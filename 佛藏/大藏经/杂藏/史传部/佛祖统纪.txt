  佛祖统纪
　　宋 志磐撰




　　阅佛祖统纪说

　　佛以心印授之于祖。而祖祖相印以至师。其间随机立解。以权示实。脉络分合。盖不可思议焉。余顷憩乌瞻山。忽邑侯游公招至顾司寇之澄心楼。以校阅事见委。询其所欲梓。则佛祖统纪也。余夙志阐绎弗敢以不敏辞。甫焚香展卷。有客进曰。吾闻心佛众生三无差别。何有佛祖之异乎。道绝边表。理非数量。又何统纪之一乎。若即心境为禅观本有醍醐自味。何规规然寻牛[(殼-一)/牛]乳于村落耶。余曰。子言似矣。犹未足语道也。夫道无统则散。统无纪则乱。散乱之作道理焉依。然道因言显。理假教明。讵离言教而觅道理乎。试将此典喻村落也。能诠名句喻牛也。所诠诸义喻乳及酥酪醍醐也。若谓直取醍醐上味勿劳牛乳等义请君于牛乳外。别觅一醍醐味可乎。欲明古圣之道。此统纪斯其至焉。子又何疑。所以杨侍御为佛祖发心。游邑侯为众生垂手。昱道人忍以帝虎误学人耶。客辗然作礼而退。
　　大明万历甲寅夏季月
　　西蜀辅慈沙门明昱书

　　佛祖统纪叙

　　志磐法师佛祖统纪一书历序。从上诸祖授受渊源支分派别。亦如一花五叶。传衣受记历历分明。自是天台一家眷属。又广之以华藏世界天宫地狱诸图。莲社诸贤往生僧尼其于法运通塞尤惓惓三致意焉。用心良亦勤矣。其意直欲薪尽火传灯灯相续。耳近日宗门盛行。讲律或废。不知如车双轮。如鸟双翼。后之绍统者。若真如天台深入法华三昧。亲见灵山一会俨然未散。棒喝狂禅皆当反走矣。是伊仲刻统纪意也。
　　德山杨鹤题

　　佛祖统纪序

　　参天地之才。司万物之化。同功而异位者。其唯人道乎。故自有生以来。蚩蚩群氓。必立大人。为之君牧。是以四轮统乎四洲。粟散占乎异域。而南洲震旦。实为东方君子之国。伏羲称皇。始画八卦。降及三代。文物大明逮吾世尊出兴天竺。将施化于此方也。乃先遣三圣。为世良导。以礼乐为前驱。以真道为后教。机成时至。大法可行。于是汉皇致梦感之祥。摩腾应东来之运。魏晋以降。盛译群经。矫矫诸师。竞登讲席。虽各立义门。取名当世。而尚昧乎如来一代之化意。笃生天台。绍隆法运。以五时八教四种三昧。与夫事理即具境观不二之旨。以为后学入道之本。历代师承。宝兹大训。至于今七百年。守之弗坠。翰林梁子之言曰。言佛法者。以天台为司南。则殊涂异论。往往退息。诚然哉斯论也。志磐手抱遗编。久从师学。每念佛祖传授之迹。不有纪述。后将何闻。惟昔。良渚之著正统。虽粗立体法。而义乖文薉。镜庵之撰宗源。但列文传。而辞陋事疏。至于遗逸而不收者。则举皆此失。于是并取二家。且删且补。依放史法。用成一家之书。断自释迦大圣讫于法智。一佛二十九祖。并称本纪。所以明化事而系道统也。至若诸祖旁出为世家。广智以下为列传。名言懿行。皆入此宗。而表志之述。非一门义。具在通例。可以类知。既又用编年法起周昭王。至我本朝。别为法运通塞志。儒释道之立法。禅教律之开宗。统而会之。莫不毕录。目之曰佛祖统纪。凡之为五十四卷。纪传世家。法太史公。通塞志。法司马公。书成即负笈。诣白云堂。仰求佛光法师为之考校。而同志之士。共谋锓版以期流布。将令家藏其本。人观此书。开人心之性灵。资国政之治化。岂不曰大有益于世哉。自宝祐戊午。首事笔削。十阅流年。五誊成藁。夜以继昼。功实倍之。仰报佛恩。上酬
　　帝力。不负所学。其志在兹。
　　宋咸淳五年岁在己巳八月上日。四明福泉沙门志磐寓东湖月波山。谨序。
　　同校正吉祥安乐山教忠报国教寺首座沙门必升
　　校正前住持华亭先福教寺传天台宗教沙门慧舟
　　校正住持吉祥安乐山教忠报国教寺传天台宗教沙门善良
　　校正住持东湖月波山慈悲普济教寺传天台宗教沙门宗净
　　校正特赐佛光法师左右街都僧录主管教门公事住持上天竺教寺赐金襕衣法照

　　佛祖统纪通例(例者略也类也举略以知类也)释本纪

　　释迦如来。最初得佛之后。大悲利物。未来不息。以故果后示权。数数出世。莫可以三际求其始终。况于十方国土。唱生唱灭。处处不同。岂当于此南洲一方毕其能事。然今所录。但于此方。特举垂教之要会。而通之则十方不离当处。三世秖在一心。尚何有所异同者哉。今约如来在凡因行至今出兴为大法王。明本迹。叙圣源。列大小八相。分顿渐二始。经历五时。铺陈一化。作教主释迦牟尼佛本纪四卷。自大迦叶下至师子尊者。皆能仰承佛记。传弘大法。谓之金口祖承。依付法藏。作西土二十四祖纪一卷。
　　自北齐始开龙树之道。至于天台大弘法华。章安集为论疏。荆溪制记申明。禀承教观。实居震旦。是谓今师祖承。作东土九祖纪二卷。自邃法师嗣荆溪之业。师师相承。历晚唐五代。暨我本朝。教法散而复合。仰惟四明法智。用能中兴天台一家教观之道。同功列祖。作兴道法师下八祖纪一卷。上稽释迦示生之日。下距法智息化之年。一佛二十九祖。起周昭王二十六年甲寅。至宋仁宗天圣六年戊辰。合二千二年。通为本纪。以系正统。如世帝王正宝位而传大业。

　　释世家

　　自南岳旁出照禅师下至慈云诸师。皆传教明宗。分镫照世。与正统诸祖。相为辉映。作诸祖世家二卷。

　　释列传

　　自四明诸嗣最显著者十余师。子孙有继者唯广智。神照。南屏。三家为光。盛守家法。御外侮。人能弘道。作诸师列传十一卷。背宗破祖。失其宗绪者三数人。作杂传一卷。有功教门。事远失记者。作未详承嗣传一卷。

　　释表

　　考诸祖之授受。叙弈世之禀承。欲观千古。必审今日。为明北齐下至法智述正统之有来。作历代传教表。为明释迦列祖下至今时诸师。示传镫之无尽。作佛祖世系表共二卷。

　　释志

　　并陈文藻。交赞佛乘。各出义章。发挥祖业。斯固法门之盛烈。作山家教典志一卷。
　　人理教行。具足成就。由五浊以登九品者。唯念佛三昧之道为能尔。末代机宜。始自庐阜。作净土立教志三卷。
　　达磨贤首慈恩灌顶南山诸师。皆一代之伟。特虽共明此道。而各专一门。区别群宗。作诸宗立教志一卷。
　　观千佛绍隆。则知无尽之镫。即一洲纵广。则识无边之土。为隘俗无闻者。作三世出兴志三界名体志。凡三卷。
　　香镫供养之具。礼诵歌呗之容。是盖缘因加行之正辙。为但理之人。成就佛事。作法门光显志一卷。
　　大法东流。圣贤继世。所以住持三宝不令断绝。然历年既久。或兴或废。此盖世事无常之变。于此道何成何亏邪。考古及今具列行事。用见法运通塞之相。至若儒宗道流世间之教。虽随时而抑扬。而其事迹。莫不昭然可训可戒。作法运通塞志十五卷。
　　法运通塞。事变纭纭。系于编年。莫明始末。为通练古今欲求类知者。作历代会要志四卷。
　　大儒高释。有能以文字铺张大道为法门之标表者。是不可不略录也作名文光教志二卷。

　　叙古制

　　徽宗政和间。吴兴颖师。始撰宗元录。述天台一宗授受之事。自北齐至本朝元祐。为之图以系道统。于是教门宗祖始粲然有所考矣。宁宗庆元中。铠庵吴克己。因颖录增广之。名曰释门正统。未及行而亡。嘉定间。镜庵迁法师。复取颖本及铠庵新图。重加诠次。增立新传六十余人。名宗源录。
　　理宗嘉熙初。钱唐良渚鉴法师。取吴本。放史法。为本纪。世家。列传。载记。诸志。仍旧名曰释门正统。然镜庵则有不立体统之失。良渚则有名位颠错之缪。至于文繁语鄙事缓义乖。则皆有之。而题称释门。尤为疏阔。要之草创。讨论。修饰。润色。非可以求备于一人也。明今述。
　　今之所述。盖是用宗源录释门正统。参对文义。且删且补。而复取大藏经典。教门疏记。儒宗史籍。诸家传录之辞。及琇师隆兴统纪。修师释氏通纪。用助援引。依史氏法。为四佛纪。四祖纪。二世家。十一列传。一杂传。一未详承嗣传。二表。三十志。成一家之全书。至若一传之后。赞以述德。一事之下。论以释疑。及文有援古事有余义。则必兼注于下。俾览者之易领云(若据此中并前释列传文。则知诸师列传原有十一卷。本纪既遗其文。唯以十卷为数)。

　　用三例

　　近世诸师。立传之法。当用三例。一曰观行修明。二曰讲训有旨。三曰著书明宗。非此三例滥矣。至于经理法事旁赞教门者。又将录之。俾后人有所怀仰。若夫搢绅名贤儒生居士。能知此道者。非有宿熏之功。畴克至是。以故时有所取云。释题义。
　　佛祖者何。本教主而系诸祖也。统纪者何。通理佛祖授受之事也(史记功臣表云。要以成功为统纪。汉高祖纪。颜师古注曰。纪理也。统理众事。系之年月)本纪者何。始释迦终法智。一佛二十九祖。所以纪传教之正统也。世家者何。世守家业。以辅相祖道者也。列传者何。载历代诸师之言行。俾有继于祖道也。表者。所以表示传教之有时禀法之有绪也。志者。所以记其事也。若山家教典。若诸宗立教。若净土往生。若世界成毁。若法门光显。若法运通塞。若会要以通古今。若述文以光大教。皆于志有考云。

　　释师名

　　列诸师之名。考其例有八。或从国号。如北齐高丽。或从山名。如南岳天台。或从师号。如智者法智。或从生地。如章安仙城。或从寺名。如法华天宫。或从自号。如草堂息庵。或从郡名。如钱唐四明。或从著书之名。如扶宗宪章。近世多以自号行。虽称名之不一。而所以名乎其人。则各得其实也。

　　息众疑

　　此书之作。或因旧文以删修。或集诸文以补足。或取师友之论著。或考碑碣之撰述。不复一一注所出者。修史之法当若是也。其间关涉稍众者。则必时时有所引证。不得已耳。又此书所用。藏典教文。非儒生居士之所可易解。有能字字句句。研究其义。以所疑难。质诸沙门。则精义入神。然后可以知佛。若轻心疾读。不究所归。斯何益于人哉。又世之为儒者。好举韩欧排佛之论。而不知二公末年终合于释氏之道。今人有能少抑盛气。尽观此书反覆详味。则知韩欧之立言皆阳挤阴助之意也。

　　释引文　大藏经典
　　·法华经
　　·华严经
　　·维摩经
　　·涅槃经
　　·瑞应经
　　·梵网经
　　·楼炭经
　　·药王经
　　·普耀经
　　·善权经
　　·大权经
　　·贤愚经
　　·提谓经
　　·楞伽经
　　·大集经
　　·遗教经
　　·因果经
　　·无量义经
　　·大般若经
　　·付法藏经
　　·法灭尽经
　　·大方便经
　　·十二游经
　　·佛本行经
　　·未曾有经
　　·杂宝藏经
　　·中本起经
　　·首楞严经
　　·法句喻经
　　·阿育王经
　　·八关斋经
　　·长阿含经
　　·杂阿含经
　　·妙法华经
　　·普贤行法经
　　·菩萨处胎经
　　·菩萨本行经
　　·优婆塞戒经
　　·增一阿含经
　　·分别功德经
　　·思益梵天经
　　·殃掘摩罗经
　　·净饭泥洹经
　　·升忉利天经
　　·观佛三昧经
　　·胜鬘师子经
　　·像法决疑经
　　·佛母泥洹经
　　·摩耶夫人经
　　·仁王般若经
　　·文殊般若经
　　·昙无德律
　　·十诵律
　　·四分律
　　·僧祇律
　　·弥沙塞律
　　·善见律
　　·五分律
　　·大智度论
　　·新婆沙论
　　·大庄严论
　　·萨婆多论
　　·俱舍论
　　·起信论
　　·佛道论衡
　　·译经图记
　　·梁高僧传
　　·唐高僧传
　　·宋高僧传
　　·弘明集
　　·释迦谱
　　·西域记

　　天台教文
　　·法华文句
　　·妙乐
　　·法华妙玄
　　·释签
　　·心观论
　　·辅行
　　·涅槃玄义
　　·观音别行
　　·法界次第
　　·四教义
　　·南岳愿文
　　·智者别传
　　·二师口义
　　·四教义
　　·国清百录
　　·宝云振祖集
　　·四明教行录
　　·天竺别集
　　·草庵遗事
　　·翻译名义
　　·九祖略传

　　释门诸书
　　·周书异记
　　·庐山集
　　·国清碑
　　·玉泉碑
　　·十八贤传
　　·僧镜录
　　·关王祠堂记
　　·净土往生传
　　·法华显应录
　　·般若感验录
　　·观音感应录
　　·天人感通传
　　·僧史略
　　·林间录
　　·僧宝传
　　·护法论
　　·景德传灯录
　　·普灯录
　　·大慧武库
　　·湘山野录
　　·欧阳外传
　　·石门文字禅
　　·育王舍利传
　　·禅门宝训

　　儒宗诸书
　　·孔子家语
　　·论语
　　·礼记
　　·孟子
　　·荀子
　　·杨子
　　·史记
　　·西汉书
　　·东汉书
　　·三国志
　　·晋书
　　·南北史
　　·唐书
　　·五代史
　　·稽古录
　　·续稽古录
　　·国朝会要
　　·皇朝类苑
　　·皇朝龙飞记
　　·本朝通鉴
　　·皇朝景[企-止+丙]录
　　·韩昌黎文
　　·柳子厚文
　　·白氏长庆集
　　·颜氏家训
　　·酉阳杂俎
　　·宣室志
　　·杨文公谈苑
　　·广陵志
　　·蔡氏丛谈
　　·钱氏洞微志
　　·东坡文集
　　·王氏小畜集
　　·鲁直文集
　　·太平广记
　　·东坡指掌图
　　·六一居士集
　　·夷坚志
　　·洪容斋随笔
　　·曾氏独醒志
　　·东都事略

　　道门诸书
　　·老子
　　·列子
　　·庄子
　　·老子内传
　　·老君实录
　　·玄妙内篇
　　·汉武内传
　　·洞冥记
　　·十洲记
　　·云笈七签
　　·天师家传
　　·刘向列仙传
　　·葛洪神仙传
　　·续仙传
　　·集仙传
　　·仙苑遗事
　　·皇甫高士传
　　·真诰
　　·悟真篇
　　·林灵素传

　　修书诸贤
　　·元颖法师。吴兴人。政和间。居智者院。撰宗元录(有传)
　　·吴克己。婺女浦江人。号铠庵。嘉定间。撰释门正统(有传)
　　·志昭法师铠庵之侄。居婺女左溪。撰释迦谱历代宗承图(见铠庵传)
　　·景迁法师。余姚人。受业东山广教。号镜庵。嘉定间。住天竺灵山。撰宗源录。增多吴本六十余传
　　·宗鉴法师。钱塘良渚人。嘉熙初。居仁寿张寺。续铠庵释门正统。为本纪。世家。列传。诸志。载记。

　　修书旁引

　　祖琇。隆兴初。居龙门。撰佛运统纪。放左氏。寓褒贬法。兼述篡弑反叛灾异之事。永嘉薛洽。叙释迦谱云。琇师统纪。多附小机所见。学最上乘者。尚深病之。
　　德修。淳熙间。居金华。撰释氏通纪。其纪释迦。则附以慈恩三时之教。一代化事。最为疏略。又以五运图。石柱铭。三宝录。言佛生皆不同。糅杂于佛纪正文。甚失撰述之体。其叙时事。与琇本互有出入。而徒取乎冗长之辞也。
　　佛祖统纪通例(终)

　　佛祖统纪目录

　　　　宋咸淳四明东湖沙门志磐撰
　　·第一卷
　　·释迦牟尼佛本纪一之一
　　·明本迹
　　·叙圣源
　　·名释迦
　　·第二卷
　　·释迦牟尼佛本纪一之二
　　·下兜率
　　·托母胎
　　·住胎宫
　　·示降生
　　·出父家
　　·成佛道
　　·第三卷
　　·释迦牟尼佛本纪一之三
　　·转法轮(五时)
　　·华严
　　·鹿苑
　　·方等
　　·般若
　　·法华涅槃
　　·第四卷
　　·释迦牟尼佛本纪一之四
　　·入涅槃
　　·分舍利
　　·集三藏
　　·第五卷
　　·西土二十四祖纪二
　　·大迦叶尊者
　　·阿难陀尊者
　　·商那和修尊者
　　·末田地尊者
　　·鞠多尊者
　　·提迦多尊者
　　·弥遮迦尊者
　　·难提尊者
　　·密多尊者
　　·胁比丘尊者
　　·夜奢尊者
　　·马鸣尊者
　　·摩罗尊者
　　·龙树尊者(已上十三祖系东土所承正祖)
　　·提婆尊者
　　·罗睺尊者
　　·僧佉尊者
　　·邪舍尊者
　　·鸠摩罗尊者
　　·阇夜多尊者
　　·槃驮尊者
　　·摩拏罗尊者
　　·鹤勒那尊者
　　·师子尊者
　　·第六卷
　　·东土九祖纪三之一
　　·龙树尊者
　　·北齐禅师
　　·南岳禅师
　　·智者禅师
　　·第七卷
　　·东土九祖纪三之二
　　·章安禅师
　　·法华禅师
　　·天宫禅师
　　·左溪禅师
　　·荆溪禅师
　　·第八卷
　　·兴道下八祖纪四
　　·兴道法师
　　·至行法师
　　·正定法师
　　·妙说法师
　　·高论法师
　　·净光法师
　　·宝云法师
　　·法智法师
　　·第九卷
　　·诸祖旁出世家五之一
　　·南岳世家(僧照禅师下二十一人)
　　·天台世家(真观禅师下六十五人)
　　·第十卷
　　·诸祖旁出世家五之二
　　·章安世家(弘景禅师下六人)
　　·天宫世家(真觉禅师一人)
　　·左溪世家(神邕禅师下二十八人)
　　·荆溪世家(普门禅师下一十四人)
　　·兴道世家(守素法师下二人)
　　·至行世家(良湑法师下五人)
　　·正定世家(敬休法师下四人)
　　·妙说世家(常操法师下五人)
　　·高论世家(志因法师下十九人)净光世家(宗昱法师下二十人)
　　·宝云世家(遵式法师下八人)
　　·第十一卷
　　·诸祖列传六之一
慈云(下二十九人)
　　·兴国(下二人)
　　·钱唐(下二人)
　　·第十二卷
　　·诸师列传六之二
　　·法智第二世
　　·广智(下二十五人)
　　·第十三卷
　　·诸师列传六之三
　　·法智第三世
　　·广智神照南屏三学浮石广慈六家(四十人)
　　·第十四卷
　　·诸师列传六之四
　　·法智第四世
　　·广智神照南屏三家(三十七人)
　　·第十五卷
　　·诸师列传六之五
　　·法智第五世
　　·广智神照南屏三家(五十二人)
　　·第十六卷
　　·诸师列传六之六
　　·法智第六世
　　·广智神照南屏三家(三十五人)
　　·第十七卷
　　·诸师列传六之七
　　·法智第七世
　　·广智神照南屏三家(四十人)
　　·第十八卷
　　·诸师列传六之八
　　·法智第八世
　　·广智神照南屏三家(六十一人)
　　·第十九卷
　　·诸师列传六之九
　　·法智第九世
　　·广智神照南屏三家
　　·第二十卷
　　·诸师列传六之十
　　·法智第十世广智神照南屏三家(诸师列传本纪原文止有十卷。目录并通例俱编为十一。而以二十一卷当之。此述者之误矣。故后之卷卷排去目录。则有五十五。本纪止于五十四。今依本纪。既无列传第十一卷之文。目录中名即去之。将目录二十二卷。改为二十一。至五。十五改为五十四以合本纪之数)
　　·第二十一卷
　　·诸师杂传七
　　·净觉
　　·神智
　　·草庵
　　·第二十二卷
　　·未详承嗣传八
　　·东阳大士(下四十一人)
　　·第二十三卷
　　·历代传教表九
　　·第二十四卷
　　·佛祖世系表十
　　·第二十五卷
　　·山家教典志十一
　　·第二十六卷
　　·净土立教志十二之一
　　·莲社七祖
　　·莲社十八贤
　　·莲社百二十三人
　　·不入社诸贤
　　·第二十七卷
　　·净土立教志十二之二
　　·往生高僧
　　·第二十八卷
　　·净土立教志十二之三
　　·往生高尼
　　·往生杂众
　　·往生公卿
　　·往生士庶
　　·往生女伦
　　·往生恶辈
　　·往生禽鱼
　　·往生续遗
　　·第二十九卷
　　·诸宗立教志十三
　　·达磨
　　·贤首
　　·慈恩
　　·灌顶
　　·南山
　　·第三十卷
　　·三世出兴志十四
　　·过去庄严劫千佛
　　·见在贤劫千佛
　　·小三灾
　　·未来星宿劫千佛
　　·大三灾
　　·第三十一卷
　　·世界名体志十五之一
　　·华藏世界图
　　·万亿须弥图
　　·九山八海图
　　·大千三界图
　　·忉利天宫图
　　·诸天通论
　　·第三十二卷
　　·世界名体志十五之二
　　·东华地理图
　　·西域诸国图
　　·西土五印度
　　·八热地狱图
　　·十六游增图
　　·八寒地狱图
　　·第三十三卷
　　·法门光显志十六
　　·第三十四卷
　　·法运通塞志十七之一
　　·周
　　·秦
　　·第三十五卷
　　·法运通塞志十七之二
　　·西汉
　　·东汉
　　·三国
　　·第三十六卷
　　·法运通塞志十七之三
　　·晋
　　·宋
　　·齐
　　·第三十七卷
　　·法运通塞志十七之四
　　·梁
　　·陈
　　·第三十八卷
　　·法运通塞志十七之五
　　·北魏
　　·北齐
　　·北周
　　·第三十九卷
　　·法运通塞志十七之六
　　·隋(文帝　炀帝　恭帝)
　　·唐(高祖　太宗　高宗　武后)
　　·第四十卷
　　·法运通塞志十七之七
　　·唐(中宗　睿宗　玄宗　肃宗)
　　·第四十一卷
　　·法运通塞志十七之八
　　·唐(代宗　德宗　顺宗　宪宗)
　　·第四十二卷
　　·法运通塞志十七之九
　　·唐(穆宗　敬宗　文宗　武宗　宣宗　懿宗　僖宗　昭宗　景宗)
　　·五代
　　·梁
　　·唐
　　·晋
　　·汉
　　·周
　　·第四十三卷
　　·法运通塞志十七之十
　　·宋(太祖　太宗)
　　·第四十四卷
　　·法运通塞志十七之十一
　　·宋(真宗)
　　·第四十五卷
　　·法运通塞志十七之十二
　　·宋(仁宗　英宗　神宗)
　　·第四十六卷
　　·法运通塞志十七之十三
　　·宋(哲宗　徽宗　钦宗)
　　·第四十七卷
　　·法运通塞志十七之十四
　　·宋(高宗　孝宗　光宗)
　　·第四十八卷
　　·法运通塞志十七之十五
　　·宋(宁宗　理宗)
　　·第四十九卷
　　·名文光教志十八之一
　　·天台禅林寺碑(梁肃)
　　·天台止观统例(梁肃)
　　·智者大师传论(梁肃)
　　·圣安寺无姓和尚碑(柳宗元)
　　·无姓和尚碑阴记(柳宗元)
　　·龙兴寺净土院记(柳宗元)
　　·法智大师行业碑(赵抃)
　　·止观坐禅法要记(陈瓘)
　　·三千有门颂(陈瓘)
　　·与明智法师书(陈瓘)南湖净土院记(陈瓘)(自天台禅林寺碑。至与喻贡元书。共十七篇。南藏目录以第五十卷收之。始终心要至宗门尊祖议七篇。以第五十一卷收之。今从本纪改正。以第四十九卷收前十一篇。第五十卷收后十三篇)
　　·第五十卷
　　·名文光教志十八之二
　　·仁王般若经疏序(晁说之)
　　·明智法师碑论(晁说之)
　　·南湖智者大师赞(真隐居士)
　　·永嘉西湖法明寺疏(叶适)
　　·重刊删定止观序(吴克己)
　　·与喻贡元书(吴克己)
　　·始终心要(唐荆溪禅师)
　　·四十二章经疏序(孤山)
　　·与骆御史书(孤山)
　　·南岳止观序(慈云)
　　·书绅(论语子张书诸绅)
　　·圆顿止观十法界图(慈云)
　　·宗门尊祖议(沙门志磐)
　　·第五十一卷
　　·历代会要志十九之一
　　·君上奉法
　　·屡朝拜佛
　　·天书御制
　　·圣君护法
　　·试经度僧
　　·特恩度僧
　　·进纳度僧
　　·士夫出家
　　·沙门封爵
　　·僧职师号
　　·不拜君父
　　·不称臣僧
　　·崇礼高行
　　·沙门著书
　　·第五十二卷
　　·历代会要志十九之二
　　·宿命前身
　　·放生禁杀
　　·祈祷灾异
　　·国朝典故
　　·诸国朝贡
　　·第五十三卷
　　·历代会要志十九之三
　　·北天佛牙
　　·鄮山舍利
　　·凤翔佛骨
　　·陈留佛指
　　·瑞像应世
　　·圣贤出化
　　·立坛受戒
　　·设像置经
　　·建寺造塔
　　·西天求法
　　·东土译经
　　·经目僧数
　　·天台传教
　　·禅苑传灯
　　·律宗垂范
　　·神尼异行
　　·名山胜迹
　　·圣教感通
　　·持诵功深
　　·西游乐国
　　·第五十四卷
　　·历代会要志十九之四
　　·三教出兴
　　·三教厄运
　　·三教訞伪
　　·三教谈论
　　·僧道角法
　　·僧先道后
　　·内律分财
　　·僧制治罚
　　·僧籍免丁
　　·赐谥封塔
　　·褒恤终亡
　　·临终瑞相
　　·君臣慢法
　　·韩欧排佛
　　·化胡伪经
　　·事魔邪党
　　·毁法恶报

　　佛祖统纪目录(终)

　　佛祖统纪卷第一

　　　　宋景定四明东湖沙门志磐撰

　　教主释迦牟尼佛本纪第一之一


　　明本迹

　　序曰。如来圣人之利见于世也。则必有降本垂迹开迹显本之妙存焉。夫本者。法身之谓也。迹者。八相之谓也(义见释签)由法身以垂八相。由八相以显法身。本迹相融俱不思议。自非法华开近显远开迹显本之谈。则不足以深知此旨。故通列八相。别叙五时散引群经。会归一实。用明一代化事始卒之义。则若本若迹。无余蕴矣。
　　沙玄释本迹有六义。谓本者。理本。即是实相一究竟道(大论佛言唯一究竟道无众多究竟道也)迹者。除诸法实相其余种种。皆名为迹。又理之与事。皆名为本(科云理真事俗)说理说事皆名教(签云真俗是理说此真俗为教)又理事之教。皆名为本。禀教修行。名之为迹。如人依处则有行迹寻迹可得处也又行能证体。体为本。依体起用。用为迹。又实得体用。名为本。权施体用。名为迹。又今日所显者为本。先来已说者为迹。此之六义。通论诸佛本迹也。其别论者。唯在今佛。亦有六义。一约理事明本迹者。从无住本立一切法。无住之理即是本时实相。真谛也。一切法即是本时森罗。俗谛也(此释本迹之相○签云。无明为一切法作本。无明即法性。无明复以法性为本。当知诸法亦以法性为本。法性即无明。法性复以无明为本。法性即无明。法性无住处。无明即法性。无明无住处。无明法性虽皆无住。而与一切诸法为本。故云从无住本立一切法。无住之本既通。是故真谛指理也。一切诸法事也)。
　　由实相真本垂于俗迹。寻于俗迹即显真本。本迹虽殊不思议一。文云。观一切法空如实相(以明本迹相显理融○签云。此理性之本迹。由此方有外用本迹)二明理教明本迹者。即是本时所照二谛俱不可说皆名本也。昔佛方便说之即是二谛之教。教名为迹(释本迹相)若无二谛之本。则无二种之教。若无教迹岂显谛本。本迹虽殊不思议一(相显理融)文云。是法不可示。言辞相寂灭。以方便力故。为五比丘说(引文证)三教行为本迹者。最初禀昔佛之教。以为本。则有修因致果之行(释本迹相○应有以为迹三字)由教诠理。而得起行。由行会教。而得显理。本迹虽殊不思议一(相显理融)文云诸法从本来。常自寂灭相。佛子行道已。来世得作佛(引文证)四约体用明本迹者。由昔最初修行。契理证于法身为本。初得法身本故。即体起应身之用(释本迹相○应有以为迹三字)由于应身得显法身。本迹虽殊不思议一(相显理融)文云。吾从成佛已来。甚大久远若斯。但以方便教化众生。作如此说(引文证)五约实权明本迹者。实者。最初久远得法应二身。皆名为本。中间数数唱生唱灭。种种权施法应二身。故名为迹(释本迹相)若非初得法应之本。则无中间法应之迹。由迹显本。本迹虽殊不思议一(相显理融)文云。是我方便。诸佛亦然(引文证)六约今已论本迹者。前来诸教已说事理乃至权实者。皆是迹也(已即是迹。即指迹门。及诸迹教。今即是本。即指本门。本门已前。皆名为已。涌出已后。方名为今)今经所说久远事理乃至权实者。皆名为本(释本迹相)非今所明久远之本。无以垂于已说之迹。非已说之迹。岂显今本。本迹虽殊不思议一(本迹相显理融)文云。诸佛法久后。要当说真实(引文证)最初之本。但本而非迹(最初实成。既未垂迹。故唯属本)最后已说。但迹而非本(已说迹门。未显本时。故唯属迹)中间亦迹亦本(中间相望。互为本迹。又中间垂迹。名为亦迹。显本之时。名为亦本)若无本时之本。不能垂得中间最后之迹。若无已说之迹(举今日迹门)不能显得今说之本(今日本门)本迹虽殊不思议一(已上并六重本迹文)若执迹为本者。斯不知迹亦不识本。有言文殊观音调达。或称为师。或称弟子。惑者未了。若拂中间。无非是迹。则迹本可解。若执迹疑本。则二义俱失。(玄文)　六重本迹之图。
　　·理事(观一切法空如实相（理）但以因缘有从颠倒生故说（事）)　安乐行迹
　　·理教(是法不可示言辞相寂灭（理）以方便力故为五比丘说（教）)　方便品迹
　　·教行(诸法从本来常自寂灭相（教）佛子行道已来世得作佛（行）)　方便品迹
　　·体用(吾于成佛已来甚大久远（体）但以方便教化众生（用）)　寿量品本
　　·实权(是我方便诸佛亦然（权）今当为汝说最实事（实）)　药草喻本
　　·已今(诸佛法久后（已）要当已真实（今）)　方便品本

　　释签云。第六已今。已即是迹。即指迹门是诸迹教。今即是本。即指本门。本门已前。皆名为已。涌出已后。方名为今。故云已说事理乃至权实。名之为迹。今说事理。乃至权实。皆名为本。故知若无迹中事理乃至权实。何能显于长远之本。又已今之言。虽异前五。亦是一往。指于寿量。名为今本。若望初本。则应又简已今不同。法华已前。诸经已今。仍属于迹。今经所明。乃是直明久远之本。即是已说已今为迹。今说已今为本。方是实说。所以六门引证之文。前三引迹。后三引本者何。然前三复通本之与迹。俱有事理乃至教行。体用等三。通中复别。既云本用本权。非迹文能显。况以本门为今。灼然不可引迹。为是义故。三引迹文。三引本文。又前之三文。既在于因。本因狭故。但以迹例本。故但引迹门。
　　读教记云。六重本迹。唯体用一重。是引本文。余五皆迹。签云前三引迹后三引本者。斯盖记主点经玄意。实权已今即指迹文为本门也。故云今说已今为本方是实说。然则前三不指本何也。曰前三既通。但以迹例本。后三既是通中复别。故须指迹为本。可观通别二字。此例甚多。如文句明本迹。初引寿量品。我成佛已来甚大久远。又方便品。我本立誓愿普令一切众生同得此道。又五百授记。内秘菩萨行外现是声闻。妙乐释之云。初正引本文。次方便下引迹文。以迹中密示本意故。若显露说。即迹中本迹。下文显已。通得引用。又妙乐释方便品十双权实云。然此八中。前七迹门。第八本门。本虽未至。权实理遍。故下文云是我方便诸佛亦然。故方便之名通于本迹。文既玄释不同。今诸家商略者。或云前三是从本垂迹。后三是发迹显本。故云三引迹文。或云前三是因为迹。后三是果为本。或云圆谈大旨不分本迹之文。或云别含本意。故云三引本文。
　　观音别行玄记云。若理事。理教。教行。体用。四重本迹。不独今经。诸部容有。若尘点劫前。最初成佛。而为实本。中间今日示现成佛。皆为权迹。此名权实本迹。本门开竟。此身即本迹门已说。及诸部谈。皆名为迹。是名今已本迹。此之二重。诸经绝议。故云诸教不明。法华方说。菩萨地涌品云。佛告诸菩萨。娑婆世界有六万恒河沙等菩萨。一一各有六万恒河沙眷属。于我灭后护持读诵广说此经。时娑婆世界地皆振裂。有无量菩萨同时涌出。闻佛音声从下发来。各诣虚空七宝妙塔。向二世尊头面礼足。时弥勒大众欲决所疑。以偈问佛。大众诸菩萨。是从何所来。从谁初发心。修习何佛道。我于此众中。乃不识一人。忽然从地出。愿说其因缘。佛告弥勒。是诸菩萨。我得菩提已。教化示导。令发道意(略开近显远动执生疑)时弥勒等。心生疑惑。白佛言。如来得阿耨菩提。始过四十余年。云何少时大作佛事(初疑成道近所化多此执近以疑远)此菩萨众。假使有人于千万亿劫数不能尽。斯等久远已来常修梵行(次疑所化众多行位深妙。此执远以疑近)。
　　寿量品。佛告大众。一切世间。天人阿修罗。谓我出释氏宫。去伽耶不远。坐于道场得阿耨多罗三藐三菩提(广开近显远断惑生信)然我实成佛已来无量无边。百千万亿那由他劫(破近显远)我常在此娑婆世界说法教化。亦于余处阿僧祇国。导利众生(玄云。初证之果。名本果妙本之娑婆。即本土妙。文句云。上引譬甚大久居何处。故云常在此土。及于他国而作佛事)于是中间。我说然灯佛等。又复言其入于涅槃。皆以方便分别(文句云。拂执迹上之疑也。昔教所说。处处行因。处处得记。即是果疑。今拂除此疑。指然灯佛者。即拂因疑。言入涅槃者。即拂果疑。如此因果。非复一条。皆我方便非实说也。妙乐云。是释迦菩萨入灭。不得云是然灯。涅槃亦非释迦。尔时于然灯佛世。已曾成佛。而般涅槃。不可二佛一时兴故。是故。但以得记弘法寿终为果)若有众生来至我所。我以佛眼观其信等诸根利钝。随所应度。处处自说名字不同年纪大小(非生现生)亦复现言当入涅槃(非灭示灭。此为以形益物也)又以种种方便说微妙法(此以声益物也)如来见诸众生乐于小法德薄垢重者。为是人说我少出家得阿耨菩提(现生)然我实成佛以来。甚大久远若斯。但以方便教化众生令入佛道。作如是说(非生。妙乐云。寿量久成尘点尚倍。中间被拂。伽邪非真。此论身真实明远本也)。
　　学无学品云。佛言。我与阿难。等于空王佛所。同时发菩提心。阿难常乐多闻。我常勤精进。是故我已得成阿耨多罗三藐三菩提。而阿难护持我法(文句。昔与我同发大心。即是同学。由我精进。前超得佛。由彼多闻。犹故持经)。
　　常不轻品云。往古有佛名威音王。灭尽之后。复有佛出。亦号威音王。如是有二万亿佛。皆同一号。最初威音王如来。有一比丘。名常不轻。凡见四众。皆悉礼拜赞叹。而作是言。我不敢轻于汝等。汝等皆当作佛。四众之中。有生嗔恚恶口詈言。我等不用如是虚妄授记。经历多年。众人或以杖木瓦石。而打掷之。避走远住。犹高声唱言。我不敢轻于汝等。汝等皆当作佛。以其常作是语故。增上慢四众。号之为常不轻。是比丘。临欲终时。于虚空中。具闻威音王佛先所说法华经。即得六根清净。更增寿命。广为人说。时增上慢四众。为作不轻名者。见其得大神通。皆信伏随从。是菩萨。复化千万亿众。令住菩提。命终之后。得值二千亿佛。皆号日月灯明。于其法中。说是法华经。复值二千亿佛。同号云自在灯王。为诸四众。说此经典。于后复值千万亿佛。亦说是经。功德成就。当得作佛。时常不轻者。则我身是(文句。释迦出世。踟躇不说。常不轻。一见造次而言。何也。答本已有善。释迦以小而将护之。本未有善。不轻以大而强毒之)。
　　达多品。佛言。吾于过去无量劫中。求法华经。无有懈倦。于多劫中常作国王。发愿求于无上菩提。为欲满足六波罗密。勤行布施。不惜身命。捐舍国位。委正太子。宣令求法。时有阿私仙人。来白王言。我有大乘。名妙法华经。若不违我。当为宣说。王闻仙言。欢喜踊跃。即随仙人。供给所须。采果汲水。拾薪设食。乃至以身。而为床座。身心无懈倦。普为诸众生。勤求于大法。遂致得成佛。尔时王者。则我身是。时仙人者。提婆达多是。由提婆达多善知识故。令我具足六波罗密。
　　化城喻品。佛言。过去有佛。名大通智胜。灭度已来。无量无边百千万亿阿僧祇劫。我以如来知见力故。观彼久远。犹若今日。其佛未出家时。有十六子。闻父得成菩提。往诣佛所。请转法轮。皆以童子出家。而为沙弥。时佛受请。过二万劫已。说是大乘经名妙法莲华经八千劫。即入禅定八万四千劫。时十六沙弥。各升法座。亦于八万四千劫。为四部众。广说法华。一一皆度六百万亿那由他恒河沙等众生。令发菩提心(昔与说法结缘)一一菩萨。所化众生。世世所生与菩萨俱。从其闻法。悉皆信解(中间更相值遇)彼十六沙弥。今皆得菩提。于十方国土现在说法。一名阿弥陀云云。第十六我释迦牟尼佛(结师古今)我等为沙弥时。各各教化无量众生从我闻法。为阿耨菩提(会弟子古今一。初会现在弟子。此章先明不退者住菩提)此诸众生。于今有住声闻地者。我常教化阿耨菩提。应以是法渐入佛道(次明退转者今住声闻)。所以者何。如来智惠。难信难解(释退住意)时所化无量众生者。汝等诸比丘(正结古今)及我灭后。未来声闻弟子是也(次会未来弟子。○玄云十六王子。弘经结缘。皆是中间所作非本因也。过是已前。所行道者。名之为本。即本因妙也)。
　　吾今来此八千返。为此娑婆世界。坐金刚华光王座(梵网经)(已上大机所明本迹之文)。
　　瑞应经云。佛言。吾自念宿命无数劫时。本为凡人。初求佛道以来。受形五道。生死无量。计吾故身。不能以数(色主切)。
　　菩萨本行经云。我于无量无边诸佛所。种诸善根。为转轮圣王。值无量佛。最初值遇三十亿佛。同名释迦(初阿僧祇始。此佛以其在始故云最初○大论云。如来先世为瓦师。名大光明。时有佛名释迦文。与弟子俱。到瓦师舍宿。瓦师施草座灯明密浆。便发愿言。我于当来作佛。如今佛名)。
　　妙玄云。迹因多种。或言。昔为陶师。值先释迦佛。三事供养。发愿得记。名字皆如先佛。即是初阿僧祇发心。既不明断惑。故知藏佛行因之相。或言。昔为摩纳。值然灯佛。五华奉散。布发掩泥。跃身虚空。得无生忍。佛与授记。号释迦文。既云断惑。故知通佛行因之相。或言昔为宝海梵志。删提岚国宝藏佛所。行大精进。十方佛送花供养。既为宝藏佛父。又是弥陀之师。称其功德。不可思议故。知是别圆佛行因之相。
　　次值八亿佛。同名然灯。次值三亿佛。同名弗沙。次值九万佛。同名迦叶。次值六万佛。同名灯明。次值一万八千佛。同名娑罗王。次值一万七千佛。同名度彼岸。次值一万五千佛。同名日佛。次值二千佛。同名憍陈如。次值六千佛。同名龙佛。次值一千佛。同名紫幢。次值五百佛。同名莲华上。次值六十四佛。同名螺髻(俱舍论。名为罽那尸弃。此云宝髻即此经螺髻是也。翻译名义云。吾佛初僧祇满值此佛。与七佛中第二尸弃。隔二僧祇)次值一佛。名正行(二阿僧祇始此佛)次值八万八千亿辟支佛。次值一佛。名善思。时弥勒为转轮圣王名毗卢遮那。于彼佛所最初发心。先四十劫。次值一佛。名示海幢。我为转轮圣王。名曰牢弓。于彼佛所。发菩提心。愿于未来。得成佛果。教化众生(空王佛所。同阿难最初发心。古释迦佛所。为瓦师时发心今值海幢佛所。为牢弓圣王时发心。此等皆是如来方便之说)次无量劫。值帝释幢等无量诸佛。次值一佛。名曰然灯(三祇满时值此佛)我为儒童。以青莲华。供养彼佛。为我授记。过阿僧祇劫。当得作佛号释迦牟尼(此即依瓦师因地发愿。以授名号。自此之后。诸佛授记。皆同此名。金刚经云。我于然灯佛前。得值八百四十万亿那由他佛。悉皆供养承事。无空过者。法华云。中间我说然灯佛等。皆以方便分别)时然灯佛。住世八百四十万亿岁。尔乃灭度。我上为四天王。下为转轮王(此当银等三轮)乃至上为梵王。下为圣王(此当金轮)各三十六返(此竖论菩萨受报之身)及其变化随时而出。或为儒林之宗国师道士。不可称纪(此横论菩萨变化之身不一)从是之后。又值胜一切佛。寿八万亿岁。彼佛记我。过十亿劫。当得作佛。号释迦牟尼(三阿僧祇始于此佛)次值莲花上佛。寿八万岁。彼佛记我。过十万劫。当得作佛。号释迦牟尼(此后当得作佛。下并有号释迦牟尼佛)次值最上行佛。寿七万岁。彼佛记我。过一千劫。当得作佛。次值上名称佛。寿七万岁。彼佛记我。过五百劫。当得作佛。次值古释迦佛。寿八万岁。彼佛记我。过一百劫。当得作佛(按古释迦。在初僧祇。当指最初三十亿同名者。此既在然灯后。不当安古字。恐以今释迦相望言之。故亦称古云)次值帝沙佛。寿六万岁。彼佛记我。过九十五劫。当得作佛。次值弗沙佛。寿六万岁。我翘一足。说偈赞佛。天上天下无如佛。十方世界亦无比。世间所有我尽见。一切无有如佛者。彼佛记我。过九十四劫。当得作佛(大论云。以一偈赞弗沙佛。七日七夜。超越九劫。于九十一劫。后得成菩提○诸经多言。超九劫者。是毗婆尸佛)次值见真义佛。寿四万岁。彼佛记我。过九十三劫。当得作佛。次值毗婆尸佛。寿八万岁。彼佛记我。过九十一劫。当得作佛。次值尸弃佛。寿七万岁。彼佛记我。过三十一劫。当得作佛。次值毗舍浮佛。寿六万岁。彼佛记我。过三十劫。当得作佛。
　　述曰。世言七佛者。准药王经。过去庄严劫千佛。始自华光。终毗舍浮。现在贤劫。始俱留孙。终于楼至。是知毗婆尸至毗舍浮三佛。皆在过去庄严劫。拘留孙至释迦四佛。皆现在贤劫。七佛前后相继。止隔一劫。今诸经多言毗婆尸在九十一劫。余二佛在三十一劫相去远甚。似不在庄严劫之数。然三祇满时。正值毗婆尸。自此百劫种相好。则九十一劫。于说自合。盖除前赞佛超越九劫故耳。如上两义。虽是方便分别。然恐此土翻译。部别不同。今姑并存。以为援文者之证(校阅者云。若谓七佛前后相继。止隔劫一者。则应毗婆尸佛。当记过六劫而得成佛。乃至迦叶佛。当记过一劫。而得成佛。何谓百劫种相好则九十一劫于说自合。下文又云。已上四佛。在贤劫中。第九减劫。相继出世。俱与止隔一劫之言相违。览者详之)。
　　次值拘留孙佛。寿五万岁。彼佛记我。汝于来世。当得作佛。次值拘那含牟尼佛。寿四万岁。彼佛记我。汝于来世。当得作佛。次值迦叶佛。寿二万岁。彼佛记我。汝于来世。当得作佛。号释迦牟尼(已上四佛。在贤劫中。住二十劫。第九减劫。相继出世。故此文通指来世)我如是。奉事诸佛。修学佛意。尔乃生兜率天宫。住一生补处位(已上并菩萨本行经○涅槃经。此天欲界最胜故。补处菩萨。皆示生其中。为教化众生故)我今出世。人寿百岁。少出多减(中阿含经)释迦人寿一万岁时合出。为观众生无机可度。乃至百岁。见苦逼迫。劫将欲末故出乎世(大论○已上并小机所明本迹文)。
　　按因果经云。过去无数阿僧祇劫。有仙人善思(瑞应本行二经并名儒童)时灯照王太子普光(瑞应名定光。法华金刚本行诸经。并名然灯)启父出家。成菩提道。善慧初为五百外道讲论道义。各以银钱上之。与外道别。当往普光佛所欲施供养。见王家青衣持七茎青莲花过。追问此花卖否。答言。当送宫内欲以上佛。善惠请以五百银钱。顾五茎花。用以供佛。青衣从命。并寄二花。以献于佛。愿我后来。常为君妻。时王及大臣。礼佛散花。悉堕于地。善惠五花。皆住空中。化成花台。后散二花。住佛两边。佛赞善惠。汝过阿僧祇劫。当得成佛。号释迦牟尼(此经。与本行经。并作阿僧祇而瑞应作九十一劫。如此延促不同。虽是方便分别。然诸经并以毗婆尸记九十一劫为正。则瑞应所出。亦可为用)善慧。见地浊湿。心自念言。云何令千辐轮足蹈此而过。即脱鹿皮衣以用布地不足掩泥。又解发以覆之。如来践已。因记之曰。汝后得佛。当于五浊恶世度诸天人。时善惠。以偈赞佛(文多不载)求佛出家。佛言善来比丘。须发自落袈裟著身。即成沙门。善惠命终之后。上生为四天王。下生为转轮王。乃至上生为第七梵天王。下生为圣王。各三十六返。或为仙人。或为外道六师婆罗门小王。各尽其寿。不可称数。时善惠者。即我身是。青衣者。邪输陀罗是(因果经○案瑞应经称瞿夷卖花女者。取第一夫人为言也。若本经与法华皆云邪输者。取罗睺生母也。今以后义为正)四教仪引大论云。如来修菩萨道时。从古释迦至尸弃佛。值七万五千佛。名初阿僧祇。常修六度。次从尸弃至然灯。值七万六千佛。名二阿僧祇。此时用七茎莲华供养。布发掩泥受记号释迦文。次从然灯至毗婆尸佛。值七万七千佛。名三阿僧祇满。经如许时。修六度行。更住百劫。种相好因。修百福成一相(按优婆塞戒经。我于释迦最初发心。于迦叶佛。满三阿僧祇。窃详三祇满时。正在毗婆尸。今言迦叶者。兼百劫种相好言之也)。
　　述曰。窃考如来本迹之义。以由已今相望。互有久近本。不可以大小机见为之分别。今约诸部。共谈之。粗法华开显之妙。较而论之。则大小机见不容不审。例如秖一八相。而有大小之别。由机见之不同也。

　　叙圣源

　　序曰。如来之先起自大人。厥后转轮次第承袭。夷考典籍。略陈氏族之源。盖将以表章吾佛示生弈世圣王尊贵之家也。
　　大劫之始世界初成。光音诸天化生为人云云。于是议立一人有威德者。赏善罚恶号平等王。众共供给。遂有民主之名(长阿含经○详见三世出兴志)初民主王号大人。第二王名珍宝。第三王名好味。第四王名静齐。第五王名顶生。乃至三十三王名善思(长阿含。四分律。此三十三王。皆子孙相承。诸王之名备见本经)自善思王后有十族转轮圣王相续而出。第一真阇王子波延迦(真阇即阿含善思王)有五转轮王。第二多罗业。有五转轮王。第三阿波叶。七转轮王。第四犍陀利。八转轮王。第五迦陵迦。九转轮王。第六瞻婆。十四转轮王。第七拘罗婆。三十一转轮王。第八般阇罗。三十二转轮王。第九弥尸利。八万四千转轮王(案本行经。最后一王。即大茅草王仙是也)第十懿摩弥。百转轮王(楼炭经弥沙塞名郁摩。长阿含。名懿摩。四分律。名懿师摩。即甘蔗王。为善生王之先也。梁祐律师。释迦谱云。释种以懿摩为先)。

　　名释迦

　　序曰。世人皆知如来为刹帝利之圣种而终莫能委瞿昙释迦前后立号之义。须知言瞿昙者。有四义焉或纯淑。或最胜。此从本德。以为称也。或甘蔗。或日种。此就本缘以为言也。其称释迦者。则有三名。据德建号。则曰能仁。依处称名。则云舍夷之与直林。然释迦之起。实见于甘蔗王之四子。甘蔗梵语。既为瞿昙。则释迦之称。实自瞿昙出。前瞿昙。后释迦。虽有二称。其实一姓。前人有以日种甘蔗舍夷并列为五氏者。本末纷揉。无所取裁。今故备论后当毋惑。
　　夫姓者所以系统百世使不别也。氏者。所以别子孙之所由出也。印度族姓。则有四流。一曰刹帝利者。王种也。二曰婆罗门者。净行也。三曰吠奢者。商贾也(旧云毗舍)四曰戍陀罗者。众人也(旧云首陀)凡兹四姓。前二是贵。后二是贱(此说出西域记)随时所尚。佛生其中释迦出刚强之世。托王种以振威。迦叶生善顺之时。居净行以标德(大论)昔阿僧祇劫。有菩萨为国王。父母早丧。逊国与弟。从婆罗门瞿昙学道。受瞿昙姓(本经。翻纯熟。应法师。翻最胜。此皆从师德为义)乞食还国。人无识者。谓之小瞿昙。于城外甘蔗园中。以为精舍。贼盗官物。路由园过。捕盗寻迹。执小瞿昙。王令以木贯身射之。大瞿昙见。悲哀棺敛取血泥团之。还置精舍。著左右器。大瞿昙言。是道士若其至诚。愿天神有知。使血化为人。却后十月。左化为男。右化为女。因名瞿昙氏纯淑之姓(十二游经)过去有转轮圣王。名大自在(即第九族弥尸利)子孙相承。八万四千王。最后王。名大茅草。垂老无子。委政大臣。剃发出家。众号王仙诸弟子时行乞食。王仙老不能行。遂以草笼盛悬树上。虑虎狼也。猎人望见。谓是白鸟。乃射杀之。血滴于地。后生甘蔗二本。日炙开剖。一生童男。一生童女。弟子养护。以报诸臣。众谓王种命相师占之。立名善生。号甘蔗王。女名善贤。立为第一妃。又以日炙甘蔗而生。亦名日种(菩萨本行)。
　　述曰。瞿昙一翻甘蔗。则当据本行。二本甘蔗之缘。一翻泥土。则当取十二游经血泥之事。是知诸经梵语则曰瞿昙。华言则称甘蔗泥土。华梵互出其实一义。
　　甘蔗王第一妃善贤。生子名长寿。第二妃生四子。一名炬面。二名金色。三名象众。四名别成(菩萨本行)。
　　述曰。弥沙塞云。郁摩王第四子尼楼。本行经尼俱。此翻为别成。祐律师。指懿摩王。是释种之先。第四子庄严。是白净所承。南山。指懿摩。即第十轮王。去菩萨一百世。第四子庄严。即白净所承。其说略同(别承庄严。两译不同。秖是尼俱一人)。
　　时善贤妃欲立长寿。白王摈遣四子出国。至雪山北自立城居。不数年间郁为强国(本行经。往灵山建国。城号迦毗罗。其王名别成。远近钦服)父王悔忆遣使往召四子辞过不还。父王三叹之曰。我子释迦(此云能仁本行经)到雪山边住直树林中。故名为释迦(此云直林长阿含经)近雪山北舍夷林筑城营舍。因名舍夷国(五分律)。
　　述曰。舍夷者。林名也。既以名国。又以名氏。窃详舍夷。恐翻为直。即前雪山直林之义。妙玄云。舍夷是西方贵姓。此但约义。未见所出。
　　别成王子拘卢。拘卢子瞿拘卢(菩萨本行)。
　　懿摩王第四子庄严(即别成)懿摩百轮王最后王。名大善生(案四分律。懿师摩。次第百王。后有王。名大善生。南山释迦谱云大善生。即如来七世祖也)自百轮王后。六世祖乌婆罗王。五世祖泪婆罗王。四世祖尼求罗王。三世祖尼浮罗王。二世祖师子颊王。一世父净饭王。师子颊四子。一净饭王(诸经或云白净)有二子。长悉达太子。次难陀。二白饭王二子。长调达(诸经或云提婆达多)次阿难陀。三斛饭王二子。长摩诃男(或云俱利太子。五比丘之一)次阿那律(或云阿[少/兔]楼驮)四甘露饭王二子。长婆沙。次跋提(五比丘之一长阿含经)。
　　劫初以来。嫡嫡相承。作转轮王。近来二世。但作阎浮提王(大方便经○当知师子颊净饭二世。独王南洲。但铁轮王耳)。

　　法王正统世系图
　　·平等王(民主平等王。亦名刹帝利。子孙嫡承凡三十三世。为善思王)
　　·善思王(平等王至此三十三世。后有十族)
　　·波延迦王(善思王子第一族有五转轮王)
　　·多罗业王(此第二族亦有五转轮王)
　　·阿波叶王(此第三族有七转轮王)
　　·犍陀利王(此第四族有八转轮王)
　　·迦陵迦王(此第五族有九转轮王)
　　·瞻婆王(此第六族有四转轮王)
　　·拘罗婆王(此第七族有三十一转轮王)
　　·般阇罗王(此第八族有三十二转轮王)
　　·弥尸利王(此第九族有八万四千转轮王。最后一王名大茅草王。亦名王仙。所生之子即懿摩弥王)
　　·懿摩弥王(此第十族有百转轮王。懿摩弥亦名甘蔗王。释种以此王为本始。此王有二妃。第一妃生长子名长寿王。第二妃生四子。一名炬面王。二名金色王。三名象众王。四名别成王。已上皆第二世)
　　·拘卢王(第三世)
　　·瞿拘卢王(第四世。展转至最后百世名善生王)
　　·善生王(悉达太子七世祖也)
　　·乌婆罗王(六世祖)
　　·泪婆罗王(五世祖)
　　·尼求罗王(四世祖)
　　·尼浮罗王(三世祖)
　　·师子颊王(二世祖所生四王)
　　·净饭王(生二子。一悉达。二难陀)
　　·白饭王(二子调达。阿难)
　　·斛饭王(二子。摩诃男。阿那律)
　　·甘露饭王(二子婆沙跋提。已上名四王。生八子也)。
　　述曰。楼炭称懿摩百轮王。阿含四分。皆云最后王名大善生。言最后者。第一百也。南山指大善生为七世祖。此依长阿含。乌婆罗等六王至太子。为一百七世可也。而又云。去菩萨一百世者。当是脱去七字。自民主至善思。三十三世。正嫡相承。自波延迦十族已降。或嫡庶互立。或兄弟迭兴。分为十类。必有亲疏始终之义存焉。然受天明命。统王四洲。其所以得君道者。莫不同也。十族总之。凡八万四千二百十一王。并前民主三十三王。及六世祖王。至太子身。共八万四千二百五十王也。


　　佛祖统纪卷第二

　　　　宋景定四明东湖沙门志磐撰

　　教主释迦牟尼佛本纪第一之二


　　下兜率

　　序曰。四明法师之言云。如来昔于大通之时。覆讲法华。与无边众生作一乘之因矣。以由中间退大乐五尘。如来大悲恐其堕苦。于是更以小乘。而为救拔。或用衍三而为导引。如此大小种种成熟。堪于今世悟入佛乘。是故如来为此一事出现于世。然其机发复少差殊。故于一代而分五时。有机堪能直入于实者(有机但能迂入于实者。虽此二类。熟在一时)严于华顿谈别圆被二种机者。此机从始即见胜相。若其中间习小深者。虽于今世入一佛乘。而于小先熟。故为此机示现劣身。初说三藏诸味调熟。来至法华方开佛慧。此机于始唯见劣身。故天台师曰。小机则示三藏佛身说法。大机应以舍那佛身说法。是故降神母胎。即示两相故。然华严顿后。方施小化。譬如穷子急追不至徐语方来。前顿后渐其义已成。今那忽云降神母胎即示两相。须知诸文所论。初顿后渐。盖是化缘施设之语。今此所说大小双应。终归一乘。方尽鉴机始末之事。如方便品。思无大机。念欲息化。诸佛劝谕。方施小乘。次文却云无量劫来。赞涅槃法。生死永尽。我常是说。是故思机。然后施小。此等之说。皆是仪式。不可据此以难今文预鉴群机。原始要终。度物之意也(并别行记)今观二圣师所论。则知如来出兴。秖一八相。自大机而观之。则始终无改。无非华严。自小机而观之。则游化鹿苑。诸教次第。谓之舍那谓之释迦。一体而两名。由机有不同耳。然则大小二始。顿渐两说。五时施化。一乘会归。是皆如来。随顺机宜。善巧方便。令入佛慧之道。今故得以述之。
　　菩萨从兜率天。将降神时。有十佛刹微尘数菩萨。皆与菩萨。同愿同行。乃至普贤神通行愿。悉皆同等。又以神通。普现兜率天宫。一一宫中。悉现十方一切世界阎浮提内受生影像(华严经○大机所见下兜率相)。

　　托母胎

　　序曰。如来降神母胎。双垂两应。大机则见乘旃檀楼阁。小机则见乘六牙白象。大小在机。而于如来应本。未始有动。此托胎之相也。
　　菩萨。已从此没。生于人间净饭王家。乘旃檀楼阁。处摩耶夫人胎(华严经)从兜率下。法身眷属。如阴云笼月。共降母胎。胎若虚空。常宣妙法(妙玄○大机所见托胎相)。

　　住胎宫

　　序曰。华严云。如来住胎现大宫殿。示现住兜率。乃至般涅槃。或见在兜率。乃至或见入涅槃。此则于住胎一相之中备见八相。此荆溪所谓一一相中皆八相故也。
　　菩萨于母胎中现大宫殿种种严饰。而令母身安隐无患。住母胎已。心恒正念。示现在兜率天。初生为童子处王宫。出家苦行成道转法轮般涅槃。或有见佛种种说法。或见在兜率天或见来处母胎。或见初生。或见出家。或见成道。或见转法轮。或见入涅槃(华严经○荆溪云皆言或者一一相中皆八相故○大机所见住胎相)。

　　示降生

　　序曰。托胎降生。皆所以示同于人法耳。至于出入右胁周行七步。俾大小两机所见各殊者。斯示现降生之相也。
　　夫人攀金园树枝而生菩萨。诸天王众。各持香水。共以洗沐(华严经)初生之时。于十方面各行七步(涅槃经○大机所见降生相)。

　　出父家

　　序曰。华严云。最后身菩萨。欲令著家众生舍离家法。为现自在不属他故。宣扬出家功德胜故。此示现出家之意有在于是也。
　　又见出家诣道场。成等正觉。坐师子座(华严经大机所见出家相)。

　　成佛道

　　序曰。华严云道场始成者。且约大始而言。既非本门实成则今此正是迹中之迹耳。
　　菩萨于菩提道场始成正觉(华严经)菩萨言。吾三十成道。号为释迦牟尼。于寂灭道场。坐金刚华王座说法(梵网经○宝藏经无相三昧经并云三十成道)既成道已。梵天劝请惟愿如来。当为众生广开甘露说无上法(涅槃经○大机所见成道相)。
　　或见菩萨住兜率天入胎出胎成道降魔转法轮入涅槃(华严。新译此大乘有降魔今合在成道中)。
　　述曰。自昔依起信论。列大乘八相。存住胎而没降魔。依四教义。列小乘八相。存降魔而没住胎。今之所述。正禀二文。以为纲骨。自下兜率至成道降魔。皆先大后小。以列其相。而于转法轮中。则有五时顿渐之义。则大小二机。又蕴乎中矣。妙宗之言曰。佛应三土且说同居。化有始终须彰八相。大机所见八相难思。若应小机八种皆劣。此之谓也。

　　下兜率

　　菩萨功行满足。位登一生补处。生兜率天。名曰圣善。为诸天主说补处行。期运将至。当下作佛。即观五事。观诸众生。皆是我发心已来所成熟者。堪受妙法。观此大千界。阎浮提迦毗罗国。最为处中(此云黄色。言立德尚黄居中也)观释迦第一甘蔗圣王之后观白净王夫妻真正堪为父母(白净。或云净饭。梵云首图驮那。本行经云。谓财德纯备。然诸经未见白净净饭其义何谓)观摩耶夫人怀抱太子。满足十月。生七日已。其母命终。作此观已告诸天子。我应下生白净王家。弃轮王位出家学道成一切种智。转大法轮广利天人。汝等是时亦当同会。诸天子闻各心念言。菩萨不久当成正觉(因果经○小机所见下兜率相)。

　　托母胎

　　时菩萨乘六牙白象发兜率宫(按普耀经云。沸宿应下。化为白象。瑞应经云。化乘六牙白象。贯日之精○沸宿即鬼宿也)放大光明普照十方。以四月八日明星出时降神母胎(向晓盛明。故曰明星。即鬼宿也)时摩耶夫人眠寤之际。见六牙白象腾空而来。从右胁入(按普耀经云所以处右者所行不左也)觉已白王为说瑞相。王召婆罗门占之。曰今此夫人胎中之子。必是正觉之瑞。若不出家当为轮王。夫人日更修行六波罗蜜。天献饮食。不乐人间之味。时兜率天众念言。菩萨已生净饭王宫。我等亦当下生人间。得先听法。于是诸天下生。数至九十九亿。又他化自在天。下至四天王。上至色界天。与其眷属。亦皆下生。不可称计(因果经)有一天子。名曰速往至诸地狱。大声唱言。菩萨从兜率天。下住母胎。汝辈速发誓愿。求生人间。地狱众生闻此声已。各各相睹。复见光明舍地狱身。即生人中。所有大千世界。往昔已来种善根者。皆来于此迦毗罗城。四面托生(佛本行经○小机所见托胎相)。
　　菩萨在母胎。行住坐卧无所妨碍。晨朝为色界诸天说法。日中为欲界天。晡时为诸鬼神。于夜三时。亦复如是。成熟众生(因果经○此经既云行住坐卧一日六时为诸天鬼神说法即小乘住胎之文)护明菩萨。谓天人金团曰。往昔补处菩萨托生之家。须具六十种功德。三代清净。汝下阎浮为我观察(云云护明即圣善)。
　　周　昭王元年(己丑)
　　(周之先。后稷名弃。好耕农。帝尧举为农师。舜时封于邰。号后稷。别姓姬氏。后四世亶父。迁居周原。子季历。在殷为雍州伯。以在西故。称西伯。季历子昌。继父为西伯。殷纣失道。西伯受命称王。号曰周。昌子发。举兵灭纣。即天子位。号武王追尊西伯为文王。武王子诵为成王。成王子钊为康王。康王子瑕。为昭王。昭王子满为穆王)。

　　示降生

　　二十六年(甲寅)○(刘道原通鉴外纪。昭王元年己丑。二十六年甲寅。今诸书多称二十四年。相承之误)夫人怀孕将满十月。其父善觉遣使白王。我女怀藏圣胎威德甚大。虑产子后女命不久。欲迎止岚毗园中尽父子情。王即敕有司备仪礼。送至父家(佛本行经)时夫人即升宝舆前后导从。往蓝毗尼园中。十月满足。四月八日。日初出时(前言四月八日降胎。今言四月八日出胎。并出因果经。南山云降胎出胎。皆言四月八日。则是十二月在胎文。今此文言十月满足者。且约人间十月怀妊为言。若佛所行赞经。则云三月八日生。此皆译人用历。两土不同。然内外典籍。多言四月八日)夫人见无忧树花叶茂盛。即举右手欲牵摘之。菩萨渐渐从右胁出。时树下生七宝莲花。大如车轮。身堕花上自行七步。举右手作狮子吼云。我于天人之中最尊最胜(按瑞应经云。举右手而言曰。天上天下。唯我独尊。善权经云。为应七觉。故行七步。举手现相。为除外道自尊)时四天王。即以天缯接置宝几。帝释执宝盖。梵王持白拂。侍立左右。难陀兄弟二龙王。于虚空中吐清净水。一温一凉以灌太子(按普耀经释梵雨香。九龙下香水浴身)身黄金色。三十二相。放大光明照三千界。天龙八部空中作乐。歌颂佛德散花乱坠。一切天人赞叹种智。速成佛道度脱众生。唯有魔王不安本座。于时采女以天缯[疊*毛]裹抱太子至夫人所。青衣还宫说奇瑞相。王即严驾四兵(象马车徒)导从。入园见相殊特。喜惧交怀。前抱太子置象舆上。随从入城将诣天祠。梵释形像皆起礼足而言曰。今此太子天人中尊。云何来此欲礼于我群臣欢异即奉太子入王本宫。时诸释同日生五百男。王家青衣亦生五百苍头。王厩象生白子。马生白驹。牛羊亦生五色羔犊。数各五百。宫中五百伏藏自然而出。有诸商人入海采宝而还。各贡珍奇。王召诸婆罗门。当为太子作何等名。答言。太子生时。一切宝藏皆悉发出。所有诸瑞莫非吉祥。当名萨婆悉达(此云一切义成又名顿吉)时八王亦同日生太子。各怀欢喜。共制美名(因果经)王家青衣亦生苍头。奴名车匿。厩生白驹。名犍陟。王后常使车匿侍从。白马给乘(瑞应经)王访五百聪明相师令占太子。相师言。若当出家成一切种智。若在家者为转轮王。相师又言。有一梵仙名阿私陀(此云无比瑞应经名阿夷)具足五通。在香山中。能断疑惑。王思路险非人能到。阿私陀。遥知王意腾空而来。相太子已悲泣而言曰。恨我不久命终生无想天。不睹佛兴不闻经法。若有具三十二相。或但非处。又不明显。此人尚为转轮圣王。今观太子。诸相得所又极明显。法定必成一切德智。王闻仙说。虑恐出家。起三时殿七宝庄严。城门开闭。闻四十里。五百婇女。宿卫殿宇。花果众鸟。流泉浴池。光丽心目以悦太子。生满七日。其母命终。以怀太子功德大故上生忉利(法大权经云。前处兜率。观后余命十月七日。故托神来)时姨母摩诃波阇波提。乳养太子如母无异(因果经)○小机所见降生相。
　　述曰。如来降灵示灭之相。记年月者。其说纷然。今作正义。异说两番。以区别之。初正义者有六。其一。周书异记昭王二十四年甲寅岁。四月八日。有五色光。入贯太微。遍于西方。太史苏由曰。有大圣人生于西方。穆王五十二年壬申岁。二月十五日旦白虹十二道。南北通贯。太史扈多曰。西方有大圣人。终亡之相。其二。法本内传。摩腾法师对明帝曰。佛以甲寅之岁四月八日生。此当周昭王二十四年。其三。魏书沙门昙谟最曰。佛以周昭王二十四年四月八日生。穆王五十二年二月十五日灭。其四。南岳愿文云。佛以甲寅四月八日降生。其五。辅行云。悉达生净饭王宫。当周昭王甲寅之岁。其六。唐太宗。敕尚书刘德威。问法琳法师。佛降生入灭。何故传述乖乱。琳乃论定。周昭甲寅生。穆王壬申灭。次列异说有八。石柱铭。周桓王乙丑。法显法师传。殷武乙甲午。像正记。平王戊子。南山感通传。天人云夏桀世。度律师众圣点记贞定王甲戌。开皇三宝录。王简栖头陀寺记。皆以为周鲁二庄。甚至孤山亦作此说。其所注四十二章经。则取净名疏云。周时佛兴。星殒如雨。盖准瑞应经所言沸星下侍之事。天台秖言佛兴。未尝定指周庄。虽云如雨。乃是借文左传。孤山误认此语。遂作二庄以释。以致净觉作记。妄称天台正取二庄。然荆溪明言昭王甲寅。初无二庄之论。是知异说自此可息矣。若欲会同左传如雨之说。则如文殊般涅槃经云。佛灭度后。二百五十年。文殊至云山化五百仙人讫。还归本土放大光明遍照世界入于涅槃。自昭王至庄王。正当二百五十余年。恒星之验其在此乎(左传。鲁庄公七年甲午四月辛卯。夜恒星不见。星殒如雨。即周庄王十年)又孤山垂裕记。依周历以十一月建子为正。言四月即今二月。今准因果瑞应本行诸经。并云四月八日。法本内传。魏书。亦皆四月八日。三经既非周译。二书亦非周世。则知非建子之正明矣。盖自汉武改寅为正。至于今日遵而用之。则经传之言四月。非为差错。不当远据周历改为二月也。此大略出翻译名义。今更增益文证。以祛昔人之异见云。
　　二十七年(乙卯)先是太子生时。足行七步口称独尊。言已便默。如诸婴孩不行不语。诸母养育渐至长大(智论)二十八年(丙辰)二十九年(丁巳)三十年(戊午)三十一年(己未)王为太子。辨象马牛羊诸车童子玩具。举国人民皆行仁惠。五谷丰熟风云以时。皆是太子福德之力。又以青衣所生车匿等五百苍头给侍太子(因果经)三十二年(庚申)太子年七岁。王令学书访国中聪明婆罗门名曰选友。起大学堂床榻学具。太子问师。书有几种。师默不答。内怀惭愧礼太子足。惟愿为说阎浮提书。凡有几种。太子答言。或有梵书(婆罗门书)或佉娄书(驴唇仙人)有如是等六十四书(按佛本行经。太子八岁。学书。师毗奢多罗。六十四书。中有提婆书。天也。那伽书。龙也。支那国书。大唐也。此下具有天地八部四洲鸟兽等音声诸书)诺。白王言。太子是天人中师。云何欲令我教。王闻欢喜。凡技艺典籍天文地理算数射御。皆悉自然知之(因果经)时王复令释种忍天教太子兵戎法式。为造一苑。名曰勒劬。太子与五百释子入苑游戏。学一切典籍。四年之中。及诸释种。皆悉通达(佛本行经)。
　　三十三年(辛酉)太子在苑射戏。提婆达多。射著一雁。堕于苑中。太子拔箭以酥蜜封疮。达多遣使来言。宜速见还。太子报言。我已摄受此雁。自我发菩提心来。我皆摄受一切众生。况复此雁而不属我。自此与达多结怨相竞(佛本行经)。
　　三十四年(壬戌)
　　三十五年(癸亥)太子年十岁。王访国中善知射者。令教太子。师与小弓。令射铁鼓。太子更求如是七弓。一箭过七铁鼓。射师白王。太子自知射艺。云何令我为师。王大欢喜。击鼓唱令。太子七日。当出后园欲试武艺。提婆达多最先出城。时有大象当城门住。达多独前以手搏头。即便躄地。于是军众次第得过。难陀继至。以足指挑象掷著路旁。太子出城。以手掷象城外。还以手接。不令伤损。象又还苏。时诸人民叹未曾有。达多至园。最先发射彻三金鼓。次至难陀亦彻三鼓。太子以弓力弱。取王库内祖王良弓。即放一箭。彻过七鼓。然后入地。过大铁围山。时提婆达多与难陀。共相扑戏。二人力等无有胜者。太子手执二弟。躄之于地。以慈力故。不令伤痛(因果经)。
　　三十六年(甲子)三十七年(乙丑)三十八年(丙寅)三十九年(丁卯)
　　四十年(戊辰)太子年十五岁。王会群臣诸小王仙人婆罗门等。皆悉云集。至二月八日。以七宝器。盛四大海水。各各顶戴。传授与王。灌太子顶。付七宝印。立为太子。时八国王。亦于是日同立太子(因果经)。
　　四十一年(己巳)太子启王出游。前至王田。息阎浮树下。见诸耕人。时净居天作壤虫。乌随啄之。见已悲愍。即便思惟。得四禅地(因果经)王寻太子。见在树下。一切树影悉移。唯此树阴覆太子身。如重云间忽见明月(菩萨本行经)。
　　四十二年(庚午)太子十七岁(按本行经十九纳妃)释种婆罗门摩诃那摩有女。名耶输陀罗。颜色端正智慧过人。王即遣使往迎。为太子妃。太子常修禅观。未尝与妃有夫妇道(因果经)太子有三夫人。一瞿夷。二耶惟檀(即邪输也)三鹿野。以有三妇。为立三时殿。殿有二万婇女(十二游经○文句云。未曾有及瑞应。皆云罗睺。是瞿夷子。法华涅槃。皆云是邪输子。二义云何通。或可彼经举夫母。此经举所生。释论瞿毗邪是宝女。不孕即是瞿夷。故知定是邪输子○瑞应经云。十七岁纳妃)。
　　四十三年(辛未)太子白王将游园林。前后导从出城东门。时净居天化作老人。头白背伛。见已还宫。愁思不乐。念言老至如电。我岂独免。云何世人而不怖畏。他日复从城南门出。净居天化作病人。身瘦腹大不能自持。太子念言。如此病苦云何不畏。即回车入宫。少时复从城西门出。净居天化为死人。四人舆行室家哭送。太子语臣优陀夷曰。世间乃复有此死苦。云何于中而行放逸。即敕回车。最后出城北门。净居天化作比丘。法服持钵手执锡杖。太子问是何人。答言。我是比丘。修学圣道永得无为。言已腾虚空去。太子牵马还宫。而自念言。我先见有老病死苦。常恐为此所逼。今见比丘。开悟我情示解脱路。即思惟方便欲求出家(因果经○按瑞应经云。十四岁游四门○本行经云。太子问何人。答曰。我佛弟子沙门也。问何名沙门。答曰。三界兮扰扰。六趣兮昏昏。识心达本源。故号为沙门)。
　　·四十四年(壬申)
　　·四十五年(癸酉)
　　·四十六年(甲戌)
　　·四十七年(乙亥)
　　·四十八年(丙子)
　　·四十九年(丁丑)

　　出父家

　　五十年(戊寅)太子年二十五岁(妙乐云。若十九出家。则二十四成道。若三十成道。则二十五出家○据宝藏经。二十五出家。三十成道。荆溪之言。有合于此)往父王所作礼白言。恩爱集会必有别离。唯愿听我出家学道。王执其手流泪言曰。国未有嗣宜息此意。时相师白王。太子若不出家。过七日后当得转轮王位。王闻益喜。于城四门各置千人以为防护。王语太子。我昔曾闻阿私陀仙说汝毕定不乐处世。若生一子不复相违。太子即以右手。指其妃腹。便觉有娠(按瑞应经云。指妃腹曰。却后六年汝当生男)二月七日思求出家。身放光明照诸天宫。诸天皆知太子出家时至。即来礼足白言。无量劫来所修行愿今正成熟。太子答言。如汝等语。然父王敕内外官属。严见防卫欲去无从。诸天即以神力令诸官属悉皆淳卧使无知者。耶输卧中即得三梦。一月堕。二牙齿落。三失右臂。觉已具述。太子语云。月犹在天。齿又不落。臂复尚存。当知此梦虚假非实。至于后夜诸天白言。内外眷属皆悉睡卧。今正是时。太子即令车匿被犍陟来。车匿流泪而言曰。今非游观之时。云何中夜而忽索马。即举声号泣欲令王宫眷属觉知。以天神力昏卧如故。车匿牵马既至。诸天捧马四足。并接车匿。帝释执盖从北门出。其门无声自然而开。行至天晓已三逾阇那(三由旬也)诸天事毕忽然不见。行至跋伽仙人苦行林中。即便下马语车匿言。我既舍国至间静处。汝与犍陟俱可还宫车匿悲泣不能自胜。犍陟舐太子足。泪落如雨。太子即就车匿。取七宝剑自剃须发。而发愿言。愿共一切断除烦恼及以习障。帝释接发而去。赞言善哉。时净居天化作猎师身被袈裟。太子见已而语之曰。汝所著衣是寂静服。云何著此而为罪行。我今持此七宝之衣。与汝贸易。答言善哉。即脱宝衣而与猎者。自被袈裟(大论云。所贸得衣。粗布僧伽梨也)时净居天还复梵身。上升虚空。于是车匿即牵犍陟。呜噎悲哽缘路而还。跋伽仙人遥见太子。谓是天神。与众请坐即问。问仙人。汝等苦行欲何所求。答言。为欲生天。太子又问。汝等修诸苦因以求苦报。终不离苦。言论往复。明旦辞去。车匿牵犍陟还入宫城。具白父王。王爱念情深。即遣王师大臣。寻至仙所仙云。已过中路。遥见树下端坐思惟。大臣具告王意。太子答曰。岂不知恩。但以生老病死四患为苦耳。我今终无返步。大臣即留憍陈如等五人。密令伺察。时太子北度(按西域记应云南度)恒河。路经王舍城中。频婆娑罗王(按瑞应经作瓶沙王)闻太子至。愿舍国相奉。太子答王。今可于身命财修三坚法。不应以不坚之法劝奖余人。遂即别去。时王告曰。若道成日愿先见度。太子前行至阿罗逻仙人处。闻说从得初禅。乃至入非想非非想处名为解脱。太子知非究竟。即与仙别。次至迦兰住处。论议问答。亦复如是。太子调伏二仙人已至伽阇山苦行林中憍陈如等五人住处。于泥连禅河侧。静坐思惟。宜应六年苦行以度众生(因果经)天神进食一不肯受。天令左右自生麻米。日食一麻一米以续精气。端坐六年。形体羸瘦。寂默一心。内思安般(将思安住般涅槃故。修此六妙门禅。故法界次第云。前三是定。后三是惠。爱惠察。能发真明。出离生死。妙门者。涅槃为妙。门谓能通。六法相通能至真妙泥洹。故云妙门)一数(摄心在息。从一至十。名之为数)二随(细心依息。知入知出。故名为随)三止(息心静虑名之为止)四观(分别所证名之为观)五还(转心反照名之为还)六净(心无所依。妄波不起。名之为净)游止三四(止观二门)出入二门。微妙神通。无分散意(瑞应经)太子日食一麻一米。或七日一食。陈如五人供奉太子。遣人白王。具说苦相。王与姨母及耶输。各严五百车资生之物。令车匿领送皆悉不受(因果经○已上并小机所见出家相)。
　　述曰．按瑞应．因果．中本起．大论。并云十九出家。十二游。增一中杂长四阿含。出曜经和须密论。并云二十九出家。当何所从。今以如来八十寿除五十说法。则定取梵网．无相三昧．宝藏经等。三十成道之言。若以三十成道除六年苦行。则定取荆溪二十五出家。上合宝藏之说。若约前后义定。则有二事可证。一者出家之后。六年苦行取成道之岁。其数正合。二者将出家时。指妃腹曰。却后六年。汝当生子。后于成道之年。果生罗睺。按贤愚经云。出家修道。六年苦行。得一切智。未曾有经云。太子逃至山泽。勤苦六年。得佛还国。普耀经云。父王闻太子得佛以来。六年令优陀耶往请云。阔别以来十有二年。又云。佛还国入宫坐。罗云来问讯。群臣皆疑。太子捐国十有二年。何从有子。此等经文。并约出家六年成佛。又经六年还国。逆而推之。当以二十五为出家之年审矣。孤山颂。谓五岁游历。此语无凭。神智补注。备论异同。请以荆溪之言为正。
　　·五十一年(己卯)
　　·穆王(满昭王之子)
　　·元年(庚辰)
　　·二年(辛巳)
　　·降天魔
　　·三年(壬午)

　　四年(癸未)太子心自念言。我今修于苦行垂满六年。若以羸身而取道者。彼诸外道当言自饿是涅槃因。我当受食然后成道。即至泥连禅河。洗浴身体。时彼林外有一牧牛女。名难陀婆罗。有净居天。来下劝言。汝可供养。女人闻已大喜。即见地中生千叶莲。上有乳糜即取奉上。太子咒愿受食。气力充足(按佛本行经。善生村主二女。一名难陀。一名婆罗。聚一千牸牛。取乳饮牛。展转至十五牛。取乳煮糜。以上菩萨。有龙女。奉天妙筌。提即坐上。如意饱食。身体相好。圆满如旧○普耀经云。龙女献妙床)即趣毕钵罗树。自发愿言。我坐树下若道不成要终不起(诸经多言菩提树。此翻为道。言坐此树下成道也。其树正名毕钵罗)又思惟。过去诸佛。以草为座成无上道。释提桓因化为凡人。执净软草至菩萨前。问汝何名。答名吉祥。菩萨喜曰。我破不吉以成吉祥。乃敷以为座结加趺坐。而自誓言。不成正觉不起此座(因果经)佛为太子时。出家求道。净饭王父。遣释种五人随逐给侍。憍陈如(此云火器)十力迦叶(亦名婆敷)是母亲。二人执五欲乐。见太子初食麻麦。心不忍可即便舍去。頞鞞(此云马胜)跋提(此云小贤甘露王次子)摩诃男俱利(斛饭王子五人诸文不同。今用文句五卷所出。与此论无殊)此是父亲。三人执苦行净。太子后知非道。舍而受食羹饭酥乳。三人谓其狂乱失志。亦复舍去(新婆沙论。○因果经。四教仪。先降魔后成道。华严经。先成道后降魔。妙乐云。既降魔已。应转法轮。此大小机见之异也。今文云降魔。已入定。明星出时。霍然大悟。则当以降魔为先也)时魔王宫殿自然动摇。魔王念言。瞿昙当成正觉。及道未成往坏乱之。于是手执弓箭。与诸眷属俱往树下。语菩萨言。汝应修转轮王业舍出家法。今若不起我试射汝。菩萨怡然不惊不动。魔王挽弓放箭。停于空中。其镞向下变成莲华。魔王复遣三女。白菩萨言。仁者至德。愿侍左右。菩萨答言。汝植小善。得为天身。不念无常。而作妖媚。今便可去。吾不相须。时三天女变成老姥。头白面皱。魔王即以软语诱言。汝若不乐人间。我舍天位及五欲具。悉持与汝。菩萨答言。汝先修少施今得为自在天王。此福有期要还沉溺。非我所须。魔曰。我之果报是汝所知。汝之果报谁复知者。菩萨答言。唯此地知。于时大地六种震动。地神涌出而语魔言。菩萨昔以头面髓脑国城妻子象马珍宝。而用布施。不可称计。为求无上正真之道。是故汝今不应恼乱。魔闻怖惧。即自思惟。我今当更设方便广集军众以力迫胁。时诸军众忽然来至充满虚空。执戟操剑。多头多目。诸恶类形围绕菩萨。四方烟起四海涌沸。是诸魔众各尽威力。角目切齿横飞乱掷。菩萨观之如童子戏。空中有神隐身而言。菩萨历劫修习善果欲导众生。汝今云何恼乱导师。今日决定树下成无上道。此地乃是过去诸佛金刚之座。堪受妙定。非汝所摧。汝今宜应息憍慢意而奉事之。是时魔王闻空中声即还本宫(因果经)。恶魔波旬将八十亿众。欲来坏佛。语云。汝不急去。我掷汝海水。佛语波旬。汝今先能动此澡瓶。然后可能掷我海水。时波旬不能令动。军众坏散(杂宝藏经)波旬长子商主即顶礼菩萨求乞忏悔白言。我父无智触忤大圣。愿得恕亮(佛本行经○已上小机所见降魔相)。
　　述曰。诸经云。魔波旬在六欲顶。别有宫殿。今因果经。乃指为自在天王。如此则当第六天。有此两异。盖是译者。用义之不同也。

　　成佛道

　　二月七日恶魔退散之时。菩萨心净湛然不动。落日停光澄月映彻众星粲烂。天雨妙花作众技乐。以用供养。菩萨既降魔已放大光明。即便入定思惟真谛。悉知过去所造善恶寿命短长。一切众生轮回五道。无有真实。横生苦乐。明星出时霍然大悟(即八日天晓也)得无上道为最正觉(因果经○此小机所见成道相)○佛成道日斛饭王(第一弟)遣使白净饭王言。贵弟生男(第一弟白饭王)王心欢喜语来使云。今日大吉。是男当字为阿难(此云欢喜)举国欣庆。又名庆喜(大论)○是岁耶输夫人生子名罗睺罗(此云覆障以在闭为障也)时罗睺罗阿修罗食月。因以为名。初太子出家之日。指妃腹曰。却后六年汝当生男。至是在胎六年而生(瑞应经)。
　　述曰。大乘开住胎。合降魔于成道。小乘开降魔。合住胎于托胎。住胎见起信。降魔见四教义。此先达之论也。今观大小。皆有住胎降魔之文。如华严云。菩萨住母胎已。示现出家成道等相。此大乘住胎也。因果经。菩萨在母胎。行住坐卧。一日六时。为诸天鬼神说法。此小乘住胎也。花严离世间品。菩萨出家成道降魔转法轮等。妙乐云。四佛各有四降魔相。此大乘降魔也。因果经。既降魔已即便入定。明星出时得最正觉。此小乘降魔也。今欲顺八相之言。且用起信四教义二文开合为证。


　　佛祖统纪卷第三上

　　　　宋景定四明东湖沙门志磐撰

　　教主释迦牟尼佛本纪第一之三上


　　转法轮

　　序曰。说法度人。如来出世之大要。人有利钝。则法有顿渐。故闻法之人无不悟入。犹夫医王应病与药。药能合宜。则病无不愈。疏不云乎。今佛始终具转五味法轮。转此法度人他心令得悟。斯转法轮之义也。
　　如来转法轮。一代五时。则有八教。
　　转法轮者。轮以摧碾为义。如来说法。化转物心。于法自在。如轮王轮宝运转无碍。又如来三轮不思议。谓身轮现通。口轮说法。意轮鉴机。能与众生摧碾一切惑累。法苑云。轮王有二。财轮王者。有四等。金轮千辐。化被四洲。住劫八万岁时出。银轮七百五十辐。化三天下。除北洲。铜轮五百辐。化东南二洲。铁轮二百五十辐。唯化南洲。如阿育王是也。法轮王者。若减百年如来出世是也。
　　一代者。通指八相。别在五时。五时复有通别。妙玄云。五味半满。论别别有齐限。论通通于初后。若华严别但在初。通则至后。鹿苑已去例此云云。今论一化唯在别义。论五时者。义出三经。谓华严三照。涅槃五味。法华信解品。四大弟子领解等文。故文句云。四大弟子深得佛意探领一代五时之教。始终次第。其文出此。
　　八教者。妙乐云。化仪四教。是判教之大纲。化法四教。是释义之纲目。是知顿等是判。藏等是释。如判华严为顿。则以别圆释之。乃至判法华为非顿非渐。以纯圆释之。此今家消经之轨则也。妙乐又云。若消诸经。但用藏等。其文稍通。若释法华。无顿等八。举止失措。谓余经但论当部逗机得益。故未须顿等。若释法华。须明一代。故用顿等以括始终。辅行云。藏等四教。遍收一切大小乘经。因果显了。各立教主。各被机缘。始终备足。不过此四。顿等四教。但是如来不思议力。布措藏等。盈缩调停成熟物机。破邪立正引小归大。废偏显圆会权入实故。有诸部五味相生。利物无方适时出没。
　　言五时者。一华严时。
　　具云大方广佛华严经。人法譬具足立题。别行玄记云。大方广是法。佛是舍那果人。华严譬诸地因华庄严果德(文)此经总有七处九会。会处不一。故以经标名。
　　二鹿苑时。
　　辅行引大论云。如来因地为鹿群主。波罗柰王入山游猎。有母鹿怀子。当差次供馔。母告鹿主。枉杀其子。鹿主诣王求代。王说偈曰。我实人头鹿。汝是鹿头人。以理而为人。不以形为人。我从今日始。不食一切肉。我以无畏施。亦可安汝意。鹿群所居。故名鹿苑。亦名柰苑。从树立名。亦名仙苑。二仙所住故。此以处标名酬昔行因之地。
　　三方等时。
　　四教并谈曰方。四机俱被曰等。此从法得名。依部教立。故续遗纪云。方等之名有二意。若大经从酪出生酥。譬修多罗出方等。此约第三时。的从部教。即被三乘四教机也。若普贤观此方等经。是诸佛眼。乃直明圆理。非第三时也(文)普贤方等乃方广平等之义。诸部大乘谈圆理处。并名方等。
　　四般若时。
　　此云智慧。五种不翻中尊贵不翻也。具云摩诃般若。此从经标名。
　　五法华涅槃时。
　　二经同明开显并属醍醐。故合为一时。此并从经标名。法华具云妙法莲华经。由妙法有施开废三者之义。故以莲华为喻。涅槃者。具云摩诃般涅槃经。此翻大灭度。大即法身。灭即解脱。度即般若。一经始终。纯谈三德。
　　是为五时。
　　五时立名不出三义。华严从喻。鹿苑从处。方等般若涅槃从法。法华从法喻。
　　亦名五味。
　　此有相生浓淡二义。言相生者。妙玄云。初顿之后。次开于渐。故涅槃云。从佛出十二部经。从十二部经出修多罗。譬从牛出乳从乳出酪云云。次第相生不取浓淡。又云。呼为乳者。意不在淡。以初故本故。言浓淡者。义例云。经中五味。惟喻一代五时浓淡。浓淡虽殊皆从牛出。元草堂云。相生喻教。浓淡喻机。喻教则有次第。从顿开渐。渐入转深终会于圆。喻机则有优劣。初自聋哑弹诃淘汰。而卒至得记(文)秖一五味作两番譬。能譬虽通所譬则局。今论一化次第。唯取相生之义。

　　○三照五时五味之图

　　华严四喻　　　　　妙玄合四为三　释签开三为五　华严例机为五　妙玄五时　　　涅槃五味　法华五喻
　　先照诸大王山○──○高山○───○高山○───○菩萨○───○华严○───○乳○──○即遣旁人
　　次照一切大山○─┐
　　　　　　　　　　│○幽谷○───○幽谷○──○声闻○──┐
　　次照金刚宝山○─┘　　　　　┌─○食时○──○缘觉○──┼─○鹿苑○───○酪○──○密遣二人
　　普照一切大地○──○平地○─┼─○禺中○──○决定善根○┘
　　　　　　　　　　　　　　　　│　　　　　　　　　　　　　┌─○方等○───○生酥○─○过是以后
　　　　　　　　　　　　　　　　└─○正中○──○一切众生○┼─○般若○───○熟酥○─○长者有疾
　　　　　　　　　　　　　　　　　　　　　　　　　　　　　　└─○法华涅槃○─○醍醐○─○汝实我子
　　华严性起品(旧译)譬如日出先照诸大山王。次照一切大山。次照金刚宝山。然后普照一切大地。日光不作是念。我当先照诸大山王。次第乃至普照大地。但山有高下照有先后。如来亦复如是。成就无量无边法界智光。先照菩萨。次照缘觉。次照声闻。次照决定善根众生。随应受化(三藏菩萨)然后普照一切众生云云。又云。譬如日月出现世间。乃至深山幽谷无不普照(玄文合大山宝山为幽谷。其文出此)涅槃经云。佛说二十五三昧。无垢藏菩萨白佛言。如佛所说。诸佛菩萨成就智慧功德。百千万亿。实不可说。我意犹谓不如此经能出阿耨多罗三藐三菩提。佛言譬如从牛出乳。从乳出酪。从酪出生酥。从生酥出熟酥。从熟酥出醍醐。醍醐最上。佛亦如是。从佛出十二部经。从十二部经出九部修多罗。从修多罗出方等典。从般若出大涅槃。醍醐譬于佛性。佛性即是如来。释签云。涅槃五味。转变而秖是一乳。华严三照。不同而秖是一日。今演华严平地之譬。以对涅槃后之三昧。数虽不等其义宛齐云云。又云。华严但云平地。今离彼平地。以譬方等般若法华。方等如食时。般若如禺中。法华如正中。
　　言八教者。顿渐秘密不定为化仪。藏通别圆为化法。是为八教。化仪如世药方。化法如辨药味。
　　言教者。诠理化物之义。圣人被下之辞。化仪四教。是如来化物之仪式。故喻如药方。化法四教。是众生除病之法度。故喻如药味。化仪等四教下义理。秖是藏通别圆。虽通名为教。其实无别有体。
　　八教文证者。初化仪四教。如华严云。初发心时便成正觉。妙玄云。如日初出。先照高山。此如华严缘得大益名顿教相。无量义经云。从一清净道施出二三四。妙玄。次照幽谷。此如三藏。次照平地。此如方等般若。并渐教相。大经或时说深。或时说浅。净名。佛以一音众生各解。此不定教。大品我见阎浮提第二法轮转。大论云。今转似初转。此秘密教也。次化法四教者。妙玄引长阿含云。佛说四大教。签云。但有四。非即藏等也。月灯三昧经明四种修多罗。其中有四种断无明智。章安私释以对四教。签云。与四教义甚相应。然此并是约义以对。未见立名之的。今准四教义引法华云。贪著小乘三藏学者。成论我今正欲论三藏中实义。此并藏教名义。华严云。为说圆满修多罗。大品云。欲以一切种智知一切法。当学般若。法华以平等大慧为大众说。如所说者皆是真实。涅槃经复有一行是如来行。所谓大般涅槃。大论三智其实一心中得此。并圆教名义。
　　(文)唯通别两名。遍在诸文。是大师之所义立。如四教义引大品云。萨婆若智三乘同得。中论诸法实相三人共入。此并通教义通者同也。三乘共禀。故名为通。
　　无量义云。摩诃般若。华严海空。宣说菩萨历劫修行。涅槃经明五行。大论不共般若断于别惑。此并别教义。别者不共之名。八教名义者。直说于大。时部居初名顿。中间三味引小向大名渐。一音异解互不相知名秘密。闻小证大闻大证小名不定。经律论三含藏法义名三藏。三乘共行。利根菩萨通别通圆。故名通。独菩萨法次第断证。别前藏通别后圆教。故名别。教理智断行位因果一切圆融。故名圆。

　　○八教对会五时图

　　
　　妙玄释如是我闻云。若非超八之如是。安为今经之所闻(文)此当以部教分之。约部则非兼带之圆。故超八教。若但约教。则今昔圆义更无有二。故签云。八教中圆教。带偏明圆。犹属于渐。今法华圆。开偏显圆。圆外无法。
　　初顿教者。即第一华严时。从部时味。得名为顿。此谓如来始成正觉。在寂灭道场。四十一位法身大士。及宿世根熟。天龙八部。一时围绕。如云笼月。是时如来现卢舍那身。说圆满修多罗。故言顿教。
　　顿教者。有约部约教二义。约部则别在华严。约教则通于余时。今此正当约部明顿之教。对下三渐化仪为言也。下文云。从部时味得名为顿是也。华严为部。先照为时。乳为味。合此三义为部时味。简余时也。下鹿苑时。亦可得云从部时味得名为渐初。此后可例。
　　始成正觉者。此约迹中大始而言。非本中初成也。寂灭道场者。寂五住烦恼灭二种生死。见惑一住。思惑分三。尘沙合无明为一住。同居土分段生死。方便实报土变易生死。得道之场。如世治谷之场。除五住糠显实相米。新译经菩提道场名异义同。四十一位者。妙玄云。华严明三十心十地佛地。为四十一位。以破无明显中道法性之理。故云法身。法身有二义。毗卢遮那。性德法身。分破无明。至究竟者。名修德法身。今文在修。义兼性德。四念处云。华严前无十信后无等觉者。玉慧觉云。不可将部中谈位而难经初列众。盖华严事事谈十。故合等觉在十地。如光明记云。华严不开等觉。十地即等觉也。今言经初列众。故有等觉。若前无十信者。华严明十梵行。即十信也。故四教义云。十种梵行与圆十信同。今文唯约法身大士。故不列十信。
　　宿世根熟天龙八部者。诸经列众有龙畜等者。当用涅槃四句料简。一乘急戒缓。四趣闻法悟道者。二戒急乘缓。著乐人天不闻法者。三乘戒俱急。天人闻法得道者。四乘戒俱缓。四趣不闻法者。今此众皆是宿世曾闻华严。或种或熟。今当得脱之众。止观云以三涂身值弥勒佛闻华严经。正此义也。八部如常论。
　　如云笼月者。妙玄云。法身眷属。如阴云笼月。共降母胎。此喻降胎之相。今四教仪。取喻转法轮眷属之相。其义两可。云以喻机。月喻教主。仁王经云。十五夜月。闇尽光圆。以喻如来智德渐圆惑闇究尽乃成断结。卢舍那者。此云净满。诸恶尽故净。万德圆故满。即自报身也。亦云光明遍照。如大论云。光明无边。色像无边。尊特之身。即他报身也。今明教主。依四明立义。正是树下释迦现起尊特。如解谤引经云。尔时世尊不离一切菩提树下。而上升须弥向帝释殿说法。岂非华严是千百亿应身所说。修多罗者。此云契经。能说所说契理契机。亦十二部之总名也。文虽兼别。部意是圆。
　　若约机约教未免兼权。谓初发心时便成正觉等文。为圆机说圆教。处处说行布次第。则为权机说别教。故约部为顿。约教名兼(见妙玄十及四教仪)。
　　发心有三。一解行发心。五品也。二相似发心。十信也。三真证发心。初住也。今是真证发心。即是发理性三因之心分证三德之理。四教义云。华严初发心时便成正觉。即是发真无漏断无明入初品。起信论云。菩萨发是心。随其愿力能见八相。妙乐云。华严起信彰灼明文。初住八相等文者普贤普眼三无差别等。皆圆文也。
　　行布次第者。七处八会。故云处处。行列布措阶位浅深。故云行布。此经所说有圆融行布二门。释签云。华严会处。所明行位不出别圆。但经意多含义难定判。始从住前至登地来。全是圆义。从第二住至第七住。文相次第又似别义。于七住中又辨一多相即自在。次行向地。又是差别次第之义。又一一位皆有普贤行布二门。故知兼用圆文接引。
　　华严云。如日初出先照高山(妙玄)。
　　日喻教主。高山喻别圆之机。大机当熟故。先蒙如来慧光所照。
　　涅槃云。从牛出乳。譬从佛出十二部经(妙玄)。
　　玄文言大机禀教即破无明行如醍醐者(文)此指华严高山王机也。涅槃言从牛出乳者。此约一化指声闻聋哑也。故玄文云三教分别。即名顿教。亦即醍醐五味分别即名乳教。今言从牛出乳者即初味也。
　　信解品云。即遣旁人(如来为正。菩萨为旁。即是佛加被四菩萨说四十地。法慧菩萨说十住。功德林说十行。金刚幢说十向。金刚藏说十地)急追将还(直约大教拟宜小机。故曰急追。昔有大乘。故曰将还。又复性德本自有之。故曰将还)穷子惊愕(卒闻大教。乖心故惊。不识故愕)称怨大唤(生死为苦。烦恼为怨。若闻生死即涅槃。烦恼即菩提。即苦痛称怨大唤)使者执之逾急(为说怖畏。令其远恶。即是急切)强牵将还(内既无机外逼大化)穷子自念。无罪而被囚执。此必定死(众生罪故。入生死狱。菩萨亦同罪入狱。二乘无大悲心。令入生死。即是而被囚执。永失三乘慧命)转更惶怖(思此等事)闷绝躄地(小智不解溺无明地)父遥见之(小知大远故遥。是结缘子故见)而语使言(菩萨为使)不须此人(不须现尊妙身令二乘见)勿强将来(既无大机恐伤善根)使者语之。我今放汝(正明息化)穷子欢喜(不为大教所逼)往至贫里。以求衣食(于四谛中欲求道法。○以上注文并出文句)。此领何义。此为如来说圆顿教门。以大拟小。机生闷绝(妙玄十卷)。
　　华严三名。述曰。旧以寂场时长尽未来际法界列为四种华严。又分前三属事。后一属理。此皆积代之谬。今笃论其义。秖有三名。一者寂场。妙玄引方便品始坐道场三七思惟。明释迦最初顿说是也(从初卷至三十六卷。为前分)二者时长。妙玄引法性论钝根三处入法界是也(从三十七卷以去为后分)三者尽未来际。文句云。华严末席始开于渐。妙乐云。此且寄娑婆一期设化。用通今意。应知华严尽未来际。即是此经常在灵山何殊。十方更互主伴(前二名见妙玄后一名见妙乐)虽有三名。而于所说之经。无非华严。所诠之理。无非法界。或言母胎者。妙玄云。佛从兜率下。与法身眷属共降母胎。常宣妙法(文)是时未转法轮。当属尽未来际实报土相。专被大机者所摄(此逸堂说)有言海空者。妙玄引无量义经。次说般若华严海空。文。此秖是因般若入法界。时长所收。然则母胎海空。不当别出二名也审矣。
　　时长通后。述曰。评时长通至三处者。谓般若海空法华佛慧涅槃心地法门是也。妙玄引无量义经云。次说般若历劫修行华严海空。法华会入佛慧。即是通至二经(签云。以般若亦得名华严。法华佛慧不殊初故。又妙乐云。当知法界论之无非华严。佛慧言之无非法华)。
　　此即通般若。通法华之证也。又引像法决疑经云。今日座中各见不同。或见如来入涅槃。或见报身生莲华藏海为千百亿释迦说心地法门。又妙玄云。日若垂没亦应余辉峻岭。故莲华藏海通至涅槃之后。此通涅槃之证也。又引法性论云。钝根三处入法界。此即通后之文也。今更论之。妙玄云。因般若入法界。即是华严海空(由历劫修学般若。今发空智得入法界。观华严藏海。皆毕竟空)又云。华严时节长。昔小机未入如聋如哑。今闻般若即能得入(此且举般若得入为端。法华涅槃亦当例此得入。后人欲据此文齐至般若者。不知通至二经及三处入法界之文。如何消释时长得名。正出此文)签云。一以法界为华严(此即寂场三七及尽未来际。独为利根大机常说华严圆顿之教。举所诠法界之理以为名也)二以时长。通至于后(即钝根三处入法界。其极钝者。至法华开显。方始得入也)二义并通。是故并存大机则华严不休(释上法界之义)小机则诸教次第。是故钝根犹存小见(释上时长由根钝存小见。故历诸教始得入大)又妙乐引入佛境界品(三十八卷)文殊语舍利弗等六千比丘。汝等善能成就十种大心则得佛地。自古共云。华严时长乃是结集后教至般若来。方可得云令诸比丘成十大心。此乃义当转教时也。结此等意入华严中。故云时长(文)有人据转教时之言。便谓华严齐般若者。殊不知荆溪引此经后分有声闻为时长至般若之证耳。初未尝的判但齐般若。不然。荆溪释玄文三处入法界。何云时长通至于后小机诸教次第耶。又有人云(车溪云师)纵通涅槃。不当通法华。谓有妨如来调机无功。为之难者。若能细思会入法华佛慧之言。则此意自销。何妨之有。
　　华严教主。述曰。论华严教主者。准四明解谤之说。于尊特身有须现不须现二者之分故。须现则如梵网华严及观经等相多身大。不须现即以力加。令于劣身不取分齐见三十一相即无有边。以知丈六是法界故。今详此说。考之经文。则有二义。一约补处。谓菩提树下初成正觉。若非补处。岂曰初成。又偈云。迦叶曾来住此殿。是故此处最吉祥。如是十偈。赞过去十佛。既佛佛俱有补处。则知藏尘相好之佛。须是分段生灭之身。与同居应更无少异。二约上升。谓是时世尊不离菩提树下上升须弥(华严骨目云。不动而升。赴机得处)向帝释殿说法(即前迦叶十佛曾住之殿。上升即是现起之义)岂非华严是千百亿应身所说。此身既被别圆之机。见是尊特。何须独指华台受职身耶。此即破净觉指实报土藏尘尊特横应同居之说。盖大师说三品相海皆称机而现。别教则用别修缘了。成就此相。即修成之尊特。故名报身。圆教能了二修即性。修德无功。乃性具之尊特。故名法身。据此则知。即性而论本名法身。取土同居则名应身。被机现起则名尊特。永异净觉修成尊特横应同居之说。然则今师约机约教以定身者。正是树下生身现起尊特。以应别圆之机。正合妙玄释迦最初顿说(释迦是生身说顿是舍那)亦合四教仪如来现卢舍那身说法之言(如来是释迦生身现起尊特故转名舍那)世有取月堂之说云。境本定身则是释迦。机感见相则是舍那。盖有得于此云。
　　然初顿未必纯教法身菩萨。亦有凡夫大根性人。此有两义。若当体圆顿得悟者。即破无明入圆初住。此是醍醐。若初心之人。虽闻大教始入十信。最是初味。名之为乳。呼为乳者。意不在淡。以初故本故(圆教内凡六根清净。即是十信。初信断见。二信至七信断思。八信至十信断界内外尘沙惑。以未破无明。故但名乳)若小根性人。大教拟小如聋如哑。小机未转全生如乳(妙玄十)。
　　华严二味四机。述曰。自昔教初学者。为时味图。上言高上下对乳味。未尝有论之者。今案玄文。华严之时自有二味四机之别。一者纯教法身。即是分证中道四十一位。此名醍醐。二者凡夫大根。入圆初住证一分中道以去。亦名醍醐。三者始入十信。虽但四住未破无明。但名为乳。四者小根聋哑全生如乳。然则名醍醐者有二机。名为乳者亦有二机。玄云。于小如乳于大如醍醐。少分譬喻不可全求。如签云。华严分喻初味。而未得于华严之顿及别圆两教。但有五味次第之相(文)当知。谓华严为乳者。正约从顿开渐施设化事之意。
　　三七拟机。述曰。诸文谓三七是拟机者。人无异论。然玄文云。于彼初分永无声闻。后分则有。虽复在座如聋如哑。故义神智据此非之曰。初分永无。何所拟哉。今作二义释之方为尽理。一者三七初分永无。此如来拟宜之化意。二者后分则有。状如聋哑。此如来拟宜之化事。初言化意者。如方便品云始坐道场三七思惟。签云。初七思惟欲说圆。次七思惟欲说别。三七思惟欲说通。皆无机故但说三藏。签又云。约大机则寂场之时。约小机则成已思惟未说之时。妙乐云。小见三七停留。大睹始终无改。此皆如来拟宜之化意也。言化事者。如文句云。华严末席始开于渐。妙乐释之云。旧经云。佛在逝多林入师子频申三昧。舍利弗从祇园出。不见如来自在庄严。不见诸大菩萨眷属。无智眼能见。亦不能赞叹。此即如聋如哑之文。于彼末会即当渐初(文)今考二祖之言。皆指聋哑在后分渐初。明知是鹿苑十二年中。例如妙玄谓方等弹诃应在十二年前。以此推之。则知逝多林末会正是如来拟宜之事。以由声闻先习小乘未堪闻大。状如聋哑。故假净名以激进之。是则拟宜弹诃。俱在十二年中。无可疑者。四教仪以聋哑在华严。弹诃在方等。此但约部中而论。其实未为正义。又经云。愿光明菩萨等。各说十偈以劝声闻。最初一偈。弹斥之曰。一切诸缘觉及彼大声闻。皆悉不能知菩萨行境界(此即后分摄入前例之文)此皆拟宜之化事也。昔人不能区别诸文。不知如来化意化事。混而观之。故多异说。
　　七处八会者。是旧经六十卷。晋跋陀罗译。天台所引用者。若新译八十卷。是唐实叉难陀译。更加普光明一会。是为七处九会。三十九品。唯阿僧祇随好光明是佛说。余皆加被诸菩萨说。
　　第一会。菩提场说六品○世主妙严(佛在摩竭提国阿兰若菩提场中始成正觉。荆溪云。既异寿量久成。不同阿含菩提树下。任运在迹。别圆教也)如来现相(佛白高相有菩萨。说偈云。佛身充满于法界。云云)普贤三昧(普贤入如来藏尘三昧。现微尘佛刹)世界成就(普贤说世界成就。具十事十因缘)华藏世界(普贤说世界海。如天网分布安住虚空)毗卢遮那(普贤说此世界佛名。旧经释迦亦名卢舍那。而新经名毗卢遮那。妙乐云。法报不分二三莫辨者。正此之谓也)。
　　第二会。菩提场普光明殿说六品○如来名号(文殊说十方世界佛名)四圣谛(文殊说四谛名义)光明觉(文殊说偈赞佛放光)菩萨问明(文殊问觉首等破无明义。法首菩萨云。如人数他宝。自无半钱分。于法不修行。多闻亦如是。如人善方药。自疾不能救。如聋奏音乐。悦彼不自闻。又贤首云。一切无碍人。一道出生死)净行(文殊答智首。一切行愿。若饭食时。当愿众生禅悦为食。法喜充满○诸偈皆出此品)贤首(文殊问贤首。菩提心功德等。信是道元功德母)。
　　第三会。忉利天宫说六品。○升须弥山(佛坐菩提树。不起此座升须弥山。帝释赞云。迦叶曾来住此殿。是故此处最吉祥。如是约过去十佛赞。皆言此处最吉祥。荆溪云。不动而升。赴机得处)山顶偈赞(佛坐帝释殿。法慧等十菩萨各说偈赞佛胜慧云。了知一切法。自性无所有。如是解法性。则见卢舍那)十住(法慧说十住。一一住劝修十法)梵行(法慧说修习梵行有十法)发心功德(法慧答帝释问。发心功德。为佛种不断故。一念知广大世界长短劫故。有佛无佛一佛多佛故。一念知三际世界成坏劫故。众生种种差别故。荆溪云。发心所缘是所观境。具三谛无性空。一切假平等中)明法(法慧说初发心菩萨离十放逸修十种法具大功德成就佛智。荆溪云。明谓所证。法谓方法)。
　　第四会。夜摩天宫说四品○升夜摩天(佛升此天请佛入殿)夜摩偈赞(功德林等各说偈赞佛。觉林偈云。心如巧画师。造种种五阴。一切世间中。莫过名与色。又云。如心佛亦尔。如佛众生然。心佛及众生。是三无差别。又若人欲了知。三世一切佛。应观法界性。一切惟心造)十行(功德林说)十无尽藏(功德林说)。
　　第五会。兜率天宫说三品○升兜率天(佛升此天请佛入殿)兜率偈赞(金刚幢等赞佛)十回向(金刚幢说偈云。法性遍在一切处。一切众生及国土。三世悉在无有余。亦无形相而可得)。
　　第六会。他化天宫说一品○十地(金刚藏说。用十地对诸天王。如发光地对忉利天王等)。
　　第七重会。普光明殿说十一品○十定(普贤说入十种三昧)十通(普贤说十种通)十忍(普贤说十种忍)阿僧祇(佛为心王菩萨。说阿僧祇无量至不可说不可说劫。称赞普贤功德无量)寿量(心王说比校世界劫数长短)菩萨住处(心王说东北方清凉山。文殊与万菩萨住处。又云震旦国有那罗延窟)佛不思议(莲华藏菩萨说不思议如来妙德)十身相海(普贤说如来十身。一一皆有十华藏世界海微尘数大人相)如来随好光明(佛告宝手。说随好光明照十佛刹尘界。地狱遇光息苦。咸生兜率天上)普贤行(普贤说修行十法等)如来出现(佛放光名如来出现普贤说遮那本愿)。
　　第八三会。普光明殿说一品○离世间(普贤说广列菩萨杂行)。
　　第九会。逝多林说一品(即给孤园)○入法界(时世尊入师子频申三昧。舍利弗等诸大声闻在逝多林。皆悉不见如来神力。亦复不见菩萨大会。以善根不同故。本不修习见佛善根。本不赞说诸佛神变。不能见闻念等。依闻乘而出离故○文殊辞佛南行人间。时舍利弗与六千比丘。往文殊所。文殊以十事劝之。令行菩萨道。即得无碍眼三昧。见一切佛境界。悉见诸佛。文殊劝已。南行至福城东。为善财童子说法。令求菩提近善知识。从此南行。一百十城。参五十三善知识。入普贤道场。得一切佛刹微尘数三昧门。遍见普贤于十方界○此并依荆溪华严骨目出)。
　　签云。龙宫所藏三本。上本十三世界微尘数品。中本四十九万八千八百偈。下本十万偈四十八品。今但三十九品。则知经来未尽(龙树入龙宫阅经。以上中二本非世所堪。但诵下本流行于世)。
　　二月九日。如来于七日中一心思惟观于树王。而自念言。我所得法甚深难解。唯佛与佛乃能知之。一切众生薄福钝根。云何能解我所得法。我宁般涅槃。时大梵天王。即发天宫至如来所。白言。世尊。始于今者成无上道。云何默然而不说法。然有众生过去世时植众德本堪任闻法。唯愿世尊为斯等故。以大悲力转妙法轮。释提桓因乃至他化自在天亦复如是。时梵王等乃至三请。满于七日。默然受之。二七日。以佛眼观诸众生上中下根及诸烦恼。三七日思惟。今我当开甘露法门。谁先得闻。阿罗逻发愿。道成先度。空中有言。昨日命终。又思迦兰利根。亦应先闻。空中又言昨夜命终。又思王臣所遣五人。过去发愿。应先闻法。即从座起。诣波罗柰(因果经○文句引因果经。三七日与法华不异。又释签。备引诸经明三七皆不同。唯因果经略同今师意。故今佛纪之文。多准此经。阿罗逻迦兰二仙。并陈如五人。并见本纪二卷)。
　　二月三十日。世尊到文鳞盲龙无提水边。坐定七日。光照水中。龙目得开。自忆前见三佛光明(贤劫中。拘留。那含。迦叶三佛也)目辄得视。乃出水见佛。天雨七日。龙以身绕七匝。七头罗覆以为障蔽。七日雨止佛从定寤。龙化少年道人。佛即为授三自归法(应如提谓归依当来僧)诸旁生中最先见佛(因果经)。
　　三月七日。树神知佛七日坐定(此水边坐定树神非菩提树神)未有奉食。适五百贾客从山面过。车牛皆踬不行(遁音至。[橐-(石/木)+是]同。碍不行也。跋前遁后)有两大人。提谓。波利。俱诣树神请福。树神即为言。佛在水边。汝曹幸先奉食。两人即和蜜麨上佛。四天王取石中自然香钵。各用持上(因果经○按普耀经云。四天王各奉一青石钵)佛念取一钵不快余王意。乃悉受四钵。累置左手。以右手按成一钵。令四际见(瑞应经)佛为咒愿。食讫即授贾人三归。一归依佛。二归依法。三归依将来僧(因果经)佛先为辨五行六甲阴阳历数。既信服已令归依佛。归依法。归依当来僧。时长者得须陀洹(此云预流初果人也)复为说五戒曰。五戒者。诸佛之母。欲求佛道读是经。欲求阿罗汉(此云无生四果圣人)读是经时。提谓得不起法忍。三百人得信忍。二百人得须陀洹。五百贾客四天王得柔顺法忍(提谓经○补注云。据三宝录。旧有提谓经一卷。后因魏世昙靖撰提谓波利经二卷。加五行五方。又云。东方泰山。汉言岱岳。不识梵魏。致后人以为伪。人当以一卷者。为正)佛为提谓。授记未来成佛。号密成如来(普耀经)。
　　提谓摄属。述曰。佛说五戒人天之教。正是显露。提谓得忍闻小证大。乃是不定。是为显露不定教也。若约时则当华严三七后。及水边七日后。是为第五七日。如因果经所云。若收经则人天之教。三藏所摄。如四教义所云。
　　次渐教者有三时。鹿苑渐初。方等渐中。般若渐末。总名为渐教。
　　述曰。此为身子等一类小机华严无益。从顿开渐次第引入渐初鹿苑。四谛十二因缘同证小果。渐中方等。弹偏折小同慕大法。渐末般若。转教付财领知家业。故总名为渐也。
　　第二鹿苑时者。佛本以大乘拟度众生。其不堪者。寻思方便趣波罗柰(此云江绕城。中印度境。鹿苑在城中)于一乘道分别说三。即是开三藏教也。非但释迦隐其无量神德作斯渐化。去来诸佛亦复如是。当知初顿之后次开于渐。渐机于顿全生如乳。三藏中转革凡成圣。喻变乳为酪。次第相生不取浓淡(妙玄十)为三乘根性于顿无益故。不动寂场而游鹿苑。脱舍那珍御之服。著丈六弊垢之衣。先为五人说四谛十二因缘事六度等教(四教仪○文句云。过去名根。未来名性○即大而小。故云不动。尊特胜应定慧庄严。譬珍御服。生身劣应忍生法恼。譬以垢衣。佛生人中。倍胜人形。故长丈六。如弥勒三十二丈时人长十六丈)。
　　若约时则次照幽谷(妙玄)若约味则从乳出酪。此从十二部经出九部修多罗(妙玄十)。
　　信解品云。时长者将欲诱引其子(既息大化不欲孤弃)密遣二人(隐实为密。用权为遣。声闻缘觉为二人)形色憔悴(二乘不修相好)无威德者(无十力无畏)徐语穷子(小教迂隐为徐语)顾汝除粪(苦集之粪)时二使人即求穷子(审知有机)既已得之具陈上事(陈说顾作)时穷子先取其价。寻与除粪(取道灭之价)其父见子愍而怪之(愍其取阿罗汉。怪其不求佛道。已上并是齐教领。此下为探领)又以他日于窗牖中(偏见狭小)遥见子身(小去大远为遥见)羸瘦憔悴(智福力少曰羸。内怖无常曰瘦。外遭入苦曰惟悴)粪土尘坌(四住为粪土无知为尘坌)污秽不净(久知方便示是玩好)即脱璎珞细软上服(隐报身戒定慧等璎珞寂灭忍上服)更著粗弊垢腻之衣(丈六形为粗。生法二忍为弊。忍有情恼。名为生忍。忍无情恼。名为法忍。谓寒热风雨等属法○粗作粗俗)右手执持除粪之器(治见思有漏之法。左喻实。右喻权)语诸作人(亲教子作)汝等勤作。好自安意。我如汝父(似像未实)汝今已后。如所生子(邻真逼圣即世第一位)时穷子虽欣此遇。犹故自谓客作贱人(自知不任绍大)二十年中常令除粪(见谛一解脱一无碍。思惟九解脱。九无碍。共为二十○已上注并出文句)此领何义。此为次顿之后隐舍那身作比丘像说三藏教。二十年中常令除粪。得一日之价。见思已断。无漏心净(妙玄十)。
　　二十年中。述曰。信解品。二十年中之文。凡三处所以表法。各有其意。初二十年中常令除粪(科追诱譬)见谛一解脱一无碍。思惟九无碍九解脱。故云二十(文句此有七释)二经二十年执作家事(科委领家业)住二乘位。转大乘教(文句)三自见子来已二十年(科定父子天性)有二乘之机而来感佛(文句)前一合二十数。即是用八忍八智断见。合为一解脱一无碍。用九无碍九解脱断思。通之为二十也。后二但合二义故。妙乐云。断见为一。断思为一。辅行云。约人则二乘。约理则真俗二谛。约惑则见思俱破。问云。二义可尔。十义云何。答二乘各有十智(十智者世智他心智等)此则前后三文。皆见二十之义。
　　三月八日。世尊前行至波罗柰国鹿野园中(因果经)。
　　佛自二月八日成道。自九日至二十九日。为寂场三七满。至三月六日。为水边定。四七日满。三月七日。受提谓长者食。然后至鹿野园。正五七日内。三月八日也。涅槃云。初生出家成道转法轮。皆以八日。
　　初为憍陈如说四圣谛法。汝今应当知苦断集证灭修道。当佛三转四谛十二行法轮(因果经○法华经。大通受请。三转十二行法轮)。
　　藏教声闻人依生灭四谛。一苦谛者。二十五有依正二报(四洲。四恶趣。六欲。并梵天。四禅。四空趣。无想。五那含)别则二十五有。总则六道生死。二集谛者。即见思惑(见惑有八十八使。思惑有八十一品)三灭谛者。灭前苦集显偏真理。四道谛者。略则戒定慧。广则三十七道品(合为七科。一四念处。至七八正道等)前二谛为世间因果(苦果集因)后二谛为出世间因果(灭果道因○此依四教仪)三转者。示转。劝转。证转。示谓示其相状。如云此是苦乃至此是道。劝谓劝令其修。如云此是苦汝应知。乃至此是道汝应修。证谓引己证彼。如云此是苦我已知不复更知。轮以摧碾为义。唯教无行岂能摧惑。教行相循共能摧惑(妙乐八)十二行法轮者有二释。一约四谛教。谓三转四谛为教。十二即能转也。二约十六行。谓三转皆生眼智明觉四种之行为行。十二即所转也(文句○言十六行者。谓苦法忍为眼苦法智为智。比忍为明。比智为觉。余三谛亦然。共成十六行)。
　　时憍陈如得法眼净(即初果也。妙经药王品得法眼净。妙乐云。岂王夫人与八万皆持此经。而闻品得小果耶。名同义殊。善须斟酌○据此则知。法眼净之名。通大小乘)地神欢喜唱言。如来今日于此转妙法轮。虚空诸天。展转唱声至阿迦腻吒天(此云色究竟天)世尊知四人心念。重为广说四谛亦得法眼净。时五人白佛。欲求出家。世尊呼彼五人。善来比丘。须发自落。袈裟著身。即成沙门。佛复为说五阴无常苦空无我。漏尽意解成阿罗汉。于是世间始有六阿罗汉。一阿罗汉为佛宝。四谛法轮为法宝。五阿罗汉为僧宝。三宝具足。是为人天福田(因果经)。
　　五年(甲申)有长者子。名曰耶舍。聪明利根。于中夜见空中光。开门寻光趣鹿野苑。佛说四谛成阿罗汉。愿求出家。佛言善来比丘。即成沙门。时耶舍父寻子佛所。佛为说法得法眼净。受三自归。为最初优婆塞。又耶舍朋类五十长者。闻耶舍出家。共诣佛所愿求出家。佛言善来比丘。即成沙门。是时始有五十六罗汉。佛告诸比丘。汝等宜各游方教化众生。时诸比丘礼足辞去。世尊即发波罗柰趣摩竭提国。日暮寄宿优楼频螺迦叶住处。降伏火龙授三归依。置于钵中以示迦叶。叹未曾有。佛知迦叶根缘渐熟。即趣尼连河侧。时魔王求请入般涅槃。至于三请。世尊答曰。所应度者。皆未究竟。魔王闻已即还本宫。时频螺迦叶与五百弟子愿求出家。佛言善来比丘。即成沙门。佛说四谛。渐渐乃得阿罗汉果。以事火之具捐弃河中。时频螺二弟。一名那提。一名伽耶。在河下流。见兄火具逐流而下。心大惊愕。即往寻兄。见兄身披袈裟。乃各与二百五十弟子愿求出家。佛呼善来比丘。即成沙门得阿罗汉。世尊即与频螺迦叶及千比丘往王舍城。诣频婆娑罗王所(阿阇世王之父)。王与百官出城迎佛。佛为说法。王及八万那由他婆罗门大臣人民得法眼净(因果经)。国有长者。名曰迦陵。往诣佛所奉上竹园(按西域记灵山竹园。皆在王舍城旁五里)。可作精舍。王敕诸臣起诸堂舍。迎佛入城俱往竹园。诸王见佛。频婆娑罗。最为其首。诸僧伽蓝竹园为始(普耀经○案中本起经。迦兰陀长者。先施尼犍。悔不奉佛。鬼师知其心念。召阅又。推逐尼犍。惊怖驰走。长者欢喜。请佛居之)。
　　六年(乙酉)佛在象头山。为龙王鬼神说法(十二游经)。
　　七年(丙戌)婆罗门舍利弗。路逢婆耆比丘说偈。得法眼净。归与亲友目犍连。宣说偈言。亦得法眼净。即各将一百弟子往诣竹园。求愿出家。佛呼善来比丘。须发自落袈裟被身。即成沙门。又复为彼二百弟子广说四谛。亦成阿罗汉。时世尊即与一千二百五十大阿罗汉。于摩竭提国广利众生(因果经)时有婆罗门名曰迦叶。极为巨富舍家入山自剃须发。空中诸天语令见佛。迦叶即趣竹园。佛为说法得阿罗汉。以有大威德智慧。名之为大迦叶(因果经)迦叶于多子塔值佛。乃求出家。即以弊衣奉佛为座。价直十万两金。佛即授商那纳衣(阿含经○商那此云草衣。纳衣者头陀五纳衣也。今言商那者。即是以草为衣耳)。
　　八年(丁亥)冬。佛在毗舍利国。因须提那子持信出家。后还本村与其故二(故者旧妻二者偶也)其行不净。诸比丘举过白佛。即集众诃责云。汝所为非威仪非净行所不应为。始制淫戒。开初犯未结罪(僧祇律)。
　　九年(戊子)舍卫国波斯匿王(此云和悦)大臣须达家居大富。喜济贫乏孤老之人。因名为给孤独。尝往罗阅城(即王舍城)见世尊。即为说四谛法。成须陀洹。乞如来降屈舍卫。世尊谓彼无精舍。须达曰还国当立。佛敕舍利弗共往案行诸地。唯太子祇陀园地(祇陀此云战胜。太子生时父王战胜。故立此名)正得其所。须达白太子欲买之。太子言。能以黄金布地间无空者便当相与。须达使人象负金出。八十顷中须臾欲满。祇陀念言。佛必大德能使斯人轻宝如是。乃令止勿出金。园地属卿。树木属我。乃自起门屋。共立精舍。为佛作窟。别房千二百处。白王遣使诣王舍城。请佛及僧。世尊放光动地至舍卫国。一切大集各得道迹。以二人同立精舍。号为太子祇树给孤独园(贤愚经)是年冬。佛在罗阅城。因檀尼迦在闲静处。草屋坐禅。为人持去。乃作全成瓦屋。佛令打破。便诈言。王教取彼要材。为王臣人民。诃责无使入村。勿复安止。比丘以过白佛。始制盗戒。佛在毗舍离城。为诸比丘说不净观。习定已厌患身命。叹死劝死。难提比丘受顾杀人(顾作雇俗。汉书顾山钱义同)遂制杀戒。时因谷贵乞食难得。婆求河边有安居者。便共称叹得上人法。信心居士减分施之。后往佛所因问。诃责制妄语戒。自此以后随犯随制(僧祇律)时父王遥闻子得佛道已六年来。令梵志优陀耶。往迎佛曰。别阔以来十有二年(自出家至成道六年。自成道至今六年。共十二年)思欲一见优陀耶受教诣佛。愿求出家即得阿罗汉。佛念。今将还国当度父母。乃先遣优陀耶。往至本国。现十八变。王益悲喜。敕群臣万民。出四十里亲往迎佛。佛身丈六相好光明。体紫金色如星中月。见诸梵志久在山中。身体黑臭。在佛边侍。如黑乌在紫金山。王乃敕国中豪族。选五百人出为沙门。侍佛左右。犹如凤凰在须弥山(普耀经)时佛入宫坐于殿上。王及臣民日日供养百种甘馔。佛说经法所度无量。耶输夫人携子罗睺罗来诣问讯(时年六岁)时王僚属咸疑。太子去国十有二年。何从生子。佛告群僚曰。耶输守节无瑕。今当见证。于是世尊悉化众僧皆使如佛。耶输即以指印信环与罗睺言。是汝父者以此与之。罗睺应时直以印环而授世尊。王及群臣。皆言善哉真佛子也(普耀经)时阿那律调达难陀跋提难提等八人释子。出家之日。脱宝衣付优波离曰。汝依我等以自存活。今以此衣与汝资生。优波离亦愿出家。即以宝衣悬之树上。共至佛所。那律乞先度波离。以除憍慢(昙无德律)难陀次第作礼。至波离前。念不当礼。佛言。但以受戒前后。不在贵贱(大庄严论○难提是王子为贵。波离是臣仆为贱)佛语提婆达多(即调达)汝宜在家分檀惠施。不宜出家。如是再三。提婆便生恶念。此沙门妒心。我宜自剃头善修梵行。后犯五逆。有大光风绕提婆身。便发悔心称南无佛。适称南无便入地狱。佛语阿难。提婆在地狱经一大劫。命终生四天王。展转生他化自在。最后受身。成辟支佛。名曰南无(增一阿含经○此言提婆出家始。自后犯五逆。乃是后事。相带而言。皆是小乘经意。若法华中佛言。我因提婆达多善知识故。令我疾成菩提。又授记作天王佛者。此即大乘开迹显本之意)。
　　是年说殃掘摩罗经(妙玄云成道六年后说)。
　　十年(己丑)佛于拘耶尼国。为婆陀和菩萨等八人。说般舟经明苦行事(十二游经)。
　　十一年(庚寅)阿难年八岁出家之日。得白四羯磨具足戒(三羯磨通前单白故云白四。羯磨翻业。谓所作善业也)度一百十阿罗汉。受三语戒。始以宝刀剪剃须发。又嘱憍陈如等。遍三天下为诸沙弥授戒(僧祇律)是年佛于柳山为纯真陀罗王弟说法(十二游经)。

　　佛祖统纪卷第三上


　　佛祖统纪卷第三下

　　　　宋景定四明东湖沙门志磐撰

　　教主释迦牟尼佛本纪第一之三下

　　十二年(辛卯)佛遣目连。白父王及耶输曰。太子罗睺。年已九岁。应令出家。耶输答曰。如来为太子时。娶我为妻。未满三年逃至山泽。勤苦六年得佛还国。今复欲求我子何酷如之(还迦毗罗国也)。时目连方便喻晓。绝无听意。世尊即遣化人空中告曰。汝颇忆以五百银钱买五茎莲华上定光佛。时汝求我世世为妻。我言菩萨屡劫行愿。一切布施不逆人意。汝能尔者听我为妻。汝立誓言。随君施与誓无悔心。而今何故爱惜罗睺不令出家。耶输闻已还识宿命。如昨所见。爱子之情自然消歇。捉罗睺手付嘱目连。时净饭王。即集国中豪族。各遣一子随从我孙。有五十人往到佛所。使阿难与其剃头。及五十诸王公子。命舍利弗。为其和上。目连为阿阇梨。罗睺不乐听法。佛为说未曾有因缘。得受十戒即证四果(未曾有因缘经)净饭王诣佛白曰。佛昔出家尚有难陀。今难陀已复出家。余情所寄唯在此子。今当出家国计永绝。佛即为王说法开慰。复集诸比丘立制。父母不听不许出家(弥沙塞律)佛往秽泽为陀掘摩说法(十二游经)佛为诸比丘说八关斋戒(八关斋戒经)佛在罗阅城。有十七群童子。大者年十七。小者十二。以信出家。比丘即度。受大戒不堪一食夜啼。佛觉问知制。年满二十应受大戒(四分律)佛半月说戒。众集疲劳。许僧伽蓝各结大界(四分律)。
　　十三年(壬辰)佛还摩竭提国。为弗迦沙王说法(十二游经)楼至菩萨请立戒坛。为比丘受戒。佛令于祇园外院东南建立(四分律)戒坛从地而立。三重为相。以表三空。帝释又加覆釜以覆舍利。大梵王以无价宝珠置覆釜上。是为五重。表五分法身梵王宝珠。大如五斗瓶大福德者见之。光照八百由旬。薄福者见之如聚墨(南山戒坛图经)。
　　十四年(癸巳)佛往恐惧树下。为弥勒菩萨说本起经(十二游经)。
　　十五年(甲午)佛再还迦毗罗国。为父王说法。度释种八万四千人得须陀洹果(十二游经)佛还本土。足升空行。与人头齐。使父王接足而已。不欲屈身(分别功德经○此即使父母反敬。为生福之证。然在佛则可。若末代比丘。为行稍薄。恐未可以受父母之致敬)佛为父王大众说观佛三昧。佛身金色光明无量。时五百释子以罪障故。见佛色身犹如灰色羸婆罗门。佛为说往昔邪见之罪。今称佛名作礼忏悔。即见佛身金色如须弥山。求佛出家得阿罗汉(观佛三昧经)初佛还国。大爱道求出家(佛姨母摩诃波阇波提也)再三不许。佛再还国复求出家。如前不许。阿难白佛。大爱道至心欲受法律。愿佛听之。佛令尽形寿行八敬法。时大爱道得出家。为比丘尼始(中本起经)比丘尼受八敬法。一者百岁比丘尼。礼初夏比丘足。二者不得骂谤比丘。三者不得举比丘过。比丘得说尼过。四式叉摩那。应从众僧求受大戒。五者尼犯僧残。应半月在二部僧中。求教授人。七者不应在无比丘处坐夏安居(四分律)佛告阿难。我灭度后。正法一千年。由女人出家减五百年。后为说八敬法。还得一千年(善见论法住记)。
　　述曰。如来在十六大国于十二年中行化度人。说四阿含等经及七佛略教诫。至是年始说广戒。即比丘二百五十戒。尼五百戒。由夫二众随犯随制。而佛于后时结集条章。以为出家者持奉之本耳。
　　第三方等时者。示一佛土令净秽不同。示现一身巨细各异。一音说法随类各解。神力不共故见有净秽。闻有褒贬。嗅有赡匐不赡匐。华有著身不著身。慧有若千不若千。此如净名方等(玄十○补注若千当作若干若万数也音乾者无义)次说方等者。即是次小说大。佛本授大众生不堪。故抽大出小。令断结成圣。虽有此益非佛本怀。次说方等维摩思益殃掘摩罗(殃掘摩罗。此云一切世间现。婆罗门子。年十二色力人相具足第一。对佛说偈。佛言善哉。即成沙门。稽首佛足。成阿罗汉。释梵四王十弟子文殊等皆被诃斥。佛云。南方有国。名一切宝庄严。有佛名大精进。即殃掘摩罗是也。妙玄十云。殃掘之经。六年所说○此经说在成道后六年。今大师引证。第三时教。以故及此耳)弹诃小乘保果之癖(偏在声闻)讥刺三藏断灭之非(兼于钝根菩萨)故身子善吉。齐教专小。初不闻大乘威德。善吉茫然失钵(净名经云。须菩提言。我昔乞食。维摩诘。取我钵盛满饭。谓我言。若能于食等者诸法亦等。诸法等者于食亦等。如是行乞乃可取食。谤诸佛毁于法。不入众数。终不得灭度。汝若如是乃可取食。时我世尊闻此茫然。不识是何言。不知以何答。便置钵欲出其舍)身子怖畏却华(维摩诘室。有一天女谓舍利弗曰。结习未尽。华著身耳。结习尽者。华不著也)不知是何言。不知以何答(签云。以空智为入道之主。故寄此二人)然方等弹诃教。在三藏之后。被诃之时应在十二年前(以鹿苑十二年在方等前也。旧云中者应是误)何以得知。皆追述昔诃。验是前事。何者前已禀教得道。证于无学。荷佛恩深。心相体信。不复恚怒。自昔至今。恣殃掘之讥。任净名之折。得为耻小慕大之益(玄十)弹偏折小叹大褒圆(玄十○弹偏。如净名菩萨品。诃弥勒云。世尊授仁者记。为用何生授记乎。过去耶未来耶。现在耶。又云。一切众生习菩提相。若弥勒灭度者。一切众生亦当灭又云。菩提者。不可以身得。不可以心得。又摩罗经云。殃掘阿罗汉。偏斥文殊十弟子释梵四王。是为以圆弹三教之偏○折小。如弟子品。目连为居士说法。净名诃云。夫说法者。当如法说。无有名字。言语断故。法无有说。离觉观故。是用衍门三教。破目连三不当。一者外如法相说。内如法相解。是用通教即空斥不即空。说法不当理。二者外解根缘。内善知见。得无挂碍。是用别破。三者外慈念众生。内念报佛恩。是用圆破。又殃掘斥十弟子。是为以圣门三教之大折藏之小○叹大。如众生品。譬如幻师见所患人。菩萨观众生为若此也。如智者见水中月。镜中象。热时焰。菩萨观众生为若此也。今通譬众生者。即通圆二教意○褒圆。文殊白佛云。彼上人者。难为酬对。深达实相。善说法要。此褒净名也。文殊入净名室。净名曰。善来文殊。不来相而来。不见相而见。此褒文殊也)四教俱说。藏为半字。通别圆为满字。对半说满。故言对教(涅槃经云。譬如长者唯有一子。心常爱念昼夜殷勤。但教半字不教满字。良由其子力未堪故。半是小乘九部。满是大乘十二部。约人约理。比说可知)。
　　若约时则食时(辰时从平地一照开出)。
　　若约味则从酪出生酥。此从修多罗出方等经(玄十)信解品云。过是以后。心相体信。入出无难(文句云。相者。互相信也。谓于三藏得涅槃价。此既不虚。今为菩萨说此大乘。亦复非虚。此即子信父也。佛知此等见思已断闻必不谤。无漏根利闻微生信。此即父信子也。由此见尊特身。闻大乘教名之为入。复被诃折犹见丈六。说小乘法名之为出。大小出入而无疑难也)然其所止。犹在本处(虽入出无难得入大乘。而谓是菩萨之事。非己智分。不肯回小向大。犹居罗汉。不言未来当得作佛)此领何义。明三藏之后次说方等。已得道果心相体信。闻大名入住小名出。苦言弹诃名无难。又进至宅内。见群臣豪族大功德力。故名为入。出者。止宿草庵二乘境界。故名为出。心相体信者。得罗汉已。闻骂不嗔内心惭愧。不敢以声闻支佛法化人也(玄十○净名经云。阿难曰。时我实怀惭愧。法华经云。呜呼深自责。云何而自欺此耻小也。不知当云何得佛无上慧。此慕大也)。
　　方等部教立名。旧说方等立名。但分事理未足以尽其义。今依经疏记文。以为之委释。光明经云。有一比丘读诵大乘方等经典。光明玄云。方等之教通于三乘。新本经云。欲生人天。欲得四果支佛。欲得佛。皆应忏悔灭除罪障安处方等。续遗记云。方等之名有二义。若大经从酪出生酥。譬修多罗出方等典。此约第三时名方等。即被三乘四教机。若普贤观称方等者。乃直明圆理。今所引方等。恐谓同普贤观从理立称。故引三乘忏悔之文。以定此名。的从部教方等不专事理。诸文论方等有三说。一者从事。大经从修多罗出方等。无量义经。次说方等。释签生酥调斥方等。光明经读诵大乘方等。光明玄。方等之教通于三乘。此皆指第三时教。二者从理。普贤观经。此方等经是诸佛眼。三事理并通。止观云。般若有四种方法。谓四门入清凉池。即方也。所契之理平等大慧。即等也。今第三时准四明立义。的从部教以定此名故。不专于事理也。
　　十六年(乙未)佛在毗耶离城庵罗树园说维摩诘经(毗耶离。此云广博严净。庵罗。旧译为柰。其形似梨。华多子少。维摩诘此云净名。三惑垢尽。有大名称。此即方等部主)。
　　十七年(丙申)佛说思益梵天所问经(经云。东方有佛。号日月光。有菩萨梵天。名曰思益。来此问佛○)。
　　十八年(丁酉)佛在南海滨楞伽山顶说楞伽阿跋多罗宝经。大慧菩萨问世尊言。外道尚遮不许食肉。何况如来大悲含育。而许自他令食肉耶。佛答菩萨。有无量因缘不应食肉。谓一切众生从本以来。展转因缘常为六亲。以亲故不应食肉。不净气分所生长故不应食肉。众生闻气悉生怖畏如旃陀罗不应食肉。令诸咒术不成故不应食肉(按华严钞云。楞伽山。夜叉罗婆所居。此云不可往。唯神通者能到。阿跋多罗。此云游入。谓佛大众渡海彼岸。受夜叉王请。升空而往○签云。若大乘中。梵网已制之始。作此说。当知楞伽在四含之后。为渐制之始。佛答菩萨不应食肉。故知仍存小教中开)。又说金光明经楞严三昧经(楞严。此云健相。分别知诸三昧种多少浅深。如大将知诸兵力多少。见旌累。次第)胜鬘夫人经(具称胜鬘师子吼一乘方便大方广经。签云。胜鬘是末利夫人女。末利及王。既信佛已以书与女。女对使者而说偈言。仰惟佛世尊。普为众生出。亦应愍我等。速来至此处。即发此念时。佛于空中现。又说偈云。如来妙色身。世间无与等。无比不思议。是故今信礼云云○末利是柰树生女。波斯匿王妃)。
　　十九年(戊戌)佛成道始。十六年知诸菩萨任持法藏。于欲色天二界中间出大宝阶。广集十方诸佛菩萨大众。俱登宝阶上升虚空。为说大方等大集经。诸菩萨欲来入会。各随其德先现其相。空藏现空海藏现水。并不见有。大众唯见空水(余菩萨现相者皆类此)时诸天龙作如是言。我等从今以往护持正法。若诸国王鞭打出家持戒毁戒者。我等不复护持其国。声闻弟子悉向他国。使其国土空无福田。令其国土疾疫饥馑刀兵俱起风雨亢旱伤害苗稼。尔时世尊。付嘱毗首羯磨天子。迦毗罗夜叉大将。双瞳目十七天女。各及五千眷属。汝等护持震旦国土。于彼所有斗争言讼。两阵交战。饥馑疫病。风雨寒热悉令休息。令我法眼得久住世。佛告弥勒诸菩萨。我今怜愍诸众生故。以此报果分作三分。一分自受。一分与我灭后禅解脱三昧坚固相应声闻令无所乏。一分与彼破戒诵经声闻正法像法剃头著袈裟者。令无所乏。勿令恶王共相恼害。复以彼诸施主寄付汝手(大集经○案佛藏经。当一心行道。勿念衣食。如来白毫相中。一分供诸末代一切出家弟子。俱不能尽)佛言。若有出家设不持戒。彼人已为涅槃印之所印。若有打骂若夺衣钵资生具者。是人则坏诸佛报身。挑一切人天眼目。国王群臣诸断事者。如见出家作大罪业大杀大盗大污梵行大妄语及余不善。但摈出国。不听在寺同僧事业。不得鞭打骂辱加其身罪。若故违法谪罚者。是人远离人天必归地狱。何况鞭打出家具足持戒者(大集经)。
　　舍利弗等白佛言。我等虽获称为佛子。皆是如来之咎。非我等过。何者若使如来誓无三乘。我等岂不成于正觉。何为如来。而不见听在于圣例。时身子等。脱衣悲泣。大千震动(璎珞经)。
　　述曰。璎珞言。舍利弗被诃之后。心渐向大。然犹有怨佛之言。以为若无三乘则我等已成正觉。皆如来咎非我等过。逮至法华法说周。则云我等同入法性。云何如来以小乘法而见济度。是我等咎非世尊也。是知璎珞不解方便则咎佛。法华已入法性则咎己。
　　佛在只桓精舍。时波斯匿王。为其父王讳日。营斋请佛宫掖。城中复有长者居士同时饭僧。伫佛来应。佛敕文殊。分领菩萨及阿罗汉。应诸斋主。惟有阿难。远游未还。不遑僧次。途中独归。其日无供。即持应器。入城循乞。遭摩登伽女。以先梵天咒。摄入淫室。如来知彼淫术所加。斋毕旋归。顶放百宝光明。千叶宝莲。有化佛趺坐。宣说神咒。敕文殊师利。将咒往护。提奖阿难及摩登伽。来归佛所。阿难见佛。顶礼悲泣。恨无始来一向多闻未全道力。般勤启请十方如来得菩提最初方便。佛为阿难说法。名大佛顶首楞严经(林间录云。智者闻天竺有首楞严经。每祈愿早至此土)。
　　述曰。一化终穷在乎开显。开显之妙功归法华。自余诸经有圆说者。皆方等四教并谈之义。而孤山乃欲以楞严同法华醍醐之味。是不思方等收经而有失法华淳一无杂之旨也。
　　述曰。佛说方等经典。至此凡八年。今但到当道诸经。以见四教并谈之义。
　　第四般若时者。大人蒙其光用。婴儿丧其精明。故文云。但为菩萨演其实事。而不为我说斯真要。虽三人俱学。二人取证。具如大品(女一签云。菩萨蒙般若光诸法之用。二乘如七日婴儿。若视日轮。令眼失光。以无明全在义之如丧。○女曰婴。男曰儿)次说摩诃般若华严海空历劫修行者。此是方等之后而明大品。大品或说无常无我。或说于空。或说不生不灭。皆历色心。至一切种智。句句回转明修行法。又百千比丘万亿人天。得须陀洹及阿罗汉。住辟支佛者。验是共般若也。而言华严海空者(签云。而言下。明不共般若。○共则共通二乘而说。不共则别圆。不共二乘)依法性论钝根菩萨三处入法界。初般若。次法华。后涅槃。因闻般若入法界。即是华严海空(妙玄十)次说般若。转教付财融通淘汰(集解正作涛汰)此般若中不说藏教。带通别二正说圆教(四教仪○集解云。转教者。须菩提解空。舍利弗智慧。佛以般若空慧之法加被二人。转为诸菩萨说诸法空莫不清净。以此之后。转度于它。经云。我等虽为诸涛汰时说菩萨法。而无希取。故云转教。付财者。世间长者七宝为财。出世法王般若为财。若约佛意。以此般若加被二人。即是付财。其如二乘。但谓加说。故大品云。岂声闻人敢有所说。有所说者皆佛力耳。若约化意。但是领知家业。密成别益。至法华时。方得名为付财。故经云。吾今所有皆是子有。融通若般若会一切法悉摩诃衍。乃是三教融通之法。非谓圆融之融。如签云。若以圆斥三。及以圆斥藏。即圆融为圆。或以三教斥藏。即融通为融。淘汰者。大论云。澄洗也。以空慧水涛淅[泳-永+簡]择。说文。淅[泳-永+簡]音析简。洗米也○签云。方等弹诃共义稍殊。今此般若正当共部。辅行云。旁用通教正用别圆。加于二乘密成别益。又签云。前于方等义已成通。故至般若唯须此二。明不共者。说部意也。意虽不共。然犹有方等新受小者。至此须通。亦有衍门旁得小者。是故兼用○今约偏圆对论。故云带二说圆。若仁王般若。说四无常偈。劝普明王。舍国位者。义似三藏。彼明助道。非部正意)。
　　若约时则禺中(签一○禺亦作隅。巳时。日景将中。而尚在边隅。故曰禺中。又阴阳家。谓寅申巳亥为四隅)若约味则从生酥出熟酥。此从方等出般若(玄签一)信解品云。时长者有疾。自知将死不久(文句。机应为生。机谢为死。化机将毕。应谢非久)语穷子言。我今多有金银珍宝(理则非多。约种种门。故言多耳。金喻别教理。别在菩萨。即不共般若。别圆二教所诠理也。银喻通教理。与二乘同证。即共般若。通教所诠理也。般若明理不出此二。珍宝者。明一切法门)仓库盈溢。其中多少所应取与。汝悉知之(仓是定门。即百八三昧。库是慧门。即十八空境。通别两种定慧仓库。包藏一切禅定智慧。内充外溢。菩萨行般若。应知广略二门。故云多少。自行为取。化它为与)穷子受敕领知众物。而无希取一餐之意(善吉虽说般若。自谓我无其分)然其所止故在本处(犹居罗汉)此领何义。此从方等后次说般若。般若观慧即是家业。历于名色乃至种智即是众物。善吉等转教即是领知。但为菩萨说。不自行证。故无希取(玄十)。
　　二十四年(癸卯)佛于灵鹫峰。给孤独园。他化自在天宫。竹林园四处十六会。说大般若波罗蜜经(鹫峰。在摩伽陀国王舍城五里。竹园在城旁。给孤园。在舍卫国。并中印土境)。

　　○四处十六会图


　　　　大品(晋罗什译)　　第一会鹫峰山说四百卷(七十七品单译)
　　　　放光(晋罗叉译)
　　　　光赞　　第二会鹫峰山七十八卷(八十五品重译)
　　小品(罗什)第三会鹫峰山五十九卷(二十二品单译)第四会鹫峰山说十八卷(二十五品重译)　　　　道行(竺朔)
　　　　新道行(支谶)
　　　　大明度
　　　　　　第五会鹫峰山说十卷(二十一品单译)
　　　　胜天王　　第六会鹫峰山说八卷(十七品重译)
　　　　文殊　　第七会给孤独园说二卷(无品重译)
　　　　　　第八会给孤独园说一卷(单译)
　　　　金刚(罗什)　　第九会给孤独园说一卷(重译)
　　　　　　第十会他化天宫说一卷(单译)
　　　　　　十一会给孤独园说五卷(单译)
　　　　　　十二会给孤独园说戒五卷(单译)
　　　　　　十三会给孤独园说忍一卷(单译)
　　　　　　十四会给孤独园说勤二卷(单译)
　　　　　　十五会鹫峰山说定二卷(单译)
　　　　　　十六会竹林园说慧八卷(单译)

　　大品般若四十卷。案藏经目录云。摩诃般若三十卷。光赞般若十卷。龙树用此本。作智度论百卷。智者依此论。作疏二十卷(今在高丽未至)若放光金刚等十经。皆是晋宋间译。至唐奘法师。始译出大般若经六百卷。当知前十经。皆重译之文。智者诸部文所引。正大品中义。是晋罗什译。在唐译大般若之前也。
　　述曰。四教仪所列。般若诸经名。总别重出。难于分别。今但总标大般若经云。若大品。小品。天王。文殊。金刚十经。皆大般若中重译。别行之文。今故不列。盖摩诃即是大品。又释签云。古判般若有五时。一摩诃。二金刚。三天王。四光赞。五仁王。此未可用。光赞秖是大品上帙。案此则又知光赞不当重出也。此未可用之言。乃是荆溪。总破古师五时之失。
　　·二十五年(甲辰)
　　·二十六年(乙巳)
　　·二十七年(丙午)
　　·二十八年(丁未)
　　·二十九年(戊申)
　　·三十年(己酉)
　　·三十一年(庚戌)
　　·三十二年(辛亥)
　　·三十三年(壬子)

　　佛在王舍城耆阇崛山中。为舍卫国波斯匿王说般若波罗蜜十四正行。复嘱王曰。当国土欲乱。贼来侵国。日月星变大火大水五谷不登。大风亢旱。应请百法师敷百高座。一日二时讲读此经(今时早晚两讲文见于此)百部鬼神乐闻此经。护汝国土万姓安乐。帝王欢喜。若王行时。置经七宝案上。居前足一百步。若王住时。置七宝帐座。日日供养如事父母。时十六大国王。闻法欢喜。即以国事付弟出家修道。证一切行般若波罗蜜(仁王问般若经○签仁王云。如来成道二十九年。已为我说摩诃般若。故知般若在方等后。亦知仁王在大品后○长阿含经。十六大国者。舍卫国。摩竭提国。波罗柰国。毗舍离国。迦毗罗卫国。拘尸那国。憍萨罗国。罽宾国。鸠留国。伽罗干国。乾陀卫国。沙陀国。僧伽罗国。揵拏国。掘阇国。波提国)。
　　三十四年(癸丑)佛成道已过三十年。住王舍城告诸比丘。谁能为我受持十二部经供养左右。时憍陈如白言。我能供给。佛言。汝已朽迈。云何为我给使。乃至五百阿罗汉。皆悉不受。目连入定见如来心在阿难。如日初出光照西壁。语憍陈如。陈如语阿难曰。汝今当为如来给使。阿难言。愿如来与我三愿。一者。不受如来故衣。二者不随如来受别请。三者听我出入无时。佛言善哉。具足智慧预见讥嫌。何以故。若有人言。汝为衣食奉给如来。是故不受故衣。不随别请出入有时。则不能广利四部。故求出入无时。我为阿难。开是三事(涅槃经)。
　　述曰。涅槃经云。佛告文殊。吾弟阿难。给事我来二十余年。又后分经云。阿难偈曰。我为侍者二十载。故知此年始为侍者。
　　·三十五年(甲寅)
　　·三十六年(乙卯)
　　·三十七年(丙辰)
　　·三十八年(丁巳)
　　·三十九年(戊午)
　　·四十年(己未)
　　·四十一年(庚申)
　　四十二年(辛酉)佛赴王舍城。食讫令罗云洗涤。失手扑钵以为五片。佛言。我灭后百年。诸比丘分毗泥藏。以为五部。其后百年。鞠多尊者有五弟子。各执一见。昙无德部。法名四分(此云法密)萨婆多部。法名十诵(此云一切有)迦叶遗部。法名五分(此云重空)弥沙塞部。法名五分(此云不著有无观)婆蹉富罗部。律本不来(此云犊子)此五部律。皆以僧祇律为根本。
　　·四十三年(壬戌)
　　·四十四年(癸亥)
　　·四十五年(甲子)

　　述曰。佛说般若诸经。至此凡二十二年。
　　第三秘密教者。如来于法得最自在。若智若机若时若处。三密四门无妨无碍(智谓大圣权谋。机谓不同次第。不择时处。身口意密。随何四门。无碍自在。适时称会)此座说顿。十方说渐说不定。十方说顿。此座说渐说不定。此座不闻十方。十方不闻此座(十方此座相对)或俱顿。俱渐。俱不定(依签文义。加三俱字。亦应作十方此座相对)各不相知。于此是显。于彼是密(此即人不相见。法不共闻。互不相知。得益不定)此约此座十方相对(签科)或为一人说顿。或为多人说渐说不定。或为一人说渐。或为多人说顿。或俱渐。俱顿。俱不定(如前义加三俱)各不相知互为显密(此是人相见。法共闻。互不相知。得益不定)此约一人多人相对(签科○签云。一方既尔。十方亦然)或一座默十方说。十方默一座说。或俱默俱说。各不相知互为显密。此约此座十方说默相对(签科已上并妙玄释签)且寄三法况出其相。
　　秘密得名。玄云。显露不定。秘密不定。签云。为对秘密须安显露(云云)由前四味有一类机。显露不解宜秘密入。是故如来不思议力。隐覆密说。要令众生互不相知得渐顿益耳。
　　秘密立体。签释玄文云。身口意密。随何四门无碍。又签云。以秘密不出此七。逸堂以三密四门为当体体。真中二理为所依体。石坡以七教为所用体。虽皆有凭。要必以七教为义足。
　　秘密文证此有二义。一者义蕴经论。妙玄引涅槃经。迦叶菩萨设三十六问。如来赞云。我初成佛亦有菩萨来问斯义。所问句义功德亦皆如是(此佛亲宣)又般若经。诸天子唱言。我见阎浮提第二法轮转。今转似初转(此诸天叙出)二者名出龙树。大论释般若经云。诸佛法轮有二种。一者显。二者密。初转声闻见八万亿人(此显露不定教)诸菩萨见无量阿僧祇人得无生忍(此秘密不定教)。
　　秘密不传。文句云。秘密者。隐而不传。记云。降佛七还非所述。故尚非阿难能受。岂弘教者所量。阿难非不传秘。赴机之密非所传耳。故秘密不用。全是显露。是故传秘密。名传显。诸师皆云。上圣赴机之密。互不相知故不可传。若涅槃中。如来亲宣般若。故天子唱出。皆结集为文。还成显露。故可传耳。
　　秘密横被。签云。秘密横被无时不遍(云云)。岂于法华有秘密耶。须知显露竖论。虽在四时。而有华严鹿苑大小之隔。若秘密横论。则隐显在机无时不遍。遍前四时。非遍法华时也。又签云。五味则一道竖进。皆有半满秘密不定。此释玄文破南师但用五味(但得方便)北师偏用半满(但得其实)今家以五味成半满半满成五味。故云味味皆有半满秘密不定。此相成释义。一往如此。非谓法华中有前四味秘密不定也。故玄文云。权实俱游如鸟二翼。虽复俱游(五味半满俱用)行藏得所(五味半满相成。谓之行。谓相成法华醍醐满字也。唯遍四味半满。谓之藏。谓不至法华醍醐满字也)。
　　法华非秘密是秘密。玄文。法华是显露非秘密。又云。法华是秘密。般若非秘密。签云。前是显非密者。谓非覆隐之密。如前教有二乘发心。不令未发心者知。是故覆密。今望般若为密者。此是秘妙之密。般若中无。法华为胜。又玄云。般若不明二乘作佛。故非秘密。又玄引大论。余经非秘密。法华为秘密。签云。非八教中之秘密。但是前所未说为秘。开已无复为秘(即四十余年不说也)。
　　秘密三义。签云。须知密秘语同意别(云云)。今列诸文具出三义。一者真秘。玄云。法华是秘密。签云。是秘妙之密。二者隐秘。自有佛弟子二义。玄引经云。四十余年秘而不说。此昔所未谈。约如来为秘也。妙乐云。三周之中。自论秘者。法说周时。密闻大车。此谓上周根利。预了譬喻因缘之事。对中下未悟。名之为密。此密有所闻。约弟子为秘也。三者秘密。即妙玄所立秘密教。如来隐密赴机互不相知者。签云。是隐密之密。
　　第四不定教者。由前四味机发不定。闻大证小闻小证大。于渐说中得顿益。于顿说中得渐益。此有部教二义分别。初约部竖论者。虽高山顿说。不动寂场。而游化鹿苑(此处不定。签云。此不动不离。而升而游者。此指顿教渐初。不动于顿。而施渐化)虽说四谛生灭。而不妨不生不灭(此法不定。鹿苑虽施渐化而不起于顿。二味既然。诸味准此)虽为菩萨说佛境界。而有二乘智断。虽五人证果。不妨八万诸天获无生忍(此人不定)当知即顿而渐(于顿得渐益)即渐而顿(于渐得顿益。签云。虽为菩萨指方等般若。彼二时中俱有小果。新得旧得如常所明。虽五人证果。不妨八万诸天获无生忍。此重指渐初。对般若为说。前文约法。此中约人。得果不同。证法不定)次约教横论者。乳中得别圆相对以辨不定。酪中教门虽无二别。乃与八万一人对辨。生酥熟酥三四对辨(般若带通别圆为三。方等四教。并谈为四)故知不定。约部约教遍前四时(并妙玄释签)。
　　不定得名。玄文。南北地通用三种教相。一顿。二渐。三不定。又古师立偏方不定。谓非次第。别为一缘。如金光明胜鬘等是也(云云)。知不定之名出于古师。天台更加秘密为四教。于义方足。
　　不定示体。止观。妙玄。四教仪引净名经。佛以一音演说法。众生随类各得解。此证不定。今诸师以一音为当体体。真中二理为所依体(一音之义。通大小乘。备在集解)不定文证。玄引大经。或时说深。或时说浅。应问即遮。应遮即问(签。应问。谓开其问。端应。遮谓置其所问。开置同席。故成不定)。玄引大经。置毒乳中乃至醍醐。皆能杀人(云云)。止观引净名经。佛以一音众生各解。或有恐怖(世界)或欢喜(为人)或生厌离(对治)或断疑(第一义)斯如来神力不共法(云云)。签引大论。初转八万得无生忍。陈如得初果。此皆证不定教也。
　　置毒不定。玄引涅槃五味譬四教位(前三教。教教皆成五味。备在玄文)故知前三教五味皆粗。圆教一味皆妙(有人云应云五味皆妙)经云。譬如有人置毒乳中则能杀人。乃至醍醐亦能杀人。此譬两用。一通约渐顿。明不定教。处处皆得见佛性。二约行不定。行人心行譬之如乳。实相譬之以毒。此毒有殒命之能。此智有破无明之力。久远劫来说实相毒。置于凡夫心乳。毒慧开发不可为定。或于初味发。或于后味发。不得次第往判。故言置毒乳中乃至醍醐。遍五味中悉有杀义(云云)。若圆教中发者。始闻经即破无明见佛性。是乳中杀人六根清净去。是酪生酥熟酥等杀人。若初住去。是醍醐杀人(玄文。先列前三教。随何位中。密见中道。即是乳中杀人。乃至醍醐杀人○昔师云。毒喻佛性。置喻体具。五味喻五道。以一毒置众生心乳中。随于五道受身之殊。毒性不失。毒发性显之时。无局何身。若大道得发。即醍醐中发。义既不定。故于不定教明)一音不定。辅行引起信论云。圆音一演异类等解。又如如来八十好中一音能报众声。殊方异类莫不获益。如来本非一切音辞。而能遍赴一切音辞。并与此不定义同。签引华严云。佛以一妙音。周遍十方国。众声悉具足。法雨等充遍。又大论云。欲得一音遍十方。当学般若(此等皆大乘一音也)。毗昙论云。佛为四王作圣语说四谛。二解二不解(梵天音也)。又作毗陀罗语说四谛。一解一不解。又作梨车语说四谛。四王俱解。以此四王各念不同故。佛三说以赴彼念。总释秘密不定。签引大论。诸佛有二法轮。一者显。二者密。初转声闻见八万诸天得无生忍。陈如得初果(今家不定所据)。诸菩萨见无量阿僧祇人得无生忍。乃至十地一生补处。是名为密(今家秘密所据)。签云。玄引大经。或时说深或时说浅等。名不定者。以由彼此互相知故。若秘密者。即互不相知。不定与秘密。并皆不出同听异闻(同禀如来一音之教故曰同听。互相知互不相知。故曰异闻)。又签云。不定与秘密。但有互知(不定)互不相知(秘密)以辨两异。
　　总释显密有定不定四句。
　　一显露定教。人相见法共闻。互相知得益定。玄云。如前分别。但约显露明渐顿五味之相。签云。通论显露。俱摄渐顿。二显露不定教。人相见法共闻。互相知得益不定。玄云。一时一说一念之中。备有不定。此乃显露不定。三秘密定教。自分二。自有人不相见。法不共闻。互不相知得益定(此座十方对论)自有人相见。法共闻。互不相知得益定(一人多人对论)四秘密不定教。自分二。自有人不相见。法不共闻。互不相知得益不定(此座十方对论)自有人相见。法共闻。互不相知得益不定(一人多人对论)今之秘密及不定二教。但是秘密不定(秘密教)显露不定(不定教)玄云。今法华是显露非秘密是渐顿非渐渐是合非不合是醍醐非四味是定非不定。
　　第五法华涅槃时。
　　述曰。玄云。今佛灵山八年说法。涅槃临灭。则已同在八年。此时同也。玄云。法华大王馔。涅槃醍醐。此味同也。又玄云。二经教意。起尽是同。此开显同也。四教仪引涅槃云。从摩诃般若出大涅槃。故合法华为第五时也。
　　言法华者。日光普照高下均平。若低头。若小音。若散乱。若微善。皆成佛道(签云。总结散乱小善之类。无不开之以成佛因)不令有人独得灭度。皆以如来灭度而灭度之。具如今经(玄一)良以。妙法难解假喻易彰。为莲故华。喻为实施权(签云虽复施权本为于实)文云虽示种种道。其实为佛乘(两教因人。别教教道。五时八教。故云种种)华开莲现。喻开权显实。文云。开方便门示真实相(指实为权。权指于实。名方便门开今指权为实。于权见实。名方便门开。示谓指示。示其见道之处也)华落莲成。喻废权立实。文云。正直舍方便但说无上道(舍是废之别名。开已俱实。无权可论。义当于废。权转为实。所废体亡。若留逗后缘。复属于施。非此中意○已上迹门三譬之文)又莲譬于本。华譬于迹。从本垂迹。迹依于本(迹不孤立本拟显本)文云。我实成佛久远若斯(初先明本)但教化众生作如是说。我少出家得三菩提(正明垂迹)又华敷譬开迹。莲现譬显本。文云一切世间。皆谓今始得道(初述迷迹)我实成佛那由他劫(正明开迹)又华落譬废迹莲成譬立本。文云。诸佛如来法皆如是(引同)为度众生皆实不虚(正明废迹。废已无迹。故云皆实。实秖是本。权秖是迹。非莲华无以譬于权实。本迹妙法。非此妙法。无以取喻于莲华。一部之旨不出本迹○已上本门三譬之文)入为莲故华。华实具足。可喻即实而权(为莲故华。华掩于实。为实施权。实在权内。体复不异)华开莲现。可喻即权而实(机熟须开。开彼能覆。情希近果。名之为覆。祛彼近果。名之为开。开何所开。即彼能覆)华落莲成莲成亦落。可喻非权非实(华落譬非权。莲成譬非实。开已即废时无异途。开教行人理。同一理故。故实立已。同冥三德故知三德不当权实)。如是等种种义便。故以莲华喻于妙法(玄一)。
　　言开权显实者开前顿渐会入非顿非渐(集解云。开华严之顿。三时之渐。四时三教咸为所开。不同华严聋哑。故非顿不同三时次第故非渐。今经开显无不成佛。故云会入非顿非渐)言权实者。名通今昔义意不同(前三教权实不即大小相隔。法华权实不二。权即是实。实外无权。此义不同昔经权实随顺机宜悉檀逗会而已。今经为实施权意在于实开权显实。意在于权。此意不同)谓法华已前。权实不同。大小相隔(华严大隔于小鹿苑小隔于大。方等同座大小各闻。般若融通约人成隔。义见玄文)如华严时一权一实(权别实圆各不相即。且以华严为论。三渐可知)所以者何。初顿部一粗一妙。一妙则与法华无二无别。若是一粗。须待法华开会废了。方始称妙(一妙无别者。约教显实是同。一粗方妙者。点前隔异见融即)次鹿苑但粗无妙(但一藏教)方等三粗一妙(藏通别粗圆教为妙)般若二粗一妙(通别二粗。圆妙此已上普昔时义意)来至法华会上总开会废前四味粗(开前四味粗。会前四味粗。废前四味粗。故冠以一总字。曰开会废)令成一乘妙(前四时两教二乘三教菩萨人理教行差别之粗。至今法华咸皆微妙。别行记云。为实施权开权显实。会权归实废权立实。此之权实余部永无。此今时义意也)。
　　诸味圆教更不须开。本自圆融不待开也(在昔圆顿不开自妙华严之中普贤普眼三无差别大集染净一切融通。净名不思议毛孔含纳。思益网明无非法界。般若诸法混同无二。此等圆妙。与今法华佛之知见。无二无别。岂可更开令成妙邪)但是部内兼但对带。故不及法华淳一无杂。独得妙名良有以也(华严兼于行布差别。鹿苑但一生灭之粗方等大乘对三藏半。般若所带通别方便。此等四味。不及法华纯一佛乘。唯今称妙。其义如此)故文云。十方佛土中。唯有一乘法。无二亦无三(唯有圆妙一乘。无通教半满相对之二。无三藏中之三乘。无般若所带之二。无方等所对之三。此义出文句。偈见总诸佛章。此证教一文)正直舍方便但说无上道(三教方便独谈佛慧。于诸世间为无有上。大直道也。此释迦章中教一文。今取道义故以证行一)但为菩萨不为小乘(昔日方便。谓化小乘。今时开显。实是菩萨。如彼穷子自谓客作。长者观之实为己子。开显小乘作佛。故云不为小乘。菩萨上求下化。因必至果。故云但谓菩萨。此约义引文。以证人一。若据诸佛章偈。则云但教化菩萨)是法住法位。世间相常住(众生正觉。一如无二。悉不出如。皆以如为位也。出世正觉以如为位。亦以如为相。世间众生亦复如是。世间相既常住。岂非理一此见文句云云。韶云。相可表帜。位可久居。众生正觉相位无二。显迷即理理即常住。佛已契常众生理是○未来佛章。以证理一)。
　　时人未得法华妙旨。但见部内有三车穷子化城等譬。乃谓不及余经。盖不知重举前四时权独显大车。但付家业唯至宝所。故致诽谤之咎(已上并四教仪○妙旨者。迹门三周开显之妙。初法说周重举四时之权。会三归一。身子上根得记是也。次譬说周明三车一车。譬前法说。四大弟子设穷子喻获得家业。中根信解作佛是也。三因缘周明十六王子下种中间调停今得授记。有化城宝所之喻。下根千二百声闻等获益是也。人不见之。故致诽谤。如清凉师李长者等。不知此旨。便为不及也)。
　　若约时则日轮当午。罄无侧影(法华开显。三乘九界咸皆悟入。譬如日轮正午无处不明。是则先照高山寅时也。次照幽谷卯时也。次照平亩辰时也。禺中已时也。宋严观二法师。与太史何承天。论中边之国。依周礼。用一尺五寸上圭。立八尺之表。夏至午时以测日景。犹有余阴。知此方非中国也。天竺此时无余阴。知为中国也。地上寸影天上万里。今言侧影者余阴也。影古作景。晋葛洪字苑。始改作影)。
　　若约味则从熟酥出醍醐。此从摩诃般若出法华(玄一○涅槃经。但云般若出涅槃。今玄文言出法华者。以二经同味故。义立此说)信解品云。复经少时(去法华不远)父知子意渐以通泰(机无隔异)成就大志(大心即发)自鄙先心(欲求大道)临欲终时(化缘将讫)而命其子(二万亿佛所受化之徒)并会亲族(十方法身菩萨影响者。多是释迦昔日同业)即自宣言此是我子(从我受学是我所生)舍吾逃走(背此大乘遁入生死)五十余年(备经六趣)昔在本城怀忧推觅(自昔法身地中。常以二智观。觅可化之机)忽于此间遇会得之(始于今日感应道交)此实我子我实其父(我实曾于二万亿佛所。常教大法。此结会父子。以定天性)今我所有一切财物(大乘万行万德。行为因。德为果)皆是子有(先所出纳是子所知指昔日大品领教。所委广略般若共不共法。此正付家业)时穷子闻父此言。即大欢喜而作是言。我本无心有所希求(三藏本心不求。方等耻小望绝。故不求。般若虽领非己分。故不求)今此宝藏自然而至(如此不求而今自得)此领何义。即是般若之后。次说法华。先已领知库藏诸物。后不须说但付家业而已。譬前转教皆知法门。不须重演观法。直破草庵。赐一大车。授记作佛(玄十○授者授与。记者记事。开与授记皆有通别。通开一切众生。皆当作佛。别开当座悟入。通记阿耨菩提。别记劫国名号)。
　　四十六年(乙丑)佛成道后。四十二年说法华经(句记引法性论○说法华。凡二处二会。始在灵山次升虚空。后复还灵山。法华以无量义为序。普贤行法为结)。
　　法华教主。准四明立义。法华所明三十二相名尊特者。以即法身故。是则生身即法身者。便为尊特。此就开权即劣显胜而明尊特龙女欲彰开权妙相。故云法身具三十二相。此一一相全理显现。法身遍故三十二相相相周遍。法具万德相亦须具。此之妙身不名尊特。更指何身为尊特邪。此则永异净觉定是生身之义。至若即一论三者。秖三十二相如来妙力。为三藏示有分齐。名曰生身。秖三十二相如来妙力。为从通入别机示无分齐。名为尊特。秖三十二相如来妙力。为圆教机示一一相。即是本性所具法门。名为法身。由三种机感者如来。即于一身示三种相。
　　·四十七年(丙寅)
　　·四十八年(丁卯)
　　·四十九年(戊辰)

　　净饭王病重。念见诸子。佛在王舍城。去此五十由旬(父王所治迦维罗国。王舍城在摩竭提国。并中印土。今言五十由旬。即相去二千里)告难陀阿难罗云。即以神足至王宫所。涌身虚空放大光明。光照王身患得安息。复以手著父王额上曰。王是净戒之人心垢已离。今应欢喜谛思经法。时王于卧合掌心礼。忽就后世。诸释棺敛置师子座。佛及难陀丧前肃立。阿难罗云。住在丧足。佛为当来世人不孝。躬欲担棺。大千世界一切震动。欲界诸天诸龙鬼神。俱来赴丧。时四天王跪请担棺。各自变身如人形像。世尊手执香炉前行。出诣墓所。千阿罗汉往大海渚。取旃檀香举棺焚之。诸王收骨置于金函。起塔供养。佛告众会。父王净行生净居天(净饭王泥洹经○生五净居者。第三果阿那含人)初波斯匿王(舍卫国主)娉于释氏摩诃男。以家中婢生女。妻之生子。名流离。年八岁。令诣外家学射术。时新作讲堂欲请佛僧。流离即升师子座。诸释嗔骂之云。此婢生子敢入中坐。扑之着地。后绍王位往征释种。目连三反白佛。佛言。宿缘已熟今当受报。流离王既入城。取诸释埋脚地中。以象踏杀之。凡九千九百九万人。流血成河。选五百端正释女。欲与相接。一女骂云。我今何故与婢生种通。乃至五百女皆如此骂。王取五百女。刖手足掷坑中。还至舍卫。兄祇陀太子出见。流离王曰。吾与诸释战何不佐我。祇陀曰。我不堪杀害众生。王即拔剑杀祇陀。命终即生忉利。五百释女称怨向佛。佛至其边说法得法眼净。命终生天。佛还给孤独园告诸比丘。今流离王及此兵众却后七日尽当磨灭。至七日初。王将兵众诣河娱乐。天大雷震暴风疾雨。王及兵众为水所漂。身坏命终入阿鼻狱(此云无救鼻音毗)佛因为诸比丘。说释种宿世捕鱼杀害因缘。今还受报之事(长阿含经○案兴起行经云。过去罗阅城。有池多鱼。村人捕之。著岸而跳。一鱼名[麩-夫+孚]。一名多舌。相语曰。我等不犯。人横见杀。我后世当报。时村人男女。今诸释种是。[麩-夫+孚]鱼者。毗娄勒王是。多舌者。今王相师名恶舌者是。我是时为小儿。见鱼跳而喜。以杖打鱼头。王伐释种。时我得头痛)。流离杀诸释氏。阿难愁恼。来佛所言。我与如来同一释种。云何如来光颜如常。佛言。我修空定。过三年已还来问我(涅槃经)目连。取知识四五千人盛著钵中。举置虚空。流离军退。佛令取钵视之。人皆死尽。佛为说无常法。无央数人得须佗洹果(法句喻经)。
　　·五十年(己巳)
　　·五十一年(庚午)
　　·五十二年(辛未)

　　冬十一月既望。佛在毗舍离国大林精舍重阁讲堂。告诸比丘。却后三月我当般涅槃。即为说普贤菩萨行法经。
　　述曰。案神照经疏云。建子之月既望。告众行法。既是结经。则知说法华止七年耳。今约已经开显又二经同味。故通称八年也。

　　佛祖统纪卷第三(下终)



　　佛祖统纪卷第四

　　　　宋景定四明东湖沙门志磐撰

　　教主释迦牟尼佛本纪第一之四


　　入涅槃

　　序曰。如来所说一代法门。其意在乎开显大事因缘而已。及乎人机既得大益。则又为之说云。所应度者皆已度毕。于是唱入灭度。以示化仪之有始卒。将以起懈怠者之慕心以垂训未来之人尔。至曰我不灭度常在灵山。斯则如来不生不灭大般涅槃之旨。
　　言涅槃者。此有二义。一者为法华未熟人追说四教。具谈佛性令知真常入大涅槃。名捃拾残机教(四教仪)谓如来调熟渐机众生。以法华涅槃。皆为后教后味。譬如田家先种先熟先收。后种后熟后收。是以八千声闻。无量损生菩萨。大德身子等。于法华中得受记莂。见如来性成大果实。如秋收冬藏更无所作。即是前番。从摩诃般若出法华。若钝根人法华不入。更用般若淘汰。如五千自起人天被移。此等未熟者。更论般若入于涅槃而见佛性。即是后番。从般若出大涅槃。故知法华前番。如秋成大获。涅槃后番。如捃拾余残(玄十)。
　　述曰。法华开显已废方便。其未熟者尚劳调停。故于临灭度时。重施三教之权。用显一乘之实。此追说之意也(义在圣行品)然五千先已结缘略闻开显。今此会中复为追说。既于当座知常。故须即施即废。此追泯之意也(义在德王品)追说者重施也。追泯者重会也。法华已施已废。即是前番涅槃重施重废。即是后番。签之言曰涅槃重施方便。又云泯者会合。皆此义也。
　　二者。为末世比丘畜不净物(失戒)乐诵外典不教佛经(失乘)于佛法中起断灭见。夭伤慧命亡失法身。使乘戒俱失。故更扶三藏广开常宗设三种权扶一圆实。故名扶律谈常教(杂见大经玄签及四教仪)若言不许诸恶比丘畜八不净。是戒门事门(此即扶律义。案律云。八不净者。一田园。二种植。三谷帛。四畜人仆。五养禽兽。六钱宝。七褥釜。八象金饰床及诸重物。此之八物显过不应)若说如来实不毕竟入于涅槃。及遮外典。此是乘门理门(此即谈常义。据经合云。如来实不毕竟涅槃。方是谈常。今签文云。如来毕竟入于涅槃。此脱实不两字今用经补足)若末代诸恶比丘破戒。说如来无常。及读外典。则并无乘戒。失常住命。赖由此经扶律谈常。则乘戒具足。故知此经为赎常住命之重宝(签引大经云。若人藏积七宝。为未来谷贵贱。侵值遇恶王。为用赎命。乃当出用。诸佛秘藏亦复如是。为未来世诸恶比丘。畜不净物。为四众说。如来毕竟入于涅槃。读诵外典不教佛经如是等恶出现世时。为灭诸恶为说是经。是经若灭佛法则灭)。
　　述曰。法华开显之后。涅槃广开常宗。知一切众生皆有佛性。于是末代无知。安于平等大慧之说。忽略戒律不复经怀。此戒缓之失也。至于不读佛经唯好外典。此乘缓之失也(是知读经要在解义。行行始可名乘。若秖循行数墨。但是人天福业。菩提远因。未足以为出世之近果也)乘戒俱缓。非三涂之归而何归。如来久鉴未来。唱商行寄金之典。重扶三藏圆会真常。顾命之言有在于是。然则扶律谈常之教。正被今日。凡在为学可不自勉。是以止观方便具五缘中。首明持戒以为助道。要令行人以圆三观。观察所持十种戒本相相清净事理俱持。乘戒俱急。非同十二年中不知圆常。唯明事相之戒。故义例有云。虽依法华三昧妙行。末代钝根。若无扶助。则正行倾覆。故须扶律谈常以显实相。若夫大经所云。于戒缓者不名为缓。于乘缓者乃名为缓。此即偏赞大乘。格量优劣之文。岂当恃此便忽事戒。止观谓乘急戒缓者。以三涂身见佛闻经。如华严涅槃。鬼神龙畜皆预列众。如是因果。差降升沈非一。云何难言理戒得道。何用事戒。幸于人天受道。何意苦入三涂(文句)不明此宗。未足与议涅槃最后之训。若但弘四分不读大乘。徒知专守鹿苑持犯之章。曾未获闻鹫峰开显之旨。此为弘道。良用悲心。如智者之灭。弟子问谁可宗仰。则答之曰。波罗提木叉(戒)四三昧在焉(乘)左溪之逝。则顾谓门人曰。吾六即道圆万行无得(乘)戒为心本(戒)汝等师之。是又知列祖弘道。未尝不取本于乘戒俱急扶律谈常之意。
　　若论时味与法华同。谈其部内纯杂小异(四教仪○句记以十六意辨异二经云。判味同时。而部有异云云。又玄云。涅槃犹带三乘。此经纯一无杂)○然二经教意起尽是同。如法华三周说法。断奠声闻咸归一实(开迹也○断丁乱反。奠如字。训决定。依经文。则是决了声闻法之义)后开近显远明菩萨事(显本也)涅槃亦是先胜三修(签斥夺三修。十仙小证○涅槃玄。邪三修者。世人随邪师教。相续为常。适意为乐。动转为是我。劣三修者。声闻依半教。谓三界无常。诸有非乐。一切空无我无我所。胜三修者。依佛胜教破于劣修。以常乐我。斥诸比丘无常苦空无我虚伪不真。法身常恒无有变易。欢娱受乐具入自在。如是修者入秘密藏○涅槃经云。阇提首那等十外道)断奠声闻入秘密藏(开迹也)后三十六问明菩萨事(显本也。签文。广辨菩萨五行十功。已上释同)又涅槃临灭更扶三藏。诫约将来。使末代钝根不于佛法起断灭见。广开常宗破此颠倒。令佛法久住。如此等事。其意则别(玄文已上释异。签云。起谓正说初分。尽谓正说末分。法华以本迹二门为初后二分。初则开权显实断奠声闻。后明本门增道损生。重更辨前开权作主久远成佛。故涅槃正说。开为四段。初纯陀品云。明涅槃施断奠二修。二长寿品去四品。明涅槃义。三现病品去五品。明涅槃行。四师子吼品去三品。明涅槃用。故知初三断奠声闻。后但明于涅槃义用。是故二经起尽是同)。
　　经云。从摩诃般若出大涅槃。故合法华为第五时(四教仪)。
　　五十三年(壬申)佛先往忉利天。三月安居。遣文殊诣母所。暂屈礼敬三宝。摩耶夫人闻之。乳自流出。直至佛口。即与文殊俱至佛所。佛为说法得须陀洹果。三月将尽欲出涅槃。帝释作三道宝阶。佛与母别。大众导从。下还祇洹(佛升忉利经)。
　　述曰。案行法经。却后三月我当涅槃。则知说行法。在辛未十一月望。案升忉利经。三月安居。则知说行法毕。即日往忉利。案此经。三月将尽欲入涅槃。则知此年二月十四日下阎浮提。十五日入涅槃。
　　时优填王(拘睒弥国)恋慕世尊。铸金为像。闻佛当下宝阶。象载金像来迎世尊。金像上下犹如生佛。雨华放光为佛作礼。世尊合掌语像。我灭度后。我诸弟子以付嘱汝(观佛三昧经○案增一阿含经。帝释请佛。升忉利天为母说法。优填王思睹如来。即以旃檀作如来像。高至五尺。波斯匿王。闻之以紫磨金作像。亦高五尺。时阎浮提始有二像。又西域记。优填王。请目连。以神力。接工人上天。亲[目*(日/目)]妙相。用旃檀雕像)佛姨母摩诃波阇波提(此云大爱道)不忍见如来灭度。与五百除馑女礼佛。退还精舍。各在空中。作十八变。同时泥洹。佛令阿难入城遍告理家(优婆塞受戒在家者)作五百梓材。阇维毕取舍利。造庙供养(佛母泥洹经)佛躬举床一脚。阿难举一脚。飞在虚空往至蒙间。四部大众各举五百比丘尼(增一阿含经○案智度论。四天王举床。佛在前擎炉烧香供养。为报恩故)。
　　梁祐律师曰。姨母之德均为所生。是故持举之。重爰酬鞠育。将以厉后世无恩之人也(释迦谱)。
　　舍利弗目犍连。不忍见佛涅槃。遂先入灭。七万阿罗汉亦同时入灭。时四辈弟子莫不荒乱。如来以神通力化作二弟子在佛左右。众生欢喜忧恼即除(萨婆多论)。
　　述曰。身子不忍见佛涅槃。故先入灭。而涅槃疏引大经则云。身子见佛涅槃不忧。常住不喜。是知开显之义。不同附小之文。
　　今日座中无央数众。或见如来入般涅槃(像法决疑经)。
　　二月十五日。佛在拘尸那城(此云三角)力士生地娑罗双树间。临涅槃时。出大音声普告大众。今日世尊将欲涅槃。一切众生若有所疑。今悉可问为最后问。时世尊晨朝从面门放种种光。遍照十方。六趣众生共相谓言。当疾往诣劝进如来。莫般涅槃(涅槃经)。
　　述曰。如来以声光普告大众。而六趣之中。有能相谓劝请者。盖是大权示现主首之伦。故能次第转告三涂实报之众。故此经列众。有称诸天八部师象鸟兽。皆名为王者。此意可知。
　　时弟子四众。诸大菩萨。阎浮诸王。大臣长者。四天王诸天子。八部诸王。山海诸王。师子象王。诸鸟兽王。唯除迦叶阿难二众及阿阇世王(佛以声光召五十二众。时迦叶在耆山。阿难在娑罗林外。为诸魔所恼。阇王害父身生恶疮。诸佛忏悔即还本宫。都不觉知如来涅槃○见涅槃后分经)各持供具诣佛供养。皆默不受。是时会中优婆塞纯陀白言。我等欲从如来求将来食。惟愿哀闵受我微供。佛云。我今受汝最后供养。令汝具足檀波罗密。纯陀白言。虽知如来方便示现涅槃。而我不能不怀苦恼。佛赞善哉。能知如来示同众生方便涅槃。时天龙八部劝请如来。唯愿久住不入涅槃。世尊。为说伊字三点。如来之身解脱般若三法。如世伊字(梵书字三点不纵不横)时诸比丘请说无常苦空无我。佛说出世常乐我净世间四颠倒法。诸比丘言。如来永无四倒。了知常乐我净。何故不住一劫半劫。教导我等舍离四倒。佛言。我今所有无上正法。悉已付嘱摩诃迦叶。当为汝等作大依止。犹如如来(云云)。佛告大众。今以正法付嘱国王大臣及四部众。应当劝厉诸学人令得增上戒定慧。若有不学是三品法。懈怠破戒毁正法者。大臣四部众应当苦治(涅槃经)。
　　述曰。佛告诸比丘。所有正法悉已付嘱迦叶。此为正付法。以迦叶能继世传持也。又云今以正法付嘱王臣四众。此是旁付法。以在官能治人护法也。
　　佛告大众。从今日始不听声闻弟子食肉(涅槃经)。
　　述曰。梵网制菩萨不应食肉。鹿苑之际小乘病开鱼肉。楞伽则不应菩萨食肉。释签谓在四含后为渐制之始。既云菩萨不应食肉。故知小教仍开。今涅槃始。不听声闻弟子食肉。从今日始。则知大小俱制。正是扶律之意。末代出家可不知奉。
　　阿阇世王。既害父已身生恶疮。邪见六臣惑言六师能治王病。耆婆白言。唯佛能治。王闻佛欲涅槃。闷绝躄地。世尊大悲。入月爱三昧放清凉光。往照王身身疮即愈。王与夫人国民五十八万。往拘尸城。佛为说法。所有重罪即时微薄。王及夫人婇女皆同发菩提心。绕佛三匝辞退还宫。
　　佛告憍陈如。阿难何在。陈如答言。在娑罗林外。去此大会十二由旬。为六万四千亿魔之所娆乱。是诸魔众悉自变身为如来像宣说一切诸法示现神通。阿难念言。如是神变将非佛所作邪。阿难入魔罥故。极受大苦。以是因缘不来至此。佛告文殊。阿难吾弟。给事我来二十余年。所可闻法具足受持。喻如泻水置之一器。是故我今顾问何在。欲令受持是涅槃经。今为诸魔所恼。汝持是大陀罗尼可往救护。文殊受已至阿难所。魔王闻咒。悉发菩提心舍于魔业。即放阿难归至佛所(涅槃经)。
　　述曰。阿难初为摩登伽女所摄。佛敕文殊。将咒往救。所以为宣说首楞严大定之发起。后于娑罗林外为魔所娆。佛敕文殊。将咒往救。所以为魔王发菩提心舍于魔业之缘起。未可以声闻小果为之筹量。至言侍佛左右。唯证三果。灭后结集方证四果。此皆阿难用方便道特留残结耳。内秘菩萨外现声闻。佛为授记山海慧自在通王佛。当约此意以为之论。
　　佛告阿难。是娑罗林外有一梵志。名须跋陀罗。年百二十。虽得五通未舍憍慢。汝可往彼语云。如来出世如优昙华。于今中夜当般涅槃。若用所作可及时作。阿难受敕往作是语。须跋陀罗言。善哉。即与阿难还至佛所。闻佛说法得阿罗汉(涅槃经)既证果已白言。世尊。惟愿少住教诫莫般涅槃。世尊默然不许。须跋陀罗不忍见如来涅槃。即先入灭。佛告大众。自我得道度憍陈如。最后须跋陀罗。吾事究竟无复施为(涅槃后分)时阿难以阿泥楼豆语咨启四问。佛告阿难。如汝所问。六群比丘。恶性车匿。行污他家。云何共住。我涅槃后车匿比丘。渐当调伏舍本恶性。佛去世后以何为师者。尸波罗戒是汝大师。佛涅槃后依何住者。依四念处严心而住。观身性相同于虚空。名身念处。观受不在内外中间。名受念处。观心但有名字名字性离。名心念处。观法不得善法不得不善法。名法念处。一切行者。应当依此四念处住。如来灭后结集法藏。一切经初安何等语者。当安如是我闻一时佛住某方某处与诸四众而说是经(涅槃后分)时阿难请问。如来般涅槃后云何殡葬。佛言。当如转轮圣王葬法。用白[疊*毛]缠身。涂以末香。金棺铁椁。持盛王身。灌以酥油。香薪烧之。火尽收取骨末。起塔表刹。见者悲喜。思王正治。我今圣王亦复如是。我此国土未来众生。水葬火葬塔冢之葬。其事为多。阎浮界内有震旦国。我遣三圣在中化导。人民慈哀礼义具足(冢墓因缘经○止观我遣三圣化彼振旦。辅行仁义先驱真道后启。清净法行经。光净菩萨彼称孔子。迦叶菩萨彼称老子。月光菩萨彼称颜回)。
　　佛说涅槃时。有万五千亿人。于是经中不生信心。是人于未来亦当得信。
　　述曰。此见妙句。未知据何文。此等极钝根人。即是末代出家。具正信学佛法者。我辈何幸得预此流。
　　如来临入涅槃。诸天大众皆来供养。唯螺髻梵王不来觐省。时诸大众恶其我慢。使百千咒仙往彼令取。乃见种种不净而为城堑。犯咒而死。复策无量金刚持咒而去。乃至七日无人取得。大众悲哀说偈。如来即以大遍知神力。随左心化出不坏金刚。于大众中显大神通。三千世界六反震动。即腾身至梵王所。指彼秽物变为大地。报梵王言。汝大愚痴如来欲入涅槃。汝何不去。即以金刚不坏之力。微以指之。梵王发心至如来所(秽迹金刚灵要门○题称秽迹者。如经云。金刚指梵王秽物变为大地。所谓以神通变其秽境。故得名之为秽迹金刚)。
　　世尊将入涅槃。是时中夜寂然无声。为诸弟子略说法要。汝等比丘于我灭后当尊重珍敬波罗提木叉。当知此则是汝大师。若我住世无异此也(遗教经)。
　　佛告众曰。我虽在此阎浮提中。数数示现入于涅槃。实不毕竟涅槃。是故当知。是常住法不变易法(涅槃经)时世尊于七宝床右胁而卧。头枕北方足指南方。面向西方后背东方。如来中夜寂然无声。于是时顷便般涅槃。娑罗树林四双八只。入涅槃已东西二双合为一树。南北二双合为一树。垂覆宝床盖于如来。惨然变白犹如白鹤大众哀声普震一切世界(涅槃后分)时一切人民即入城中。作七宝金棺。栴檀沉水香花幡盖。至如来前而申供养。大众悲哽。共扶如来入金棺中。遣四力士请棺入城力不能胜。乃至遣十六力士亦不能胜。时阿泥楼豆语力士言。纵使尽城内人共举佛棺。亦不可得。当须大众诸天助汝举棺。乃得入城。所言未既。帝释即持宝盖。垂在空中。乃至色界诸天。皆如帝释供养圣棺世尊大悲。即自举棺升空。高一多罗树。从西门入从东门出。从南门入从北门出。如是左右绕城经于七匝。徐徐空行至荼毗所。下七宝床。时四天王各持天上栴檀沉水各五百根。乃至第六诸天世间大众。各持栴檀沉水至荼毗所(涅槃后分)二月二十二日。如来涅槃已经七日。将欲出棺。大众哀泣。共扶如来至七宝床香水灌洗。妙兜罗绵。缠头至足。白[疊*毛]千张。次第缠身。共扶如来入宝棺中。以妙香木成大香楼。举棺楼上。大众各持香炬至香楼所。皆悉灭没(后分)阿那律升忉利天以告摩耶夫人。摩耶自天而下。棺自为开。世尊起合掌曰。远屈下来。复语阿难曰。汝当知为后世不孝众生故。从金棺出问讯于母(摩耶夫人经)。
　　时大迦叶与五百弟子在耆阇崛山。去拘尸城五十由旬(案赴佛涅槃经云。迦叶在伊茶梨山。去舍卫二万六千里。教授一千弟子。此盖部别不同。当以涅槃后分所出为正)迦叶于正受中心惊身颤。从定中出见地大动。即知如来已入涅槃。即将弟子往拘尸城至佛棺所。如来大悲。为迦叶故棺自然开。显出真金紫磨坚固色身。迦叶哀哽。即以香水灌洗。千[疊*毛]缠身。棺开即闭。迦叶说偈。如来复现双足千辐轮相出于棺外。迦叶礼赞金刚双足。还自入棺。从心胸中火涌棺外。渐渐荼毗。经于七日。香楼乃尽(后分○案处胎经迦叶执火以然香薪。此部别不同。当以后分所出为正)佛灭度已。始经七日。大迦叶告五百阿罗汉。令诣十方世界尽集六通阿罗汉。得八亿八千众。于双树间听受法言(处胎经)。

　　分舍利

　　序曰。智者有言。此舍利者。是戒定慧之所熏修。究其为义。则有生法全碎之辨。我不灭度常在灵山。此岂非法身全身乎。今论涅槃之后八万四千。则唯示生碎二身尔。如来久远劫来数数出现。盖将开生身之迹。以显法身之本。即碎身之狭以见全身之遍。大权益物可胜思议者哉。
　　二月二十九日。如来荼毗已经七日。帝释开棺取佛右牙。天上起塔。有二捷疾罗刹。盗取佛牙一双。时城内大众收取舍利满八金坛。入拘尸城七日供养(后分○舍利此云骨身)。
　　三月六日。如来本生眷属迦毗罗国王(父王净饭二子。一孙。既俱出家。父王问佛云。国嗣永绝。则知既崩之后无复继者。今此迦毗罗王。盖是国人。立兄弟之子为其后。故今云本生眷属也)诸释种等。经三七日。知佛涅槃入拘尸城。请求舍利不果所请。阿阇世王诣佛忏悔。洗荡身疮极重罪灭。即还本宫。于涅槃夜梦见月落。召问诸臣。答言。是佛涅槃之相。王即将臣从至拘尸城。请求舍利不果所请。时毗离外道名王。阿勒迦罗王。毗耨不畏王。遮罗迦罗王。波肩罗王。各将臣从入拘尸城。请求一分舍利还国供养不果所请(后分○已上七国。并拘尸那为八国)时八国王共争舍利。有大臣优波吉谏八国王。时帝释化作人语。我等诸天亦应有分。阿耨达龙王言。我等亦应有分。若不见与力足相敌。时优波吉告言。诸君且止。此舍利宜共分之。何须见诤。即分舍利而为三分。一分诸天。一分龙王。一分八王(处胎经)八国共分舍利。阇王得八万四千数。又别得口髭还国。道逢难头禾龙王。从求舍利。阇王不与。龙言。我力能坏汝国土。阇王怖畏。即以佛髭与之。龙王于须弥山下起水精塔。阇王还国。以紫金函盛舍利。作千岁灯。于五洹河水中作塔藏之(阿育王经)。
　　八国举兵争求舍利。姓烟婆罗门高声唱言。当作八分。时拘尸城得第一分。乃至阇王得第八分。各还本国起塔。姓烟婆罗门得盛舍利瓶。还那罗聚落起塔。罗延婆罗门得炭。还国起塔。是时阎浮提始有十塔(十诵律)。

　　集三藏

　　序曰。荆溪论结集三藏。则有三处一千结集。正当最初(佛灭后四月十五日)七百结集为灭后百年。跋阇擅行十争(周厉王三十四年。见通塞志)五百结集为四百年后。因伽昵吒王请僧论道不同(未检所出)。然法苑珠林。李长者合论。并依处胎经以灭后七日为五百结集。今案本文。迦叶告五百。正是遣使集众。未为正结集则当以荆溪之论为正。
　　四月十五日。大迦叶如是思惟。应当结集三藏令法久住。即住须弥山顶挝铜犍稚(音虔地。声论翻为钟。五分律随有瓦木铜铁鸣者。皆名犍地。诸律多作犍槌)说偈曰。佛诸弟子。若念于佛。当报佛恩。莫入涅槃。诸弟子得神力者。皆来集会。迦叶选得千人。皆阿罗汉。唯除阿难。阇王日给千人饭食。中夏安居。三月初十五日说戒时。迦叶入定以天眼观。阿难一人烦恼未尽。手牵令出。阿难惭泣白言。佛法阿罗汉者不得供给左右使令。以是留残结不断耳。大迦叶复言。汝更有罪。汝劝佛度女人出家。使正法减五百年。阿难言。三世诸佛皆有四部。迦叶复言。佛欲涅槃背痛卧言须水。汝不供给。阿难言。是时五百乘车。截流而度水浊不取。迦叶复言。佛问汝。若有人四神足好修。可住寿一劫若减一劫汝应答云佛应住寿一劫若减一劫。佛三问不答。故令世尊早入涅槃。阿难言。魔蔽我心是故不答。迦叶复言。汝与佛[埶/衣]僧伽梨衣(褺徒颊及重衣。即是重叠之义)以足踏上。阿难言。我捉衣时。大风吹堕脚下。非不恭敬。迦叶复言。佛阴藏相。般涅槃后。以示女人。是何可耻。阿难言。我思女人见佛阴藏相。心羞耻女形欲得男身。修行种种佛之德根。非为破戒。迦叶令作六种突吉罗罪僧中悔过(突吉罗。此云恶作。又云应当学)迦叶复言。断汝漏尽然后来入。阿难思惟诸法求尽残漏。定力少故不即得道。后夜欲过疲极偃息。仰卧就枕霍然得悟。入金刚定破一切烦恼得六通。后夜到僧堂敲门。迦叶语云。汝从门钥孔中入来。阿难即以神力从孔中入。礼拜忏悔。迦叶乃云。汝莫嫌恨。还汝本座。阿难礼僧已升师子床(智度论)迦叶告言。佛所说法一言一字勿使有阙。时阿难最初出经。第一胎化藏。第二中阴藏。第三摩诃衍方等藏。第四戒律藏。第五十住菩萨藏。第六杂藏。第七金刚藏。第八佛藏。是为经法具足时。阿难发声。唱言。我闻如是一时佛住所居处。迦叶大众。皆悉堕泪。咄嗟老死如幻如化。昨日见佛今日已称我闻(处胎经)。
　　阿难身与佛相似。短佛三指。初登高座众起三疑。或疑世尊重出。或疑他方佛来。或疑阿难成佛。及唱我闻三疑俱遣(妙句)阿难集法藏自云。佛初转法轮。我是时不见。如是展转闻(句引智论)旧云。阿难得佛觉三昧。力自能闻(记云。佛加觉力。故名佛觉○舍利弗问经。阿难修不忘禅。得佛觉三昧。力自能闻)又未闻经愿佛重说。故佛口密为说。阿难亲承佛旨。如仰完器。传以化人。以泻异瓶。佛已涅槃。从金棺出金臂。重为现入胎之相。诸经皆闻(妙句)胎相尚闻。况后诸经(句记○此即追现入胎。乃至转法轮等相。使阿难给侍。二十年已前诸经。皆得以闻之也)阿难面于佛前自闻授记。即时忆念过去诸佛法藏。通达无碍如今所闻。亦识本愿(法华学无学记品)。
　　如来在此铁围山外。十方诸佛并皆云集说法。亦名说经。后时文殊召诸菩萨及大阿罗汉。结集大乘法藏。各言某经我从佛闻。须菩提言。金刚般若我从佛闻。故知不局阿难。然阿难则遍闻诸经。余弟子则偏局当部(净名疏引智论)。
　　如来灭后。于毕钵罗窟立三座部主结为三藏。阿难诵出经藏。迦叶诵出论藏。优波离诵出律藏。此即上座部。更有一千贤圣。命婆尸迦。于窟外结集名大众部。此二部通称为僧祇律。是为根本(僧祇律○此文分三藏。为三部主。是小乘所出)。
　　阿难从佛请愿。二十年中所说尽为我说(报恩经)。
　　摩得勒伽论说十二部经。唯方广部是菩萨藏。十一部是声闻藏。又佛为菩萨声闻说出苦道。为菩萨藏声闻藏。智论云。大迦叶与阿难在香山。撰集三藏为声闻藏。文殊与阿难。集摩诃衍经为菩萨藏。涅槃云。十一部经二乘所持。方等部为菩萨所持。是以经论略唯二种(妙玄)。
　　众经论明教非一。若摩得勒伽有二藏。声闻藏菩萨藏。又诸经有三藏。十一部是声闻藏。方广部是菩萨藏。合十一部。是杂藏。又有四藏者。更开佛藏。菩萨处胎经为八藏。胎化藏。中阴藏。未为阿难说时。即是秘密教。为阿难说后。即是不定教。摩诃衍方等藏即顿教。戒律藏即二藏教。十住藏即方等教。杂藏即通教。金刚藏即别教。佛藏即圆教(胎化即是如来托胎所说诸经。中阴即是如来住胎所说一切诸法)。
　　世尊灭后百年。毗舍离城。跋阇子比丘。擅行十事听两指抄食。得聚落间。得寺内。后听可。得常法。得受金银。彼于布萨日。檀越有施金银。而共分之。如是简择一一检校。乃至十事非法。非毗尼非佛所教。七百阿罗汉。集论法毗尼。故名七百结集(四分律)。
　　赞曰。能仁寂默。成佛久远。仁贤劫波。乘时利见。一代施化。归宗开显。天人群生。咸开宿愿。所应度毕。示迹泥洹。不生不灭。常在灵山。未来修学。盈满世间。共期佛慧。爰独真丹。

　　佛祖统纪卷第四(终)

　　佛祖统纪卷第五

　　　　宋景定四明东湖沙门志磐撰

　　西土二十四祖纪第二
　　·始祖摩诃迦叶尊者
　　·二祖阿难陀尊者
　　·三祖商那和修尊者
　　·(阿难旁出)末田地尊者
　　·四祖优波鞠多尊者
　　·五祖提迦多尊者
　　·六祖弥遮迦尊者
　　·七祖佛驮难提尊
　　·八祖佛陀密多尊者
　　·九祖胁比丘尊者
　　·十祖富那夜奢尊者
　　·十一祖马鸣尊者
　　·十二祖迦毗摩罗尊者
　　·十三祖龙树尊者
　　·十四祖迦那提婆尊者
　　·十五祖罗睺罗多尊者
　　·十六祖僧佉难提尊者
　　·十七祖僧佉耶舍尊者
　　·十八祖鸠摩罗驮尊者
　　·十九祖阇夜多尊者
　　·二十祖婆修槃驮尊者
　　·二十一祖摩拏罗尊者
　　·二十二祖鹤勒那尊者
　　·二十三祖师子尊者

　　止观论之辞曰。行人若闻付法藏。则识宗元。付法藏人。始迦叶终师子。二十三人。末田地与商那同时。取之则二十四人。诸师皆金口所记(事出辅行)并是圣人能多利益(按法藏经。我灭度后。有二十四尊者。出现于世。流传我法)辅行云。像末四依弘宣佛化传中既云并是圣人。故多是四依。亦可通于三二。以初依属凡。不得名圣也(妙玄云。五品六根为初依。十住为二依。十行十向为三依。十地等觉为四依。此约大乘论四依。若涅槃经云。有四种人能护正法为世所依。初依小乘内外凡。二依初果。三依二三果。四依四果。此约小乘论四依。今言付法。乃是大乘。故辅行所言。是大乘四依也。言传中者。即付法藏传。一根名付法藏因缘经)今论祖承传大法。而鞠多诸祖。云证小果者。准荆溪意。谓四果是真福田。化道易行。宜作此像。即是四依为四果像。是知金口诸师皆破无明位在四依。内弘大法而外示小像。为明付法撰二十四祖纪。
　　始祖摩诃迦叶尊者(此云大饮光。古仙人身光隐蔽余光。遂以为姓。此尊者是其后裔。身亦光明。饮蔽余光。佛弟子中。有十力迦叶三迦叶等。于此同姓中最长故。标大字以简之)名毕钵罗(此菩提树名。父母祷树神而生故。从树立名)罗阅只国人(此云王舍城。即摩伽陀国中城名)父迦毗罗(此云头面金色。盖是古者金光仙人之后)世称大富长者。十六大国无以为邻。千倍胜瓶沙王(即频婆裟罗王。此云颜色端正)王有金犁千具。畏胜于王。减一耕犁。但用九百九十九双牛金犁。有六十库金粟。库容三百四十斛。昔毗婆尸佛入灭之后(此云胜观)塔像金色少处阙坏时有贫女。丐得金珠欲补像面。时迦叶为锻金师。既为补治。因共立誓愿。我二人常为夫妇。身真金色恒受胜乐。以是因缘。九十一劫生天人中最后得生第七梵天(初禅大梵。居六欲上。正当第七)时摩伽陀国(此云不害)有婆罗门。巨富无量而无子息。舍侧有一树神。常往乞子。历年无应。嗔忿曰。今更七日奉祀。若复无验必当烧树。树神愁怖即诣梵天。梵王天眼见一梵天临当命终劝其往生。满足十月生一男儿身真金色。光明赫奕照四十里。身具三十相(文句。应是阙白豪肉髻二相)相师占云。此儿宿福必当出家。年至十五欲为聘妻。儿语父母。能为我得紫金色女。我当纳之。父母即召诸婆罗门。铸一金女。舆行村落高声唱言。若有女人见金神者。后出嫁时必得好婿。女闻悉出。唯一女躯体金色。独不肯出。诸女强将共见金神。婆罗门见即为聘得。夫妇二人了无欲意。各住一房父母知已。毁除一房令其同室。迦叶语曰。我若眠时汝当经行。汝若眠息我当经行。夫妇节操。深厌世间启求出家。即舍家事深入山林。心念口言。诸佛如来出家修道。我今亦当随佛出家。即著坏色纳衣自剃须发。空中天神而告之曰。释迦如来今与千二百五十阿罗汉。在王舍城竹园中住。迦叶闻语即趣竹园。佛往逆之。至跋耆聚落。值佛奉上宝衣。佛即授以粪扫大衣。初闻增上戒定慧即得无漏。时已百二十岁。其妇相续亦得阿罗汉果。迦叶受乞食法行十二头陀。至老不舍。常曰我受佛衣。师想塔想。未曾头枕。况以覆卧。如此大衣大进我行。佛语之曰。汝年老根弊。可舍乞食及受长衣。迦叶答曰。我当尽寿行兰若行(此云寂静处。十二头陀行之一)佛言善哉。若迦叶行头陀行在世者。我法久住。迦叶头陀既久。发长衣弊。来诣佛所。诸比丘皆起慢心。佛分半座令坐。迦叶不肯。佛即广赞迦叶功德。与我不异。何故不坐。诸比丘闻为之心惊。佛复为说本因。昔有文竭陀(辅行云即顶生王也)高才绝伦。天帝钦其德。遣千马车造阙迎之。天帝出候命王同坐。共相娱乐送王还宫。昔迦叶以生死座命吾同坐。吾今成佛以正法座报其往勋。迦叶共佛坐。时天人咸谓佛师。即起呜佛足云。佛是我师。我是弟子(云云)毗耶离城有长者维摩诘。方便示疾饶益众生。佛告大迦叶。汝行诣维摩诘问疾。迦叶白言。我不堪任诣彼问疾。所以者何。忆念我昔贫里行乞。维摩诘来谓我言。以一食施一切。供养诸佛及众贤圣。然后可食。如是食者。非有烦恼非离烦恼。非入定意非起定意。非住世间非住涅槃。其有施者。无大福无小福。不为益不为损。是为正入佛道。不依声闻。迦叶。若如是食。为不空食人之施也。时我闻说是语。即于一切菩萨深起敬心。不复劝人以声闻辟支佛行。是故不任诣彼问疾(维摩经)世尊。于法华会上告舍利弗。如是妙法诸佛如来时乃说之。时舍利弗于此法说领解。世尊授记。未来作佛号曰华光。复告舍利弗。今当复以譬喻更明此义。遂说长者大宅歘然火起。长者方便诱谕诸子。以羊鹿牛三车玩好之具。引之令出。然后等赐高广大白牛车。如来亦复如是。初说三乘引导众生。然后但以大乘而度脱之。时大迦叶等四大声闻于此领解。遂说穷子之譬。谓如穷子舍父逃逝。五十余年。后虽遇会志意下劣。二十年中常令除粪。过是已后心相体信。结会父子正领家业。自言我等昔来但乐小法。世尊以方便力说如来智慧。今我方知。世尊于佛智慧无所吝惜。是故我等说本无心有所希求。今法王大宝自然而至。如佛子所应得者皆已得之。于是世尊复告迦叶。说药草喻述成其解。而语之曰。汝于未来当得成佛名曰光明(法华经○此通付法)佛告诸比丘。我今所有无上正法。悉已付嘱迦叶。当为汝等作大依止(涅槃经○此别付法○阿难问经。我入涅槃大迦叶当与比丘比丘尼作大依止。如我无异)时大迦叶与五百弟子在耆阇崛山。去拘尸城五十由旬。迦叶于正受中心惊身颤。从定中出见地大动。即知如来已入涅槃。即将弟子往拘尸城。至佛棺所。如来大悲。为迦叶故棺自然开。显出真金紫磨坚固色身。迦叶哀哽。即以香水灌洗。千毡缠身。棺门即闭。迦叶说偈。如来复现双足千辐轮相出于棺外。迦叶礼赞金刚双足还自入棺。从心胸中火涌棺外。渐渐荼毗。经于七日。香楼乃尽(涅槃后分○迦叶与弟子向拘尸城。路见梵志手执曼陀罗华。谓曰。世尊涅槃已经七日。一切人天大设供养。吾从彼间得斯华来。出赴涅槃经)。
　　佛荼毗已始经七日。迦叶告五百阿罗汉。令诣十方集诸罗汉。得八亿八千。尽集双树间听受法言(菩萨处胎经)至中夏安居初十五日。迦叶共千罗汉。在王舍城。结集三藏。阇王日给千人饭食。足满一夏(智论)迦叶弘持正法至二十年(当周懿王八年壬辰)以法藏付嘱阿难。先礼四塔(出家成道转法轮入涅槃四处。各建七宝塔)次礼八塔(八国王所建舍利塔)次入龙宫礼佛髭塔。次升天上礼佛牙塔。去辞阇王。适值王寝。即往鸡足山(其山三峰如仰鸡足即灵鹫山)。取草敷座而发三愿。一愿此身及所持衣钵俱不坏。待至慈氏下生。二愿入灭尽定已。三峰合一。三愿阿难阇王若至。愿山暂开。时阇王梦屋梁折。王觉已悲叹。即往鸡足山见迦叶全身俨然在定。王发声哀哭。积诸香木欲阇维之。阿难为言。迦叶以定住身以待弥勒。不可得烧。王供养已还归本国。山合如故。至慈氏三会之后。有无量憍慢众生将登此山。慈氏弹指山峰即开。迦叶以所持衣授与慈氏。致辞礼敬毕。涌身虚空示诸神变。化火焚身乃入寂灭(付法藏经○梅溪集。荆公谓佛慧泉禅师曰。世尊拈花出自何典。泉云藏经所不载。公曰顷在翰苑。偶见大梵王问佛决疑经三卷。有云。梵王在灵山会上。以金色波罗花。献佛请佛说法。世尊登座。拈花示众。人天百万。悉皆罔措。独迦叶破颜微笑。世尊曰。吾有正法眼藏涅槃妙心分付迦叶)。
　　述曰。妙经言。世尊开显大法迦叶领解。此付法之通义也。涅槃经言。佛告诸比丘。我今所有无上正法。悉已付嘱迦叶。后分云。迦叶至佛棺所说偈。佛现双足。阿难问经。佛将涅槃告迦叶言。当与四众作大依止。此等诸文皆在涅槃。即付法之别义也。通则大众皆获领解。别则迦叶独任住持。今涅槃付嘱正当别义。是以祖祖相传住持不断也。有欲以法华领解为付法者。但得通意。
　　二祖阿难陀尊者。佛叔父白饭王次子。以佛成道二月八日生(阿难陀。此云庆喜。谓王心欢喜举国欣庆)即调达之弟也。面如净满月。眼若青莲华。年八岁从佛出家。得白四羯磨具足戒。多闻第一。年三十一为佛侍者。闻持法藏。至法华会上。佛告阿难。汝于来世。当得作佛。号山海慧自在通王。复告诸菩萨曰。我与阿难。于空王佛所。同时发菩提心。阿难常乐多闻。我常勤精进。是故我已得成菩提。而阿难护持我法。亦护将来诸佛法藏。佛灭度后。大迦叶结集法藏选千阿罗汉。令阿难升师子座宣说诸经。迦叶垂入灭时。以最胜法付嘱阿难。而作是言。往古定光佛为沙门时。畜一沙弥常令诵经。若经少阙即便诃责。时沙弥为师乞食。若少稽留经不充课。极为其师之所诃骂。沙弥愁恼且行且诵。时有长者问知其故。语沙弥言勿生忧恼。从今已后常相供给。时此沙弥不复行乞专心读诵经常充足。时沙弥者即世尊是。施食长者即阿难是。以斯福缘智慧深妙总持多闻(述曰。沙弥课经。宜得总持之益。长者供食。亦擅多闻之功。信知世间造善造恶。随所作事。资成之者。必当均获其报。气分所感。岂得免焉)阿难游行宣化几二十年。尝至竹林中(即王舍城外竹林寺)闻比丘诵偈。若人生百岁。不见水老鹤。不如生一日。时得睹见之。阿难惨然曰。此非佛偈。当云。若人生百岁。不解生灭法。不如生一日。而得解了之。比丘向其师说。师曰。阿难老朽言不可信。阿难后时闻彼比丘犹诵前偈。即自思惟。今此比丘不受吾教。于世无益宜入涅槃。即诣阇王适值其睡。王梦盖茎折。即便惊觉。门人告言。阿难入灭故来相见。王发声哭问何所在。答云。已向毗舍离国。即严四兵(象马车步)追至恒河。阿难乘船在河中流。王稽首白言。三界明灯愿勿涅槃。时雪山有五百仙人。观见阿难将欲涅槃。飞空而至求哀出家。即化恒河变成金地。为诸仙人说法。成阿罗汉。俱时入灭(即末田地五百仙人)阿难涌身虚空作十八变入风奋迅三昧。分身四分。一分与释提桓因。一分与娑伽龙王。一分与毗舍离子。一分与阿阇世王。四处各起宝塔供养舍利(杂见法华。付法藏。大论。文句。妙乐)。
　　三祖商那和修尊者。王舍城长者也。过去世为商主。路见辟支佛身婴重病。即为求药治疗。见其衣极弊恶奉妙毡衣。辟支佛言。此商那衣(或翻草衣。西域有九枝秀草。若罗汉生。则此草生于净地之上也)以此出家成道。故当著此而入灭也。即飞空作十八变。便取涅槃。商主悲哀。积诸香木阇维舍利起塔供养。愿我来世功德威仪及以衣服如今无异。由斯愿力于五百世身中阴。恒服此商那衣。最后身衣从胎俱出。随身增长。出家变为法服。具戒变为九条。因名商那和修(按西域记。梵衍那国。度雪山东有伽蓝。藏商那九条衣缝赤色。商那入灭。留此袈裟。谓弟子曰。法尽之后。方乃变坏。今已少损矣)如来昔游摩突罗国见树林荣茂。告阿难曰。吾灭度后。当有比丘商那和修于此山中起僧伽蓝说法教化。后商那入海大获珍宝。往诣竹林设大施会。闻佛世尊迦叶目连皆已灭度。即便严办为般遮于瑟(此云五年大会)及造门楼。阿难告曰。汝今已为财施。复当作于法施。出家学道利益众生。商那答言。甚适我愿。即度出家成阿罗汉。乃往曼陀山。以慈三昧化二毒龙子。营建禅室。复往罽宾国象白山中安座入定。时弟子优波鞠多有五百弟子。犹处生死憍慢贡高。鞠多即入三昧。观此诸人与己无缘。唯有吾师乃能化度。便至心念商那和修。商那神力从空飞来。衣裳弊恶坐鞠多座。弟子咸嗔。是何弊人处我师座。以白鞠多。鞠多至房头面作礼。弟子念言。师虽为礼盛德胜之。商那手指虚空。便下香乳。如高山泉注。鞠多不晓是何三昧商那为言。此是龙奋迅三昧。如是次第。五百三昧都不了知。一一为说。又语鞠多。如来三昧目连不识。目连三昧余声闻不识。吾师阿难三昧我亦不知。今我三昧汝亦不知。我涅槃后。七万七千本生诸经。一万阿毗昙藏。八万清净毗尼。皆随我灭。时诸弟子方自责悔。商那复为说法。皆得阿罗汉果。商那即飞空作十八变。而入涅槃。鞠多积诸香木以火邪旬(邪旬梵语也即火化之意)收取舍利起塔供养(付法藏经)。
　　(阿难旁出)末田地尊者。雪山五百仙人之导首也。阿难欲入涅槃至恒河中。其地大动。诸仙知之。飞空而至。俱求出家。阿难即化河水悉成金地。五百仙人俱得出家成阿罗汉(末田地。此翻为中。以诸仙在河中得戒也)时末田地欲先涅槃。阿难嘱云。佛记汝当于罽宾国建立佛法。阿难涅槃后。末田地乃往罽宾。降伏恶龙住持佛法。临涅槃时涌身虚空作十八变。然后入灭(付法藏经)。
　　四祖优波鞠多尊者。摩突罗国人。容貌端正聪慧辨才。商那初教系念。若起恶心当下黑石。生善念时当下白石。鞠多如教摄念。初黑偏多。次白黑等。至七日满唯有白石。商那即为宣说四圣真谛。应时逮得须陀洹果。时城中有淫女名婆须密。闻鞠多端丽遣人延召。鞠多不许。有长者子共淫女宿值贾客远来大赍珍宝求女交通。女贪其宝杀长者子埋置舍内。长者之家推求至舍。掘地得之。具陈国王。即取淫女斩截手足。劓其耳鼻弃于冢间。鞠多往化至淫女所。婆须密云。我以妙容相召不顾。今既残毁何用来为。答言。我为观汝实相故来。不为欲也。汝本以色诳惑众生。譬如画瓶盛满臭秽。智者了之终不乐著。令应谛观此色无常众苦积聚如痈如疮。宜勤方便而求解脱。淫女心开得法眼净。命终生天。鞠多因观诸法苦空无常。应时逮成阿那含果。初见商那便求出家。商那问汝年几。答云十七。商那曰。汝身十七。性十七。鞠多曰。师发已白。发白耶。心白耶。商那知是法器。即度出家受具戒已即得阿罗汉道商那谓曰。佛记汝在百年后坐禅第一大化众生。鞠多受教集众说法。魔王波旬化作白象。七宝庄严。现为女人端正奇丽。举会观视无听法心。鞠多知魔所为。以蛇狗人三尸化作华鬘以加其颈。还见死尸虫蛆臭烂。尽其神力去之不能。涌身虚空问诸天众。梵王问曰。十力弟子所作神力岂能解之。汝若归依尊者。容可得解。波旬乃往尊者所。五体投地求解三尸。尊者谓言。汝于正法更莫娆害。然后乃当为汝解之。魔言受教。尊者乃为解去三尸。鞠多每以不见佛为恨。因问魔曰。汝曾见佛其相如何。汝能现否。曰能。于大林前现一佛形。相好奇特如紫金山。光照十方梵释扈从。鞠多欢喜不觉致拜。魔即复形前接曰。我是凡夫何当圣礼。至第四日魔更下来。以大音声普告一切。欲得富乐生人天中。欲求涅槃第一安隐。不见如来大悲说法。悉当往诣鞠多尊者。听受妙法至心修行。是时城中男女皆共云集。随其所应说种种法百千众生得须陀洹。万八千人成阿罗汉。时阿恕迦王(即阿育王)闻尊者在忧陀山为众说法。遣使白言。欲来问讯。尊者以处所隘陋。躬自往诣至华氏城。为王摩顶说偈。指示如来往昔游方行住之处。悉令起塔。鞠多化度众生。夫妇俱得阿罗汉者。乃下一筹。筹长四寸。满一石室。室高丈六。纵广亦尔。神通化用与佛无异。但无三十二相。举世号为无相好佛。化缘已毕。作十八变而取灭度。以室中筹用为邪旬。人民号泣。共收舍利起塔供养(付法藏经)。
　　五祖提迦多尊者。摩突罗国人。初鞠多化缘将毕。往至其父长者家。问言。大圣何以独行。鞠多答曰。我出家人无有给侍。若有人者当见垂惠。长者答言。若后生子必相奉给。后生男名提迦多。善学经论。往从索之。将至僧坊度令出家。年满二十为受具戒。初日断见谛结得须陀洹。第一羯磨。薄淫怒痴获斯陀含。第二羯磨。欲界结尽得阿那含第三羯磨。顿断三界烦恼。建立梵行成阿罗汉。三明远照六通具足。游步隐显自在无碍。鞠多告曰。我涅槃时至。以此法宝持用付汝。汝当流布。后提迦多化度世间。于中印度而取涅槃。天人悲感。收取舍利起塔于班茶山中(付法藏经)。
　　六祖弥遮迦尊者。中印度人。八千仙人导首。多闻博达有大辩才。往见提迦多曰。我昔与师同生梵天。我遇阿私陀教授仙法。师遇大善知识修习佛道。自此殊途已经六劫。彼仙记曰。汝后六劫当遇同学获证圣果。今日得遇非宿缘耶。提迦多。即为说法得证无漏。仙众不信。提迦多为现神变。众方信服俱得道果。提迦多。临欲入灭以法付嘱。而告之曰。佛以正法付大迦叶。如是展转乃至于我。我今付汝宜当流布。弥遮迦受教宣流正法。于诸众生开涅槃道。化缘已毕遂入涅槃。众取舍利起塔供养(付法藏经)。
　　七祖佛陀难提尊者。北天竺人。慧解善说胜服当世。初弥遮迦至其国。望雉堞上金色祥云。叹曰。此下必有大士可为法嗣。乃往寻之。果于阛阓中见佛陀难提。而谓之曰。我师提迦多说。世尊昔游北印度语阿难曰。我灭后三百年。有一圣人名佛陀难提。于此弘法。难提答曰。我思往劫尝献如来宝座。彼因记我。当于贤劫释迦法中宜弘教法。今符师语。愿求出家。才闻说法即得四果。弥遮迦临欲入灭。即以正法付嘱流布。后时难提化缘将毕。遂入涅槃。众取舍利起塔供养(付法藏经)。
　　八祖佛陀密多尊者。提伽国人。德力深固善化群生。初难提行化至其国。见一家有白光。谓其徒曰。此有圣人。有口不言。有足不履。及至其舍。长者问其何来。难提即曰。来求弟子。长者曰。我有一子。年五十岁。不言不履。安能给侍。难提曰。真吾弟子。密多遽起礼拜。行七步已口说偈曰。父母非我亲。谁是最亲者。诸佛非我道。谁是最道者。难提曰。汝言与心亲。父母非可比。汝行与道合。诸佛心即是。外道有相佛。与汝不相似。欲识汝本心。非合亦非离。又谓之曰。此子昔曾值佛悲愿广大。虑父母爱情难舍故不履不言。长者遽舍出家即证道果流布正法。时有国王宗事异学轻毁三宝。密多将欲调伏。躬持赤幡于十二年在王前行。王后问曰。斯是何人。答曰。我是智人善能谈论。王即宣令于正胜殿集诸婆罗门长者居士。与一沙门共相议论。密多升座建无方论。浅智之人一言即屈。其聪辨者再便辞尽。王乃躬与密多以起言端。寻亦摧服。王即回心为佛弟子。时国中有尼干毁谤正法。善知算数(尼干此云自饿外道)密多往化。就受数述。尼干常出恶声骂辱于佛。密多谓曰。汝今造罪必堕地狱。若不见信可算知之。尼干推算知堕地狱。白尊者言。我当云何得免斯咎。密多告曰。如因地倒还从地起。汝若归佛此罪可灭。时尼干即以五百偈。赞叹如来改悔先罪。密多复告之曰。汝此善业必生天上。若不见信可算知之。尼干下算。自见己身罪灭生天。便大欢喜。遂与五百人俱共出家。密多化缘将毕遂入涅槃。弟子为奉全身起塔供养(付法藏经)。
　　九祖胁比丘尊者。中印度人。由于昔业在母胎六十年。既生须发俱白。厌恶五欲不乐居家。其父携见密多曰。此子处胎六十年。因号难生。曾遇相者。言是法器。愿求出家。受戒之日祥光烛座。感舍利三七颗。便于座上得阿罗汉。精进苦行胁不至席。时号胁比丘。有外道见师手放光明暗中取经。即舍邪归正获证道迹。化缘将毕。现十八变便入涅槃。众取舍利建塔供养(付法藏经)。
　　十祖富那夜奢尊者。华氏国人。智识深邃多闻博记。初胁比丘至其国。止一树下指其地曰。此地若变金色。当有圣人至矣。言已地果成金。既而夜奢果至。遂纳为弟子付以法藏。以善方便化度众生。所作已办便入涅槃。众取舍利起塔供养(付法藏经)。
　　十一祖马鸣尊者。东天竺桑岐多国婆罗门。以刀贯杖铭曰。天下智士。能胜我者。截首以谢。诸国之人莫有抗者。时富那夜奢于闲林中坐。马鸣大慢贡高计实有我。闻夜奢说诸法空无我无人。往谓之曰。一切世间言论我能破坏。此言若虚斩首以谢。夜奢曰。佛法之中凡有二谛。若就世谛假名为我。第一义谛皆悉空寂。如是推求我何可得。马鸣知义不胜便欲斩首。夜奢曰。我法仁慈不斩汝首。如来记汝。后六百年当传法藏。于是度令出家。内心犹有愧恨。时夜奢有经在闇室。令马鸣往取。白言室暗。夜奢以五指放光。马鸣心疑是幻。凡幻之法知之则灭。而此光转更炽盛。即便心服。勤苦修行仰受付嘱。于华氏城游行教化。作妙技乐名赖吒和罗。其音清雅宣说苦空无我之法。时此城中五百王子。同时开悟出家为道。时华氏王恐国虚空。即便宣令勿令作乐。有月氏国王(氏音支)攻华氏城。城中凡九亿人。即从索九亿金钱。时华氏王。即以马鸣一佛钵慈伈鸡。各当三亿。马鸣智慧殊胜。佛钵如来功德。慈心鸡不饮虫水。悉能摧灭怨敌。月氏王大喜。回兵归国。后安息国来伐月氏。交战获胜杀安息人。凡有九亿。有一罗汉欲令王悔。即以神力示其地狱。王见惶怖。时马鸣即语王曰。王能听我说法。当令此罪不入地狱。王后欲征北海。群臣怨王贪虐无道。因王病疟以被镇之。人坐其上须臾气绝。由听马鸣说法。生大海中作千头鱼。剑轮回注斩截其首。续复生头次第更斩。须臾之间头满大海。时有罗汉为僧维那。王即告言。今此剑轮闻犍稚音。即便停止苦痛小息。唯愿大德延令长久。罗汉悲闵为长打之。过七日已受苦便毕。至今此寺相传长打。马鸣传法已。即入龙奋迅三昧。挺身虚空如日轮相。复还本位以取涅槃。众收舍利起塔供养(付法藏经○摩诃衍论过去轮陀王有千白鸟。若鸟出声王则增德。如是诸鸟。若见白马则鸣。王遍求白马不得。乃作言曰。若佛弟子。能令此鸟鸣者。都破外道时菩萨神力现千白马鸣千白鸟。绍隆正法令不断绝。是故世尊名曰马鸣)。
　　十二祖迦毗摩罗尊者。华氏国人。为外道师有众三千。以神力求娆马鸣。鸣曰。汝之神力更能如何。摩罗曰。我化大海极为小事。鸣曰。汝能化性海否。问何谓性海。鸣曰。山河大地依之建立。三昧六通由兹发现。摩罗闻之即能信入。与三千众同时悟道。受师付嘱宣布正法。于南天竺大兴饶益。造无我论足一百偈。此论至处魔外摧折。时西印度有太子名云自在。仰师道德请入宫中供养。摩罗曰。佛戒沙门不得亲近王臣权势。太子曰。城北有一山窟可往居否。摩罗即往趣之。路见大蟒。为其说法授戒。其蟒即隐。及至石窟。有素服老人出迎谢曰。我昔为僧持戒好静。新学请益应答之际。多起嗔心故报为蟒。今居此已千载。适闻说法已得脱苦。故此拜谢(佛灭至此。方六百年。此蟒应是迦叶末法时为僧。故云千载)摩罗化缘已毕现通入灭。众取舍利起塔供养(付法藏经)。
　　十三祖龙树尊者。南天竺国梵志之裔。始生之日在于树下。由入龙宫始得成道。故号龙树(西域记。梵云那迦阏树。此翻龙猛)佛去世后七百年出。天姿聪悟。在乳哺中闻诸梵志诵四韦陀典。有四万偈。偈各三十二字。皆达句义。弱冠驰名独步诸国。天文地理星纬图谶。及余道术无不综练。尝与契友三人议曰。世间义理可以开神明发幽旨者。吾辈悉达之矣。更以何方而自娱乐。复云。人生唯有追求欲色为至乐耳。乃俱往术家学隐身法。师念曰。此四梵志才智高远。今以术故屈辱就我。若授其方则永见弃。乃各与青药一丸水磨涂眼形自当隐。龙树闻香。便识此药有七十种。名字两数皆如其方。师闻大惊。即以其法具授四人。既得其药翳身游行。相与入王后宫数月。美人怀妊者众。王问智臣。臣曰。若非鬼魅则是方术。可以细土置诸门中。若是方术其迹当见。设是鬼魅入必无迹。人可兵除鬼当咒灭。王用其计。果四人足迹。乃令勇士挥剑空中。斩三人首。近王七尺刀所不至。龙树敛身依王不能加害。始悟欲为苦本。即自誓曰。若免斯难当诣沙门受出家法。既得出宫便入山至一佛塔。摩罗来访。龙树迎之曰。深山孤寂。大德至尊何枉神足。摩罗曰。我非至尊来访贤者耳。龙树默念。此师得决定性否。明道眼否。是大圣继真乘否。摩罗曰。汝虽心语我已意知。但办出家何虑吾之不圣。龙树悔谢即求出家。于九十日诵通三藏。阎浮所有皆悉通达。辩才无碍。自谓一切智人。欲从瞿昙门入。门神告曰。今汝智慧。何异萤火齐于日月。以须弥山等亭历子。我观仁者非一切智。云何欲从此门而入。龙树情屈心自念言。世界佛经虽妙句义未尽。我当更敷演之开悟后学。复欲立师教戒。更造衣服令少不同。欲除众情选择良日。便欲成造。独处静室水精房中。大龙菩萨愍其心念。即以神力。接入大海宫殿。开七宝函与诸方等经典。九十日中通解甚多。龙曰。汝今阅经为遍未耶。师曰。汝经无量不可得尽。我今所读。足过阎浮十倍。龙曰。忉利天上诸经。复过此中百千万倍。师于宫中修行豁然通达。善解一相深入无生法忍。龙知悟道送师出宫(辅行云。龙接入宫。一夏但诵七佛经目)南天竺国王深染邪见师欲化之。躬持赤幡在王前行经历七载。王问何人。答曰。我是一切智人。王曰。诸天今者何所作为。答曰。天今正与阿修罗战。须臾空中刀剑相继而坠。修罗耳鼻从空而下。王始惊悟稽首作礼。是时殿上万婆罗门。叹其神德除发出家。诸外道众来共议论。一言便屈降伏出家。有婆罗门善知咒术。白王求与捔力。婆罗门化大池莲华自坐其上。龙树化白象入池。鼻绞莲华高举掷地。婆罗门伤背。白师悔过。因求出家。龙树造大悲方便论五千偈。大庄严论五千偈。大无畏论十万偈(辅行云。大悲论明天文地理。作宝作药。大庄严论。明修一切功德法门。大无畏论。明第一义。中观论者。是其一品○即大智度论也)优波提舍论十万偈。有小乘法师。见师高明常怀忿嫉。师所作已办问小乘言。汝今乐我久住世否。答曰。仁者实不愿也。忽一日入月轮三昧。唯闻法音不见形相。唯弟子提婆识之曰。师示佛性非声色也。龙树乃付法提婆。复入闲室经日不出。弟子破户视之。见入三昧蝉蜕而去。天竺诸国并为立庙敬事如佛(付法藏经。摩诃摩耶经○智者云。树生生身。龙生法身。故名龙树。孤山慈云皆称龙树为十三代。凡即西土正统。不收末田地也)。
　　十四祖迦那提婆尊者。南天竺国婆罗门也。国中有一天神。锻金为形立高六丈。号大自在天。有求愿者令现获报。提婆入庙稽首为礼。天动眼努视。提婆语曰。夫为神者当以精灵偃服群类。而假金宝为饰。劳费民物。何其鄙哉。即登高梯凿出其目。明旦祠天化一肉形。其高数丈左眼枯涸。就座告曰。善哉大士。供馔具足。汝之左眼宜当垂给。提婆即以左手出眼与之。索之不已出眼出于万数。天神赞曰。善哉摩纳。真上施也。提婆后诣龙树。树以满钵水置座前。提婆即以一钵投之。欣然契会。即剃发出家仰受付法。时南天竺王信用邪道。国法出钱顾人宿卫。提婆应募。为将荷戟前驱。整肃部曲。王嘉其功。即召问之。答言。我是智人善于言论。王即为建论座。提婆即立三义。一切圣中佛最殊胜。诸法之中佛法无比。世间福田僧为第一。八方论士能坏斯语。我当斩首以谢。时诸外道辞理俱匮悉求出家。有一外道。耻其师屈心结怨忿。提婆于闲林造百论经。外道执刀穷之曰。汝以空刀破我师义。我以铁刀破汝之腹。五藏出外命犹未绝。谓外道曰。汝可取吾衣钵急去。我弟子未得道者。必当相执。时弟子来见发声悲哭。奔追要路。提婆告曰。诸法本空无我我所。无有能害亦无受者。谁亲谁怨。彼人所害害吾往报。非害吾也。于是放身蝉蜕而去。众收舍利起塔供养(付法藏经)。
　　十五祖罗睺罗多尊者。迦毗罗国人。聪慧异常。迦那提婆尊者至迦毗罗国。有长者净德。园树生耳如菌。唯长者与子罗睺罗多。取而食之。取已随生。自余亲属皆不能见。尊者知其宿因。遂至其家谓之曰。汝家昔曾供养一比丘。以道眼未明虚沾信施故。报为木菌。唯汝与子。精诚供养故得享之。又问长者年多少。曰七十九。尊者说偈曰。入道不通理。覆身还信施。汝年八十一。此树不生耳。长者叹服。即令其子出家。尊者曰。昔如来记此子。当第二五百年为大教主。即与剃发仰受付嘱。大弘正法。有婆罗门造鬼名书十万偈。甚为难解。龙树一闻便晓。提婆再闻亦晓。罗睺闻提婆说亦得解了。婆罗门大惊曰。沙门似若旧习。遂即信服。罗睺化缘已毕遂取涅槃。众收舍利起塔供养(付法藏经)。
　　十六祖僧佉难提尊者。室罗筏城宝庄严王太子。生而能言常读佛法。七岁厌俗。父王每止之。九岁罗睺至金水河指之曰。此去五百里。有圣者名难提。佛记一千年后当绍圣位。即领众往见之。正值入定。三七日方出。即求出家得道付法。罗睺一日手擎金钵举至梵天。取饭以饷大众。众忽厌恶。罗睺曰。非我之咎乃汝自业。即命难提分座同食。众复讶之。罗睺曰。此难提即过去娑罗王如来。愍物降迹。汝等亦庄严劫中已至三果。但未证无漏耳。众曰。我师神力斯则可信。彼过去佛窃有疑焉。难提曰。如来在日地平水美。灭八百年人无至信。不信真如唯爱神力。言讫手持琉璃瓶。渐展入地至金刚轮际。取甘露水持至众前。众方悔谢。有阿罗汉具诸功德。难提以一偈试之云。转轮王种生。非佛非罗汉。不受后世有。亦非辟支佛。罗汉不解。升天以问弥勒。弥勒曰。世以泥团置轮成瓦。岂同诸圣至后世乎。罗汉还以语之。难提曰。此必弥勒为汝说耳。化缘将毕。以右手攀树而入灭度。弟子欲移其尸坚不可动。大象负之亦不能移。乃积香木为楼。就树阇维。火焚身尽树更蓊郁。众取舍利建塔供养(付法藏经)。
　　十七祖僧佉耶舍尊者。摩提国人。母梦大神持鉴。因而有娠。七日而诞。难提行化至其国。见一峰紫云如盖。领众趣之。一童子持圆鉴直造尊者前。尊者曰。汝手中当何所表。童曰。诸佛大圆镜。内外无瑕翳。两人同得见。心眼皆相似。父母闻子语。即舍出家。他时闻风吹殿铃。师问。铃鸣风鸣耶。舍曰。非风非铃我心鸣耳。尝游海边见七宝宫殿。即往乞食说偈曰。饥为第一病。行为第一苦。如是知法实。可得涅槃道。舍主迎入就座。取钵施食。耶舍见其家内有二饿鬼。裸形饥虚锁其身首。怪而问之。舍主答曰。此鬼前世一是吾息。一是息妇。我昔布施夫妻怀嗔。我数教诲不肯信受。因立誓曰。如此罪业受恶报时。我当见汝。故致斯报。复至一处堂阁严饰。众僧经行鸣钟集食。食欲将讫变成脓血。便以钵器相打流血。而相谓曰。何为惜食今受此苦。难提前问。众中答曰。我等迦叶佛时。同止一处。客比丘来咸相嗔恚。藏惜饮食而不共分。以故今此受斯苦报。如是周游大海。遍观五百地狱。即生怖畏方便求免。后时得阿罗汉。见五百仙人林中修道。即往其处为宣三偈赞佛法僧。五百仙人俱得道迹。化缘将毕便入涅槃。众收舍利起塔供养(付法藏经)。
　　十八祖鸠摩罗驮尊者。月氏国婆罗门子。邪舍至其国往扣其门。鸠摩曰。此舍无人。邪舍曰答无者谁。鸠摩知是异人。遽开门延接。耶舍谓之曰。佛记灭后千年。有大士出月氏国绍隆正化。遂即出家仰承嘱累。尝至一国人不受教。即语之曰。汝今可集铁马万骑在吾前过。鸠摩一见。人名马色衣服相貌。一一分别更无错缪。于是举国咸皆信服。有长者子名阇夜多。来问师曰。我父母崇信而萦疾失意。邻家屠杀而身健和合。彼何幸而我何辜。师曰。以造业有先后故论报有不定。或仁夭而暴寿。或逆吉而义凶。夫仁与义今身之现行善也。夭与凶前世之恶。今身之受报也。暴与逆今身之现行恶也。寿与吉前世之善。今身之受报也。善恶因果随业受报。故先后不定也。阇夜多闻已顿释所疑。鸠摩曰。汝虽已信三业。而未明业从惑生。惑因识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。当与诸佛同矣。夜多领旨即发宿慧。鸠摩乃以爪破[((牙-才+木)*ㄆ)/(厂@刀)]面门。如红莲初绽。放大光明。而入灭度。众取舍利起塔供养(付法藏经)。
　　十九祖阇夜多尊者。北天竺人。游化世间最称善说。有比丘犯欲自悔。夜多语曰。能顺我语罪可消灭。即化火坑令投其中。比丘念欲灭罪举身投之。火成清流。夜多曰。汝至诚悔过罪今已灭。即为说法成阿罗汉。尝将弟子入尸罗城。惨然颦蹙小复前行。路见一鸟欣然微笑。弟子白师。愿说此缘。师曰。我至城门见饿鬼子。言母生吾已入城求食。满五百年至今未反。我常饥虚不能自济。及吾入城果见彼母。前白我言。吾入城来经五百年。始于今日获一人唾。欲持与子。门下大力鬼神虑其侵夺。愿尊者持我出城。我即持母出于城外。问彼生来为几时耶。答云。我见此城七反成坏。深叹生死受苦长远。是以惨然。过去九十一劫。毗婆尸佛在世教化我为长者子。常念出家。父母不从。强为聘妻生一男子。年始六岁复欲出家。父母教儿。汝父若欲作沙门者。抱足啼泣。我以爱心不复出家。由彼儿故九十一劫流转生死。于五道中未曾得见。今以道眼观察。彼鸟乃我前世所生之子。愍其婴愚久处生死。是以故笑。尊者化缘已毕即入涅槃。众取舍利塔藏供养(付法藏经)。
　　二十祖婆修槃驮尊者。罗阅国人。姓毗舍佉。母梦吞明暗二珠。觉而有孕。经七日。有一罗汉。名曰贤众。至其家。父光盖设礼。贤众受之。母一出拜。贤众避席曰。回礼法身大士。谓光盖曰。汝妇怀圣子。故吾避之。非重女人也。又曰。汝妇当生二子。一名婆修槃驮。二名刍尼(此云野鹊子)昔如来雪山修道。刍尼巢于顶上。佛既成道。刍尼报为那提国王。佛记第二五百年生罗阅城毗舍佉家。与圣同胞今无爽矣。后一月果生二子。槃驮后遇阇夜多。出家之日感毗婆诃菩萨。为作羯磨。多闻善解普化群生。临涅槃时升空半由旬。复还就座而取灭度。众收舍利塔藏供养(付法藏经)。
　　二十一祖摩拏罗尊者。那提国王次子也。槃驮行化至其国。谓自在王曰。佛记一千有神力大士当绍圣位。即王次子也。王乃令其家仰受付嘱。于南天竺兴大饶益。有三藏夜奢功德齐等。夜奢语曰。恒河以南二天竺国。人多邪见。长老善解音声之论。可于彼土自在教化。若恒河以北三天竺人。可以易化。我当于此利益众生。尊者即如其语。至二天竺。广宣毗罗无我之论(十二祖著无我论)摧伏一切异道邪见。后游行至西印度。国王名得度。因行路见一小塔众不能举。王召梵行禅观咒术三众。以问所因。皆不能知。以问尊者。对曰。此塔阿育王造。今出现者由王福力。王曰。至圣难遇世乐非久。遂传位太子依师出家。七日之间得证四果。师谓得度曰。汝居此国度人。吾当游化异国。即焚香嘱之。其香成穗至月氏国。其王以问大臣。是何祥异。有鹤勒那比丘曰。此是西印度祖师将至。先降信香也。王曰。神力何如。曰远承佛记当阐大化。王与鹤勒那遥伸礼拜。师既至。鹤勒那问曰。我止林间九年。有弟子龙子。幼时聪慧。我于三世推穷莫知其本。师曰。此子于第五劫中生妙喜国婆罗门家。曾以旃檀施寺撞钟。故受此报。师化缘已毕即加趺入灭。王与弟子造塔以奉全身(付法藏经)。
　　二十二祖鹤勒那尊者。月氏国人。年七岁。见居民入庙祀神遽斥之曰。汝妄兴灾福幻惑世人。岁费牲牢为害甚矣。其庙与像忽然摧倒。年三十八。始遇摩拏罗谓之曰。汝昔有弟子五百。以福德薄生于羽族。今惑汝惠。故为鹤众相随。勒那曰。以何方便令彼解脱。摩拏罗为说偈曰。心随万境转。转处实能幽。随流认得性。无喜复无忧。鹤众闻偈飞鸣而去。勒那行化至中印度。有王无畏海。清鹤勒那说法。忽见绯衣素服二人。俱至礼拜。良久复没。王问何人。师曰。日月天子也。时师子比丘来听法。师指东北问曰。汝见此气如何。师子曰。我见气如白虹贯天。复有黑气横亘其中。师曰。吾灭五十年。北天竺当有难起婴在汝身。遂密示其事。现十八变而入灭度众取舍利起塔供养(付法藏经)。
　　二十三祖师子尊者。中印土人。得法游化至罽宾国。有波利迦者。本习禅观。有禅定知见。执相舍相不语五众。师子化之五众皆服。声闻迩遐。外道摩目多部落遮二人。素学幻术。乃盗为僧形。潜入王宫淫犯妃后且曰。不成则归罪释子。既而事败。王大怒曰。吾素重三宝。沙门何多辱我。即毁寺害僧。自秉剑至尊者所。问曰。师得蕴空耶。曰然。王曰。蕴既空当与我头。曰身非我有何吝于头。王遂斩师首。白乳涌高数尺。王臂寻堕。七日而亡。太子光首叹曰。我父何故自取其祸。有象白山仙人。深明因果。即为广说宿因。以尊者报体而建塔焉(付法藏经)。
　　述曰。佛所得宿命记未来成道。虽累亿劫。必能前知。岂今记祖止二十四。窃原佛意当用二义。一者以师子遭命难。为传持佛法之一厄。二者此后诸祖。虽有其继。恐非四依大圣之比。以故金口齐此而言。非谓无继祖也。世或谓师子遭难不传法者。痴人之言耳。吾宗谓祖承止师子。而禅林加四人。于是竞相是非连代不息。试以大意决之。则无所为碍。谓师子虽遭命难。非无弟子可以传法。特不在金口预记之数耳。然则加以四人至于达磨。而始为东土之来。谓之二十八人。斯亦何害禅人欲实其事。但言四人相承。传之达磨则可矣。今乃妄引禅经之证。适足以自取其不实也。嵩明教作定祖图。谓禅经具载二十八祖。今检经但列九人。而名多不同。昉法师作止讹以斥之宜矣。

　　佛祖统纪卷第五(终)



　　佛祖统纪卷第六

　　　　宋景定四明东湖沙门志磐撰

　　东土九祖第三之一

　　高祖无畏论主龙树尊者一相大禅师
　　二祖建立中观北齐尊者圆悟大禅师
　　三祖圆证法华南岳尊者止观大禅师
　　四祖天台智者法空宝觉灵慧大禅师
　　五祖结集宗教章安尊者总持大禅师
　　六祖传持教观法华尊者圆达大禅师
　　七祖传持教观天宫尊者全真大禅师
　　八祖传持教观左溪尊者明觉大禅师
　　九祖天台记主荆溪尊者圆通大禅师
　　佛祖之道以心传心。尚何俟于言说。至于当机印可。则必资授受以为传道之仪。是以金口祖承二十四圣。皆亲承口诀。用显心传之妙。然则通古今简邪正。明境智辨宗用。其可有遗于言说者也。自夫经论东度教满真丹。此土诸师。闵世之不能领。乃专业讲说。用通此宗。而得其小者亡其大。执其偏者遗其圆。以故心传之妙终未有以敷畅。道之将行笃生圣哲。北齐尊者。宿禀自然不俟亲承。冥悟龙树即空即假即中之旨。立为心观以授南岳。南岳修之以净六根。复以授诸智者。智者用之以悟法华。乃复开拓鸿业以名一家。尝作而言曰。传道在行亦在于说。于是约略五时。开张八教。总括群籍归宗法华。贯五章以解首题。分四释以消文句。教理之说既显。观行之旨须明。乃复述以止观一论。说己心中所行。先之以六章开解。次之以依解立行。二十五法为方便。十乘观法为正修。三千事理即具之谈。抗折百家度越今古。遂为天下明教之本。时则有章安大禅师。夙擅多闻复由妙悟。因其讲授执笔载言。集为论疏以淑惠于后学。而世之好为异论者。若五教三时。专门偏尚。虽发机之际各有所中。终未足以知一化之始终。诣法华之宗极。当知常住教卷满阎浮提。方袍之徒多于竹[竺-二+韋]。使天台不生时教不行观道不明。吾必谓之佛法已灭。章安即缵承大统。乃复传之法华。法华之世讲徒七百。而天宫实继其业。天宫之门求道无数。而左溪独嗣其后。左溪盛席学徒更繁。远域邻封填门拥室。自法华三世。皆继体守文。专事讲说而已。至荆溪之世。遭罹多艰。畔人窃发。则金錍义例。不得不为之致讨。学者异言。则诸部记述。不得不为之指南。申明正宗以诒后世。弘赞之勋殆比隆于章安者矣。尊祖重道述德记功。撰东土九祖纪。
　　高祖龙树尊者(本纪在西土第十三祖中)入楞伽经云。善逝涅槃后。未来世当有南天竺比丘。厥号为龙树。能破有无宗。显我大乘法。得初欢喜地。往生安养国。
　　赞曰。章安有言。智者观心论云。归命龙树师。验知龙树是高祖师也。辅行释之曰。智者应称龙树为曾祖师。若以尊上为高。则如汉齐诸君。并指始祖为高。所谓功德无上。谥为高耳。今家亦以龙树为始祖。故智者指为高祖也。夫传佛心宗绍隆道统。后人尊之通称为祖。故金口祖承二十四圣。皆以祖为称也。下至此土。九祖相继亦此义焉。是知今言高者。诚如荆溪功德无上之义。非同俗间曾高之称也。
　　二祖北齐尊者慧文。姓高氏。当北朝魏齐之际(东魏孝静北齐文宣)行佛道者。第一明师。多用七方便(辅行云。恐是小乘七方便。自智者已前未曾有人立于圆家七方便)第二最师。融心性相诸法无碍。第三嵩师。用三世本无来去。第四就师。多用寂心。五凿师。多用了心能观一如。第六慧师。多用踏心内外中间心不可得。第七文师。用觉心重观三昧。灭尽三昧。无间三昧。于一切法心无分别。第八思师。多用随自意安乐行。第九顗师。用三种止观。虽云相承而于法门改转。文师既依大论。则知尔前非所承也(此依辅行所载。按高僧传。南岳悟法华三昧。往鉴最师。述己所证。皆蒙随喜。又云。智者受业思师。思师从道就师就师受法最师。今详思师。本承文师。今又言从就师。是知诸师多同时互相咨禀。而法门改转。后多胜前。非复可论相承也。至北齐已降。依论立观。自此授受。始终不异。始可论师承耳)师夙禀圆乘。天真独悟。因阅大智度论(第三十卷)引大品云。欲以道智具足道种智。当学般若。欲以道种智具足一切智。当学般若。欲以一切智具足一切种智。当学般若。欲以一切种智断烦恼及习。当学般若。论自问曰。一心中得一切智道种智一切种智。断一切烦恼及习。今云何言以一切智具足一切种智。以一切种智断烦恼及习。答曰。实一切一时得。此中为令人信般若波罗密故。次第差别说。欲令众生得清净心。是故如是说。复次虽一心中得。亦有初中后次第。如一心有三相。生因缘住住因缘灭。又如心心数法不相应诸行及身业口业。以道智具足一切智。以一切智具足一切种智。以一切种智断烦恼及习亦如是。师依此文以修心观。论中三智实在一心中得。且果既一心而得。因岂前后而获。故此观成时证一心三智。双亡双照即入初住无生忍位。师又因读中论(大智度论中观一品)至四谛品偈云因缘所生法。我说即是空。亦名为假名。亦名中道义。恍然大悟。顿了诸法无非因缘所生。而此因缘有不定有。空不定空。空有不二。名为中道。师既一依释论。是知远承龙树也。师在高齐之世(辅行谓是齐高祖。今详高欢相东魏。封齐王。至子洋。方受魏禅。是为文宣。追谥欢为高祖。据此时尚称东魏。文师道化行于北齐受禅之后。故云高齐。此以姓冠国。如萧梁元魏也)聚徒千百专业大乘。独步河淮时无竞化。所入法门非世可知。学者仰之以为履地戴天莫知高厚。师以心观口授南岳。岳盛弘南方。而师之门人在北者皆无闻焉(杂见止观辅行宗元录九祖略传)。
　　赞曰。北齐以上哲之姿。独悟中观。而当时诸师无与竞化。非明最嵩鉴所能知也。既以口诀授之南岳。而北地门徒曾无传者。盖当高氏政乱国蹙之日。宜此道之不能显也。南山传僧逸而不载。亦岂无所考耶。慈云云。得龙树一心三智之文。依论立观。于兹自悟。岂曰无师。
　　三祖南岳尊者慧思。姓李氏。元魏南豫州武津人也(南岳愿文。自叙云。岁在乙未十一月十一日。于魏国南豫州武津县生。此当魏宣武延昌四年。梁武帝天监十四年乙未岁也)儿童时。梦梵僧劝令入道。或见朋类读法华经。乐法情深。得借本于空蒙独观。无人教授日夜悲泣。复以蒙非人居。乃移托古城。凿穴栖身。昼则乞食夜不事寝。对经流泪顶礼不休。久雨失蒸举身浮肿。忍心向经忽尔消灭。又梦普贤乘白象王摩顶而去。昔未识文今自然解。所摩顶上隐起肉髻。年十五(魏庄帝永安二年)出家受具。谢绝人事专诵法华。日唯一食不受别请。所居庵宇为野人所焚。即婴疠疾。来求悔过其疾即愈。乃再作草舍。诵经如初。又梦僧曰。汝先受戒作法非胜。安能开发正道。即见四十二僧。为加羯磨圆满戒法(四十二僧。即四十二位。自初住讫妙觉也。此表南岳当获六根清净入圆十信。以故四十二位大士及妙觉直僧。为其加法以证之也)既寤益厉常业。又尝梦阿弥陀弥勒佛与之说法。又随弥勒同诸胜友俱会龙华。感叹非常倍加精进。年二十(东魏孝静天平元年)因读妙胜定经。见赞美禅定。乃遍亲禅德学摩诃衍。常居林野经行修禅。后谒文师咨受口诀。授以观心之法。昼则驱驰僧事。夜则坐禅达旦。始三七日初发少静。观见一生善恶业相。转复勇猛禅障忽起。四肢缓弱身不随心。即自观察。我今病者皆从业生。业由心起本无外境。反见心源业非可得。遂动八触发根本禅(重轻冷热涩滑软粗。是为八触)因见三生行道之迹。夏竟受岁将欲上堂。乃感叹曰。昔佛在世。九旬究满证道者多。吾今虚受法岁内愧深矣。将放身倚壁。豁然大悟法华三昧。自是之后所未闻经不疑自解。东魏武定六年(年三十四)在河南兖州。与众议论。为恶比丘所毒垂死复活。齐天保元年(年三十六)常在河南。习学大乘。亲觐诸大禅师游行诸郡。是岁刺史欲送归邺(齐文宣所都)师意欲南向。即舍众渡淮。时敕国内诸禅师入台供养(南北朝常称朝廷为内台)师以方便辞避不就。四年至郢州。为刺史刘怀宝讲摩诃衍义。诸恶论师以生金药置毒食中。师命垂尽一心念般若波罗蜜毒即消散。五年至光州开岳寺。巴子立五百家。共刺史请讲摩诃衍般若经。六年于光州大苏山讲摩诃衍(东坡集。光山县南。四十里。大苏山南小苏山北。有寺名净居。齐天保中。思禅师过此。见父老问其姓。曰苏氏。又问二山名。叹曰。吾师告我。遇三苏则住。遂留结庵。而父老竟无有。盖山神也。其后顗禅师。来谒师遂得法)七年于城西观邑寺讲摩诃衍。有众恶论师竞欲加害。师誓造金字般若经。现无量身于十方国讲说是经。令一切诸恶论师咸得信心住不退转。八年至南定州。为刺史讲摩诃衍。有众恶论师竞起恶心。断诸檀越不令送食。经五十日。常遣弟子乞食济命。于时复发愿决定。誓造金字般若。为众讲说九年于大苏山。唱告诸方须造经者。忽有比丘。名曰僧合。自言。我能造经。既得经首。即教化境内。得财买金。于光城县齐光寺。造成大品般若及法华经二部。盛以宝函。复自述愿文一篇。以记其事。愿弥勒佛时身及此经。一时出现广化一切。又云。世间道俗殷勤请讲。或强劝令讲者。皆恶知识。初似好心后即忿怒。所有学士如怨诈亲。亦不可信。诸王刹利亦复如是。择择择择(法智慈云。皆云朱陵四择是也。道俗劝讲者。强劝令讲者。学士诈亲者。诸王刹利者。如是四类。皆须择之也。已上文并见南岳愿文)师名行远闻学徒日盛。众杂精粗是非数起。乃顾徒属曰。大圣在世不免流言。况吾无德岂逃此债。债是宿作时来须受。此私事也。齐祚将倾佛法暂晦(齐后为周所灭。周武废释道二教)当往何方以避此难。忽闻空声曰。若欲修定当往武当南岳。师裴回光州。时往邻郡。为众讲说凡十四年(天保五年至光州。陈光大二年入南岳。始终十四年)光州当陈齐为边境。烽火数兴众不遑处。乃以陈光大二年入居南岳。谓其徒曰。吾寄此山正当十载。过此以后必事远游(师入南岳。至大建九年。果十年而终)先是有梁朝高僧海禅师居之。一见如旧识。即以是山俾师行道。师一日登祝融峰。岳神会棋。神揖师曰。师何来此。师曰。求檀越一坐具地。神曰诺。师即飞锡以定其处(今福严寺是)神曰。师已占福地。弟子当何所居。师即转一石鼓。下逢平地而止(今岳君塑像犹坐石鼓上)岳神乞戒。师乃为说法要。一日师谓岳神曰。它日吾有难。檀越亦当有难。师指岩下曰。吾一生曾此坐禅。为贼断首。寻获枯骨一聚(今福严一生岩)至西南隅指大石曰。吾二生亦曾居此。即拾髑髅起塔以报宿修之恩(今二生塔)又至蒙密处曰。此古寺也。吾三生尝托居此地。因指人掘之。果有僧用器皿及堂宇之基。即筑台为众说般若经(今三生藏)众患无水。师以杖卓崖。虎因跑地泉乃涌出(今虎跑泉是也)大建元年九仙观道士。欧阳正则睹山有胜气。谋于众曰。此气主褐衣法王。彼盛则吾法衰矣。乃凿断岳心钉石为巫蛊事(注见诵塞志三卷注)埋兵器于山上。因诡奏曰。北僧受齐募而为之。宣帝遣使考验。初度石桥。有两虎号吼。使者惊退。次日复进。师曰。檀越前行。贫道当续至。越七日度。使者尚未至。始飞锡而往金陵。四门皆见师入。使者既至。遂同进谒。帝坐便殿。见师乘空而下梵相异常。惊悟其神一无所问。以道士诬告罔上令案治之。罪当弃市。师请曰。害人之命非贫道意。乞放还山。给侍僧众亦足小惩。帝可之。敕有司冶铁为十四券。识道士十四名。周回其上。封以敕印。令随师还山。将行饯以殊礼。称为大禅师。思大之名盖得于此。初敕寓栖玄寺。尝往瓦官精舍。遇雨不湿履泥不污。僧正慧皓遇诸涂叹曰。此神异人何以至此。自是举朝道俗倾心归仰。大都督吴明彻。每亲道论。欲奉以犀枕未敢言。师曰。欲与枕便可。明彻益大惊异。师既复归山中说法如故。道众以老病告。愿奉田数顷充香积。用赎老身。师曰。欲留田当从汝愿。因名留田庄(俗呼道士赎身庄)所赐铁券悉收藏之。勒石记其事。名曰陈朝皇帝赐南岳思大禅师降伏道士铁券记。时道众私誓曰。今世神通官势皆所不如。后五百年当生汝法中坏灭汝教。师亦预记曰。此诸道士害我无因。异日著我袈裟。入我伽蓝坏遗体矣(皇宋太宗时有大臣。出镇湖南。经临此山。历览遗踪。谓主僧曰。异日道士得志必有报复。当埋碑石。易庄名。俾无踪迹可寻。因改名天竺庄。而以碑券。埋于三生藏院。大观闲。道士林灵素。荧惑天听。果移文物色此事。以无迹可考遂止。乾道初。有杰止庵。来主此山。谓众曰。二生塔堕荒榛。瞻礼非便。当迁合于三生塔。盖杰拟私其地。为己塔也。即与执事者十四人。备斧钁开石龛。见灵骨如黄金色。有石屏刻欧阳正则等名。转报为今主首。知事行仆。比今名不少差。众大惊骇。是夕岳庙一[卄/執/衣]而尽。州县闻之逮捕甚急。杰辈皆逃散。寺众复掩藏其骨。杰后住它山。每升座必对众自悔责。求免后报○述曰。南岳至此七百年矣。而杰师果应私誓。师与岳神果符先记。异哉。然杰师虽因恶誓。终能归释由毁为缘。适足以彰南岳摄物之功也)师将顺世。大集门学连日说法。苦切诃责闻者寒心。乃曰。若有十人不惜身命。常修法华念佛三昧方等忏悔常坐苦行者。随有所须吾自供给。如无此人吾当远去。竟无答者。即屏众敛念将入寂。弟子灵辩不觉号哭。师诃之曰。恶魔出去。众圣相迎方论受生处。何惊吾耶。即端坐唱佛来迎合掌而逝。颜色如生异香满室。时大建九年六月二十二日。寿六十三。夏四十九。初在大苏以法付顗师。后常代讲般若。至一心具万行忽有所疑。师曰。如汝之疑。乃大品次第意耳。未是法华圆顿旨也。吾昔于夏中一念顿证诸法现前。吾既身证不必有疑。顗师问所证是十地耶。曰吾一生望入铜轮(圆十住)以领徒太早。损己益他。但居铁轮耳(师获六根清净。即圆十信。别三十心。华严梵行。璎珞铁轮位也)师身相挺持。耳有重轮。顶有肉髻。牛行象步不倚不斜。平昔御寒唯一艾纳(法华经。纳衣在空闲。律文。谓之五纳衣。谓纳受五种旧弊。以为衣也。俗作衲字失义)缯纩之属一切不受。所居之处灵瑞重沓。供物严备瓶水自满。有诸天童以为侍卫。或现形大小。或寂尔藏身。异香奇迹不可胜纪。常示众曰。道源不远性海非遥。但向己求莫从他觅。觅即不得得亦非真。又偈曰。顿悟心源开宝藏。隐显灵通见真相。独行独坐常巍巍。百亿化身无数量。纵令逼塞满虚空。看时不见微尘相。可笑物兮无比况。口吐明珠光晃晃。寻常见说不思议。一语标名言下当。又偈曰。天不能盖。地不能载。无去无来无障碍。无长无短无青黄。不在中间及内外。超群出众太虚玄。指物传心人不会。所著述多口授。门人笔成章句。出四十二字门。无诤行门。大乘止观各二卷。释论玄随自意。安乐行。次第禅要。三智观门各一卷(杂出南岳愿文铁券记。南山续高僧传○传灯云。志公令人谓思师曰。何不下山教化众生。师报曰。三世诸佛被我一口吞却。有何众生可化。今考南岳愿文。自序诞生之年。当梁武天监十四年。至陈光大二年。始至南岳。时年五十四。志公已入灭。于梁武之世久矣。不当有此遣问。今恐别有一师。后人误传为志公耳)。
　　赞曰。南岳以所承北齐一心三观之道传之天台。其为功业盛大无以尚矣。故章安有曰。思禅师。名高嵩岭。行深伊洛(喻名行之高深)十年常诵。七载方等。九旬常坐。一时圆证(见天台别传)师之自行。亦既勤矣。至于悟法华三昧开拓义门。则又北齐之所未知。故荆溪亦云。文禅师但列内观视听而已(见止观大意)可不信哉。
　　四祖天台智者智顗字德安。姓陈氏。世为颖川人。晋朝避乱止于荆州之华容(今江陵府公安县)父起祖。梁元帝时。为散骑常侍封益阳侯。母徐氏。梦香烟五采萦回入怀。又尝梦吞白鼠。因觉体重。卜者曰。白鼠者龙所化也。诞灵之夕神光发屋(梁武大同四年戊午)邻人望之以为火。至则知其生子。众咸惊异。内外胥说。欲陈鼎俎以为庆席。火灭汤冷为事不成。旦有二僧扣门曰。此儿道德所钟必当出家。言讫而隐。师眉分八采(帝王世纪。尧十四月而生。眉有八采)目耀重童(汉书。项羽赞。舜重童子○童瞳同)有古帝者之相。父母每藏护之不令人见。在繦褓中卧即合掌。坐必面西。七岁喜往伽蓝。蒙僧口授普门品。一遍成诵。年十七。值元帝江陵失守(元帝。初封湘东王武帝第七子。简文帝为侯景所害。王遂即位。都江陵三年九月。为西魏所破。据历推之。应年十七。别传作十五者误)亲属流徙。师于长沙佛像前。誓为沙门(晋孝武时。江陵城北。有五色光见。沙门昙翼。于其处得金佛一身光相。有梵书云。阿育王造。乃迎置长沙寺。即今言长沙佛像也。寺在江陵城北。旧以为潭州长沙者误。天人感通传云。长沙寺在荆州北岸。此言亦同)夜梦瑞像授金色手从窗而入三摩其顶。由是深厌家狱思求出家。二亲爱之不获见许。乃刻檀写像披藏寻经。当拜佛时恍焉如梦。见高山临海山顶有僧举手招之。须臾伸臂。至于山麓接入伽蓝。见所造像在焉。即悲泣自陈愿。学得三世佛法。对千部论师。说之无碍。用报四事恩惠。僧复指像谓曰。汝当居此。汝当终此。是年父母相继倾丧(按荆州碑。师欲游方。母曰。父母甘旨。当何供邪师运慈心。指其茅化为稻。水化为油。今茅穗村油河。尚存其名。据此两文不同。当是前求出家。父母未许时事。今附见之)年十八。辞兄求去(梁敬帝绍泰元年也。兄即中兵参军陈针)时王琳守湘(衡州)往从之。琳以陈侯故旧即资给法具。依本郡果愿寺舅氏法绪出家(辅行云。投果愿寺舅氏出家)二十进受具戒(梁太平二年也。是年九月。禅位于陈武帝)初从慧旷学律兼通方等。复诣大贤山(衡州南境)诵法华无量义普贤观。历涉二句。诵通三部进修方等。胜相现前。见道场广博庄严。而诸经像纵横纷杂(此表诸部杂乱)身在高座足蹑绳床。口诵法华手正经像(此表以法华旨意区别淳杂使一归于正)既精通律藏常乐禅悦。怏怏湘东(衡州)无足可问。陈文帝天嘉元年(辅行。作乾明者误。时年二十三)时思禅师止光州大苏山。即往顶拜。思师曰。昔日灵山同听法华。宿缘所追今复来矣。即示普贤道场为说四安乐行(南岳著安乐行义。久亡其本。四明行皎游方。至南岳得之古藏。归以示圆辩其后北峰与晓石芝。始获开板。流布于世)昏晓苦倒如教研心。切柏代香柏尽继之以栗。卷帘进月。月没燎之以松。经二七日诵经。至是真精进。是名真法供养如来。身心豁然寂而入定。持因静发(妙乐云。圆门三昧陀罗尼。体同名异。三昧从定。陀罗尼从慧。静者定也。即法华前方便也。持者空持。初旋陀罗尼也)照了法华。若高晖之临幽谷(日正午也)达诸法相。如长风之游太虚。将证白师。南岳更为开演。凡自心所悟及从师咨受。四夜加进功逾百年。南岳叹曰。非汝弗证。非我莫识。所入定者。法华三昧前方便也。所发持者。初旋陀罗尼也(凡登住为真修。十信为方便。今言前者。正指五品也。初旋陀罗尼者。旋假入空也。百千万亿陀罗尼者。旋空入假也。法音方便陀罗尼者。二观为方便得入中道也。陀罗尼。翻为总持。今言初旋。即空持也。大师初入定者。是前方便。即五品观行位。所发持者。旋陀罗尼。即十信相似位。依因此定得发空持。是为由五品之功转入十信也。昔人以五品不应获初旋为言者。盖未思持因静发耳。玄签有云。故获陀罗尼由三昧之力。正是此义。至于临终自说秖是五品。盖欲寄诫生徒以自行为急故。托谦辞示居观行也。大师责弟子曰。汝等懒种善根问他功德。告实何益。盖此意也。当知大师若本若迹。皆不可知。等觉与妙觉与。梁氏赞之若此。今复何论)纵令文字之师千群万众。寻汝之辩不可穷矣。当于说法人中最为第一。有慧邈禅师。谓门人曰。我所敷弘真师子吼。他人之说是野干鸣。师引经核问。邈为之屈。夜梦三层楼阁。己坐上邈立下。一人怒目谓曰。何忽邈耶。何疑法耶。宜当问我。师设难数关。怒人结舌。师因诫之曰。除诸法实相余皆魔事。南岳造金字般若。命师代讲。唯三三昧及三观智。用以咨审。余悉自裁。南岳手持如意。临席赞之曰。可谓法付法臣法王无事。复谓师曰。吾久羡南岳。恨法无所委。汝粗得其门。当传灯化物。莫作最后断种人也(最后谓末法也)师既奉训。不获从往南岳。以陈光大元年。同法喜等二十七人初至金陵(此陈废帝时。师年三十。楚曰金陵。晋曰建康。今为建康府)有法济者。自矜禅学倚卧而问曰。有人入定。闻摄山地动。知僧铨炼无常此何禅也(摄山在建康七里。铨公止观寺。练无常。文出禅秘要经。有三十六观门。于地水火风入空观察。次第当证四果)答曰。边定不深邪乘闇入。若取若说定坏无碍。济惊起谢曰。老僧尝得此定。向灵曜则公说。因此永失。已而朝野闻风。咸来请益。大建元年(陈宣帝)仪同沈君理。请居瓦官(晋哀帝。以官瓦窑地。赐沙门慧力。建寺因名。在城西面江。号升元寺)开法华经题。帝敕停朝一日。令群臣往听。时仆射徐陵。光禄王固。侍中孔焕。尚书毛喜。仆射周弘正等。俱禀戒法同闻妙旨。仍于一夏开释大义。时白马敬韶。定林法岁。禅众智令。奉诚法安。皆金陵上匠。咸尽北面之敬。师自此常与众讲大智度论。说次第禅门(法慎私记三十卷。章安治定为十卷。即禅波罗蜜渐次止观也)又为毛喜出六妙门(即不定止观也)师止瓦官前后八载。七年谢遣门人曰。吾初年共坐者。四十人得法。次年百余人。得法者不满十人。其后徒众转多得法转少。吾闻天台幽胜昔人见称。将息缘兹岭以展平生之志。夏四月宣帝敕留训物。徐陵泣劝勿往。师勉留度夏。秋九月遂入天台(辅行谓此年三十八岁)尝宿石桥。见一老僧曰。禅师若欲造寺。山下有皇太子寺基。用以仰给。三国成一(三国。谓南朝陈。北朝周齐也。成一者隋也)当有大势力造此寺(指太子晋王也)寺若成国即清。时三方鼎峙。虽闻此言何由成寺。既出谷见佛陇南峰(百录序。游山者。多见佛像。故得此名)即裴回留意此山。先是神僧定光庵居三十载。师至光谓之曰。颇忆招手相引时否。师即悟礼像之微。夜闻空中钟磬之声。光曰。此犍稚集僧得住之相(犍稚音虔地。此云竹木铜铁声)此处金地吾已居之。北山银地汝宜居焉。乃于北峰创立伽蓝。植松引流宛若昔梦。寺北别峰名华顶。独往头陀。忽于后夜大风雷震。魑魅千群状极可畏。安心空寂自然退散。复作父母师僧之形。乍枕乍抱悲哽流涕。深念实相体达本无。寻复消殒。强软二缘所不能动(此皆天子魔所为之状。此土诸师修行。少有能降天子魔者)明星出时见一神僧。谓之曰。制敌胜怨乃可为勇(此二句出净名经)复为说法。师问曰。大圣所说是何法门。当云何学。云何弘宣。答曰。此名一实谛。学之以般若。宣之以大悲。从今以后自行兼人吾皆影响。八年师安居佛陇。岁偶失稔。众皆随意去住。师与慧绰种苣拾象(苣者巨胜胡麻也。象即橡斗子。檡树子也)安贫无戚。九年二月帝下诏曰。禅师佛法雄杰。时匠所宗。训兼道俗。国之望也。宜割始丰县调(天台在六朝时。名始礼。朝徒吊反。税赋也)以充众费。蠲两户民用给薪水。于是众复来集。十年五月。左仆射徐陵。以禅师创寺启于朝。赐号修禅(尚书毛喜题篆今名大慈)陈郡袁子雄。新野庾崇。二人登山。值讲净名。即专心斋戒连辰听法。雄见堂前有山琉璃映彻。山阴曲涧跨以虹桥。梵僧数十皆手擎香炉登桥入堂。雄以告崇。崇称不见。雄因发心改造讲堂。天台濒海民业渔捕。师以身衣劝人赎簄一所为放生之池。时临海内史计诩。请讲光明经。渔者闻法皆好生去杀。舍江溪簄梁。六十三所。三百余里俱成法池。诩后还都坐事被系。临当伏法。遥想禅师冀垂一救。夜梦群鱼巨亿吐沫相濡。明旦有诏特原诩罪(百录放生碑。作计尚儿。恐是字)师讲经竟。乘舟出海口。望芙蓉山。众峰峭耸。横石孤垂。师曰。昔梦游海上正似于此。一日见瑞云五采。状如月晕。遥盖寺上。群雀嘈囋飞集櫩宇。师曰。江鱼化为黄雀来谢恩耳。至德元年(陈少主)敕国子祭酒徐孝克树碑。为铭以赞功德(文载百录)二年永阳王(伯智少主从弟)出镇东阳(别传作瓯越者。一路之总称耳)致书三请师遂往赴。躬行方等昼讲夜禅。王与子谌家人咸禀净戒。少主问群臣曰。今之释门谁为名胜。徐陵对曰。瓦官禅师禅德高迈。永阳王亲承北面。愿陛下诏还京都宣弘大法。三年正月。前后三遣敕使并辞以疾(三敕具在百录)三月更敕州郡为之劝请(百录有敕东阳文。时大师尚留东阳)王劝师曰。主上虚己思敬。愿师时往。若一言有益。则四生永赖。师不得已遂行。既届金陵暂安灵曜。四月诏赴太极殿。开大智度论题。及仁王般若经题还寺就讲。时百座居左(诸高座法师也)五等在右(五爵公侯伯子男也)慧暅(音亘)慧旷。慧辩。皆奉敕难问。天子临筵听法。百僚莫不尽敬。时僧尼类多无业。朝议欲令策经不通者皆休道。师谏之曰。调达日诵万言未免沦坠(智论调达诵得六万法聚。与阇王共造五逆生入地狱。此大权设化。而大师援此者。盖方便护法之意也)槃特唯忆一偈乃获四果(法句喻经。槃特暗塞佛授一偈。守口摄意身莫犯。如是行者得度世。豁然心开得阿罗汉)笃论为道岂关多诵。少主大说即停搜简。师以灵曜偏隘。欲更求间静。忽梦一人翌从严整。自称冠达请住三桥。师曰。冠达乃梁武法名。三桥即光宅所在。少主闻之。即迎师居之。复下诏曰。国家旧讲仁王。一年两集。仰屈于太极殿再演此经。是月帝幸光宅寺舍身大施。听讲仁王躬礼三拜。皇后沈氏请立法名。师答以海慧。四年正月。皇太子请授菩萨戒。自太子已下咸奉戒法(南史名深。百录请戒文。名渊恐因受戒。遂改此名)祯明元年。于光宅讲法华经。时章安预听次(文句题注。二十七岁。听受金陵。六十九于丹丘添削)二年正月。隋伐陈国破江南皆归于隋。师以时方丧乱。遂杖策荆湘(杖上声扶也。去声者所扶之杖。今扶义。策者竹杖也。汉邓禹杖策追光武。荆州为湖北。湘州为湖南)路次盆城(今江州地名湓浦)。梦老僧谓曰。陶侃瑞像敬屈守护。及往憩庐山。见永远二师图像。方悟其灵。俄而浔阳反叛(即江州也)寺宇焚毁。唯此山免于见侵。益知护像之验(晋陶侃刺广州。海上得金像文殊。送武昌寒溪寺。侃还荆州欲载像行。船没送还本寺。远法师造东林。执炉向方祈之。飘然飞空而至)。隋开皇十年正月(是年南北归一方为正统)文帝下诏曰。皇帝敬问光宅禅师。朕于佛教敬信惟重。往者周武毁弃佛法。朕曾发心立愿必许获持。及受命于天。遂即兴复。师已离世网。修己化人。必希奖进僧伦。用光大道(言光宅者存旧称也)时秦孝王出镇杨州(秦王扬俊。文帝子。晋王弟。李巡曰。江南之气。轻扬据此义。字当从手)致书延屈。师谓使者曰。虽欲相见终恐缘差。既而屡旬大风。祅贼竞发。水陆俱阻竟不成行。十一年。晋王代为总管(晋王杨广代秦王为扬州总管)遣使奉迎。师曰。我与晋王深有缘契。即束衣顺流不日而至。王制文请授菩萨戒。师三辞不免。乃立四愿。一者虽好禅学行不称法。愿勿以禅法见欺。二者身闇庠序口拙暄凉。愿不责其规矩。三者为法传灯。愿勿嫌其去就。四者若丘壑念起。愿放饮啄以终余年。许此四心乃赴优旨。时王方希净戒。遂允其愿。以是年十一月二十三日。于总管大听事设千僧斋授菩萨戒法。师谓王曰。大王纡遵圣禁可名总持。王赞师曰。大师传佛法灯宜称智者(自受戒后。诸书往来。皆称弟子总持)授戒既毕。出居城外禅众寺。即欲西上。王固请留。师曰先有明约岂当相违。王乃遣柳顾言。致书请留。待来年二月。约至栖霞送别。十二年二月。师奉书于王。请为东林峰顶两寺檀越。王复书许之。三月。师将启行。王复致书。请就摄山安居度夏师不许。王命有司具装发遣。师遂至止庐山。七月。王遣使往庐山参省。八月。师往衡山营建功德。酬师恩也。十一月。王遣书往潭州奉迎。十二月。师至荆州旋乡答地。将建福庭。乃于当阳玉泉山(此地在隋通为荆州。朱梁时分。置荆门军)创立精舍。及重修十住寺。道俗禀戒听讲者。至五千余人。初至当阳望沮漳山色堆蓝。欲卜清溪以为道场。意嫌迫隘遂上金龙。池北百余步有一大木。婆娑偃盖中虚如庵。乃于其处趺坐入定。一日天地晦冥风雨号怒。妖怪殊形倏忽千变。有巨蟒长十余丈。张口内向。阴魔列陈炮矢如雨。经一七日了无惧色。师闵之曰。汝所为者生死众业。贪著余福不自悲悔。言讫象妖俱灭。其夕云开月明。见二人威仪如王长者美髯而丰厚。少者冠帽而秀发。前致敬曰。予即关羽。汉末纷乱九州瓜裂。曹操不仁。孙权自保。予义臣蜀汉。期复帝室。时事相违有志不遂。死有余烈故王此山。大德圣师何枉神足。师曰。欲于此地建立道场。以报生身之德耳。神曰。愿哀闵我愚特垂摄受。此去一舍山如覆船。其土深厚。弟子当与子平(蜀先主拜羽前将军。率众攻曹仁不克。孙权已据江陵。羽因遁走吴马忠获羽及其子平。于章乡斩之。唐书。羽生侍中兴。其裔孙播相德宗)建寺化供护持佛法。愿师安禅。七日以须其成。师既出定。见湫潭千丈化为平址。栋宇焕丽巧夺人目。神运鬼工其速若是。师领众入居。昼夜演法。一日神白师曰。弟子今日获闻出世间法。愿洗心易念求受戒永为菩提之本。师即秉炉授以五戒。于是神之威德昭布千里。远近瞻祷莫不肃敬(智者上玉泉图。必应表闻神异。故晋王答书有云。当阳建寺。既事出神心。理生望表。即当具奏嘉号。章安撰别传。略不及关王事。殊所未晓。若谓之无所闻知。则章安亲在玉泉听讲矣。谓之不语神怪。则华顶安禅。强软二魔。必言之矣。矧夫关氏事迹逮今神应。岂于当时有所遗逸邪。今据玉泉碑以补其阙。用彰吾祖之圣德若此。至若别传叙事之际。尚多浮辞。今并删略。务存简实。至他所未录者。今并收载。览者宜知)十三年二月。晋王入朝行次陕州。遣书往荆州奉迎。夏四月。于玉泉说法华玄义(章安云。次在江陵。奉蒙玄义是也)五月。遣智邃奉书晋王。上玉泉伽蓝图。并求撰衡禅师碑。因献万春树皮袈裟(梁武帝时外国所贡)王答曰。奉旨于当阳造寺。既事出神心。理生望表(详此二句正言关王建寺之事)即当具奏嘉号。时自春徂夏。天旱不雨。百姓咸谓龙怒。师至水发之源。口咒手挥风雨交集。民众大喜歌咏满道。荆州总管王积入山致拜。战汗不已。退谓人曰。吾屡经军陈临危更勇。未尝如今日之怖惧(隋书王世积。后为凉州总管。谋反被诛)七月。王以创寺奏上。赐名玉泉。八月。荆州弟子陈子秀。致疏请讲法华。十四年夏四月。于玉泉说摩诃止观。一夏敷扬二时慈沾(此早晚两讲之明据)是年过岳州。刺史王宣武请授大乘戒法。学士昙捷请讲金光明。其俗专业杀捕。及闻法感化。于是一郡五县。一千余所咸舍杀业。十五年春。晋王久留京师。将还镇遣使奉迎。师乘流东下止扬州禅众寺。六月。王奉书求学禅慧。其辞曰。戒为基址昔年虔受。而定品禅枝屏散归静。未知可开化否。师复书以本怀。夙在天台。旧居禅定一门。惧乖深寄。更回神虑别俟胜贤。后三日王复书云。智者昔在陈朝瓦官大集。荣公先被折角。两琼才获交绥(小庄严寺慧荣。答难堕负。如折其角。汉书五鹿岳岳。朱云折其角。两琼者。彭城宝琼。建初宝琼。并梁朝人。绥者马颔下缨也。战则两马相触。今两琼与智者议论。才交绥便怯走也。左传交绥而退)。
　　前往荆州。旧学名僧莫不归服。非禅不智验乎金口(止观引经云。非禅不智。非智不禅)弟子即日而不依请。如彼弥勒今当问谁(法华经。弥勒作是念。今者世尊现神变相。以何因缘而有此瑞。今当问谁谁能答者。云云)七月。以所著净名义疏初卷奉王。是月。师以荆州立玉泉及所修十住寺。请王为檀越。王即贻书达荆州总管。尝令检校复致书。劝留栖霞。庶获咨决行道。本贵安心。宁劳过远天台之路。幸辍前怀。师复书曰。栖霞咫尺非关本誓。天台既是寄终之地。故每属弟子。一旦无常。愿归骨于天台。昔愿创伽蓝。故欲遣修葺。方乞寺名。屈作檀越。王答皆许之。八月。蒋山栖霞寺沙门保恭。奉纳本寺田园。请师来居不赴。九月。王迎师入城。既入谒恳辞东归。王不敢留遂行。吴越之民扫巷以迎。沿道令牧幡华交侯。寺久荒芜已十二载。人踪断绝竹木成林。将至半涂一僧雪顶。驻锡当路逡巡即没。咸谓圣贤之见迎。师雅好林泉负杖吟咏。尝游行而欢曰。静夜深山。澄神自照。岂不乐乎。十七年四月。立御众制法十条。付知堂上座慧谏(见百录)是月。王遣使入山参问。期以今秋迎觐江都。八月。会稽嘉祥寺沙门吉藏。百余人奉疏请讲法华不赴。尝于一夜皎月映床。独坐说法如人问难。侍者智晞明旦启曰。未审夜来见何因缘。师曰。吾初梦大风忽起吹坏宝塔。次见梵僧谓我曰。机缘如薪照用如火。傍助如风三事备矣。化道乃行。华顶之夜。许相影响。机用将尽。傍助亦息。故相告耳。又见南岳共喜禅师令吾说法。即自念言。余法名义。皆晓自裁。唯三观三智。最初面受。说竟谓我曰。他力华整(应是国名永详所在)相望甚久。缘必应往吾等相送。吾拜称诺。此死相现也。吾忆少时之梦。当终此地。所以每欣归山。今奉冥告势必不久。吾终后当藏尸于西南峰石周龛植松覆坎。立二白塔。使见者发菩提心。又经少时语弟子曰。商行寄金医去留药。吾虽不敏狂子可悲。乃口授观心论。随语疏成。十月。王遣使入山奉迎。师即日散施什物以与贫乏。标杙山下以拟殿堂(杙音弋橛也)画作图形以为模式。诫其徒曰。后若造寺一用此法。或疑山涧险峙何能成寺。师曰。此非小缘乃是王家所辨(辨俗)众不测其旨。次日随使出山行次石城。乃称有疾谓智越曰。大王欲使吾来。吾不负言。吾知命在此。故不须前进。石城是天台西门。大佛是当来灵像。处所既好。宜最后用心。衣钵道具。一分奉弥勒。一分充羯磨。语已右胁西向而卧。专念弥陀观音及般若名。晋王闻师在疾。遣医往治或请进药。师曰。能遣病留残年乎。病不与身合。药何能遣。年不与心合。药何所留。智晞往日复何所闻。观心论中复何所道。又请进斋。师曰。非但步影为斋(日影不过午)能无缘无观。即真斋也(无所缘无能观。是为境观俱亡)十一月二十一日。造发愿文言。吴县维卫迦叶二像。鄮县阿育王塔寺。剡县十丈弥勒。三处尊仪用表三世。颓毁剥坏愿更庄严。付嘱后人使经营修立。是日口授遣书。并手书四十六字(唯此四十六字亲笔)其书略云。莲华香炉。犀角如意。是王所施。今以仰别。愿德香远闻。长保如意也。及以造寺图式。并石像发愿文。悉用仰嘱书毕命净扫室内。索三衣钵。令侍者唱二部经为最后闻思。听法华竟。赞曰。法门父母。慧解由生。本迹旷大。微妙难测。四十余年蕴之。知谁可与。唯独自明了。余人所不能见。辍片绝弦于今日矣(郢人辍斤。伯牙绝弦。并见庄子)听无量寿竟。赞曰。四十八愿。庄严净土。华池宝树。易往无人。火车相现能改悔者。尚得往生。况戒慧熏修。行道力故。实不唐捐。当唱经时。吴郡侍官张达等五人。见石佛倍大光明满山。直入房内。唱经竟。索香汤漱口。说十如四不生十法界三观四无量心四悉檀四谛十二因缘六波罗蜜。一一法门摄一切法。皆能通心到清凉池。若能于病患境达诸法门者。即二十五人。百金可寄(涅槃经商行寄金喻)今我最后策观谈玄(凡言策经策试策法。及今策观。皆鞭策令进之义)最后善寂吾今当入(善入寂灭)智朗请曰。不审师入何位。没此何生。谁可宗仰。师曰。汝等懒种善根问他功德。如盲问乳告实何益。吾今当为破除汝疑。吾不领众必净六根。为他损己秖五品耳。吾诸师友侍从观音皆来迎我。波罗提木叉是汝之师。吾常说四种三昧是汝明导。我与汝等因法相遇以法为亲。传通佛灯是为眷属。又诫维那曰。人命将终闻钟磬声。增其正念。惟长惟久气尽为期。云何身冷方复声磬。世间哭泣丧服皆不应为。言讫唱三宝名。如入三昧。实此月二十四日未时也春秋六十。僧夏四十。安坐在外经历十日。道俗奔赴号泣绕拜。入龛之后流汗遍身。将舁归佛陇连雨不休。弟子咒愿乞加神力。才举禅龛应时开霁。乃于寺西南峰起坟奉藏。从先嘱也。传法弟子三十二人。得法自行者不可称数(梁肃禅林寺碑。得门者千数。得深心者。三十二人)师造寺三十六所。尝曰。予所造寺。栖霞灵岩。天台。玉泉。乃天下四绝也。又造大藏十五处。旃檀金铜画像八十万躯。亲度僧一万四千人。师于三十年唯著一纳(衲非)冬夏未尝释体。有所受施。一果一缕悉以入众。凡所弘通不畜章疏。安无碍辩契理符文。有大机感乃亲著述。为晋王著净名义疏二十八卷。为毛喜著六妙门。为兄陈针著小止观。为学徒著觉意三昧。法华三昧行仪。各一卷。法界次第三卷(已上皆亲制)常在高座云。若说次第禅门。一年一遍。若著章疏可五十卷(慎禅师私记为三十卷。章安治定为十五卷)若说法华玄义。圆顿止观。半年各一遍。若著章疏各三十卷。此三法门常时讲授。章安一闻述以为疏。十八年。智者弟子上首智越。遣僧使灌顶普明。奉遗书及净名义疏三十一卷至杨州。王遣使答遗旨。以小获亲承义疏。为之悔恨。所嘱造寺。今遣司马王弘。一遵指画。吴郡鄮境剡邑三处。像塔及智者卧疾处。亦当严饰。复遣使至佛陇。建千僧法会。王初览遗书。对净名疏而立愿曰。昔亲奉师颜未能咨决。今承遗旨何由可悟。若寻文生解愿示神通。夜梦群僧集阁。王自说义。见智者飞空而至。写七宝珊瑚于阁还复飞去。四月十六日。佛陇僧众方就坐禅。上座道修。见智者常服按行堂内少时方出。上座惊起瞻拜众共悲叹。十一月。王遣典签吴景贤入山。以讳日设五百众斋。二十年。立晋王为皇太子。仁寿元年正月。永嘉僧法晓生。闻智者胜德。特至龛所旋绕千拜。一夕龛户自开。光照林木。一寺奔驰众共瞻礼。十月。智者弟子上首智越。遣僧使灌顶智璪。奉启入京称贺。并谢造寺新成。王既鼎创蓝宇。即登春宫。此皇太子寺基是也。王既寺为檀越。王弘实任经理。此王家造寺是也。陈齐俱灭。隋方代周。此三国成一是也。寺成乞名。即从先记。此呼为国清是也。神僧之言至此俱验。十二月。皇太子遣散骑侍郎张干威送灌顶还山。设千僧斋。及为文致敬。坟龛开视舍利。见灵体不动如在定中。四年七月。皇太子登位。十一月。寺遣僧使智璪。奉启称贺。炀帝大业元年九月。车驾巡幸至杨州。寺遣智璪诣行在所。十月。引对大牙殿赐坐。宣敕云。师等并是行道之众。勿容北僧及私度出家冒死相替璪对曰。天台一寺。即是天之所覆。寺有常制。不敢容外客及私度代死。又敕云。师还寺可更开灵龛。必当大异。弟子欲为先师造碑。当有行状。璪对曰。先师灵异非一。灌顶录成一卷。当即贡上。帝敕秘书监柳顾言曰。朕欲为智者制碑。非卿文不得朕心。碑成敕于寺刻石。其要云。约仁王璎珞龙树马鸣。立三观四教述其本宗(云云)帝敕杨州五十僧立天台寺名。一表为禅门。一表为五净居。僧使智璪进曰。昔陈朝有定光禅师。迁神之后。智者梦其灵曰。今欲造寺未是其时。若三国为一。当有大力势人为之造寺。寺若成国即清。必呼为国清寺。帝曰。此先师之灵瑞。即用为名。遂取大牙殿榜。以雌黄大篆书之。遣通事舍人卢正方。入山奉安寺额。以十一月二十四日忌辰。度四十九僧设千僧斋。有司案名满足千数。临斋受嚫则数溢一人。咸谓智者化身来受国供。是日午后使人同大众开视灵龛。唯空床虚帐而已。使者反命。帝谓群臣曰。智者是朕戒师。先多灵异。朕于仁寿元年令张干威往视龛室俨然。今卢正方往则灵体不可复见。既从变化得道非虚。天乡寺沙门慧延。昔游光宅。曾沾法润。忽闻迁化感咽无已。欲知智者生处。因写法华经以求冥示。潜思屡旬。忽梦智者从观音西来。顾谓之曰。疑心遣否。邑人马绍宗。刈稻百束以供寺众。执役劳疾心念求护。夜梦智者趺坐床上。焚香如雾。尉绍宗曰。家贫能施何疑无福。时兄及妻母。同夕感梦。香气屡日。又张造者。年迈足蹶。登龛拜祝曰。早蒙香火。愿来世得度脱。忽闻龛中应声及以弹指。造再请曰。愿重赐神应。即闻如初。老妇俞氏。年九十。患一脚短凡十八年。专往龛所殷勤设斋。即觉短脚还申。步履平正。荆州玉泉弟子法偃。于江都造智者像。还至江津像身流汗。拭已更出。识者谓师色身不异于此也。钱忠懿王。时申请于朝。追谥法空宝觉尊者(当时周世宗朝)本朝宁宗庆元三年。以荆门请。加谥灵慧大禅师(杂出百录。别传。高僧传。三部疏记。南北史。玉泉碑。国清碑诸文。及关王祠堂记)。
　　义神智曰。吾佛出世虽说诸经。而本怀得畅唯在法华。自阿难结习之后。天亲作论。虽曰通经。然但约文申义。举其大略而已。至于斯经大事教化始终。则晦而未明。暨罗什翻译东传此土。造疏消释者。异论非一。唯我智者。灵山亲承大苏证悟发挥妙旨幽赞上乘。以五义释经题。四释消文句。而又能以十章宣演明净法门。于是解行俱陈义观兼举。可谓行人之心镜巨夜之明灯。虽天竺大论尚非其类。岂震旦人师所能跂及(云云)。又设问曰。辅行引九师相承。谓北齐已前非今所承。且北齐既用觉心重观三昧。今此何故斥于觉觅但是一辙耳。将非智者斥于北齐耶。答妙玄开演法华十妙。尚云莫以中论相比。又云。天竺大论尚非其类。盖智者用如来之意明法华之妙。故龙树北齐亦所不及。若无生宗旨三观行门。其实祖龙树。宗北齐。禀南岳。师资相承宛如宿契(云云)。又曰。天台所谈三谛三观。出乎仁王及璎珞经。三智三德本乎涅槃大品。所用义旨以法华为宗骨。以智论为指南(云云)。
　　赞曰。舍天台之学而欲识佛法意者。未足与议也。故自夫圣教东度。经论遍弘。唯任己心莫知正义。齐梁之际挺出诸贤。盛演法华立言判教。一音四相之说。四时六宗之谈。众制纷纭。相倾相夺。南三北七竞化当时。犹夫粟散小王妄自尊大(补注。置粟盘中。各分位。以喻诸小王也)而不知金轮飞行统御四海威德之盛也。惟我智者大禅师。天纵之圣备诸功德。以为缵承祖父三观之绪。未遂光大。于是约法华悟门。说止观大道。立经陈纪为万世法。至于盛破光宅则余者望风。遍难四宗则他皆失据宣布至化坐致太平。非夫间生圣人。其孰能为此大业者哉。然则欲识佛法意者。其唯天台之学乎。

　　佛祖统纪卷第六(终)



　　佛祖统纪卷第七

　　　　宋景定四明东湖沙门志磐撰

　　东土九祖纪第三之二(本纪失此目今补出)

　　五祖章安尊者灌顶(其师。以此子非凡。故以地住极位。为立名字。将以进之也)姓吴氏。临海章安人。始生三月(陈文帝天嘉二年生)能随母称三宝名。有僧过门谓其母曰。此子非凡因以为名。七岁入摄静寺。依慧拯日记万言。年二十受具戒。天纵慧解一闻不忘。陈至德初(陈后主)谒智者于修禅寺。禀受观法研绎既久。顿蒙印可因为侍者随所住处。所说法门悉能领解。祯明元年。随智者止金陵光宅听讲法华(文句注云。二十七。听受金陵)隋开皇十三年(隋文帝)夏受法华玄义于江陵玉泉(时年三十三。次在江陵。奉蒙玄义是也)十四年夏。受圆顿止观于玉泉(一夏敷扬二时慈霔是也)至于余处讲说。听受之次悉与结集。大小部帙百有余卷。传诸未闻皆师之功也。十八年正月。师与普明奉智者遗书。自天台至扬州谒晋王。并奉净名义疏。二月。王遣使王弘送还山。为智者设千僧斋。始用工造国清寺。仁寿元年。晋王为皇太子。师与智璪。奉表至长安称贺。并谢造寺。右庶子张衡。宣令问智者亡后灵异。对以五事(备见百录)皇太子悲喜交至。遣散骑常侍张干震。入山设千僧斋。二年四月。遣扬州参军张谐。入山宣令慧日道场道庄法论二师(隋改寺曰道场。此寺在东都。二师见唐续僧传)于东宫讲净名经。全用智者疏文判释。可令寺众谙委法华玄义者。赍疏入京。众推师随使应令。八月。遣使送师还山。炀帝大业十年(时年四十五)著涅槃玄义二卷疏二十卷。时隋末兵兴寇盗群起。师自序云。推度圣文凡历五载。何年不见兵火。何月不见干戈。菜食水斋冰床雪被。其劳苦有若此云。疏成烈火焚之不爇。师晚年于会稽称心精舍讲说法华。时人赞之有跨朗笼基超云迈印之语(兴皇朗师齐山阴慧基撰法华疏。梁光宅法云制疏讲经。并见唐续僧传。印师未详)。郡中有嘉祥吉藏。先曾疏解法华。闻章安之道。废讲散众投足请业。深悔前作之妄。唐贞观六年八月七日终于国清。寿七十二。腊五十二。初示疾。室有异香。临终命弟子曰。弥勒经说。世尊入灭。多爇名香。其烟如云。汝今可多焚香。吾将去矣。因委曲遗诫。辞理甚切。忽起合掌如有所敬。称净土佛菩萨名。奄然而化。先是贞观元年。同学智晞临终曰。吾生兜率见先师智者。宝座行列皆悉有人。唯一座空。彼天人曰。却后六年顶法师来升此座。计岁论期审晞不谬。是月九日。窆于寺之南山。居国清日。有老父染疾。百药不瘳。其子求救于师。即焚香转法华经。病者闻香入鼻。其疾遂愈。仙居乐安岭南曰安洲。溪流湍急。岁常溺人。师誓之曰。若此溪坦平当于此讲经。旬浃之间白沙遍涌。平如玉镜。乃讲光明法华以答灵惠。尝于摄静寺讲涅槃经。群盗突至。见寺门旌旗耀日神兵执仗皆长丈余。贼众大惊奔走溃散。俗因称为山兵寺。每诵经宴坐。常有天华飘坠其侧。所著八教大意。智者别传。各一卷。观心论疏二卷。国清百录五卷。涅槃玄义二卷。涅槃经疏二十卷。真观法师传。南岳记各一卷。吴越王。请谥为总持尊者(出百录。九祖传。高僧传。三部疏记)。
　　赞曰。昔在智者为佛所使。以灵山亲闻法华之旨惠我震旦。乃开八教明三观。纵辨宣说以被当机。可也。至于末代传弘之寄。则章安侍右。以一遍记之才(昔河南有一遍照。蒲州有不听泰)笔为论疏垂之将来。殆与庆喜结集同功而比德也。微章安吾恐智者之道将绝闻于今日矣。
　　六祖法华尊者智威。姓蒋氏。处州缙云人。母朱氏。家世业儒。年十八。为本郡堂长(郡学之职)父母令归纳妇。路逢梵僧谓之曰。少年何意欲违昔日重誓耶。因示其五愿曰。一愿临终正念。二愿不堕三途。三愿人中托生。四愿童真出家。五愿不为流俗之僧。盖前身为徐陵。听智者讲经。深有诣入。对智者亲立此愿。师闻愿已不复还家。即往国清投章安为师。受具之后咨受心要。定慧俱发即证法华三昧。唐上元元年(高宗)欲卜胜地说法度人。执锡而誓曰。锡止之处即吾住所。其锡自国清飞至苍岭普通山(台婺分界)可五百里。以隘狭不容广众。陵空再掷。至轩辕炼丹山。师既戾止。翦棘刈茅班荆为座聚石为徒。昼讲夜禅手写藏典。于是名其地曰法华。既而学者子来。习禅者三百人。听讲者七百众。常分为九处安居。师身长七尺。骨法古秀。每登座有紫云覆顶。状如宝盖。鸟雀旁止有同家畜。众苦乏水。浚一石井才三尺深。日给千众冬夏无竭。法华至仙居上阪(仙居台州属色阪坂同坡也音反)约八十里。师每日往反。斋粥禅讲未尝少违。咸谓有神足通。永隆元年十一月二十八日趺坐禅堂而化。异香七日不歇(自上元初建寺。至永隆初入灭。才七年耳)是日众见坐逝于寺。而上阪之人见师赴檀越舍。至人起灭其不可测识若此。传法虽众。唯天宫威师为之正嗣。师在大宗朝。名德升闻。召补朝散大夫封四大师(耆老相传云。唐有四大师。谓引驾大师。护国大师。余二阙闻。今详考隋唐僧传。但有引驾之名。其员有四)吴越王。请谥玄达尊者。宋朝皇祐初元。仙居令伍祑。于传道处重修殿庭奉安真像。是夜有虎绕殿三匝而去。元丰五年十三代孙忠法师。躬礼舍利增饰其塔。录行实而记之曰。师与天宫同时行化。俱受封官继祖之位。若横论秖成八世。竖分则有九代也。昔如来涅槃。阿难结集。出二弟子。一名商那。一名末田地。居国虽异行化则同。故付法藏。横列二十三。坚分二十四。今智者示灭。章安结集。出二弟子。亦同其时。阿难结集之际。阇王送供一夏。章安结集之日。炀帝送供十年。挹流寻源。智者如东土一佛。章安有似阿难。二威亦犹商那末田地。炀帝外护有同阇王。可不信哉。师平日坐禅旧址。至今不生春草。
　　赞曰。世谓徐陵对智者发五愿。转身得出家学道。证法华三昧嗣承祖位。今详观愿辞。何期心未深。而所获更胜。殊不知灵鹫同会。咸为得入。故能以自在力用。或现宰官身。或示比丘相。昔徐陵今法华。大权益物随愿出兴。岂当以世间仕宦因福受报者比量之耶。此意有权实二义。唯明教者知之。
　　七祖天宫尊者慧威。姓刘氏。婺州东阳人。总角之岁深厌劳生。遂入空门祝发受具。闻法华大弘天台之道。即往受业刻志禅法。昼夜惟勤三观法门。顿获开悟。时人见其深入威师之室。遂以小威师称之。后归止东阳。深居山谷罕交人事。自法华入灭之后。登门求道者不知其数。传法之的唯左溪耳。师于高宗朝。与法华同封朝散大夫四大师。吴越王。请谥全真尊者。
　　赞曰。或见梁氏统例二威缄授其道不行之言。则便以为缄默无言坐证而已。然梁氏此言。将以张皇荆溪立言。弘道之盛。故权为之重轻耳。要之讲经坐禅未尝不并行也。不然法华听习千众。天宫求道无数。为何事耶。是知其道不行亦太过论。
　　八祖左溪尊者玄朗(与本朝圣祖讳上下字同)字慧明。婺州东阳人。姓传氏。双林大士六世孙也。母葛氏。感异梦而有娠(唐太宗贞观十八年生)既产未尝作婴儿啼。每见人则欣笑盈面。九岁(高宗永徽二年)肄业清泰寺。受经日过七纸。唐武后如意二年(时年五十)落发得戒。闻天台盛弘止观。即往求学。未几一家宗趣解悟无遗。常以十八种物行头陀行。依凭岩穴建立招提。面列翠峰左萦碧涧。因自号曰左溪。每言。泉石可以洗昏蒙。云松可以遗身世。常宴居一室。自以为法界之宽。心不离定口不尝药。耄耆之岁同于壮龄。揉纸而衣掬溪而饮。洗钵则群猿争捧。诵经则众禽交翔。幽栖林谷深以为乐。一日有盲狗。至山长嗥伏地。师为行忏。不逾旬日双目俱明。每翘跪祈请。愿生兜率内院。敛念之顷。忽感舍利从空而下(天宝中建塔奉藏。会昌发毁寺。僧缄而閟之。至皇朝开宝六年。复建塔藏之本山东南隅)开元十六年。州刺史王正容。屡屈入城冀亲法喜。师不欲往教。辞之以疾。与永嘉真觉为同门友。尝贻书招觉山居。觉复书千余言。有諠不在廛。寂不在山之语(今永嘉集。有答友人书。近世有左溪住山。清穆刊二书于山中。而序之曰。左溪永嘉同道也。左溪之言非不知也。彼将有激云耳。永嘉之言非责也。彼将有说云耳。此常人所不能知也。反是而议者惑也)师所居兰若坐非正阳。将移殿与像。用力实艰杖策指挥。工人听命为日未久。旧制俨然山水频涸。众以为患。举杖刺之岩泉涌出。尝累成二塔。绘事悉煎香汁不用牛胶(此用观音诸陀罗尼经画像之法)天宝十三载九月十九日。呼门人谓曰。吾六即道圆。万行无得。戒为心本。汝等师之。即端坐长别。寿八十二。夏三十一。弟子有梦。其居宝阁第四重者。寤以告邻。邻梦亦协。时以为表第四天慈氏内院也。荼毗已。门人分舍利为二分。一塔左溪之西原。遵像法之遗制。一塔东阳之东原。尉邑人之后思。司封李华。为之铭云。禀法十二人。的嗣曰荆溪。新罗传道者。法融。理应。纯英。撰法华科文二卷。及修治法华文句。吴越王。请谥明觉尊者。
　　赞曰。刺史张成绮状其行曰。师诲人无倦讲不待众。一郁多罗四十余年。一尼师坛终身不易。食无重味居必偏厦。非因讨寻经论不虚然一灯。非因瞻礼圣容不虚行一步。未尝因利说一句法。未尝因法受一豪财。遂得远域龙象。邻境耆耋。争趋以前填门拥室。若冬阳夏阴弗召而自至也(耋徒结反年八十也)。
　　九祖荆溪尊者湛然。姓戚氏。世居晋陵荆溪。时人尊其道因以为号。家本习儒。故幼学夙成。在儿童中超然有迈俗志。年十七(睿宗景云二年生。至玄宗开元十五年。当十七岁)访道浙右。遇金华方岩。授以止观之法。开元十八年。始从学左溪(时年二十)溪与之语知为道器。尝谓师曰。汝曾何梦。答曰。畴昔之夜。梦披僧服掖二轮游大河中。溪曰。嘻。岂当以止观二法度群生于生死之渊乎。遂以处士服受教观之道。天宝七载。始解缝掖著僧伽梨(时年三十八。受业于宜兴君山乡净乐寺。缝掖儒士布衣。僧伽梨。翻为大衣。二十五条也)寻诣会稽一律师博究律部。久之演止观于吴门。开元左溪既没。师挈密藏独运东南。谓门弟子曰。道之难行也。我知之矣。古之至人。静以观其复。动以应其物。二俱不住。乃蹈乎大方。今之人或荡于空或胶于有。自病病他道用不振。将欲取正舍予谁归。于是大启妙法旁罗万行。尽摄诸相入于无间。即文字以达观。导语默以还源。乃祖述所传著为记文。凡数十万言。使一家圆顿之教悉归于正。每以智者破斥南北之后。百余年间。学佛之士。莫不自谓双弘定慧。圆照一乘。初无单轮只翼之弊。而自唐以来。传衣钵者起于庾岭。谈法界阐名相者盛于长安。是三者皆以道行卓荦(力角反卓荦超绝也)名播九重。为帝王师范。故得侈大其学。自名一家。然而宗经弘论判释无归。讲华严者唯尊我佛。读唯识者不许他经。至于教外别传但任胸臆而已。师追援其说辩而论之。曰金錍。曰义例。皆孟子尊孔道辟杨墨之辞。识者谓。荆溪不生则圆义将永沈矣。天宝大历间(玄肃代三宗)朝延三诏。并辞疾不起。师始居兰陵。尝与江淮名僧四十人。同礼五台。有不空三藏门人含光白师曰。顷从不空游历天竺。见梵僧云。闻大唐有天台教迹。可以识偏圆简邪正明止观。可能译之至此土耶。师闻之叹曰。可谓中国失法求之四维(左传。孔子曰。天子失官。学在四夷。后汉东夷传序。中国失礼求之四夷)晚归台岭。大布而衣。一床而居。以身诲人耆年不倦。大兵大饥之际。学徒愈蕃。瞻望堂室以为依怙。建中三年(德宗)二月五日。示疾于佛陇。语门人曰。道无方性无体。生欤死欤。其旨一贯。吾归骨此山。报尽今夕。要与汝等谈道而决。夫一念无相谓之空。无法不备谓之假。不一不异谓之中。在凡为三因。在圣为三德。爇炷则初后同相。涉海则浅深异流。自利利人在此而已。汝其志之。言讫隐几而化。寿七十二。夏四十三。门人奉全身塔于智者茔域之西南隅。所著法华释签。文句记。止观辅行。止观搜玄记。各十卷。止观文句一卷。为司封李华说。止观大意一卷。释签别行十不二门。金刚錍。止观义例。三观义涅槃后分疏。观心诵经记。授菩萨戒文。始终心要。各一卷。略净名疏十卷。记三卷。净名广疏记六卷。治定涅槃疏十五卷。文句科。止观科。各六卷。华严骨目二卷。法华三昧补助仪。观心补助仪。各一卷。方等忏补助仪二卷。门人梁肃撰师碑铭。而论之曰。圣人不兴。其间必有名世者出。自智者以法付章安。安再世至于左溪。明道若昧待公而发。乘此宝乘焕然中兴。盖受业身通者三十九人。搢绅先生高位崇名。屈体承教者又数十人(史记。孔子世家云。弟子盖三千人。身通六艺者七十二人。今言。受业身通。谓通教观之道。有言见身发通者无义)吴越三请谥圆通尊者。本朝元祐初。永嘉忠法师遣门人扫塔。草棘荒芜不能辨。即案梁氏碑。去大师茔兆百步寻识之。其龛已空。唯乳香一块耳。夜梦玄弼山君谓曰。昨者天神遣多人。取全身去也。不须犹豫。于是即旧基建石塔以识之。
　　赞曰。疏以申经记以解疏。夫然故旨义始归于至当。而后人得以守其正说。大哉释签妙乐辅行之文。其能发挥天台之道。畴不曰厥功茂焉。不有荆溪。则慈恩南山之徒。横议于其后者。得以并行而惑众矣。师之言曰。将欲取正舍予谁归。诚然哉。宝训也。本记言搢绅受业者数十人。知当时儒宗君子学此道者。若是之盛。今所闻梁李三四人耳。惜哉。

　　佛祖统纪卷第七(终)



　　佛祖统纪卷第八

　　　　宋景定四明东湖沙门志磐撰

　　兴道下八祖纪第四

　　十祖天台兴道尊者大法师
　　十一祖天台至行尊者大法师
　　十二祖国清正定尊者大法师
　　十三祖国清妙说尊者大法师
　　十四祖国清高论尊者大法师
　　十五祖螺溪净光尊者大法师
　　十六祖四明宝云尊者大法师
　　十七祖四明法智尊者大法师
　　昔吴越王。请谥诸祖。而龙树北齐南岳三师未及谥。今并取邃法师下无师号者。即本纪之文。摭其行实以为尊称。是盖尊祖之大义也。他日有能考论懿德上之清朝赐以徽谥者。幸当用此定名。庶乎不失其实也。或疑今私谥者。汉朱穆门人与蔡邕谥文忠先生。晋陶潜门人谥靖节先生(见汉书宋史)唐萧颖士门人谥文元先生(赵璘因话录)元延祖谥太先生(元结之父)此皆门人私谥无咎。
　　传圣人之道者。其要在乎明教观而已。上尊龙树下逮荆溪。九世而祖之宜矣。至于邃修二师。相继讲演不坠素业。会昌之厄教卷散亡。外琇竦三师唯传止观之道。螺溪之世。赖吴越王求遗书于海东。而谛观自高丽。持教卷用还于我。于是祖道复大振。四明中兴实有以资之也。是诸师者。或显或晦。述而不作称之曰祖盖传授有所继。正统有所系也。撰兴道下八祖纪。
　　十祖兴道尊者道邃。不知何许人。唐大历中(代宗)来依荆溪于佛陇。洞悟幽玄无所凝滞。荆溪嘉之曰。吾子其能嗣兴吾道矣。遂授以止观辅行。师为众开说发明深旨。听者无不领寤。同门元皓一见师大敬服。贞元二十一年。日本国最澄远来求法。听讲受诲昼夜不息。尽写一宗论疏以归。将行诣郡庭白太守。求一言为据。太守陆淳嘉其诚。即署之曰。最澄阇梨。身虽异域。性实同源。明敏之姿。道俗所敬。观光于上国。复传教于名贤。邃公法师。总万法于一心。了殊涂于三观。而最澄亲承秘密。不外筌蹄。犹虑他方学者。未能信受其说。所请印记安可不从。澄既泛舸东还。指一山为天台。创一刹为传教。化风盛播。学者日蕃。遂遥尊邃师为始祖。日本传教实起于此(晁说之。撰明智塔铭云。荆溪传行满。满传广修。案大宋僧传。邃法师传广修。修传物外。今依宋传。以邃师次荆溪为正。晁氏亲见明智者。不知当时何缘得此异说)。
　　述曰。指要斥日本干淑所录邃知上止观中异义。以三界为无漏总中三者。窃详邃师亲受止观于荆溪。无缘辄创此说。特干淑辈为此私义。托邃师以行之耳。则知日本别行十不二门题云国清止观和上者。皆其国人之依放也。指要又云。他既曾附示珠指。往于彼国。必是依之勘写。据此又知国人依奉先所寄之本。故并托止观和上之名以行其文也。四明之言。斥干淑奉先耳。世人不寤。便谓斥邃师。请以此议为解。
　　十一祖至行尊者广修。姓留氏。东阳夏昆人。早入邃师之室。研精教观。而向心至行。日诵法华净名光明梵网四分戒本为常课。六时行忏晚年弥笃。每岁行随自意三昧。七七日未尝以事废。天台刺史韦珩(音衡佩玉)素重教门。请入郡堂讲止观。珩于即席深有省发。时会听者莫不欣庆。会昌三年(唐武宗)二月十六日。终于禅林。葬全身于金地道场。登门弟子甚众。居上首名物外。后二十三年。门人良湑敬文。发塔火育之得舍利千余粒。大如菽。即旧地建塔藏之。
　　十二祖正定尊者物外。姓杨氏。闽之候官人。久从修师传止观。且说且行。大中末(宣宗)岁歉。加趺一室妙入正定。谓弟子曰。汝若不死至五谷登时。可击磬引我出。越岁余。弟子如所教遂从定起。中和五年(僖宗)三月十五日。终于国清葬于智者塔院之侧。上首弟子。元琇。敬休。慧凝。皆传道于世以绍家学。
　　十三祖妙说尊者元琇(音秀玉石)天台人。依国清外法师学止观。尽其旨。妙于讲说。不以学徒众寡二其心。一日升座众集或少。有异僧十人自外而入。威仪可观。致敬已坐行末。讲散复问讯即出。师遣侍者邀之。皆凌空举手笑谢而去。师当僖昭之际。天下方乱。学教之徒忽聚忽散。以故得定慧之业者艰其人。唯清竦常操。承事日久洞达无遗。操师传义从。从传德俦。俦传慧赟。修雅。皆继世有闻云。
　　十四祖高论尊者清竦。天台人。依琇法师精思止观。旦夜不懈。及继主国清。说行兼至。时钱氏建国。吴越天台一境有同内地。师领众安处厉其志曰。王臣外护得免兵革之忧。终日居安。可不进道以答国恩。每长日临座高论不已。众莫敢有倦色。门人世业者。羲寂。志因。觉弥。
　　十五祖净光尊者羲寂。字常照。永嘉胡氏。母初怀妊不喜荤血。及产有物蒙其首。若紫帽然(梁末帝贞明五年己卯生)幼白二亲求出家。乃入开元。依师诵法华。期月而彻。年十九(晋高祖天福二年)祝发具戒。诣会稽学律深达持犯。乃造天台。学止观于竦法师。其所领解。犹河南一遍照也(僧传云。蒲州不听泰。河南一遍照)尝寓四明育王寺。梦登国清。上方有宝幢座。题曰文殊台。栏楯外隔欲入不可。俄见观音从堂而出。手却行马(即叉栏也亦名拒马)低回相接。忽觉自身与观音体合为一。自是之后乐说无尽。初天台教迹。远自安史挺乱(天宝末年。安禄山。史思明。相继反逆)近从会昌焚毁(武宗会昌五年。罢僧尼毁寺院)残编断简传者无凭。师每痛念力网罗之。先于金华古藏仅得净名一疏。吴越忠懿王。因览永嘉集。有同除四住此处为齐。若伏无明三藏即劣之语。以问韶国师(传灯天台德韶国师。姓陈。嗣清凉益禅师。至天台睹智者遗踪。有若旧居。又与智者同姓。时疑其后身云)韶云。此是教义。可问天台寂师。王即召。师出金门。建讲以问前义。师曰。此出智者妙玄。自唐末丧乱教籍散毁。故此诸文多在海外。于是吴越王遣使十人。往日本国求取教典。既回。王为建寺螺溪。扁曰定慧。赐号净光法师。及清谥天台诸祖(止谥天台以十六祖)一家教学郁而复兴师之力也(案二师口义云。吴越王遣使。以五十种宝。往高丽求教文。其国令谛观来奉诸部。而智论疏。仁王疏。华严骨目。五百门等。不复至。据此则知。海外两国。皆曾遣使。若论教文复还中国之宝。则必以高丽谛观来奉教卷为正)有兴教明师。年方弱冠。听经于会下常自疑云。饮光持释迦丈六之衣。披弥勒百尺之身。正应其量。为衣解长耶。身解短耶。时韶国师居云居(属天台)聚众五百。明往问之。国师曰。座主却是汝会。明愠色拂袖而退。国师曰。我若答。汝不是。当有因果。明回螺溪。口即吐血。师闻惊曰。此新戒。触忤菩萨人来。明举前话。师云。汝不会国师意速去忏悔。明具威仪诣前悲泣作礼首过。国师为颂出前话云。佛佛道齐宛尔高低。释迦弥勒如印印泥。明自此疾瘳。归谢师曰。非师指教几丧此生(二师口义云。玄弼山君言。国师是智者。起法堂都料螺溪。是放生会首。堂中僧众。是所放之鱼)太平兴国五年(本朝太宗)自山中出居州治寺东楼。梦刹柱陷入于地。即徙居西偏。其夜春雨骤作。山颓楼倾。咸谓师有天眼。雍熙元年。永安县请于光明寺为众授戒。忽佛殿大像堕坏。腹中出发愿文。乃唐咸通六年沙门希皎为七乡人施戒劝造此像。愿舍报为男子。童真出家传法利生。时会观者谓是师前身也。四年十一月四日寝疾。嘱门人不许哭泣祭奠。言已即瞑目。门人累小塔。窆于方丈。寿六十九。夏五十。传法弟子百余人。外国十人。义通实为高第。而澄彧。宝翔。为之亚焉。天台官民先曾传戒者。共迎师真相于开元寺。缟素致祭哀动一城。天为惨色。后徒属谋迁塔见貌。若生人发长余寸。遂迁葬于国清东南隅。澄彧述铭以为识。师讲三大部各二十遍。维摩光明梵网金刚錍法界观永嘉集各数遍。述义例不二门等科节数卷(杂见高僧传等文)。
　　十六祖宝云尊者义通。字惟远。高丽国。族姓尹氏(后唐明宗天成二年丁亥岁生)梵相异常顶有肉髻。眉毫宛转伸长五六寸。幼从龟山院释宗为师。受具之后学华严起信。为国宗仰。晋天福时来游中国(师于天福末。方十六七。正受具学华严之时来中国。应在二十后。以历推之。当在汉周之际。今言天福恐误)至天台云居(韶国师所居)忽有契悟。及谒螺溪闻一心三观之旨。乃叹曰。圆顿之学毕兹辙矣。遂留受业。久之具体之声浃闻四远。一日别同学曰。吾欲以此道导诸未闻。必从父母之邦。始乃括囊东下。假道四明将登海舶。郡守太师钱惟治(忠懿王俶之子)闻师之来。加礼延屈咨问心要。复请为菩萨戒师。亲行授受之礼。道俗趋敬同仰师模。钱公固留之曰。或尼之。或使之(孟子。行或使之。止或尼之。尼语乙反)非弟子之力也。如曰利生何必鸡林乎(高丽别名)师曰。缘既汝合。辞不我却。因止其行。开宝元年(本朝太祖)漕使顾承徽屡亲师诲。始舍宅为传教院。请师居之。太平兴国四年。法智初从师学(师年五十三法智年二十)六年十二月。弟子延德。诣京师奏乞寺额。七年四月。赐额为宝云。雍熙元年。慈云始从师学(师年五十八慈云二十二)师敷扬教观几二十年。升堂受业者不可胜纪。常呼人为乡人。有问其故。曰吾以净土为故乡。诸人皆当往生。皆吾乡中之人也。端拱元年十月二十一日。右胁而化。阇维之日舍利盈满骨中。门人奉葬于阿育王寺之西北隅(育王未为禅时。其徒尝请宝云诸师。屡建讲席。宝云既终。因葬骨于此地)寿六十二。治平元年(英宗)主南湖法孙宗正。累为方坟石塔作记以识之(后七十七年)宣和七年(徽宗)主育王昌月堂。以地芜塔坏。与宝云威师。徙骨于乌石山。其骨晶荧有光。考之琅琅其声。舍利五色滋生骨上。有盈匊得之者。其后主者智谦。重刊石塔记于乌石庵中(见振祖集石塔记)。
　　晓石芝曰。石塔记。谓师著述。逸而不传。然考诸四明章记。则尝秉笔为观经疏记。光明玄赞释矣。盖四明禀承其义。用之于记钞诸文。非为无传。赞释一部尚存。但不广行耳。
　　螺溪网罗教典。去珠复还。宝云二纪敷扬家业有付。而世方尊法智为中兴者。以其有著书立言开明祖道抵排山外绍隆道统之功也(抵音抵触也)故慈云赞之曰。章安既往。荆溪亦亡。诞此人师。绍彼耿光。一家大教。钟此三良。又为之辞曰。一家教部。毗陵师所未记者悉记之。四种三昧人所难行者悉行之。敬绎名言。诚为实录(绎音亦抽丝也)。
　　十七祖法智尊者知礼。字约言。四明金氏(世传所居在郡城白塔巷)父经以枝嗣未生。与妻李氏祷于佛。梦神僧携童子遗之曰。此佛子罗睺罗也。因而有娠。暨生遂以为名(太祖受周禅。建隆元年庚申也)神宇清粹不与众伦。七岁丧母号哭不绝。白父求出家。遂往依太平兴国寺洪选师。十五具戒专探律部。太平兴国四年(太宗)从宝云教观(时年二十)始三日。首座谓之曰。法界次第汝当奉持。师曰。何谓法界。座曰。大总相法门圆融无碍者是也。师曰。既圆融无碍何有次第。座无对。居一月。自讲心经听者服其速悟。五年其父梦师跪于宝云之前云以瓶水注于口。自是圆顿之旨一受即了。六年。常代宝云讲。雍熙元年。慈云来自天台。始学于宝云之门。师待以益友。义同手足。端拱元年。宝云归寂。师复梦贯宝云之首。擐于左臂而行(擐音患亦贯也)。即自解曰。将作初表受习流通。次表操持种智之首化行于世也(慈云。撰指要钞序。采用法智自解之说也)。淳化二年。始受请主乾符。绵历四载诸子说随。至道元年。以所居西偏小院。学徒戾止。盈十莫容。遂徙居城东南隅保恩院。二年。院主显通舍为长讲天台教法十方住持之地。三年。以院宇颓弊。与同学异闻始谋经理。既而丹丘觉圆来任役事。咸平三年(真宗)郡大旱。与慈云同修光明忏。祈雨约三日无应。当然一手供佛。忏未竟雨已大浃(慈云行业记云。约三日不雨。自焚。如期果大雨。太守苏。为刻石为记其事)。六年。日本国遣寂照。持源信法师问目二十七条请答释。景德元年。撰十不二门指要钞。成立别理真如有随缘义。永嘉继齐立指滥以难之(梵天昭师门人)谓不变随缘。是今家圆教之理。别理岂有随缘。师乃垂二十问以祛其蔽。天台元颖复立征决以代齐师之答。而嘉禾子玄亦立随缘扑以助齐颖。时仁岳居座下述法智义。立十门折难总破三师。人谓净觉御务之功居多(御音语。务侮同。易外御其务)四年。遣门人本如会稽什师。持十义书观心二百问诣钱唐昭师室。初是光明玄有广略二本。并行于世。景德前钱唐恩师制发挥记专解略本。谓十种三法纯谈法性。不须更立观心。广本有之者后人擅加耳。慈光门人奉先清灵光敏。共造难辞二十条辅成其义。时宝山善信致书法智请评之(慈云有寄石壁善信上人诗。有曾同结社之句。据此则知俱师宝云)师亟辞之曰。夫评是议非近于诤竞。矧二公吾宗先达。其可率尔。信复请曰。法鼓竞鸣何先何后。师于是始作扶宗记。大明广本附法观心之义。谓恩师之废观心。是为有教而无观。有梵天昭孤山圆。皆奉先门学。述辨讹以助略本。谓观有事理。今十法始终皆以一法性而贯之。岂非纯明理观。师作问疑征之云。若谓十法是理观者。应此玄文是上三三昧。略本既无拣境。且非约行理观。则知昭师反成有观而无教。昭师复述答疑书。从容改转。以为玄文直显心性义同理观。师复作诘难责之云。心性之名释签定判在因。上人既以十法是果人所证。则全非直显心性。又十法既不闻拣阴。将何义同理观。昭师又述五义云。止观约行观心。乃立阴等为境。附法托事皆不立阴。意谓令所立理观。是事法之例。不须立阴。又被诘之后知心性在因。却潜改云直显法性(昭师所立。谓之约行。则无拣境。谓之事决。则有执为理。进退两失无所凭据。是为无观复无教)师复作问疑责之曰。诘难本征直显心性。纯明理观。何得将事法之观答之。岂非义穷计尽耶。此书既往逾年不答。师复作覆问以促之。昭师徐为释问。以十乘妙理为所观境。师复责之云。本立三障四魔为境界。今若以十乘妙理为所观境。即以三障四魔为能观智耶。自发挥至令释问。四番转计。五回堕负。往复各五。绵历七载。乃总结前后。为书二卷斥昭师。一不解能观法二不识所观境。三不分内外二境。四不辨事理二造。凡十章。目为十义书。又设为二百问以质之。时孤山居昭师座端。观如什论辩不可。当遽白郡守。以来无公据发遣。令还不复致答。大中祥符二年。重建保恩院成。自兴役至今凡十载。通守石待问为之记。三年乞郡奏于朝。十月。赐额延庆。五年。与异闻作戒誓辞以授徒弟立诚。其略有曰。吾始以十方之心受兹住处。逮乎改创安施栋宇。元为聚学何敢自私。但吾宗有五德者。无择迩遐。吾将授以居之。后后之谋莫不咸然。五德者。一曰旧学天台勿事兼讲。二曰研精覃思远于浮伪。三曰戒德有闻正己待物。四曰克远荣誉不屈吾道。五曰辞辩兼美敏于将导。何哉。兼讲则畔吾所嘱。浮伪则误于有传。戒德则光乎化道。远誉则固其至业。然后辩以畅义。导以得人。五者宁使有加。设若不及去辩矣。六年二月十五日。始建念佛施戒会。亲为疏文以寓劝意。自此岁以为常。七年撰融心解。明一心三观。显四净土之旨。天禧元年。谓其徒曰。半偈亡躯一句投火。圣人之心为法如是。吾将捐身以警懈怠。乃与异闻结十同志。修法华忏三载期满。将焚身以供妙经(遗身苦行人之所难。十僧之名惜乎失录)秘书监杨亿(字大年官至翰林谥文公)遐仰道风。白丞相寇准奏赐紫服。复奉书为贺。及闻结忏遗身。乃致书劝请住世。谓方当台教复兴之时。正赖传持为世良导。往复数四尚执前言。杨公乃贻书郡守李夷庚及天竺慈云俾同劝止。太守亲率僚属。劝请住世说法利生。且密戒邻社常保护之。会慈云东下力为劝谏。而驸马李遵勖。亦亟书交劝(尚太宗女魏国公主。谥文和公)师以公私意勤竟沮前志。乃复结十僧修大悲忏法三载以酬素愿。是年述消伏三用章。对孤山阐义钞。不知性恶是理毒义。有咸润者述签疑。以三种消伏俱约圆论。净觉引疏义。历四教十法界以除三障。述止疑以扶师义。四年。驸马李遵勖。奏师高行遗身。上嘉叹不已。特赐法智大师之号。宣旨住世演教(郡守钱希白。题塔院云。内翰杨亿。为枢使马知节。撰其父神道碑。不受润笔。求奏荐四明师号。知节因奏之。上召问。亿因言遗身事。上曰。但传朕言。请师住世传教。于是赐号法智。据行业碑塔铭实录及法智往复书。皆言李遵勖。论荐赐号。今详希白之题。必当时问诸寺僧。缪言之复致缪题耳)是年。京师译经院证义简长行肇二十三人。各寄声诗赞美道德(待制晁说之作序刻于石)五年。上闻师为道勤至。遣内侍俞源清至寺。命修法华忏三日。为国祈福。源清欲知忏法旨趣。为述修忏要旨。是岁撰观音别行玄记观经疏妙宗钞皆成。时梵天门人咸润述指瑕以非妙宗。且固执独头之色不具三千等义。盖昭圆之余波也。净觉为述抉膜以示色心不二之旨。且评他师昧于究竟蝮[蠢-春+萬]六即之义。一日。净觉与广智辨观心观佛求决于师。师示以约心观佛之谈。谓据乎心性。观彼依正。净觉不说而去。既而尽背所宗。述三身寿量解。并别立难辞。请潜修前钞不使外闻。师虑其为后世异说之患。乃加料简十三科以斥之。净觉时在天竺上十谏书。谓父有诤子。则身不陷于不义。师复作解谤。谓十谏乃成增减二谤。净觉复述雪谤。谓错用权实以判胜劣。师时在疾令门人读之。为之太息。既逼归寂遂不复辨。后有希最。即广慈之子法智之孙。述评谤以辨之。净觉。时尚无恙。见之曰。四明之说其遂行乎(自师时在疾。以下一节。并预叙后事)天圣元年(仁宗初元)撰光明玄续遗记成。试开帏四十二章答泰禅师十问。时天童凝禅师贻书论指要钞拣示达磨门下三人得道浅深。往复不已。太守林请师融会其说。师不得已略易数语(往复书。备在教行录。忠法师为后序。略述其事)三年。先是天禧初诏天下立放生池。师欲广扬圣化。每于佛生日集众作法。纵鱼鸟为放生之业。是年郡以事闻。敕枢密刘筠撰文以示后人。太守曾会立碑于寺(见教行录)尝一夕梦伽蓝神曰。翌日相公至。已而曾公领其子公亮入寺。师以梦告母夫人谢曰。后贵无敢相忘(下二句。预叙后事。今教行录。有曾府舍庄田帖)及公亮入相。乃买田辟屋。岁度其徒(曾鲁公。初生梦老僧披帏入庆。历八年。以知制诘。[銜-金+缶]恤而归里。僧元达。附舟至钱唐。闻天竺之胜。特往瞻礼。始至见素衣女自寺门出。谓达曰。曾舍人。五十七。入中书。上座是年。亦受师号。已而不见。至是年。果拜相。历事三朝。赠太师中书令。谥宣靖。陪享英庙。蔡襄守钱唐。以大士灵异。上于朝因赐号灵感云)五年制光明文句记。以迫归寂不及终帙。其后门人广智续赞佛一品以成之。六年正月元日。建光明忏七日为顺寂之期。至五日结跏趺坐。召大众说法毕。骤称阿弥陀佛数百声。奄然而逝。寿六十九。夏五十四。露龛二七日。颜貌如生爪发俱长。舌根不坏若莲华然。明道二年七月。奉灵骨起塔于南城崇法院之左。禀法领徒者三十人。尚贤。本如。梵臻。则全。慧才。崇矩。觉琮等。入室四百八十人。升堂千人。手度立诚等七十人。师自咸平二年。后专务讲忏。常坐不卧。足无外涉。修谒尽遣。讲法华玄义七遍。文句八遍。止观八遍。涅槃疏一遍。净名疏二遍。光明玄义十遍。别行玄七遍。观经疏七遍。金刚錍。止观义例。大意。十不二门。始终心要等。不复计数。修法华忏三七期五遍。光明忏七日期二十遍。弥陀忏七日期五十遍。请观音忏七七期八遍。大悲三七期十遍。结十僧修法华长期三年。十僧修大悲忏三年。然三指供佛。造弥陀观音势至普贤大悲天台祖师像二十躯。印写教乘满一万卷。所著续遗记三卷。光明文句记六卷。妙宗钞三卷。别行玄记四卷。指要钞二卷。扶宗记二卷。十义书三卷。观心二百问一卷。解谤书三卷。金光明三昧仪。大悲忏仪。修忏要旨。各一卷。自余如融心解。义例境观。起信融会章。别理随缘二十问。消伏三用章光明玄当体章问。答释日本源信问。释杨文公三问。绛帏问答(并载教行录中)师于起信论大有悟入。故平时著述多所援据。后人扁其堂曰起信。示不忘也。初受命服。神照以书贺。师答之曰。三术寡修致名达朝彦(止观安忍中云。名誉利养眷属莫受莫著。推若不去当缩德露玼。若遁迹不脱。当一举万里。若名利眷属从外来破。忆此三术。啮齿忍耐。确乎难拔。若烦恼业定见慢等。从内来破者。亦忆三术。即空即假即中。设使屠析肌肉心不动散。为辨大事弥须安忍。辅行云。外障是软贼。谓名誉等。内障是强贼。谓烦恼等。内外用术不同)寻蒙帝泽令被紫服。有耻无荣何劳致贺。指要初成。雪窦显禅师出山来访。观其书大加钦赞。即为设斋致庆。亲揭茶榜。具美其事云。
　　赞曰。唐之末造天下丧乱。台宗典籍流散海东。当是时为其学者。至有兼讲华严以资说饰。暨我宋龙兴。此道尚晦。螺溪宝云之际。遗文复还。虽讲演稍闻。而曲见之士气习未移。故恩清兼业于前。昭圆异议于后。齐润以他党而外务(侮同)净觉以吾子而内畔(叛同)皆足以溷乱法门壅塞祖道(溷胡困反浊也)四明法智。以上圣之才。当中兴之运(中竹仲反当也)东征西伐再清教海。功业之盛可得而思。是以立阴观妄。别理随缘。究竟蛣蜣。理毒性恶。唯色唯心之旨。观心观佛之谈。三双之论佛身。即具之论经体。十不二门之指要。十种三法之观心。判实判权。说修说性。凡章安荆溪未暇结显。诸深法门悉表而出之。以为驾御群雄之策。付托诸子之计。自荆溪而来。九世二百年矣。弘法传道何世无之。备众体而集大成。辟异端而隆正统者。唯法智一师耳。是宜陪位列祖称为中兴。用见后学归宗之意。今浙河东西(浙浙江也又音制见庄子)号为教黉者(音横学舍)莫不一遵四明之道。回视山外诸师。固已无噍类矣(噍才笑反啮也。汉书项羽攻城。所过无噍类。谓屠杀皆尽。无噍食之遗种也)然则法运无穷之系。其有在于是乎。

　　佛祖统纪卷第八(终)



　　佛祖统纪卷第九

　　　　宋景定四明东湖沙门志磐撰

　　诸祖旁出世家第五之一

南岳旁出世家
　　·(二世)南岳僧照禅师
　　·南岳大善禅师
　　·枝江慧成禅师
　　·蓝谷慧超禅师
　　·巴丘慧耀禅师
　　·云峰慧涌禅师
　　·江陵慧威禅师
　　·钟山智瓘禅师
　　·仙城慧命禅师
　　·新罗玄光禅师
　　·枝江慧璀禅师(此下二人见南岳纪)
　　·南岳灵辩禅师
　　·南岳净人方合
　　·郢州刺史刘怀宝(此下三人南岳纪)
　　·光州五百家巴子立
　　·南岳府君影堂二十八人(见光师传)
　　·业高四百(此下见善师传)
　　·信重三千
　　·(三世)南涧慧旻禅师(此下四人嗣光师)
　　·升堂受莂一人
　　·火光三昧一人
　　·水光三昧一人
　　·衡阳令陈正业(见善师传)

　　智者旁出世家
　　·(二世)天竺真观禅师
　　·瓦官法喜禅师
　　·国清智越禅师
　　·瓦官法慎禅师
　　·国清普明禅师
　　·国清智璪禅师
　　·佛陇智晞禅师
　　·国清法彦禅师
　　·庐山智锴禅师
　　·庐山大智禅师
　　·玉泉道悦禅师
　　·天台等观禅师
　　·华顶般若禅师
　　·会稽礼宗禅师
　　·栖霞法向禅师
　　·玉泉行简禅师
　　·国清慧威禅师
　　·碧涧法俊禅师
　　·兴皇慧奖禅师
　　·南岳慧稠禅师
　　·当阳德抱禅师
　　·蒋山大忍禅师
　　·佛陇慧辩禅师
　　·玉泉道势禅师
　　·天台慧瑫禅师
　　·天台惠普禅师
　　·玉泉法盛禅师
　　·玉泉法论禅师(下三人同纪)
　　·会稽智果禅师
　　·终南法琳禅师
　　·国清智寂禅师
　　·白马敬韶禅师
　　·定林法岁禅师(此下十一人天台纪)
　　·禅众智令禅师
　　·奉诚法安禅师
　　·玉泉法偃禅师
　　·国清道修禅师
　　·岳阳昙捷禅师
　　·玉泉义邃禅师
　　·国清师谏禅师
　　·国清如朗禅师
　　·佛陇慧绰禅师
　　·天乡法延禅师
　　·慧日僧珍禅师
　　·玉泉法才禅师
　　·(此下四人见百录)
　　·玉泉法璨禅师
　　·玉泉道慧禅师
　　·十住道臻禅师
　　·陈少帝(天台纪)
　　·陈皇太子
　　·陈永阳王
　　·隋炀帝(天台纪)
　　·玉泉关王(天台纪)
　　·中兵参军陈针
　　·太中大夫蒋添玫
　　·开府仪同沈君理
　　·尚书左仆射徐陵
　　·光禄大夫王固
　　·开府仪同柳顾言
　　·五兵尚书毛喜
　　·儒士梁方茂
　　·开府仪同吴明彻(此下二人天台纪)
　　·岳州刺史王宣武
　　·侍中孔焕(此下二人沈博)
　　·仆射周弘正
　　·得门千数(梁氏禅林寺碑)

　　诸祖前列所以明正统也。至若旁出法嗣。自南岳照禅师之下。皆足以光昭法运力扶宗门。诱掖来机捍御外务(捍音汗抵也。御音语止也。务侮同)摭言行之要。考师弟之缘。撰历代诸祖旁出世家。南岳旁出世家(二世)
　　禅师僧照。闻南岳妙善心观特往参谒。凡所指授无不领解。后以南岳命行法华三昧。用销宿障妙行将圆。睹普贤大士乘白象王放光证明。又感观音为其说法。于是顿悟玄旨辩才无碍。师于众中苦行禅定皆为第一。尝用众一撮盐作斋饮。以所用无几不以为虑。后行方等忽见相起。计三年增长至数十斛。急卖衣买盐偿众。其相方灭。南岳入寂。师领众行道不异于昔。
　　禅师大善。幼栖林野常诵法华。后参南岳得开观慧。躬行法华三昧所入最深。常于山中讲释论时众推服。大都督吴明彻问南岳曰。法华禅门真德几何。岳曰。信重三千业高四百。僧照得定最深。智顗说法无碍。兼之者大善也。后于禅堂趺坐而逝。七日之内。天常雨华异香凝结。衡阳令陈正业。闻师道德之盛。每往礼敬。蒙示法要内心欢喜。后见内史郑僧杲。数称师德。尝同猎围鹿一群。谓正业曰。君常称善禅师有慈悲三昧力。今日其如此鹿何。正业即率左右同声念南无大善禅师。应时群鹿腾空而出。僧杲为之骇服(涅槃五百力士。举石不能佛掷置虚空。令力士贡高心息。尔时实不举石。当知慈善根力令见此事)。
　　禅师慧成。段氏。澧阳人。初受业于十住寺。诵法华净名胜天王经二十余卷。日为常课。既受具游建业学成实论。一听十年文理略尽。将归本邑。闻南岳阐化之盛即往依之。岳以师依文生解激之曰。汝一生学问。与吾炙手犹不得热。虚丧功夫岂不惜哉。师承法训愤。取章疏尽焚之。开眼坐禅夜以达旦。如此五年。岳令入方等观音法华般舟三昧。历试诸行以销宿障。行之三年得解众生语言三昧。彼闭目坐禅者。观道虽明开眼或失。岳叹之曰。智顗先发三昧后证总持。慧成今又及之。二子行解亦且齐矣。续于荆州枝江(邑名)创造蓝寺。殿缺巨梁。忽六月江涨。梦有木可中梁用。往江视之果然。信士段弘为精舍主。忽气绝召师至舍。弘乃省曰。初被执至王所。见师上殿曰。我与此人共立功业未办。愿宥之。王起礼足许之。陈后主闻师名召之。毅然不往。常又令江总往迎。且戒之曰。师若不允不劳返也。使人雨泪强邀上船。师奋身入水立江中。使更请曰。若不蒙往总等粉身无地矣。师闵其意。从至阙下。帝躬身请戒法。赐所居曰禅慧寺。有常律师过。师同寝夜。掷虱于地。明将告别。师曰。夜来一檀越被冻可闵。常大惭。永以为戒。一日语门人急甃殿阶。吾当讲涅槃。及事成建讲。适智者自玉泉来。共谈玄理。良久入定示灭。
　　禅师慧超。丹阳沈氏。幼入道诵法华。闻光州思禅师妙明三观。与天台仙城命禅师同往请业。思师对众称之曰。超之神府得忍人也。后入嵩高饵药坐禅。隋太子勇。召集名德总会京师。以师行业不群。独留供养。有净业法师隐居蓝谷。钦师高道躬事邀迎。共止八年倍隆三慧。大业初。屡诏入宫说法。师所居常有数虎以任役使。平时诵经。五十余年。几一万部。京邑名匠慧因保恭等咸就栖止以事请益。后因卧疾。示门人曰。生不忻死不戚吾之常也。第一义空清净正观吾之凭杖也。乃面西正坐入定。遗旨露骸松下以施禽兽。弟子如教。停月余颜色不变。夜有霞光自身而发。时秦王世民闻之(唐太宗)遣人就视深叹希有。众乃造塔奉藏全身。
　　禅师慧耀。姓岐。襄阳人。初从南岳居数年。尽得心观之妙。岳印之曰。子于实相理观所造既深。宜随方行化以酬本志。及南岳入灭。师至巴丘叹曰。此地禅法罕闻宜可开示。有道懿禅师。邀居道因寺。专尚禅寂不交人事。十有四年未尝出门。一日谓人曰。吾不欲恼众。欲往内华寺闲居。众留不从。阅三年示疾。见南岳与仙城来迎。谓言。可同游净土。即趺坐入寂。葬全身于内华。
　　禅师慧涌。受法华三昧行法于南岳。行之既久遂获证入。乃隐迹云峰不与世接。六十余年一志禅定。当出定之顷心无他务。唯诵法华。既而又证火光三昧。不知所终。
　　禅师慧威。江陵人。依南岳行法华三昧。得解一切众生语言陀罗尼。闻人畜禽鸟声必知其意。后又发证神通。飞空履水如步平地。
　　禅师智瓘。早亲南岳修法华三昧证入甚深。隐居钟山未尝越阃。炀帝屡诏勉为一赴。帝请问法要。礼为国师。
　　禅师慧命天台仙城人。来参南岳。闻说三观深悟玄旨。得无碍辩说法如泻。将终诫门人精进净行。众忽见阿弥陀佛与大士来迎。即随佛向西升空而去。
　　禅师玄光。海东新罗人。远越沧溟求法中夏。首造南岳授法华安乐行门。禀受勤行。俄证法华三昧。南岳谓之曰。汝还乡国当以善权而行化度。若负螟蛉以成蜾蠃者也(诗。螟蛉有子。蜾蠃负之。教诲尔子。式谷似之。杨子。螟蛉之子。壹而逢蜾蠃祝之。曰类我类我。螟蛉桑上青虫。蜾蠃细腰蜂)师即礼辞南岳返锡江南。值本国海舶遂获附载。方及大洋。忽睹采云乱目雅乐盈空绛节霓旌传呼而至。空中声云。天帝召海东玄光禅师。师拱手逊避。即见青衣恭敬前。少选入大宫阙。见羽卫陈列。鳞介繁错间以鬼神。咸仰敬曰。天帝降我龙宫请法师。说已证法门。吾曹受益不少矣。既升殿请陟高台。天帝扣问。师为开演经七日而毕。帝躬送别。向所乘舟泛泛不进。师复登舟。舟人谓始半日耳(天亲。上生兜率一绕弥勒座下。报无著已六月矣。此言天境时分常长。今光师龙宫七日说法。回至海船始半日耳。此盖龙宫昼夜常短之验。或欲以比地涌品六十小劫谓如食顷者。据疏记。六十非虚佛威所加。忘其为久。则知今龙宫既非佛国。又非佛加。应以龙宫自谓七日。船人自谓半日。各执情谓以之为实。如荆溪谓六十食顷。但是情谓非实短也)师既归国。于熊州翁山结茅为居集众说法。久之遂成宝坊。受道之众咸蒙开悟。升堂受莂者一人(文句。受记亦云受莂。受是得义。莂是别了)入火光三昧者一人。入水光三昧者二人。南岳影堂如图二十八人。师居一焉。
　　净人方合。常止南岳般若台。为众僧执役。密修禅观既获证悟。复得神通。每伸臂长一丈余。

　　新罗光禅师法嗣(三世)

　　禅师慧旻。河东人。九岁出家。诵妙经期月便过。年十五。请法于光禅师。英伟秀发宿士称之。复十五年。还嘉禾海盐主光兴寺。讲演法华。众闻空中诸天弹指。异香满堂。后止通玄寺。结徒行道。十七年间足不逾阃。隋末天下崩离。吴中饥馑四众逃难。唯师守死禅诵。唐室之初。迁居南涧寺(在建康)有两兔一彪。相亲同止。一日众闻异香天乐。竞以问师。师曰。吾后日当往也。寄世若浮云。须蚤求度。及期果顺化而逝。

　　智者大禅师旁出世家(二世)

　　禅师真观。字圣达。钱唐范氏。其母诵药王观音品以求嗣。遂生师。舌罗紫文手有异相。幼聪寤博通经史。遇善相者谓之曰。年少当成大器何滞尘网。师始欲出家。二亲未见许。梦天神告曰。汝子法中英杰。何得笼槛。于此父母自是从其志。初读成实十诵。始开一卷。神梦语曰。汝是大乘法器勿守小道。陈永阳王伯智夙事师。遣使送师谒智者。致书为贽。智者以齿相若。待之以兄弟。高谈寂照金石相宣。时人为之语曰。钱唐有真观。当天下一半。大忍禅师见而叹曰。龙树之道方兴东矣。时朝廷征周失律(陈宣帝大建十年。命吴明彻。北伐周。兵败为周人所执)议括僧无名者令休道。师致书左仆射徐陵。事遂寝。隋文帝朝。三敕劳问。秦孝王总管维杨。两加延请。并辞疾不赴。与道安禅师头陀于灵隐山中。开皇十四年郡大旱。刺史刘景安请讲海龙王经。序王义方竟骤雨霈然。十五年。始立精舍。号南天竺。常讲法华用为要业。受持读诵躬自书写。五种法师于兹为备。每盥洗遗渧地为不濡。有一老人日至听经。师延问之。对曰。弟子即此山龙王也。师曰。久旱何不降雨。老人曰。山民无知凿断山脉。诸龙不安使之若尔。师能为诸龙授戒。劝其向道则雨可即致。师许之。即作法召诸龙与授菩萨戒。即时降雨。是夜有峨冠朱服顶礼作谢。师因问曰。近年多旱何耶。龙曰。人无正信多行恶行。以故恶天。将地肥流入深土。虽结五谷食无肥肤旱涸不常固有由也。大业七年夏四月。郡司马李子。深请出众善寺讲涅槃经。出山之日手标葬处。讲至现病品。梦三人作礼告曰。净居天遣迎禅师。六月六日。始卧病。梦与天台同辇翼佛还山。觉已叹曰。昔六十二当终。讲法华力得延一纪。今七十四。复致斯应。生期必矣。乃集众训曰。欲出生死欲具佛法。宜须持戒修定慧学弘通正法勿令虚度。至七月一日。众闻空中技乐之声。即趺坐示灭。道俗献供日致千辈。至二十六日。容色俨然眉毫增长。乃自众善。迁窆于所标之地。四部大众者。亘一由旬。香盖成阴幢幡蔽野。道德之感有若此云(师即天竺灵山始祖。章安尝撰别传。其本不存。慈云之世重修其塔。作六诗以为识。其序略曰。今土门自开一无遗物。不知全身随多宝以证经乎。像佛陇以化往乎)。
　　禅师法喜。力学无倦。参知识十七人得大开悟。年登六十。始于大苏山值遇智者。一闻法音顿获深证。于是尽舍旧徒专禅慧。陈光大元年。与同学二十七人从智者至金陵游化。尚书毛喜嘲之曰。尊师犹少。弟子何老(时智者年三十)师答曰。所事者德。岂论其年。又问何以为德。答曰。善巧说法即后代富楼那。破魔得道即今日优波鞠。喜善其对。常称之朝列师行方等三昧。有雉来索命。神王诃之曰。禅师当往净土即生得道。岂偿汝命耶。后于瓦官趺坐入定。不起于座而终。
　　禅师智越。南阳郑氏。父与求昏。师极辞以拒即出家。游方至金陵遇智者。北面受业。五门六妙莫不深达。诵法华经至满万部。智者晚归台岭付以四众。二十年间循循善诱。德量宽旷学者归心。所居之处瓶水自满。自晋王造寺及登帝位。山中每遣僧使。奉启致贺。必以师名居首。上虚己加敬。若智者在日无异。每获嚫施用为功德。未尝有所畜也。大业十二年十一月二十三日。告众为别右胁而逝。风凄云惨地动山颓。天雨异花一境冥晦。
　　禅师法慎。初居金陵大庄严寺。从智者禀受三观豁然深证。因定发持一闻能记。陈大建三年。智者于瓦官说次第禅门。师于听次。私记为三十卷。尚未修治不幸入灭。其后章安治定为十卷即禅波罗蜜渐次止观也。
　　禅师普明。会稽朱氏。少有异志。尝聚沙为塔刈蒿为殿。有僧乞食见之曰。郎子有善根可向天台出家。彼有初依菩萨现身说法。陈大建十四年。来天台值智者讲次。座众初散礼足归依。智者笑曰。宿世愿力今复相遇。于是服勤左右专习禅法。行方等般若诸三昧诵通法华。后随智者止庐山。于陶侃瑞像阁。行请观音三昧。隆冬身不衣絮。正行道间。见一异僧。谓之曰。汝名法京未为嘉称。可改为普明。此言明者。谓能照了三世也。智者闻之曰。既是冥示宜从新名。智者住玉泉。令造大钟充佛陇。用劝江陵道俗竞为经营。偶盲人来视。师知相不吉。模开果缺。乃倍工再冶。诫不具者莫至。其声远闻七十里。暨居国清以取水为艰。指其石曰。此石出水不亦快乎。泉即涌出日给千众。尝铸丈六卢舍那像。感异人施金为助。国清讲堂狭小师欲广之。章安劝勿改。俄而栝州都督周孝节(温州在陈隋为栝州)施杉柱泛海而至。章安在赤城。忽见师身十余丈。高出林表。翼从数十人。语章安勿苦谏吾所作当有成。章安感其神异望林合掌致敬曰。当依仁者区画。创堂之日。感山神隐形而至。若雷震。摧树倾枝。阔一步许。自佛陇下至于寺。日暮还返。声如初至。比房闻师与之共语。多劝神为善。建堂既毕。忽盖破衣与众言别。奄然坐逝。信宿屈左三指。师不畜私财。以所得施。造金铜像十躯。阅大藏二过。每作利益事。一运其心金帛自至。
　　禅师智璪。临海张氏。父怀仕陈为中兵参军。年十七。二亲俱亡。服满染病久医无效。乃力疾出庭向月而卧。至心念月光菩萨。系念旬日。夜中梦人以口就身嘘吸。如此三夕疾遂瘳。因投安静寺出家。闻智者为世良导。即往请业行法华三昧。至二七日初夜忏毕。就床欲坐。见九头龙从地而起上升虚空。智者释曰。此表九道众生闻法华经。将破无明地入法性空耳。尝往宝林寺行忏。初夜有人来撼户扇。师问何人。答曰。我看灯耳。有成禅师闻之曰。此堂有恶鬼。今此声者鬼也。即启永阳王。遣十人执仗为护。师谢遣之曰。命由业耳。是夜鬼入堂槌壁击柱周遍东西。师行道禅诵坦然无惧。三七日内事常如此。行法将讫。见一青衣童。称赞善哉言已不见。又因往会稽。路由剡县乞食。主人误进毒蕈。食讫前迈。主人啖者。皆吐利委顿。邻人追师十里语之。师笑曰。贫道幸无他。大业元年。炀帝巡幸杨州。师自国清御使命至行在所。引见内殿赐坐慰劳。遣通事舍人卢正方送还山。为智者设千僧斋度一百人。师前后八入参觐。主上每加异礼。唐贞观十二年。无疾正坐入灭。寿八十三。
　　禅师智晞。陈氏。颖川人。先世游宦寓家於越。年二十。往投智者剃度。禀受禅诀旦夕研心不见倦色。智者入灭。受命居佛陇。时众行三昧者颇盛。殿堂展辟制度严整。唯香台未架。当香炉峰多柽柏木师欲伐用。众疑神所据。夜梦神送疏舍木。遂遣伐之。寺众法云。欲往峰顶禅坐。师止之曰。汝道力微弱。山神刚猛不宜往。云不从。甫留一夕。神现形躯令还。初智者劝沿江居民舍簄梁为放生池。历年未久复行渔捕。师与章安。礼智者塔焚香咒愿。有渔人见僧立簄上。意谓堕水者乘舟往救。忽不见。居人睹验遂停采捕。时群兽悲鸣众鸟翔集。屡日不止。东山铜钟忽响震山谷。师曰。此召吾也。乃香汤沐浴趺坐执如意。说法良久寂然无声。众方号泣。复启目戒之曰。有生必灭宁足为悲。或问生处。曰据吾梦验当在兜率。宫殿青色居天西北(涅槃经。以兜率天常爱青色。用青色三昧以破此天之有)见吾先师侍左右者皆坐宝座。唯一座空吾询所以。答云。却后六年。顶法师当升此座说法。师常往阿育王宝塔。礼八万四千拜。感紫文印手方整明莹。临终告弟子曰。众圣印我。吾今往生内院矣。忽闻弦管之声。即趺坐而化。时贞观元年十二月十八日也。
　　禅师法彦。清河张氏。陈大建七年。侍智者于天台。授禅那之旨。寂坐林间不居房舍。常入定七日方起。智者证之曰。如汝所说是背舍观中第二观相。山神数娆试之。恬不为动专修禅法。三十余年常坐不卧。隋大业七年二月晦。于国清趺坐而化。
　　禅师智锴(音楷)豫章夏候氏。博通三论著名当世。及见智者。禀受禅法深有开悟。晚入庐山造大林精舍。专志修禅莫测其证。二十余年影不入俗。隋文帝召入京。辞疾不赴。豫章郡守请讲法华。力拒之曰。吾当终于山舍。既而道俗恳请不已。勉为之行讲经未竟。果终于州治之寺。人始悟其先知。时炎暑正盛端坐如生。异香满城数日方歇。众奉禅龛还葬庐阜。
　　禅师大志。会稽顾氏。依智者出家。以其志趣高放。为立此名。每诵法华音声清转听者忘疲。既获闻禅要。乃于庐山甘露峰行杜多行。投身猛虎虎辄避去。山粒或绝终日忘餐。或得饼果继命而已。如是七载。禅诵不休。晚住福林。会大业中屏除佛教。师素服哭于佛像前者三日。誓舍身申明正道。遂往东都上表曰。愿陛下兴隆三宝。贫道当然臂报国。上许之。遂集七众设大斋。绝粮三日。升大棚。布裹其臂。灌蜡作炬。度火然之。光耀岩坰。见者莫不心痛。师面色不变。赞佛诵经为众说法。声未尝绝烧毕下棚。入定七日跏趺而终。撰愿文七十纸。庐山诸寺。除夜众集。读诵此文。为之酸结。
　　禅师道悦。昭丘张氏。十二投玉泉依智者出家。诵大品般若及妙经。日为常课。时造寺之初未有钟磬。师于泉源得怪石县之。每诵经卷通辄扣下。声韵清彻闻者肃然。幽冥之徒屡获祥感。偶患水胀腹急如鼓。唯念般若求胜应。一夕腹水迸流洪肿消退。隋末凶贼朱粲率徒入山。师端坐不动曰。吾沙门也。浮幻形骸任加白刃。贼异之不敢犯。师身衣麻。终日止一食。常分其半以资飞走。或翔集房上。或招来掌中。慈善所熏忘怀无畏。衣虽弊坏绝无蚤虱。常于邻居乞虱养之。劝其莫杀。居山五十年。操行若一。临终预与人别。即端坐合掌而逝。后有人见僧跪足擎钵于清溪之上。自称为般若师。盖师常诵是经。人以是为称也。
　　禅师等观。富阳孙氏。受心观于智者。居天台常诵法华。贞观九年冬。余杭法忍寺请师讲演。明年正旦有王服者。至称皋亭庙神。来谒师曰。禅师昨过庙廷。适弟子巡游不及奉迎。今故远来专求戒法。师即索炉然香为授菩萨大戒。礼谢而退。明日夜半沐浴更衣。面西趺坐。称三圣尊号及智者号。各百余声。复为惠法师说三观法门。且云。此吾亲承大师口说。言毕而终。
　　禅师般若。高丽人。开皇十六年。来诣佛陇求禅法。未久有所证悟。智者谓之曰。汝于此有缘。须闲居静处或辨妙行。华顶峰去此六七里。是吾昔日头陀之所。住彼进道必有深益。师即遵奉明诲。宴坐十六年未尝下山。忽一日。往佛陇上寺。有三人侍行。须臾不见。次至国清下寺。告别同志。居数日无疾而化。龛出寺门开眼示别。至山闭目如故。
　　禅师礼宗。宋氏。会稽人。初参长寿通达禅观。寿曰。良玉径尺。千仞之土。不能掩其光。后往见智者。学三观法门大有契悟。尝注涅槃经疏为时所重。景龙三年(唐中宗)御史凭忠忽暴亡。有二童子领师庭对。判官案覆罪籍。见亡舅张思义曰。汝不合后宫中。乱越致此冥追可发愿造涅槃疏并铸钟。庶消往过。疏是礼宗禅师所述者。此师亲见智者传授。每有天神守护。忠依舅诫遂获放回。寻疏未获再被冥谴。忠乞三日寻写复俾其返。诚意搜求果得其本。遂急为经理后以寿终。
　　禅师法响。杨州人。年十六。辞亲入道从智者学。诵通法华。乃于栖霞寺侧立法华堂。行三昧既获证悟。默而不言。山中猛虎日害数人。众设大斋以为禳禬。忽见一虎入众中攫一人去。师高声呼云。今日专为汝设斋可放此人。虎即置人而退。顷之群虎数十大集斋所举众惊避。师至虎前以杖扣群虎颈为其说法。自此之后远遁无迹。
　　禅师行简。亲承智者剃度。禀受禅法常坐不卧。智者在玉泉。令往澧州教化。耕牛回至中路。忽逢群盗。斩师之首夺牛而去。师之尸形即从地起。以手捧头安项上。健步如飞来追贼党。贼皆惊异遂还其牛。誓终身为奴以求谢过。今庄中佃奴。有姓向者。是其后。
　　禅师慧威。依智者学心观顿获开悟。后受遗托造国清寺。凡所建立效力为多。密行殊常人不能测。
　　禅师法俊。初于金陵见智者。行法华三昧即获悟入。后弘法于碧涧。学者归仰。入灭之日。仙乐盈空天香亘野。大众望其隐隐西去。
　　禅师慧奖。初居兴皇寺。谒智者。学深禅定每诵法华。人闻天香满室。非世所有。
　　禅师慧稠。参智者学三观。后居南岳。背诵法华华严。日为常课。外人尝见天神翼卫左右。
　　禅师德抱。当阳人。从智者学禅法久而获悟。诵法华多瑞应。数十里咸闻异香。炀帝敬异。赐号大觉禅师。禅师大忍。擅得梁代。养道蒋山。时与智者义集山中。顿悟禅慧乃叹服曰。此非文字所出。乃是观机纵辩般若。非钝非利。利钝由机。丰富适时是其利相。池深华大钝可意得(智论。见两猛知龙粗。睹池深知花大)余辉有幸可不自庆。
　　禅师慧辩。禀姿聪寤。闻智者开演观道。默记无遗。如水传瓶一滴不漏。后于佛陇会别大众。架木成楼举火焚躯用报佛德。烟笼林表舍利交凝。
　　禅师道势。幼负材器。遍参知识。凡所入室莫投其机。及见智者于玉泉。开说止观顿获妙悟。
　　禅师慧瑫。闻智者说法即入深定。一坐旬日率以为常。所居之室神光夜照。
　　禅师慧普。早亲智者。闻深禅法常行法华三昧。感普贤乘大白象放光照身。忽然悟入。
　　禅师法盛。初于玉泉见智者。禀受法要。旦夜不离禅定。后亲受观心论深悟玄旨。智者既往。乃于玉泉大敷教化。唐初入京师每说法。口出光明。四众戴仰。同于真佛。朝廷尊其道。赐号悟真禅师。
　　禅师法论。依玉泉学。与会稽智果终南龙田法琳。皆同学智者。并与智者作传。皆不复存。章安所撰别传。用国清智寂禅师本。稍加增益遂行于世。此四师虽无事迹可寻。亦皆当时得道英器(见百录序及别传注)。
　　禅师敬韶。会稽上虞颜氏。初于白马寺。弘化十年。智者居瓦官。躬诣求学深入定慧。陈至德元年十月。卒于钟山开善寺。
　　禅师僧珍。师事智者行解深著。初住京师胜光寺。唐武德四年(唐高祖)简取名胜。住同华两州。朝廷举师往住慧日。时唐论是之(佛道论衡)。
　　陈皇太子渊。后主子也。至德四年正月十五日。于崇正殿设千僧斋。请大师授菩萨戒(百录请戒文名渊。南史名深。恐因请戒改此名)其请戒文云。重道尊师由来尚矣。请世世结缘遂其本愿。授戒之日传香在手。脸下垂泪。师为立名善萌。及后为隋所破。方悟垂泪者。谶自伤也。善萌者。不成材干也。祯明三年正月。隋破陈。兵士扣合而入。时太子年方十五。安坐劳之曰。戎士在路不致劳乎。三月随后主入隋不知其终。
　　陈永阳王伯智。字策之。文帝第八子。至德初出为东阳刺史。请大师出镇开讲。致书至三。师遂往王与子湛家人同禀菩萨戒执弟子礼。昼聆讲说夜习坐禅。讲事将解。立法名曰静智。制疏文设大会。度人出家铸大士像。其疏有云。愿生生世世。与天台阇黎及讲众黑白。恒结善友俱向一乘。师谓门人智越曰。吾欲劝王修福禳祸。越曰。府僚非旧。或有炎凉。遂止。其后王出游。坠马将绝。师为率众行观音忏法。遂觉微醒凭几而坐。见一梵僧手擎香罏绕王一匝香气裴回痛恼顿释。
　　陈针。智者之兄。为梁晋安王中兵参军。年四十。仙人张果相之曰。死在期月。师令行方等忏。针见天堂门牌曰。陈针之堂。后十五年。当生于此。果后见针惊问曰。君服何药。答曰。但修忏耳。果曰。若非道力安能超死。竟延十五年而终。智者尝为其撰小止观。咨受修习夙夜不怠。
　　蒋添玫。官太中大夫。吴明彻位仪同公。皆陈朝贵重。同禀息法。久习不懈。神明凝寂。虽旧苦脚疾亦为之愈。
　　沈君理。字仲伦。吴兴人。尚陈武帝女会稽长公主位仪同。受大师菩萨戒。制疏请住瓦官开法华经题。宣帝敕停朝一日。令群臣往听。时光禄王固。侍中孔焕。尚书毛喜。仆射周弘正。俱服戒香同餐妙法。仍请一夏剖释玄义。道俗俱会开悟为多(妙玄云九旬谈妙。即此时也)。
　　徐陵。字孝穆。东剡人。母臧氏。梦五色云化为凤集左肩上已而诞。陵年数岁。家人携以侯沙门。宝志摩其顶曰。天上石麒麟也。光宅云法师见陵叹曰。颜回之俦也。八岁善属文。少仕于梁。陈大建中。官至尚书左仆射。尝梦其先人曰。禅师是吾夙世宗范。汝宜一志事之。陵奉冥训资敬尽节。参不失时拜不避湿。每蒙书疏则洗手焚香。冠带三礼。屏气启封对文伏读。仪同沈君理请开法华。陵预听席。以为余年得逢妙说。致书自庆。后对大师立疏发五愿云。弟子思出樊笼。无由羽化。既善根微弱。冀愿力庄严。一愿临终正念成就。二愿不更三涂。三愿不高不下处托生。四愿童真出家如法奉戒。五愿不堕流俗之僧。凭此誓心以策西暮(二书见百录)陵后身果为法华第六祖嗣章安之位。陈后主在东宫。召陵讲大品。义学名僧自远云集。陈既破。尝随智者研精法要。晋王求净名义疏。大师续为撰成二十八卷。陵与柳顾言并应奉文义。
　　王固。字子坚。陈光大初为侍中。进金紫光禄大夫。终身不茹荤。夜则坐禅昼诵佛典。尝聘魏。因宴飨请停杀一羊。羊至固前。跪拜若谢。又宴昆明池。魏以南人嗜鱼。大设网罟。固以佛法禁之。一鳞不获。大师讲法华于瓦官。固预法会。即坐开悟。宛同宿学。
　　柳顾言。法名正善。河东人。晋王初受菩萨戒。遣顾言送智者施物。及屡奉王教。往留智者。频闻法要深有省发。智者回自江陵。晋王重乞禀受禅法。师为著净名义疏初卷。顾言与徐陵奉酬文义。后智者续成玄义十卷。顾言报曰。持往仁寿宫。服读八遍。粗疑略尽。细闇难除。新治六卷。并入文八轴。为庄治未竟。少日钻研。今遣使人萧通国参承书意。自当仰简。顾言频被顾问。每答以大师必来。愿在夏竟。便事舟楫。冀此残年尽心听受。忏悔往日懈惰之咎。大业元年冬。炀帝敕顾言。为智者建碑于天台国清。主文尚理。人服其工。官至仪同三司。
　　毛喜。字伯父。阳武人。少好学善草隶。陈宣帝时。为五兵尚书。瓦官法会获预听众。恳求禅要。躬执弟子礼。受六妙门及四十二字法门。旦夜研习不因事废。大师在石像。欲往天台营道场。喜致书劝回。谓钟岭摄山亦足栖心。而大师志愿有素不复可挽。

　　佛祖统纪卷第九(终)



　　佛祖统纪卷第十

　　　　宋景定四明东湖沙门志磐撰

章安旁出世家(旁出之二)
　　·(二世)龙兴弘景禅师
　　·南岳大慧禅师
　　·嘉祥吉藏禅师
　　·天台明旷禅师
　　·玉泉道素禅师
　　·(三世)耆阇智拔禅师(嗣藏师)

天宫旁出世家
　　·(二世)永嘉真觉禅师

左溪旁出世家
　　·(二世)焦山神邕禅师
　　·支硎道遵禅师
　　·佛陇大义禅师
　　·紫金元宗禅师
　　·四明道源禅师
　　·婺女清辩禅师
　　·婺女行宣禅师
　　·婺女圆净禅师
　　·婺女法开禅师
　　·三衢道宾禅师
　　·三衢慧从禅师
　　·毗陵守真禅师
　　·钱唐法灯禅师
　　·钱唐法真禅师
　　·会稽法源禅师
　　·新罗法融禅师(下三人左溪纪)
　　·新罗理应禅师
　　·新罗纯英禅师
　　·居士傅礼
　　·居士王元福
　　·(三世)焦山智昂禅师(下四人嗣邕师)
　　·焦山灵澈禅师
　　·焦山进明禅师
　　·焦山慧照禅师
　　·支硎灵输禅师(下四人嗣遵师)
　　·支硎法盛禅师
　　·支硎道忻禅师
　　·支硎灵源禅师

荆溪旁出世家
　　·(二世)南岳普门禅师
　　·龙兴元皓禅师
　　·华顶行满禅师
　　·天台智度禅师
　　·建安法颙禅师
　　·云峰法证禅师
　　·无姓法剑法师
　　·翰林学士梁肃
　　·吏部郎中李华
　　·散骑常侍崔恭(下四人皓师传)
　　·谏讥大夫田教
　　·身通三十九人(大师传论)
　　·(三世)昙环禅师(嗣门师)

智净禅师(此下五人嗣皓师)
　　·仲义禅师
　　·子瑜禅师
　　·道如禅师
　　·仲良禅师
　　·龙兴重巽法师
　　·(四世)中丞柳公绰
　　·刺史柳宗元
　　·中书郑捆
　　·刺史孟简

兴道旁出世家
　　·兴善守素禅师
　　·日本最澄禅师

至行旁出世家
　　·天台良湑禅师(下二人至行纪)
　　·天台敬文法师
　　·天台光韶法师
　　·天台维蠲法师
　　·天台刺史韦珩(至行本纪)

正定旁出世家
　　·(二世)天台敬休法师
　　·天台慧凝法师
　　·(三世)天台处源法师(嗣凝师)
　　·(四世)天台玄广法师

妙说旁出世家
　　·(二世)国宁常操法师
　　·(三世)国宁义从法师
　　·(四世)国宁德俦法师(嗣从师)
　　·(五世)定水慧赟法师(四明下二人嗣俦师)
　　·法性修雅法师(会稽)

高论旁出世家
　　·(二世)慈光志因法师
　　·演教觉弥法师(钱唐龙兴)
　　·(三世)慈光悟恩法师(此下四人嗣因师)
　　·雍熙可荣法师(姑苏)
　　·海南怀贽法师
　　·钱唐义清法师
　　·(四世)奉先源清法师
　　·灵光洪敏法师
　　·慈光可严法师
　　·慈光文备法师
　　·(五世)梵天庆昭法师(此下四人嗣清师)
　　·孤山智圆法师
　　·崇福庆峦法师(钱唐)
　　·开元德聪法师(会稽)
　　·广慧蕴常法师(钱唐嗣严师)
　　·(六世)永福咸润法师(此下三人嗣昭师)
　　·报恩智仁法师(会稽)
　　·永嘉继齐法师
　　·孤山惟雅法师(嗣圆师)
　　·(七世)永福善朋法师(会稽嗣润师)

净光旁出世家
　　·(三世)慧光宗昱法师(国清)
　　·广教澄彧法师(钱唐)
　　·广教宝翔法师(钱唐)
　　·石壁行靖法师(钱唐)
　　·石壁行绍法师
　　·胜光瑞先法师(天台)
　　·通鉴知廉法师
　　·崇法愿齐法师
　　·高丽谛观法师
　　·吴越钱忠懿王
　　·常宁契能法师(温此下十师嗣昱师)
　　·通照觉明法师(钱唐千顷)
　　·安国至臻法师(下并钱唐)
　　·宝山怀庆法师
　　·明教晓乘法师
　　·宝藏悟真法师
　　·顶山怀至法师(姑苏)
　　·灵鹫志伦法师(下并钱唐)
　　·安国肃闲法师
　　·慈惠庆文法师(会稽)

宝云旁出世家
　　·(二世)天竺遵式法师
　　·延庆异闻法师
　　·兴国有基法师(四明)
　　·广慧体源法师(四明与矩师书)
　　·承天清晓法师(钱唐)
　　·钱唐善信法师(四明本纪)


　　章安旁出世家

　　禅师弘景。富阳文氏。贞观二十二年。于玉泉奉敕得度。依章安禀受止观。常诵法华。蒙普贤示身证明。天童奉侍左右。后于寺南十里别立精舍曰龙兴。天后证圣元年。诏同实叉难陀等译华严。自天后至中宗。凡三诏。入宫供养为受戒师。后乞还山。帝敕于林光宫。同天下名僧二十人修福置斋。帝亲赋诗。令中书令李峤等应和以为赠。师捧诗长揖振锡而行。天下荣之。
　　禅师吉藏。金陵人。七岁依兴皇朗法师出家。咨决大义。后游会稽止嘉祥寺。讲演法华自著章疏。智者再归天台。师与禅众百余人奉疏请讲法华不赴。暨章安弘法称心。因求法华玄义。发卷一览。即便感悟。乃焚弃旧疏深悔前作。来投章安咨受观法。炀帝时敕住京师日严寺。开演妙经四部云拥。唐高祖诏居延兴寺。一日晨起沐浴焚香。称佛名安坐而化。平时写造妙经二千部。讲法华三百遍。大品华严维摩大论。各数十遍。并著章疏行世。临终之日制死不怖论。投笔而化。
　　禅师明旷。天台人。依章安禀教观。广化四众专诵法华。章安撰八教大意。师首于三童寺录受。平时著述甚多。今所存心经疏耳。
　　禅师大慧。唐太宗赐号而忘其名。初闻章安说止观即得妙悟。隐居南岳专事修禅。鸟兽驯于坐隅。人服慈化。
　　禅师智拔。襄阳张氏。六岁依常济寺出家。日诵法华五纸。经中理义略有规绳。常曰。斯经乃诸佛出世大事也。一人一道非弘不通。周听既毕。入京师值吉藏禅师。命令覆述。师曰。一乘为云遂分为三亦可一乘为雨分为三否。众无对。藏师曰。拔公此问深得经旨。遂嘱以大法。后住耆阇山寺。常讲法华一年五遍。贞观十四年九月。于信士张英家开法华题竟。与众言别。即于座上加趺而化。

　　天宫旁出世家

　　禅师玄觉。永嘉戴氏。出家遍探三藏。精天台止观圆妙法门。四威仪中常冥禅观。因左溪朗公谢厉。遂与东阳策禅师。同诣曹溪见六祖振锡携瓶绕祖三匝。祖曰。夫沙门者。具三千威仪八万细行。大德何方而至生大我慢。师曰。生死事大无常迅速。祖曰。何不体取无生了无速乎。师曰。体即无生了本无速。祖曰。如是如是。于时大众无不愕然。师方具威仪参礼。须臾告辞。祖曰。返太速乎。师曰。本自非动岂有速耶。祖曰。谁知非动。师曰。仁者自生分别。祖曰。汝甚得无生之意。师曰。无生岂有意耶。祖曰。无意谁当分别。师曰。分别亦非意。祖曰。善哉善哉。少留一宿。时谓之一宿觉。翌日下山复回温江。学者辐凑。号真觉大师。睿宗先天元年。安坐示灭塔于西山。赐谥无相大师。塔曰净光。庆州刺史魏靖。缉所著文为十卷号永嘉集。
　　因草庵曰。魏靖收遗文总十篇为一集。答友人书。尚附其中。而不收证道歌者何耶。抑有说焉。以证道名歌。而如来设教修证之法。不出藏通别圆。今所谓道者。藏通修证乎。别圆修证乎。若舍此而别有修证者。得非永明所谓不依地位天魔外道者乎。义神智曰。讨疏寻经分别名相自不达耳。非经论过。不知讨谁疏耶。若慈恩等疏则可耳。若天台疏皆有方轨。摄法入心观与经合。非数他宝。岂可谓之分别名相而已哉。
　　洪觉范曰。梵僧觉称。谓西竺目此歌。为东土大乘经。若以义天跋别传议例之。此歌特未遭有识者。焚之耳。
　　论曰。左溪本纪。称为真觉为同门友。真觉传中。称左溪激厉遂谒曹溪。而又言精于天台止观之道。是知同学于天宫无可疑者。况永嘉集中全用止观遮照之旨。至此当益信。是宜系之天宫用见师授之意。但世传证道歌。辞旨乖戾。昔人谓非真作。岂不然乎。

　　左溪旁出世家

　　禅师神邕。字道恭。晋太尉蔡谟之后。世居越之诸暨。在襁褓中闻唱经声必凝神静听。年十三入道。依法华俊师。开元二十六年。奉敕得度。从俨师学四分律。俨曰。此子必为学者司南。既而去依左溪。学止观法华玄义。五夏敷演。听者悦服。天宝中游长安居安国寺。公卿问道结辙而至。适安史继乱振锡东归。道出襄汉。有著作郎韦子春。学瞻气刚与之酬酢。子春堕负满座惊服。中书舍人范咸叹曰。师可谓尘外摩尼(取若珠之明莹不染尘也)论中师子(取其论说若师子吼)既返故乡。居法华寺。自至德讫大历。频受众请登坛受戒。自丹阳以南。金华以北。称为教授师。建伽蓝于焦山赐额。大历初。中岳道士吴[竺-二+切]。造论毁佛。观察使陈少游。请决之。师约吴[竺-二+切]面论邪正。旗鼓才临[竺-二+切]已败北。遂著翻邪论三卷以攻余党。弟子智昂灵澈进明慧照等。依学有年。咸明禅慧。为当时闻人焉。
　　禅师道遵。字宗达。吴兴张氏。年二十。受具戒学毗尼。复参左溪习止观及法华三昧。尝从容谓门人曰。尧舜之民不必独义。教之至也。教若不至民何咎焉。乃广写法华。置经院于姑苏支硎山。举高行沙门二七人。常持法华。以烛继昼。用扬大雄之慈声。大历元年。郡刺史韦元甫。尚书刘晏等。尊慕大乘相与表奏。赐名法华道场。于是自江以东。置经院者十七所。皆法于师也。师于山中铸像写经。讲演妙法临坛度人。岁无虚景。天宝元年。于灵岩道场行法华三昧。忽睹大明上烛于天。身在光中以问荆溪。溪释之曰。智惠光明从心流出。将以显发第一义天者也。又尝见此身在空中坐。先达谓是垢尽理明洞达无碍之相。兴元元年七月晦。无疾告终。寺众同梦大殿忽倾。咸知法匠将亡之兆。传教门人灵输法盛道忻灵源。皆善弘禅法云。
　　禅师大义。萧山徐氏。七岁授经传。日诵数千言。年十二。入道于山阴灵隐寺。中宗登位覃恩度人。试诵法华中选第一。开元中。因丧亲入佛陇阅大藏以益冥报。遂谒左溪禀受止观大悟玄旨。常诵法华涅槃大小戒本。以为正业。临终之日。众闻弦管之声。议者谓天帝迎请诵经之相。
　　禅师元宗。永嘉吴氏。游学至江陵。谒左溪禀受禅要。后于紫金山专修禅观。初是山中多虎自师卜居。绝不见迹。一日学徒盛集。忽一老人趋拜座前。自言弟子乃虎。在此噬人多矣。因师开化得脱业躯。今将生天上特来报谢。言讫不见。大历二年。端坐示灭。
　　禅师道源。四明人。受业大宝寺(今慈溪永明)久依左溪咨受止观之法。洞达奥旨。学众心服(李华左溪碑云。明州道源。饱左溪之道味)。
　　禅师法源。受业越之法华。学左溪得其道(颜真卿。抚州宝应寺戒坛记。乃请止观大师法源。法泉。同住熏修。时大历六年也)。

　　荆溪旁出世家

　　禅师普门。岳阳何氏。父玠为常州仪兴尉。因家焉。师幼勤学问。登进士第入仕于朝。一旦悟世虚伪。抽簪去发居南岳寺。左右唯儒释典籍。麻衣葛履而已。既而去谒荆溪。学止观法华之旨深有造诣。善属文。尚古意。荆溪敬之待以友道。为释签辅行两序。自称普门子。其辞简健。历指习禅者之弊。梁肃称之曰。东南高僧普门元皓。予甚深之友也(送虚师序)贞元八年季冬六日。示寂于君山之偏室。春秋八十四。传教门人昙环。集遗文二百篇行于世(仪兴县君山乡。净乐寺。荆溪之受业。相去数里。有南岳寺)。
　　禅师元皓。字广成。吴门秦氏。初于龙兴寺从荆溪受法华止观之道。宴处山林居心三昧。后住开元寺。梁田二君劝其著述。乃注解涅槃。于首序中自录所证。著疏之时。感庭阶产异华。人世莫识。五采灵禽飞翔往来。元和十二年仲冬示寂。塔于虎丘之南原。师之同学知名者百余人。不列僧数者。翰林梁肃。谏议田敦。常侍崔恭三人也。门人禀教名世者。智净。仲仪。子瑜。道如。仲良辈。
　　禅师行满。万州南浦人。首造石霜学禅法。后住天台。听荆溪说止观顿悟妙旨。因栖止华顶峰下智者院充茶头。夜卧土床。烧粪扫以暖其下。脱衣就床。蚤虱群唼。或扪其衣。寂无有也。所居槛外大松上有寄生小树。遇师出坐必袅袅低俯。时谓此树为茶头作礼(袅而酌反长也)师于四十年间未尝便溺。或谓大士现身。受食而实不食。故致此也。开宝中。预告人曰。我且行矣。即请众诵文殊号。泊然而化。年八十八。尝著涅槃疏。禅师法颙。于毗陵建安寺筑止观堂。请荆溪讲说其中。梁肃为作止观堂记。
　　梁肃。字敬之。安定人。大历贞元间。文士多尚古学。唯肃最称渊奥。柳子厚记先友亦称。其最善为文。尝学天台之道于荆溪。深得心要。执弟子礼甚恭。以止观文义弘博览者费日。乃删定为六卷(慈云有云。文虽简要。而修相阙略)。又述统例以系于后。谓止观是救世明道之书。又为大师传论。备叙传教之大统。世谓论其文则雄深雅健。语其理则明白洞达。御史崔恭论之曰。知法要识权实。作天台禅林寺碑。达教源用境智。作荆溪大师碑(见崔恭作梁氏集序)又曰。朝廷尚德。故以公为太子侍读。国尚实录。故以公为史馆修撰。发号令敷王猷。故以公为翰林学士。三职齐著。则公之官于朝。不为不达矣。年过四十。士林归宗比夫颜子黄叔度。不为不寿矣。彼碌碌者老于郎署。白首人世又何补哉。
　　李华。字遐叔。赵州赞皇人。累中进士宏辞科。天宝十一年。徙右补阙。安录山乱屏居江南。李岘。表置幕府。擢吏部员外。即苦风痹。去官客山阳。勒子弟农。安于穷槁。晚事浮图法。不甚著书。唯士大夫家传墓版。州县碑颂。时时赍金帛往请。乃强为应。尝从荆溪受止观。为述大意一篇。大历初卒于家。

　　兴道旁出世家

　　法师守素。初从邃师受观心之法。既悟玄旨。入居京师大兴善寺。足不越阃长诵法华。至三万七千余部。夜则虎狼侍座听经。食则乌鹊就掌取粒。沙门幽玄赠之诗曰。三万莲经三十春。半生不踏院门尘。时以为实录。

　　高论旁出世家

　　法师悟恩。字修已。路氏常熟人。年十三。闻诵弥陀经心有所感。遂投破山兴福寺求度。初学毗尼。闻天台三观六即之说深符其意。晋开运初。造钱唐慈光因师室。因讲次覆述剖析幽微。时称义虎。及继踵开法。道名大播。初是一家教典。自会昌毁废文义残阙。师寻绎十妙研核五重。讲演大部二十余过。法华大意昭著于世。师之力也。与人言。不问贤愚悉示一乘圆意。或疑不善逗机。师曰。与作毒鼓之缘耳。平时一食。不离衣钵。不畜财货卧必右胁。坐必加趺。晨粥亲视明相。每布萨(此云净住)大众云集。潜然泪下。盖思大集有无戒满阎浮之言也。每以净业诲人。往生者多感瑞相。雍熙三年八月朔。中夜有白光自井而出。谓门人曰。吾报缘尽矣。乃绝粒禁言一心念佛。忽梦拥纳沙门。执金罏焚香。三绕其室。自称灌顶。吾已生净土。嘉汝所修。故来相迎。梦觉语其徒。犹闻异香。二十五日。为众说止观指归及观心大义。即端坐面西而逝。寺众文偃。闻空中丝竹铃铎之音。久而渐远。荼毗得舍利无算。后三十一年。法孙智圆。获遗骨于学众。乃凿石为塔。葬于马脑坡。
　　法师文备。字昭本。福之侯官郑氏诵法华维摩圆觉十六观小般若等。精练不忘。晋天福间。至会稽传百法论。闻天台三观为学者指南。遂来谒因师昼夜研心。凡法华净名光明疏句止观诸文。悉洞其旨。每与同门恩师。覆述观法莫逆于心。恩谓人曰。备虽后进。已与吾并驱于义解之途矣。恩师既没。复北面事恩以卒其业。师气度深靖终日如愚。或劝其诲人。师曰。讲授满门祖风未坠。抗迹开居从吾所好。于是陶神妙观。坐忘一室者。三十余秋。雍熙二年八月。微疾凭几三出圆相谓侍人曰。此吾所见净土事也。言讫累足而逝。
　　法师庆昭。字子文。钱唐胡氏。幼依开化院出家。十三受具戒。学天台之道。于奉先清师用力十七年。奉先谢世。众请师嗣讲。宛有父师之风。未几徙居石壁。属城南梵天。遇明舍所居为讲院。师徇请来居。讲风大振。天禧元年四月。无疾而化。平时讲说法华止观诸部。共百余周。传教弟子。自咸润而下九十七人。先是光明玄义有广略二本。恩师制发挥记解释略本。弟子清敏二师。共结难辞辅成师义。于是法智大师撰扶宗释难。力救广本十种观心。师与孤山亦撰辨讹。以救发挥之说。法智乃复备引前后之文详而论之。号十义书。而四明之学者。始指恩清昭圆之学。称为山外。盖贬之之辞云。
　　法师智圆。字无外。自号中庸子。或名潜夫。钱唐徐氏。学语即知孝悌。稍长常析木濡水。就石书字。列花卉若绵蕝(租曰反。汉书叔孙通治朝仪。为绵蕝野外习之。注云绵蕝者。束茅表位也)戏为讲训之状。父母异之令入空门。八岁即受具戒。二十一闻奉先清师传天台三观之道。负笈造焉。抠衣问辨。凡二年而清亡。遂往居西湖孤山。学者如市。杜门乐道。与处士林通为邻友。王钦若出抚钱唐。慈云遣使邀师。同往迓之。师笑谓使人曰。钱唐境上。且驻却一僧。师早瘿瘵疾。故又号病夫。讲道吟哦未尝少倦。预戒门人曰。吾殁后毋厚葬以罪我。毋建塔以诬我。毋谒有位求铭以虚美我。宜以陶器二合而瘗立石志名字年月而已。及亡门人如所戒。敛以陶器[(尸@禹)*斤]所居岩以藏之。不屋而坛。时乾兴元年二月也。得年四十有七。后十五年。积雨山颓。门人开视陶器。肉身不坏爪发俱长。唇微开露齿若珂玉。乃更袭新衣。屑众香散其上。而重瘗之(重音仲再也)崇宁三年。赐谥法慧大师。其所撰述文殊般若经疏。遗教经疏各二卷(净觉撰助宣记)般若心经疏。瑞应经疏。四十二章经注。不思议法门经疏。无量义经疏(玉慧觉撰杂珠记)普贤行法经疏。弥陀经疏各一卷。首楞严经疏十卷。世号十本疏主。又撰阐义钞三卷(释请观音经疏)。索隐记四卷(释光明句)。刊正记二卷(释观经疏)。表微记一卷(释光明玄)。垂裕记十卷(释净名略疏)。发源机要记二卷(释涅槃玄)。百非钞一卷(释涅槃疏金刚身品百非之义)。三德指归二十卷(释涅槃疏)。显性录四卷(释金錍)。摭华钞二卷(释圭峰兰盆疏)。西资钞一卷(释自造弥陀疏)。诒谋钞一卷(释自造心经疏)。谷响钞五卷(释自造楞严疏)。析重钞一卷(释自造文殊般若疏。大论云析重令轻)正义一卷(释十不二门)闲居编五十一卷(杂著诗文)皆假道适情为法行化之。旁赞云。尝谓楞严一经。剧谈常住真心。的示一乘修证。为最后垂范之典。门人有以撰疏为请曰。此经解者。已二三家。学者未安其说。师胡不以三观四教约文申义以启后人。师从之。研核大义。以为智者三止之说。与经悬契。净觉谓其得经之深非诸师所可及也(林间录。天台闻西天有首楞严。以世主秘严不肯传布。天台常遥礼愿。早至此土。又清凉云。此经吾不得而见之矣。当有宰官菩萨以文章翻译佛语。又数百年。当有肉身比丘。以吾教释此经)其疏四十二章经云。佛教东传。与仲尼伯阳之说为三。然孔老之训。谈性命未极于唯心。言报应未臻于三世。至于治天下安国家不可一日无也。至若释氏之为教。指虚空界悉我自心。非止言太极生两仪玄牝为天地根而已。考善恶报应悉我自业。非止言上帝无常天网恢恢而已。有以见仲尼伯阳。虽广大悉备。其于齐神明研至理者。略指其趣耳。大畅其妙者。则存乎释氏之教欤。又曰。复性有浅深。言事有远近。不得不异也。至于迁善远恶胜残去杀。不得不同也。

　　梵天昭法师法嗣

　　法师咸润字巨源。越上虞郑氏。七岁事等慈子明。进受具戒精究毗尼。因入天台读智者三观文有所省。遂诣钱唐开化昭师学。博通法华净名涅槃楞严之旨。昭师敬其夙成俾之分座。及昭师赴梵天。复令自代。景德四年。上虞宰裴焕。与里中缁素。迎还等慈宣演大教。天喜初。徙讲郡之隆教。述签疑以三种消伏。俱约圆论。为净觉所破。昭师示寂。复授以罏拂。嗣居梵天。讲演无虚日。天圣三年。徙居会稽永福。聚徒五百。日遣众行化以供二时。尝造普贤像率众行道。大士放光证明。时人尊之。曰忏主。谓可亚慈云也。门人述其德曰。师踞猊床挥麈柄。时渐三纪。五舍百讲。业成名立无愧古人。乃请李淑。撰传教弟子题名记。善朋为之首云。

　　孤山圆法师法嗣

　　法师惟雅。久依孤山悉得其旨。孤山制西资钞以解弥陀疏。扶病隐几口占其文。使雅师笔之。初日午后染毫。翌日初夜绝笔云。
　　镜庵曰。孤山以高世之才弥天之笔。著十疏以通经。述诸钞以解疏。其于翼赞教门厥功茂矣。但其相承所说法门。言境观则以真心为境。论总别则以理性为总。判事法二观不许修证。废光明广本。不用观心。唯论心具心造不许色具色造。如是等义布诸简策。于是义学之士有习其说者。世必指为山外诸师之见。惜哉。夫称宗师者须具三眼。一曰教眼。明识权实大小之法也。二曰道眼。亲践诸行修证之门也。三曰宗眼。深穷圆顿即具之旨也。往往山外诸师宗眼未明。以故所见未臻圆极耳。别教菩萨。神通智慧岂容思议。以由未证圆位被斥为权。又初地不知二地举足下足。一切圣贤皆以无为法而有差别。然则议山外者。请以此意恕之。

　　净光法师旁出世家

　　法师行靖与行绍。皆钱唐人。同依寿禅师出家。通练律部。同居石壁寺(去杭二十里在龙山之西)时韶国师法道大振。初往从之。国师观其法器。即使往学三观于螺溪之席。二师既偕往。讲求大义旦夜不息。未几所学已成乃复回石壁为众讲说。前后五十年。确守山林之操。未尝出游闾里。吴中宿学皆服其高洁。嵩明教论之曰。出家于寿公。学法于寂公。见知于韶公。三皆奇节异行不测人也。二师皆得以亲事之岂不伟欤。
　　法师知廉。赐号通鉴。久学螺溪。以其师崇建殿宇。将永岁寒之绩为请彭城公钱俨(忠懿王弟)作传教院碑于螺溪。时太宗雍熙三年也。
　　法师愿齐。钱唐人。吴越国时。赐号崇法。初传净光之道精研止观。后参韶国师发明玄奥。周显德初。螺溪居民张彦安诣净光曰。家居东南里所。阴晦之夕。必有鬼神吟啸考击钟鼓之声。又尝梦龙游其地。非愚民所居。愿以奉师。师往视之。见山水秀异谓众曰。此伽蓝地也。梦龙游者。岂龙树之道将兴此地耶。因纳之。愿齐初为法华绍岩弟子。闻其事以白师。辍众施三万为建法堂厨屋。覆苫累块悉尚朴素。盖禀师之诫也。既成。净光与学徒二十人俱往。既而云居韶禅师(寺在天台)为疏于汉南王(忠懿王子。吴越亦尝改元称帝。有宝正宝泰之号。其诸子多封王。有汉南邓许秦陈诸王之称。见临安志)即施财。架忏堂诸屋以广之(见钱俨撰传教院碑及传灯)。
　　法师谛观。高丽国人。初吴越王因览永嘉集同除四住之语以问韶国师。韶曰。此是教义可问天台羲寂。即召问之。对曰。此智者妙玄位妙中文(妙玄既散失不存。未审何缘知之。必寂师先曾见残编耳)唐末教籍流散海外。今不复存。于是吴越王遣使致书。以五十种宝往高丽求之。其国令谛观来奉教乘。而智论疏。仁王疏。华严骨目。五百门等。禁不令传。且戒观师。于中国求师问难。若不能答。则夺教文以回。观师既至。闻螺溪善讲授即往参谒。一见心服遂礼为师。尝以所制四教仪藏于箧。人无知者。师留螺溪十年。一日坐亡。后人见故箧放光。开视之唯此书而已。由是盛传诸方。大为初学发蒙之助云。
　　述曰。吴越王杭海取教。实基于同除四住之语。及观师制四教仪。至明圆教中故特标永嘉云者。所以寓当时之意。俾后人无忘发起也。此书即荆溪八教大意。观师略加修治。易以今名。没前人之功。深所不可。
　　吴越忠懿王钱弘俶。字文明。世为杭之临安人。祖武肃王镠(音流)唐僖宗时。率乡兵破走黄巢。名闻江淮。复以八都兵讨刘汉宏并越州。以奉董昌。而自居于杭。昭宗时。昌以越叛。镠遗书。切责不听。乃悉兵诛之。自是尽有浙东西之地。乾宁四年。始封吴越王。梁开平初。加封尚父淮海节度使。传子文穆王元瓘。瓘子忠献王仁佐。忠献破李景兵。取福州。既卒弟倧嗣位。明敏严毅。为大将胡进思所忌逐之(子孙私谥为逊王)。乃迎立俶。即文穆第九子。俶始于晋开运中为台州刺史。
　　本朝太祖建隆元年。授天下兵马大元帅。乾德元年冬。郊礼遣子惟浚入贡。开宝八年。随王师克金陵(南唐李后主)九年二月入朝。诏赐剑履上殿。诏书不名封。其妻孙氏。为吴越国王妃。四月归国。太宗太平兴国三年三月入朝。乞以所管十三州版籍归天府。诏许之。改封淮海国王。赐玉册金印。居京师礼贤宅。子惟浚。惟治。皆以节度领郡事。忠懿居京师。十二年而薨。富贵荣盛莫与为比。忠懿天性诚厚。夙知敬佛。慕阿育王造八万四千塔。金铜精钢冶铸甚工。中藏宝箧印心咒经。亦及八万四千数。布散部内以为填宝镇。镇钱唐诸邑。西湖南北山诸刹相望。皆忠懿之创立也。尊事沙门。若天台韶国师。永明寿禅师。皆待以师礼。又尝召螺溪寂法师。至金门建讲。问智者教义。以典籍不全。慨然遣使赍重宝。求遗书于高丽日本。于是一家教卷复见全盛。螺溪得以授之宝云。宝云得以传之四明。而法智遂专中兴之名。推原其自实忠懿护教之功为多也。王尝造金字法华经二十部。散施名山(今国清所藏是其一)。
　　述曰。清猷赵公有言。钱氏五王三世。凡百年。当天下大乱。以数州之地盗名字者甚众。独吴越奉屡朝之正朔。不绝贡献。不失臣节。暨皇宋受命。又能封府库籍郡县。请吏于上。仁足以保民。智足以全族。唯钱氏一门耳。欧阳公五代史。则曰钱氏崛起。非有功德。百年之际。虐用其民。嘻何二公立论之相戾耶。当五季时崛起而僭号者。曾何有乎功德。重敛以困民。穷兵以杀民。天下皆是也。岂能若钱氏全民土而归圣朝耶。至哉清献之辞。仁以保民。智以全族。欧阳亦太过论矣。

　　国清昱法师法嗣

　　法师契能。永嘉人。神悟谦公之师。得教旨于昱法师。主天台常宁。讲道不倦。自智者而来。以炉拂传授为信。至师嫡承为十四代。晚年以授扶宗忠师。扶宗曰。吾得法广智矣。敢辞。师乃藏之天台道场。遂不复传。
　　述曰。螺溪门弟子以百数。而本传指宝云为高弟。不载昱师名。疑昱师见螺溪在最先。故早传炉拂。宝云后至。而其道大振。故传中推为上首。以此言之。在道不在炉拂也。夫炉拂祖师之信。器传之久。不能无弊。或以情得。或以力取。于道何预焉。能师欲传之扶宗。而辞不受。固也。藏之祖师行道之场而去。宜也。向使扶宗妄受复妄传。适足以起后人之纷诤。于道何在焉。

　　宝云旁出世家

　　法师遵式字知白。叶氏。天台宁海人。母王氏。乞男于观音。梦美女以明珠与而吞之。生七月能从母称观音名(太祖乾德元年癸亥岁生)稍长不乐随兄为贾。潜往东山依义全师出家。全先梦有童子踞佛像之首。已而师至。年二十(太宗太平七年癸未)往禅林受具戒。明年习律学于守初师。继入国清。普贤像前烬一指。誓传天台之道。雍熙元年。来学四明(年二十二)道中梦老僧谓曰。吾文殊和尚也。及见宝云。正所梦僧即北面受业。未几智解秀出。智者讳日然顶终朝。誓力行四三昧。端拱元年。宝云入寂。师乃反天台。以苦学感疾至于呕血。毅然入大慈佛室用消伏咒法。自诅曰。若四教兴行在我。则其疾有瘳。不尔则毕命于此。至三七日闻室中呼曰。遵式不久将死。师益不懈。五七日见死尸盈室。师践之而行。其尸即没。满七七日室中声曰。十方诸佛增汝福寿。其名寐见一巨人。持金刚杵。以拟其口。又尝亲见观音。垂手于师口引出数虫。复舒指注甘露于口。身心清凉宿疾顿愈。既而顶高寸余。手垂过膝。声若鸿钟。肌如白玉。淳化元年(年二十八)众请居宝云。讲法华维摩涅槃光明。未尝间歇。有施氏怀胎驴。日伏座下。若听法状。如是四旬。产已不复至。尝往见法智。闻门外謦欬呼侍者曰。适闻外声。有若圣人然。侍者亟出视。反报言。慈云至。法智大惊曰。吾兄转报矣。至道二年。结缁素专修净业。作誓生西方记。又自幸观音幽赞。命匠刻旃檀像及自身顶戴之相。撰十四誓愿纳其腹。工有误折所执杨枝者。师大惧即手接之(此像今在天竺忏殿)不胶漆而合。咸正三年(真宗)四明大旱。郡人请祈雨。师同法智异闻师。率众行请观音三昧。冥约三日不雨当焚其躯。如期雨大至。太守苏为建碑以述灵异。四年。寓慈溪大雷山。治定请观音消伏毒害忏仪。五年(师年四十。自淳化庚寅至咸平四年辛丑。凡十二年居四明)归天台主东掖。以徒属之繁。即西隅益建精舍。率众修念佛三昧。有白鹤庙居民甚神之。师与神授戒改祭为斋。神与民居听命。乃为著野庙志以戒之。祥符四年。章邭公(得象)领那事。夏制之始延师入景德讲止观。垂毕有三沙门披纳而至。请预盂兰盆讲席。揖其坐忽不见。道经黄岩。有豕奔伏于前。推其来。乃逸于屠肆者。偿其直而豢于妙喜寺。名之曰遇善夫豕。赤山寺濒海而高。师遽谓人曰。此宜建塔。先是山巅有异光。中有七层浮图之形。光照海上周四十里。皆渔人之簄梁。或以语师。师喜其有先兆。遂建塔焉。于是居人感化不复为渔。时东山结忏会。天大旱。师卓锡石缝。泉即激涌(今石眼泉)七年。杭昭庆齐一。率众致请。初杭人屡请西度未之许。至是始见从。师尝梦居母胎十二年。及出台入杭。果应其数。师至昭庆。大扬讲说。杭俗好以酒肴会葬。师为说佛事之胜。卒变荤为斋。因为著戒酒肉慈慧法门。尝夜施搏食于水滨。渔者闻众鬼曰。今夜雪甚。师不至矣。一鬼曰。师慈悲人必不忌我。须臾师笼灯踏雪而至。八年苏人。以郡符迓师于开元建讲。缁素毕集。不荤饮者倾市邑。屠酤不售。官监有失课之言。师辞其徒曰。智者遣晋王书。有言六恨。其一谓以法集动众妨官为人所忌。余今德薄安可久留。遂幡然复杭(智者遗书云。荆溪法集众一千。学禅三百。州司惶虑。谓乖国式。岂可聚众用恼官人。故朝同云合。暮如雨散。设有善萌不获增长。此五恨也)刺史薛颜。始以灵山命师居之。即隋真观师所营天竺寺也。寺西有陈时所植桧。巢寇燎毁仅存枯蘖。是年冬枝叶复生。因名重荣桧。赋诗刻石。以兆道场重建之瑞。治定往生净土忏仪。九年。天台僧正慧思诣京师因盛称师之道。始赐紫服。三月。天台郡人。以郡符请赴石梁寿昌讲法华。八月过东掖。十月复归天竺。天禧元年。侍郎马亮守钱唐。雅尚净业造师问道。师为撰净土行愿法门。净土略传。职方郎中崔育才。问施食之道。师为观想一篇(见金园集)三年。丞相王文穆公抚杭(名钦若相真宗)首率僚属访师山中。请讲法华及心佛众生三法如义。才辩清发。衣冠为之属目。公对众嗟赏曰。此道未始闻。此人未始见也(别集中有讲题)师以天台宗教本末具陈于公。四年。公为奏锡天竺旧名。复其寺为教。而亲为书额。复与秦国夫人施财六百万以建大殿。公致书问天台立教及解经义旨。与今古孰为优劣。师先答立教大义。次出诸子索车之文。录古义一二。及慈恩破天台义。对智者正释。并决是非。以为古今诸师无一可取。公览文识义益加信喜(文见别集)师以智者昔于天台江上护生事白于公。因奏请西湖为放生池。为主上祝寿。后文穆尹应天府。因微疾梦与师会。疾即除愈。遂奉书道其事。及移镇江宁(升用)迓师府会。朝夕问法。一留三月。因为著十法界观心闻住。南岳心要偈。会乾元即公以其道闻于上。乃赐慈云之号。乾兴元年。章懿太后(仁宗母华氏。钱塘人。其父仁德)以师熏修精进。遣使赍白金百两。命于山中为国行忏。师为著金光明护国道为静上之。因奏天台教文。乞入大藏。事未行而公薨。天圣元年(仁宗)内臣杨怀古降香入山。敬师道德复为奏之。明年始得旨入藏。赐白金百两。饭千僧以为庆。师乃撰教藏随函目录。略述诸部文义。谓玄义。统明五时广辨八教。出世大意蕴乎其中。文句者。谓以统句分节经文。荆溪各有记释。犹五经之有正义也(唐孔颖达为五经作正义)止观者。定慧之异为即法华之行门也。前玄义文句。皆明佛世当机得益之事。经有托事附法观心之文。非部正意。今止观正是智者说己心中所行法门。自行因果化他能所无不具焉。又于普门品加别译重颂。缁素皆遵诵之。天圣四年。谏议胡则守郡。屡入山问道。欣领法要。为施金造山门廊宇。五年中秋月望之夕(望作望非)桂子降于殿庭。师取其实播种林下。乃作桂子之诗。六年正月。遣学徒往四明。致祭于法智。有祭文悼诗之作。始于寺东建日观庵。送想西方为往生之业。九年。讲净名经。忽谓其徒曰。昔在东掖讲此经。梦荆溪授我经卷。及出室。视日已没。今吾殆终此讲乎。因与众诀曰。我住台杭二寺。垂四十年。长用十方为意。今付讲席。宜从吾志。命弟子祖韵曰。汝当绍我道场。持此炉拂。勿为最后断佛种人。遂作谢三缘诗。谓谢徒属绝宾友焚笔砚也。是年八月。徙居东领之草堂。明道元年十月八日示疾。不用医药。唯说法以勉徒众。十日令请弥陀像以证其终。门人尚欲有祷。以观音至。师炷香瞻像祝之曰。我观观世音。前际不来后际不去。十方诸佛同住实际。愿住此实际。受我一炷之香。或扣其所归。对以寂光净土。至夜奄然坐逝。师尝制龛铭曰遐榻。既入敛越七日。形貌如生。寿六十九。夏五十。逝之夕。山中人见大星殒于灵鹫峰红光赫然。禀法者。文昌等二十五人。登门学者以千数。度弟子若虚辈垂百人。明年仲春四日。奉遐榻葬于寺东月桂峰下。与隋观法师为之邻焉。师幼善词翰。有诗人之风。其诗集。曰采遗。曰灵苑。其杂著。曰金园。曰天竺别集。皆行于世。有贵官注楞严求师印可。师烹烈焰谓之曰。合下留心佛法。诚为希有。今先申三问。若答之契理。当为流通。若其不合当付此火。官许之。师曰。真精妙元性净明心。不知如何注释。三四四三宛转十二流变三叠一十百千。为是何义(昔师注者云。初变一为十。以三世四方互成十二。次变十为百。三世四方互成百二十。三变百为千。三世四方互成千二百。是为一根功德之数。总六根为七千二百。除眼鼻身三根。各亏四百。实得六千。为六根功德也。一为变生十百千为三叠。凡三番织成其数)二十五圣所证圆通。既云实无优劣。文殊何得独取观音。其人罔措。师即举付火中。于是楞严三关自兹而出。仁宗阅师所进光明护国仪。至圣帝仁王慈临无际之文。抚几叹曰。朕得此人足以致治。亟令宣召则已入寂矣。师始出家。郡校诸生。慕师才俊勉回业儒。为诗答卢积。中有真空是选场大觉为官位之句。人多诵之。常行三昧。以九十日为期。于行道四隅置鏊炽炭。遇困倦则渍手于鏊。十指唯存其三。其建光明忏殿。每架一椽甃一甓。辄诵大悲咒七遍以示圣法加被。不可沮坏之意。故建炎虏寇。积薪以焚。其屋俨然。暨方腊陈通之乱。三经寇火皆不能热。至今异国相传。目为烧不著寺。兹岂独显教门之神迹。诚有以彰国家之有道也。崇宁三年。赐号法宝大师绍兴三十年。特谥忏主禅慧法师。塔曰瑞光(行业曲记。修三昧记。天生诸集。宗源记)。
　　镜庵曰。道籍人弘人必依处。此三者不可不毕备也。吾道始行于陈隋盛于唐。而替于五代。逮我。
　　圣朝。此道复兴。螺溪宝云振于前。四明慈云大其后。是以法智之创南湖。慈云之建灵山。皆忌躯为法。以固其愿而继之以神照启白运。辩才兆上竺。于是浙江东西并开讲席。卒能藉此诸刹安广众以行大道。孰谓传弘之任不在于处耶。然灵山之刹。三罹寇火而不能坏。此岂非至人诵咒加功愿力坚固之验也哉。
　　江州太守许端夫。序其诗曰。慈云之诗。文贯于道。言切于理。酷似陶彭泽。盖合于情动形言止乎礼义之意。昔贯休作禅月集。初不闻道。而才情俊逸。有失辅教之义。中庸子作闲居编。言虽鸣道而文句阘冗。有失诗人之体。慈云则不然。文既清丽。理亦昭显。雅正简淡。有晋宋之风。盖其道业宏大。故诗名不行也。
　　法师异闻。余杭人。潜心天台之学。每谓但解未足以展志。故汲汲以修诸三昧为要务。及来参宝云尽通其旨。至道三年。法智弘道于延庆。辅赞之功为多。以寺宇颓毁。乃同丹丘觉圆并力经理。不逾三载众工毕就。法智立诚誓之石。示十方之规。必联次师名。称二师云。后同法智结十僧。行长忏三年。誓焚躯以报佛恩。时杨文公。屡贻书劝止。事竟不行。师居延庆四十年。凡法智所修三昧未尝不预。
　　法师有基。字及贤。钱唐王氏。母梦梵僧授以舍利吞之。遂有娠。生五岁。从天台寿昌法超为师。十岁受具。闻四明宝云传智者教往事之。授以法华止观。随言解义曲尽其妙。端拱元年。郡人请演教于太平兴国寺。学者常数百人。每白黑月必集众自升高座诵菩萨戒法。劝道族念佛四十年至万人。凶年持钵以供听众。祥符八年六月示疾。弟子令祥请曰。和尚西归宁无留训。师乃广谈圆旨经时不已。众忽见西方现光空中乐奏。师曰。西方三圣人来也。即右胁西向而化。荼毗舍利莫数。门人悟持。结塔于慈溪之灵龟山。有梦师威仪迎往西方者。有梦师坐青莲花对佛说法者。有梦三身如来入灵塔者。有梦弥陀授记为超壮如来者。法智闻其逝叹曰。卧病谈玄临终见佛。是可敬也。内翰杨亿。致敬真相为之作赞(全三学撰行业碑。在福源○此卷一百一十八人。本纪止录三十三人。余者遗失)。

　　佛祖统纪卷第十(终)



　　佛祖统纪卷第十一

　　　　宋景定四明东湖沙门志磐撰

　　诸师列传第六之一

天竺式法师法嗣
　　·(二世)妙果文昌法师
　　·明智祖韶法师
　　·法喜清鉴法师
　　·真净思永忏主
　　·保庆法润法师
　　·天竺本融法师
　　·天竺思悟侍者
　　·丞相王钦若
　　·谏议大夫胡则
　　·职方郎中崔育才
　　·侍郎马亮
　　·(三世)妙果天授法师(嗣昌师)

海月慧辩法师(嗣明智五人)
　　·净慧思义法师
　　·辩才元净法师
　　·神智载升法师
　　·广惠居白法师
　　·(四世)法宝从雅法师(嗣海月二人)
　　·慈行智深法师
　　·圆应德贤法师(嗣净慧五人)
　　·神智仲元法师
　　·慈觉永堪法师
　　·寂照慧日法师
　　·圆悟思尚法师
　　·法鉴若愚法师(嗣辩才二人)
　　·灵山则章法师
　　·(五世)指源如杲法师(嗣法宝)
　　·慈明慧观法师(嗣神智)
　　·慈受子琳法师(嗣慈觉)

兴国基法师法嗣
　　·(二世)兴国令祥法师
　　·福源悟持法师

钱唐晓法师法嗣
　　·(二世)法显遇成法师
　　·(三世)兜率守仁法师
　　四明法智之作兴也。天下学士靡然向风。嗣其业而大其家者。则广智神照南屏三家为有传明佛意示家法。用广垂裕无穷之谋中兴教观。逮今为有赖。此诸师列传之所由作也。若夫慈云一家。昌韶诸师之后。五世而蔑闻。今备叙列传。而先慈云之派者。将以顺其承袭。而不使紊杂乎四明三家之子孙也。

　　天竺式法师法嗣

　　法师文昌。永嘉人。久依慈云克尽其道。时众推为前列。复往南湖见法智。所诣益远。既而旋乡。为妙果第一世。妙宗新成。寄写本嘱其讲授。且戒之曰。或有异处。可札取附来。慈云门弟授讲者二十余人。师为之首(见慈云行业记。四明与矩师书)。
　　法师祖韶。天台刘氏。赐号明智。十九通法华。得度入东掖参慈云得其奥旨。既而侍师迁灵山居第一座。慈云将居草堂。谓师曰。汝当往代本如居能仁。而俾之来继此山。师即著草屦。欣然而行。至江滨呼其回曰。吾试汝耳。汝当竟住此山。师既奉命。一遵成规。讲训之外。行四三昧为常课。栋宇未具力为经理。一日告众曰。吾受慈云之寄。今老矣。亦将有东岭之事。慧辩为吾上首。其善继我乎。遂入草堂以自晏晦。未几示疾趺坐而逝。年七十二。腊五十二。师昔于东掖行光明三昧百昼夜。至期方半。忽见旌幢满前。导者呼曰。大辩尊天。师即作揖。天曰。师所住处。传通大乘利益群品。言讫而隐。常往京师道出淮泗。梦僧摩顶曰。吾文殊和上也。示汝五无生义。既觉五藏豁然如咀冰雪。又梦入古寺。见僧踞坐谓曰。吾为汝说第一义谛。闻毕如甘露灌顶。即见依正皆如云影。有人问曰。人见和上何因欢喜。曰视人常若佛想。
　　法师清鉴。云间人。赐号禅慧。为慈云撰炽盛光念诵仪序。其略云。慈云尊者。以行光教门。弟子清鉴。以所禀四种三昧行法遗编。独炽底光未广流布。遂因其旧五章。补助始末。加示法释疑之二。以为七科。
　　忏主思永号真净。入道于秀之胜果。久亲慈云勤修净行。时众高之。谓足上拟其师。亦称忏主(此下本纪遗失二人)。
　　侍者思悟。钱唐人。侍慈云讲最久。故能深达观道。善持咒法。加水以愈人疾。求者如市。当课诵时。身及奉像俱出舍利。天圣三年。慈云欲以智者教卷求入藏。文穆王公将闻之朝。悟曰。此非常事也。小子将助之矣。乃绘千手大悲像。课咒以誓曰。事果遂。当焚躯为报。会公薨。悟诵咒益精。明年得旨。师喜甚。积薪为楼。白慈云求火种。云于罏中举红炭与之引手以承。了无难色。即入薪楼。火息之后。袈裟覆体俨如其生。慈云乃加香木。行咒愿以焚之。随焰而化。五色舍利无论其数。三岁之后求者尚获。慈云为赞以刻石曰。悟也吾徒。荷法捐躯。其焰赫赫。其乐愉愉。逮火将灭。俨如加趺。逮骨后碎。粲如圆珠。信古应有。今也则无芳年三十。真哉丈夫(此下本纪遗失宰官四人)。

　　明智韶法师法嗣

　　法师慧辩。字讷翁。华亭傅氏。号海月。受业普照。初游学天竺。至合涧。有老人冠带逾梁。迎揖入门而失。明智一见大奇之。即尽心学教观。明智将老。命居第一座以代讲。一夕梦章安以金篦击其口曰。汝勤诲人当得辩慧。尝苦脾疾。梦天神以金槃盛水。使之瞑目。引其肠浣之。后八年。明智俾继主席。翰林沈遘。治杭任威。见者多惶惧失据。师从容如平生。遘异之。任以都僧正。苏子瞻时为通守。为序以赠之曰。钱唐佛僧之盛。盖甲天下。道德材智之士。与妄庸巧伪之人。杂处其间号为难齐。故僧正副之外。别补都僧正一员。簿书案牒。奔走将迎之劳。专责副正以下。而都师总领要略。实以行解表众而已。师既莅职。凡管内寺院虚席者。即捐日会诸刹及座下英俊。开问义科场。设棘围糊名。考校十问。五中者为中选。不及三者为降等。然后随院等差以次补名。由是诸山仰之咸以为则。讲授二十五年。学者常及千人。夜有盗入其室脱衣与之。令从支径去。晚年倦酬酢。以六事随身。归隐草堂(衣钵坐具纸被拂子手炉为六)吴越大旱祷天竺观音像。久不应。师时以疾昼寝。梦老人白衣乌帽告曰。明日午中必雨。如期果验。远近感师诚致。熙宁六年七月十七日。旦起盥濯。告众就别。合掌加趺而化。初师遗言。须东坡至方阖龛。四日坡至。见趺坐如生。其顶尚暖。坡尽敬而退。
　　东坡集云。师没后二十一年。余谪惠州。师之弟思义。嘱参寥求作赞。因序之曰。余在杭。梦至西湖。有大殿榜曰弥勒下生。故人海月辩才之流。皆行道于其间。乃作三绝。以吊之云。欲寻遗迹强沽裳。本自无生可得亡。今夜生公讲堂月。满庭依旧冷如霜(其一)其后参寥。往颍水谒子由曰。辩才既以子瞻故得铭于公。海月独未有铭乎。子由亦为铭其塔。
　　法师思义。字和甫。湖之武康凌氏。试法华中第一得度。依明智学。随闻随悟。常开帏出十问。师答之悉契旨。明智退居草堂。众送入室。既散师犹侍右。智曰。汝适何见。答曰。见大众拜而退。智曰。吾示汝将来义。当住此山绍隆大教。后后亦来居此室也。师历修四三昧行。忽颈上生一肉瘿。夜梦功德天食之以桃其疾即消。熙宁四年。赐紫服号净慧。丞相苏颂帅杭。请居天竺。大振法道。住山二十三年。退闲草堂。皆如明智之记。元祐三年二月十八日。中夜趺坐别众而逝。大众诵念久之。忽复语云。侍观音大士。行见一沙门。金色长身垂臂谓我曰。报缘未尽。过七日当遣迎。至二十五日。复趺坐而化。瘗龛之日。有赤云垂布。如引导之状。向西而隐。
　　法师元净。字无象。徐氏。杭州於潜人。客有过其舍者曰。嘉气上腾当生奇男。既生左肩肉起如袈裟绦。八十一日乃没。伯祖异之曰。宿世沙门必使事佛。八十一者。殆其算欤。及师之终果符其数。十岁出家。每见讲座辄曰。吾愿登此说法度人。十八就学于慈云。不数年而齿高第。后闻明智讲止观方便五缘曰。净名所谓。以一食施一切。供养诸佛及诸贤圣。然后可食。此一方便也。师悟曰。今乃知色香味触本具第一义谛。因泣下如雨。自是遇物无非法界。代讲十五年。杭守吕臻请住大悲阁。严设戒律。其徒畏爱。臻为请锡紫衣辩才之号。七年。翰林沈遘抚杭(仁宗嘉祐)谓上竺本观音道场。以音声为佛事者。非禅那居。乃请师居之。凿山增室广聚学徒。教苑之盛冠于二浙。神宗熙宁三年。杭守祖无择。坐狱于槜李(槜音醉地名今秀州)师以铸钟。例被追辨。幸而得释。寓止真如兰若。拟金錍设问答述圆事理说。发明祖意之妙。元丰元年。有利山门施资之厚者。倚权以夺之。众亦随散。逾年其人以败闻朝廷复卑师。众复大集清献赵公与师为世外友。为之赞曰。师去天竺山空鬼哭。天竺师归道场重辉(东坡寄诗云。道人出山去。山色如死灰。白云不解笑。青松有余哀。忽闻道人归。鸟语山容开。云云)三年复谢去。居南山之龙井。士庶争为筑室。遂成蓝宇。六年。太守邓伯温请居南屏。越明年。复归龙井。时灵山虚席。师以慈云师祖道场俯就众请。及月余于禅定中见金甲神。跪前曰。法师于此旧无缘不宜久住。既奉冥告遂还龙井。元祐四年。苏轼治杭。尝问师曰。北山如师道行者几人。师曰。沙门多密行。非可尽识。坡子迨生四岁不能行。请师落发摩顶。数日即善步(坡诗云。师来为摩顶。起走趁奔鹿)将示寂。乃入方圆庵(秦观记米芾书)宴坐谢宾客。止言语饮食。招参寥告之曰(参寥道潜)吾净业将成。若七日无障。吾愿遂矣。至七日出偈告众。即右胁吉祥卧。奄然顺寂。时元祐六年九月晦日也。塔成。弟子怀楚。诣汝阴请志于东坡。坡命子由为之铭。师讲说不间昼夜。尝曰。鬼神威德不具者。昼不得至。夜中人静庶几能听。焚指供佛左三右二。有欲效之者。师止之曰。如我乃可修西方净业。未尝须臾废。或祷大士求放光。光即随现。沙门熙仲对食。视师眉间有光。遽起揽之得舍利数粒。后人常于卧处得之。嘉兴令陶彖有子得魅疾。祝之即愈。诸暨陈氏。久患心疾漫不知人。警以微言醒然而悟。布衣李生。久习禅观辩而无行。欲从师出家。东坡为之请。未言其名。力拒不许。若先知然。秀州狂僧号回头。以左道惑众。宣言欲建大塔为吴人植福。施者云委。以师不可欺惮于入杭。先遣使愿以钱十万供僧。师答曰。承以建塔净财欲饭僧。教有明文不许互用。狂人大惭而止(坡公遣祭文略云。我初适杭。尚见五公。讲有辩臻。禅有琏嵩。后二十年。独余此翁。今又去矣。后生谁宗)。
　　镜庵曰。道大德尊。智高辩富。作大法主。为世所宗。而于出处饮啄之缘。犹未得其自在。住上竺几二十年。居灵山仅及一月。然则结缘之论。虽大贤有所未免。
　　法师载升。会稽人。号神智。久参明智。时辈推其善说。先是钱武肃王帅杭日。尝患目眚。夜梦素衣仙人言。自永嘉来。明旦永嘉僧。投牒愿以观音像献。言得之海潮。诸山迎之不能举。即而示梦欲归越城。武肃即具威仪迎至。一见像已目即还明。乃创庵名兴福。以奉之像。坐高六尺。梵相奇伟。灯夜迎望犹若生人。元祐问师来居兴福时清献公为帅。亢旱大疫久祷不应。遂罢遣群祀。请师迎像入府。恳祷一夕甘雨如注。疫亦以息。公为奏于朝。赐师神智。庵名圆通(此下本纪遗失一人)。

　　海月辩法师法嗣

　　法师从雅。钱唐人。赐号法宝。始从海月学通止观。乃自谓曰。言清行浊贤圣所诃。遂入南山天王院诵法华至五藏(言藏者。且以五千四十八为数)。
　　金刚般若四藏。弥陀经十藏。礼舍利塔十遍(言遍者。以八万四千拜为数)礼释迦三十万。拜弥陀百万。拜佛号五千万声。礼法华一字三拜者三过。心期净土。一生坐不背西。宪使无为杨杰为制安乐国赞三十章以美之。其一云。净土周沙界。何劳独指西。但能从一入。处处是菩提。师欲广化世俗。遂于受业净住寺。图九品三辈。刻其赞于石。观者皆知感化。一日无病趺坐而亡。有天乐鸣空异香入室之瑞。
　　法师智深。赐号慈行。嘉禾沈氏。初依海月学教观。既成归受业崇福西寺开长堂云水供。建光明期忏会。二十年如一日。专念净土劝人称佛号。从化者不知数。政和乙未六月坐亡。留龛七日色不变。荼毗之日异香袭人。人收舍利与骨俱尽。

　　净慧义法师法嗣

　　法师德贤。临安人。赐号圆应。为儿时相者曰。他日当有官厄。唯出家可免。父信之。令往依叔父海月。月斥之曰。我翁孙相继家业始成。汝欲来此作主人耶。师遂去。暨落发复往天竺参净慧。大明教观之道。久之遂居第一座。有俗士谒净慧言。室女为崇所娆。乍啼乍哭。愿师慈救。慧曰。我首座可以治此。士往扣之。师乃令女所居阁上设一榻。既至即就榻睡。少时竟去。女白父曰。适蒙法师开悟于我。今永去矣。自是神识安定。净慧闲居草堂。师继其席。果符海月主人之记。居五年无疾而终。语门人曰。吾生前以道力免难。死后恐不能逃。门人造像入祖堂。乃用铁护其项。建炎中。金虏真珠王子。领兵犯浙。入天竺升祖殿。众像皆避席而揖。独师像不为动。王怒令斩之。以颈有铁不可伤。乃令积薪盈门纵火焚之。薪尽而屋如故。虏大惊赞礼而退。
　　法师仲元。号神智。妙年纳戒。即学教于天竺净慧。及继主祖父道场。道风大振。六年将退间草堂。请首座永堪以自继。且谓之曰。首座寮中什物并留后人。方丈所用亦自足。师止携三衣一钵香合拂子尼师坛纸被浴具。世称为七事随身。过草堂及观首座寮。止一纸衾了无余物。人莫不高二师之风。
　　法师永堪。赐号慈觉。高介特立。平时不履尼寺。从净慧学克肖其道。后继神智。居天竺二十一年。四海学者推为宗主。尝训于众曰。明道而不克行。是犹见饭而不肯食。终为饥人也。别日又谓众曰。汝辈一向忍饥何为。众愧其言。一时学士皆相率进行。为世英伟云。
　　法师慧日。赐号寂照。学净慧得其旨。淹贯三藏乐习禅定。虚怀待人不别愚智。有辱之者未尝有色。人皆称之。为得大忍佛。继慈觉居天竺十余年。讲道精进有光父兄之业。
　　法师思尚。早从净慧妙尽其道。政和元年诏居上竺。赐号圆悟。讲说简明学者所仰。尝曰。吾宗义学也。不旁通儒典。而事讲业者。吾恐未尽其义。苟义有未尽。其意何所在。得意亡言。自是学成之人。若初心向学。须先寻文义可也。

　　辩才净法师法嗣

　　法师若愚。海盐人。马氏。赐号法鉴。学教于辩才。号称夙成。郡以南屏兴教延之不就。奉辩才杖屦。间居龙井者六年。后于湖之仙潭。营长堂接待。建大阁造西方像。结道族念佛。尝数百人。三十年中预会者多蒙佛接之瑞。靖康丙午九月。谓其徒曰。吾梦神人告曰。汝同学则章。得普贤行愿三昧。已生净土。彼方待汝曷可淹留。即命众讽观经甫毕。乃云。圣相现前吾其往矣。即留偈曰。空里千华罗网。梦中七宝莲池。踏得西归路稳。更无一点狐疑。阇维得舍利数百粒。塔于东庑。初入道梦白衣女授七十二策。后寿果及其数(此下本纪。遗失一人。如杲在子琳后)。

　　慈觉堪法师法嗣

　　法师子琳。赐号慈受。幼学于慈觉深悟圆旨。复谒佛智裕禅师重研心要。时天竺以慈福太后请为功德。师被旨住山。二十八年。讲演之际唯提大义。禅侣闻风而来者。咸服其辩。大慧杲禅师。过之相与剧谈。不觉达旦。谓师曰。时人秖知老师有教。径山却许老师有禅。为题其真云。悟得旋陀罗尼三昧。于一切法得大自在。舌端之上海波翻。第一义谛无违背。孝宗乾道元年春。召师问道。上曰。朕欲读经。以何为要。师曰。金刚圆觉最为要道。曰参禅如何。师曰。禅须自悟。上曰。何以为功。师曰。澄寂身心久当自契。上说。后因召问当世有道之士。师以上竺慧光对。上欣纳之。一日谓门人曰。吾为首座十八年。日课莲经一部。每于禅定。梦寐得见普贤。住持以来无复梦见。信知领徒损己。其言有实。遂屏迹草堂经半载。忽书偈趺坐而化。停龛逾旬时当连雪。而身常温暖(此下遗失令祥一人)。

　　法宝雅法师法嗣

　　法师如杲。钱唐人。学于法宝。唐复礼法师问学者偈云。真法性本净。妄念何由起。从真有妄生。此妄何所止。无初则无末。有终应有始。无始而无终。长怀懵兹理。愿为开玄妙。析之出生死。师谓。此问有二意。初四句问。真法本净妄何由生。既生妄已云何止妄。而能即真。此该从真起妄反妄归真之义。次四句问。始终有无。既云无始。云何有终。若无于终何有于始。后二句为请答。自古涉法师。清凉圭峰各有偈答。而洪觉范所录(林间录)谓皆未副问意。彼问真法本净妄何由起。而今但云迷真不觉。此答人谁不能。师乃别为之答云。真不守自性。照分能所起。随缘染净熏。复性方可止。真妄一体即。故说无终始。迷悟自情分。始终宛然理。达此真妄源。谁复受生死。识者谓。此答始可以尽问意。师所述教义。名指源集(自序云绍兴十二年述)。

　　兴国基法师法嗣

　　法师悟持。慈溪人。受业于兴国。诵法华试中得度。传受基法师之道悉达深旨。每俾代讲绰有父风。邑西永安林泉尤胜。众请为起废。历十八年。殿宇像设无不毕备。宝元初。仁宗闻于朝赐名福源。安众讲道。郁为法席。为人宽和。接宾客有加礼。雅尚清谈。终日不倦。所居多植嘉果。筑塘治田。凶岁无歉。法食俱运。人皆乐依(四明教行录有三书。与持侄永安山主者。是也○事见福源开山记○此中本纪遗失二人○此卷共三十三人。本纪止录二十三人。遗失十人)。

　　佛祖统纪卷第十一(终)



　　佛祖统纪卷第十二

　　　　宋景定四明东湖沙门志磐撰

　　诸师列传第六之二

四明法智法师法嗣(第一世)
　　·广智尚贤法师
　　·神照本如法师
　　·南屏梵臻法师
　　·三学则全法师
　　·浮石崇矩法师
　　·广慈慧才法师
　　·广严含莹法师
　　·慧因择交法师
　　·圆智觉琮法师
　　·崇法嗣端法师
　　·四明文粲法师
　　·丹丘嗣谦法师
　　·四明愿彬法师
　　·广印智环法师
　　·祥符文智法师
　　·三衢文炳法师
　　·四明用卿法师
　　·四明居永法师
　　·四明自仁法师
　　·崇庆本圆法师
　　·天台慧舟法师
　　·三衢怀袭法师
　　·圆智志豪法师
　　·日本源信法师
　　·内侍俞源清
　　·嗣法二十七人(塔铭)
　　·入室四百七十八人(实录)
　　·升堂一千人(塔铭)

　　法智法师法嗣

　　法师尚贤。四明人。赐号广智。依法智学教观。闻讲净名顿悟性相之旨。历事既久遂居高第。天圣六年(仁宗)继法智主延庆。道化盛行。雪窦显禅师闻其名。出山来访。标榜煎茶以申贺礼。人传以为盛事。尝晨入忏堂。见一虎伏几前。师直进展尼师坛于背。寂无所睹。日本国师遣绍良等。赍金字法华为贽。请学轮下三年学成。辞还日本大弘斯道。明道中(仁宗)净觉居灵芝。致书于师。论指要解三千之义。秖是心性所具俗谛之法。未是中道之本。请师同反师承。师援荆溪三千即空假中之文。谓何必专在于假。以辅四明三千俱体俱用之义学者赖之(往复二书并见广智遗编)所著遗编。及释金錍(亡本)。释十类(即扶宗忠师。所录广智传。法智二师口义)翼赞大教至为有功。经体一章尤善发明。续遗妙宗之旨。又尝著阐幽志。以七种二谛消光明诸经之王(四教之正三接之旁)法智是其说。及后作光明记。遂采用之(见口义经体章)。
　　草庵录言。曾鲁公为广智撰塔铭。而后世无传。当是与寺俱毁于建炎之寇。惜哉。
　　法师本如。四明句章人。受业本郡国宁。初依法智。于千众中有少俊声。史典词翰有法则。为世所爱。尝请益经正义。法智曰。为我作知事三年却向汝道。暨事毕复以为请。法智厉声一喝。复呼云本如。师豁然有悟。为之颂曰。处处逢归路。头头复故乡。本来成现事。何必待思量。法智肯之曰。向来若为汝说。岂有今日。祥符四年。慈云迁灵山。亲往法智会下。求可为继。法智曰。当于众中自择之。慈云阅视至师即云。斯人可也。师至承天(东山能仁旧名)大振法道。历三十年。众常五六百。法华涅槃光明观无量寿观音别行玄止观金錍观心论等。皆讲说六七过。尝集百僧修法华长忏一年。瑞验屡见。宝历二年七月。驸马李遵勖为请于朝。赐神照法师紫方袍。及赐智者教文四千五百卷。以资讲说。尝于寺西南隅。见一虎睡以杖击之曰。此非汝睡处。虎俯首而去(今白莲寺虎溪亭)后于虎卧处结屋为庵归间其中。先是有五通神居于此。师每禅坐必连床舁行空中。师未尝问。一日五神请曰。师既踞吾居。乞于此向山冈。建祠塑像。已备泥在山矣。师往视冈上。有新泥一垛。以之塑像无所余。师慕庐山之风。与丞相章郇公诸贤结白莲社。六七年来遂成巨刹。乃以能仁山林三之一。指岭为界。以供樵薪。仁宗钦其道。遂赐名为白莲。皇祐三年五月十八日微疾。即升座说法与众诀别。其夕法堂藏阁方丈栋梁皆折。钟鼓击之无声。江上渔人。见云端有僧西向而去。诘旦右胁安庠而逝。时天气盛热异香非常。明年三月。塔全身于寺北。门人启钥视尊容如生爪发俱长。有大莲华产于塔前。寿七十。腊五十三。嗣法处咸等甚众。师尝于天台邑中为众施戒。方秉羯磨忽有光明。自智者塔国清寺赤城山。交射于法座之上。又因供千佛。饭一千贫人。置华于席下。佛座华应不萎而反萎。贫人座华应萎而反不萎。举众为之叹异。尝著仁王忏仪。撰行法经疏至十种境界而止。后咸法师续而全之。
　　问宣子记曰。嘉定四年春。住山鉴堂谓。师塔当方丈后。狃于风水非宜之说。将迁之。破土数寸香气袭人。棺上产莲华一茎光明奕奕。暨发函慈颜俨然须发长垂。衣被不坏舍利满龛。一众惊叹。于是亟掩藏之。镜庵论之曰。法师血肉之身。衣被之饰。在土二百年而不坏。非夫戒定慧三昧之力所持。畴能若是。人或以轻发祖塔。咎鉴堂者。非夫假此日之启视之。曷足以知法师正报亲依坚固不坏之瑞。为此举者。其祖冥使之乎(观经疏。以华座观为亲依。今以衣被例之)。
　　法师梵臻(初名有臻真宗特改)钱唐人。具戒之后。即问道四明。见法智最为晚暮。闻讲妙玄文句大有启发。及还乡邑。以不亲授止观为之恨。乃焚香礼像。阅读二十过。以表师承。皇祐三年初居上竺。明年有旨迁金山。熙宁五年。杭守吴侍读闻师名以南屏兴教延之。每当讲次。综括名理贯穿始终。举一义则众义洽然。穷一文则诸文允会。当时强记者。因集以成类。初集类之作。由法智讲授散引诸文。有仁首座者。录为五类。既而净觉增其二。括苍聪师加其三。佛慧才师重检诸文节为十类。四明吉师随诸部帙各为诠次。广智见之曰。类集之行得失相半。得在知其纲要。失在昧其起尽。暨师兴教之席。群峰泰初。诠为高座绪余。超果会贤。别立悬叙消文。一一文下开示来意正释观心。号为南屏一家(天竺韶师曰。碎割法身讹误后学去也。樝庵书与无相昕。力勉勿传。有醍醐化糟粕法藏变鬼火之语)吴公当休沐必往听法垂绅正笏立于阃外。师未登座终不入。师夜赴请。见妇人在前。问之则曰。妾有哀恳请师到家。师从之至其门。见数人拽此妇置床上。举大刀斫之如泥沙。少时复活。泣曰。妾生前善切脍。今受此报。欲求济度故敢仰屈。师为授戒遂不复见。每与净觉辨论教门。陈辞有司。乞筑高台竖赤幡。放西竺圣师与外道捔胜义堕者断首截舌悬之幡上。郡侯睹师法战之锐。就辞解之曰。行文制作臻不及岳。强记博闻岳不及臻。师虽自此弭兵。闻者莫不凛凛。东坡初来杭与师最厚。后为郡而师已逝。见其行状曰。此文虽工。未道此老大过人处。吾尝与语。凡经史群籍有遗忘。即应声诵之。崇宁中。谥实相法师。
　　法师则全。字叔平。四明施氏。依报国出家。即造法智学教观。时南湖竞推十大弟子。师为之冠焉。旁通书史尤善著述。性直气刚敢言人失。人以是畏之。住三学三十年。郡守郎简尤加敬。尝谓人曰。叔平才气凛然。若以儒冠职谏诤。岂下汉汲黯唐魏征我朝王元之耶。庆历五年夏。别众坐亡。弟子若水。立碣于延庆。师所述四明实录。人谓。蔡邕作郭有道碑也(后汉郭林宗。举有道。不应既卒。蔡邕为碑文谓卢植曰。吾为碑多矣。皆有惭德。唯郭有道。无愧色耳)。
　　述曰。广智赵清献为撰碑。三学亡。弟子水师为立碣。此二文。必大有可记者。今二石既无存。于是二师行业不可知。后人立传只仿佛耳。吁可惜也。
　　法师崇矩。三衢人。来学法智。妙达教观之道居第一座。法智坐听其讲曰。吾道有寄矣。初赴黄岩东禅讲。法智寄书勉之曰。立身行道世之大务。谦为德柄汝当坚执。此外更宜博究五经雅言。俾于笔削之间不堕凡鄙。当效圆阇梨之作也。未几还三衢。受本业景德讲浮石。主者元勋问从真起妄义。一言有契。愿回禅居永为传教之地。郡为敷奏。有旨俞其请。乃大开斋堂以安学众。日谈止观夜讲光明。复于一时率众念佛。尝以法智融心解于义未尽。广致难问。法智乃收及三辈。以免相违。真庙时。游方至京师。上闻其名。召至内殿。讲四十二章经盛谈名理。上心大悦。赐紫方袍金币香药。既而回天竺。众留贰讲。久之复归故里。慈云授以香罏如意手书诫辞。奖之曰。汝将转说于亲里也。勉之哉。被忍为衣。入慈为室。处空为座。身远众恼。口寡言论。意防轻慢。慈心授人。是曰三轨。是为四行。名安隐说。
　　述曰。浮石先学于法智。及赴东禅乃遗以书。当是时已定师资之分矣。后自京回天竺。慈云以犹子待之。故其归里亦授以辞。此见一尊者法门之情无所间然。而古今图谱置之慈云之下。其不审也。若是。今依鉴师录系之四明。览图者毋以为惑。
　　法师慧才。永嘉乐清王氏。师白鹤山怡芳。祥符覃恩得度(真宗封泰山。诏寺观各度一人)年十三。进受具戒。往学于四明。性识昏钝。常持大悲咒。愿学通祖道。忽于梦中。见梵僧长数丈。脱袈裟与披之呼曰。慧才尽生记吾。翌日临讲豁然开悟。前后所闻一时洞晓。未几首众四座推服。复谒慈云。北面服勤旦夜不替。治平初。杭守沈遘。讲住法慧宝阁。二十年始终一节。太尉卢公奏赐广慈之号。浮石来请勉狥众意。未久退居雷峰塔下。每翘足诵大悲百八为课。又翘足一昼夜诵弥陀号。一夕梦至宝楼宫阙。有告之者曰。净土中品汝所生也。元丰元年春。缁素万指求授大戒。至羯磨时。观音像顶放光辉映讲堂。净慈守一禅师为作戒光记。六年五月二十一日。更衣就座。书偈赞佛曰。吾生净土决矣。泊然而化。塔于庵之右。寿八十六。腊七十三。继其业者。法宗戒珠十人。师貌古而性恬。少言寡欲。时教门异论諠动江浙。师独循循讲训未尝有所臧否。清献赵公道交最密。及镇越寄以诗曰。乞得乡邦乐矣哉。雷峰庵静此徘徊。浙江莫谓音书隔。一日潮声两度来。
　　法师含莹。受业四明之广严。禀法智教观。深有造诣。时人推为教主。尝以银书法华经。遇佛菩萨名。则用金字。世称为法门至宝。建炎金寇院宇焚荡。于瓦砾中寻获此经不损一字。淳熙间。住山莲止庵。夜闻万人諠哗。惊起视之。则别室遗火。其经藏柱阁上。师冒火取之得无损。人言两遭烈焰皆不灭坏者。远由大乘功德之力。近见教主行愿之所持云。
　　法师择交。台之黄岩人。学法智得其道。天圣二年。章安慧因。始易为讲院。请师主其席。法智作授辞与之。其略云。今授汝香炉如意用为传法之具。欲汝三学芳馨蔼乎自己。四悉巧意适彼物。宜汝其懋之。勿妄挥秉。
　　法师觉琮。受业会稽之圆智。依南湖。学成言归。法智寄帖勉之曰。既学山家。必当异于常流。理事合修自他兼济。如此是为智者之子孙也。
　　法师嗣端。四明人。受业崇法。久亲法智。世称教主。王荆公宰鄞。与师为方外友(荆公有崇法留题云。小亭临水间修篁。郁郁余华席地香。惟愿时人观此境。尽将烦恼作清凉。集中失收)。
　　法师文粲。四明薛氏。初依兴国令祥师。久之遣入法智室。孜孜教观绵历多载。天圣四年。祥师以经理塔寺有妨示徒。乃付讲于师。法智作授辞以勉之曰。吾观汝为传法之器。故授汝手罏暨郁多罗僧。欲汝一秉一披使德香芳郁寂忍成就。
　　法师嗣谦。蚤居法智轮下。因有人谓三千是假法以之为难。时广智谓。三千不离实相。实相即是三谛则三谛皆三千也。师服其说。后著修性辨讹。首明三千不专俗谛。及广智答净觉书。乃引师以为证。
　　法师愿彬。四明人。依法智得旨。唱道有美誉。法智垂终。遗书嘱其隆法。
　　法师智环。学于法智。杨文公劝法智止其焚躯。作书与慈云。令师往劝住世。法智建放生会。请枢密刘筠撰碑记述。师叠书催之。遂得成文(此下本纪遗失四人)。
　　法师自仁。听法智讲。录所引诸部名言以为五类。类集之兴自师始。祥符七年夏。法智出教门杂问七章。及四教四谛义。师所答最胜。学者盛传之。后举以首众讲演不倦。谦冲不务名世以此敬之(此下本纪遗失一人)。
　　法师慧舟。丹丘人。二亲既没。即弃家入道。投四明为学数载。而业成乃曰。法智有训。佛道甚夷。行之惟艰。谓四三昧也。天圣初。结同学十人行大悲行法者三年。结十四人行普贤行法者又三年。初入期。誓于像曰。倘此三昧有成当焚躯以效供养。行法既周。回故里求证神照。照欲全其重愿。喻道俗输香木成大[卄/積]仲夏晦日。神照嘱之曰。法华尊施尔克修之。梵网明晦尔克遵之。惟系心法界。身如火如。则一聚之烬。乃三昧之蕴。喜见精进。以奉净明真供。惟子行焉。师奉教。致谢四众。端坐薪塔。火光属天。了无倾侧。舍利晶耀。求者咸如其愿。乃瘗余骨于山西。衢之祥符怀袭。与师为同学。又同修三昧云(此下本纪遗失二人)。
　　法师源信。日本国十大禅师也。咸平六年。遣其徒寂照。持教义二十七问。诣南湖求决。法智为其一一答释。照欣领归国。信大服其说。西向礼谢(此下本纪遗失源清一人)。

　　佛祖统纪卷第十二(终)



　　佛祖统纪卷第十三

　　　　宋景定四明东湖沙门志磐撰

　　诸师列传第六之三

广智法师法嗣(第二世)
　　·神智鉴文法师
　　·扶宗继忠法师
　　·超果惟湛法师
　　·四明如吉法师
　　·净社全教法师
　　·括苍义询法师
　　·四明蕴恭法师
　　·金文冲霄法师
　　·法昌本诚法师
　　·日本绍良法师

神照法师法嗣(第二世)
　　·法真处咸法师
　　·神悟处谦法师
　　·樝庵有严法师
　　·能仁法宝法师
　　·天台宝纤法师
　　·承天怀雅法师
　　·承天元操法师
　　·钱塘义全法师
　　·天台左伸居士

南屏法师法嗣(第二世)
　　·慈辩从谏法师
　　·群峰泰初法师
　　·法照用文法师
　　·超果会贤法师
　　·法慧宗正法师
　　·东安景初法师
　　·南屏灵玩法师
　　·东吴文诩法师
　　·钱唐如询法师

三学法师法嗣
　　·三学若水法师

浮石法师法嗣
　　·景云温其法师
　　·天柱守孜法师
　　·浮石怀月法师
　　·婺女日东法师

广慈法师法嗣
　　·妙悟希最法师
　　·忏主法宗法师
　　·妙果子良法师
　　·余庆思辩法师
　　·浮石惟清法师
　　·龙泉覃异法师
　　·雷峰戒珠法师


　　广智法师法嗣(第二世)

　　法师鉴文。四明人。赐号神智。为广智得法上首。继席南湖。大扬祖父之化。尝曰。我由释迦佛。得出家闻道。由智者大师。得依师学教。乃日课佛祖号千声。夜礼千拜。用为报恩。未尝以事废。
　　法师继忠字法臣。永嘉丘氏。父母求嗣佛祠。同梦一僧授以好子云。螺溪尊者寄汝养之。母娠即厌荤血。幼见佛像必致敬。八岁入开元。蒙恩得度。即诣南湖依广智学。劳苦得疾。乃行请观音三昧。蒙大士放光以水灌顶其疾即愈。既而洞悟教观无所凝滞。广智深器之。时令代讲。雪窦显禅师。见而叹曰。四明之道为有传矣。永嘉士庶。请居开元东阁。迁妙果慧安。退隐江心研精禅观。出主西湖法明。学者骤集。有欲革大其居者。师曰。施者方受其福。吾忍毁之乎。每岁正月上八。于郡中授菩萨戒行放生事。士庶尝至数万人。每誓于众曰。入吾道场而归命三宝者。纵未得道。愿生生世世不失人身。正见出家求无上道。行法华光明弥陀观音三昧。日不虚过。诵咒救疾神应莫测。每入市。坐者避席。行者避路。举首加敬。称为戒师。元丰五年十月八日。沐浴更衣。集众说法。结印坐亡。人见赤光彻照空表。净社全教。梦金甲士告曰。今夜得道人入灭。庆恩希妙梦。神人告曰。忠法师已生兜率。师久行施食。后虽有继。鸟雀悲鸣。三日不下。葬于瑞鹿山。传法者及百人。著扶宗集五十卷。集十谏。指迷。抉膜。十门析难。及十义书等。用昭四明独得祖道之正。至于所录二师口义。后人颇怪其冗杂。
　　法师惟湛。义乌宋氏。父母遇异僧谓之曰。汝当生子六人。第五者宜令出家。后入道双林覃恩得度。首谒神照。未久复往依广智。尝白智曰。大师所授我所不疑。若圆顿绝待之旨。当须自得。后忽于广智言下。豁然有悟。与上流交论莫不推服。初敷讲于云间超果。大扬化道。天台一宗盛于三吴自师始。熙宁六年三月八日。建光明会。遽谓众曰。吾今报缘止此。即举涅槃遗教。殷勤嘱累。趺坐而逝。火浴之顷舍利粲然塔于西余山。海慧若圆。为门弟上首。
　　法师如吉。四明人(二师口义序六)学广智得其旨。见前辈编类集。初无诠次。于是参以三部之文。节略成类以行于世。尝注金錍。言简而义正。学者宗之。住钱唐因果。
　　○法师冲霄。久学广智。号称具体。初开宝中(太祖)。
　　法师全晓。舍于大梅之山。吴越忠懿王仰其德。锡帑金改建为院。及赐经卷一藏。院成乃名金文。晓亡。高弟正和嗣之。霄又和之嗣也。师以其居稍隘。始与其徒。迁筑于柏岩峰下。大开广智之道。始平四年上于朝。赐额慧照(郭暨作记广智立石)。
　　法师本诚。四明奉化人。依南湖学广智。志尚静退。乃闲居于法昌。禅诵并进人钦隐德。院主更建众宇久不克就。师慨然自誓曰。昔智者。造三十六寺。像八十万躯。今吾徒岂于一刹而不能成耶。即率同志。化邑人得钱二百万。并力以营。殿与像俱毕事。著作郎俞充。为之记谓。师有得于毕竟空中。炽然建立之义云。

　　神照法师法嗣(神照下第二世)

　　法师处咸。天台王氏。母梦白云自天西来入室内化为白马。因而有娠。七岁入国清依师。十四受具戒。即自叹曰。佛法广大。若不力学何能见道。乃入天封阅藏经三年而毕。及往谒神照。深悟教旨。恭默自逊人莫能测。神照尝托疾命师代讲。众才一闻心容俱服。初住赤城崇善。姑苏李庭芝将守台。梦神人曰。公典天台。五祖台下有龙头九九。和上宜就见之。到郡咨询莫知其说。闽士陈白悟曰。天台五祖昔居赤城。今咸师住此。生于丙辰九月九日。其龙头九九之谓乎。庭芝大愕即往谒见。师为谈出世道深有契会。以寺宇隘陋谋迁之。庭芝首捐金帛。乃卜就东南地。开基之日。获铜磬于土中。少师李公尤尊敬。请主白莲。奏赐法真之号。居山五十年。登门受道者万数。元祐元年正月。法鼓击之不鸣者七日。至七月告众曰。二十三日吾将行矣。逊唱衣盂饭众为别。戒侍者。晨钟鸣当告我。至时徐起。趺坐寂然而化。著三慧论。光明十愿王。续神照行法经疏。行于世。
　　法师处谦。永嘉潘氏。母感梦见瑞云入怀娠。三年而生。九岁依常宁契能出家。章圣在御覃恩得度(真宗祥符元年。封泰山。诏天下寺观。各度一人)即往学于天竺。慈云异之曰。是能栋梁吾道者。复谒神照。大明圆顿之旨。然三指供佛祖祈妙悟。未几擢居第一座。神照以止观一帙授之曰。汝当建大法幢。恨吾不之见耳。既而言归乡邑。继能师之席。迁慈云妙果赤城。讲道益振。少师李端悫。请主白莲。北海郡王为请神悟之号。丞相王安石。与一时朝贤竞为歌诗。以赞其德。郡大旱。要师祈雨。师至龙湫语曰。汝受智者大师付嘱。遇旱当施甘泽。何不忆耶。忽大风黑云从湫起。骤雨如注。阅十七年。将归永嘉。郡侯士庶固留演教。乃于巾子山慧林精舍讲小般若。后时杭师祖无择。以宝阁请。赵献以净住请。内翰杨绘以南屏请。紫微陈舍人以天竺请。十坐道场。阅四十年。讲唱不倦。登门三千人。禀法者三十人。熙宁乙卯四月丙寅。晨兴沐浴更衣。集众讽普贤行法阿弥陀经。乃曰。吾得无生日用久矣。今以无生而生净土。即入定寂然。塔全身于南屏之右。弟子良弼请无为扬杰铭其塔云。师尝解十不二门。题曰显妙。于色心不二云。分色心者。不二而二。妄之境也。其体一者。二即不二。妙之门也。故以总别断尽十门二不二相。使粗妙昭然门旨不壅。是知境妙不二之门。在乎一念色心。得此之门。宝乘即乘。道场可到。
　　法师有严。台之临海胡氏。母将孕。号痛顿仆。其兄沙门宗本曰。是必有异。若生男当出家。母闻之合掌以许。既而痛止。果生男。六岁依灵鹫从师。十四受具戒。阅寿禅师心赋若有所悟。即往东山学于神照一心三观之道。法华三昧之行。莫不神解。而躬行之。时法真同居会中。谓之曰。子虽晚出当大成器。尝读止观至不思议境曰。万法唯一心。心外无一法。心法不可得。故名妙三千。法真益嘉叹之。初主无相慧因法真。自赤城迁东掖。举师以代。常谓去佛久远人迷自性。凡宣演之际。必近指一心使之易领。闻者皆能有入。绍圣中。郡请主东掖。师曰。智者年未五十。已散徒众。吾老矣可堪此耶。卒不赴。隐居故山东峰。庐于樝木之旁。因自号曰樝庵(文集中。有樝庵记。辞理极奇胜)畜一钵无长物。躬拾薪汲水。食唯三白。毗尼条章轻重等护二十年。专事净业以安养为故乡。作怀净土诗八章。辞情凄切人多乐诵。常时所修三昧多获瑞应。施鬼神食除病却崇。驱蛇去蚁水旱禳禬。一为课诵如谷答响。母病目。师对观音想日精摩尼手。母即梦师擎日当前。觉而目明。建中靖国元年孟夏。定中见天神告白。师净业成矣。又梦池中生大莲华。天乐四列。乃作饯归净土之诗。越七日趺坐而化。以陶器塔于庵北。有光在塔如月。三夕乃没。师淹贯藏经该通书史。注安乐行空品。及法印经疏。玄签备检。文句笺难。止观助览。阿弥陀礼文。又撰或对一编。辩论古今。于兹为要。
　　左伸。临海人。从东掖神照授菩萨戒。及为说大乘法要。豁然开悟有如夙习。神照对众摩顶与记。自是严奉戒律。遇事不易其节。刻西方三圣像。旦夜虔事。诵法华三千四百部。金刚般若二万过。绍圣二年秋卧疾。命僧净圆唱法华首题增受菩萨戒。寻梦三伟人立于江皋召伸登舟。瞥然西迈。伸知往生有期。乃请僧讽阿弥陀经。未彻即云。我已见佛光矣。遂沐浴更衣。戒左右勿哭。勿逼吾前。称佛结印而化。

　　南屏法师法嗣(南屏下第二世)

　　法师从谏。处之松阳毛氏。幼见佛经辄能自诵。父曰。再来人也。年十九。试法华经得度。即谒上竺辩才。夙夜听习。复往依南屏于金山。问辩如流。南屏叹曰。吾道由子而行也。熙宁中。讲于明庆徒众日蕃。乃迁净住。元丰初。处人建寿圣迎居之。越三年辨才主南屏。自以年老屈师首众。嗣岁举以自代。元祐五年。上竺虚席。辩才嘱郡守蒲宗孟曰。灵感胜迹。非从谏不足当。郡用其说。复为奏赐慈辩之号。义天僧统自高丽来求法。郡以师应命。义天慕法留滞中国。朝廷以其国母思忆促其归。师谕之曰。高僧道纪负经游学。以母不可舍。遂荷与俱。谓经母皆不可背。以肩横荷。今僧统贤于纪远甚。岂为经背母使忧忆乎。义天于是有归志。乃求炉拂传衣。及诣智者塔誓之曰。已传慈辩法师教观。还国流通乞赐冥护。既归乃建刹立像尊为始祖。大观二年。辞归寿圣之门学。车溪普明等十人诣师省候。师曰。诸子远至。后会无期。老僧不如乘兴便行。遂沐浴更衣。升座说法。书偈。安坐而亡。葬全身于受业。
　　法师会贤。早为南屏高弟。初弘教于华亭超果。学者如市。将行化外邑。必得老成贰讲者。乃击鼓集众。其人对众答曰。必欲代讲于老师。凡所说义许悉破之。师忻然曰。幸蒙破立祖道之光也。
　　述曰。南屏晚见法智。其所立义有时而违。今贤师所说。不为贰讲之见取。疑此师一禀南屏之言。故贰讲得以破之。然世无闻其名。可谓烈士。乃师忻然许其破不以为忌。真贤乎哉。

　　三学法师法嗣

　　法师若水。三衢人。久依三学。号为有成。欲事广询乃易名若水。外现未学处处游历。初住天柱崇福。讲演不倦。课密语有神功。祖忌将临。戒庖人备芽笋。庖以非时。日暮噀盂水于后圃。夜闻爆烈声。明旦视之。笋戢戢布地矣。民人以疾告。咒水饮之。愈者莫纪其数。

　　浮石法师法嗣

　　法师温其。金华人。依浮石学教为成才。治平初。于城北葺景云旧宇以开讲席。夏大旱。日演光明经虔扣诸天。已而甘泽遍洽。郡守。卢革为奏其地永为天台演教之所。赐师法云之号。尝造九祖像。极为精丽。东阳教学之行师之力也。弟子七十二人。普月大师善嵩。主慈觉。化成一境。居式主。景德有虎子之称。

　　广慈法师法嗣

　　法师希最。霅川施氏。赐号妙悟。四岁出家。以天禧覃恩得度。年十五。传教观于广慈。同门畏爱号为义虎。治平中。始敷讲于嘉禾。隆平继徙居于胜果。有空室崇所栖。师咒土掷之。得片纸书。今被法来遣。若法力没当复来此。数日击物飏火变怪百出。师诃之曰。不闻恼法师者。头破作七分。乃为广说轮转因缘。众僧声咒为其破障。忽空中轰然掷朱书云。汉朝烈士沈光。大略悔过。且云蒙师说法之力。当往生他化天。自此遂绝。师因净觉背宗。上十谏书。法智作解谤。净觉复作雪谤。时法智在疾不复答。净觉在灵芝。对众诧曰。只因难杀四明师。谁向灵芝敢开口。师不甘之。乃作评谤以极辨之。其略有云。近睹雪谤盛制。所谓救生法二身。雪增减二谤者也。然此书。一往可观。再言有失。解谤虽已焕然。雪谤犹自冰执。今据吾祖之格言。以评阇梨之谬解。净觉见之曰。四明之说其遂行乎。元祐庚午秋。集众书偈安坐而化。阇维之日得舍利数百。
　　述曰。净觉既屡起破师论。及雪谤之出。而法智已在疾不复辨。于是净觉自谓已胜。无忌惮矣。不有妙悟。谁能评之。起四明之宗以信后世者。于妙悟功最高。
　　法师法宗。钱唐颜氏。十岁依广慈为师。十二受具戒。专研教观。十九往从广慧。初师服勤十年。广慈闲居。师归侍左右。日亲法诲。依止观修大悲三昧。绵历九载。人目之为忏主。凡祷事祈疾悉获圣应。建净土道场。刻西方三像。烬五指供佛。每月集四十八人。同修净业。名卿贤士多预其会。政和丁酉春微疾。梦弥陀圣众授手接引。后三日浴身易衣盥口趺坐。倏然而逝。师素闻天竺光明忏期之胜因。预同修。至五日于禅观中见慈云法师侍僧数十。师作礼问曰。自昔同修者。皆得往生否。慈云曰。后之元照。已得往生。择瑛尚欲三涂弘经(后时瑛师果有此愿)汝宜勤修以成本愿。言讫而隐。
　　法师覃异。余姚杜氏。师龙泉清序。遇皇祐普度恩得剃发。习教观于天竺明智。后入雷峰广慈之室。孜孜扣击。二十年无倦志。学成归里敷讲故山专勤净业。诵法华至五千部。普贤弥陀。诵各万卷。崇宁元年秋示疾。集众告曰。吾生净土时至。当乘金台随佛西迈。即澡身端坐。结印而逝。火余舌根。舍利如缀(此卷四十人。本纪止录十人。余二十七人不录)。

　　佛祖统纪卷第十三(终)



　　佛祖统纪卷第十四

　　　　宋景定四明东湖沙门志磐撰

　　诸师列传第六之四

神智文法师法嗣(广智下第三世)
　　·明智中立法师
　　·文慧宗正法师
　　·空相思恭法师

扶宗忠法师法嗣
　　·草堂处元法师
　　·永嘉法诠法师

　　超果湛法师法嗣
　　·海慧若圆法师

法真咸法师法嗣(神照下第三世)
　　·白莲道卿法师
　　·安国元惠法师
　　·四明净杲法师

神悟谦法师法嗣
　　·北禅净梵法师
　　·白莲善圭法师
　　·德藏择瑛法师
　　·金华子方法师
　　·寿安良弼法师
　　·净住思照法师
　　·一相宗利行人

樝庵严法师法嗣
　　·天台法麟法师
　　·天台应通法师

慈辩谏法师法嗣(南屏下第三世)
　　·车溪择卿法师
　　·慧觉齐玉法师
　　·圆觉蕴慈法师
　　·普明如靖法师
　　·天竺应如法师
　　·法云宗敏法师
　　·佛智慈云法师
　　·佛照智坚法师
　　·慧觉清月法师
　　·圆明普贤法师
　　·上竺明义法师
　　·高丽义天僧统

群峰初法师法嗣
　　·梵慈智普法师

南屏文法师法嗣
　　·宪章仲闵法师

超果贤法师法嗣
　　·精微彦伦法师
　　·清辩蕴齐法师
　　·宝积彦端法师

景云其法师法嗣
　　·觉慈善嵩法师
　　·景德居式法师

　　神智文法师法嗣(广智下第三世)

　　法师中立。鄞之陈氏。赐号明智。母梦日轮入怀遂有娠。夜不三浴。则啼号不止。九岁出家于甬东之栖心。受经一诵永忆不忘。治平中试经开封府。中选得度。初依广智学教观。及神智断主南湖复依之。熙宁中神智开帏。设问答者二百人。无出师右。乃举居座元。久之去谒扶宗于永嘉。将归。宗曰。子行必绍法智之席。及神智谢事。乃俾师为继。元祐初。高丽僧统义天远来问道。甫济岸遇师升堂。叹曰。果有人焉。遂以师礼见。倾所学折其锋竟不可得。师令门徒介然。始作十六观室。以延净业之士。已而辞去曰。吾年六十。当再来。即退处东湖之隐学。数年郡太守王公。勉主宝云。一新栋宇。于伽蓝神腹得愿文云。后百年当有肉身菩萨重兴此地。闻者异之。后退隐白云庵。日宣止观至不思议境。叹曰。吾道至此极矣。有不思议境则有不思议心。乃作不思议辩正。又指五章裂大纲目。寄果明因以成解行。举佛摄生全生是佛。作止观裂网指归释疑。文慧正师亡。郡请再主延庆。果符六十再来之言。尝升座说法。慈霔无尽。下座问侍者曰。吾适道何语。侍者答以所闻。师曰。吾觉身心同太虚空。殊不知语之所出也。岁忏行江浙延庆为最盛。择其徒修法华忏者。七年。行法将圆。禅观中见一大舟。众欲乘不可。唯师坐其中以行。自是辩慧泉涌超胜于昔。政和五年四月辛亥。谓门人法维曰。吾闻异香心甚适悦。谓观堂行人曰。吾当与汝辈长别。即面西坐逝。塔于崇法祖塔之东。讲三大部净名光明数十过。诵法华逾万部。与人除病却鬼救灾旱。不能毕记其验。孔老之书无不遍读。其对儒士讲说。则反质之曰。此道在孔圣如何。在诗书如何。儒士不知对。则援引委辩之曰。无乃若是乎。闻者心服而退。师在永嘉。扶宗谓曰。吾常见摩利支。韦驮于梦中求护法。他日幸于南湖忏室置其位。及师主席乃立像自师始。陈莹中尝赞师曰。严奉木叉。坚持静虑。以身为舌。说百亿事(言戒定慧皆备具也)。
　　法师宗正。赐号文慧。依神智学教观。深造阃域。治平初。继主南湖。大弘宗教。先是宝云祖。藏骨于育王山西北隅。后七十七载。师自南湖往礼敬。顾甃甓有毁。将遂芜没。乃饰工累石。起方坟以显其处。且复为石塔记以识其事。时谓微师此文。宝云之藏几不可考。法师思恭。湖之乌程人。赐号体真。年十九剃发。诣神智学教观。及归里时。空相废于积潦。师克志兴复。为屋三百楹。从容无求。而施者自趋。功成修长忏三载以答志愿。及老归吴山解空。建炎元年九月。别众坐逝。荼毗烟所至皆凝舍利。塔于院东南隅。弟子戒澄等四十三人。皆传道有成。分化浙水。
　　扶宗忠法师法嗣
　　法师处元。永嘉人。久参扶宗。遂继法明之席。郡侯仰其道化。任以僧正。澄清品流莫不厌服。所著辅赞记三卷。其论经体则推本法智广智源流之说。论无住本三种观法。答扶宗通相三观。其说明正学者宗之。崇宁二年。闲居东溪草堂。述义例随释六卷。初荆溪以止观文广。例为七科。名为义例。俾学者知解行之大旨。虽法智制述之多不暇为记。师因义神智为纂要。以初乘观法性德之境为真如理观。修德之境为唯识事观。师谓狂妄徒疑后学。乃决志注释以斥纂要之非。

　　法真咸法师法嗣(神照下第三世)

　　法师净杲。四明人。学法真为高弟。撰金刚经疏。欲讲即讲。不俟众集。有臣律师者入冥府。司名者曰。误追也。臣潜窥其籍。有云明州净杲阇黎。讲金刚般若经一百遍。既反诣师以问。师曰。但十遍耳。恐以义胜褒为百遍。

　　神悟谦法师法嗣

　　法主净梵。嘉禾人姓[竺-二+亶]。母龚氏。梦佛光满室遂有娠。及生因名佛护。十岁从胜果师永忏主出家。常念阿弥陀佛。或问年少何为念佛。答曰。我欲往他方丈求挂搭去。年十八受具戒。即依超果湛师学。未久复往谒神悟。屡亲讲说大契夙心。元祐初主姑苏大慈。讲三大部十余过。余文称是。受业门生殆遍吴地。信人禀戒几满城邑。尝率二十七人修法华三昧。以二十八日为期。如此三会。感普贤大士授戒羯磨。至称净梵比丘。则洪音震响如撞巨钟。三昧将圆。有二僧作礼曰。今春到石桥礼圣迹。忽见空中散华异香非常。一僧遽曰。姑苏梵法主。期忏散华至此。语毕不见。因来瞻礼。长洲令黄公彦。刻记于石云。异哉师之道力。其与北京进法师。梦释迦授戒。南岳梦四十二人加羯磨法。异世同效。师制期忏规式。二浙至今行之。尝依谶译光明。别制忏仪。与众同修。感格屡见。禅观之处众见金甲神王跪于座前。后于一处期忏。见韦天按行忏室。行人有遭其点察者。辄障起而退。夜居西院。时暑酷热众不安卧。师方披三衣坐水阁上。忽风雪飞集凉气逼人。旦谓众曰。夏行冬令众皆叹仰。知为神龙翊卫变热为凉也。元符中梦黄衣请至冥府。王者迎就座。令吏检祥霭簿云。净梵比丘。屡经多劫长讲法华。王即起顶礼遣使送还。政和中太守应公婢。为崇所娆歌笑不休。请师施戒即刻神定。葛氏请师为亡夫施戒。即见夫恭敬于师绕座三匝称已得解脱。宣和初。郡守贾公。敬师高行。补为管内法主。建炎元年十月坐亡。阇维得舍利甚多。藏塔于横塘般若。
　　法师择瑛严之。桐江俞氏。母梦二日贯怀。后二岁散二男。俱出家。皆试经得度。长名子钦。受业钱唐净住。次即师也。入道于杭之寿宁。熙宁中参神悟于施水宝阁。深悟止观之道。阅不二门金錍。不寝者数月。以所得白师。神悟曰。法华妙旨归乎自心。宜善护持勿自轻也。当湖鲁氏。于德藏创一院。以迎师大开法施。久之遨游杭秀苏湖间。元符二年春。于杭祥符示疾。俄旧身凭几。西向讽弥陀经。卷终而逝。尝述净土修证仪。其赞有阿弥陀佛真金色之偈。至今人皆诵之。又辩西方此土二种观门之相。以劝专修净业者(文见净土本传)。
　　行人宗利。会稽高氏。七岁受业于天华。既具戒。往姑苏依神悟。即入普贤忏室。要期三载。忽梦亡母谢曰。蒙汝忏功已获生处。又见普贤从空过前。忏毕复往灵芝谒大智律师。增受戒法。梦大智在座呼宗利名。口吐白珠令吞之。又于静定中神游净土见宝池莲华宝林境界。寻诣新城碧沼。
　　专修念佛三昧。经历十年。复游天台雁荡天封。皆建净土道场晚归受业天华。建无量寿佛阁接待云水。政和元年天旱。诣日铸山帝舜祠祈雨。感龙王现金色身。甘雨沾足。建炎末入道味山。题所居曰一相庵。会稽道俗请师主系念。至第三夜。绘像顶珠忽放光明大如箕。预会者益坚固。绍兴十四年正月晦。告弟子曰。佛来也。吾将归安养矣。书颂为别曰。吾年九十头已白。世上应无百年客。一相道人归去来。金台坐断乾坤窄。端坐即逝。是日近山人见异僧满山谷。莫知所从来。瘗全身于庵居之后。
　　法师思照。钱唐阳氏。十四岁从净住从雅。听法华方等于南屏。复往东掖参神悟。大有契入。既而刺血书法华七轴。专修念佛三昧。筑小庵曰德云。后连小门。为观落日之所。刻三圣像。每夜过午即起念佛。月二十三日。率道俗系念终其身。三十年。一旦语其徒曰。夜梦佛金身丈六。此往生之兆也。请僧七日以助念佛。屈指作印奄从坐化。时宣和元年春也。阇维之际。顶骨牙齿。皆莹明如玉石。师于净土七经一字一礼。华严。首楞严。金光明。无量寿。普贤行法。遗教。梵网。无量义。略教诚。四分戒本。皆然。唯法华十过。总得二百七十卷。诵法华千部。无量寿佛经五藏。阿弥陀经十藏云。

　　慈辩谏法师法嗣

　　法师择卿。天台人。天资聪敏博学强记。受教于上竺慈辩。尝曰。四明旨意吾已得之。唯起教观信之未及。然不敢不信也。初主车溪寿圣(车溪属三州四县。东为秀州崇德县。唐时名青镇。古塔。元祐二年。初建寿圣院。请师开山。高宗朝改广福)未尝屈节豪贵。聚徒三百施者自至。年三十后。即废卷禅坐。晚居车溪。每遇讲演。但令侍者日供讲帙。辩说如流听者说服。慧解昙应领徒三十人至车溪值说无量义经。闻举难云。妙乐有云。能生一实法华异名。所生无量为法华序。不知能生一实是隔偏之圆即偏之圆。所生无量是同体之权异体之权。应语同行曰。此师言有典刑。足堪问道。即求依止。有不循规者。悦众以闻。询其名则指言朋观二师。师曰。此二人教门大才也弗之问。尝夜坐方丈。闻廊庑有天乐声遣人迹之。声出朋师房。师附壁隙窥之。见朋观数辈于灯前戏。举手作无声乐。师益异之。平时喜茶。临终之顷谓门人曰。晨钟鸣即来报。至时啜茶一瓯。书偈而化。时大观二年仲冬也。塔于院南芙蓉蒲。
　　法师齐玉(以避时讳暂改齐璧)霅川人。尚书莫公支子也。法号慧觉。早亲释学。日记数千言。始参祥符神智。后依慧辩。一日赴僧次逊辞之。或问其故。答曰诚不欲五千之利而丧一日之功。慈辩得通相三观之旨。秘不肯说。而屡扣不已。乃于密室跪炉以授。初出居苕溪宝藏。每于岁终大兴净业之社。迁横山立丈六像。率道俗修行。中夜告众曰。我辈未念佛时。心随尘境作诸不善。犯一吉罗尚受九百千岁地狱之苦。况犯篇聚重罪乎(五篇七聚)今若念佛则可一念能灭八十亿劫生死之罪。况又父母生我令我出家。理当度脱以报重恩。今若破戒坠陷。则父母岂不失望。大众闻之无不倾诚忏悔举身自扑至损额失声者(此虽劝修尊行。正用扶律谈常为被末代之意)宣和六年。迁居上竺。先是慈辩之去。继之者或不振。学徒谋曰。得玉公乃兴。郡守翁彦国闻之乃具礼以迎。讲道敷化不异慈辩。尝中夜顶像行道。一僧失规责之曰。汝无知乃畜生耳。已而悔曰。彼虽不肖。骂为畜生有瑫三宝。自是三年对佛悔过。岁大旱井竭。师运心密祷。梦水出西坡。旦掘之清流涌出。因名梦泉。建炎元年秋。谓首座修慧曰。吾床前多宝塔现。慧曰。和上流通法华之瑞证也。师曰。所愿见阿弥陀佛耳。即集众念佛。顷之举首加敬曰。佛已来接也。端坐合掌而化。葬于山西草堂之侧。谥妙辩。塔曰慧寂。门弟传教者。密印大师。修慧等二十人。所著普贤行法经疏。及自释疏。祖源记。无量义经疏。杂珠记(释孤山所造疏)安般守意法门。尊胜忏法。
　　法师蕴慈。四明慈溪人。赐号圆觉。初依寿安弼师。既而复谒慈辩。其学大成。时门下十高弟。师为说法第一。初居西湖菩提。迁会稽圆通。崇宁初。能仁虚席。以师为请。有文首座能行人。各然二指祷佛冥被。师既至。一众说服。智因暑热。讲散偃息卧榻。适首座至白曰。此山师席。讲退之顷不入忏室则居禅堂。未有高枕自安者。师愧谢曰。敢不承教。自此祈寒盛暑不敢少懈。每当如厕则沐浴更衣。虽行道遇雪必手掬以为净。著十类说权实指迷。世行其文。
　　法师如靖。赐号普明。早入慈辩室。杭人有以私憾害其兄者。后深知悔以闻一律师答之曰。杀人偿命何足为问。其人即投西湖而死。欲偿兄命免为后怨。既不见鬼反悔投水。因众人入雷峰受戒。鬼随以入。闻戒师说人造罪许忏悔。其鬼乃怒律师。蚤知可悔必不投水。日夜随律师索命。语以修荐。百方皆辞。久而言曰。为我请靖佛子。施大乘戒则可脱。及为授戒法。乃见形致谢而去。后主觉悟学徒云拥。唯一室空闭。云有恶鬼居之。师中夜入室坐禅忽闻哮吼。见一人头飞走地上俄化为人。师谓之曰。汝何得扰人。鬼曰。凡出见人本欲求度。人见自畏非扰之也。师乃为说法授戒语之曰。汝可入吾袖。鬼即如教。觉重甚。携至林中放之。化成天人。殷勤谢师。飞空而没。建炎二年迁上竺。初是有为鸣童卦者。或以上竺住持为问。童云。待问土地。良久曰。今早。天符已下请靖法师矣。阅月而师至。三年十一月。金虏破杭。师预感梦。知此山厄运不可免。语其徒令避去。及虏至。或谓可以礼迓。即声钟集众。虏疑其将抗已。放兵大掠。火其屋而去。
　　述曰。靖师之德。可以脱索命之鬼。可以度空室之崇。可以感上竺之符。而不能却兀术之寇止上竺之焚。盖当群生同分业感兵厄火灾。所不得而幸免也。
　　法师应如。婺之浦江胡氏。默记多闻。尤善持论。来学上竺。慈辩深器之。尝往灵山访同志。出六能义反覆辨诘。彼义堕负。师即揭竿系帛。谓之曰。西竺破敌则竖胜幡。道场降魔亦表胜相。今法战既胜当揭一竿。人畏其烈目之虎子。初慈辩得南屏通相三观之旨秘不授人。玉慧觉祈请尤力许。中夜为密说师知之。陟梯揭瓦伏身窃听。飞雪翻空背若被铠。旦白慈辩曰。我于通相三观若有冥授。即录其言以示一众。慈辩怒曰。应如盗法。绍圣初。主越之圆通。尝因讲散谓侍者曰。今日东风吹。教法过浙西去。使眼中有耳者得以有闻。师三十岁便亡卷。每临座侍者供讲帙以俟。绍兴三年迁上竺。兀术焚荡之余。唯存藏室。有劝化人营建者。师曰。我但流通大法耳。他日自有修造者至。及师亡。普觉惟日。果以继席兴土木事。五年九月。车驾幸大士殿。师奏对如流。上喜赐万岁香山以供大士。师不尚著述。尝以偈示人曰。吾传智者一性之宗。三千实相妙空假中。一念法界生佛体同。凡圣一如善恶理融。毗卢身土湛若虚空。达斯旨者法法圆通。左之右之受用无穷。山家称如虎者三人。神照本如四明道如及师也。一夕别大众归寝而终。塔于寺西北隅。嗣法崇先怀志。白莲慧仙。皆足世其业。师有教义。名指难集。
　　法师宗敏。秀当湖鲁氏名族也。赐号法云。年十五具戒。遍参讲席。如超果照广化明南屏玩无不历事。后入慈辩室顿有发明。辩谋首座非其才。乃请与之抗论。座为之屈。绍圣初主杭之菩提。元符中迁孤山。枢密蒋之奇。时来谒问楞严大旨。为谈心要之妙。之奇言下有契。敬以师礼。久之退处报恩六一泉之上(报恩勤师。与欧阳公为诗友。东坡名其泉为六一)宴坐三十年。世高其风。兀术陷杭寺为煨烬。乃还止当湖庵居。绍圣七年冬示寂。命以衣盂修报恩塔。即山椒而葬焉。后十八年。有司以其地为延祥观。迁其塔于山北鸟窠之侧。弟子慧静。取全身阇维之。视容貌如其生。薪尽火灭。收舍利百粒如菽。
　　僧统义天。王氏高丽国文宗仁孝王第四子。辞荣出家。封祐世僧统。元祐初入中国问道。至四明郡以明智慧照馆接之。义天上表。乞传贤首教。敕两街。举可授法者。以东京觉严诚禅师对。诚举钱唐慧因净源以自代。乃敕主客杨杰送至慧因受法。诸刹迎饯如行人礼。初至京师。朝毕敕礼部苏轼馆伴。谒圆照宗本禅师示以宗旨。至金山佛印坐纳其礼。杨杰惊问印。曰义天异域僧耳。若屈狥俗。诸方先失一只眼。何以示华夏师法乎。朝廷闻之以为知体。至慧因持华严疏钞咨决所疑。阅岁而毕。于是华严一宗。文义逸而复传。及见天竺慈辩。请问天台教观之道。后游佛陇礼智者塔。为之誓曰。已传慈辩教观归国敷扬。愿赐冥护。见灵芝大智为说戒法。请传所著文既还国乃建刹号天台。奉慈辩所传教文。立其像为初祖。岁遣使通音问。及施金书华严三译于慧因。建阁藏之(今俗称高丽寺)见飞山别传议为跋曰。甚矣。古禅之与今禅名实相辽也。古之所谓禅者。藉教入禅者也。今之所以禅者。离教说禅者也。离教者。执其名而遗其实。藉教者。因其诠而得其旨。救今人矫诈之敞。复古圣精纯之道。珠公论辩斯其至焉。近者辽国诏有司。令义学沙门诠晓再定经录。世所谓六祖坛经宝林传等皆与焚弃。而比世中国禅宗章句多涉异端。此所以海东人师疑华夏为无人。今见飞山高议。乃知有护法开士。百世之下住持末法者。岂不赖珠公力乎(戒珠。作别传议。于禅教之际深有发明。寿九十三。葬骨飞山)。
　　述曰。昉师辨祖谓。智炬撰宝林传诡说百端。如达磨只履西归立雪断臂等。事与南山续高僧传多不同(云云)。世又谓坛经谈性不异吾宗。而于念佛求往西方。有以贬斥。义天言辽国焚弃二书者。盖以此也。

　　南屏文法师法嗣

　　法师仲闵。三衢人。受业祥符。来依南屏文师。以雄辩见称义虎。政和初。还乡主浮石。学者骤至。尝放言曰。吾座下不五百众不讲大部故一生唯讲光明观音。顺寂之日。集众升堂。登师子座趺足而坐。忽见银台自西至。师曰。吾平生解第一义。誓取金台。今乃若此。瞑目而化。所著宪章集五卷。其自序曰。释氏子有所述。必求公卿。为之序其首。跋其尾驾其说俾行于世。且衣冠之士。岂知吾之是。识吾之非。傥是而无序。天能丧乎哉。或非而有序。人能驾乎哉。

　　超果贤法师法嗣

　　法师彦伦。学超果贤师为有成。大观元年主仙潭。撰教义名精微集四卷。赐号妙慧。又撰金刚经疏二卷。法师蕴齐。钱唐周氏。号清辩。幼岁试经得度。传教观于法明会贤师。尝患疫疾百药不治。遂力课观音尊号。梦一妇人以凿开其胸易其心手扪摩之。患即愈畴昔所览靡不通记。走笔成章率归典雅。咸谓辩才之证。主钱唐道林。常熟上方。姑苏东灵。钱唐南屏。姑苏广化。三衢浮石。政和复归上方。闲居于方丈。述顶山记。释天台戒疏凡三卷。建炎四年正月。集众诵弥陀经。称佛号毕即刻而化。塔舍利于上方。门人法清及景德法云克传其道。云编翻译名义七卷。大为梵学检讨之助。类亦附以教义云。

　　景云其法师法嗣(浮石下第三世)

　　法师居式。金华人。嗣景云住景德撰圆觉疏四卷(此卷三十七人本纪遗失十七人)。

　　佛祖统纪卷第十四(终)



　　佛祖统纪卷第十五

　　　　宋景定四明东湖沙门志磐撰

　　诸师列传第六之五

明智立法师法嗣(广智下第四世)
　　·澄照觉先法师
　　·慧照法邻法师
　　·圆澄智谦法师
　　·四明法维法师(明智惠)
　　·定慧介然法师
　　·待制晁说之
　　·谏议忠肃公陈瓘

草堂元法师法嗣
　　·息庵道渊法师

安国惠法师法嗣(神照下第四世)
　　·智涌了然法师
　　·真教智仙法师
　　·白莲梵章首座

白莲卿法师法嗣
　　·天台净侁法师

北禅梵法主法嗣
　　·北禅惠深法师
　　·飞英智忱法师
　　·顶山子文法师
　　·通照慧明法师
　　·超果惠道法师

德藏瑛法师法嗣
　　·北关思净法师

寿安弼法师法嗣
　　·教藏有全法师

车溪卿法师法嗣(南屏下第四世)
　　·竹庵可观法师
　　·牧庵有朋法师
　　·祥符道忻法师

慧觉玉法师法嗣
　　·清修法久法师
　　·澄觉神焕法师
　　·假名如湛法师
　　·密印修慧法师(慧觉传)
　　·慧解昙应法师(车溪传)
　　·慧照道伦法师
　　·北禅法荣法师
　　·北禅文俊法师
　　·圆觉净圭法师

圆觉慈法师法嗣
　　·法照中皎法师
　　·神慧敏齐法师
　　·能仁文首座
　　·能仁能行人

普明靖法师法嗣
　　·圆通思梵法师
　　·普圆善期法师

天竺如法师法嗣
　　·崇先怀志法师
　　·宣秘慧仙法师
　　·音圆普证法师
　　·法灯道遵法师
　　·余姚行澄法师

法云敏法师法嗣
　　·枢密蒋之奇

佛智云法师法嗣
　　·法照净通法师

佛照坚法师法嗣
　　·神辩觉宁法师
　　·等慈慧序法师

梵慈普法师法嗣
　　·圆照梵光法师
　　·东灵智钦法主

宪章闵法师法嗣
　　·余庆道存法师

清辩斋法师法嗣
　　·景德法云法师
　　·上方法清法师(清辩传)


　　明智立法师法嗣

　　法师觉先。四明之慈溪陈氏。号澄照。七岁受经一读成诵。初禀教于明智。既得其传。复请益于慈辩清辩。所诣益深。靖康初主奉化之宝林。会奉旱邑请讲金光明。终卷而雨三日。因勉邑人建光明幢。诵经万部为邑境之护。迁主延庆大弘宗教。久之复归宝林。筑室曰妙莲。复诵满万部。持净土佛号。四十八藏。摘经疏名言以资观行。目曰心要。绍兴十六年正月十四日。说法安坐而逝。塔于寝室之侧。他日有夜闻诵经声。迹所自出塔中。后月堂居南湖。谓师于延庆有传持之功。而塔在草莽。乃令迁之祖垄。及开土见栓索不朽。骨若青铜(栓山圆反木丁)。
　　法师法邻。赐号慧照。早为明智高第。屡居座端。道业词章众所推服。高丽义天至。首入南湖。师明智而友慧照。请跋所受教乘归国。师援笔立成。有古史风。义天嘉叹不已(文见名文光教志)郡命主三学。讲演之盛亚于南湖。尝谓门人曰。余尝劝人以二戒。三十已前未可念阿弥陀。七十已后不得持消灾咒。谓少不知进。老不知止也。时人然之。
　　法师智谦。赐号圆澄。学于明智。绍兴庚辰主宝云。每念宝云为四明传道师。自迁骨乌石。其迹寖晦。乃力搜访。得正法师所撰石塔记。重刻于乌石庵。又于寺辟堂。设像表示后世。
　　法师介然。四明鄞人。受业福泉山之延寿。明智居南湖。从其学遂悟境观之旨。元丰初。专修净业三载。期满谓同修慧观仲章宗悦曰。念佛三昧往生要法也。乃然三指。誓建十六观堂。中设西方三圣殿。环以池莲。功成复然三指以报佛恩。于是修观之士。有所依托焉。
　　建炎四年正月七日。金虏犯明州。寺众奔散师独不去。虏奄至诃之曰。不畏死耶。师曰。贫道一生愿力建此观堂。今老矣。不忍舍去以求生也虏酋义之谓曰。为我归北地。作观堂似此规制。遂逼师以行。后人悲思。乃以去日为之忌(相传。正月五日。若依本朝通鉴。则云七日)而尊之曰定慧尊者。立像陪位于观室之隅(志磐受业福泉。定慧是草堂一派。极有高行。去志磐为五世)。
　　晁说之。字以道。自号景迂。官至待制。文元公迥四世孙也。监明州船场。常往南湖访明智。闻三千境观之说。欣然愿学通其旨。晚年日诵法华。自号天台教僧。或曰洧上老法华。明智没为撰碑而论之。时称高作(碑见名文光教志)。
　　陈瓘。字莹中。南剑人。自号了翁。幼登甲科官至正言。亲亡之日。庐墓三年。天降甘露。有芝草生于冢上。尝留意禅宗颇有省发。观华严了法界之旨。因上疏论宰相章惇。谪四明。日与明智会。因问天台宗旨。明智举止观不思议境。示以性夺修成无作行之义。公曰。乃知此宗性本现成。又问。现前色身如何观察。明智曰。法本不生今则无灭。公曰。世人言。其死如归。不知如归。乃失家者。自是深达境智之妙。作三千有门颂以示明智。智可之(文见名文光教志)晚年刻意西归。为明智作观堂净土院记。发挥寂光净土之旨。宗门韪其说(石刻南湖观堂)公既贬。诸子皆白衣未尝怀不满意。宣和六年冬。无疾别家人而逝。绍兴中。赠谏议大夫。谥忠肃。
　　述曰。智者之为道也。广大悉备。为其徒者。自尊信之。未足以信于人。惟名儒士夫信而学焉。则其道斯为可信也。智者之世。有徐陵柳顾言。荆溪之世。有梁肃李华。慈云之时。有王文穆马亮。明智之时。有晁以道陈莹中。是数君子。不特知道。又能立言以赞之。智者之道。于是愈有光焉。

　　草堂元法师法嗣

　　法师道渊。永嘉人。自号息庵。久依扶宗深达观道。居西湖永明讲授有法。尝谓修性离合之旨。指要虽示其妙。后人或戒异说师收束诸文立为二义。一者约修三性三。与修性对论三以明离合。二者约修九性九。与修性对论三以明离合。初修三性三者。如不二门。性指三障。是故具三。修从性成。成三法尔。又云。一念心因既具三轨。此因成果名三涅槃。又金錍云。本有三种。三理元遍。达性成修。修三亦遍。此皆性三修三六法明离合也。言修性对论三者。以修为能对。性为所对。如不二门云。为对性明修。故合为二。则修二性一。三法明合也。次义言修九者。如不二门云。是则修虽具九则法身般若解脱各各具三。此乃修中自论九法以明离也。然法身中三。虽本属性。指要判云。虽兼性三咸为所发。故皆属修。言性九者。如光明句释金鼓。具有圆空鸣三法。即是一境三谛。又于圆空鸣中各各自具姝大等三。遂有九法既得鼓体。性德中论未涉起修。此则就性中自论九法。以明离也。修性对论九者。如涅槃疏明。体宗用各有三义。体有礼底达。宗有本要助。用有本当自在。此约修六性三以明离也(云云)。师示寂当盛暑。停龛旬日体色不变。白乳流涌香若莲华。人取乳可涂面。将葬路经一庵。绋断不进。异香彻庵中。易绋重不能举。庵主旧有微憾。乃悔谢曰。曾有小犯故蒙见诫。乃随众舁之遂行。葬及三年。忽大风折木坏其塔。满龛舍利。若天彰其德云。

　　安国惠法师法嗣(神照下第四世)

　　法师了然。临海薛氏。母祷山兵寺石像前。梦至佛殿见僧持莲华令食之。且曰。汝生子当出家。后十三月而孕。四岁母念出家。则谁当为嗣。梦神人叱之曰。何爽前嘱。遂诺之。十六具戒。从安国学教观。慧解骤发。尝梦坐盘石泛大海。望大士坐山上竹林间。师曰。平生持尊号今得见之。遂正立说百偈以赞。觉忆其半。自是顿发辨才。侍安国迁白莲。未几去谒明智。智问华严十法界。大论三世间。法华十如是。三处文义。共成三千。荆溪何云指的妙境出自法华。师曰。华严大论。是死法门。法华十如是。是活法门。智首肯之。时晁说之。尝谒明智。因与师论此道。待之如同学。四明讲者道如。辞气毅然时号如虎。与师难问必为之屈。明智举主广严。师曰。吾不当负所得。卒为安国嗣。六年迁白莲。居山二十四年。学者常五六百人。绍兴戊午。宁海建大会请师说法。有使者持牒来曰。兜率天请师说法。师曰。此间法会未散。使曰。符不可缓当先。其次者即毁师名而去。绍兴辛酉五月。梦两龙戏空中。一化为神人。袖出书曰。师七日当行。师唯唯。既寤集众说法。复大书曰。因念佛力得归极乐。凡在吾徒宜当力学。即沐浴更衣。与众同诵阿弥陀经。至西方世界而逝。能仁行人。闻天乐音。祥光属天。众谓师报居净土。而先赴兜率之请也。八月葬东冈。锡号智涌。郡祈雨于玉溪。众苦路险。师咒龙使移之。是夜风雨大作。旦见潭在所指夷坦处。述宗圆记五卷。释南岳止观枢要二卷。释十不二门。虎溪集八卷。
　　法师智仙。仙居李氏。号真教。幼不乐世俗。常曰。世间荣富何能免我一生清志耶。遂服方袍。游学至天竺。得观道于明义首座。还乡依白莲惠师听止观大有发明。久之章嗣其席。常时系念唯在净土。或曰。法华三昧。一土一切土。一身一切身。一佛一切佛。何不依止观修法华三昧而为往生之因。师曰。荆溪云。分别功德品中。直观此土四土具足。故此佛身即三佛身。此大众即一切众。以惑未断故。安乐行是同居净土行之气分故不离同居秽见同居净。问者曰。同居类多何必极乐。师曰。教说多故。宿缘厚故。令专注故。是摄生故。师当结制稍觉微恙。乃诣辞郡县。还寺杜门绝客。众请用医。令厚赆谢去之。即易床西向。设弥陀像。请行人讽经。终卷而化。时能仁闻念佛声沸天仙乐盈耳。塔于院东北隅。
　　首座梵章。学惠法师悉通其旨。屡居白莲座端。讲唱有法学者宗尚。谦抑不肯出世人高其风。著圆觉经疏一卷。时称简正。

　　北禅梵法主法嗣

　　法师惠深。幼遍历讲席。及见北禅洞悟观道。后法王归寂。师继踵行化。当建炎兵毁之余。极力土木卒还旧制。领徒说法未尝一日以事废。将建大殿。众勉见巨室。师曰。若使出门干施主。不如闭户祷诸天。精意所感施者自至。师正席二十九年。有僧善居。为知事亦如之。清俭勤力辅赞有理。人或与钱。即腰缠手捥。自携以归。虑费脚金损施福也。

　　德藏瑛法师法嗣

　　法师思净。钱唐喻氏。受法华于瑛师。既悟厥旨。复深研净土之观。专志念佛日课观经大观初。于郡城北关创精舍。扁曰妙行。领徒乞食。期饭僧百万。不二十年竟逾八倍。建十莲华藏。规制巧妙。为天下轮藏之冠。尤精画佛。每运笔先于静室念佛观想。一日画丈六像。见佛光良久。众皆瞻礼。师于是时顿悟笔法之妙。于是人间咸称为喻弥陀。尝于西湖北山凿石作弥勒像露半躯于严。识者以为深谷为陵之日。必有继成全身如三生石像者。宣和初。盗起清溪犯钱唐。师告渠魁。愿以身代一城人命。贼义之。妖锋为戢。绍兴庚申冬。端坐想佛七日不废。忽起然香供佛归座趺坐而化。旬日顶上温暖面体红润。见者谓其犹生葬于法堂之右。

　　车溪卿法师法嗣(南屏下第四世)

　　法师可观。字宜翁。华亭戚氏。年十六具戒。依南屏精微。师闻车溪声振江浙。负笈从之。一日闻举唱曰。般若寂寥。忽有悟入。如服一杯降气汤。玉慧觉有横山命。师偕行读指要。至若不谓实铁床非苦变易非迁。叹曰。语言文字皆糠秕耳。建炎初主嘉禾寿圣。迁当湖德藏。居阅世堂。为楞严补注。以祥符延闪两载。以疾反当湖南林。一室萧然人不堪之。则曰。松风山月。此我无尽衣钵也。乾道七年。丞相魏杞出镇姑苏。请主北禅。入门适当九日。指座云胸中一寸灰已冷。头上千茎雪未消。老步只宜平地去。不知何事又登高。魏公击节不已。及得所遗法语谢曰。当日卷卷斯道。不敢孤负竹庵。淳熙七年。皇子魏王牧四明(讳恺谥惠宪王孝宗次子)用月堂遗书之荐。请主延庆。时已八十九岁。抵行在所而闻王薨师在天竺受请曰。王旨如生。岂当有辞。遂行至南湖众见行李寂寂莫不叹服。不二载复归当湖竹庵。九年二月十九无疾而逝。寿九十一。荼毗舌根不坏舍利莫知其算。塔德藏之观堂。师五住当湖。皆退隐于竹庵。因以为目。杲大慧自径山行化。来访当湖对语终日。敬之曰教海老龙也。师见斋房安像即诫之曰。汝起居无礼说无益语。少时焚香之敬。不补终日媟嫚之罪也。著楞严说题集解。补注共四卷。兰盆补注二卷。金刚通论事说各一卷。圆觉手鉴。竹庵录各一卷。山家义苑二卷。
　　法师有朋。金华人。自号牧庵。一家教文背诵几半。初学于慈圆觉。复往谒车溪。昼夜扣请尽得其道。主仙谭讲止观。天衣持师分卫至境(梵语分卫此云乞食)入寺就听。至破法遍。横破九种禅那。皆非圆顿行人入道之门。持竦然曰。我所未闻之说也设礼而去。湖人薛氏妇早丧不得脱。其家斋千僧诵金刚般若请师演说经旨。妇凭语曰。谢翁婆一卷经今得解脱。翁问千僧同诵。何言一卷。答曰。朋法师所诵者。盖师诵时不接世语。兼解义为胜也。徙能仁。讲道日盛。晚主延庆。初升座叙谢云。有朋自远方来。闻者莫不心悦。于方丈扁一室。曰六经堂。中设一几。而初无文字。士夫怪其诞。众至寺欲屈之。师令侍者先语之曰。诸贤欲何相见。若宾礼则对坐商略。若请益则侍立发问。若索难则容先伸三问。咸曰。乞从宾礼。及对语援引不已。乃知六经在胸中也。每临讲不预观文。尝曰。我七番讲止观。于正修中未尝道著一字。又曰。大部中欲作一难。如片纸大亦不成。所谓文字性离皆解脱也。故今教苑略无义目。唯十不二门口义。才露一班耳。或问十境十乘方成观法。荆溪何云不待观境方名修观。师曰。向伊道。摄事成理了也。又问。圆顿教中为立阴否。师高声一喝云。阴入重担常自现前。何更问立不立。一日讲调御丈夫。数士人至。师曰。若在儒教论丈夫事。如忠臣事君不顾身。勇士赴难不畏死。立天下之大事。成百世之显名。不为声色名利之所惑溺。皆名丈夫。若在吾教。则一心三观为舟杭。六时五悔为橹桌。降伏诸魔制外道。不为分段变易生死之所笼槛者。方名丈夫耳。士人为之畏服。师御众厉而简。左右或欲师白堂整众者。师曰。我所以不数数告众者是有意也。不见道频雷天失威。乾道四年十二月三日。坐青玉轩。请行人讽观经。至真法身观集大众念佛。留偈坐亡。葬于崇法之祖塔。禀法者。显庵法昌月溪法辉等甚众。师自恃强记不畜科策。尝谓同学竹庵曰。天下秖一个半座主。老兄秖半个。问何为半个。师曰。不合多几个纸策也。在仙潭日。竹庵来访。为上讲师读大科竟即收帙曰。宗师在座不敢文文。其对尊宿之礼。尚谦若此。

　　慧觉玉法师法嗣

　　法师法久。余姚邵氏。受业龙泉。十五试莲经中选得度。初依智涌于广严。后去从慧觉。赴天竺。师随往。旦夜为学卒成其业。大慧居径山。往咨心要。尝令师举境观之旨。必击节叹赏。有王侍御女早丧。每附语令请高僧诵法华。大慧令师往方升座演经。侍御忽有感悟。夜中亡女梦于父曰。承法师讲经力已得生处。侍御因作一乘感应记。大慧一日谓师曰。教苑人稀宜勉力弘传以光祖道。师遂归。既而慈溪罗氏。以圆湛庵延之。学者四集共仰师法。绍兴十三年。郡命居清修。泉清石洁人境俱胜。常患后生单寮多弊。乃辟众堂作连床蒲褥如禅林之规。以身率先众莫敢怠。说法机辩有大慧之风。有不能领者。谓师谈禅于教苑。寺左曰师子岩。创一堂名无畏。日住其中诵法华楞严七经。十九年不辍。一日忽告众。无疾而化。塔于寺西。雪溪晞颜为撰铭。门人妙云继主其席。
　　法师神焕。湖之安吉人。早学慧觉时称出类。绍兴中主思溪觉悟。自昔教门诸师立义未尽者。悉辨论之得百篇。世号焕百章。尝论诸天位次不正。乃考寻藏典。撰为天传。其序云。案百录。安功德天座在佛左。道场若宽。更安大辩及四天王在右。则知世人。或十二。或十六。或十八。皆准鬼神品。增减无拘也。今欲定尊卑亦良为难。如鬼子母罗刹也。岂当与大梵同列。有女名功德。男名散脂。今以功德居上。梵释次之。后列散脂鬼母。岂非失序。因检讨大藏作诸天传。随位释之。盖天有主客。有男女。有本迹。有显晦。大梵为三界主。帝释为忉利主。四王为八部主。若功德大辩。但客寄耳。功德寄北天。大辩寄山泽。初无主领。兹所谓主客也。功德大辩树神地神鬼母并女质。余则男身。所谓男女也。金刚密迹五百徒党。皆大菩萨本也。现居神像迹也。所谓本迹也。大辩对佛宣扬正法。虽位处密寄身示女质。而言行则显。或但作影响不事敷扬。纵权有统王现丈夫形。而言行则晦。所谓显晦也。知此四端可与言天矣。竹庵见之曰。大略数百字。囊括殆尽(天传未见其本。志磐尝撰诸天礼赞文。正用焕师立说。详见法门光显志)尝著圆觉疏二卷。安乐记一卷。
　　法师如湛。永嘉焦氏。母梦宝塔而生。幼年试经得度。首谒东灵钦师及普慈晖师。所学未就。乃与杨尖渊空相融之车溪依卿师。时众已多无所容。唯小室如斗不以为隘。剧暑埋大瓮实以塞泉。与四友背瓮环坐。以挹其爽。如此数载。众戏目为五瘟堂。后参慧觉于横山。昼夜潜心尽得教观之妙。初主车溪寿圣。讲余课法华一部。佛号二万声。有求为知事者。以非器不见用。憾之夜怀刃入室。则见官客满座。次夜复入。则昏暗失路。又一夕往得入室。见十数人皆同师形。其人愧恐而遁。平时少睡。夏月坐草莽中口诵法华。袒身施蚊。门人谓。师年高宜息苦行。师曰。[(罩-卓+(一/水))*羽]。飞之类。安得妙乘。所冀啖我血闻我经。以此为缘耳。后人因表其处为喂蚊台。晚岁谢事。闲居小庵日薰净业。绍兴庚申七月。端坐念佛结印而逝。阇维得五色舍利。著净业记释观经疏。护国记释光明疏。又述金刚会解假名集。建炎初。述声闻会异。其末题云匈奴去杭入秀。兵火沿塘。劫掠蜂起。命在不测。聊书此为记时事。人以为与章安当寇盗纵横而著涅槃玄义。其事相类。
　　述曰。法智之记观经光明也。当时同宗之辈亲炙之徒。如孤山净觉饰辞抗辨。卒莫能胜。谓之阳挤阴助。犹可为说。至于假名以天资之高德业之美为四明四世孙。当教观中兴后。不思光赞乃祖之功。而反事笔削忍为净业护国之记。白昼操戈。背宗破祖。自堕山外之侣。可悲也夫。

　　圆觉慈法师法嗣

　　法师中皎。四明之慈溪张氏。赐号法照。母梦月堕怀而生。受业永明。初依南湖明智。未几去谒圆觉于天竺。久之尽得法奥。靖康初。能仁虚席。郡太守刘光。嘱智涌举所知。以师应命。圆音一演学徒四集。以粥饭不给。辟海田为二十顷。香积乃裕。绍兴乙卯夏旱。郡守以龙湫昔受智者戒。遣僚属屈师临湫施以戒法。即日雨洽。以年老退处藏密庵。绍兴乙丑。沐浴易新衣。书偈别众。正坐西向而化。
　　行人能师。嘉禾人。少学能仁。入忏室四十载。六时行道虽病不废。唯不食数日其病自愈。行人之名遂闻江浙。年既老读文如初学。草庵戏之曰。未忘筌耶。师曰筌何所忘。庵大惭。尝暑中晒衣。叹曰。慷慨丈夫反同臧获。于是散去余长。唯留一弊絮袍。夏则束梁相间。夏日入林施蚊。一日逢二虎以身就之。虎俯首而去。山神兴供一方。常与交接。香积有乏。知事来告。则力拒之。明旦施自至。皆曰。昨夜行人巡门相报。始知山神荷师以往圆觉有能仁之命。师与文首座。然指以请。及其至昼夜请益大有开悟。

　　普明靖法师法嗣

　　法师思梵。杭之临平湛氏。赐号圆通。依净社普明学教观尽通其旨。久之擢居座首。普明迁觉悟。师与偕行。及再迁上竺。谓师曰。觉悟之席无以易子。行道十年大振法道。后退处西山归云庵。杜门著书。尝以经疏语录。商确禅教之旨。名曰会宗。侍郎晁公武。一见契心。为之序曰。予闻世父景迂先生之言曰(晁说之号景迂)浙江东西有天台之学。通其说者无禅教之病。可以为人天眼目。小子识之。自予闻此三终星矣。今见会宗之所述。其有合于世父景迂之言乎。师平生以戒法力。梦寐尝与圣贤接。凡禬禳灾凶。驱逐妖厉。一为说戒无不通感。乾道四年五月。有星者谓师曰。六月之望师其亡乎。师笑曰。造物焉能制我耶。汝谓六月亡。我且八月往。至期沐浴更衣趺坐龛中。召众诵佛瞑目而化。塔于方丈之室。

　　梵慈普法师法嗣

　　法师梵光。四明鄞之阳氏。赐号圆照。母梦异僧入其室。十二月乃生。异香盈室。十六具戒。始学律于湖心通照。复习教于南湖神智。慨然游方裴回西浙。乃之白牛见海慧普师。闻讲法华寿量品。广谈三身。言下大悟。将还乡。海慧抚其背曰。汝必大振法智之席。及归郡守王资深命主广寿。政和四年春。太守吕淙以南湖请。时广寿之众。愿从者百二十人。自是南湖众及五百。法智之世未若是之盛也。宣和四年大旱。郡请讲云雨经。依法结坛缁素毕集。披轴则云兴。下席而雨注。靖康初。高丽贡使。及境来谒云。国王问讯法师。翘仰道德无从瞻礼。谨遣使献法衣一袭。及本国晓法师。所著华严疏论二百卷。建炎三年以老谢去。寓奉化之福圣。南湖自罹兵毁积年未复。郡守仇愈。谓非师不能振。遂迎师再还。群僚毕集。伫闻讲演。仇公临筵赞之曰。微言发覆吾生何幸。绍兴十二年。举门人道琛自代。遂退处于择阳。与漕使陆置邻居。往来结方外友。明年春与陆君辞曰。老病既久将以后事托延庆。乃舟行至南湖。沐浴更衣。集众讽观经。书遗训。付悟真义诚。讽安乐行。至深入禅定见十方佛寂然而逝。时十三年二月八日也。寿八十。葬崇法之祖塔。师天资朴素。待贵贱以均礼。或问其故则曰。吾法以平等为心。不轻为行。昌国戴氏。为鬼物所扰。请师诵咒。及门而崇灭。其在福圣。道俗请增戒法。有邬氏子附语曰。吾汝之先也。久处幽冥。闻人间光法师为众施戒。此日冥中异类多得解脱。故吾得以暂归法主智钦。姑苏常熟人。才辩超卓举世知敬。主东灵聚徒至五百。行梵慈之道不少异。恪勤讲忏日未尝怠。时人尊称法主。以比北禅梵云。

　　清辩齐法师法嗣

　　法师法云。受业姑苏景德。赐号普润。学教观于清辩为得旨。绍兴十三年。撰翻译名义七卷。以释藏典之梵语。援引疏记有所论辩甚为学者之益咸泽山嘉其作。为赞化刻梓云。

　　佛祖统纪卷第十五(终)


　　佛祖统纪卷第十六

　　　　宋景定四明东湖沙门志磐撰

　　诸师列传第六之六

息庵渊法师法嗣(广智下第五世)
　　·净社处廉法师
　　·圆辩道琛法师

智涌然法师法嗣(神照下第五世)
　　·觉云智连法师
　　·泽山与咸法师
　　·赤城中益法师
　　·白莲智圆法师
　　·山堂元性法师
　　·白莲妙璘法师
　　·白莲清悟法师
　　·白莲子侔法师
　　·虚堂本空法师

真教仙法师法嗣
　　·证悟圆智法师

超果道法师法嗣
　　·德藏从进法师

通照明法师法嗣
　　·报慈蕴尧法师

竹庵观法师法嗣(南屏下第五世)
　　·北峰宗印法师
　　·智行守旻法师
　　·神辩清一法师

牧庵朋法师法嗣
　　·显庵法昌法师
　　·月溪法辉法师
　　·隐学太然法师
　　·浮石子慧法师
　　·永福智享法师
　　·天王道用法师
　　·能仁怀宝法师

祥符忻法师法嗣
　　·悟空善荣法师

清修久法师法嗣
　　·慈室妙云法师
　　·雪溪睎颜首座

澄觉焕法师法嗣
　　·觉庵简言法师

假名湛法师法嗣
　　·车溪智钦法师

法照皎法师法嗣
　　·则庵明哲法师
　　·能仁道山法师
　　·醴泉行环法师
　　·布金觉先法师

圆照光法师法嗣
　　·超果宗肇法师

东灵钦法主法嗣
　　·杨尖利渊法师


　　息庵渊法师法嗣(广智下第五世)

　　法师道琛。温之乐清彭氏。赐号圆辩。母梦紫气萦身而生。年十八具戒。初学律仪。未几去从息庵于法明。微言妙旨一闻便领。后至南湖依圆照。既归乡出主广济。十二年迁广慈。建炎三年。车驾幸永嘉。有旨以林灵素故居为资福院。丞相吕颐浩以师应诏。尝以僧伽梨质米于市。夜见流光煜煜。旦即捧还山。苦无水指工凿井。得古砖有天康字(南朝陈文帝年号)泉涌其下。乐清江岸。每以颓倒为患。咸谓鬼物所衅。吏民请为授戒。神附语致谢。门人清顺。梦延庆诸祖来谒。侍者持位图于旁。而阙其第八。顺指问之。对曰。汝师将补其处。及后居南湖。果第八世。尝专修念佛三昧。忽感悟曰。唯心净土一而已矣。良由弥陀悟我心之宝刹。我心具弥陀之乐邦。虽远而近不逾一念。虽近而远过十万亿。譬如青天皓月影临万水水不上升月不下降。水月一际自然照映。一日于禅定中见一老宿坐禅榻上。顾谓师曰。吾四明也。师惊喜作礼问曰。道琛于一家习气法相未能通达。乞垂指教。尊者首肯之。及觉心地豁然。自是山家言教观者。皆禀师为正。绍兴十二年。圆照告老举师以代。寺经虏寇焚荡之余。师诚心所感施者自归。岁月之间栋宇悉备。因行法华三昧。感普贤放光。慧辩愈加。郡大旱。请祷雨。师以郡政苛猛言守感寤。出囚徒数百人。是夕大雨。有久病者。为说法施食多愈。育王谌禅师疾。往视之。归语众曰。大言无当终不得力。乃于月二十三日。建净土系念会。道族至万人。与雪窦大圆禅师为道交。尝请说六即义。闻而叹曰。师如此说应曾悟耶。答曰。若不因悟何敢对老师说。一日讲至六罗汉义。学者请说。斥之曰。小乘法相说之何益。当为说经王义。联翩三日。一语无重。绍兴二十三年十二月十六日。集众讽观经昼夜不绝。众闻异香盈室。师曰。佛来接我。即沐浴更衣。书偈曰。唯心净土本无迷悟。一念不生即入初住。令讽安乐行。未终塔然坐亡。留龛弥月。颜体如生。葬全身于崇法祖塔之侧。

　　智涌然法师法嗣(神照下第五世)

　　法师智连。字文秀。锡号觉云。四明鄞邑杜氏受业栖心崇寿。年十八受具戒。古貌修干有长松野鹤之态。明智见之曰。僧中凤雏也。初从圆照学于南湖。晚依白莲智涌顿悟圆旨。及归乡代讲延庆。建炎后。历住五刹。皆兵毁之余。化瓦砾为金碧。出于指顾。时圆辩重兴延庆。未就而逝。师适访宏智。同登千佛阁。智曰。闻四明谈空中有相是否。师曰然。智以手指云。太虚本无一物。师指山川楼阁曰。此诸物象复是何物。智大服其言。叹曰南湖之任非师而谁。即荐于郡领事。十年讲无虚日。而众宇毕成。太师史真隐。佚老于乡。每过从问法要。真隐曰。师于禅律亦贯通耶。师曰。冰泮雪消固一水耳。又问。华严般若似太支离。师曰。支离所以为简易也(扬子何经之支离。离曰已简已易焉支离)真隐肃然服。郡师丞相沈公屈居僧职。以老病辞。公手札劝之曰。师行业清修力荷宗教。自宜表正一方纪纲诸刹。幸勿固辞。自洁其志师即领命。诸方服其清整。一日感疾。谓侍人曰。一切无碍人。一道出生死(华严经偈)复抚掌大笑曰。我自幸至此。钟鸣吾逝矣。时隆兴元年十二月十八日。火浴得舍利。葬骨于崇法祖塔之旁。得法上首。月波则约。
　　太师真隐居士赞曰。瞻彼连师色粹而温。礼义是习诗书是敦。虽精止观实祖儒门。鹤飞寥廓蝉蜕尘氛。遂令听者去缚解纷。五住大刹藉藉有闻。晚居延庆其道弥尊。伊惟台教垂裕后昆。前有法智后有觉云。意此幻影与法常存(石刻在月波山)。
　　论曰。圣贤应世之迹。非世情所能测识也。夫觉云一代明教之师。其于亡日如知所归出生入死。固非常人所可拟伦。然则托形儒相之家。居相位二十七。考中外靖安。其勋业盛大矣。而又能大护佛法尊敬僧宝。是盖大权施化示现宰官者之所为也。释迦本时。或为儒林之宗。或居轮王之位。圣寺沙弥为齐文宣。回向寺僧为唐明皇。近则五祖戒师为苏文忠。琅邪山藏僧为张文定庸。讵知回机转位不为佛不为祖耶。良渚谓抚掌自笑。宜得所归而复来此土。位极人臣以兹为疑者。其未善论事若此。
　　法师与咸。字虚中。黄岩章氏。赐号明祖。母梦故白莲惠师遗黄柑令食之。及寤齿颊犹香。生七岁依香积出家。首谒智涌。涌奇之曰。祖位再来也。学成以妙年居第一座。涌没证悟为继。已而悟迁上竺。乃举师以代。聚徒既多岁复大歉。及分卫吴中。施者唯恐自后。倍委王孟公问十六观义。师曰。佛国在十万亿刹外。而提封不越方寸。若克循观道。则往彼非遥也。资政郑公问楞严八还。师曰。迷心为境。八法瞀乱。达大观者。一念自反。二公皆感悟。岁岁为遣供(瞀音茂目不明)郡太守入山。见池中红莲。问曰。既是白莲。因甚却开红华。师曰。山中并喜君侯至任是无情亦改容。又指看经罗汉曰。既是无学。如何看经。师抚罗汉背云。何不只对。师倦于酬应。归间受业。会赤城益师亡。郡以为请。万年一禅师来访。见床上小册记。回买常住物。一钱不遗。叹曰。我于道无愧行不及师。尝于法轮寺施戒。当请圣师。众睹宝光下烛有梵僧立空表。禅宴之余常讽空品。至本性空寂则入定数日。至生死无际则大恸不已。其体法真切若此。隆兴元年五月。别众端坐念佛而亡。瘗龛于寺之东冈。乾道三年夏复从荼毗。五色舍利无算。所著菩萨戒疏注三卷。金刚辨惑一卷。复宗二卷。法华撮要一卷。素精于易折衷诸解。以自名本取诸咸因号泽山叟。
　　法师中益。早亲智涌。深境观富辩说。人以是敬服焉。主上虞等慈迁赤城。讲贯之余即入禅忏。旦夜以继未尝少闲。录智涌教义。号虎溪集。
　　法师元性。自号山堂。从智涌得教观之旨。居白莲日。讲次至天主义有学者新至作论破之。有取其论白师曰。此新学逆路之见也。请摈之。师笑曰。汝但学得他作论。我尽容得著山堂集五卷。法华文句科十卷。
　　法师子侔。宁海卢氏。号圆净。久从智涌学有声当世。晚主白莲学徒如市。以供给屡乏。将堤海为田。归以告其母。母以白金一笥与之曰。为众办事佛必鉴之。母患其不成也。卒就役。得田千亩众赖以济。
　　法师本空。四明奉化人。自号虚堂。父姓徐为农。每高僧过门。必款接加礼。母夜见神光绕室因而有娠。为儿异伦等。蔬食诵经志在出家。年十四。依尊胜法存剃发。初从智涌受教观。自白莲首众。出主明之永明迁治平。淳熙初。皇子魏王牧四明。尊其道制疏请主资教。夏中首座将开妙玄。师止之曰。自有讲席以来。诸老立法。谓首座之职未出世者止讲小部。若已出世。已讲小部者。方可开发大部事存谦逊此旧章也。若维那则点读四教仪类集耳。以次而进无自逞也。后迁白莲大扬宗教。久之归间受业。日以往生为正念。绍兴三年三月三日别众就座书偈而化。东掖学徒来迎全身。奉化缁素投牒止之。乃剪须发分塔东山。而葬全身于尊胜。师行不回顾。坐不倚物。盛暑不持箑。祈寒不附火。高座讲唱辨析精微。使利钝皆有所入。人以是尊慕之。

　　真教仙法师法嗣

　　法师圆智。黄岩林氏。母梦老儒寄宿而生。幼聪敏不好弄。书史经目悉能开说。医方卜筮无不精究。尝往邻寺闻讲观经。叹曰。落日之处故乡在焉。今日得闻如获家信。暨出家受戒。即依真教于白莲。学通教观。尝问具变之义。真教指笼镫曰。如此镫者。离性绝非本自空寂。理则具矣。六凡四圣所见不同。变则在焉(铠庵曰。具如珠具宝。即理具三千。变如珠雨宝。即事造三千。此旨与真教稍异)师不契。后因扫地诵法华。至知法常无性佛种从缘起。豁然有悟。以白真教。教曰。法华止观此为喉襟汝今有悟大事斯毕。自是游心道妙。五日辄一睡。或邀纵步则曰。吾之游异于是。明窗净儿舒卷函帙。参五佛历三周。若阅止观。则十境十乘。见祖师于尘劫之表。居东山十有四年。两刹千众推为前列。每患学者困于名相。勉同人曰。是真精进。便是向上机关。每半月必行布萨。或曰。圆顿之宗何必如是。师曰。圆家事理一念具足。所谓圆顿者。岂拨事求理耶。吾于常时未尝不以波罗提木叉为之师。扶律谈常正在兹日。郡请主祥符。殿撰刘公问。教中一句如何举扬。师曰。即事而真。公领其旨。自撰疏请主鸿祐。士夫欲其近城。请居日山。历迁白莲赤城庆善。化道日起。绍兴二十三年。奉诏主上竺。灾烬之余仅存大士殿。有衰金为造门廊者。历家言。主星不利。师曰。佛与天星同一造化。苟宝坊轮奂吾亡何憾。未几果微恙。梦仙人饮以天液。所患顿愈。神采加异于前。二十七年夏旱。诏于明庆讲经。席散而雨洽。尝抵寺庄闻用牲祭曰何可违佛禁耶。即为神说戒易以素馔。二十八年督土木甚速。至冬众宇咸备。十二月十二日示疾。预为书别道俗。书偈坐亡。塔于寺东。初是普觉日。住山之末年。梦罗汉来自天台。踞坐主位。已而师至。住无相日。梦宾头卢来谒。授山茶一器。人知师为五百人中焉。桐江瑛。自恃知解。遇荆溪留意辨明处。斥为穿凿。至云妙乐可毁。设十难问。学者莫敢与抗。师作攻瑛集追破之。读者一快。恨二师不并世也。

　　超果道法师法嗣

　　法师从进。妙年聪辩为学早成。久依超果具得其道。出主德藏。讲训有法学者归之。多述教义发明所得。作楞严解尤称高妙。示寂之日。留龛月余。容色不变。及从火洛。舌根不坏。若红莲华。

　　竹庵观法师法嗣(南屏下第五世)

　　法师宗印。字元实。盐官陈氏。号北峰。师慧力德邻。年十五具戒。首谒当湖竹庵。得教观之旨。凡诸祖格言必诵满千遍。入南湖修长忏。周氏延以庵居。以租量非法劝革之。岁减五百斛。往谒象田圆悟演。反质西来意。师答曰。有屈无叫处。演肯之。智者忌辰。夜炷香殿炉悲泣失声。演感其意以厚礼送归南湖尝思寂光有相之义。闻空声云。寂光土体如水中月。资教空虚堂。延居座首。堂著宗极论。扶智涌事理各立一性之旨。师设九难。宗极为之义负。通守苏玭观不二门以文虽简而昧其说。师撮示机要。玭即领会。白师座请居正觉。飓风飘荡(飓音具。沿海诸郡多狂风。谓具四方之风也。东坡有飓风赋)仅存藏殿。师守死不去。风为之止。有请为庙神授戒去血食者。先感梦往赴他庙尸祝。神语求易祭者十数祠。迁主隐学。未久玭亦召还。要师偕行曰。盍西还相与弘赞。居东二十七年。至是复反浙右。贰上竺讲止观。深砭学者支离名相之病。围座挟策。主者以得士为忌。去隐雷峰毛氏庵。问道者沓至。杜氏建普光一区。具礼迎之。禅讲并行法道益盛。适德藏来。请师曰。肄业之地。思报久矣。历迁超果圆通北禅。道德之誉既行。土木之绩亦就。海空英辞灵山。举以自代。诏可之。学徒五百咸服其道。宿弊旧习为之一革。宁宗素闻师名。召对便殿问佛法大旨。语简理明。上大敬说锡赉甚渥。赐号慧行法师。嘉定六年。以营观室。行化吴中。至松江弟子行一庵。谓其徒曰。吾化缘毕此。即右胁安庠而化。时十二月八日也。藏龛于慈云塔旁。师三衣准律。五辛刚制。道力纯至幽明俱感。格邪拯滞除瘵息疠。一有祈叩无不得愈。常谓讲者须备三法。肃威仪以临大众。提大纲以尽文义。具宗眼以示境观。备此三者依俙驾说。所著金刚新解。释弥勒偈。简示天亲罗什同异之意。考正此经诸本。即则之文最为有据。述教义百余章。尤为学者传录。嗣法有闻者。古云元粹十余人。日本传教者。俊芿一人。仕官儒生受道者三数人。独佛光法照继世盛大。有光祖父之道。

　　牧庵朋法师法嗣

　　法师法辉。字明叟。号月溪。台之临海徐氏。依多福西茶院真悟谌师落发。从牧庵于能仁学通教观。暨迁南湖即俾为内知客。平心赞助内外以和。与印元宝登圣道月光远为同志友。日以此道相问辨。及归能仁遂座首。淳熙初出主浮江香积寻徙赤城。绍熙二年迁圣水。嘉定间。赤城有去思。师为勉徇。久之圣水复来迎。师亦不拒。嘉定己卯秋。无疾而亡。塔于西隩。师讲唱法华深符祖意。发明正义酷似牧庵。谢克家钱象祖二乡相。素所尊敬。而师执心谦靖。未尝许其进。人以是高之。

　　祥符忻法师法嗣

　　法师善荣。乌程潘氏。赐号悟空。母初妊娠。即屏荤血。临产之夕。有光二道自天下彻其庐。已而产二男。岁余皆病亡其一。相者谓其母曰。若不出家恐亦未保。乃舍入法忍寺。七岁受戒。学教于清辩忻师。绍兴末自祥符座元出主太湖之宝林。历慧通车溪。讲道大播。淳熙癸卯。越帅李参政。请主圆通。亲为疏云。佛菩萨本自无心。有缘即应。士大夫何嫌异教。惟道是从。人皆喜诵其语。一日微恙。屏人事坐榻上。问病进药皆不答。越七日。澡身易衣。趺坐方丈寂然而化。阇维之时求舍利者。如其愿必得之。著大部决疑集四卷。行于世。在车溪日入蔬圃。见菜叶小虫无数。叹曰。哀哉一餐何多杀命。于是一夏。唯白汤下饭。嗣法紫金法通。

　　清修久法师法嗣

　　法师妙云。四明杨氏。自号慈室。遍询教席浚发妙解从久无畏。诣玉几参大慧。益有省悟。无畏主清修。师与逸堂诸贤旦暮请益。及同受通相三观之旨。绍兴十九年。无畏没众请师为继。淳熙初。迁慈溪永明。以所得悟意。述圆觉直解。其序有云。巨儒老衲读此必曰。既云直解何用是曲科为。闻者为一笑。尝闲居东湖二灵。以诗遣丐村市云。山环湖水水环山。短艇白鸥窗几间。野外更将供给至。饱参著得十僧闲。时人诵为实录。郡请居南湖。日事讲贯学者如市。居二年以疾辞。居溪口吴氏庵。一日往别吴君。归越三日。澡身易衣。趺坐室中。谓侍人曰。吾有瓣香藏之三十年。将临终供佛仰报大恩。今其时。吾将有行。及香烟正炽起白佛陈请求归安养。就座合掌而化。师为学得旨尤善驾说。诗颂翰墨妙绝一时。南湖祖堂以师居位日浅不立像。耆老评之曰。昔竹庵牧庵居此皆二年。议者以道大名重不得不立。今慈室何慊于二老哉于是亦立位。嗣其法者。广寿正皎(九月八日忌)首座睎颜。字圣徒。自号雪溪。四明奉化人。幼试经得度。教黉禅府无不咨询。三教百家无不综练。尝从久无畏亲受观法。自谓造师藩篱。及无畏亡撰铭文以寄得法之意。师志气刚正广众畏服。文藻高妙后进爱慕。于是圣徒之名播天下。不惑之前所寓必居记室。知命之后所至必踞座端。诸方屡举出世。皆固辞不就。尝步菜畦。见粪蛆毬聚。以杀物之多不复茹蔬。唯买海苔三百六十斤。日取其一以供粥饭。晚岁自省。谓文字余习无补于道。乃住桃源厉氏庵。专志念佛。一坐十年。精进不懈。谓反人张汉卿曰。净土之道岂有一法可得。珍台宝网迦陵频伽。此吾佛方便诱掖之法耳。但于修中不见一法。则寂光上品无证而证。汉卿曰。予固已信解。愧未能勇进耳。扁所居小轩曰忆佛。作诗以见志。有云。随波逐浪去翩翩。弹指声中七十年。岂不向来知忆佛。欲从老去更加鞭。临终预别亲友。沐浴更衣西向观想。忽称佛来合掌而化。师隐居之日。有司以免丁追慈室诮之曰。天下岂有读万卷书为高士行。犹欲以丁钱责之耶。主司嘉其言得不问。

　　澄觉焕法师法嗣

　　法师简言。自号觉庵。依澄觉学通其旨。博览强记独擅一时。尝讲妙玄升座高拱。暗索本文不失科节。圆诠妙法旁敷教相。事理权实莫不粲然。尝谓新学曰。人苦于寡学。若深历岁月熟览典诰。自然左右逢源了达祖意。不为一文一义之所滞惑。始可从事于讲说之际。闻者心化。

　　法照皎法师法嗣

　　法师明哲。四明之鄞邑周氏。自号则庵。得梦吞宝珠而生。十八具戒。即游学诸方。依能仁法照受教观。一时会中同名者有十哲之称。而师最显著。复遍参禅林。见天童宏智育王大慧国清愚谷。无不期以大器。尝曰。丛林所谓直指人心见性成佛。即吾宗介尔有心三千具足也。宏智闻之曰。观子妙解宜归弘教。初主昌国超果。迁觉海隐学永明。笃志讲训无虚日。学者不敢以假告。郡帅范成大。请主南湖。一时听徒。皆四方英秀。来者唯恐其后。咸相谓曰。登龙门者正在今日。师日诵小般若经。稍涉人语便即重诵。谓不当以凡言杂圣典也(六月十六忌)。

　　圆照光法师法嗣

　　法师宗肇。四明人。初之南湖见明智。晚入圆照室。俾之贰讲。出主兴教。迁寿圣。自罹建炎之厄。仅存大殿。茅茨数百椽。残僧十余辈。处之裕如。常曰。诸佛大士。遍法界建佛事。而云溪咫尺之地。不能有为。亦缘力不足耳。纵我能为之何足为道。祇陀络孤所施无虑亿数。而云溪咫尺之地不能有成。亦缘力不足耳。纵我能成之何足为多。但知服勤讲导笃志修进。以报佛恩可尔。既而来学日臻檀施日至。栋宇为之鼎新。

　　东灵钦法师法嗣

　　法师利渊。博通三藏。旁贯五经。学富道高。世称为渊教藏。蚤传东灵之道。弘法杨尖。聚众三百日事讲演。出入经论莫测涯涘。由是后学多尚泛辨(此卷三十五人本纪遗失十七人)。

　　佛祖统纪卷第十六(终)



　　佛祖统纪卷第十七

　　　　宋景定四明东湖沙门志磐撰

　　诸师列传第六之七(广智神照下四十四人)

净社廉法师法嗣(广智下第六世)
　　·休庵法舟法师
　　·法明文节法师
　　·宝积法云法师
　　·妙果师楷法师
　　·水陆文炳法师
　　·常明道深法师
　　·福昌文佾法师

　　圆辩琛法师法嗣
　　·月堂慧询法师
　　·一庵处躬法师
　　·雪堂戒应法师
　　·止庵法莲法师
　　·指南仲韶法师
　　·慈云文统法师
　　·余姚清湛法师

　　觉云连法师法嗣(神照下第六世)
　　·月波则约法师
　　·林庵清哲首座

　　证悟智法师法嗣
　　·慧光若讷法师

　　北峰印法师法嗣
　　·古云元粹法师
　　·佛光法照法师
　　·梅峰梵奎法师
　　·石溪思寿法师
　　·石镜清杲法师
　　·慈感文圭法师
　　·蒙泉了源法师
　　·毒海道源法师
　　·剡源觉先法师
　　·桐洲怀坦法师
　　·南峰思诚法师
　　·日本俊芿法师
　　·云巢如宝法师
　　·南涧行果法师
　　·严陵赵彦肃
　　·铠庵吴克己

　　能仁宝法师法嗣
　　·草堂如宝法师

　　车溪荣法师法嗣
　　·紫金法通法师

　　慈室云法师法嗣
　　·悟真正皎法师
　　·南湖了宣行人

　　觉安言法师法嗣
　　·鉴堂思义法师
　　·总庵妙心法师
　　·常斋法幵法师

　　能仁山法师法嗣
　　·毕庵法希法师
　　·南岩法雄法师

　　杨尖渊法师法嗣
　　·崇先了生法师
　　·杨尖法钦法师


　　圆辩琛法师法嗣(前廉法师法嗣七人原本无纪)

　　法师慧询。字谋道。号月堂。其先永嘉陈氏。寓居四明昌国之朐山。母梦异僧至门求化既而妊娠。八岁出家祖印院。初授法华数遍。即能成诵。尝归省祖母谕之曰。汝已去家。当学吾州忠佛子。初谒南湖澄照。以卓立称。至东掖见皎法照奇之。有忌之者群噪之。师曰。佛法大义有疑即问何必见嫉。乃西游浙左。遍参名匠。东回南湖。依圆辩正所学。闻性恶即具之旨。名体不转之妙。一家圆顿深有悟入。绍兴末年。出主法昌。迁净名普和。常持钵。海岸遇盗。师正色曰。汝辈所欲者财耳。尽与之。因谕以善恶业报。盗为感动。归物悔过而去。净名无徒。每对海山。为鬼神讲维摩经。屡感神应。乾道五年。迁主南湖。负笈之士自远而至。几莫能容。丞相魏杞与师为道契。尝问世间相常住之旨。师曰。得非以四时代谢为疑乎。曰然。师曰。穷过去极未来。虽有代谢而此理常住。魏公曰。屡以问人。未若今日之可晓。淳熙六年冬十月二十七日。忽告众示疾。慰问者群至。见门学则勉其进德。士官则嘱其护法。闻其言者。悚然有感。既而别众。书偈念佛。结印趺坐而化。停龛弥月。唇脸鲜红。其容若笑。遗言分骨为二。一祔亲垄。一塔祖原。众以历代窆全身。唯剃发以酬师志。逾月视其发。舍利可掬。师坐必端直。行不旁示。密室静处必披袈裟。高座宣扬不事著述。学者多于听次笔以记之。诵经坐禅日有常课。未尝以事废。制学者。未二十夏不许出世。躁进之风为之一戢。
　　法师处躬。永嘉人。号一庵。久从圆辩得其旨。晚主南湖。有辩才善说之誉。脱略窠臼不滞节目。有求指示者。执笔便书。申明祖意独出众说。远近学者推为宗师。正旦结光明期。湖心律居亦行此忏。主者正竹溪素重师德。每初夜必领徒过南湖。听说法要。竹溪临筵。叹服曰。吾徒何幸得闻大乘。四分所明检身为要。若明心见性其在兹乎。一众为之欢跃。
　　法师戒应。四明人。自号雪堂。才识英敏襟度豁然。久学南湖为时伟望。郡以南湖请圆辩。师奉命之东掖。以礼奉迎。及圆辩至大开法施。妙旨雄谈唯师可企。一日叩函丈。问指要中未了义。圆辩曰。汝能背诵。吾将为说。数日诵通。暨上请。辩曰。此中为汝说得彻也。师忽有省。自是机辩奋发莫有敌者。出主白莲。学徒云会。宁海岁有大会。请师一月讲经。道俗万众仰听肃肃。鸿音一震莫不警寤。一日无疾。别众归寝。右胁而亡。塔全身于寺山之灵源。
　　法师法莲字实中。自号止庵。四明象山人。幼年勤学。一时讲席。知名者无不遍历。晚造南湖侍圆辩。朝问夕咨。越六载如一日。畴昔疑昧为之豁然。初主辩利。迁广严永明悟真。接物以慈抚事以宽。或问日用则酬酢忘倦。叩以佛法则默而不答。人有测识其意者。为炷香拱立。谦辞发问方随问委释曲尽其理。其为重法。不失师体若此。
　　镜庵曰。先贤有云。四明中兴天台之道。圆辩中兴四明之宗。盖谓四明之后。有派为知解之学。近似山外者。而圆辩者出。独能发挥祖意以起四明。盛矣哉。或谓月堂得观行。止庵得宗旨。一庵雪堂得辩说。皆有师家之一体云。
　　法师仲韵。四明人。久参圆辩学解卓异。绍兴中主布金。以霅川神智假名诸师盛破四明。乃作三千正说以追攻之。名指南集。凡三卷(此中失文统清湛二人纪)。

　　觉云连法师法嗣(神照下第六世)

　　法师则约。号元庵。鄞之姚氏。亲受度于觉云。旦夜为学深明教旨。觉云来南湖。师为侍右。抚事和谨内外以说。云逝。去依上竺慧光。分座讲经众服其辩乾道九年春。太师越王亲制疏辞请为月波第一师。寺占东湖之胜。而师以讲才见称于世。故一时名德。咸乐来依。越王屡亲讲说。手书赞曰。师教门义龙也。既为吾家师。又作此山主。愿奉此地。长讲天台宗教。长修水陆普度。上报君亲勿事改革。既而奏于朝。赐智海之号。自师作祖此山。继之者梓庵隐堂。而柏庭径升南湖。自是地望为之益重(此中失清哲首座记)。

　　证悟智法师法嗣

　　法师若讷。字希言。嘉兴孙氏。初依竹庵于德藏。克志苦学。久而婴病。心叩大士口诵秘咒。梦大士灌以灵液。寤而失其疾。乃往赤城谒证悟。迁上竺命师首众。既没。诏师嗣居之乾道三年春二月。驾幸上竺。展敬大士。问光明忏法之旨。师答曰。梵释天帝四大天王。下临土宇护国护人。故佛为说金光明三昧之道。后世祖师立为忏法。以资诸天之威德。故帝王士庶皆可修持。上说授右街僧录。既而诏于山中建十六观堂。仍放其制作堂于大内。四年夏召师内宿观堂论道。四月八日。召师领徒五十人。入内观堂修金光护国法。上问曰。佛法固妙安得如许经卷。师曰。有本者如是。上然之。进左街僧录慧光法师。九年。召对选德殿。问大士历代灵迹及法华经旨。上曰。最初得师发明此事。遂以圆觉悟得法门。譬如著棋胜负既分不但并去棋子棋槃亦须一时并去。师曰。并去者亦不可得。上曰。宗说俱通其师之谓。有诏令讲圆觉。至此虚妄心若无。六尘则不能有。师曰。心本无形因尘有相。尘灭心灭真心湛然。上手书其语以赐。又尝问金刚之旨。师曰。此乃六百卷般若中一分。兴问断疑特喻金刚。故无著论云。此金刚波罗蜜以如是名显示势力。絓是般若皆有是力。此既诸般若之释疑。是故金刚二字。文虽出此。义实通诸般若作譬。故持说者。福重功深(文句。絓法华座席。记絓预也。宋斐骃史记序云。采先儒之说。豫是有益。悉皆抄纳。当知荆溪训预。与斐骃合)上曰。朕日读此经。今更命众。合诵三万卷。乃降札云。平昔以来。所食禽鱼之类伤害为多。今仗般若为除此过。庶使群生俱承解脱。时沂王尚幼。上召师入禁中。为王说法摩顶。尝以疾丐间。上曰。且赐地筑室。更数年彼此作闲人。水边石上共说无生。十一年。退处兴福。特授两街都僧录。时光宗在东宫。书归隐之扁以赐之。仍制赞以褒称其德。孝宗退养重华宫。召注金刚经。肩舆登殿止宿殿庐。注成以进。上披览益有省发。绍熙二年十月旦。谓侍人曰。吾宗通法华宜以此终。乃集众修法华忏。取道具进两宫。端坐而化。寿八十二。塔于正寝。绍熙二年。谥宗教广慈法师普照之塔。
　　法师俊芿。日本国人。先传瑜伽密教(唐元和间。国人空海入中国。受密教于不空弟子慧果)。久之杭海来中国。登灵山谒北峰。学天台一宗。执经受教尽通其旨。开禧初。北虏犯边。芿启北峰欲结坛诵咒。如不空解安西围。时论委靡竟不克行。北峰乃令遣徒归国取中华先所传五部之法。而其徒沦于海(此是北峰印法师法嗣。有十六人。前失十一人。后失三人。唯存此法师与赵彦肃二人而已)。
　　赵彦肃字。子敬。严陵人。登庆元龙飞第。洛学之翘楚也。来谒北峰论佛法大意。尝问师曰。如来出世先说何法。师曰。示生同居先苦谛也。又问诸大乘经多奇诡骇人。来至法华何其平易。师曰。群机未熟必先动荡。机熟会入炫骇何为。自是深识时教大旨。每称师为南山肉身大士。从受删定止观。叹曰。回天下外见。复于实际者此书也。初彦肃。好诋佛道。尝与僧抗议。理左语屈。及僧没为行衰服。门人怪问之。答曰。法恩逾于父母。非小子所知也。
　　吴克己。字复之。自号铠庵。建安节使之后。曾大父游学四方。因居婺之浦江。幼颖悟。为学无所不通。尝读周官。慨然以封建井田为可复。淳熙中。四魁待补。叹曰。射目中眉事与时违。乃去隐于左溪。忽苦目疾。或勉祷圆通。辄云。临危不变真大丈夫。有告以朱太医答杜祈公。未读佛书。何以知其不及孔孟。试持大士号。目疾良已。于是遂深信。读楞严至空生心内犹云点大清。豁如发蒙。观山谷诗。赞美宗镜。有从此永明书百卷。自公退食一炉香。因阅及两函。宝积实云。此书无规矩不若看止观令悟境观二字以为几杖。服味。既而果有悟入。因曰。至哉规矩之说。所谓至方以方天下之不方。至圆以圆天下之不圆。识者取二书以究之。则规矩有无自有可见。曾为妙经作注。自言耻与枣柏埒。谓彼弘兼粗之典。我释独妙之经。嘉定七年冬。终于宝山。遗言以僧礼荼毗。寿七十五。所著法华枢键。楞严集解科。四教仪止观大科。晚编释门正统。未就而亡。良渚宗鉴为续成之。始家人梦湛假名求寄宿。洎学教议论多暗合。又喜其故人。以谓后身云(此中遗失如宝法通二法师之纪)。

　　慈室云法师法嗣

　　法师正皎字元昼。鄞嵩江朱氏。受业多宝。初从辩利止庵学。因同人商略光明定题。便能臧否诸师得失。慈室居清修造焉。久之尽得慈室之道。慈室迁南湖。令居座端。讲才宏阔众所景慕。出主慈溪观音。六迁法席。终于檡阳悟真。攻愧楼公钥。每从师问佛法大意。师号月窗。居广寿之日。于窗间作半月。攻愧为作记。赋以诗云。不要作圆月。才圆便有亏。不如作一半。却有向圆时。此诗盛播人口。而师之名德于是益重。行人了宣四明奉化潘氏。初受经宝林。慈室居清修往依焉。每谓解必有行。乃入南湖光严室阅藏经。修法华三昧。前后二十七期。过午不食。未尝违日晷。与同修善荣为心友。每阅经有疑必造荣室决之。一日默坐甚久。荣曰。今日何为。师曰。归期已近。道义难忘不觉如此。请君专心进道。当于净土重会。荣笑曰。正欲见君作略。师自此示疾。将终请众讽弥陀经。称唱佛号。遽起端坐。索笔书偈云。性相情忘。一三无寄。息风不行。摩诃悉利。即合掌瞑目。暑中留龛七日。颜色红润。口角微涎。有以帛挹之者。异香袭人。阇维舍利盈掬。心与数珠不坏。嘉泰元年五月十日也。后三年荣示疾。临终前一日与众诀别。沐浴更衣。请众念佛。趺坐而化人谓赴宣师之约云(此中失觉庵言法师法嗣三人)。

　　能仁山法师法嗣

　　法师法希号毕庵。法雄号南岩。皆天台人。同入山法师室。服勤受道齐名当世。及相继居白莲。道望若一。具正眼以定宗发辩才以驾说。豁襟量以容众。擒文藻以应机。白莲宗风之盛。实二师振起之也(此中失法雄法师一人)。

　　扬尖渊法师法嗣

　　法师了生越之诸暨人。年十二出家。慧解如成人。初谒东灵钦师。时效禅林。群居僧堂。当元夕众往观灯。钦师行香。见其危坐床上。问曰。汝何不随众去。答曰。蒙师见诫。专心为学勿事嬉游。钦师大喜抚其背曰。三十年后。振吾宗者非汝而谁。既壮深研教观。时辈厌服。出主顶山。讲唱无废日。卧榻庋上。安莲经韦天像。身披五条。吉祥而睡。谨身敬法。不以闇室易其节(此中失法钦法师一人○此卷共四十四人原本遗失三十一人。止录十三人)。

　　佛祖统纪卷第十七(终)



　　佛祖统纪卷第十八

　　　　宋景定四明东湖沙门志磐撰

　　诸师列传第六之八(广智神照南屏下共六十二人)

　　休庵舟法师法嗣(广智下第七世)
　　·豁庵净悟法师

　　法明节法师法嗣
　　·闲林子真法师

　　月堂询法师法嗣
　　·逸堂法登法师
　　·柏庭善月法师
　　·悦庵净惠法师
　　·隐堂正荣法师
　　·石芝宗晓法师
　　·南湖善荣行人

　　一庵躬法师法嗣
　　·正庵端信法师
　　·叔宝良琰法师
　　·痴庵垂拱法师

　　止庵莲法师法嗣
　　·镜庵景迁法师
　　·契庵如晦法师
　　·环庵戒枢法师

　　慧光讷法师法嗣(神照下第七世)
　　·等庵士衡法师
　　·虚庵有宏法师
　　·复庵妙圭法师
　　·中庵师安法师
　　·上竺师觉法师
　　·石涧从戒法师
　　·晦庵慧明法师
　　·桂堂如坦法师

　　佛光照法师法嗣(南屏下第七世)
　　·子庭师训法师
　　·东陵智迥法师
　　·碧溪德闻法师
　　·菊庭信硁法师
　　·海翁时学法师
　　·梅涧太度法师
　　·少愚育才法师
　　·行古忘新法师
　　·鼎山时举法师
　　·若州景荃法师
　　·古岩正因法师
　　·毒鼓妙声法师
　　·应庵法言法师
　　·梓山思恭法师
　　·西山文拱法师
　　·雪岑行海法师
　　·无极可度法师
　　·东屏正吾法师
　　·石林文人法师
　　·东山慧日法师
　　·自闻如愿法师
　　·北山志在书记
　　·方溪文珍知客

　　桐洲坦法师法嗣
　　·古源永清法师
　　·潜山文珦法师

　　剡元先法师法嗣(南屏下第七世)
　　·云梦允泽法师

　　蒙泉源法师法嗣
　　·灵源允宪法师
　　·桐溪若济法师
　　·螺溪元悟法师

　　梅峰奎法师法嗣
　　·具城妙铦法师
　　·孤岩如月法师

　　鉴堂义法师法嗣
　　·百川如海法师
　　·石庭道生法师
　　·石帆宗晔法师
　　·性庵净岳法师
　　·柏岩文杲法师
　　·圣水从觉法师

　　总庵心法师法嗣
　　·古镜文杲法师

　　毕庵希法师法嗣
　　·海空法英法师

　　南岩雄法师法嗣
　　·虚静祖意法师


　　休庵舟法师法嗣(广智下第七世)

　　法师净悟字机先。温之乐清李氏。幼知厌俗。往依雁山飞泉圆觉。十九具戒。初谒定庵统学教观。时休庵居寿昌。笃于讲说。往求受业。庵问定庵何以示人。师曰。演索车义。庵曰。寂光土索车否。师不领。畜疑在膺几废寝食。庵感其用心抚其背曰。疑端发露宝所非遥。居无何忽有契会。自是宗门疑难迎刃而解。吴越讲席。无不纵观。志气高卓。少有许与。每自诲曰。折铛煮饭。偃息中林。借虚空口。对万象说。余亦何愧。至若所学不充。因人成事。执数行纸上语。聚百十雏道人。大厦广居食前方丈吾弗为也。师始于飞泉作兴栋宇。既而勉徇众请。出主天台净土。日勤讲说百废具举。晚归飞泉故居。课佛为业。及属疾大书以示众曰。求医问药挠吾化也。吾将默观其变。明旦危坐而蜕。时开禧丁卯九月二十六日也。阇维之日。耳与齿俨然。门人文虎。塔于寺之西麓。北涧居简为之铭曰。是为豁庵。听说总持。两种不坏之藏。道德所重。虽隐而彰。吾知夫异代而同心者。堕泪于雁山之阳。

　　法明节法师法嗣

　　法师子真。永嘉人。号闲林。幼从节公学。用心勤至悉通其道。遇教义未安处。与诸友终日议论。既得意已。乃坐帐中。纵辞演说。或自问自答。以自研核。后继主法明。大弘乃父之业。辩才异等老学畏服。

　　月堂询法师法嗣

　　法师法登字圣道。号逸堂。四明澥浦林氏。受业宁波。初为优婆塞学于梓庵。天性慧悟。凡诸部要文。无所不记。诸文要义无所不解。既具戒。入南湖依月堂。堂以其宿学蚤成。宜待以异礼。逾年命以忏首。尝与论修性善恶之旨。师资道合益用亲敬。守志斋居。二十二年无异。念教门义旨悉有撰述。世竞传录。称为逸堂科云。出主在城天封。迁资教。晚居清修。一时学者。以不预闻讲席者为之愧耻。
　　法师善月字光远。四明定海方氏。父伟为邑中名儒。母梦月轮堕怀已而有娠。生之夕白光满室。初学语。常合掌道法界字。甫成童。父编六经授之。以次诵习。如温故业。十二通春秋大义。母携往正觉寺设供。循殿楹数匝。寺主道并谓其母曰。吾夜梦白龙绕此柱。其征此儿乎。于是父母始令出家。命名善月。符先梦也(善月光远皆古佛名)十五具戒。越三月而并师亡。乃往南湖依草庵。常以科目繁冗为劳。草庵诲之曰。白日看家书有何难解。师为一省。来庵来继。趋隅日勤。庵曰。异时鼓吹吾宗者其在子乎。梓庵讲道月波往谒焉。闻世相常住之旨益有省发。乃复归南湖见月堂。问如来不断性恶之说。身心豁然。如却关钥见府库。以所悟白。堂更为演其义。师拜领而退堂示寂。师为专使往当湖请竹庵。越明年。命师分讲。风仪清温谈辨雅正。竹庵赞之曰。吾于首座可谓得人。但恨无继之者。所居古柏独秀。因自号柏庭。淳熙庚子初主东湖辩利。迁慈溪宝严。居无何太师史真隐。请居月波学士来奔廪食不足。真隐闻之喜使使白师曰。师为道延众。欲食来取予不啬也。绍兴二年。郡率何公澹。以南湖虚席。亲裁疏劝请。讲道有方。御众有法。十三年不易节。缁素以是信之。嘉泰四年。退隐衍庆精舍。一息十载梦老叟耳语曰。六十五。七十一。嘉定六年。郡将陈卿。以南湖有去思为更屈。致辞弗克。雨华更新旧徒再拥。未逾月。上竺以敕书召。师谓亟往有似于徇名。坚不为动。众谓上命不可不恭。始幡然而往。是年正六十五之验也。八年夏旱。诏迎大士于明庆。车驾亲幸致拜。命师恭祷。朝注暮洽。上大说。特补左街僧录。十二年秋拂衣东归。偃息于城南祖关。是年七十一。又知所以验前梦也明年秋。郡以西山资教。卑师佚老。绍定五年春。有旨再领上竺。人皆以坡仙师去忽复来鸟语山容开之句。为之贺。端平三年得目眚。请老东庵。一旦示疾。坐床上若相酬酢者。法孙秀林问何为。曰吾与荆溪尊者对谈祖道耳。将入寂顾左右曰。人患无实德为后世称。若但崇虚誉我则不暇。千载之下。谓吾为柏庭叟。则吾枯骨为无愧。幸勿为请谥以污我素业。言已累足而化。实淳祐元年正月十九日也。留龛七日。貌色鲜白心顶俱暖。奉全身塔于寺东。为寿九十三。得夏七十八。先是首座智觉。论请于朝言。师道光前哲。四众依仰。年登九秩。将逼归真。请建塔山中以拟归藏。上旨允之。故今用此成命。所遗衣发及四经解。合藏于南湖祖塔之侧。师所著述。楞严玄览。金刚会解。圆觉略说。楞伽通义。因革论。简境十策。三部格言。金錍义解。宗教玄述。仁王疏记。附钞笺要。皆行于世。自余杂制。名绪余。讲余对客木尝及世间事。唯论前人往行及典诰之辞。或问何以安心。曰心本不动。问法华经藏。曰当处全彰。其警策类此。嗣其道者。香林清赐为上首。
　　法师净惠字敏中。号悦庵。鄞陆氏。父母祷佛而生。幼年梦登宝阁见异人为摩顶。及觉异香满室。以语隐学俊师。勉其学释。遂依定海正觉出家。既具戒。往见月堂。因春期入忏。闻策导顿悟圆旨。堂由是器之。有度律师用大智新疏。讲观经于湖心。月堂遣师与之辩。至谈观心观佛之旨。发难数四。度竟屈服。哲则庵主南湖。始开讲席。师掩卷危坐。退而指其瑕玼。哲益敬畏。荣隐堂居隐学。俾师分坐讲风大扬。初主郡城法华。或以为小。师曰。此法智师讲经之地其可鄙乎。迁治平。每临讲见疏记援引儒典。则止而不读。谓其徒曰。此外书也宜自观之。夏将阑。对众自诧曰。今夏讲席诸方所无。纵或及之。亦秖杂以外书。诱掖之余兼事匝石。积年弊陋易而为新。每预公举。或非其人辄面斥诸山曰。所谓讲院者。以欲传讲尔。今此人能任此责乎。卒不许。闲居泉口拱秀庵。学士里粮来从。及迁宝严化道日起。阅八年。忽天风吹华桂香满院。识者知为嘉瑞。未几果颁南湖之命。时嘉定六年也。自柏庭乐育人材之繁。后生尚文辞好异议。生者稍不厌众心。必郡起而哗逐之。师至以沉毅御物。特成规严。人望风不敢犯。向之好哗者俗为革。居丈室未尝扃。请益者虽入夜不拒。行两庑闻读诵声。必忻然就之。因所业为点示。法华忏期。日一开说。初终参贯。人皆乐听心感。嘉定九年九月二十九日。集大众讽观经。趺坐榻上奄忽如蜕。塔全身于祖关门人乞铭于司令。楼枎净无住见而叹曰。悦庵不喜外书。而梅麓作铭。全用妙经句。岂非有以冥使之乎。禀法者禅悦。了彬。大蓬。了因。六七人云。
　　行人善荣字行甫。四明小溪周氏。初从月堂学教观。既通其旨。即入观堂修长忏阅藏经。金书法华楞严净名圆觉光明五经。以施诸方。雕造弥陀佛像。拈施众会。素善水墨。画大士像以与人。前后莫计。以音声佛事转授诸人。今城社经咒。皆用师节度也。临终往生之相。见宣行人传。弟子默容海印。以高行为乡城所归(此卷六十二人。本纪止录六人遗失五十六人)。

　　佛祖统纪卷第十八(终)

　　法师宗晓。字达先。石芝其自号。四明王氏子。十八受具戒。先从具庵强公。游次谒云庵洪公。理观密契遂分半座。未几主昌国翠萝。学者奔赴。越二年退隐西山日课妙经。适齐尚书扁所居曰闲静。攻愧楼大参以诗美之。复游淅西诸刹大参说偈以相其行。历三岁而还。大府丞汪公与其季检详命主参秀。久之谢去居延庆第一座。讲演之余编法华显应录乐邦文类教行录三教出兴颂诸祖赞振祖集光明照解施食通览。又集儒释孝纪明良崇释志明教编。笺注要旨血书法华墨书华严宝积般若涅槃诸经。又为中林居士张宗义书真宗皇帝御注四十二章经。凿义井于城南栎社曰法华泉。以饮行者。作亭其上施以汤茗无问道俗。结屋数楹创为接待。得魏文节公常乐旧额。中林张公为缋圣像建藏轮铸钟架楼增辟田土轮奂一新。且为誓辞以诫诸徒。使不志建立之意。弘传教观四十余年。晚益韬晦。嘉定甲戌八月二十日示疾。索纸书偈曰。清净本来不动。六根四大纷飞。扫却云霞雾露。一轮秋月光辉。阇维于寺之南。齿牙不坏舍利甚伙。巽齐户曹见之述文赞叹。塔于上方六殊胜地。僧腊四十七。世寿六十四。


　　佛祖统纪卷第十九

　　　　宋景定四明东湖沙门志磐撰

　　诸师列传第六之九

　　豁庵悟法师法嗣
　　·啸岩文虎法师(广智下第八世)

　　闲林真法师法嗣
　　·法明师昶法师

　　逸堂癸法师法嗣
　　·同庵允宪法师
　　·石坡元启法师
　　·竹坡如约法师
　　·石屋正己法师
　　·可堂若参法师
　　·化翁师赞法师
　　·巨宗师岳法师
　　·不孤有邻法师

　　柏庭月法师法嗣
　　·香林清赐法师
　　·伊堂了圆法师
　　·石田妙慧法师
　　·半云行儒法师
　　·此室大方法师
　　·虚中元真法师
　　·遁山士尧法师
　　·孤岩如启法师
　　·寂庵文慧法师
　　·操庵文节法师
　　·巽中道谦法师
　　·无谋善庭法师
　　·北林与俱法师
　　·石门士云法师

　　悦庵惠法师法嗣
　　·禅悦了彬法师
　　·宝化道英法师
　　·云屋可止法师
　　·化翁正己法师
　　·大蓬了因法师
　　·茅屋了己法师
　　·竹溪志昌法师

　　石涧戒法师法嗣古泉正宗法师(此卷三十二人本纪原文遗失)

　　佛祖统纪卷第十九(终)


　　柏庭月法师法嗣

　　法师文节。字通叟。自号操庵。四明慈溪夏氏子。世为大族百余家。行路者常闻读书声。父讳历年贤厚人□□□二时有住土山定讲师者祖免。亲异其貌劝出家于邑之永明寺。明年落发。十七游□□□□□迁悦庵皆山家之□峻者师与填自聪应无□□□□□未有所得。遇西山次教柏庭月法师。以大炉鞴煅炼学者。师于是竖精进幢留十三载。随赴上竺。有谦慧应三师皆有大名。师合而为四杰焉。柏庭谓师曰。汝国汝国得吾之大全矣。毕竟至当一句作么生。师厉声曰。瞎却顶门窍壶中别有春。至此天上地下无一可见之形一无可玩之色矣。柏庭九旬谢事众散。师独留三夏。至唱灭乃退。年五十一。始出世定海观音寺。十四年住象山玉泉。六年升天竺集庆寺。乃理庙所创在九里松度庙。继志式念先训适住持本法。师求去九重独断以操庵补其处。万众骇伏。十年间讲钟法鼓震动湖山。四方学者如水就下。树规立范有典有则。四明南湖之归有世忠寺。在万山中曰东吴好处。众强起师主之。至正壬午二月二十六日鸣鼓告众拂龛书偈掷笔而逝。寿八十六腊七十三。著述有指要会宗集英等。书于度弟子觉初羿归家山善庆庵全身窆焉。得法者如吴之似兰子华思治惟简明之大东慧海法东等说金錍有半月偷闲解梦书。又观心观佛偈曰。春到上林浑似锦不须寻访卖华翁之句。径山愚禅师叹赏不已。


　　佛祖统纪卷第二十

　　　　宋景定四明东湖沙门志磐撰

　　诸师列传第六之十

　　啸岩虎法师法嗣(广智下第七世)
　　·讷堂慧辩法师
　　·顽空智觉法师
　　·松涧善助法师
　　·寒谷妙晖法师
　　·东山夔公首座
　　·东山皎公法师
　　·东山义问书记

　　法明昶法师法嗣
　　·法明行依法师
　　·宝坛智尚法师

　　同庵宪法师法嗣
　　·圆庵行果法师
　　·东林觉先法师
　　·香山唯一法师
　　·浩翁惠川法师
　　·石翁法介法师
　　·柯山本悟法师
　　·虎岩行圭法师
　　·石林文藻法师
　　·安道清宁法师
　　·无闻若讷法师
　　·圣水善济法师
　　·默庵普闻行人
　　·退若可升法师

　　石坡启法师法嗣无住宗净法师(此卷二十三人本纪原文遗失)

　　佛祖统纪卷第二十(终)



　　佛祖统纪卷第二十一

　　　　宋景定四明东湖沙门志磐撰

　　诸师杂传第七
　　·净觉仁岳法师
　　·(二世)吴兴子昉法师
　　·钱唐可久法师
　　·钱唐惠勤法师
　　·霅川慈梵法师
　　·霅川莹珂法师
　　·永嘉乃仁法师
　　·超果灵照法师
　　·枢密使胡宿
　　·神智从义法师
　　·(二世)慧月了睿法师
　　·草庵道因法师
　　·(二世)梓庵有伦法师
　　·广寿法因法师
　　·四明道时法师
　　·儒士述庵薛澄

　　杂传之作。将以录诸师之未醇正者。故净觉以背宗录。神智以破祖录。草庵以失绪录。或曰。法智之世。先后为异说者有之矣。岂当尽以杂传处之乎。然昭圆之于四明。无师资世系之相摄。后人概以山外指之。亦足惩之矣。至若法智子孙时为逆路之说者。未若净觉神智之为甚也。彼祝之而不类。我且指二人为首云(祝职救反事见杨子)。
　　法师仁岳。霅川姜氏。自号潜夫。闻法智南湖之化。往依为学。至水月桥。掷笠水中曰。吾所学不成。不复过此桥。法智器之。居以东厦白昼焚膏专事紬绎。乡书至。悉投帐阁未尝启视。因出境分卫乘舟水行。偃卧舒足豁然自得。若拓虚空。樯为之折。每请益函文。撷大屧关大钥。众望风畏之。时昭师略光明玄。不用观心。师辅四明撰问疑书以征之。四明制妙宗并消伏三用润师作指瑕以为难。师述止疑抉膜以正之。四明谈别理随缘。齐师作指滥以为非。师作十难以扶之。所以赞四明为有力。后复与十同志修请观音三昧。因疾有闲。宴坐静室恍如梦觉。自谓向之所学皆非。乃述三身寿量解以难妙宗。道既不合。遂还浙阳灵山。蒙慈云摄以法裔。四明乃加十三料简以斥之。师复上十谏雪谤。往复不已(详见四明本纪)会昭庆有请慈云。为诗以送之。学徒从往者半。云弗之止。既迁石壁。复徙灵芝。时法智已归寂。师临众自诧曰。只因难杀四明师。谁向灵芝敢开口。有仁行人。自永嘉请居净社。一住十年。大弘法化。以年老还乡。霅守请主祥符。观察使刘从广为奏。命服枢密使胡宿。为请净觉之号。晚年专修净业然三指以供佛。持律至严不以事易节。创隐沦堂休室以为燕居。治平元年春。谓门人曰。我翌日午刻当行。果留偈安坐而亡。时三月二十五日也。塔全身于何山之西隅。嗣法者梵慈乃仁辈。皆能表表模范一世。师于楞严用意尤至。会诸说为会解十卷。熏闻记五卷(释自造会解)。楞严文句三卷。张五重玄义。则有楞严说题。明修证深旨。则有楞严忏仪。复于咒章调节声曲以为讽演之法。所著金刚般若疏二卷。发轸钞五卷(释自造金刚疏)弥陀经疏二卷。指归记二卷(释自造弥陀经疏)文心解二卷(释不二门)杂录名义十二卷。义学杂编六卷。如意轮课法。涅槃礼赞文。罗汉礼赞文。南山礼赞文。施食须知。毗昙七贤七圣图。起信梨邪生法图。各一卷。禅门枢要。净名精英。大论枢节大论文。苕溪讲外集。窗案记。诸子杂言史髓。
　　记曰。何山更为禅居。而塔地转为菜圃。厥后寺众有梦。师谓塔处灌溉非便。求迁之。及开龛。色身不坏舍利盈满。遂具礼易葬焉。此与东山神照迁塔事极相类。皆于当时藏全身。而特示灵瑞于二百年之后也。异哉。
　　论曰。天台家。谓学华严唯识者为他宗。盖指其不受时教规矩之说耳。净觉初为山家之学甚厉。为止疑抉膜十门折难。以排四师甚力。一日师资小不合。而遽为寿量之异说。甚至于十谏雪谤。抗办不已。前辅之而后畔之。其为过也。与学他宗者何异焉。父作之。子述之。既曰背宗。何必嗣法。置之杂传亦足为惩。然此亦是护宗纲辨法裔为之说耳。若鉴之以佛眼。则圣贤弘道。互有抑扬。岂当定其优劣。如调达波旬皆以大权示现邪见。讵可以俗情裁量之邪。是知议净觉者。当以此意亮之。
　　法师子仿。吴兴人。赐号普照。早依净觉。嵩明教据禅经作定祖图。以付法藏斥为可焚。师作祖说以救之。又三年。嵩知禅经有不通。辄云传写有误。师复作止讹以折之。其略有曰。契嵩。立二十八祖。妄据禅经。荧惑天下。斥付法藏为谬书。此由唐智炬作宝林传。因禅经有九人。其第八名达摩多罗。第九名般若密多罗。故智炬见达摩两字语音相近。遂改为达磨。而增菩提二字移居于般若多罗之后。又取他处二名婆舍斯多不如密多以继二十四人。总之为二十八。炬妄陈于前。嵩缪附于后。渎乱正教瑕玷禅宗。余尝面折之。而嵩莫知愧。又据僧祐三藏记传律祖承五十三人。最后名达摩多罗。而智炬取为梁朝达磨。殊不知僧祐所记。乃载小乘弘律之人。炬嵩既尊禅为大乘。何得反用小乘律人为之祖耶。况禅经且无二十八祖之名。与三藏记并明声闻小乘禅耳。炬嵩既无教眼。才见禅字认为己宗。是则反贩梁朝达磨。但传小乘禅法厚诬先圣其过非小。
　　法师可久。钱唐钱氏。天圣初。覃恩得度学教观于净觉。无出世志。喜为古律诗。苏轼监郡日。尝与师及惠勤清顺为诗友。所居西湖祥符。萧然一室。清介守贫。未尝有忧色。轼来守钱唐。当元夕九曲观灯。去从者独行入师室。了无灯火。但闻瞻訇余香。叹仰留诗。有不把流离闲照佛世知无尽本非灯之句。蒲宗孟集钱唐古今诗。求藁于师。师曰。随得随去。未始留也。闻者高之。晚年杜门。送客不逾阈。辟谷安坐观练熏修。如此十余年。窗外唯红蕉数本。翠竹百个。淡如也。一日谓人曰。吾死蕉竹亦死。择瑛公亦死未几皆验。人嗟异之。
　　法师灵照。兰溪卢氏。幼失怙恃。白兄求出家。兄取三藤示之曰。使此藤系汝俱碎。可从汝意。师欣然入林。取藤成束置前曰。果容入道用此系我。俱碎无恨。兄不能夺。遂入宝慧寺。誓去枕席香灯礼诵。未期月诵通法华光明。弱冠投试有司嘉之。奖以别榜。既具戒即往钱唐。依香严湛师学教观。数岁复往吴兴。依净觉。一家户牖无不通达。初主吴山解空。继迁景德。熙宁中徙云间超果。自元丰以来于每岁春首结净业社七日期时。预者二万人。念佛获验不可纪录。尝梦三圣仪相。前跪作礼曰。灵照一生诵大乘经。期生安养为果愿否。观音指曰。净土不远有愿即生。又诵经。深夜忽梦普贤示身。遂发心造其像。诵经万部以严净报。元丰五年冬卧疾。谓侍者曰。吾安养之期已至。遂北首面西累足而化。阇维异香袭人。舍利流迸。结塔院东南隅。
　　胡宿字武平。常州晋陵人。学问文章。当世推重。治平三年。由枢密副使出镇杭州。每来谒岳师。咨询妙道。躬执弟子礼。师安坐不少逊。
　　法师从义。温之平阳人。姓叶氏。十七通诵法华得度学扶宗。主大云五峰宝积。尝患他宗但任胸臆。于所著补注集解处处辨明。如论贤首妄判华严。议慈恩专用唯识。辨祖承无二十八祖。判道家当摄入儒宗。辞理切直为世所信(并详见诸宗立教志)晚居秀之寿圣大振宗教。元祐六年春。示疾就榻。吉祥右胁而逝。瘗舍利于钱唐宝藏。谥曰神智。宪使刘焘记行业云。端介清白。不妄游从。寤寐三观。耽味著述。过午不食。非法不言。非右胁不卧。非滤水不饮。行步有常。坐立如植。未尝求公卿之知。可谓贤也已矣。所著大部补注十四卷。顺正记三卷(释光明玄)新记七卷(释光明文句)往生记四卷(释观经疏)圆通记三卷(释不二门)纂要六卷(释义例)集解三卷(释四教仪)寓言四卷(释金錍)净名略记十卷。搜玄三卷(杂出教仪)。
　　论曰神智之从扶宗。视四明为曾祖。而于有所立义极力诋排之。去乃翁已五十年。其说已定。而特为之异破坏祖业不肖为甚。非同当时孤山净觉一抑一扬之比也。旧系扶宗。今故黜之。置之杂传。以示家法之在。
　　法师了睿。嘉兴人。号慧月。学教有声。久依神智于寿圣。秀有士族请神智祷疾。师与俱往。及归神智责之曰。汝为纯厚。吾故携汝往。何为俗舍左顾右盻。师深谢过而已。智曰。汝岂有所见耶。师密白曰。有一女崇。在病床上。见师入即下走。人既拥门。乃从壁隙而出。不觉顾视如此。智曰。吾亦见之。已而病者愈。智既没。师乃继其席。思溪王氏有女卒。请施食河冰船不可渡。乃遣人报。令设座于斛前。即船上遥为咒愿。中夜一女至船上曰。谢师戒法已得超度。留鞋一双忽不见。次日王君至船。惊曰。此亡女入敛时鞋也。
　　法师道因。自号草庵。四明薛氏。视法智座下。粲法师为叔祖。其孕也。母梦粲披帏而入寤而生。明发而赴至。咸知其为后身云。掌有圆相掬之如环。足下奇文双鱼宛示。十七具戒。坐夏南湖。有问以教义者。徐为释之。正与文合。识者知其宿习。明智居宝云。往学焉。已而遍历教庠屡参禅室。因读指要钞深有悟入。初主禅悦。直嗣四明(草庵录嗣法文云。三入禅室五登讲堂。始终亲近八善知识。皆光明硕大。有德有言。缘不在彼。如水投石。此一办香。奉为延　第一代法智尊者。用酬法恩。然存则人。亡则书。旁不肯者。无吝击节)次迁永明宝云广寿治平。晚主延庆。学徒满堂。乾道三年四月十七日。别徒众曰。华严世界洞彻湛明。甚适我怀今将行矣。乃令举所述弥陀赞曰。无边刹海海涵空。海空全是莲华宫。莲宫周遍遍空海。空海独露弥陀容。阿弥陀佛不生灭。难觅难拈水中月。绝非离句如是身。如是感通如是说。我与弥陀本不二。妄觉潜生忽成异。从今扫尽空有尘。父子天然两相值。誓修三福勤六念。身口意业无瑕玷。我今以此念弥陀。不见弥陀终不厌。赞毕。随众唱佛数百。讽观经至上品上生。即敛念坐亡。越三日顶足皆暖。葬全身于祖塔。师道貌严毅。辞辩如泻。有婴其锋者。谓登龙门。尝著关政论。以正禅人之弊。诣行在投宰相秦桧。三上书。俱不报。遂渡江而归。后秦相阅其书大惊。将见之。而师已行。居南湖日。述辅正解以斥律人妄解观经之失。其强志为法若此。尝居城南草庵。因以自号。
　　论曰。草庵初学于明智。一旦读指要有省发。而又自谓文粲后身。故以瓣香奉四明。然四明者罗睺罗也。未闻禀佛为嗣。若草庵之所承。则将兄广智而孙明智矣。岂北面师事之。而反孙之可乎。西土二十四祖。金口所宣悉有先后。若谓北齐远禀龙树。此则立观之始。非草庵所当上效故镜庵论之曰。一家教观必资传授。岂可紊乱使失其绪。况当时已有高攀九祖远嗣四明之诮。旧图系于明智。终非草庵之本心。新图系之四明。未免有违于公论。今故置之杂传。亦足以为失绪者之戒云。
　　法师有伦。四明王氏。受业于小溪寿圣。自号梓庵。久依草庵学。分座南湖讲道有旨。晚主月波。学徒说服。柏庭辈行皆北面受业。所居一室。未尝见其便溺。人皆异之。或问其故。拒而不答。
　　法师法因。自号刳心。四明慈溪顾氏。学草庵尽其旨。以与师同名。时称为小因。主广寿三十年。昼夜讲演。未尝一日走檀门。每施者至。辄竦愧自叹曰。比丘之法丐食活命。我何人哉。坐夺勤苦之利却而还之。不得已受其少分。所居弊陋将新之。曰此躯尚无常。何事外物为一日集讲。侍者报。众赴檀门未回。师曰。虚空诸天正欲闻法。何必众集。即击鼓升座。绍熙四年八月示疾。于定中见净土二菩萨。谓左右曰。吾睹法华道场。与平时所见异甚。吾将行矣。即集众讽观经。称佛号。留偈端坐结印而化。瘗全身于寺东。
　　薛澄。字清卿。自号述庵。视草庵为叔。尝从其学大明境智之道。草庵没为文祭之。其略云。呜呼吾佛明心。禅必用教。教必用禅。如江如湖。流虽不同所钟一源。如日如月。时或云殊。所丽一天。譬以二药治众人病。所期者痊。奈何末途两宗被魔。学者泥偏私立位号互为矛盾。其门必专教而视禅了不相安如针著毡。禅而视教欲割不能如瘿附咽。不求其端。教曰。我是孰明渐圆。惟怪欲闻。禅曰。我是但称别传。两宗既孤。又于其宗派别星悬。或本四明。或夸霅川。或出白莲。天台徽旨浮谈浪语如漂流船。或参沩仰。或归云门。或嗣曹洞。如来心印上推下堕如颠倒猿。持此胜心敌彼胜心。以燕伐燕堂堂我翁。能于两宗洞达妙玄(云云)。又作草庵忌疏云。诸法本空即空成实。至人不死虽死如生。安住尊者(师自号安住子)间气所钟前因不昧。探戒珠于骊颔。飞慧剑于龙门。早游刃于儒林。无书不读。晚乘桴于教海。有感皆通(云云)。于道最高。裂衣冠而罔恤。有疑不决。械囹圉以须争(云云)。见八知识。无半语之相。投将一瓣香。为四明而拈出(此卷十六人本纪遗失五人止录十一人)。

　　佛祖统纪卷第二十一(终)



　　佛祖统纪卷第二十二

　　　　宋景定四明东湖沙门志磐撰

　　未详承嗣传第八
　　·东阳善慧大士(斋梁之间)
　　·景明道房禅师(稠师传)
　　·北齐僧稠禅师
　　·北齐李奖侍郎(稠师传)
　　·天台智琰法师(唐)
　　·金华方岩法师
　　·西京楚金法师
　　·千福飞锡法师
　　·终南法善法师
　　·玉泉真公法师(下三人见净土志)
　　·南岳承远法师
　　·南岳法照国师
　　·无姓法剑法师(下二人见光教志)
　　·长沙怀远法师
　　·五台志远法师
　　·五台元堪法师(远师传)
　　·天台道暹法师
　　·国清清观法师
　　·国清文举法师
　　·建业敬云法师
　　·泰山妙行法师
　　·四明子麟法师(五代唐)
　　·十祖玄烛法师
　　·嘉禾皓端法师
　　·会稽什法师(宋下三人见法智纪)
　　·嘉禾子玄法师
　　·天台元颖法师
　　·括苍聪法师(南屏传)
　　·无相善勤法师
　　·宝藏利赟法师(勒师传)
　　·普慈挥法师(下二人湛假名传)
　　·空相融法师
　　·超果照法师(下二人敏法云传)
　　·广化明法师
　　·宗元录颖法师
　　·宝云威法师(正文慧传)
　　·方广昙照法师
　　·普照因法师
　　·佛智道如法师(如上竺传)
　　·宝积实法师(吴克己传)
　　·净慧威法师(草庵录)
　　·左溪志昭法师
　　·无功居士王阗

　　有为天台之道。而无闻于后世者。固亦多矣。非以其迹晦而位卑身亡而嗣绝乎。至若旧虽有传而无所师。附见他传而无所考。凡于法门有旁赞之一益者。岂不乐书。作未详承嗣传。
　　东阳大士傅翕字玄风。义乌人。齐建武四年五月八日生。幼与里人渔以笼盛鱼。沉水中祝曰。欲去者去止者止。人以为愚。年十六。娶刘氏生二子普建。普成。二十四渔于稽停塘。梵僧嵩头陀谓曰。我昔与汝于毗婆尸佛所发愿度众生。今兜率宫衣钵见在。何当还耶。令视水见圆光宝盖环覆其身。乃悟曰。炉鞴之所多钝铁。良医之门足病人。方急度生何暇思兜率。乃结庵于松山双捣树间。自称当来解脱善慧大士。种植蔬果任人采取。为人佣工昼作夜归。与妻妙光敷演佛法。苦行七年。宴坐之间。见释迦金粟定光三佛东来放光如日。空声唱言。成道之日。当代释迦坐道场。已而四众沓至作礼。郡守王烋。谓是妖妄囚之。兼旬不食。愧而释之。还山愈精进曰。我从兜率宫来为说无上菩提。昔隐此事今不覆藏。大通六年。遣弟子傅暀奉书诣阙称。帝为国主救世菩萨。诏报曰。善慧欲度众生欲来随意。帝预敕锁门以观其异。大士袖出木锤一扣。诸门尽开。见帝于善言殿。谒者三赞。不拜。直上御榻对语异常。设食竟。出钟山坐定林松下。县官资给。大同元年。请讲三慧般若于重云殿。公卿毕集。天子至众皆迎。大士不动。御史问故。答曰。法地若动。一切法不安。帝善之。翌日独延于寿光殿。夜漏上乃出。梁末饥乱。日与其徒拾橡栗。楺草作糜以活闾里。盗不忍犯。尝曰。我贤劫千佛中一佛。弟子慧荣欲建龙华会。大士曰。龙华是我事。汝可建请佛停光会。若从吾言定见龙华。又曰。吾悟道四十劫。释迦方始发心。由释迦能舍身。所以先我成佛。陈天嘉二年。山中行道。常见七佛在前维摩从后。谓弟子曰。七佛中唯释迦数与我语。光大二年冬。大士曰。嵩公已还兜率天。我不得久住。作还元诗十二章。大建元年四月二十四日示寂。七日县令陈钟耆来礼敬。传香之次。犹反手受香。众益惊叹。葬松山之隅。敕仆射徐陵撰碑。
　　荆溪止观义例曰。东阳大士位居等觉。尚以三观四运而为心要。故独自诗曰。独自精(草堂元法师随释云。谓三千绝妙。法界独立。其体精妙)其实离声名(三千妙体本离声教名字)三观一心融万品(三观三千也。三千即空假中。秖一念是若了三千自万品。一即一切。一切即一。非一非一切。而一而一切。融相可知)荆棘丛林何处生(九界惑染生死因果荆棘也。佛界因果万德庄严丛林也。善恶峥嵘同归一相。一相无相故云何处生。此证真如理观也)独自作(起十界四运。四句推捡。故云作也)问我心中何所著(问起之辞)推检四运并无生(正用观也)千端万累何能缚(此观成也。十界善恶因果何能为缚。此证唯识事观也)况复三观本宗璎珞。补处大士。金口亲承。故知一家教门。远禀佛经。复与大士宛如符契(小璎珞经二卷。上卷明次第三观。谓从假入空观。从空入假观。二观为方便得入中道第一义观。下卷明圆三观。谓佛为敬首菩萨说三观法界诸佛自性清净云云。三观既自佛说。大士金口亲承。今家建立远宗佛说。复与大士所说三观符契也)。
　　述曰。过去诸佛由三观道安住秘藏。现在释迦由三观道果后示权。是知自行化他权实因果之法。无非三观之道。璎珞宣之于前。智论申之于后。北齐心悟而立为法。东阳旁赞而示以诗。皆所以明此道也。东阳显于梁而终于陈。当北齐南岳智者以此道相传之际尚无恙也。昔承佛口之亲宣。今值诸师之授受。于是作而言曰。大哉。三观之道。行于震旦其在斯时乎。乃述为二诗。从旁而赞之宜也。世人不考为同时。遂指东阳为前人。而谓其能预谈三观。故晁景迂为明智碑。亦谓前乎智者。以导其教者。曰梁傅大士。斯言未的也。今当易之云。与文禅师同时。旁赞其道者。曰傅大士。以大士无授受之迹。今但附见于传首云。
　　禅师僧稠。钜鹿孙氏。从景明寺道房禅师受行止观摄心旬日即得入定。复修涅槃圣行四念处法。安居五夏。日唯一食。尝九日修死想观。以所诣白跋陀三藏。藏曰。葱岭以东习禅定者汝为最矣。复诣王屋山修习前法。遇两虎斗。师以锡杖中解。虎即散去。黄门侍郎李奖。求学禅要为说止观两卷。北齐文宣。诏师出山说法。师为说三界本空万法如幻。荣华世相不可常保。帝为之毛竖汗流。于邺城结云门寺以礼奉之。宴坐一室未尝送迎。弟子或以为谏。师曰。宾头卢迎王七步致令失国。吾虽德不逮古。而仪相是同。不敢自欺。冀致福于帝耳。帝惑左右之言。谓师不敬。欲躬往加害。师已冥知。旦乘牛车往谷口二十里。拱立道旁。帝怪问之。师曰。身血不净恐污伽蓝。帝愧悔。谓侍臣杨遵彦曰。若此真人何可毁谤。欲负师还寺。师磬折不受。帝曰。弟子负师遍天下未足谢愆。遂同辇还宫。问弟子前身何人。师曰。曾作罗刹王今犹好杀。祝盆水使视之即见罗刹形。又欲见佛法灵异。师投袈裟于地。帝遣人举之。增至数十人不能动。师令沙弥取之。如举一羽。帝益敬信。请受菩萨戒。留禁中四旬而出。乾明元年四月示寂。敕建塔以藏舍利。
　　述曰。案稠禅师行道。于北齐天保中。与思禅师为同时。逆而推之。则知受止观于房禅师。当天保之初。复更推之。则天保已前。当东魏孝静之世。时文禅师。始以己悟一心三智之道以授思禅师。则知房师所受止观。亦应禀自文师。盖文师悟由中论。独步河淮时无竞化。非小乘禅师之所能知。然则房师。上受文师。下传稠师。上下推之为可信矣。
　　法师智琰。母梦升通玄塔相轮坐而诞。十二诵通法华。时称神童。祝发之后即参讲席(师以正观年终。则知参讲之时。即章安诸师也)。尝隐虎丘山讲忏余日。诵法华至三千部。霄炉未爇自起烟芬。夕罐才空潜加溢水。盖天童给侍之验焉。行三净业修十六观。率五百人月建斋讲。十年不替。讲法华净名皆三十遍。观音玄三十遍。贞观八年冬示疾。见梵僧手执宝瓶曰。吾无边光也。却后净土称功德宝王。即我是也。师谓门人曰。无边光大势至也。功德宝王其成佛之号也。由因言果。以此勉余。余其西归乎。即入定不反。
　　金华方岩和尚。荆溪未入僧时。曾从之受止观(应是左溪门人)。
　　法师楚金。广平程氏。七岁出家。礼藏探经法华在手。九岁依西京龙兴寺具戒。习智者教。尝诵经至宝塔品。身心泊然宝塔忽现。释迦分身满虚空界。禅坐六年。誓建斯塔。诚怀一启檀信自来。于筑基夜诵经行道。众闻天乐异香。玄宗梦空中楚金二字。诘朝访问。咸以师对。乃亲制多宝塔额赐缣缗为助。功毕之日五色瑞云凝于塔上。谓同学曰。凿井见泥去水不远。钻木已热得火可谙。凡我七人聿成一志。昼夜诵经香烟不断。乃于春秋二时。集七七僧行法华三昧。奉旨许为常式。前后感获舍利七百粒。血书法华菩萨戒经。以祝九重。写法华千部。金字三十六部。用镇宝塔。复写千部散施信人。化缘既毕右胁而逝。薪尽火灭雪颜如生。天子遣塔于城西。贞元十三年。左街功德使窦文场奏先师楚金。于天宝初为国建塔。置法华道场。今僧众礼念。六十余年经声不绝。乞加旌表。诏谥大圆法师。
　　法师飞锡与楚金。精严三观。天宝初。游京师止终南紫阁草堂。俄有诏住千福法华道场。不空翻译新经。频当笔受润文之任。永泰初。诏于大明宫同良贲等参译仁王护国及密严经。与三藏不空学士柳伉重加详定。充证义正员。尝撰念佛三昧宝王论三卷明净土三世通修之义。
　　禅师法善。习天台教学。唐天宝间游京师。常诵法华。所居之处瓶水自满。临终见金莲从空下迎。天乐竞鸣隐隐向西去。
　　法师志远。汝南宋氏。初依荷泽闻天台一宗。该通妙理力学积岁。居五台华严。食非别请。卧不解衣。四种三昧用为常课。会昌四年。忽绝食数朝诫门人曰。天台之道。妙在法华文句本迹二门开近显远。玄文五义判释止观境观双修行解圆明遮照平等。将践圣阶降兹罕及。礼忏方等必假精诚。永怀于兹宜副吾意。时学者如林。唯元堪达其旨。武宗沙汰佛法堪禀遗言。以诸文藏之屋壁。宣宗即位重辉佛日。堪再葺旧居。取其藏本置之影堂。传唱当时绝而复续。
　　法师道暹。天台人。大历中入京传教。盛有著述。能于虚空游行往来。时谓有神足之证。
　　法师清观。临海屈氏。久居国清。妙洞三观禅定神异。清介自守不畜衣钵。尝曰。恨未能舍己头目。溪南有请供者。夜雨水涨人不能渡。师顷刻即赴身衣无湿。人知其有神足通焉。
　　法师文举。东阳张氏。入国清习天台之道。悉通要妙。其形如山其貌如玉。动若浮云静若止水。目不旁视口无戏言。四威仪中无非律范。丹丘二众仰以为法。先是国清为炀帝建光明道场。岁以为期。人繁食少。师竭力营建。成庄田十二顷。众赖以济。
　　法师敬云。建业人。夙学天台之道。光化二年。于永嘉寺讲经。依俱舍论述小乘入道五位。作柝玄记二卷。法师妙行。初学天台教。既入居泰山。结草为衣拾果为食。行法华三昧感普贤现身证明。后专持弥陀经。于一夕见流离地佛与二菩萨涌立空中。僖宗闻其名。诏赐号常精进菩萨。后一日再见宝地。谓左右曰。吾无观想而宝地复见。安养之期至矣。即日右胁安卧而化。
　　法师子麟。四明人。五代唐清泰二年。往高丽百济日本诸国援智者教。高丽遣使李仁日送师西还。吴越王镠。于郡城建院以安其众(今东寿昌)。
　　法师玄烛。戒德定品慧业法门。讲唱宗乘当世特立。大顺初。传法帝京。学徒数百左右悦随。时谓其可继荆溪。尊称为十祖云。
　　法师皓端。嘉禾张氏。闻玄烛时称十祖。遂往参学。即悟一心三观之旨。誓心山居二十余年。身无长衣口无异味。坐唯一榻门不设关。本朝建隆初。无疾坐亡。火浴舍利不知其算。得法者八十人。
　　法师善勤。天台人。无相以主席请于郡。时以师高行为之举。及迁净名。举樝庵继其席。樝庵迁赤城。众举利赟继。赟赴宝藏。部使者。复以无相卑。师以众不足容。乃别迁胜地增建栋宇。时谓安清净众讲妙教观。宜天人之交助也。
　　法师元颖。吴兴人。政和二年。于郡城开元建智者院。日居慈霔阁。秉笔著书。自正像统纪终教藏目录凡百卷。名天台宗元录。序次古今诸师行事。为山家之盛典云。又述法华灵瑞集为十科。始于普贤证明终至香光表相。郡补为都师。有招权者。诬以事民。其衣闻者流涕。而师不为愠。幅巾布褐。遨游人间。随时升沈。晚在盐桥庵庐诵经课佛。一夕面西危坐。欣然神化。焚龛之日舍利布地。
　　法师昙照。四明人。受业方广。宣和初。述天台别传注。最为详委。学者韪之。
　　法师志因。赐号普照。少学天台之道修净土行。五十年法服未尝去体。尝因寇扰入山避乱。唯携触服。方欲登圊。寇已逼近。师易衣石上从容洗漱。寇不敢犯。识者叹仰。谓之游行无畏。其斯人乎。
　　法师志昭。居左溪述释迦谱。称躬禀叔父铠庵微旨。及编次历代宗承图。后学于是有考。
　　王阗。四明慈溪人。自号无功叟。家世名儒。再举进士不得志。布衣蔬食遍询讲席。晚年唯专念佛。以所得旨意述净土自信录。其序略云。众生本心具四净土。如同居者在具缚凡夫即可依之。其余三土。至断惑圣人始获证入焉。且往生一门有二净业。曰正观。默照本心也。曰助行。备修万善也。正观与助行并进。则了达四净土矣。止有愿等事善者。近生凡圣同居。而远作上三土之因也。以此论之。则净土者。正是究理菩萨所登境界。而兼容悠悠众生回向渐修耳。又云圆机体道是最上净业。苟加愿以导之。即预优品。愚朴之辈。但称佛发愿者亦莫不生。观净土一门。则知圣人无弃物也。彼但守痴空之人。以无碍无修。起自障心。绝他学路。乃高其言曰。净土末事何足道哉。发是言者可哀也矣。绍兴十六年四月丁卯之夕。忽闻异香满室。谓弟沙门思齐曰。此吾所修净业有感也。乃沐浴更衣。面西趺坐而化。焚其躯得舍利如菽者百八粒(此卷四十三人。本纪惟录二十二人。余二十一人。皆见别传。故以小字释之)。

　　佛祖统纪卷第二十二(终)



　　佛祖统纪卷第二十三

　　　　宋景定四明东湖沙门志盘撰

　　历代传教表第九

　　北齐悟一心三智之旨。以授南岳。南岳修之以授智者。智者始以五时八教开张一化。而归宗于法华本迹之妙。既发其解必立之行。于是说己心中所行。以示一心三智之证。载之文字。用以印心。以教后世。自北齐上法龙猛。下逮法智。为十七世。作历代传教表。
　　梁
　　武帝(萧衍受齐禅都建康称南朝)
　　·天监元年(壬辰尽十八年)
　　·普通元年(庚子尽七年)
　　·大通元年(丁未尽八年)
　　·大同元年(丁卯尽十二年)大同中。二祖文禅师。于北朝河南。为思禅师说三观。当东魏孝静帝天平间。
　　·太清元年(丁卯尽三年)

　　简文帝(纲武帝第三子)
　　·天宝元年(庚午尽二年)

　　元帝(绎武帝第七子)
　　·承圣元年(壬申尽三年)

　　敬帝(方智元帝第九子)
　　·绍泰元年(乙亥)
　　·太平元年(丙子)

　　陈
　　武帝(陈霸先受梁禅都建康)
　　·永定元年(丁丑尽三年)

　　文帝(茜武帝兄始兴王子)天嘉元年(庚辰尽六年)
　　三祖思禅师于北朝光州大苏山。为顗禅师。说四安乐行。示普贤道场。当北齐废帝乾明元年。
　　·天康元年(丙戌)

　　废帝(伯宗文帝二子)光大元年(丁亥尽二年)
　　二年。思禅师。为南岳帝君授戒法。
　　宣帝(顼始兴王第二子)大建元年(己丑尽十四年)
　　四祖顗禅师。于金陵瓦官寺为仪同沈君理仆射徐陵等开法华经题。一夏开释大义。白马敬韶等咸北面受业。自此后常讲大智度论。说次第禅门。及为尚书毛喜说六妙门。
　　大建中南岳思禅师。为海东玄光法师说法华安乐行。归国演教。为高丽东国传教之始。
　　大建九年六月二十二日。南岳禅师示寂。
　　少帝(叔宝宣帝长子)
　　至德元年(癸卯尽四年)
　　至德三年。诏瓦官顗禅师。赴太极殿开大智度论题。仁王般若经题。还灵曜寺就讲。时百座居左。五等居右。慧旷慧辩。皆奉敕难问。天子临筵听法。百僚尽敬。
　　至德四年。诏迎顗禅师。居光宅寺。帝幸寺听讲仁王。躬礼三拜。
　　祯明元年(丁未尽三年)顗禅师。于光宅讲法华经。章安预听。
　　隋
　　文帝(杨坚相周静帝受禅都长安)
　　开皇十年(庚戌是年陈亡始称正统尽二十一年)
　　开皇十一年。晋王总管扬州。迎顗禅师于大听事。设千僧斋授菩萨戒。师名晋王为总持王。上师号称智者。
　　开皇十二年。智者禅师于荆州当阳玉泉山为关王父子授戒。
　　开皇十三年。智者禅师。于玉泉说法华玄义。章安预听。
　　开皇十四年。智者禅师。于玉泉说摩诃止观。章安预听。是年过岳阳为刺史王宣武授大乘戒法。为学士昙捷等讲金光明经。
　　开皇十五年七月。智者禅师。至扬州禅众寺。以所著净名义疏。奉上晋王。九月辞归天台。
　　开皇十七年九月。智者禅师。于天台佛陇为诸弟子口授观心论。十一月。于石城寺为弟子说十如。四不生。十法界。三观。四无量心。四悉檀。四谛。十二因缘。六波罗密。一一法门。是月二十四日。示寂于石城弥勒石佛像前。
　　仁寿元年(辛酉尽四年)
　　炀帝(广文帝第二子)
　　·大业元年(乙丑尽十二年)

　　恭帝(隋炀帝子)
　　·义宁元年(丁丑尽一年)
　　五祖章安禅师。于天台国清寺为法华威禅师。说止观心要。
　　唐
　　高祖(李渊受隋禅都长安)
　　·武德元年(戊寅尽九年)

　　太宗(世民高祖次子)
　　贞观元年(丁亥尽二十三年)
　　贞观六年八月七日章安禅师。于国清寺。示寂
　　贞观二十年。召法华威禅师。授朝散大夫引驾四大师。
　　高宗(治太宗第九子)
　　永徽元年(庚戌尽六年)
　　永徽六年。召天宫威禅师。授朝散大夫引驾四大师。与法华同职位。
　　·显庆元年(丙辰尽五年)
　　·龙朔元年(辛酉尽三年)
　　·麟德元年(甲子尽二年)
　　·干封元年(丙寅尽二年)
　　·总章元年(戊辰尽二年)
　　·咸享元年(庚午尽四年)
　　·上元元年(甲戌尽二年)
　　·仪凤元年(丙子尽三年)
　　·调露元年(己卯)
　　·永隆元年(庚辰)
　　十一月二十八日。法华禅师。示寂。
　　·开耀元年(辛巳)
　　·永淳元年(壬午)
　　·弘道元年(癸未)

　　则天高后(武氏高宗之后废太子为庐陵王临朝称制)
　　·光宅元年(甲申)
　　·垂拱元年(乙酉尽四年)
　　·永昌元年(己丑)
　　·载初元年(庚寅二年)

　　如意元年(壬辰尽二年)
　　如意二年。七祖天宫禅师。于东阳天宫为左溪朗禅师说止观。
　　·延载元年(甲午)
　　·证圣元年(乙未)
　　·万岁通天元年(丙申)
　　·神功元年(丁酉)
　　·圣历元年(戊戌尽二年)
　　·久视元年(庚子)
　　·长安元年(辛丑尽四年)

　　中宗(显高宗第七子母武后尝废为庐陵王)
　　·神龙元年(乙巳尽二年)
　　·景龙元年(丁未尽三年)

　　睿宗(旦高宗第八子)
　　·景云元年(庚戌尽二年)
　　·先天元年(壬子)

　　玄宗(隆基睿宗第三子)
　　开元元年(癸丑尽二十九年)
　　开元十八年。八祖左溪禅师。于东阳左溪为荆溪然禅师说止观。是年新罗法融等。传教归国。
　　天宝元年(壬午尽十四年)
　　天宝十三年九月十九日。左溪禅师示寂。
　　肃宗(亨玄宗第三子)
　　·至德元年(丙申尽二年)
　　·乾元元年(戊戌尽二年)
　　·上元元年(庚子尽二年)
　　·宝应元年(壬寅)

　　代宗(豫肃宗长子)
　　·广德元年(癸卯尽二年)
　　·永泰元年(乙巳)

　　大历元年(丙午尽十四年)
　　大历中。九祖荆溪禅师。于天台佛陇为邃法师说止观。
　　德宗(适代宗长子)
　　建中元年(庚申尽四年)
　　建中三年二月五日。荆溪禅师于佛陇示寂。
　　·兴元元年(甲子)
　　·贞元元年(乙丑尽廿一年)
　　·贞元中。十祖邃法师。于国清。为修法师说止观。
　　顺宗(诵德宗长子)
　　永贞元年
　　邃法师于国清为日本最澄说止观。尽写一宗论疏以归。为日本传教之始。
　　宪宗(纯顺宗长子)
　　·元和元年(丙戌尽十五年)

　　穆宗(恒宪宗第三子)
　　·长庆元年(辛丑尽四年)

　　敬宗(湛穆宗长子)
　　·宝历元年(乙巳尽二年)

　　文宗(昂穆宗次子)
　　大和元年(丁未尽九年)
　　大和中。十一祖修法师。于禅林。为外法师说止观。
　　·开成元年(丙辰尽五年)

　　武宗(炎穆宗第五子)
　　会昌元年(辛酉尽六年)
　　会昌六年诏毁天下佛寺沙汰僧尼。
　　宣宗(忱宪宗十三子。武宗欲加害。遂逃难为沙门依齐安师。武宗崩群臣迎入京。即帝位)大中元年(丁卯尽十三年)
　　诏复会昌所废寺院。
　　懿宗(催宣宗长子)
　　·咸通元年(庚辰尽十四年)

　　僖宗(溪懿宗第五子)
　　乾符元年(甲午尽六年)
　　乾符中十二祖外法师于国清为琇法师说止观。
　　·广明元年(庚子)
　　·中和元年(辛丑尽四年)
　　·光启元年(乙巳尽三年)
　　·文德元年(戊申)

　　昭宗(晔懿宗第七子)
　　·龙纪元年(己酉)
　　十二祖琇法师于国清为竦法师说止观法门。
　　·大顺元年(庚戌尽二年)
　　·景福元年(壬子尽三年)
　　·乾宁元年(甲寅尽四年)
　　·光化元年(戊午尽三年)
　　·天复元年(辛酉尽四年)

　　景宗(祝昭宗第九子)
　　·天祐元年(甲子尽三年)

　　梁(五代)
　　太祖(朱温受唐禅都洛阳)
　　·开平元年(丁卯尽四年)
　　·乾化元年(辛未尽二年)

　　末帝(瑱太祖第四子)
　　·乾化三年(癸酉尽二年)
　　·贞明元年(乙亥尽六年)
　　·龙德元年(辛巳尽二年)

　　唐
　　庄宗(李存勖破梁即位都洛阳)
　　·同光元年(癸未尽三年)

　　明宗(亶本屈突部人赐姓李氏为庄宗昆弟)
　　·天成元年(丙戌尽四年)
　　·长兴元年(庚寅尽四年)

　　末帝(从珣本姓王明宗养子)
　　·清泰元年(甲午尽二年)

　　晋
　　高祖(石敬塘灭唐即位都汴)
　　天福元年(丙申尽六年)
　　天福中十四祖竦法师于国清为寂法师说止观。
　　少帝(厘贵高祖从子)
　　·天福七年(壬寅尽二年)
　　·开运元年(甲辰尽三年)

　　汉
　　高祖(刘知远。晋少帝为契丹所虏。中原无主遂即位于晋阳。仍用晋年号。都汴)
　　·天福十二年(丁未)

　　隐帝(承祐高祖犹子)
　　·乾祐元年(戊申尽三年)

　　周
　　太祖(郭令威受汉禅都汴)
　　·广顺元年(辛亥尽三年)

　　世宗(荣太祖后柴氏之侄受遗制即帝位)
　　·显德元年(甲寅尽五年)

　　恭帝(崇训世宗子)
　　·显德六年(己未)

　　宋
　　太祖(受周禅都汴京)
　　建隆元年(庚申尽三年)
　　吴越王钱俶。遣使往高丽日本。求遗逸教乘论疏。
　　建隆二年。高丽国。遣沙门谛观。持天台论疏至螺溪
　　乾德元年(癸亥尽五年)。
　　十五祖螺溪寂法师。为通法师说止观法门。
　　·开宝元年(戊辰尽八年)

　　太宗
　　太平兴国元年(丙子尽八年)
　　太平兴国四年。十六祖宝云通法师。为四明礼法师。说止观诸大乘法。
　　雍熙元年(甲申尽四年)
　　雍熙四年十一月四日螺溪法师示寂。
　　端拱元年(戊子尽二年)十月二十一日宝云法师示寂。
　　·淳化元年(庚寅尽五年)
　　·至道元年(乙未尽三年)

　　真宗
　　咸平元年(戊戌尽六年)
　　咸平六年。十七祖法智法师。于南湖保恩答日本源信。信问目二十七条。
　　景德元年(甲辰尽四年)撰指要钞。成出别理随缘二十问。以攻继齐指滥之失。
　　景德四年。遣本如持十义书二百问。上钱唐昭师。以救光明玄不立观心之失。
　　大中祥符元年(戊申尽九年)
　　大中祥符三年。赐保恩改额延庆。同异闻师。作诫誓辞二篇。俾为长讲天台宗教之所。
　　大中祥符七年。撰观经融心解。
　　天禧元年(丁巳尽五年)与十僧。修法华忏。期满三年。焚身供法。以公私劝止不获如愿。述消伏三用。以破孤山阐义钞之非。
　　天禧四年。驸马李遵勖。奏赐法智大师。宣旨令住世演教。不许遗身。
　　天禧五年。主上遣内侍俞源清。宣旨就寺。修法华忏三日。为述修忏要旨以答圣意。是岁撰观音别行玄记。观经妙宗钞皆成。
　　·乾兴元年(壬戌)

　　仁宗
　　天圣元年(癸亥尽九年)撰光明续遗记成。
　　天圣三年。先是天禧初。诏天下立放生池。师始于佛生日。纵鱼鸟为放生事。自述放生文。是年郡守曾会。以事闻。敕枢密刘均。撰文刻石。仰宣圣化。
　　天圣五年。撰光明文句记。其后广智续赞佛一品。
　　天圣六年正月元日。建光明忏七日为顺寂之期。至五日趺坐说法唱佛而化。阇维异香芬郁。舍利无数。舌根不坏。若红莲华。
　　明道元年(壬申尽二年)
　　明道二年七月。奉灵骨起塔于南城崇法。

　　佛祖统纪卷第二十三(终)


　　佛祖统纪卷第二十四

　　　　宋景定四明东湖沙门志磐撰

　　佛祖世系表第十

　　传道以心不以迹固也。至论祖祖授受之际。必使循迹而后可知心。苟能知心何必去迹。然则何为其迹邪。岂不曰有教以为之说。有观以为之行。行必顾说。说必顾行。说与行如其迹始妙。故曰说己心中所行。此传道之迹也。知迹必知心。知心必知道。由知道故然后可以论祖祖授受之际。作佛祖世系表。

　　西土佛祖
　　·教主释迦牟尼佛
　　·初祖摩诃迦叶尊者
　　·二祖阿难陀尊者
　　·三祖商那和修尊者
　　·四祖优波鞠多尊者
　　·五祖迦提多尊者
　　·六祖弥遮迦尊者
　　·七祖佛陀难提尊者
　　·八祖佛陀密多尊者
　　·九祖胁比丘尊者
　　·十祖富那奢尊者
　　·十一祖马鸣尊者
　　·十二祖迦毗摩罗尊者
　　·十三祖龙树尊者

　　末田地与商那。同禀阿难。非正所承。今故不列。此土既尊龙树为高祖。则视十四祖已下。反同旁出。西土十四祖。亦视吾北齐已下为旁出。各论所承。非互为是非也。若北齐悟智论一心三观。以授南岳。远继龙树。位列二祖云。
　　今家欲尊四明为正祖。则当自龙树已下。通为十七代。以并尊其位。或谓兴道至高。论功德稍微者。夫时有通塞。则道有污隆。然于道何伤焉。不有其父。焉得其子。兹但取传教之迹耳。欲审其由。当求诸宗门尊祖议(见名文光教志)。

　　东土十七祖

高祖龙树无畏论主
二祖北齐大禅师
三祖南岳大禅师
　　·天台智者禅师○
　　·南岳大善禅师
　　	·县令陈正业
　　·南岳僧照禅师
　　·枝江慧成禅师
　　·蓝谷慧超禅师
　　·巴丘慧曜禅师
　　·云峰慧涌禅师
　　·江陵慧威禅师
　　·钟山智瓘禅师
　　·仙城慧命禅师
　　·枝江慧璀禅师
　　·南岳灵辩禅师
　　·新罗玄光禅师
　　	·南涧慧旻禅师
　　	·升堂受莂一人
　　	·火光三昧一人
　　	·水光三昧一人
　　·净人方合
　　·南岳府君
　　·刺史刘怀宝
　　·光州巴子立
　　·影堂二十八人
　　·业高四百
　　·信重三千
四祖天台智者大禅师
　　·章安灌顶禅师○
　　·天竺真观禅师
　　·瓦官法喜禅师
　　·国清智越禅师
　　·瓦官法慎禅师
　　·国清普明禅师
　　·国清智璪禅师
　　·佛陇智晞禅师
　　·国清法彦禅师
　　·庐山智锴禅师
　　·庐山大志禅师
　　·玉泉道悦禅师
　　·天台等观禅师
　　·华顶般若禅师
　　·会稽礼宗禅师
　　·栖霞法向禅师
　　·玉泉行简禅师
　　·国清慧威禅师
　　·碧涧法俊禅师
　　·兴皇慧奖禅师
　　·当阳德抱禅师
　　·南岳慧稠禅师
　　·蒋山大忍禅师
　　·佛陇慧辩禅师
　　·玉泉道势禅师
　　·天台慧瑫禅师
　　·天台慧普禅师
　　·玉泉法盛禅师
　　·玉泉法论禅师
　　·会稽智果禅师
　　·终南法琳禅师
　　·国清智寂禅师
　　·白马敬韶禅师
　　·定林法岁禅师
　　·禅众智令禅师
　　·奉诚法安禅师
　　·玉泉法偃禅师
　　·国清道修禅师
　　·岳阳昙捷禅师
　　·玉泉义邃禅师
　　·国清师谏禅师
　　·国清如郎禅师
　　·佛陇慧绰禅师
　　·天乡法延禅师
　　·玉泉法才禅师
　　·玉泉法璨禅师
　　·玉泉道慧禅师
　　·十住道臻禅师
　　·慧日僧珍禅师
　　·陈少帝
　　·陈皇太子
　　·陈永阳王
　　·隋炀帝
　　·玉泉关王
　　·参军陈针
　　·儒士梁方茂
　　·太中蒋添玟
　　·仪同吴明彻
　　·刺史王宣武
　　·仪同沈君理
　　·仆射徐陵
　　·光禄王固
　　·侍中孔涣
　　·仪同周弘正
　　·开府柳顾言
　　·尚书毛喜
　　·得门千数
五祖章安大禅师
　　·法华智威禅师○
　　·龙兴弘景禅师
　　·南岳大慧禅师
　　·天台明旷禅师
　　·嘉祥吉藏禅师
　　	·耆山智拔禅师
　　·玉泉道素禅师
六祖法华大禅师
　　·天宫慧威禅师○
　　七祖天宫大禅师
　　·左溪玄朗禅师○
　　·永嘉真觉禅师
八祖左溪大禅师
　　·荆溪湛然禅师○
　　·焦山神邕禅师
　　	·焦山智昂禅师
　　	·焦山灵彻禅师
　　	·焦山进明禅师
　　	·焦山慧照禅师
　　·支硎道遵禅师
　　	·支硎灵输禅师
　　	·支硎法盛禅师
　　	·支硎道忻禅师
　　	·支硎灵源禅师
　　·佛陇大义禅师
　　·紫金元宗禅师
　　·四明道源禅师
　　·婺女清辩禅师
　　·婺女行宣禅师
　　·婺女圆净禅师
　　·婺女法开禅师
　　·三衢道宾禅师
　　·三衢慧从禅师
　　·毗陵守真禅师
　　·钱唐法灯禅师
　　·钱唐法真禅师
　　·会稽法源禅师
　　·新罗法融禅师
　　·新罗理应禅师
　　·新罗纯英禅师
　　·居士傅礼
　　·居士王元福
九祖荆溪大禅师
　　·兴道道邃法师○
　　·南岳普门法师
　　	·南岳昙环法师
　　·龙兴元皓法师
　　	·龙兴智净法师
　　	·龙兴仲仪法师
　　	·龙兴子瑜法师
　　	·龙兴道如法师
　　	·龙兴仲良法师
　　·华顶行满法师
　　·天台智度法师
　　·云峰法证法师
　　	·龙兴重巽法师
　　		·中丞柳公绰
　　		·刺史柳宗元
　　		·中书郑絪
　　		·刺史孟简
　　·无姓法剑法师
　　·翰林学士梁肃
　　·散骑常侍田敦
　　·吏部员外李华
　　·散骑常侍崔恭
　　·身通三十九人
十祖兴道法师
　　·至行广修法师○
　　·兴善守恭法师○
　　·日本最澄法师
十一祖至行法师
　　·止定物外法师
　　·天台良湑法师
　　·天台光韶法师
　　·天台敬文法师
　　·天台维蠲法师
　　·刺史韦珩
十二祖止定法师
　　·妙说元琇法师○
　　·天台敬休法师
　　·天台慧凝法师
　　	·天台处原法师
　　		·天台玄广法师
十三祖妙说法师
　　·高论清竦法师○
　　·国宁常操法师
　　	·国宁义从法师
　　		·国宁德俦法师
　　			·定水慧赟法师
　　			·法性修雅法师
十四祖高论法师
　　·净光羲寂法师
　　·慈光志因法师
　　	·慈光唔恩法师
　　		·奉先源清法师
　　			·梵天庆昭法师
　　				·永福咸润法师
　　					·永福善朋法师
　　				·报恩智仁法师
　　				·永嘉继齐法师
　　			·孤山智圆法师
　　			·崇福庆峦法师
　　			·开元德聪法师
　　		·灵光洪敏法师
　　		·慈光可严法师
　　			·广慧蕴常法师
　　		·慈光文备法师
　　	·姑苏可荣法师
　　	·海南怀贽法师
　　	·钱唐义清法师
　　·演教觉弥法师
十五祖净光法师
　　·宝云义通法师○
　　·国清宗昱法师
　　	·常宁契能法师
　　	·通照觉明法师
　　	·安国智臻法师
　　	·宝山怀庆法师
　　	·明教晓乘法师
　　	·宝藏悟真法师
　　	·顶山怀玉法师
　　	·灵鹫志伦法师
　　·广教澄彧法师
　　·广教宝翔法师
　　·石壁行靖法师
　　·石壁行绍法师
　　·胜光瑞先法师
　　·通鉴知廉法师
　　·崇法愿齐法师
十六祖宝云法师
　　·法智知礼法师○
　　·慈云遵式法师
　　	·妙果文昌法师
　　		·妙果天授法师
　　	·明智祖韶法师
　　		·海月慧辩法师
　　			·法宝从雅法师
　　				·指源如杲法师
　　		·慧净思义法师
　　			·圆应德贤法师
　　			·神智仲元法师
　　				·慈明慧观法师
　　			·慈觉永堪法师
　　				·慈受子琳法师
　　			·寂照慧日法师
　　			·圆悟思尚法师
　　			·慈行智深法师
　　				·三衢怀袭法师
　　				·圆智志豪法师
　　					·承天义昭法师
　　					·承天义荣法师
　　				·承天文诩法师
　　				·日本源信法师
　　　　				·内侍俞源清
　　　　				·嗣法二十七人
　　　　				·入室四百七十八人
　　　　				·升堂一千人
　　		·辩才元净法师
　　			·法鉴若愚法师
　　			·灵山则章法师
　　		·神智载升法师
　　		·广慧居白法师
　　	·法喜清鉴法师
　　	·真净思永法师
　　	·保庆法润法师
　　	·天竺本融法师
　　	·天竺思悟侍者
　　	·丞相王钦若
　　	·侍郎马亮
　　	·谏议胡则
　　	·职方崔育才
　　·南湖异闻法师
　　·兴国有基法师
　　	·兴国令祥法师
　　	·福源悟持法师
　　·广慧体源法师
　　·钱唐清晓法师
　　	·法显遇成法师
　　	·兜率守仁法师
　　·宝云延德法师
　　·宝山善信法师
　　·太师钱惟治
　　·运使顾承徽
十七祖四明法智法师
　　·广智尚贤法师○
　　·神照本如法师○
　　·南屏梵臻法师○
　　·三学则全法师
　　	·三学若水法师
　　·浮石崇矩法师
　　	·天柱守孜法师
　　	·景云温其法师
　　		·觉慈善嵩法师
　　		·景德居式法师
　　	·浮石怀月法师
　　	·婺女日东法师
　　·广慈慧才法师
　　	·妙悟希最法师
　　	·忏主法宗法师
　　	·妙果子良法师
　　	·余庆思辩法师
　　	·浮石惟清法师
　　	·龙泉覃异法师
　　	·雷峰戒珠法师
　　·广严含莹法师
　　·慧因择交法师
　　·圆智觉琮法师
　　·崇法祖端法师
　　·四明文粲法师
　　·丹丘嗣谦法师
　　·四明愿彬法师
　　·广印智环法师
　　·祥符文智法师
　　·三衢文炳法师
　　·四明用卿法师
　　·四明居永法师
　　·崇法自仁法师
　　·崇庆本圆法师
　　·天台慧舟法师
南湖广智法师
　　·(广智传扶宗是为以明传温)(扶宗三世为圆辩净社社传温辩传明温与明互为师授不有圆辩则广智之道几于息矣南湖四智之后虽一传而无闻然陈晁二公光赞此道诚足以拟唐代梁李之盛其于教门岂不益为昌大哉)
　　·神智鉴文法师
	·明智中立法师
	　　·澄照觉先法师
	　　·慧照法邻法师
	　　·圆澄智谦法师
	　　·定慧介然法师
	　　·四明法维法师
	　　·谏议陈瓘
	　　·待制晁说之
　　	·文慧宗正法师
　　	·空相思恭法师
　　	·扶宗继忠法师
	　　·草堂处元法师
　　		·息庵道渊法师
　　			·净社处廉法师
　　				·休庵法舟法师
　　					·豁庵净悟法师
　　						·啸岩文虎法师
　　							·讷堂慧辩法师
　　							·顽空智觉法师
　　							·松涧善助法师
　　							·寒谷妙辉法师
　　							·东山夔公首座
　　							·东山皎公首座
　　							·东山义问书记
　　				·法明文节法师
　　					·闲林子真法师
　　						·照堂师昶法师
　　							·宝坛智尚法师
　　							·法明行依法师
　　							　　·法明可圭法师
　　				·宝积法云法师
　　				·妙果师楷法师
　　				·水陆文炳法师
　　				·常明道深法师
　　				·福昌文佾法师
　　			·圆辩道琛法师
　　		·永嘉法诠法师
　　·超果维湛法师
　　	·海慧若圆法师
　　·因果如吉法师
　　·净社全教法师
　　·括苍义询法师
　　·金文冲霄法师
　　·四明蕴恭法师
　　·法昌本诚法师
圆辩法师
　　·月堂慧询法师
　　	·逸堂法登法师
　　		·同庵允宪法师
　　			·圆庵行果法师
　　			·东林觉先法师
　　			·香山唯一法师
　　			·浩翁惠川法师
　　			·石翁法介法师
　　			·柯山本悟法师
　　			·虎岩行圭法师
　　			·石林文藻法师
　　			·安道清宁法师
　　			·无闻若讷法师
　　				·自牧子谦法师
　　			·圣水善济法师
　　			·南湖普闻行人
　　		·石坡元启法师
　　			·无住宗净法师
　　				·大石志磐法师
　　		·竹坡如约法师
　　			·石古慧刊法师
　　			·竹屋善交法师
　　		·石屋正己法师
　　			·友山智恭法师
　　			·怀古可尚法师
　　		·可堂若参法师
　　		·化翁师赞法师
　　		·巨宗师岳法师
　　		·不孤有邻法师
　　	·柏庭善月法师
　　		·香林清赐法师
　　		·伊堂了圆法师
　　			·耕云崇敬法师
　　		·石田妙慧法师
　　		·半云行儒法师
　　		·此室大方法师
　　		·虚中元其法师
　　		·遁山士尧法师
　　		·孤岩如启法师
　　		·寂庵文慧法师
　　			·半岩道全法师
　　			·子高必升法师

　　		·操庵文节法师
　　		·巽中道谦法师
　　		·无谋善应法师
　　	·悦庵净慧法师
　　		·禅悦可彬法师
　　		·宝化道英法师
　　		·云屋可上法师
　　		·化翁正己法师
　　		·大蓬了因法师
　　		·茅屋了己法师
　　		·竹溪志昌法师
　　	·隐堂正荣法师
　　	·石芝宗晓法师
　　	·南湖善荣行人
　　·一庵处躬法师
　　	·正庵端信法师
　　	·叔宝良琰法师
　　	·痴庵垂拱法师
　　·赘庵惟定法师
　　·谁庵宗岳法师
　　·雪堂戒应法师
　　·止庵法莲法师
　　	·余姚清湛法师
　　·指南仲韶法师
　　·慈云文统法师
　　·镜庵景迁法师
　　·契庵如晦法师
　　·环庵戒枢法师


　　东山神照法师
法真处咸法师安国元惠法师智涌了然法师觉云智连法师
　　·元庵则约法师
　　·朴庵清哲首座
　　·泽山与咸法师
山堂元性法师
　　·虚堂本空法师
　　·集长妙璘法师
　　·赤城中益法师
　　·白莲智圆法师
　　·白莲清悟法师
　　·白莲子侔法师
真教智仙法师证悟圆智法师慧光若讷法师
　　·等庵士衡法师
　　·虚庵有宏法师
　　·复庵妙圭法师
　　·上竺师觉法师
　　·晦庵慧明法师
　　·中庵师安法师
石涧从戒法师古泉正宗法师月潭道鉴法师
　　·雪溪得益法师
　　·白莲梵章首座
白莲道卿法师
　　·天台净侁法师
　　·四明净杲法师
　　·郡守李庭芝
神悟处谦法师北禅净梵法师
　　·北禅惠深法师
　　·顶山子文法师
　　·飞英智忱法师
超果惠道法师
　　·德藏从进法师
通照慧明法师
　　·报慈蕴尧法师
　　·白莲善圭法师
德藏择瑛法师
　　·北关思净法师
　　·金华子方法师
寿安良弼法师
　　·教藏有全法师
　　·净住思照法师
　　·一行宗利法师
樝庵有严法师
　　·天台法麟法师
　　·天台应通法师
　　·承天法宝法师
　　·承天怀雅法师
　　·天台宾纤法师
　　·永嘉元掺法师
　　·钱唐义全法师
　　·承天择仁行人
　　·天台左伸居士

　　(东山之裔至月潭雪溪而益微。由继之者道与位俱不振耳。其可以有所感伤也夫)

　　南屏兴教法师
慈辩从谏法师　　车溪择卿法师○　　慧觉齐玉法师○圆觉蕴慈法师法照中皎法师则庵明哲法师
　　·正堂如理法师
能仁道山法师毕庵法布法师
　　·坦庵法英法师
南岩法雄法师
　　·东山祖意法师
　　·醴泉行环法师
　　·布金觉先法师
　　·神慧敏齐法师
　　·能仁文公首座
　　·能仁能公行人
普明如靖法师圆通思梵法师
　　·思溪景咨法师
　　·普圆善期法师
天竺应如法师
　　·崇先怀志法师
　　·精英从智法师
　　·宣秘慧仙法师
　　·普圆普证法师
　　·法灯道遵法师
　　·余姚行澄法师
法云宗敏法师
　　·枢密蒋之奇
　　·慧觉清月法师
佛智慈云法师
　　·法照净通法师
佛照智坚法师
　　·神辩觉宁法师
　　·等慈慧序法师
　　·圆明智贤法师
　　·高丽义天僧统
　　·明义首座
群峰太初法师梵慈智普法师龙华道方法师
　　·超果宗肇法师
　　·圆照梵光法师
东灵智钦法师杨尖利渊法师
　　·杨尖法钦法师
　　·崇先了生法师
南屏用文法师
　　·宪章仲闵法师
　　·余庆道存法师
超果会贤法师
　　·精微彦伦法师
　　·宝积彦端法师
清辩蕴齐法师
　　·景德法云法师
　　·上方法清法师
　　·法慧正宗法师
　　·东安景初法师
　　·南屏灵玩法师
　　·东吴文诩法师
　　·钱唐如询法师


　　车溪卿法师
竹庵可观法师北峰宗印法师
　　·古云元粹法师
佛光法照法师子庭师训法师
　　·愚谷从慧法师
东溟慧日法师
　　·千江一印法师
东陵智迥法师
　　·静山处仁法师
　　·鲁山季文法师
北溪德闻法师
　　·虚堂可明法师
松林宗溥法师四窗子思法师
　　·起周尹辅法师
　　·宗周子文法师
　　·菊庭信硁法师
海翁时学法师柳塘可权法师
　　·松庭可月法师
　　·云海普度法师
　　·云海至宝法师
　　·沃洲光烨法师
　　·梅涧太度法师
　　·少愚育才法师
　　·行古忘新法师
鼎山时举法师
　　·渭滨惟清法师
　　·大山道[怡-台+(乏-之+友)]法师
　　·此堂道悟法师
　　·昼堂文焕法师
芝田德瑞法师
　　·高峰净弥法师
　　·大明圆照法师
　　·石泉普洽法师
　　·不模师楷法师
　　·子元义深法师
　　·西泉一唯法师
　　·性翁文习法师
　　·右洲景荃法师
　　·古岩正因法师
　　·毒鼓妙声法师
　　·应庵法言法师
梓山思恭法师
　　·太虚普容行人
　　·西山文珙法师
　　·雪岑行海法师
无极可度法师
　　·双溪道弘法师
东屏正吾法师
　　·南叟元凯法师
　　·石林文分法师
　　·东山慧日法师
　　·自闻如愿法师
　　·此山志在书记
　　·方溪文珍知客
梅峰梵奎法师　　具城妙铦法师○
　　·孤岩如月法师
　　·石溪思寿法师
　　·石镜清杲法师
　　·慈感文圭法师
　　·蒙泉了源法师
　　·毒海道源法师
　　桐洲怀坦法师○　　剡源觉先法师○
　　·南峰思诚法师
　　·日本俊芿法师
　　·严陵赵彦肃
　　·铠庵吴克己
　　·智行守旻法师
　　·神辩清一法师
　　·自得慧钦法师
牧庵有朋法师
　　·显庵法昌法师
　　·月溪法辉法师
　　·隐学本然法师
　　·浮石子慧法师
　　·永福志亨法师
　　·天王道用法师
能仁怀宝法师
　　·草堂如宝法师
祥符道忻法师车溪善荣法师
　　·紫金法通法师


　　慧觉玉法师
清修法久法师
　　·慈室妙云法师
　　·雪溪晞颜法师
　　·悟真正皎法师
　　·南湖了宣行人
澄觉神焕法师觉庵简言法师　　鉴堂思义法师○总庵妙心法师
　　·古镜文杲法师
　　·常斋法幵法师
假名如湛法师
　　·车溪智钦法师
　　·密印修慧法师
　　·慧解昙应法师
　　·慧照道伦法师
　　·北禅法荣法师
　　·北禅文俊法师
　　·圆觉净圭法师


　　剡源先法师
云梦允泽法师湛堂性澄法师我庵本无法师
　　·竺隐弘道法师
　　·元璞如璋法师
　　·箕山大隐法师
　　·照庵允中法师
天岸弘济法师
　　·信元永孚法师
绝宗善继法师
　　·大璞如玘法师○
　　·大车是乘法师
　　·大彻净昱法师
　　·独庵自朋法师
　　·耶溪允若法师
　　·行之大安法师
　　·息庵允兹法师
　　·如庵净真法师
　　·秋崖宗矩法师
方岩怀则法师
　　·子蒙省初法师


　　桐洲坦法师
古源永清法师玉冈蒙润法师松壑正寿法师
　　·天岩普曜法师
　　·春洲绍泽法师
大用必才法师静庵原镇法师
　　·梦观守仁法师
　　·一原绍宗法师
　　·操古启方法师
　　·荆山良玉法师
　　·春谷智熙法师
　　·雪林廷瑞法师
　　·印海子实法师
　　·西崖德修法师
　　·潜山文珦法师


　　鉴堂义法师
　　·百川如海法师
性庵净岳法师静翁祖明法师竹屋元净法师
　　·日章祖称法师
　　·九皋妙声法师
竹堂师正法师
　　·北山文胜法师
　　·一山怀德法师
　　·柏岩文杲法师
　　·石庭道生法师
　　·石庭宗晔法师
　　·圣水从觉法师


　　顽空觉法师
　　·愚山从古法师
　　·同源省初法师
月溪善良法师
　　·遁岩子贤法师
　　·行已允恭法师
　　·竹溪元良法师
　　·新溪了融法师
　　·空叟妙解法师


　　具城铦法师
　　·圆通如闻法师
　　·盘谷祖训法师
　　·竹野文奎法师
冶堂守模法师
　　·凤山子仪法师
　　·仁叟义静法师
　　·香山应方法师
　　·古崖德新法师
　　·道夫必弘法师
一之如宁法师北溪德谦法师
　　·大章德圭法师
　　·北田如圭法师

　　杂传世系十六人

　　○净觉仁岳法师
　　·吴兴子昉法师
　　·钱唐可久法师
　　·钱唐惠勤法师
　　·霅川梵慈法师
　　·永嘉乃仁法师
　　·超果灵照法师
　　·枢密胡宿(胡则之子)


　　○草庵道因法师
　　·梓庵有伦法师
　　·广寿法因法师
　　·四明道时法师
　　·述庵居士薛澄


　　○神智从义法师
　　·慧月了睿法师

　　(杂传之作其有意乎浮觉背宗神智破祖草庵失绪故寄此三人以警示后来之好为异论者)

　　未详承嗣四十一人
　　·东阳善慧大士(梁)
　　·景明道房禅师
　　·北齐僧稠禅师
　　·北齐李奖侍郎
　　·天台智琰禅师(唐)
　　·金华方岩禅师
　　·千福飞锡禅师
　　·终南法善法师
　　·西金楚金禅师
　　·玉泉真公法师
　　·南岳承远法师
　　·南岳法照法师
　　·五台志远法师
　　·五台元堪法师
　　·天台道暹法师
　　·国清清观法师
　　·国清文举法师
　　·泰山妙行法师
　　·建业敬云法师
　　·四明子麟法师
　　·十祖玄烛法师
　　·嘉禾皓端法师
　　·会稽什公法师
　　·嘉禾子玄法师
　　·天台元颖法师
　　·无相善勤法师
　　·宝藏利赟法师
　　·普慈晖公法师
　　·空相融公法师
　　·超果照公法师
　　·广化明公法师
　　·宗元元颖法师
　　·宝云威公法师
　　·慈川熙公法师
　　·四明昙照法师
　　·普照因公法师
　　·佛智道如法师
　　·宝积实公法师
　　·净慧威公法师
　　·左溪志昭法师
　　·无功居士王阗


　　佛祖统纪卷第二十四(终)



　　佛祖统纪卷第二十五

　　　　宋景定四明东湖沙门志磐撰

　　山家教典志第十一

　　智者高座以纵辩。章安直笔以载书。所谓以文字广第一义谛。是犹托之空言。不如载之行事之深切著明也。荆溪有云。文即门也。即文以通其理。岂非门乎。至若后世发挥祖道粲然有述。虽各出义章互形废立。所以归宗之诚。则无乎不同也。今故并陈篇目。以贻好古者之求。述山家教典志。
　　南岳
　　大乘止观(二卷)
　　唐末教典流散海外。本朝咸平三年。日本国寂照持此本至四明。慈云得之为作序云。初卷开止观之解。次卷示止观之行。
　　四十二字门(二卷)　大品四十二字。初阿后荼。南岳用对四十二位。
　　安乐行义(一卷)　四明行皎。游方至南岳福严。于藏中得此本。归以示圆辩。其后北峰石芝始获开板。
　　南岳愿文(一卷)　无诤行门(二卷)　三智观门次第禅要。
　　释论玄(已上各一卷)　右止观。安乐行义。愿文。有见本。余不复见。惜哉。
　　天台
　　法华玄义(十卷)　法华文句(十卷)　摩诃止观(十卷名圆顿止观)　禅波罗蜜(十卷名渐次止观)
　　修禅六妙门(一卷名不定止观。智者为陈尚书令毛喜撰)　光明玄义(一卷。解昙无谶译四卷别行之本)
　　光明文句(三卷)　菩萨戒疏(二卷)　观音别行玄义(二卷。释法华普门一品。别行部外。昔昙无谶劝河西王诵持愈疾。故智者特释)　观音别行义疏(五卷)　请观音经疏(一卷)
　　观无量寿佛经疏(一卷)　观心论(一卷)　金刚般若经疏(一卷。建炎二年。武林修悟将此疏入经为注咸渟元年。南湖行靖等。将天台法轮院科金刚经并疏。刊板于寺)　四念处(四卷)
　　弥陀经义疏(一卷。金刚弥陀二疏。虽曾入藏。而孤山净觉。谓是附托之文。唯神照法师。尝于法轮用此疏。讲有宣赐本在东山藏中)
　　禅门口诀(一卷)　觉意三昧(一卷智者亲撰)　方等三昧仪(一卷)　法华三昧仪(一卷)
　　法界次第(三卷已上皆亲撰)　维摩玄疏(六卷)　四教义(四卷维摩玄疏离出之文)
　　右七十六卷。天圣二年。慈云奏入大藏。
　　维摩文疏(二十八卷为炀帝撰。荆溪略为十卷。但称略疏。与前玄疏各行)　净土十疑论
　　观心食法　观心诵经法　观心十二部经义　小止观(智者为兄陈针参军亲撰)
　　右共三十三卷。未入藏。
　　智度论疏(二十卷)　弥勒成佛经疏(五卷)　观心释一切经义(一卷)　弥勒上生经疏(一卷)
　　释一经玄义(一卷)　坐禅止观(一卷)　仁王般若经疏(二卷○天竺别集云元礼初得之海贾)　禅门章　般舟行法　杂观行
　　入道大旨　五方便门　七方便义　七学人义
　　一二三四身义　法门仪　禅门要略(已上各一卷)
　　右四十一卷阙本。
　　慈云随函录云。法华玄义者。唯解首题。统明五时广辩八教。出世大意蕰在其中。文句者。以疏句分节经文。荆溪云。以由释题大义委悉。故至经文。粗分章段。随部各有荆溪之记犹五经之有正义也。止观者。定慧之异名。法华之行门也。前玄义文句。皆明佛世当机得益之事。纵有托事附法观心之文非部正意。今止观正是智者说己心中所行法道。自行因果化他能所无不具焉。荆溪以辅行释之○目录云。今家有三种止观。一曰渐次。谓解顿行渐。即禅波罗蜜是也。二曰不定。谓解顿。行或顿或渐。即六妙门是也。三曰圆顿。谓解行俱顿。即摩诃止观是也。此三止观对根不同。行相虽殊俱依圆理而为宗本。唐梁肃删止观为六卷。文虽简要而修相多阙。览者宜知。除智者亲笔。余皆章安于法轮之下。述为疏论也○唐书艺文志云。灌顶私记智者词旨一卷。义记一卷。今未详何文○释签云。止观禅门净名疏等。各有余分说未终者。文。案止观云。智者于玉泉寺一夏敷扬。二时慈霔。虽乐说不穷才至见境。法轮停转后分弗宣。辅行云。大章第七。开为十境。至第七境余不复宣。后三大章及余三境。时逼夏终于兹罢唱(此释止观)次第禅门。即禅波罗密。亦列十大章。于第六方便文中。注云。若论初禅已后。发诸禅定深妙境界。并在第七修证中说。此文皆悉不流通也(此释禅门)净名经十四品。大师疏解。止佛道品。第八后诸品疏。乃是章安述而续之(此释净名见补注)。
　　章安
　　涅槃玄义(二卷)　涅槃经疏(一十卷荆溪治定十五卷今十八卷)　观心论疏(二卷慈云目录云考其所说知入品位然江浙名流或云疑伪)　智者别传(一卷)　国清百录(五卷别传百录是大师始终化迹)　八教大意(一卷)　南岳记(一卷亡)　真观法师传(一卷亡○除亡本外有二十卷入藏)
　　荆溪
　　玄义释签(十卷)　文句记(十卷)　止观辅行(十卷今开二十卷)　止观义例(一卷慈云云为初学难解及破异论)　止观大意(一卷为司封李华出)　维摩略疏(十卷略智者维摩文疏)　维摩广疏记(六卷。慈云云。对广文虽少殊亦释义宛合)　金刚錍论(一卷。明涅槃佛性义。已上四十九卷。同入大藏)　始终心要　十不二门(释签部外别行)　止观搜要记(十卷)　涅槃后分疏(一卷亡)　观心诵经记(一卷亡)　三观义　授菩萨戒文(亡)　止观文句(一卷亡)　华严骨目(亡。今东山有板。二卷是海东复还者)　法华补助仪方等补阙仪
　　龙兴(皓师)　涅槃经注
　　天台(旷师)　心经疏
　　华顶(满师)　涅槃记(十二卷)
　　灵光(敏师)　光明玄义记
　　广教(彧师)　光明玄金鼓记　十疑论注
　　石壁(靖师)　观经疏记
　　奉先(清师)　发挥记(释光明玄略本)　示珠指(释十不二门)
　　孤山(圆师)　首楞严经疏(十卷)　文殊般若经疏(二卷)　不思议法门经疏　阿弥陀经疏(小本)
　　　四十二章经疏　瑞应经疏　普贤行法经疏　无量义经疏　般若心经疏(上各一卷)　遗教经疏(二卷)　阐义钞(二卷释请观音经疏)　索隐记(四卷释光明文句)　刊正记(二卷释观经疏)　表微记(一卷释光明玄)　垂裕记(十卷释净名略疏)　发源机要记(一卷释涅槃玄义)　百非钞(一卷释涅槃疏金刚身百非义)　三德指归(十卷释涅槃疏)　显性录(四卷释金錍)　正义(一卷释十不二门)　摭华钞(二卷释圭峰兰盆疏)　西资钞(二卷释自撰弥陀疏)　谷响钞(五卷释自撰楞严疏)　诒谋钞(一卷释自撰卷经疏)　析重钞(一卷释自撰文殊般若经疏大论析重令经取此义)　间居编(五十一卷)　孤山。年二十一。始学于奉先清师。及二年奉先亡。遂往孤山杜门养病。年四十七而化。于二十四年。著书百二十卷。勤矣。
　　宝云
　　观经疏记(石芝云。四明承用其义于妙宗钞中。故无可传之文)　光明玄赞释　光明句备急钞(指南云请寻宝云备急钞)
　　四明
　　观音别行玄记(二卷)　观音别行疏记(二卷)　光明玄续遗记(三卷)　光明文句记(六卷广智续记赞佛品)　观经疏妙宗钞(三卷)　十不二门指要钞(二卷)　扶宗记(二卷)　十义书(三卷)　观心二百问(一卷)　解谤书(三卷)　修忏要旨(一卷)　光明忏仪(一卷)　大悲忏仪(一卷)　石芝。撰四明教行录。备载别理随缘。融心解。消伏三用。起信论融会章。义例境观及问答等文。
　　慈云(式师)　金光明护国仪(依百录本)　请观音忏仪　往生净土忏仪　炽盛光忏仪　小弥陀忏仪　法华三昧忏仪　天竺别集　金园集(灵苑集采遗集附)
　　辩才(净师)　圆事理说
　　天竺(杲师)　指源集
　　净觉(岳师)　金刚般若疏(二卷)　发轸钞(三卷释自撰金刚般若疏)　弥陀经新疏(二卷)　指归记(二卷释自撰弥陀疏)　楞严文句(三卷)　熏闻记(五卷释自撰楞严文句)　楞严集解(十卷)　楞严说题　还源记(二卷释孤山四十二章经疏)　助宣记(二卷释孤山遗教经疏)　文心解(二卷释十不二门)　智论枢(节大论之文)　净名精英　禅门枢要　杂录名义(二卷)　义学杂编(六卷)　毗昙贤圣图　起信梨邪生法图　抉膜书　止疑书　十谏书　雪谤书　施食须知　诸经义题　如意轮课法　涅槃礼赞文　楞严礼忏仪　罗汉礼赞文　南山礼赞文　苕溪讲外集(二卷)
　　广智(贤师)　遗编(一卷)　阐幽志(释光明玄)
　　神照(如师)　普贤行法经疏(二卷)　仁王忏仪
　　扶宗(忠师)　扶宗集(五十卷)　二师口义(十五卷)
　　法真(咸师)　光明十愿王　三慧论
　　樝庵(严师)　龙王法印经疏(一卷)　安乐行注　空品注　心经注　玄签备检(四卷)　文句笺难(四卷)　止观助览(四卷)　或对
　　慈辩(谏师)　议方便品题
　　神智(义师)
　　顺正记(三卷释光明玄义)　新记(七卷释光明文句)　往生记(四卷释观经疏)　圆通记(三卷释十不二门)　寓言记(四卷释金錍)　集解(三卷释四教仪)　纂要(六卷释义例)　三部补注(十四卷)　搜玄(三卷杂出教义)
　　车溪(卿师)　秘密五章
　　慧觉(玉师)　行法经疏(二卷)　祖源记(三卷释自撰行法经疏)　杂珠记(二卷释孤山无量义经疏)　尊胜忏法
　　智涌(然师)　宗圆记(四卷释南岳止观)　枢要记(二卷释十不二门)　虎溪集(八卷)　功德天忏仪
　　假名(湛师)　净业记(四卷释观经疏)　护国记(四卷释光明玄义)　金刚集解(二卷)　假名集(十卷)
　　思溪(焕师)　圆觉疏(二释)　安乐记(一卷)　百章(教义)　诸天传(一卷)
　　竹庵(观师)　楞严集解　楞严补注　兰盆补注　圆觉手鉴　金刚通论　金刚事苑　山家义苑　竹庵草录
　　清辩(齐师)　顶山记(释戒疏)
　　泽山(咸师)　菩萨戒疏注(三卷破顶山记)　金刚辩惑(一卷)　法华撮要(一卷经音训)　复宗集(二卷)
　　山堂(性师)　山堂集(五卷)
　　高丽(观师)　四教仪(一卷依章安八教大意删补)
　　四明(吉师)　金錍注
　　神悟(谦师)　显妙解(释十不二门)
　　妙悟(最师)　评谤(评净觉雪谤之谬)
　　桐江(瑛师)　注心经　三珠论　净土修证仪(世人念阿弥陀佛真金色之偈即此仪文)
　　圆通(梵师)　会宗集
　　景德(云师)　翻译名义(七卷)
　　证悟(智师)　攻瑛集(追破桐江之说)　十种境界义
　　车溪(荣师)　大部决疑(四卷)
　　仙潭(伦师)　精微集(四卷)　金刚经疏(四卷)
　　浮石(闵师)　宪章集(五卷)
　　佛照(坚师)　大云请雨经疏(一卷)
　　草堂(元师)　义例随释(六卷破神智纂要之说)　辅赞记(一卷教义)
　　吴兴(颖师)　宗元录
　　月堂(询师)　圆宗解(一卷破虎溪集并一书与赤城益师议其事)
　　四明(照师)　注天台别传
　　梓庵(伦师)　教义
　　虚堂(空师)　宗极论
　　南湖(因师)　草庵缘
　　止庵(莲师)　教义
　　宝严(韶师)　指南集
　　镜庵(迁师)　随录(教义)　宗源录
　　环庵(枢师)　教义
　　慈室(云师)　圆觉直解(三卷)
　　北峰(印师)　金刚新解　释金刚弥勒偈　教义
　　逸堂(登师)　圆顿宗眼　金錍十义　教义
　　柏庭(月师)　仁王疏记　楞严玄览　金刚会解　圆觉略释　楞伽通义　简境十策　四部格言　金錍义解　宗教玄述　十类因革论　绪余　附钞笺要(节指要情义)

　　佛祖统纪卷第二十五(终)



　　佛祖统纪卷第二十六

　　　　宋咸淳四明东湖沙门志磐撰

　　净土立教志第十二之一


　　莲社七祖

　　始祖庐山辩觉正觉圆悟法师(慧远。师道安法师)　二祖长安光明法师(善导云是弥陀化身)　三祖南岳般舟法师(承远)　四祖长安五会法师(法照善导后身。师承远师)　五祖新定台岩法师(少康)　六祖永明智觉法师(永寿)　七祖昭庆圆净法师(省常)
　　(四明石芝晓法师。取异代同修净业功德高盛者立为七祖。今故遵之。以为净土教门之师法焉)。
　　在凡具惑。而能用三观智显本性佛。如四明师之言。曰心境叵得故染可观净。不碍缘生故想成相起。唯色唯心故当处显现。斯观佛三昧之正诀。唯明宗得意者能行之。至若称唱嘉号瞻礼尊容读诵大乘持奉净戒。皆净业之正因正观之助行。而但修十善行也仁慈者亦可以成回向庄严之绩。然则若定若散若智若愚。无一机之或遗。虽登台之有金银。入品之有上下。至于趣无生而阶不退。则一概云耳。悠悠末代。凭愿行而升安养。自庐山而来。传往生者才三百人。意遐方外域不及知者。奚若河沙之多。是知此方学佛道者。机疏障重未闻有成。而独于念佛之法。无问僧俗。皆足以取一生之证。信矣哉。撰净土立教志。
　　法师慧远。姓贾氏雁门楼烦人。幼而好学。年十三随舅令狐氏游学许洛。博综六经尤善庄老。宿儒先进莫不服其深致。二十一欲渡江从学范宁。适石虎暴死南路梗塞。有志不遂。时沙门释道安。建刹于太行常山。一面尽敬以为真吾师也。初闻安师讲般若经。豁然开悟。叹曰九流异议皆糠秕耳(秕音比谷不成)遂与母弟慧持投簪受业。精思讽诵以夜继昼。因求直道场。沙门昙翼(此自是北人。非庐山入社者)每给灯烛之费。安师闻之曰。道士诚知人。师神明英越志与理冥。至二十四大善讲贯。有客闻说实相义。往复问难弥增疑昧。师为引庄子之说以相比类。惑者释然。安师因许令不废外典。常临众叹曰。使道流东国者其在远乎。后随安师南游襄阳。值秦将苻丕为寇。乃分张徒属各随所往。耆德临岐皆蒙诲益。唯师不闻一言。即跪请曰。独无训敕惧非人类。安师曰。如汝者复何所虑。师乃与弟子数十人。南适荆州居上明寺。念旧与同门慧永约结屋于罗浮。太元六年(晋孝武帝)至寻阳。见庐山闲旷可以息心。乃立精舍。以去水犹远举杖扣地曰。若此可居当作朽壤抽泉。言毕清流涌出。寻阳亢旱。师诣池侧读海龙王经。忽有神蛇从池而出。须臾大雨。岁竟有秋。因名龙泉精舍。永师先居庐山西林。欲邀同止。而师学侣浸众。永乃谓刺史桓伊曰。远公方当弘道。而贫道所栖隘不可处。时师梦山神告曰。此山足可栖神。愿毋他往。其夕大雨雷震。诘旦林麓广辟素沙布地。楩楠文梓充布地上。不知所自至。伊大敬感乃为建刹。名其殿曰神运。以在永师舍东故号东林。时太元十一年也。此山仪形九叠峻耸天绝。而所居尽林壑之美。背负炉峰旁带瀑布。清流环阶白云生栋(庐山记。匡裕先生。殷周之际受道于仙人。即岩成馆。人称神仙之庐。因名庐山。寻阳记。山高三千三百六十丈。周二百五十里。其山九叠川亦九派。郡国志。叠障九层包藏仙迹)别营禅室最居静深。凡在瞻履神清气肃。师闻天竺佛影是佛昔化毒龙瑞迹。欣感于怀。后因耶舍律士叙述光相。乃背山临流营筑龛室。淡采图写望如烟雾。复制五铭刻于石。江州太守孟怀玉。别驾王乔之。常侍张野。晋安太守殷隐。黄门毛修之。主簿殷蔚。参军王穆夜。孝廉范悦之。隐士宗炳等。咸赋铭赞(见庐山集)先是寻阳陶侃刺广州。渔人见海中有神光。网之得金像文殊。志云阿育王所造。后商人于海东获一圆光。持以就像若弥缝然。侃以送武昌寒溪主僧僧珍。常往夏口夜梦。寺火而此像室独有神护。驰还寺果焚像室果存。及侃移督江州。迎像将还至舟而溺。荆楚为之谣曰。陶惟剑雄像以神标。云翔泥宿邈何遥遥。可以诚至难以力招。及寺成师至江上虔祷之。像忽浮出。遂迎至神运殿。造重阁以奉之。因制文殊瑞像赞。尝谓诸教三昧其名甚众。功高易进念佛为先。既而谨律息心之士。绝尘清信之宾。不期而至者。慧永(同师安公先居西林)慧持(远师同母弟)道生昙顺(并罗什门弟)僧睿昙恒道昺昙诜道敬(并远师门人)佛驮耶舍(此云觉明罽宾国人)佛驮跋陀罗(此云觉贤迦维卫国人)名儒刘程之(号遗民)张野周续之张诠宗炳雷次宗等。结社念佛。世号十八贤。复率众至百二十三人。同修净土之业。造西方三圣像建斋立誓。令刘遗民著发愿文。而王乔之等。复为念佛三昧诗以见志。师神貌严肃。瞻仰者则心战。沙门有持如意致献者。不敢陈白。窃留座隅而去。法师慧义。强正少可。谓师弟子慧宝曰。诸君肤浅。故于远公望风推服。尝至山值师讲法华。欲致难辄内悸流汗出。谓慧宝曰。此公言貌诚可敬服。殷仲堪任荆州。入山展敬。与师俱临北涧松下。共谈易道终日忘倦。仲堪叹白。师智识深明实难庶几。师亦曰。君之才辩如此流泉(后人名其处曰聪明泉)司徒王谧。护军王默。并钦慕风德遥致敬礼(王谧有书往反)卢循据江州。入山诣师。师少与循父遐同为书生。及见循欢然道旧。其徒谏曰。循为国寇。得不为人疑。师曰。我佛法中情无取舍。识者自能察之。此何足惧。及宋武进讨。循设帐桑尾。左右曰。远公素王庐山。与循交厚。宋武曰。远公世表之人何可疑也。乃遣使驰书遗以钱帛。有行者来侍师善驱蛇。蛇为尽去。因号辟蛇行者。有一虎往来。时见行迹未尝伤人。人号游山虎。师与社众每游憩上方峰顶。患去水远。他日有虎跪其石。水为之出。因号虎跑泉。又于一峰制涅槃疏。因名掷笔峰。初是大教流行江东。经卷未备。禅法无闻。律藏多阙。师乃令弟子法净法领等远越葱岭。旷岁来还皆获梵本。昔安公在关中请昙摩难提出阿毗昙心。其人未善晋言颇多疑滞。后僧伽提婆至。即请重译及三法度论。于是二论乃兴。师即制序以贻学者。闻鸠摩罗什入关。遣书通好。什答书曰。传绎来贶粗闻风德。经言。末代东方有护法菩萨。钦哉。仁者善弘其道。昙摩流支入秦。师遣弟子昙邕请于关中出十诵律流传晋国。西土诸僧咸称汉地有大乘开士。每东向致礼献心庐岳。及佛驮跋陀罗至。师即请出禅数诸经。于是禅戒经典出自庐山几至百卷。先是此土未有泥洹常住之说。但言寿命长远。师曰。佛是至极。至极则无变。无变之理岂有穷耶。乃著法性论十四篇。罗什见而叹曰。边方未见经。便闇与理合。秦主钦风以大智度论新译。致书求序。师以其文繁广。乃抄其要为二十卷。而为之序(罗什译智论凡百卷)桓玄征殷仲堪。要师出虎溪。称疾不往。玄将入山。左右曰。昔殷仲堪礼敬于远。请公勿屈。玄曰。仲堪死人耳。及玄见师不觉屈膝。所怀问难不复敢发。及语至征讨师即不答。玄后以震主之威劝令登仕。师正辞以答。玄不能强。既而欲沙汰众僧。下教僚属曰。沙门之徒有能申述经诰禁行修整者。始可以宣寄大化。其有违于此者。悉当罢黜。唯庐山道德所居。不在搜简之列。师因致书广立条制。玄悉从之。初庾冰辅政以沙门应敬王者。何充奏不应礼。及玄在姑熟。复申冰议。师答书曰。袈裟非朝宗之服。钵盂非廊庙之器。尘外之容不应致敬王者。乃著沙门不敬王者论五篇。一明在家者有天属之爱奉主之礼。二明出家以求志变俗以达道。岂得与世典同其礼敬。三明求宗不顺化。宗谓泥洹不变。以化尽为宅(泥洹即涅槃翻不生不灭)不顺化者。其生可灭。其神可冥。冥神绝境谓之泥洹。而不随顺于生生化化流动无穷之境。斯所以不事王侯高尚其事。岂复有所礼敬者哉。四明体极不兼应。谓历代君王体极之主。但务方内而不可并御于方外。故曰不兼应。天地之道功尽于运化。帝王之德理极于顺通。与夫独绝之教不变之宗。优劣明矣。若夫如来之道则无所不应矣。五明形尽神不灭。谓火之传于薪。犹神之传于形。火之传异薪。犹神之传异形。方生方死往来无穷。但悟彻者反本。惑理者逐物耳。有顷玄纂位。即下书曰。佛法宏诞所未能了。初推奉主之情。故令兴敬。今事既在己宜尽谦光。诸道人勿复致礼也。桓玄西奔。安帝自江陵还京师。辅国何无忌劝师候迎。师称疾不行。帝遣使劳问。师上书谢病。帝复下诏慰答。师尝讲丧服经(当是礼记小记大记四制等篇)雷次宗宗炳等。并执卷承旨。次宗后著义疏。首称雷氏。宗炳寄书责之曰。昔与足下面受于释和上。今便称雷氏耶(陆德明毛诗音义云。周续之与雷次宗。同受诗义于远法师。亦此类也)释惠要患山中无刻漏。乃于水上立十二叶芙蓉。因波随转分定昼夜。以为行道之节。谓之莲华漏。僧澈善篇牍。尝至山南攀松而啸。和风远集众鸟悲鸣。超然有自得之趣。退咨于师曰。律禁管弦歌舞。若一吟一笑可得为乎。师曰。苟以乱意皆为非法。澈唯而止。师居山三十年。迹不入俗。唯以净土克勤于念。初十一年澄心系想。三睹圣相沉厚不言。后十九年七月晦夕。于般若台之东龛方从定起。见阿弥陀佛身满虚空。圆光之中有诸化佛观音势至左右侍立。又见水流光明。分十四支流注上下演说苦空无常无我之音。佛告之曰。我以本愿力。故来安慰汝。汝后七日当生我国。又见佛驮耶舍慧持(义熙八年先逝)慧永(义熙十年先逝)刘遗氏(义熙六年先逝)在佛之侧前揖师曰。师志在先何来之晚。师语法净惠宝曰。吾始居此十一年中三见佛相。今复见之吾生净土必矣。又曰。七日之期斯为渐矣。即寝疾制遗诫曰。吾昔以知命之年托业此山。自审有必尽之期。便欲绝迹外缘以求其志。良由性弱于断。遂令同趣相引时贤过眷。情以类感。不觉形与运颓。今年已八十三矣。仰寻违离之诲。俯慨自负之心。徒令此生虚谢。以悼往疾之深。今于至时。露骸松林之下。即岭为坟。与土木同状。此乃古人之礼。汝等勿违。苟神理不昧庶达其诚。大哀世尊亦当祐之以道。门徒号恸若丧父母。师以世情难割乃制七日展哀。至期始顺寂。即义熙十二年八月六日也。弟子不忍露尸。与寻阳太守阮侃。奉全躯举葬于西岭。累石为塔。谢灵运立碑以铭遗德。张野作序自称门人。宗炳复立碑于寺门以表德业。师将终耆德请以豉酒治病。师曰。律无通文请饮米汁。师曰。日过中矣。又请饮蜜和水。乃令披律寻文。卷未半而终。所著经论诸序铭赞诗记凡十卷。号庐山集(刻梓在越府)自佛图澄道安师远法师昙顺僧睿。五世为国师云。唐宣宗大中二年。追谥辩觉大师。升元三年追谥正觉(南唐李先主年号。即晋高祖天福四年也)大宋太宗太平兴国三年追谥圆悟大师凝寂之塔。
　　法师善导。不知何处人。唐太宗正观中。见西河绰禅师九品道场讲诵观经。大喜曰。此真入佛之津要。修余行业迂僻难成。唯此观门速超生死。于是勤笃精苦尽夜礼诵。续至京师击发四部。每入室互跪念佛。非力竭不休。虽时寒冰亦须流汗出。则为人演说净土法门。三十余年不暂睡卧。般舟行道方等礼佛。护持戒品纤毫不犯。好食送厨粗恶自奉。乳酪醍醐皆不经口。凡有嚫施用写弥陀经十万卷。画净土变相三百壁。坏寺废塔所至修营。然灯续明常年不绝。三衣瓶钵不使人持。行不共众恐谈世事。长安道族传授净土法门者不可胜数。从其化者至有诵弥陀经十万至五十万卷者。念佛日课万声至十万声者。或得入念佛三昧。往生净土者莫能纪述。或问念佛生净土耶。师曰。如汝所念遂汝所愿。乃自念一声有一光明从其口出。十至于百光亦如之。其劝偈曰。渐渐鸡皮鹤发。看看行步龙钟。假饶金玉满堂。岂免衰残老病。任是千般快乐。无常终是到来。唯有径路修行。但念阿弥陀佛。后忽谓人曰。此身可厌吾将西归。乃登柳树向西愿曰。愿佛接我菩萨助我。令我不失正念得生安养。言已投身自绝。高宗知其念佛口出光明舍身精至。赐号其寺曰光明。
　　慈云净土略传。阿弥陀佛化身。至长安闻浐水声曰。可教念佛三年满。长安城皆念佛。后有法照法师。即善导和上也。
　　法师承远。始学于成都唐公。至荆州进学于玉泉真公。真公授师以衡山。俾为教魁。人从而化者万计。有弟子法照。初居庐山。由正定聚趣安乐国。见蒙恶衣侍佛者。佛曰。衡山承远也。出而求之肖焉。乃从而学传教天下。法照在代宗时为国师乃言其师有异德。天子南向而礼焉。度其道不可征。乃名其居曰般舟道场。用尊其位。师始居山西南岩石下。人遗之食则食。不遗则食土泥茹草木。其取衣类是。南极海裔北自幽都。来求厥道。或值之崖谷。羸形垢面躬负薪[樵-隹+酋]以为仆从。而媟之乃师也。凡化人立中道而教之。权俾得以疾至。故示专念。书涂巷刻溪谷。丕勒诱掖以援于下。不求而道备。不言而物成。人皆负布帛斩木石。委之岩户不拒不营。祠宇既具。至德宗朝申诏褒立。是为弥陀寺。正元十八年七月十九日终于寺。寿九十一。柳宗元为述碑刻于寺门。
　　国师法照。唐大历二年止衡州云峰寺。慈忍戒定为时所宗。尝于僧堂食钵中睹五色云。中有梵刹。当东北有山涧石门。复有一寺金书其题曰大圣竹林寺他日复于钵中见云中数寺池台楼观万菩萨众杂处其中。师以所见访问知识。有嘉延昙晖二僧曰。圣神变化不可情测。若论山川面势乃五台耳。四年师于郡之湖东寺。开五会念佛(当是五日为一会耳)感祥云弥覆云中楼阁。睹阿弥陀佛及二菩萨身满虚空。有数梵僧执锡行道。复见老人谓曰。汝先发愿。于金色界礼觐大僧。今何辄止。师遂与同志远诣五台。见寺南有光及随至佛光寺。一如钵中所见。东北五里果有大山。山有涧。涧北石门旁二青衣。一称善财。一称难陀。引师入门。北行见金门楼观。金榜题曰大圣竹林寺。寺方二十里一百院。皆有金地宝塔华台玉树。入讲堂见文殊在西普贤在东踞师子座为众说法。菩萨万数共相围绕。师于二菩萨前作礼问曰。末代凡夫未审修何法门。文殊告曰。诸修行门无如念佛。阿弥陀佛愿力难思。汝当系念决取往生。时二大士同舒金臂以摩其顶。与之记曰。汝以念佛力故毕竟证无上觉。文殊复曰。汝可往诣诸菩萨院巡礼承教。师历请教授至七宝园。复回至大圣前作礼辞退。向二青衣送至门外。师复作礼举头俱失。后与五十僧往金刚窟。即无著见大圣处。忽睹众宝宫殿文殊普贤及万菩萨佛陀波利。师方作礼举首即失。夜于华严院见寺东岩壑有五枝灯。师曰。欲分百灯。既而如愿。复曰。愿分千灯数亦如之。光遍山谷。又前诣金刚窟。夜半见佛陀波利引之入寺。后复于华严院念二大士记我往生。乃一心念佛。忽见波利谓之曰。汝华台已生。后三年华开矣。汝见竹林诸寺。何不使群生共知之。师因命匠刻石为图。于见处建竹林寺。既毕谓众曰。吾事毕矣。数日别众坐逝。推波利之言。果三年也(当大历七年也)师于并州行五会教化人念佛。代宗于长安宫中常闻东北方有念佛声。遣使寻之至于太原。果见师劝化之盛。遂迎入禁中。教宫人念佛。亦及五会(柳子厚集南岳碑云。代宗时法照为国师)。
　　法师少康。缙云周氏。母罗氏。梦游鼎湖峰有玉女以青莲华授之曰。此华吉祥当生贵子。及生青光满室作芙蕖香。七岁未语。相者奇之。母携至灵山寺。指殿佛谓之曰。汝敬佛不遽。答曰。我佛释迦谁不为敬。父母愈敬异。遂舍令出家。年十五诵通法华楞严等五部。寻往会稽嘉祥学究律部。后诣上元龙兴。听华严瑜伽诸论。唐贞元年初。洛下白马寺。见殿中文籍放光。探之乃善导和上西方化导文。师曰。若于净土有缘当更放光。言已光复闪烁。师曰。劫石可磨我愿无易。遂至长安光明寺善导和上影堂。大陈荐献。倏见遗像升空。而谓之曰。汝依吾教广化有情。他日功成必生安养。师闻佛音如有所证。乃南适江陵。路逢僧曰。汝欲化人当往新定(今严州是)言讫而隐。师既入郡。人无识者。乃乞钱诱小儿曰。阿弥陀佛是汝导师。念佛一声与汝一钱。儿务钱者随声念之。月余孩孺念佛觅钱者众。师乃曰。能念佛十声者与一钱。如此一年。无少长贵贱。见师者皆称阿弥陀佛。念佛之声盈满道路。十年乃于乌龙山建净土道场。筑台三级集众行道。师每升座高声唱佛。众见一佛从口而出。连唱十声则见十佛。师曰。汝见佛者决得往生。时众数千有不见者。呜呼自责愈加精进。二十一年十月三日嘱累道族。当于净土起忻乐心。于阎浮提起厌离心。汝曹此时能见光明。真我弟子。遂放异光数道而逝。郡人为建塔于台岩。汉乾祐三年。天台韶国师劝人重修其塔。后人多指师为后善导云。
　　法师延寿。字冲玄。总角诵法华经。五行俱下六旬而毕。吴越钱氏时为税务专知。用官钱买鱼鰕放生。事发当弃市。吴越王使人视之曰。色变则斩不变则舍之。已而色不变。遂贷命。因投四明翠岩禅师出家。衣不缯纩食无重味。复往参韶国师发明心要。尝谓曰汝与元师有缘。他日当大作佛事。惜吾不及见耳。初往天台智者岩。九旬习定有鸟巢于衣裓(古得切衣角也)后于国清行法华忏。夜见神人持戟而入。师诃之曰。何得擅入。对曰。久积净业方到此中。夜半绕像见普贤前莲花在手。遂上智者岩作二[鬮-龜+?](音鸠斗手取也)一曰一生禅定。二曰诵经万善庄严净土。乃冥心精祷得诵经万善[鬮-龜+?]。乃至七度。于是一意专修净业。振锡金华天柱峰。诵经三载。禅观中见观音以甘露灌其口遂获辩才。初演法于雪窦。建隆元年(本朝大祖受禅之年)忠懿王请住灵隐。二年迁永明(今净慈)日课一百八事。未尝暂废。学者参问。指心为宗。以悟为则。日暮往别峰行道念佛。旁人闻螺贝天乐之声。忠懿王叹曰。自古求西方者未有如此之专切也。乃为立西方香严殿以成其志。居永明十五年。弟子一千七百人。常与众授菩萨戒。教施鬼神食昼放生命。皆悉回向庄严净土。时人号为慈氏下生。开宝八年二月二十六日。晨起焚香。告众加趺而化。赐号智觉禅师。师道播海外。高丽国王。致书献物叙弟子礼。师以天台贤首慈恩三宗互有同异。乃馆其徒之知法者。博阅义海更相质难。师以心宗之衡以准平之。又集大乘经论六十部两土圣贤三百家之言。证成唯心之旨。为书百卷名曰宗镜。又述万善同归集指归净土最得其要。师既亡起塔山中。有僧来自临川曰。我病中入冥。得放还见殿室有僧像。阎罗王自来顶拜。我问此像何人。主吏曰。杭州寿禅师也。闻已于西方上品受生。王敬其人故于此礼耳。崇宁中追谥宗照禅师(见本传龙舒文临安志)。
　　法师省常字造微。姓颜氏。钱塘人。七岁厌俗。十七具戒。宋淳化中住南昭。庆慕庐山之风。谋结莲社。以西湖天下之胜游。乃乐嘉遁。无量寿佛往生之仰止。乃刻其像。华严净行品成圣之宗要。乃刺血而书之。于是易莲社为净行之名。士夫预会者皆称净行社弟子。而王文正公且为之社首。一时公卿伯牧。三十余年预此社者。至一百二十三人。其化成也若此。比丘同志。复千大众。有以见西湖之拟于庐山者无惭德矣(孤山作白莲社主碑以纪盛绩。翰林承旨宋白撰莲社铭。漕使孙何为之记)天禧四年正月十二日端坐念佛。有顷厉声唱云佛来也。泊然而化。众见地色皆金。移时方没。寿六十二。弟子奉全身塔于鸟窠禅师之坟侧。

　　莲社十八贤

　　东林慧远法师(安法师门人)　西林慧永法师(安法师门人)　慧持法师(远师弟安法师门人)　道生法师(罗什门人)　昙顺法师(罗什门人)　僧睿法师(以下五人并远师门人)　昙恒法师　道昺法师　昙诜法师　道敬法师　觉明法师(梵僧佛驮耶舍)　觉贤法师(梵僧佛驮跋陀)　刘程之(以下六人并远师门人)　张野　周续之　张诠　宗炳　雷次宗

　　莲社百二十三人(录其可见者三十七人)

　　昙翼法师(以下五人有传)　昙邕法师　僧济法师　惠恭法师　法安法师　法净法师(以下五人见东林传)　法领法师　慧宝法师　慧要法师　僧澈法师　慧然法师(以上二人见庐山集)　昙威法师　道泓法师(以下二人见持师传)　昙兰法师　法业法师(以下四人见跋陀罗传)　慧义法师　惠严法师　慧观法师　昙果法师(见邕师传)　元弼法师(见济师传)　僧光法师(以下三人见恭师传)　慧堪法师　慧兰法师　阙公则(有传)　毕颖之(见刘传)　孟怀玉(江州刺史此下十一人见庐山集)　王乔之(临贺太守)　殷隐(晋安太守)　毛修之(黄门侍郎)　殷蔚(主簿)　王穆夜(参军)　何孝之(参军)　范悦之(孝廉)　张文逸(处士)　孟常侍(二人失名)　孟司马　陆修静(简寂先生有传)

　　不入社诸贤

　　陶潜(彭泽令)　谢灵运(康乐公)　范宁(豫章太守)

　　十八贤传

　　东林法师(见前莲社七祖传)
　　西林法师慧永。河内潘氏。年十二出家事沙门竺昙现。初习禅于恒山。与远师同依安法师。期结宇罗浮。及远师为安公所留。师乃欲先度五岭。太元初至寻阳。刺史陶范素挹道风。乃留憩庐山。舍宅为西林以奉师。布衣蔬食精心克己。容尝含笑语不伤物。峰顶别立茅室。时往禅思。至其室者常闻异香。因号香谷。一虎同居人至辄驱去。远师来之龙泉。桓伊为立东林。三十年影不出山。师居西林亦如之。尝因法事至近邑。还山薄暮。乌桥营主醉骑马当道遮师不听去。师以杖指马。马惊走。荣主仆地。师捧慰之遂还。营主病往寺悔罪。师曰。非贫道意。为祷之寻愈。镇南将军何无忌镇寻阳。至虎溪请远公及师。远公持名望。从徒百余。高言华论。举止可观。师衲衣半胫(形定切膝骨)荷锡捉钵。松下飘然而至。无忌谓众曰。永公清散之风乃多于远师也。师标诚植愿动在安养。义熙十年在疾忽敛衣求屣欲起。众惊问。师曰。佛来也。言终而化。异香七日方歇。葬于寺之西南。春秋八十三。唐玄宗朝诏。重建塔亭。追谥觉寂大师实智之塔。
　　法师慧持。远公同母弟也。幼读书。一日所记常敌十日。年十八与兄同事安公。遍学众经游刃三藏。及安公在襄阳。遣远公与师。东下遂止庐山。师形长八尺衲衣垂膝徒属三百师为上首。豫章太守范宁请师讲法华经阿毗昙论。四方云聚。琅邪王珣与范宁书问远持二公孰愈。宁曰。诚谓贤兄贤弟。珣复书曰。但令如弟诚未之有。况复贤邪。罗什在关中遥相钦敬。每致书通好。隆安三年辞兄入蜀。远公留之曰。人生爱聚汝独乐离。师曰。滞情爱聚者本不应出家。今既割欲求道。正以西方为期耳。即怅然而别。至成都郫县。居龙渊寺大弘佛法。升其堂者号登龙门。义熙八年顺寂。春秋七十六。临终遗命务严律仪专心净业。以东间经籍付道泓。西间法典付昙兰。以泓行业清敏。兰神悟天发。并能系轨师踪焉。
　　法师道生。魏氏。钜鹿人。幼从竺法汰出家。披对经诰一览能诵。年在志学便登讲座。吐纳明辩虽宿望莫敢酬抗。初依庐山常以入道之要慧解为本。乃与僧睿慧严慧观等游学长安。从罗什受业。关中僧徒咸仰神悟。尝喟然叹曰。自经典东流。译人重阻多滞权文。鲜通圆义。若亡筌得鱼始可以言道矣。于是校阅真俗精练空有研思因果。乃立善不受报及顿悟成佛义。又著二谛论佛性常有论佛无净土论应有缘论。并笼罩旧说妙有渊旨。守文之徒嫌嫉竞起。师又以法显三藏所翻泥洹经本先至(六卷成文)经云除一阐提皆有佛性。师云。夫禀质二仪皆有涅槃正因。阐提含生之类何得独无佛性。盖是经来未尽耳。乃唱阐提之人皆得成佛。时大本未传。孤明先发。旧学僧党以为背经。遂显大众摈而遣之。师正容誓曰。若我所说背经当见身疠疾。若与实相不背。愿舍寿之日。踞师子座遂拂衣而行。及后大经至。圣行品云。一阐提人虽复断善犹有佛性。于是诸师皆为愧服。师被摈南还入虎丘山。聚石为徒讲涅槃经。至阐提处则说有佛性。且曰。如我所说契佛心否。群石皆为点头。旬日学众云集。忽雷震青园佛殿。有龙升天。因改寺曰龙光。师于寺请罽宾律师译弥沙塞律传于世。既而辞众复投庐山预莲社。久之还都止青霞寺。宋文帝大会沙门亲御地筵。食至良久众疑过中。帝曰。始可中耳。生乃曰。白日丽天。天言始中。何得非中。遂举箸而食。一众从之。莫不叹其机辩。时王弘范泰颜延之。并挹敬风猷。相从问道。元嘉十一年十一月庚子于庐山升座说法。将毕众见麈尾纷然坠地。隐几而化。宛若入定。诸师闻益信前誓有证。翌日葬于庐山之西阜。初关中僧肇始注维摩诘经。世咸玩味。师乃更发深旨。人服其妙。所述维摩诘法华泥洹小品诸经皆有义疏。时以师能推阐提得佛之义。于是显其顿悟不受报等论。
　　法师昙顺。黄龙人。幼出承训罗什。讲释群经妙尽色空无著之旨。什叹曰。此子奇器也。后来庐山同修净业。宁蛮校尉刘遵孝。于江陵立寺要师经始。盛弘念佛三昧之道。宋元嘉二年别众坐逝。异香满室。春秋七十九。
　　法师僧睿。冀州人。游学诸方尝行经蜀西界。为人所掠使牧羊。有商客异之。疑是沙门。及问以经义无不综达。即出金赎之。后游历天竺诸国。还至关中从罗什咨禀经义。罗什翻法华经。以竺法护本云天见人人见天。什曰。此言过质耳。睿曰。将非人天交接两得相见。什喜遂用其文。久之来入庐山。依远公修净业。既而适京师止乌衣寺。讲说众经听者推服。宋彭城王义康要入第受戒。师曰。礼闻来学。王乃入寺祗奉戒法。王以貂裘奉师。常用敷坐。王密令以钱三万买之。师曰。此虽非所宜服。然王之所施不可弃也。王闻益加敬。谢灵运笃好佛理。殊方俗音多所通解。尝以经中字音求证于师。因为著十四音训。梵汉昭然。元嘉十六年无疾告众曰。吾将行矣。即面西合掌而亡。众见卧内一金莲华倏尔而隐。春秋八十五。
　　法师昙恒。河东人。童孺依远公出家。年甫(始也)十三。便能讲说。内外典籍无不通贯。德行清孤物情推服。常有群鹿驯绕座隅。自入庐山专志净业。义熙十四年端坐合掌厉声念佛而化。春秋七十二。
　　法师道昞。颖川人。陈氏。幼出家为远公弟子。该通经律兼明庄老。志节孤峻言与行合。念佛三昧究心无间。义熙十四年豫章太守王虔入山谒敬。请为山中主。用绍远公之席。众以道源法嗣咸知宗仰。元嘉十二年集众念佛就座而化。春秋七十一。
　　法师昙诜。广陵人。幼从远公出家。勤修净业兼善讲说。注维摩经行于世。常著穷通论以明宿修。述莲社录以记往生。又能别识鸟兽毛色俊钝之性。洞晓草木枝干甘苦之味。妙尽其理。人知其有密证云。元嘉十七年集众谓曰。自建寺以来至此五十年。吾之西行最在其后。即加趺念佛百声。闭息遂绝。春秋八十。
　　法师道敬。琅邪王氏。祖凝之刺江州。遂从远公出家。年十七博通经论日记万言。每叹戒律终身难全。愿净六根但禀一戒。以为得度之要。远公知其坚正许之。笃志念佛蚤夜勿替。远公归寂。乃入若邪山。宋永初元年谓众曰。先师见命吾其行矣。即端坐唱佛而化。众见光明满室。弥时方灭。春秋五十二。
　　法师佛驮耶舍(晋言觉明)罽宾国婆罗门种。有沙门至其家乞食。父本外道怒殴之。遂手足挛躄(音联壁手拘足跛也)巫师谓曰。坐犯贤圣。即请此沙门悔过。旬日乃瘳。因令耶舍出家。时年十三随师行旷野与虎遇。耶舍曰。虎已饱必不伤人。前行中道果见余骸。至十五诵经日至万言以分卫废业为忧(梵语分卫晋言乞食)一罗汉来代乞食。年十九诵经满数百万言。性度蕳傲不为诸人重。至三十犹为沙弥。复从舅氏学五明论世间法术(内众外道皆有五明。内五明者。一声明。二医方明。三咒术明。四工巧明。五因明。外五明者。前四并同。后一是符印明)至沙勒国待遇隆厚。既而罗什至。乃从学阿毗昙论十诵律。什随母反龟兹。师遂留止行化。符坚遣吕光伐龟兹执罗什。师闻叹曰。我与罗什未尽怀抱。今忽羁虏相见何期。后十年师东至龟兹盛弘法化。罗什在姑臧遣信要之。师恐国人止其行。取清水以药投之。咒数十言。与弟子洗足即夜便发。比旦行数百里。追之不及。问弟子何所觉耶。答曰。惟闻疾风流响。两目有泪。师又咒水洗足乃止。既达姑臧。什已入长安。闻姚主逼以妾媵(音孕送女从嫁)叹曰。罗什如好绵纩。何可使入棘林。罗什劝姚主遣使迎师。既至别立省寺于逍遥园。四事供养一无所受。时至分卫一食而已。时罗什译出十住经。师更相征决辞理方定。师髭赤善解毗婆沙论。时人号赤髭论主。秦弘始中译出四分律(四十四卷)长阿含经(二十二卷)义熙八年来庐山入社。后辞还本国。自罽宾以虚空藏经一卷寄商客至凉州。法师佛驮跋陀罗(晋言觉贤)姓释迦。迦维罗卫国人。甘露饭王苗末也。幼亡父母。出家为沙弥。年十六博学群经深达禅律。常与僧伽达多共游罽宾。达多闭户禅坐。忽见师来云。暂往兜率致敬弥勒。言讫便隐。后益见其神变。敬心祈问方知得不还果。时姚秦沙门智严至罽宾。睹法众清净。慨然东顾曰。吾诸同辈未遇真匠。将何发悟。即咨询于众。孰能遂我祈请流化东土。佥应之曰。跋陀罗其人也。严乃要师裹粮而行。经历诸国。至交趾附舶循海。达于青州东莱。闻鸠摩罗什在长安。即往从之。秦太子泓请师于东宫。集众说法。与罗什论色空义。师曰。汝秖说得果中色空不说得因中色空。什问何谓。师曰。一微空故众微空。众微空故一微空。一微空中无众微。众微空中无一微。往复数番。罗什罔测。秦主兴供僧三千。盛修人事。而师禅静自守。忽谓弟子曰。吾见本国五舶俱发。众谓妄言。因共摈弃。乃与弟子慧严慧观四十余人俱发至庐山香谷。[卄/(乏-之+友)]舍而居([卄/(乏-之+友)]蒲昌切。诗召伯所[卄/(乏-之+友)]。注草舍)时会莲社。远公谓师被摈。过由门人。悬记五舶于律无犯。即遣弟子昙邕致书秦主。为其解摈。乃请师东林译出禅数诸经。自是江东始耽禅悦。师志在游化。西适江陵持钵分卫。果见天竺五舶至此。后还都立道场寺。先是支法领于于阗。得华严梵本三万六千偈。未经宣译。义熙十四年。吴郡内史孟顗。右卫将军褚叔度。请师为主译。与沙门法业慧义惠严慧观等为笔授。译成六十卷。有二青衣旦从池出洒扫研墨。师先后译出观佛三昧经般泥洹经修行方便论及法显所得大僧祇律凡十五部。宋元嘉六年念佛而化。塔于庐山北岭。
　　刘程之。字仲思。彭城人汉楚元王之后。妙善老庄旁通百氏。少孤事母以孝闻。自负其才不预时俗。初解褐为府参军。谢安刘裕嘉其贤相推荐。皆力辞。性好佛理。乃之庐山倾心自托。远公曰。官禄巍巍欲何不为。答曰。君臣相疑吾何为之。刘裕以其不屈。乃旌其号曰遗民。及雷次宗周续之宗炳张诠毕颖之等。同来庐山。远公谓曰。诸君之来岂宜忌净土之游乎。程之乃镵石为誓文以志其事(文见庐山集)遂于西林涧北别立禅坊。养志安贫。精研玄理。兼持禁戒。宗张等咸难仰之。尝贻书关中与什肇。扬搉经义。著念佛三昧诗。以见专念坐禅之意。始涉半载。即于定中见佛光照地皆作金色。居十五年于正念佛中。见阿弥陀佛玉豪光照垂手慰接。程之曰。安得如来为我摩顶覆我以衣。俄而佛为摩顶引袈裟以披之。他日念佛。又见入七宝池莲青白其水湛湛。有人项有圆光胸出卍子(卍音万是佛具万德之相)指池水曰。八功德水汝可饮之。程之饮水甘美。及寤犹觉异香发于毛孔。乃自慰曰。吾净土之缘至矣。复请僧转法华经近数百遍。后时庐阜诸僧毕集。程之对像焚香再拜。而祝曰。我以释迦遗教。故知有阿弥陀佛。此香先当供养释迦牟尼如来。次供阿弥陀佛。复次供妙法华经。所以得生净土由此经功德。愿令一切有情俱生净土。即与众别。卧床上面西合手气绝。敕子雍积土为坟勿用棺椁。时义熙六年也。春秋五十九(庐山集载感应事迹甚详)。
　　张野。字莱民。居寻阳柴桑。与渊明有婚姻契。野学兼华梵。尤善属文。性孝友田宅悉推与弟。一味之甘与九族共。州举秀才。南中郎府功曹州治中征拜散骑常侍。俱不就。入庐山依远公。与刘雷同尚净业。及远公卒。谢灵运为铭。野为序首称门人。世服其义。义熙十四年与家人别。入室端坐而逝。春秋六十九。
　　周续之。字道祖。雁门人。父后过江因居豫章。八岁丧母哀戚过于成人。十二诣范宁受业。通五经五纬。时号十经童子。养志闲居穷研老易。公卿交辟无所就。入庐山事远公预莲社。以为身不可遗。余累宜绝。遂终身不娶。布衣蔬食。刘毅镇姑熟命为抚军。复辟太学博士。俱不就。以嵇康高士传得出处之正。为之注释。宋武帝北伐。太子居守。迎馆安乐寺入讲礼。月余复还山。江州太守刘柳荐于武帝辟太尉掾不就。武帝践祚召至都间馆东郭外。乘舆行幸问礼经。傲不可长。与我九龄。射于矍圃三义。辨析精异。上甚说。或问身为处士。时践王廷何也。答曰。心驰魏阙者。以江湖为桎梏。情致两忘者。市朝亦岩穴耳。时号通隐先生。续之素患风痹不复堪讲。乃移病钟山。景平元年卒。春秋六十七。
　　张诠。字秀硕。野之族子也。尚情高逸酷耆坟典。虽耕锄犹带经不释。朝廷征为散骑常侍不起。庾悦以其贫起为寻阳令。笑曰。古人以容膝为安。若屈志就禄何足为荣。乃入庐山依远公。研穷释典深有悟入。宋景平元年无疾西向念佛。安卧而卒。春(音春)秋六十五。
　　宗炳。字少文。南阳人。其母聪辩富于学识。教授诸子皆有成。炳妙善琴书尤精玄理。殷仲堪桓玄并以主簿辟。皆不就。刘裕领荆州。复辟为主簿。答曰。栖丘饮谷三十年矣。乃入庐山筑室依远公莲社。久之兄臧为南平守。逼与俱还江陵。闲居绝俗。刘裕辟太尉掾不就。二兄卒累甚众。颇营稼穑。武帝敕南郡长。时致饩赉。衡阳王义季。在荆州亲至其室。炳角巾布衣引见不拜。王曰。处先生以重禄可乎。对曰。禄如秋草时过即腐。宋受禅征为太子舍人。元嘉初征为通直郎。太子建征为中庶子。并不应。妻罗氏亦有高志。罗氏殁。炳哀之过甚。既而悲情顿释。谓沙门慧坚曰。死生之分未易可达。三复至教方能遣哀。雅好山水往必忘归。西陟荆巫南登衡岳。因结宇山中。怀尚平之志。以疾还江陵。叹曰。老病俱至。名山不可再登。唯澄怀观道卧以游之。凡所游履悉图之于室。谓人曰。抚琴动操。欲令众山皆响。宋元嘉二十四年卒。春秋六十九。
　　雷次宗。字仲伦。豫章南昌人。博学明诗礼。入庐山预莲社。立馆东林之东。元嘉十五年召至京师。立学馆鸡笼山置生徒百员。除给事中不拜。久之还南昌。公卿祖道以送。与子侄书曰。吾童稚之年已怀远略。弱冠托庐山事释和上。游道餐风二十余载。渊匠既倾。复与汝曹归耕先垄。山居谷饮忽复十年。及今未老。尚可厉志成西归之津梁。自今以往。家务大小。一勿见关。二十五年召拜散骑常侍不就。复征诣京师。筑室钟山。谓之招隐馆。每自华林园入延贤堂。为太子诸王讲礼经。是年无疾而卒。春秋六十三。子肃之颇传素业。官至豫章郡丞。
　　十八贤传。始不著作者名。疑自昔出于庐山耳。熙宁间。嘉禾贤良陈令举(舜俞)粗加刊正。大观初。沙门怀悟以事迹疏略复为详补。今历考庐山集高僧传及晋宋史。依悟本再为补治。一事不遗。自兹可为定本矣。

　　百二十三人传

　　昙翼。余杭人。初入庐山依远公。后往关中见罗什。东还会稽入秦望山。诵法华经。十二年。感普贤大士化女子身披采服。携筠笼一白豕大蒜两根。至师前曰。妾入山采薇(上采服。五采也。彩俗。下采薇采取也。作采俗)日已斜豺狼纵横。归无生理敢托一宿。师却之力。女复哀鸣不已。遂令居草床上。夜半号呼腹疼。告师按摩。师辞以持戒不应手触。女号呼愈甚。师乃以布裹锡杖。遥为按之。翌日女以采服化祥云。豕变白象。蒜化双莲。凌空而上。谓师曰。我普贤菩萨。特来相试。郡太守孟顗闻于朝。敕建法华寺(今天衣寺)初余杭山沙门法志。常诵法华有雉巢于庵侧。翔集座隅。若听受状。如是七年。一日忽憔悴。志曰。汝能听经必生人道。明旦雉殒即为瘗之。夜梦童子拜曰。因听经得脱羽类。今生山前王氏。后其家设斋。志方踵门。儿曰。我和上来也。志抚之曰。汝我雉儿也。解衣视掖下有雉毳三茎。七岁令入山出家。十六落发。以掖有毳。因名以翼。
　　昙邕杨氏。关中人。形长八尺雄武过人。南来庐山依师远公。内外典籍无不综习。立茅屋于山西以自居止。有弟子昙果。澄思禅门。一夕梦山神求受戒法。果曰。家师在此可往求之。邕忽见一人著夹衣(音夹衣无絮)。
　　风神端雅。从者三十人。乞授戒。师以果先梦。知是山神。乃为说法授五戒毕。神以外国二锄为嚫。礼谢而去。师后往荆州行化。卒于竹林寺。
　　僧济。入庐山问道精悟深要。远公叹曰。绍隆大法其在汝乎。及在疾远公以烛遗之曰。汝可凭此建心安养。师执烛停想。延僧讽净土经。至五更以烛授弟子元弼。随僧行道。顷之觉自秉一烛浮空而行。见阿弥陀佛接至于掌遍事诸佛。须臾而觉。喜曰。吾以一夕观念便蒙接引。明日复于空中见佛菩萨。谓弼曰。佛来也。即举首西顾一息而终。时方炎歊。体三日不变。异香郁然。
　　慧恭。豫章丰城人。与僧光慧堪慧兰同志为学。光等学力不逮恭。而于净土系想则过之。兰谓恭曰。君虽力学博闻。岂不知。经云。如聋奏音乐悦彼不自闻。恭曰。学不可已。孰能未死。昧昧如痴哉。后七年兰等先逝去。时并有奇应。又五年恭病且笃。曰。大道沿洄何时可止。死生去来吾何归哉。于是叩头雨泣。誓心安养念不少间。忽见无量寿佛以金台前迎。恭乘其上。见兰等于台上光明中。而告之曰。长老受生已居上品。吾等不胜尉喜。但恨五浊淹延相依之晚耳。恭于是日告众欣然旧迅而灭。时义熙十一年也(庐山集有恭道人临终感应事)。
　　法安。初依远公为弟子。妙善讲说兼习禅业律身持戒为行尤精。义熙中新阳邑社有暴虎。居神庙树下。前后害民以百数。安游其村。居民皆早闭门。乃之树下禅坐。须臾虎负人至。见安惊喜跳伏。安乃为说法授戒。有顷而去。明旦居民见安。谓是神人。相率礼敬。因改神庙立寺宇。请安居之。左右田园并舍为寺业。尝欲画像须铜青虑不可致。忽梦一人跪床前云。此下有铜钟。寤即堀之果得二钟。取青成像。而以铜助远公铸佛。后不知所终。
　　阙公则。入庐山白莲社。既逝。有同社人至洛阳白马寺。夜中为公则修忌祭。忽一时林木殿宇皆作金色。空中有声曰。我是阙公则。祈生极乐国。今已得生矣。言讫无所见。
　　陆修静。吴兴人。蚤为道士置馆庐山。时远法师居东林。其处流泉匝寺下入于溪。每送客过此。辄有虎号鸣。因名虎溪。后送客未尝过。独陶渊明与修静至。语道契合不觉过溪。因相与大笑。世传为三笑图。宋泰始三年羽化于京师。赐谥蕳寂。以故居为观(云笈七签本传云。元徽五年化)。

　　不入社诸贤传

　　陶潜。字渊明(亦字元亮)晋大司马侃之曾孙。少怀高尚。著五柳先生传以自况。时人以为实录。初为建威参军。谓亲朋曰。聊欲弦歌为三径之资。执事者闻之。以为彭泽令。郡遣督邮至。县吏白。应束带见之。潜叹曰。吾不能为五斗米折腰拳拳事乡里小人邪。解印去县。乃赋归去来。及宋受禅。自以晋世宰辅之后。耻复屈身异代。居寻阳柴桑。与周续之刘遗民并不应辟命。世号寻阳三隐。尝言。夏月虚间高卧北窗之下清风飒至。自谓羲皇上人。性不解音。畜素琴一张。弦徽不具。每朋酒之会。则抚而和之曰。但识琴中趣。何劳弦上声。尝往来庐山。使一门生二儿舁篮舆以行。时远法师与诸贤结莲社以书招渊明。渊明曰。若许饮则往。许之遂造焉。忽攒眉而去。宋元嘉四年卒。世号靖节先生。
　　谢灵运。祖玄有功晋室。灵运为康乐公主孙。龚封康乐公。文章为江左第一(应为江右指金陵也)尝著木屐上山则去前齿。下山则去后齿。寻山陟岭必造幽峻。至庐山一见远公。肃然心伏。乃即寺筑台翻涅槃经。凿池植白莲。时远公诸贤同修净土之业。因号白莲社(或云为东西二池)灵运尝求入社。远公以其心杂而止之。
　　范宁。字武子。笃学多所通览。时浮虚相扇。儒雅日替。宁以其源始于王弼何晏二人之罪深于桀纣。乃著论非之。累迁中书侍郎。朝廷疑议辄咨访之。出补豫章太守。大设庠序起学台。功用弥广。刺史王凝之上言抵罪。免官归家。远公招之入社。而宁竟不能往。

　　庐山法师碑

　　法师讳慧远。本姓贾。雁门楼烦人。弱而好学。年十二随舅令狐氏游学许洛。故少为书生。二十一欲度江就范宣子。于时王路尚鲠。有志不遂。于关右遇释道安。一面定敬以为真吾师也。遂抽簪落发求直道场。沙门昙翼每资以灯烛之费。安公曰。道士诚知人。法师藉旷劫之神明。表今生之灵智。道情深邃识鉴渊微。般若无生之津。道行息心之观。妙理与高悟俱彻。冥宗与深心等至。安公叹曰。使道流东国者其在远乎。太元初。襄阳既没。振锡南游。考室庐阜结宇倾岩。同契不命而景响。闻道誓期于霜雪。自以年至耳顺足不越山。桓氏以震主之威力为屈致。法师确然贞固辞以老疾。俄而制使沙门尽敬王者。法师惧大法之将沦。抗言万乘。玄知不可强。俯而顺焉。既道渐中土。名流遐域。外国诸僧咸东向礼。非夫道深德广。焉能使显默同归异域致敬。且新经未表晋邦律藏历年莫正。禅法甘露国所未闻。实相宗本人有异说。法师深存广图大援群生。乃命弟子迎请禅师。究寻经本。逾历葱岭跨越沙漠。弥旷年稔并皆归还。既得传译备尽法教。是故心禅诸经出自庐山几乎百卷又以心本无二即色三家之谈不穷妙实。乃著法性论。理深辞婉独拔怀抱。罗什见论而叹曰。汉人未见新经。便闇与理会若夫温心善诱。发必远。言栖寄林岭游兴能。彻虽复风云屡由。而无昭昧之情。俯仰尘化之域。游神无生之门。所谓言斯可发行斯可乐矣。自枕石漱流始终一概。恬智交养三十余载。春秋八十三。命尽绝岭。遗言露骸松林。同之草木。达生神期既于此矣。古人云。道存人亡法师之谓。凡我门徒。感风徽之缅邈。伤语晤之永灭。敢以浅见扬德金石。其辞曰。九流乖真三乘归佛。道往绝迹慈还接物。孰是发蒙昭我慧日。摄乱以定闲邪以律。妙法常存悠悠莫往。若人乘生皎皎远赏。鉴我鉴物知狭知广。息心空谷训徒幽壤。秦皇雄惑蔽理通情。王孙偏解滞死达生。夫子之悟屡劫独明。仰高契峻俯深怀清。惟清惟峻若隔近绝。惟高惟深志崇智洁。昔在香积今也明哲。嗣之有人实隆废缺。揵度练数甘露流津。律藏拂故法性增新。凡厥希道日知好仁。景薄[企-止+丙]尽宗倾理湮。寒暑递易悲欣皋壤。秋蓬四转春鸿五响。孤松独秀德音长往。节有推迁情无遗想。元熙二年春二月朔。康乐公谢灵运撰。

　　庐山法师影堂碑

　　天之高哉。日星垂其曜。地之厚哉。山岳镇其维。禀两间之气。分五行之秀。而得预称于三才者。其为人道之最灵者乎。至若迈德宏域融神慧境。焯迦维之绝照。挹甘露之玄津。并名岳而永崇。晞扶桑而不息。则慧远法师其人也。法师雁门楼烦人。贾氏。释道安之门人。英姿雅韵清行素节。详诸旧碑及张氏传。固以杳映前秀。铺铄令闻者矣。灰心土骸。而神机天发。金口木舌。而法音雷震无取无舍。而律仪冰澈。不生不灭。而禅性晖如。抱德阳和。而浩类洗心。潜灵渊照。而远方翘首。修不共法。而恒轸大悲。熏般若智。而富诸梵行。故能诱纳众善冷汰群疑。万流仰海而同归。一雨施物而咸润。诚所谓阿摩勒果实从中生。分陀利华性非外染之为义也。自晋氏太元九年法师始飞锡南岭宅胜东林。世更七代年垂四百。流风遗泽逮于今。而人知怀仰。故虎溪为释氏龙门。庐阜即搢绅阙里也。皇唐贞元十有一年。江州刺史凭翊严公士良。秉明德以分符。宣中和而述职。上赞缉熙之化。下临击壤之人。以无为为政。政克用乂。巡穑外野指途中林。敷衽禅关式瞻遗像。喟然叹曰。斯名也。寒暑不能易其芳。斯德也。江海无以臻其极。彼琐行纤节尚崇植楹庑。正位居室。岂尊美若兹。而寓形在壁。乃与寺之上首熙怡律师。图建胜宇用昭真相。旌美树善。二谋同心。说徒勒工。成之匪石。绣甍云耸睟容景彰。观至道者。存妙像于境中。味微言者。得玄珠于意表。岂止惠义慑英姿而雨汗。仲堪仰素风而心醉哉。故非夫远公之至德。不能译圣文服秀民。非夫严公之澈识。不能立清祀扬妙范。篆芳金石。敬赞二美。乃为之铭曰。椊灵纯纶。寔惟至人。含德擒曜。升阳发春。道光海域。幽遁岳滨。六髦弃黻。八士辞巾。缘徂物谢。迹留事往。百忆神游。恒沙化广。昭昭遐一。冷冷末响。慧日凝晖。白云翘想。旷哉明牧。仰味芳风。思觌遗像。求之列墉。爰建栋宇。式是道宗。旌休垂美。地广山崇。唐大中八年七月望日。陇西李演撰。三纲徒众立。

　　东林影堂六事

　　法师事迹诚多矣。学者鲜能发其义。使世不昭昭知先贤之德。予窃闵之。予读高僧传莲社记及九江新旧录。最爱法师六事。谓可以劝也。乃引而释之。列之影堂以示来者。陆修静异教者。而与语必过溪。是不以人而弃其言也。陶渊明湎于酒。而招之令入社。盖简小节而取其达也。跋陀高僧异说被摈。而反延誉之。盖重有道而矫嫉贤也。谢灵运以心杂不取。而果殁于刑。盖识其器而知其终也。卢循欲叛而执手求旧。盖自信于义也。桓玄振威而抗对不屈。盖自固于节也。凡人之情。莫不畏威而苟合。忘义而避嫌。好名而昧实。党势而欺孤。饰行而恶累。自是而非人。孰有道为世师。肯进异学之人乎。孰有德为人尊。肯交醉乡之徒乎。孰有自屈己学礼斥逐之客而推其为大贤乎。孰有蚤明风鉴拒盛名之士。而识其不令终乎。孰有不避祸患睦故旧而信其义乎(信伸同上自信同)孰有不惧威武抗僭逆而全其节乎。此故法师德量宏大。独出于古今之人者矣。若其扶荷至教张皇圣道。垂裕于天人之际者。非蒙所能尽之。其圣与。其贤与。伟乎哉大块噫气。六合生风。公之大名也。游龙翔凤。下揖巢许公之高道也。四海秋色神山中耸。公之风仪也。白云丹壑玉树璚草。公之栖处也。蒙后公而生。虽慕且恨。敬瞻遗像。超然遐思。愿以弊文书于屋壁。大宋庆历元年仲春。镡津沙门契嵩书。

　　佛祖统纪卷第二十六(终)



　　佛祖统纪卷第二十七

　　　　宋景定四明东湖沙门志磐撰

　　净土立教志第十二之二

　　往生高僧传
　　晋嘉祥慧虔法师　宋江陵昙鉴法师　宋江陵道海法师　宋淮南昙泓法师　宋东辕道广法师　宋弘农道光法师　宋交趾昙和法师　齐高座慧进法师　梁庐山道珍法师　(北魏)壁谷昙鸾法师　(北齐)洛阳慧光法师　(北齐)晋原法琳法师　(北齐)邺都僧柔法师　(北周)长沙慧命法师(法音法师附)　(北周)多宝僧崖法师　隋庐山智舜法师　隋河东智通法师　隋麻谷真慧法师　隋南岳慧思禅师　隋天台智顗禅师　隋枝江慧成禅师　隋仙城慧命禅师　隋章安灌顶禅师　隋瓦官法喜禅师　隋天台等观禅师　隋碧涧法俊禅师　隋开觉道喻法师　隋汾阳寿洪法师　隋国清法智法师　唐博野善胄法师　唐扬都法祥法师　唐兴善明瞻法师　唐壁谷道绰法师(道抚法师附)　唐魏州道昂法师　唐虎丘智琰法师　唐蒲州神素法师　唐浚仪功迥法师　唐并州惟岸法师(僧童附)　唐江陵法持禅师　唐慈愍慧日三藏　唐成都雄俊法师　唐并州僧炫法师　唐悟真启芳法师　唐悟真圆果法师　唐襄阳辩才法师　唐重林自觉法师　唐丹丘怀玉法师　唐虎丘齐翰法师　唐吴都神皓法师　唐西河僧藏法师　唐泰山大行法师　唐荆州惟恭法师　唐临淄善道法师　唐长安宝相法师　唐郑州智钦禅师　唐终南法顺法师　唐千福怀感法师　唐会昌德美法师　(石晋)扶风志通法师　宋钱唐绍岩法师　宋永兴守真法师　宋慈光晤恩法师　宋宝云义通法师　宋法智知礼法师　宋慈云遵式法师　宋兴国有基法师　宋神照本如法师　宋广慈慧才法师　宋净慧思义法师　宋辩才元净法师　宋净住从雅法师　宋仙潭若愚法师(则章法师附)　宋慈行智深法师　宋神悟处谦法师　宋樝庵有严法师　宋明智中立法师　宋桐江择瑛法师　宋净住思照法师　宋一行宗利法师　宋慧觉齐玉法师　宋宪章仲闵法师　宋霅川莹珂法师　宋超果灵照法师　宋四明可久法师(开元久法华)　宋净慈宗本禅师　宋大通善本禅师　宋灵芝元照律师　宋会稽道言律师　宋长芦宗赜禅师　宋化城惟月律师　宋灵芝思敏律师　宋明庆行诜律师　宋化度法持律师　宋延寿慧亨律师　宋七宝用钦律师　宋会稽妙生律师　宋钱唐惟渥法师　宋报恩仲明法师　宋净光冲益法师　宋雷峰法宗法师　宋阮社睎湛法师　宋净住昙懿法师　宋法安太微法师　宋法安思聪法师　宋木讷了义首座　宋资圣慧诚法师　宋南岳祖南法师　宋广寿法因法师　宋智涌了然法师　宋真教智仙法师　宋北关思净法师(喻弥陀)　宋假石如湛法师　宋西山思梵法师　宋寂光净观法师　宋法慧利先法师　宋普静师安法师(弘华严)　宋觉华如宝法师　宋永寿显超法师　宋千步有开法师　宋兴福道生法师　宋嘉会若观法师　宋龙泉覃异法师　宋祇园智印法师　宋湖心元肇律师　宋极乐戒度律师　宋圆辩道琛法师　宋牧庵有明法师　宋慈室妙云法师　宋雪溪晞颜首座　宋南湖了宣行人　宋南湖善荣行人　宋明心祖辉法师　宋塔山如鉴法师　宋福源祖新法师。
　　往生高尼传　宋道场法盛法师　宋丹阳道爰法师　宋金陵法藏法师　唐积善净真法师(长安)　唐庐山悟性法师　宋钱唐能奉法师　宋四明慧安法师
　　往生杂众传　隋汶水二沙弥　宋雍州童行师赞　宋钱唐童行昙远　宋会稽大善童行　宋仁和倪道者
　　往生公卿传
　　唐太傅白居易　唐观察使韦文晋(石晋)　翰林学士张抗(翁儿附)　宋少师钟离瑾(母任夫人附)　宋朝请钟离景融(瑾之子)　宋崇道钟离松(附景传)　宋主客杨杰　宋侍郎马亮　宋朝奉马玗(亮之子妻王氏附)　宋宣义马永逸(玗之子)　宋宣义胡闉　宋朝散葛繁　宋侍郎王古　宋司谏江公望　宋朝散王衷　宋助教张迪　宋通判贾纯仁　宋县令梅汝能　宋给事中冯楫　宋侍郎吴秉信　宋丞相钱象祖　宋司士王仲回　宋处士庾诜　宋龙舒王日休　宋居士房翥　宋儒士孙抃　宋居士王阗　宋居士孙忠　宋学论[外/曰]定国　宋昼锦楼汾
　　往生士庶传
　　隋恒州宋满　梁东平高浩象　唐法忍山老人　唐荣阳郑牧卿　唐长安张元祥　唐长安李知遥　唐京口元子平　宋天台左伸　宋武林范俨　宋钱唐沈铨(妻施氏附)　宋钱唐孙良　宋仙潭姚约(景懿法师附)　宋松江梅福　宋霅川胡皓　宋会稽唐世良　宋钱唐陆伟　宋会稽李彦通　宋钱唐陆浚　宋上虞冯珉　宋潭州黄打铁　宋四明计打铁　宋嘉兴徐六公　宋临安沈三郎
　　往生女伦传
　　隋文帝皇后　宋荆王夫人王氏(侍妾附)　宋马朝奉妻王氏(见马玗传)　宋吕都官妻吴氏　宋武林县君蔡氏　宋陈承宣夫人冯氏　宋王朝请妻陆氏　宋钦成后侄朱氏　宋周寺簿妻楼氏　画锦楼君妻周氏　宋松江秦氏　宋钱唐郑氏　宋钱唐于佛子　宋四明黄氏　宋钱唐袁氏　宋钱唐陈媪　宋武林王氏　宋四明孙氏　宋上虞胡长婆　宋安吉王氏　宋钱唐盛氏　宋钱唐沈氏　宋长安姚婆　宋汾阳约山婆　宋汾阳裴氏　宋汾阳温氏妻　宋醴泉孟氏　宋汾阳梁氏　宋念佛道者陈氏(赜禅师母)　宋吴兴陈氏　宋会稽胡氏　宋钱唐孙氏　宋仁和郭氏　宋太平周行婆　宋钱唐龚氏(侍妾于氏附)　宋嘉禾钟婆　宋潮山黄婆　宋霅川朱氏　宋四明净心女　宋嘉禾周氏　宋常熟陶氏　宋四明项氏　宋慈溪沈氏
　　往生恶辈传　唐长安京姓(屠业)　唐长安张钟馗(杀鸡)　唐长安张善和(杀牛)　宋会稽金奭(渔捕)　宋仁和吴琼(屠酤)
　　往生禽鱼传　唐裴氏鹦鹉　宋长沙鸜鹆　宋观师鸜鹆　宋刘成鱼
　　本朝飞山戒珠。始集往生传。厥后侍郎王古。加以续传。南渡以来钱唐陆师寿。又增续之。四明默容海印复为续于后。凡二儒二释。继成此书。今并删削系文。独著平时念佛临终往生之验。俾修净业者有所慕焉。
　　往生续遗
　　隋江都慧海法师

　　往生高僧传

　　慧虔。晋末居庐山。见远公德业之盛。叹曰。吾人也彼人也。乃之山阴嘉祥寺。聚徒讲经。谓众曰。愿乘讲导用奉弥陀。后五年知时已至。乃曰。华开见佛即其时矣。其夕有尼净严。假寐之顷。见观音势至与百千众从空而下。严问大士何所之。曰嘉祥迎虔公耳。虔亦预感胜相。以告弟子。奄然长往。异香经旬不歇。
　　昙鉴。宋时居江陵。定中感佛以水洒面。曰涤汝尘垢清汝心念。一夕念佛步廊。及旦趺坐而化。同时江陵道海。淮南昙泓。东辕道广。弘农道光。临终皆见金台来迎之相。
　　昙弘。南适交趾诵观经不记数。于山崦聚薪焚身。得舍利数百。人见弘身金色乘金鹿向西去。
　　慧进。齐永明初。于扬州高座寺。发愿诵法华。用严净土执卷病生。乃复造经百部以悔宿障。部帙既满病亦随愈。闻空中声曰。汝事已办汝愿已遂。欲生净土非汝而谁。一日无病念佛而化。
　　道珍。梁天监中寓庐山。慕远法师。标心净土。异时梦中见十人舟舻浮海。问何往。曰适安养国。珍曰。愿得随往。答曰。一日之修功超永劫。子未诵弥陀经。未曾浴僧。何可求往。珍乃大设沐浴专诵弥陀经。后二年有捧银台至者。曰以法师之功当得金台。柰何始心犹豫。故止此耳。珍曰。苟见佛之基有渐奚必金台。后亡之夕。所居山崖烈火千炬。乡民大惊。旦则知珍迁化。
　　昙鸾。初为术学就陶隐居得仙经。还洛下遇菩提流支。问曰。佛道有长生乎。支笑曰。长生不死吾佛道也。即授以观经曰。能解此则三界无复生。六道无复转。师承其语遂焚毁仙经。昼夜专诵观经修三福业。观想九品。北魏主嘉之号神鸾。敕住汾州玄中寺。一夕正持诵。见梵僧入室。谓曰。吾龙树也。以汝有净土之念。故来见汝。鸾曰。何以教我。僧曰。已去不可及。未来未可追。见在今何在。白驹难与回。言讫不见。鸾即令弟子同音唱佛。西向瞑目而化。
　　慧光。北齐时居洛阳著华严涅槃十地等疏。妙尽权实之旨。一日有疾见天众来迎。光曰。我所愿归安养耳。已而净土化佛充满虚空。光曰。唯愿我佛摄受遂我本愿。即弹指謦欬。言气俱尽。
　　法琳。晋原人。常诵观经辄见一僧大身在前。北齐建武二年感疾。见宝树下一佛二大士像坐莲华上。琳大慰喜。夜半闻钟声。众就视之。即席而化。
　　僧柔。学方等诸经。齐文宣诏至邺下。柔唯以净业为怀。亡之日见化佛千数。室内外闻异香。西望敬礼即时迁神。
　　慧命。北周长沙人。十五诵法华。才七日终一部。与法音为净土友。一夕携手月下相顾笑曰。时至不行为贪生。西方有期吾其去矣。音曰。宁不俟我十日。命竖两指曰过此不可也。越二日果终。众见天人下降奇香异乐或唱善哉。后十日音亦亡。祥瑞悉与命同。
　　僧崖。北周益州多宝寺发心烧五指。万人拥观。谓弟子曰。我去后好共养病患丑陋人。此皆佛菩萨权化也。坐亡之时众见宝华纷纷。师披纳执锡口唱佛号与数十僧乘空而去。
　　智舜。入庐山踵远公净业。讲观经才终。即示病。见鹦鹉孔雀念佛念法皆微妙声。告弟子曰。我今日往生矣。既而果迁化。时隋大业初。
　　智通。隋河东人。常诵先贤赞佛偈三十首。每六时对像引声高唱。季曲凄切闻者悲之。大业七年。与门人顶盖同声念佛忽见光明胜异宝幢华幔。谓盖曰。吾生净土克在今夕。即坐亡于忏堂。众见楼阁千重排空而去。犹云雾然。
　　真慧。隋大业初居蒲坂麻谷。饵黄精绝立。筑净地设四柱宝幢以奉三圣。每依像作观。挺身整念必肃肃然。一夕谓弟子曰。今见莲华载开载合将承吾足。顷之闻钟。天香西来异光骤发。已而慧亡。
　　慧思。陈时来居南岳。专诵法华。尝梦阿弥陀佛弥勒佛与之说法。夏竟受岁豁然大悟法华三昧所未闻经。不疑自解。后将顺世。即集门学连日说法。端坐唱佛来也。即合掌而逝。
　　智顗。居天台。初往大苏山礼思禅师。思曰。昔日灵山同听法华。宿缘所追今复来矣。乃授法华三昧三七日法。诵经至是真精进是名真法供养如来。豁然见灵山一席俨然未散。后于石城石像前将示寂。令唱无量寿佛及观经首题合掌赞曰。四十八愿庄严净土。华池宝树易往无人。火车相现一念改悔。尚得往生。况戒定熏修。行道力故。实不唐捐。又曰。吾诸师友。侍从观音皆来迎我。言讫加趺。唱三宝名。如入三昧。
　　慧成。居枝江诵阿弥陀经修西方观。三十年常坐不卧。每入定见净土莲台宝树。临终之夕。人有梦成乘莲华上隐隐西没。
　　慧命。天台仙城人。临终诫门人。精进净行。众忽见阿弥陀佛领众来迎师随佛后向西而去。
　　灌顶。章安人。临终示疾。室有异香。因诫诲弟子毕。忽起合掌。称阿弥陀佛二大士名。奄然而化。
　　法喜。常行方等礼忏。有一雉来责命。神人斥之曰。法师当往生净土。岂偿汝命。后于病中发愿。以一生所修行业回向净土。至心念佛。即见佛菩萨众来迎。端坐而化。
　　等观。居天台常诵法华。一夕澡浴而西趺坐。念佛菩萨及智者名。复说三观法门。言毕而终。
　　法俊。住碧涧寺。行法华三昧。即获悟入。示灭之日。仙乐盈空天香亘野。众见凌空西向而去。
　　道喻。居开觉寺念阿弥陀佛。日夜不废。造其像仅三寸。后于定中见佛。谓曰。汝造我像何小。喻曰。心大即大。心小即小。言讫见像身遍满虚空。告曰。汝且回本国香汤沐浴。明星出时我来迎汝。至时感化佛来迎。光明满室。
　　寿洪。汾阳人。常念往西方。将亡见兜率天童子来迎。师曰。我心期西往不生天上。即令众念佛。遽云佛从西来矣。言讫而化。
　　法智。居国清寺一心念佛。常感观音势至来下光映其身。谓所亲曰。吾生净土有日矣。谁能具食饯我。众为具之。食讫无他异。众疑其侮。宿房以候之。夜未央忽安坐床上。念佛而化。有金光自西来。江上渔人误谓天晓(已上并隋时)。
　　善胄。博野人。勤笃净业。常见佛大士像放光照身。一夕疾中倏起合掌。祝曰。佛以四十八愿摄我有情。必冀此时如佛本愿。已而告众曰。佛光照我所愿无失。言讫而亡。
　　法祥。住杨都大兴国寺。三十年修安养之业。凡有饶益必用回向。因在疾弟子闻师称佛声甚厉。又见房西壁有光若镜。现净土境相。频伽鼓翼。祥倏然而化。
　　明瞻。晚岁克志安养。或讥其迟暮。瞻曰。十念功成犹得见佛。吾何虑焉。后因疾于兴善寺具斋别道俗。时仆射房元龄杜如晦。皆会焉。日过午整威仪。遽曰。佛来矣。二大士亦至。竦身合掌而化。
　　道绰。入壁谷玄中寺昙鸾之旧居也。专志念佛。日以七万遍为度。劝并汾人念佛。或以豆记所度者及万斛。四月八日集道俗为如来生朝庆会。俄见鸾空中乘七宝船。谓绰曰。汝净土堂宇以成。众复见化佛菩萨飘飘在空。皆忻仰叹异。同志道抚者每相见必指净土为会。绰亡三日。抚闻之曰。吾常期先行。今乃在后。吾加一息之功。见佛可追矣。即于像前叩头陈露。退就其座而化。
　　道昂。平时修净土业。一日升高座诫饬徒众。遽揖曰。彼天众何杂沓而来。天道由来非吾愿。若净土相迎即闻命矣。因瞑目久之曰。阿弥陀佛光明照我。诸化菩萨又来会此。于是捧炉叩首陈庆。忽炉坠而化。
　　智琰。居武丘。集僧俗修净业观想。每月一集五百余人。后于病中见梵僧手执宝瓶。前谓之曰。吾无边光也。却后净土所称功德宝王乃我尔。琰与寺众论曰。无边光势至大士。功德宝王其成佛之号也。我其西归乎。其夕竟亡。
　　神素。居蒲州讲阿毗昙成实论。愿早登安养。后病中令弟子读观经。静坐而听。既毕唱佛大士号。始终数番。至中夜安坐而化。
　　功迥浚仪人。行普贤忏。身不倚者三十年。一日普贤来乘六牙象。地皆银色。晚年专讲法华。每至药草喻品天辄降雨。又撰佛地论疏。愿回所诠之益得生净土。疏成五色异光照其室。迥曰。得于此时乘光见佛愿足矣。乃系念西想。不食而化。
　　惟岸。并州人。常修十六观门。曾因出观见观音势至现于空中。岸顶礼雨泪曰。幸由肉眼得睹圣容。所恨世无传焉。倏有二人称善画。圣相既就人亦俱失。乃谓弟子曰。吾西行其时也。有从我者乎。一小童曰惟师之命。即往白父母。归寺沐浴。至像前趺坐而化。岸抚其背曰。汝何先吾而行。即令弟子助声念佛。仰目西顾寂然无声。
　　法持江宁人。见黄梅忍禅师悟心要。继牛头祖位。常系念净土俯仰不违。将终戒弟子露骸松下。令禽兽食我血肉起净土因。弟子如其旨。见神幡数十西来绕山。幡出异光以烛其室。
　　慧日。泛舶南海至天竺诸国。访善知识。问何国何方有乐无苦。何法何行速得见佛。天竺三藏皆赞净土。日闻喜跃。至健陀罗国山有观音像。祈请者或现身。日绝食七日毕命为请。七日之夜观音于空中现紫金相长丈余。手摩日顶曰。汝欲传法利人。又愿生极乐国。当如汝志。开元七年东归达长安。进佛真容梵夹。帝旌其德赐号慈愍三藏著净土文行于世。天宝七年将终。见莲华在前状如日轮。
　　雄俊。成都人善讲说。得财币必非法而用。又罢僧入军。寻因逃难复入僧中。众多畏避之。俊闻经云十念佛灭八十亿劫重罪。喜曰。赖有此耳。自后当造罪口辄念佛。然若存而亡。犹伶伦之为戏。一夕暴亡。冥王曰。误追汝也。然汝积恶多矣。宜略经涂炭。即令牛头驱入地狱。俊大呼曰。十念阿弥陀佛。能灭八十亿劫重罪。况我未臻五逆十恶。又多念佛岂当至此。狱卒不敢凌逼。即以其语报王。王召至。谓曰。汝念佛本无深信。可且回世上更厉初心。俊屡以语人。时谓之地狱漏网。俊乃入西山专意念佛。后四年同辈访之。俊喜曰。汝亲见知当言雄俊以念佛力得生净土。毋以为地狱漏网人也。语顷即坐脱。
　　僧炫。并州人。初念慈氏期生内院。年九十遇绰禅师闻净土之法。始回心焉。早暮礼佛千拜念佛万声。三年有疾。谓弟子曰。阿弥陀佛授我香衣。观音势至示我宝手。吾其去矣。既终七日异香不散。时启芳圆果二师目击斯事。乃于悟真寺观音像前。折杨枝置像手。誓曰。芳等若于净土有缘。当使七日不萎。至期枝益茂。芳果庆抃。昼夜观念不舍。数月忽觉临七宝池入大宝帐。见佛及二大士坐宝华台光明辉映。芳果前作礼。佛告之曰。汝念我名皆生我国。又见宝幡珠网。有梵僧御宝车中。谓曰。吾法藏也。故来迎汝。芳果忽觉乘车前迈。又闻释迦佛文殊菩萨以梵音声称赞净土。宝殿之中有宝阶三道。第一道纯是白衣。第二道僧俗相半。第三道唯是僧辈。佛指谓芳曰。此皆阎浮提念佛之人得生此土也。后五日二人无病忽闻钟声。芳果曰。钟声我辈事也。当时俱即化去。
　　辩才。襄阳人。潜修净土之业。二十年未尝说。独与护戎任公善。谓之曰。才必生净土。期在十年后。令弟子报任公曰。向所期已及矣。任公及门。才曰。吾其去矣。趺坐而化。众闻仙乐西来异香散满。
　　自觉。居平山重林院。为鬼神讲说者三年。屡有祥感。尝发四十八愿。因观音大悲接见阿弥陀佛。乃率众建刹铸大悲像四十九尺。俯伏像前陈其愿曰。圣相已就梵宇已成。愿承圣力早登安养。夜中忽见金色祥光二道。佛及菩萨左右随之。佛垂手按觉首曰。守愿勿易利物为先。宝池生处终当如愿。后十一年见大神云中出半身。谓之曰。安养之期已至。即于像前加趺而化。
　　怀玉。丹丘人。观想净土将四十年。日课佛名五万。诵净土诸经通三百万。一日见西方圣众有擎银台而至。师曰。如我本望必得金台。言发而台隐。师弥加精苦。三七日后。向人复来曰。法师已得上品生。忽异光照室。越三日书偈曰。清净皎洁无尘垢。莲华化生为父母。我经十劫修道来。出示阎浮厌众苦。一生苦行超十劫。永离娑婆归净土。弟子见佛菩萨共御金台西下迎玉而去。
　　齐翰。居武丘。入流水念佛道场。一念之顷即见净土境相。忽作歌曰。流水动兮波涟漪芙蕖辉映兮宝光随。乘光西迈兮偕者谁。初师十年在疾。弟子问曰。和上舍生何乃抱病。师曰。必谢之躯虽圣未免。即回瞻圣像而亡。
　　神皓。于吴郡结道俗为西方社。有不能遗尘累者。引退之。时以为旃檀林中常才自枯。后示疾。谓弟子曰。净土圣相已现。吾今夕必往生。乃澡身易衣端坐而化。香气满室。
　　僧藏。西河人。夏月在草间喂蚊。念阿弥陀佛二十年许。饮食行坐志在安养。忽于病中见化佛光照其身。次日谓侍者曰。吾适瞑目正在净土。诸上善人散华召我。乃整衣西向而化。
　　大行。入泰山行普贤忏三年。感大士现身。晚岁入藏室陈意随手取卷得弥陀经。乃日夜诵咏。至三七日睹流离地上佛及二大士现身其前。僖宗闻其事。诏入内赐号常精进菩萨。封开国公。后一年流离地复现。即日右胁而终。异香旬日不散。肉体不坏。
　　惟恭。荆州人。常事酒博。暂暇则诵经祈生安养。同寺灵岿。迹颇类之。荆人嘲之曰。灵岿作尽业。惟恭继其迹。地狱千万重。莫厌排头入。恭闻之曰。我佛闵我造恶。拔我涂炭。岂有地狱之入。一日恭病。岿出寺有所往。逢少年七人。手执乐器。如寺之乐器状。曰我来自西方。惟恭上人寺何在。岿指之即于怀出金瓶。取莲华如拳渐开。叶叶出异光。望寺而驰。岿大惊不敢回顾。次日回寺则恭已夕亡。岿因感悟。卒守名节为高德云。
　　善道。临淄人。入大藏信手探卷。得观无量寿佛经。乃专修十六妙观。及往庐山观远公遗迹。豁然增思。后遁迹终南。修般舟三昧数载。睹宝阁瑶池宛然在目。复往晋阳。从绰禅师授无量寿经。入定七日。绰请观所生处。道报曰。师当忏悔三罪。方可往生。师尝安佛像在檐牖下。自处深房。此一罪也。当于佛前忏。又尝役使出家人。此二罪也。当于四方僧前忏。又因造屋多损虫命。此三罪也。当于一切众生前忏。绰静思往咎洗心悔谢久之。道因定出。谓绰曰。师罪灭矣。后有白光来照之时。是往生相也。道行化京师。归者如市。忽微疾。即掩室怡然而逝。异香天乐向西而隐。
　　宝相。居长安六时礼忏者三十年。夜诵弥陀经七过。佛号六万声。后忽见佛大士众自西来迎。嘱诸徒曰。念佛为业西方相待。
　　智钦。专习禅业。又礼一万五千佛名一百遍。后于郑州阿育王塔所烧一臂。愿生净土。弟子僧护夜半见庭前光照异常。因问。何人秉炬。凡三问。空中声云。来迎钦禅师耳。护急推窗观之。即见佛身光明幡华宝盖腾空飞下。钦应时化去。
　　法顺。杜氏。每游历郡国劝念阿弥陀佛。著五悔文赞咏净土。弟子至五台见老人。谓曰。文殊今住终南山。杜顺和上是也。归则顺亡。
　　怀感。居长安千福寺念佛三年。见佛金色玉豪。得入三昧。乃制决疑论七卷。临终见佛来迎。合掌而化。
　　德美。于会昌寺西院造忏悔堂。年别般舟一夏不坐。或止口过三年不言。或行不轻通礼七众。或节衣食四分除二。或去世想专念西方。口诵弥陀终于命尽。后于一时入室称佛。倏然而化(已上并唐时)。
　　志通游天台见智者净土仪。欣然会心。尝至招手岩因陈大愿。念阿弥陀佛四十八愿。诵已投身岩下。若有神人捧之于树。乃复整心登岩曰余生可厌大愿已发惟海众菩萨同相接引。再投而下。适在蒙茸草上。久之复苏。寺众舁归。身心无损。后游越之法华山。一夕见白鹤孔雀行列西下莲华开合光相现前。乃起礼佛趺坐而化(石晋)。
　　绍岩。居钱唐湖心寺专诵法华。期满万部得生净土。一旦有莲华生于陆地。岩誓焚身供养西方三圣。吴越王俶力劝止之。又往投身曹娥江中。如有物扶其足。渔者救之得不溺吴越王于宝塔寺建净土院以居之。一旦见莲华光照其身。越三日欣然坐化。
　　守真。永兴人。讲起信论法界观。常于中夜轮结无量寿佛往生秘密印。至天将晓自觉身登净土。举目见佛。自俯伏像前。念曰。四十八愿能度我者。乃持香华入殿供养。就座而化。
　　晤恩。姑苏人。住慈光讲法华诸经。后于井中见白光出。乃绝食念佛。越三日见梵僧捧炉三绕之曰。吾灌顶也。以汝所修同我之志。故从净土来迎。次日恩升座说止观指归。即座面西而化。众闻空中丝竹之音。依俙西去。
　　义通高丽人。居四明宝云。敷扬教观几二十年。常呼人为乡人。有问其故。曰吾以净土为故乡。诸人皆当往生。皆吾乡中人也。后右胁念佛而化。
　　知礼。号法智。居南湖述妙宗钞。释天台观经疏。大彰观心观佛之旨。曾于每岁二月望日。建念佛施戒会。动逾万人。又撰融心解。明一心三观。显四净土之义。后于岁旦建光明忏。至五日召大众说法。骤称佛号数百声。奄然坐逝。
　　遵式。初居天台东山。遍行四种三昧。后住四明宝云。结缁素专修净业。作誓生西方记。及居天竺灵山。于寺东建日观庵。为送想西方之法。依无量寿经述往生净土忏仪。为杭守马亮述净土行愿法门往生略传。后居草堂示疾。弟子问所归。对以寂光净土。至夜奄然坐逝。
　　有基。学于宝云。住太平兴国寺。一日示疾。为弟子广谈圆旨。众忽见西方现光空中奏乐。师曰。阿弥陀佛与二大士亲至于此。即右胁西向而化。门人梦阿弥陀佛授记为超壮如来。或梦师坐青莲华执如意对佛说法者。法智叹曰。卧病谈玄临终见佛。是可敬也。
　　本如号神照。住东山承天三十年。讲经之余。集百人修法华忏。一年。与郡守章郇公结白莲社。一日升座说法。与众诀别。江上渔人见云端有僧西去。明年启塔尊容如生。有莲华产于塔前。
　　慧才号广慈。晚居雷峰塔。课佛不辍。忽梦入一处若宫室者。人告之曰。净土中品是汝所生。复见一殿胜丽殊绝。人曰。上品之生。以待净慈本禅师也。才临终果书偈。面西趺坐而化。
　　思义号净慧住灵山二十三年。退居草堂。一日别众而逝。众念诵。久之忽复省曰。适随观音大士行见金色沙门长身垂臂。谓我曰。汝报缘未尽。过七日当遣迎。至期趺坐而化。瘗龛之日有赤云垂布。向西而没。
　　元净号辩才。住上竺谢去居南山龙井。焚指供佛。左三右二。专修净土观。临终告其友道潜曰。吾西方业成。后七日去矣。至期右胁吉祥而逝。
　　从雅。学于天竺海月。诵法华经五藏。弥陀经十藏。金刚经四藏。每字三拜礼法华三过。自余诵经礼拜无虚日。誓生安养。主客杨杰述安乐国赞三十首。以赠之(此文并用天台十疑论中之义)后于四月八日面西趺坐而化。空中奏乐室内闻香。
　　若愚。居霅川仙潭学于辩才。归觉海建无量寿阁。劝道俗四季开会念佛。凡三十年。将顺世。梦神人告曰。汝同学则章得普贤行愿三昧已生净土。彼正待汝。师乃沐浴更衣命众讽十六观经。端坐默听毕。忽云净土现前吾当行矣。遽书偈而化。本是无家可得归。云边有路许谁知。溪光摇落西山月。正是仙潭梦断时。又于半月前书一颂云。空里千华罗网。梦中七宝莲池。踏得西归路稳。更无一点狐疑。
　　智深号慈行。学于海月。归嘉禾开长堂供。二十年专志念佛。常以净业化人。得往生显验者甚众。一日示疾。客至问安。谈论如常。时客方出门。师即迁化。人见紫云向西而没。
　　处谦继神照住白莲。一夕会弟子设香华讽普贤观经阿弥陀经。端坐称赞净土功德。复告众曰。吾得无生。日用有年矣。今以无生而生净土。如入禅定奄然而化。
　　有严。受业天台灵鹫。依神照传教。晚居樝庵专事净业。作怀安养故乡诗四篇。为时所传。居山十年。梦池中大莲华天乐四列。乃作饯归净土诗。后七日加趺而化。塔上有光如月。三夕乃隐。
　　中立号明智。居南湖常以净业诱人。其徒介然创十六观堂。为东州之冠。实师勉之也。一夕谓侍者曰。今闻异香。吾意甚适。即召观堂行人俱集。含笑言曰。吾往生期至。即面西坐逝。
　　择瑛。桐江人。依经论辨专杂二修。以示往生之易。又述净土修证义二卷行于世。今人称阿弥陀佛真金色一偈。即师所撰也。一夕有疾。面西凭几念佛而化。
　　思照。受业钱唐净住。刺血书法华经一字一礼。如是十过。诵十六观经五藏。弥陀经十藏。法华一千部。礼华严梵网净土七经等。凡二百七十卷。每夜四更即起念佛。懈怠之人闻声悚愧。又于月二十三日。率道俗系念三圣。常及千众。终师之世凡三十年。一夕语其徒曰。夜梦佛金身丈六。岂非往生有兆乎。乃日请七僧以助念佛。至七日晚涌身合掌厉声念佛趺坐结印而化。
　　宗利受业会稽天华。修法华忏三载。梦亡母谢曰。荷汝忏功已生善道。期满见普贤从空而过。复谒大智律师增受戒法。忽梦律师吐白珠令吞之。尝神游净土。见宝池莲华行树之相。寻诣新城碧沼。修念佛三昧者十年。后入道味山筑庵名一相。越十五年。谓弟子曰。吾见白莲华遍满空中。三日复曰。佛来矣。即书偈曰。吾年九十头雪白。世上应无百年客。一相道人归去来。金台坐断乾坤窄。奄然而化。
　　齐玉号慧觉。初于霅川宝藏建净土会。念佛者如蚁之众。后住上竺夜半顶弥陀像。行道念佛。一日谓首座曰。床前多宝塔现。非吾愿也。所欲见则阿弥陀佛也。可为我集僧念佛。座鸣钟系念。将百余人。顷之曰。今已见佛。即瞑目端坐而逝。
　　仲闵。所著教义宪章集。三衢人。受业于祥符。升师子座见银台西方而至。师曰。吾一生解第一义。誓取金台。今乃若此。即座而化。
　　莹珂。受业霅川瑶山。遍参教席禅门。以疾归受业。酒炙无所择。窃念戒业有阙。恐从流转令同住取戒珠师所编净土往生传。对床读之。凡读一传为一首肯。既而择一室面西设禅椅。不食念佛三日。梦佛大士谓之曰。汝尚有寿十年。且当自勉。珂白佛曰。设有百年阎浮浊恶易失正念。所愿早升安养承事众圣。佛曰。汝志若此。后三日当来迎。至期令众诵弥陀经。师曰。佛大众皆至矣。遂寂然而化。
　　灵照。住华亭超果。每岁开净土会七日。道俗常二万人。梦中见三圣。跪问之曰。灵照一生期生安养可果愿不。观音指之曰。净土不远有愿即生。一日卧疾。谓侍者曰。吾往生有期矣。即面西趺坐而化。
　　可久。居四明开化。常诵法华。因坐化。三日复苏。语净土事与十六观境不异。见莲华台皆标合生者姓名。一紫金台标云。大宋成都广教院熏法华当生此中。次一金台云。明州久法华生此。又一金台云。明州孙十二居士合生此中。又银台标云。明州徐道姑当生此中。语讫复逝。五年徐道姑亡。异香满室。二十年孙居士化。天乐盈空。感一郡人皆来送葬。
　　宗本。初参天衣怀禅师有契悟。后住净慈。奉诏入住东京慧林。召对延和殿。密修净土之业。临终安坐而逝。雷峰才法师。神游净土见一殿殊丽。人曰。以待净慈本禅师。又资福羲师。至慧林礼足施金而去。人诘之。答曰。吾定中见金莲华。人言以俟慧林本禅师。又小莲华无数。称是以待受度人。或有萎者。云是退堕之人也。
　　善本。试华严经得度。自净慈诏住法云。赐号大通。后归杭州象坞专修净业。有僧定中见方丈弥陀佛示金色身。一日告门人曰。止有三日在。至期趺坐面西而化。
　　元照。住灵芝弘律学。尤属意净业。一日会弟子讽观经及普贤行愿品。加趺而化。西湖渔人皆闻空中乐声。
　　道言。会稽人。灵芝之高弟。专修净业。临终数日前见二神人长丈余。报言。何不系念。于是大集道俗念佛三昼夜。将毕自升座说法为众忏悔。至晓即座而化。
　　宗赜。住长芦作莲华胜会录。劝人预名念佛。忽梦白衣士谓曰。欲入公弥陀会。师秉笔问其名。曰普慧。书已复云。家兄亦告上名。问何名。曰普贤。言讫遂隐。师以圣贤幽赞。乃更以二大士居其首。师述劝修净土颂。有云。三界炎炎如火聚。道人未是安身处。莲池胜友待多时收拾身心好归去。目想心存望圣仪。直须念念勿生疑。它年净土花开处。记取娑婆念佛时。此颂最在人口(莲花胜会录文。及净土颂。十六观颂。并见所著苇江集)住普会时。迎母居方丈东室劝念佛。临终前一日。师梦母谓曰。我见尼师十余人来召。师曰。此往生之祥也。
　　惟月。居诸塈化城。明律学修净业。一日有异僧来迎。后二日微疾。急呼同住道宁曰。今见阿弥陀佛。可高八尺驻立空中。言讫而化。
　　思敏。依灵芝增受戒法。专心净业。二十年。一日偶疾。请众讽观经者半月三日见化佛满室。临终念佛声出众外。酷暑留龛七日不变。异香郁然。
　　行诜。诵四分戒本三日通彻。学律于大智。住明庆二十年。偶寝疾。即设像命徒系念数日。忽起索三衣。自唱弥陀经。厉声念佛。加趺而化。
　　法持。居化度寺修弥陀忏三年。烬二指增受戒法。造西方三圣像。诵观经弥陀经如意轮咒。愿促阎浮之寿蚤生安乐之邦。一日小疾。哭恸恳告愿垂接引。念佛之声闻于百步。忽见佛身丈六立于池上。即自言曰。我已得中品生。端坐面西而化。
　　慧亨。居武林延寿号清照。依灵芝习律。专修净业殆六十年。每接对宾朋必以念佛为劝。建宝阁立三圣像最称殊特。贵官江自任每敬师。忽梦宝座从空而下云。是清照律师当升此座。社友孙居士报。师乍违即在家作印而化。师往炷香。回谓其徒曰。孙君已往吾亦当行。即请众念佛。复云。弥陀口口称。白豪念念想。持此不退心。决定生安养。即端坐脱去。
　　用钦。居钱唐七宝院。依大智学律。闻其示众曰。生弘毗尼死归安养。出家为道能事斯毕。即标心净土一志不退。日课佛至三万。尝神游净土。见佛大士种种异相。谓侍者曰。吾明日西行矣。即集众念佛。黎明合掌西望。加趺而化。
　　妙生。会稽人。习律学日践净土之业。与大通本禅师居潮山象坞。共明此道。一夕会门人讽弥陀经。就榻端坐。取临终香焚之合掌迎顾嗒然而化。
　　惟渥。钱唐人。杜门谢事阅大藏三过。华严法华诸经计之总二万卷。晚年诵弥陀经二十藏。一夕偶疾。西向端坐。作印而化。
　　仲明。居山阴报恩。素无戒检。偶因感疾。谓同学道宁曰。我今心识散乱何药可治。宁云。但随息念佛为上药。明即依法念之。至七日力已困。宁又令想目前佛像。久之忽见二菩萨。次又见佛迎接。瞑目而化。
　　冲益。居钱唐净光。刺血书净土七经。复金书法华。刻西方三圣像。依止观坐禅法念阿弥陀佛。一日感疾不服药。拈香对佛忏悔。请大众助念佛。讽弥陀经。至西方世界。奄然而化。
　　法宗。依雷峰广慈学教。用止观行法修大悲忏至九载。然五指供佛。每月率四十八僧。同修净土忏。久之梦佛菩萨来迎。后三日合掌西望而逝。
　　晞湛。山阴人。少为儒生。忍厌世出家。与莹行人于阮社同建无量寿佛殿。专修净业。坐不背西。久之常见三圣相。一夕面西诵经。正坐作印而化。
　　昙懿。居钱唐净住。以医为业。晚年礼法华经修念佛三昧。以平时所积供佛斋僧造像设浴。如是二十年。后微疾不服药。请利行人七僧念佛以助往生。次日见莲华其大如屋。又一日梵僧到床问讯。夜半众闻念佛声低。泊然长往。
　　太微。儿时投钱唐法安法师。初授弥陀经便能背诵。及受具愿局门念佛。为不退僧。常纵步后山。忽闻划舡笛。豁然开悟。因蓄一笛以自嬉。有凌监簿者。亦修净业。称微为净土乡长。一日叩门曰。净土乡长弟相见微曰。明旦可相见于净土。今日诵佛正冗耳。翌朝人怪其不赴粥往视之。见笛钵禅椅先已焚却。加趺地上而化。
　　思聪。居钱唐法安日。诵莲经二部。余刻念佛未尝谈及世事。忽谓弟子曰。夜来见佛菩萨同来接引。弟子曰。恐是魔境不可便随。聪曰。终时胸间有莲华可验。越二夕命声磬念佛喜曰。佛来矣。即奄然而化视胸前一掌许有文。红润若开敷莲华之状。
　　了义号木讷。钟离少师之曾孙。十五举进士。过金陵见保宁玑公闻法开悟。即从剃落随所至处扁曰昨梦。念念西方未尝间断。祥公赴黄檗挽其偕行。一夕祥梦。师来别云。西归矣复见佛菩萨授以金台。越三日炷香宴坐含笑而化。尝诣五台忽觉。随众菩萨后行道。有紫绶金章二人从其后。师诘其名。一僧引至殿旁观玉牌金书王古葛繁二名字。
　　慧诚居钱唐资圣。诵金刚经礼西方佛。尝神游净土亲睹佛容。潜于山岫积薪为龛入中念佛。纵火自焚。祖南居南岳刺血书阿弥陀经五百卷。金刚经一百卷。法华经十部。终二十七年。皆用血书。常时念佛期生安养。末年血干骨立。念佛之声不绝。一日至方丈相对无别语。即坐而化眉间迸出舍利。随取随生。
　　法因。住四明广寿。三十年冥心净业。偶在疾。集众讽观经称佛号者三夕。谓门人曰。吾将行矣。或请留偈。为之书曰。我与弥陀本无二。二与不二并皆离。我今如此见弥陀。感应道交难思议。挺身端坐结印而逝。
　　了然号智涌。住白莲二十四年。梦两龙戏空中一化为神人。袖出书曰。师七日当行。既寤集众说法。大书曰。因念佛力得生乐国。凡汝诸人可不自勉。即沐浴更衣。集众诵阿弥陀经。至西方世界。倏然而化。能仁行人。皆闻天乐之音。祥光上属天表。
　　智仙号真教。住白莲讲道十三年。西向十念历十二时未尝废。一夕微疾。请观堂行人诵弥陀经。卷未终而坐脱。能仁行人。皆闻众乐和鸣。黎明始知师亡。
　　思净。居钱唐北关。姓喻。常诵观经念佛不辍。善画佛必先静室观想。一日画丈六弥陀佛。先见佛光。遂悟笔法之妙。人因号喻弥陀。建蓝院名妙行。饭云水终其身三百万人。忽静默端坐。心想西方。越七日临终索香供佛。加趺而化。异香经旬。
　　如湛。试法华得度。遍历教席。住乌镇塔院。日诵莲经二部。佛号二万声。一夕念佛端坐而化。所著教义号假名集。
　　思梵。居西山。星者谓之曰。六月望师其终乎。师曰。造物焉能制修道之人。汝言六月亡。我且八月往。至期沐浴。坐龛中。集众端坐而化。
　　净观居嘉禾寂光庵。修净土忏法十余年。谓弟子曰。我后月二十七日当去。至两日前见红华。次日黄华满室。皆有化生孩儿。仙带结束。及期入龛坐。命众诵经念佛。顷之即脱去。
　　利先。居新城法慧。日诵法华课咒念佛。至中夜其声哀切。仰诉娑婆极苦。愿佛早垂接引得遂往生。如是十年。晚岁屡感祥梦。忽示疾。命众念佛。西向凝望端坐而逝。
　　师安。受业乌镇普静。通华严宗旨。修弥陀忏观想净土二十年。昕夕不废。一生多病。临终忽精爽。谓弟子曰。佛菩萨已降。吾将行矣。即端坐而化。
　　如宝。受业霅川觉华。因闻自昔珍禅师梦设浴往生事。遂发心。开长堂浴二十年。及建立佛像愿求往生。年八十一。请众啜茶言别。遽闻钟鸣一声。众皆惊异。即向西加趺合掌凝望而化。
　　显超博州人。亲授金总持三藏秽迹持咒之法济病解冤。计所得施利五万缗。入永寿常住。后病中见佛菩萨前迎莲花遍满技乐杂奏。弟子皆告留法师住世救苦。净土变相渐渐隐没。乃复住十五年行咒救人。一日天乐异香佛及众圣如前迎接。即面西加趺而化。
　　有开。居霅川千步寺。专修净业旦暮不忘。于岁旦请众念佛讽经。至西方世界。即瞑目长逝。
　　道生。居常熟兴福。造丈六弥陀像。得县令梅汝能。施财籹采。即集众讽经念佛。陈白恸哭。辞佛归卧房。书偈坐亡。
　　若观。居乌镇嘉会。结十万人念佛。人各十万声期。先得生者次第汲引。师诵法华光明二经日满百部。二十年中诵满六十万部。誓与群生庄严净业。一日空相来访相陪斋食。忽索笔书偈。趺坐而化。
　　覃异。居余姚龙泉。诵法华五千部。普贤行法弥陀经各万卷。静室礼佛不舍昼夜。忽微疾。集众告曰。吾安养有期。即面西累足而逝。
　　智印居霅川祇园。常想念净土旦夜无间。病中集众讽弥陀经。甫毕加趺合掌而化。
　　元肇。四明陆氏。文章陆佃之族。蚤岁习律阅大藏。诵莲经万部。又刺血书莲经一部律宗诸疏三部。建炎四年金虏破四明。师时住湖心。虏逼之北行至南徐谓左右曰。吾将西归矣。即闻笙歌之声一时军民咸见师西望念佛而化。
　　戒度。习律受业栖心。晚住余姚极乐。病中作遗书别士夫道旧。命众诵观经。至法身观。厉声念佛加趺而化。
　　道琛号圆辩。为南湖八世祖。于弥陀忏宴坐中见法智尊者。于法华忏中见普贤放光。每月二十三日建净业会以为常课。道俗俱至。一日示疾。愿平日一豪之善回向净土。集众讽观经不绝七日。谓首座曰。吾已见佛身闻异香。乃沐浴更衣书偈曰。唯心净土本无迷悟。一念不生即入初住。复令讽安乐行。至深入禅定见十方佛。嗒然而化。
　　有朋号牧庵。住南湖。一日坐青玉轩。请行人讽观经。至真法身观。复令大众唱佛。留偈坐亡。
　　妙云。四明杨氏。号慈室。自南湖退处溪口吴氏庵。一旦沐浴趺坐。谓侍人曰。吾有瓣香藏之三十年矣。拟临终焚之用报佛恩。今正其时。及香光正炽起。白佛陈意。就座而化。
　　晞颜字圣徒。四明人。一生不肯住山。晚年居桃源厉氏庵。专心念佛十余年。尝扁小轩曰忆佛。作偈有云。随波逐浪去翩翩。弹指声中七十年。岂不向来知忆佛。欲从老去更加鞭。自怜忆佛暮年深。除佛无能写我心。谁道万金。为客好。终非一饭在家林。临终沐浴更衣。端坐念佛而化。
　　了宣。四明宝林肄业。入南湖光严堂阅大藏。预法华期忏二十七年。与荣行人最相善。一日诣荣室默坐。荣问之。师曰。西归有期难忘道义。冀公净土重会耳。荣喜曰。正所幸愿。忽示疾。请众讽弥陀经。念佛之际端坐书偈曰。性相忘情一三无寄。息风不行摩诃息利。合掌而化。炎暑停龛七日。颜色红润口角有微涎。观者以帊裛之。异香喷人。士庶闻之倾城来裛。香涎愈滋阇维之处。舍利无算。
　　善荣。四明小溪周氏。入南湖观室十六年。阅藏经修期忏。金书法华楞严净名圆觉光明诸经。造弥陀像。遇法会则拈施。自画水墨观音。求者便与。宣公亡后。三年忽取经像分施亲故。请众讽普贤行法经弥陀经。念佛声中加趺而化。时以为赴宣公净土之约。弟子海印高行似之。
　　祖辉。居四明郡城佛阁。逢人但云。阿弥陀佛说也。说不得。人竟以说不得和上目之。鄞尉王用亨夫妇。事之甚至。一日到其家告别云。我明日行矣。及诸檀俱会。即入龛端坐。求甘瓜啖尽一枚。念佛而化。
　　如鉴。四明塔山两阅大藏。长诵莲经。专志念佛。昼夜不懈。晚年庵居。忽示疾。请邻庵诸僧。系念面西。加趺含笑而化。
　　祖新。受业四明福源布衣粝食为行清苦。去寺不远有大姓方氏。以庵延之。乃于福源创净土院造像栽莲。月三八集道俗系念。一日往别方丈曰。二月十五日将西归。特来拜辞。枯肠欲得索面一碗。主人如其欲。食讫竟往净土院像前礼云。祖新将行。奉别尊像。即归庵集众念佛。遽出众问讯曰。祖新已拜辞如来尊像。已拜别福源方丈。今别众道友。十五日毕定归去。愿诸仁者。勤心念佛蚤得相会。即趺坐念佛。遽云佛已至此合掌而化。

　　佛祖统纪卷第二十七(终)



　　佛祖统纪卷第二十八

　　　　宋景定四明东湖沙门志磐撰

　　净土立教志第十二之三


　　往生高尼传

　　法盛。居金陵道场寺习十六观想。一夕礼像。遇病假寐。见大士乘杂华云出宝色光前来相迎。时诸尼款门问疾。咸见光明迸溢。盛曰。佛及菩萨放光度我。言竟而绝。
　　道爰。丹阳人。先于诸寺造大像七躯。务极精丽。又冶金铜造无量寿佛像。忽于眉间放大光明。地皆金色。像与爰记曰。汝舍此身必生我国。即于像前端坐而化。
　　法藏。居金陵勤志念佛。夜间见佛菩萨求慰问光明照寺奄然迁化。
　　净真。居长安积善寺纳衣乞食。诵金刚经十万遍。专志念佛。语弟子曰。五月内十度见佛。两度见净土宝莲花上童子游戏。吾已得上品生言讫加趺而化祥光满寺。
　　悟性。居庐山念佛愿求往生忽闻空中音乐。谓左右曰。我已得中品生。见同志念佛精进者。皆有莲华生宝池中以待其生。言毕而逝。
　　能奉。钱唐人。专修净业。常梦佛光照身。或闻诸尼善言开发。一日无疾告其徒曰吾往生时至。少顷闻奉诵佛声厉。奔往视之。则合掌面西坐逝矣。异香满室乐音西迈。
　　慧安。居四明。下水大魁姚颖之属也。住小溪杨氏庵专业西方。诵金刚般若寒暑不易节。常于室中佛光下烛。一日示疾。端坐以手摇曳。戒众人勿諠。移时曰佛至矣。令众念佛倏然脱去。寿九十六。

　　往生杂众传

　　隋汶水二沙弥。同志念佛。经五年大者先亡。得生净土。见佛欣庆即白佛言。有小沙弥与我同修。不识可得生不。佛言。汝本无心念佛。由彼劝汝。汝今宜还益勤净业。三年后可同来此。至期佛与众圣自西来迎。大地震动天华飘舞。是二沙弥一时俱化。
　　魏师赞。雍州人。为僧童年十四。念佛不绝。遇疾而亡。忽再苏白父母曰。阿弥陀佛来此儿当随行。邻人见空中宝台五色异光向西而没。
　　何昙远。钱唐人。持菩萨戒修净土业。夜中念佛忽谓师曰。见佛身金色幡华满空异香盈室。俄忽化去。
　　越大善寺童行。常随师善辉念佛礼拜。一夕梦妇人持数珠卖。童曰。欲得一串恨无钱买。妇曰。我当与汝。汝可开口。即以数珠投口中。童以告师。辉曰。此是大势至菩萨授汝念佛三昧也。过数日童见二大士持华座与之。曰七日当乘此来生净土。童逢人即说。我七日当往生也。至期忽自唱曰。菩萨来矣。即座而化。
　　倪道者。仁和人。弃家作道者。建小庵专意念佛。欲焚身代一切受苦众生供养诸佛。久之有朱藤三窠生卧榻前。谓众曰。此藤若焦我当西去。临终半月。集众念佛。至于万人。焚身前一夕。其地忽有光明金色。高半尺许。以手掬之随浮掌上。又谓众曰。我焚身时。必有紫云青云从东北过西南。是我往生之相。乃四面发炬。端坐其中。果有二色云瑞。

　　往生公卿传(居士附)

　　白居易号香山居士。官太子太傅。初劝一百四十八人结上生会。行念慈氏名。坐想慈氏容。愿当来世必生兜率。晚岁风痹。遂专志西方祈生安养。画西方变相一轴。为之愿曰。极乐世界清净土。无诸恶道及众苦。愿如我身病苦者。同生无量寿佛所。一夕念佛坐榻上。倏然而逝(唐)。
　　韦文晋。位观察使。建西方道场念佛发愿。一日正念佛中。忽面西加趺而化。异香满室(唐)。
　　张抗。仕石晋为翰林学士。课大悲咒十万遍。愿生西方。一日寝疾唯念佛号忽谓家人曰。西方净土秖在堂屋西边。阿弥陀佛坐莲华上。见翁儿在莲华池金沙地上礼拜嬉戏。良久念佛而化翁儿抗之孙也。
　　钟离瑾。会稽人。位至少师。幼事母任夫人。夫人精修净业。年九十八起居如常。忽戒瑾曰。人人有个弥陀。奈何抛去。念念无非极乐。不解归来。翌日予将行矣。及晨起焚香诵佛过于常课。合掌而化。瑾日课利益二十事。后宰吉水置一妾。从其女嫁审之。则旧令之女。报所亲缓纳采。拟先遣前令女。所亲复书曰。公安得独为高谊。予有犹子。请平分奁具俾同亲迎。公从之。忽梦旧令来谢曰。贱息荷收录。已告之上帝。当十世有土。然公更一纪应生净土。寻为浙西宪。与慈云忏主论往生指要。清修弥笃。自夫人有栴檀佛像。常顶戴行道。公继其志。像眉间忽迸出舍利数粒。未几知开封府。忽夜半起谓家人曰。夫人报我往生之期至矣。即加趺而逝。前一日举家梦公乘青莲华座。仙乐异香。海众迎之西去。计其年正一纪(宋)。
　　钟离景融。少师第七子。官朝请大夫。常诵观经念佛不辍。挂冠弃仕结茅仪真东园侧。尝曰。识得弥陀。弥陀弥陀。不识弥陀。奈何奈何。不识弥陀。弥陀更在西方外。识得弥陀弥陀秖在自己家。一夕命僧妙应诵普贤行愿品。炷香敬听毕。两手作印而化。自任氏少师大夫。三世得生净土。曾孙松居于婺。乾道中奉祠吴郡。与宝积实师东平吕洎等。结社念佛。无所疾忽端坐西向合掌而化。
　　杨杰字次公。无为人。官尚书主客。遍历禅林参寻知识。晚年画西方佛像随行观念。舍寿之日感佛来迎。端坐而化。
　　马亮。官侍郎守杭。诣灵山学净土业。慈云为撰净土行愿法门净土往生略传。临终念佛而逝。
　　子玕朝奉。又依十疑论用心。在官阅教藏。诵经念佛皆有常课。忽一日易衣念佛端坐而化。有气如青盖。出户腾空西去。几筵时现瑞光。
　　玗之子永逸。官宣义。每习十六观历三十年。忽见三圣来迎。结印而化。顶热有异香。
　　玗之妻王氏。修十念法持破地狱真言。尝梦地狱主者。谢以持偈咒之赐。后因寝疾念佛而亡。亲戚侍妾咸梦。王氏言得生净土。
　　胡闉。官宣义侍郎。胡则之子。晚年致仕笑傲西湖。与清照律师相善。一日有疾问律师曰。一称佛名能灭八十亿劫生死重罪何也。师曰。佛大威德众生一称其名罪垢自消如赫日正中。霜露何有。闉大感悟一心。念佛请僧为之助一日律师至。闉曰。荷二大士降临甚久。师为忏悔发愿。忽厉声念佛安坐而化。
　　葛繁。澄江人。少登科第官至朝散。凡官居私舍。必饰净室安设佛像。每入室礼诵。舍利从空而下。普劝道俗同修净业。皆服其化。有僧定中游净土。见繁与王古侍郎同游宝池行树之间。俄闻繁无疾而化。
　　王古。仪真人。官礼部侍部。与晦堂杨岐为禅侣。尝作直指净土决疑集。杨杰为序。又增补往生净土传。皆行于世。平时志在往生西方。临终无所苦。忽满室光明端坐而化。有梦古乘莲华西去者。
　　江公望。钓台人。官司谏。少年登科蔬食清修。述菩提文念佛方便文。以劝道俗。有子蚤亡。托梦舅氏曰。欲禀大人。乞就天宁寺看宝积经。庶得生善处。大人修行功业已成。冥府有金字牌云。严州江公望。身居言贵志慕苦空。躬事熏修心无爱染。动静不忘于佛法。言谈罔失于宗风。名预脱于幽关。身必归于净土。宣和末知广德军。一旦无疾。面西端坐而化。
　　王衷。居钱唐孤山。即林和靖之故迹。隐居自适。政和间举隐逸。朝廷旌以处士。后官至朝散大夫。潜心净业有大感悟。日诵弥陀经七过。佛号万声。十九年未尝间绝。一日无疾。沐浴面西加趺而化。
　　张迪。居钱唐。官助教。从圆净律师授菩萨戒。咨问净业法门。然臂香以为誓。每念佛扬声勇猛。至失音犹不已。一日谓圆净曰。弟子近于静室见白色频伽飞舞于前。又观想中见婴孩绿发合掌问讯。后三年念佛西望而化。
　　贾纯仁。霅川人。官至郢倅。潜心净业长斋念佛。因微疾西向宴坐而逝。顶上白光圆相。异香满室。
　　梅汝能。常熟人。仕至县令。尝有志净业。忽梦僧授纸百幅凿破为二八字。以问东灵照师。师曰。二八十六也。岂十六观经之谓乎。适一僧以经与之。忽不见。自是诵经念佛。取名为往生。以见志。因邑中破山道生师造丈六弥陀像。汝能施财百万。为之敉饰。设斋庆忏。殿前池中生双头白莲一朵。其花百叶。当年冬汝能无疾而终。未几道生亦亡。
　　凭楫遂宁人。号不动居士。由太学登第。初访道禅林。晚年专崇净业。作西方礼文弥陀忏仪。归乡郡作净土会。感香炉中白光亘天舍利应现。靖康兵厄名山藏经多毁。楫积俸资造大藏经四十八藏。小藏四大部者亦四十八藏。造栴檀像弥陀九品化生。随身奉供。后以给事中出帅泸南。率道俗作系念会。及镇长沙。于厅事设高座。著僧衣登座。谢官吏横柱杖于膝上而化。
　　吴秉信。四明人。筑庵城南坐禅。制一棺夜卧其中。至五更令童子击棺而歌曰。吴信叟归去来。三界无家不可住。西方净土有莲胎。归去来。闻唱即起禅诵。桧相亡。召为礼部侍郎。后被召至萧山驿令。家人静听空中闻天乐之声。即曰。清净界中失念来此。金台既至吾当有行。言讫而逝。
　　钱象祖天台居号止庵。守金陵日。问道于保宁全无用。尤以净土真修为念。尝于乡州建接待十处。皆以净土极乐等名之。创止庵高僧寮。为延僧谈道之所。自左相辞归。益进净业。嘉定四年二月微疾。书偈曰。菡萏香从佛国来。琉璃地上绝纤埃。我心清净超于彼。今日遥知一朵开。后三日僧有问疾者。公曰。我不贪生不怖死。不生天不为人。唯求生净土耳。言讫加趺而逝。时天鼓震响异香芬郁。未终之前。子侄郡人同梦。空中有云钱丞相当生西方莲宫为慈济菩萨王仲回。无为人。官司士参军。因杨杰为说净土之法。念佛益进。未亡前七日。预别故旧。端坐而化。时杰守丹阳。梦仲回来谢云。向蒙指示今得往生。再拜而去。已而讣至。
　　庾诜。新野人。蔬食布衣不事产业。少与梁武帝善。诏为黄门侍郎不赴。宅内立道场。六时礼忏诵法华经。忽后夜见一道人自称愿公。容止甚异。呼诜为上行先生。授香而去。后寝病惊觉曰。愿公复来不可久住。举室咸闻空中唱上行先生。已生弥陀净土。诏谥贞节处士。
　　王日休。龙舒人。为国学进士。著六经训传数十万言。一旦捐之曰。是皆业习非究竟法。吾其为西方之归。即布衣蔬食惟佛是念。日课千拜夜分乃寝。尝为净土文十卷。简易明白览者无不信服。一夕厉声念佛。久之忽曰。佛来接我也。屹然立化。邦人梦二青童引之西去。
　　房翥。暴亡入冥府。王曰。据善簿。君曾劝一老人念佛。彼已得生净土。君乘此福亦合得生。翥曰。尚欲诵金刚经万卷。既而放还。后卒偿其愿。临终异相。不违先报。
　　孙抃。武林人。号无诤居士(母龚氏别有传)幼学易。因曰。易所以穷理尽性。何必区区为进取计。掩关晦迹居绝俗务。沙门守宁与之交。谓曰。白乐天以儒修身。以释治性。君闻之乎。抃深契僧语。日阅华严金刚弥陀经。尝梦至莲池与清照亨律师同立其侧。又梦一人持书金字梵体。读之不解。人曰。请十三日斋耳。十二月十三日忽得疾。请妙光律师欲为祈祷。抃曰。生死已定何必祷之。乃与开导往生净土之旨。即加趺作印西向坐化。翌日清照至为入龛归庵。三日亦坐亡。应同立莲池之谶。
　　王阗。四明慈溪人。号无功叟。凡禅林宗旨天台教门无不洞达。著净土自信录。以明三身四土之旨。晚年专心念佛。西向加趺而化。异香满室。焚龛获舍利。如菽者百八粒。
　　孙忠。四明人。蔬食持戒蚤慕西方。于郡城东筑庵。凿二池种白莲。临池建阁。月集道俗念佛。期以三日。后于病中请道俗百人凿念。忽仰视虚空合掌问讯。手结双印怡然而化。阖城皆闻天乐异香渐向西没。二子相继念佛坐化。尝因念佛见佛身现空中。即白佛言。惟愿我佛少驻。使我二子同获瞻礼。即走外寻二子归。佛为驻立良久。后人因名其地曰驻佛巷(又有事迹见久法华传)。
　　咎定国号省斋。为州学谕。常念佛读净土诸经。结西归社以劝人。嘉泰初于小江慧光建净土院。结石塔于池心。为乡民火焚藏骨之所。印施念佛图。月二八集僧俗。就净土院。讽观经念佛以为常。嘉定四年梦青童告曰。佛令召君。三日当生彼国。至日沐浴更衣。端坐念佛而化。
　　楼汾。四明昼锦名门也。因兄宝洲究明佛理。每与沙门谈道。汾必从旁乐听。年二十二。忽得疾。乃一志西归。谓父母曰。但得生净土见佛。此道最高。仍令请僧说法开导讽观经设像[巾*(穴/登)]对卧床。喜曰。真我师也。复请僧念佛千声。即曰。吾已身在西方。乃瞑目面西念佛而化。
　　往生庶士传
　　宋满。隋时恒州人。念佛以小豆记数。满三十石。设斋庆赞。佛二大士化作三僧。至会乞食。满曰。弟子愿生西方师来赴食。深副本心。事毕即见天花异香乘空而行。未久满遂面西坐化。
　　高浩象。东平人。杜门静坐专诵无量寿经。观中泛红蕖于玉沼。初未见佛。乃即华上倾心致敬。遥睇佛之金容光辉远映。一夕见众菩萨来迎。奄忽而化。
　　并州汾阳老人。于法忍山借房止宿。念佛忽大光遍照。人见其登莲台而去。
　　郑牧卿。荥阳人。举家念佛。唐开元中病笃。有劝进鱼肉者。确乎不许。手执香炉求愿往生。忽异香蔚充。奄然长逝。舅尚书苏颋梦宝池莲开。牧卿坐其上。
　　张元祥。长安人。常念佛不辍。一日催家人云。西方圣人待我斋毕同往净土。及事讫。果索香火。加趺面西而化。
　　李知遥。长安人。率众为五会念佛(唐大历中。法照师于衡州开五会念佛。今李知遥为五会。应是师法于照。五会者。当是五日为一会也)忽出堂向空顶礼。空中有声云。报汝李知遥功成果自招。引君往净土同汝上金桥。即就床端坐而化。天香郁然。
　　元子平依京口观音寺念佛诵经。忽闻空中音乐。即西向坐化。异香数日不绝。
　　左伸。天台人。从神照授菩萨戒。刻三圣像。诵法华三千四百部。金刚二万过。后卧疾。命男沙门净圆。唱法华首题。增受菩萨戒。梦三伟人立江皋召伸登舟。复请僧诵弥陀经。遽曰。我已见佛光。即端坐作印而逝。
　　范俨。家武林。读法华经念弥陀佛常日不废。忽见普贤菩萨来报当生净土。越一夕佛菩萨来迎。家人闻其谦谢云。俨是何人实为难当。就座合掌而化。
　　孙良。家钱唐。隐居阅大藏。尤得华严之旨。尝依大智律师受菩萨戒。日课佛万声。二十年不辍。忽语家人令请僧念佛以助往生。方半日望空合掌云。世尊菩萨已荷降临。即退坐而化。
　　姚约。家霅川仙潭。潜心内典。有僧来谒。必逊居东道。谓不当以俗先僧也。觉海友师劝里人结净业社。约实主其事。忽告友曰。久厌浮生不日西去。师可助我系念。友遂日与持诵。一日就座而化。既而梦于友曰。约已往生师之力也。友曰。欲从公游可乎。约曰。师世寿未尽。寺中景懿行当先至。阅月果终。懿盖同社友也。
　　梅福。松江人。诵经持戒系念净土。临终预知。即绝食饮水念势至菩萨。至七日澡浴更衣。端坐告众曰。势至菩萨今来迎我。即座化去。
　　胡皓。家霅川。平时多作佛事。忽梦佛呼曰。汝可造屋迎我。皓乃往明因。建弥陀阁。以协此梦。临终之夕忽云。佛放光照我。言讫而化。
　　唐世良。会稽人。持戒茹素念佛礼拜。年老疾病犹不就枕。诵弥陀经十万过。谓家人云。佛来接我。言讫作礼即便坐逝。欲别利行人。时在道味山。夜梦西方异光幡华天乐。空中声云。唐世良已归净土。
　　陆伟。钱唐人。为州都掾。中年厌世念佛。率众结法华华严二社。各百许人。其法各人在家诵经一卷。日终就寺读诵。终日而散。如是二十年。遂成大会。尝手书法华华严楞严圆觉金刚金光明等经。晚年子孙雕落更无余累。忽一日易衣端坐。念佛而化。
　　李彦通。家会稽为锻师。因开元系念往预其会。忽悟世无常。归心净业。一朝得疾。遽云。我游行净土见二门扃鐍甚固。逡巡之际。见利行人开门引入。见莲池楼阁佛菩萨众。遂请睎经道果二行人。至卧榻前说法策道。举家念佛西向坐逝。
　　陆浚。家钱唐。少事公门。久之弃去。以净土为业。预西湖系念会。每对佛忏悔必至垂泪道友相见说净业因缘。才十余句。便悲咽感叹。惟恐此生之不度。三昧之不成。往生之未谐。我佛之未见也。临终得病。请圆净律师说净土法门讽观经至上品。净谓之曰。此时好去。浚曰。众圣未齐且待少时。即起就竹床面西端坐。顷刻化去。
　　冯珉。上虞人。少事游猎。有巨蛇为乡民害。珉持槊往从之。见蛇在岩下与黄特相持。珉推巨石压之。蛇竟死。后每思之虑蛇为怨对。乃求佛解释。投志西方修忏念佛。如是十载。一夕请同修社人。相助讽弥陀经念佛号。次诵普贤忏罪偈愿往生偈。即端坐合掌而终。
　　潭州黄打铁每用工时。常念佛不绝。一日无病。托邻人书偈云。日夜丁丁当当久炼成钢。太平将近。我往西方。即座而化。
　　计公。四明桃源铁工也。年将七十两目丧明。里中昝学谕。以擘窠图印施劝人念佛。计公初受一图念满三十六万声。念至四图两目了然。如是三载。念满十七图。一日念佛忽气绝。半日复苏曰。我见佛菩萨令分六图与昝学谕。是劝导之首分。一图与李二公。此是俵图之人。嘱其子往谢学谕。言讫沐浴西向坐逝。
　　徐六公。嘉兴农夫也。翁婆蔬食设像系念。如是四十年。屡梦游净土。预作一龛。临行之日易布衣草屩。入龛端坐。顷之即曰。佛来迎我。泊然而化。
　　沈三郎。家临安。商贾为业。晚年回心念佛。一日病请僧讲弥陀经设尊像。日夕西顾。忽易衣而终。须臾缩膝欲起坐。二子以易龛为难。曳胫令直。经半日欲敛。忽举手出帛被矍然而坐。举家惊避。二子急前扶卫。恐其子曳胫以肘节捶之。子曰。助父坐脱耳。荼毗有白鹤二十九只飞翔云表。久之西去。

　　往生女伦传

　　隋文帝皇后。心敬大乘常持佛号。临终之夕异香满宫。时尼大明与后最爱。每念佛时。先著净衣口含沉香。忽众闻沉香气满室异常。顷之有光明如云来迎。向西而去。
　　荆王夫人王氏。元祐中事西方甚精。恪独一妾懈慢。夫人将逐之。其妾悲悔极加精进。一夕异香遍室。无疾而终。夫人忽梦。妾起居叙谢。因夫人训责今获往生。夫人曰。西方可往不。妾曰。但随妾行。夫人随之。见二池皆白莲华。或荣或悴。妾曰。此皆世间发心修西方人也。人间才发一念池中即生一花随其勤堕荣悴各异。中有一花朝服而坐。其衣飘扬随风消散。即见宝冠璎珞庄严其身。妾曰。此杨杰也。又有一花朝服坐上。其花稍悴。曰此马玗也。复前导数里。遥望金坛光明交彻。妾曰。此夫人化生处上品上生也。徐访杨杰则已亡。马玗则无恙。后夫人于生日秉炉焚香。观音阁伫立而化(荆王楫徽宗之子)。
　　吴氏县君。都官吕宏妻。宏因异僧劝发妙悟佛理。吴氏阅金刚经颂亦契空寂。夫妇斋戒四十年。吴氏忽见巨迹三双。皆金莲花。数日又见其膝。又数日见其身。数日见其面目。即佛菩萨三圣人也。及见殿阁境界清净。男子人问彼。佛如何说法。曰我得眼通未得天耳。如是三年。一夕微恙。自言。吾将西归。言讫而逝。尝事观音列瓶缶数十以水满中。手持杨枝诵咒必见观音放光。灌诸器中。病者饮之必愈。世因号观音县君。
　　蔡氏县君。居武林。早年孀居。持经念佛。每旦礼像。逾二十年。忽见金莲花现空中。遽索平时修行课目。卷而怀之。安坐而逝。
　　冯氏。少师珣之女。承宣使陈思恭之妻。少多病。从慈受深禅师受教持斋。诵佛逾十年益精进。谓族党曰。清净界中失念至此。支那缘尽行即西归。一夕语侍者曰。吾神游净土获礼三圣。夫闻其语即相陪念佛。右胁安卧而逝。三日之间妙香芬馥。
　　陆氏宜人家钱唐。朝请王玙妻。常诵法华晚年尤笃。净土礼忏一会念佛万声。凡三十载因微疾忽闻天鼓自鸣。人方惊异。即面西端坐而化。两手结印。续净土传陆师寿者即其侄也。
　　朱氏如一。钦成朱后之侄。归于四明薛君。绣法华经一部十年而成。至化城喻针锋缀舍利如粟连获数十粒。一字一拜。礼法华者三。于经首题别致八万四千拜。诵法华经三月而通。刻擘窠图劝人念佛。满十万声。所化二十万人。独朱氏。旦夜诵之不可以数。绍熙四年为宝幢藏绣经。迎归南湖。饭千僧为庆赞。是年微疾。请僧念佛。忽起加趺。薛君曰。吾家无是法。于是右胁吉祥而化家人梦乘彩云向西而去。
　　楼氏慧靖。四明扬帅楼璹之孙。适寺簿周元卿。尝披味传灯发明见地。尤以净业为真修。晚年被疾忽见莲台紫色化佛无数。异香满室。以语家人亟令念佛顷刻而化。
　　周氏妙聪。周元卿之女。每感母氏华台往生之瑞。尝诵经念佛愿生安养。病中请僧行忏。自见其身著新净衣在楼阁上作礼念佛。谓家人曰。汝辈当勤修净业。吾当于净土待汝。即右胁吉祥向西而亡。
　　秦氏净坚。家松江。厌恶女身与夫各处精持斋戒。阅华严经法华光明般若无虚日。晨昏修弥陀忏。日礼佛千拜。久之有光明入室中。面西念佛安坐而化。
　　郑氏净安。家钱唐。念佛诵经日无虚度。后得疾祷之于佛。闻空中声云。汝行有期无得自怠。又见佛身金色。即奋身起面西端坐。令男僧义修讽阿弥陀经。倏然而化。其女梦母报曰吾已得生净土。可说修师令知。
　　于佛子秦氏净乐。家钱唐。其夫姓于。卖鱼为业。有男贩私商。常遭官事。秦氏愁苦。几欲沉身于江。遇净住寺照师。劝之曰。有此烦恼宿世怨家。枉自沉江不如念佛。秦氏醒然回心。即烬一指誓长斋三白。念佛十年不怠。见一切人皆称佛子。一日请戒行人讽观经。每一观诵佛千声。至像观忽焉而化。
　　四明黄氏。早丧夫归父舍修净业。临终称佛结印履地徐行。俨然立化。家人筛灰于地以验生处。见莲花一朵生于灰中。
　　钱唐袁氏。因往灵芝受菩萨戒。即断晕酒进修净业。一家皆服其化。二十年不渝初志。一日病中请圆净律师说法。忽见佛菩萨众现前。端坐而化。
　　钱唐陈氏媪。从灵芝受菩萨戒。专心念佛日课千拜。常有舍利散经案上。临终见化佛来迎。顾旁人语未及半。已凝然不动矣。
　　武林王氏。常诵法华念佛求度。一旦见菩萨大身住立空中。遂连声称菩萨高大菩萨高大。又云。恐女人足秽难升花台。语毕而化。
　　四明孙氏。寡居斋戒。礼诵念佛三十年不懈。手制衣衾鞋袜施僧不记其数。一日微恙。见异人立床前曰。宜勤精进。又梦八僧绕行忏室。身挂缦衣随僧行道。遂沐浴净衣。请僧行忏。于大众前端坐诵经。至一心不乱。左手结印奄然而化。远近皆闻空中奏乐。
　　上虞胡长婆李氏。夫丧后。日夜高声诵弥陀经。凡十余年。一旦有僧覆以绯盖。告之曰。汝今月十五日夜子时去。问师何人。答曰。我是汝念者。婆遂会别诸亲。至时果有异香光明。即端坐而逝。七日火化。齿如雪玉。舌如红莲。睛如蒲萄。皆精坚不坏。舍利不可以数。次日焚处生一花。如白罂粟然。
　　安吉王氏女。日诵弥陀观音金刚诸经念佛求度。母病亡。既敛恶血流滴。女发誓曰。若我孝心真实。愿臭气不生。言讫流血即止。以舌舐漏处。绝无秽气。父娶后室与同修净业。女得疾请僧说净土观法。忽索衣吉祥而卧。手揽观音手中幡。寂然不动。继母筛灰于室以验受生。见灰中印出莲花数朵。
　　钱唐盛氏。日课观经诵佛不辍。一日病中浴毕面西。问家人云。闻磬声乎。净土众圣且至。已而合掌喜跃曰。佛菩萨已至。观音手执金台。如来接我登座。即奄然而化。
　　钱唐沈氏。念佛十余年。日加精进。命工画八尺弥陀像。病中安设床前。欣然曰。我何多幸。即请僧念佛相助。忽曰。见一僧长大授我金座。遂座前方执锦褥角。其座即行。恐有障缘。望众更为念佛。众皆勇猛厉声。良久复云。念佛功德已登金台。此去不回矣。即瞑目而逝。
　　长安姚婆。因范行婆劝念佛。临终见佛菩萨来迎。婆言。未与范婆相别。请暂驻少时。须臾范至。佛尚住空中。具言所见胜异。执手而化。
　　汾阳约山翁婆。每日嗟叹。世间无常无一可乐。月晦必请僧二员永夜念佛。翌旦设斋婆手自营办。临终之夕。咸见佛光入室。宝盖覆于庭上。婆忽迁化。
　　汾阳裴氏女。专心念佛。以小豆为数。积满十三石。报尽之日。索火烧香。口云。佛以花台与我。今当往生。
　　汾阳温静文妻。病在床上。夫劝令念佛。二年不绝声。谓夫曰。我已见净土佛菩萨。后月当去。至期见金莲花如日轮。
　　醴泉孟氏女。久缠重病。沙门劝令念佛三年。谓夫曰。可急报诸亲令来相送。暨毕集女焚香与众念佛。见空中执锡沙门曰。汝当往生。已而佛菩萨至幡华排空。忽然迁化。
　　汾阳梁氏女。两目俱盲。遇沙门劝令念佛。越三年双目开明。后忽见佛菩萨幡盖来迎。即日命终。
　　念佛道者陈氏。赜禅师之母。师住广平普会。迎侍方丈东室。翦发为出家相。朝夕念佛。四众称为道者。后病中集缁素鸣磬念佛。两日忽合掌瞻像。泊然而化。明日顶温面色鲜白。师前一日梦母谓曰。我见尼师十余来相召。师应之曰。此往生之祥。言已坐灭。面色变白。至是果然。
　　吴兴陈氏。受持斋戒。诵法华五千部。金刚弥陀诸经各一藏。念佛满三十年。一日不食。家人问欲何所须。答云。欲求见佛。言讫右胁而化。
　　会稽胡氏净安。礼阿弥陀佛八万四千相好者四会。偶微疾。见佛来迎。安庠坐逝。路人闻空中乐声隐隐西去。
　　钱唐孙氏女。常念佛持咒。因病请清照律师至。谓曰。久病厌世愿求往生。师为谈净土因缘大喜。至夜梦师持药一盏。服之流汗。身心轻安。三日后语侍人曰。迦叶尊者来此。好金莲华座。即瞑目结印而化。
　　仁和郭氏妙圆。长斋念佛。诵法华弥陀经及二忏。常谛观落日对想西方。忽空中告云。郭妙圆决生净土。清照亨律师。即其兄。尝往寺中建系念会。作百僧斋庄严净土。临终之际请亨师说法。求佛接引。即时端坐凝然不动。
　　周行婆。家太平州。蚤年念佛专注。一夕互跪念佛。泊然而化。邻人见数僧自婆家出引婆腾空而去。
　　钱唐龚氏。昼夜念佛诵弥陀经。偶得疾。请亨律师指示西归。讲说未终端坐而化。老妾干氏亦念佛不辍。一夕梦龚氏告曰。我已得生矣。汝后七日亦当往生。至期果逝。
　　嘉禾钟婆。日诵弥陀经十卷。余时念佛。二十年为常课。一日语其子曰。见大白莲华无数。一妇人端正好衣立我前。又众僧在此何以供养。子云不见。遂无语端坐耸身而化。
　　潮山黄婆。持金刚法华专心念佛。暑中忽得痢疾。但饮水不食。邻庵沙门善修常建念佛会。婆病中欲请修。修梦婆来。谓曰。将往西方。修未以为异。越二日婆西向念佛十声。端坐而化。远近皆见红霞覆婆之屋。
　　霅川朱氏。念佛三十年。每读金刚经以为圣贤在此不敢踞坐。后忽不食四十日。唯饮水念佛。先梦三僧入室各执莲华谓曰。我先为汝种此莲华。汝却归来。既觉喜悦。乃请僧众念佛为助即就座而化。
　　四明净心女。不知姓。刺血自画佛菩萨三圣像于罗木板凡一千片。普散与人。上有正信女净心题云。愿所修净业速获成就。不入母胎化生莲沼。后不知所终。
　　嘉禾周氏。适庶民孙氏。同翁婆常时念佛。感室中佛像有光如萤。或现鲜华。或现佛菩萨像。三时必闻天乐或空中诵经声。
　　常熟陶氏。寡居常持普门品。梦白衣人授以莲华令食之。又梦梵僧授以弥陀经。觉即能诵不假师授。一夕帐幌光明有弥陀像立经函上。每诵经时必于卷上迸出舍利。积以成合(已上三人。生前胜相若此。临终必得往生。殆不能委知耳)。
　　项氏妙智。四明鄞人。寡居二女悉令为尼。同居杨氏庵。见人唯劝念佛。晚岁偶疾。谓女尼曰。多有尼僧相待西归。乃请人念佛。忽曰。我欲坐化错与作棺也。女曰。佛用金棺无嫌也。母喜讽上品观。转身面西。两手作印微笑而逝(绍定六年)。
　　沈氏妙智。四明慈溪居。自幼蔬食念佛。长归章氏。未尝中废。施米贷被以济饥寒。常诵弥陀经为日课。一夕微病念佛尤力。忽见佛菩萨居士长者拥立目前。灯光千点累累然状如虹桥。即日右胁吉祥凝然不动(端平二年)。
　　沈铨家钱唐。同妻施氏专心净土。请照律师依观经绘九品往生图。印施般若经。供佛饭僧。径山天宁五刹皆建大殿像。平时诸善悉用回向铨及施氏前后命终。皆感化佛持锡接引西去。

　　往生恶辈传

　　长安京姓本为屠。因善导和上劝人念佛。满城断肉京嫉之持刀入寺。兴杀害意。导指示西方现净土相即回心发愿上高树念佛。堕树而终。众见化佛引天童子从其顶门而出(天童即其识神)。
　　长安张钟馗杀鸡为业。命终见绯衣人驱群鸡至唱言啄啄即四向上啄两目。血流痛不堪忍。有沙门弘道。见之为设像劝令念佛。忽觉香气满室群鸡散去。即端坐化云。
　　长安张善和。杀牛为业。临终见牛数十来云。汝杀我。善和告妻。急请僧即为说观经。若有众生作不善业应堕恶道善友告令至心具足十念。称南无阿弥陀佛。除八十亿劫生死之罪。即得往生极乐世界。善和大叫云。便入地狱也。即以左手擎火右手捻香。转身向西厉声念佛。未足十念即云佛来也。已与我宝座。言讫而终。
　　金奭。家会稽业网鱼。因天华寺利行人结生莲社。蒙劝念佛。顿弃前业。日持佛万声。久之告家人云。我已见佛菩萨至门。已见金莲华来迎我矣。即坐竹床结印而化。远近皆闻异香。
　　吴琼家仁和。先为僧。因家务还俗。两娶生二子。屠酤庖脍无所不为。遇造食杀鸡鸭以手提起。唱云。阿弥陀佛子好脱此身去。每切肉时。口常念佛。及教村人念经修忏。忽眼上生瘤如鸡子大。常切忧怖。乃造草庵独居。旦夜系念。依普贤行法发露忏悔。一日无病往诸家言别。来日去也。次日请道友念佛相助。将布衫换酒。饮讫大叫云佛来也。即便命终。

　　往生禽鱼传

　　裴氏鹦鹉。唐成都尹韦皋记曰。人有献鹦鹉者　河东裴氏谓。此鸟名载梵经。智殊常类常狎而敬之。始告以六斋之禁及午后非时。终夕不食。或教以持佛名号。仰首奋翼若善承听。每清晨永夜发和雅音。阿弥陀佛声声相续。一日有憔悴容。训养者鸣磬而告之曰。将去此而西归乎。每一击磬一称佛。十击磬而十念成。敛翼委足掩然而绝。案释典十念成往生西方。又云。得佛惠者没有舍利。遂命火焚之。得舍利十余粒。贞元十九年九月记。
　　长沙鸜鹆。元祐间长沙郡人养一鸜鹆。俗呼八八儿者。偶见僧念阿弥陀佛。即随口称念。旦暮不绝。因以与僧。久之鸟亡。僧具棺以葬之。俄口中生莲华一枝。人为颂曰。有一灵禽八八儿。解随僧口念阿弥。死埋平地莲华发。我辈为人岂不知。
　　天台鸜鹆。黄岩正等寺观师畜一鸜鹆。常随人念佛。后则常念阿弥陀佛不待教导。一日立死笼中。乃穴土以葬之。舌端生紫色莲华。大智律师为颂之。有立亡笼闭浑闲事化紫莲华也大奇之句。
　　刘成鱼。唐天宝中当涂渔人刘成李晖。载鱼往丹阳泊舟浦中。李他往。刘遽见舡上大鱼振鬣摇首称阿弥陀佛。刘惊奔于岸。俄闻万鱼俱跳跃念佛。声动天地。刘大恐尽投鱼于江。李至不信。刘即用己财偿之。明日于荻中得钱万五千(十五贯也)题云还汝鱼直。

　　往生续遗

　　慧海。隋大业时居江都安乐寺。专心净业。得齐州道诠所遗无量寿佛像。殷勤礼忏。像忽放光。自是恳求往生愈切。一日面西趺坐。念佛而化。
　　马子云。唐时举孝廉为泾县尉押租纲。赴京遇风船溺被系。乃专心念佛五年。后遇赦因入南陵山寺持一食斋。忽谓人曰。吾一生坎轲。遂精持内教。今西方业成。行当往生安养。明日沐浴新衣。端坐合掌。异香满户。喜曰。佛来迎我。言毕而没。
　　于昶。唐天后朝任并州录事。昼决曹务夜判冥司。每知灾咎阴为之备。都不形言。凡六年。丁母艰。持金刚经。更不复为冥吏。至八十四将终。忽闻奇香。遽谓左右曰。有圣人迎我往西方。即念佛而没(报应记)。
　　魏世子。宋时梁郡人。奉佛精进。唯妇不信。女病死七日再省。即升高座诵无量寿经。下启父言。儿去便往无量寿国。儿及父兄池中已有芙蓉大花当生其中。唯母独无。不胜此悲。故归启报语竟复绝。母自是亦信法教(冥祥记)。
　　葛济之。句容人。稚川之孙。故世事神仙。妻纪氏存诚佛法。旦夜不替。方织之次见云日开明。投梭仰望。见西方如来真形幡盖映天。心独喜曰。经说无量寿佛今得瞻见。便头面作礼。及引济之同瞻。尚见半身。俄而隐没。厥后夫妇念佛相继而化(冥祥记)。
　　释文慧。居嘉禾青龙。诗律高古与北峰印公为友。北峰亦好吟。慧夺笔责之曰。吾兄大法柱石。何必为此。北峰感之遂折节为学。卒为闻人。慧专志净业。至老益厉。临终闻空声。云中品中生。
　　释慧明。号晦庵。学于慧光僧录。晚依菁山常照寺。与至叶修净业。日课法华楞严圆觉。持弥陀圣号以万数。庆元己未春示疾。谓弟子曰。吾学大乘求生净土。今遂愿矣。乃累足坐逝。众闻天乐西来徘徊顶上。荼毗之余。五色舍利。不可以计。
　　释智廉。居上虞化度寺。初遍参宗门。晚节一意西方。庆元改元秋八月。书偈别众曰我梦中见阿弥陀佛大众围绕而说法云。诸上善人当须专修净业。来生我国。说已即隐。我既见相往生必矣。即回身西向作印坐逝。
　　李秉。绍兴中官也。领御药院。初学禅于净慈辉自得有省发。晚阅龙舒净土文。日课佛号。与其子阁长元美殿长林师文等数十人。结净业会于传法寺。久之感疾。忽见弥陀佛以金圆光戴其首。越七日又见金华满房。乃嘱付亲眷。书偈端坐。结印而终。
　　阎邦荣。池州人。因僧劝修西方。持决定往生咒。每旦向西一诵千遍。或率众同持。如是二十年。绍熙元年春。偶闻异香连日不消。家人夜梦二青衣侍立邦荣之侧。其子又梦。弥陀放光遍照堂宇悉作金色。数日面西趺坐课佛。忽起曰。我去矣。行数步。舒手结印。微笑立化。

　　佛祖统纪卷第二十八(终)


　　往生高尼传

　　宋道场法盛法师　宋丹阳道爰法师　宋金陵法藏法师　唐积善净真法师(长安)　唐庐山悟性法师　宋钱唐能奉法师　宋四明慧安法师

　　往生杂众传

　　隋汶水二沙弥　宋雍州童行师赞　宋钱唐童行昙远　宋会稽大善童行　宋仁和倪道者

　　往生公卿传

　　唐太傅白居易　唐观察使韦文晋(石晋)　翰林学士张抗(翁儿附)　宋少师钟离瑾(母任夫人附)　宋朝请钟离景融(瑾之子)　宋崇道钟离松(附景传)　宋主客杨杰　宋侍郎马亮　宋朝奉马玗(亮之子妻王氏附)　宋宣义马永逸(玗之子)　宋宣义胡[門@重]　宋朝散葛繁　宋侍郎王古　宋司谏江公望　宋朝散王衷　宋助教张迪　宋通判贾纯仁　宋县令梅汝能　宋给事中冯[木*戰]　宋侍郎吴秉信　宋丞相钱象祖　宋司士王仲回　宋处士庾诜　宋龙舒王日休　宋居士房翥　宋儒士孙抃　宋居士王阗　宋居士孙忠　宋学谕晷定国　宋昼锦楼汾

　　往生士庶传

　　隋恒州宋满　梁东平高浩象　唐法忍山老人　唐荣阳郑牧卿　唐长安张元祥　唐长安李知遥　唐京口元子平　宋天台左伸　宋武林范俨　宋钱唐沈铨(妻施氏附)　宋钱唐孙良　宋仙潭姚约(景懿法师附)　宋松江梅福　宋霅川胡皓　宋会稽唐世良　宋钱唐陆伟　宋会稽李彦通　宋钱唐陆没　宋上虞凭珉　宋潭州黄打铁　宋四明计打铁　宋嘉兴徐六公　宋临安沈三郎

　　往生女伦传

　　隋文帝皇后　宋荆王夫人王氏(侍妾附)　宋马朝奉妻王氏(见马玗传)　宋吕都官妻吴氏　宋武林县君蔡氏　宋陈承宣夫人冯氏　宋王朝请妻陆氏　宋钦成后侄朱氏　宋周寺簿妻楼氏　昼锦楼君妻周氏　宋松江秦氏　宋钱唐郑氏　宋钱唐于佛子　宋四明黄氏　宋钱唐袁氏　宋钱唐陈媪　宋武林王氏　宋四明孙氏　宋上虞胡长婆　宋安吉王氏　宋钱唐盛氏　宋钱唐沈氏　宋长安姚婆　宋汾阳约山婆　宋汾阳裴氏　宋汾阳温氏妻　宋醴泉孟氏　宋汾阳梁氏　宋念佛道者陈氏(迹禅师母)　宋吴兴陈氏　宋会稽胡氏　宋钱唐孙氏　宋仁和郭氏　宋太平周行婆　宋钱唐龚氏(侍妾于氏附)　宋嘉禾钟婆　宋湖山黄婆　宋霅川朱氏　宋四明净心女　宋嘉禾周氏　宋常熟陶氏　宋四明项氏　宋慈溪沈氏

　　往生恶辈传

　　唐长安京姓(屠业)　唐长安张钟旭(杀鸡)　唐长安张善和(杀牛)　宋会稽金奭(渔捕)　宋仁和吴琼(屠酤)

　　往生禽鱼传

　　唐裴氏鹦鹉　宋长沙鸜鹆　宋观师鸜鹆　宋刘成鱼
　　本朝飞山戒珠始集往生传。厥后侍郎王古加以续传。南渡以来钱唐陆师寿又增续之。四明默容海印复为续于后。凡二儒二释继成此书。今并删削繁文。独著平时念佛临终往生之验。俾修净业者有所慕焉。

　　往生续遗
　　·隋江都慧海法师



　　佛祖统纪卷第二十九

　　　　宋景定四明东湖沙门志磐撰

　　诸宗立教志第十三


　　达磨禅宗

　　初祖达磨圆觉禅师　二祖慧可大祖禅师　三祖僧璨镜智禅师　四祖道信大医禅师　五祖弘忍大满禅师　六祖慧能大鉴禅师
　　直指人心见性成佛。至矣哉。斯吾宗观心之妙旨也。谓之教外别传者。岂果外此为教哉。诚由此道以心为宗离言说相故。强为此方便之谈耳。不然何以出示楞伽令览教照心耶。何以言大乘入道藉教悟宗耶。为同此宗撰达磨禅宗志(览教照心见本志。藉教悟宗见达磨入道四行)。
　　初祖菩提达磨。南天竺香至王子。出家之后遇二十七祖般若多罗。付以大法。谓曰。吾灭后六十年当往震旦行化。多罗既亡。师演道国中。久之思震旦缘熟。即至海滨寄载商舟。以梁大通元年达南海(旧云。普通八年者误。南海广州)刺史萧昂表闻。诏入见。上问曰。朕造寺写经度僧有何功德。师曰。人天小果耳。上曰。何谓大乘功德。师曰。净智妙明体自空寂。如是功德不于世求。上曰。如何是圣谛第一义。师曰。廓然无圣。上曰。对朕者谁。师曰。不识。上不契。师遂渡江。上后以问志公。公曰。陛下还识此人不。上曰。不识。公曰。此是观音大士。传佛心印。上欲遣使召之。公曰。阖国人去他亦不回(圆悟云。志公已化去。十余年达磨方至。何云同时。今秖要知大纲而矣)师既入魏。止嵩山少林寺终日壁观(魏孝明武泰元年也)帝闻师异迹。三诏不至。就赐摩纳袈裟金钵银水瓶。师面壁九年将示灭。命其徒曰。时将至矣。盍各言所得乎。道副曰。不执文字不离文字而为道用。师曰。汝得吾皮。尼总持曰。我今所解如庆喜见阿閦佛国。一见更不再见。师曰。汝得吾肉。道育曰。四大本空五阴非有。无一法可得。师曰。汝得吾骨。慧可礼三拜依位立。师曰。汝得吾髓。复顾谓可曰。世尊以正法眼藏付嘱大迦叶。展转传授以至于吾。吾今付汝。汝当护持。并授袈裟以为法信。曰后二百年衣止不传。法周沙界。听吾偈云。吾本来兹土。传法救迷情。一华开五叶。结果自然成。又曰。吾有楞伽经。是如来心地要门。可以照心。乃往禹门千圣寺端坐示寂。即大统元年十月五日也。门人奉全身葬熊耳山定林寺。明年使者宋云西域回。遇师手携只履翩翩独迈。云归为言。门人开圹视之。唯空棺只履。师每以大乘入道理行二门。以诲学者(二门见传灯录)。
　　唐代宗朝谥圆觉禅师。塔曰空观(昉师辨祖书云。智炬撰宝林传。谓只履西归立雪断臂传法。偈谶候语。皆与僧传不同。或者谓后人附托之辞)。
　　二祖慧可(旧名神光)武牢姬氏。事达磨六年。一日问曰。诸佛法印可得闻否。磨曰。诸佛法印匪从人得。师曰。我心未安。乞师安心。磨曰。将心来与汝安。师曰。觅心了不可得。磨曰。与汝安心竟。初达磨以楞伽四卷授之曰。仁者依行自可得度。师告弟子曰。此经四世后转成名相。一何可悲。师既传法僧璨。谓曰。吾有宿累今当偿之。遂往邺都行化。隋开皇十二年。于管城正救寺谈无上道。有和法师先讲涅槃经。学徒稍稍引去听法。和不胜愤。谗於邑令加以非法。师怡然委顺而终。年一百七。塔磁州汾阳县。唐德宗朝追谥太祖禅师。
　　三祖僧璨。初以白衣见二祖。问曰。弟子身缠风疾。请师忏罪。祖曰。将罪来与汝忏。师曰。觅罪了不可得。祖曰。与汝忏罪竟。宜依佛法僧。师曰。今见和上已知是僧。未审何以名佛法。祖曰。是心是佛。是心是法。法佛无二。僧宝亦然。师曰。今日始知罪性不在内外中间。其心亦然。佛法无二。祖大器之。即为剃发具戒已毕。复告之曰。达磨大师以正法眼藏密授于吾。吾今付汝。及以信衣。汝当护持。属周武废教。往来司空山积十余年。隋开皇初居皖公山。传法道信。优游江国。大业二年复还旧山。为众说法。合掌俨立而逝。葬于山谷寺。唐玄宗朝。追谥镜智禅师。
　　四祖道信。蕲州司马氏。初为沙弥遇三祖。问曰。愿和上与解脱法门。祖曰。是谁缚汝。曰无缚。祖曰。何为更求解脱。师言下大悟。既具戒。三祖授以衣法。武德中居破头山。正观中太宗三诏令赴京师。并以疾辞。帝命使者曰。若果不起即取其首。使谕旨师引颈受刃。使回以闻。帝弥加敬重。就赐珍缯以遂其志。师已传法弘忍永徽二年九月安坐而化。塔于东山黄梅寺。唐代宗朝追谥大医禅师。
　　五祖弘忍。蕲州黄梅人。母周氏(栽松道者。托胎周氏女事。已备载通塞志)师为童子。于道上遇四祖。问之曰。子何姓。答曰。姓即有。不是常姓。祖曰。是何姓答曰。是佛姓。祖曰。汝无姓耶。答曰。性空故无。祖默然识之。即诣其母语令出家。既传法嗣居东山。咸亨中传衣法与慧能。后四年示寂。塔于东山。代宗朝追谥大满禅师。
　　六祖慧能。新州卢氏。采薪养母。常入市闻客诵金刚经。问曰。从谁受。曰黄梅忍大师。云读此可以见性成佛。能遂辞母至韶州。与刘志略为友。志略姑为尼。常读涅槃。师暂听即说。尼因问字。师曰。字即不识。义则任问。尼曰。字尚不识。何能达义。师曰。诸佛解脱非关文字。尼异之。号为行者。居人瞻礼请住宝林。咸亨中至黄梅。祖问何来。答曰。岭南。祖曰。欲须何事。曰唯求作佛。祖曰。岭南人无佛性。曰人有南北。佛性岂然。祖异之。谓曰。著槽厂去。乃入碓坊抱石而舂。经八月五祖俾众各述一偈。若语意冥符则传衣授法。时众七百。上座神秀。乃于廊壁书偈云。身是菩提树。心如明镜台。时时勤拂拭。莫遣有尘埃。师闻之曰。美则美矣。了则未了。至夜命童子写偈壁间曰。菩提本无树。明镜亦非台。本来无一物。何假拂尘埃。五祖知之。夜令人召师。告之曰。佛以正法眼藏展转传授。吾今授汝并以信衣。昔达磨初至。故传衣以明得法。今信心已熟。衣乃诤端。止于汝身勿复传之。师礼足持衣而出。通夕南迈。时道明上座闻之。即率人追至大庾岭。明先至。师掷衣石上曰。此衣表信。岂当力争。明举之不动。乃曰。我来求法非为衣也。师曰。不思善不思恶。正恁么时阿那。个是明上座本来面目。明当下大悟。礼拜问曰。上来密语密意外。还更有意旨否。师曰。我今所说即非密。若反照自己密在汝边。明礼谢而回。仪凤元年至南海。遇印宗法师于法性寺。暮夜风飏刹幡。二僧对论。一云幡动。一云风动。师云非风幡动。心自动耳。印宗异之。请受禅要。因出信衣令众瞻礼。印宗即为剃发。请智光律师于本寺。临坛授满分戒。此坛是宋求那跋摩所造。尝记云。后当有肉身菩萨来此受戒。梁真谛于坛侧手植二菩提树。记云。百二十年后。有大士于此树下说无上道。师乃坐树下。大开东山法道。宛如宿契。明年归韶州宝林(即曹溪也)神龙元年诏师入见。师上表辞疾。先天二年复归新州国恩寺。既而示寂。弟子奉灵体反葬于曹溪。师化韶阳秀化洛下。南能北秀自此而分。上元元年肃宗遣使请衣钵入内供养。永泰元年。代宗梦师请衣钵还山。乃遣刘崇景顶戴而送。宪宗朝谥大鉴禅师。
　　述曰。六祖之后为二派。一曰青原思。思传石头迁。其下为曹洞云门法眼。一曰南岳让。让传马祖。其下为临济沩仰。是为五家宗派。道一而已。而言五其宗者。由人世心病益多故治法屡为之变。一棒一喝一唱一和机用纵横。殆不可以一律齐。犹应病与药之义。汾阳作广智歌明十五家宗风。是盖示后人以遍参之意。可不知乎。

　　贤首宗教(附李长者)

　　初祖终南法顺法师　二祖云华智俨法师　三祖贤首法藏法师　四祖清凉澄观法师　五祖圭峰宗密法师　长水子浚法师　慧因净源法师　能仁义和法师
　　铠庵之评谓。法界观别为一缘。谓五教无断伏分齐。然则若教若观。徒张虚文。应无修证之道。至若清凉之立顿顿。浪言超胜法华(观师判华严为顿顿。以天台判兼别。失如来意。又谓。华严是菩萨请超胜于法华也)。
　　圭峰之释修门。未免妄谈止观(密师注法界观修字云。止观熏习造诣。铠庵质之云。不知是何止观。若次第者。到何位断何惑显何理。若一心者。何位圆融而修。何位圆融而证)自余著述。矛盾尤多(贤首既自立五教。至起信论明观法。则云。修之次第。如天台摩诃止观。清凉既宗贤首。及疏华严。则引用天台性善性恶三观三德一念三千之文。然则教之与观。进退两失)欲别其源。撰贤首宗教志(贤首华严疏。起信钞。圭峰圆觉疏。长水楞伽疏。所立义门。亦觉不同)。
　　法师法顺。万年杜氏。十八出家。师因圣僧道珍受学定法。凡世间聋哑。遇之者必能闻能语。至于驱园圃虫诫恶性马。德及异类所不可测。唐太宗诏问。朕苦劳热。师之神力何以蠲除。师曰。圣德御宇微恙奚忧。但颁大赦圣躬自安。上从之疾遂瘳。因锡号曰帝心。师每游历郡国劝念阿弥陀佛。著五悔文赞咏诤土。路逢神树鬼庙即焚毁之。正观十四年十一月十五日。坐亡于南郊义善寺。双乌入房异香留室。塔肉身于樊川北原。有弟子谒五台。抵山麓见老人。语曰。文殊今往终南山。杜顺和上是也。弟子趋归。师已长往。至今关中以是日作文殊忌斋。师著法界观门一卷。妄尽还源观一卷。专弘华严。以授云华智俨。俨授贤首法藏。其教遂行(此中当有智俨法师传。本纪原文遗失)。
　　法师法藏。其祖康居国(在葱岭铁门北境居音渠)人来居长安。藏年十六。诣四明阿育王舍利塔。炼一指誓学华严。则天朝为沙弥。策名宫禁。通天元年诏于太原寺开华严宗旨。感白光昱然自口而出须臾成盖。万众欢呼。都讲奏其事。则天有旨命京城十大德为授满分戒。赐号贤首戒师。诏入大遍空寺。佐实叉难陀译华严经。圣历二年十月诏讲于佛授记寺讲堂。京师地皆震动。即日召对长生殿。师乃指殿隅金师子谓大经理深事广文博义幽。非入理圣人。无以达其奥。是以立见边之喻。晓无涯之法。以况法界体。师子喻法界用。其中立为五教。一愚法声闻教。二大乘始教。三大乘终教。四大乘顿教。五一乘圆教。则天豁然领解。乃著其说为金师子章。睿宗受内禅。请师授菩萨大戒。师粪衣粝食。讲华严三十余遍。楞伽密严梵网经起信论等十部。皆为义疏。先天元年十一月终于大荐福寺。赠鸿胪卿。葬神和原。师既亡。弟子慧苑。悉叛其说。灭后百年而得澄观。
　　铠庵曰。愚法小乘不说转小成衍。又无别圆被接及法华开显。则将毕世愚矣。始终圆顿四教。皆无断伏修证分齐。至说起信论观法。则云。修之次第如天台摩诃止观。岂非有教而无观耶。
　　法师澄观会稽人。夏侯氏。出家于应天寺诵法华经。十四得度。乾元中学律于栖霞澧师。受南山行事于昙一。受菩萨戒于常照。传关河三论于玄璧。江表三论之盛始于此。大历初于瓦官传涅槃起信论终南法界观法藏还源记。复造东京受杂华于大诜。十年从荆溪习止观法华维摩等疏。谒牛头忠径山钦洛阳无名。咨决南宗禅法。谒慧云明了北宗玄理。此土儒墨。竺干梵书。诸部异计。四韦五明。显密仪轨。莫不旁通博综。十一年巡礼五台峨眉。俱瞻瑞相。还居京师大华严寺。专行方等忏法。仍讲华严大经。造新疏二十轴。德宗诞节。召讲经内殿。以妙法清凉帝心。遂赐号清凉法师。紫纳方袍。礼为教授和上。敕礼部尚书李诜。备礼奉迎。与罽宾般若三藏。译乌荼国所进华严经。帝亲预译场。一日不至。即差僧如比丘法。说欲云。皇帝国事因缘如法众事与欲清净。元和五年宪宗问华严法界宗旨。豁然有得。敕有司铸金印。加号大统清凉国师。开成三年三月六日示寂。寿一百二岁。腊八十三。葬终南石室。塔曰妙觉。师身长九尺四寸。手垂过膝。夜目发光昼仍不瞬。才供二笔日记万言。尽形一食宿不离衣。历九朝为七帝门师。荆溪与江淮四十僧。礼觐五台。师领徒万指。出郊远迎。美其尊师之有礼。师去贤首百余年。遥禀其旨。所著疏记四百余卷。讲华严至五十遍。建无遮大斋十五会。弘法弟子三十八人。宰相裴休奉敕撰碑。
　　法师宗密。何氏。果州人。初得法于荷泽五世孙道圆。传圆觉于涪上。得华严句义于病僧。即为他讲。清凉语之曰。毗卢华藏能随我游者。其汝乎。又尝答其书云。子之所解犹吾之心。转轮真子诚所谓也(师所著圆觉序云。讲虽滥泰学。且师安叨沐犹吾之纳。谬当真子之印)著圆觉华严涅槃金刚起信唯识兰盆法界观行愿品等疏钞及修证科仪凡九十余卷。太和九年。文宗诏问佛法大意。赐紫方服号大德。会昌元年正月六日。坐亡于兴福塔院。谥定慧。塔曰青莲。
　　义神智曰。华严诸师不知众生因理本具诸法。但说果上诸法相即而已。若不谈具。何能相即。故知果上依正融通并由众生理本者矣。然则一家所谈法门。一曰性体。此当正因。二曰性量。此当了因。三曰性具。此当缘因。具即是假假即空中秖一法性有兹三义。会之弥分。派之常合。虽一一遍亦无所在。当知他宗谈乎法性。亦同今家性体性量。以彼皆云法性真如与虚空等。但阙第三性具之义。
　　法师子浚。嘉禾人。初依洪敏师学楞严。至动静二相了然不生有省。闻琅邪慧觉道重当世。趋至其门。值其上堂。即致问曰。清净本然云何忽生山河大地。觉喝云。清净本然云何忽生山河大地。师俯伏流汗。豁然大悟。觉谓之曰。汝宗不振久矣。宜厉志扶持以报佛恩。师如教辞去。后住长水。众几一千。以贤首宗旨述楞严经疏十卷。行于世。
　　法师净源。晋江杨氏。受华严于五台承迁(迁师注金师子章)学合论于横海明覃。还南听长水楞严圆觉起信。时四方宿学推为义龙。因省亲于泉。请主清凉。复游吴住报恩观音。杭守沈文通。置贤首院于祥符以延之。复主青镇密印宝阁华亭普照善住。高丽僧统义天。航海问道。申弟子礼。初华严一宗疏钞久矣散坠。因义天持至咨决。逸而复得。左丞蒲宗孟抚杭。愍其苦志。奏以慧因易禅为教。义天还国以金书华严三译本一百八十卷(晋严观二法师。同译六十卷。唐实叉难陀译八十卷。唐乌荼进本。澄观法师译四十卷)以遗师。为主上祝寿。师乃建大阁以奉安之。时称师为中兴教主(以此寺奉金书经故。俗称高丽寺)元祐三年十一月示寂。塔舍利于寺西北。
　　法师义和。锡号圆澄。乾道中住慧因。迁平江能仁。阅净土传录。以华严部中未有显扬念佛法门者。乃著无尽灯。以此经宗旨偏赞西方为念佛往生之法(文见乐邦文类)。
　　长者李通玄。唐开元七年。用新译华严经造释论四十卷。其立论以十处十会盛谈法界。与藏师疏旨不同。又以教主请主等十别对胜法华。而不知法华是开权显实之谈。不识华严是兼别说圆之典。故多为吾宗所斥(长者事迹大略见通塞志六卷)。

　　慈恩宗教

　　初祖西天戒贤法师　二祖三藏玄奘法师　三祖慈恩窥基法师
　　贤师三时之教。立义疏阔。岂足以收一代之经。慈恩玄赞之作。观心亏阙。岂足以通一实之典。恕之者则曰。此别为一机也。当天台之兴。南三北七为之扫迹矣。岂容慈恩崛起于四海永清之后。是不得不议也。撰慈恩宗教志。
　　法师玄奘。洛阳陈氏。年十一诵通维摩法华。时道基法师化行长安。师负笈西游。从受阿毗昙婆沙杂心论等。基赞之曰予游讲肆多矣。未见少年神悟若此。武德中在京师讲杂心论。以不泥文相为世所服。仆射萧瑀。奏住大庄严寺。正观二年上表游西竺。上允之。杖策西征。远逾葱岭。毒风切肌。飞沙塞路。遇溪涧悬绝。则以绳为梁。梯空而进。及登雪山。壁立千仞。人持四栈。手足更互著崖孔中。猿臂而过。张骞甘延寿所未至也。过沙河逢恶鬼异类出没前后。师一心念观音及般若心经。倏然退散。棱山冰雪春夏不解。徒侣冻死者十之四。入铁门峰壁皆铁。即突厥关塞也。所历百三十国。凡如来所化之地。泥洹坚固之林。降魔菩提之树。迦路崇高之塔。那揭留影之山。皆申礼敬。获宝像舍利贝叶七十五部。耆山方等之教。鹿苑半字之文。马鸣龙树诸所著述。十八异执之宗。五部殊途之致。收罗研究悉得其文。虽七例八转之音。三声六释之句。无不尽其微妙。既而祗罗国王。赐青象白马。以助驮载。十九年正月归长安。留守房元龄。备幢幡鼓吹释部威仪。道俗数万众。以宝辇迎师。二月至洛阳。见上于仪鸾殿(时帝行幸洛京)尉劳勤至。问西域事迹。诏撰西域记。山川风俗前史未闻。诏就弘福寺与沙门道宣灵纲等同翻译。二十年上新译菩萨藏经显扬圣教论。请上制圣教序。二十二年进瑜伽师地论。上亲览。叹曰。佛教广大。犹瞻天瞰海。莫极高深。九流典籍若汀滢方溟渤耳。世言三教齐致。此妄谈也。诏写新译经论。宣赐九道总管(时天下分为九道)展转流布。诏于京师紫微殿西。别创弘法院。延师居之。选名德七人以自从。对上论道之余。则与众随时翻译。上令翻老子为梵文以遗西竺。师曰。佛老二教其致大殊。安用佛言以通老义。且老子立义肤浅。五竺闻之适足见薄。遂止。永徽三年。表请创塔于慈恩寺。以奉藏梵本及两朝御制圣教序。上许之。仍裒七宫亡人衣财以助其费。显庆元年皇子生(中宗)神光满室。上赐号佛光王。越月表请佛光王出家。诏落发授归戒。进金字心经法衣钵具。二年帝幸洛阳。诏师陪驾。便道陈留。改葬二亲。敕供给葬具。四年以玉华宫为寺。追崇先帝。诏师居之。译大般若经。及四年成六百卷。麟德元年二月四日。告众曰。幻泡之质何得久停。令众称弥勒。愿与含识速奉慈颜。遂右胁累足。以手支颐。凝然不动。帝哭之恸。废朝五日。五诏褒恤。用佛故事。以金棺银椁葬于浐东。初卧病。明藏禅师问疾。见二长人捧白莲至前。曰师从无始损恼有情。因今小疾并得消殄。师顾大众合掌而听。得非译般若力转重罪为轻受乎。初游天竺。手摩门迳松曰。吾西求法可枝向西。吾若言归枝可东指。既往枝果西。一日忽东指。弟子曰。教主归矣。因号摩顶松。师至天竺。遇龙树宗。欲从其学。其徒令服药求长生。方可穷研宗旨。师自念。本欲求经。恐仙术不就。有负宿愿。遂学法相于戒贤传唯识宗。贤时年一百三岁。蒙文殊付托。忍死以迟奘。贤用三时教。一有。二空。三不空不有。起信论虽出马鸣。久而无传。师译唐为梵。俾流布五天。复闻要道。师之功也。
　　法师窥基。代郡人。金吾卫将军尉迟敬宗之子。母裴氏。梦吞月而孕。六岁聪慧过人。项有玉枕指文如印。未成童便能著书。初奘三藏得童子于西域。聪悟绝伦。尝携诣敬宗。宗呼基出拜奘。使诵所著兵书数千言。奘数目童子。基诵毕奘曰。此古书也。令童子覆之。不差一字。宗大怒以基罔已将杀之。奘就丐出家。因念曩在天竺。起归与之与。卜者谓曰。师可东归。弟子生矣。谶既冥符。举以告宗。宗曰。此子悍暴岂堪受训。奘曰。郎君器度。非将军不生。非贫道不识。宗竟诺之。基怫然曰。得不断欲茹荤血过中食听此三事。乃可尔。奘念先以欲钩牵。遂矫许之。正观二十一年。奉敕落发。时年十七住广福寺。禀受奘师瑜伽师地唯识宗旨。撰述疏钞及于百部。时号百部论师。东行博陵。或请讲法华。造玄赞大疏十卷。永淳元年十一月。示灭于慈恩翻经院。御制像赞。敕诸寺图形以祀。祔葬于奘师之莹。
　　义神智曰。慈恩玄赞之释法华也。都无立行摄法入心成观等义。专用唯识论定性灭种以通此经。兹乃徒援权文用证实教。然其谈八识缘境广狭。及转识成智束智成身。与夫造业受报等说。厥功为多。
　　瑜伽密教
　　　初祖金刚智灌顶国师　二祖不空灌顶国师　三祖慧朗灌顶法师　龙门无畏法师　大慧一行法师
　　持密语以希显验者。非与夫解第一义者妙心一悟当座而决。是以洁齐三业精明轨仪。诵专数言课充亿万。积月累岁而用成无间。重精叠思而始获一感。维兹瑜伽五部之教。一切行果。广大悉备。而于护国救世尤为至要。斯盖佛道显仁藏用。所以御外务而回不信也撰瑜伽密教志(梵语瑜伽此云相应谓一切乘境行果所有诸法皆相应也)。
　　国师金刚智。西土人。亲传龙智阿阇梨法。唐开元七年抵南海广州以闻。诏入见。馆大慈恩寺。夏旱诏祷雨。结坛图七俱胝像。约像开目即雨。阅三日像目果开。有物自坛布云弥空。须臾霈雨。诏褒之。明年辞游雁门。不允。迁居荐福。所至结坛作灌顶道场。二十年八月告其徒曰。白月圆时吾其逝矣。至期右绕毗卢遮那佛像。顶安贝叶趺坐而化。谥灌顶国师。塔于伊川。
　　国师不空。西域人。幼随叔父观光上国。值金刚智从之传瑜伽义。智授梵本声明论。旬日成诵。奇之引入金刚道场。验以掷华。谓为胜己。师初求法。梦京师像皆东行。窹以问智。智曰。汝有受道之资。吾何靳哉。即授五部及苏悉地仪轨。智没奉遗教。西游天竺。至师子国。遇龙智受十八会金刚灌顶及大悲胎藏建坛之法。传经论至五百余部。二十九年自师子国归至广州。采访使刘巨济。请建灌顶坛法。感文殊见身。度人千万。天宝元年西城大石康居五国。入寇安西。召师入内。上亲秉香炉。师诵仁王护国密语。方二七遍。上忽见神兵可五百人。带甲荷戈立于殿庭。师曰。此毗沙门天王第二子独健。副陛下意往救安西。请设食以遣之。至四月安西奏。二月十一日。城东北黑云中见金甲人丈余。空中鼓角大鸣声震天地。寇人帐幕间有金鼠啮断弓弦。五国即时奔溃。须臾城楼上见天王形。谨图其像以进验之。即诵咒日也。乃敕诸道。于城西北隅置天王像(今城楼军茔立天王堂者即其故事)师每祷必张绣座手持木神。诵咒掷之。神自立于座。四众环视。两目瞬动。感格踵至。肃代两朝。尊为灌顶国师。每以至理开发君上。加赠鸿胪卿晚年示疾就加开府仪同三司肃国公。食邑三千户。辞不受。赐号大广智三藏。大历九年六月。示寂于大兴善寺上废朝三日。赐祭赠司空。谥大辩正广智。塔舍利于旧居。师译经七十七部。诸弟子得诵咒之法者。慧朗为最。故东夏以金刚智为始祖。不空为二祖。慧朗为三祖云。不空弟子有慧果者。元和中日本空海入中国从果学。归国盛行其道(慧朗法师传本纪失)。
　　铠庵曰。华严顿施别圆。则无俟乎密。鹿苑专说小乘。则未易用密。唯方等般若二时。欲转小成衍及被接入别圆。则如来始于此时有显密二轮之用。若夫法华开显。无小无大俱入一乘。殆犹日轮当午罄无昃影。所谓密者尚何施耶。自金刚智诸师。为末代机缘有宜密教者。故东传此道以名一家。然嗣其后者。功效寖微。唐末乱离。经疏销毁。今其法盛行于日本。而吾邦所谓瑜伽者。但存法事耳。
　　法师无畏者。甘露饭王之后也。逊国遗荣。出家学道。所至说法必有异相。至乌茶国演遮那经。众见毗卢遮那四金字于空中。其径寻丈(应是顺西土梵书成形也)及过龙河。驼负经竟入水。无畏随之。龙王请入宫。讲法三日。开元四年至长安。帝先梦。梵僧来谒。及寤命工肖形于壁。洎师入对。即梦所见者。馆之西明寺。称为教主。秋旱诏祷雨。师以数定为难曰。必欲致雨恐龙暴物。使谕曰。民苦旱久矣。暴风疾雨适足快意。即持钵握小刃搅之。诵密言百过。俄有物若蚪。矫首出钵。白气盈空。语使人速归。使回视见密云如练。自讲堂盘空而上。已而震雷风雨飘荡庐舍。弥日方息。又以积雨不止。即捏泥为五媪。作梵语向之。若叱詈者。即刻而霁。译毗卢遮那苏悉地揭罗等经十余部。弟子宝月一行。皆足受道。数求还西。上安慰不许。二十三年示灭。真体不坏。塔于龙门之西山(本朝太祖。乾德九年上幸洛阳龙门山广化寺。问无畏三藏塔。瞻敬真体)。
　　法师一行。张公谨之孙也。初从普寂落发。卢鸿一见奇之。谓寂曰。此子非君所能模范。当从其东请南询可也。师所至倒屣迎之。凡西竺贝叶阴阳纬谶。靡不穷究。传密教于金刚无畏。结集毗卢遮那经疏登坛灌顶受瑜伽五部法。至国清学历于老僧。初至僧布算谓侍者曰。当有弟子求吾算法。除一算曰。门前溪水西流乃至。师突入稽首受诀毕。水复东注。自是算法卓诡。开元三年诏入见。咨出世法及安国抚民之道。时号天师。帝以国祚为问。答曰。銮舆有万里行。社稷终吉。以金合进曰。至万里即开视。乃当归少许耳。禄山之乱上幸成都。至万里桥悟当归之谶洗然忘忧。终吉者。至昭宗而绝。昭曾封吉王也。里媪王氏子坐罪当死。求救于师。令捕七稚豚。日藏其一于瓮。封以六一泥。咒之七日北斗尽没。太史奏有大变。师劝帝大赦。媪子遂得免。乃日出一豚。七日而魁杓尽复。师未解奕。于燕公座。观王积薪一局遂为敌手。谓燕公曰。此争先法耳。若诵贫道四句乘除语。则人人为国手。邢和璞谓尹愔曰。洛下闳。造历时云。八百年差一日。当有圣人定之。大衍历出。闳言皆验。十五年陪驾幸新丰。道病。诏京师十大德结坛祈福。十月八日示寂于华严寺。停龛三七日颜貌如生。塔铜人原。谥大慧禅师。所著易论大衍历。其目在唐书艺文志。

　　南山律学

　　始祖昙无德尊者(法正。鞠多尊者弟子。四分律主。南山所宗)　二祖昙摩迦罗尊者(法时。西竺沙门。始依四分十人受戒。远承法正)　三祖北台法聪律师(元魏孝文时。本学僧祇。因考受体首传四分。远承法时)　四祖云中道覆律师(聪之弟子。最初撰疏疏科六卷。以释四分)　五祖大觉慧光律师(初从佛陀禅师出家。陀曰。此子宜先听律。律是慧基非智不奉。若初从经论。必轻戒网。由是依覆通四分律。撰疏十卷)　六祖高齐道云律师(从光受学。撰疏钞九卷。判释广文)　七祖河北道洪律师(从云受学。亦著疏文)　八祖弘福智首律师(禀戒之前。于古佛塔前。预祈显验。蒙佛摩顶。身心泰然。方知感戒。及寻律部。多会其文。从洪受学。撰疏二十卷)　九祖南山道宣律师(轻重仪云。先所宗承首律师者)
　　鹿园初会多士未纯。以故渐制诸戒用清三业。既屡被弹诃。复盛闻开显。则世之为学。将有乘急戒缓之过。故于泥洹之夜。扶律谈常。严饬来机毋忽学戒。是为以知常之心扶奉律仪。非同十二年中偏弘三藏之学也。维南山师。远受佛寄。专典毗尼。盛述条章。深明持犯。所以正为末代之机宜也。入道之士。何莫由斯。三学相仍。兹为初步。撰南山律学志。
　　法师道宣。京兆钱氏。母梦梵僧语之曰。仁者所怀梁僧祐律师也。处胎弥十二月而生。九岁遍览群书。十二善习文墨。十五师日严頵公(于伦反)十六诵法华。两旬而彻。十七落发。二十依首师进具戒。三衣唯布。常坐一食。武德四年再依首师学律。性好禅那期修正定。頵曰。戒净定明慧方有据。始听未闲。持犯焉识。七年徙居终南纻麻兰若。始制行事钞。正观四年行般若三昧于清宫精舍。经九十日。龙化人形礼觐听法。沙弥染心顾盻其女。龙怒欲害之。念师教诫顿息恶心。摄毒吐井。白师勿饮此水。及往视之其井涌沸。又于云际寺行此三昧。前后二十会。常感天童为之给侍。十九年偕奘公翻经弘福。笔受润文推为上首。永徽元年复居纻麻。心劳疾发。忽毗沙门天王授以补心之方(今和剂局方。有天王补心丹)复告师曰。时当像末。不修禅诵。但起伽蓝恐非比丘之正业。后在西明寺深夜行道。足跌前阶圣者扶足。师问何人。答曰。北天王子那吒。奉命来卫。师曰。太子威力自在。天竺有可作佛事者。愿为致之。太子即以所宝佛牙授之。师夜捧行道昼藏地穴。唯弟子文纲知之。师与天神往来。言此土灵纵西天圣迹。计三千八百事。随问随录。为感通传。坐夏有功庭生芝草。隐居之地水涌白泉。操觚续传则鸿儒服膺。封土筑坛则梵僧称赞。捷疾送奇华异果。非人献甘露名香。若此之事不能毕记。干封二年春。天人告师曰。师报缘将尽。当生弥勒内宫。十月三日。众见空中幡华交列。异香天乐。天人同声请师归觐弥勒。上闻之。诏天下寺院。图形奉祀。穆宗制赞曰。代有觉人为如来使。龙鬼归降天神奉事。声飞五天辞惊万里。金乌西沈佛日东举。稽首归依肇律宗主。懿宗朝谥澄照。师所撰删定僧戒本(一卷今所盛行)删定比丘尼戒本(一卷)注僧戒本(三卷)戒疏(四卷)注羯磨经(二卷)羯磨疏(四卷)行事钞(三卷)尼戒本(一卷)比丘尼钞(三卷)拾毗尼义钞(三卷)亡物轻重仪。章服仪。归敬仪。正行忏悔仪。新学教诫仪(各一卷)法华义苑(三十卷亡本)释迦方志(二卷)佛道论衡(四卷)续高僧传(三十卷)后续僧传(十卷)广弘明集(三十卷)三宝感通记(二卷)天人感通传(一卷)大唐内典录(十卷)。
　　铠庵曰。澄照娄感天神。扬搉律相。参诸异部。以四分为宗。撰述疏钞破斥诸家。但据成实论师之说。以五义分通大乘。立为圆宗戒体(日本师为问以难)又立三种忏法。不依方等普贤。乃取唯识别教。以为末世初心忏重观法。判位太高。不无可议。
　　律师允堪。锡号智圆。庆历间主钱唐西湖菩提寺。撰会正记。以释南山之钞。厥后照律师出。因争论绕佛左右衣制短长。遂别撰资持记。于是会正资持。遂分二家。
　　律师元照。余杭唐氏。初依祥符鉴律师。十八通诵妙经。试中得度。专学毗尼。后与择映从神悟谦师。悟曰。近世律学中微。汝当明法华以弘四方。复从广慈才法师受菩萨戒。戒光发见(详见才法师传)乃博究南山一宗顿渐律仪。常布衣持钵。乞食于市。主灵芝三十年。众至三百。义天远来求法。为提大要授菩萨戒。会几满万。增戒度僧。及六十会。施食禳灾。应若谷响。所至伽蓝必为结界。每曰。生弘律范死归安养。平生所得唯二法门。政和六年秋九月一日。集众讽普贤行愿品。趺坐而化。湖上渔人皆闻天乐。葬于寺之西北。谥大智。塔曰戒光。常谓其徒曰。化当世无如讲说。垂将来莫若著书。乃述资持记(释事钞)济缘记(释羯磨疏)行宗记(释戒疏)住法记(释遗教疏)报恩记(释兰盆疏)观无量寿佛经。小本弥陀。皆有义疏。删定尼戒本。凡百余卷。杂著芝园集二十卷。
　　铠庵曰。律师以英才伟器。受[怡-台+(由/卜)]悟弘四分之记。斯可矣。而乃别为观经述新疏。抗分事理。专接钝机。废弃格言唯任臆说。此草庵辅正。不得已而条攻之也。至于律家扶新之出。适足以扶不义以抗义戒之哉。

　　佛祖统纪卷第二十九(终)



　　佛祖统纪卷第三十

　　　　宋景定四明东湖沙门志磐撰

　　三世出兴志第十四

　　久远劫来诸佛出世。已粗陈于释迦本纪之前矣。今约三千如来。用明七佛继兴及今佛像末法灭之相。承之以弥勒下生。终之以楼至成佛。乃至星宿未来莫不略录。兹盖克论此方一须弥山南洲之化事。而十方刹土。正可以会通云耳。荆溪师云。必有一人最初先觉。遂以斯道转觉后觉。相续不已觉者滋多。乃有十方三世诸佛。为明此义撰三世出兴志。
　　梵语劫波。此云分别时节(智论)以人寿八万四千岁。百年命减一年。减至十岁。百年增一年(或云子倍父寿)复增至八万四千岁。如是一减一增为一小劫。二十增减为一中劫。总成住坏空四中为一大劫(新婆沙论)今论过去现在未来三世各一大劫。
　　过去庄严劫(此劫有成住坏空各二十小劫)
　　成二十小劫(每一小劫各一减一增后放此)
　　住二十小劫。有千佛次第出世。始自华光佛终至毗舍浮佛(过去七佛。有三佛在庄严劫。四佛在见在贤劫)。
　　九百九十八尊毗婆尸佛。姓拘利若。父槃头。母婆提。子方膺。侍者无忧。人寿八万岁出世。居般头婆提城。坐波波罗树下说法。三会度三十四万八千人。
　　九百九十九尊尸弃佛。姓拘利若。父明相。母光曜。子无量。侍者忍行。人寿七万岁出世。居光相城。坐分陀利树下说法。三会度二十五万人。
　　毗舍浮佛第一千尊。姓拘利若。父善灯。母称戒。子妙觉。侍者寂灭。人寿六万岁出世。居无喻城。坐娑罗树下说法。度十三万人(长阿含经○按菩萨本行经。自毗婆尸等三佛相去。劫数辽远。似不同在庄严劫中。今言七佛者。多准药王经阿含经三世三千佛之义)。
　　坏二十小劫
　　空二十小劫(成住坏四者之相并于后贤劫中见)
　　见在贤劫。以多贤人故名贤劫(智论)
　　成二十小劫。自过去庄严劫坏空之后。至今。
　　贤劫初成时。光音天。空中布金色云。遍覆梵天。注大洪雨犹如车轴。积风轮上结为水轮。增长至天住界。雨断水退有大风起。吹水生沫掷置空中。作梵天宫殿七宝间成。水复退下如前风起。吹掷水沫成魔罗波旬宫殿。次造他化自在天。展转至夜摩天宫殿。水复退下。大风吹沫造须弥山四宝所成。复吹水沫造三十三天七宝宫殿。复于山腹造四天王宫。及日月宫天七宝宫殿。及造空居夜叉颇梨宫殿。又于须弥四面作修罗城。七宝庄严。又吹水沫作七金山四大洲八万小洲。周匝安置小轮围山。金刚所成。如是大风吹掘大地渐渐深入。置大水聚成七香水海及大碱水海。又于地下造阎摩罗宫殿地狱住处。如是三千世界一时同成。此外更造大轮围山。包裹此大千界。其中六欲须弥日月四洲。乃至小铁围山。各有万亿。此约经历二十增减次第而成(起世经)。
　　第一小劫(减增)过去劫坏。一切有情久集光音天中。天众既多居处迫窄。诸福减者应下居。
　　世间最初有一天子。从光音没来生大梵空殿之中。是为梵王。经一减一增。念言。无有梵子来生我处(梵王先生后没。经成住坏空六十小劫。以此为寿)。
　　第二小劫(减增)时光音诸天。来生梵世者。为梵辅天(寿四十小劫。即是自成劫第二增减劫。至第一增减劫时没)。
　　第三小劫(减增)光音诸天。复有来生梵世者。为梵众天(寿二十小劫。即是自成劫第三增减。至住劫第一增减时没。或继此来生者。前后不定则没时亦前后不定也)渐渐下生六欲诸天人趣。以恶业力渐渐下生饿鬼旁生地狱。后成先坏。法尔如斯。时光音诸天福尽来下化生为人。或乐观新地者。光明远照飞行自在。无有男女之相。众共生故。故名众生。地涌甘泉味如稣密。以指试尝遂生味著。失其神足及以身光。世间大闇黑风吹海。漂出日月置须弥山腹照四天下。时诸人辈见出则喜见入则惧。自兹之后乃有昼夜晦朔春秋岁数。终而复始。由耽地味颜色粗悴。地味既隐乃生林藤(楼炭经云两枝蒲萄)复共耽食林藤复隐。便生自然粳稻无有糠[禾*會]。备众美味。此食稍粗残秽在身。为欲蠲除。便在二道。成男女根。情欲多者便为女人。宿习力故便生淫欲。夫妻共住。光音诸天后来生者入母胎中。遂有胎生。是时先造瞻婆大城。乃至一切城郭。自然粳稻朝刈暮熟。刈后随生米长四寸。时众生并取二日粮。乃至取五日粮。渐生糠[禾*會]。刈已不生。众怀忧恼。各封田宅造作田种。其后多有盗他田稻。便相拳斗无能决者。议立一平等王赏善罚恶。便有刀杖杀戮。众共供给号刹帝利(此云田主)自后诸王以此为首。时阎浮提天下富乐安隐。八万郡国人民聚落鸡鸣相闻。无有病患大寒大热。正行十善正法治国。人民爱敬寿极大久(诸经多言。寿极八万四千以为增减之数。不言极久)后王不行正法。其寿渐减。至八万四千岁时。身长八丈。百年命减一年身减一寸。如是减至十岁身长一尺。名为减劫之极。自此之后百年增一年(有经言。子倍父寿者。纵有此事。增减不齐)增至八万四千岁。名为增劫之极。一减一增终而复始。增至八万四千岁时。有金轮王出。七宝千子。治四天下国土丰乐。女年五百岁方嫁。此后凡遇增劫之初。皆有金轮王出世(长阿含经)。
　　第四小劫(减增)乃至第二十小劫(减增)住二十小劫
　　第一小劫(减增)(○光音诸天来生梵世。最初为梵众天者至此寿满二十小劫于此劫殁)
　　第二小劫(减增)　第三小劫(减增)　第四小劫(减增)　第五小劫(减增)　第六小劫(减增)　第七小劫(减增)　第八小劫(减增)
　　第九小劫(减增)人寿减至五万岁时。第一拘留孙佛出世。姓迦叶。父礼德。母善枝。侍者善觉子上胜。居安和城。坐尸利沙树下说法。一会度四万人。
　　减至四万岁时。第二俱那含牟尼佛出世。姓迦叶。父大德。母善胜。侍者安和。子导师。居清净城。坐乌暂婆罗门树下说法。一会度三万人。
　　减至二万岁时。第三迦叶佛出世。姓迦叶。父梵德。母财主。侍者善友。子集军。居波罗柰城。坐尼俱律树下说法。一会度二万人。
　　减至一百岁时。第四释迦牟尼佛出世。本在一万岁时。为观众生无机可度。至百岁劫末苦逼。故出乎世(长阿含经大智度论)。
　　减至八十六岁时。尽正法。一千四百年。
　　按法住记。佛告阿难。我灭度后正法一千年。由女人出家减五百年。像法一千年。末法一万年。善见论云。佛初不度女人。后为说八敬法。还得一千年。法苑云。天人答南山曰。佛锡杖在龙窟中。四十年住。为如来去后。有飞行罗刹。能说十二部经。诈为善比丘。食诸持戒者日别四百。为断此恶故镇龙窟中。复令正法增住四百年。像法增千五百年。末法增二万年。
　　减至七十八岁。入像法八百年。是为今时正得寿(以佛灭二千二百年为约合减二十二岁。至理宗淳祐十一年。准之)。
　　减至六十一岁尽像法。二千五百年(解见前文)。
　　减至三十岁。入末法三千一百年。人长三尺。时饥馑灾起。由人民皆行十恶。草菜米谷五种上味。悉皆隐没。唯煎朽骨共为燕会。若遇一粒粟稗藏护如宝。六七年来天不降雨。尚不得水。何况饮食。人多饿死。郡益空荒。七年七月七日其灾方息。时有一人合集男女有福德者。凡得万人。留为人种。人能行善。所须饮食。天即雨下(杂出阿毗昙论瑜伽对法论中阿含经庄椿录等文)。
　　减至二十岁。入末法四千一百年。人长二尺。时疾疫灾起。由人行恶复盛。俱遭病死。无人送埋。郡邑空荒。唯少家在。经七月七日其灾方息。唯留万人为种。人持善行。饮食衣服。天即雨下。
　　减至十岁。入末法五千一百年。人长一尺。女人五月便嫁。时刀兵灾起。由人行恶转盛。各起杀害之心。能行恶者。为人所敬。随执草木瓦石皆成刀剑。更相残害横死无数。亦有厌恶入山隐藏。七日七夜其灾方息。唯留万人为种。人从隐处而出。更互相见。起慈愍心共行善法。衣食所须天即雨下。由能行善寿复增长。复从百年命增一年(已上谓之小三灾。但坏正报。若值大三灾。则依正俱坏也)。南洲人寿至十岁时。刀兵劫起互相诛戮。佛法是时当暂灭没(法住记)。
　　增至四十九岁时。入末法一万年。月光菩萨出真丹国(即东土震旦也)说法满五十二年。广度众生入涅槃后。首楞严经般舟三昧经先灭不现。余经次第而灭。无量寿经后住百年。大度众生然后灭去(本起经○案无量寿经云。当来之世经通灭尽。我以慈悲哀闵。时留此经止住百岁。其有众生值斯经者。随意所愿皆可得度。南岳愿文云。我今誓愿。持令此经不灭。至弥勒佛出世)。
　　增至一百岁时。入末法一万五千一百年。南洲人复修善。时十六阿罗汉与诸弟子。复来人中显说无上正法度无量众令其出家(法灭尽经法住记)。
　　增至二百四十四岁入末法二万九千五百年。法将灭时尚五百岁。一心修此法华三昧。即得六根清净。故知末代亦有入大乘之机(净名疏引普贤观经)。
　　增至二百四十九岁。时尽末法三万年。
　　增至七百岁时。十六罗汉弘法已毕(自下人世至今。应五千年说化)以一切经典舍利。收聚起塔。结加趺坐。围绕此塔。俱没于地。是为佛法灭尽之相。自此有千亿辟支佛。出世说法利益众生(法灭尽经○法住记。人寿七万岁时。十六罗汉用七宝造窣堵波。释迦遗身驮都。皆集其内。香花供养作如是言。我先受敕护持正法。及与天人作诸饶益。法藏已没有缘已周。今辞灭度。先定愿力火起焚身。时窣堵波便陷入地住金刚际。尔时释迦正法永灭。从此世间有七百俱胝独觉。一时出现。人寿八万岁时。独觉圣众复皆灭度。次后弥勒如来出现世间○记言七万永灭。去末法太远。今以经云七百岁为正)。
　　增至二万岁时。铁轮王出独治南洲(俱舍论。金银铜铁轮一二三四洲。铁轮王一洲。金轮王四洲)　增至四万岁时。铜轮王出治东南二洲　增至六万岁时。银轮王出治东西南三洲。
　　增至八万四千岁时。金轮王出治四天下。轮王成就七宝。一金轮宝者。若圣王出。天金轮宝忽现在前。轮有千辐天匠所造。轮径丈四。圣王见之手摩轮曰。可向东方如法而转。轮即东转。王将四兵随其后行。东方诸小王来诣拜云。善哉大王。愿于此治。时圣王言。汝等当以正法治化。勿使偏枉。诸王闻之。即从圣王巡行诸国至东海表。南西北方随轮所至亦复如是。二白象宝者。王坐殿上忽现在前。即试习乘其上。清旦出城周行四海食时已还。三绀马宝者。忽然现前。清旦乘行食时即返。四神珠宝者。忽现在前。置高幢上光照一由旬。城中人民皆起作务。谓是昼日。五玉女宝者。忽然出现。颜色端正冬温夏凉。六居士宝者(诸经名典财宝)忽然出现。地中宝藏皆悉知见。七主兵宝者。忽然出现。智谋雄猛专任讨伐。是为轮王七宝成就(长阿含经)。
　　第十小劫(减增)减至八万岁时。第五弥勒佛出世。时阎浮提其地平正如琉璃境。丛林茂盛高三十里。八万四千众宝小城周遍天下。其中大城名翅头末。七宝楼阁七重行树。园林浴池八功德水。街巷道陌广十二里。其土安隐无有怨贼劫窃水火刃兵饥馑之难。有明珠柱高十二里。光明逾日昼夜常照。香风时来吹珠柱上雨宝璎珞。众人取之以为服用。众宝罗网弥覆城上。风吹宝铃演说归依佛法僧。人身长十六丈。寿命满八万岁。无有中夭。女人五百岁方嫁。日受妙乐深游禅定。如三禅天。人常慈心恭敬和顺。皆由弥勒慈心训导。持不杀故。唯有三病。一者饮食。二者便利。三者衰老。有香美稻一种七获。百味具足入口消化。便利之时地裂生赤莲华以蔽秽气。人民既老自然行诣树下。念佛待尽。生大梵天及诸佛前。有转轮圣王名曰儴佉。七宝千子。四大宝藏满中珍宝。众人见之心不不贪著。各各谓言。释迦佛时往昔众生为此宝故更相偷劫造生死罪。时弥勒菩萨于兜率天宫当下作佛。生大婆罗门家。父名修梵摩。母名梵摩跋提。下生托胎。身紫金色三十二相。坐宝莲华光明无量。身长三十二丈。如黄金山。正念观察苦空无常不乐在家。时儴佉王持七宝台奉上。弥勒受已施诸婆罗门。即便毁坏各共分之。弥勒见此宝台须臾无常。知有为法皆悉磨灭。修无常想。赞过去佛无常之偈。诸行无常是生灭法生灭灭已寂灭为乐。说此偈已出家学道。诣翅头末城外金刚庄严道场龙华菩提树下(枝如宝龙吐百宝华。故名龙华)即于是日初夜降魔成道。释梵四天请转法轮。时儴佉王与八万大臣俱求出家。须发自落即成沙门。时弥勒佛与儴佉王等诸比丘僧天龙八部。入翅头末城中央。其地过去诸佛所坐金刚宝座。自然涌出。佛于此座转正法轮。时诸婆罗门长者须达那。今须达长者是。转轮王宝女(即玉女宝)舍弥婆帝。今毗舍佉母是。弥勒亲族须摩提。今善贤比丘尼是。各与八万四千人出家学道。时儴佉王千子俱求出家。唯留一子用嗣王位。弥勒世尊初会于金刚座上说法。九十六亿人得阿罗汉。二会于城外华林园说法。九十四亿人得阿罗汉。三会复在华林园说法。九十二亿人得阿罗汉(西域记。波罗柰国弥勒受记成佛处。佛告弥勒。三会说法。其得度者。皆我遗法植福众生。在家出家。持戒犯戒。皆蒙化导。证果解脱。三会之度。乃化同缘善友)是时弥勒与无量人。登耆阇崛山顶。手擘山峰。摩诃迦叶即从定起。持佛僧伽梨衣授与弥勒。涌身虚空作十八变入般涅槃。收身舍利山顶起塔。弥勒佛住世六万岁。入灭之后。诸天世人收取舍利。于四天下各起八万四千宝塔。正法住世六万岁。像法亦六万岁(杂出弥勒下生经弥勒来时经。弥勒成佛经。贤愚经○菩萨处胎经去弥勒世有五十六亿七千万岁。处处经五十亿七千六十万岁。弥勒下生经。上生经。并云五十六亿万岁。庄椿录。自佛灭取弥勒生。有八百八十万九千二百年。诸说不同。未曾校算)。
　　十一小劫(减增)　十二小劫(减增)　十三小劫(减增)　十四小劫(减增)　十五小劫(减增)此减劫中。自第六师子佛下至欲乐佛凡九百九十四佛。相继出兴。说法度人(药王经俱舍论)。
　　佛告频婆娑罗曰。过去然灯佛灭后。有一猕猴。见罗汉入定。即取坐具披作袈裟。绕比丘行。比丘定起为说三归五戒求菩提法。猕猴依教受已踊跃欢喜。缘树坠死生兜率天。值一生补处菩萨为说无上道。从是以后值佛无数。于最后身。次弥勒后当成菩提。号师子月佛。今婆须密多是也(师子月佛经)。
　　十六小劫(减增)　十七小劫(减增)　十八小劫(减增)　十九小劫(减增)
　　二十小劫(减增)最后增劫中。第一千楼至佛。以本愿力故出增劫。早出暮灭。是时人多厌世修诸禅定。住劫已极易可化度。但使性是沙门污沙门行。形似沙门被著袈裟。于弥勒佛所。得入涅槃无有遗错(俱舍论大悲经)。
　　述曰。释迦遗教不了之徒寄诸弥勒。弥勒遗教寄诸九百九十四佛。此诸遗教次第相寄。最后以寄楼至。楼至之世易可化度。苟或不了可谓极钝。极钝之机不免有待星宿之劫。悲夫。佛佛世世得逢遗教。纵未得出犹以为幸。倘因中间造极重恶。长劫无间则与佛相背。此为可痛。如目连入地狱问讯调达。狱卒报云。此有迦叶佛时调达。释迦佛时调达。欲问何者。此虽大权难以情测。权必引实。宁无实报之辈。惟兹末代此土修行有教无证。欲祈易了。莫若专修净土往生之行。则一登无生永居不退。后佛化化正可乘愿来参影响之众。寄言有志当思务进。
　　拘留孙佛人寿四万岁时出。拘那含牟尼佛。三万岁时出。迦叶佛。二万岁时出。释迦佛百岁时。弥勒佛八万四千岁时。师子佛七万岁时。光炎佛九万岁时。柔仁佛六万岁时。华氏佛五十万岁时。次复有华氏九亿岁时。善月佛七万岁时。现义佛百岁时出(云云)。第一千慧业佛(即楼至之华言)人寿八万岁时出。贤劫千佛过已。六十五劫无佛(此皆一减一增小劫之论)然后有劫名曰大称。往昔择明轮王千子。于此皆同斯劫成最正觉。过是劫已竟。八十劫都无佛兴。然后有劫名喻星宿。往昔择明轮王八万大臣。于斯劫中成最正觉。过是劫已竟。三百劫亦无佛兴。然后有劫名重清净。择明轮王圣后采女成最正觉(贤劫经)。
　　述曰。俱舍论约三世增减。论三千佛出兴之渐。贤劫经明诸佛出兴。有久有近不定劫数。此有三意。一者佛赴机所说不同。二者结集部别不同。三者传译前后不同。难以和会(此例甚多)然粗论次第取证增减。则必以俱舍为本。慈恩劫章正取此论。
　　坏二十小劫(减增)火灾坏至初禅(坏劫有火水风大三灾。今贤劫中止论一番火灾。若水风二灾不在贤劫中。后当别释三相)始从地狱终至梵天。有情世间经十九增减。次第坏尽。唯器世间空旷而住。乃至三千世界一切有情都尽。最后一增减劫方坏器世间(世间如器故名)有七日从海底出。大海尽竭须弥崩坏。风吹猛焰烧上梵天。悉成灰烬。乃至三千世界一时烧尽。此为依正俱坏。名为坏劫(顺正理论)。
　　空二十小劫(减增)。自初禅梵世已下世界空虚。犹如墨穴。无昼夜日月。唯有大冥。如是二十增减之久。名为空劫(俱舍)。
　　未来星宿劫(千佛出兴如天星宿)。成二十小劫(减增)。
　　住二十小劫(减增)。此劫中有千佛次第出。始自日光佛终至须弥相佛(药王经)。佛言。我灭度后。若有勤修功德行众三昧称弥勒名行六事法(事六度也)必定得生兜率天上。亦随弥勒下生。阎浮第一闻法。于未来世值遇贤劫一切诸佛。于星宿劫亦值诸佛受菩提记(弥勒上生经)。
　　坏二十小劫(减增)　空二十小劫(减增)○(成住坏空之相并如前释)
　　有能一日夜持不杀戒。决定不逢刀兵灾起。能以一诃梨勒果。起殷净心奉施僧众。决定不逢疾疫灾起。能以一搏食施诸有情。决定不逢饥馑灾起。东西二洲无根本三灾。而有相似三灾。谓嗔增盛似刀兵。身羸劣似疾疫。数加饥渴似饥馑。北洲根本相似俱无(新婆沙论)三灾起时复有三种最极衰损。一寿量。谓极至十岁。二依止。谓身量极至一搩手。三资具。谓以粟稗为食中第一。以发为衣中第一。以铁为庄严第一(瑜伽论○搩磔同陟各反周尺。人一尺。佛二尺)。
　　大三灾者。一大劫终必一火灾起(如前贤劫成住坏空八十小劫。为一大劫)如是经七大劫七火灾。凡七坏初禅。复经一大劫。有一水灾起。坏至二禅。如是七七火灾。相间七水灾。复经七火灾。凡五十六番火坏初禅。七番水坏二禅。复经一大劫。有一风灾起。总之为六十四大劫。为大三灾始终之相(依俱舍论出义)。
　　初火灾坏初禅者。灾欲起时地狱罪毕来生人中。有定业者转生他方地狱。乃至无有一情。名为地狱已坏。畜生饿鬼阿修罗亦次第尽。是时世间皆行十善。人身之内无有诸虫。与佛身同。以由是时旁生坏故。时此南洲一人无师自然得初静虑(初禅也)从静虑起唱言离生喜乐甚乐甚静。余人闻已皆入静虑。命终并得生梵世中。东西二洲例此应说。北洲根钝无离欲念。命终生欲界天。静虑现前方能离欲。乃至人趣无有一情。名为人趣已坏。时欲界六天。一天自然得初静虑。乃至并得生梵世中。名为欲界已坏。时梵世中一天自然得二静虑(二禅也)唱言定生喜乐甚乐甚静。余天闻之皆入静虑。命终并得生光音天。乃至梵世(大梵天也)已坏。始从地狱终至梵天。经十九增减。有情世间次第坏尽。唯器世间空旷而住。乃至三千三界一切有情同业坏尽。最后一增减劫方坏器世间。于此渐有七日轮出。有大黑风吹海水为两披。初取一日置须弥腹日道中行。草木雕落。次取二日。河渠皆竭。海水渐涸七百由旬。三日出时。恒河俱竭。四日出时。阿耨池竭。五日出时。四大海水七千由旬一时竭尽。六日出时。大地火起靡不烧坏。七日出时须弥山坏众山洞然。风吹猛焰烧上天宫。乃至梵天无遗灰烬。自地火焰烧自宫殿。非他地灾能坏他地。由相引起故说烧上。始从地狱至于梵天。于一增减劫次第坏尽。乃至三千世界一时俱坏。是为火灾坏。初禅火灾过后。世界空虚犹如黑穴。经二十增减之久。大云降雨水长至天。吹风水沫作梵天宫。如是下至地狱如前建立(在前成劫说。杂出长阿含经。因本经。杂心论。显宗论。顺正理论。瑜伽对法论)。
　　次水灾坏二禅者。当灾起时。地狱饿鬼旁生四洲人趣六欲诸天。次第得生二禅。于二禅中时有一天。自然得三禅定。余天闻之。皆入此定得生三禅。是时二禅中有俱生水界起坏器世间。犹水消盐。一时俱没(有说从三禅边空中。歘然雨热灰水。有说从下水轮涌水上腾)是为水灾坏二禅。水灾过后。如前空二十小劫。如前大云降雨。风吹水沫成光音天宫。下至地狱后成。
　　三风灾坏三禅者。当灾起时。下地诸趣有情及六欲二禅。次第得生三禅。时有一天。自然得四禅定。余天闻之。皆入此定得生四禅。是时三禅中有俱生风界起。坏器世间。吹诸天宫相拍粉碎。诸大山王亦皆拍碎。如风干肢节悉皆消尽。是为风灾坏三禅(有说。从四禅边歘然风起飘击。有说。从下风轮击风上腾○出顺正理论。瑜伽对法论)如是东方无量世界。或有将坏。或有将成。或有正坏。或坏已空。或有正成。或成已住。乃至十方亦尔。若有情世间。若器世间。业烦恼力所生故。业烦恼增上力所起故(瑜伽对法论)初禅内有觉观火扰乱故。外为火灾所烧。二禅内有喜水扰乱故。外为水灾所漂。三禅内有出入息风扰乱故。外为风灾所坏。四禅不定相续随彼天生宫殿俱起。若天命终宫殿亦没(杂心论)。四禅内外过患一切皆无(涅槃经)劫劫皆坏初禅者。为顺初禅一劫寿故。次经八劫方坏二禅。为顺二禅八劫寿故。次经六十四劫方坏三禅。为顺三禅六十四劫寿故(辅行)。

　　佛祖统纪卷第三十(终)



　　佛祖统纪卷第三十一

　　　　宋景定四明东湖沙门志磐撰

　　世界名体志第十五之一

　　上穷宝焰下彻风轮。此华严所明一世界种。竖高则且约二十重。周围则略得十一数。复由此数随方各十。则总之为百十一。如天帝珠网分布而住。斯但举其一分云耳。若推而广之。则十不可说微尘世界。递相连接周遍建立。各各佛出现。各各满众生。是为华藏庄严世界海也。若夫娑婆大千须弥四天下南洲五竺。东华震旦。若名若体。有说有图。虽自广以至狭。实举别而会总。既明三世须辨方界。此学者所宜知也。撰世界名体志。
　　华藏世界海图　大千万亿须弥图　四洲九山八海图　三千大千世界图　须弥忉利天宫图　诸天通论
　　身量　寿量　衣量　身光　业因　报果　广狭　凡圣　论无色身处　论天主　论四禅四地
　　东华震旦地理图　汉隋西域诸国图　西土五印诸国图　八热地狱图　十六游僧地狱图　八寒地狱图
　　华藏世界品云(经七)此华藏庄严世界有须弥山微尘数风轮所持。最在上者名殊胜威光藏。能持普光摩尼香水海。此海有大莲华。名种种光明蕊香幢。华藏庄严世界住在其中。金刚轮山周匝围绕○此中复有不可说
　　
　　微尘数香水海。一切世界所有庄严。悉于中现。芬陀利华十宝阶陛栏盾。十宝尸罗幢。宝衣铃网幢宝华楼阁宝莲华城。众宝树林悉共围绕○一一香水海各有微尘数香水河。右旋围绕。常现宝色光云。十方化佛及诸菩萨。于中涌出。其中央香水海名无边妙华光。出大莲华名一切香摩尼王庄严。有世界种而住其上。名普照十方炽然宝光明。有不可说佛刹于中布列○最下第一重名最胜光遍照。状如摩尼宝。一佛刹尘世界围绕。佛号净眼离垢灯。第二重名种种香莲华妙庄严世界。状如师子座。二佛刹尘世界围绕。佛号师子光胜照。第三重名宝庄严普照光世界。其形八隅。三佛刹尘世界围绕。佛号净光智胜幢。第四重名种种光明华庄严世界。状如摩尼莲华。四佛刹尘世界围绕。佛号金刚光明无量精进力善出现。第五重名普放妙华光世界。其形普方而多隅角。五佛刹尘世界围绕。佛号香光喜力海。第六重名净妙光明世界。其形四方。六佛刹尘世界围绕。佛号普光自在幢。第七重名众华焰庄严世界。状如楼阁。七佛刹尘世界围绕。佛号欢喜海功德名称自在光。第八重名出生威力地世界。状如因陀罗网。八佛刹尘世界围绕。佛号广大名称智海幢。第九重名出妙音声世界。状如梵天身。九佛刹尘世界围绕。佛号清净光明相无能摧伏。第十重名金刚幢世界。其状周圆。十佛刹尘世界围绕。佛号一切法海最胜王。第十一重名恒出现帝青宝光明世界。状如半月。十一佛刹尘世界围绕。佛号无量功德法。第十二重名光明照耀世界。状如华旋。十二佛刹尘世界围绕。佛号超释梵。第十三重名娑婆世界。状如虚空。以普圆满天宫而覆其上。十三佛刹尘世界围绕。佛号毗卢遮那(比即十莲华藏微尘数相千叶卢舍那。一华百亿国中当第十三世界也)第十四重名寂静离尘光世界。状如执金刚形。十四佛刹尘世界围绕。佛号遍法界胜音。第十五重名众妙光明灯世界。状如卍字。十五佛刹尘世界围绕。佛号清净日功德眼。第十六重名清净光遍照世界。状如龟甲。十六佛刹尘世界围绕。佛号不可摧伏力普照幢。第十七重名宝庄严藏世界。其形八隅。十七佛刹尘世界围绕。佛号无碍智光明遍照十方。第十八重名离尘世界。状如珠璎。十八佛刹尘世界围绕。佛号无量方便最胜幢。第十九重名清净光普照世界。十九佛刹尘世界围绕。佛号普照法界虚空光。第二十重名妙宝焰世界。状如宝庄严具。二十佛刹尘世界围绕佛号福德相光明。此二十重上阔下狭。如倒安浮图○若广说世界种所依形状。数有刹尘。或名回转形(清凉疏蹑亵往来之形)乃至江河形。旋流形。轮网形。坛墠形。树木形。楼观形。尸罗形。幢形。普方形。胎藏形。莲华形。佉勒迦形(此云竹篅)众生形。佛相形。圆光形。网形。门闼形。须弥山形。诸庄严具如上世界。皆在无边妙华光香水海中。递相连接成世界网。周遍建立○都有十个二十重世界种。绕此中心世界种。总十一个二十重世界种(经第九卷)○此十一个世界种。周围至轮围山。复有一百个世界种。随方各十。于中布列。近山周匝十个世界种。各各上下四重。余九十个世界种不言重数。共有一百十一个世界种。如天帝网分布而住(经第十卷)○如是十不可说佛刹微尘数香水海中。有十不可说佛刹微尘数世界种。皆依现一切菩萨形摩尼王幢庄严莲华住。各各庄严际无有间断。各各放宝色光明。各各光明云而覆其上。各各庄严具。各各劫差别。各各佛出现。各各演法海。各各众生遍充满。各各十方普趣入。各各佛神力所加持。此一一世界种中一切世界。依种种庄严住。递相接连成世界网。于华藏庄严世界海。种种差别周遍建立。

　　大千世界万亿须弥之图

　　
　　吴铠庵曰。此图即华严莲华藏世界海。乃实报无障碍土也。昔海禅师虽出其相。而说义未周。止禅师说义颇悉。而未显其相。今双收二家。且考之经目。曰法华常在灵山。盖依智者所指故也。
　　长阿含经。一日月行四天下为一世界。如是千日月。千须弥。千阎罗王。千忉利。千梵天。千铁围。名为小千。即数小千至满一千。名为中千(即是百万亦称十亿)即数中千复满一千。名为大千(即是千万万亦称万亿)其中须弥山王。四洲日月。乃至梵天。各有万亿(光明云百亿须弥者亿有四等。一十万为亿大千则当万亿。二百万为亿大千则当千亿。三千万为亿大千则有百亿。四万万为亿大千则有十亿。今言百亿是第三之数。然此方以十万为亿为正数)成则同成。坏则同坏。皆是一佛化境。号为娑婆世界(梵语娑婆此云堪忍)。
　　长阿含云。三千大千世界。复有大金刚山绕大海水。金刚山外复有第二大金刚山。二山中间[穴/幻][穴/幻]冥冥。有八大地狱。日月神天所不能照○瑞应经云。迦维罗卫国者。三千日月(孤山疏大千也)万二千天地之中(疏大千有万亿天地二千即中千小千也)○显扬论。一日月之照临名一世界。如是千日月。千六欲。千初禅。名小千界。复以千小千名中千。其中有一三禅一千二禅。百万初禅。复以千中千为大千。其中有一四禅。一千三禅。百万二禅。亿万初禅(准此当称亿万须弥)○阿毗昙论云。从此须弥顶边至彼须弥顶边。十二亿三千四百五十由旬。从此须弥中心至彼须弥中心。十二亿八万三千四百五十由旬从此山根至彼山根。十二亿三千十五由旬。此佛所说。

　　四洲九山八海图

　　
　　俱舍论云。第一须弥山高广各八万由旬(长阿含。起世经。高八万四千由旬。余七山及铁围。次第减半)第一香水海。横广八万由旬(起世广八万四千)第二持双山。高广各四万由旬(诸山次第减半)第二香水海。横广四万由旬(七海横广各随七山高量。次第减半)第三持轴山。高广各二万由旬。第四担木山。高广各一万由旬。第五善见山。高广各五千由旬。第六马耳山。高广各二千五百由旬。第七障础山。高广各一千二百五十由旬。第七香水海。一千二百五十由旬。第八持地山。高广各六百二十五由旬。第八大碱水海。横阔三十二万二千由旬。中有四州(阿毗昙论。水际周围三十六亿八千四百七十五由旬)第九小铁围山。高广各三百十二由旬(阿毗昙周围三十六亿一万三百五十由旬)诸山入水皆八万由旬。住金轮上。诸海皆深八万由旬(今详。自须弥山心南向至本山际。八万由旬。度七香水海十六万由旬。度七金山八万由旬。至七山南际临海。凡二十八万由旬。南北通径凡五十六亿万由旬)○长阿含云。须弥山南有天下名阎浮提(此云胜金洲。新婆沙论名赡部)其土南狭北广。纵广七千由旬。人面像此地形。有大树名阎浮。围七由旬。高百由旬。枝叶四布五十由旬。人寿百岁。中夭者多○阿毗昙云。南洲衣服庄饰种种不同。一生欲事无数。亦有修行至死无欲○起世云。大海北有阎浮树。此树下有阎浮那檀金聚高二十由旬(以此胜金出树下故。因以名树名洲)○顺正理论。有二十中洲。一遮末罗(新婆沙云罗刹住处)二筏罗遮罗。皆有人住○长阿含云。须弥山东有天下名弗于逮(此云胜身立世云弗提婆)其土东狭西广。形如半月。纵广九千由旬。人面像之。有大树王名伽蓝浮。围七由旬。高百由旬。枝叶四布五十由旬。人寿二百岁(楼炭经云三百岁)饭食鱼肉。以谷帛珠玑共相市易。有嫁娶礼○立世阿毗昙论云。东弗提婆人多欲者。一生数至六七。亦有修行至死无欲。食自死鱼肉自不杀生。头发剪前披后。著下衣竟上衣绕○顺正理论云。有二中洲。一提诃。二毗提诃。皆有人住○长阿含云。须弥山西有天下名俱耶尼(此云牛货。新婆沙云瞿陀尼)其土形如满月。人面像之。纵广八千由旬。有树王名斤提。围七由旬。高百由旬。枝叶布散五千由旬。人寿三百岁。以牛马珠玉共相市易○阿毗昙云。彼土食肉杀生。人死烧尸。或置水埋土。嫁娶同南洲人。多欲者至十或十二。亦有至死无欲者。庄饰皆被发上下著衣○顺正理云。有二中洲。一舍搋(古获反)二怛里拏。皆有人住○起世论云。斤提树下有一石牛。高一由旬。因名瞿陀尼(因以名洲)○长阿含云。须弥山北有天下名郁单越(此云最胜。新婆沙论名俱卢洲)其土正方人面像。纵广一万由旬。有大树王名庵婆罗。围七由旬。高百由旬。枝叶布散五十由旬。诸山浴池华果丰茂。众鸟和鸣。四面有阿耨达池出四大河。无有沟坑荆棘蚊虻毒虫。自然糠米众味具足。有摩尼珠名曰焰光。置自然釜鍑下(自然糠米者自生也。自然釜鍑者自烧然也。鍑方宥反。似釜而大)。饭熟光灭。有树名曲躬。叶叶相次天雨不漏。彼诸男女止宿其下。有诸香树。果熟之时。自然裂出种种身衣或器或食。河中宝船乘载娱乐。入中浴时脱衣岸上。乘船度水。遇衣便著。不求本衣。次至香树手取乐器。并以妙声和弦而行。其人无有众病。颜貌同等发绀青色齐眉而止。人起欲时熟视女人。彼女随诣园林。若是父亲母亲不应行欲者。树不曲荫。各自散去。若非亲者树则曲荫。随意娱乐。一日至七日。尔乃舍去。彼人怀妊七八日便产。随生男女置于四衢。有诸行人出指含[口*敕]。指出甘乳充遍儿身。过七日已其儿长成。与彼人等。男向男众女向女众。彼人命终不相哭泣(以人寿定千岁故不吊死)庄严死尸置四衢道。有鸟名忧尉禅伽。接置他方(阿毗昙云。其鸟啄尸。至山外啖食之)其地柔软随足隐起。大小便时地为开拆。利已还合。其人前世修十善行来生此洲。寿命千岁不增不减。命终之后生天善处○阿毗昙云。北洲人多欲者。一生数至四五。亦有修行至死无欲○顺正理论。有二中洲。一矩拉婆。二憍拉婆皆有人住○阿毗昙云。南洲人长三肘半。或四肘。东洲八肘。西洲十六肘。北洲三十二肘(起世云。南洲三半。东西洲同量。北洲七肘○一肘即当姬周尺八)○长阿含云南州有三事胜。一者勇猛强记能造业行。二者勤修梵行。三者佛出其土○新婆沙论。四大洲八中洲。人形短小。有说遮末罗洲唯罗刹住。复有五百小洲。或有人住。或非人住。或有空者○菩萨藏经。佛言。我观世间众生。常为十苦逼迫。一生。二老。三病。四死。五愁。六怨。七苦受。八忧。九痛恼。十生死流转。众生为得菩提出离如是逼迫○四教仪。在因之时行五常五戒中品十善。感人道身。
　　述曰。北洲人定千岁。故死不哭吊。佛不出生。故不闻佛法。此所以为八难之一也。昔人谓。列子载黄帝梦游华胥氏之国者。即北洲也。未知其可。南洲有佛法可学故。大乘根器多生其中。以寿命短促众苦逼迫故。怖畏发心勤修道行。此其所以为四洲之最胜也。
　　华严经云。三千大千世界以无量因缘乃成大地。依于水轮风轮空轮。空无所依。众生业感世界安住。
　　新菩萨藏经。诸佛成就不思议智故。能行知诸风雨相。知世有火风。名乌卢博迦。众生诸有觉受。皆由此风之所动摇。此风轮量高三拘卢舍(拘卢舍。此云一鼓声问。准杂宝藏经。五里为一拘卢舍。毗昙论。八拘卢舍为一由旬。即智论中品由旬。当四十里也)于此风上虚空之中。复有风起。名赡薄迦。此风轮量高十由旬(云云)。如是次第轮上六万八千拘胝风轮之相。悉能了知。最上风轮名周遍上界。为水轮之所依止。其水量高六十八百千由旬。为大地之所依止。其地量高六十八千由旬。是地量表。有一三千大千世界。

　　土水风轮会异

　　○土轮金轮　○水轮　○风轮
　　(○俱舍。共三十二万由旬○起世。共四十八万由旬○新菩萨藏。六十八千由旬○楼炭。上二十亿万里金粟金刚各二十亿万里○立世共三十二万由旬○光明经。土深十八万由旬。下有金沙。今据起世。四十八万。此恐脱四字○起世因本经。水上有风吹转此水。于上成金。如熟乳生膏。是名金轮○增一阿含。地深六十八千由旬○昙无谶光明经。地深十六万八千由旬)。
　　(○俱舍。八十万由旬○起世。六十万由旬○菩萨藏。六十八百千由旬○楼炭。八十亿万里○立世因本经。以众王业力水不流散。如食未销不堕熟藏)。
　　(○俱舍。百六十万由旬○起世。三十六万由旬○菩萨藏。六万八千俱胝风轮○楼炭。五百二十亿万里○智论。大千世界。皆依风轮为基)。
　　(述曰。经论所出皆不能一唯俱舍立世略同。佛所说义不应有异。要是部主听受机见有别。而译师今古措辞之不同也)。
　　须弥山根上升一万由旬。绕山纵广一万由旬。是坚首天住。复上一倍(因本二万)绕山八千由旬。是华鬘天住。复上一倍(因本三万)绕山四千由旬。是常放逸天住。复上一倍(三天皆云一倍者。皆以一万增倍。至四天王为四万由旬○因本云。山半四万二千由旬。四王所住)绕山四千由旬。是日月星宿天四天王天住(婆沙论)○须弥山下别有三级。诸神住处。皆有七重墙院。皆夜叉住(起世因本经)此三天皆药叉住。四天王之所部(俱舍论)○日天宫殿。天金颇梨所成。纵广五十一由旬。正方如宅遥看似圆(智论日月方圆五百里)有五种风吹转而行。阎浮檀金以为妙辇。高十六由旬。方八由旬。日天子及眷属居中受天五欲。日天子寿五百岁。子孙相承。皆于彼治。宫殿住持满足一劫(历成住坏空。八十小劫。为一大劫也)日天身光。妙辇宫殿光明相照。有一千光。五百旁照五百下照。日天宫殿常行不息。六月北行六月南行。月天宫殿。天银青琉璃成。高十六由旬。广八由旬。月天子与诸天女在此辇中受天五欲。月天寿五百岁。子孙相承宫殿住于一劫。月天身光宫殿成千光明。五百旁照。五百下照。何因缘故。月天宫殿渐渐现耶。由日天有六十光障彼月轮。去日渐远。故渐渐现。复何因缘圆净满足当十五日。月宫去日最远光不能障。复何因缘黑月十五一切不现。此时月宫最近于日。日光隐覆一切不现。复何因缘月宫影现。此大洲有阎浮树。高故影现月轮(起世因本)过去有兔行菩萨行。天帝试之索肉欲食。舍身火中。天帝愍之。取其焦兔置于月内。令众生瞻之。知是菩萨行慈之身(西域记)南洲日正中。东洲日始没。西洲日初出。北洲当半夜(起世因本经余三方例知)日天宫墙地薄如华葩。为五风所持(长阿含)日月方圆五百由旬。而今所见不过如扇(智论)大星宫宅周七百二十里。中星四百八十里。小星百二十里(楼炭经)过去婆伽婆仙。分布诸宿曜(宿音秀)护国养人各有所主。东方七宿。角亢(晋冈)氏房心尾箕。北方七宿。斗牛女虚危室壁。西方七宿。奎娄胃昴毕觜参(音兹森)南方七宿。井鬼柳星张翼轸(大集经。诸星形相姓氏祭物法度所主人物国主。并具在本经)佛在净居天宫。告诸宿曜。游空天众九执大天二十八宿十二宫辰。说过去娑罗王如来所说炽盛光大威德陀罗尼除灾难法。若有国王及诸大臣。所居之处及诸国界。或被五星陵逼罗睺彗孛妖星照临所属本命宫宿及诸星位或临帝座。于国于家及分野处。陵逼之时或退或入。作诸障难者。但于清净处置立道场。念此陀罗尼一百八遍。或一千遍(消灾经)有九种执曜。能令昼夜时分增减世间丰俭。其名曰日月荧惑(火)辰(水)岁(木)太白(金)镇(土)罗睺(火之余气)彗孛(土之余气孔雀经)娑婆世界有八万四千灾变恶星(楞严经)毗沙门为星宿之主(法华文句○论语曰。北辰。天文志曰。北极)须弥山半四万二千由旬。四天王居(智论因本经同。若阿毗昙论。俱舍论。皆云四万由旬)东方城名上贤。南方城名善见。西方名周罗。北方名天敬(智论同)东方治国天王(诸经多云持国)领乾闼婆(此云寻香行帝释俗乐神)毗舍阇(此云啖人精气鬼又颠狂鬼智论作富单那)护东洲人。南方增长天王领鸠槃荼(此云厌魅鬼厌魇同睡中为鬼所著)薜荔多(此云最初饿鬼)护南洲人。西方杂语天王(孔雀经翻广目又翻非报能与罪逆众生不能现报)领龙及富单那(此云臭饿鬼智论毗舍阇)护西洲人。北方多闻天王领夜叉(此云捷疾今法会传送符书使者是此类)罗刹(此云暴恶食人之鬼)护北洲人(出长阿含)。尔时毗沙门天王(此云多闻光明句记福德之名闻四方故)提头赖吒天王(此云持国护持国土)毗留勒叉天王(此云增长令自他善根增长故)毗留博叉天王(此云杂语能种种杂语又广目又恶眼专主罚恶令遇苦发心)俱从座起而白佛言。是金光明众经之王(云云)。我等四王二十八部百千鬼神以净天眼常观拥护此阎浮提。是故我等名护世王(金光明经○光明句记经家先摽北方者西土以北方为上○涅槃经譬如北方之于东方为无上上四明正据此)○初地菩萨多作四天王(华严经)四天皆有昏嫁行欲如人。化生小儿在膝上如二岁小儿。未久自然宝器盛百味食天甘露浆。福多者色白。中者色青。下者色赤。食讫便与诸天等量。初生忆昔往业。戏已忘念(长阿含经)四天男女生时。若于女处膝上眼处生者。天女作意此是我儿天男亦言此是我儿。若于父膝眠处生者。唯有一父。诸妻皆得为母。四天欲事无数。亦有修行至死无欲。一切欲界诸天亦尔(立世论)护世四王各有九十一子有大威力。皆名曰帝。能护十方。一切山河树木土地城郭一切鬼神皆属四天王(智论)○一王下有八将军。四王三十二将周四天下护助出家人。韦将军于三十二将中最存弘护。比丘道力微者为魔所惑。将军恓惶奔赴应机除剪(天人感通传)。

　　忉利天宫之图

　　
　　昔婆罗门姓憍尸迦与知友三十二人共修福德。命终皆生须弥山顶。憍尸迦为天主。三十二人为辅臣(智论)○昔迦叶佛灭后有一女人。发心修塔报为天主。有三十二人助修。报为辅臣。君臣合之为三十三(净名疏○梵语忉利此翻三十三天)○帝释住首楞严定。未来成佛号曰无著(法华文句)。
　　须弥山四角各有一峰(婆沙论高广五百由旬)金刚手药叉于中住。守护诸天。山顶善见大城周万由旬(婆沙论。山顶纵广八万四千由旬。其中平可居者止四万由旬)重门高一由旬半。城有千门。各有五百青衣药叉。严仗防守。城中殊胜殿周千由旬。其地真金杂宝严饰。柔软如妒罗绵。随足高下(顺正理论)帝释住处中央金城周千由旬(即殊胜殿)有五百门。中有楼阁。名皮禅延。四边宝楼一百一所。一万七千房。一一房有七天女。一一女有七采女。其诸天女皆是帝释正妃。帝释与阿修罗女舍脂共住。化身与诸妃共住(阿毗昙论)目犍连尊者游历小千界。无有端严如毗阇延堂者(杂阿含经○即毗禅延也)。城内衢巷。天人随其福德屋舍多少。城路五百。中有七市谷米．衣服．众香．饮食．华鬘．工巧．淫女。并有市官。天子天女往来贸易。商量贵贱。具市廛法。虽作是事无取无与。脱欲所需便可提去。是善见城复有天州天县天村周匝遍布(起世因本经)城外四面有四苑。一众车苑(起世因本云杂色车苑。杂阿含云东门外)随天福德种种车现。二粗恶苑(起世云。粗涩苑。杂阿含云南门外)天欲战时甲仗自现。三杂林苑(起世。杂乱苑。月八十四十五日三十三天放宫内采女入此园中与天众合杂嬉戏受天五欲杂阿含云在西门外)诸天入中极妙
　　欲尘杂类俱至。四喜林苑(起世云入中欢喜杂阿含在北门外)诸天所玩皆生欢喜。四苑各千由旬。各有一如意池周五十由旬。八功德水。城外西南有善法堂。三十三天时集辨论制伏阿素洛如法不如法事。东北有圆生树。华开之日顺风香闻百由旬。逆风犹及五十里(顺正理论)善法堂最中有师子座(毗耶仙人经善法堂。有八万四千柱。入此堂者无恶触睡眠频呻等过)。
　　帝释升座。左右各十六天王随坐。有二太子。是二大将军。坐诸天王左右。持国天王与大臣军旅恭敬诸天依东门坐。增长天王依南门坐。广目天王依西门坐。多闻天王依北门坐。是四天王以世间善恶。奏闻帝释诸天王。月八日四王大臣遍行世间。十四日四王太子行。十五日四王自行观察善恶。若无多人受戒布施。帝释闻奏忧恼说言。天众减损。修罗日增(阿毗昙论)第一善法堂天(即帝释)。第二住峰天。三山顶天。四善见城天。五钵私地天。六住俱吒天。七杂殿天。八欢喜园天。九光明天。十波利树园天(即圆生树)十一险岸天。十二杂险岸天。十三摩尼藏天。十四旋行地天。十五密殿天。十六鬘影天。十七柔软地天。十八杂庄严天。十九如意地天。二十微细行天。二十一歌音乐天。二十二威德轮天。二十三月行天。二十四娑利天二十五速行天。二十六影照天。二十七智慧天。二十八众分天。二十九住轮天。三十上行天。三十一威德颜天。三十二威德轮天。三十三清净天(正法念经)○本为人时施饮食灯明钱财。故名释提桓因(此云能天主)本为人时姓故名憍尸迦。舍脂为第一后故名舍脂钵低。于一座间思千种义故名千眼。于三十三天为主故名因提利(中阿含经○本有千名。翻译不足)帝释有金刚杵力(孔雀经)○三十三天生时。天女手中华生。自知有儿。即以授夫。七日天生。善知天法。行宫殿中见无主天女。来言圣子善来此汝宫殿。我无夫主今相供养(毗邪仙人经)天初生时如十二岁儿。于父母生处或两膝两股。忽然而生。即有宝器盛天须陀味及以天酒。随福上中下有白赤黑色。饮食既讫。身量即与旧男女等(起世因本经)单修上品十善生忉利天(四教仪)。
　　诸天通论
　　身量(俱舍论)　衣量(长阿含经)　寿量(阿毗昙论俱舍同)　身光(智论)　饮食　业因(三界差别经)　报果　境量(婆沙论)　凡圣　论无色身处　论天主　论四禅四地
　　四天王身长半里。衣重半两。人间五十岁为四王一日夜。即用四王寿命五百岁。计人间九百万岁。为等活地狱一日夜。如是数等活寿五百岁。人间三百二十四亿岁。为等活一年。忉利天身长一里。衣重六铢。人间一百岁为忉利一日夜。即用此天寿命一千岁。计人间三亿六十万岁。为黑绳地狱一日夜。如是数此狱寿千岁。夜摩天身长一里半。衣重三铢。人间二百岁为此天一日夜。即用此天寿一千岁。计人间十四亿四百万岁。为众合地狱一日夜。如是数此狱寿二千岁。兜率天身长二里。衣重一铢半。人间四百岁为此天一日夜。即用此天寿四千岁。计人间五十七亿六百万岁。为叫地狱一日夜。如是数此狱寿四千岁。化乐天身长二里半。衣重一铢。人间八百岁为此天一日夜。即用此天寿八千岁。计人间二百三十亿万岁。为大叫地狱一日夜。如是数此狱寿八千岁。他化自在天身长三里。衣重半铢。人间一千六百岁为此天一日夜。即用此天寿一万六千岁。计人间九百二十一亿六百万岁。为热地狱一日夜。如是数此狱寿一万六千岁。摩罗波旬天寿三万二千岁(俱舍论长阿含经阿毗昙)○色界寿命即用劫为量。梵众天半劫(二十小劫)身半由旬。梵辅天一劫(以四十小劫为一劫)身一由旬(四十里)大梵天一劫半(六十小劫)身一由旬半。少光天二大劫(此下并云大劫。即是总成住坏空八十小劫也)身二由旬(此下身量并随寿量)无量光天四大劫。身四由旬。光音天八大劫。身八由旬。少净天十六大劫。身十六由旬。无量净天三十二大劫。身三十二由旬。遍净天六十四大劫。身六十四由旬。无云天百二十五大劫。身百二十五由旬(此天身寿俱灭三劫三由旬)福生天二百五十大劫。身二百五十由旬。无想天广果天皆五百大劫。身五百由旬。无烦天一千大劫。身一千由旬。无热天二千大劫。身二千由旬。善见天四千大劫。身四千由旬。善现天八千大劫。身八千由旬。色究竟天一万六千大劫。身一万六千由旬(长舍论阿毗昙)化乐他化二天。所著衣服随心大小轻重。色界天不著衣服。如著不异。头虽无髻如著天冠。无男女相形唯一种(起世因本)○无色界寿命者。空处二万劫。识处四万。无所有处六万劫。非非想处八万大劫。三界皆有中夭。唯北洲兜率天最后身菩萨无想天。皆定寿命不说中夭(阿毗昙)空处定行慧行各得一万劫。识处定慧二行各得二万劫。上二地但有定行相倍。故唯六万八万(婆沙论)○诸天业报生身光者。欲界诸天以灯烛明珠等施及持戒禅定等清净故。身常光明。色界诸天行禅离欲修火光三昧故。身常光明胜于欲界。若释迦常光面各一丈。诸天光明大者。虽无量由旬。于丈光边蔽而不现。四天王有四种色。绀赤黄白。欲界诸天色皆如是。如初生时见绀华则身绀色(智论)○法苑云。色界诸天以喜为食。无色界以意业为食。又云。色无色界并以禅悦法喜为食。欲界诸天福厚者。甘露盈杯百味俱至。福薄者虽有饮食常不称心。故经云。譬如诸天共饮器食随其福德饭色有异。上者见白。中者见黄。下者见赤。依正法念经云。夜摩已上尽色界天。贫富皆等。忉利已下报有厚薄。故经云。有薄福天患饥下剡浮人中摘酸枣食。又云。四天王天食天须陀味。园林池苑。并自然生一切味。欲界诸天食亦如此○众生具修十善得欲界天报。修有漏十善与定相应得色界天报。复有修四空定得无色界天报(三界差别经)○四王忉利。单修上品十善得生。若夜摩天已上兼修未到定。未入根本定故(未到定亦名欲界定。其法备见止观)夜摩此云善时。时时唱快乐故。兜率此云知足。于五欲境生喜足故。化乐者于境变化而自乐故。他化者于自他境皆能自在化用故。已上四天悉是空居(四教仪集解)梵身天下有魔罗波旬诸宫殿(起世因本经)欲色二界中别有魔宫。其魔怀嫉。譬如石磨。磨坏功德。纵广六千由旬。宫墙七重(楼炭经○大论。魔罗翻夺命。波旬魔王名。罗什云此翻杀者。常欲断人慧命。涅槃疏。依于佛法而得善利。不念报恩反欲加毁。辅行魔字从石。梁武以来。谓能恼人易之为鬼。净名经云。多是不思议解脱菩萨。应为魔王。垂裕记云。第六天上别有魔罗所居。他化天摄。即天子魔也)○大梵此云离欲。除下地系上升色界(法华疏)梵王无别处。但于天中有高楼阁者是(具舍论)大梵是君。梵辅是臣。梵众是民(法苑珠林)少光天。光明最少。无量光。光明胜前。光音天。无觉观语言。以光当语。又此天语时口出净光。少净天。离喜受乐为净。未及上位为少。无量净天。清净胜前。遍净天。清净周遍无有过患。无云天下三禅皆依云住。至此四禅方是空居(楞严作福生天)福生天。有胜福力者生(楞严作福爱天)无想天。外道所居。但受一期心想不行。受五百劫无心之报。报毕必起邪见来生地狱。广果天。果报最胜。无云福生。广果。此三天凡夫住处。修上品十善修禅者得生无烦天。无见思烦恼杂故。无热天。离热恼故。善见天。定障渐微见极明彻。善现天。形色转胜善能变化。色究竟天。色法最极是究竟处。此五天名五那含(此云不来。三果圣人居处。亦名五净居。五不还天)○无色界。空处天者行人厌患色笼心欲出离。修观破三种色(可见可对色。眼见色尘也。不可见可对色。声尘味触也。不可见不可对色。意缘法尘。即无表色也)识处天者。厌患虚空无边。修观舍前外空更缘内识。无所有处者。外境名空内境名心。舍此二境入无所有。非非想处者。非识处之有想。非无所有之无想。舍有无二边而入上定也。一切天众皆作圣言。为彼言辞同中印度。然不由学自解典言(顺正理论)○杀盗淫妄业。若生人中身色憔悴无有威德。若有余业得天中身(应是忉利)形貌减劣。宝庄严具光明微少。天女皆舍。余天轻笑。若与修罗战为他所杀(正法念经)诸天命终五衰相现。一者衣服秽染。二者冠上华萎。三者两腋汗流。四者体生臭气。五者不乐本座(新婆沙论)○此三十二天。二唯凡住。谓大梵天王不达业因。说我能造化一切天地人物。恃此高慢。圣人不与共居。无想天唯是外道。修无想定受五百劫无心之报。受毕必起邪见堕于地狱。以故圣人不生其中。五唯圣住。谓五净居天。凡生彼者要是进向那含。身得四禅发于无漏起熏禅业。或起一品乃至九品。方乃得生。凡夫无此熏禅业。故不得生。余二十五天凡圣共住(婆沙论)。
　　述曰。论无色界身处。初言无处者。婆沙云。四空离形报无别处。但在欲色二界成就四空无色业者。言无身者。俱舍云。无色无身。纂云。无业果色非异熟身。楞严云。是四空天。身心灭尽定性现前。无业果色。孤山释云。非业果色显有定果色也。次言有处者。起世云。倍色究竟。有空处乃至非非想处。皆名诸天住处。华严云。菩萨鼻根闻无色界宫殿之香。言有身者。阿含云。舍利弗灭时。无色天泪下如春细雨。仁王经列无色天众。中阴经云。如来至无色界中诸天礼拜。大众部云。但无粗色非无细色。净名疏云。若不了义教明无色界无色。若了义教明无色界有色。涅槃云。无色界色非声闻缘觉所知。今此所明当从后义。
　　述曰。论天主有通别二义。通论者。魔梵欲色各有主义。释签云。四天王主四天下(此言巡游赏罚为主)大论云。帝释为二处天主(四王忉利)魔王为欲界主(居欲界顶)大梵王为三界天主。净名疏云。帝释是地居天主。梵王是娑婆世界主。统御大千(统御上下)天人感通传答南山云。魔王虽欲界主。帝释四王若行佛法魔不能制。妙乐云。梵即色主。亦三界主。魔为欲主。辅行云。梵王为三界主。余皆臣属。别论者。于此又三初独论梵王。文句云。梵王住禅中间。内有觉观外有言说。得主领为王。单修禅为梵民。加四无量心为王。又云。梵王号令总上冠下。别行疏。梵即色主。名为尸弃。毗昙论云。二禅已上无语言法故不立王。禅门云。初禅有觉观心则有语言法。主领下地众生为便。二独论摩醯。大论云。摩醯首罗八臂三眼骑白牛。又云。过净居天。有十住菩萨号大自在。大千界主。灌顶经。字威灵帝。华严经云。大千世界主摩醯首罗。涅槃疏云。若言世界主正是摩醯首罗。辅行云。摩醯首罗能覆大千。举世尊之以为化本。三摩梵对论。涅槃疏云。摩醯首罗居色界顶主大千界。若法华中列世界主梵天王者。其实秖领小千。经家美之故言主耳。私谓(章安判云)此是大千之中。得为大千之主。降此不得大千界有万亿梵王。此处梵王尸弃。居大千之中。故称为主。自余诸梵所居既偏故不得为主也。今故断之曰。摩醯处无色顶。以报胜为主。梵王居大千之中。以统御为主。
　　述曰。自昔谈天者未知四禅四地之义。以由诸文森列不能区别耳。据因本经阿毗昙婆沙论等。皆以天名。次第竖高。相去倍远。皆有住地。此等立义未足可凭。今依俱舍论云。梵天无别处所。但于梵辅中有高楼阁者是。法苑亦云。大梵是君。梵辅是臣。梵众是民。据此则三天同在初禅。秖一地耳。若萨婆多部。以无想广果身寿不殊。同为一处。楞严经云。从福爱天有二岐路。福德圆明名广果天。身心俱灭名无想天(二岐则是分二类耳此与萨婆义冋。同一处也)。又经云。此中复有五不还天(此中者指四禅)四禅四位天王。但有钦闻不能知见。如世间深山道场阿罗汉。世间粗人所不能见。据此则知。秖一广果称王。而于此中具有五那含。一外道同居四禅。秖一地耳。次第禅门云。佛于仁王经说十八梵。亦应有民主之异又云。四禅中有大静王。璎珞经。明禅禅皆有梵王。楞严亦云。四禅四位天王。华严列众三十九位。其间欲界则天天称王。色界则禅禅称王。余天不列。今详初禅既以大梵为王。而三经皆说四禅有王(仁王璎珞楞严)则知光音遍净广果三天皆王。自余皆一臣一民之义。今故依此等大乘经旨。自初禅至四禅。立为四地云广果为王。福爱为臣。无云为民。五那含一外道。则寄居广果天中。已上九天同居四禅一地也(二禅三禅例之)或以天天身寿不同。须各分处如诸小乘经论者。然梵王之与梵辅梵众。若身若寿皆长短不齐。又广果无想。虽五百劫。广果则有中夭。无想定满其报。以此论之。虽身寿不同不妨同处。亦犹阎浮之人有寿有夭也。又华严谓诸天王皆十地菩萨者。此等皆是权来引实。在于天中化诸实报之天。使求脱天业故得称王。若谓王者夐居一处。与余天隔异。则将焉用彼王。余天何所依仰。不作此论。岂不大乖引实之义。或谓二禅已上无语言法(阿毗昙云)何以为化者。然光音既以光为语。则知上地诸天威仪进止无非言教。以是义推无不可者。

　　佛祖统纪卷第三十一(终)



　　佛祖统纪卷第三十二

　　　　宋景定四明东湖沙门志磐撰

　　世界名体志第十五之二


　　东土震旦地里图

　　区域之兴帝喾九州(冀兖青徐扬荆豫梁雍)舜十二州(以冀州土阔增置并幽营三州)夏禹平水土分别九州。周大封建。盖千八百国。春秋之世见于经传者。百二十有四国。下至战国七雄并而为秦。惩周封建之弊罢侯置守。分天下为三十六郡。及南平百越。又置闽中南海桂林象四郡。两汉以十三州统治(汉武帝置十三部刺史)晋为十九州。唐为十道。后又为十五。采访使凡郡府三百二十有八。县千五百七十有三。宋朝元丰颁行。李德刍等所撰九域志。分为二十三路(见于图)郡凡二百九十有五。县千一百三十有一。化外羁縻之州不与焉。
　　汉盛时。四履之地。东乐浪。西敦煌。南日南。北雁门。东西九千里。南北万三千里。
　　古长城。战国时赵筑之。自代并阴山至高阙(二州名)以备胡。燕亦筑妫州之北至辽东。秦始皇令蒙恬筑长城。起临洮入高丽。
　　四渎。河出积石。江出岷山(松州嘉诚县)淮出桐柏(唐州)济出王屋山(孟州今河阳府)。
　　三江。自豫章而下入彭蠡。而东至海为南江。自蜀岷山至九江彭蠡。以入海为中江。自幡冢导漾东流为汉过三澨。大别以入于江汇于彭蠡。以入海为北江。自彭蠡以上为二。自夏口以上为三。下而至于秣陵京口以入海。则不复三矣。
　　九河。鬲津徒骇。在今瀛州钩槃。太史胡苏。在今沧州马颊在今济州。覆釜简洁漫不可考。当在东光成平鬲县之间。以汉许商之言考之。徒骇最北。鬲津最南。盖徒骇是河之本道。东出分为八。齐小白塞之为一。今河间弓高以东。平原鬲津往往有其遗处。盖塞其八枝。并归于徒骇也(九域志)。
　　五岳。中岳嵩山。在洛州(西京)东岳泰山。在兖州。南岳衡山。在潭州。西岳华山。在华州。北岳常山。在真定府。
　　东夷。初周武王封箕子于朝鲜。汉灭之置玄菟郡○夫余国。在玄菟北千里。本濊地○高句丽。其始王朱蒙。出自夫余居升骨城。号高句丽。因以高为氏。在辽东千里。南接朝鲜濊貊。东接沃沮。北接夫余。人皆随山而居○三韩者。一马韩。在西五十四国。北接乐浪。南接倭国。二辰韩。在东十二国。北接濊貊。亦曰秦韩。言秦人避役适韩国。三辨韩。在辰韩之南十二国。南接倭。马韩最大。尽王三韩之地。○新罗辰韩种也。在高丽东南居汉乐浪。地多山险。文字甲兵同于中国。○百济。马韩之属国。于带方故地。初以百家济故名。东接新罗。句丽。西南俱限大海。有僧尼寺塔。爱坟史颇解属文○挹娄。古肃慎国。在夫余东北千余里。其北不知所极。人多勇力。矢用楛(音户)青石为镞。土气极寒常穴居○辽东郡。大辽水出塞外南入海。行千二百里。辽西令支县有孤竹城。故伯夷国○倭国。在百济新罗东南。水陆三千里。依山岛而居。汉魏译通中国者三十余国。皆称王。大倭王居邪摩堆。其地在会稽东。俗皆文身。自云太伯之后。自倭国东千里名拘奴国。南四千里名朱儒国。人长三四尺。自朱儒东南行船一年。至裸国黑齿国。倭国始于百济求得佛经。隋大业十三年遣使朝贡。兼沙门数十人来学佛法○流求国居海岛。当建安郡东。水行五日而至。炀帝遣陈棱至其国。虏男女载军实而还○虾蛦。唐太宗时倭国遣使。偕虾蛦人来朝。高宗平高丽。倭国遣使来贺。始改日本。言其国在东近日所出也○扶桑国。在东海中。齐永元初。僧慧深来建康。言其国在大汉东三万里。宋大明五年罽宾国沙门。至其国传佛法。
　　北狄。周有山戎玁狁。秦汉有匈奴。桓灵时有鲜卑。后魏蠕蠕(音软)西魏突厥。唐回纥。皆匈奴故地。唐契丹居松漠间。至宋朝益盛称大辽。后有女真称大金。鞑靼称蒙古○西羌。三代为患。至秦汉逐之河塞之外。汉宣帝时赵充国。破先零(音怜)置金城。属国以处降羌。东汉屡为患。段颎击破之。魏晋多乱关陇。永嘉后有谷浑。唐初吐蕃并吐谷浑党项诸羌。遂为强国○海南诸国。扶南。丹丹。交趾。真腊。故临。大食。白达。大秦。卢眉。勿斯里(岛夷杂记)宋朝来贡者。占城。三佛齐。勃尼。阇婆。注辇。丹流眉蒲端。
　　炀帝时。西域诸蕃多至张掖。与中国交市。帝令裴矩掌其事。撰西域图记云。发自敦煌至于西海凡为三道北道从伊吾经蒲类海。铁勒部。突厥。可汗(音克寒北虏主之号)庭。度北流河水。至拂菻国。达于西海。其中道。从高昌。焉耆。龟兹。疏勒。度葱岭。鏺汗。苏勒沙那。康国。曹国。何国。大小安国。穆国。至波斯。达于西海。其南道。从鄯善。于阗。朱俱波。喝盘陀。度葱岭。经护密。吐火罗。挹[怡-台+(日/工)]。帆延。漕国。至北婆罗门。达于西海。其三道诸国
　　亦各有路。南北交通。故知伊吾。高昌。鄯善。并西域之门户。总凑敦煌(云云)。帝由是甘心将通西域。令矩往张掖引致西蕃四十余国(隋书裴矩传)。
　　高昌。即车师前王庭(交河是也)有贪污山。夏有积雪。山北即铁勒界也。目敦煌向其国多沙碛(七亦切)茫然无蹊径。欲往者寻人畜骸骨而去。或闻歌哭声。盖魑魅所为也。商旅往来多取伊吾路(北史西域传)。
　　述曰。谈天地之极际者。无若佛经。其言须弥四洲。犹太仓一粟耳。至如阎浮提者。则又四洲之南境。经言。纵广七千由旬。周围之可得二十八万里。以一由旬四十里。计之也。从辽东西行。出阳关逾葱岭。经五竺尽西海际。从南海北行出雁门。逾沙漠极。北至瀚海。纵横皆可九万里。而世人乏通识见。汉时四履之盛不出万里。以故乍闻此说莫之能信。须知此方居东。天竺居中。自此方西至天竺。为四万五千里。自天竺西向尽西海。亦四万五千里。如此则此地为阎浮之东方。信矣。世儒谓之中国。且据此地。自论四方之中耳。儒家谈地止及万里。则不知五竺之殷盛西海之有截也。道家谈天止及三境。则不知六欲四禅四空之高远无色之无极也。况欲知万亿须弥三千大千之天地耶。况欲知华藏世界周遍建立如帝网耶。是则谈天地之极际者。非凭佛经。不足以尽其致也。
　　
　　赡部洲中心名阿耨达池。在香山南大雪山北。周八百里。十地菩萨化为龙王。于中潜宅。出清冷水以给赡部。池之东面。银牛口流出殑伽河。绕池一匝。入东南海。池之南面。金象口流出信度河。绕池一匝。入西南海。池之西面琉璃马口流出缚刍河。绕池一匝。入西北海。池之北面。颇胝师子口流出徙多河。绕池一匝。入东北海。或曰。潜流地下出积石山为东华河源云(赡部解见前四洲九山图。阿耨达此云无热恼。其池四宝严饰。从四兽口流出其水。殑伽此云天堂来。言来处高也。信度此云验河。缚刍此云青河。徙多此云吟河赡部一名阎浮提)自高昌近者。曰阿耆尼国(有伽蓝十数汉书曰焉耆)西南九百里曰屈支(伽蓝百所。屈居勿反。旧曰龟兹。音丘慈)西南六百里曰跋录迦(旧曰姑墨)西北六百里至凌山。葱岭之北原行四百里至清池。北行五百里素叶水城。西四百里千泉。南面雪山。三垂平陆。突厥来此避暑。西至呾罗私。西南白水。西南恭御城。南笯赤建。西石国西窣堵利。西北康国。南至米国。北至曹国。西至何国。西东安。西中安。西至西安。西南货利○自康国西南至史国。东南入铁门。南出至睹货罗(即前引隋书吐火罗)东扼葱岭。西接波剌斯。南面雪山。北据铁门○顺缚刍河北流至怛密东。至赤鄂衍。又东至忽路摩。又东至愉漫。西南临河至鞠和衍。又东至镬沙。又东至珂咄罗。东接葱岭至拘谜陀。南至尸弃陀。渡河至达摩帝○自活国东南至阔悉多。西至缚伽浪。南至纥利健。西南忽懔。东至缚喝。北临河。伽蓝百所。人谓之小王舍
　　城。从此西南入雪山阿至锐末陀。西南至。从缚喝南至揭职。东南入大雪山至梵衍那(有卧佛千尺。商那和修胎生九条衣尚存)东逾黑岭至迦毕试(北面雪山伽蓝百所)东入北印度境至滥波。东至健驮罗(大塔高五百尺。元魏胡太后遣使持大幡五百尺。往挂之。脚才及地)南至那揭曷(北印度境)北至乌仗那(释种被斥王此云昔轮王之苑。僧常万人)东至钵路罗(大雪山中)南度信度河至怛叉罗。东南至僧诃补。东南至乌刺尸。东南至迦湿弥罗(旧曰罽宾伽蓝百所)东南至曷阇罗。南至磔迦。东至那仆底。东北至阇烂达。东北至屈路多。北至洛护罗。又北至末罗娑○自屈路多南至设多卢(已上并北印度)西南至波理怛(自此为中印境)东至末兔罗(鞠多度人石室盈筹之处)东北至湿伐罗。东北至窣禄那(东临殑伽河)东度河至末底罗。北至婆罗补(此系北印)北雪山中有金氏国(女为王。夫亦为王不知政事。此国东接吐蕃。北接于阗。西接末罗婆)○自末底罗东至瞿毗霜。东南至醯呾(佛为文鳞龙王。七日说法处)南度殑伽河至毗罗刚。东南至劫比他(佛在忉利天为母说法。帝释奉三道宝阶之处)西北至曲女城。东南度殑伽河至阿逾陀东至阿那穆。东南至钵罗那。西南至拘睒弥北至鞞索迦。东北至舍卫国(城南五里给孤独园)东南至迦毗罗卫(佛生处。净饭王殿。摩耶夫人殿。菩萨降胎处。并建精舍。佛还本生国。时止尼俱卢伽蓝。受姨母金缕袈裟。度八王子五百释种)东北至拘尸那(娑罗林佛灭处)西南至波罗柰(鹿苑转法轮处。近鹿苑有支那寺。国王为大唐僧众所造。支那此云大唐)○顺殑伽河东北至毗耶离(旧名毗舍离有维摩方丈)东北至弗栗恃(北印境)西北至尼波罗(其国北境即东女国。与吐蕃接。人来国命往还。率由此地。唐梵相去万里。自古取道迂回致成远阻)○自毗耶离南度殑伽河至摩竭提(又名摩伽陀。中印境。王舍城在此国中。华氏城在河南岸。西南度尼连禅河。即伽耶城。城西六里。至伽耶山。俗呼灵山。西南菩提树。佛成道处。树高五丈。周垣五百步。中有金刚座。千佛坐之入金刚定。鸡园伽蓝。无忧王建。常供千僧。那烂陀寺。五王共造。僧徒数千。并俊才高学)东至瞻波。东至揭朱只。东度殑伽河至奔那伐(已上并中印度)东至迦摩缕(其国已历千世。至今不信佛法。国之东境山阜连接。可两月行入蜀西南境)南至三摩怛(东印)东北大海滨至室利罗。东南大海隅至迦摩浪。东至堕罗钵。又东至伊赏补。又东至摩诃瞻波(即此方林邑)又西南至阎摩那(此六国道阻不及往)○自三摩呾西至耽摩立底(东境滨海界温)西北至揭罗剌。西南至乌荼(东南临大海有城海商中止之地。南去师子国二万里。静夜望其国。佛牙塔宝珠光。犹如大炬)西南至恭御陀(已上东印。临海滨。不信佛法)西南至揭棱伽(南印)西北至憍萨罗(中印国王名引正。为龙猛建伽蓝。招集千僧。计工人所食盐价。用九亿金钱)南至案达罗(此下南印)南至驮那揭。西南至朱利耶南至达罗毗。南至末罗矩(南境滨海。有末刺耶山。此山之东有布呾洛迦山。山顶有池。池侧有石天宫。观自在菩萨游舍于此。有愿见者厉水登山)东南至执师子国(此非印度境。有佛牙精舍。上建表柱。置大宝珠若明星王宫侧建大厨。日营万八千僧食。食时持钵来受。各还其居。自有佛教。便兴此供)○自达罗毗北至恭建补(南印境有多罗树林。其叶长广。诸国书写莫不采用)西北至摩诃剌。西至跋禄婆(业海煮盐)西北至摩腊婆(五印之境。有两国重学。西南摩腊婆。东北摩竭陀。名僧极盛。此国南至海)西北至阿吒厘○自摩腊婆西北至契吒。北至伐腊毗(已上南印)西北至补罗(自此西印)○自伐腊毗北至瞿折罗(西印)东南邬阇衍(南印)东北至掷枳陀(南印)北至摩醯补(中印)○自瞿折罗北度信度河至信度国(西印)东度河东岸至茂罗部(西印)东北至钵伐多(北印)○自信度国西南至阿默翅(西印邻大海)西至狼揭罗(西印大海滨)西北至波斯(北印度境)西北至怫懔(隋史拂菻)西南至海岛西女国(皆女人。拂懔岁遣丈夫。偶得男不举)○自阿默翅北至臂多势(西印)　东北至阿荼(西印)东北至伐剌拏(西印属迦毕试)西至稽疆那。西北出印度境至漕矩吒。北至弗栗那。东北至大雪山犀那大岭。赡部之中斯岭特高。下岭至安呾罗(属突厥)西北至阔悉多(属突厥)西北至活国(属突厥主管铁门已南诸小国)从此东入葱岭。此岭当赡部中。南接大雪山。北至热海千泉西至活国。东至乌杀国。四方各数千里。崖岭数百重。永雪风寒山阜葱翠。故此为名。东至瞢健(属突厥)北至阿利尼。东至曷罗胡○从瞢健东至讫栗瑟。东北至钵利曷。从讫栗瑟东至呬摩呾。西至钵锷那。东南至淫薄健。东南至屈浪拏。东北至铁帝北至尸弃陀越铁帝大山。南至商弥。东北至波谜川(东西千里)南至钵露罗。自川登山至竭盘陀。下葱岭东冈至乌杀。西北至佉沙(旧名疏勒)东南至沮渠(经典极盛)东至于阗。东入沙硕至尼壤城。为东境之关。又东入大流沙。其沙随风聚散。人多迷路。往来聚遗骸以记。东至且末。东北至楼兰故地(即鄯善国)○印度者。天竺之正名(此云月)北背雪山。三垂大海。地形南狭如月上弦。川平地广。周九万里。七千余城依止其中尽三海际同一王命(唐玄奘三藏西域记)。
　　光明经。八万四千城邑聚落。仁王经。十六大国五百中国十万小国。楞严经。此阎浮提大国二千三百。
　　楼炭经。葱河以东名为震旦。唐彦琮法师云。葱岭已西。并属梵种。铁门之左皆曰胡乡(有指五竺为胡国。梵典为胡经。梵僧为胡僧。此类皆大误)唐义净三藏。于咸亨二年自番禺附舶(普潘愚今广州)西至诃陵。次室利佛逝。次末罗瑜。次揭荼。北行十日至裸人(在蜀西南男女皆裸形)西北半行至耽摩立底(东印境海口升舶归唐处)正西至莫诃菩提国(即摩竭提)那烂陀寺有七十驿(又云耽摩去莫诃有十日)那烂陀礼根本塔。耆阇崛山观叠衣处。大觉寺礼真像(即菩提道场金刚座处)。
　　拘尸方丈。鹿园鸡岭。遍礼圣迹。住那烂陀十年。求经还耽摩立底。升舶过揭荼。将梵本寄佛逝。作南海寄归传求法高僧传。永昌元年秋回广府。至冬复附舶至佛逝。住三载。证圣元年回洛京译经。
　　述曰。赡部一洲在西为五印度。飞行轮王之所治。是为梵天之种。东则震旦。皇王周孔之所化。是为君子之国。北为狄种。猃狁匈奴胡人之乡。封域分殊。不为指梵为胡以自混滥。如旧称胡跪胡经胡汉老胡。皆无稽之言不足用也。诸经言国城数不定者。古今离合不同也。如此方周千八百国。春秋七十余国。秦七国。魏三国。晋十六国。或离或合。为国不一。要不出此一境也。又诸经华梵不同者。罗什洹河。奘师殑伽。什云须弥。奘云苏迷卢。并指什译为讹。此说未可为定。盖由求法沙门所问土音中边不同古今有异。而诠其实则一也。如此方南北音转名处名物其语各殊。又如此方同一震旦而周秦汉晋为号不同。岂当定是非于古今之际。能识此意。则华梵不同。自可心会也。
　　新婆沙论。南洲下至无间。共四万由旬。上尖下阔犹如谷聚○萨婆多论。南洲下土泥五百由旬。白墡五百由旬。等活至极热七狱。共高一万九千由旬。各广万由旬。无间高广二万由旬。阿毗昙论。等活寿五百岁。黑绳千岁。众合二千岁。号叫四千岁。大叫八千岁。炎热一万六千岁。极热半劫。无间一劫。俱舍论。等活一昼夜当四天王五百岁。次第至炎热一昼夜当他化一万六千岁(余狱次第对例)成实论。五无间者。一趣果无间。舍身即生彼故。二苦无间。中无乐故。三时无间。定一劫故。四命无间。中不绝故。五形无间。此狱纵广八万由旬。一人亦满。多人亦满(多论二万由旬)。

　　八热地狱图

　　
　　新婆沙论。八热狱。一一狱有四门。一一门外有四游增。有情游彼其苦增故。地狱有情其形如人。正法念经。阿鼻苦千倍过前七大地狱。
　　四门十六游增
　　　　八寒地狱图
一頞浮陀　二尼赖陀三阿吒吒　四阿波波五呕喉　　六郁波罗七波头摩　八分陀利
　　此八狱在铁围山底。仰向居止受寒冻苦(三法度经)頞浮陀寿。如憍萨罗国斛量。胡麻满二十斛。有一丈夫满百年取一胡麻。如是取尽。复以二十頞浮陀寿。为一泥赖陀寿。余次第准此(起世因本经)泥犁耶此名非道。欲界最下劣故(阿毗昙论)[打-丁+柰]落迦此云恶人(新婆沙论)人所作善恶。随人如形影随身。人死但亡其身不亡其行。譬如然火夜书火灭字存火至复成。今世作行后世成之(那先比丘所问经)。
　　地狱有三。一热。二寒。三边。一热地狱者有八。一名等活。罪人手生铁爪相掴肉堕。或狱卒唱生。或冷风吹活。两缘虽异令活一等。人受苦已复至黑沙狱乃至沸屎狱。次第至寒冰狱。然后命终。由身口意造不善业堕此狱中。一一大狱各有十六小狱。周匝围绕(即婆沙论十六游增)二名黑绳。以热铁绳絣量肢体后方斩锯。久受苦已至黑沙狱乃至寒冰狱。然后命终。准前受苦加重。由恶意向父母及声闻堕此狱中。三名众合。众多苦具炽然猛热合来逼恼(余义准前作)由造三恶业堕此狱中。四名叫唤。狱卒捉人掷铁镬中。涌沸叫唤。由嗔恚怀毒堕此狱中。五名大叫唤。置铁镬中号啕大叫。由习邪见恶行堕此狱中。六名炎热。置铁城中火然焦烂。由烧炙众生堕此狱中。八名无间(梵语阿鼻或作阿毗)狱卒捉彼罪人剥皮缠身著火车上。万毒并至无不苦时。为极重罪堕此狱中(十恶五逆也。已上参用长阿含经文)此八地狱在阎浮洲下。重累而住受热恼苦。前二有主治。次三少主治。后三无主治。二寒地狱者有八。一名頞浮陀。寒苦所切肉生细泡。二名尼赖浮陀。寒风所吹通身成泡。此二从身相受名。三名阿吒吒。唇动不得舌作此声。四名阿波波。舌不得动唇作此声。五名呕喉。喉内振气作声。此三从声相受名。六名郁波罗。此是青莲华。肉色细拆似此华。七名波头摩。此是赤莲华。肉色大拆似此华开。八名分陀利。此是白莲华。由彼骨拆似此华开。此三从疮相受名。此八狱在铁围山底。仰向居止受寒冻苦。三边地狱者有三。山间水间旷野。受别业报。此应寒热杂受(三法度经鍑方宥切大釜)。
　　阎浮洲南。二铁围山外有阎摩罗王宫殿。纵广正等六千由旬。七重栏楯七重行树。园苑花池种种美果。香风远薰众鸟和鸣。王以恶业。昼夜六时自然有赤融铜汁。在前出生。宫殿即变为铁。狱卒取王扑热铁地。以铜汁写置口中。时王怖畏作念愿我舍身于人间。受生如来法中正信出家。发是善念。宫殿还成七宝。五欲具足(起世经)。
　　阎罗王昔为毗沙国王。与维陀始生王战兵力不敌。因立誓愿为地狱主。臣佐十八人领百万众。同立誓曰。后当奉助治此罪人。毗沙王者今阎罗王是。十八臣者今诸小王是。百万众者诸阿旁是(问地狱经阿旁此云无间)琰摩罗此言双王。兄主男狱。妹主女狱(正法念经)兄妹皆作狱主。故云双王。又苦乐并受故(经音义)。
　　阿鼻地狱。纵广八千由旬。七重铁城。七重铁网。有十八鬲子(郎的切鼎属)周匝七重。皆是刀林。四大铜狗。十八狱卒。八头六十四角。六十四眼。有七铁幢火涌如沸。若有罪逆。命终之时铜狗化十八车状如宝盖。一切火焰化为玉女。罪人遥见心喜欲往。风刀解体寒急作声。宁得好火。安在车上。即便火然。罪人命终来生火车。屈申臂顷直入阿鼻。从上鬲下如旋火轮至于下鬲。化阎罗王大声告敕。痴人狱种。汝在世时不孝父母邪见无道。汝今生处名阿鼻狱。如是大苦一日一夜。如人间六十小劫。如是寿命尽一大劫。具五逆者受罪五劫。复有众生。犯四重禁虚食信施。诽谤邪见不识因果。断学般若毁十方佛。偷僧祇物淫逸无道。此人罪报经八万四千大劫。复入东方十八鬲子。如前受苦。南西北方亦复如是。阿鼻即无救也(观佛三昧正海经○鼻音毗。智炬经。阿毗地狱应时破坏。当知毗音无疑。楞严经。既言阿鼻。又出无间。今阿鼻自云无救。当知阿鼻大狱在无间之外)。

　　佛祖统纪卷第三十二(终)

　　孝武时始通西域。三十六国。皆在匈奴之西乌孙之南。西北有大山。中央有河。东西六千余里。南北千余里。东则接汉扼。以玉门阳关(二关皆在敦煌西界)西则限以葱岭(其山葱翠又云多葱葱同)。其南山东出金城。与汉南山属焉(音烛连也)。其河两源一出葱岭。一出于阗(音田)于阗在南山下。其河北流与葱岭河合。东注蒲昌海(一名盐泽)。去玉门阳关三百里。广袤三百里。其水冬夏不增减。皆以为潜行地下。南出积石。为中国河源云。自玉门阳关出西域有两道。一从鄯善旁南山北循河西行至莎车为南道。南道西逾葱岭则出大月氏．安息。自车师前王廷随北山循河西行至疏勒为北道。北道西逾葱岭则出大宛．康居．奄蔡。西域诸国有城郭田畜。与匈奴乌孙异俗。皆役属于匈奴。匈奴西边日逐王置都尉领西域。后骠骑将军击破匈奴古地降昆邪休屠王(骠频妙反。昆音浑。屠音储。匈奴二王)始筑令居以西(令音铃)初置酒泉郡(有水味甘)。后稍分置武威．张掖．敦煌(敦音屯)。列四郡据两关。自贰师将军(李广利)伐大宛得天马。西域震惧。多遣使来贡。宣帝朝日逐玉来降。乃令使者郑吉并护北道号都护治乌垒城。去阳关二千七百里。于西域为中(西汉书西域书)。
　　明帝永平中。班超使西域到鄯善斩匈奴使者。鄯善王怖纳子为质。后发诸国兵击莎车斩疏勒王。击破月氏副王。降龟兹．姑墨．温宿。斩焉耆尉犁二王。威震西域。五十余国皆纳质内属(东汉班超传)。


　　佛祖统纪卷第三十三

　　　　宋景定四明东湖沙门志磐撰

　　法门光显志第十六

　　佛法不思议。且将两冥于真俗不二之际。至若示之以建化之门。则必凭借佛事。以助明住持三宝之相。即事而真。撰法门光显志。
　　雕像　帝释请佛升忉利天。为母说法。优填王(拘琰弥国王)思睹如来。即以旃檀作如来像。高五尺(增一阿含○案西域记。优填王请目连。以神力接工人上天。亲观妙相。用旃檀雕像。高至五尺)。
　　铸像　波斯匿王闻优填王雕像。乃以紫磨黄金铸作佛像。亦高五尺。时阎浮提内始有二像(增一阿含○观佛三昧经云。优填王铸金像)。
　　画像　汉明帝使秦景往月氏国。得优填王雕像师第四画样(此西土画像始)敕图于洛阳西阳城门及显节陵上供养(东土画始)。
　　舍利塔　佛入灭。帝释于善见大城起四塔。城东照明园发塔。城南初涩园衣塔。城西欢喜园钵塔。城北驾御园牙塔名忉利四塔。又迦维卫国生处塔。摩竭提成道塔。波罗柰鹿野转法轮塔。拘尸那城双树间涅槃塔。谓之人中四塔(增一阿含)。佛灭度后百年。阿育王取佛舍利。夜役鬼神碎七宝末造八万四千塔。尊者耶舍舒指放光。八万四千道。令羽飞鬼各随一光尽处安立一塔。于一日中遍赡部界。在震旦国者一十九所(阿育王传○十九塔可知者有五处。洛阳白马寺东圣蒙。建康长干寺塔。四明阿育王塔。临淄成都。并有阿育王塔。刘萨诃于梦中闻观音说)。
　　浴佛　四月八日是佛生日。人民念佛浴佛形像(摩诃刹头经)浴像时诵偈云。我今灌沐诸如来。净智庄严功德聚。五浊众生令离垢。愿证如来净法身(浴佛经)。
　　浴僧　首陀会天请佛及僧洗浴供养。佛告阿难。此天由此福行未来得佛。号曰净身(贤愚经○首陀会天子名也。凡称天而非六欲十八梵之名者皆天子也。如耆婆毗首羯磨等。皆忉利天子也)许数数浴生世善故(四分律)。
　　轮藏　梁傅大士愍世人多故不暇诵经及不识字。乃于双林道场创转轮藏。以奉经卷。其誓有曰。有三登吾藏门者。生生不失人身。有能信心推之一匝。则与诵经其功正等。有能旋转不计数者。所获功德即与读诵一大藏经正等无异。藏前相承列大士像。备儒道释冠服之相者。以大士常作此状也(佛印为王荆公赞其像曰。道冠儒履释袈裟。和会三家作一家。忘却率陀天上路。双林痴坐待龙华)列八大神将者。八部天神也。保境将军者。在日乌伤宰。发誓护藏者也(义乌县。旧名乌伤。详见傅大士传)。
　　大士签　天竺百签。越圆通百三十签。以决吉凶。其应如响。相传是大士化身所述(释门正统)。
　　供灯　佛告舍利弗。有人于塔庙形像奉施灯明。乃至以少灯炬。如此福德唯佛能知(施灯经)。
　　身灯　佛言。我昔于阎浮提作国王。剜身出肉深如大钱。以苏油灌中作千灯炷。语婆罗门。请说经法。求无上道(菩萨本行经)菩萨为法因缘剜身为灯(涅槃经)。
　　无尽灯　贤首法藏师。为则天以十镜置八隅中安佛像。然灯照之则镜镜现像。以表刹海重重无尽之意(诸宗立教志)。
　　放灯　佛教初来与道士角试。烧经放光而卷帙无损。时当正月十五日。明帝乃令每于此日烧灯以表佛法大明。自是历朝每当上元必放灯。本朝太平兴国六年。敕下元亦放灯三夜。为军民祈福(僧史略)。
　　无尽财　供养佛华多听转卖买香油。犹多者转卖无尽财中(僧祇律○释氏要览云。世言长生钱者是也。子母滋生故称无尽)。
　　讲忏仪　僧传称。汉魏以来请僧设供同于祠祀。起坐威仪略无规矩。至晋朝安法师。始依经律作赴请礼赞等仪。立为三例。一行香定座上讲。二六时礼忏。三布萨等法。其后远法师复立法社节度(有文在卢山集)唐宣律师。立分五众物仪章服仪归敬仪鸣钟犍度。照律师作落发仪。皆附时傍教以为法也(释门正统)。
　　诸经行法　智者制法华三昧仪(国清百录载)荆溪述补助仪以资观想。法智撰大悲心咒行法。金光明忏法。慈云撰金光明护国仪。依百录述补助。及撰净土忏仪。弥陀忏仪。请观音忏仪。炽盛光忏仪。神照撰仁王忏仪。净觉撰楞严忏仪。如意轮课。法智涌撰功德天忏仪。皆诸祖依四三昧自行化他之法也。
　　供佛　诸如来者。皆是法身。若在世若灭后。所有供养福无有异(宝积经)供养佛者。得大福德速成菩提(不思议境界经)若施畜生得百倍报。施破戒者得千倍报。施持戒者。得万倍报。乃至施佛得无量报。我今分别诸福田故作是说(优婆塞戒经此言敬田胜)若人供养十方佛诸菩萨声闻。不如有人施畜生一口饮食。乃至施饿狗蚁子。悲田最胜(像法决疑经此言悲田胜)一分施难胜如来。一分与最下乞人。福田无二(维摩经此言悲敬不二)世言供三千佛者。过去庄严劫。始华光佛终毗舍浮佛。一千佛。现在贤劫。始拘留孙佛终楼至佛。一千佛。未来星宿劫。始日光佛终须弥相佛。一千佛(三劫各有经一卷)言供千佛者。现在贤劫千尊也。
　　供知识　文殊南游至福城东际。为善财童子说法令求菩提近善知识。从此经历一百十城。参五十三善知识。入普贤道场。得微尘数三昧门(华严经入法界品)。
　　供罗汉　佛灭时。付嘱十六阿罗汉。与诸施主作真福田。时阿罗汉咸承佛敕。以神通力延自寿量。若请四方僧设无遮施。或所住处。或诣寺中。此诸尊者及诸眷属。分散往赴。蔽隐圣仪密受供具。令诸施主得胜果报(法住记。始宾度罗终半托迦。凡十六位)除四大罗汉十六罗汉。余皆入灭。四大罗汉者。弥勒下生经云。迦叶。宾头卢。罗云。军徒钵叹。十六罗汉出宝云经。然宾头卢罗云已在十六之数。今有言十八者。即加迦叶军徒(妙乐○宾头卢此云不动。有于十六加宾头卢者。即是宾度罗。加庆友者。自是佛灭百年造法住记者。述十六罗汉受嘱住世。则知庆友不在住世之列。今欲论十八住者。当以妙乐为证。净觉撰礼赞文。亦撮妙乐)。
　　佛祖忌斋　如来于周穆王五十三年(壬申)二月十五日入灭。凡在伽蓝必修供设礼。谓之佛忌(北涧简禅师撰斋忌疏。净觉法师撰礼赞文)○南岳禅师。陈大建九年六月二十二日忌(志磐为南湖述斋忌疏)○智者禅师。隋开皇十七年十一月二十四日忌(孤山撰斋忌疏。北涧慈云撰礼赞文)○章安禅师。唐正观二年八月七日忌○法华禅师。唐永隆元年十一月二十八日忌○天宫禅师。唐高宗朝(志磐撰斋忌疏不知岁月)○左溪禅师。唐天宝十三载九月十九日忌(志磐撰斋忌疏)○荆溪禅师。唐建中三年二月五日忌(志磐撰斋忌疏)○螺溪法师。宋雍熙四年十一月四日忌(志磐撰斋忌疏)○宝云法师。宋端栱元年十月二十一日忌(志磐撰斋忌疏)○法智法师。宋天圣元年正月五日忌○慈云法师。宋明道元年十月十日忌○神照法师。宋皇祐三年五月十八日忌○庐山法师。晋义熙十二年八月六日忌(志磐撰斋忌疏。葛天民述礼赞文)○达磨禅师。北魏大统元年十月五日忌○南山律师。唐干封二年十月三日忌(净觉撰礼赞文。照律师撰斋忌疏)○大智律师。宋政和六年九月一日忌(则律师撰礼赞文。颜圣徒撰斋忌疏)。
　　僧斋　佛言。持食施僧有五种福德。色力命安辩。上座施食应诵偈曰。施者受者俱获五常。色力命安得无碍辩(五福德经)佛言。施食有五福。施命施色施力施安施辩。何谓施命。人不得食七日寿终。智者施食则为施命。其施命者。世世长寿财富无量。何谓施色。人不得食颜色憔悴。智者施食则为施色。其施色者。世世端正颜色暐晔。何谓施力。人不得食所作不能。智者施食则为施力。其施力者。生天人间力无等双。何谓施安。人不得食心愁身危不能自安。智者施食则为施安。其施安者。世世安隐不遇众殃。何谓施辩。人不得食身羸意弱口不能言。智者施食则为施辩。其施辩者。慧辩通达闻者欢喜。是为五福(施食五福经)施有三法。一送食至寺名上。就舍供养名中。造舍乞施发心供养名下(增一阿含经)若檀越设食召请众僧。遣人防门。遮障比丘老病贫乞不听入会。徒丧饮食了无善分(像法决疑经)四辈弟子若行斋戒。心当存想。请十方僧不择善恶持戒毁戒高下之行。到诸塔寺请僧之时。僧次供养其福最多(普广经)檀越来请众僧。客僧有利养分。僧坊主应次第差(又)世人别请五百罗汉菩萨僧。不如僧次一凡夫僧(梵网经)佛入舍婆提城乞食。有婆罗门以佛数数到其家。心作是念。是沙门何以来数数如负其债。佛时说偈曰。时雨数数堕。五谷数数成。数数修福业。数数受果报。婆罗门闻已。惭愧取钵盛食奉佛。忏悔出家得阿罗汉(大智度论)若人能日日立要先施僧食。然后自食。如是施中最上(优波塞戒经○今城市施饭盏者。事起于此)。
　　设粥　舍卫国。难陀母作釜饭。逼上汁自饮。觉身中风除食消。便作念。阇黎是一食人。应当食粥。乃取多水少米。煎去二分。入胡椒荜[卄/(乏-之+友)]。持诣佛所白言。愿世尊听诸比丘食粥。佛许之。为说偈曰。持戒清净人所奉恭敬随时以粥施。十利饶益于行者。色力寿乐辞清辩宿食风除饥渴消。是名为药佛所说欲得人天长寿乐。应当以粥施众僧(僧祇律○辞辩是二义)粥出釜画不成字名不正食(僧祇律)明相出始得食粥。余皆非时(四分律)日照剡部树天作白色。舒手见掌文分明。是为明相(婆沙论)粥名小食(增辉记)。
　　乞食　梵语分卫。此云乞食(善见论)凡乞食为四分。一奉同梵行。一与穷乞。一与鬼神。一分自食(宝云经)行乞食者破一切憍慢(法集经)食有三种。一受请食。二众僧食。三常乞食。前二食起诸陋因缘。若得请便言我有德。若不请则嫌恨彼。或自鄙薄是贪法。则能遮道。若僧食者。当随众法。断事摈人。料理僧事心则散乱妨废行道。有如是恼乱。应受乞食法(十二头陀经)。
　　持斋　佛言。日中三世佛食(毗罗三昧经○今言中食是也)时食若午时。日影过一发一瞬。即是非时(僧祇律)若比丘非时食者。波逸提(四分戒本○十诵律。波逸提义翻为堕。堕在烧煮地狱)斋者以过中不食为体(毗婆沙论)佛言。一日持斋有六十万岁粮。复有五福。少病身安少睡少淫得生天识宿命(杂譬喻经)斋者齐也。齐身口业也。齐者秪是中道。后不得食者。表中道法界外更无别法也(请观音疏)。
　　出生饭　此有二缘。一者涅槃经。令施旷野鬼。毗奈耶律。令施鬼子母等。此曹本食肉啖人。佛化之受戒不杀。乃嘱弟子随处施食。今斋堂各各出众生食是也。此唯出家人行之。二者焰口经。托阿难为缘。令施饿鬼食。今斋堂别具小斛。于食毕众作法施之。或各具小生斛。夜间咒施。此通道族行之。
　　三长斋　佛谓提谓长者曰。四时交代岁终。三覆以校。一月六奏。诸天帝释太子使者阎罗鬼神。俱用正月五月九月旦日。案行王民龙鬼鸟兽为善恶者。与四王一月六奏。使无枉错。覆校众生罪福多少。福多者敕司命下阎罗五官除罪增禄。故使持是三长斋(提谓经)若佛子于六斋日年三长斋月作杀生劫盗破斋犯戒者。犯轻垢罪(梵网戒经○世人以此三月忌上任者。避行刑故尔)。
　　六斋　帝释敕四王各治一方。白月八日遣使者案察众生善恶。十四日遣太子。十五日王亲临。黑月三日亦如是。若王亲下。星宿鬼神俱时随从。如遇修行斋戒。诸天相庆即为注禄增算(四天王经)若国王大臣。于六斋日敕诸境内令行不杀(普贤观经)。
　　十斋　每月十斋日。持佛菩萨号乞福灭罪(一斋经。于六斋日加月旦十八二十四二十八四日也。今国律令。诸州十直日不得行刑。正据此义)。
　　七七斋　人死中有身若未得生缘。极七日住。死而复生。如是展转生死至七七日。决定得生。若有生缘即不定。今寻经旨。极善恶无中有(瑜伽论○中有亦名中阴。极善即生净土。其次生人天。极恶即入地狱或生三恶道。即日死亡不经中阴)今人亡每七日必营斋追福。谓之斋七者。令中有种子不转生恶趣也(释氏要览)。
　　述曰。孔子曰。子生三年然后免于父母之怀。故报以三年之丧。佛经云。人死七七。然后免于中阴之趣。故备乎斋七之法。至于今人百日小祥大祥。有举行佛事者。虽因儒家丧制之文。而能修释门奉严之福。可不信哉。
　　预修斋　普广菩萨白佛言。若善男女未终之时。逆修生七然灯悬幡请僧(即僧次请供也)转经(略举此四为例)得福多否。佛言。其福无量。又言。父母亲族命终受苦。为其修福得福多否。佛言。七分获一。缘前生不信道德故。若以亡者严身之具屋宅园林。以施三宝。可拔地狱之苦(随愿往生经)。
　　述曰。案夷坚志载。鄂渚王媪。常买纸钱作寄库。令仆李大代书押。媪亡李忽得疾仆地。三日苏云。为阴府逮捕。至库所令认押字。李曰。此我代主母所书也。引见金紫官。问答如初。官曰。但追证此事可令回。将出。媪至大喜曰。荷汝来我寄库钱。方有归也。今人好营预修寄库者。当以往生经为据。以夷坚志为验。
　　毗婆尸佛。遗法之中有诸比丘。四衢道上施座置钵。作是言曰。谁有人能举财著此坚牢藏中。若入此藏王贼水火所不能夺(杂宝藏经)。
　　供天　焕法师以天位失序。尝述天传。谓梵释四王皆有君主号令之权。功德则寄于北天。大辩则寄于山泽。此为有主客义也。功德大辩为女。梵释之天为男。此为男女义也。密迹眷属皆大菩萨。是为本。现居神像。是为迹。此有本迹义也。功德大辩处客天示女质。而能对扬佛化。则谓之显。余虽影响而言行不扬。则谓之晦。此有显晦义也。知此四端可与言天矣。
　　述曰。磐尝案焕师义述供天礼文(板在东湖尊教寺塔局)定十六位。先梵释次北天。法智谓。经家先标北方者。西土以北方为上。次东南西天。次功德大辩。若摩利支韦驮二天。是明智住南湖日加入之(事见本传)次密迹散脂树神地神鬼母。二十八部。共十六位。以此为定。诃利帝此翻恶贼。盖是鬼子母。未受戒时食王城男女。居人怨之故作此目。今既护法须当削去。焕师天传。晓石芝光明助解。并云。经中双举秖目一人(净无住。居月波日。每当岁旦修忏。必于天位删去诃利帝南一匀不令称唱。谓祖师但顺经文失于删削。然哉)旧立十二位者。依忏仪也。十四位者。后人加树神地神也。十六位者。加摩利支韦驮也。或加日月娑竭罗龙等。或为十八。或为二十。虽据经文。实为泛滥。世有霆师天传者。正堕此弊也(详见诸天礼文)。
　　盂兰盆供　经言。是佛弟子修孝顺者。应念念中常忆父母乃至七世父母。年年七月十五日以百味饮食安盂兰盆中。施佛及僧。以报父母长养慈爱之恩(盂兰盆经○此翻解倒悬。言奉盆供于三宝福田。用以解饥虚倒悬之急)。
　　述曰。目连托救母以兴缘。如来示奉盆以垂法。所以教人道以报重恩也。自大教东流。古今帝王所以奉盆供者为多矣(事见会要志)然今之寺舍。多于此日施斛供亡。如常法者。虽无奉盆之仪。而不失盂兰之意。
　　水陆斋　梁武帝。梦神僧告之曰。六道四生受苦无量。何不作水陆大斋以拔济之。帝以问诸沙门无知之者。唯志公劝帝。广寻经论必有因缘。帝即遣迎大藏。积日披览。创立仪文。三年而后成。乃建道场。于夜分时亲捧仪文悉停灯烛。而白佛曰。若此仪文理协圣凡。愿拜起灯烛自明。或体式未详。烛暗如故。言讫一礼灯烛皆明。再礼宫殿震动。三礼天上雨华。天监四年二月十五日。就金山寺依仪修设。帝亲临地席。诏祐律师宣文。当时灵响不能备录。周隋之际此仪不行。至唐咸亨中。西京法海寺英禅师。梦泰山府君召往说法。后独坐方丈。见一异人前告之曰。向于泰山府君处窃睹尊容。闻世有水陆大斋可以利益幽品。其文是梁武所集。今大觉寺吴僧义济得之。愿师往求如法修设。师寻诣大觉。果得其文。遂于月望修斋已毕。复见向异人与徒属十数前至谢曰。弟子即秦庄襄王也(庄襄是秦始皇父。至唐咸享九百四十年)又指其徒曰。此范睢穰侯白起王翦张仪陈轸。皆秦臣也。咸坐本罪幽囚阴府。昔梁武金山设会前代纣王之臣皆得脱免。弟子是时亦暂息苦。但以狱情未决故未获脱。今蒙斋忏弟子与此辈并列国君臣。皆承法力得生人间。言讫而隐。自是英公常设此斋流行天下(东川杨谔水陆仪○蜀中有杨推官仪文。盛行于世)。
　　述曰。昔真隐史越王。尝过金山慕水陆斋法之盛。乃施田百亩。于月波山专建四时水陆。以为报天地君亲之举。且亲制疏辞刻石殿壁。撰集仪文刊板于寺。既而孝庙闻而嘉之。赐以水陆无碍道场宸翰扁于殿。逮今百年修供惟谨。去月波里所有梵苑曰尊教。师徒济济率沙门族姓三千人。施财置田。一遵月波四时普度之法。先是尊教同人有谓。越王疏旨之辞。专为平昔仕官报。效君亲之举。美则美矣。而于贵贱贫富未见平等修供之意。乃力挽志磐续成新仪六卷。推广斋法之盛。而刻其板。复依准名位。绘像[巾*(穴/登)]者二十六轴。及今创立斋会。于是仪文像轴皆得其用。时主其事者。寺沙门处谦清节文学师竑。以法施者。月波住山宗净也。以文字施者。则志磐也。当愿十方伽蓝。视此为法。大兴普度之道。
　　六道斛　净名经云。以一食施一切(言一切则全收六道)供养诸佛及众贤圣。然后可食。南岳随自意三昧云。凡得食应云。此食色香味。上供十方佛。中奉诸贤圣。下及六道品。等施无差(楚宜反不齐也)别。天台观心食法。鸣钟后敛手供养一体三宝。次出生饭称施六道。此皆等供十界。即是今人施六道修水陆供之明证也。
　　述曰。妙乐云。世人设六道者。是梁武见江东多淫祀(杀生命祭邪鬼)乃以相似佛法。权宜替之。此盖荆溪一往以祭祀恶法对佛法论之。将以止天下之杀。故未论十界等供之义。焰口经。令供养三宝即是四圣。供婆罗门仙即是人道。供焰口众即是鬼道。余四道虽不备。盖是当时赴机未普。故经文隐略耳。若大乘行人。圆观法界。则当依净名经中义。若慈云谓鬼道得食余五道不得者。此等意亦是用婆沙论云若因祭祀唯鬼神得之余趣不可尽得。此是约人世祭祀言之耳。若依出世法。用平等心修无碍供。则当仰观净名南岳天台三处之文。则理无不在。今有营小斛曰散洒者。或一巨斛者。或至四十九斛者。皆所以等供六道群品也。可不信哉。
　　十王供　世传。唐道明和上。神游地府见十王分治亡人。因传名世间。人终多设此供。十王名字。藏典传记可考者六。阎罗五官(二名见三长斋引提谓经)平等(华严感应传。郭神亮为使者。追至平等王所。因诵若人欲了知四句偈得放回)泰山(译经图纪。沙门法炬译金贡泰山赎罪经孝经援神契泰山天帝孙主召人魂)初江(夷坚志。池州郭生梦入冥府。王揖坐谓曰。我是西门王郎。冥司录我忠孝正直不害物。得作初江王。一纪)秦广(夷坚志。南剑陈生既死。其弟之女见二鬼导至宫殿曰秦广王也。王谓女曰。欲救伯若。可转八师经。女寤家人来得经。请僧诵千遍。兄梦弟来谢曰。已获生天)欧阳修梦十王(见通塞志嘉祐六年)无常钟　智者临终语维那言。人命终时得闻钟磬增其正念。惟长惟久气尽为期(见本纪此言临终之功)南山事钞云。病者将终打无常磬。增一阿含经云若打钟时一切恶道诸苦并得停止(本经有鸣钟法度)付法藏经云。罽宾王以好杀死作千头鱼。剑轮绕身随斫随生。有罗汉充维那。依时打钟。闻声之时剑轮住空遣信白令长打。过七日已受苦即止(此言终后之验)南唐先主。因杀降人囚阴狱。唯闻钟声则暂息苦。入冥者见之。以报后主。乃为造一钟于清凉寺。镌其上云荐孝高皇帝脱幽出厄(通塞志晋少帝时)斯为近证。
　　挂幡　若四辈弟子男女命终。造作黄幡悬著刹上。离八难苦得生十方净土。随风一转转轮王位。乃至吹尘小王之位。其报无量至成菩提(大灌顶十一卷○世有书药师如来十二誓愿者。此是别缘。非经本事)。
　　寓钱　事祖云。唐明皇使王玙为祠祭使。自汉世葬者有瘗钱。后世稍以纸寓钱为鬼事。至玙乃用之以禳祓。冥报记云。鬼所用钱即纸钱也。若彩绢者。亦纸为之。银即锡。涂金即黄涂也。
　　述曰唐以前无纸钱为用者。自王玙盛行此法。于是冥中藏积缗镪金银缯彩。与世间所用无少异。由心法之能变造故。天府冥关亦随人心而转。世有用纸镪寄库者。有鬼神用纸镪入人间买物者。有见泰山堆积蜡钱无用云人间化财用油注度火为污者。此等显验不一。心生则种种法生。不特纸钱一法而已也。
　　放生　光明经述流水长者救鱼十千天子报德。此缘起也。智者买断簄梁悉罢江上采捕。此立法也。赴计诩狱中之难。报修禅堂上之恩。此显验也(此三事并见智者纪)唐肃宗乾元二年。诏天下置放生池凡八十一所(颜真卿为碑)本朝真宗天禧元年诏复天下放生池。沿江淮州郡上下水五里。并禁采捕(二事详见通塞志)慈云奏西湖为放生池。以四月八日会郡人纵鱼鸟。法智于南湖以佛生日放鱼鸟。祝圣人寿。枢密刘均奉敕撰碑。此皆放生之梗概也。
　　改祭　佛为旷野鬼神鬼子母等。改弃血食而受僧众出生之食。此缘起也(二事并见晓石芝施食通览。具引藏经)梁武皇魏献文。敕郊庙不用牲牷。唯荐蔬面。此人主立法也(二事见通塞志)智者为关王授戒。慈云为白鹤授戒。皆令禁断荤血。专事蔬食。此沙门立法也(慈云有改祭文。并决疑十颂。备引证验)。
　　戒五辛　佛戒五辛。以其臭秽能障圣道。食之者必招无间之业耳。今人不能戒。是不欲见圣道。而甘为无间之罪辈。可不哀哉。兹用备录经律。为世告劝。粲然五章。幸思遵奉。
　　一名体会异。夫言荤辛。是为二义(荤臭辛辣)荤而非辛。如臭菜阿魏是也。辛而非荤。芥姜是也。是荤是辛。五辛是也。梵网云大蒜(天台疏云。葫菱广韵作胡荽)茖葱(薤也音格广韵山葱)慈葱(葱之正名)兰葱(小蒜)兴渠(葱蒺也。生熟皆臭。叶如蔓菁。其臭如蒜。经音义云。生于阗国。应法师云。乌荼国人常食。即阿魏)杂阿含云革葱(茖同)慈葱(葱)木葱(非小蒜即韭)蒜(大蒜)兴渠(此五出梵网也)涅槃经葱韭薤(但列三名)楞伽经葱韭薤蒜(但列四名。不出兴渠而加以韭若蒜分大小则仍有五名)此方言五辛。当云葱韭薤大蒜小蒜如楞伽所列云。
　　二大乘永制。楞伽经云。臭秽不净能障圣道。亦障人间人天净处。何况诸佛净土。梵网云。若佛子不得食五辛。故食者犯轻垢罪(石壁注。体非重过故轻。点污净行名垢)楞严云。熟食发淫生啖增恚。十方天仙嫌臭远离。诸饿鬼等舐其唇吻。常与鬼住。福德日销长无利益。大力魔王现作佛身来为说法。非毁禁戒赞淫怒痴。命终为魔眷属。永堕无间。涅槃云。食者当生苦处污秽不净。金棺敬福经云。饮酒食肉五辛之人。虽造经像劳而少功。主匠无益诸天不祐。
　　三小乘病开。报应经云。七众不得食肉荤辛。有病开。在伽蓝外白衣家。服满四十九日。香汤澡浴。然后读诵不犯罪。杂阿含云。食五辛人触秽三宝。死堕屎粪地狱。出作野狐猪狗。若得人身其体腥臭。僧祇律开病比丘服蒜。听七日在一边小房。不得卧僧床褥。讲堂处大小便处皆不得到。不得僧中食。不得就佛礼拜。得下风遥礼。七日满澡浴熏衣。方得入众。
　　四方便救过。楞严云。持此咒时众破戒罪。无问轻重一时销灭。纵经饮酒食啖五辛。佛菩萨天仙不将为过。观世音陀罗尼经。灌顶印咒二大母指屈掌中。捻无名指以无名指相背。二小指头相拄。二中指直竖头相拄。二头指屈各捻中指背上。咒曰。唵步三末啰苏摩监莎诃。诵二十一遍。自灌其顶。每旦于盆上结印诵之。持咒之人。犯欲及五辛。诵此咒解之云云。此二咒法以备误犯之用。若恃此术数犯数解。则是重增渎法之罪。咒部神王反生嗔谴。适足以速无间之业也。可不谨哉。
　　五三教事证。竺昙猷礼天台。石梁遇圣僧谓曰。汝母怀妊时行经葱园。胎气犯秽不可住寺(僧镜录)天竺沙门觉称云。吾国食肉五辛者驱出城外。故国中无货此。道藏云。诵黄庭经忌食五辛。又云。道士受法忌淹秽五辛。仙传云。乐子苌举家饮仙酒升天。独从子坠地。天神言。此人茹蒜故不得往。司马公祭仪云。凡祭虽得饮酒而不至乱(谓改常度)食肉不茹荤(谓葱韭蒜有臭气之物)。
　　述曰。为不急之物。而自招无间之报者。世人啖五辛是也。今诸师家多忽此事。岂不痛哉。昔樝庵食三白。正避此过耳。非故为是矫世之行也。因撰述斯文。忿今时知法者。遂发其愿曰。愿十方诸佛菩萨天仙。闻我祈请咸起加护。愿使禅林教黉律苑三宗法门。若主若伴。咸知思护净戒。不于清净伽蓝种葱薤之臭草。不于清净斋供而和葱薤之臭味。不以清净身器而啖葱薤之秽食。当知其人与境。若不清净则凡斋戒禅诵法事之所。岂复可得感佛天而降神祇乎。岂复可得却灾殃而来嘉祥乎。岂复可得动幽冥而拔沉滞乎当愿普天之下。凡僧蓝道观斋厨之内。不用葱薤调和众食及私自煮啖。凡官府第宅斋醮之际。于十日前严行禁断不蹈非法。僧道赴请受斋俗舍。常须自检不得故食误食自取秽染。庶乎人心交劝共隆圣道。将俾事佛事天清净谨严自行化他二俱有益。毋忘今日立愿之本。伏惟佛眼照之天心监之。决意禁断用逃苦报。
　　丧服　释氏之论丧服。涅槃诸律并无其制。智者临终诫曰。世间哭泣丧服皆不应为。今案远师丧仪云。受业和上同于父母。皆三年服。若依止师随师丧暂为服。应师五杉集云。师服但用布。稍粗纯染黄褐(据此未尝许用白布)。
　　述曰。今人无识多用白布为直掇坐具。违失僧仪最为非法。今请于黑布偏衫之下。著白布衫裤以表制服。二师父母皆同此制。若义家父母亦可例此。随俗稍用纻布。上不违涅槃诸律之无文。下不弃远应二师之义开。随方护法当用中道。
　　戒焚亡僧不塔袈裟　律明三衣唯许传受。未闻佛祖被亡躯而从火焚也。末代无知多行非法。有识之士尚须辨明。若坐逝不坏。结塔以葬者。犹可以被于真体。若从荼毗火化之法者。则不当披搭自取烧衣违律之过。或谓亡僧无衣者。则当如冥祥记僧妙施衣之法。云南宋江陵龙华寺僧妙既亡之后。一夕归房灵语。弟子可宗问。和上今生何处。妙曰。粗可耳。但应受小谪。二年得免。欲诉所司为无袈裟。可急为制请僧设供以衣施之我可得也。宗如教饭僧嚫衣。既毕。比丘道猛即见妙身披衣入堂依僧次坐听经。至散乃不复见。
　　述曰。磐自闻。此适子侄真视真诰真亢。不幸早世。焚龛之日皆不披袈裟。唯用布偏衫裙而已。设斋之前以平时所服七条。作[鬮-龜+?]拈法于僧中施。且复嘱后人。当力行于自身必坏之际也。敢告知识共崇此法。

　　佛祖统纪第三十三卷(终)



　　佛祖统纪卷第三十四

　　　　宋咸淳四明东湖沙门志磐撰

　　法运通塞志第十七之一

　　序曰。佛之道本常而未始离乎世相推迁之际。自释迦鹤林诸祖继出。所以传持此道东流震旦。逮于今而不息。大较圣主贤臣宿禀佛嘱常为尊事。而儒宗道流之信不具者。时有排毁。然终莫能为之泯没。以此道本常也。夫世称三教。谓皆足以教世。而皆有通塞。亦时使之然耳。列三教之迹。究一理之归。系以编年。用观通塞之相。
　　欲知如来出兴大意。必先明乎本迹。而终至结集三藏。以垂范于天下后世。中间八相次第以论。所谓下兜率。托母胎。住胎宫。示降生。出父家。成佛道。转法轮。入涅槃。于是一代化事为之大备。始昭王甲寅终穆王壬申。以为大纲云。

　　明本迹

　　佛告大众。一切世间天人。谓我出释氏宫去伽耶不远坐于道场得阿耨多罗三藐三菩提。然我实成佛以来甚大久远若斯(法华经。明大机所见本迹文)我于无量寿佛所种诸善根为转轮圣王。最初值遇三十亿佛。同名释迦。云云。最后值迦叶佛。彼佛记我。汝于来世当得作佛。号释迦牟尼。我如是奉事诸佛修学佛意。尔乃生兜率天宫。住一生补处(菩萨本行经。明小机所见本迹文○梵语佛陀。此云觉者。佛止世释迦氏。佛生净饭王宫故名释氏宫。伽耶此云山城。净饭王都城也○阿耨至菩提。此云无上正等正觉。佛之德称也。迦叶此云饮光。言身光饮蔽余光。释迦此云能仁。牟尼此云寂默。佛之别名。兜率此云知足。天后身菩萨。将成佛时。先上生兜率。然后下生南洲中天竺国。曰兜率来补佛处。故曰一生)。

　　下兜率

　　菩萨从兜率天将降神时。有十佛刹微尘数菩萨。皆与菩萨同愿同行。乃至普贤神通行愿。悉皆同等(华严经)。
　　菩萨生兜率天。名曰圣善。为诸天主说补处行。期运将至当下作佛。观此大千界阎浮提迦毗罗国最为处中。观净饭王夫妻真正堪为父母。告诸天子。我应下生净饭王家。弃轮王位出家学道。成一切种智转大法轮。广利天人。汝等是时亦当同会(因果经○大千即三赡界。义见三界志。阎浮提又赡部。南洲。迦毗罗此云黄色。土德尚黄居中也。净饭迦毗罗国王。一切种智佛所得三昧。一切智真谛也。道种智俗谛。一切种智中谛也。转去声)。

　　托母胎(起信论有住胎。华严经住母胎已示现出家。因果经在胎行住坐卧。为诸天说法。知大小皆有住胎)

　　菩萨已从此没生于人间净饭王家。乘栴檀楼阁处摩耶夫人胎(华严经○栴檀香木此云与乐。摩耶此云大幼。佛所生母也)。
　　菩萨乘六牙白象发兜率宫。放大光明普照十方。以四月八日明星出时。降神母胎。从右胁入(因果经)。

　　示降生


　　周(都镐)


　　昭王(瑕。自武王受命至昭王为四世)

　　二十六年(甲寅)○(刘道原外纪。二十六年甲寅。群书多云二十四年者误)。
　　夫人攀金园树枝而生菩萨。诸天王众。各持香水共以洗沐(华严经)初生之时。于十方面各行七步(涅槃经)。
　　夫人往蓝毗尼园中。四月八日日初出时。举右手牵无忧树华。菩萨从右胁出堕七宝华上。自行七步。举右手而言曰。天上天下唯我独尊。王召诸婆罗门当作何名。答言。太子生时多有吉祥。当名萨婆悉达(此云一切义成。出因果瑞应二经)。
　　昭王甲寅四月八日。江河池井泛溢。宫殿大地震动。五色光气入贯太微遍于西方。王问大史苏由曰。若何祥乎。对曰。有大圣人生于西方。一千年外声教及此。王命镌石。置之南郊大祠前(周书异记○刘恕外纪。昭王时有五色光贯紫微井水溢)。
　　四十年二月八日。净饭王大会群臣小王婆罗门。以七宝器盛四大海水。灌悉达顶。立为太子(因果经。婆罗门此云净行。外道之总名)。
　　四十二年王为太子。迎婆罗门女耶输陀罗为妃。太子常修禅观。未尝有夫妇道(因果经。耶输陀罗此云华色女)。

　　出父家

　　菩萨欲令著家众生舍离家法。故宣扬出家功德示现出家(华严经)。
　　五十年太子白父王言。唯愿听我出家学道。王曰。国未有嗣。太子即以右手指妃腹曰。却后六年汝当生男。二月七日太子身放光明照诸天宫。诸天皆知太子出家时至。皆来礼足。太子乘马夜出城门。至苦行林中。自剃须发。净居天化作猎师身披袈裟。太子以七宝衣与之贸易。天明至尼连禅河静坐思惟。宜应六年苦行。净心守戒。日食一麻一麦(因果经。净居天五净居。五那含圣人所生。袈裟坏色衣。三衣总名。尼连禅河名此云不乐著)。

　　穆王(满昭王子)


　　成佛道

　　四年
　　菩萨于菩提道场始成正觉(华严)三十成道号释迦牟尼(梵网)既成道已梵天劝请。惟愿如来当为众生。广开甘露说无上法(涅槃经)太子念言。我今修于苦行垂满六年。我当受食然后成道。时牧牛女难陀。取乳煮糜以上菩萨。如意饱食。即趣菩提树下。释提桓因化为凡人施吉祥草。敷以为座结跏趺坐。而自誓言。不成正觉不起此座(因果经。佛本行经。难陀此云欢喜。女名。释提桓因此云能天主。即忉利天帝释。菩提树此云道树。佛坐此树下成道)降天魔(华严离世间品。或见菩萨住兜率天入胎出胎出家成道降魔转法轮入涅槃。此即大乘降魔之文)时魔王宫殿自然动摇。魔王波旬怖惧。广集军众。执戟操剑角目切齿横飞乱掷。菩萨观之如童子戏。波旬语菩萨云。汝不急去我掷汝海水。菩萨语云。汝今先能动此澡瓶。然后可能掷我海水。波旬不能令动。军众坏散。波旬长子商主顶礼忏悔。我父无智触忤大圣。愿得恕亮(因果杂宝藏佛本行三经。魔罗此云能夺命。波旬魔王名。此云极恶)既降魔已放大光明。即便入定思惟真谛。悉知过去所造善恶寿命短长一切众生轮回五道无有真实(因果经)。
　　二月八日明星出时(天向时也)霍然大悟。得无上道成最正觉(因果经。○因果经。先降魔后成道。四教义所列亦同。华严经。先成道后降魔。今约华严义)。
　　是岁耶输夫人生子名罗睺罗(此云覆障。以在胎六年为障也)。

　　转法轮

　　如来既成道已转正法轮。初顿后渐则有五时。华严名顿教。鹿苑方等般若名三渐。法华涅槃为非顿非渐。
　　第一华严时。于菩提道场初说华严。于三七日中思惟如是事。此谓如来最初说顿。约部为顿。约教为兼别说圆。如日初出先照高山。又为从牛出乳(三七日说名寂场华严)。
　　五年第二鹿苑时。为如来说顿独被大机。声闻在座状若聋哑。于是寝大施小。不动寂场而游鹿苑。为憍陈如五人。但说三藏教四阿含等经(憍陈如此云火器。阿含此云无比法。有长中杂增一四者之名)。
　　约时则次照幽谷。约味则从乳出酪(鹿苑说十二年)。
　　十六年第三方等时。弹偏折小叹大褒圆。四教俱说。藏为半字通别圆为满字。对半说满故言对教。说净名金光明等经。约时则食时。约味则从酪出生酥(方等八年)。
　　二十四年第四般若时。转教付财融通淘汰。此不说藏教。带通别二正说圆教。说摩诃般若诸般若经。约时则禺中。约味则从生酥出熟酥(般若二十二年)。
　　四十六年第五法华涅槃时。开前一顿三渐会入非顿非渐。以不同聋哑故非顿。不约三时故非渐。诸部圆教并不须开。但是部内兼但对带。故不及法华淳一无杂。约时则日轮当午罄无侧影。约味则从熟酥出醍醐(法华八年)。

　　入涅槃

　　言涅槃有二义。一为法华未熟人。追说四教。具谈佛性。令知真常入大涅槃。名捃拾残机教。二为末代乘戒俱失故。更扶三藏广开常宗。设三种权扶一圆实。名扶律谈常教。若论时味与法华同(涅槃是临灭时说。从前文如来既成道已转正法轮以下详见佛本纪中)。
　　五十三年(壬申)二月十五日。佛在拘尸那城(此云三角)力士生地娑罗双树间(此云坚固)临涅槃时(此云灭度)出大音声普告大众。今日世尊将欲涅槃。复从面门放种种光。遍照十方。大众集已。而为说法。我今所有无上正法悉已付嘱摩诃迦叶。当为汝等作大依止犹如如来。复告大众。今以正法付嘱国王大臣及四部众。应当劝厉诸学人令得增上戒定慧。尔时世尊于七宝床右胁而卧。中夜寂然无声。是时娑罗双树垂覆宝床。惨然变白。犹如白鹤。大众哀声普振世界。时大众共扶如来入金棺中。世尊大悲。即自举棺绕城七匝至荼毗所。大众以妙香木成大香楼举棺楼上。佛为迦叶复现双足千辐轮相。出于棺外。迦叶礼赞。金刚双足还自入棺。从心胸中火涌棺外。渐渐荼毗。经于七日香楼乃尽(已上并涅槃经。荼毗又阇维耶旬。此云焚烧)。

　　分舍利

　　帝释开棺取佛右牙天上起塔。大众收取舍利(此云骨身)满八金坛。入俱尸城七日供养(涅槃)八国共分舍利。阇王得八万四千数。以紫金函盛于洹河中。作塔藏之(阿育王经)。

　　结集三藏

　　四月十五日。大迦叶升须弥山(此云妙高)檛铜犍稚(檛陟瓜反击也。犍稚音虔地。声论云。钟又随有金木可击者。皆通称)集千阿罗汉(此云无生)结集法藏(结诸法义集以成文。经律论三通称法藏)阿难礼僧。升座唱言。我闻如是一时佛在所居处(一切经首皆安此言)迦叶大众皆悉堕泪。昨日见佛今日已称我闻(智论)。
　　述曰。佛道幽远非可约说。兹但为导吾宗之初学与夫搢绅先生之欲知此道者耳。年少气盛疾读此书。文虽无壅义则未解。有能用此约说推寻佛纪四卷之文。以未解义质之沙门之知教者。字字研详倏乌见理。欲不之悟未之有也。
　　穆王壬申岁二月十五日。暴风忽起发屋折木。山川震动。西方有白虹十二道南北通贯。王问太史扈多。对曰。西方大圣人终亡之相(周书异记)。
　　穆王时。西极之国有化人来入水火。反山川千变万化不可穷极。穆王敬之若神事之若君。临终南之上筑中天之台。其高千仞(列子)。
　　穆王时文殊目连(文殊菩萨此云妙德。目连尊者此云采菽)西来化王。示高四台是迦叶佛说法处(姓高兄弟四人所造)因造三会道场。于终南山筑中天之台。高千尺(列子化人即文殊等)王之第二子于沁水北山石窟(沁七鸩反水出上党)造迦叶佛像。王又于鼓山迦叶佛旧寺。重建竹林寺。山神从佛。请五百阿罗汉居之(天人感通传)。
　　述曰。佛法东流盖已肇於穆王之世。造像建寺悉遵先佛之旧制。信过去佛皆化及此地。及室利房等持经来秦。而始皇谢遣出境。盖时未至机未熟耳。至汉明应梦。三宝并兴。君臣民庶翕然归命。此苏由所谓一千年外声教及此之嘉应也。

　　懿王(艰宫王子)

　　八年。初祖摩诃迦叶(此云大饮光)先于法华会上闻佛说火宅喻。迦叶四大声闻。于此领解。佛为授记名光明佛(此通付法)至涅槃时。佛告大众我今所有无上正法悉已付嘱摩诃迦叶。当为汝等作大依止(见别付法末代住持当用别义)姨母所献金缕袈裟慈氏成佛留与传付。迦叶弘持至二十年。以法藏付阿难陀。即持佛衣往鸡足山。入灭尽定。以待弥勒下生(此云慈氏姨母摩诃波阇波提。此云大爱道。鸡足灵鹫山三峰如仰鸡足)。

　　孝王(辟方懿王弟)

　　三年。二祖阿难陀(庆喜佛从弟)持法至二十年。于摩突罗国。以法藏付商那和修(此云草衣)复于恒河中流化成金地。为末田地(此云河中)五百仙人说法授记。
　　三十二年三祖商那和修。于摩突罗国。以法藏付优波鞠多(此云大护)。

　　厉王(胡夷王子)

　　三十三年。佛灭后百年。中天竺华氏城(王宫多华)阿育王(此云无忧)遣使白鞠多欲来问讯。鞠多往至王所。摩顶说偈。指示如来往昔行住之处悉令起塔。复于洹河龙宫。取阇王所藏释迦舍利。作八万四千宝塔。敕诸鬼神。于阎浮提城邑满一亿家为立一塔云云。初佛在王舍城乞食。有童子遥见世尊。心念我当施以麦麨。即手捧细沙著世尊钵。愿以功德令得一天下伞盖王(取盖覆义)。即于此生得供养佛。世尊微笑告阿难曰。我灭百年。此童子统领一方为转轮王。姓孔雀。名阿育。正法治化。广布我舍利。造八万四千法王之塔。
　　述曰。摩腾谓汉明帝曰。阿育王塔震旦有十九处。大士告刘萨诃。洛阳(圣蒙)建邺(长干)鄮阴(玉几)临淄成都五处有阿育王塔。今十九处不可备知。而考之五处。独鄮阴之塔。显示世间可获瞻礼。信乎海濒群生末代值佛之幸也。
　　三十四年。佛灭后百年。毗舍离城中跋阇子(此云避)比丘。擅行十事。佛听两指抄食。乃至得受金银。一一检校非法非毗尼(此云律)七百阿罗汉集论法毗尼(第二七百结集)。
　　五十一年。四祖鞠多。于摩突罗国。以法藏付提迦多。

　　平王(宜臼幽王子东迁洛阳)

　　三十二年。五祖提迦多。于中天竺以法藏付弥遮迦。

　　庄王(他桓王子)

　　七年。佛灭后二百五十年。文殊师利菩萨至雪山。化五百仙人。还归本土。放大光明遍照世界。入于涅槃。
　　○鲁庄公七年夏四月辛卯。恒星不见。僧曰。夜明也(传注。桓常也。辛卯四月五日)。
　　述曰。天台净名疏言。佛生时星殒如雨。此因瑞应经有沸星下侍之言。故借佐传之文。以形容耳。孤山净觉不能别。乃称天台正取二庄为佛生之年。然传言辛卯。自是四月五日。可见不合。若欲实大传夜明之事。正当以文殊放光涅槃为之验也。

　　襄王(郑惠王子)

　　三年。六祖弥遮迦于北天竺。以法藏付佛驮难提。
　　○秦缪公时。扶风获一石像。公不识弃马坊中。护像神怒令公病。又梦天帝责诫。以问侍臣。由余往视像曰。佛神也。公即取像澡浴置净室。像忽放光。公大异之。召匠造一铜像。
　　灵王四年。七祖难提。于提伽国以法藏付佛驮密多。

　　元王(仁敬王子)

　　元年。八祖密多。于中天竺以法藏付胁比丘。

　　贞定王(介元王子)

　　元年。郑列御寇隐居郑圃著书称。孔子答商太宰曰。西方之人有圣者焉。不治而不乱。不言而自信。不化而自行。荡荡乎民无能名焉。其书八篇名列子。
　　张无尽论曰。列子学孔子者。孔子圣人也。尚知尊西方之教而学者未读其书。便以排佛为务者何也。

　　考王(隗贞定子)

　　四年。佛灭后五百年。天竺国无著出世阐教。其弟天亲初造小乘论五百部。后因无著开悟。复造大乘论五百部。世称千部论师。

　　威烈王(午考王子)

　　九年。九祖胁比丘。于华氏城以法藏付富那夜奢。

　　显圣王(扁威烈弟)

　　三十五年。十祖夜奢。于华氏城。以法藏付马鸣。初马鸣以刃贯杖。铭曰。天下智士能胜我者截首以谢。时夜奢坐闲林中。说诸法空无我无人。谓马鸣曰。若就世谛假名为我。第一义谛我何可得。马鸣知义不胜。欲斩首以谢。夜奢曰。我法仁慈不斩汝首。如来记汝。后六百年当传法藏。于是度令出家。

　　赧王(延靓王子)

　　三十一年。十一祖马鸣。于南天竺。以法藏付迦毗摩罗。摩罗造无我论足一百偈。此论至处。魔外无不摧折。

　　秦(都雍)


　　始皇(嬴政庄襄王子)

　　四年西域沙门室利房等十八人。赍佛经来化。帝以其异俗囚之。夜有丈六金神破户出之。帝惊稽首称谢。以厚礼遣出境(朱上行经录)。
　　十三年。十二祖摩罗。于南天竺以法藏付龙树。树于佛灭后七百年出。九十日中诵通三藏。造大无畏论十万偈明第一义(一名大智度论。龙树事迹见一十四祖纪)。
　　三十四年。丞相李斯。请史官非秦记皆烧之。非博士所职。天下敢有藏诗书百家语者。悉诣守尉杂烧之。有敢偶语诗书者弃市。制曰可○卫宏古文序(后汉)。秦改古文以篆为隶国人诽谤。时诸生为郎者。七百人。始皇密令冬月种瓜于骊山硎谷温处。瓜实乃使人上书。瓜冬有实。诏博士诸生说之。人人各异。则皆使往视之。而为伏机。诸生方相论难。因发机填之以土(汉书传注)。
　　述曰。李斯劝秦。焚书坑儒。其为逆天道绝人理为甚矣。崔浩劝太武。废佛焚其经坑其徒。此用秦旧法也。韩愈之言曰。人其人火其书。此用崔浩遗法。特不遇其君耳。虽空言无祸。使后世有人师用其语。岂不为盛德之累戒之哉。

　　佛祖统纪卷第三十四(终)



　　佛祖统纪卷第三十五

　　　　宋咸淳四明东湖沙门志磐撰

　　法运通塞志第十七之二


　　西汉(都长安)


　　武帝(自高祖受命至此为四世)

　　元光二年。十三祖龙树。于南天竺以法藏付迦那提婆。入月轮三昧蝉蜕而去。寿三百岁。
　　元狩元年。初博望侯张骞自月氏还(西域国名)言臣在大夏时(音下国名)见卬竹杖蜀布。问安得此。国人曰。吾贾人市之身毒(即天竺音虔笃)身毒在大夏东南可数千里。此其去蜀不远。乃令骞因蜀犍为(犍音虔今嘉州)发间使王然于等指之身毒(间谍之义。又间岁遣使。言不一)四岁余皆闭昆明莫能通(为昆夷所闭)。
　　四年。骠骑将军霍去病。讨匈奴过焉耆山(音烟支)千余里。得休屠王祭天金人(骠频妙反。屠音储。匈奴部中贵王也)○霍去病获金人长丈余。帝以为大神。列于甘泉宫。焚香礼敬(魏书佛老志)。

　　成帝(惊元帝子)

　　建始元年。十四祖提婆。至迦毗罗国。以法藏付罗睺罗多。
　　河平三年。使谒者陈农求遗书于天下。
　　鸿嘉二年。光禄大夫刘向。校书天禄阁。往往见有佛经。向著列仙传云。吾搜检藏书。缅寻太史撰列仙图。自黄帝已下迄至于今得仙道者七百余人。检定虚实得一百四十六人。其七十四人已见佛经矣。
　　述曰。洪兴祖有云。梁孝标注新语。引列仙传序言。七十四人已见佛经。今书肆板行者。乃云七十四人已在仙经。盖是道流擅改之耳。然天禄有佛经此语可证。

　　哀帝(欣宣帝孙)

　　元寿元年。遣景宪使大月氏。得其王口授浮图经还。当时稍有行赍戒者(魏书佛老志。浮图亦佛陀。此云觉者)。
　　述曰。苏由对昭王。扈多对穆。孔子答商太宰。皆言西方圣人。而不明言为佛。霍去病获金人亦不知为佛。化人劝穆王造迦叶佛像。由余对秦缪公。则曰佛神。室利房赍佛经化始皇。刘向校书天禄见有佛经。景宪使月氏得浮图经。此则已言佛而未行其教。皆在汉明帝感梦求佛之前。天下答南山。苏由扈多傅毅。皆佛所使也。至言刘向见有佛经者。意张骞使大夏。去病获金人必有佛经与之俱至。特时人弗行。国史弗录耳。不然则不应天禄有其书也。

　　东汉(都洛阳)


　　明帝(庄光武子)

　　永平元年。十五祖罗多。至室罗伐城。以法藏付僧佉难提。当佛灭一千年出。
　　七年。帝梦金人丈六项佩日光飞行殿庭。旦问群臣莫能对。太史傅毅进曰。臣闻周昭之时。西方有圣人者出。其名曰佛。帝乃遣中郎将蔡愔秦景博士王遵十八人。使西域访求佛道。
　　十年。蔡愔等于中天竺大月氏。遇迦叶摩腾竺法兰。得佛倚像梵本经六十万言(倚即立也)载以白马。达雒阳(火德王故改洛为雒)腾兰以沙门服谒见。馆于鸿胪寺(胡广释曰。鸿声也。胪传也。所以传声赞导九宾。唐改为司宾寺)。
　　十一年。敕雒阳城西雍门外立白马寺。摩腾始译四十二章经(译经图纪。其经元出大部。以大法初传故。撮引要义以导时俗)藏梵本于兰台石室。图佛像于西阳城门及显节陵上(明帝寿藏)帝问摩腾曰。佛出世后何以化不及此。腾曰。天竺迦毗罗卫国者。三千大千世界百亿日月之中。三世诸佛皆于此出。天人龙鬼有愿力者。皆来生彼受化悟道。余处佛虽不往。然光相及处。千年五百。皆有圣人传佛声教。而往化之。帝大说。
　　十四年正月十一日。五岳八山道士褚善信六百九十人上表。请与西域佛道角试优劣。敕尚书令宋庠。以十五日大集白马寺。帝设行殿于寺南门立三坛。道士于东坛置经子符箓。摩腾于道西置坛安经像舍利。中坛奉馔食奠祀百神。道士绕坛泣曰。主上信邪玄风失绪。敢延经义于坛以火取验。即纵火焚经。悉成灰烬。道士相顾愧赧。所试咒术入火履水皆不得行。及焚佛经。光明五色上彻天表。烈火既息经像俨然。摩腾踊身飞空现诸神变。法兰出大梵音宣明佛法。天雨宝华。大众欣说。太傅张衍谓道士曰。卿等无验宜从佛教。道士费叔才自感而死。司空刘峻等二百六十人京师士庶张子尚等三百九十人。后宫阴夫人王倢伃宫人等一百九十人。五岳道士吕惠通等六百二十人。并求出家。帝可之。敕于雒阳创十寺。七寺城外安僧。三寺城内安尼。并给供物。帝尝幸白马寺。摩腾进曰。寺东何馆也。帝曰。昔有阜。夷之复起。有光怪。民呼圣蒙。腾曰。昔阿育王藏佛舍利八万四千塔。震旦之境有十九处。此其一也(震旦。又真丹。又支那。此云汉地。东方文物之国也)。帝大惊。即与俱往礼拜。见圆光涌蒙上光中有三佛。侍卫欢呼皆称万岁。帝大说曰。不有二大士。焉知大圣遗祐哉。乃诏造塔其上。高九层二百尺。明年有光见于塔。有金色手出塔顶。天香郁然。帝驾幸瞻礼。光随步武(法本内传。塔婆。此云高显处。又云方坟)。
　　案翻译名义云。唐道士尹文操。谓法本内传是罗什门人造。意欲所述汉明梦金人道家焚经事悉是虚伪。殊不思明帝感梦出自汉书。阚泽对吴主。亦言释道焚经角试费叔才自感而死。见之吴志。以此推之。则内传真是汉时非晋人造。文操之妄论败矣。此与夫列仙传加化胡字。同一谬诈。是亦文操之所加乎。
　　摩腾既卒。竺法兰译佛本行经等五部(已上并旧传)。
　　述曰。或言内传无作者名为疑者。今观此传。备录腾兰角法之事。岂后人所能知。必法兰译经时。诸弟子之所记耳。
　　楚王英。奉黄白纨诣相国曰。托在蕃辅过恶累积。奉送缣帛以赎罪愆。相国以闻。诏报曰。楚王诵黄老之微言。尚浮图之仁祠。何嫌何疑。当有悔吝其还赎。以助伊蒲塞桑门之盛馔(梵语伊蒲塞即优婆塞。此云清信男。今受五戒称僧童者。桑门即沙门。此云息心。今受具足戒称僧者。世人未学相传。指伊蒲便为供食。其谬误不知义若此)。
　　初帝闻西域有神其名曰佛。因遣使之天竺。求其道得其书及沙门以来。其书大氐以虚无为宗。贵慈悲不杀。以为人死精神不灭。随复受形。生时所行善恶皆有报应。故所贵修练精神以至为佛。善为宏阔胜大之言。以劝诱愚俗。精于其道者。号曰沙门。于是中国始传其术图其形像。而王公贵人。独楚王英最先好之(通鉴引西域传及楚王英传注)范晔西域传。论曰。佛道神化兴自身毒。而西汉方志莫有称焉(礼记文武之政。布在方册。注方版出策简也。汉张苍为御史。主柱下方书。又云。谨连其事于左方。皆木今言方志。志于木方也)张骞但著地多暑湿乘象而战。班超唯列其奉浮图不杀伐。而精文善法导幸之功靡所传述。子闻之后说。其国殷乎中土。玉烛和气灵圣之所降集。贤懿之所挺生。神迹诡异。则理绝人区。感验明显。则事出天外。而骞超无闻。岂非道闭往运而数开叔叶乎(云云)。
　　袁宏汉纪云。西域天竺有佛道焉。佛者汉言觉也。将觉悟群生也。其教以修善慈心为主。专务清净。其精者号沙门。汉言息心。盖息意去欲而归于无为也。又以为人死精神不灭随复受形。生时所行善恶皆有报应。故所贵行善修道以练精神以至为佛也。佛身长一丈六尺。身黄金色。项佩日光。变化无所不入。故能化通万物。而大济群生。明帝感梦。乃遣使天竺问道。图其像而还。有经数千卷以虚无为宗。包罗精粗无所不统。善为宏阔远大之言。所求在一体之内。所明在视听之外。世俗之人或以为虚诞。然归于玄微深远难得而测。故王公大人视生死报应之际。莫不矍然而自失焉(矍厥缚反惊遽)。
　　述曰。袁氏汉纪言。天竺有佛道。佛身丈六金色日光。化通万物大济群生。明帝感梦。遣使问道得其经像。此佛法来东之时。与法本内传相为表里。苏子瞻为之跋云。此殆中国始知有佛时。语虽浅近大略具足矣。

　　安帝(祐章帝孙)

　　永初元年。十六祖难提。至摩提国以法藏付僧佉耶舍。

　　顺帝(保安帝子)

　　永和元年。十七祖耶舍。至月氏国以法藏付鸠摩罗驮。佛记灭后一千年出。

　　桓帝(志章帝曾孙)

　　建和元年。月氏国沙门支谶至雒阳。译般舟三昧阿閦佛经等二十一部。
　　二年。安息国沙门安世高至雒阳。译五十校计等百七十六部。
　　三年。十八祖罗驮。至北天竺以法藏付阇夜多。
　　九年。自永平以来臣民虽有习浮图者。天子未之好。至帝始笃好之。于禁中铸黄金浮图老子像(佛像与老子像)亲于濯龙宫设华盖之座。用郊天之乐。

　　灵帝(宏章帝玄孙)

　　三年。安息沙门安世高。有同学死为共亭湖神(共音恭即彭蠡湖属南康)能使过船分风上下。世高至庙神谓之曰。我家此湖千里以昔布施。今大有珍宝以多嗔今受蟒身。幸取我缯宝。为造一塔祈生善处。世高遂于豫章建寺造塔。后蟒死山中。首尾数里(今大安寺)。
　　熹平元年。十九祖阇夜多。至罗阅国以法藏付婆修槃驮。
　　光和三年。西天沙门竺佛朔至雒阳。译道行般若经。中平五年清信士严佛调译古维摩经等。
　　六年。宦者张让。诈以大后诏大将军何进斩之。中军校尉袁绍引兵捕诸宦者。杀二千人。张让投河死。
　　述曰。儒学之厄时常有之。其始自秦李斯。斯坑诸生为郎者七百人。汉宦官禁锢寔范滂等二百人。杀天下儒贤。廷中宰辅陈蕃窦武李膺及钩党死者百余人。废徙禁锢者七百人。及矫诏斩大臣何进。而袁绍乘怨杀宦者二千人。虽为一快。然君子小人俱于死。玉石俱焚。亦何足为儒门幸。大氐天有定命运有通塞。厄会之来所不容免。唐朱温杀朝贤三十人投尸于河。亦一厄也。悲夫。如释氏之厄三武皆此类也。

　　献帝(协灵帝中子)

　　初平元年。二十祖槃驮。至那提国以法藏付摩拏罗。
　　二年。苍梧儒生牟子因世乱。无仕官意锐志佛道。而世多非之。乃制理惑论以为劝。其辞有云。佛者觉也。犹三皇神五帝圣也(文见大藏弘明集)。
　　述曰。牟子不得其名。当佛道未大行之日。而能为论。援三家之事义比决优劣。以祛世惑。以御外侮。是殆大士示迹。如来之使也。
　　兴平二年。下邳相笮融(侧格切)起佛祠。课人诵经浴佛设斋。时会者五千余人。
　　述曰。汉世人间建佛祠行佛事者。始见之笮氏。尝与一儒老共观此文。笑之曰。为士夫而使后世书为学佛。岂不耻哉。磐应之曰。学佛者岂不是为善之人乎。为士夫而使作史者指为奸佞贪酷甚至于不忠不孝者。斯可为耻。学佛为善尚何耻哉。儒老笑颔之。
　　建安元年。二十一祖摩拏罗。至月氏国以法藏付鹤勒那。
　　十四年。二十二祖鹤勒那。于月氏国以法藏付师子尊者。先是鹤勒那弟子竺大力等来雒阳。与康猛同译兴起本行经。忽于馆所有白光见。大力敛容。有间曰。此我师入灭之相。大力康猛支曜康巨等。皆善方言。终汉之世译经三百余部。

　　魏(都洛阳时天下分魏吴蜀三国)


　　文帝(丕太祖子受汉禅)

　　黄初元年吴主孙权于武昌建昌乐寺。
　　五年。月氏国优婆塞支谦来雒阳。谦受业于支亮。亮受业于支谶。世称天下博知无出三支。谦细长黑瘦眼白睛黄。时人语曰。支郎眼中黄。形躯虽细是智囊。后避地归吴。拜为博士○西天沙门维只难。同竺律炎来吴。译经五部。
　　六年。陈思王曹植(文帝弟字子建)每读佛经。辄留连嗟玩以为至道之宗极。尝游渔山闻空中梵天之响。乃摹其声节写为梵呗(音败此云赞叹)撰文制音凡六契(经音义云犹一节也)传为后式。

　　明帝(睿文帝子)

　　太和三年。吴潘夫人于武昌建慧宝寺。

　　齐王(芳明帝养子)

　　正始二年。吴赤乌四年。康居国沙门康僧会来吴国。人初见咸惊异之。吴主曰。是汉明所梦佛神之遗风乎。乃召问之。会曰。如来迁化已逾千载。灵骨舍利神应无方。吴主曰。舍利可得当为立塔。若其无验国有常刑。会谓其徒曰。大法废兴在此一举。当洁斋以恳求。七日无验展至三七日。众且惧。忽铿然有声。视瓶中舍利五色。吴主自执瓶泻铜盘中。盘即破裂。火烧锤击一无所损。因起浮图置建初寺。名其地曰佛陀里。
　　三年。吴尚书令阚泽。舍宅为德润寺(在四明慈溪县。今名普济。泽字德润。故名)吴主问曰。孔子教化世俗。老庄放荡山林。何事佛为。泽对曰。孔老法天制用不敢违天。诸天奉行佛教不敢违佛。以此言之实非比对。吴主曰。佛教入中国何缘不及东方。泽曰。永明十四年。五岳道士褚善信费叔才等与西僧角法。费叔才自感而死。至今百七十年。离乱岁深方至于此。
　　述曰。三国之时各务战守。而于此道未之能弘。然吴之君臣稍有知者。故建寺译经奉舍利。论佛教班班可见。魏之境独陈思王能知之。蜀则蔑闻。意战国遐阻未便能至耳。
　　嘉平二年。中天竺三藏昙摩迦罗。至洛阳译僧祇戒。立大僧羯磨受戒。先是比丘出家。特剪发而已。未有律仪。凡斋忏法事如祠祀状。及迦罗至始出戒本。遂为日用。
　　四年。中天竺沙门康僧铠。至洛阳译无量寿经。

　　高贵乡公(髦文帝孙)

　　正元元年。汉魏以来二众唯受三归。大僧沙弥曾无区别。昙摩迦罗乃上书乞行受戒法。与安息国沙门昙谛同在洛。出昙无德部四分戒本。十人受戒羯磨法。沙门朱士行为受戒之始(迦罗此云法时。昙无德此云法正。今资持律宗用法正。为四分部主。尊为始祖。法时至此土传四分行十人受戒法为二祖。至南山广述疏钞行于世为九祖)。
　　甘露元年。天竺沙门白延。至洛阳译无量清净平等觉经等六部。无畏三藏。至交州译法华三昧经○吴主孙皓不敬佛法毁废寺宇。诘康僧会曰。佛言善恶报应可得闻乎。会曰。明主以孝道治天下。则赤乌翔老人见(汉书。南极老人星见则治安)以仁德育万物。则醴泉涌嘉禾生。善既有征恶亦如之。他日宿卫治圃得金像。皓使置秽处灌以不洁。俄得肿疾。占者云。坐犯大神。皓悟迎像供事。请会说法礼拜悔罪。受五戒疾获愈。奉会为师。复营立塔寺。
　　四年。二十三祖师子尊者。游化至罽宾国。有外道诈为僧形。以幻术入王宫奸犯妃后。王怒曰。吾信事三宝。而沙门何多辱我。即毁寺害僧。自秉剑至尊者所斩师。白乳涌高数尺。王臂寻堕。七日暴死(自迦叶始祖至师子事迹之详。备在西上二十四祖纪)。
　　五年。颖川朱士行(时存俗姓)讲道行般若经(讲经之始)每叹译理未周。乃发迹长安。至于阗国(沙门西游之始)得梵本般若。国禁不传东土。士行请验以火无损。王信异乃许其传。士行即寄经东归。因名放光般若。

　　佛祖统纪第三十五卷(终)


　　定王(瑜匡王子)

　　三年九月十四日。老子生于楚陈郡苦县厉乡曲仁里(苦音厉音赖)。姓李氏。名耳。字伯阳。谥曰聃(他甘反。耳漫无轮故号曰聃)在母胎八十一年。剖左胁而生。生即皓然故号老子。生于李树下故姓李。黄色美眉。长耳大目。鼻有双柱。耳有三门(史记及神仙传)。老子内传。老子先天而生。在伏羲时号郁华子。在轩辕时号广成子。至周文武凡为十二帝师。汉刘向列仙传。晋皇甫谧高士传。皆生于商末。唐尹文操圣纪。老子于太清境托孕于玄妙玉女。在母胎八十一年。商高宗九年降生。四十三年乘白鹿登庭桧飞升(桧今在毫州太清宫)。商纣二十一年降于岐山。世本曰。在商为守藏史。在周为柱下史(周文王为西伯尚服事商。故守藏时未称为周)。昭王二十三年。老子驾青牛薄板车。西度函谷关。授关令尹子道德经。二十五年复降于蜀李太官家。二十七年与尹子会于成都青羊之肆。往西域化胡毕于于阗升天(内传所引。降生不一。附见于此)。

　　简王(夷定王子)

　　四年。老子为周守藏史(三皇五帝之书藏之于室故曰藏)。
　　十三年。老子为周柱下史(柱下史官所立之处。记言记事常在君前)。
　　○王子乔者。灵王太子晋也。好吹笙作凤皇呜。道士浮丘公接上嵩山三十年。谓桓良曰。告我家。七月七日待我缑氏山。果乘白鹤举手谢时人而去。
　　二十一年十月庚子(鲁襄公二十二年)孔子生于鲁陬邑。父叔梁纥(下没反)母颜氏。祷尼丘而生。首上圩顶故名丘(尼丘鲁山名。圩音乌。中氐四旁高)。字仲尼。长九尺六寸(史记)。
　　史记(孔子世家)商帝乙子。微子始封于宋。十三世孔防叔徙居于鲁。防叔子伯夏。伯夏子叔梁纥。是生孔子。阙里记云。诞生之夕。二龙绕室。五老降庭。颜氏之房闻钧天之乐。月角日准河目海口。眉有十二采。目有六十四理。

　　景王(贵灵王子)

　　十年孔子朝周(时十七岁)。问礼于老子。访乐于苌弘。自周反鲁(周音长。周大夫)。
　　考异曰。老子圣迹出有入无。固难以内传实录诸文定于一。然孔子问礼老聃。老子之子宗为魏将。此司马史记所录。尤可为同时之证。不必远取前古数数降生也。

　　敬王(丐悼王子)

　　元年老子西入函谷关。关令尹喜见紫云西迈。知有道人当度。迎设礼。老子为著道德经五千言与尹子。西之流沙。莫知所终。尹喜著书九篇号关令子。
　　考异曰。史记老子传注引神仙传云。老子与尹喜俱之流沙。今刊行列仙传乃云。俱之流沙化胡。盖是道士家私增化胡两字。欲以成化胡成佛之证耳。谬哉。
　　十九年孔子为中都宰。为养生送死之节。长幼异食。强弱异任。一年而四方诸候则焉。定公曰。以此法治鲁何如。子曰虽天下可也。
　　二十一年孔子为司空。立五土之性而物各得其所生之宜。
　　二十二年定公与齐景公会于夹谷。孔子摄相事。齐归所侵郓汶阳龟阴之田以谢过○孔子为大司寇。七日而诛少正卯(大夫之乱政者)。隳三都之城(郈费成)。强公室弱私家。尊君卑臣。政化盛行。三月大治粥羔豚者弗饰贾(粥鬻同贾价同)。男女别于涂。道不拾遗。四方之客至乎邑者不求有司。定公受齐女乐。三日不听政。郊不致膰俎(音烦祭肉)。孔子遂行适卫。
　　二十三年孔子自卫适陈过匡。匡人以孔子状貌类阳虎询焉。适宋与弟子习礼大树下。司马桓魋欲害之拔其树。
　　三十二年孔子至陈。
　　三十五年楚攻陈。孔子在陈绝粮。从者病莫能兴。复去陈反卫。
　　三十六年孔子自卫反鲁。然后乐正雅颂各得其所。乃删诗。定书。系周易。作春秋。七十子之畴。会集夫子所言。以为论语。
　　三十九年(哀公十四年)鲁哀公西狩获麟(仁兽一角)。孔子伤麟之出非其时。遂绝笔于春秋。
　　四十一年四月己丑(哀公十六年)孔子卒。孔子蚤作负手曳杖消摇于门歌曰。泰山其颓乎。梁木其坏乎。哲人其萎乎。子贡闻之曰。夫子殆将病也趋而入。夫子曰。予畴昔之夜梦奠于两楹之间。明王不兴而天下其孰能宗予。予殆将死也。盖寝疾七日而没。年七十二葬鲁城北泗水上。弟子皆服三年。三年心丧毕相诀而去。唯子贡庐于蒙六年。弟子及鲁人往从蒙而家者百余室。因命曰孔里。孔子以诗书礼乐教弟子盖三千人。身通六艺者七十有二人。孔子曰。德行颜渊．闵子骞．冉伯牛．仲弓。言语宰我．子贡。政事冉有．季路。文学子游．子夏(孔门四科十哲)孔子娶上官氏生鲤(伯鱼)。鲤生仍(子思)。学于曾子。尝困于宋作中庸。
　　述曰。智者荆溪之论曰。若众生根性薄弱不堪深化。但授世药。如周孔制礼作乐。五德行世。边表根性不感佛兴。我遣三圣化彼真丹。礼乐前驱真道后启。清净法行经云。月光菩萨彼称颜回(别引法行经本称光净菩萨)。光净菩萨彼称孔子(别本称儒童菩萨)。迦叶菩萨彼称老子(别本云。迦叶应生震旦示号老子。设无外之教以治国。假神仙之术以治身)。此止观辅行二处之证也。又据藏本蒙墓因缘经云。阎浮界内有振旦国。我遣三圣在中。化导人民慈哀礼义具足(本文)。是知此土圣贤前后施化。皆我佛之所使。然而昧者不足以知。览此二经可不增信善哉。李商隐(唐时)之赞佛曰。吾儒之师曰鲁仲尼。仲尼师聃龙吾不知(史记孔子谓弟子曰。至于龙吾不知其乘风云而上天。吾今目见老子其犹龙耶)。聃师竺干善入无为(尹子西升经老子云。盖闻竺干有古皇先生。不生不灭善入无为。又云。古先生者即吾之师。尝化乎竺干。又符子云。老氏之师名释迦文)。稽首大觉吾师师师(三师者。言我师仲尼仲尼师老师释也)。
　　○宋大夫墨翟著书十篇号墨子。外治经典。内修道术。与儒家分涂。务尚俭约。颇毁孔子。世多学之。年八十二入山精思至道。有神人授以素书。合朱英丹。服之为地仙。乃述五行记著其事。隐居以避战国(见列仙传)。
　　案。葛洪神仙传。汉武帝遣使聘墨子。不至。后有刘政。治五行记。服朱英丹。色如童子。变化隐形。日行数千里。汉书艺文志。墨子七十一篇。颜师古注。有节用兼爱上贤明鬼神非命上同诸篇。
　　三十三年。孟子邹人。名轲。师孔子之孙子思治儒术之道。通五经。尤长于诗书(是诗未有礼记)。孟子见梁惠王。王曰。叟不远千里。而来。亦将有以利吾国乎。孟子曰。王何必曰利。亦有仁义而已矣。孟子与高第弟子公孙丑万章之徒难疑答问。著书七篇。述尧舜之道。孟子曰。圣王不作。诸侯放恣。处士横议。杨朱墨翟之言盈天下。天下之言不归杨则归墨。杨氏为我是无君也。墨子兼爱是无父也。无父无君是禽兽也。孟子曰。能言距杨墨者圣人之徒。孟子曰。杨子取为我拔一毛而利天下不为也。墨子兼爱摩顶放踵。利天下为之(放方往反至也)。孟子曰。逃墨必归于杨。逃杨必归于儒。归斯受之而已矣(墨子兼爱无亲疏之别。最为违礼。杨朱为己爱身。虽违礼尚得不敢毁伤之义。逃者去也。去邪归正故曰归。去墨归杨。去杨归儒。则当受而安之)。
　　○庄子。名周。梁国蒙人。为漆园吏。当梁惠王时其学无所不窥。然其要本归于老子之言。著书十余万言。大抵率宇言也。楚威王闻周贤。使使厚弊迎之。许以为相。周笑谓使者曰。千金重利也。卿相尊位也。子独不见郊祭之牺牛乎。养食之数岁。衣以文绣入于太庙。当是之时虽欲为孤豚可得乎。子亟去无污我。庄子师长桑公子。隐抱犊山。服北育火丹。白日升天。
　　四十年荀卿名况。善诗礼易春秋。齐襄王时三为祭酒。适楚为兰陵令。因家焉。著书三十二篇。名荀子。尊王黜霸。贵仁义而贱功利。李斯韩非浮丘伯皆受业。为名儒。
　　韩退之读荀子云。得荀氏书考其辞。时若不醇要其归与孔子异者鲜矣。抑犹在轲雄之间乎。孟氏醇乎醇者也。荀与杨大醇而小疵。
　　苏子瞻论曰。李斯事荀卿。既而焚灭其书。大变古先圣王之法。于其师之道不啻若寇仇。今观荀卿之书。然后知李斯之所以事秦者皆出于荀卿。而不足怪也。荀卿者喜为异说而不让。敢为高论而不顾。其言愚人之所惊。小人之所喜也。子思孟子世之所谓贤人君子也。荀卿独曰。乱天下者子思孟轲也。天下之人如此其众也。仁人义士如此其多也。荀卿独曰。人性恶。桀纣性也。尧舜伪也。由是言之意。其为人必刚愎不逊。而自许太过也。彼李斯者又特甚者耳。今夫小人之为不善。犹必有所顾忌。是以夏商之亡桀纣之残暴。而先王之法度礼乐刑政。犹未至于绝灭而不可考。是桀纣犹有所存而不敢废也。彼李斯者独能奋而不顾。焚烧夫子之五经烹灭三代之诸侯。破坏周公之井田。此亦必有所恃者矣。彼见其师历诋天下之贤人。以自是其愚以为古代圣王皆无足法者。由荀卿高谈异论有以激之也。
　　三十一年。改腊为嘉平。初茅蒙学道丹成乘龙升天。有童谣曰。神仙得者茅初成(蒙之字)。驾龙上天升太清。时下玄洲戏赤城。继世而能在我盈。帝若学之腊嘉平。始皇方求神仙。闻谣言。遂诏改腊为嘉平。望祀蓬莱。使徐福将童男童女入海求仙药。有茅盈者视蒙为高祖父。入常山学道。二弟固衷仕汉为二千石。茅君治江南句曲山。山下人为立庙。君或来时音乐导从自天而下。人因呼其处曰茅山。后二弟弃官寻兄亦得成真。老君遣使持节。以白玉板黄金刻书加九锡之命。拜君为司命真君。主吴越生死之籍。拜固为定录君。衷为保命君故号三茅君。每十二月二日三月十八日。三君各乘白鹤。集于峰顶○大宛多枉死横道。有鸟衔草覆死人面。皆登时活。始皇使使以问鬼谷先生云。是东海祖洲不死草生琼田一株可活千人。始皇因遣徐福及童男童女各三千人。乘楼船入海。寻祖洲不返。

　　高祖(刘邦)

　　十二年上过鲁祠孔子封九代孙腾为奉嗣君。
　　述曰。周秦以来为儒者。尊孔子为宗师。而在上之君曾未知所以褒称而尊事之。高皇帝当干戈甫定之日。过鲁祠之。且封其后以奉嗣焉。所以教人以武定文守之义。后代人主尊称先圣。通祀天下。为万世师儒之法者。自汉家始。岂不盛哉。
　　初吕后子为太子。戚夫人子如意上爱之。尝欲易之。留侯张良谏不听。吕后要良画计。良曰。上所不能致者四人耳。乃令太子为书厚礼以请之。上燕置酒。太子侍四人从太子。须眉皓白衣冠甚伟。上大惊谓四人曰。幸卒调护太子。召戚夫人谓曰。彼四人辅之羽翼已成矣。竟不易太子。留候本招此四人之力也(陈留志东园公者唐宣明居园中。夏黄公者崔少通隐居夏里。角里先生者周元道绮里季不知姓。避秦乱隐居商山称四皓。角音禄)○韩人张良尝游下邳圯上(邳音丕。圯音怡。楚人谓桥为圯)。有老父堕履圯下。顾良下取之。父以足受去。里所复还曰。孺子可教矣。出一编书曰。读此则为王者师。十三年见我济北谷城山下黄石即我矣。旦日视其书。乃太公兵法也。后从帝过济北。果见谷城山下黄石。取而葆祠之(葆即宝字)。留侯曰。家世相韩。及韩灭不爱万金之资。为韩报仇。强秦天下振动。今以三寸舌为帝者师。封万户位列侯。此布衣之极于良足矣。愿弃人间事。欲从赤松子游耳。乃学辟谷道引轻身(辟音壁道导同)。

　　惠帝(盈高祖子)

　　四年除挟书律。秦律有挟书者族故今除之(挟藏也。族诛及九族)。

　　文帝(恒高祖中子)

　　元年上读老子。有疑义。闻河上公结草为庵于河滨常读老子。遣使问之。公曰。道尊德贵非可遥问。帝即驾车幸之。公授素书章句二卷曰。余注此经以来千七百年。凡传三人。今子四矣。帝拜跪受经。失公所在。
　　元封元年。上东巡狩见老父。头上白光数尺。面有童色。上问何道。对曰。臣年八十五垂死。有道士教臣绝谷服术饮水。今日行三百里。年百八十矣。帝受其方。老父后入岱山○上登嵩高起道宫。斋七日西南有白云起。径趋宫庭。群仙数千从西王母乘紫云之辇。命帝坐。侍女进桃四枚。帝收其核欲种之。母曰。此桃三千年一实。中国土薄不能生也。母命侍女王子登。弹八琅之璈。董双成吹云和之笙。许飞琼鼓震虚之簧。段安香作九天之钧。帝叩头问长生之道。母曰。汝性淫乱奢侈杀伐非法。欲以解脱三尸全身永久不可得也。乃命上元夫人。出八会之书五岳真形图六甲灵飞符。凡十二事以授帝。王母与夫人同乘。向西南而去。帝以灵文安柏梁台。常朝拜之(武帝内传)。
　　太初元年始正历以正月为岁首。
　　述曰。汉因秦以十月建亥为正。虽文景之盛不能革。正月建寅用夏正也。孔子所谓行夏之时。至汉武始能行之。正音政。旧音征。今不用。书怠弃三正。诗正月。左传春王正月。汉书改正朔。并无音文。书正月上日。音征又如字。此盖陆德明顺古避始皇讳故音征至今。人间犹作征音。殊不知去秦既远自合削去。今人尚不知避孔圣讳。岂有读其书行其教而不知避。此儒生君子所当闻诸　朝著于令为可也。
　　冬十一月天火柏梁台。真形图录十二事并飞入太空。帝自受法不修至德。劳弊万民远征夷狄。不从王母训故天见戒(内传)。
　　二年齐人东方朔仕为太中大夫。上好仙术。朔从西那国得声风木。上以遍赐群臣。人有疾则汗死则折。又东至吉云之泽。得五色甘露。帝遍赐群臣服之。老者少。疾者愈。朔少时游鸿蒙之泽。遇老母采桑。有黄眉翁。指母语朔曰。昔为我妻。托形太白之精。今汝亦此星之精。吾却食吞气已九千余年。三千年一返骨洗髓。二千年一剥皮代毛。吾生来已三洗髓。五代毛矣(涧冥记及朔传)。
　　征和元年鲁共王(景帝子共恭同)好治宫室。坏孔子旧宅以广其居。闻金石丝竹之声。乃不敢坏于壁中得所藏古文虞夏商周之书及传论语孝经。皆科斗文字。悉以书还孔子。更以竹简写之。诏博士孔安国作传。初秦末孔子襄于壁中藏其家书也(襄孔子六世孙。惠帝时为博士。安国之曾祖也。坏古话反。毁之曰坏。科斗虾蟆子。书形似之。传直恋反。今尚书大传是也)。

　　昭帝(弗武帝子)

　　始元元年郴人苏耽感神仙。授以道术。一日忽扫洒庭除曰。仙侣至矣。俄紫气氤氲。白鹤数十来集化为人。天服粲丽。耽入白母曰。耽当为神仙不得终养。因留樻曰。有所乏可叩之。又云。明年郡有疾疫。可取庭前井水橘叶以救人。少资甘旨。言毕升天。明年果大疫。百姓竞诣母。母依法救之皆愈。常有乏叩樻。其物立致。后三年母疑开钥视之。双鹤飞去。叩之无复应。后有一鹤来止郡城楼。少年弹之。乃以爪攫楼板成字云。风浙浙兮雨凄凄。城郭是兮人民非。三百甲子令来归。我是苏耽弹我何为。

　　宣露(洵武帝曾孙)

　　甘露三年诏诸儒论五经同异。太子太傅萧望之平奏其议。上亲称制临决。

　　元帝(奭宣帝子)

　　初元元年诏封孔子后孔霸为褒成君。
　　绥和元年。刘向说上宜兴辟雍。设庠序陈礼乐。以风化天下。帝下公卿议。会向病卒。
　　二年诏光禄大夫刘歆典领五经。卒父前业。歆叙诸子为九流。曰儒曰道曰阴阳曰法曰名曰墨曰从横曰杂曰农。皆起于王道既微诸侯力政(儒家游史六经。留意仁义。宗师仲尼于道最高。道家秉要元本。清虚自守。阴阳家敬顺历象。以授民时。法家信赏必罚以辅礼制。名家名位不同。礼亦异数。墨家茅居采椽。是以贵俭。从横家权事制宜。受命而不受辞。杂家合名法兼儒墨。知国体贯王治。农家劝耕桑足衣食。此见前汉史)。蜀人杨雄放易作太玄。放论语作法言。言人之性善恶混。修其善则为善人。修其恶则为恶人。气也者所适。善恶之马也。
　　司马君实注曰。孟子言性善。不善者外物诱之也。荀子言性恶。其善者圣人教之也。是皆得其一偏。夫性者受于天以生者也。善与恶必兼有之。犹阴之与阳。圣人不能无恶。愚人不能无善。譬之于田稻粱藜莠相与并生善治田者耨其藜莠。而养其稻粱。不善治田者反之。孟子以为仁义礼智皆出乎性者也。是岂可谓之不然乎。然殊不知暴慢贪惑亦出乎性也。是信稻粱之生于田。而不信藜莠之亦生于田也。荀子以为争夺贱贼之心人之所生而有也。不以师法礼义正之。则悖乱而不治。是岂可谓之不然乎。然殊不知慈爱羞恶之心亦生而有也。是信藜莠之生于田。而不信稻粱之亦生于田也。故杨子以人之性善恶混。混者善恶杂处于心之谓也。顾人之所择而修之何如耳。
　　二年。上幸辟雍(太学也)。尊养三老五更(郑康成云。老人更知三德五事者。李奇云。王者父事三老。兄事五更。音庚)。引桓荣及弟子升堂。上自为说。诸儒执经问难。冠带搢绅之人圜桥门而观听者盖亿万计(搢音晋插笏也)。
　　十五年三月。上东巡狩幸阙里(其处有废阙址)祠孔子及七十二弟子。上亲御讲堂。命皇太子诸王说经。封十九代孙孔僖为褒成侯。

　　章帝(坦明帝子)

　　元和二年三月上幸鲁。祠孔子于阙里。及七十二弟子。大会孔氏男子六十二人。拜孔僖为郎中。
　　四年。诏谒者陈珍及五经博士。校定东观五经诸子传记百家艺术。
　　延光元年阴长生者阴皇后之属。师事马明王。学道度世。同入青城山。煮黄土为金立坛。授以太清神丹经。长生合丹服其半不升天。大作黄金数十万斤以施穷乏。在民间二百年。后于平都山白日升天。
　　四年上幸鲁。祠孔子及七十二弟子。
　　○魏伯阳者。上虞人。好道术与弟子三人入山作丹。丹成先服之即死。弟子虞生曰。吾师非凡人服丹而死。将有意焉。亦服丹而死。余二弟子疑不服。出山求棺木。伯阳即起将虞生皆仙去。逢入山伐木人。作书寄谢二弟子。伯阳作参同契五将类三卷。其说似解周易。而假借爻象以论作丹之事。儒家不识其旨。唯以阴阳二义为之注释。
　　○王远举孝廉为郎中。弃官入山修道。帝征诣京师。题宫门四百字。说方来之事。帝恶之使削去。墨彻板愈明。远过吴住蔡经家。召麻姑各进行厨。金盘玉杯擘麟脯。姑云已见东海三变桑田。向到蓬莱水又浅于昔日。远曰。圣人背言海中行复扬尘。经见姑手爪似鸟。心念背大痒时得此爬背。远使人牵经鞭之。麻姑神人。汝何谓爪可爬背。经谓父母曰。王君常在昆仑山往来。罗浮括苍皆有宫室主天曹事。地上五岳生死之事皆先告王君。
　　永寿二年九月九日。天师张道陵在阆州云台山。老君遣使者持玉册。授陵正一真人。与夫人雍氏同升宝车。弟子王长赵升皆同升天。道陵本居余杭天目山。汉光武建武十年正月望日生。七岁能诵道德经。章帝元和二年以博士召不起。乃去学长生隐居云锦山(今信州龙虎山)。和帝永元四年就拜谏议大夫辞疾。复征为太傅封冀侯。语使者曰。为我谢天子。九霄金阙业已为巨矣。遂转入嵩山。感老君梦中告曰。石室有黄帝九鼎大丹经。可往受之。后果获得。家贫无赀可炼。乃入蜀隐鹤鸣山。依法炼丹三年乃成。谓弟子曰。当为国家兴利除害以济民庶。然后服丹轻举。臣事三境庶无愧焉。乃摄伏魔鬼夺二十四治化为福庭。老君复命陵参驾朝玉晨大道君。授以天师印绶雌雄二釰正一盟威秘箓三清众经符图。人有疾患官灾随事输米以赎罪疏过悔谢。弟子户至数万。桓帝建和二年降十二神女掩于井中。化咸泉为盐井(今陵井监是)。永寿元年老君命陵同游成都。地祇涌玉局高丈余。以为宝座。老君登座说南北二斗经。老君既去。玉局复陷为井(今玉局观是故迹)明年老君遣使召陵升天(天师传)。
　　顺帝时。张陵学道鹤鸣山。受其道者出米五斗。陵传子衡。衡子鲁。鲁自号师君。其来学者。初名鬼卒。后号祭酒。各领部众。有病者令首过诸祭酒。各起义舍于路。置米肉以给行旅。民夷信向之。朝廷就拜镇夷中郎将领汉宁。太守曹操入南郑封鲁阆中侯。卒谥原侯。子富嗣(后汉书刘焉传)。熹平中。汉中有张修。为太平道。张角为五斗米道。太平道师教人叩头思过。因以符水饮之。使病家出米五斗。后角被诛。修亦亡。鲁因其人信行。遂增饰之。教起义舍(典略)。
　　张鲁祖父陵客蜀学道在鹄鸣山。造作道书以惑百姓。受道者出米五斗。世号米贼。陵死子衡传其业。衡死鲁复传之(三国魏志)。
　　初钜鹿张角奉事黄老。以妖术教授。号太平道。咒符水以疗病。令病者跪拜首过。或时病愈。众共神之。角分遣弟子周游四方转相诳诱。十余年间徒众数十万。自青徐幽冀荆扬兖豫八州之人莫不毕应。凡三十六方。方犹将军也。大方万余人。小方六七千。角弟子唐周上书告之。有诏逐捕角等。角敕诸方俱起。皆著黄巾以为标帜。故时人谓之黄巾贼。旬月之间天下响应(角起于灵帝中平元年)。诏皇甫嵩讨角。嵩与角弟梁战。大破之斩梁。角先已病死。剖棺戮尸。传首京师(后汉书皇甫嵩传)。
　　述曰。事固有真伪相杂。而失其实者夫五斗米道。此老君授天师正一盟威法中之一端也。天师于顺帝时行之于蜀矣。天师父子得道仙举。逮今龙虎山胜迹俨然。子孙为嗣师者不绝。是亦历朝之所尊事真也。张修张角在灵帝时当天师之后。假五斗米道转教徒众。遍于八州为三十六方(方犹将军也)。一且反叛而卒致诛戮伪也。然作史者或有时而过论故真伪之间后人不能以察。今详汉书刘焉传言。从陵受道者出米五斗。陵至鲁三世。始封阆中侯。而子富嗣。此范晔所述而无复他辞。及览魏志则云。陵作道书惑百姓出米五斗。世号米贼。此陈寿所述而颇形讥毁。至于典略之说则。又谓张角为五斗米道被诛。鲁因其人信而增饰之。此说则甚为失义。盖鲁行米道。自是祖法。何必因角而为之。是知魏志典略俱乏通识。妄事否藏。未若汉书之为宝录也。李膺蜀记者不知为何代文言。陵侮嫚人鬼为大蟒所噏。此谤渎之言。何忍轻肆。世或称三张者。是则以天师之尊下同黄巾之徒。此有识者所当讳也。
　　延熹八年。宦官使牢修上书告。司隶校尉李膺养太学游士。交结诸郡生徒共为部党。诽谤朝廷。帝震怒班下郡国逮捕党人。下膺等北寺狱辞及杜密陈翔陈寔范滂之徒二百余人。皆天下名贤膺等多引宦官子弟。宦官惧请帝以天时宜赦党人得皆归田里。书名三府禁锢终身。
　　建宁元年。宦者曹节使郑飒捕太尉陈蕃于北寺狱杀之。黄门令王甫将羽林千余人围大将军窦武。武自杀。收捕宗亲宾客悉诛之。宦官疾恶李膺等。每下诏辄申党人之禁。曹节请下州群考治钩党。李膺诣诏狱考。死门生故吏并被禁锢。党人死者百余人。天下豪杰儒学有行义者。宦官一切指为党人。其死徙废禁者又六七百人。
　　二年。老君降天台山。以大洞灵宝经授仙人葛玄。及上清斋法并三箓金箓保镇国祚。玉箓保佑贵族。黄箓拔度七祖。复授感应篇。示世人罪福为善去恶之事。
　　述曰。本朝李昌龄有注感应篇。旁引释道经论及世间传记。以为善恶报应之验。最有发明。近世卿贵有为赞以并行者。尤见慕善之意。
　　○左慈见汉祚将终。乃入天柱山。学道得金液九丹经于石室。能变化万端。曹操闻而召之欲从学。慈曰。学道当清净。非尊贵秽淫所宜也。操欲杀之。人见慈断其头以献。及视之乃一束茅耳。后与弟子葛仙翁别入霍山。合丹仙去。


　　佛祖统纪卷第三十六

　　　　宋咸淳四明东湖沙门志磐撰

　　法运通塞志卷第十七之三


　　晋(都洛阳)


　　武帝(司马炎受魏禅)

　　泰始二年。侍中荀勖于洛阳造金像佛菩萨十二身放大光明。都人竞集瞻礼。
　　四年。沙门竺法崇。至湘州麓山。庙神请授净戒。舍庙为寺。
　　○荆州都督羊祜。日供给武当山寺。有问其故。祜曰。前身多有诸过。赖造此寺故获中济。所以供养之情偏重于此。
　　述曰。晋书言。羊祜识前身是李氏儿。能取所弄金环。今此言前身造此寺者。盖前身之前身也。世间罪福果报不差。可不知鉴。祜能知前身者。佛教谓之宿命通。祜盖学佛有得现身世间者。
　　太康二年。并州刘萨诃业弋猎。暴卒。两人报向西北行。至地狱见金色圣人。左右言。是观音大士。谓诃曰。汝罪应入地狱。可往洛阳临淄建邺鄮阴成都五处有阿育王塔处顶礼忏悔。又吴中二石像。阿育王使鬼神所造。能往礼拜不堕地狱。又云。凡为亡人设福。七月望日沙门受夏。此时设供弥胜。若制供养物具须器。单标题言。为某人奉上三宝。福施弥多。沙门白衣见罪宿过能自发露。不失事条勤诚忏悔罪即消灭。如耻于众前陈列。可对像处默自记说。不失事者罪亦除灭。若有遗漏非故隐蔽受报犹轻。若善人诵经。其地皆为金刚。但肉眼人所不能见(僧传所载极多此不备录)既苏。乃出家名慧达。至会稽山泽处处寻求。及鄮县乌石山夜闻地下钟声。越三日有梵僧七人行道空中地涌方坛。因斫土求之得舍利宝塔。六僧腾空而没。一僧化为乌石。因以名山。塔色如青石。高一尺四寸。广七寸。四角挺然五层露盘。中悬宝磬安佛舍利。既而其塔飞至一山。凡三止其处。达乃即其地建精舍以奉塔(今四明育王寺上下塔。及舍利殿三处是)。
　　二年。西竺沙门娄至。来广州译十二游经。
　　七年。月氏沙门竺法护。来长安青门译正法华经及涅槃宝藏经等二百十部(月氏音支)。
　　九年。洛阳大疫。西竺沙门呵罗竭。持咒法加水以治之。所遇者皆差(楚[仁-二+解]反愈也)。

　　惠帝(衷武帝次子)

　　元康元年。巴陵显安寺生异木。西天僧见曰。此佛娑罗树也。于阗沙门无罗叉译放光般若经。即朱士行寄归本也。
　　永康元年。会稽诸葛氏钱自井出。乃舍宅为灵宝寺(今大度寺)○永康中。沙门义兴庐于山上。有童子来给薪水。久而辞去曰。吾太白一辰。上帝遣侍左右。言讫不见(今四明天童山是)。
　　永宁元年。扶南国王遣使。同西竺沙门那伽仙。进缕金龙座佛象牙塔○西天沙门竺叔兰。白法祖。支法度。法立。法炬。共译经百六十五部。炬译有金贡太山赎罪经。
　　永兴元年。西竺沙门只域至洛阳。指沙门竺法渊曰。此菩萨羊中来。见竺法兴曰。此菩萨天中来。又云。比丘衣服华丽大违戒律。望帝所宫阙曰。大略似忉利天。疲民之力不亦侈乎。未几洛阳乱。

　　怀帝(炽武帝二十五子)

　　永嘉四年。西竺沙门佛图澄至洛阳。时石勒屯兵葛陂。沙门多遇害。召澄试术。咒钵水生青莲华。由是神敬。及与刘曜战以访澄。澄曰。塔铃音云。秀支替戾刚仆谷秃劬当。秀支军也。替戾刚出也。仆谷刘曜胡位也。秃劬当捉也。此皆羯语。言军出捉得刘曜也(刘曜号前赵。僭称帝于长安。秀支替戾刚等。北俗胡语也。羯居谒反。北狄皆犬羊之种故谓羯。羯羖羊也。佛图澄梵语四果圣人也)又取麻油燕脂涂掌。以示童子。见一人乘马朱丝缚肋。澄曰。此刘曜也。遂出战。果生禽曜。勒遂即王位。国号赵。勒爱子斌暴卒。叹曰。吾闻扁鹊起号太子。乃令告。澄取杨枝咒水洒之遂苏。勒殂弟季龙立。倾心事澄。每乘舆升殿。唱大和上。至晋兵入淮。季龙怒曰。吾奉佛反致寇。佛无神矣。澄曰。王前身为商。经罽宾僧寺设会。有六应真。吾其一也。时圣者记曰。此檀越报尽当王晋地。今为天子。岂非奉佛而致。边疆侵扰。有国之常。何为兴怨谤乎。季龙乃悔谢。澄将去入辞曰。国家存心佛理。而布政苛猛。致国祚不延也。即安坐而逝。后有沙门自雍州还。见澄入关。季龙发蒙视唯块石焉。季龙恶之曰。石吾姓也。葬吾而去。其能久乎。未几果亡(斌纡伦反。扁补典反。名医卢人。罽宾西土国名。应真者阿罗汉。应得真道也。音膺。雍于用反)。
　　六年。武邑太守卢歆。请道安法师于郡讲经。倾城人士来听。赞叹諠席○西域优婆塞聂道真。译十住经等五十四部。

　　愍帝(讳邺武帝之孙)

　　建兴元年。吴县居士朱膺。于松江渎口见二石像浮江而至。背有铭曰。维卫佛迦叶佛。遂迎至通玄寺。后八年渔者得青石钵二于江上。归以盛荤。俄见佛像在钵际。识者谓前二像钵。遂送寺中。

　　元帝(讳睿宣帝曾孙迁都建康)

　　太兴元年。诏沙门竺潜入内殿讲经。以方外重德令著屐登殿。
　　永昌元年。西竺沙门吉友至建康。丞相王导见之曰。我辈人也。一时名公皆造门结友。每见王导解带自若。尚书令卞壶至(壶音阃)则正容肃然。有问其故。对曰。王公风道期人。卞令轨度格物。吾正当以此处之耳。廷尉桓彝欲为友作目。友曰。吉友可谓卓朗。彝绝叹服。以谓尽品目之极。友善持咒所向多验。时号高座法师。译灌顶经等三部。

　　明帝(讳绍元帝之子)

　　太宁元年。帝手御丹青。图释迦佛于大内乐贤堂。又往兴皇寺。集义学沙门百员讲论佛道○三年。渔人见海上有光。网之得金像文殊。志云。阿育王造。后商人于海东获一圆光。持以就像若弥缝焉。陶侃刺广州。得其像以送寒溪寺。主者僧珍尝往夏口。梦寺火。而此像屋独有神护。珍驰还寺果焚。唯像屋存焉。侃移督江州。遣舟迎之。至江上溺(乃历反没也)水中不可获。

　　成帝(讳衍明帝之子)

　　咸和元年。西天沙门竺慧理。至钱塘武林山。惊曰。中天竺灵鹫小岭。何年飞来此地耶。因名天竺山飞来峰。建寺曰灵隐。仙翁葛洪书额(寰宇记。此山名稽宿。以许由隐居于此故。易名灵隐)。
　　三年。苏峻为乱焚烧宫室。独乐贤堂明帝所画释迦像不坏。帝敕著作制颂。以彰圣德。
　　四年。丹杨尹高悝(音恢)旦行张侯桥。望浦中五色光。遣握之得金像。而无光趺。迎置长干寺(在建康城外。长干者长垄也。书云。包括干越。言越地多长垄也)后一年临海郡人。网得铜华趺。上有梵书云。阿育王第四女造。敕置长干像。又四十年。合浦人采珠海中得金光。敕安像上。宛然如故。
　　五年。许询以会稽永兴新居为崇化寺。建塔四层。物产既罄。犹乏相轮。一朝风雨轮盘自备。当时访知剡县飞来○诏会稽宝山法义法师。入禁中传授五戒。
　　咸康元年沙门支道林译方等法华经。
　　二年。尚书令李邈。舍句容宅为灵曜寺。
　　六年。右将军王羲之。为西天达摩多罗于庐山建归宗寺○庾冰辅政。议沙门尽敬王者。尚书令何充等。议曰。武皇以盛明革命。明帝以聪圣玄览。岂此时沙门不易屈膝。顾以不变其修善之法。所以通天下之志耳。疏三上。冰议遂寝○沙门白法祖与道士王符议论。符屡屈。乃伪作老子化胡经。后法祖亡。有李通者。暴死。见祖法师在冥府为阎王讲楞严三昧经云。讲竟应往忉利天讲经。又见道士王符身被杻械。求祖法师忏悔。阎王诃之曰。汝造言谤佛。待世间伪经尽毁。汝罪方脱(补注云。其文本一卷。其徒增为十一卷。第一卷说化罽宾胡王。第二卷俱萨罗国降伏外道。第三卷化维卫胡王。第四卷化罽宾王兄弟七人。第五卷化胡王。经十二年。皆偷窃佛语。妄自安置)。

　　康帝(讳岳成帝之弟)

　　建元元年。中书令何充。舍宅为建福寺。以居比丘尼。有尼净检。于本法得戒。一旦有天女乘光下庭中。忻然携手揖别。弟子蹑光上升。充性好释典崇修佛寺。供给沙门以百数。糜费巨亿而不吝。坑裕戏之曰。卿志大宇宙勇迈终古。充问其故。裕曰。我图数千户郡。尚未得卿图作佛。不亦大乎。时郄愔及弟昙奉天师道。而充与弟准崇信释氏。谢万讥之曰。二郄谄于道。二何佞于佛。

　　穆帝(讳[日*冉]康帝之子)

　　升平元年。敦煌沙门单道开至建康。不畏寒暑昼夜不卧。日行七百里。后入罗浮山石室坐亡。
　　五年。上有疾召高僧法开视脉。知不起不肯进药。后怒囚之。俄有崩获免。或问曰。高明刚简。何以医术经怀。师曰。明六度以除四魔之疾。调九候以疗风寒之病。自利利人不亦可乎。孙绰曰。才辨纵横。以数术通大教。其开公乎。

　　哀帝(讳丕成帝之子)

　　兴宁元年。诏以瓦官窑地赐沙门慧力建瓦官寺。时朝贤注疏者不过十万(一百贯也)顾长康素贫注钱百万。人皆笑之。一日于殿壁画维摩像。将点眸子曰。第一日开见者责施十万。第二日开见者五万。第三日开见者。任例责施。及开户光明照寺。施者填塞。果得钱百万。
　　二年。诏法师竺潜讲般若于禁中。后辞还剡山。诏支遁相继讲法。一时名士与结方外之友。刘系谈庄子。以适性为逍遥。遁曰。桀跖以残虐为性。岂亦逍遥乎。王蒙极思作数百语。遁曰。与君别久。而所见不长何耶。郄超问谢安曰。遁谈何如稽中散。安曰。稽尽力道才得半耳。遁尝寓书於潜。求买沃洲山小岭。潜曰。欲来便给。未闻巢由买山而隐。

　　废帝(讳奕哀帝之弟)

　　太和二年。支遁表求还山。诏建沃洲寺以居之。遁每讲多会宗遗文。为守文者所陋。谢安闻而叹曰。此九方歅之相马略玄黄而取神骏也。尝讲维摩于山阴。处士许询为都讲。询发一问。众谓遁不能通。遁通一议。众谓询无以难。
　　三年。洛阳东寺尼道馨。为众说法华维摩。听者如市。

　　简文帝(讳昱成帝幼子)

　　咸安元年。有乌来巢太极殿。帝召曲安远筮之曰。西南有女人师能除此怪。时尼道容住历阳乌江寺。召至都。以华置席下验凡圣。容所坐华不萎。谓帝曰。升下当奉行八关斋戒。自然消弭灾怪。帝如言行之。群乌运巢而去。敕建新林寺以居之○沙门竺法旷。入京师行斋忏禳祅星。既而星没。
　　二年。敕长干寺造三级塔。毕功之日光照栏宇○帝尝幸瓦官寺。听竺法汰讲放光般若。每读佛经。以为陶炼神明则圣人可至。

　　孝武帝(讳曜简文帝第三子)

　　宁康元年。大司马桓温卒。初温在姑孰。有异尼来见因求浴。温窃窥之。见尼裸身以刀破腹断两足。出谓温曰。卿若作天子亦当如是。温每有异志。故尼见戒。及简文崩讽朝廷加九锡。谢安王坦之。闻温病笃密缓其事。文未成而死。其后子玄迁安帝而自立。为义兵见杀。
　　述曰。桓彝守宣城死于苏畯之难。忠矣。子温握兵以窥朝廷。乱矣。温子玄藉父之资终为僭逆。身死家亡。贼矣。后世修史置彝列传温玄四夷传。辱先世为多矣。玄南面八十日。其迹似王莽。而不能久世为权臣。而卒自陷于乱贼。其可为后世戒。
　　王坦之为中书令。与沙门竺法汰甚厚。每共论幽冥报应。要先死者报其事。后师来云。贫道已死罪福不虚。唯当勤修道德以升济神明耳。言讫不见。道安法师于襄阳檀溪寺建浮图铜像(梵语浮图。又窣堵波。又塔婆。此云高显处)能自起行至方山。光明烛天倾都瞻拜。高士习凿齿诣安自称四海习凿齿。安答曰。弥天释道安。时以为名对。上闻安名。诏曰。法师以道德照临天人。宜日食王公禄。所司以时奉给。
　　二年。竺潜法师亡。诏曰。潜法师捐宰相之荣。袭缁衣之行。方赖宣道以济苍生。奄从迁谢用痛于怀。可赐钱五十万助建茔塔。
　　太元元年。西天沙门涉公至长安。秦主符坚尊奉之。常咒龙致雨以济时旱。国人赖之○慧永法师。至庐山居西林香谷。浔阳刺史陶范。舍所居以为寺。
　　四年。秦人攻拔襄阳。获道安习凿齿。送往长安。秦主符坚喜曰。晋正吴会利在二陆。今破襄阳获士裁一人半。坚出东苑命安同载。仆射权翼谏曰。道安毁形不可参乘。坚怒曰。安公道德所尊。乃令翼扶安登辇。安入关沙门皆随师姓。安曰。师莫如佛。应沙门宜以释为姓。及增一阿含经至有云四河入海无复异名。四姓出家同称释氏。蓝田得古鼎腹有篆文。朝无识之者。以问安。安曰。鲁襄公所铸也。秦主敕二馆学士有所疑。皆以问安。国人为之语曰。学不师安义不禁难。安貌锐而姿黑喜谈论。故谚曰。漆道人惊四邻。左臂有肉。方寸隆起如印。世号印手菩萨。
　　六年。帝于内殿立精舍。奉佛召沙门名德者居中行道○慧远法师(安公门人)自襄阳至庐山立龙泉精舍。初师至山。梦神告曰。此山足可栖神。愿毋他往。夕大雨雷电。见林壑广开素沙布地。楩楠文梓纵横充斥。九江刺史桓伊。乃为建寺曰东林。殿曰神运。师于江上祷请。陶侃文殊像忽浮出水。乃迎置殿。造重阁以奉安之○沙门法正译千佛名经等百十一部。
　　十六年。罽宾沙门众至江左(凡水自西而东。即以东为面。西为背。北为左手。南为右手。则江南当称江右可也。自古误称江左者。不知背面左右之义也。今称浙西为浙右者。同坐此误。此说得之儒宗先生云)译三法度经等三部。
　　十九年。江陵城北有五色光。沙门昙翼得金像于土中。光相有梵书云。阿育王造。乃迎置长沙寺(智者发愿于长沙佛像前。即此像。此寺按天人感通传。长沙寺在荆州北岸。别传注指为潭州者误)。
　　二十年。荆州牧桓冲。命昙翼法师。渡江造东西二寺。自晋宋齐梁陈氏常及万僧。隋初名僧三千五百。当途讲说者五十三人。别院大小十所。般舟方等二院夏别千人。寺屋各及万间○处士戴逵欲造丈六无量寿佛像。以古制朴拙。乃密采众说。积思三年。刻雕方就。迎置山阴灵宝寺。郄超见而作礼。方撮香在手。忽勃然烟上极目云表。众皆叹其神感○罽宾国沙门僧伽跋澄来长安。译杂毗昙婆沙论○龟兹国(音丘慈)沙门鸠摩罗什。至长安。秦主姚兴。馆于逍遥园译大品般若经。

　　安帝(讳德宗武帝子)

　　隆安二年。长安沙门法显往天竺求经○桓玄辅政劝上沙汰僧尼。诏曰。有能伸述经牒演说义理律行修正者。并听依所习。余悉令罢道。唯庐山道德所居不在搜简。远法师以书力辨。事遂寝。
　　五年。秦罗什法师于逍遥园译妙法莲华经。秦主于草堂寺与三千僧。手执旧经重加参定。敕僧[契-大+石](音略)等咨受什旨。以僧尼多滥。令僧[契-大+石]为国僧正。秩同侍中给车舆吏力。法钦为僧录。僧迁为悦众班秩有差(楚宜反。不齐等也。世人多作初加反者误)各给亲信白从三十人(谓白身从人非籍刺军兵)○戴颙逵之子。才巧如其父。江夷尝托颙造观音像。积年未成。夜梦人曰。江夷于观音无缘。可改为弥勒。颙即驰报。而夷书已至。俱于此夕感梦。及改造弥勒。触手成妙(其像在会稽龙华寺)。
　　元兴元年。秦罗什法师。自弘始四年以来。译遗教经维摩诘经大智度论成实论等九十八部。秦国译经沙门佛驮耶舍。功德华。无垢眼。法称。法海。童觉。竺佛念。众现。法喜。众天。十师译经二十三部。
　　二年。桓玄欲重申庾冰之议。令沙门尽敬王者。远法师致书云。袈裟非朝宗之服。钵盂非廊庙之器。尘外之容。不应致敬王者。玄得书即下令不行。师复著沙门不敬王者论。以警当世(论见庐山集。敬者拜也。不敬者不拜也重音虫。再也)○西竺昙摩流支至秦与什法师同译十诵律○初东土未有涅槃常住之说。但云寿命长远。远法师曰。佛是至极。至极则无变。无变之理。岂有穷哉。乃著法性论。其要有曰。至极以不变为性。得性以体极为宗。后罗什见论叹曰。晋人未见经闇与理会。师闻罗什入关。通书申好。什答书并偈。秦安城侯姚嵩。寄罗什新译智论。祈师为序。师以文广钞二十卷。而别序之○罗什弟子有生肇融睿。时号关中四圣。道生者初入庐山莲社。后至长安从罗什。见法显译泥洹经云(六卷者)除一阐提皆有佛性。师曰。阿阐提人(此云信不具也)含生之类。何得独无佛性。此经来未尽耳。乃唱阐提之人皆当成佛。众以为邪说背经。于律当摈。生对众誓曰。若所说契合佛心愿舍报日踞师子座。于是束身还入虎丘山。聚石为徒讲涅槃经。至阐提处则说有佛性。且曰。如我所说契佛心否。群石皆为点头。后还庐山。闻昙无谶重译涅槃至圣行品果云。一阐提人虽复断善犹有佛性。尉喜不胜。尝谓圣教东流译人重阻。多滞权文鲜通圆义。于是检阅真俗精练空有。乃著善不受报论。顿悟成佛论。佛性常有论。法身无色论。佛无净土论。并笼罩旧说妙有渊旨。守文之徒嫌嫉竞起。一日升座说法。俄见麈尾堕地。隐儿而化○僧肇初见什。什曰。法中龙象也。著般若无知论。物不迁论。不真空论。涅槃无名论(总名肇轮)什曰。吾解不谢子文。当相揖也(天台宗谓什肇多附通义)○道融从罗什。久之师子国婆罗门驮其书。至关中乞辨论。什令融当之。融先阅外道经书。使人录其目。秦主大集以能博观为夸。融数其书。并秦地经史十倍之。乘胜嘲曰。卿乃未闻大秦有博学者乎。婆罗门愧服。再拜而去○僧睿初游外历诸国。后入庐山远师社来京师止乌衣寺讲说。久之入关中从罗什。风神明澈见者畏敬。秦主因朝会指师。谓姚嵩曰。四海僧望也。
　　义熙二年。师子国献白玉佛像。高四尺二寸○远法师所居东林。流泉匝寺下入于溪。师每送客过此。有虎号鸣因号虎溪。后送客未尝过。独陶潜道土陆修静至。语道契合不觉过虎溪。因相与大笑。世传为三笑图○罽宾。沙门佛陀耶舍(此云觉明)至凉州。诵出四分律。与竺佛念同译。
　　四年。远法师以江东经卷未备禅法无闻律藏残阙。乃令弟子支法领等往天竺。寻访获梵本于于阗遇佛陀跋陀罗。乃要与东还。
　　六年。初刘程之入庐山。依远法师念佛。师曰。官禄巍巍何以不为。程之曰。君臣相疑。吾何以为。居山十五年。专志念佛。是年八月见阿弥陀佛放光摩顶。即对像焚香。祝曰。我以释迦遗教知有西方净土。愿持此香先当上奉释迦世尊。次用供养阿弥陀佛。愿赐摄取。第三奉供妙法莲华经。所以得生由持此经。言已卧床西向而逝。程之有隐德。谢安刘裕相推荐甚。力辞不屈。乃旌之曰遗民○周续之。幼通五经五纬。时号十经童子。公卿交辟无所就。入庐山预远公社。布衣蔬食终身不娶。世称通隐○雷次宗。入庐山莲社。立馆东林之侧。及远公亡。与子侄书曰。吾托业庐山。事释和上二十年。渊匠既倾良朋亦丧。及今未耄。尚可厉志成四归之津梁。自今以往勿以家务相闻。
　　七年。初沙门法显西游经三十余国。至中天竺登阇崛山。见老僧揖之不顾。有年少来问之。对曰。大迦叶尊者也。追之不复见。显以经像附商人至师子国。泛南海达青州而还至扬都。译大般泥洹经五部(大藏有显法师传)。
　　述曰。此土沙门西游者始于朱士行。而唯及于西域于阗。实葱河之东境耳。至显师则西逾葱岭远届五天。复能取道南海东还晋地。求法之勤以此师为始也。
　　八年。罽宾国佛驮耶舍。至庐山预莲社。先于秦国译四分律长阿含。又与罗什对译十住婆沙论。以髭赤号为赤髭论主○龟兹国昙无谶至姑臧。凉王沮渠蒙逊。留之译大般涅槃经四十卷。后固辞西归。逊怒其去。已密遣人刺于路。初谶出关谓送者曰。业期至矣。既西逊悔。白日见神人。以剑刺之遂卒。谶在凉与道龚诸师。译悲华经等。
　　述曰。罽宾害师子。而臂堕命终。沮渠刺无谶。而神人加刃。或谓圣师通达宿业方图偿债。岂当使之受报若是。意者护法之神怒其干犯尊境。而前人炽恶之心。自足以召之。非同常人互相责报之比也。
　　九年。迦维卫国沙门佛驮跋陀罗(此云觉贤)至庐山入社。远法师请译禅数诸经。自是江东始耽禅悦。
　　十年庐山西林永法师示疾。忽合掌西向曰。佛来也。安坐而化。异香七日方歇。远法师居东林三十年。师居西林亦如之。镇南将军何无忌至虎溪召之。远师久持名望从徒百人。高言华论举止可观。而永公纳衣半胫荷锡持钵。松下飘然而来。神气自若。无忌叹曰。永公清散之风。乃多于远公也(胫形定反膝以下骨)十二年。远法师久修净业三瞻佛相。以是年八月六日感佛来迎。倏然神化。遗言。露尸林下。弟子不忍。乃奉全躯葬于西岭。
　　谢灵运制碑。张野作序。宗炳复立碑于寺门。初师在山行道。名儒刘遗民。雷次宗。周续之。宗炳。张野。张诠。沙门永法师。慧持(远师之弟)道生。昙顺(从罗什学)慧睿。昙恒。道丙。昙诜。道敬(皆远公弟子)佛驮耶舍(罽宾国人)佛驮跋陀罗(迦维卫人)常同游止。世号庐山十八贤复与僧俗百二十三人。结社念佛。令刘遗民著誓辞。共期西升。谢灵运负才傲物。一见师肃然心服。为凿东西二池种白莲。因名白莲社。灵运尝永入社。师以其心杂止之。尝以书招陶潜。潜曰。许饮即往。师许之。遂造焉。忽攒眉而去。所著法性论。不拜王者论等。及诗序铭赞凡十卷。号庐山集(白云端禅师。自庐山录本来越上。遇照律师。与之嘱其开板。照师为序。有云。王荆公言。晋人为文无如远公)。
　　述曰。佛法起于汉。至晋而益盛。然竞演经论各事专门。独东林法师。始以念佛三昧之道。开先一时贻则千古。盖知其为此土人根为道之要。故能结社。招贤来名儒而致高释。临终神化。感佛迎以获往生。斯为一生取证永居不退之至道也。师之言曰。功高易进念佛为先。凡在修门请事斯语云。
　　会稽太守孟顗事佛精恳。而为谢灵运所轻。尝谓顗曰。得道应须慧业。丈夫生天当在灵运前。成佛必居灵运后。顗憾之。
　　十三年。初余杭山沙门法志常诵法华。有雉翔集座隅如听受状。越七年雉殒。志瘗之。夜梦童子拜曰。因听经得脱羽类。今生山前王氏家。志诘朝遣问之。如其言。王氏一日设斋。志方踵门。儿曰。我和上来也。志抚之曰。此我雉儿也。解衣视腋下果有雉毳三茎。七岁令入山出家。十六落发。以腋有毳因名昙翼。初诣庐山依远法师。续往关中见罗什。后东游会稽入秦望山。诵法华经越十二年。有女子身披彩服携筠笼。盛一白豕两根大蒜。至师前曰。妾入山采薇。日已夕矣。豺狼当道归无生理。敢托一宿。师却之甚坚。女哀鸣不已。遂以草床居之。夜半号呼腹疼。告师案摩。师乃以布裹锡杖。遥为案之。翌旦女以彩服化祥云。豕变白象。蒜化双莲。凌空而上。谓师曰。我普贤菩萨也。以汝不久当归我众。特来相试。观汝心中如水中月不可染污。既而天上雨华。地皆震动。乡人闻见莫不称叹。是日太守孟顗。方晨起视事。忽见南方祥云光射庭际。隐然金石丝竹之音。访知普贤示化。遂以师道行上闻于朝。敕建法华寺(今天衣寺)师既亡。漆真身留山中(唐武宗废法。藏像寺南树中。吴越武肃王。谥飞云大师)○沙门法庄为远法师弟子。诵法华为常业。邻人夜间见师房前有兵仗翊卫之状。道俗传闻莫不尊敬○沙门昙邃。止河阴白马寺。日诵正法华兼通讲说。夜梦一人叩户请法师九旬讲经。邃不允。固请乃赴。忽见身在白马坞神祠。弟子一人亦预。自是每日密往。一旦寺僧过祠下闻讲说之声。见对设二高座。异香郁然。夏竟神施白马一疋白羊五头绢五十疋。用充讲嚫。师即咒愿受之。
　　十四年。吴内史孟顗。请佛驮跋陀罗于建业谢司空寺。译华严经六十卷。有二青衣。旦从池出洒扫研墨。时慧严慧观为笔受。

　　恭帝(德文安帝弟)

　　元熙元年。帝深敬佛道。诏于瓦官寺铸释迦佛丈六金像。毕功之日放光满寺。倾都人士咸致供养。

　　宋(建康)


　　高祖(刘裕受晋禅)

　　永初元年。帝设斋内殿。令沙门道照陈词。至百年迅速苦乐俄顷之句。帝善之。别赐嚫金三万○帝始生有神光之异。既长游下邳。遇异沙门于逆旅曰。天下丧乱。拯之者其君乎。时患手疮。沙门以黄散药留之忽不见。以药传疮一治而愈。尝游京口竹林寺。独卧讲堂前有五色龙章。诸僧惊以白帝。帝曰。上人无妄言。冀州沙门法称。谓其弟子曰。嵩岳神言。江东有刘将军。汉之苗裔。应天受命。吾以璧三十二枚镇金一鉼为信。帝闻之令释慧义往嵩山求之。俄梦长须翁以杖指石下。来日诣庙所石坛求之果获。因得献上。帝梦异僧语之曰。君前世曾施维卫佛一钵之饭。今报斯位。
　　○司徒王谧。见东腋门地有光。掘之得金佛一躯。高七尺二。敕置台中供养○车骑范泰。于宅西建祇洹寺。谢灵运于石壁山建招提寺○黄龙国沙门昙无竭。与僧猛等二十五人。往西天求经越二十年。唯无竭还扬都译经。

　　少帝(义符高祖长子)

　　景平元年。罽宾沙门佛陀什。于扬都龙光寺译五分律(南山云。四部之文无越斯律但弘通盖寡。良可长叹)。

　　文帝(义隆高祖第三子)

　　元嘉元年。罽宾国沙门昙摩密多。至建康。译禅经观普贤行法经等十部。自袁皇后皇子以下倾都礼敬○西天沙门疆良耶舍译观无量寿佛经。
　　述曰。文帝嗣位之初。观普贤无量寿二经。同时而至。至今持诵者为尤盛。是知元嘉之际尊敬大乘。五国来贡咸赞奉法。自渡江以来未有此时之光大也。
　　二年。诏于京师为高祖建报恩寺○敕沙门道祐。往鄮县修阿育王寺。掘地得金合。盛三舍利佛爪佛发。诏建浮图三级。
　　三年。神僧杯渡。初出冀州。挈一木杯。渡水必乘之。因号杯渡。行荷芦圈(求远反以芦为圈如囤也)广陵李氏饭僧。渡以圈置庭中。坐席上食毕提其圈。呼曰。四天王。时有童子。见圈中四小儿长数寸。眉目如画。及追之已失所在○西天沙门伊叶波罗来彭城译经○徐州刺史王仲德。于宋王寺造丈六金佛。每有寇难则像身流汗。
　　四年。凉州沙门智严。译璎珞本业经等十四部○沙门慧琳以才学得幸。诏与颜延之同议朝政。琳著高屐披貂裘孔顗戏之曰。何用此黑衣宰相。尝著黑白论。与佛理违戾。众论排之(见弘明集)琳后感肤肉麋烂。历年竟死。时以为叛教之报。
　　五年。迦毗罗国月爱王。师子国刹利摩诃王。皆遣使入贡。帝答摩诃王曰。此小乘经甚少。国中所有幸皆写送。
　　六年。帝幸祇洹寺观度童子慧基。
　　七年。诃罗陀国入贡。其表曰。伏承圣上信重三宝。兴立塔寺周满世界。今故遣使表此微心○初帝闻罽宾三藏求那跋摩名(此云功德铠)诏交州遣沙门道敏。杭海邀之。跋摩忻然。附舶至广州。上遣使迎至金陵。命居祇洹寺。仆射何尚之等并师事之。请讲华严(前觉贤译六十卷者)以未通华言祷于观音。夜梦力士易其首。旦起犹觉微疼。遂遍晓东语。帝尝问曰。朕欲斋戒不杀。迫于狥物不获于志。对曰。帝王匹夫所修各异。匹夫身贱名劣。言令不威。若不克己将何以济。帝王以四海为家。兆民为子。出一嘉言士民咸说。布一善政人神以和。则风雨应时百谷滋茂。如此持斋德亦大矣。宁在辍半日之餐全一禽之命然后弘济耶。帝叹曰。俗迷远理僧滞近教如法师之言。可谓尽天人际。师在祇洹讲华严十地品。帝率公卿日集座下。法门称荣。
　　十年。诃罗单国入贡。表称常胜天子陛下○西天僧伽跋摩至建康。敕住平陆寺。为京师沙门慧照三百七十人渡蔡洲岸。于船中再受具戒。或问其意。照曰。以疑先受若中若下更求增胜。故须重受依本腊次(重直容反再也)。
　　述曰。此由照等先受戒不如法故。于船上结界摄僧。以便行事耳。今人年少轻心受戒。不知方便。不能有所感发。尚未沾于下品。则于再受诚得其宜。萨婆多论云。重受增为上品。本夏不失。若此则中下尚须增受。况未能感发者乎。或问先已闻羯磨今若再受。则先闻成盗听者。然于当时轻心无知既不能领圣法。尚何盗闻之咎。明律高德更须一评。
　　十一年。求那跋摩。于南林寺立戒坛。为僧尼受戒。为震旦戒坛之始。时师子国比丘尼八人来。未几复有尼铁索罗三人至。足为十众。乃请僧伽跋摩为师。为景福寺尼慧果等。于南材戒坛依二众重受具戒。度三百余人(重直容反再也)。
　　述曰。僧史略之言云。汉度阿潘受三归也。晋度净检从一众也。二众得戒自此年慧果始也。
　　十二年。阇婆国入贡。表曰。宋国大主大吉祥天子。教化一切降伏四魔。转尊法轮度脱众生。我等在远亦沾灵润○慧询律师善僧祇十诵律。制文敷演。此解十诵之始也○敕尼宝贤为京邑尼僧正○帝谓侍中何尚之曰。范泰谢灵运常言。六经本在济俗。若求性灵真要则必以佛理为指南。近见颜延之折达性论宗炳难白黑论(并见弘明集)并明达至理开奖人意。若率土皆淳此化。则朕坐致太平矣。尚之曰。渡江已来。王导。周顗。庾亮。谢安。戴逵。许询。臣高祖兄弟(何充兄弟也)莫不禀志归依。夫人能行一善则去一恶。去一恶则息一刑。一刑息于家万刑息于国。此明旨所谓坐致太平者也。故图澄适赵二石减暴。灵塔放光符犍损虐。神道助化昭然可观。至土木之功虽若糜费。然植福报思不可顿绝。尚之又曰。夫礼隐逸则战士息。贵仁德则兵气销。以孙吴为志。动期吞并。则将无取乎尧舜之道。岂特释教而已哉。帝说曰。释门之有卿。犹孔门之有季路。所谓恶言不入于耳也。
　　○沙门功德铠功德贤诸师译经九十部○竺道生卒于庐山。立佛性义。为帝所重。王弘范泰与之为友。帝设御斋亲临地坐。食至众疑非时(律以过午为非时食)帝曰。始可中矣(谓午时日始中)生曰。白日丽天。天言始中。何得非中。取箸便食。一众叹其机辩○昙摩密多。于鄮县建阿育王寺塔。
　　十三年。诏求沙门能述生法师顿悟义者。庾登之以法瑗闻(瑗音援旧讳)召见瑗申辩详明。何尚之叹曰。意谓生公之没微言永绝。今复闻象外之谈。湘宫寺成。召师居之。帝每临幸听法○简静寺尼智道。罢道适梁群甫。生子七岁。家贫无衣。思为尼时。有素绢所书法华经。即浣捣为衣著儿体。忽遍身生疮。白虫周匝。号叫旬余而死。闻空中告云。坏经为衣得此剧报。
　　十四年。初都人孙彦曾家世奉佛。有妾王惠称常诵法华。忽见江浦有光。掘之得金佛一躯。光有铭曰。建武六年庚子官寺道人法新造(前称建武者。唯晋元帝。而止及元年)。
　　尼道寿诵法华满三千遍。每见光瑞。空中有宝盖垂覆顶上。
　　二十年。沙门慧严卒。帝诏慰曰。严法师。气识渊远道学之匠。奄尔迁神痛悼于怀。可给钱五万布五十疋。
　　二十二年。初范晔(音叶)负才不得志。与孔熙先谋废立。事败死狱中。祇洹寺沙门昙迁。素与晔友。卖衣盂为营葬具　魏世祖闻而叹赏。谓徐爰曰。卿著宋书无遗此事。
　　二十三年。魏世祖与司徒崔浩。奉道士寇谦之。诏天下焚毁经像塔庙。诛戮沙门(详见通塞志第四卷)。
　　二十七年。王玄谟北征失律。萧斌欲诛之。沈庆之谏曰佛狸(魏世祖小子)威震天下。岂玄谟所能。当杀战将徒自弱耳。乃止。初玄谟将见杀。梦人告曰。诵观音经千遍可免。仍口授其经曰。观世音。南无佛。与佛有因。与佛有缘。佛法相缘常乐我净。朝念观世音。暮念观世音。念念从心起。念念不离心。既觉诵之不辍。忽唱停刑。后官至开府。年八十二。
　　二十九年。魏文成即位大复佛法。
　　孝武帝(骏文帝子)敕沙门慧璩为京邑都维那○文帝讳日上于中兴寺建八关斋。中食竟。从臣袁敏孙等更进鱼肉。帝怒并与免官○召沙门道猷入内殿说法。上称善。敕为新安寺法主○吴兴沙门僧瑜。初于庐山建招提寺。常持法华。是年六月谓友人曰。结累三涂情形之故。情将尽矣形亦宜损。药王之辙独何远哉。遂别众入柴龛端坐。诵药王品发炬以焚。众见紫气腾空。旬日所居生双桐树。识者谓是娑罗双树之兆大明四年。路太后于中兴寺造普贤像设斋。忽有异僧见于座。众惊问之。对曰。慧明自天安来。言讫不见。因诏改为天安寺。敕沙门道温为都邑僧正○西天沙门功德直至荆州。同玄畅译经。直每舒手出香掌中流水。
　　五年。庐陵太守周湛进金像高九尺三寸。言僧法均梦中获之。因寻访至三曲江。光浮水面。求之果得获。既而长沙郡进金光趺云。渔人得之水上。安其像如一○魏使李道固来朝。帝以中兴寺僧钟有才辩。召为馆伴。与语不已。过中不食。道固曰。无乃为声闻耶。钟曰。应以声闻身得度者。即现声闻身而为说法。时称名对。
　　六年四月八日。帝于内殿灌佛斋僧○沙门惠简等译经二十六部。
　　七年。竹林寺沙门慧益。诵法华誓焚身。帝遣使谏不听。以佛生日诣阙辞帝嘱以佛法。往钟山入油镬。以吉布缠身焚之。帝驾往劝止不从。众闻诵药王品。忽闻笳管之声异香分馥。夜帝梦师嘱付护法。翌日设大会。诏于焚身处建药王寺。
　　八年十月。制沙门尽敬君上。沙门僧远闻而叹曰。我自出家为僧。何关帝王事耶。即日拂衣归钟山。

　　前废帝(子业武帝太子)

　　景和元年正月。制停沙门致敬○沙门法益等乞泛海往天竺。请未来经法。至广州值海寇作难不果往。沙门觉寿译弥沙塞律一部。

　　明帝(或文帝子)

　　泰始元年。诏于建阳门置兴皇寺。敕沙门道猛为纲领。帝曰。人能弘道。今得法师。非直道益苍生。亦乃有光世望。乃下诏曰。猛法师风道多济。朕所宾友。可月给钱三万。令史四人白簿吏二十人。车及步舆各一乘。又诏僧瑾为天下僧主赐法技一部(作妓者女乐。作技者训艺。今称法技。则是法门幢幡鼓钹众艺之名。或称释部威仪)亲信二十人。月给钱三万及车舆吏力。
　　二年。宝志大士往来皖山(户板反在馆州)徒跣著锦袍。以剪尺镜拂挂杖头。负之而行。儿童见者哗逐之。或微索酒。或屡日不食。尝遇食鲙者从求之。食吐水中皆成活鱼。时时歌吟如谶记。初金陵朱氏闻儿啼鹰巢中。举以为子。七岁依钟山僧俭出家。专修禅观。俗呼为志公(李白赞。刀齐尺梁拂迷陈盖是谜语)。
　　三年。帝幸庄严寺观三教谈论○周颙迁直殿省。时帝好玄理。而遇人惨毒。不敢显谏。辄举佛经罪福事。帝为之迁善。颙著三宗论言空假义。西凉州道人智林。遗书以赞美之○敕尼净秀所居为禅林院。秀有神异。感娑伽罗龙王兄弟来护。常有三十二童子功德天善女天。以任驱役(三十二童应是三十二天)所服袈裟色如熟椹。见诸尼不如法。即行摩那埵忏悔之法(秦言意喜。由忏悔故自意欢喜。亦使众僧欢喜也)自是京师二部莫不精持。尝游兜率天持天波利[麩-夫+并]。谓其师曰。可斋堂中坐禅沙门○逸士顾欢作夷夏论。以佛道二教齐乎达化而有夷夏之别。欢虽同二法。而意党道教。司徒袁粲托沙门通公。为论以驳之。谓孔老教俗为本。释氏出世为宗。发轸既殊其归亦异。常侍何镇之。亦以书诋欢言。道家经籍简陋。如灵宝妙真之类。采撮法华制用尤拙。上清黄庭餐霞咀石。非徒法不可效。道亦难同。虽五千之文稍长。终不若三乘。共引九流俱接之为得也(出弘明集及南史顾欢传)○沙门竺法眷等。译无尽意经等十二部○帝闻庐山陆修静有道。筑崇虚馆以礼致之。顺风问道。朝野归心。

　　后废帝(昱明帝太子)

　　元徽三年。定林寺法献。往天竺求经。至于阗国得佛牙舍利法华提婆品以归。

　　顺帝(准明帝第三子)

　　升明元年。敕沙门法持为天下僧正。

　　齐(建康)


　　高帝(萧道成)

　　建元元年。帝幸庄严寺听僧达法师讲维摩经。御座稍远。中书令张绪。请迁席以邻帝座。
　　二年。益州刺史傅琰言。沙门玄畅建齐隆寺。感青衣神人绕山守卫。敕蠲百户用充资给　帝幸钟山僧远所居。远床坐辞以老病不出迎。以房门狭不容车。遣使特劳问。
　　三年。中天竺沙门昙摩耶舍译无量义经。
　　四年。诏沙门法颖为京邑僧主　诏迎皖山志公入京。公剺其面为十二面观音。帝以其惑众恶之。

　　武帝(颐高帝太子)

　　永明元年。帝以华林园设八关斋戒。帝微时避难揭阳山中。累石为浮图。忽有一树生其侧。状如华盖○西天沙门达磨提来。译提婆达多品　钟山僧远居山五十年。天下仰其高德。及亡帝致书尉弟子法献曰。承远上无常。弟子中夜已自冥知。远上此去甚嘉。迟见法师。方可叙瑞梦耳(远上者远和上也)○敕长干寺玄畅同法献为僧主。分任江南北事。时号黑衣二杰。
　　二年。诏沙门僧钟见于乾和殿。但称贫道。帝问仆射王俭曰。古之沙门何所称。对曰。汉魏此道未盛无所传闻。晋宋以来多称贫道。而使预座。晋之中世。庾冰桓玄欲使尽敬。事竟不行。帝曰。献畅二师道行如此。尚乃称名。况复余者揖拜则非制称名亦无嫌。
　　四年。沙门僧护于剡县石城山见崖间光如佛焰。乃镌石为弥勒佛。才成面像。初是晋世有沙门昙光。至剡山石室宴坐。有雕虎丹蟒造前依足。与授三归。并即引去。已而山只盛饰来见。光为说法。神奉山以结伽蓝。名曰隐岳。同学于兰复创寺于旁曰玄化。护既造像。乃即像所建刹名石城。与两寺鼎足而居。齐末沙门僧淑来继其功。至梁武帝举兵东下。用度不足。建安王伟(文帝第八子)取襄阳铜佛。毁以为钱。富僧藏繦(举两反。汉志藏繦十万。注钱贯也)多加毒害。后刺江州感恶疾。有始丰县令陆咸(今天台县)梦沙门三人谓曰。建安王染患由于宿障。剡县僧护造弥勒石像。若能成济必获康复。咸还都经年出门遇僧。谓曰。建安王事犹能忆否。忽然不见。咸大感悟。遂以白王。即召定林寺僧祐律师。因旧功铲入五丈(铲楚限反。平木铁器。又去声)至天监十五年毕功。像身光焰通高十丈。王疾既愈。遂留神释学益悟佛理。唐道宣律师见天神谓曰。师即僧护僧叔僧祐后身。故世称为三生石佛云(出南史及刘勰石像碑。天人感通传欲备见三生事迹。故并录于此)。
　　五年。友州进真珠佛像○司徒竟陵王王子良。居西邸招致名僧讲论佛法。造经呗新声。数营斋戒。躬为僧伦赋食行水。尝梦东方普光世界天王如来说净住净行法门。因著净住子二十卷及三宝记○刘霁母明氏寝疾。霁诵观音数万遍。夜梦僧曰。夫人算尽。君精诚笃至。当为申延。后六十日乃亡。霁庐墓哀恸。常有白鹤双翔庐前(南史)刘歊隐居求志。事母兄以孝悌。母每病梦歊进药。翌日有间。弟刘讦精意释典歊听讲钟山诸寺。因共卜筑东涧。许常著谷皮冠披纳。每游山泽辄留连忘反(南史)。
　　六年。僧伽跋摩于广州竹林寺。译善见毗婆沙律。
　　七年。平原居士明僧绍。舍摄山宅为栖霞寺　帝以志公幻惑俗众。收付建康狱。是日国人咸见大士游行市井。其夕语吏曰。门外有两舆食。为我取之。既而文惠太子竟陵王送供至。建康令以闻。帝悔谢奉迎至禁中。馆于华林园○竟陵王于弘济寺讲成实三论。梦中作维摩一契。命僧辩传咏之。群鹤飞舞于阶。咏毕而去○西天沙门摩诃乘德进等。译诸经律。
　　八年。帝不豫诏诸沙门祈佛圣僧。至七日感天香满殿圣僧影迹堂内金锡振响。已而康复○晋安王萧子懋年七岁。母阮淑媛病。请僧行道。有献莲华供佛者。渍铜罂中。王流涕礼佛曰。若阿姨因此和胜。愿华竟斋不萎。七日斋毕华更鲜红。视罂中稍有根须。母疾遂愈。当世称其孝感。
　　十一年。志公在华林园。忽重著三布帽。未几帝崩。文惠太子豫章王。相继而殂。

　　明帝(鸾高帝兄始安王子)

　　建武二年。召刘蚪为国子博士不起。蚪隐居江陵沙洲。衣麻辟谷。六时礼佛。注华严经以顿渐二门判教。又注法华经躬自讲说。是年冬有白云徘徊櫩宇。异香入户。闻磬声而卒。
　　四年。志公于平旦出宫门。忽曰。门上血腥。及帝遇害。果以犊车载尸出此门。颈血流堕门限。徐陵儿时。父携之以候公。公摩其顶曰。天上石麒麟也。
　　永泰元年。滕昙恭年五岁。母杨氏患热思食寒瓜。豫章土俗不产。昙恭历访俄遇一僧。我有两瓜分一相遗。忽失所在及父母卒。昙恭蔬食终身。昼夜哀恸。门外有二冬生树。有神光自树而起。俄见佛像侍卫之仪。家人咸共礼拜。久之乃灭。时人号为滕曾子。

　　东昏侯(宝卷明帝次子)

　　永元元年。扶桑国僧慧深来京师言。其国在大汉东(海外多称中国为汉者。存旧称也)三万里。宋大明五年(宋孝武)罽宾国沙门五人至其国流通佛法。
　　按东方朔十洲记。扶桑在东海去东岸一万里。海水碧色甘香。扶桑在碧海中地方万里。大帝太真所治。林木如桑。两两同根更相依倚。故名扶桑。仙人食其椹体作金色。今慧深言去东三万里。当是远人不测此中地里。故言若此。瓦官寺有师子国玉像。戴安道手制佛像五躯。顾长康维摩画图。世谓之三绝。东昏侯取玉像。为潘贵妃毁作钏钗。都人为之叹恨。

　　佛祖统纪卷第三十六(终)

　　○葛洪博究典籍。尤好神仙导养之法。从祖玄吴时学仙得道号葛仙翁。以炼丹秘术授弟子郑隐。洪就隐学得其法。以年老欲炼丹祈遐寿。闻交趾出丹沙。求为句漏令(句古侯反)。曰非欲为荣以有丹耳。帝从之。至广州刺史留不听去。乃止罗浮山炼丹著内外篇。自号抱朴子。后坐至日中。兀然若睡而卒。举尸入棺轻如空衣。世以为尸解得仙。
　　○豫章西山真君许逊拔宅升天。君生于吴。赤乌二年师至人吴猛传神方。入西山修炼。晋太康元年为蜀郡旌阳令。民服其化至于无讼。岁大疫。标竹江滨置符水中。令病者饮之无不愈。及解官东归。有女童五人。持宝剑为献。闻丹杨女师湛姆有道往叩之。授金丹宝经并正一斩邪之法。君炼丹艾城黄龙山。既成登秀峰为坛醮谢上帝。乃服丹至西安县(今分宁)。庙神迎告曰。此有蛟害民。知仙君来。今往鄂渚避之矣。君杖剑蹑迹而往。敕吏兵驱出诛之。还豫章郡城。以丹数粒杂他药货之令其自取。赎药虽多。竟无一人取丹者。君叹世间仙才之难遇也。弟子数百。君化炭为美妇。夜散入群弟子。明日阅之。其不染污者唯十人。即异时上升高第也。是年有二仙自天而下。奉王皇命授九州都仙。太史诏曰。许逊脱子前世贪杀不祀先祖之罪录。子今生符水治病。罚恶之功身及家口厨宅凌空归天。二仙揖君升龙车。命陈勋时荷周广曾亨黄仁览盱烈及其母(仙君之姊)部从仙眷四十二口。同时升天。鸡犬亦随飞腾(神功妙济真君传。是年天诏施岑钟离嘉乘车升天。君之婿黄仁览同其父黄万石三十二口。从真君升天。宋永初二年举二十六口白日升天耳战。陈大建元年天诏驾车升天)。


　　佛祖统纪卷第三十七

　　　　宋咸淳四明东湖沙门志磐撰

　　法运通塞志第十七之四


　　梁(建康)


　　武帝(萧衍)

　　天监元年。帝梦释迦檀像入国(天竺优填王所造者)乃遣郝骞等(郝黑各反)往西竺求之○于陀利国入贡云。其王梦异僧曰。东土有圣王出。十年之后佛法大兴○制僧尼犯过。并依佛律行罚○庾诜少与帝善。及起兵署为记室不就。山居蔬食六时礼忏诵法华经。于后夜见一道人。自称愿公。呼诜为上行先生。后寝食惊觉曰。愿公复来。吾其去矣。举家闻上行先生已生净土。诏谥贞节处士。
　　二年。帝问志公。国有难否。志指喉及颈(谶候景也)享国几何。曰元嘉元嘉(宋文帝元嘉至三十年。重言之者。过元嘉也)帝临政苛急。志假帝神力见先君受苦地下。由是恤刑。尝诏张僧繇写志真。志以指剺破面门出十二面观音相。或慈或威。僧繇竟不能写。时法云云光二师。每讲法华天华飞集。帝以其证圣。于便殿夜焚书。请志公及光云斋。翌日志公独至○扶南国沙门曼陀罗来进珊瑚佛像。诏译经于扬都○四月八日。帝于重云殿亲制文。率群臣士庶二万人。发菩提心永弃道教。其文云。愿使未来生世童真出家广弘经教化度含识同成佛道。宁在正法中长沦恶道。不乐依老子教暂得生天。十一月。敕公卿百僚侯王宗族。并弃道教舍邪归正。三年。帝御重云殿讲经。以枳园寺法彪为都讲。彪先一问。帝方酬答。载索载征并通玄妙○帝尝梦神僧曰。六道四生受苦无量。何不作水陆大斋普济群灵。帝乃披览藏经创制仪文。三年乃成。遂于金山寺修供。命沙门僧祐宣文。大彰感验(事具光显志)○敕于旧宅建光宅寺。因宅七日放光。故以为名。敕法云法师为光宅寺主。创立僧制为后世法○沙门智棱善涅槃净名。尤通庄老。后值寇还俗。道士孟悉达劝为黄冠。见道家诸经略无宗旨。遂引佛教为之润色。解西升妙真诸经义。皆自棱始。武帝未舍道教时。引棱于五明殿竖义。暮年为诸道士讲西升经。忽失音舌卷于座上委顿而死。众以为叛教之报(僧镜录)。
　　五年。扶南国沙门僧伽波罗来。
　　六年。御注大品般若经。诏光宅云法师为百僚讲说。十年。中天竺释迦檀像至。帝率百僚迎入太极殿。建斋度人。大赦断杀。絓是弓刀并作莲华塔形(絓户怪反豫也)初郝骞谢文华等八十人。应诏西行求像。至舍卫国(此云文物属中天竺国)从王请像。王曰。此中天正像不可适边。乃令三十二匠更刻紫檀。人图一相。卯时运手。午时已就。顶放光明降霔香雨。骞负像东还。乃渡大海。尝闻甲胄之声在后。忽异僧礼像而言曰。毗舍罗神王护像至彼。广作佛事。言讫而隐。其后元帝于荆州城北造大明寺奉安其像○诏僧旻法师入殿讲胜鬘经。公卿毕集。刘业问曰。法师佛学有余。何故多申儒旨。旻曰。昔生公以顿悟通经。次公以毗昙发论。若贫道初不以儒释为限。但据文义所向耳。有沙门道超慕旻讲业。誓欲齐之。梦天神告曰。旻公于毗婆尸佛时预宣法化。君新发意何可类及○何胤入钟山定林寺。听内典通其旨。后隐居若邪山云门寺。二兄求点并从栖遁。号点为大山。胤为小山。亦曰何氏三高○谢举长玄理及释氏义。为晋陵群守。与义学沙门互讲经论。征士何胤自武丘出赴(虎丘避唐高祖祖讳虎追改之)○光宅云法师讲法华经。感天花满空下如飞雪。帝以亢阳问志公。公曰。云能致雨。帝因请讲法华。至其泽普洽即大霔。仪同袁昂家有常供养僧。发愿欲如师慧解。梦一僧谓曰。云法师灯明佛时已讲此经。那可卒及○上集诸沙门制文立誓永断酒食。其略云。弟子萧衍从今已去。若饮酒放逸啖食众生乃至乳蜜酥酪。愿一切鬼神先当苦治弟子将付地狱。众生成佛犹在阿鼻。僧尼饮酒食肉亦应如此加治。是时复集僧尼一千四百四十八人。于华林殿请云法师讲涅槃经中食肉断大慈悲种子之文。上亲席地与众同听。
　　十一年。敕宝亮法师撰涅槃经疏。上亲为制序。
　　十二年。特进沈约著中食论。谓势利荣名妖妍靡曼甘旨肥醲。皆使心神昏惑不能得道。故圣人禁此三事(云云)。
　　十三年。初志公尝与帝登钟山。指独龙冈曰。此为阴宅。先行者得之。是年顺化于华林园佛堂。帝忆其言。诏有司具葬此地。建浮图五级其上。车驾临葬致奠。忽见大士涌身云间。乃为立开善寺。
　　十五年。西天沙门自图其形于吴中灵岩寺。像遇夜起行道。祈祷神应。后有梵僧曰。此智积菩萨也○华阳真人陶弘景。建菩提白塔于三茅山。尝梦佛授记名胜力菩萨。乃诣鄮县阿育王塔。自誓受五大戒。临终不用沐浴。以大袈裟覆衾蒙首足。弟子遵之(梁书)。
　　十六年。敕太医不得以生类为药。郊庙牲牷皆代以面。宗庙荐羞始用蔬果(牷音全。牛纯色。礼记祭祀牲牷)。
　　述曰。祭天地祀宗社。必杀牲以备物。皇王以来用以为法。有国家者掌之为故。且不敢有所议也。夫司天地之化。所以称上帝称皇天后土者。至圣至神也。乌有神圣而好杀牲牢之命。肯歆腥臊之食哉。由夫上古之俗茹毛饮血以是养己。必以是事神。朴陋之见曾不知牷牢腥臭之为渎也。蒸民既粒俗不能变。圣贤教世师古法以著之礼经。于是后王遵而行之。莫或敢议其可不者。以养己。犹古不思事神之不当渎也。夫果于杀命不仁也。荐以腥臭不义也。以不仁不义为养己之旧习。尚当思有以节以求全好之心。岂于事天地祖宗之神灵。而欲以牲牢腥臭之物以渎之哉。自佛法东渐劝修斋戒。天帝尚知事佛。岂人事天而不知事佛乎。知所以事佛。则不当以牲牢渎天。为可信矣。惟梁有武皇魏有献文。敕郊庙祭祀不用牲牷。而易之以蔬面酒果。可谓违古而道。奉黍稷荐明水。是亦三代之祀法也。乌在乎牲牢腥臭之物哉。
　　慈云法师。于天台劝民俗祀神改祭为斋。其文有曰。天子七庙。下至庶人皆同祭祀圆丘方泽上下神祇。国之常典劝令断祭。无乃太伤国风乎。释曰。祭祀出俗典。改祭据佛经。俗典则未逃杀害。佛经则唯重慈悲。杀害则报在三途。慈悲则果成万德。以善改恶无不可者。
　　敕废天下道观道士皆返俗○敕沙门慧超为寿光殿学士。召众僧法集讲论注解经文。并居禁中(此内道场之始)。
　　十八年。会稽沙门慧皎谓宝唱名僧传颇多泛滥。因著高僧传。始汉永平开德业为十科。其自序云。前古撰集多曰名僧。然名者实之宾也。若实行潜光。则高而不名。若寡德适时。则名而不高。名而不高兹焉用纪。高而不名则备今录。世以为确论。
　　普通元年。沙门众养于扬都译文殊般若经等十一部。帝亲笔受。令宝唱继之○帝于禁中筑圆坛将禀归戒。妙选贤明。朝议以草堂慧约法师应诏。四月八日。帝服田衣北面敬礼受具足戒。方行羯磨甘露降于庭。有三足乌孔雀二。历阶驯伏。锡师号曰智者。自是入朝必设特榻。而帝坐其侧。自太子诸王公卿僧俗。从约受戒著录者四万八千人。沙门耆艾(五盖反老也)亦从师重禀(重音虫再也)法云独曰。吾既受戒矣。其可以法为人事耶。议者高之(约姓娄世称娄约法师)。
　　普通二年。诏云光法师于内殿讲法华经。天雨宝华。三年。诏修鄮县阿育王寺。
　　六年。敕光宅寺法云为大僧正。官给吏力(僧正始于姚秦今加大字)。
　　大通元年(即北魏孝明武泰元年。旧云普通者误)南天竺菩提达磨泛海至广州。诏入见帝。问曰。如何是圣谛第一义(圆悟碧岩集云。武帝与娄约法师昭明太子持论二谛。立真谛以明非有。俗谛以明非无。真俗不二是圣谛第一义)师云。廓然无圣(圆悟云。达磨与他一刀截断)帝曰。对朕者谁(圆悟云。帝不省。却作人我见解)师云不识(圆悟云达磨太杀慈悲)帝不契(圆悟云帝不知落处)师遂渡江入魏(圆悟云。后人传折芦渡江。未详所出)○驾幸同泰寺舍身。群臣以钱一亿万奉赎。皇帝归宫。
　　二年。槃槃国进佛牙。
　　中大通元年。京城大疫。帝于重云殿为百姓设救苦斋。以身为祷。复幸同泰寺。设四部无遮大会。披法衣行清净大舍。素床瓦器乘小车。亲升法座为众开涅槃经题群臣以钱一亿万奉赎。皇帝设道俗大斋五万人。
　　二年。帝幸同泰寺设平等大斋○丹丹国进象牙佛像。
　　三年十月。帝幸同泰寺讲涅槃经。十一月讲金字般若经。
　　五年。帝幸同泰寺发金字般若经题。自太子已下听法者。三十万九千六百人○吏部尚书到溉家居蔬食。朝夕从僧礼诵。帝为月三致净馔。所得奉禄(奉音凤。作俸字。葑音者皆非。今官阶朝奉者。当音凤。事见前汉书)皆充蒋山二寺(即钟山也)及卒颜色如生。手屈二指。
　　六年。乌伤居士傅翕。至松山结庵双梼树间。自号双林当来下生善慧大士。令弟子奉书诣阙。称帝为国主救世菩萨。诏报曰。大士为度众生欲来随意。帝预敕锁门以观其异。大士袖出木槌一扣诸门尽开。见帝于善言殿。谒者三赞。不拜。直上御榻对语。设斋食竟出钟山。坐定林松下。大士一日披纳顶冠靸履见上。上问。是僧耶。士以手指冠。是道耶。以手指履。是俗耶。以手指纳衣(汾阳昭代云大士多能)○剡川尼法宣诵通法华。坐卧见帐盖覆其上。父母令就齐明寺出家。是日帐盖即不见。自是博览经论。深探奥理。衡王元简为郡守。请为越城母师○槃槃国进佛舍利。
　　大同元年。帝幸同泰寺设无遮大会○智者约法师亡。帝辍朝三日。素服哭之。从师受戒者。四万八千人。皆服缌麻哭送。塔于志公之左○敕于重云殿为善慧大士别设一榻。讲三慧般若经。公卿毕集。天子至。众皆起迎。大士不动。御史问其故。答曰。法地若动一切法不安。帝善之○隐士赵伯休。于庐山遇律师弘度。得众圣点记云。佛灭后优波离结集律藏。以其年七月十五日自恣竟。于律藏子便下一点。年年如是。波离以后师师相付。至僧伽跋陀罗。将律藏至广州。当齐永明七年庚午七月十五日自恣竟。即下一点。其年凡得九百七十五点。伯休问曰。永明七年后。云何不点。度曰。已前皆得道人。手自下点。吾徒凡夫。止可奉持耳。伯休因点记推至大同初。凡一千二十年。与传记参合。世尊生灭之年皆不同。盖其宗承有异也。
　　二年。帝幸同泰寺设无碍大会(碍碍同出梵典)是年凡三设大会○华阳真人陶弘景告化。香气积日不散。谥贞白先生。所撰书曰真诰。有云。清虚裴真人弟子三十四人。其十八人学佛道。余学仙道。紫阳周真人弟子十五人。四人解佛法。桐柏真人王子乔弟子二十五人。八人学佛法。对会稽东去岸七万里。其西小方诸山。多有奉佛道。有浮图高百丈。金玉镂之(虽奉佛道不作比丘形)○柏闿为陶隐居。执役十余年。一旦有青童白鹤自天而下曰。太上召柏先生。隐居问何道致此。君曰。修默朝之道积年矣。即升天而去。三日密降隐居之室曰。君之阴功著矣。所修本草。以虻虫水蛭辈为药害于物命。一纪之后但解形去世。为蓬莱都水监耳。隐居乃以草木药可代物命者。著别行本草三卷以赎过。
　　三年。诏修长干塔。掘基得石函。内有金罂流离瓶盛舍利爪发。敕分入二塔同放光明○帝幸同泰寺铸十方佛金铜像。复往阿育王寺(在建康都城内)设无碍法食。大赦天下○昭明太子统薨。太子天性好佛。于东宫别立慧义殿为法集之所。招延名僧立三谛义。当世美之○岳阳王萧察(察同昭明之子)镇越州。重修砖木二塔。先是沙门昙彦与许询同造此塔。未就而询亡。彦至是年百二十岁。询后身为萧察。预告门人曰。许玄度来也(询字玄度)时察先承志公密示。才入州便诣寺访塔。彦出门召之曰。许玄度来何莫。昔日浮图今如故。遂以三昧力加之。即悟前身造塔事(今越城应天塔)。
　　四年。帝幸同泰寺设盂兰盆斋(梵语盂兰此云解倒悬。是目连尊者设此盆供。得脱母氏饿鬼之苦)○通事舍人刘勰(音协)雅为太子所重。凡寺塔碑碣皆其所述(石城石像碑见存)是年表求出家。赐名慧地。
　　五年。敕沙门宝云。往扶南国迎佛发。
　　六年。诏越州守臣萧察。重修鄮县阿育王寺○扶南国王遣使朝贡。请释迦像及经论。敕赐。制止涅槃般若金光明讲疏一百三卷○北齐慧文禅师于河南为慧思禅师说三观口决。
　　七年。百济国遣使朝贡请经论。敕赐涅槃疏。
　　十年。于阗国遣使贡玉刻佛像。
　　中大同元年。帝幸同泰寺讲金字三慧般若经行清净大舍。皇太子群臣以钱一亿万奉赎归宫。是夜寺浮图灾。上曰。此魔所为也。乃诏曰。道高魔盛。行善障生。遂更起十二层浮图。
　　太清元年。帝幸同泰寺设无遮大会行清净大舍。升妙严殿讲金字三慧般若经。群臣以钱一亿万奉赎归宫○西天竺三藏真谛来。敕于宝云殿译金光明经等十部○时释子多纵逸。主僧不能制。帝欲以律行僧正事。诏下。藏法师执不可。帝不能夺。藏谓众曰。衣冠子弟十辈。岂能俱称父意。今糅杂五方之众。而欲以一己好恶绳之可乎。帝自受具戒。寝处略同沙门。虽宫禁亦恣僧游览。一日藏师竟登御座。左右诃之。藏曰。贫道定光金轮之裔。宁愧此座。倘欲见杀不虑无受生处。帝特令不问。
　　二年。侯景反于寿阳。初景在东魏。以河南畔。归西魏既而遣使至梁求内附。上纳之封河南王。
　　三年。侯景至建康陷台城。入见上于太极殿。以甲士五百自卫。带剑上殿拜讫。上神色自若。曰卿在戎日久无乃为劳。使引就三公榻。景惶惧不能对。出谓左右曰。吾踞鞍临敌矢石交下未尝怖畏。今见萧公使人畏慑无已(慑质涉反惧也)景既自称丞相。帝忧愤寝疾。斋戒不衰。口苦索蜜未至。举手曰荷荷。遂崩。帝日角龙颜。舌文八字。项有浮光。日中无景。右手成文曰武。晚奉佛道日止一食。唯豆羹粝饭(郎葛反脱栗饭)布衣皂帐一冠三载。五十便绝房室。不饮酒听乐。制涅槃大品般若净名三慧诸经义记　数百卷○江陵居士陆法和。隐居奉佛。及侯景遣将任约击湘东王于江陵。法和与弟子八百人。役神祠阴兵击败之。复于江夏聚兵欲伐侯景。王虑其为乱止之。和曰。贫道求佛者。尚不希释梵坐处。况人王位乎。但以空王佛所有香火缘。今知王宿报欲救之耳。既已见疑。当是定业不可移也。元帝既即位(即湘东王也)以为郢州刺史。帝为魏所执。和与弟子俱入于齐(梁书)。

　　简文帝(网武帝第三子)

　　大宝元年四月八日。诏度人出家。亲制愿文云。弟子萧纲以此建斋度人功德。普度六道四生。出离爱欲永拔无明。修习般若为真佛子。
　　二年。侯景废帝幽于永福。省进土囊殒之。武帝初革命。张齐杀东昏侯。送其首于帝除及宗属。后数年简文生。志公谓帝曰。此子与怨家同生。盖侯景以是年生于雁门。及景破建康帝崩。简文继及于祸。梁子弟多见戮。故世称侯景是东昏后身○北齐慧文禅师因阅大论。至四谛品偈云。因缘所生法。我说即是空。亦名为假名。亦名中道义。恍然大悟。乃远承龙树。依论立观以授慧思禅师。

　　元帝(绎武帝第七子)

　　承圣元年。真谛三藏以侯景之乱泛舶西归。大风飘还广州。住制止寺译起信论俱舍论。至陈朝共得五十部○帝尝著书曰金楼子。云余于僧中重招提琰法师。隐士重华阳陶真白(弘景谥贞白先生)士大夫重汝南周弘正(北周名贤)○招提寺琰法师少时。相者曰。童子聪明而寿不永。师即发愿入山诵般若经。久之见僧长丈余语之曰。此经功德不可思议。后二十年逢前相者。惊曰。得何妙药而获延年。琰曰。持经耳○刘敬躬为乱焚望蔡县。县令寄近寺。民将牛酒为礼。令以牛系柱。屏除佛像。于堂上接宾客。牛忽自解来阶下拜。令大笑命左右宰之。饮啖既饱醉卧堂下。便觉遍体痒痛。搔成白癞。年终而死(颜氏家训)。

　　敬帝(方智元帝第九子)

　　绍泰元年。北斋文宣废道教(详在齐志)○补阙宗殆以学行知名。梁亡弃官出家号无名。北周诱以美官。无名自陈反俗有五不可。晚年为息心铭。悔少日克意文章(黄鲁直书此铭与沙门智海。刻之丛林。以为杂学者之戒)。江陵天皇寺有柏堂。明帝之所建。张僧繇画卢舍那像及仲尼十哲。帝问。释门何为画孔圣。僧繇曰。后当赖此耳。及后周灭佛法焚天下寺塔。独此殿有宣尼像。乃不毁(名画记)。

　　陈(都建康)


　　武帝(陈霸先受梁禅)

　　永定元年诏迎佛牙于杜姥宅(姥莫补反老妇之称)设四部无遮大会(比丘等四众名为四部)。
　　二年五月。帝幸大庄严寺舍身。翌日群臣表请还宫。十一月复幸庄严寺发金光明经题。十二月幸庄严寺设无碍大会行清净大舍。翌日群臣表请还宫。金陵七百寺值侯景焚荡几尽。自帝登极悉令修复。翻经讲道不替前朝。
　　三年。敕大内设仁王大斋。诏沙门宝琼于重云殿。讲大品般若经。时群臣请以重云殿佛像宝幔球玉珩佩(衍音行佩上玉所以节行止)以造车舆。俄见云气笼殿雷电火起须臾焚尽。月余有从东州来者言。是日见殿飞浮海上而去○高邮有尼。诵妙法华不舍昼夜。十爪二掌皆生华。上召见内殿。观其华大嘉敬之。世号华手尼。

　　文帝(旧高祖兄始兴王子)

　　天嘉元年。敕宝琼为京邑大僧统。梁魏以来僧统盛饰杖直拟于官府。至是琼奏罢之。每出从数头陀仗笠而已。海东十二国闻琼道德。遣使奉金帛求画像以归○思禅师于光州大苏山。为顗禅师说安乐行示普贤道场。
　　二年。善慧大士于山中行道常见七佛在前维摩从后。唯释迦常与大士语。
　　四年。帝于太极殿设无碍大会行舍身法复集僧行。方等陀罗尼法法华忏金光明忏。并别制愿辞。称菩萨戒弟子皇帝。
　　六年。西竺王子月婆首那。来游庐山。译胜天王般若经。

　　废帝(伯宗文帝太子)

　　光大二年。思禅师入居南岳。是岁为岳君受戒(详见南岳本纪)。

　　宣帝(顼始兴王第二子)

　　大建元年四月。善慧大士示寂。七日县令陈钟耆来礼敬。传香之次犹反掌受香。举众惊异。敕徐陵撰碑山中。
　　良渚曰。传灯言。武帝请大士讲金刚般若。执拍板唱四十九颂观。竹庵云。多用三性义语。恐北方相宗人托大士名。或云秖以拍板。挥案一下。志公云。大士讲经竟。然大士入朝。志公已去世二十年。何从有此问答。楼颖编大士言行录甚详亦不载此事。
　　顗禅师于瓦官寺为仪同沈君理等讲法华经。后常与众讲大智度论说次第禅门○思禅师居南岳。九仙观道士欧阳正则诡奏。师为帝蛊事(汉江充奏。戾太子为巫蛊事。蛊者惑也。谓巫者左道。或众埋木人为咒诅事。今道土欲以巫蛊事陷师也)帝遣使召之。则见师自空中来。惊悟其神一无所问。以道士诬告罪当弃市。师请贷之令给事僧众。乃敕有司。冶十四铁券。识十四姓名其上。令随师还山服役舂米(今俗呼捣米叔)久之愿以田充香积赎老身。因名留田庄于是藏其铁券勒石为记。名曰陈朝皇帝赐南岳思大禅师降伏道士铁券记(详见南岳本纪)。
　　四年。敕沙门慧暅(音亘)于乐游园为七庙讲大品般若。齐使崔武子来朝。上以沙门洪偃才德两优。命为馆伴。武子每与语辄大叹服。朝议欲加偃冠。师绝食自誓。帝乃止。
　　五年。海东玄光沙门受法华安乐行义于南岳禅师。归国演教。为海东诸国传教之始。
　　六年。周武帝罢佛道二教。沙门靖嵩灵侃(侃同)三百人皆相率归南朝。帝令驸马蔡凝宣敕曰。法师等善明治乱。归寄有序。宜于都郭大寺安居。所司供给○沙门智周十一人。往西天求经。
　　七年。顗禅师入天台佛陇。
　　九年二月。诏曰。顗禅师佛法雄杰时匠所宗。训兼道俗国之望也。宜割始丰县调(徒吊反赋也)以充众费○淮淝之战转输不继。敕所在僧侣任其役。律师智文上书曰。君子为国必以礼义。主上诚知宇文废灭之过(周武姓宇文氏)岂宜以胜上福田为胥下之事。非止敌人轻訾(音紫毁也)。亦恐国家受殃。帝大感悔。亟下寝之一时建议主役者。皆置重罚○六月二十二日。南岳思大禅师唱佛坐逝。
　　十年。左仆射徐陵。以顗禅师创寺请于朝。赐号修禅(今大慈也)师为兄陈针述小止观。咨受修习。初仙人张果相之曰。死在期月。师及令行方等忏。针见天堂门牌曰。陈针之堂。果后见针惊问。君服何神药。答曰。但修忏耳。果曰。若非道力安能超死。竟延十五年而终。
　　十二年。周宣帝复佛道二教。
　　十三年。诏国内初受戒者参律五夏。敕昙瑗律师(瑗音院)总知监检。有司给其衣食。勿使经营致亏功绩。不逾数载道器大成。乃以瑗为国僧正。
　　十四年。皇太子即位。设无遮大会于太极殿。舍身大赦。

　　后主(叔宝宣帝太子)

　　至德元年。敕慧暅为京邑大僧正○永阳王伯智出镇东阳(文帝第八子)请顗禅师赴镇开讲。王与子湛及家人同禀菩萨戒法。
　　二年诏。虎丘智聚法师赴太极殿讲金光明经。
　　三年。诏顗禅师入京居灵曜寺。四月赴太极殿讲大智度论题般若经题。久之迁居光宅寺。帝幸寺听讲仁王经。躬礼三拜○朝议以僧尼类多无业。欲令策经不通者皆休道。顗禅师谏帝曰。调达日诵万言未免沦坠。槃特唯忆一偈乃证四果(二事并见天台本纪注)笃论为道岂关多诵。帝大说。即停搜简。
　　四年正月。诏顗禅师赴崇正殿。为皇太子授菩萨戒。设千僧斋。
　　祯明元年。顗禅师于光宅寺讲法华经。时章安预听○都官尚书徐孝克性好惠施不免饥寒。后主敕以石头津税给之。孝克悉用设斋写经。初居钱塘。与诸僧讨论释典。遂通三论。旦讲法华经。晚讲礼传。受业者常数百人。蔬食长斋持菩萨戒。陈亡入长安。时疾疫。隋文帝闻其名行。召讲金刚般若。上下敬赞。临终正坐念佛○姚察读藏经毕。日西向坐正念云。一切空寂。陈亡入隋终于东都。其身柔软颜色如生遗命松板薄棺为葬。

　　佛祖统纪卷第三十七(终)



　　佛祖统纪卷第三十八

　　　　宋景定四明东湖沙门志磐撰

　　法运通塞志第十七之五

　　自周秦至于六朝。世以为得正统。若北魏齐周。虽非相承。而世居中原盛行典礼。谓之北朝者。不鄙夷之如晋五胡也。隋氏虽受周禅。而实能统一区宇继陈正朔。此叙史者之微旨也。矧北史之于二教。盈虚消息所系良多。故兹并陈用为照映。

　　北魏(都云中)


　　太祖(拓拔圭)

　　皇始二年诏赵郡法果为沙门统。帝生知信佛。初平中山所经郡国。见沙门皆致敬。禁军旅毋得有犯。
　　天兴元年。诏于京城建五级浮图须弥殿耆阇山禅房讲堂。悉务壮丽。

　　明元(嗣太祖子)

　　永兴元年。诏封法果为辅国宜城子(僧受俗官之始)神瑞元年。加封法果为忠信侯。
　　二年。老君降于嵩山授道士寇谦之经戒。谓曰。自张道陵去世地上旷职今授汝天师之任。清整道教开化郡生。除削三张租米税钱之弊男女合气之术(三张者。张陵令病人输米悔过。其后张修张角效之。世号五斗米道)后二年。老君遣玄孙上师真人李普文。授太平素经图箓百六十卷。辅佐北方太平真君(谓太武也)。
　　泰常元年。加封法果为安城公。寿八十余卒。帝三临其丧谥灵公(赐谥之始)。

　　太武(焘明元子)

　　始光元年。敕天下寺改名招提(此翻十方常住)四月八日。舆诸寺像行于广衢。帝御门楼临观散华致礼(僧史略云。西天王臣恨不睹佛。于降生日舆像入城行道。通夜供养。谓之行像。国国皆然)○嵩岳道士寇谦之。奉老君所授书以献。朝廷未之。信独司徒崔浩上书赞其事。帝忻然纳之。遣使建玄都坛。起静轮天宫。敕谦之及门弟子。位在诸王公上不称臣。择大家子弟百二十人为道士。
　　二年。帝诞节诏于佛寺建祝寿道场(圣节道场之始)神麚元年(麚音加牡鹿)帝诞节诏天下佛寺并建道场。
　　延和元年初凉土沙门玄高妙善禅观。上遣使迎入平城。甚加敬重。命太子晃师事之。
　　太延五年。太子晃被谗。求哀于沙门玄高。为作金光明忏。帝梦先祖让之。不当以谗疑太子。帝以语崔浩。浩曰。太子结玄高以术致先帝恐陛下耳。帝怒收玄高慧崇缢杀之。高弟子玄畅在云中。闻师遇害。驰至泣曰。和上神力当为我起。高开眸曰。大法盛衰在于迹耳。但惜汝等行当如我。唯玄畅得南渡。汝等死后法当更兴。法进号呼曰。圣人去矣。我何为生。即见高于空中。进问。和上与崇公当生何所。高曰。我往恶处度生以顺本愿。崇公已归安养。
　　大平真君元年。寇谦之于嵩山立坛。为帝祈福。老君复降。授帝以太平真君之号。谦之以奏。遂改元大赦。
　　述曰。子不语怪神。言诚可以为教世之法也。夫老子圣人也。或在天为君主。或分形下教。随时阐化。则有之矣。而寇谦之乃言。于某处某处老君下降。授帝以太平真君之号。嘱以辅佐太平之说。托崔浩以其书献。诳惑当世之君。何其怪哉。厥后崔浩以释教虚诞之说。劝于上遽起灭僧之祸。此其法运之一厄也。既而崔浩族诛太武被弑。不令而终。君臣俱遭冥罚。宁不遗恨于谦之乎。
　　太平真君七年。帝与崔浩皆信重寇谦之。浩每言于帝曰。佛法虚诞宜悉除之。及帝讨盖吴(盖音合)至长安入佛寺。沙门饮从官酒。见其室有兵器。以白帝。乃命有司案诛沙门。阅其财产大得酿具及守牧富人所寄藏物。浩因说帝悉诛天下沙门。诏征镇诸军有浮图形像胡经皆悉焚毁。沙门无少长悉坑之。太子屡谏不听。乃密令缓宣诏书。使远近豫闻得自为计。沙门多亡匿。收藏经像。唯塔庙无复孑遗(孑吉列反。单也。孟子靡有孑遗)。
　　八年。天大雷电殿室震倾。帝所居被压几致于死。
　　十一年。白足沙门昙始(足白于面时号白足)于元会之日杖锡宫门。帝命趣斩之(趣音促)无所伤。大怒自以佩刀击之不死。又令捕投虎槛。虎皆怖伏。帝大惊召登殿拜谢。忽身感厉疾(厉疠同癞疾也)痛不可忍。群臣皆言。崔浩毁佛所致。帝惧甚。时崔浩刻所撰国史于石。以彰直笔。帝恶其暴扬国恶。乃令载浩露车。使十人椎。于车上溺其口(溺乃吊反小便)腰斩之。诛及五族僚属百二十人。即下诏复佛法。初浩除释氏。行路见弃像必停车溺之。及族诛尸无收者。人竞溺浩尸。至糜溃乃止。
　　正平二年。常侍宗爱弑帝于永安宫。

　　文成(浚太武孙)

　　兴安元年。诏曰。夫为帝王者。必祗奉明灵显彰仁道。其能惠著生民济益群品。虽在往古犹序风烈。况释迦如来功济大千惠流尘境。寻生死者叹其达观。览文义者贵其妙门。助王政之禁律。益仁智之善性。排拨群邪开演正觉。故前代已来莫不崇尚。亦我国家常所尊事。世祖太武德泽遐被。沙门道士往往成林。而寺舍之中致有凶党。先朝案治戮其有罪而已。所司失旨一切禁断(切音窃汉书如刀一切)朕承鸿绪志隆圣道。其令天下郡县各建浮图一区。欲为沙门者听。初罽宾沙门师贤五人来京。值罢佛法。假医术以守道。复教之曰。帝亲为五人下发。以师贤为沙门统。
　　和平元年。诏沙门统昙曜为昭玄沙门都统。待以师礼(隋百官志。昭玄寺掌佛教。署大统一人统一人都维那三人。置功曹主簿官。以管诸郡沙门)。
　　六年。疏勒国遣使进佛袈裟。长二丈。帝命焚试之。以示灵异终日不然。

　　献文(弘。文成长子)

　　兴皇元年敕于五级太寺。为太祖已下五帝铸释迦佛五躯。各长丈六。用赤金二十五万斤。
　　三年。昭玄都统昙曜言。平齐户及民间。能岁输粟入僧曹号僧祇粟。遇凶年则出赈饥民。又诸民犯重罪者为佛图户。供诸寺扫洒。帝许之。于是僧祇粟遍天下(平齐户。注家未尝言。或云平民齐民之义。僧祇此云大众。佛图亦佛陀。此云觉者。言户者佛寺之民户也)。五年。帝雅好佛学。每引朝士沙门共谈玄理。有遗世之心。是年昭传位太子。徙居崇光宫称上皇。建鹿野寺。与禅僧数百习学禅定。

　　孝文(宏献文子改姓元氏。迁都洛阳)

　　延兴二年。诏西天三藏吉迦夜译杂宝藏经等五部。刘孝标笔受○上皇敕。自今祭天地宗社勿复用牲。唯荐以酒脯。岁活七万五千牲命。
　　○五台北寺法聪律师。为众专讲四分律。门人道覆录为义疏(此解四分律始)。
　　○敕思远寺主僧显为沙门都统。
　　十七年。诏懿德法师听一月三入殿。俾朕餐禀道味饰光朝廷。帝数幸王园寺。与沙门谈论佛道。
　　十九年。帝幸徐州白塔寺。令道登法师讲成实论。谓左右曰。朕每览此论可以释人深情(僧史略云。此论最多法相。罗什删略以授嵩师。嵩授渊。渊授登。此解论之始)○京兆王太子兴久病。祈佛获愈。愿舍王爵求出家。表十上乃许。赐名僧懿。敕皇太子以四月八日为落发于嵩岳寺。
　　二十年。太后冯氏。出俗为尼居瑶光寺。
　　二十一年。诏为太后建报德寺。为罗什法师于所居旧堂建三级浮图○诏四月八日迎洛京诸寺佛像入阊阖宫。受皇帝散华礼敬。岁以为常○诏诸郡僧寺长夏安居。令清众数处讲说。以僧祇粟供备。

　　宣武(恪。孝文次子)

　　景明二年。诏僧犯杀人依俗格断。余犯悉付昭玄都统。以内律僧制判之。时崔暹好佛法。以僧尼猥滥。奏设科条一篇。事密而法平。敕付昭玄都统法上以为检约。
　　四年。南天竺国遣使贡辟支佛牙。
　　永平元年。诏中天竺国勒那摩提。于太极殿译经。北天竺国菩提流支。于紫极殿译经。帝亲预笔受。
　　二年。帝御式干殿讲维摩经。时西域沙门至者三千人。南方歌荣国世不与东土通。有僧菩提跋陀来。诏建永明寺。以居外国沙门。
　　延昌四年。太后高氏出俗为尼。居瑶光寺○洛阳段晖所居。闻地下钟声。掘之得金佛一菩萨像二。趺上铭曰。晋泰始二年中书监荀勖造。晖遂舍宅为寺。后有盗欲窃此像。像高声唱贼贼。人至被获○裴植母夏侯氏。年逾七十。以身自施三宝为婢。供寺扫洒。三子瑜粲衍并奴服。泣涕以从。各以布帛赎免之。其后竟出家为尼。入嵩高山积岁乃还。植官度支尚书。瑜等皆至刺史。母临终遗令以沙门礼葬。粲深好释学。每升座讲说。听者服其理辩。

　　孝明(诩。宣武第二子)

　　熙平元年。太后胡氏于洛阳建永宁寺佛殿。如太极殿。门南如端门。作真金像。高丈六。浮图九层。高九十丈。上刹高十丈。每夜静铃铎之声闻于十里。
　　神龟元年。诏诸郡立五级浮图。
　　正光二年。敕宋云沙门法力等。往西天求经。
　　四年。宋云等使西竺诸国还。得佛经一百七十部○帝加元服。命沙门道士讲道禁中。帝曰。佛与老子同时否。道士姜斌曰。开天经云。老子定王三年生。年八十五西入化胡。以佛为侍者。沙门昙谟最曰。吾佛以昭王二十六年生。穆王五十二年灭。自灭后至定王三年。凡三百四十五年老子方生。而言化胡。无乃谬甚。帝令群臣详定真伪太尉萧综等劾奏。开天伪经。罪当惑众。诏流斌于马邑。
　　武泰元年(梁大通元年也)十月达磨自梁入魏。止嵩高山少林寺。面壁而坐。帝闻师异迹。三诏不至。就赐磨纳袈裟金钵银水瓶缯帛。

　　孝庄(子攸彭城王勰子)

　　永安元年。太后胡氏。出俗为尼。居瑶光寺。
　　冀州沙门法庆为行无赖。为其徒所摈。乃去为祅术说。渤海李归伯率乡人为乱。众推庆为主。自号大乘佛。以归伯为十住菩萨平魔汉王。屠灭寺舍斩害僧尼焚烧经卷。云新佛出世除去众魔。诏元遥使持节讨破之。禽法庆归伯。传首京师。余党悉平。
　　三年。宗玄先生孟仲晖造夹纻佛。其像每夜绕座行道。足迹成文。士庶瞻敬咸仰神异。后五年像忽隐去。

　　节闵(恭广陵王羽子)

　　普泰元年。国子博士卢景祐通达佛法。人称居士。帝亦待以不臣。从兄仲礼作乱累及景系晋阳狱。景祐至心诵经。枷锁自脱。帝闻其异贷出之。

　　孝武(修广平王之子)

　　永熙元年。洛京平等寺建浮图成。帝设万僧斋。石像俯首终日。大众感其神应。
　　二年。永宁寺大浮图灾火。三月不息。后东莱人咸见浮图在海中。俄为云雾所蔽。

　　文帝(宝炬孝文之孙。迁都长安号西魏)

　　大统元年。敕沙门道臻为沙门大统○初祖达磨坐少林九年。先传法及袈裟于慧可。乃往禹门千圣寺。十月五日端坐示灭。门人奉全身葬熊耳山定林寺。明年使者宋云西域还。遇师手携只履翩翩独迈。云归为言。门人启圹视之。唯空棺只履(宋云使西域。至孝明正光四年还国。据今十三年矣。今称云还遇达磨者。恐曾再使。不然则别一使人。误书为宋云耳)孝静(善见清河王亶之子。迁都于邺号东魏)。
　　天平元年。洛州刺史韩贤素不信佛。白马寺有汉明帝时经函。时放光明。世藏为宝。贤往寺斫破之。未几州人韩木兰作乱。一贼自尸中起。以刀斫贤胫断而死。人谓毁函之报若是其速。
　　述曰。经函放光。佛道之彰化也。世之昧者。则斥为怪诞。故恶之斫破之。由其本心素无信耳。一贼忽起斫其胫。如斫其函。感报之速。自心之召也。世人见佛经说地狱果报。必曰。佛设此等语以怖人。佛圣智通三世。见人造善恶者。能预告以祸福。使人知所劝惩耳。非故设此语以怖人也。作不善降之百殃。岂亦怖人之语邪。
　　兴和四年。时魏境有寺三万所僧尼二百万人。○魏书佛老志云。生生之类。三世神识常不灭。凡为善恶必有报应。渐积胜业陶冶粗鄙(粗仓胡反不精)经无数形澡炼神明。乃至无生而得佛道。其始修心则依佛法僧。谓之三归。若君子之三畏也(语君子有三畏。畏天命畏大人畏圣人之言)又有五戒。去杀盗淫妄言饮酒。大意与仁义礼智信同。又说六道受生六度进行。及佛身真应不生不灭。舍利塔庙。教法流广之义。最为深密(北齐魏收撰北魏书)。
　　述曰。有一代君臣。必有一代之史。所以记诸言动法不法也。尧舜之德必书。跖跷之行必书。天时人事善恶臧否莫不毕录。有可法有可诫谓之信史。若是其可也。自佛法来东举世知所宗上真文秘要盈满天下。明心见性之道可坐以进益物救世正在仁义。久久弊诈日起之后。通人胜士钦挹风规。历代修史之家。未尝不列叙其事。故范晔之论西域曰。佛道神化兴自身毒(音乾笃即天竺也)西汉方志莫有称焉。岂道闭往运而数开叔叶乎。袁宏之著汉纪曰。天竺有佛道焉。能化通万物。而大济群生。唐正观称制晋书。摩什图澄皆列于传。而赞之曰。垂文阐教通幽洞冥。魏收撰魏书。其志佛老曰。佛言三世神识常不灭。凡为善恶必有报应。渐积胜业乃至无生。此皆诸史叙佛之明义。知佛道果可以益物救世云耳。异哉。欧阳氏之修唐书也。凡释氏之事有裨国政开人心者。悉删去之。适足以存旧史之该赡。其乏通学守隘见有若是。谓之信史。未信也。

　　北齐(都邺)


　　文宣(高洋受东魏禅)

　　天保元年。诏高僧法常入内讲涅槃经。拜为国师(国师始此)○法师昙延。长九尺六寸。帝每召入问道。会周使周弘正来聘。大臣举师接伴。弘正恃才任气。及见延悠然意消。求师画象所著经疏以归。帝益加重。进位昭玄上统○嵩山宝公向白鹿山行。忽闻钟声见一门。题曰灵隐之寺。有梵僧自外来。宝随入寺坐法堂床上。仰视屋间开孔如井。有僧从孔飞下。至六十余人。坐已各问。今日何处斋。或言豫章成都岭南蓟北五天竺。动千万里。最后一僧至。众问何迟。答曰。相州彼岸寺鉴禅师讲会。各各竖义。有一小僧。难问蜂起。殊为可观。不觉日暮。宝起曰。鉴禅师是我和上。诸僧直视宝。顷之遽失其寺。乃独坐柞木上(柞音昨栎也)出山问大统法上。上曰。此寺佛图澄所造。贤圣居之。或隐或见。至今山行犹闻钟声。二年。诏稠禅师至邺都建云门寺以居之。师宴坐一室未尝送迎。帝至。弟子劝之。师曰。宾头卢迎王七步。致王失国。吾德虽不逮仪相似之。所以不敢自欺。冀致福于帝耳。帝惑左右。以师慢己欲躬加害。师旦出寺二十里拱立道旁。帝怪问之。师曰。恐血污伽蓝耳。帝即悔谢。谓仆射扬遵彦曰。如此真人何可谤耶。遂同辇还宫。问曰。弟子前身何人。师曰。曾作罗刹王。今犹好杀祝盆水使视之。见群罗刹在后。帝大敬信。请受菩萨戒。永不食肉。尽停五坊鹰犬伤生之具及境内屠杀○诏置昭玄上统。以沙门法上为大统。令史员置五十余人。所部僧尼四百余万。四万余寺。咸禀风教。帝筑坛具礼。尊为国师。布发于地令上统践之升座。后妃重臣皆受菩萨戒○帝在晋阳。使人乘一驼。敕曰。可向寺取经函。使问所在。帝曰。任驼出城。及出奄然如梦。至山腹有寺。群沙弥见之曰。高洋驼来。便引见老僧。僧问。高洋作天子何如。使曰。圣明。僧曰。汝来何为。使曰。令取经函。僧曰。洋在寺懒读经。令于北行取之。使者反命。
　　六年。初道士陆修静。以梁武弃老子教。遂奔入魏。暨文宣事佛。静等忌之。诣阙自陈。请与释子角法。帝许之。静以咒术令僧衣钵皆飞宫殿梁柱皆震。帝顾谓大统法上曰。佛门岂无人哉。上统举昙显。显时被酒。出曰。汝曹问者敢以小术自肆。即以稠禅师衣置地。道流并力不能动。显自取置梁间使咒。梁柱亦不动。静曰。释自标为内教。内即小也。显曰。天子居九重之内。亦应小于百官乎。静气咽无对。群臣皆忭跃。帝乃下诏。令道士自谓得神仙者。可上三爵台飞腾远举。其不能者。宜诣昭玄上统剃度。有不从者杀四人。遂下诏曰。祭酒道者。世中假妄曲檗是味。清虚焉在。瞿脯斯甘慈悲永隔。上异仁祠下乖祭典。宜皆禁绝不复遵事。于是齐境皆无道士。
　　述曰。修静生于晋末与远公游。尸解于宋之泰始。则说简寂。自泰始至梁天监。已四十年。不应今日复有修静。若曰因梁弃道自梁奔魏。当云陆修静之门徒。斯为可信也矣。
　　梁荆州居士陆法和。以元帝为魏所破。遂归于齐。帝以为太尉赐甲第。和乞为佛寺。其徒七百人悉修禅法。一朝礼佛坐床上而终。将敛缩身止三尺。敛毕。帝更令开视。唯一空棺。尝题壁云。十年天子犹尚可(文宣在位十年)百日天子急如火(废帝在位百日)周年天子递代坐(孝昭在位不及一年)人惧涂削之。终不能灭。
　　七年。帝以内藏梵经千夹。命三藏那连耶舍于天平寺翻译敕大统法上沙门都法顺监译。帝躬礼梵文。谓群臣曰。此三宝之鸿基。礼宜偏敬(偏犹专也)○沙门尊称居士万天懿。优婆塞智希。并于邺城译经。
　　十年。帝幸辽阳甘露寺禅居深观。敕非军国大事不得闻。
　　述曰。世谓文宣残忍。果于刑戮。至欲比之桀纣。然观其译经修禅受戒禁杀尊礼国师罢黜道教。其敬佛为甚至。盖由前身为圣寺沙弥。以智愿力出现世间。居人王位行佛法事。而初年好杀。特其残习之所为耳。非如桀纣不遇佛法行杀无悔者之比也。

　　武成(湛高祖第九子)

　　河清二年。诏慧藏法师于太极殿讲华严经(晋译六十卷者)孙敬德先造观音像。后有罪当死。梦沙门教诵经可免。既觉诵满千遍。临刑刀三折。主者以闻。诏赦之。还家见像项上。有三刀痕。此经遂行。目为高王观世音经。
　　述曰。此经止十句。即宋朝王玄谟。梦中所授之文。今市肆刊行。孙敬德所诵者是。后人妄相增益。其文猥杂。遂使识者疑其非真。又本朝嘉祐中。龙学梅挚妻失目使祷于上竺。一夕梦白衣人教诵十句观音经。遂诵之不辍。双目复明。清献赵公刊行其事。大士以兹至简经法。救人于危厄之中。古今可纪者三验矣。可不信乎。

　　后主(纬武成长子)

　　武平六年。沙门宝暹十人。往西天求经还。得梵本二百六十部。
　　隆化元年。诏修邺都白马寺佛图澄所造塔得舍利三。盛以宝瓶。广武王邕置水晶钵行道祈请。舍利忽浮水面。右转七匝。

　　北周(都长安)


　　闵帝(宇文觉太祖第三子受西魏禅)

　　元年(即西魏大统二十四年。受禅今改元)诏僧实禅师为周国三藏○诏以舍利藏蒲州常念寺。大放光明自瓶而出。乃建浮图以表祥异○帝猎于檀山。遥指山上问群臣。有所见乎。掌书记卢光独曰。见一沙门。帝曰。是矣。即解围而还乃令光于见处造浮图。掘基一丈得锡杖瓦钵。

　　武帝(邕太祖第四子)

　　保定三年。诏曰。岁在昭阳(三阳孟春)龙集天并(龙集者。东方苍龙为岁首也。天并岁在申也)当令所司奉造一切经藏。始乎生灭之教讫于泥洹之说云云。
　　天和四年。沙门藏称。于长安译经。沙门至德译法华经普门重颂偈○诏名儒僧道申述三教。沙门道安作二教论。以儒道九流为外教。释氏为内教。帝信道士张宾卫元嵩之赞。以谶纬黑衣当王。心忌释氏。张宾说帝曰。唐虞无佛图而国安。齐梁有寺舍而祚短。但利民益国即称佛心。夫佛以大慈为本。终不苦役黎民虔恭泥木。请造平延大寺容著四海苍生。不立曲见伽篮遍安大乘五典。以平延者。无问道俗罔择怨亲。以城隍为塔寺。即皇帝是如来。用郭邑作僧坊。和夫妻为圣众。推令德作三纲。尊耆年为上座。选仁智充知事。求勇恪作法师。是以六合无怨纣之心。八方有歌周之咏云云。
　　四年二月。集百僚僧道于文德殿。讨论释老同异。
　　建德元年正月。帝幸玄都观自升座讲说。公卿僧道互为难问○时长安有李练者。神异不测。每夜于街上大哭释迦牟尼佛。如此屡月。后二年果有废释之事。
　　二年二月。集百僚僧道论三教先后。以儒为先。道次之。释居后○诏群臣沙门道士。于内殿博议三教。法猛法师立论理胜。司隶大夫甄鸾上笑道论。凡三十六篇。用笑道家三十六部。以释教有十二部。今三倍胜之(弘明集)○帝集僧道。宣旨曰。六经儒教于世为宜。真佛无像空崇塔庙。愚人信顺徒竭珍财。凡是经像宜从除毁。父母恩重沙门不敬。斯为悖逆之甚。国法岂容。并令反俗用崇孝养。时慧远法师出众抗答曰。若以形像无情。事之无福。国家七庙岂是有情。帝曰。佛经外国之法。故当废之。七庙上世所立。朕亦不以为然将同废之矣。师曰。若以外国之法非此所用。仲尼所说出自鲁国。秦晋之地亦应不行。七庙若废则五经无用。三教同废何以治国。帝曰。鲁与秦晋。封域虽殊。莫非一王之化。师曰。若秦鲁同一王化。震旦天竺同在阎浮轮王一化。何不同遵。帝与师往复数至十二。帝不能屈。三年五月。帝欲偏废释教。令道士张宾饰诡辞以挫释子。法师知玄抗酬精壮。帝意宾不不能制。即震天威以垂难辞。左右吒玄听制。玄安庠应对。陈义甚高。陪位大臣莫不钦难。独帝不说。明日下诏。并罢释道二教。悉毁经像。沙门道士并令还俗。时国境僧道反服者二百余万○六月诏释道有名德者。别立通道观。置学士百二十员。著衣冠笏履。以彦琮等为学士。沙门道安有宿望欲官之。安以死拒号恸不食而终(前曾作二教论)○法师静蔼闻诏下。诣阙奉表求见。帝引对。极陈毁教报应之事。帝改容谢遣之。遂遁入终南山。号泣七日。坐磐石引刀自条其肉。挂肠胃于松枝。捧心而卒。白乳旁流凝于石上。闻者莫不流涕。
　　述曰。佛道本常。有时而厄者。世人之业感耳。以故大小三灾业感之大。三武灭僧。业感之小。然每当灭则必有圣贤者出。魏武有昙始。周武有知玄道安静蔼。皆为法忘身求复大教。而蔼之条肉捧心。世或谓。其徒自苦辛。殊不知纵无益于当朝。犹足以感动世人俾知为法之切有若此者。武帝废之。宣帝复之。曾不数年其道复振。畴知非蔼师诚感之应乎。
　　六年。伐齐灭之。并毁齐境佛教经像。时僧尼反服者三百余万。
　　宣政元年六月。帝感疠疾。身疮大发遂殂(补注引僧传)。

　　宣帝(斌武帝子)

　　大成元年。先是沙门道林以学业进见。与武帝议论二十日。酬酢七十番。帝不能屈。遂许以复教。会帝殂。至是道林申请尤力。上许之。遂下诏曰。先帝惑于异论。以释道为无益。故废而不行。然大教所系讵宜罢黜。今简耆旧有道者二百二十人。勿翦发毁形。于东西二京陟岵寺为国行道。乃敕智藏等长发为菩萨僧。充寺主。华冠璎珞作菩萨大士相○诏曰。三宝尊重特宜修敬。其令旧沙门有德行者。于政成殿西安居行道○追封孔子为邹国公。

　　静帝(衍宣帝子)

　　大定元年。诏天下并复释道二教。复立佛天尊像。丞相杨坚。与陟岵寺智藏灵干等再落发。度僧二百二十人。

　　佛祖统纪卷第三十八(终)

　　然河图洛书天道所以下教于世者。岂当以神怪非之乎。是则老子圣人或在天为君主。或分形下教。皆随时以阐化也。当老子之下教寇君。授之经法任以天师。俾除削三张之弊。其言有足取也。至嘱以辅佐太平之说。故能造阙下以献其书。崔浩引而进之。太武信而纳之。未足为过也。一旦崔浩以恶释之心劝其上。于是遽起案诛沙门之祸。酷哉此时其法运之一厄乎。既而崔浩族诛。太武被弑。不令之终足彰其罪。及文成诏复佛法大建浮图一翕一张曾不足以累本常之道也。世或以毁释过谦之者。然谦之特受教于老君。以告人主耳。初未尝创毁释之论。毁释自太武崔浩起也。夫法运之通塞数也。人心之好恶势也。势与数合。佛力不能移也。故知太武崔浩之毁释执与数合。非谦之之过也。炀帝师智者。及智者亡弑父窃位。下罢僧毁寺之诏而卒沮于事。岂智者教之耶。卫元嵩教周武。赵归真教唐武。比诚教之也。君与臣俱遭冥罚。非不幸也。


　　佛祖统纪卷第三十九

　　　　宋咸淳四明东湖沙门志磐撰

　　法运通塞志第十七之六


　　隋(都长安)


　　文帝(杨坚受周禅)

　　开皇元年。帝初受禅沙门昙延谒见。劝兴复佛法。乃下诏。周朝废寺咸与修营。境内之人任听出家。仍令户口出钱建立经像。由是民间佛经。多于六艺之籍○初同州般若寺尼智仙。通禅观言人吉凶。皆验。文帝始生于寺。尼谓太祖曰。此儿佛天所祐。因呼为那罗延(此云钩锁力士)太祖委仙视育。一日皇妣来抱。见儿成龙形惊堕于地。尼失声曰。惊吾儿致令晚得天下。及长密告之曰。像教将灭。一切鬼神皆西向。汝当大贵佛法暂废赖汝而兴。及周武罢教。此尼竟隐帝家○诏于相州战地为军士死事者建寺荐福○敕僧猛法师住大兴善寺。为隋国大统○南朝陈国沙门智周等自西竺还。赍梵经二百六十部。诣阙上进。上召见慰劳。赐以缯钱。
　　三年。诏天下正五九并六斋日不得杀生命○唐公李渊(高祖初封于唐)以长安宅居施沙门昙崇。帝为制清禅寺名○海陵沙门惠盈。六时礼三千佛。救民饥苦之厄。一日讲法华经。有神拥从称五道大神。请授戒法。云往东海巡行。盈为设食授戒而去。
　　四年。灵藏律师始与帝为布衣交。及即位建大兴善寺以居之。敕左右仆射。两旦参问起居。尝陪驾洛州。归之者众。帝手敕曰。弟子是俗人天子。律师是道人天子。有欲离俗者任师度之。由是度人至数万。有疑之者。帝曰。律师化人为善。朕禁人为恶。意则一也。
　　五年诏法经法师。于大兴殿授菩萨戒。
　　六年。亢旱。诏昙延法师于正殿。升御座南面授法。帝及群臣。咸席地受八关斋戒。俄而云兴大雨沾霔。
　　七年。诏昙迁法师为昭玄大沙门统。
　　八年。昙延法师亡。帝辍视朝。敕王公已下往临(去声)内史薛道衡白吊文曰。圣皇启运像法载兴。卓尔缁衣郁为称首。屈宸极之威重。申师资之礼文。三宝藉之弘通。二谛由其宣畅。以诱人为善之德。为助国行仁之方。岂谓法柱忽倾慈舟遽覆。匪直悲缠四众。固亦酸感一人○京兆杜祈暴亡至冥府。王审其名曰。误矣。问祈识周武帝否。答曾任左武候司法常在殿陛。王顾吏引至大铁屋。从窗中望。一人瘦身铁色著铁枷锁。祈见泣曰。大家何苦。答曰。我信卫元嵩毁灭佛法。故此受罪。祈曰。臣误追当还。大家有说否。曰汝若还为闻大隋天子。昔与我共食仓库。我灭法受大苦。望为我作福相救。及还以事闻。帝乃敕天下人出一钱为武帝追福(见唐高僧传。法苑珠林。作赵文昌入冥。恐当时有此二事。皆可为证)。
　　九年。李士谦雅好佛学兼善玄谈。有客问三教优劣。士谦曰。佛日也。道月也。儒五星也。时以为至论(无量寿佛经。惟愿佛日教我观于清净业处)。
　　十年(是年隋灭陈始承正统)正月诏曰。光宅顗禅师。昔周武毁教。朕曾发心必许护持。及受命于天遂即兴复。师已离世网修己化人。必希奖进僧伦用光大道○敕臣僚士庶。有欲出家听。是岁度僧至五十万。
　　十一年。诏相州灵裕法师至京为国统。裕表辞三上。帝留之不可。谓仆射苏威曰。朕知裕师刚正不可屈。乃厚赐还山。御书灵泉为寺名○十一月。晋王广(文帝次子)总管扬州迎顗禅师。至镇设千僧会受菩萨戒。上师号曰智者。
　　述曰。世谓炀帝禀戒学慧。而弑父代立。何智者之不知预鉴耶。然能借阇王之事。以比决之则此滞自销。故观经疏释之则有二义。一者事属前因。由彼宿怨来为父子。故阿阇世此云未生怨。二者大权现逆。非同俗间恶逆之比。故佛言。阇王昔于毗婆尸佛发菩提心。未尝堕于地狱(涅槃经云)又佛为授记。却后作佛号净身(阇王受决经)又垂裕记。阇王未受果而求忏。令无量人发菩提心。有能熟思此等文意。则知智者之于炀帝鉴之深矣。故智者自云。我与晋王深有缘契。今观其始则护庐山主玉泉终则创国清保龛垄。而章安结集十年送供。以是比知则炀帝之事。亦应有前因现逆二者之义。孤山云。菩萨住首楞严定者。或现无道。所以为百王之监也(事见智者本纪)。
　　潞州刺史辛彦之立十五层浮图。州人张元暴死。复苏云。神游天上见一堂极崇丽。天人曰。幸刺史有大功德。作此堂以俟之。
　　十二年。二祖慧可禅师先传法于舒州僧粲。以是年往管城正救寺说法。有和法师先于寺讲涅槃。学徒稍稍引去听法。和不胜愤。乃谤于邑宰。加以非法。师怡然委顺。寿一百七。先谓粲曰。吾有宿累今当偿之○十二月。智者禅师至荆州玉泉山安禅七日。感关王父子神力开基造寺乞授五戒。师入居玉泉。道俗禀戒听讲者至五千人(蜀先主将关羽。详见智者本纪)。
　　十三年。帝幸岐州搜于南山(音搜舂猎曰搜)逐兽入古窑中。忽失所在。但见满窑损佛像。沙门昙迁曰。比周武毁法故圣像多委沟壑。帝乃下诏。诸有佛像碎身遗影者。所在官检送寺庄严○四月智者于玉泉说法华玄义。章安顶法师预听○七月赐智者玉泉寺额。
　　十四年。诏建禅定寺名昙迁法师集海内名德百二十人以居之○智者于玉泉说摩诃止观。听众千人。章安预听○冬十月。智者过岳州为刺史王宣武授戒法。沙门昙捷等请讲金光明经。其俗闻法感化一郡五县一千余所。咸舍渔捕。
　　十五年真观法师(智者门人)于杭州虎林山建天竺寺(唐时改虎为武)○二月晋王遣使迎智者。至扬州禅众寺。上所著净名义疏。九月辞归天台○北天竺阇那崛多。于大兴善寺译佛本行经等三十三部。翻经学士费长房等笔受。
　　十六年齐州灵岩寺释道相暴亡。至冥府见势至菩萨。将观僧狱。有榜云。众僧遣法迥向京师请灵岩寺额。将绢百疋驴两头。至京逢通事舍人。是灵岩檀越。为奏得额不费一钱。迥自思此额因我而得。应销三十疋绢。乃市丝布香药等物。私用入己。当入梁压地狱。迥闻即首服陪还。又一榜云。人盗僧林杏树。截作梳材。寺僧道郭拾得残木一截。仍堪作梳。直八十钱。当堕火烧地狱。郭闻说即时承还。又榜云。沙弥道弘为众作馄饨先盗食一钵。当堕铁丸地狱。弘数年口疮。乃为众设一供。如此三十余人。道相七日内。十三度死。见菩萨指示罪相。以语诸人。即各陪偿。狱榜随灭(僧镜录)。
　　十七年。翻经学士费长房。进开皇三宝录十五卷。长房先为沙门。周武沙汰反俗。隋兴入预译经○十月晋王遣使迎智者。师至石城。乃称有疾。谓门人智越曰。大王欲使吾来。吾不负言。吾知命在此。故不须进。乃右胁西向专念弥陀。至十一月二十四日为众说法即入三昧。门人奉灵龛归佛陇。藏之西南峰。
　　十八年。故智者弟子僧使灌顶普明。奉遗书及净名义疏至扬州。王答书。所嘱天台造寺。今遣司马王弘一遵指画。
　　二十年。立晋王为皇太子。敕天下名藩有毁佛天尊像者。以大逆不道论。
　　仁寿元年。诏天下名藩建灵塔。遣沙门净业真玉等分送舍利。奉藏诸郡百十一塔。灵瑞之迹遍见僧传(南山撰唐高僧传)○南天竺三藏达磨笈多(此云法密)北天竺阇那崛多(此云至德)于大兴善寺重译法华为八卷。名曰添品○十月天台僧使灌顶智璪。至京师奉启谢皇太子造寺。
　　二年。西天竺沙门阇提斯那来上言。天竺获石碑说。东方震旦国名大隋。城名大兴。王名坚意。建立三宝。三年。洛阳龙门王通诣阙献太平十二策。上不能用。归而教授河汾之间。续六经以见志。子曰。吾续书以存汉晋之实。以汉统天下除残秽与民更始。起汉高止晋武(凡百五十篇)。
　　吾修元经以断南北之疑。以天下无赏罚三百载矣。故始晋惠讫隋开皇。寓褒贬以代赏罚(春秋义包五始故。今别名元经。凡五十篇。元经纪年书帝春正月。起晋惠至东晋。宋继魏孝文。元和元年以能迁都洛阳。得中国以及于周隋。故皆称正统。以齐梁陈同四夷也。南北二史。夷虏相称。今明正统以断其疑也)续诗以辨晋宋后魏齐周隋六代之俗(凡三百六十篇)正礼乐以旌后王之失(礼论二十五篇。乐论二十篇。后王不合周公制作者。则论而正之)赞易道以申先王之旨(赞易七十篇。申明孔子十翼之旨意)世称王氏六经(阮逸序中说谓。房杜诸公不能臻师之美。故续经不振)朝廷三征皆不至。卒于家。门人谥曰文中子。房玄龄。杜如晦。魏征。李靖。温彦博。窦威。杜淹。温大雅。陈叔达。王圭。皆北面受道。为世卿相弟子薛收等。集对问之言。名曰中说。其言三才五常之道。天人性命之际备矣(阮逸序曰。大哉中之为义。在易为二五。在春秋为权衡。在书为皇极。在礼为中庸)文中子曰。诗书盛而秦世灭。非仲尼之罪也。虚玄长而晋室乱。非老庄之罪也。斋戒修而梁国亡。非释迦之罪也。或问佛。子曰。圣人也。曰其教如何。曰西方之教也。守国则泥(乃订反不通也)子读谠议曰。三教于是乎可一矣(子之祖献公述皇极谠议。谓洪范五皇极义贵中道。人位天地之中。则知教虽有三。人即一也)或问长生神仙之道。子曰。仁义不修。孝悌不立。奚为长生。

　　炀帝(广文帝次子。谥法逆天虐民曰炀。左传鲁炀公。隋谥陈后主曰炀。今亦谥炀。如有报也。广韵余尚反。暴也)

　　大业元年九月。帝幸扬州天台僧使智璪。诣行在所。引对大牙殿。敕为天台寺立名。智璪启曰。昔陈世有定光禅师。迁神之后梦其灵曰。汝欲造寺未是其时。若三国为一。当有大力势人为之造寺。寺若成国即清。宜名国清寺。上曰。此先师灵瑞也。即用为名。乃遣通事舍人卢正方。奉安寺额。敕秘书监柳顾言。为智者造碑。立之寺门。十一月二十四忌辰。设千僧斋。有司案名满足千数。临斋受嚫数溢一人(梵语达嚫。此云施财。今人误书嚫字者非)咸谓智者化身来受国供。是日午后使者大众开视灵龛。唯空床虚帐而已(相传玉泉藏殿一日推轮。关王附人语曰。我师肉身在此。不得动飞轮其上。自是知关王神力。自天台移藏此地)。
　　二年。诏沙门道士致敬王者。沙门明瞻等抗诏不从。帝诘之。对曰。陛下若使准制罢道。则不敢不奉。如知大法可崇。则法服之下僧无敬俗之典。帝默然而止○三祖僧粲禅师亡。师初以白衣谒可禅师。既传法授衣。属周武废教。往来司空山积十余年。隋开皇初居皖公山(户版反在舒州)传法于沙弥道信。优游江国。以是年复还旧止。为众说法俨立而逝。塔于山谷寺○相州沙门道明亡。同房僧玄绪暮行野间。忽见伽蓝。往投之。遇道明不异平生。引绪至房。绪私怪之。至后夜明起谓绪曰。此非常处谨莫过堂。去绪潜往见。维那唱施粥。皆作血色。行粥遍诸僧。举身火然。如一食久。维那打静无复苦相。绪惧还所止。明至绪问之。答曰。此是地狱。吾为取僧一束柴煮染。忘不陪偿。当一年然足受罪。褰衣见膝下并焦黑。因曰。公幸为我买柴百束陪还常住。并写法华经一部。可得免苦。绪许之。归寺依言为辨。重往寻寺寂无所见(僧镜录)。
　　三年正月。诏天下州郡七日行道。总度千僧。上亲制愿文曰。菩萨戒弟子皇帝杨总持。稽首和南十方诸佛。愿以度人出家功德。普为有顶无间(天宫地狱)清净罪垢同至菩提(云云)。
　　四年。
　　五年。诏天下僧徒无德业者。并令罢道。寺院准僧量留。余并毁折。庐山福林大志禅师(智者门人)素服哭于佛前三日。誓舍身明道。乃诣东都上表曰。愿陛下兴隆三宝。贫道当然臂以报国恩。上敬而许之。遂以布蜡缠升大棚端坐。度火然之。焚毕入定。七日加趺而终。自是诏下而不行。
　　九年。诏改天下寺曰道场○帝幸维扬。召神僧法喜入见。一日绕宫中索羊头。帝恶之。以付廷尉。禁卫甚严。而有司见其日丐于市。上命案之。见袈裟覆黄金锁骨。诏以香泥塑其形。是夕泥像起行。言笑如故。上异之。诏释其禁。未几示疾而终。葬之香山。后数岁自海南归者。见师殊无恙。发其蒙视之。唯空棺焉。及炀帝遇害江都。方悟索羊头之先谶。

　　恭帝(侑炀帝子)

　　义宁元年。五祖章安灌顶禅师。于天台国清寺。为智威禅师说止观心要。

　　唐(都长安)


　　高祖(李渊受隋禅)

　　武德元年。诏为太祖已下造栴檀等身佛三躯。以沙门景辉尝记帝当承天命为立胜业寺。以沙门昙献于隋末设粥救饥民。为立慈悲寺。以义师起于太原。为立太原寺。又诏并州立义兴寺。以旌起义方之功。
　　二年。诏依佛制。正五九月及月十斋日。不得行刑屠钓。永为国式。
　　三年。
　　四年。释智岩初仕隋为虎贲中郎将。每于弓首挂漉水囊不饮虫水。至是弃官入皖山学道。见异僧丈余谓之曰。卿已八十一生出家矣。同军闾丘胤至山寻之。见山崖峻立鸟兽悲鸣。谓师曰。郎将狂耶。何为住此。答曰。我狂欲醒。君狂正发。同军嗟叹而退。
　　六年。濩泽县李录事亡。常往余法师所听讲维摩。共人言议。师问之曰。今讲此经感何人听。答曰。自人头已上便是鬼神。上及诸天重级充满。然见诸天闻法师酒气。皆回面而听。余即悔过不复饮。鬼又曰。非唯此会独感诸天。但有法事无不来降○敕沙门玄奘三藏住大庄严寺。
　　七年。上幸国学释奠。命博士徐旷讲孝经。沙门慧乘讲心经。道士刘进善讲老子。博士陆德明(本名元朗)随方立义。遍析其要。帝说曰。三人者诚辩矣。然德明一举辄蔽。
　　八年。太史令博奕上疏曰。佛在西域言祅路远。汉译胡书恣其假托。使不忠不孝削发而揖君亲。游手窃食。易服以逃租赋。夫生死寿夭出于自然。刑德威福关于人主。而愚僧矫诈。皆云由佛。窃人主之权。擅造化之力。其为害政良可悲叹。书奏不报。
　　铠庵曰。傅奕以小人之资。一旦上书谤佛毁教。当时群臣皆所不取。独高祖薄信迷其说。今观傅奕之疏沙汰之诏。不过谓游手窃食。苟避征徭而已。嘻学圣道以求出世间。敷慈化以赞理天下。明善恶之应以警昏俗。穷性命之旨以悟真修。斯学佛者之大效。其与儒家者流将并行而不悖。岂当以征夫徭卒之贱而望之者哉。或曰。学佛之士多自农出。反而止之。所以厚农俗也。不然今夫田家之子。致身科第者。岂得而止之耶。矧夫佛道多容不问愚智。若指其庸鄙以蔽诸贤俊。比子厚诮退之忿其外而违其中。是知石而不知韫玉也。今名为儒。而资小人者固多矣。未闻以为者不善而遽欲废周孔之教。然则出家而庸鄙者。人材之未至。非佛道之咎也。
　　九年。傅奕七上疏请除佛法。帝以其疏付群臣杂议。大臣皆曰。佛法兴自屡朝。弘善遏恶冥助国家。理无弃废。宰相萧瑀(后梁明帝之子)曰佛圣人也。而奕非之。非圣人者。无法当治其罪。奕曰。人之大伦莫如君父。佛以世嫡而畔其父。以匹夫而抗天子。萧瑀不生于空桑。乃遵无父之教。非孝者无亲。瑀之谓矣。瑀合掌谓之曰。地狱正为此人设(瑀音禹见旧唐史)帝一日问群臣曰。傅奕每言佛教无用卿等如何。左仆射裴寂曰。陛下昔创义师。志凭三宝言登九五。誓启玄门。今六合归仁富有四海。而欲纳奕言。岂不亏往德而彰今过乎。帝复以疏。颁示诸僧。问出家于国何益。沙门法琳撰破邪论。谓佛教彻万法之源。而孔老立言时域中之治。凡出家者。守志明道弘善兴福。启迪昏蒙利国非浅。时秦王府记室虞世南。为序以赞之。明概法师作决对论。责奕谤佛僧八事。有秦王府典仪李师政。述内德论云。劝善进德之广。六经所未逮戒恶防患之深。九流莫之比。但穷神知化。其言宏大而可惊。去惑绝尘。厥轨清邈而难蹈。夫能事未兴于上古。圣人开务于后世。故栋宇易桧巢之居。文字代结绳之政。饮血茹毛之馔。则先用而未珍。火化粒食之功。虽后作而非弊。岂得以诗书早播而可隆。贝经晚至而宜替。又死生无穷之缘。报应不朽之说。释氏之所明。黄老之未喻也。又慧乘作辨正论十喻九箴。破道士十异九迷之谬。上览诸沙门论议。寤奕誉道毁佛。遂有兼汰二教之意○五月下诏。以沙门道士苟避征徭不守戒律而寺观邻接廛邸溷杂屠酤非所以为垂教。其僧道戒行亏阙者。并令罢道。精勤练行者。并就大寺观居止供给衣食。京师留寺三所观一所。诸州各留一所。余皆罢之○六月庚申。皇太子建成齐王元吉。谋不利于秦王。秦王世民讨杀之。以秦王为皇太子。癸亥大赦天下。停前沙汰僧道诏○八月诏传位于皇太子。既即位。尝问傅奕曰。佛道微妙圣迹可师。且报应之事显然。卿独不悟其理何耶。对曰。佛乃西方之桀黠无补国家。臣非不悟鄙不学也。帝深恶其言(云云)。后傅奕得恶病。遍身糜烂号叫而死。少府监冯长命梦至冥府。多见先亡。因问傅奕毁佛恶病而死今受何报。答曰。已闻付越州为泥犁矣。当时识者。谓是泥犁地狱也(苦报记)。

　　太宗(世民高祖次子)

　　正观元年正月。诏京城德行沙门。并令入内殿行道七日。度天下僧尼三千人。诏以皇家旧宅通义宫为兴圣寺○诏沙门光智。于大兴善寺译宝星经等五部。左仆射房元龄等监护。
　　二年三月。诏曰。朕自创义以来。手所诛剪将及千人。可皆建斋行道竭诚礼忏。冀三途之难因斯得脱。
　　述曰。或谓太宗手自诛杀。真忍人也。殊不知隋为不道。天将兴唐。太宗方间关于军伍之中。当梗化害政。适在目击。不亟剪去则有妨于机事。奉天命以除残贼。非如桀纣无辜杀人贯盈罪恶之比。天下既定仁心自存。唯知佛法可为拯济。建斋行忏惠及幽关。盖所以拔沈苦以遂有生。真仁恕之君也。
　　五月。敕先朝忌辰并于章敬寺设斋行香。永为定式○七月。诏京城诸郡僧道。七日七夜转经行道。为民祈福以保秋成。每岁正月七月视此为式。
　　三年正月。诏京城沙门。每月二十七日行道转仁王经。为国祈福官给斋供○三月。诏密州师净禅师至京祈雨。师结斋坐禅。感天西北白虹昼见。大雨通济○八月。沙门玄奘上表。乞往天竺求经○十二月诏曰。有隋失道九服沸腾。朕亲总元戎致兹明罚。可于建义以来交兵之处。凡义士凶徒陨身戎陈者。各建寺刹招延胜侣。树立福田济其营魄(老子载营魄注魂魄也。庐山集。心法者。神明之营魄也。)以称朕矜闵之意(已上并见。唐旧史欧阳新书删去不存)四年正月。救上宫绣释迦佛丈六像。奉安胜光寺设千僧斋○五月战场建寺成。敕群臣撰碑。破刘武周于汾州。立弘济寺。李百药撰。破宋老生于莒州。立普济寺。许敬宗撰。破薛举于幽州。立昭仁寺。朱子奢撰。破宋金刚于晋州。立慈云寺。褚遂良撰。破王世充于邙山。立昭觉寺。虞世南撰。破窦建德于泛水。立等慈寺。颜师古撰。破刘黑闼于洛州。立昭福寺。岑文本撰。是岁天下大稔。米斗三钱。外户不闭。行旅不赍粮。断刑才二十九人。天下大治。帝谓群臣曰。此魏征劝朕行仁义。既效矣。因追念初平天下手诛千余人。不值太平即以御服施诸寺命僧行忏(事见旧史。欧阳新书并删去之)。
　　铠庵曰。君举必书。故曰史。史者所以记当时失得之迹也。以故恶如弑君必书。丑如蒸母必书。岂以其丑恶而不之记耶。是知修史者不没其当时善恶之事。斯可为信史也。昔范晔著汉书。西域传始论佛法。陈寿志三国。则忽而不录。唐太宗修晋书。于沙门高行时有所取。魏收于北史著佛老志。李延寿于南史作顾欢传。凡帝王公卿毁赞佛老者。莫不悉载。其于二教之偏正优劣。当年今日未尝不明识所归。欧阳氏之修唐书五代史也。于佛老之事则删之。夫唐书唐家之正史。非欧阳之私书也。借使不足法。论之可也。岂当以己所不好而悉删之耶。是知无通识者。不足以当修史之任也。夫佛法之取舍。大较系乎人之好恶。韩欧司马始不好佛。遇事立言。必有诋诃。及退之问道于大颠。永叔闻法于圆通。君实广文中子之言。而作禅颂。言为百世师。行为天下法。为贤为大圣。是名佛菩萨(禅颂六章见司马公文集)是三贤者。始恶而终好之。惜乎闻道之晚。而其先出之言莫可收也。吁佛法之取舍。果在于人之好恶。可不审乎哉。
　　五年正月。诏僧尼道士致敬父母(正观政要)○诏以庆善宫为穆太后建慈德寺。为皇太子承干建普光寺。敕沙门法常居之。为太子授菩萨戒○十一月。化度寺僧邕禅师亡。上敬悼赐帛。敕右庶子李百药撰碑。更令欧阳询书(今有收石本者。文字残阙。藏以为实)初波斯国苏鲁支立末尼火祆教(祆火烟反。胡神。即外道梵志也)敕于京师建大秦寺(波斯国在西海此云大秦)。
　　六年。诏以东都(洛阳)龙潜旧宅为天宫寺○诏杜顺和上入见。锡号帝心○八月七日章安禅师示寂于国清。异香满室。
　　七年。中天竺三藏明友来译大乘庄严论。李百药序之云。大小乘学悉以此论为本。于此不通未可弘法○敕僧道停致敬父母○寒山子者。隐居天台之寒岩。时入国清寺。有拾得者。因丰干禅师。于赤城路侧得之。可十岁。委问无家。付库院养之。三年令知食堂。常收菜滓于竹筒。寒山若来即负而去。或长廊叫唤快活。寺僧逐骂辄抚掌大笑。闾丘胤初为台州刺史。临途头痛。遇丰干言。从天台国清来。为噀水治疾。须臾即愈。胤问。天台有何贤士。师曰。见之不识。识之不见。若欲见之不得取相。寒山文殊遁迹国清。拾得普贤状如贫子。胤至郡即诣国清问丰干院。僧道翘引至空房。多见虎迹云。禅师在日唯舂米供众。夜则唱歌自乐。又问寒山拾得引至灶。前见二人向火大笑。胤前礼拜。二人喝胤曰。丰干饶舌弥陀不识。礼我何为。二人即把手而笑。走向寒岩更不返寺。胤乃令道翘于村墅人家屋壁竹石之上。录歌诗三百余首传于世云。
　　八年。诏为穆太后建弘福寺。车驾亲临自开佛眼○尚书虞世南立疏曰。弟子早年忽遇重患。当时运心差愈之日奉设千人斋。今谨于道场供千僧蔬会。以斯愿力希生生世世常无疾恼。七世久远六道怨亲。并同今愿(法帖)○敕普光寺常法师入内殿。为皇后授戒○莱州奏。高丽三国僧(与新罗百济为三国)愿入中国学佛法。欲觇虚实耳。魏征曰。陛下所为善足为夷狄法。所为不善。虽距夷狄。何益于国。诏许之。
　　九年十月。玄琬法师终于延兴寺。遗表有云。圣帝方尊事三宝。不应使沙门与百姓同科。乞令僧有过者。并付所属以内律治之。帝嘉纳焉。乃遣皇太子临吊。敕有司给葬具(敕葬沙门自琬师始)○十一月。诏曰。比缘丧乱僧徒减少。华台宝塔窥户无人。其令天下度僧尼三千人。有司详定。务取德业精明者以闻。僧徒有假托医巫左道惑众。造诣官曹属致赃贿者。朕在情持护必无宽贷诸犯过者。宜令所司依准内律明为条制○诏曰。老子李姓。是朕之祖。名位称号宜在佛先。沙门智实法琳等诣阙申理。诏不许。驾幸洛阳。实等复抗辞固争以道士虽冒宗老子其实遵三张符水醮箓之事(后汉张陵父子。教民悔过。今输米五斗。其后有张修张角。效其法用符水以治病。故世称五斗米道)不宜居释氏上。敕宰相岑文本谕旨。实等固不奉诏。帝怒杖实于朝堂。民其服流之岭表而终。有讥其不量进退者。实曰。吾固知已行之诏不复回。所以力争者。使后世知有僧耳。闻者愧服。
　　十二年。尚书虞世南既卒。上梦见之。因诏曰。世南德行纯备志存忠益。奄从物化。良用悲伤。昨因夜梦倏睹斯人。兼进谠言。有若平生之旧。可即其家造五百僧斋佛像一躯。以资冥福。以申朕思旧之意(旧唐史)。
　　十三年。诏国子祭酒孔颖达．沙门慧净．道士蔡晃。入弘文殿谈论三教。净讲法华。蔡晃问曰。经称序品第一。未审序第何分。净曰。如来入定放光雨华。为破二之洪基。作明一之由渐。故曰序也。第者为居。一者为始。序最居先。故称第一。晃曰。师言不出唇何所可领。师曰。菩萨说法声震十方。道士在座如迷如醉。晃曰。野干说法何由可闻。净曰。天宫严卫理绝狐踪。道士神昏谓人为畜。天情大说合座欢踊○方士秦世英谮法琳所著破邪论讪毁皇宗。敕流益州而亡○有西域僧来善咒术。令人死复苏。帝令咒飞骑皆验。傅奕曰。此邪术也。请使咒臣咒之无所觉。僧忽仆地。若为物所击者。遂不复苏。又有婆罗门僧得佛齿。所击前无坚物。奕谓其子曰。吾闻金刚石者。唯羚羊角能破之。汝往试焉。及往见齿出角扣之。应手而碎。
　　述曰。夫咒以中道为体。持善遮恶为用。此大圣秘密化物之法。而持是法者必惟其人。故苏婆呼童子等经云。诸咒皆有部主明王诸威德鬼神以为之护(部主如释迦佛及观音菩萨。明王即持明仙王。威德神即金刚神药叉将。诸护咒神)然明王部主。慈悲覆护于彼咒师。不见其过。至于诸恶毒鬼。见有为利养诈解持诵者。见彼痴人缪执金刚杵。便生嗔怒。即害彼命(云云)。今观西僧不知持善遮恶之义。而欲以区区咒术远来东土咒死为功邀名人主。有利欲之心无沙门之行。是宜护咒鬼神乘怒以毙之耳。咒骑兵死。咒傅奕不死。奕小人谤法。罪在泥犁。非奕能拒咒也。此事至秘。唯探索咒部者能知之。佛舍利齿骨一切物不能坏。彼婆罗门所携之齿。恐非佛真。用羚角以碎之。或金刚石伪为之物。虽足以成傅奕博物之名而终不能知吾佛金刚不坏之体。世好党奕而不知义故为辨之。庶几乎免谤法之罪而救沦坠之苦也。
　　诏曰。遗教经者。是佛临涅槃时所说。诫敕弟子甚为详要。末俗缁素。不知崇奉永怀圣教用思弘阐。宜令有司多写经本付京官刺史各一卷。若见僧尼业行与经不同者。公私劝勉必使遵行(文馆词林)。
　　述曰。太宗知务僧之本在于遗教。故能戒有司写经本令公私相劝。俾免于过。其有得于仁王护法之心也。
　　十月。杜顺和上坐亡于义善寺。有弟子诣五台礼文殊。方抵山麓见老人。语之曰。文殊今在终南山。杜顺和上是也。弟子趋归。师已长往。
　　十五年。善导法师至西河见绰禅师九品道场讲诵观经。喜曰。此入佛之津要也。修余行业迂阔难成。唯此观门速超生死。至京师击发四部三十余年。般舟行道。造弥陀经十万余卷。画净土变相三百余壁。满长安中并从其化。有终身诵弥陀经十万至三五十万卷。日课佛名一万至十万声者。师念佛时有光明从口出。后高宗朝。赐寺名曰光明云。
　　十六年。上幸弘福寺为穆太后追福。自制疏称皇帝菩萨戒弟子。谓寺主道懿曰。朕顷以老子是朕先宗故令居释氏先。卿等能无憾乎。对曰。陛下尊祖宗降成式。讵敢有怨。上曰。佛老尊卑通人自鉴。岂一时在上即以为胜。朕宗自柱下。故先老子。凡有功德佥向释门。往日所在战场皆立佛寺。太原旧第亦以奉佛。初未尝创立道观。存心若此卿等应知。
　　十七年。蕲州黄梅四祖道信禅师。四征不起。乃就赐珍缯以旌其道○敕卫尉丞李义表黄水令王元策。使西域游历百余国。至毗离耶城东北维摩室。元策以手板量之。纵横得十笏因号方丈。复登耆阇崛山。刻碑纪唐威德○八月。原州奏。昌松县鸿池谷有五石。青质白文曰。高皇海出多子。太平天子李世民。千年太子李治。七佛八菩萨。上果佛田。天子文武。贞观昌大。圣延四方(云云)。十一月。遣使以玉帛诣鸿池谷祭谢灵贶(旧史在本纪。新书移入五行志。案录异记。凉州刺史李袭誉奏。昌松有瑞石自然成文。凡一百十字。其略云。高皇海雨子。李九王八千。太平天子李世王。千年太子治书。燕山人士同主尚王谔奖文通千古大王。五王七王十王。凤手才子武文贞观昌大圣。四方上下万治忠孝为善。敕礼部郎中柳逞。驰驿检覆。并同所奏)。
　　述曰。高祖之顺承天命也。以沙门景晖有预记。乃立像造寺建斋禁杀。遽遽然无敢后。一旦惑傅奕之妖言。遂欲以佛法为无用而沙汰之。既而内难卒发。诏已下而不行。太宗临朝大弘斯化。鸿池瑞石谶文昭然。观其屡朝译经列圣制序。建仁王之高座注般若之真乘。受戒讲经问道听法。铸像建刹试经度人。斯皆天性与能起于宿禀。诚知此道有助国救世之功。为修身治心之法。故能与孔孟之学并行而不悖也。至言其历代尊僧之礼。则于古为尤异。故崇其位则不使称臣。重其德则加之爵秩。分亡物则悉依僧律。罚有过则唯禀内科。自非石谶所谓七佛八菩萨之出应世间。焉能相继崇尚之不绝乎。
　　十八年。岑文本为中书令。文本少时常念法华普门品。曾乘舟吴江。舟覆人尽死。文本没水中。有人言。但念佛必不死。既而随波涌出至岸获免。后于家设斋。一僧后去。谓之曰。天下方乱君幸不预灾。终逢太平致富贵。言讫不见。及文本就斋。复于食碗得舍利二。
　　十九年正月。玄奘三藏自西天还。长安留守房玄龄。备释部威仪。迎置弘福寺。是日有五色云覆经像上。二月至洛阳。见上于仪鸾殿。问西域事迹。诏撰西域记。所历百国山川风俗前史所未闻也。诏就弘福寺。同沙门道宣等翻译。
　　二十年七月。奘法师表上新译菩萨藏经显扬圣教论等凡五部。请帝制序○诏法华智威禅师。补四大师朝散大夫。威前身是陈仆射徐陵。听智者讲经因立五愿。一临终正念。二不坠三途。三人中托生。四童真出家。五不堕流俗之僧。后生缙云朱氏。年十八将纳妇。路逢梵僧。谓之曰。少年何意欲违昔誓。因示其五愿。师闻已不复还家。即往国清。投章安为师。咨受心要。即证法华三昧。
　　二十二年。上幸坊州玉华宫。召奘法师。既至。上曰。朕在京苦热。故就此山泉石之凉。忆见法师故遣相屈。此日所翻何经。奘曰。近译弥勒瑜伽师地论。帝宣论亲览。谓侍臣曰。曰佛教广大犹瞻天瞰海莫极高深。九流典籍犹汀滢方溟渤耳(滢音莹汀滢小水也)世言三教齐致者。此妄谈也。因敕有司写新译经论颁赐九道总管(时分天下为九道)御制大唐三藏圣教序。以冠其首(今时石本行。其文首云。盖闻二仪有像显覆载以含生。即此序也)诏皇太子撰菩萨藏经后序(二序具在藏经之前)上自是平章法义不辍于口。敬待法师亲于家人。尝问师曰。法门之益何所宜先。对曰。弘法须人度僧为最。帝说○九月诏京城诸郡。各度僧。每寺五人。凡度一万七千人○十月车驾还京师。敕于北阙大内紫微殿西建弘法院。命奘法师居之。选名德七人以从。昼则陪御谈玄。暮则归院翻译。上令翻道德经为梵文以遗西竺。师曰。佛老二教其致大殊。安用佛言用通老义。且老子立义肤浅。五竺观之适足见薄。遂止○四祖信禅师居破头山。有老僧号栽松道者。请曰。法道可得闻乎。祖曰。汝老矣。使有所闻何能广化。能再来吾尚可待。乃去行水边。见周氏女浣衣。揖求寄宿归而孕。父母逐之。日庸纺里中。夕宿众馆。及生一子弃水中。明日见溯流而上。气盛体洁。遂举之。常随母乞食。见四祖于黄梅道中。祖语其母令出家。是为弘忍禅师。嗣居东山大行其道。众馆后为佛母寺。东禅有佛母蒙(林间录)四祖登庐山绝顶。望破头山紫气如盖。下有白气横分六道。以问大众。弘忍曰。莫是和上他后横出一枝佛法否。祖曰。如是(传灯)○十二月。皇太子为文德皇后建慈恩寺。择京城大德五十人以居之。各度侍者六人。敕太常九部乐奉迎梵本诸经瑞像舍利五十大德入寺。帝御安福门楼。执炉致敬。
　　二十三年四月。上幸翠微宫。召奘法师陪从。上叹曰。与法师相见恨晚。未尽弘法之意。五月上崩。

　　高宗(治太宗第九子)

　　永徽元年。诏天宫慧威禅师补四大师朝散大夫。
　　二年九月。四祖信禅师安坐而逝。塔于东山黄梅寺。明年四月八日塔户自开。仪相如生。门人不复敢闭○法华威禅师为天宫慧威禅师说止观法门○常州安国寺沙门善伏。每为众说法。尝云。行慈不杀佛教之都门。若奉教而不能行。是犹讲礼而为倨傲也。又尝劝人修六道供。以人先亡者无越此途(高僧传)。
　　三年奘法师。请于慈恩寺建浮图。藏西天舍利经像○中天竺沙门无极高。至长安译陀罗尼集经。时那提于慈恩寺译经。地婆诃罗于弘福寺译经。一时宣译皆极其选。法门荣之。
　　四年。日本国遣沙门道照。入中国从奘法师传法。
　　六年。初奘法师译因明论。尚药吕才作解颇毁之。法师慧立致书于左仆射于志宁。以斥吕才。太常博士柳宣劾才妄举。有旨令公卿学士领才诣慈恩寺。就法师礼悔○罽宾国佛陀多罗。于白马寺译圆觉经○会稽永欣寺有异僧来。碧眸清瘦。自称我即康僧会。言讫立化。寺众惊异。乃漆其躯而事之。祈祷立应。显庆元年正月。立代王弘为皇太子。敕为建僧斋五千员于慈恩寺○敕左仆射于志宁吏部尚书来济。兼译经润文使○三月。上御制大慈恩寺碑成。奘法师上表称谢○五月。奘法师疾。上遣御药蒋孝章疗之。师因附奏二事。一者正观以老子名位在佛先。曾面陈先帝。许从改正。二者永徽初。敕僧道有过情难知者。可同俗法推勘。边远官司动行枷杖亏辱法门。上曰。佛道名位事在先朝尚书平章若僧用俗法即遣停罢○十一月。武后生皇子。神光满室。赐名佛光王(即中宗也)逾月。诏于奘法师寺出家落发授归戒(归依三宝及授五戒)。
　　二年。敕建西明寺。大殿十三所楼台廊庑四千区。诏道宣律师为上座。神泰法师为寺主。怀素为维那。宣律师居西明作续高僧传三十卷。起梁天监讫唐正观○敕僧道无得受父母尊长拜○金陵牛头山法融禅师示寂。师得法于五祖。为牛头第一世。应横出一枝佛法之记○西天宝掌禅师坐亡于婺州浦江寺。计其寿一千七十二岁(当周威烈王十九年生。在七国之时)。
　　三年。诏沙门义褒道士黄颐等入宫谈论。道士李荣立本际义。往复数四。理屈语塞。帝令黄门引荣退席。赐褒帛以赏之○日本国遣沙门智通入中国求大乘法。
　　四年。诏僧道入合璧宫论议。法师会隐立五蕴义。神泰立九断知义。道士李荣茫然不知。乃更立道生万物义。法师慧立反覆诘之。荣语屈而退○诏以坊州玉华宫为寺。命奘法师居之。师译大般若经。历四年而成。凡六百卷。又般若心经及诸经论。共七十五部。
　　五年。诏迎岐州法门寺护国真身释迦佛指骨。至洛阳大内供养。皇后施金函九重。命宣律师送还法门寺○西京胜光寺沙门孝贽。亲姻往来。数以寺果啖之。未几得呕血之疾。自云。每欲疾作。见赤衣使者。将往黑林中大风吹散肢节。顷之又引向台观上。一人仪容可畏。厉声责之曰。何得以寺家果饲亲姻。言已而失。贽惧即计直偿众僧。月余乃免。
　　述曰。佛立禁戒。凡僧蓝钱谷蔬果器具屋庐田山。是为十方僧众常住之物。非己可得私用。苟掩以为私。虽四钱已上则便成盗罪。终不免沦坠之报。今于孝贽果啖亲姻之责。表而出之。则于盗用钱谷盗伐林木之罪为可见矣。可不警之。
　　龙朔元年。王元策进西天所得佛顶舍利。
　　二年敕会昌沙门会赜诣五台山礼文殊真容。众见金光满殿。空声赞云善哉○西蜀沙门会宁自南海附舶至诃陵国。遇沙门智贤赍涅槃后分自师子国来。即与对译成文二卷。
　　三年。中印度沙门福生。于慈恩寺译庄严王经等三部。
　　麟德元年二月。奘法师令众念弥勒佛。右胁而逝。是夕有白虹四道。贯井宿直慈恩寺塔。帝哭之恸。废朝五日。顾左右曰。国宝永失可为痛心。敕用佛故事金棺银椁。五诏褒恤葬于浐水之东。四方会葬者百万人。
　　干封元年。封岱岳车驾幸毫谒老君。上尊号曰玄元皇帝。圣母曰先天太后。幸鲁祠孔子追封太师。
　　二年十月三日。宣律师于终南山顺寂。众闻天人同声请归弥勒内院。尝于净业寺建石戒坛。为岳渎沙门再受具戒。有长眉僧来谓之曰(即住世宾头卢)昔迦叶佛曾此立坛。师乃撰坛经。行于世。师初在西明寺。中夜行道足跌前阶。有圣者扶其足。师问为谁。答曰。北天王太子那吒奉命来卫。师曰。太子威力自在。天竺有可作佛事。愿为致之。太子乃以所宝佛牙授之。师夜捧行道。昼藏地穴。唯弟子文纲知之。又与天人广问律相及西天圣迹。凡三千八百事。号天人感通传。天人费氏曰。四王各有八将护出家人。北洲少有佛法。余三洲佛法大弘。东西洲烦恼难化。南洲虽多犯罪。化令从善心易调伏。佛嘱四天王若不护破戒。谁当行我之法故四王虽见毁禁。愍而护之。见行一善万过不咎。
　　总章元年。诏百僚僧道会百福殿仪老子化胡经。沙门法明排众而出曰。此经既无翻译朝代。岂非伪造。举众愕然无能应者。乃敕令搜聚伪本悉从焚弃。
　　咸亨二年。沙门义净。自南海附舶。往西竺求经○西京法海寺神英禅师。获吴僧义济所藏梁武水陆斋仪。依法修设。感秦庄襄王张仪陈轸列国君臣见形致谢(详见光显志)。
　　三年。敕洛阳龙门山镌石龛卢舍那佛像。高八十五尺○五祖弘忍禅师。以法传行者慧能。能初至。祖问何来。答曰。岭南。祖曰。欲须何事。曰唯求作佛。祖曰。岭南人无佛性。曰人有南北。佛性岂然。祖异之谓曰。著槽厂去。乃入碓坊抱石而舂。经八月五祖俾众各述一偈。若语意冥符则衣法皆付。时会下七百众。神秀居第一座。于廊壁书偈曰。身是菩提树。心如明镜台。时时勤拂拭。莫遣有尘埃。能闻之曰美则美矣。了则未了。至夜倩童子至壁间。书偈曰。菩提本非树。明镜亦非台。本来无一物。何用拂尘埃。五祖知之。夜令人召能。告之曰。佛以正法眼藏展转传授。吾今授汝。并所传袈裟用以表信。能礼足捧衣而出。通夕南迈。时道明上座闻之追至大庾岭。能即掷衣钵于磐石。曰。此衣表信可力争耶。任君将去。明举之不动。乃曰。我来求法非为衣也。能曰。不思善不思恶。正恁么时阿那个是明上座本来面目。明当下大悟。礼拜问曰。上来密语密意外还更有意旨否。能曰。我今说者即非密也。返照自己密在汝边。明乃礼谢而回。
　　四年。诏万回禅师入宫供养。万回阌乡人(扶云反在弘农湖县)姓张。年方十岁。其兄万年戍辽东。母程氏忆之。饭僧祈福裹斋余出门际。晚持兄书归。母方知其神异以往回万里。人因呼为万回哥哥。后剃发著褐衣为沙门。
　　上元元年。召隐士孙思邈入见。拜谏议大夫。固辞。上问佛经以何为大。思邈曰。无若华严。上曰。近奘法师译般若六百卷。何不为大。思邈曰。华严法界是一切门。于一门中可演出大千经卷。般若乃华严中一门耳。于是帝始持华严。是岁思邈求还山。乃入终南隐居。笃志佛典。前后写华严经七百五十部(此经是晋译六十卷者。先生既长寿。若一年手书十部。则八十年中可足七百五十部矣)复舍华原旧居玉山宅为佛寺。年一百五十岁。卢照邻称。邈高谈正一则古之蒙庄子。深入不二则今之维摩诘(见华严感应传及唐本传)思邈居终南与宣律师善。时大旱。西域僧于昆明池结坛祈雨。七日水缩数尺。有老人夜诣师求救。自称池中龙。师曰。可往求孙先生。老人至其室。思邈曰。吾闻昆明龙宫有仙方三十首。汝能传之。吾当救汝。老人曰。此方上帝不许妄传。今事急矣。俄捧方至前。思邈曰。汝还无虑。是池水涨溢。思邈著千金方三十卷。每卷置一方。世不得而别(酉阳杂俎)。
　　案湘山野录云。国初成都有僧诵法华有功。一日山仆来请入溪岭。见跨溪一阁。仆入报。出谓僧曰。先生请师诵经至宝塔品。先生野服藜杖。两眉垂肩。焚香揖听。而入设秫饭杞菊若甘露。嚫一锾(音还。虞书其罚百锾。一曰。金六两为锾○今言一锾者且约百钱也)仆送至中途。问先生何姓名。仆曰姓孙。复于僧掌书思邈字。僧方嗟骇。仆忽不见。复回寻索三日竟迷路。归视嚫乃金钱一百。由兹一膳身轻无疾。唐史言百五十岁。野录请。诵经时在国初则又三百年矣。
　　仪凤元年。中印度沙门日照。至京师译方广大庄严经等十八部○初罽宾沙门佛陀波利。至五台礼文殊。遇老人曰。此土人多造恶。佛顶尊胜咒为除罪秘方。可还西取经流传。忽不见。波利遂还。至是取经来上。帝令杜行顗与日照共译。留经于内波利泣曰。志在流布何得自秘。帝乃以梵本还之。波利遂于西明寺与沙门顺贞重译毕。持梵本入五台不复出○行者卢慧能至广州法性寺值印宗禅师。为其落发。请智光律师于本寺。临坛授满分戒。此坛是宋求那跋摩造。尝记云。后当有肉身菩萨于此受戒。又梁真谛于坛侧植二菩提树。记云。百二十年后。有大士于此树下说无上道。及师于此树下大开东山法门。宛符先记。明年归韶州曹溪宝林寺。
　　二年。初杜行顗所译尊胜经。遇国韩皆避之。以世尊为圣尊。救治为救除(太宗讳世民高宗讳治)上曰。佛经之言岂当避讳。乃敕令改正○国清寺僧知瑰为直岁。将常住布十端与始丰县丞李意及(天台县在隋唐时为始礼)久而不还。瑰死作寺家奴。背有智瑰字。既而丞亦死。亦作寺家奴。背亦有李意及字(见冥祥记)。
　　述曰。今时势家多以恩例冒占寺院。子弟干仆并缘为奸取。寺山造蒙。是陷父母于不义之地。而钱谷竹木。四时诛求视以为常。不思他日地狱酬偿之苦。为儒为官。不幸而负此见识。以是教其子。以是责其仆。小得而大失。可不自警哉。李意及为寺家奴。特其报之轻者。今故表出之。以为好作重过者之戒。
　　三年。老君降于北邙山之清庙。敕道士隶宗正寺班在诸王之次。令贡举人兼通老子道德经。
　　述曰。自有佛以来。世称佛老。立文为次。吴阚泽称道事天天事佛。隋李士谦论三教优劣。谓佛日道月儒五星。魏收撰北魏佛老志。皆先僧而后道。其义已定。太宗谓老子李姓是国之祖。遂令居佛上。违理失礼。岂老子意耶。太宗明君亦有时而愚乎。至高宗以道士隶宗正违理失礼其愚尤甚焉厥后武宗尚道废佛皆二君教其愚也。
　　调露元年。汾州启福寺主惠澄染患。牛吼而终。寺僧长宁。夜见澄来形色憔悴云。为互用三宝物。受苦难言。诸罪差轻唯用伽蓝物为至重愿赐救济。宁即为诵经忏罪。月余复来云。承利益已得息苦。别居一处。但未知得脱之日。
　　述曰。为沙门而不明因果。私取常住之物以适己用。用者受者均被其苦。轻则为牛畜奴役。重则受镬汤炉炭。的论其报可不痛哉。至于权门要路。复不知果报之为何义。以故甘受愚僧之饵而不悟其非。占山为坟卖帖住院。若主若客皆入罪门。若此之流深足鄙耻。
　　永隆元年。沙门智运。于洛阳龙门山镌石为一万五千佛。
　　永淳元年十一月。慈恩法师窥基示寂。敕诸寺图形以祀。师禀奘法师瑜伽师地唯识宗旨。号百部论主。世宗为慈恩教(奘师传戒贤三时教一有二空三不有不空教)。
　　二年。西明寺沙门道世。宣律师之弟也。尝以教藏渊博学者难观。因撰法苑珠林一百卷。分门类事。览者便之。

　　则天武后([賏/空]初入宫为才人。太宗崩。出为感业寺尼。高宗诣寺行香。是之纳后宫拜昭仪。次年再为后。弘道元年高宗崩。皇太子即位。是为中宗。光宅元年。废中宗为庐陵王。武后自听政○[賏/空]照同。武后自制此字)

　　垂拱三年。南天竺三藏菩提流志来。
　　永昌元年。义净三藏将梵本寄室利佛逝国。述南海寄归传。求法高僧传。以是年回广州。冬复往佛逝国○扬州白塔寺沙门道昶。掌知僧物自在侵用。忽有冥官数人。白日入房。曳昶下地。欲断其颈。昶惊叫乞命。官厉声言。合房资财并送还僧当放汝活。昶叩头言。不敢违命。即声钟集众。罄舍衣物。造像设斋。冥官三日复至。见昶一钵一纳。不言而去。昶自是进修。卒成明行。
　　载初元年。敕沙门法朗九人重译大云经。并封县公赐紫袈裟银龟袋(赐紫始此)。
　　二年。敕僧尼依旧立在道士女冠之上○敕荆州神秀禅师入京行道。历三朝皆礼为国师(五祖旁出)○于阗国沙门天智。译造像功德等六部。
　　如意元年。敕断天下屠钓。
　　二年。天宫威禅师为左溪朗禅师说止观法门○北印度沙门宝思惟。译文殊一字咒经等七部。南印度沙门法希。译宝雨经等十部○绛州二童女。依尼师出家。尼诵华严一日坐亡。二女失望。旦旦诣坟号泣。
　　三年。忽生莲华五茎于土。郡以上闻。则天敕检华根出自舌上。乃召二女入内。亲为落发令居天女寺○始令佛经制卍字。为如来吉祥万德之所集。音之为万(华严音义。作大周长寿者。盖武后尝改唐称周。年号长寿。后改为如意)。
　　案翻译名义引纂要云。如来胸臆有大人相。形如[歹*ㄙ*ㄙ]字。名吉祥海云。又作礼。是吉祥胜德之相。由发右旋而生似卍字。[歹*ㄙ*ㄙ]礼是西土字。卍卍万方。是此土字。同呼为万。
　　延载元年。敕天下僧尼旧隶司宾(即鸿胪寺)今改隶祠部(以佛教有护国救人福解厄之)○波斯国人拂多诞(西海大秦国人)持二宗经伪教来朝。
　　述曰。太宗时。波斯穆护进火祆教。救建大秦寺。武后时。波斯拂多诞进二宗经。厥后大历间荆扬洪越等州各建摩尼寺。此魔教邪法。愚民易于渐染。由屡朝君臣当世名德不能简邪正以别同异故。其法行于世。而弗禁虚。是盖西土九十五外道之类欤○良渚曰。准国朝法令。诸以二宗经及非藏经所载不根经文传习惑众者。以左道论罪。二宗者。谓男女不嫁娶。互持不语。病不服药。死则裸葬等。不根经文者。谓佛佛吐恋师。佛说啼泪。大小明王出世经。开元括地变文。齐天论。五来子曲之类。其法不茹荤饮酒。昼寝夜兴以香为信。阴相交结称为善友。一旦郡邑有小隙则凭狼作乱。如方腊吕昂辈是也。其说以天下禅人但传卢行者十二部假禅。若吾徒即是真禅。有云。菩提子达磨。栽心地种透灵台。或问。终何所归。则曰。不生天不入地。不求佛不涉余途。直过之也。如此魔教。愚民皆乐为之其徒。以不杀不饮不荤辛为至严。沙门有为行弗谨。反遭其讥。出家守法不可自勉。
　　京师有女人。自称圣菩萨。太后召见之。所言皆验。时大安禅师至。太后延入宫。令女见之。大安曰。闻汝善观心。我心安在。答曰。在塔头相轮铃中。寻复问之。曰在兜率天弥勒宫中听法。第三问之。曰在非非想天。皆如其言。太后忻悦。大安乃复问之。女不知答。安斥之曰。我心置阿罗汉地。汝已不知。若至菩萨诸佛地。何由可知。女辞屈惭惧。变作牝狐。下阶而走(广异记)。
　　证圣元年。太后以晋译华严处会未备。遣使往于阗国迎实叉难陀。于东都大遍空寺与菩提流志重译(晋译六十卷。七处八会。新译八十卷。七处九会)。沙门复礼缀文。法藏笔受。弘景证义。成八十卷。御制经序。译场初启甘露天降。内沼生莲一茎百叶(华严感应传云。人间华十余叶。天华百叶。净土华千叶)。
　　万岁通天元年。遣使赐六祖能禅师水精钵摩纳衣白[疊*毛]香茶敕韶州守臣安抚山门○洛阳弘道观主杜义乞为僧。赐名玄嶷。赐夏三十腊。敕住佛授记寺。嶷撰甄正论以尊佛教。
　　述曰。佛制受戒以先后为次序。今玄嶷以新戒而居三十夏僧之上。虽曰国恩实违佛制。厥后刘总赐五十夏。梁令因加三十腊。皆本于此日之非法也。
　　福先寺沙门慧澄。乞依前朝毁老子化胡经。敕秋官侍朗刘如睿八学士议之。皆言。汉隋诸书所载不当除削。
　　述曰。唐艺文志有八学士议状一卷。虽据汉隋诸书存化胡之说。而不知王符伪造之为非。详论在中宗神龙初元。
　　诏嵩岳慧安禅师。入禁中问道(五祖旁出)○诏沙弥法藏。于太原寺开华严宗旨。感白光昱然自口而出。须臾成盖。都讲以闻。有旨命京城十大德为授满分戒。赐号贤首。诏入大遍空寺。佐实叉难陀。参译华严。
　　圣历元年五月。义净三藏自西竺还。车驾御上东门迎劳。诏以所奉金刚座佛真容舍利梵经。置佛授记寺道场。集众翻译。
　　二年十月。敕法藏法师。于佛授记寺讲新译华严经。至华藏世界品。讲堂及地皆为震动。即日引对长生殿敷宣玄义。指殿隅金师子为譬。后豁然领解。封师为贤首菩萨戒师。集其言曰金师子章。学者尊称为贤首教云○华阴邓元英有亲故暴亡。七日复苏报元英。惊见冥道官吏将追君父。宜急修功德以禳之。元英惊问。修何功德可免此事。曰急写华严经一部。元英遽买纸。向邻寺多召经生。未逾旬日经已写毕。竟免斯厄。复于母坟地产一华于冬月枯茎中。后异之。敕赐立孝门。以加旌表。
　　久视元年四月。诏敛天下僧尼日一钱。作大像于白司马坂(音反)○诏义净三藏。于东都译金光明最胜王经。天后制圣教序。
　　大足元年。成州言。有佛迹见甚大。诏改号大足。

　　佛祖统纪卷第三十九(终)

　　○敕润州于茅山置太平观。以奉真人王远知。初远知母梦灵凤翔集遂有娠。志公曰。生子当为神仙宗伯。后师事陶隐居。授三洞法。高祖龙潜。先生密告符命。秦王与房玄龄微服就谒。先生谓之曰。方作太平天子愿自保爱。
　　十一月初武德旧制释奠于太学。以周公为先圣。孔子为先师陪飨。至是房元龄等建议。请停祭周公。以孔子为先圣。颜子为先师陪飨。诏可。复封孔子后为褒圣侯。
　　十四年。上幸国子监观释奠。命祭酒孔颖达(孔子之后)讲孝经。大征名儒为学官。学生能明一经者皆得补授。增筑学舍千二百间。学生至三千二百六十员。自屯营飞骑亦给博士使授以经。于是四方学者高丽吐蕃皆遣子弟入学。升讲筵者八千人。上以师说多门命孔颖达撰定五经疏。令学者习焉。
　　述曰。汉明帝幸辟雍。诸儒执经问难。搢绅之人阛桥门而观。听者以亿万计。唐太宗幸国子监。命祭酒讲经。增学舍召名儒为学官。四方来学升讲筵者八千人。大哉汉唐文治之盛。唯二君有焉。
　　二十一年。上得秘谶云。唐三世之后。女主武王代有天下。遂密召太史令李淳风访其事。淳风曰。臣以术推之。其兆已成。今在陛下宫中逾三十年当有天下。上曰疑似者杀之。对曰。天命不可易。且真王者不死。徒使疑似之戮。淫及无辜。上遂止○诏左丘明．孟轲．谷梁．赤公羊．高伏胜．毛苌．高堂生．孔安国．戴圣．刘向．何休．郑众．马融．卢植．郑玄．服虔．杜子春．范寗．杜预．王肃．王弼。二十一人。皆从祀先圣庙廷。


　　佛祖统纪卷第四十

　　　　宋咸淳四明东湖沙门志磐撰

　　法运通塞志第十七之七


　　中宗(显高宗第七子)

　　神龙元年。诏韶州慧能禅师入京不就○诏天下试经度人。山阴灵隐僧童大义。年十二诵法华经。试中第一。义学止观于左溪。临终坐亡。天乐来迎○敕遣使迎韶州慧能禅师入京行道。师表辞以疾因就赐袈裟瓶钵。以谕主上向慕之意○诏义净三藏。于内道场译孔雀咒王经。御制圣教序以冠经首。上昔居房部。祈念药师如来。遂蒙降祉。因命师译药师七佛经。上自笔受。师译经凡五十六部○中书门下平章事房融贬高州。至南海遇印度沙门般剌密谛。遂止制止寺。译大佛顶首楞严经。融为笔受○九月祀明堂大赦。诏曰。如闻道观皆画化胡成佛之相。诸寺亦画老君之形。两教尊容互有毁辱。深为不然。自今并须毁除。其化胡经屡朝禁断。今后有留此伪经。及诸记录有言化胡者。并与削除。违者准敕科罪。弘道观者。桓彦道表留化胡经。敕曰。朕志在还淳情存去伪。顷以万几之暇寻三教。道德二篇之说。空有二谛之谈。莫不敷畅玄门阐扬妙理。何假化胡之伪。方盛老子之宗。义有乖违。事须除削。
　　述曰。永嘉谢守灏。述老君实录。引诸书言。老子数数下生。商高宗时生于亳州。乘鹿升天(一也)商纣时降于岐山。至周武王为柱史。昭王二十二年。度关授尹令道德经。西游不反(二也)昭王二十五年。复降于蜀李本官家。二十七年。与尹子会于成都青羊肆。往西域化胡。于于阗国升天(三也。已上并实录引。守灏孝宗时人。林灵素旧徒也)史记定王三年生于楚苦县。为柱下史。孔子朝周问礼。敬王元年入关。为尹令说道德五千言与尹子。西之流沙(四也)此前后降生事迹不可言无。昭定两时皆说为尹令说道德经。若取孔子同时则且以后文为正议曰。驳化胡之伪有九说焉。史记老子传。著书五千言而去。莫知所终。本传注引列仙传云。尹喜老子俱之流沙。莫知所终。今刊行列仙传。乃于流沙下增化胡二字。一缪也。尹子作老子西升经云。闻竺干有古皇先生。吾之师也。今实录不欲师佛。乃改为吾之身也。二缪也。化胡经说。老子至罽宾化胡剃发。当昭王二十七年。是时佛生方二岁。世间未闻有佛。不应罽宾有剃发事。三缪也。伪经又言。老君敕尹子化丈六金身。名曰佛陀。为胡王授五戒。本云化胡。今乃化尹子成佛。四缪也。伪经言。浮图寂灭永为阴灵。神仙飞升长生不灭。本云化胡成佛。不应赞仙毁佛。五缪也。伪经言。老君命梵天烦陀王。以二庄时下生为佛。释迦本降自兜率天。当昭王甲寅岁。既无烦陀之称。又非梵天而降。六缪也。伪经言。尹子化舍利弗宾头卢善女天九十五种等。此诸人自是释迦弟子。不应云尹子所化。造伪经者。亦不知舍利弗为何义。七缪也。实录妄谓。弟子守佛蒙者为丧门。罗什改作桑门沙门。老君遣北斗降魔。故称秽迹金刚。又谓。仙道为教外别传。此皆假窃佛经妄立议论。八缪也。实录不识佛寿长远。见光明经寿命短促方八十年。不知何义。便取此言讥佛灭之速。九缪也。老子下为法师上为天主。一切诸天无不事佛。今道家虽欲尊道重天。而立论失理。反成谤佛之咎。可不畏哉。昔王符伪造此经。死堕地狱。阎王诃云。世间伪经毁尽汝罪方脱。今人撰实录者。方盛引伪文。甘与王符同一受罪。可不悲哉(伪经诸说。略见所引。更不别录)北朝魏孝明。唐高宗中宗。屡朝毁除显是伪说。独武后朝八学士议不能区别。尚须细评。故世欲存老子化胡者。当作二说。一审其时。二据其文。何谓审其时。须知佛生于昭王时。老子生于定王时。至景王时孔子朝周问礼于老子。此时在佛后三伯年。可言有佛可言化胡。何谓据其文。列仙传云。老子尹子俱之流沙(古本无化胡字)汉襄楷传云。老子入夷狄为浮图之化。晋高士传。魏典略。西戎传。皆言。老子化戎俗为浮图。隋史。西域传。魏宋云西行记。唐太子实录。皆言于阗有毗摩寺是老子化胡处。唐则天时。沙门慧澄乞毁化胡经。敕刘如睿八学士各为议状。皆言汉隋诸书所载。化胡是实。不当除削。今详诸书。言老子入西域止在于阗葱岭之东。正是胡乡无可疑者。若欲实其事。则当为之语。曰老子本迦叶尊者。释迦遣化东土。先说世间道德五千言。以熟机缘(义见大藏蒙墓因缘经并辅行)后反西域。以佛道劝化胡俗令成佛道。如此言之方为合理。昔王符据诸书造经。若独引于阗胡地之国。犹可取信。至广说罽宾维卫。不识此是梵种。胡梵相去二万里。岂当混滥如此。伪说败绩不少。前列九缪。有能立难者。吾当截舌以谢。
　　二年。敕万回禅师赐号法云公圆通大士○北宗神秀国师示寂于东都天宫寺。谥大通禅师。师得法于五祖。自武后朝召居内道场。至帝礼以国师。宰相张说问法。执弟子礼○二月敕造圣善寺。沙门慧范。补正议大夫。封上庸郡公。法藏慧珍九人。并朝大夫。封县公。官给奉禄。一同正员(奉音凤俸俗)敕菩提流志。于佛光殿译经。上御法筵亲临笔受。百僚侍坐。妃后同瞻○五月赐嵩岳慧安国师紫摩纳衣。度弟子十四人。后三年亡。寿百二十八岁○诏七朝忌辰于内殿设斋行香○圣善寺成。敕上庸公慧范。如银青光禄大夫充寺主。沙门万岁加朝散大夫封县公。充都维那。沙门广清。检校殿中监充功德使。
　　三年。敕高安令崔思亮往泗州迎僧伽大师。师西域何国人。高宗时来洛阳。行化至泗州。城民贺跋舍宅为寺。师令掘地得碑云。齐李龙舍宅建香积寺。又获金佛。师曰。普照王佛也。因名普照王。上以天后讳改普光王。师既至。尊为国师。出居荐福寺。帝及百僚皆称弟子。度弟子慧俨慧岸木叉。御书寺额○敕文纲律师入大内安居行道○敕菩提流志于西崇福寺译宝积经。修文馆学士武平一充翻经使。卢藏用等润文○诏律师道岸入宫为妃主授归戒。帝至诸师皆避席。岸独长揖。帝高其操。命图形于林光宫。为之御赞。
　　四年三月三日。僧伽大师坐亡。敕于荐福寺漆身起塔。忽臭气满城。诏令送归泗州。俄芬芳帝里。上问万回。僧伽何人。曰观音化身也。○五月大旱。敕菩提流志于崇福寺结坛祈雨。三日大澍(音注时雨)○诏于化度寺设无遮大会○菩提流志进新译经。帝于林光殿赐斋。观沙门议论。敕画工张训。图翻经大德及众学士于殿壁。亲制赞辞。

　　睿宗(旦高宗第八子)

　　景云元年。高祖旧第兴圣宫有柿树。枯瘁岁久。至是重荣。乃大赦天下。赐百官封爵。普度僧道三万人。帝初受内禅。请法藏法师从受菩萨戒。
　　二年。敕菩提流志同法藏尘外等。于北苑甘露亭译大宝积经。宰相张说。右丞卢藏用。博士贺知章。中书侍郎陆象先。尚书郭元振。侍中魏知古。润文监护○敕贵妃公主家。始建功德院○法云公万回坐亡。赠司徒虢国公。敕葬西京香积寺。回当则天朝延入禁中赐锦衣。令宫人给侍。庄惠太子生。则天抱示之。回曰。此西域树精养之宜兄弟。安乐公主怙韦后将谋逆。回遇之途。望尘唾之曰。腥气不可近。后安乐果被诛。玄宗在藩谒之。回抚其背曰。五十年太平天子。睿宗为相王每出。回告市人曰。天子来矣。
　　先天元年。西天沙门婆罗请然灯供佛。帝御延熹门临观。灯轮高二十丈。点金银灯五百盏。望之若华树○菩提流志等进新译宝积经百二十卷。御制圣教序以冠经首○十一月。贤首法师法藏亡。赠鸿胪卿葬神和原。
　　二年。敕采访使王志愔。应诸郡无敕寺院并令毁拆。初沙门慧云望隋河北有异气。乃入汴州。至司马园池见水中有上天宫阙。欲谋建寺。乃化缘铸丈六弥勒像。贸郑景宅为院。掘地获碑云。北齐天保六年。立建国寺。因名曰建国。志愔至云礼像泣告。像忽放光。志愔以事闻。帝亦预有瑞梦与所奏冥符。以自相王龙飞。因赐名大相国寺○八月能禅师于新州国恩寺坐亡。反葬于韶州曹溪。而建塔焉。世称六祖。

　　玄宗(隆基睿宗三子)

　　开元元年。敕以寝殿材建安国寺弥勒佛殿。
　　二年正月。自中宗以来贵戚奏度人为僧。富户强丁多削发以避徭役。紫微令姚崇上书请禁度僧。言佛不在外悟之由心。行事利益使苍生安稳。是谓佛理。上从之。命有司沙汰僧尼伪滥者。万二千人。并令还俗。敕百官毋得创寺。民间毋得铸佛写经。须者就寺赎取○二月敕僧道致敬父母。四月罢致敬。
　　述曰。自晋成帝至隋炀。凡四诏沙门致敬王者。远法师谓。袈裟非朝宗之服。瞻法师谓。僧无敬俗之典。遂寝其事。自唐太宗明皇。凡二诏僧道致敬父母。既时停罢。然不闻当时以何为议。岂不曰若。稽之佛典。出家之士尊居三宝为世福田尚使父母反拜。岂当违佛制而狥一时之立法。停罢之议不出此义。自明皇至我朝。无复为此非议者矣。
　　三年。诏一行禅师入见。帝咨以安国抚民之道。及出世法要。称为天师(天子之师)帝问。国祚何如。对曰。銮舆有万里行社稷终吉。以金合进曰至万里即开视乃当归少许耳。禄山之乱帝幸成都。至万里桥悟当归之谶。洗然忘忧。终吉者至昭宗而绝。以曾封吉王也。
　　四年。西天无畏三藏来。先是睿宗闻师名。遣将军史献出玉门迎候。至是帝梦异僧来谒。命图其容于壁。及师入见与壁像不异。帝说饰内道场居之。尊为教主。师译出毗卢遮那等经。密教一宗于兹为盛○日本国遣沙门元昉入中国求法。
　　七年西天三藏金刚智。循南海至广州。来京师召见。敕居慈恩寺。智传龙树瑜伽密教。所至必结坛灌顶度人。祷雨禳灾尤彰感验○长安罔极寺沙门慧日游西天还。进佛真容梵夹。召见内殿说法开悟帝心。赐号慈愍三藏。法师所经七十国。往返二十年○三月长者李通玄。以华严大经诸家疏义繁衍。乃持新译经往太原高山奴宅造论。经三年。日食十枣柏叶饼一枚。世号枣柏大士。将赍经往韩庄。忽见一虎当道。长者以经置其背。引登方山土龛处其中室无灯烛口出白光炳照制作。有两女子日供食一盘及纸墨。坐亡之日。白光自顶上彻太微。所造论四十卷(藏中有长者事迹一卷)。
　　八年。北天竺不空三藏。循南海至京师。于慈恩寺传瑜伽大法于金刚智○五月京师人多疫病。医王韦老师施药以救。无不瘥。师每存心发愿。人睹之者病为。上闻之召愈见礼。为药王菩萨。老师者。疏勒国人。西域常衣毳袍腰悬数百胡卢。顶纱巾持黎杖。一黑犬同行。自云已五百年。尧舜殷汤周秦汉唐。凡七度化身来救贫病。其犬一日化为黑龙。背负老师冲天而去。
　　九年。诏一行禅师造大衍历。刑和璞谓尹愔曰。汉洛下闳云。后八百年当差一日(音叉错也)必有圣人出而正之。今一行造历正其差谬。洛下之言信矣。后六年亡。谥大慧禅师○于阗沙门智严来译经四部○姚崇薨。遗令云。佛以清净慈悲为本。而愚者写经造像冀以求福。汝曹勿效无知子追荐冥福。
　　述曰。佛道何在。必于伽蓝经像沙门奉法之徒。以寓见之。而后可以行清净慈悲之化。崇不知此道。而且独任虚理以饰陋见。故其当轴也。则禁度僧创寺铸佛写经。其属纩也。则遗令戒儿曹勿举佛事。使得君如魏太武以逞其坚僻之志。则亦当时一崔浩。不令之终也。
　　十四年。日本国沙门荣睿普照至扬州。奉国主命以僧伽梨十领施中国高行律师。鉴真受其衣。感外国有佛种。遂与睿等附[舟*自]而东。既至。王迎劳之。馆于毗卢遮那殿。请其授归戒。夫人群臣以次禀授。日本律教始行于此。
　　十五年。敕天下村坊佛堂小者。并拆除之。功德移入近寺堂大者。皆令封闭。公私望风。凡大屋大像亦被残毁。敕下豫州。新息令李虚方醉而州符至。大怒约胥正敢毁拆者斩。虚行事多违戾。非有意全佛屋也。后病死。既敛闻棺中指戛声。母促开之乃生。时暑月身颇疮烂月余方愈。自言。初为两吏拘至王庭。见前新息吏。亡经年矣。谓虚曰。长官杀害为心。今当受报。虚闻大惧请救。吏曰。去岁拆佛堂。长官界内独全。此功德弥天。不合此间追摄。王若问但以此对。顷之见王。有人持一通案。吏读曰。李虚专学割羊脚。合杖一百仍割身肉。虚曰。去岁敕毁佛堂。虚界内独存之。愿此功德以折前罪。王惊曰。审有此不。吏白有福簿在天堂。王令检之。吏读曰。去年毁拆佛堂。新息一县独存。合折一生无数罪恶延年三十。言毕罪簿火出焚之略尽。乃敕两吏送还。后三十无疾而终(太平广记)○菩提流志亡。年百五十六岁。谥一切遍知三藏。赠鸿胪卿○房管为卢氏宰。道士邢和璞与之出游。过夏口入废寺坐古松下。使人掘地得瓮中所藏娄师德与永禅师书画。谓管曰。颇忆此耶。管恍然悟前身为永师也○遂州任善病亡。同数俗人一僧俱至阎王所。僧曰。常诵金刚经。王即合掌。忽有五色云迎僧升天。冥官谓善曰。汝亦曾诵二十一遍。即令放还。又涟水赵璧入京举选。路逢亡妻。言今在冥司受罪不可言。我衣装在阿家处。可取卖造金刚经一部。璧如其言。始及半卷因过墓所。见老人称是地主。曰汝妻昨日已得生天(金刚感验录)。
　　十七年。敕天下僧尼三岁一造籍(供帐始此)。
　　述曰。出家学道要在从师受戒。为之制初未尝挂名于官籍。自汉明至唐初莫不皆然。至则天延载始令二众隶祠部。而明皇正观始令三岁造籍。肃宗至德复令鬻牒。谓之香水钱。逮我本朝南渡则又创免丁之赋。谓之清间钱。嘻律言非我所制。余方为清净者不得不行。岂如来以佛眼观末世为吾徒者。当勉顺国法乎。嘻。
　　十八年。左溪朗禅师为荆溪湛然禅师说止观法门○诏天下寺观。建天长节祝寿道场○西京崇福寺沙门智升。进所撰开元释教录二十卷。以五千四十八卷为定数。敕附入大藏○武功县丞苏圭。常诵金刚经。合家五十口皆蔬食。妻崔氏以瘦悴窃食肉。变为骨鲠。气绝敛十日。复苏言。见阎王责曰。汝夫是肉身菩萨。何为盗食肉。赖有诵经之功。延寿二十年。可归以语诸人。时帝闻之。亦发心持经。从化者甚众○沙门海通于嘉州大江之滨凿石为弥勒佛像。高三百六十尺。覆以九层之阁。扁其寺曰陵云。
　　二十年。金刚智三藏亡。谥灌顶国师。弟子不空三藏奉遗教。复回天竺至师子国。遇龙树受十八会灌顶之法及经论五百余部○初是西晋时有僧义兴。于鄮县东南三十里山谷间立佛祠于岩上。至是高僧法睿案故迹造精舍于山之东麓。秘书万齐融建多宝塔于西南隅。师居其处日诵法华。感太白化天童送供。夜绕塔行道。人见师身与塔齐。因号太白禅师。名其山曰天童(世传启禅师开山者误)○敕末尼本是邪见。妄托佛教。既是西湖师法。其徒自行。不须科罚。
　　述曰。佛言。九十六种外道。佛道为正。是知余皆邪法无足议者。末尼既是邪见。朝廷便须禁止。今乃纵其自行不加科罚。曾不思此立有染其习者。邪以传邪适足为佛法之混滥。嘻不知当时君臣。何其不能区别耶。
　　二十一年。南山道宣律师出删定四分戒本。出家之士得以诵习。
　　二十三年。无畏三藏示寂。塔于龙门之西山。
　　二十四年。敕颁御注金刚般若经于天下○中书奏令天下僧尼隶鸿胪寺○吴道玄字道子。妙穷丹青。大略宗张僧繇。上召入供奉。于景公寺画地狱变。都人咸观皆惧罪修善。两市屠沽不售(今世有石本道子观音)。
　　二十五年。敕僧尼仍隶祠部。道士隶宗正寺。以李宗属皇籍也。
　　二十六年。敕天下诸郡立龙兴开元二寺○沙门法秀梦异僧劝置袈裟五百领施回向寺及觉异之。遂丐人造及其数。忽一日遇僧曰。吾导汝入回向寺。随之入终南山。见崖半朱门高耸。榜曰回向。趋入见上方老宿。诸僧相劳问。秀出袈裟遍寺施之。老宿引入空房谓曰。此唐天子旧室。命侍者取玉萧至。曰向居此好声乐。谪为人间主。久当复归。嘱秀曰。汝持玉萧袈裟归献唐天子。秀还诣阙表上之。帝取箫调弄宛如宿御(高僧传)。
　　二十七年。敕天下僧道。遇国忌就龙兴寺行道散斋。千秋节祝寿就开元寺。
　　二十八年。吉州清源行思禅师坐亡。师得法于六祖。僖宗朝追谥弘济禅师归真之塔二十九年。河南采访使齐浣言。至道可尊。当从宗仰。未免鞭挞。有辱形仪。其僧道有过者。欲望一准僧道格律处分(音分处置得所)所由州县不得擅行决罪。奏可○不空三藏自师子国复来广州。采访使刘巨济。请建灌顶坛法。感文殊现身度人至千万数。
　　天宝元年。西域康居(音渠)大石五国。入寇安西(唐朝置安东安西安南安北四府)帝召不空三藏入内。持诵仁王护国密语。上亲秉香罏。方二七遍。上见神人可五百余立于殿廷。师曰。此北天毗沙门王第二子独健。副陛下祷往救安西。请设食发遣。四月安西奏云。二月十一日。城东北黑云中见金甲人身丈余。空中鼓角声振天地。寇人帐幙间有金鼠啮断弓弦。五国即时奔溃。须臾见城楼上天王见形。上令验之。即诵咒日也(今城楼军营立天王者因此)。
　　二年。敕罗浮山佛经所载。是华首菩萨住处。可特立延祥寺华首台明月戒坛○初沙门楚金。于京师千福寺诵法华经。至宝塔品。身心泊然宝塔忽现。乃禅坐六年誓建斯塔。下基之日众闻天乐异香。帝于禁梦虚空有楚金二字。以问群臣。咸以师对。乃亲书多宝塔额。赐缣缗以助役。
　　三载。千福寺建多宝塔成。感五色云笼塔上。万众瞻礼。楚金复集大德于塔下行法华三昧。感获舍利三千七十粒○敕诸郡开元寺铸皇帝等身金铜佛像○召司空山本净禅师。至阙。问禅宗要旨。敕住白莲寺○南岳怀让禅师示寂。谥大慧禅师最胜轮之塔。师得法于六祖。
　　四载。敕波斯经教出自大秦。其两京波斯寺宜改大秦○召中岳道士吴筠入见。问以道要。对曰。深于道者无如老子五千文。复问神仙治炼之法对曰。此野人事。积岁月以求之。非人主所宜留意。时内侍高力士素事佛。毁于上前。遂辞还茅山。筠以见斥。造论以毁释氏。浙西观察使陈少游。请法师神邕决之。邕约面论邪正。旗鼓才临筠竟败北。邕遂著翻邪论以攻余党。少游闻于朝。命邕为僧统(邕嗣左溪)。
　　五载。师子国遣使来朝献贝叶大般若经璎珞白[疊*毛]。五敕不空三藏居鸿胪寺。入内为帝行灌顶法。时久不雨。师立坛作法。大雨遍洽。复禁止大风。风即随止。六载。敕天下僧尼属两街功德使。始令祠部给牒用绫素。敕天下寺院。择真行童子。每郡度三人。
　　十四载。上以北方禀气刚毅列刹多习骑射。诏沙门辩才。为临坛教授用加训导。

　　肃宗(亨玄宗第三子)

　　至德元载。正月范阳节度使安禄山反。五月玄宗太子百官。发长安将幸蜀至马嵬百姓数千人请太子留东破贼室。金城沙门道平。力劝议兵灵武。以图收复。遂以平为金吾大将军。至临皋屡与贼战大破之。事定行封平固辞。乃敕住崇福兴庆二寺。赐紫衣金帛。七月太子即位于灵武。尊玄宗为太上皇○帝在灵武。以军须不足。宰相裴冕请鬻僧道度牒。谓之香水钱(卖牒始)○时寇难方盛。或劝帝宜凭佛祐。诏沙门百人。入行宫朝夕讽呗。帝一夕梦沙门身金色诵宝胜如来。以问左右。或对曰。贺兰白草谷有新罗僧无漏常诵此名。召见行在。既而不空至。遂并留之托以祈福○杜鸿渐奏。辩才住龙兴寺。诏加朔方管内教授○上皇驻跸成都。内侍高力士奏。城南市有僧英干。于广衢施粥以救贫馁。愿国运再清克复疆土。欲于府东立寺为国崇福。上皇说御书大圣慈寺额。赐田一千亩。敕新罗全禅师为立规制。凡九十六院。八千五百区。全禅师后往池州九华山坐逝。全身不坏骨如金锁。寿九十九○十二月。上皇自成都还京师○诏沙门元皎。于凤翔开元寺建药师道场。忽会中生李树四十九茎。皎等表贺。敕答曰。瑞李滋繁国兴之兆。生处伽蓝之内。亦知觉树之荣感此殊祥。与师同庆○诏迎凤翔法门寺佛骨入禁中立道场。命沙门朝夕赞礼。敕五岳各建寺。妙选高行为之主。白衣诵经百纸。赐明经出身为僧。时僧标中首选。或纳钱百缗者。许请牒剃度○罗浮山沙门慧常。因采茶入山洞。见金字榜罗汉圣寺。居中三日而出。乃在茅山人间五年矣。
　　乾元元年(复称年)敕不空三藏入内。为帝灌顶授戒法。感大乐说菩萨放光证戒。
　　二年三月。诏天下州军。临江带郭上下五里置放生池。凡八十一所。升州刺使颜真卿撰碑云。动者植者水居陆居。举天下以为池。罄域中而蒙福。乘陀罗尼加持之力。竭烦恼海生死之津○诏南阳慧忠禅师入见。敕居千福寺。号称国师。上问。师在曹溪得何法。师曰。陛下见空中一片云么。上曰见。师云。钉钉著悬挂著(五祖戒师代云。好事不如无)上问。如何是十身调御。师起立云。还会么。上云。不会。师顾左右云。与老僧过净瓶来。上元元年。敕中使往韶州曹溪迎六祖衣钵。入内供养○吴兴沙门抱玉入京受戒。帝梦吴僧诵法华经口出五色光。翌旦师入关。关吏问何来。答曰。善诵法华远来受戒。关令以闻。帝召见果梦中所见者。赐坐诵经。至随喜品。口角放光五色。帝大说。令别筑香坛特为受戒。赐名大光。封天下上座○敕僧尼朝会。毋得称臣。
　　洪觉范曰。嵩明教每叹沙门高尚。见天子无臣礼。自唐令瑫首坏其端(此事未见所出)历世因之。于是不疑彼山林逸士天子犹不得臣之。况沙门之道尊居三宝为世归依者乎。故正宗记之表。首尾言臣某。以存故事。其间自叙则止称名。当时公卿莫不重其高识。
　　述曰。易曰。不事王侯高尚其事。记曰。儒有上不臣天子。下不事诸侯。后汉王儒仲被征见光武。称名不臣。有司问其故。对曰。天子有所不臣。夫儒生隐士。尚知以道自高。况世外学佛名居福田。岂当臣事世主自取污辱。若肃宗者。可谓知尊释氏。深识大体者矣。
　　召沙门子邻入禁中讲经。赐紫服充供奉。初师游学归宁。以母亡三载。诣泰山祠诵莲经。誓见天齐王。王见形曰。师生时母多食鸡卵。取白传头疮。坐是之由在狱受苦。邻悲号求免。王曰。往鄮山礼阿育王塔。或可原也。邻即到山寺哀诉。礼至四万拜。闻空中声。仰视见亡母。乘云气谢之曰。承汝之力已得生忉利天。今寺后峰翠微庵。即师栖止处○尚书左丞王维与弟缙。皆笃志奉佛。素衣蔬食。别墅在辋川。尝吟游其间。母丧。表请以辋川第为佛寺。
　　宝应元年。河南尼真如。属禄山之乱避地楚州。月夜二皂衣引东行升天。至大城见天帝(当是帝释天主)诸天王(当是三十二天王。及四门天王)相谓曰。下方丧乱杀戮过多。请以第二藏宝镇其国。乃具以宝名及镇法授真如。令前二吏导其归。如以状白之州。其宝十三枚。皆白玉宝珠。置日中白光属天。夜则如月。其名曰玄黄天符谷璧如意珠玉印碧色宝等。刺史崔侁表上之。帝谓太子曰。上天眷祐有德者。乃克当之。汝以楚王入为太子。今楚州献宝。天将以祚汝也。乃悉以宝授之。改元宝应。赐真如宝和太师。敕长安立宝应金轮寺。
　　述曰。自肃宗至昭宗。凡十三帝而唐亡。是知十三宝之赐。所以昭其祚也。史虽载之不知其为天肇之谶也。

　　佛祖统纪卷第四十(终)

　　初叶法善。幼岁溺水死。后三年还家。去青童引见老君。故久尝在石室遇神人曰。子本紫微左仙卿。谪居人世。宜立功以济人。我奉老君命。授汝以一三五之法。高宗召拜上卿。不就。乞为道士。后入西山修道。景龙中神人又降。传老君之命曰。汝当辅睿宗及开元帝。未可隐迹山林(时二帝本兴而庙号年号皆预以告)。其年八月果召赴关。及后立相王为睿宗。而玄宗又继统。凡吉凶动静必预以奏。会吐蕃遣使贡宝函曰。请陛下自开无令他人知机密。法善曰。此是凶器。宜令蕃使自开之。函中驽发中蕃使立死。帝重之授银青光禄大夫越国公。后尸解而去。
　　六年。李筌至嵩山虎岩。得黄帝阴符经。读数千遍不晓其义。尝过骊山下逢老母。于路旁见遗火烧树。因自言曰。火生于木祸发必克。筌惊问之。母曰。吾受此经三元六周甲子矣。筌具告所得。母曰。少年脑血未减。心影不遍。真吾弟子。乃坐石上为说其义曰。阴符三百字。百言演道。百言演法。百言演术。上有神仙抱一之道。中有富国安民之法。下有强兵战胜之术。皆内出心机。外合人事。观其精微。黄庭八景不足以为玄。察其至要。经传子史不足以为文。任其巧智。孙吴韩白不足以为奇。非有道之士不可使闻之。故至人用之得其道。君子用之得其术。小人用之得其殃。如传同好。必清斋而授之。本命日诵七遍。益心机加年寿。袖出一瓠令取水。瓠忽重沈于水。及还失母所在。但留麦饭。筌食之。自此绝粒。至开元间为江陵副使。后入名山访道。不知所终。
　　○上遣中书侍郎徐峤赍玺书召方士张果。入见时。刑和璞善算术。知人寿夭。算果莫能测。师夜光者善视鬼。上与果密坐。夜光不能见。上闻饮堇汁无苦者真奇士(音谨附子毒也)。与之三卮。醺然如醉。顾左右曰。非嘉酒也。取铁如意击堕其齿。皆燋黑。出神药传其龂。寝顷之齿粲然如故。后恳辞还山。下制曰。张果先生。志造高尚。迹混光尘。问以道枢。深会宗极。宜升银青光禄大夫。号通玄先生。后入恒山。不知所终(果在梁陈时相智者兄陈针者)。
　　○司马承祯告化。敕谥贞一先生。睿宗时居天台。召入间道。对曰。为道曰损。上曰。治身可矣。治国若何。曰国犹身也。顺物无私而天下理。上叹曰。广成之言也。玄宗朝遣使迎至京受法箓。辞归王屋山。有弟子焦静遇仙女告之曰。子可谒东华青童君受三皇法。请名氏则贞一也。归而谒之。先生欣然以授。
　　八月。诏谥孔子为文宣王。南面坐释奠用宫县(礼记。凡始立学必释奠于先圣先师。注释奠者设荐馔酌奠也。先圣先师周公孔子。周礼王宫县诸侯轩县注宫县钟磬县于笋虞者王宫县四面诸侯去一面○钟者宫音以象君也。钟在虞曰县音玄)。封颜子为兖国公。弟子皆追封公侯伯。
　　四月。帝梦老君玄元皇帝告曰。吾有像在京城西南。乃遣使至[執/皿]屋县楼观。见紫云垂覆白光属天。得玉像高三尺。迎置兴庆宫。命有司写玄元真容。分置诸郡开元观○。
　　正月。诏诸州置玄元皇帝庙。令当州学生数内习道德经庄子列子文子。每年依明经举送朝廷。置助教一人。九月御兴庆门楼。亲试明道德经庄子列子。时姚子彦等对策入第○。
　　正月。老君降于丹凤门外驻立云端。谓参军田同秀曰。我入流沙之日。藏金匮灵符于桃林尹令旧宅。可奏取以镇国。同秀以闻。敕往求之。见紫云白兔于尹台之下。掘之得金匮玉版朱书细篆。迎置灵昌殿。是夜楼阁虚空悉有神镫。百官上表以符瑞潜应。乃下制改元天宝○二月敕封庄子南华真人．文子通玄真人．列子[泳-永+申]虚真人．庚桑子洞灵真人。四子书为真经。置博士助教各一员学生百人○。


　　佛祖统纪卷第四十一

　　　　宋咸淳四明东湖沙门志磐撰

　　法运通塞志第十七之八


　　代宗(豫肃宗长子)

　　永泰元年九月。铸金铜佛像成。于光顺门率百僚致拜○十月吐蕃寇逼京师。命内出仁王经二辇送西明诸寺。诏不空三藏置百高座讲经。帝临御行香礼敬。已而寇平。诏曰。仁王宝经义崇护国。前代所译理未融通。乃敕不空三藏沙门飞锡良贲等。于大明宫南桃园重译。帝亲对读。谓新旧二经理虽符顺。所译新本文义甚周。乃御制序文。加不空特进鸿胪卿○诏出家沙门尊居三宝。其令天下官司毋得捶辱僧尼○敕大兴善寺建方等戒坛。立临坛大德十人○帝梦六祖请衣钵还山。乃令刘崇景顶戴送还。敕韶州刺史杨瑊以礼奉安○敕沙门百人于禁中行念诵法。谓之内道场。出入乘马。度支廪给○章敬沙门崇慧与道士角法告胜。敕赐紫衣○敕于金刚智诸灌顶道场。撰沙门二七员。为国长诵佛顶咒○镇国纯陀三藏亡。年六百岁。
　　大历元年。敕沙门良贲。于桃园撰仁王经疏进上。姑苏支硎山沙门道遵(左溪弟子)置法华经院。举高行十四人常持法华以烛继昼。用扬大雄之慈声。郡刺史韦元甫。尚书刘晏。奏赐法华道场。于是自江以东置经院者十七所。皆取法于师也○卫州别驾周伯达。常持金刚经。忽见光中有梵僧自称须菩提。曰汝诵经数年。何为不断肉食。伯达竦惧。即蔬素转加勤诵。祥感屡见。
　　二年。诏辅相大臣始建功德院○杜鸿渐初抚巴蜀。遣使诣白崖。请无住禅师入城问道。师曰。触目皆如。鸿渐由是栖心禅悦。晚年入相。以疾辞退。临终沐浴。命朝服加僧伽梨。剃须发别众而逝。依沙门法火焚其躯○法照法师于南岳云峰寺食钵中睹五色云。见山涧石门有寺榜曰大圣竹林寺。遂与同志往谒五台。见金门楼观。一如钵中所见。入寺至讲堂。见文殊普贤分座说法菩萨万数。师前作礼。问曰。末代修行以何为要。文殊曰。诸修行门无如念佛。师辞退作礼。举头俱失。乃于见处建寺号竹林云。
　　三年。诏慧忠国师入内。引太白山人见之。师曰。汝蕴何能。山人曰。识山识地识字善算。师曰。山人所居是雄山雌山。茫然不知对。师曰。殿上此是何地。答曰。容弟子算。师于地上一画。问何字。答曰。是一字。师曰。土上一画岂不是王字。师曰。三七是多少。答曰。二十一。师曰。三七岂不是十字。师谓帝曰。问山不识山。问地不识地。问字不识字。问算不识算。陛下何以得此愚人。帝顾山人曰。师国宝也。帝在便殿指宦者鱼朝恩。谓师曰。朝恩亦解佛法。朝恩进问师曰。何谓无明从何而起。师曰。衰相现前奴也解问佛法。朝恩大怒师曰。即此是无明。无明从此起。后朝廷裁决或不预。辍怒曰。天下事有不由我。帝闻不乐。责其异图缢杀之○诏径山法钦禅师入见。上待以师礼。尝在内廷见帝至起立。帝曰。师何以起。师曰。檀越何得向四威仪中见贫道。帝大悦。所赐一不受。布衣瓦钵与弟子日唯乞食。相国杨绾叹曰。真方外士也。平章崔涣问曰。弟子可出家否。师曰。出家是大丈夫事。岂将相之所能为。晋公裴度三十余人。皆问道行门人礼。后乞归山。赐号国一禅师。敕杭州守臣于山中重建寺宇。长吏月至候问。师初依素禅师。素戒之曰。汝乘流而行逢径而止。师遂南抵临安。见东北一山。逢樵子问其地。曰径山也。乃驻锡焉(四祖下七世)○七月诏建盂兰盆会。设高祖下七庙神座。自太庙迎入内道场。具幡华鼓吹迎行衢道。百僚迎拜。岁以为常。翌日产灵芝于太庙二室○诏南岳沙门法照为国师。师言。其师南岳承远有异德。上南向而礼焉。度其道不可致。乃名其居曰般舟道场。用尊其位(柳文)○荆溪禅师于天台佛陇。为道邃法师说止观法门○敕回纥奉末尼者建大云光明寺。
　　四年。帝于大明宫建道场。感佛光现。诸王公主近侍诸臣。并睹光相。自子夜至鸡鸣。宰相裴冕上表称贺。五年。彗星见于东方。诏不空三藏行法。既而星殒。时春夏不雨。诏建坛祈祷。越二日大雨沾足○初沙门自觉居平山。为鬼神讲经。当阳节度使张昭。躬入山致请曰。昭无政术致三年亢阳。引咎无补。闻龙神依师听法忘其行雨愿起大悲。师焚香遥望潭洞而祝。顷刻云起甘泽遽下。岁乃有秋。
　　六年。滁州刺史李幼卿奏。沙门法琛于琅耶山建佛刹绘图以进。帝于前一夕梦游山寺。及览图皆梦中所至者。因赐名宝应寺○回纥请于荆扬洪越等州置大云光明寺。其徒白衣白冠。
　　八年。敕天下童行策试经律论三科。给牒放度。
　　九年。帝梦建康牛首山辟支佛来见。敕太子詹事古侁。于山中建七级浮图○六月不空三藏告病。诏加开府仪同三司封肃国公。食邑三千户。及示寂。帝辍朝三日。赐祭赠司空。谥大辩正广智三藏。
　　十年。敕大兴善寺建不空三藏塔。
　　十一年。敕问崇圣寺三纲老宿(寺主知事维那为三)如闻文纲律师亲传先师宣律师释迦佛牙舍利。宜诣右银台门进上以副朕瞻礼之心。
　　十二年。淮西兵马使李重倩舍宅为佛经坊赐名宝应一切经坊。
　　十三年。诏两街临坛大德圆照等十四人。集安国寺定四分律新旧两疏。佥定一本。
　　十四年。泗州僧伽大师忽见形于禁中。谓帝曰。州将(太守兼职兵者)令普光王寺出财供十驿乘传者(传张恋反)可免此役。帝即遣使传旨。赐绢彩黄金澡罐。敕写真容入内供养○五月帝崩。太子即位。诏自今毋得置寺观及请度僧尼。

　　德宗(造代宗子)

　　建中元年。沙门圆照进新定四分律疏。敕赐紫衣。充内供奉检校鸿胪卿。食邑三百户。
　　二年。吐蕃遣使乞朝廷赐沙门善讲佛理者。帝令良琇文素往赴说法教化。岁一更之○四明无生居士胡幽贞。修华严感应传一卷。备载历代弘经之迹。言龙树龙宫所传下本十万偈。今东土译成八十卷者。唯四万五千偈。其余尚秘天竺。故今发愿哀请下本经偈具足流传此土○信州南严草衣禅师宴坐三十年。足不蹈地口不尝味。万有嚣然(虚憍反諠)此身不动。侍郎权德舆为之记曰。古所谓遗物离人而独立者。又焉知此地之宴坐。不为他方之说法者乎。
　　三年。敕僧尼有事故者仰三纲。申州纳符告注毁。在京者于祠部纳告(唐称符告者。与品官告身同。今时但称度牒)。
　　兴元元年。敕亡僧尼资财旧系寺中。检收送终之余分及一众。比来因事官收。并缘扰害。今并停纳仰三纲通知。一依律文分财法(南山事钞衣法篇。及亡五众轻重仪。备述分财法)○法照法师于并州行五会教人念佛。帝于中宫常闻东北方有念佛声。遣使寻至太原。果见师劝化之盛。乃迎入禁中。教宫人念佛。亦及五会。
　　三年。翰林学士梁肃学天台教于荆溪禅师。深得心要。以止观文义弘博览者费日。乃删定为六卷行于世。吏部郎中李华。尝从荆溪学止观。荆溪为述止观大意一篇。包括大部若指诸掌。时士夫同学者。散骑常侍崔恭。谏议大夫田敦。皆学止观于荆溪云○梁肃记云。晋陵黄氏二女。幼闻人诵法华。听之曰。吾解此义也。试使之说。能深谈实相之旨。后入京师安国寺为尼。长名持法。次名慧忍。同修法华三昧。忽有尼号空姑。词貌甚异来共止宿。每至中夜身光赫然。如是三年而去。或问二尼。皆笑而不答。人谓其为普贤也。
　　贞元元年。韦皋为西川节度使。初皋生一月有梵僧见之。别久得无恙乎。儿为一笑。众问其故。僧曰。此诸葛武侯后身也。其政治后当在蜀。及是而验。皋在蜀二十一年。功烈为西南最。
　　三年。京兆尹宇文炫奏。乞以乡落废寺为学舍材。敕曰。奉佛之宫转为儒馆。此侵毁三宝之渐。罪在不宥。炫渐惧。即日自解归○李泌拜中书侍郎同平章事。初明瓒禅师居南岳上封。人号懒残。泌往谒之闻诵经声。先悲怆而后悦豫。知为隐者。候之良久。瓒拨火出芋食之曰。领取十年宰相至是。泌用事为帝言其高行。诏征之。使者至石窟宣麻。瓒寒涕垂颐凝然而坐。不以介意。使回以闻。帝益嗟敬。
　　四年。江西马祖道一禅师亡。师得法于南岳让禅师。其后五世派为二家。曰沩仰。曰临济(子礼反。四渎之一。世误作去声)。
　　五年。敕曰。释道二教福利群生。馆宇经行必资严洁。今后寺观不得容外客居住。破坏之处随宜修葺。
　　六年正月。诏迎凤翔法门寺释迦佛骨。入禁中供养。传至诸寺瞻礼。二月迎佛骨归寺○衡山石头希迁禅师亡。师得法于清源思禅师。其后派为三家。五世而为洞山。七世而为云门。九世而为法眼。
　　十年。敕湖州刺史于頔。进沙门皎然杼山诗集。藏于御书殿○邃法师于国清寺。为广修法师说止观法门。
　　十一年十一月。南天竺乌荼国师子王贡华严经。上表云云。师子王手书普贤行愿品。上献摩诃支那大唐国大吉祥天子。愿慈氏如来龙华会中早得奉觐。获宿命智瞻见便识。同受佛记○四月诞节诏澄观法师。入内殿讲经。以妙法清凉帝心。号清凉法师教授和上。
　　十二年正月。敕皇太子于内殿集诸禅师。详定传法旁正。四月诞节御麟德殿。敕给事中徐岱等。与沙门覃延道士葛参成讲论三教。诏罽宾三藏般若等。于长安崇福寺译乌荼所进华严经。圆照鉴虚灵邃澄观润文证义。帝亲预译场临文裁正。令左右街功德使霍仙鸣窦文场专领监护。
　　十三年。敕沙门端甫。入内殿与儒道论议。赐紫方袍。令侍皇太子于东朝。顺帝敬之若兄○左街功德使窦文场奏。先师楚金于天宝初为国建塔置法华道场。令儋众经声不绝者。六十余年。乞加旌表。敕谥大圆法师。
　　十四年二月。般若三藏澄观法师等进新译华严经四十卷(此经三译。晋译六十卷。唐武后朝八十卷。今德宗朝四十卷。并普贤行愿品一卷)。
　　十五年七月。帝幸安国寺设盂兰盆供。宰辅皆从。
　　二十年。日本国遣使者朝其学者橘逸势沙门空海入中国。学秘密教于不空弟子慧果。
　　二十一年十月三日。新定沙门少康放光而逝。初师至洛下白马寺。见殿内文书放光探之。乃善导和上西方礼文。遂至长安光明寺影堂大陈荐献。倏见导师遗像升空中。而言曰。汝奉吾教以利有生。则汝之功必生安养。及南适江陵路逢一僧曰。汝欲化人当往新定(今严州)言讫而隐。师乃往郡中乞钱。诱小儿念佛。月余孩孺念佛求钱者众。如此一年无少长贵贱见师者皆称阿弥陀佛。乃建道场集众升座高声唱佛一声。众见一佛从口出。唱十声则有十佛。若贯珠然。

　　顺宗(诵德宗长子)

　　永贞元年。诏尸利禅师入内殿咨问禅理。帝曰。大地众生如何得见性成佛。利曰。佛法如水中月。月可见不可取。帝说(师得法于石头迁师)○日本国沙门最澄来学教于天台邃法师。尽写一宗论疏以归。为日本传教之始也。

　　宪宗(纯顺宗长子)

　　元和元年。敕沙门端甫录左街僧事掌内殿法仪。沙门灵邃录右街僧事(僧录始于姚秦法钦师)○诏沙门知玄入殿问道。赐号悟达国师。玄五岁能吟诗。出家为沙弥。十四讲涅槃经。李商隐赠诗有云。十四沙弥解讲经。似师年纪秖携瓶。沙弥说法沙门听。不在年高在性灵○回纥遣使。同摩尼伪人来朝。
　　二年。以吐突承璀为左右街功德使。僧道隶焉(姓吐突名璀。官者。璀七罪反)○三月诏曰。男丁女工耕织之本。其百姓有苟避徭役冒为僧道。而实无出家之事业者。所在有司科奏之○诏鹅湖大义禅师入见麟德殿。与诸法师议论。法师问曰。如何是四谛。师曰。圣上一帝。三帝何有。问如何是禅道。师以指点空。法师罔措。帝曰。法师一点尚不奈何。帝问。何谓佛性。师曰。不离陛下所问。帝默契。尚书李翔问。大悲用千手眼作么。师云。今上用公作么(师得法于马祖)○河中府沙门慧琳撰一切经音义一百三卷。诣阙进上。敕入大藏赐紫衣缣币茶药。
　　三年。诏章敬怀恽禅师至京召见内殿。咨问禅法。
　　四年。诏惟宽禅师入见问禅要。敕住安国寺。白居易问师曰。既云禅师。何以说法。师曰。无上菩提者。被于身为律。说于口为法。行于心为禅。律即是法。法不离禅○马郎妇者出陕右。初是此地俗习骑射蔑闻三宝之名。忽一少妇至。谓人曰。有人一夕通普门品者则吾妇之。明旦诵彻者二十辈。复授以般若经。旦通犹十人。乃更授法华经。约三日通彻。独马氏子得通。乃具礼迎之。妇至以疾求止他房。客未散而妇死。须臾坏烂遂葬之。数日有紫衣老僧至葬所。以锡拨其尸。挑金锁骨谓众曰。此普贤圣者。闵汝辈障重故垂方便。即陵空而去○吴郡齐君佐。勤学贫困欲求食天竺寺。饥不能前。一梵僧顾而笑曰。法师不记讲法华于同德寺乎。佐曰。不记。僧即出囊中一枣与食。佐即悟前身是讲经僧。僧曰当时五人唯我得度。由汝师子座上广说异端使学者生疑。戒缺质陋。报应宜然。言已不见。佐即投灵隐出家。更名鉴空。立行高迈。
　　五年。帝问澄观国师。何谓华严法界。师曰。法界者众生之性体也。世尊称法界性说华严经。事理互融无不周遍。帝豁然有得。敕有司铸金印。封为大统清凉国师○翰林学士白居易。问心要于凝禅师得八言。广为八偈。谓觉观定慧明通济舍。观偈云。以心中眼。观心外相。从何而有。从何而丧。观之又观。则辨真妄(八偈见长庆集)居易每于钵塔寺依如大师受八关斋戒者九度○归宗智常禅师得法于马祖。江州刺史李渤问师曰。须弥纳芥子即不问。如何是芥子纳须弥。师曰。人传使君读万卷书是否。渤曰然。师曰。摩顶至踵如椰子大。万卷书何处著。师以目有重瞳。以药手按摩。目眦俱赤。世号赤眼归宗○居士庞蕴参马祖。问云。不与万法为侣是什么人。祖云。待汝一口吸尽西江水即向汝道。居士言下顿领玄要。元和中北游襄汉居郭西小舍。一女灵照常制竹漉离卖以供朝夕。将逝令灵照出视日早晚及午以报。女遽曰。日已中矣。而有蚀也。居士出户视之。女即登父座合掌坐亡。居士笑曰。我女锋捷。于是更留七日。州牧于頔问疾。居士谓曰。但愿空诸所有慎勿实诸所无。言讫枕公膝而化○敕谏议孟简补阙萧俯。于醴泉寺监护译经润文○无著禅师入五台求见文殊。至金刚窟见山翁牵牛临溪。著曰。愿见大士。翁牵牛归。著随入一寺。翁呼均提。有童子出迎。翁引著升堂坐。童子进玳瑁杯对饮酥酪。顿觉心神卓朗。翁问曰。近自何来。曰南方。翁曰。南方佛法如何住持。曰末代比丘少奉戒律。翁曰。多少众。曰或三百或五百。著问。此间佛法如何住持。翁曰。龙蛇混杂凡圣同居。曰众几何。翁曰。前三三后三三。及暮呼童子引著出。著问童子何寺。曰般若寺也。著怆然悟此翁即文殊。即稽首童子足下求一言。童子隐身而歌曰。面上无嗔供养真。口里无嗔吐妙香。心内无嗔是珍宝。无垢无染即真常。著因驻锡五台。后频与文殊会(别文载翁说偈曰。一念净心是菩提。胜造恒沙七宝塔。宝塔毕竟化为尘。一念净心成正觉)。
　　六年。般若三藏译本生心地经。谏议大夫孟简润文。帝御制序。
　　九年。百丈怀海禅师亡。师得法于马祖。自少林以来多居律寺说法。师始创禅居称。长老上堂升座。主宾问酬激扬宗要。学者依腊次入僧堂。设长连床施椸(音移)架挂搭道具置十务寮舍以营众事。后世从而广之名禅院清规○法师智辩(音辩)多所著述。而听徒绝少。因弃讲居衡岳寺。一日有耆宿至阅师所著曰。汝所述颇符佛意而阙人缘。可辨食施飞走(辨见周礼办俗)却后二十年众当自集。辩遂鬻衣易米。日炊饭散郊外。感群乌来集。辩祝之曰。食吾饭者愿为法侣。后二十年往邺城开讲。座下千众皆年少。
　　十年。南海经略使马总上疏。请谥曹溪六祖敕谥大鉴禅师灵照之塔。柳宗元为撰碑。
　　十一年。隐峰禅师至淮右属吴元济阻兵。官军与贼交锋未决胜负。师振锡飞空。两军仰观叹异。既而官军得捷。
　　十四年正月。敕迎凤翔法门寺佛骨入禁中。敬礼三日。历送京城十寺。世传三十年当一开。开则岁丰人安。王公士庶瞻礼舍施。百姓炼顶灼肤以为供养。刑部侍郎韩愈上表曰。上古无佛而治汉明佛法至其后乱亡。晋魏以下年代尤促。梁武奉之为侯景所逼饿死台城。事佛求福乃反得祸(上古俗厚故治。后世俗薄故乱。周孔以仁义为前驱。佛以真道为救世。皆所以易薄俗也。国祚修短系之定命。非佛法之可咎。梁武是住世。四果圣人。临终尚修斋戒。当时史人不足以知。故言索蜜荷荷而崩。退之创为饿死台城之言。甚为亵渎。后世君子勿用此论)佛本夷狄之人。口不道先王之法言。身不服先王之法服。不知君臣之义父子之情(佛大圣人。降中天竺国。如生方乃天竺之东境边方。岂当以中天为夷。一大藏此皆先佛之道。岂非法言。坏色袈裟出世标格。岂非法服。行法王法。故君不得而臣。为出家士。故父不得而子。然于忠孝之道。所以报君与亲者。非世俗区区而能所比)况其身死已久。枯朽之骨凶秽之余。岂宜以入宫禁。乞以此骨付之水火。永绝根本。佛如有灵能作祸福。凡有殃咎宜加臣身。表入帝大怒。将抵以死。赖裴度等劝贬潮州刺史(佛示现生死。实未尝灭。留取舍利为世造福。所在之处是为道场。何有慊乎宫禁。金刚坚固一切物不能坏。何能坏以水火。佛道慈恕。虽毁之不校。然护法天神自能降罚。今帝怒抵死。灼然必得其报。赖大臣救劝。是亦佛慈力救罚不致死也)○初舍利入大内夜放光明。早朝群臣皆贺曰。陛下圣德所感。韩愈独不言。上问愈愈曰。微臣曾见佛经。佛光非青黄赤白等相。此是龙神卫护之光。上曰。如何是佛光。愈无对(雪窦代云。陛下高垂天鉴。古德云。许愈识佛光)○二月敕翰林学士张仲素撰佛骨碑。其略云岐阳法门寺鸣鸾阜有阿育王造塔。藏佛身指节。太宗特建寺宇。加之重塔。高宗迁之洛邑。天后荐以宝函。中宗纪之国史。肃宗奉之内殿。德宗礼之法宫。据本传必三十年一开。则玉烛调金镜朗。氛祲灭稼穑丰。云云。二十四日奉佛骨还于岐阳旧塔○韩愈至潮州。闻大颠师之名。请入郡问道留旬日。后祀神至海上。登灵山造其居(颠得法于石头迁师)问师如何是道。师良久。愈罔措。时三平义忠为侍者。乃击禅床三下。师云。作么。三平云。先以定动后以慧拔。愈大喜曰。和尚门风高峻。愈于侍者边得个入处。一日问师春秋多少。师提起数珠云。会么。答云。不会。师云。昼夜一百八。愈罔措。明日再造门首。逢首座举前话。座云侍郎如何会。愈云。昼夜一百八意旨如何。座扣齿三下。愈至方丈进前语云。昼夜一百八意旨如何。师扣齿三下。愈云。信知佛法一般。师云。见甚道理。愈云适来首座亦如是。师唤首座问云。适来只对侍郎佛法是么。座云是。师便打趁出院(保庆云。首座知前不知后。大颠师令不单行)八月迁袁州刺史。复造其庐。施衣二袭以为别。尚书孟简知愈与大颠游。以书嘉之愈答书称。大颠颇聪明识道理。远地无可与语者。故自山召至州郭留数十日。实能外形骸不为事物侵乱。因与之往来。及祭神海上遂造其庐。及来袁州留衣服为别。乃人之情非崇信其法求福田利益也。夫积善积恶殃庆自各以其类至。何有去圣人之道舍先王之法。而从夷狄之教。以求福利者哉云云。孟简复服之曰。彼杨墨老氏之书。于理偏虚。非中道要切。释氏之教则不然。大明善恶之异路。核天下神道报应之微。为广其道非求糕糜嚫施作活计利妻子。奈何韩君以愚人下俚翁妪之情见待之耶。且其法行于世。使人人自畏恶修善。岂不大助教化之防与。云云。
　　东坡曰。观退之与孟简书往复。云云。则知退之喜大颠。如喜文畅澄观。而世人妄撰退之与颠书。其词凡鄙。有一士人题其末。云欧阳谓此文非退之莫能及此。又诬永叔也。近世所传退之别传。深诋退之。又作永叔跋云。使退之复生不能自解免。吾友吴源明云。徐君平见介甫不喜退之。故作此文耳。
　　述曰。退之与大颠三书具存本集。退之见大颠既其有实。则往来书尺不应无之。一时信笔何能句句精到。谓之妄撰。恐成过论。至若别传之辞。诚为凡鄙。是不能逃东坡之鉴也。
　　涪翁曰。退之见大颠后。作文理胜。而排佛之辞亦为之少沮云。
　　韩退之原道云。古之欲明明德于天下者先治其国。欲治其国者先齐其家。欲齐其家者先修其身。欲修其身者先正其心。欲正其心者先诚其意。然则古之所谓正心诚意者。将以有为也。今也欲治其心。而外天下国家灭其天常。子焉而不父其父。臣焉而不君其君。民焉而不事其事。孔子之作春秋也。诸侯用夷礼则夷之。夷而进于中国则中国之经曰。夷狄之有君不如诸夏之亡(音无)诗曰。戎狄是膺荆舒是惩。今也举夷狄之法而加之先王之教之上。几何其不胥而为夷也云云。然则如之何其可也曰人其人火其书庐其居。明先王之道以道之。亦庶乎其可也。
　　柳宗元送沙门浩初序曰。儒者韩退之与予善。尝病予嗜浮图言訾予与浮图游(退之以言与游两端。为相责之本。子厚于后作两节解释。皆有关[錠-(完-兀)+(雪-雨+├)])近陇西李生自东都来。退之又寓书罪予。且曰。见送元生序不斥浮图(重述退之责不斥浮图之意)。浮图诚有不可斥者(先立此句。为与浮图言者之本)往往与易论语合。诚乐之。其于性情奭然不与孔子异道(次释其言与儒书合与先圣不异。有此两义)退之好儒未能过杨子。杨子之书于庄墨申韩皆有取焉。浮图者反不及庄墨申韩之怪僻险贼耶(反责退之不及杨子。杨子尚不斥庄墨之怪险。退之何当斥浮图之广大)曰以其夷也(腾退之指佛为夷之言)果不信道而斥焉。以夷则将友恶来盗跖。而贱季札由余乎(秦之先蜚廉生恶来。父子俱以材力事殷纣。见史记。跖秦大盗。见庄子。二皆中国人。吴公子延陵季札贤臣。由余自西戎入秦。二人皆出于蛮戎)非所谓去名求实者矣(责退之果以其法为夷。则名与实俱失之矣)吾之所取者与易论语合。虽圣人复生不可得而斥也(再述浮图之言与儒书合不当斥)退之所罪者其迹也(先立此句。责退之但观迹而不知心)曰髡而缁无夫妇父子。不为耕农蚕桑而活人乎(出退之观迹之意。欲以世间之俗务责学出世间者)若是虽吾亦不乐也(暂同退之观迹之见)退之忿其外而违其中。是知石不知韫玉也(正责退之观迹不知心。夫沙门之法去世浮荣。故为剃染之容修习梵行。故无夫妇之累。至如出家学道。所以升济父母之神明而为天宫净土之归者。如此报恩为至极也。非同俗士但在于生事死葬鬼享之而已。矧出家者。身参三宝世所尊敬。岂复责之以不耕织乎。无野人莫养君子。请借此义。退之不知出家学道者之心。是不知石中有玉也)吾之所以嗜浮图之言以此(此一节解释与浮图言者。意在于此)与其人游者(立此句为与浮图游者之本)非必能通其道(俗儒不求尽通浮图之妙)且凡为其道者。不爱官不争能。乐山水而嗜安闲者为多(但知喜其清散不与俗士同)吾病世之逐逐然唯印组为务以相轧也(正说俗士唯以利名为常念)则舍是其焉从(不慕浮图。复何所慕。舍舍同。焉音烟)吾之好与浮图游以此(此一节解释与浮图游者在此。)今浩初闲其性安其情。读其书(正通释典)通易论语(旁合儒书)虽山水之乐。有文而文之(虽在幽闲。亦足以垂世立言)又父子咸为其道以养。而居泊焉而无求(信其所学有所师法)则其贤于为庄墨申韩之言(此子厚所以与之言)而逐逐然唯印组为务以相轧者。其亦远矣(此子厚所以与之游)。
　　述曰。退之不知佛。所以斥佛。后世士夫见韩原道及答孟书简。则便以能距杨墨者为比杨墨之僻诚足距者。至于佛道广大。则凡世间九流悉为所容。未有一法出乎佛道之外。岂当以杨墨比之哉。或曰。柳子谓浮图之言与易论语合。易语世间言教。岂足以知佛道之极际。曰浩初以子厚儒生。未可语以深妙。故以易论语要义比况之。俾其易领耳。柳子既有所发。故复欲以此警退之之不逮。非从易论语中说。则儒人未易领也。然子厚自此卒能优入此宗。故其送元举序云。佛之道大而多容。无姓碑云。绍承本统以顺中道。送重巽师序云。吾自幼学佛。求其道三十年。吾独有得焉。此未可以易论语裁量之也。呜呼退之之斥佛。非柳子不足以责。今以浩初序章句以释之。将以广柳子之能言也。
　　韩愈斥潮州。第四女拏年十二死于道。瘗商南山下。及后为京兆。归其骨于河阳韩氏墓。为圹文曰。愈为少秋官。言佛夷鬼其法乱治。梁武事之。卒有侯景之败。可一扫去不使澜漫。天子谓其言不祥。斥之南海揭阳之地。
　　述曰。退之鄙佛为夷。专责梁武事佛及祸。以警当年之君上。而退之终罹斥逐之祸。何其速哉。梁武住世应真示现君主。志公傅大士共相施化。岂世儒所能测识哉。
　　韩愈读墨子云。儒墨同是尧舜。同非桀纣。同修身正心。以治天下国家。奚不相说如是哉。予以为辨。生于末学各务其师之说。非二师之道未然也。孔子必用墨子。墨子必用孔子。不相用不得为孔墨。
　　藏六祖秀禅师作欧阳外传。记祖印与永叔论道。因录古人非韩者。略出王荆公苏东坡龙先生嵩明教之说。荆公曰。人有乐孟子之距杨墨而以斥佛老为己功。呜呼庄子所谓夏虫者。其斯人之谓乎。道岁也。圣人时也。执一时而疑岁者。终不闻道矣云云。东坡曰。退之之与圣人之道。盖亦知好其名矣。而未能乐其实。何者其为论甚高。其待孔子孟子甚尊。而距杨墨佛老甚严。此其用力亦不可谓不至矣。然其论至于理而不精。支离荡佚往往自叛其说而不知。云云。西蜀龙先生作非韩百篇。其略有云。孟郊失三子。退之与诗曰。失子将何尤。吾将尤上天。汝实主下土。与夺一何偏。彼于汝何有。乃令蕃且延。此独何罪辜。生死旬日间。诗三百下以风刺上。刺于至不仁也。其辞不怒。孰有怨天而侮讪之者。其勇于毁佛老盖可见矣。今录十许条云。佛老大圣。斥为夷狄(原道)孔墨异道。今云本同。反孟玷孔(读墨子)道本同教常异。儒教经世佛老教出世。退之主经世以废出世。未足知道(原道)性本一。今言三品五性。未足知性(原性)人为贵。今以夷狄禽兽同人乎(原人)先朝迎佛骨。而升遐近于幸灾(直谏表)左迁潮阳。而劝封禅近于献谄求入(贺尊号表)畏修史之祸而勇于排佛(答刘秀才书)为驳杂之说而好为博塞(驳杂如毛颖传。迭穷文之类。博塞见张藉书)嵩明教非韩三十篇。其言曰。旧唐史谓。韩子性偏僻。刚讦于道。不弘考其书。观其行诚然耳。欲韩如古人从容中道。固不逮也。宜乎。识者谓韩第文辞人耳。夫文所以传道也。道不至虽甚文奚用。学者不能考。而徒效其文。以讥沮二教圣人为已能。故为书以辨之。以正夫天下之好毁者(云云。其条攻之辞大略如龙先生)东坡曰。昔之为性论者多矣。而不能定于一。始孟子以为善。荀子以为恶。杨子以为善恶混。而韩愈者又取夫三子之说而折之。以孔子之论。离性以为三品。曰中人可以上下。而上智与下愚不移。以为三子者。皆出于其中而遗其上下。嗟夫是未知乎所谓性者。而以夫才者言之。夫性与才相近而不同。圣人之所与。小人共之。而皆不逃焉。是真所谓性也。而其才固将有所不同。天下之言性者。皆杂乎才而言之。是以纷纷而不能一也。孔子之所谓中人可以上下。而上智与下愚不移者。是论其才也。至于言性则未尝断其善恶。曰性相近也习相远也而已。韩愈之说则又有甚者。离性以为情。而合才以为性。是故其论终莫能通。
　　贾岛初为浮图。名无本。来东都时禁僧午后不得出。岛为诗自伤。韩愈因教其为文。遂去浮图举进士。有李洞者。慕岛为诗。铸像以事之。尝称贾岛佛。

　　佛祖统纪卷第四十一(终)



　　佛祖统纪卷第四十二

　　　　宋咸淳四明东湖沙门志磐撰

　　法运通塞志十七之九


　　穆宗(恒宪宗第三子)

　　长庆元年。上亲制南山律师赞曰。代有觉人为如来使。龙鬼归降天人奉事。声飞五天辞惊万里。金乌西沈佛日东举。稽首归依肇律宗主(至今律宗。修忌之日。用以称赞)○幽州节度使刘总上表请出家。帝不许。总乃以印付留。后自剃发为僧。以私第为寺。帝乃从其志。封为大觉师。赐僧腊五十。寺名报恩○河东节度使裴度奏。五台佛光寺庆云见。文殊大士乘师子于空中。从者万众。上遣使供万菩萨。是日复有庆云见于寺中　敕龙兴寺沙门惟英。充翰林待诏两街僧统。
　　二年。汾阳无业禅师(见马祖)凡学者致问必答之曰。莫妄想。宪宗屡遣使召。皆辞以疾。上即位思一瞻礼。至是遣两街灵阜。赍诏迎请。师笑谓众曰。吾从别道去矣。中夜集众说法。端坐而逝。敕谥大达国师○中书舍人白居易知杭州。往问道于鸟窠禅师。师曰。诸恶莫作众善奉行。居易曰。三岁孩儿也恁么道。师曰。三岁孩儿虽道得。八十老翁行不得。居易服其言。作礼而退(师名道林见径山钦禅师)。
　　四年。沙门惠皎于杭州西湖孤山镌石壁法华经。刺史白居易。九人助其功。宰相元稹(音轸)为之记有云。佛法之奥妙。僧当为余言。余不当为僧言○白居易至庐山见归宗常禅师值师泥壁。问曰。君子儒小人儒。居易曰。君子儒。师打泥杇一下。居易遂过泥。师接得便用。良久云。莫便是快俊底白侍郎么。居易云。不敢。师云。秖有过泥分○中书令王智兴。请于泗州建方等戒坛。遇圣诞之日许以度僧。制可。浙西观察使李德裕上书。以为所度无算。江淮失丁男数十万。帝不纳。

　　敬宗(湛穆宗长子)

　　宝历元年。敕两街建方等戒坛。左街安国寺。右街兴福寺。以中护军刘规充左右街功德使。择戒行者为大德。令试童子能背诵经百五十纸。女童诵百纸者。许与剃度。
　　二年。敕沙门道士四百余人。于大明宫谈论设斋○上幸兴福寺。观沙门文叙讲经。上称善○白居易述华严经社记云。杭州龙兴寺沙门南操。因灵隐道峰法师讲华严世界品。遂发愿。劝黑白十万人持华严经一部。十万人复劝千人讽华严经一卷。每岁四季众会具斋。操捧香跪启于佛曰。愿于未来世华严藏世界大香水海上宝莲金轮中毗卢遮那佛前。与十万人俱。乃于众中率财置田千顷以给斋用。来求记于予。曰予即十万人中一人也。

　　文宗(昂穆宗次子)

　　大和元年十月。诞节诏秘书监白居易。安国寺引驾大师义林。上清宫道士杨弘元。于麟德殿谈论三教(乐天文集具有问答)○沙门善信大师学于马祖悟佛法大意。后往五台修无碍供。久之见老父谓曰。师之大缘当在随洪。师依教至大洪山。适居人以牲物祷雨于山之龙池。师止之曰。勿杀而牲。吾当为汝祷。乃登山宴坐甘雨霈然。有张武陵父子。率众礼谢。为建道场。至是年忽示众曰。种种供养不若以身供养。乃以利刃断左右足置几上。白乳流涌。门人哀号夺去其刃。师不起于座遂入涅槃。张氏父子侍立左右。脱然解化。人服灵相。谓之大圣二圣云。山南节度使崔公。遣官修供。以金泥传其身。上闻之。赐所居号幽济院。自是诸郡有祷。灵响如答。
　　二年。江西观察使沈传师。请于洪州建方等戒坛。以圣诞度僧。制答曰。此因国事暂免度僧。敕命已下而传师违禁。申请宜罚。奉一月以示不允。
　　三年。沙门清晃等于姑苏法华院刊石壁法华经等八部。郡刺史白居易为之记。
　　四年。祠部请令天下僧尼非正度者。许具名申省给牒。时入申者七十万人○引驾大师义林奏修慈恩塔。开蒙之日异香袭人。真身侧卧砖台。具四十齿。容相如生砖上金色苔厚二寸。如瑞芝状○修法师于天台禅林寺。为物外法师说止观法门。
　　五年敕天下州郡造僧尼籍。
　　八年十二月。池州南泉普愿禅师亡(见马祖)师居南泉三十年。观察使陆亘。请入郡伸弟子礼亘曰。弟子亦薄会佛法。师曰。大夫十二时中作么生。亘曰。寸丝不挂。师曰。犹是阶下汉。陆亘见人双陆拈起骰子云。恁么不恁么。只恁么信彩去时如何。师拈起云。臭骨头花十八。亘曰。肇法师甚奇怪解道。天地同根万物一体。师指庭前牡丹花云。人见此一株花如梦相似○澧州药山惟俨禅师亡。谥弘道大师(见石头)。
　　九年。岐山法门寺佛骨塔庆云见○四月翰林学士李训。请罢长生殿内道场。沙汰僧尼伪滥者。是日大内灵像夜大风含元殿四鸱吻皆震坠。拔殿前树者三。坏金吾仗馆舍内外标观城门数十所。光化门西城俱坏。士民震恐。帝以训所请忤天意。亟下敕停前沙汰。复立大内仪像。风始息(旧史五行志)七月李训请令天下僧尼试经业不中格者罢之。十一月李训坐谋诛宦官。斩首于昆明池。敕免僧尼试经○八月诏沙门宗密(号圭峰六祖旁出第六世)入内殿问佛法。赐紫方服。
　　开成元年正月。左街僧录内供奉三教谈论。引驾大师。悟达法师端甫。右胁而灭荼毗得舍利三百粒。师表率清众。十有一年。弟子传业者千余人。史馆修撰裴休撰碑铭○敕沙门云端充左右街僧录○上尝谓近臣曰。天下有无补教化而蠹食于国者。卿等可悉言之。有对者曰。祖宗已来广行佛教。缁徒益多。兹为蠹物耳。上即敕中外罢缁徒讲说佛经。会尚食厨羞御膳烹鸡子。忽闻鼎中有声极微。听之乃群卵呼观世音菩萨。凄怆之甚。监宰以闻。帝遣验之果然。帝叹曰。吾不知佛道神力乃能若是。敕自今不得用鸡子。又一日食蛤蜊。有擘不开者。焚香祷之。俄变为大士形。帝召终南山惟政禅师问之。师曰。夫物无虚应。此盖广陛下信心耳。经云。应以此身得度者。即现此身而为说法。帝曰。大士以现未闻说法。师曰。陛下睹此。为常为非常。为信为非信。帝曰。希有之事焉得不信。师曰。已说法竟。帝大悦。即诏天下寺院立观音像。敕师住圣寿寺。至武宗即位。乃入终南山隐居。人问其故答曰。吾避仇耳(五祖旁出)。
　　三年三月。清凉国师澄观示寂。上辍朝三日。重臣缟素敕葬终南山石室。师历九朝为七帝门师。身长九尺四寸。手垂过膝。才供二笔日记万言。宿不离衣。尽形一食。宰相裴休奉敕撰碑。
　　四年。中书奏。诞节令宰臣百僚诣寺设千僧斋。诏许之。时名僧俱会。士民纵观莫不倾敬。
　　五年正月。圭峰禅师宗密亡。宰相裴休撰碑。

　　武宗(炎穆宗第五子)

　　会昌三年。上欲芟夷释氏。诏令两街述有佛以来兴废之际有何征应法宝大师玄畅。撰三宝五运图以上○敕天下末尼寺并令废罢。京城女末尼七十人皆死。在回纥者流之诸道。死者大半。
　　四年正月。上以斋月断屠出自释教嫌之。敕今后唯禁岁旦三元日国忌日。
　　五年正月。赵归真请与释氏辨论。诏僧道会麟德殿。上手付老子。论治大国若烹小鲜义。知玄法师登论座。大陈帝王理道教化根本。辩说精壮道流不能屈。因为上言。神仙羽化山林匹夫独善之事。非帝王所宜留神。帝色不平放还桑梓。帝作望仙台于南郊。归真乘宠排毁佛道。非中国所当奉。宜从除削。臣僚皆言。归真奸邪不宜亲信。归真自以已涉物论。乃荐引罗浮邓元超等。同力胶固谋毁佛法。四月诏检校天下寺院僧尼数。五月敕两都左右街。留寺四所僧各三十人。天下州郡各留一寺。上寺二十人。中寺十人。下寺五人。八月敕诸寺立期毁拆。括天下寺四千六百所兰若四万所。寺材以葺廨驿。金银像以付度支。铁像以铸农器。铜像钟磬以铸钱。收良田数千万顷奴婢十五万人。僧尼归俗者二十六万五百人。穆护火祓并勒还俗凡二千余人。宰相李德裕。率百官上表称贺○五台诸僧多亡奔。幽州李德裕谓进奏官曰。归白本使毋听游僧入境。节度使张仲武奉其命。主客郎中韦博谓德裕曰。沙汰之法不宜太过。德裕怒出博武陵判官。
　　六年。长安有人夜行。经周穆王陵。见人从空中下。朱衣执版。宣言蒙尉何在。二吏从墓出曰。在此。朱衣曰。录西海君使者何时当至。吏曰。计程可十八日。朱衣曰。何稽留若此。吏曰。李炎坐毁佛教夺寿去位。当与西海君同录其魂。有贾客铃声东来。朱衣二吏忽不见。后数日上果病崩(太平广记)○太子宾客卢贞有子。尝为僧。因沙汰授光王府参军。一夕梦前师至其家。卢告曰。卑官屑屑非所愿也。再思披缁未知何日。师曰。兴复在即汝宜坚志。俄见旌旆万骑传呼而至云。迎光王为天子(通纪)○五月敕杨钦义充两街功德使。令两街各增八寺。所度僧尼仍令祠部给牒○敕列圣忌辰并诣僧寺。行香一如旧典。以道士惑乱先朝毁除佛教。敕功德使杨钦义。捕赵归真刘元清邓元超等十二人。并集朝堂诛之。陈其尸首。

　　宣宗(忱宪宗十三子)

　　大中元年三月。敕会昌季年并省寺院。厘革过当。其灵山圣境。如有宿旧名僧能修创者。所司不得禁止○李德裕专权日久。帝恶之贬潮州司马。顷之再贬崖州司户。恶疾而卒。初是有僧通宿世事。谓德裕曰。公当万里南行平生食万羊。今九千五百矣。羊未尽犹有还日。德裕曰。吾尝梦行晋山。见山上尽目皆羊。牧人曰。此公平生所食也。后旬日振武节度使李暨馈羊四百。僧曰。万羊将满。公其不还。后果卒于朱崖。
　　述曰。自古人君之毁佛者。必有臣佐以济其事。故魏太武以崔浩。周武以张宾卫元嵩。唐武以李德裕赵归真。卒使大法被辱君臣俱蒙恶报。何彼此之不幸欤。至若举行沙汰。如桓玄之在晋世。傅奕之在唐朝。姚崇之在明皇。李训之在文宗。然皆牵于时事既行而复厄。以故一时小厄不若三武为祸之酷也。若周世宗天性毁佛。而不得其佐。韩愈欧阳修天性排佛。而不逢其君。使世宗得崔浩。则案诛沙门当有甚于太武之虐。使韩欧逢三武。则毁像灭僧。当不减于崔李之酷。崔浩腰斩。德裕窜死。不令之终亦足为报。鲁直谓。退之见大颠排佛为沮。祖秀谓。永叔见圆通排斥内销。维韩与欧获善于后。亦由知识道力有以回之耳。
　　统左禁军杨汉公。以策定功请复佛教。乞访求知玄法师。于是复僧。入居宝应寺。属寿昌节讲赞署三教首座。帝以旧邸造法干寺。命师居之○白居易卒。赠尚书左仆射。居易晚节尚佛经月不荤。施所居为香山寺。自称香山居士。尝述赞曰。十方世界。天上天下。我今尽知。无如佛者。巍巍堂堂。为人天师。故我礼足。赞叹归依。会昌初有客舟遭风漂至大山。一道士曰。此蓬莱山。一院扃钥甚固。曰此白乐天所居。在中国未来耳。乐天闻之为诗曰。吾学真空不学仙。恐君此语是虚传。海山不是吾归处。归即须归兜率天。乐天尝立愿曰。吾劝一百四十八人同为一志。结上生会行念慈氏名。坐想慈氏容。愿当来世必生兜率。晚岁风痹。命工画西方净土一部。昼夜供养。为之赞曰。极乐世界清净土。无诸恶道及众苦。愿如我身老病者。同生无量寿佛所。一夕念佛。倏然而化。
　　二年。敕上都东都荆扬汴益等州。建寺立方等戒坛。为僧尼再度者重受戒法。五台山建五寺。各度僧五十人。
　　述曰。案僧史略云。取大乘方等不拘根阙缘差但发大心并皆得受。会昌沙汰僧尼在俗。宁无诸过。先令忏罪后增戒品。自非方等岂容重受。
　　宣州刺史裴休言。天下寺观多为官僚寄客蹂践。今后不得在寺居止。违者重罚。制可○安国寺沙门修会。以能诗应制。尝从上乞紫衣。上曰。不于汝吝。但汝相有阙故耳。及赐一夕暴亡。
　　三年正月斋日。四明道俗八千人。于阿育王寺供养佛舍利塔。感天华纷坠有如雪色。至手即融。入夜放五色光明。大众喜跃。明年有新罗僧夜盗塔手擎。绕亭而行。不离本处。为众所觉。敕沙门灵晏为左右街僧录○寿昌诞节敕谏议李贻孙法师知玄。同道士于麟德殿谈论三教。玄奏宜大复天下废寺。帝素重师德。命图形置禁中。
　　四年。敕杭州盐官齐安禅师院。赐名齐丰寺。初帝为光王。武宗忌之。拘于后苑。将见杀。中官仇士良诈称光王坠马死。因脱身遁去。至香严闲禅师会下。剃发作沙弥。同游庐山。闲师题瀑布云。穿云透石不辞劳。远地方知出处高。闲方停思。沙弥续之云。溪涧岂能留得住。终归大海作波涛。闲始知非常人。后至盐官海昌见齐安禅师。自称有光。安奇之。即命为书记。时黄檗运禅师为首座。一日拜佛光。问之曰。不著佛求用礼何为。运便掌。又问。不著佛求常作如是事。运又掌。光曰。太粗生。运又掌。曰者里说恁么粗细。安师一朝谓之曰。时节至矣。毋滞蟠泥。乃以佛法为嘱。未几武宗崩。百官迎王即位。屡遣使以师礼召安。安力辞。及终敕谥悟空禅师。上赐黄檗为粗行禅师。裴休奏改为断际(雪窦颂黄檗云大中天子曾轻触。三度亲遭弄爪牙。是也)○日本国遣沙门常晓。入中国求释迦密教。
　　五年。敕天下州郡国忌行香。不得携酒肉入寺○召京兆荐福寺弘辨入见。上问曰。何为顿见何名渐修。对曰顿明自性与佛同俦。然有无始染习故假渐修对治。令顺性起用。如人吃饭不因一口便饱。帝说。赐号圆智禅师○六月京城进士孙樵上书言。百姓男耕女织不自温饱。而群僧安坐华屋美食有余。率以十户不能养一僧。武宗愤其然。发二十七万僧。则天下二百七十万人。始得苏息。陛下纵不能如武宗除积弊。柰何兴之于已废之后乎。愿诏僧未复者勿复。寺未修者勿修。帝怒不纳○九月婺州女子。曾志愿开双林大士塔。见顶足连环齿牙不坏。迎出塔供养四十九日。复藏于塔。
　　六年。诏重建庐山东林寺。追谥远法师曰辩觉。会昌毁寺二僧负文殊像。藏之锦绣谷之峰顶。至是寺复访之不获。二僧相疑以为匿去。忽见圆光瑞相涌于空表。自是峰顶佛手岩天池常见光相。云天池者崇峻尤甚。去东林三十里。夜间见空中圣镫自远而至。初明一炬。顷之至百千万镫。或云中见文殊大士。出没无常。至心礼叩必见圣相○宰臣言。度僧不精则戒法堕坏。造寺无节则费财过多。乞今后胜地名山许令修建。复旧宫度僧尼。仰本州律师精择有道性者。制可。
　　七年。潭州沩山灵祐禅师示寂。谥大圆禅师(见百丈)。
　　八年敕三教首座辩章充左街僧录。沙门僧彻充右街僧录○潭州岳麓寺沙门疏言(疏同)往太原求大藏经。河东节度使司空卢钧。副使韦宙。以经施之。节度巡官李节为之记曰。儒学之人喜排释氏。其论必曰。禹汤文武周孔之代皆无有释。释氏之兴源于汉。流于晋。弥漫于宋魏齐梁陈隋唐。此衰世之所奉也。宜一扫绝之使不得滋。论者之言粗矣。吾请精而言之。昔有一夫肤腯而色和。神清而气烈。怡然保顺。医与祷无用也(粗仓胡切腯音突肥也)复一夫而有风湿之痾。背癃而足躄。耳聩而目瞑。于是用攻熨焉事禳禬焉。是二夫者胡相反耶病不病异耳(躄音壁。不能行。聩五怪切。耳聋。瞑莫定切。目闭也)呜呼三代之前世康矣。三代之季世病矣。三代之前禹汤文武。德义播之。周公孔子。典教持之。道风虽微犹有渐渍。以故诈不胜信。而恶知避善也。暨三代之季。风俗大败。诈力相乘。废井田则唯务兼并。贪土宅则日事战争。奸邪于是肆其志。贤士不能容其身。以故上下相仇。而激为怨俗也。释氏之教以清净自居。柔和自抑。则怨争可得而息也。以因果为言。穷达为分。则贵贱可得而安也。怨争息则干戈盗贼之不兴贵贱安则君臣民庶之有别。此佛圣人所以救衰世之道也。不有释氏尚安救之哉。今论者不责衰世之俗为难移。而尤释氏之徒为无用。是不怜抱病之夫。而诟医祷之为何人也不思释氏救世行化之为大益。而且疾其宫墙之丽徒众之蕃。摘其猥庸无检者为口实。而欲一概以废弃之。是见其末而遗其本也。会昌季年武宗大剪释氏巾其徒彻其居。容貌于土木者沈诸水。言论于纸素者投诸火。分命御史乘驿走天下。察敢隐匿者罪之。于是天下名蓝真宇毁去若扫。今天子建号之初。雪释氏不当废也。亟下诏复之。而自湖以南远人畏法。体朝廷之严旨。焚彻经像殆无遗余。故今明命虽颁。莫能得其经籍。道林寺者湘西之胜游也。有释疏言独曰。太原府国家旧都佛祠为最多。大帅司空卢公天下仁人。我第往求遗书或可得也。既上谒军门。公果诺之。四驰以求逸文。月未几得经律论五千四十八卷。辇而归。嘻释氏救世之道。既言之矣。向非我明君洞鉴理源。何能复行其道。非司空公克崇大法。何能复全其书。非沙门疏言深识法运。何能不惮远求以遂兹盛典。奉圣上之令兴释氏之宗。惠及后人。其功用有不可胜言者。可无记焉。
　　述曰。此文立言建理。足以晓世之不知佛者。使退之见之当愧服不暇。子厚浩初序。徒云与易论语合而不能如此明言救世之功。然则此记殆过之矣。李节名微唐史无闻。
　　九年。洪州黄檗希运禅师示寂。谥断际禅师。师得法于百丈。相国裴休守新安。请师入郡。咨问禅法执弟子礼。以所闻述传心法要行于世(南岳下第四世)。
　　十年。敕每岁度僧依本教于戒定慧三学中。择有道性通法门者度之。此外杂艺一切禁止。
　　十二年。敕天下诸寺修治诸祖师塔○日本国沙门慧锷。礼五台山得观音像。道四明将归国。舟过补陀山附著石上不得进。众疑惧祷之曰。若尊像于海东机缘未熟。请留此山。舟即浮动。锷哀慕不能去。乃结庐海上以奉之(今山侧有新罗将)鄞人闻之。请其像归安开元寺(今人或称五台寺。又称不肯去观音)其后有异僧。持嘉木至寺。仿其制刻之。扃户施功弥月成像。忽失僧所在。乃迎至补陀山。山在大海中。去鄞城东南水道六百里。即华严所谓南海岸孤绝处。有山名补怛落迦。观音菩萨住其中也。即大悲经所谓补陀落迦山观世音宫殿。是为对释迦佛说大悲心印之所。其山有潮音洞。海潮吞吐昼夜砰訇。洞前石桥。瞻礼者至此恳祷。或见大士宴坐。或见善财俯仰将迎。或但见碧玉净瓶。或唯见频伽飞舞。去洞六七里有大兰若。是为海东诸国朝觐商贾往来。致敬投诚莫不获济(草庵录)。
　　十三年。上饵道士丹疽发于背。八月帝崩。
　　述曰。武宗毁佛信道饵丹发背而殂。世方以之为戒。宣宗避仇为僧。卒登宝位。愤会昌之沙汰诛窜李赵。立方等戒坛令僧尼重受戒法。其意甚至。至末年复用道士服。饵金丹疽发于背。其过在于好求长年而不达世相无常之义。故终蹈其祸为后人笑云。

　　懿宗(漼宣宗长子)

　　咸通三年。敕两街四寺各建戒坛度僧。帝于禁中设讲座自唱经题。手录梵文。数幸诸寺行施。
　　六年。朗州德山宣鉴禅师示寂。谥见性禅师(见龙潭清源第五世)。
　　七年。临济义玄禅师示寂。谥慧照禅师。学者称临济宗(见黄檗南岳第四世)。
　　八年正月。永州湘山全真禅师端坐示寂。师郴人。游方至湘山创梵宇曰净土。四方禅众云集受教。会昌初忽谓其徒曰。僧当厄难宜易衣冠。一夕髭发俱长。披紫霞衣曰无量寿衣。顶青空冠曰真空法冠。既而武宗果去浮图。宣宗复佛法。师不复去衣冠。世称无量寿佛化现至此。
　　十年。瑞州洞山良玠禅师示寂。谥悟本禅师(见云岩清源第五世)○敕追谥南山道宣律师曰澄照。
　　十一年。相国裴休薨。休学于黄檗得其旨。平居不御酒肉。作劝发菩提心文以激发世人。著释氏文。若圆觉经法界观禅源诠诸序。世服其精要○十一月延庆节。敕两街入麟德殿讲论佛法。赐左街僧录清兰慧照大师。右街僧录彦楚明彻大师○上素闻雪峰义存禅师名。敕赐真觉大师。师居山四十年。法席冠天下。众至一千五百。闽王王氏事以师礼(见德山清源第六世)十二年。上幸安国寺赐知玄国师沉香宝座○上于禁中设万僧斋。自升座为赞呗。有长眉梵僧来应供。受嚫毕陵空而去(即宾头卢)。
　　十四年三月。造浮图宝帐彩幡华盖。敕两街往凤翔迎佛骨。三百里间车马不绝。群臣谏者至言。宪宗迎佛骨寻时宴驾。上曰。朕生得见之死无所恨。四月八日佛骨至。导以禁兵公私音乐仪卫之盛。过于南郊。帝御安福门。降楼迎拜。赐沙门及耆老曾见元和奉迎者金帛有差。佛骨留禁中三日供养。迎置安国崇化二寺。令士庶得瞻礼。十二月如前礼迎佛骨还凤翔。

　　僖宗(儇懿宗第五子)

　　乾符三年。外法师于国清为元琇法师说止观法门○泉州龟洋无了禅师塔全身二十载。为山泉淹没。门人发视不坏。闽王闻之。遣使舁入府庭供养。忽臭气远闻。王焚香祝之。可还龟洋旧址建塔。即异香普熏。倾城瞻礼本道奏。上赐谥真寂大师。塔曰灵觉。弟子慧忠遇澄汰终于白衣。葬师塔东。今龟洋一真身士民依怙。若僧伽之遗化。
　　中和元年。黄巢犯长安。自号大齐。上幸成都。诏知玄国师赴行在所引对大说。上自制号悟达国师。留行宫久之辞归九陇。定中见菩萨摩顶说法。言讫即隐。俄见一珠入玄左服。隆起痛甚。上有晁错二字。玄知夙业。即右胁安卧而逝。世言玄之前身乃汉川三学山知铉法师。临终感病与今正类(汉书。文帝时吴太子人见。得侍皇太子。饮傅争道不恭。皇太子引博局提杀之。吴王由此称疾不朝。始有反谋。太子家令晁错数上书言。吴过可削。文帝宽不忍罚。及景帝即位。错说上曰。吴王前有太子之却。诱天下亡人谋作乱。令削之亦反。不削亦反。及楚赵胶西三王皆以罪削郡县。廷臣方议削吴。吴王因遣使。约七国俱反。以诛错为名。吴相袁盎入见。上方与错调兵食。上问盎。盎愿屏左右。错趋避东厢甚恨盎。对曰。吴楚相遗书言。贼臣晁错擅适诸侯削夺其地。以故反。欲共诛错复故地。方今计独有斩错发使赦七国复其故地。则兵可毋血刃而俱罢。上良久曰。吾不爱一人以谢天下。上令丞相劾奏错要斩东市)隆兴琇师曰。世称知玄是袁盎后身。自汉文至僖宗七百余年。盎偿错亦应毕矣。今尚蒙恶报而毙何哉。盖盎与错始有私憾。及错议削七国而七国畔。盎因此时请遂斩错。景帝畏而从之。终非本意。及错诛而七国之兵不退。则是盎假畔人以报私憾耳。是宜历十生而宿对相寻不已。可不畏哉。
　　述曰。周武废佛。法师知玄抗辨精壮。帝不能屈。唐武沙汰法师。知玄登论座。道流不能屈。两世俱名知玄。俱遇废教。俱在朝为法师。俱当辨论之席。意师有宿誓使之然乎。至为三学山知铉亦不异此名也。观其三世为有道沙门。而酬偿宿报未已者。当是晁错趋东厢以避盎。时此心已深恨。而载赴东市以就诛。时此心必大恨意。临刑之际必起恶愿为世世之报。故每当法师舍寿之日。必见此相者。亦玄师道力转为轻受之报也。天珠者诛也。昔盎请诛错。今错亦诛盎。玄袁也。寓名以见本年之姓。异哉。
　　三年。泰山沙门大行诵弥陀经。至三七日。忽于夜中见流离宝地宝台之上佛及二大士无数化佛咸现其前。上闻殊异。诏入内。问所见赐号常精进菩萨。爵开国。
　　四年。泗州刺史刘让言。修僧伽弟子木叉塔。得舍利八百粒进上。诏以其骨塑为像。谥曰真相。

　　昭宗(护懿宗第七子)

　　龙纪元年。圣诞敕两街僧道入内殿谈论○琇法师于国清为清竦法师说止观法门。
　　大顺二年。袁州仰山慧寂禅师入寂。师禀法为沩山。世称沩仰宗。初领徒住王莽山一日禅床陷于地。山神者以不堪居止。东南有大仰山。为世福地。遂迁居焉。久之众盛居隘。山神一夕移庙于堵田三十里。以避之(南岳下第五世)。
　　景福元年。吴越王钱镠于剡县石城山建瑞相寺。以奉弥勒三生石像。
　　乾宁二年。文矩禅师谒西院大安禅师。遥见笑曰。入涅槃堂去。师应诺。即入。时五伯僧俱染时疾。师以杖次第点之。随点而起闽王敬异创国欢院以居之。
　　三年。敕于罗什法师译经处。重建草堂寺○四年。赵州观音院从谂禅师示寂。寿百二十。谥真际禅师(见南泉。南岳第四世)○赵帅王公入院瞻礼。赵州坐而问之曰。大王会么。王云。不会。师云。自小持斋身已老。见人无力下禅床。王尤加礼。翌日令客将传语。师下床接之。侍者问其意。师曰。第一等人来禅床上接。第二等人来下禅床接。末等人来山门外接○敕沙门觉晖为左右街副僧录(副职始此)。光化二年。抚州言。曹山有梵僧群集山顶。乡民追之。皆飞行而去。遗其笠制甚奇古敕于其地建荷玉禅寺。
　　天复元年。山贼许恩作乱。至杭州径山发国一禅师塔。见二瓮合藏肉身发长覆面。贼兵皆惊走。吴越王命重瘗之。
　　二年。洪州云居道膺禅师示寂。谥弘觉(见洞山。清源第六世)。
　　三年。抚州曹山本寂禅师示寂。谥元证。师得法于洞山。世称曹洞宗云○京兆鰕子和上。自印心于洞山。混迹闽中。日沿江岸拾鰕蚬以充食。暮卧白马庙纸钱中。华严静禅师夜入纸钱伺之。师至。静把住问曰。如何是祖师西来意。师云。神前酒台盘。静礼谢而退。后入京师佯狂人间。神异莫测○韶州云门文偃禅师聚徒千人。汉主刘氏召入内殿(都广州)咨问法要。事以师礼。师得法于雪峰。号云门宗(清源第七世)。

　　景宗(机昭宗第九子)

　　天祐元年。诞节敕天下寺观设斋。民间禁屠钓○吕洞宾游华山。遇钟离权授金丹及剑法。后过鄂州黄龙山。值机禅师上堂(清源八世)毅然问曰。一粒粟中藏世界。半升铛内煮山川。此意何如。师曰。守尸鬼。洞宾曰。争柰囊中有不死丹。师曰。饶经八万劫终是落空亡。宾不服。夜飞剑以胁之。师已前知。以法衣蒙头坐方丈。剑绕数匝。师手指之即堕地。宾前谢过。师诘之曰。半升铛内即不问。如何是一粒粟中藏世界。宾忽有省。乃述偈以为谢曰。自从一见黄龙后。始觉从前错用心(仙苑遗事)。

　　五代梁(都洛阳)


　　太祖(朱温赐名全忠)

　　开平元年。敕僧尼改属祠部。
　　○泉州沙门智宣。往西竺求经。回诣阙进辟支佛骨贝叶梵经。
　　二年二月。雪峰义存禅师示寂。十一月玄沙师备禅师示寂。师得法于雪峰。晚居玄沙。学徒千人。应机接物垂二十年。闽王待以师礼。及终赐谥宗一。
　　三年。大明节敕百官诣寺行香祝寿。
　　四年。吴王钱镠幼子令因为僧。敕赐紫衣无相大师。加同三十腊。

　　末帝(瑱)

　　贞明元年。东塔院沙门归序进经论会要。诏编入大藏。赐演教大师。
　　二年。吴越王镠遣沙门清外同弟钱铧。往四明阿育王山迎释迦舍利塔。船泊西陵。塔夜放光浙江如昼。王躬迎至罗汉寺。广陈供养。○四明奉化布袋和上。于岳林寺东廊坐盘石上而化葬于封山。既葬复有人见之东阳道中者。嘱云。我误持只履来。可与持归。归而知师亡。众视其穴唯只履在焉。师初至不知所从。自称名曰契此。蹙额皤腹。言人吉凶皆验。常以拄杖荷布袋游化廛市见物则乞。所得之物悉入袋中。有十六群儿哗逐之。争掣其袋。或于人中打开袋。出钵盂木履鱼饭菜肉瓦石等物。撒下云。看看。又一一拈起云。者个是甚么。又以纸包便秽云。者个是弥勒内院底。尝在路上立。僧问作么。师云。等个人来。曰来也。师于怀取一橘与之。僧拟接。复缩手云。汝不是者个人。有僧问。如何是祖师西来意。师放下布袋叉手立。僧云。莫别有在。师拈起布袋肩上行。因僧前行抚其背。僧回首。师云。与我一钱来。尝于溷所示众云。化缘造到不得于此大小二事。郡人蒋摩诃每与之游。一日同浴于长汀。蒋见师背一眼抚之曰。汝是佛。师止之曰。勿说与人。师常经蒋念摩诃般若波罗蜜。故人间呼为摩诃居士云。师昔游闽中。有陈居士者。供奉甚勤。问师年几。曰我此布袋与虚空齐年。又问其故。曰我姓李。二月八日生。晋天礼初。莆田令王仁于闽中见之。遗一偈云。弥勒真弥勒。分身千百亿。是时示时人。时人俱不识。后人有于坟塔之侧得青[茲/瓦]净瓶六环锡杖。藏之于寺。
　　四年。西天三藏钵怛罗至蜀。自言从摩伽陀国至益州。途经九万九千三百八十里。时蜀主王建。光天元年也。三藏自言。已二百七十岁。
　　述曰。此方往五天者有二道焉。其一为西北路。自敦煌阳关经西域诸国。过葱岭雪山入北天竺境。自昔汉腾兰西来。唐奘师等东往之所经由是也。其二为西南路。自南海发舶至佛逝国羯茶国。西北至耽摩国东天竺境(是东竺南界。即海口升舶归唐之所)自昔梁达磨西来。净三藏会宁东往之所游历者是也。今钵怛罗至蜀之路。乃当正西。即张骞所谓大夏东南去蜀不远之说。比之两路宜应稍近。而今所经历约十万里者。当是山川盘折。风俗不通。取道纡回。故十有余年方得至蜀。以故来者。仅一钵怛罗。而此方绝无一人取此路也。
　　六年。陈州末尼聚众反。立母乙为天子。朝廷发兵擒母乙斩之。其徒以不茹荤饮酒。夜聚淫秽。昼魔王踞坐。佛为洗足。云佛是大乘我法乃上上乘。其上慢不法有若此龙德元年。敕天下毋得私度僧尼。愿出家者。入京城比试经业。

　　唐(都洛阳)


　　庄宗(李存勖)

　　同光元年。诞节敕僧录慧江道士程紫霄。入内殿谈论设千僧斋○凤翔沙门道贤梦游五竺见佛。指示此某国某聚落暨旦顿解五竺言音。传粉坛法于世。人称凤翔阿阇梨法。清泰初。随末帝入洛而终。塔于龙门。
　　二年。敕三圣慧然禅师入内殿。咨问禅法。上曰。朕下大梁收得一颗无价宝珠未有人酬价。然曰。请陛下宝看。上以手舒幞头角。然曰。帝王之宝谁敢酬价。帝说。遂亡。敕谥广济大师通寂之塔。
　　三年。骑将史银枪有战功随驾入洛。忽悟禅道。乞出家名契澄。赐号无学大师。以其居为立德院。

　　明宗(亶庄宗义弟)

　　天成元年。诞节敕僧录云辩。与道士入内殿谈论。
　　二年二月。帝每夕于宫中焚香祝天曰。某胡人因乱为众所推。愿天早生圣人为生民主。
　　三年。闽主王延钧素敬佛。是年度僧二万人○漳州罗汉院桂琛禅师示寂。师得法于玄妙。末帝朝谥真应禅师(清源八世)。

　　末帝(阿明宗养子)

　　清泰元年二月。功德使奏。每遇诞节乞令州郡奏荐僧尼。立讲经禅定持念文章议论。为四科试其能否。制可(洪容斋三笔引旧五代史)○建州崇安县扣冰古佛名[卄/滲]先。初见雪峰。携凫此一包酱一罐以为献。峰曰。包中何物。曰凫。此何处得来。泥中。泥深多少。无丈数。还更有么。转深转有。又问。罐中何物。师曰酱。何处得来。自合得。还熟也未。不较多。峰曰。汝异日必为王侯师。常夏月衣楮而坐。冬月扣冰而浴。因号扣冰。闽王延钧请居瑞岩。经临建州。刺史陈诲饭僧千人。问师曰。今日会中有异人乎。师曰。无有。明当为公致一大士。诲翌日具斋以俟。有老姥自外至。延居上席。饭讫竟去。师曰。此水藏菩萨也。有顷姥复来指师曰。辟支古佛何为饶舌。言讫不见。
　　二年。四明沙门子麟。往高丽百济日本诸国。传授天台教法。高丽遣使李仁日送麟还吴越王钱镠令于郡城建院以安其众。

　　晋(都汴)


　　高祖(石敬塘)

　　天福二年。洛阳宣徽将朱崇。掘屋地得大石佛十躯。有碑云。唐垂拱六年造景福寺。崇大感窹。即舍所居以为寺○竦法师于国清为羲寂法师说止观法门。
　　三年。以杨光远为天下功德使。凡寺院皆属焉。
　　四年。敕国忌宰臣百僚。诣寺行香饭僧。永以为式。汉中沙门可洪。进大藏经音义四百八十卷。敕入大藏○杭州天竺山沙门道翌。获奇木造观音大士像。有沙门从勋。自洛阳持古佛舍利置豪相中。其后舍利常见于顶冠。肉髻白光焕发。大著灵感。

　　少帝(厘贵高祖从子)

　　开运元年。敕为高祖写大藏经。奉安明圣寺以资鸿福○六月吴越王钱弘佐。遣僧慧龟往双林开善慧大士塔。得灵骨十六片紫金色舍利无数。紫芝生于甓床。双虎伏于圹下。祥云蔽山甘雨洒地。乃奉迎舍利灵骨并净瓶香炉扣门椎诸物。至钱唐安光册殿供养。建龙华寺。以其骨塑大士像。
　　三年。金陵上元县人暴死。误追入冥府。见唐先主被五木甚严。民大骇问。主何以如此。主曰。吾为宋齐丘所误。杀和州降者千人。以冤被诉。民曰。臣误追当还。主泣曰。吾囚此。闻钟声则苦暂息。汝归语嗣君。凡寺院鸣钟令延缓之。更能为造一钟。尤为济苦。民曰。下人何以取验。主曰。吾曾受于阗瑞玉大王。于瓦官寺佛左膝以香泥藏之。时无知者。民既还而白。后主亲诣瓦官剖膝。果得玉像。感泣恸[怡-台+辟]。即造一钟于清凉寺。镌其上云。荐烈祖孝高皇帝。脱幽出厄。以玉像建塔于蒋山。

　　汉(都晋阳)


　　高祖(刘皓本名知远)

　　天福十二年。上柱国郭令威。立金刚般若经碑于寿春。

　　隐帝(承祐高祖犹子)

　　乾祐元年。吴越王钱俶。奉天台沙门德韵为国师。申弟子之礼。
　　二年。云门文偃禅师坐逝。塔全身于丈室。

　　周(都汴)


　　太祖(郭令威)

　　广顺元年。李守正叛河中。太祖亲征。往麻衣道者语赵普曰。李侍中安得久。城下有三天子气。未几城陷。时世宗与本朝太祖俱侍行。
　　二年。敕诞节。宰臣百僚诣寺观建祝寿道场。

　　世宗(柴荣太祖养子)

　　显德元年。齐州开元寺义楚法师。进所撰释氏六帖。敕付史馆颁行。赐紫方袍。
　　二年四月。诏曰。释氏真宗助世为善。将隆教法须辨否臧。自今不许私度僧尼。及亲无侍养者不许出家。无敕寺舍并须停废○九月以久不铸钱。敕令除县官法物军器寺观钟磬钹铎之类。听留外自余民间铜器佛像。五十日内悉令输官给其直。过期不输五斤以上。其罪死。上谓侍臣曰。卿辈勿以毁佛为疑。夫佛以善道化人。苟至于善斯奉佛矣。彼铜像岂谓佛耶。且吾闻。佛志在利人。虽头目犹舍以布施。若朕身可以济民。亦非所惜也○是岁废寺三千三百三十六所。以所毁像铸周通钱○帝既并省寺院。敕男年十五已上。诵经百纸或读五百纸。女年十三已上。诵经七十纸。或读三百纸。陈状出家。本郡考试以闻。词部给牒方得剃度(此文见旧史。欧阳新史。并删去弗存)。
　　三年。帝召华山隐士陈搏问以飞升黄白之术。对曰。天子以治安天下为务。安用此为。乃遣还山。诏州县常存问。
　　四年七月。金陵清凉文益禅师示寂。江南唐后主待以师礼。及终谥大法眼学者。号法眼宗(见罗汉珍师清源九世)○隐士谭景升居终南山。与陈搏为之友。著化书百十篇。穷括化原。久之仙去。尝游三茅山。至建业见宋齐丘。谓其有仙脱道骨。出书示之。属为序于传世。齐丘乃窃以自名。然未尝悟道蕴也(齐丘相后唐二世)。
　　述曰。曾慥作集仙传言。陈希夷称其友。谭景升作化书。又云齐丘。窃取以为名。世人不能知其妄。此殆与向秀注庄子郭象窃之以自名。二事盖相类。不几于盗乎。
　　六年。初帝之毁像也。镇州大悲极有灵应。诏下人莫敢近。帝闻之。自往其寺持斧镵破面胸。观者为之栗栗。及帝北征疽发于胸。亟归京师遂殂(杨文公谈苑)○汴都将士周百胜。年老家居。蔬食念佛。一夕梦黄衣吏追入大城至官府。主者令引观地狱。见一人黑色卧大铁状。狱卒持凿破其胸灌以铜汁。叫声不可闻。百胜惧念佛求退。追者曰。汝已是佛弟子不必惧。百胜问。囚者何人。答曰。此柴帝也。因毁像致此罚。百胜曰。我故君王也。何时得脱。追者曰。初录其人。至时王责曰。世间周通钱尽时方脱此罪。追者引从故道出城门。闻寺钟鸣遂觉。百胜常以语人。闻者为之悲惋(神应录)。
　　述曰。自昔佛法遭毁有四时焉。魏太武因司徒崔浩。焚毁经像坑戮沙门。既而崔浩要斩。太武身感疠疾。竟为常侍宗爱所弑。文成嗣位。复大兴佛法(其一)周武因卫元嵩。毁经像塔寺驱沙门反俗。厥后杜祈入冥。见周武地狱受苦求救之事。宣帝嗣兴佛法复盛(其二)唐武宗因赵归真。毁像废寺僧尼还俗。帝后疽发背而殂。时穆陵尉称。天符以李炎毁佛。有夺寿去位之报。归真等皆被诛戮。宣宗即位佛法大兴(其三)周世宗毁像铸钱废拆寺院。疽发胸而殂。人见在狱受苦。有周通钱尽方得脱罪之语(其四)越五年。我太祖皇帝飞龙在天。首诏天下复寺立像。遣沙门求法西天。馆梵僧翻传贝叶。建精蓝济战士之魄。造经版寿大藏之传。当国家多事。而于弘赞佛道无所不举。及。
　　太宗继体。度童子十七万人。建译经院制圣教序。赐天下无名伽蓝之额。建开宝大塔舍利之藏。暨真宗在朝。圣德遐被。五天咸贡梵典。昭陈天禧。度僧二十四万。
　　仁宗践阼。光赞上乘谨翻译之功。广藏宫之卷词臣国。

　　佛祖统纪卷第四十二(终)

　　○诏罗浮山轩辕集入见。帝问曰。先生长年何道致此。对曰。屏声色去滋味。一哀乐广惠泽则可与天地合体日月齐明。是为长年不俟别求。久之请还山。帝曰。朕临天下可闻其数否。集横书四十字。后乃得四十年。
　　○钟离权。字云房。自称汉时遇王玄甫得长生之道。避乱入终南山。于石壁间得灵宝经。悟阴中有阳阳中有阴。为天地升降之宜。气中生水。水中生气。即心肾交合之理。乃静坐内观。遂能身外有身。唐吕岩。字洞宾。三举进士不第。于长安酒肆遇云房。将洞宾入终南山。授灵宝毕。法十二科。曰金诰玉书真原比喻真诀道要。其义有六。包罗五仙之旨。以授洞宾。谓之白。吾朝元有期。汝当居此洞。即有仙人下宣天诏。金幢玉节迎之升天。洞宾乃客游江淮。度何仙姑郭上灶施肩吾云(吕仙游行人间。自唐及宋。事迹非一)。


　　佛祖统纪卷第四十三

　　　　宋咸淳四明东湖沙门志磐撰

　　法运通塞志第十七之十


　　宋(都汴京)


　　太祖(宣祖第二子。母杜氏。二月十六日为长春节　葬永昌陵)

　　建隆元年(庚申)正月甲辰周恭帝逊于位。初上受诏北征宿陈桥驿。将士推戴拥入京师。时太夫人杜氏(太祖母昭宪皇后)同王夫人(太祖后孝明皇后)方设斋于定力寺为祈福。闻变王夫人惧。太夫人曰。吾儿平生多奇异。人言。当极贵。何忧也(杨文公谈苑)初是后唐明宗。于禁中焚香祷天曰。臣本夷狄不足以王中原。愿早生圣人以安天下。天成二年二月十六日。上降生于洛阳太内甲马营。神光满室。异香不散。体被金色。三日而变。人知其为应明宗祷云(皇朝景命录)。
　　赞曰。神光金体。佛大士之瑞相也。开嘉运于五季久厄之年。践大位于四海望治之日。而又知兴教护法。慈临民物。以为社稷灵长之福。非佛大士之示生。其孰能与于此哉。
　　上未仕时过泾州长寿镇寺。沙门知非凡人。阴使人图上容于寺壁。后以其寺有御容。遂为官所护。及在洛阳尝过长寿寺。枕殿砥昼寝。僧守严见赤蛇出入上鼻。上寤严问所向。上曰。欲往澶州见柴太尉。未有赍(周世宗)严曰。贫道有驴可乘以往。复赠之钱。及见太尉奇之。遂留幕府。晋开运间。宋城有异僧状如豪侠。挟铜弹走草莽上。指州地曰。不二十年当有帝王由此建号(杨文公谈苑○太祖在周朝为归德军节度使。归德在唐为宋州。及受禅遂以宋建国)。
　　○先是民间有得梁志公铜牌记云。有一真人起冀州。开口张弓在左边。子子孙孙保永年。江南李主名其子曰弘冀。吴越钱王诸子。皆连弘字(弘倧弘俶弘亿)期应图谶。及上受禅。而宣祖之讳正当之(太祖皇考。上弘下殷。追谥宣祖。赵普皇朝龙飞记)○周世宗之废佛像也(世宗自持凿破镇州大悲像胸)疽发于胸而殂。时太祖太宗目见之。尝访神僧麻衣和上曰。今毁佛法大非社稷之福。麻衣曰。岂不闻三武之祸乎。又问。天下何时定乎。曰赤气已兆。辰申间当有真主出兴。佛法亦大兴矣(其后太祖受禅于庚申年正月甲辰。其应在于此也)○处士陈抟隐居华山闭门卧。屡月不起。显德末乘白骡将入东都。中道闻太祖即位。大笑曰。天下自此定矣○上始受命默计释氏。何道而归敬。若是其盛。尝微行至相国寺见一僧。醉呕户外。恶骂不可闻。上怒之。适从旁过。为醉僧所抱曰。莫恶发将暮矣。宜亟归内。上心动。乃还密令小珰往觇(敕焰切窥。汉宦者冠。加金珰充耳也)。令取所吐物。至则醉僧不见。收遗吐至。上前视之则真乳香也。上嗟叹不已。益知敬佛(已上四事蔡氏丛谈)○诏以二月十六日圣诞为长春节。赐百官宴于相国寺。宰相范质制祝圣斋疏云。素虹纪瑞。表觉帝之下生(佛下生有白象贯日。灭度有白虹十二道。今范公用事。恐别有所出)绀马效灵。应轮王之出世(金轮王出时七宝自至。绀马宝即其一也)非夫威震四天。则不足感自然之宝(金轮王统王四天下)非夫位尊三界。则孰能致希有之祥(佛为三界大师)寿命同百亿须弥。德泽被三千世界。恒沙可算天禄难穷。墨海虽干皇基益固云云。是日以庆诞恩。诏普度童行八千人(国朝会要)。
　　赞曰。范公以名儒盛德为佐命首。相当庆诞祝赞之辞。纯用佛典以寓归美。其为敬佛重君。有见于此论者。谓明良庆会海宇统一。皆佛大士应世之祥也。
　　六月。诏诸路寺院。经显德二年当废未毁者听存。其已毁寺所有佛像许移置存留。于是人间所藏铜像稍稍得出。
　　赞曰。自有佛法以来。有道之国未尝不隆笃佛教以劝天下。太祖初见周朝毁像。伤之曰。令毁佛法大非社稷之福。及登大宝。亟下兴复之诏。可谓有道之君必隆佛教。
　　十月亲征扬州李重进。十二月城陷。上以其固拒欲尽抗之。俄有异僧诣行宫门。自称龙兴寺清范。表乞恩宥。上许之。翌日驾幸寻问。见殿上一罗汉手擎草表。上大寤。敕建别殿安其像(广陵志)○吴越王钱俶。天性敬佛。慕阿育王造塔之事。用金铜精钢造八万四千塔。中藏宝箧印心咒经(此经咒功云。造像造塔者。奉安此咒者。即成七宝。即是奉藏三世如来全身舍利)布散部内。凡十年而讫功(今僧寺俗合有奉此塔者)○初天台教卷。经五代之乱残毁不全。吴越王俶遣使之高丽日本以求之。至是高丽遣沙门谛观持论疏诸文至螺溪。谒寂法师。一宗教文。复还中国。螺溪以授宝云。云以授法智。法智大肆讲说。遂专中兴教观之名(吴越王传)。
　　二年○诏前征李重进。凡死于兵者。以杨州行宫置建隆寺为荐冥福。如唐太宗正观四年故事(至道三年。郡守王禹称撰碑)○诏民间二月至九月渔捕弹射著于令○四月上幸相国寺祈雨。出内帑设千僧斋。已而大雨○吴越王俶请延寿禅师主永明寺(今钱唐净慈寺)师日课一百八事。学者参问。以心为宗以悟为则。日暮往别峰行道念佛。人闻山中天乐声。吴越王感其专至。为作西方庄严殿以成其志。师以贤首慈恩天台三宗互有同异。馆其徒之知法者。博阅义海更相质难。师以心宗之衡以准平之。又集大乘经论六十部。两土贤圣三百家之言。证成唯心之旨。为书百卷。名曰宗镜。传于世(寿禅师传)。
　　三年五月旱。上辛相国寺祈雨。诏彻乐太官进蔬食。已而雨大济○西域于阗国沙门善名七人来。诏馆于相国寺○楚王周行逢据潭州果于杀戮。然知事佛度僧斋忏未尝辍。见沙门辄作礼。亲手行食。谓左右曰。吾杀人多矣。不假佛力何以解怨○十一月高昌国遣僧法渊。献辟支佛牙玉器。
　　乾德元年。螺溪寂法师为义通法师说止观法门。
　　三年。沧州沙门道圆。游五天竺往反十八年。及还偕于阗使者至京师。献佛舍利贝叶梵经。上召见便殿问西土风俗。赐紫方袍器币○特进李托奏。雄武推官阮绍庄。梦云门禅师令上奏乞开塔。有旨。韶州守臣开视见师真身如生。乃迎赴阙供养。逾月遣送还山中。敕谥大慈元真宏明禅师(此后不注出处者。大约多国朝会要)。
　　四年。诏秦凉既通。可遣僧往西竺求法。时沙门行勤一百五十七人应诏。所历焉耆龟兹迦弥罗等国。并赐诏书谕令遣人前导。仍各赐装钱三万(行装钱三十贯文)○上初诏西川转运使沈义伦。于益州以金银字写金刚经进上。至是召天清寺沙门崇蕴。入内讲演○枢密使沈义伦事佛长斋。夏中危坐。以饲蚊。或以为苦者。曰饿蚊相投。岂忍拂去。时执政多自陈起第。独义伦乞为母修寺。上嗟叹许之○敕内侍张重进。往峨眉山普贤寺庄严佛像。因嘉州屡奏。白水寺普贤相见也。峨眉志云。昔有蒲翁。因采药入山望峰顶。五色云放白光。忽一鹿前导至岩上。见普贤大士真相自兹显迹○河南府进士李蔼。造灭邪集以毁释教。窃藏经以为衾。事闻。上以为非毁圣道诳惑百姓。敕刺流沙门岛(在登州海中。旧制以溢额取居久者一人投之海。神宗朝马默守郡。乞今后溢额者移隶登州。上然之)。
　　述曰。儒家有排佛者。以不曾读佛经耳。使稍知观览必能服其为道之妙。李蔼造论指佛为邪。盖傅奕韩退之诋佛为夷之余波也。不有明主孰能鉴其妄作。流之海岛非不幸也。
　　五年。诏曰。禁锢以来天下多辇佛像赴京。顾惟像教世许尊瞻。忽从镕毁甚乖归敬。应诸郡有铜像处。依旧存留。但不许铸造新像○右街应制沙门文胜。奉敕编修大藏经随函索隐。凡六百六十卷○敕莱州道士刘若拙充右街道录。集京师道士试学事业。未至者皆罢斥之。
　　开宝二年。长春节诏天下沙门。殿试经律论义十条。全中者赐紫衣。
　　四年三月。上亲征太原刘继元。道由潞州麻衣和上院。躬祝于佛曰。此行以吊伐为事。誓不滥杀一人。继元闻之。极力抵拒。车驾至城下诸军进攻。时太原城守尚坚博士李光赞。劝上回銮(音峦。铃也。天子大辂衡上。金雀口衔铃曰銮)宰相赵普以为然。遂班师○处士陈抟受易于麻衣道者。得所述正易心法四十二章。理极天人历诋先儒之失。抟始为之注。及受河图洛书之诀。发易道之秘。汉晋诸儒如郑康成京房王弼韩康伯。皆所未知也。其诀曰。戴九履一。左三右七。二四为肩。六八为膝。纵横皆十五。而五居其室。此图纵横倒正回合交错。随意数之。皆得十五。刘牧谓非人智所能伪为。始抟以传种放。放传李溉。溉传许坚。坚传范谔昌。谔昌传刘牧。始为钩隐图以述之。
　　述曰。系辞云。河出图示其名也。参伍以变错综其数。示其体也。此夫子显示河图之文也。汉世有书。其论河图云。太一取之以行九宫。四正四维皆十有五。此易纬详陈河图之数也。五季之际。有方服而衣麻者。妙达易道。始发河图之秘。以授希夷。希夷始著诀传世。然世人徒能述希夷之言。而不知其义本出于系辞易纬。今以著诀。上合易纬九宫十五之文。又以易纬。仰参系辞参伍以变之说。无不吻合。系纬之文。略而隐。故常人不能明。独麻衣悟此妙于二千年之后。殆天授也(河洛文今见易经之前)。
　　陈抟居华山。钱若水未第去谒之。抟邀入山斋。见老僧拥纳附火。若水揖之。僧开目而已。坐久抟问。何如。僧曰。无仙骨法。若水退抟戒之曰。三日后可复来。如期而往。抟曰。始吾见子神观清粹。谓可以学仙。故请决于老僧。僧言。他无仙骨。但可作贵公卿。于急流中勇退耳。问僧何人。抟曰。吾师麻衣道者也(湘山野录○洞微志中云。僧是白合道者宗裔)○沙门建盛自西竺还。诣阙进贝叶梵经。同梵僧曼殊室利偕来。室利者中天竺王子也。诏馆于相国寺。持律甚精。都人施财盈屋。并无所用○敕高品张从信。往益州雕大藏经板。
　　五年。诏僧道。每当朝集。僧先道后。并立殿廷。僧东道西。间杂副职。若遇郊天。道左僧右(僧史略)。
　　　　　　　　　　　　僧东　　道左
　　北　君位　僧先道后　殿廷　郊天　　南
　　　　　　　　　　　　道西　　僧右
　　述曰。左右即东西也。郊天之日道居左者。以道士继朝班之后。便于设拜故权令居左。非常用之法也　此说闻之顽空云。得之礼部职事人。
　　诏京城名德玄超等入大内。诵金字大藏经。车驾临幸。并赐紫方袍○诏曰。僧尼无间实紊教法。自令于尼寺置坛受戒。尼大德主之。
　　述曰。廷议但欲分别僧尼。而不知尼女受戒须依大僧无置坛自受之律。此一时救弊不可为法。今则无复用此也。
　　诏曰。释门之本贵在清虚。梵刹之中岂宜污杂。适当崇阐尤在精严。如闻道场斋会。夜集士女深为亵渎。无益修持。宜令功德司祠部告谕诸路并加禁止○敕僧道。并隶功德使。出家求度策试经业。关祠部给牒○西天竺沙门可智法见真理三人来朝。赐紫方袍○西天竺沙门苏葛陀来。贡舍利文殊华。赐紫服金币○六月天台德韶国师示寂。有大星殒于峰顶。天降大雪师得法于清凉法眼(清源下十世)○西天竺沙门弥罗等十四人来朝并赐紫服。
　　六年八月。汝州风穴禅师延昭示寂。师得法于南院(南岳八世下)知鄜州(音孚鄜延路)王龟从表称。中天竺三藏法天至。译圣无量寿经七佛赞。河中府梵学沙门法进执笔缀文。龟从润色。诏法天赴阙召见慰问。赐紫方袍。
　　七年二月。永明寿禅师示寂。赐谥智觉。师得法于韶国师。高丽国王遣三十六僧来受道法。于是法眼一宗盛行海外而中国遂绝。
　　八年三月。上幸洛阳至龙门山广化寺。开无畏三藏塔瞻敬真体。四月上将郊天而雨不止。遣使祷无畏塔。及期而霁(无畏三藏。唐开元四年自西天来。长安为教主二十三年。灭塔于洛阳之龙门)○上自洛阳回京师。手书金刚经常自读诵。宰相赵普因奏事见之。上曰。不欲甲胄之士知之。但言常读兵书可也。
　　赞曰。汉高帝与韩彭取天下论功行。封王数十城。相继反畔。卒取诛戮。光武封功臣邓禹辈。大者不过数县。以其易制故上下无异意。智矣哉。我太祖之善驾驭英雄也。俾石守信等义社十弟释兵权于杯酒笑谈之顷。享禄私第全其余生。上不失国恩下不失臣节。过二汉君臣远矣。至于深居禁中常诵佛典而欲使甲士知读兵书。是又重威保国之仁术也。智矣哉。

　　太宗(宣祖第三子。太祖同母弟也。母梦神人捧日置于怀遂娠。十月十七日为乾明节葬永熙陵)

　　太平兴国元年。诏普度天下童子。凡十七万人(国朝会要)○真君传结坛之法有九。上三坛为国家。上曰顺天兴国坛。星位三千六百。为普天大醮。中曰延祚保生坛。星位二千四百。为周天大醮。下曰祈谷福时坛。星位一千二百。为罗天大醮。中三坛为臣寮。上曰黄箓延寿坛。星位六百四十。中曰黄箓臻庆坛。星位四百九十。下曰黄箓去邪坛。星位三百六十。下三坛为士庶。上曰续命坛。星位二百四十。中曰集福坛。星位百二十。下曰却灾坛。星位八十一。旌旗鉴剑。弓矢法物。具列仪范各有差隆云云。真君曰。诸天万灵仙众梵佛。悉朝上帝于通明殿。又曰。佛在三清之中。别有梵天居之。于上帝如九卿奉天子也。
　　述曰。凡释道二家之言天。名可不同而体不可不同也。如来圣人如实知见三界。不可谓不尽也。而道家诸书浅缪无识。故名与体皆不同。如度人经诸道书。或云三十六天。谓欲界六天色界十八天无色界四天。此二十八为三界内有生死。其上更有四梵天为三界外。断生死一灾。又其上有三清天。最上为大罗天。此等虽欲比同佛经三界之语。殊不知四梵三清竟无实位。盖凡言界外断生死者。即三乘与佛耳。岂当复指三清诸天轮转之徒哉。张无尽述息诤论。引黄帝内书云。太一者。元一之气。始生于太虚之上。有玉京山。四方各有八天。三十二帝。玉京之上有玉清上清太清。三清之上有虚皇十天。元老元君元尊天真九皇居之。天皇真人。降天真九气分六元。而为混沌之象云云。无尽断之曰。夫言玉京山三十二帝者。即佛之所谓须弥山顶忉利天也。虚皇天者。即佛所谓大梵天也。三清天者。即佛所谓空居天也。大梵天为世界主。不知上有光音诸天。而言我能有所生。有所生则气有所降。此天真九皇所以降气而造世界也。气有阴阳则人有男女。如道家三清。侍以金童玉女。此欲界空居为三清天也(空居即夜摩为大清。兜率为上清。乐变化为玉清。他化自在为大罗天。然道书言天。矛盾自多难以定一)又王钦若奉诏撰翊圣真君传。其间论佛最为失义。如翊圣云。诸天万灵仙众梵佛。悉来朝上帝。夫佛为三界师为天中尊。佛所住处梵天帝释皆来卫从。明知天帝所以奉佛也。今传言佛来朝帝。甚为无状。翊圣既自言。帝辅其位高矣。未应有此失理之言。钦若稍称知佛。作传之辞亦未必有此语。特恐道流不知天位。妄撰此言入于传中。虽欲尊天而卑佛。适所以诬天而慢佛也。戒之哉。
　　初周世宗废龙兴寺以为官仓。国初寺僧击鼓求复。至是不已。上遣使持剑诘之曰。前朝为仓日久。何为烦渎天廷。且密戒惧即斩之。僧辞自若曰。前朝不道毁像废寺。正赖今日圣明兴复之耳。贫道何畏一死。中使以闻。上大感叹。敕复以为寺(类苑)。
　　二年。使改龙兴寺为太平兴国寺。立开先殿以奉太祖御容○西天沙门吉祥来。进贝叶梵经。
　　三年三月。赐天下无名寺额。曰太平兴国。曰乾明○开宝寺沙门继从等。自西天还献梵经佛舍利塔菩提树叶孔雀尾拂。并赐紫方袍○四月诏谥庐山远法师曰圆悟。塔曰凝寂。永法师曰觉寂。塔曰实智○中天竺沙门钵纳摩来。献佛舍利塔牦牛尾拂○西天王子曼殊室利求归本国。诏从之(开宝四年至此)○翰林学士李昉徐铉等进太平广记。其间录佛法者三十卷。上自汉明终于五代。古今悟心得道之众。神僧经论定慧之学。君臣信毁休咎之征。靡所不载○敕供奉官赵镕。往吴越迎明州阿育王佛舍利塔○吴越王俶奉版图归朝。令僧统赞宁奉释迦舍利塔入见于滋福殿。上素闻其名。一日七宣。赐号通慧大师(宁在国为两浙僧统。号明义宗文大师)除翰林与学士陶谷同列。或诮之曰。青琐朱楹安容此物。及与之语。师援据经史衮衮不已。诮者为之畏服。学士王禹称徐铉。每有疑则就质之。皆为下拜。事以师礼滋福殿者安佛像经藏。立刹声钟即内道场也(国朝会要)。
　　五年正月。敕内侍张廷训。往代州五台山造金铜文殊万菩萨像。奉安于真容院。诏重修五台十寺。以沙门芳润为十寺僧正。十寺者。真容。华严寿宁。兴国。竹林。金阁。法华。秘密。灵境。大贤。五台山记云。山形五峙周五百里。崇岩叠嶂飞泉吐雾。中台高四十里。顶上平地周六里。西北有太华池石精舍文殊弥勒石像。东南有大孚寺。魏文帝造。东西二堂圣所居处。又东北有王子寺阿育王塔。东北三台间有金刚窟三世佛法藏。中台东南有清凉寺。其最深处文殊所居。人不敢近。西岩有秘魔岩。岩西有佛光寺○敕内侍张仁赞。往成都铸金铜普贤像。高二丈。奉安嘉州峨眉山普贤寺之白水。建大阁以覆之。诏重修峨眉五寺。即白水普贤。黑水华严。中峰。乾明。光相也。三峨高出五岳秀甲九州。西竺千岁和上曰。此震旦国第一山也○河中府沙门法进。请三藏法天译经于蒲津(蒲州河中府)守臣表进。上览之大说。召入京师始兴译事○二月北天竺迦湿弥罗国三藏天息灾。乌填曩国三藏施护来。召见赐紫衣。敕二师同阅梵夹。时上盛意翻译。乃诏中使郑守均。于太平兴国寺西建译经院。为三堂。中为译经。东序为润文。西序为证义○五月中天竺沙门护罗来。献贝叶梵经敕赐紫服○沙门知则进所著圣无量寿经疏。赐号演教大师○诏建开圣禅寺于诞生之地。奉优填王旃檀瑞像(梁武帝遣郝骞往天竺迎至者)释迦佛牙太祖亲缄银塔中(唐宣律师天人所献)梁志公真身锡杖刀尺○敕内侍卫钦。往泗州修僧伽大师塔。凡十三层。改普照王寺为太平兴国。
　　七年正月。威虏军奏言。筑城穿土得石函铁函铜函银函金函。凡五重中有流离瓶盛佛舍利。有刻石记云。贞观二十一年藏佛舍利。谨遣牙吏以闻○嘉州通判王衮奏。近往峨眉提点白水寺修造。见瓦屋山皆变金色。中有丈六金身普贤。次日午中见罗汉二身乘紫云行空中。
　　深州奏。陆泽县人王绪牧牛田中。见一白兔。逐之入土穴中。探穴得石佛五十躯。制度奇古长皆尺余。敕就邑寺奉安。像常放白光○六月译经院成。诏天息灾等居之。赐天息灾明教大师。法天传教大师。施护显教大师令以所将梵本各译一经。诏梵学僧法进常谨清沼等笔受缀文。光禄卿杨说兵部员外郎张洎润文。殿直刘素监护。天息灾述译经仪式。于东堂面西粉布圣坛(作坛以粉饰之事在藏经)开四门。各一梵僧主之。持秘密咒七日夜。又设木坛布圣贤名字轮(坛形正圆。层列佛大士天神名佐。环绕其上如车轮之状)目曰大法曼拏罗(此云大会)请圣贤阿伽沐浴(阿伽此云器。凡供养之器。皆称曰阿伽。今言阿伽。乃是沐浴器)设香华灯水肴果之供。礼拜绕旋。祈请冥祐。以殄魔障第一译主。正坐面外宣传梵文。第二证义坐其左。与译主评量梵文。第三证文坐其右。听译主高读梵文。以验差误。第四书字梵学僧。审听梵文书成华字。犹是梵音(。初翻为纥哩第野。为素怛览)五笔受。翻梵音成华言(纥哩那野。再翻为心。素怛览。翻为经)第六缀文。回缀文字使成句义(如笔受云照见五蕴彼自性空见此。今云照见五蕴皆空。大率梵音多先能后所。如念佛为佛念打钟为钟打。故须回缀字句以顺此土之文)第七参译。参考两土文字使无误。第八刊定。刊削冗长定取句义(如无无明无明。剩两字。如上正遍知。上阙一无字)第九润文。官于僧众南向设位。参详润色(如心经度一切苦厄一句。元无梵本。又是故空中一句。是故两字元无梵本)僧众日日沐浴。三衣坐具。威仪整肃。所须受用悉从官给。天息灾言。译文有与御名庙讳同者。前代不避。若变文回避虑妨经旨。今欲依国学九经但阙点画。诏答。佛经用字宜从正文。庙讳御名不须回避○七月天息灾上新译圣佛母经。法天上吉祥持世经。施护上如来庄严经。各一卷。诏两街僧选义学沙门百人祥定经义。时左街僧录神曜等言。译场久废传译至艰。天息灾等即持梵文。先翻梵义。以华文证之。曜众乃服○诏新经入藏开板流行。车驾亲幸译经院。召僧众赐坐尉谕。赐卧具缯帛什物。度其院童子十人。悉取禁中所藏梵本令其翻译○十二月诏选梵学沙门为笔受。义学沙门十人为证义。自是每岁诞节必献新经。皆召坐赐斋以经付藏○诏曰。朕方隆教法用福邦家。其内外诸郡童行并与剃度○成都沙门光远游西天还。诣阙进西天竺王子没徒曩表佛顶印贝多叶菩提树叶。诏三藏施护译其表曰。伏闻支那国(西竺指大唐为支那。今因旧以为称也)有大天子。至圣至神富贵自在。自惭福薄无由朝谒。远蒙皇恩赐金刚座释迦如来袈裟一领。即已披挂供养。伏愿支那皇帝。福慧圆满寿命延长。一切有情度诸沉溺。谨以释迦舍利附沙门光远以进(奉金刚佛袈裟。两朝未见遣送之实。今详乾德四年行勤等应诏。西天求法。诸国并赐诏书。应以此年附献也)八年六月。诏翰林赞宁修大宋高僧传。宁乞归钱唐撰述。诏许之○诏译经院。赐名传法。于西偏建印经院(今临安传法院。即东都译经院。今但供奉入内道场法事)○成都先奉太祖敕造大藏经板成进上○敕太原成都铸铜钟。赐五台峨眉名山遣挂之日。两山皆有梵僧十余。空中奉迎其钟。声闻百里○天息灾等言。历朝翻译并藉梵僧。若遐阻不来则译经废绝。欲令两街选童子五十人习学梵字。诏令高品王文寿选惟净等十人引见便殿诏送译经院受学。惟净者江南李煜之侄。口受梵章即晓其义。岁余度为僧。升梵学笔受。赐紫衣光梵大师○沙门法遇自西天来。献佛顶舍利贝叶梵经。法遇化众造龙宝盖金襕袈裟。将再往中天竺金刚座所供养。乞给所经诸国书。诏赐三佛齐葛古罗柯兰诸国敕书以遣之○泗州奏。僧伽塔白昼放光。士民然顶臂香供养者日千余人。敕内侍奉释迦舍利藏之塔下○上以新译经。示宰臣曰。佛氏之教有裨政理普利群生。达者自悟渊源。愚者妄生诬谤。朕于此道微识其宗。凡为君而正心无私。即自利行也。凡行一善以安天下。即利他行也。如梁武舍身为奴。此小乘偏见。非后代所宜法也。赵普对曰。陛下以尧舜之道治世。以如来之行修心。圣智高远非臣下所能知也○诏以御制莲华心回文偈。秘藏诠。逍遥咏。宣示近臣○敕内侍张承贵往天台山重建寿昌寺从沙门自珣请也。
　　雍熙元年三月。日本国沙门奝(丁ㄠ切)然来朝。然言。其国传袭六十四世八十五主。至应神天皇。始传中国文字。至钦明天皇壬申岁。始传佛教于百济。当梁承圣初年。至用明立有太子名圣德。年七岁便悟佛法。于菩提寺讲胜鬘经。感天雨华。始遣使入中国求法华经。当隋开皇中也。至孝德立。白雉四年遣僧道照入中国从奘法师传法。当唐永徽四年也。次足姬立。令僧智通入中国求大乘法。当显庆三年也。次文武立。宝龟二年令僧玄昉入中国求法。当开元四年也。次孝明立。天平胜宝四年遣使入中国求内外教典。当天宝中也。次元武立。遣僧空海入中国传智者教。当元和年中也(贞元元和间。有日本最澄。受荆溪一宗疏记以归。当以此为传教之始可也。而奝然乃言空海传教。而不及最澄何耶。唐书亦言空海肆业中国二十年。然吾宗未见空海传教之迹。今据释门正统云。空海入中国学密教于不空弟子慧果。始知奝然言学智者教者误也)次文德立。令僧常晓入中国求释迦密教。当大中年也。上闻其王一姓传继臣下皆世官。谓宰臣曰。岛夷君臣乃能世祚永久若是。奝然求谒五台及回京师。乞赐印本大藏经诏有司给与之案唐书。日本汉倭人也。去京师万四千里。直新罗东南在海中岛。左右小岛五十余。皆自名国而臣附之。其俗多女少男。有文字尚浮图。其王姓阿每氏。初主号天御中主彦敛。五十二世皆以尊为号。居竺紫城。彦子神武立。更以天皇为号。徙治大和州。又十六世至应神。又十四世至钦明。又二世至用明。当隋开皇末。始与中国通。又四世至皇极。当正观五年。遣使入朝。极子孝德立。始改元白雉献武魄大如斗马脑若五升器。又二世至天智。遣使与虾蛦人偕朝。又二世号总持。遣使贺平高丽。当咸亨元年也。至是始改号日本。言其国在东近日所出也。长安元年持子文武立。改元大宝。遣使粟田贡方物。武后授司膳卿还国。又二世圣武立。改元白龟。开元初粟田复来朝。请从诸儒授经。诏四门助教赵玄默即鸿胪寺为师。悉赏物贸书归。圣武女孝明立。改元天平胜宝。四世元武立。当贞元末年。遣使者朝期学者橘免势浮图空海。留肆业二十年。乃还。又五世文德立。又三世光孝立。当光启元年也(唐祖景帝讳虎。如龙虎虎丘虎魄。并出以武家)。
　　敕造罗汉像五百十六身。奉安天台寿昌寺。二年上览新译经。谓宰臣曰。天息灾等妙得翻译之体。乃诏天息灾除朝散大夫试光禄卿。法天施护并除朝奉大夫试鸿胪卿。法天改名法贤。并月给酥酪钱有差。新译经论并刊板印行。天息灾等言。闻陕西诸路颇有道俗收藏梵经。乞下寻访以资翻译。诏从之(汉书注。郊庙行礼。九宾鸿声而胪传之也)。
　　述曰。自古人君重沙门之德者。必尊其位异其称。曰僧录僧统法师国师。入对不称臣。登殿赐高座。如是为得其宜。至若封官加爵称卿称公。混滥朝端轻招物论。上失尊僧之礼。下贻失节之讥。释氏清风几于不竞彼征君处士不事王侯者。吾辈宁无愧乎。若不空开府于唐朝息灾光禄于吾宋。皆由翻译功高特承天泽。盖将答主上重法之心。非所以为荣也。
　　诏两街供奉僧于内殿建道场。为民祈福。岁以为常○诏西天僧有精通梵语可助翻译者。悉馆于传法院○诏岭南粤俗杀人祭鬼。僧置妻孥。所在长吏诫厉以顺正教(东都事略)。
　　述曰。磐少时客南海。见乡落僧居畜妻养子。皆能执钹鼓从事于赴请。问其度牒否。则曰。但于本郡给帖耳。此等皆因守郡者规微利。而不知慁渎三宝之为过也。今此诏旨专戒长吏。可谓得护法之心焉。尝闻蜀僧在乡多畜妻子。平时习熟公私不以为非。今之西蜀游学东南者。真成出家之士也。
　　三年。诏天下系帐童行并与剃度。自今后读经及三百纸。所业精熟者。方许系帐○诏以御制三藏圣教序赐天息灾等。令冠新译经首。
　　四年。敕内侍送宝冠璎珞袈裟往峨眉普贤寺。是日众见普贤大士乘紫云行空中。久之方没○十一月四日。螺溪羲寂法师示寂。
　　端拱元年。翰林通慧大师赞宁上表进高僧传三十卷。玺书褒美(玺音徙天子玉印)令遍入大藏。敕住京师天寿寺。僧传之作始于梁嘉祥惠皎为高僧传十四卷。起汉明终梁武天监十八年。唐西明道宣作续高僧传三十卷起梁天监讫唐正观十九年。今宋传起唐正观至宋端拱元年。依梁唐二传分十科。一译经。二解义。三禅定。四戒律。五护法。六感通。七遗身。八读诵。九兴福。十杂学(王禹称有诗。赠宁僧统云。支公兼有董狐才。史传修成乙夜开)。
　　述曰。洪觉范谓宣律师作僧史。文辞非所长。作禅者传。如户昏案检。宁僧统虽博学。然其识暗聚众碣为传。非一体。觉范之论何其至耶。昔鲁直见僧传文鄙义浅欲删修之。而不果。惜哉。如有用我者。吾其能成鲁直志乎。
　　两街僧录可朝等。请笺释御制佛乘文集。诏许之○日本国法济大师奝然。遣弟子嘉因祈干来朝○十月二十一日。宝云通法师示寂。
　　二年。开宝寺建宝塔成。八隅十一层。三十六丈。上安千佛万菩萨。塔下作天宫奉安阿育王佛舍利塔。皆杭州塔工喻浩所造。凡八年而毕。赐名福胜塔院。安舍利日。上肩舆微行。自手奉藏。有白光起小塔一角。大塔放光洞照天地。士庶焚香献供者盈路。内侍数十人求出家扫塔。上谓近臣曰。我宿世曾亲佛座。但未通宿命耳。诏直学士院朱昂撰塔铭。谓曰。儒人多薄佛。向中竺僧法遇乞为本国佛金刚座立碑(即菩提树下金刚土台也)学士苏易简为之指佛为夷人。朕恶其不逊。遂别命制之。卿宜体此意。
　　述曰。人无通识不足以知佛。故韩愈夷其佛。欧阳修亦夷其佛。太宗以苏易简指佛为夷而恶之。自古人君莫如太宗之有通识也。佛圣人也。五天中土也。此方即五天之东境也。今称中国者。此方自称尊也。称四夷者。且约此方四境之外论之也。儒家乏通识。即目睫以言之。故多失言。若苏黄诸公则知之。复能言之也。
　　敕内侍谢保意领将作匠。赐黄金三百两。往峨眉饰普贤像。再修寺宇。并赐御制文集令直院徐铉撰记。淳化元年。诏参政苏易简撰三教圣贤录。乞通慧赞宁太一宫道士韩德纯分领其事。宁撰鹫岭圣贤录五十卷以进。敕充左街讲经首座○通利军(后废隶真定府)建城掘地。于古寺基得巨石佛十躯。诏建淳化寺以奉其像○诏涟水军沙门道坚赴阙。召见赐偈。坚姓娄。神异不测。知人休咎。时润州有沙门号四世界。佯狂市廛说祸福立应。润商人欲往涟水。四世界曰。彼有娄道者。是蹈宝华佛化身。汝如见之必获厚利。商至涟水见而拜之。师曰。四世界教汝来耶。汝不识日光菩萨。见我何为。商退果得利异常时。归访四世界不复见矣○诏赤脚道者入见。上曰。南方禅律如何化物。对曰。究之一理。上起绕龙床一匝云。是禅是律。对曰。究之一理。上说○高丽国王治遣使。乞赐大藏经并御制佛乘文集。诏给之。
　　二年。太原沙门重达自西天还。往反十年。进佛舍利贝叶梵经。赐紫服住西京广爱寺○敕翰林赞宁充史馆编修○中天竺那烂陀寺沙门补陀吃多来朝。进佛舍利梵经。赐紫服○杭州西湖昭庆寺沙门省常。刺血书华严净行品。结社修西方净业。宰相王旦为之首参政苏易简百三十二人。一时士夫皆称净行社弟子。比丘预者千众人。谓庐山莲社莫如此日之盛○申公吕蒙正微时窭甚(窭郡羽反贫也)常干谒人。有僧怜之给其食。弥月又罄。乃令就居房廊随众粥饭。遂得安心读书。是年获荐。僧复备装遣之。竟魁多士。后十年执政郊祀。奉给皆不请。上间其故对以私恩未报。上叹曰。僧中有若人耶。乃牒西京令寺僧取奉资修寺以为报。公常晨兴礼佛。祝之曰。不信三宝者愿勿生我家。愿子孙世世食禄护持佛法。公之子公著。犹子夷简。并封申公。皆知敬佛。每于元旦出所事诸禅老书诲。拜而读之。蒙正居政府日。焚疏请言法华斋。翌旦言至坐堂上。公将出。念当拜不当拜。言大呼曰。吕老子快出来。拜亦得不拜亦得。公大惊遽出拜之。斋毕问未来休咎。言索笔书亳州二字。及后罢相知亳。始悟前谶(大慧武库)○南海占城国沙门净戒。诣阙献如意金铜铃杵龙脑香。诏国忌日宰相已下诣寺观行香。禁不得事腥酒。
　　四年。诏西边诸郡梵僧西来。中国僧西游而还者。所持梵经并先具奏。封题进上○高丽国王治遣使谢赐藏经御制文集○上幸开宝塔院问僧。卿是何人。僧云。塔主。上曰朕塔云何卿作主。僧无对(雪窦代云盍闻咸如)因僧朝见。上曰。甚处来。对云。庐山卧云庵。上曰。卧云深处不朝天。僧无对(雪窦代云难避至能)上尝梦天人云。请陛下发菩提心翌旦宣问西街。菩提心如何发。俱无对(雪窦代云实谓今古平闻)。
　　五年。中闻国沙门吉祥进大乘祝藏经。诏五藏法贤等详定。贤奏此经是于阗书体非是梵文。其中无请问人及听法众。前后六十五处文义不正。帝召贤谕之曰。使邪伪得行。非所以崇佛教也。宜焚弃此本以绝后惑○蜀民李顺反陷成都。上遣昭宣使王继恩攻破之。复命参知政事赵昌言。充川陕路兵马都使。既行。时峨眉高僧茂贞赴召。谓上曰。昌言额绞有反相。不宜委以蜀事。上方悔之。及昌言至凤翔时。寇准为守。密上书言。昌言有重名无子息。不可授以兵柄。上得疏忆茂贞言。大惊乃以昌言知凤翔。而召寇准参政事。
　　至道元年。中天竺沙门迦罗扇帝来朝。进佛顶舍利贝叶梵经○诏两浙福建路每寺三百人。岁度一人。尼百人。度一人。诵经百纸读经五百纸为合格○诏两街僧录省才进盂兰盆仪。
　　二年。诏以御制秘藏诠二十卷缘识五卷赵遥咏十卷命两街笺注。入大藏颁行。
　　藏六秀师曰。秀尝恭览秘藏诠等三文知旨。义与契经相为表里。所谓现在佛以梵王帝释身称性而说法也。
　　敕史馆编修赞宁知西京教门事。
　　三年九月○西天竺沙门罗护罗来朝。进贝叶梵经。赐紫服。

　　佛祖统纪卷第四十三(终)

　　○国初有天神。降于盩屋(音周质扶风属县)张守真家。自言。玉帝之辅。奉上帝命护卫宋朝。所言祸福皆验守真遂为道士。至是上召守真入见。陈立坛设醮之法。敕于琼林苑设周天大醮。遣记居舍人王龟从。就终南山建上清太平宫。以奉天神。上亲征太原天神降言。宜设醮谢胜捷。逾旬王师秦捷。上遣使诣宫醮谢其夕降言曰。上帝诸天皆喜国祚延永过于有唐。乃诏封天神为翊圣保德真君。赐守真崇元大师。自是公卿士庶诣宫祈叩。必降语告诫(国朝会要)。
　　○诏华州处士陈抟入见。不就。再遣中谒者(汉世称内使为中谒者)。赐以诗曰。曾向前朝出白云。后来消息杳无闻。如今若解随征召。尽把三峰乞与君。抟不得已诣阙。冠华阳巾羽服草屩以宾礼见(草曰屩。音□。木曰屐。皮曰履。麻曰鞋。有藉曰屧。悉叶反)。赐号希夷先生。令见寿王(真宗初封)及门而反曰。王门厮后皆将相之具。何必见王。由是上属意真宗。宰相宋琪从容问曰。先生得玄默之道。可以化人乎。抟曰。山林之人无道可传。圣上天日之表正君臣合德图治之时也。
　　○舒州奏贡瑞石言。怀宁县人柯萼逢异僧。令往万岁山取宝僧以杖指古松萼掘之得黝石(于紏反青黑色)上刻梁志公记云。吾观四五朝后次丙子年赵号太平二十一帝。社稷永安。僧忽不见。上览石敬叹不已。忽一日志公降禁中。上亲闻训语乃遣使诣钟山奉斋。其文略曰。至真临格。宝训躬闻。审基绪之由来。积庆灵之永久。乃诏赐号道林真觉菩萨。公私不得指斥其名。因号宝公。
　　赞曰。当　太宗朝两获瑞石。皆称赵二十一帝。嘉州之贡犹可以言人为之。至于舒州之献志公所记异僧亲指。非可言人为也。及志公降禁中闻宝训。遣使钟山奉斋致谢。非圣天子有所诚感曷至于是。


　　佛祖统纪卷第四十四

　　　　宋咸淳四明东湖沙门志磐撰

　　法运通塞志十七之十一


　　真宗(太宗第三子。母元德皇后李氏。十二月二日为承天节永定陵)

　　咸平元年。御制三藏圣教序。赐明教大师法贤等。令置先帝圣教序后。沙门可升注序进上○诏知制诰朱昂兼译经润文官○御制崇释论。其略云。奉乃十力(佛有十力)。辅兹五常。上法之以爱民。下遵之而迁善。诚可以庇黎庶而登仁寿也。又曰。释氏戒律之书兴周孔荀孟。迹异而道同。大指劝人之善禁人之恶。不杀则仁矣。不盗则廉矣。不惑则信矣。不妄则正矣。不醉则庄矣○中天竺沙门你尾抳等来朝。进佛舍利梵经菩提树叶菩提子数珠。赐紫衣○西天竺沙门佛护来朝进梵经。赐紫衣○敕史馆编修赞宁充右街僧录。
　　二年礼部侍郎阵恕言。译经院久费供亿。乞罢之。上以先朝盛典不许○敕史馆编修赞宁迁左街僧录。三年八月。试光禄卿天息灾亡。谥慧辩法师。敕有司具礼送终○慈照聪禅师(见首山)住襄州石门。郡守以事笞之。暨归首座问讯曰。守无故屈辱和上。师以手指地曰。教他平地起骨堆。即见随指起一堆土。守全家以病死(大慧武库)。
　　四年五月。试鸿胪卿法贤亡。谥玄觉法师。敕送终如慧辩礼○史馆修撰左右街僧录赞宁亡。学士王禹偁序其文曰。师年八十二。视听不衰。历京师十四朝吴越四世。终能受洪范向用之福。处浮图具瞻之地。所谓必得其寿必得其位者乎。师所述内典录百五十卷。外学集四十九卷。览其文知其道矣。师尝著通论有驳董仲舒难王充斥颜师古。证蔡邕非史通等。禹偁见之大服其说。作书与师曰。辰借通论。日殆三复。使圣人之道无伤于明夷儒家者流不致于迷。复自周秦以降作者众矣。至于斥杨墨而尊姬孔。不无其人。如此历诋诸家丕显圣道者。吾未之见也。师胡为而来哉。得非天祚素王而假手于我师者与。不然天下冠章甫而衣逢掖者。岂遂无其人也(礼记孔子曰。予少居鲁。衣逢掖之衣。长居宋。冠章甫之冠。逢犹大也。大袂禅衣。章甫殷冠。宋殷后。孔子祖于宋也。逢如宋。掖音亦。袂弥蔽反。袖也。禅单同)。仆虽不佞亦尝从事于斯矣。每欲厉墨兵而讨百氏俘于儒宫。且取其小道乱常之甚者。孥戮之。俾乎祖述宪章之道与天比崇。然后知夫子之尊也。区区此怀为日斯久。今兹睹师通论之作。所谓时雨降矣。日月出矣。溉灌爝火复何为哉(庄子日月出矣。爝火不息。爝音爵。火炬也。见王氏小畜集)师述僧史略三卷。凡法门事始因革莫不毕录。台阁之士。欲通练内外典故者。皆于此观之。
　　述曰。道法师序僧史略称。内翰王公抵排释氏。过于韩子。而独于宁通慧推服之不暇。盖其学行才识有可取也。今观小畜集。其修僧史则赠以七言。撰圣贤录则贺以五言。归葬钱唐则志其墓。所著内外集则冠以序。而于通论之作。赞之以书。且盛称其驳董难王斥颜非史历诋诸家自周秦已来未之见。是知王公之于通慧不敢排以佛。而独有取于学识之高。可谓能诚服矣。至于通慧道德之盛。则王公未学。不足以知。非如梁敬之之知荆溪柳子厚之知重巽也。
　　六年。知开封府陈恕言。僧徒往西天取经者。臣尝召问。皆罕习经业。而质状庸陋。或往诸藩必招轻慢。自今宜试经业察人材。择其可者令往。诏可○二月诏隋智者禅师科教类次刊牍。凡百五十四部。赐召天台总录。译馆请系开元东土集传。制曰可。
　　景德元年。日本国沙门寂照来。进无量寿佛像金字法华经水晶数珠。赐紫方袍○西天三藏法护来。进佛舍利贝叶梵经。赐紫衣束帛。馆于译经院○北天沙门戒贤来进梵经。赐紫服○七月亢旱。召西天梵僧于金明池水心立坛咒龙。有云雾自池中出。须臾雨至。自后岁旱必作咒法多验○东吴沙门道原进禅宗传灯录三十卷。诏翰林学士杨亿裁定颁行。
　　二年三月。迦湿弥罗国沙门目罗失稽来。进梵经菩提树叶○七月西天沙门达磨波来进梵经。赐紫服○九月上幸译经院。令三藏诸僧坐。赐香茶缯彩有差○上以诸寺住持先是僧职迁补或非其才。至是召见便殿阅试行业。三年诸王府侍读孙奭奏。请减损修寺度僧。上曰。释道二门有助世教。人或偏见往往毁訾。假使僧道时有不检。安可即废○诏释道岁度十人者。特放一人不试经业○婺州沙门志蒙徐氏。衣锦衣喜食猪头。言人灾祥无不验。呼人为小舅自号曰徐姊夫。一日坐化于三衢吉祥寺。遗言。吾是定光佛。至是奉真身。祈祷神应不歇。世目之猪头和上。
　　四年。诏京城鬻酒肉者。并去寺观百步之外。有以酒肉五辛酤市于僧道者。许人紏告。重论其罪。
　　述曰。真宗可谓仁圣之君矣。初践祚制圣教序(谓新译藏经为圣教也。为圣教制序。始于唐朝)造崇释论。陈恕论罢译经则不许。孙奭请减度僧则不听。而又能下诏。鬻酒肉于僧道者。论其罪意。此秽业不当渎圣境也。厥后沙门觉称自天竺来。谓学士杨亿曰。入此国见屠杀猪羊市肆悬肉。痛不忍观。天竺食肉五辛者驱出城。故无货者。是知东华郡邑习于食肉。故见之者无嫌心。独无愧于称乎。尝因同人揭搉此事。欲乞清明推广祖宗之法。不令在城中杀畜不许悬肉街市(凡屠家只在城外僻绝不通人处居止。贩者用竹器。庶覆入城。投税然后巡街而卖)庶几人居涓洁。目不习见。所以去杀气以养仁心。移恶习以趋善道。岂不有益于国家之政化者哉。
　　初诸暨县令潘华。依普贤忏法不令人捕江湖内鱼。是年十月。奉诏还阙。夜梦江湖中鱼为人形者数万。号哭沸天。皆云长者去矣。吾众不免烹矣。华异之作梦鱼记以嘱后来宰邑者(四明法智法师为跋。载教行录)○臣寮言。愚民无知佞佛过度。谓舍财可以邀福。修供可以灭罪。蠹害国政宜加禁止。上谓宰臣曰。佛教使人迁善。诚有其益。安可禁之。且佛法所至甚广。虽荒服诸国皆知信奉。唯道教中原有之。然不甚盛。王旦对曰。顷岁虏使登开宝塔。瞻礼甚虔。誓当戒杀。及至上清宫不复屈膝。是知四夷唯重佛而不敬道也。上曰然。
　　述曰。道事天。天事佛。故为国者必两存之。而于尊卑小大之分。较然久已自明。恭惟真宗皇帝圣心虚融并包法界。敬天命宗佛乘。发于性真不俟为学。既免梁武永弃道教之偏。且无唐宗上跻老聃之失(梁天监二年罢道教。唐正观十一年。升老子居佛上)深距臣僚佞佛邀福之说。肯顾陈恕译经费财之言。上法祖宗下垂成宪。非天下之至圣。其孰能之。
　　诏遣使送金襕袈裟。往惠州罗浮山中阁寺奉释迦瑞像。仍为国建祈福道场。感五色祥禽集于斋所。此像高八尺。来自西天。隋开皇中释慧喜安龙华寺。会昌废毁像灵不可坏。道士藏于都虚观。咸通中海南节度使韦宙。迎至中阁寺。
　　七月诏诸寺观殿阶上不许人民袒露坐卧。违者以不敬论○宰相王旦。率文武百官。五上表请封禅。十月在京民庶相继上表。诏许之。十一月车驾幸曲阜(兖州旧鲁国地)谒先圣庙。有司定仪肃揖。上特再拜。遂为定制。加谥玄圣文宣王。祝文进名。封其父叔梁纥为齐国公。母颜氏鲁国夫人。妻官氏郓国夫人。给十户奉莹域。赐田百顷及御制赞。封齐太公昭烈武成王。
　　述曰。自古尊先圣者。汉高始过鲁行祀封。其后平帝始封褒成公。梁武始令天下建庙。北魏孝文改谥文宣公。唐太宗用房元龄议。太学释奠。始尊为先圣。而以颜子陪享。明皇始进号文宣王南面坐。用王者宫县之乐。皇朝真宗加谥至圣文宣。而祝文进名定仪特拜。自古尊先圣莫若此日也。韩昌黎谓天下通得祀孔子。自天子而下北面拜跪。祀事之盛未有如孔子者。盖孔子以德。虽不得位而得常祀(见处州孔子庙碑)是知自明皇尊以王礼。故世世天子拜而祭之。今真宗特拜有合于古。不知当时礼官何为不知而定肃揖之仪。耻哉。
　　诏修饰泰山众像凡三十二身。御制重修佛像记○雁荡山自古图谍未尝言。山顶有大池。相传为雁荡。下二潭为龙湫。山南有芙蓉峰。下有芙蓉驿。前临大海。案西竺书诺矩罗尊者居震旦东南大海际。山以鸟名。村以华名。唐贯休有赞云。雁荡经行云漠漠。龙湫宴坐雨蒙蒙。祥符中伐木者始见之。自是著名(山在温州乐清。诺矩罗十六住世罗汉之一。梵语震旦此云东方君子之国)○雁山瑞鹿本先禅师结印坐亡。弥月肉体不变常闻异香。诏取所著竹林集。藏之秘阁(嗣韶国师)。
　　二年正月。以封禅行庆诏天下寺观。各度一人朝觐泰山。陪位僧道各度弟子一人○诏升州崇胜寺。赐名承天甘露戒坛○敕光梵大师惟净试光禄卿同预译经○九月吴国大长公主出家。法名清裕。赐号报慈正觉大师。即太宗第七女。幼不茹荤血。上幸延圣寺抱对佛。愿舍为尼。至是乞落发。诏建资圣院以居之。敕释门威仪(钟鼓铙钹幢幡之类)教坊乐部。以为迎导。时密王女。曹王女及后宫三十余人。皆随出家诏于是日普度天下童子十人度一人○诏于洛阳甲马营太祖诞圣之地。建应天寺以奉神御。
　　三年。诏京师太平兴国寺。立奉先甘露戒坛。天下诸路皆立戒坛。凡七十二所。京师慈孝寺别立大乘戒坛。
　　述曰。案宁通慧僧史略云。甘露以喻涅槃。戒为入涅槃之初门。故从果以彰名也。今言别立大乘戒坛者。谓先于诸方受声闻具足戒。后至此地增受菩萨戒。以顺开显之后末代出家乘戒俱急之义也。
　　诏天下州郡。应僧道有犯公罪者。听用赎法。敕品官无故毁辱僧尼。口称秃字者。勒停见任。庶民流千里○诏知制语李维出经论题目。考试沙门以为迁补左右街之序。左街相国寺。右街开宝寺○诏吉州西峰云豁禅师馆于北御园。入定月余。求归故山。诏许之。师每入定或经岁方出。
　　○西天沙门众德来朝。进舍利梵经菩提印○中天竺沙门觉(称法)戒来朝。进舍利梵夹金刚座真容菩提树叶。召见便殿尉劳甚厚。馆于译经院。称进赞圣颂。诏惟净译之。称谓学士杨亿曰。入此国见屠杀猪羊市肆悬肉。痛不忍观。西竺食肉五辛者驱出城。故无货者。心不欲久居此。愿至五台礼文殊即还本土。晋公丁谓问之曰。数万里远来更何所为。称曰。并欲礼宣律师塔耳。及还诏赐金襕袈裟奉安金刚座。及赐装钱茶果○四明知礼法师。初与沙门异闻。于南湖保恩聚徒讲道。是年赐额延庆。乃作诫誓辞二篇。俾长为讲贯天台宗教之所。其言吾宗有五德者。吾将授以居之。后后之谋莫不咸然。五德者。一曰旧学天台勿事兼讲。二曰研精覃思远于浮伪。三曰戒德有闻正己待物。四曰克远荣誉不屈吾道。五曰辞辩兼美敏于将导。
　　四年三月。上幸洛阳龙门山广化寺瞻无畏三藏塔。制赞刻石置之塔所。复幸白马寺瞻摩腾三藏真身。上谓近臣曰。摩腾至今千年。而全身不坏。良可尊敬。宜严谕寺僧用心守护。因御制以褒之○诏赐黄金三千两。增修峨眉山普贤寺。设三万僧斋。岁度僧四人○诏涟水军守坚道者入见。令宫女皆出焚香。每一女至前。上绐之曰后也。师皆言非。如是数十人。师忽起曰。陛下好养此人他日必作家主。即章献太后也(真宗后刘氏。仁宗即位。以年幼尊刘氏为皇太后。临朝称制十一年)。
　　师乞归山。诏许之。在山常纸衣。闭户不见人。有置食庭前者。人退自取之。
　　五月。般尼国沙门寂贤来。进梵经菩提印。赐紫服○十一月。益州守臣李士衡。进大慈寺沙门仁赞编修释氏会要四十卷。
　　五年二月。诏嘉州峨眉山沙门茂贞入见。上赐以诗。馆于景德寺。舒王元偁梦青衣童持书以授中使。足蹈黄云隐隐而没。王以问师。答曰。将有储嗣降孕之庆。未几仁宗生○初乐史留守西京。梦天帝召谓曰。世主求嗣吾为择之。少选一人至。帝曰。中原求嗣汝往勿辞。遂唯而去。旁侍者曰。此南岳赤脚李仙也。明年仁宗生(张师正括异记)。
　　日本国遣使称贡言。国东有祥光。见旧传中原天子圣明则应此瑞。上喜。诏日本建寺。赐额神光。敕词臣为撰寺记。
　　六年二月。诏天下官吏试童行经业。方许剃度○五月开宝寺福胜塔有金色光见相轮上。又有圣僧绕塔。翌日得五色舍利。上亲幸敬观。见舍利于塔表。大如月。色同水晶。往来飞动于铃索之上。士庶同瞻于地砖上。获舍利五千余粒。诏赐号灵感之塔。时京师天清寺兴慈塔。亦有舍利见相轮上。上曰。像教嘉祥生民之福也○八月兵部侍郎译经润文官赵安仁。奉诏编修大藏经录成。凡二十一卷。赐名大中祥符法宝录。仍赐御制序云。自太平兴国以来凡译成经律论四百十三卷。秘书监杨亿光梵大师惟净等编次。又请以两朝御制佛乘文集编入大藏。下诏褒许○诏谥泗州僧伽大士普照明觉大师。公私不得指斥其名○九月西天竺沙门知贤等来进舍利梵经。赐紫服○十一月舍利见于玉清昭庆宫圣祖明庆殿。或以为道门无舍利事。上谓宰臣王旦。曰三教之设其旨一也。大抵皆劝人为善。唯识达之士能一贯之。滞情偏执于道益远。
　　述曰。法身舍利无乎不在。当大感通之际。虽顽空朽壤尚可得之。何有间于道家之宫馆哉。惟我真宗敬天奉佛德动幽显。间者塔寺屡获舍利。而今复见之圣祖之殿。诚所以彰圣君虔事二教之心。由精诚感格有以致之也。
　　西天波罗柰沙门满贤。进梵经无忧树叶○浮石崇矩法师(四明法智弟子)至京师。上闻其名。召入内殿。讲四十二章经。盛谈名理。上心大说。赐紫服金币香药。
　　八年正月。臣僚言。每岁上元车驾诣寺观三十余处百拜已上。望自今诸殿令近臣分拜。上谓王旦曰。朕祈福中外。虔恭拜起未尝懈怠。卿等欲申裁减非朕之意(国朝会要)。
　　述曰。案归田录。大祖入寺问赞宁通慧。佛当拜否。答曰。见在佛不拜过去佛。宁于太宗朝随吴越王初归京师。未尝及见太祖。欧阳氏所录妄也。今观真宗百拜已上。不欲分任近臣。盖习熟于祖宗之家法也。其后如徽宗拜佛牙。南渡历朝拜大士。则知有国以来无不拜佛之理。欧阳慢佛。不欲人主致敬故特创此说。见在过去无义之谈。所以上诬君主下诬宁师也。甚矣。
　　诏于大内丙地建景灵宫。以奉圣祖○敕汀州南安岩名均庆院。赐太宗御书百二十轴。先是释自诚居岩上。神异不测。云是定光佛化身。见怀仁江有蛟害人。书偈投潭中。水拥沙涨塞潭为洲。其怪遂绝。过梅州黄杨峡。民乏水饮诚以杖指溪。移于近道。每岁有旱。书偈掷之。风雨随至。其偈后每书赠以之中四字。人世莫晓其旨○诏以太宗御制妙觉集五卷。付传法院编入大藏。
　　述曰。道家者流其所学则道德阴符。是为治心修身之本。至言内丹外丹火候口诀。则不传于非人。其余旁门如胎息之法草木之方。皆上圣下教用度人世。非可谓之虚无也。若夫置坛传箓起自天师。是又上天护国护人治鬼摄邪之法。俱可以助教化于天下者。是故此道列在国家。与儒释均为三教者以此。至于小大优劣内外之义。则较然可知。故阚泽对吴王曰。道事天。天事佛。李士谦论三教曰。儒五星也。道月也。佛日也。能达此意则三教之位定。世言儒道释。盖本乎此。儒生道士不别本末。欲轻陵于释氏。皆末学之过。若道流有辅成旧伪言。老子化胡以佛为侍者之言。谤老子渎世尊。其咎当如何邪。
　　南海注辇国遣使来贡。进天竺梵经。其使言。四十年以来海无风涛。意中国有圣人出世。九年二月。北天竺优填曩国沙门天觉。南天竺师子国沙门妙德。西天竺迦蹉国沙门等来。各进舍利梵经。各赐紫衣金币○四月中天竺萨缚罗国沙门童寿来进梵经。赐紫服○五月东天竺缚邻捺国沙门普积来进梵经。赐紫服。
　　述曰。西土梵僧绳绳而来者多矣。至于五竺沙门竞集阙下。则无若兹时之为盛。岂法运之兴隆亦帝德之感通也。五竺国名校以西域记。唯师子国可见。余不可考。盖今古事变。犹昔汉唐而今为宋。其实一区宇耳。
　　沙门继全自西天还得佛舍利。建塔于扬州○西京龙门山石龛佛。岁久废坏。上命沙门栖演给工修饰。凡一万七千三百三十九尊○九月不雨。诏泗州龟山沙门智悟入京止开宝寺祈雨。悟先在泗州祈雨有感。曾断一臂。至是又曰。若七日得雨更舍一臂。五日大雨。乃截一臂。上遣使赐药。悟曰。无害。人见所截臂无血。甚异之。泗守与郡人皆梦。僧伽谓之曰。悟是五百罗汉中一。来此救世。
　　天禧元年四月。诏曰。金仙垂教实利含生。贝叶誊文当资传译。苟师承之或异。必邪正以相参。既失精详寖成讹谬。而况荤血之祀甚渎于真乘。厌诅之辞尤乖于妙理。其新译频那夜迦经四卷不许入藏。自今后。似此经文不得翻译○七月诏赐台州东掖山智者教文印本四千六百二十卷。住山本如劝郡人建教藏阁。以奉之○九月宰相王旦薨。先一日嘱翰学杨亿曰。吾深厌劳生。愿来世为僧宴坐林间观心为乐。幸为我请大德施戒剃须发著三衣火葬。勿以金宝置棺内。亿与诸孤议曰。公三公也。敛赠公衮岂可加于僧体。但以三衣置柩中。不藏宝玉(湘山野录)○宰相王钦若兼译经润文使○十一月诏天下州郡复放生池。无池之处沿江淮州郡近城上下水五里并禁渔捕(唐肃宗立放生池。八十一所。颜真卿作碑纪德)○四明延庆礼法师结十僧修法华忏。期三年。焚身供法。秘书监杨亿素仰道风。贻书劝请住世。谓方当台教中兴之时。正赖传持为世良导。复修书郡守李夷庚及天竺慈云。俾同劝止。既而驸马李遵勖亦奉书交劝。师以公私意勤竟沮前志。乃复结十僧修大悲忏法三年。以酬至愿。二年敕江宁府(升州)长干寺。改赐天禧。塔名圣感。即东土所藏阿育王舍利塔十九所之一也(塔在城外)。
　　三年八月。恭谢圣祖大赦天下。节文云。虚皇妙道西竺真乘。咸昉化源敢忘崇奉。应天下僧尼道士女冠系帐童行。并与普度。尚书右丞林。特提举祠部文牒。是岁度僧二十三万百二十七人。尼万五千六百四十三人。道士七千八十一人。女冠八十九人○诏于天安殿建道场答谢天地。大会沙门道士万三千八十六人。上亲以药银大钱面赐之(药银即水银。银世谓之干汞也)○钱唐月轮山沙门道诚。以朝廷覃恩普度。撰释氏要览三卷。为出家者众法之须知行于世○译经三藏法护等。请以御注四十二章经御注遗教经。入藏颁行。诏可○宰相王钦若。出镇钱唐。率僚属诣天竺灵山谒慈云法师遵式。请讲法华。叹曰。此道所未闻。此人所未见也。即为奏锡天竺旧名。师奏请西湖为放生池。每岁四月八日。郡人会湖上纵鱼鸟。为主上祝寿○十一月东女真国入贡。乞赐大藏经。诏给与之。四年正月。右街讲经秘演等。请以御制释典法音集命僧笺注凡三十卷。乞附大藏。诏可。初是杨亿提举其事。集中有六种震动之语。一僧笺之。将三百字。暗碎不可观。亿削去自注云。地体本静动必有变。人服其简○西天沙门普善来进梵经。赐紫服○驸马都尉李遵勖奏。四明知礼法师高行遗身。上嘉叹不已。特赐法智之号。仍宣旨住世演教。不许遗身。时译经院证义简长等二十三人。各寄声诗赞美道德(诗见四明教行录。及刻石在南湖)○十二月翰林学士杨亿卒。亿留心禅观。自属疾即屏荤茹。临终之日为空门偈以见志。识者知其有得佛氏之学。
　　五年。诏遣内侍俞源清往四明延庆请法智法师。领众修法华忏。为国祈福。师为述修忏要旨上之○诏于并州建资圣禅院。为将士战亡者追福○门下侍郎平章事丁谓兼译经润文使。翰林学士晁迥李维兼润文官。
　　述曰。真庙之在御也并隆三教。而敬佛重法过于先朝。故其以天翰撰述。则有圣教序。崇释论。法音集。注四十二章遗教二经。皆深达于至理。一岁度僧至二十三万。而僧众有过者止从赎法。上元幸诸寺礼像百拜弗辞。复唐家天下放生池。以广好生。皆本于宿愿而发于圣性。非俟于劝也。至于继世译经大开梵学。五天三藏云会帝廷。而专用宰辅词臣兼润文之职。其笃重译事有若是者。当时儒贤如王旦王钦若杨亿晁迥辈。皆能上赞圣谟共致平世。君臣庆会允在兹时。稽之前古未有比对。
　　是岁天下僧数三十九万七千六百十五人。尼六万一千二百四十人。
　　乾兴元年。章懿太后(仁宗母李氏)遣使诣钱唐天竺。请遵式法师。为国行忏。师著金光明护国道场仪上之。因奏天台教卷乞入大藏○龟兹国僧华严来。进佛骨舍利梵经。赐紫服。

　　佛祖统纪卷第四十四(终)

　　○汀州方士王中立。遇道人姓赵。授以神术。中立至京师。具言灵应。敕授许州参军留上皇城廨舍。后每于市上见之。自称司命真君。是年五月降于中立所居之堂。戴冠佩釰。服皆青色。凡有瑞异。必先告之。中立每传其言。
　　大中祥符元年正月三日。有天神降于寝殿。星冠绛袍。谓上曰。天书将降。宜斋戒建坛以受之。越月皇城司奏言。右承天门有黄帛书曳鸱吻上。上步至门望拜。内侍捧取而下奉安朝元殿。视其上文云。赵受命兴于宋付于某居其器守于正世七百九九启封宣文。其名大中祥符。凡三篇若洪范老子之书。是日司天监奏。有紫云如盖。下覆殿庭。百僚称贺。诏改元冯拯请以天书大中祥符为号。上喜曰美名也(国朝会要)。
　　述曰。周卜其祚得世三十。历年七百(其后传世三十七。历年八百故。曰周过其历)。汉之世以谶知故。赤伏符云。四七之际火为王(自汉高祖至光武初起之年为二百二十八。故云四七。汉以火王故云为主也)晋元渡江。筮之得百二(元帝使郭璞筮之云。享年二百后百二年而宋代晋。始寤郭氏以百二之期促故。婉辞以倒之也)。唐太宗时原州贡瑞石。成文有七佛八菩萨之记(石文云。太平天子李世民太子李治七佛八菩萨。其后至二十一世。如武宗之灭法及高祖之薄信。末年诸主当不在佛菩萨之数)。又万回谓明皇五十年太平天子。一行记社稷终吉(明皇以国祚问一行禅师。答曰。社稷终吉后至昭宗而亡。以曾封为吉王故耳)北朝陆居士谓齐文宣十年天子犹尚可。百日天子急如火(居士陆法和题壁云。十年天子犹尚可百日天子急如火。周年天子递代坐十年谓文宣也。百日废帝也。周年孝昭也。后皆验)。此皆天命人事互相参会默定于先时而不可诘也。我国家丕应休运。　太宗即位之初感　翊圣真君之降。谓国祚过于有唐。而嘉州石文志公石记。则有赵号二十一帝之文(太宗四年嘉州贡石。有丹文云。赵二十一帝。七年舒州贡石有志公记云。赵号二十一帝。既而志公亲降禁中。上亲闻训语)。真宗祥符初。天书降有云。赵受命世七百九九。今详翊圣国祚过唐。志公二十一帝。此两义固可解。唯天书七百九九未之能谕。假使果及此数当不止二十一帝。殊不知前十四朝已三百年。自　今皇帝以下凡七传各在位七十年。则可及五百之数也。恭惟　列圣相承德加四海。一视万区而以民为重。并隆三教而知佛为尊。当必有圣贤护国延长世祚。则周过其历之验。复见清朝便须实及七百九九之年。用以仰符上天之语。为可信也。佛天圣人以宿命智预鉴未来。虽亿千万劫莫不前知。矧此千百年之近事。以之能预告者非怪诞也。
　　十一月。幸泰山。奉玉币三牲。祀昊天上帝于山之圆台。太祖太宗陪位于东西。依南郊行礼法。
　　元丰间有司以合祭天地于圆丘。援周制不应古义。诏定亲祀北郊之礼。元祐初诏依前旨集官详议。苏轼奏议。其略曰。臣窃惟议者欲变祖宗之旧。圆丘祀天而不祀地。不过谓冬至天于南郊阳时阳位也。夏至祀地于北郊阴时阴位也。以类求神则阳时阳位不可以求阴也。是大不然。冬至南郊既祀上帝。则天地百神莫不从也。诗之序曰。昊天有成命。郊祀天地也。书曰。肆类于上帝禋于六宗。望于山川。遍于群祀。春秋书不郊犹三望。左氏传曰。望郊之细也。说者曰。三望泰山河海也。或曰。分野之星及山川也。以诗书春秋考之。则天地合祭久矣。汉魏唐皆用圆丘合祭之礼。载之于史。
　　本朝太祖初郊先享宗庙并祀天地。
　　真宗以来三岁一郊。必先有事景灵遍享太庙乃祀天地。今议者欲冬至祀天夏至祀地。盖以为用周礼也。古者一岁祀天者三。明堂享帝者一。四时迎气者五。祭地者二。享宗庙者者四。凡此十五者皆天子亲祭也。今三年一郊。先郊而祭大庙。郊而肆赦。优赏诸军文武官皆得荫补。亲属宰相百官皆有赐赉。凡此皆非周礼。此皆不改而独于地祇则曰。非周礼不当合祭者何也。本朝祖宗钦崇祭祀。儒臣礼官讲求损益。非不知圆丘方泽皆亲祭之为是。特以时不可行故参酌古今。上合典礼。下合时宜。若一岁再郊。则军国重有劳费之患也(东坡集)。
　　○东封毕。诏加司命真君为九天司命保生天尊。敕两街道士修斋醮科仪。命知枢密院王钦若。定罗天醮仪十卷。选道士十人校道藏经。旧录三千三百三十七卷。钦若详定增六百二十卷。赐名宝文统录。御制序以冠之。初奉诏取释道藏经互相毁訾者。并删除之(今老君实录载王钦若言。老子化胡经乃古圣遗迹不可削。王公有识鉴未必自此语也)。
　　○九月。诏取舒州瑞石志公记以示近臣。宰相王旦曰。国家启运在梁陈隋唐四朝及五代之后。太宗即位岁在丙子。今天尊临降事。皆符合于五百年之前(志公石文云。吾观四五朝后次丙子年。赵号太平二十一年)。财知天命。我宋其来久矣。上说遣陈尧咨往升州蒋山致告。
　　述曰。世书谓之预谶(验也)佛典谓之预记。谓能先事以告也在佛则言。声闻作佛。国劫名号(见法华经)凡夫祸福。休咎在俗前如图书蓍龟星占梦象。皆所以告先事也。桓谭非谶。非不知谶也。特恐光武当中兴多故之日一切以谶决之而于人事有不能尽。故不如不言谶之为愈也。然则圣人之兴未尝无谶。上世帝王之谶诚多矣。固不俟于枚数。近古如唐大宗鸿池瑞石预记之祥。肃宗上天赐宝镇国之瑞。皆载之唐史。验于后时无爽也。惟我太宗之朝两获瑞石。则有二十一帝之文。　真宗时翊圣临降。则有国祚过于有唐之言。　圣祖天书则有七百九九之谶。得非先事以告乎。人不知学而欲谓谶为非者诚未可也。佛圣人先事以告。固非世俗所能知。至于蓍龟星梦之兆与夫经史圣贤之能先知者可不言乎。倘蓍龟星梦之兆。经史圣贤之言。既有可信。而于佛圣人之先记反不欲信乎。然则我　朝石记天书。当时非无其实。特儒人不信谶记。竞指为非。而好事者得以和之也。借使石文可伪。则志公亲降禁中。大宗遣使致谢。谓之不实可乎。借使天书可疑。则　吴会中兴得数延永。谓之不实可乎。易曰。神以知来。此仲尼言谶之大旨也。可不信乎哉。
　　十月八日天神降于禁中延恩殿。冠服如元始天尊。即前祥符初天神也。命上坐谓曰。吾人皇九人之一。是赵姓之始祖。再降乃轩辕黄帝。吾以后唐时下降总治下方。生赵氏之族今已百年。皇帝善抚育群生。乃乘黄云而去。是月大赦。上尊号曰圣祖上灵高道九天司命保生天尊。圣祖母曰元天大圣母圣祖讳(上玄下朗)诏中外不得斥犯。改玄圣文宣王曰至圣文宣王。玄武曰真武。敕诸郡天庆观。增建圣祖殿○。


　　佛祖统纪卷第四十五

　　　　宋咸淳四明东湖沙门志磐撰

　　法运通塞志十七之十二


　　仁宗(真宗第六子。母宸妃李氏。梦二日在天其一忽坠以裾承之遂娠。四月十四日为乾元节。葬永昭陵)

　　天圣元年。上常顶玉冠。上琢观音像。左右以玉重请易之。上曰。三公百官揖于下者。皆天下英贤。岂朕所敢当。特君臣之分不得不尔。朕冠此冠将令回礼于大士也(郑氏家集)○敕内侍杨怀古降香入天竺灵山为国祈福。慈云式法师。复以天台教文入藏为请。怀古为奏上知○南海驻辇国遣使进金叶天竺梵经。诏三藏法护译之○四明延庆法智法师。出教义策试生徒名开帏四十二章至今以为法。
　　二年。诏赐天台教文入藏。及赐白金百两。饭灵山千众。慈云撰教藏随函目录。述诸部著作大义○四明名儒卫开游学至洛阳。遇道人李士宁于逆旅。谓开曰君乡城戒香有哑女者。过去维卫佛也。若归可往礼拜。问其状。则曰。缩臂扫地者是也。开既妇亟往寺访之。一老尼曰。圣姑坐化年余矣。因示以画像。炷香作礼。自以不睹尊容为之愧恨。明年过钱唐客书吏陈式家。忽见小儿十数拥一尼童入门。哗传云。哑女哑女。开方惊顾。遽索纸书偈曰。大地山河是阿谁。了无一法可思惟。夜来处处鸣钟鼓。敲破髑髅人不知。复于偈后书无去来。开前礼足。略述戒香得瞻遗像之意。复书偈云。须弥山上摆铎。大洋海底摇铃。若问哑女姓字。秖此便是真名。出门竟去。追问小儿。哑女何人。儿曰。维卫佛也。问儿何人。曰问取哑女。忽俱不见。
　　志磐顷过甬东。栖心元妙得旧文于书箧。念哑女古佛。世无知者。因为述戒香维卫古佛记。既而元妙以遗寺。王师亮俾刻石寺中。以题名胜。案藏经维卫或称毗婆尸。此翻胜观。所谓以胜妙三观观一切诸法无非三谛之理也。
　　蜀人李士宁有道之士。得轩辕古镜洞见远近。学士蔡君谟。闻而恶之。一夕梦为虎逼。有人救之。谓君谟曰。公贵人也。但头骨未正。乃以手按之。梦觉头尚痛。明日士宁往谒焉。即梦中所见者。后出守闽中。士宁复往见君谟告曰。久患目疾。夜梦龙树菩萨何也。士宁即袖中出画像宛如梦中。两目明视如故(见李壁注荆公诗。士宁神异甚多。荆公欧阳公皆有歌诗。以记述其事)○西天沙门爱贤护贤来进贝叶梵经。赐紫服。
　　三年。先是天禧初诏天下复放生池。四明南湖法智法师。每于佛生日集众行法。放鱼鸟以祝圣。是年郡以事闻。敕枢密刘均撰文以纪。郡守曾会立碑寺门(文见光教志)师一夕梦伽蓝神告曰。明日相公至。已而曾会领子公亮入寺。师告以梦。母夫人谢曰。后贵无敢忘。及公亮入相。乃买田辟屋。岁度其徒(有曾相公舍田帖载教行录)○翰林学士夏竦同三藏惟净等。进新译经音义七十卷○判都省马亮言。佛道贵重人天所师。请无得收度曾犯真刑及文身者。诏从之。
　　五年。三藏惟净进大藏经目录二帙。赐名天圣释教录。凡六千一百九十七卷○杭州天竺寺。七月八月望日之夕天雨桂子。慈云法师播种于土。作诗以记。
　　六年。御制三宝赞以赐宰辅及译经院○四明南湖法智法师。于元旦建光明忏。期至五日。趺坐说法。骤称阿弥陀佛数百声。奄然而化。露龛七日。颜貌如生爪发俱长。阇维之日异香芬郁。舍利无数舌根不坏若莲华然。
　　七年。敕于京师大建慈化寺。谓宰臣曰。此盖为先帝荐福之举。今后毋得无故擅兴力役。
　　九年。敕韶州守臣诣宝林山南华寺迎六祖衣钵。入京阙供养。及至奉安大内清净堂。敕兵部侍郎晏殊撰六祖衣钵记○传法院言。沙门怀问尝往天竺。为真宗皇帝建塔于佛金刚座之侧。今欲再往为皇太后今上更建二塔。乞赐先朝圣教序皇太后发愿文圣上三宝赞。刊石塔下。及制袈裟奉释迦像。诏可。仍令词臣撰沙门怀问三往西天记○初太祖疑宣律师佛牙非真。遣使取自洛烈火煆之色不变。心敬神异。遂制发愿文。太宗朝复取验以火。制偈赞以申敬(见三朝御制碑)因奉安大相国寺法华院。真宗尝迎供开宝寺灵感塔下。瞻拜之夕神光洞发。遂制偈赞(见三朝御制碑)上以三朝敬事。遂迎置禁中。以蔷薇水灌之(出南海三佛齐国。香气芬郁异常)忽于穴中得舍利一。五色映人。因为制赞。以金[豕/皿]二重藏之。奉以还寺。其赞云。三皇掩质皆归土。五帝潜形已化尘。夫子域中夸是圣。老君世上亦言真。埋躯秖见空遗冢。何处将身示后人。唯有吾师金骨在。曾经百炼色长新([豕/皿]徒回切。音隤。器似盂。本纪错为[盝-(彖-豕)+?]。今改正)。
　　述曰。佛道大道也。佛身真身也。言大道则法界无遗。不同孔老之有方域。言真身则常住不灭。不同孔老之有生死。其所谓佛牙舍利者。此盖真身应物示化之一法也。岂世间水火所能沮坏之耶。仁宗以三朝归敬特制赞文。而且历诋帝皇儒道之宗祖者。诚以仁义之道清净之化。所以教域中之人致人天之福耳。非如佛道有化人出世之能。然则在儒在道不离此身。皆可以从事。释学以为未来出世之本。恭览宸制。知言近而指远。
　　明道元年十月一日。天竺慈云法师说法坐逝。人见大星殒于鹫峰红光赫然。师于前朝进金光明护国仪。上因阅视至发愿文有诸天威神护持我国圣帝仁王慈临无际。抚几叹曰。朕得此人可以致治。亟宣召之则师入灭矣。
　　二年七月。四明南湖奉法智法师舍利。葬于南城崇法院之祖关。
　　景祐元年。参知政事王随。删景德传灯录为十五卷。传法院编录入藏○诏试天下童行诵法华经。中选者得度。命参政宋绶夏竦同监。试有童行诵经不过问习业几年。对曰。十年矣。二公笑且闵之。约归各取经诵。绶十日竦七日。不遗一字(归田录)○是岁天下僧三十八万五千五百二十人。尼四万八千七百四十人。
　　二年。上御制天竺字源序赐译经院。是书即法护惟净。以华梵对翻为七卷。声明之学实肇于兹。其所序云。翻宣表率则有天息灾等三藏五人(西土四人天息灾。施护。法贤。法护。东土一人。则惟净耳)笔受缀文证义。则自法进至慧灯七十九人。五竺贡梵经僧。自法军至法称八十人。此土取经僧得还者。自辞浣至栖秘百三十八人。梵本一千四百二十八。译成五百六十四卷○十一月诏孔宗愿袭封文宣公。
　　三年。驸马都尉李遵勖。广传灯为三十卷进上。赐名天圣广灯录。御制序○右仆射译经润文使吕夷简。参知政事润文官宋绶言。奉诏续修法宝录。自祥符四年至今景祐三年。编成一百六十一卷。乞依旧式赐序四年。御制景祐新修法宝录序。赐入大藏。
　　宝元二年五月。三往西天怀问同沙门得济永定得安。自中天竺摩竭陀国还。进佛骨舍利贝叶梵经贝多子菩提树叶无忧树叶菩提子念珠西天碑十九本。召见尉劳。赐号显教大师紫衣金币。
　　庆历元年。三藏法师惟净言。西土进经新旧万轴。鸿胪之设有费廪禄(鸿胪卿主四方宾客。后世兼领西域梵僧)欲乞停罢译经。上曰。三圣旧模焉敢即废。且琛贡之藉非鸿胪则不可识。未几中丞孔辅道上疏。请罢译经。上出净疏示之。谕以先朝盛典不可辄废(湘山野录)○范仲淹宣抚河东。寓宿保德传舍获故经一卷。名十六罗汉因果识见颂。藏经所未录也。仲淹遂为之序云。此颂文一尊者七首。皆悟本成佛之言也。余读之。一颂一悟。方知尘世有无边圣法。大藏有遗落真文。因以传江陵。沙门慧哲。俾行于世(家集)○谏议大夫欧阳修慕韩愈斥佛老。著本论三篇。其略曰。佛法为中国患千余岁。世之卓然不惑而有力者。莫不欲去之。已去矣而复大集。遂至于无可柰何。云云。尧舜三代之际。王政修明。礼义之教充于天下。于此之世虽有佛无由而入。及三代衰王政缺礼义废。后二百余年而佛至乎中国。由是言之佛所以为吾患者。乘其缺废之时而来。此其受患之本也。云云。礼义者胜佛之本也。搜狩昏姻丧祭乡射之礼。凡教民之具无不备。则佛无由而入(欧阳氏以礼义为本。求胜于佛。故曰本论)又曰。今佛之法可谓奸邪。又曰。千年佛老贼中国(并见六一居士集)○二年。初东掖山本如法师结百僧修法华长忏一年。是年七月。驸马都尉李遵勖以闻于朝。赐号神照紫方袍。尝于山西南见一虎卧。以杖击之曰。非汝住处也。虎俯首而去。后于虎卧处结屋为庵。以是年归闲此中。慕庐山之风。与郇公章得象诸贤结白莲社。六七年间寖成巨刹。主上素闻道风。因赐白莲之额。三年六月久旱。诏迎相国寺佛牙入内殿躬祷。须臾雨大注。乃作金殿四门以象天宫。用以奉藏。复制发愿文以见归敬○宰相章得象兼译经润文使。
　　四年。
　　○六月开宝寺灵感塔灾。敕中使取塔基所藏舍利塔入内供养。将事再建。谏臣余靖力谏。上不说○谏议欧阳修。为言事者所中。下诏狱穷治。左迁滁州。明年将归庐陵。舟次九江。因托意游庐山。入东林圆通谒祖印禅师居讷。与之论道。师出入百家而折衷于佛法(史记孔子世家。折衷于夫子。折断也。衷当也。无音汉杨雄传。折衷乎重华颜师古)修肃然心服。耸听忘倦至夜分不能已。默默首肯。平时排佛为之内销。迟回逾旬不忍去。或谓此与退之见大颠正相类。修初至师揖就座曰。足下远临岂以西竺圣人之道有合于心乎。修盛气以答曰。修学孔孟之道。窃有慕于韩子之攘斥佛老者。西竺之法何所取焉。师正色而诘曰。退之排佛老。自比孟子之距杨墨。佛老大圣非杨墨比。退之尚不可排。况今欲慕之者。昔者文中子之言佛圣人也。而退之斥为夷鬼。此大慢之言也。修曰。学者废中说史家不立传。退之绝口而弗称。今师援之。谓佛圣人者。天下孰从之乎。师曰。文中子醇儒也。其得佐太宗当不愧三代之治。其职居修史。必能列佛老于圣人。昔陈叔达撰隋史。避嫌于当世。而司马君实作传以补之。退之蔽贤而弗称。岂天下之公心。皮日休谓。孟子荀卿翼传孔道。至于文中子司空图。谓天生文中子以致圣人之用。故房杜之徒。恢张文武以济正观之治。此皆足以知文中子也。荀卿之徒。韩非尚刑名以害世。李斯焚诗书以亡秦。杨墨之祸未至是也。文中子之门人。能以仁义之道。辅成唐家以致治平。若子云退之徒立空言。不闻其徒有佐汉兴唐之效者。然则文中子之道。岂不愈于荀杨韩子。而后世学者顾不之知耶(文中子之弟王绩。奏候君集无君事连长孙无忌叔达避嫌故。弗与立传)。
　　修曰。韩子之与道文中子不合者鲜矣。使其遇太宗。必大发所蕴。师曰。宪宗中兴之君也。退之不闻此时有所裨赞。乃以排佛老为己功。欲自比于孟子之距杨墨。其好胜取名。若是之甚。且退之斥佛为夷鬼者。请略辨之。佛圣人降自兜率天。托生中天竺圣王之家。何以夷称。佛圣人不生不灭旷劫常存。人天之宗仰。何以鬼称。此非退之大慢语乎。退之七世祖韩耆。当后魏永兴。自赫连屈丐来降拓跋(赫连氏。匈奴左贤王。后据朔方号大夏。后魏道武拓跋氏。起自北狄)。由西戎归北狄。独不为祖讳。而反敢讪佛圣人乎。退之畏修史褒贬之过(答刘秀才书。夫为史者。不有人祸必有天刑)而不思贬佛之过为尤可畏。排老子为己任。而兄事毛仙服其丹。卒疽发而殂(退之言韩与毛同姓)子昶校书不材(校汉书。改金根车为金银车)卒黜归。未数世而绝灭。其亦天刑人祸之不能免乎。退之倡排佛老。足下今又和之。将使后世好名之士。援韩氏欧阳氏以为法。岂不为盛德之累。谚言。善骂者人亦善骂之。足下旧著本论。孜孜以毁佛为务。安得众口不毁公于天听之前乎。足下之言。以搜狩丧祭乡射之礼为胜佛之本。是犹退之原道而实未知道也。修大惊赧。为之谢曰。修胸中已释然。将何以见教。师曰。佛道以悟心为本。足下屡生体道。特以失念生东华为名儒。偏执世教故忘其本。诚能运圣凡平等之心。默默体会。顿祛我慢悉悔昨非。观荣辱之本空。了死生于一致。则净念当明天真独露。始可问津于此道耳。修自此颇有省发。及后入参大政。每誉于公卿之前。岁时书问未尝绝(蜀沙门祖秀。纪欧阳子见讷禅师事。作欧阳外传。后湖居士苏庠养直魏公张浚为序。秀住潭州上封。得法于黄龙新禅师。自号藏六庵)。
　　述曰。孔子文中子皆谓佛为圣人。韩氏则曰。佛者夷狄。欧阳作本论曰。佛法为中国患。二子不知佛为圣。不知天地之广大故。不知奚为夷奚为中国。不知佛法之妙故。不知奚为本奚为患。儒宗有欲排佛者。倘未能览其典籍质诸学者熟复其义理之所归。则吾恐轻肆慢易。如韩欧一时之失言也。然退之问道于大颠。自云得入处。故鲁直有云。退之见大颠后。作文理胜。而排佛亦少沮。欧阳见祖印。肃然心服。故东坡有云。永叔不喜佛。然其聪明之所照了。德力之所成就。真佛法也。今人徒知诵前时之抵排。而不能察后来之信服。以故二子终受斥佛之名。其不幸乎。
　　敕封孔子四十六代孙宗愿为衍圣公。仙源县差庙户五十人。充洒扫。
　　五年。眉山苏洵赴汴京举进士不中。溯江至浔阳。登庐山谒祖印讷禅师问法(东坡云。庆历丁亥。先君问法于圆通。讷公得其旨)。
　　六年丙戌。江宁府正觉禅院住持守暹。重建泗州大圣砖塔。天禧寺住持普庄撰葬舍利记。
　　七年。春不雨。遣使往随州大洪山祈雨。使人晨兴叩殿遇紫服神僧。以目视之。翌日大雨。诏封慈忍灵济大师○太子太保张方平。尝为滁州。至一僧舍偶见楞伽经。入手恍然如获旧物。开卷未终宿障冰解。细视笔画手迹宛然。从是悟入。常以经首四偈发明心要。苏轼为题经后云。先佛所说。微妙第一。真实了义。故谓之佛语心品。祖师达磨以付二祖。曰吾观震旦所有经教。唯楞伽四卷可以印心。祖祖相授以为心法。如医之有难经。句句皆理。字字皆法。后世达者神而明之。如槃走珠。如珠走槃。无不可者云云。轼游公之门三十年矣。今年过南都见公于私第。公时七十九。幻灭都尽。慧光浑圆。轼亦老于忧患。百念灰冷。公以为可教者。乃授此经。旦以三十万钱使印施江淮间。金山佛印元禅师。谓印施有限。书而刻之则无尽。乃为书而刻之板。以为金山常住云○御制译经颂赐三藏法护。
　　八年。谏臣司马光屡疏乞立储嗣。上闻开宝寺言法华有异行夜焚香默祝。翌日请法华大士于化成殿斋。暨旦上道衣凝伫。俄内侍奏言。法华自右掖门趋入。将至寝殿。诃不能止。上笑曰。朕召之耳。至则径升御榻趺坐受斋。上问储嗣事。索纸连书十三十三字。后英宗继统。乃濮王第十三子(濮王为仁宗兄)○知制诰曾公亮丁母夫人忧告归。乡僧元达附舟至钱唐。入天竺礼大士。入门见素衣女谓曰。曾舍人五十七。入中书上座。是年亦受师号。已而不见。至是年果拜相。而达以曾公恩补大师。公亮前身为青草堂。年九十余。曾氏妇入寺设斋。以衣物施之。青感其意。及妇人生子青正坐化○参知政事欧阳修知杨州。庐山祖印讷禅师遣僧问讯。修与对食。偶曰。高丽遣使问。魏武注孙子三处要义无注说。廷中诸贤无敢答者。有诏问修。亦未知其答。僧曰。山中老师必知此义。修欣然饰郡庭仪从乘急传往迓之。师谓使者曰。兵者机密之事不可以示人。使反命。即以其言应诏(东林录)修后为注孙子作序。有云孙武以不穷为奇。其文略而意深。又为钱忠懿王赞曰。中有樗里不以示人。皆有得于祖印之意也。
　　述曰。磐儿时侍师袁先生(名机。为郡学录洁斋正献公侄)见与乡士阅孙吴兵书。闻其论曰。儒者之兵合于常道。爱养士卒不妄戮一人。仁也救时赴难不忘君主。义也。两陈相抗遣使往来。礼也。保境息民各守盟约。信也。至于曲在彼直在我。以正出师以奇制胜。智也。夫智者不滞一隅。有先事预算而胜者。有临机制变而胜者。智用不定通于神明。父子至亲不能以告。然则纸上之语。岂足以尽其意耶。闻此语四十五年。今观东林录所载。益信袁公之言与祖印同其旨。
　　(欧阳外传云。公至圆通。范文正公以书抵永叔。问孙子阙疑。魏武不注。师就览毕。即取别幅释之。公惊汗永夕)。
　　九年。欧阳修知颖州。官妓卢媚善谈笑。口作莲华香。有蜀沙门知人前事。修以问之。僧曰。此女前为尼诵法华三十年。一念之差遂至于此。修问妓曰。曾读法华经否。妓曰。失身于此何能读经。修令左右教之。一闻即诵。经他经则不能(遁斋闲览)皇祐元年。诏再建灵感塔奉藏舍利(庆历四年灾毁故重建)○敕中使往陈留入关寺迎佛指舍利。或以为伪。上命试以烈火击以金椎。了无所损。俄而舍利流迸光照西方。上曰功德。欲归阐教乎。乃以水晶宝匣盛之。御制发愿文。奉迎归寺。初是陈留邑人为沙门义津建寺请额为阐教。俄有梵僧至曰。我自天竺携佛指舍利。欲求吉祥处奉安。非师不能护。施之而去。既而瑞光屡发。祈祷频应([糸*昜]杰撰碑)○自周朝毁寺。建隆兴复。京师两街。唯南山律部。贤首慈恩义学而已。士夫聪明超轶者。皆厌闻名相之谈。而天台止观达磨禅宗未之能行。淳化以来四明天竺行道。东南观心宗眼。照映天下。杨亿晁迥有以发之。真宗嘉奖锡以法智慈云之号。虽一时朝野为之景慕。而终未能行其说于京邑。至是内侍李允宁奏。以汴京第宅创兴禅席。因赐额为十方净因。上方留意空宗。诏求有道者居之。欧阳修等请以圆通居讷应命。讷以疾辞。因举怀琏以为代(欧阳外传)。
　　二年。宰相文彦博兼译经润文使。彦博在京师与净严禅师。结僧俗十万人念佛。为往生净土之愿○诏左街净因禅寺怀琏禅师。入对化成殿升座。右街僧录智林等问话。奏对称旨。赐号大觉○初舜老夫住庐山栖贤。南康守以私忿民其衣。大觉迎至净因。居以正室。上每召师入内。未尝言之。一日嘉王至寺。见大觉侍立舜旁甚恭。怪问左右。知大觉曾入舜室。归以奏上。上召对便殿。道貌奇伟。敬之曰。山林之高人也。即于扇上书赐晓舜。依旧为僧。再住栖贤寺。赐紫衣银钵。
　　五年。西天沙门智吉祥等来朝进梵经。赐紫服。○诏欧阳修同宋祈范镇修唐书。如高僧玄奘神秀诸传及方技传乃至正观为战士建寺荐福之文。并削去之。有净因自觉禅师。初学于司马光。尝闻其言。曰永叔不喜佛。旧唐史有涉其事者必去之。尝取二本对校。去之者千余条。因曰。驾性命道德之空言者。韩文也。泯治乱成败之实效者。新书也。范祖禹闻光言。乃更著唐鉴。阴补新书之阙(欧阳外传)○司马光尝读文中子。谓佛为圣人。乃曰。审如是则佛之心可见矣。乃作禅偈六首。其卒章云。言为百世师。行为天下法。为贤为大圣。是名佛菩萨。暇日游洛阳诸寺。廊庑寂寂。忽声钟伐鼓至斋堂。见沙门端坐默默方进匕箸。光欣然谓左右曰。不谓三代礼乐在缁衣中。至和元年。敕三藏法护戒德高胜。可特赐六字师号。曰普明慈觉传梵大师○上梦至景德寺门。见龙蟠地上。惊而寤遣使往视之。见一僧卧门外。其名道隆。明日召见。奏对详敏。赐号明悟禅师。敕曹门外。建华严院以居之。二年。净因大觉禅师怀琏上书。乞归老山中。上曰。山即如如体也。将安归乎。师乃进颂曰。千蔟云山万壑流。闲身归老此峰头。殷勤愿祝如天寿。一炷清香满石楼。上尝赐龙脑钵。师对使者焚之曰。吾法已坏色衣以瓦铁食此钵非法。使者归奏。上益嘉叹。
　　嘉祐元年。乾元节敕开宝寺福圣塔院建大斋。施僧袈裟○相州太守李复圭。发龙兴寺塔基。得佛发舍利。旋转如螺。引之甚长。人从中过往来不断。宰相韩琦即其地建殿藏之。三年译经三藏银青光禄大夫试光禄卿普明慈觉传梵大师法护亡。寿九十六○西夏国奏。国内新建伽蓝。乞赐大藏经典。诏许之。五年。同中书门下平章事富弼兼译经润文使○富郑公。请颙华严住洛阳招提。邀司马温公从迓之。忽见数十担过温公问之。曰新招提长老行李也。温公即命归谓郑公曰。已见之矣。
　　述曰。学道之士以贫为德。此世人之常所知敬也。招提数十担。卒为温公见薄。一眚掩大德。可不戒之哉。
　　六年。文彦博以使相镇魏府。请文慧禅师重元居天钵寺。一日来别曰。入灭去。彦博遣子往候之。果坐脱。暑中香风袭人。焚龛之时烟色正白。舍利如雨。彦博亲临视。手执流离瓶祝之。烟入瓶中舍利填满。
　　○杭州智圆律师允堪示寂。塔于西湖菩提寺。尝述会正记。以消释南山律宗诸文。行于世。
　　七年。藤州沙门契嵩。初得法于洞山聪禅师。至钱唐灵隐闭户著书。既成入京师。见内翰王素进辅教编。定祖图。正宗记。上读其书。至为法不为身。嘉叹其诚。敕以其书入大藏。赐明教大师。及送中书宰相韩琦。以视参政欧阳修。修览文叹曰。不意僧中有此郎。黎明同琦往净因见之。语终日。自宰相以下莫不争延致。名振海内。及东下吴门大觉琏禅师作白云谣以送之(石门文字禅)。
　　述曰。晁以道言。予尝怪韩文公欧阳力排浮图。而其门多浮图之雄。如澄观契嵩辈。虽自能传于后世。而士夫至今喜称道之者。二公之力也。
　　洛阳沙门鉴聿。深于易述韵总五篇。欧阳修为之序曰。推子母轻重之法。以定四声。考求前儒之失。辨正五方之讹。儒之学者莫能难也。
　　述曰。夫人在孩提时便知学字。师不知字故所学多非。及长又以是教人非。传非故皆不疑。不知字而为文。文欲学古。而字不知古。何文哉。汉先君中郎尚书(后汉卢植字子干。至磐已身为十二世。备见家谍)尝上书。乞正五经文字。有云。古文近实而流俗。降在小学此伤之也(班固汉书列字书为小学)磐幼从师学。年五十始悟字多非。因发愤取诸字书订正之。益知世人书字讹谬为尤多。如陈阵华花历历奉俸。反主俗字而违失经史之正(论语战陈之事。诸典皆作陈。今韵略却出阵字。于下注云。亦作陈○礼记。菊有黄华。诗隰有荷华。魏曹植诗。朱华冒绿池。今韵略先出花字。于下注云。亦作华○易治历明时。汉书律历志皆作历。今韵略历历并出○汉书餐钱奉邑。又光武诏。增百官奉。扶用反。秩禄也。今韵略先出俸字。下注云。亦作奉。此皆以俗字为主)岩岩槁藁台[臺-吉+(其-(六-(〦-一)))]船舡。此造作不典。而正通俗三者之所不收。冈岗暴曝刍刍然燃。是为山山火火重加之缪(暴音仆。孟子一日暴之。史记。暴其所长于燕。又暴露于野。并音仆。号字韵者。非曝浴)况况宜宜羁羁场场是为增减点画之不成字也。至于正月之音征。昭穆之音韶。异代不必讳。而述音义者。讳之何也(书正月上日音政。又音征。诗正月如字。世谓秦始皇讳政。故避者音征。今去秦远矣。尚不闻避政事之政。何独正月之避耶。礼记王制。三昭三穆无明音。周礼呼昭穆而进之。注上昭反。此因避晋文帝讳昭故音韶。然昭穆正取昭明之义。朱晦庵经解并用如字。此征韶二音皆陆德明释文。不知改削之过。已亡不令之君。能与避讳。而孔圣万世之师。不知避讳。古今儒宗不能无愧也)。佛与禅出释典而不收。僧与梵亦释典而置之篇韵。何也(梵语佛陀此言觉者。梵语禅那此云静虑。此二字不收。梵语僧伽此云众。梵者清净离欲。今韵中收二字)是知孙强之增玉篇(梁顾野王撰玉篇。唐孙强增字。多取俗书)孙勉之增广韵(唐孙勉撰广韵多收俗字)与夫本朝丁度之撰集韵。皆泛引俗书杂揉正体。俾经史古意黯然不明。此字书之大厄。而有待于志士以矫正之乎。今观欧阳序韵总。谓能正五方之讹。儒者莫能难。于私心窃有感焉。特无由见此书耳(见六一居士集)黄太史曰。魏晋人取字势易工。不复问字之根源。如桥[橋-(夭/口)+(友-又+(ㄇ@人))]直[匕/且]皆不成字。思陵翰墨志有云。书字之弊无如本朝。至哉。圣学之深识也(高宗陵号永思)。

　　英宗(仁宗兄。濮王第十三子。正月二日为寿圣节)葬永原陵

　　治平二年。敕大相国寺造三朝御制佛牙赞碑。翰林学士臣王圭撰文。左仆射魏国公臣贾昌朝书。右仆射兼译经润文使卫国公臣韩琦立石。太宗御制曰。功成积劫印文端。不是南山得恐难。眼睹数重金色润。手擎一片玉光寒。炼时百火精神透。藏处千年莹采完。定果熏修真秘密。正心莫作等闲看。真宗御制曰。西方大圣号迦文。接物垂慈世所尊。常愿进修增妙果。庶期饶益在黎元。仁宗御制。三皇掩质皆归土。五帝潜形已化尘。夫子域中夸是圣。老君世上亦言真。埋躯秖见空遗蒙。何处将身示后人。唯有吾师金骨在。曾经百炼色长新。
　　三年。净因琏禅师乞归四明阿育王山。上赐手诏曰。天下寺院任性住持。师遂建宸奎阁以奉先朝圣制(仁宗诗颂凡十七篇)学士苏轼为作记。移书问手诏中语。师答以无。此后示寂得之笥中。轼闻之曰。有道之士也。
　　四年。敕天下私造寺院。及三十间者。并赐寿圣之额。

　　神宗(英宗长子。母宣仁圣烈皇后高氏。四月十日为同天节)葬永裕陵

　　熙宁元年。
　　七月司谏钱公辅言。祠部遇岁饥河决。乞鬻度牒以佐一时之急。自今圣节恩赐。并与裁损。鬻牒自此始。
　　述曰。古者出家之士。自汉明以来。并从国恩而为得度。如隋文一岁至五十万。唐太宗感奘三藏弘法须人之言。即度僧至万七千人。睿宗度三万人。本朝太宗普度十七万人至二十四万人。此特恩蒙度之大略也。唐中宗始诏天下试经度僧。是犹汉家以科举取士。最可尚也。我太宗真宗仁宗。并举试经之科。于兹为盛。未闻货取于山林高尚之士也。自唐肃宗用宰相裴冕之请。以时方用兵始鬻度牒。犹汉世纳粟助边以得爵也。从恩犹可择人。试经是为得才。至于纳訾为僧。则富者可以逞欲(汉书訾眦同)长污杂亏精进。法门之不幸也。公辅以时艰。始劝上裁恩赐以就买卖。利源一开。逮今不可复塞。律言。余方有清净。虽非我制不得不行。盖此义也。
　　是岁天下僧二十二万六百六十人。尼三万四千三十人。
　　四年。明教大师契嵩终于钱唐之灵隐。火浴之鼻舌眼睛耳豪数珠五物不坏。时众欲验之。烈火再锻。五物愈坚。
　　五年。敕钱唐天竺观音院。岁度一僧以奉香火(上竺纪胜)○七月欧阳永叔自致仕居颖上。日与沙门游。因自号六一居士。名其文曰居士集(欧公自作传云。吾家藏书一万卷。集录三代以来金石遗文一千卷。有琴一张。有棋一局。而常置酒一壶。以吾一身老此五物)息心危坐屏却酒肴。临终数日令往近寺。借华严经读至八卷。倏然而逝(见外传)永叔初登政府苦于多病。尝梦至一所见十人冠冕列坐。一人曰。参政安得至此。永叔问曰。公等非释氏所谓冥府十王乎。曰然。因问。世人饭僧造经。果有益否。曰安得无益。既寤病良已。自是益知敬佛(枢密副使吴充撰行状云。此事得于公之孙曰恕)。
　　述曰。居士者西竺学佛道者之称。永叔见祖印。排佛之心已消。故心会其旨。而能以居士自号。又以名其文集。信道之笃于兹可见。然其传六一。谓以一身老五物之间。五物者身外之余物。岂足以寓诸道。则知居士之称。或近于滥。盖好名而失其实者也。良渚曰。欧阳氏号称大儒而无通识。以故立论时有乖戾。而为当时君子之所见攻。如议追尊濮王为皇考误。英宗承大统无人子礼(英宗本生父濮王。及继仁宗。王圭议宜称皇伯。欧阳修请如汉宣帝光武称皇考。范镇奏。既考仁宗。又考濮王。非是宜。从圭议。司马光奏。欧阳修巧说误听。宜从圭议。吕诲十一奏。乞依王圭。不报。乃与范纯臣吕大防合奏。欧阳修首开邪议。韩琦饰非传会。乞下修于理正其罪。上竟从修议。其后神宗以追尊事与汉宣帝异。以问吴奎。对曰。此诚牵于私恩耳。神宗曰。当时为欧阳修所误。奎曰。韩琦于此事亦失众心)谓见在佛不拜过去佛。诬太祖真宗不为佛敬(欧阳归田录载。太祖入寺问赞宁。佛当拜否。答曰。见在佛不拜过去佛。今详赞宁随吴越王归京师。在太宗朝未尝及见太祖。归田所载妄也。会要国史也。称真宗每上元诣寺观三十处百拜以上。欧阳岂不知之。而妄载归田录中。上诬两朝。下诬赞宁。其为过不少矣)削唐太宗战士建刹之诏。失史官记事之实(太宗正观三年。诏建义以来陨身戎陈者。为建寺荐福。四年战场七处建寺成。命虞世南岑文本七人为七寺撰碑。事载旧史。欧阳并删去之。本朝建隆二年。韶于杨州置建隆寺。为死事者荐福。如唐正观四年故事。其后王禹偁撰碑。建隆之诏。既指唐朝故事。考之新书则无所可据。使后世有欧阳子修宋史。则将并除建隆之诏矣)谓河图洛书为怪妄不足信。与易系辞论语相反(见居士集论易篇)至若著本论。斥佛法为中国患。而晚年敬明教服圆通。称居士。读华严竟自畔其前说。犹韩退之始排佛而终信服。至哉子瞻之论曰。韩愈之于圣人之道。盖亦好其名而不乐其实也。其论至于理而不精。往往自畔其说而不知今观欧阳之始卒。当亦不逃子瞻之论。
　　诏衡州迎常宁资福寺玉塔入京师。塔高一寻。累以玉石。阿育王所造第九塔也。或夜中腾光明。且往瞻敬者。必获舍利○日本国沙门成寻来朝。
　　六年七月。天竺灵山海月大师慧辩合掌坐亡。遗言。须东坡至方阖龛。四日坡至见趺坐如生。乃作三诗以吊之(欲寻遗迹强沾裳。本自无生可得亡。今夜生公讲堂月。满庭依旧冷如霜。集中但录其一)初是学士沈遇治杭。以师有重德补为都僧正。通守苏轼为之序曰。钱唐佛僧之盛。盖甲天下。道德材智之士。与妄庸巧伪之人杂处其间。号为难齐。故僧正副之外。别补都僧正一员。簿书案牒。奔走将迎之劳专责副正以下。而都师总领要略。实以行解。表众而已。师既莅职。凡管内寺院虚席者。涓日会诸刹。及座下英俊。开问义科场。糊名考校。十问五中为中选。不及三者为降等。然后随院等差(楚宜反不齐也)以次补名。由是诸山仰之咸以为则。
　　八年七月。公卿朝士建盂兰盆会于开宝寺。自月五日始至十五日毕。主客扬杰为之记。
　　九年。敕开宝寺灵感塔。建庆寿崇因之阁。中建木塔。御篆鸿福圆成之塔。
　　十年。夏旱。上于禁中斋祷甚虔。夜梦神僧驰马空中口吐云雾。觉而雨大霔。敕求其像得之相国寺阁第十三尊罗汉。诏迎入内供养。宰相王圭以诗称贺曰。良弼为霖孤宿望。神僧作雾应精求(东轩笔录)。
　　元丰元年三月。杭州雷峰慧才法师。为灵芝元照道俗千人授菩萨戒。羯磨之际见观音像放光讲堂大明。净慈法真禅师守一作戒光记。米芾书。辩才法师立石于龙井。
　　二年。初驾部郎中朱寿昌。七岁时不知母所在。乃刺血写佛经。行四方求之。五十年复弃官入秦。得母于同州。年已七十。苏轼时谪居黄州。寄诗以为贺。时称寿昌孝感所致。
　　三年正月。敕大内设千僧斋。施袈裟金刚经。为慈圣太后追福○诏详定官制朝议。以自唐至本朝。译经僧官皆授试光禄卿或鸿胪卿。今后改赐译经三藏法师。试少卿者。赐三藏法师(洪容斋三笔)○诏革江州东林律院为禅席。命常总禅师居之。寺人相谓曰。远公谶记。吾灭七百年。当有肉身大士革居道场。今总公实应之矣。东坡过东林。赠以诗曰。溪声便是广长舌。山色岂非清净身。夜来八万四千偈。今日如何举似人○荆公王安石问文定张方平曰。孔子去世百年生孟子。后绝无人。或有之而非醇儒。方平曰。岂为无人。亦有过孟子者。安石曰。何人。方平曰。马祖汾阳雪峰岩头丹霞云门。安石意未解。方平曰。儒门淡薄收拾不住。皆归释氏。安石欣然叹服。后以语张商英。抚几赏之曰。至哉此论也○祁公杜衍以张方平佞佛常笑怪之。有医者朱生游二公间。一日祁公呼朱生胗脉。生谓使者曰。往白公。但言看楞严未了。及至揖坐。谓曰。老夫以君疏通不意。近亦阘茸。圣人微言无出孔孟。所谓楞严者何等语耶。生曰。公未读此经。何知不及孔孟。因袖中出其卷。祁公观之。不觉终轴。大惊曰。安道知之而不以告我。即命驾就见之(方平字安道)安道曰。譬如失物忽已得之。但当喜其得不必悔其晚也○张商英初仕。因入僧寺见藏经严整。怫然曰。吾孔圣之教不如胡人之书耶。夜坐长思。冯纸阁笔。妻向氏曰何不睡去。商英曰。吾正此著无佛论。向曰。既言无佛何论之有。当著有佛论可耳。商英默而止。后诣同列见佛龛前维摩诘经。信手开视有云。此病非地大亦不离地大。倏然会心。因借归细读。向曰。读此经始可著无佛论。商英闻而大悟。由是深信其道。后为漕于江西谒东林总禅师。遂蒙印可。因按部过分宁。诸禅迓之。最后见兜率悦公。商英见其短小。易之遽曰。闻公聪明善文章。悦大笑曰。运使何至失言。从悦临济九世孙。对运使论文章。正如运使对从悦论禅也。商英内惭。佯不领曰。师是临济九世耶。是夜宿兜率。语及宗门事。至更深悦焚香。请十方诸佛作证。谓商英曰。东林既印可明公。公于佛祖言教有少疑否。商英曰。香林独脚颂。德山托钵话。未能无疑。悦曰。秖如末后句是有耶是无耶。商英曰。岂不是有。悦大笑归丈室。闭门而寝。商英展转无寐。五更下榻触翻踏床。忽然有省。为之颂曰。鼓寂钟沈托钵回。岩头一拶语如雷。果然秖得三年活。莫是遭他授记来。遂扣门曰。商英已捉得贼。悦曰。赃在甚处。商英无语。翌日复举前颂。悦曰。参禅只为命根不断依语生解。如是之说公已深悟。然至极微细处使人不觉不知堕在区宇。悦后作颂证之云。等闲行处步步皆如。虽居声色宁滞有无。一心靡异万法非殊。休分体用莫择精粗。临机不碍应物无拘。是非情尽凡圣皆除。谁得谁失何亲何疏。拈头作尾指实为虚。翻身魔界转脚邪涂。了非逆顺不犯工夫。商英邀至建昌。途中一一伺察有十颂叙其事。悦亦酬十颂。法门传提以为盛事(已上三事见宗门武库)商英既达禅道。尝谓人曰。吾学然后知儒○杭州净慈宗本禅师。夏中定起。有道人卉衣至堂上。本视之曰。黄龙旧话何不举似。其人笑曰。钱大安用饶舌。遽御风疾去。卉衣者吕洞宾也。钱大者本前身也(普灯录)○八月馆职文同(字与可)沐浴。冠带正坐而化。同馆崔公度闻之。惊谓人曰。昨别与可于州南曰。明日复来乎。及再往与可徐曰。经言。人不妄语者舌覆面上。即吐舌引至眉上。三叠之如饼状。公度大骇。今闻其亡又异。信得道人也。与可梓潼人。文行高洁。画竹得妙趣(东都事略及文艺传)。
　　四年。苏轼在黄州。作赵先生舍利记言。南海有潘冕者阳狂不测。人谓之潘盎。盖俚人谓心风为盎也。盎与京师言法华偈颂往来。言云。盎即日光佛也。有赵棠者。初为幕官。因弃仕从盎游。盎谓尽得我道。盎既隐去。棠亦坐化。焚其尸得舍利数升。轼与棠子昶游。得四十八粒。
　　五年。诏相国寺辟六十四院为八禅二律。以东西序为慧林智海二巨刹。诏净慈宗本禅师住慧林。东林常总禅师住智海。总固辞。许之。本入对延和殿。山呼。即就榻加趺。侍卫惊顾。师方自若。赐茶举盏撼荡之。上问受业。对曰。承天永安(姑苏承天寺永安院)上大喜。语论久之既退。上目之曰。僧中宝也。侍者问主上何语。曰吃茶闲话耳。
　　七年。太子少师赵抃。旧与法泉禅师为方外友。及知青州从重元禅师问心要(住天钵嗣天衣怀禅师)尝隐几公堂心如止水。忽闻辟历声豁大省。举头观空。刹刹尘尘无处不是。后致政归衢。筑高斋以自居。与高僧逸民游。是年八月有大星陨于庭。公晨起与子[山*幾]语如平时。忽趺坐而化(苏子瞻作神道碑。及见普灯录)○荆公王安石。请以江宁府围庐为僧寺。赐额报宁禅院。初安石子雱资性险恶。父居政府。凡误国害人之政。雱实使之。既亡。安石恍惚见荷铁枷告父求佛为救。安石大惧。亟为建寺之祈脱苦。

　　佛祖统纪卷第四十五(终)

　　召句曲山道士朱自英诣阙。赐号观妙先生。初真宗以储嗣久虚。命朱自英奏章升神帝阙。见三茅真君乘宝辇而下。问何所来。答曰。臣为大宋祈嗣。茅君颔之。以其章进太上。敕曰。茅盈忧国爱民。宜为宋嗣。明年仁宗生(句曲洞天在闰州句容县。三茅君治此山长茅盈二弟固[褒-保+(罩-卓)]。详见通塞志一卷)。
　　考异曰。郑景望家集言。茅君下生张师正。括异志则云南岳李仙。此两者必一。于是今观乐史感梦近于恍惚。未若自英升神所遇之为实也。矧惟　真庙拜章于当年。　仁后锡号于兹日。皆所以表正其事。则宜以郑氏所纪为实。
　　八年。诏嗣天师张乾曜赴阙。赐号澄素先生。上问以飞升之道。对曰。此山林志士之所为。非可以辅政教也。上嘉之。诏自今一代与一先生号免租徭。○上闻蓝元道有道术召见之。馆于芳林园。赐号养素先生。未几去居南岳。所居夜有赤光。及闻对谈者翌日侍者以问曰。吾师刘道君海蟾子行雨过此耳。有刘中明者。南游衡山。谒养素受其术。后于伽蓝尸解。邑令拜其窆。闻其中言曰。止暴殄息求营。勿冒财勿柱刑。令愕而去。乡人简有从复见于东都。问曰。与先生同里闭。独不念之乎。中明曰。人年五十已如败屋。能志于道仅可延年。子今年七十矣。平生好法律佐人诤讼。尚何所言。遂不顾而去。
　　○零陵何仙姑者。幼行山中。逢吕仙出桃食之遂不饥。家异之作楼以居。吕仙常过之。仙姑逆知世人未然事。狄青南征优智高。问仙姑曰。是行可克否。姑曰。疖破脓出。既而左校孙节陷陈再战而破之。著作佐郎焦浚明以仕宦不达奏章自诉。一夕得幅纸。有十六字不可识。持问姑。姑曰。天篆也且亟归家。浚明叩之。姑曰。受金五两折寿十年。枉杀二人死后处分。浚明至家即死。士夫过零陵者日至门访灾祥。仙姑厌之。乃盛服坐化。著灵源志。言修养事。行于世(湖南永州)。
　　○天台张平叔。少传混元之道。龙图陆诜守成都。依以游蜀。遇异人授金丹火候之诀。道成著悟真篇传于世。尝遍参禅门大有省发。后读雪窦祖英集。顿明心地。作歌偈以申其旨。且言。独修金丹而不悟佛理者。即同楞严十仙散入诸趣之报。侍郎马默漕广南复从之游。未几趺坐而化。炼其蜕得舍利千百。绀碧色若鸡头。然既而复其见之者。平叔始以丹法传之石泰。泰以传薜道源。皆于丹道有成。
　　述曰。学仙之流已执所得。知佛道为究竟者不多有也。如张平叔明佛性。吕洞宾悟禅理。时一见耳。今世道流不知学。谓仙为阳魂。释为阴鬼。著此说以误后人。皆不知佛性禅理之过。


　　佛祖统纪卷第四十六

　　　　宋咸淳四明东湖沙门志磐撰

　　法运通塞志第十七之十三


　　哲宗(神宗第六子。母钦成皇后朱氏。十二月七日为龙兴节)(陵名永泰)

　　元祐元年。高丽王子祐世僧统义天来朝。敕礼部苏轼馆伴。有司共张甚设(共张作供帐读见汉书疏广传)义天四上表乞传华严教。乃敕主客杨杰送至钱唐。受法于慧因净源法师。复往天竺谒慈辩谏法师传天台教。见灵芝照律师请戒法及资持记。至金山谒佛印元禅师。坐纳其礼。杨杰惊问其故。元师曰。义天异域僧耳。若屈道徇俗。何以示华夏师法。朝廷闻之。以师为知大体。义天既还国。乃建刹传教。奉慈辩为始祖。复寄金书华严经新旧三译于慧因。建阁以藏(今俗称高丽寺)。
　　二年七月。张商英游五台。中夜于秘魔岩见文殊大士身在金色光中。九月自太原出案寿阳。至方山昭化院。即李长者造论之所。于破屋下得华严决疑论。疾读之疑情顿释。即移县为长者立像。有圆光白色见于山南。于是父老并请新其院。商英乃为之记。
　　三年。敕内侍赍黄金往东林。妆饰神运五殿佛像○主客杨杰诣双林礼大士轮藏。瞻仰之次轮忽自转。大众叹异。杰为赞以记其事。杰尝以净土之道为自信。绘丈六阿弥陀佛随身观念。寿终之时感佛来迎。端坐而化。
　　四年。翰林学士苏轼知杭州。道过金山谒佛印禅师。值师集众入室。轼竟造之。师曰。此无坐处。内翰何来。轼曰。暂借和上四大作禅床。师曰。有一转语。若答得当如所请。若拟议即留所系玉带。轼许之。置玉带几上。师曰。山僧四大本空。五蕴非有。内翰欲于何处坐。轼果拟议。师急呼侍者曰。收取玉带永镇山门。遂取纳裙为报(师有偈公和韵云。病骨真堪玉带围。钝根仍落箭锋机。欲教乞食歌姬院。故与云山旧纳衣)子迨四岁不能行。及来杭请辩才法师为落发。摩顶。数日即善步。轼赋诗为谢。有师来为摩顶起步趁奔鹿之句。
　　五年。神智升法师(慈云下)来居越之兴福。时清献赵公抃为帅。适亢旱大疫。久祷不应。遂请师迎大士入府治。恳祷一夕雨如霔疫病亦息。抃奏于朝。赐所居曰圆通。锡师号曰神智。初是吴越王钱镠镇越患目眚。梦素衣仙人言。来自永嘉。明旦有永嘉僧投牒。以大士像献言。得之海潮。示梦欲归越城。武肃即具威仪迎之。一见像即目明。乃创庵曰兴福。以奉之。
　　七年。颖川守臣苏轼言。佛陀波利塔院祈祷屡验。乞降敕额。诏赐光梵之院。波利在唐仪凤初。复回西竺。取尊胜咒经再来译传。后至颖而亡。里人漆其身造塔。以严事之(前志言。波利持梵本入五台不复出)○轼弟辙谪高安(瑞州)时洞山云庵与聪禅师一夕同梦。与子由出城迓五祖戒禅师。已而子赡至。三人出城候之语所梦。轼曰。八九岁时时梦身是僧往来陕右。又先妣孕时梦眇目僧求托宿。云庵惊曰。戒公陕右人。一目眇。逆数其终已五十年。而子瞻时四十九。自是常称戒和上○四明延庆中立法师。令门人介然(鄞福泉延寿受业)创十六观堂。以延专修净业之士。延平陈瓘为之记(瓘字莹中。与晁说之同禀教于立法师)。
　　八年。知定州苏轼。绘水陆法像作赞十六篇。世谓辞理俱妙(今人多称眉山水陆者由于此)。
　　绍圣二年。苏轼谪惠州。韶阳南华寺重辩。请轼书柳宗元六祖碑。复题其后曰。释迦以文设教。其译于中国必托于儒之能言者。然后传远。故大乘诸经至楞严则委曲精尽胜妙独出。以房融笔授故也。柳子厚南迁。始究佛法。作曹溪南岳诸碑。妙绝古今。而南华今无石刻。重辩师谓。自唐以来颂述祖师者多矣。未有通亮如子厚者。盖推本其言与孟氏合。其可不使学者日见而常诵之○子瞻在惠州被命迁谪儋耳(海外儋州)惠守方子容来吊曰。吾妻沈氏事僧伽谨甚。一夕梦来别。问何往。曰当与苏子瞻同行。后七十二日有命。今适其日。岂非事已前定。南行之日携阿弥陀佛一轴。人问其故。答曰。此轼往生西方公据也。及在儋。得蜀人张氏画十八阿罗汉。遂为之赞。复题其后曰。佛灭度后阎浮提众生刚狠自用莫肯信入。故诸圣贤皆隐不现。独以设像遗言提引未悟。而峨眉五台庐山天台。犹出光景变异使人了然见之。轼家藏十八罗汉像。每设茶供则化为白乳。或凝为花桃李芍药仅可指名。或云。罗汉慈悲深重急于接物。故多见神变。倘其然乎。今以授子由。使以时修敬。
　　三年。袁州仰山有舍利石塔自然出现。高二十丈○黄庭坚谪居黔南。制酒绝欲。读大藏经凡三年。常曰。利衰毁誉称讥苦乐。此之八风于四仪中未尝相离。虽古之元圣大智。有立于八风之外乎。非学道不知也(大般若经云。菩萨所行于利于衰于毁于誉于称于讥于苦于乐。平等不变)○法云秀禅师谓鲁直曰。君作艳歌荡人淫心。使逾礼越禁。其罪非止堕恶道而已。鲁直自此不复作。李伯时善画马。师戒之曰。为士夫以画行已可耻。况又作马。伯时曰。无乃堕恶道乎。师曰。君思其神骏念之不忘。异日必入马腹。伯时愕然。乃多画观音以洗其过。
　　四年。四明大梅山法英禅师等十八人列状于郡称。杭州僧元照至郡分净土集云是唐慈愍三藏作。虽以劝修净业为名。意实毁谤禅宗指为异见著空之人。英等今检藏经即无此文。遂作解谤一通以诘之。乞取问元照穷核真伪。照无以为答。乃称古藏有本。州司知其理穷。而敬其持律。但令收毁元本以和解之(解谤书刻板在梅山。说义立理最为雅正)。
　　述曰。大智以英才伟器受弘律之任。资持之记与会正并行。而独盛于今时。其为名世有足重者。及观其偏赞净土。述新疏以反智者。假慈愍集以畔六祖。何为其若是也耶。大氐此师检身之学为有余。而明心之道未尽善也。慈愍集已毁。律家犹存新疏。识者必能别之。
　　五年二月。钱唐律师元照于四明开元寺建戒坛。准律如法为东南受戒之胜。
　　元符元年。袁州木平山有舍利石塔自然出现。夜放五色虹光。有丈六佛在月轮中。观音罗汉列侍左右。
　　二年。袁州东山石崖有罗汉尊像出见。○夏四月不雨。袁州守臣王古往祷于木平山圣塔。岩中放光。见白衣大士身金璎珞获舍利。五色大如枣。中有台观之状。复往仰山塔所。见泗州大士维摩罗汉列居左右。已而大雨沾足。郡闻于朝。诏赐木平塔曰会庆。仰山塔曰瑞庆。
　　三年诏治泰陵(哲宗寿陵)登封令(洛阳西京)楼异(四明楼攻愧祖官至尚书)请因余力修嵩高少林道场。官民同役一朝而具。名曰面壁兰若。既而林中产芝草十二本。雨甘露于池上。夜有光属于天。后山陈无已为之记。

　　徽宗(神宗第十子。哲宗异母弟。母钦慈太后陈氏。永祐陵)

　　建中靖国元年。法云寺佛国禅师惟白。撰续灯录三十卷进上。赐御制序○七月东坡苏轼卒于毗陵。时钱济明侍旁曰。公平生学佛。此日如何。轼曰。此语亦不受。遂化。
　　崇宁元年。赦书节文。应天下名德僧道。为众师法未有谥号者。仰所属勘会以闻。
　　二年。赐终南山唐澄照律师道宣谥法慧大师。天竺山慈云大师遵式谥法宝大师。南屏梵臻谥实相大师。孤山智圆谥法海大师。
　　三年。敕迎相国寺三朝御赞释迦佛牙。入内供养。隔水晶匣舍利出如雨点。因制赞曰。大圣释迦文。虚空等一尘。有求皆赴感。无刹不分身。玉莹千轮在。金刚百炼新。我今恭敬礼。普愿济群伦○诏谥白马寺摩腾三藏启道圆通法师。竺法兰开教总持法师。双林傅大士等空绍觉大士。方山李长者显教妙严长者○杨州奏。泗州大圣屡见于普慧塔。
　　四年。金州奏。清湘有豪光见获石罗汉。赐名感应。瑞像迎至精舍。大放光明○尚书王古因阅大藏撰法宝标目八卷。其法于每经之下录出因缘事迹所说法门。使览题便能知旨。沙门梵真为对校。刻其板于永嘉。
　　五年十月。诏曰。有天下者尊事上帝敢有弗虔。而释氏之教。乃以天帝置于鬼神之列。渎神逾分。莫此之甚。有司其除削之。又敕水陆道场内设三清等位元丰降诏止绝。务在检举施行。旧来僧居多设三教像。遂为院额殿名。释迦居中。老君居左。孔圣居右。非所以奉天真与儒教之意。可迎其像归道观学舍以正其名。洛京沙门永道读诏泣曰。域中孔老法天制教。故不违天。佛出世法。天人所师。故不违佛。自古明王奉佛以事上帝者。为知此理也。佛法平等。故其垂教虽圣凡俱会。而君臣尊卑之分莫不自殊。祖宗以来奉法已定。一旦除削。吾恐毁法之祸兆于此矣。闻者为之怃然。
　　大观元年。诏将作监李遇往启圣院移释迦栴檀像置御容殿。舆像已至。而朵殿横梁低不可度。众方惧。像忽敛肩俯首。舆竟度无碍。上下为之鼓舞。上尝闻大后礼像于足下度线。翌旦上幸寺焚香。令小珰持纸度像足。众失声曰。过矣。上益嘉叹○敕道士位居僧上。○敕左街净因寺道楷。迁主法云。赐紫衣定照禅师。楷表辞曰。贫道幼别父母。为之誓曰。出家之后期不以利名为求。当一意学道报罔极度生灵答君恩。有渝此心永弃身命。今若窃冒[冗-几+龍]荣。则上负亲心下违本誓。敢辞。上遣开卦尹李孝寿赍敕书谕之。楷确执不回。上怒收付狱。有司问。长老有疾法应免罪。楷曰。平生不妄语。岂敢称疾罔上。遂受罚。著逢掖流淄州。都城道俗莫不流涕(音体眼泪)。
　　二年正月。上受八宝大赦天下。敕淄州道楷自便。师归隐芙蓉湖之庵居。学者益至。朝廷闻之赐额华严○西京宝应寺僧孔清觉。居杭之白云庵。依仿佛经立四果十地。分大小两乘造论数篇。传于流俗。从之者称白云和上。名其徒曰。白云菜。其说专斥禅宗。觉海愚禅师力论其伪。坐流恩州。
　　鉴曰。白云之徒几与白莲相混。特以无妻子为异耳。人见其晨夕持诵躬耕自活。为似可敬。然察其愚痴诞言妄干正道。则识者所当深嫉而力排之也。
　　三年。敕勋臣戚里应功德坟寺自造屋置田止赐名额蠲免科敷从本家请僧住持。不许指占有额寺院充坟寺功德。许御史台内侍省弹劾施行。
　　致和元年。敕先圣庙用二十四戟。曾参等所封侯爵犯先圣讳。甚失弟子尊师之礼。别拟封者七人(曾子先封瑕丘伯。司马牛楚丘。子张宛丘。石处营丘。琴开顿丘。南宫子容龚丘。已上六人在七十弟子数。左丘明瑕丘。谷梁赤龚丘。戴圣楚丘。已上三名在从祀数)。
　　述曰。世之为儒者。知尊夫子为先圣。而不知避其讳。如唐宋诗人好以先圣名为戏。其不知礼若是。退之诗云。乘槎追圣丘。欧阳诗云。仁义丘与轲。又丘门安敢辄论诗。二儒排佛老尊孔孟。常切切然。而反侮圣人之名。韩欧尚不知礼。余不足责也。大哉。祐陵之知尊先圣也。谓曾子等封邑犯讳。为失弟子之礼。而别拟其封。后世为儒者有能推此意义达之中朝乞行回避之条。岂不为儒门之有师法。
　　筠州沙门惠洪(字觉范)坐交宰相张商英节使郭天信流崖州。灵源清禅师闻之叹曰。兰植中涂。必无经时之翠。桂生幽壑。终抱弥年之丹。古人谓。聪明深察而近于死者。好议人者也。在觉范有之矣。
　　二年。侍郎边知白。自京师至临川。触暑成病。忽梦白衣天人以水洒之。顶踵清寒。觉而顿爽。于是集古今灵验。作观音感应集四卷行于世(刻板上竺)○嘉州奏。风雷折古树。中有定僧爪发被体。诏舆至禁中。译经三藏金总持。令击金磬以觉之(音教误也)询其名。曰我远法师弟慧持也。因游峨眉至此。问欲何归。曰陈留古树中。诏以礼送之。因图形制赞云。七百年来老古锥。定中消息许谁知。争如只履西归去。生死何劳木作皮(凡三偈今录其一出普灯)。
　　述曰。持师本传。谓在[郫-卑+((白-日+田)/廾)]县龙渊顺寂。有临终遗命。今乃云游峨眉至此。意者圣师神化。不可以生死之迹为之拘也。
　　三年。译经三藏明因妙善普济大师金总持。同译语仁义。笔受宗正。南游江浙至秀州车溪。密印寺沙门澄鉴。问三衣右会及旋绕左右。总持答曰。圣教但言以衣覆身。不曾挂于肩上。西天绕旋自北至东耳。
　　述曰。自昔议右绕(绕围也作绕者缠也非)如因草庵之立言有二句。自佛之右。自我之右。尽矣。然草庵误执自我之右。谓右袒(便于执作)右胁(是吉祥卧。涅槃经头北足南面西背东)右回诠善(文句记云。左回偏僻以表恶。右回便易以表善。左回如考。右回如老)圣发右旋(凡人左旋唯佛发右旋)皆是自我义。遂于涅槃金棺右绕自东而南。谓是译人之误。而不知其自误也。夫自我之右。自用也。自佛之右。绕佛也。今所立义。是绕佛而恋慕也。何关自我之用耶。大经右绕拘尸。正是此义。今人右绕多用自佛。其事已定。尚恐惑于草庵之言。故不得不辩。金总持自北至东。正自佛之右也。若南山东回北转。自是说戒集众之义。此自我之右也。毋惑。崖州惠洪得旨自便。
　　四年。方士言。陈留八关寺佛指。乃海狗指耳。有诏取验。火焚铁捶十余日。色不变。敕加礼还之。
　　六年九月一日。杭州灵芝元照律师趺坐迁化。谥曰大智。毗尼之学亲自佛制。文殊已下不措一辞。如世礼乐征伐自天子出。自大法东度律学未明。至唐正观南山律师。始作戒疏业疏事钞。以弘四分。流传四百载。释义六十家。唯允堪师会正记。独为尽理。至照律师始约法华开显。作资持记以明南山之宗。于是会正资持。疏为二派。
　　七年。初永嘉道士林灵素。挟妖术游淮泗。乞食于僧寺。是年至楚州。与僧慧世。抗言相欧。辨于官。郡倅石仲喜其口辨脱之。挈入京师。谒太师蔡京以为异人。引见上。即诞言曰。上即天上长生帝君居神霄玉清府。弟曰青华帝君。皆玉帝子也。蔡京即玉清左相仙伯。灵素乃书罚仙吏褚惠也。上大喜。赐号金门羽客。筑通真宫以居之。因自号教主道君皇帝。建宝箓宫设长生青华二帝像。诏改天下天宁观为神霄玉清宫。灵素既得幸。念楚州之辱。日夜以毁佛为事。引方士刘栋为己助。上益安其说(云云)。初是上尝梦赴青华帝君召游神霄宫。觉而异之。敕道录徐知常访神霄事。或告曰。太一宫道堂林道士。累言神霄。尝作诗题于壁。知常以闻。召入见。上问曰。朕昔见东华帝君闻改除魔髡之语。何谓也。灵素遂纵言曰。佛教害道久矣。今虽不可灭。宜与改正。以佛刹为宫观。释迦为天尊。菩萨为大士。僧为德士。皆留发顶冠执笏。诏可(耿延禧作林灵素传)。
　　赵氏宾退录云。东坡守杨州。梦行山间。一虎来噬。有道士叱虎去。明旦一道士投谒曰。夜出不至惊否。坡咄曰。鼠子未欲杖汝背。汝谓吾不知汝子夜术耶。道士骇而退。徽宗梦神霄。盖此类也。
　　述曰。明皇梦空中楚金二字。为书多宝塔额。肃宗梦僧诵宝胜如来。代宗梦游山寺。本朝仁宗梦景德寺门龙蟠。神宗梦神僧驰马空中。此皆佛力法力。诸师慈善根力。自然感化之所致耳。非同神霄子夜妖术之比。恐痴人妄引自证。故不得不区别之。
　　诏法灯禅师住襄阳。鹿门郡将讽诸山辨金帛。诣京师作千道斋。师曰。童牙事佛且非风狂。岂当用十方檀施千里以媚道士。郡将愧而止。丛林闻而壮之。西蜀宝梵大师昭符。鲁直称之曰。知文知武染衣将相也。其嗣圆明大师敏行。子瞻称之曰。读内外教博通其义。以如幻三昧为一方首者也。灯父事圆明。大父事宝梵。有自来矣(石门文字禅)重和元年七月。诏建寿山艮岳。时大旱。灵素祷雨无验。蔡京始言其奸伪。上不听。通真宫一静室常封钥。京遣人廉之。有黄罗帐朱漆倚卓。京具以奏。随驾往视之。但粉壁明窗而已。京惶恐待罪。
　　宣和元年正月。诏曰。自先王之泽竭。而胡教始行于中国。虽其言不同。要其归与道为一教。虽不可废而犹为中国礼义害。故不可不革。其以佛为大觉金仙。服天尊服。菩萨为大士。僧为德士。尼为女德士。服巾冠执木笏。寺为宫。院为观。住持为知宫观事。禁毋得留铜钹塔像。初释氏之废。外廷莫有承向者。开封尹盛章为奸人激以利害。始为之从。乃以上旨谕蔡京。京曰。国家安平日久。英雄无所用。多隐于此徒。一旦毁其居而夺之衣食。是将安所归乎。必大起怨咨聚而为变。诸君他日盍使谁任其咎。上闻之。怒曰。是辈欲惧我耳。京家人劝之曰。上怒矣。京曰。吾以身当之以报佛。会僧徒将投牒于京求辨论。盛章廉得之。捕其首高僧。日华严朋觉二律师。凡七人杖杀之。左街宝觉大师永道上书曰。自古佛法未尝不与国运同为盛衰。魏太武崔浩灭佛法。未三四年浩竟赤族。文成大兴之。周武卫元嵩灭佛法。不五六年元嵩贬死。隋文帝大兴之。唐武宗赵归真李德裕灭佛法。不一年归真诛德裕窜死。宣宗大兴之。我国家太祖太宗列圣相承。译经试僧大兴佛法。成宪具在。虽万世可守也。陛下何忍。一旦用奸人之言为惊世之举。陛下不思太武见弑于阉人之手乎。周武为铁狱之囚乎。唐武受夺寿去位之报乎。此皆前监可观者。陛下何为蹈恶君之祸。而违祖宗之法乎。书奏。上大怒。敕流道州。上以京执不肯行。遂罢辅相之议。专决于左右。盛章逼僧录洪炳。上表奉旨。于是尽改僧为德士。悉从冠服。否则毁之。京数恳列于上前曰。天下佛像非诸僧自为之。皆子为其父。臣为其君。以祈福报恩耳。今大毁之。适足以动人心念。非社稷之利也。上意为之少回。
　　述曰。蔡京初见灵素以为异人。引而进之。将结知于上。以固其宠耳。及灵素得君而横罢佛兴道。京始惧物论。亟言其妄无及矣。亦犹京初荐童贯以为能事。及专主北伐不悉禀庙堂。京始大疾之。屡言其过无及矣。大抵蔡京以奸人之资欲引党助己以专国政。而童贯灵素亦奸人之流。故不能相容。而反相疾。然则蔡京之进二奸不能无罪矣。或谓京能言二奸之罪者知悔举也。则将应之曰京以二奸专擅不与己协。言其过者疾之之辞。非同中正君子之清议也。
　　泗州浮图僧伽像。将加以冠。忽风雨晦冥。裂其冠堕门外。太守闻之大惊。遽诣像前谢曰。僧伽有灵安敢再渎(独醒志)○敕废乾明寺为五寺三。监杨戬议废太平兴国寺为邸肆民舍。初折正殿瘗佛像于殿基之下。肢体破裂已而戬病胸腹溃裂而死(夷坚志)○诏天下建神霄宫。州郡惮费。多以巨刹易其额。太平州将折承天寺。一之日董役官兵坠马死。二之日都匠坠屋死。三之日兵官堕马折臂。主其议者石仪曹一子十岁为金甲神褫去其衣。纳于浴室火龛中。闻神言曰。石某绝嗣。是年子亡。石客死京师○永道至道州。郡守僚属同时梦佛像荷枷入城。翌日师至。守知其异令善待之。城中军民多患寒疾。或求救于师。师素受西天真言法。病者饮所咒水及为摩顶无不愈。求者既多。乃为沼于营内以咒之○三月京师大水。鼋鼍出于院舍。宫庙危甚。诏灵素率道士治水。屡日无验。役夫数千争举挺欲击杀之。灵素走而免。上闻之不乐。俄而泗州大圣见于大内凝立空中。旁侍慧岸木叉。上焚香拜祷。大圣振锡登城诵密语。顷之一白衣裹巾跪于前。若受戒谕者。万众咸睹。疑龙神之化人也。既而水退。诏加僧伽大圣六字师号。灵素复劝上削去之。以舍人许翰制辞太褒罢其职○九月台臣卒僚属奏。林灵素奸邪小人。妄议迁都改除佛教。罪当诛戮。不报○十月灵素与宦官分党交诤。又于道上冒太子节。上始恶之。榜于神霄宫曰。褚惠罪恶不悛。帝命削其仙籍永为下鬼。十一月放灵素归温州。赐死于道。嘱门人归葬为数虚蒙(高宗幸江心。改其故宅为寺。遣人发其蒙。将加戮焉。以不知其处。遂止)于是内外俱以废佛教之罪归之○余姚法性行持禅师。初受请过上虞。邑令王君请说法要。师登座云。头戴乌巾身披鹤氅。分明好个神仙。解弄曹溪伎俩。令与大众皆击节长叹。时会中有垂泣不能已者(师号牧庵。得法于象田卿和上。其家为四明卢氏。于志磐为高伯祖。历位雍熙云门雪窦护圣。名列祖图)○石门惠洪禅师寓湘西谷山。取云门临济两宗。自嘉祐至政和。凡八十一人。为禅林僧宝传三十卷。自宁通慧之后。传僧史者唯师而已○昔云居祐禅师。于宏觉禅师塔东作卵塔曰。凡住持者非生身不坏。火浴无舍利者。皆以骨石填于此。其西作卵塔曰。凡僧众迁化者藏骨石于此。谓之三塔。白云端禅师曰。天下丛林之兴大智之力也(百丈谥大智)祖堂当设达磨像于中。大智像西向。开山像东向。不当止设开山而略其祖宗也。觉范论之曰。白云云居识度高远斯可为天下法也○八月下诏曰。向缘奸人建议改释氏之名称。深为未允。前旨改德士女德士者。依旧称为僧尼○九月诏大复天下僧尼。道州永道量移近郡(已上杂见国朝会要。本朝通鉴。道法师传。林灵素传)。
　　述曰。佛法厄运。故必有奸人为之乱法。而主上竟受其蔽。及运当泰来故众人交攻。主上一窹。于是降诏自洗。指灵素为奸人。而且大复佛法。初蔽后明。皆法运使之而然也。
　　七年四月。四明东湖二灵山知和庵主亡。师晚事南岳辩师(嗣东林总禅师)因游方至四明郡。以名刹邀之。力距不受。问其故。曰近世住山者多以贿得。吾耻之弗为也。正言陈禾与之游。自雪窦招居二灵山金襕庵。三十年不出山。问道者以未至其居为之耻。尝有一虎为侍。师既亡。虎卧死于烬余之地。三年有僧自蜀来问。海尊者何在。人言此但和公耳。蜀僧曰。正其人也。见其塔曰。此非吉地。岁余劝土人为结石龛易葬之。见骨身舍利盈溢光耀林表○六月道州永道得旨放回。敕住昭先禅院。赐名法道以旌护法○八月诏罢黄老学。
　　八年七月。吴国公主敬重空门。敕品官庶民如有毁辱僧尼骂称秃字者。照祥符三年指挥治罪○十二月上逊位于皇太子。居龙德宫称太上皇。
　　述曰。恭惟　道君上皇。以聪明神武之姿。当天下之无事。其于法　祖宗之崇佛。可谓至矣。赐续灯录制序。追谥汉唐诸祖师恭礼释迦佛牙。为之制赞。此十六年之良心也。一旦奸人用事。尚道而毁佛。于是上心始惑。而宣和废释之诏行矣。既而天降鸿水。役夫举挺以逐灵素。忤宦者之党冒储君之节。上始大恶之。榜罪于门放死于路。亟下诏罪。已大复佛法罢黄老学。然则上之良心。犹故不失。是盖大法之厄运。而魔外得以肆其奸也。何伤乎道君之聪明神武哉。

　　钦宗(徽宗长子。母恭显皇后王氏。四月十三日乾龙节。陵名永宁)

　　靖康元年正月。金虏犯阙。二月金虏退○诏曰。比自大观初圣节行香。许就道观。今后道君圣节仍就道观。若乾龙节仍就佛寺建道场。一月一依祖宗旧法。其道士官阶并与追毁○十一月金虏再犯阙。诏皇弟康王为天下兵马大元帅。
　　二年正月。上幸虏营。四月虏退。二帝北狩于韩州。五月康王即皇帝位于宋州。
　　述曰。太祖始封宋。其后遂以建国。暨汴京失守而高宗即位于宋所以上合建国之符下昭中兴之祚也。
　　十月上幸杨州。遣使八辈召金山克勤禅师。诣行在所演说禅法。赐号圆悟○东京留守宗泽(谥忠愍公婺人)承制。命法道法师住左街天清寺。补宣教郎总管司。参谋军事。为国行法护佑军旅。师往淮颖劝化豪右。出粮助国军赖以济。

　　佛祖统纪卷第四十六(终)

　　六年六月。上清储祥宫成。诏苏轼为碑。其略云。惟太宗佐太祖定天下。既即位尽以所赐金帛作上清宫于朝阳门内。所以旌兴王之功。且为五代兵革之余。遗民赤子请命上帝。庆历三年毁于火。元丰二年命道士王太初修复祠宇。以日者言宫之所在为国家子孙地。乃赐名上清储祥宫。始太初卒太皇太后内出白金。命道士剑应真继之。是年讫役○十月上幸国子监。诣至圣文宣王殿。行释奠礼。一献再拜。幸武成王庙。肃揖毕。仲游入对。因论孔子庙。自颜渊以降。皆爵命于朝。法服冠冕。而鲤承训诗礼。仍以圣道传孟子。今皆野服幅巾以祭为未便。上嘉纳之。封鲤泗水侯。伋沂水侯。
　　○六月。置元祐党籍。司马光等三百九人。刻石文德殿门○十一月王安石陪享文宣王庙。○召海陵徐神翁入见。既而恳归诏即其郡。建仙源万寿宫以居之。初神翁为天庆观佣役。执彗扫除。诵度人经。口不绝。四方来问灾祥称为神翁。吕惠卿赴阙枉道过之。翁曰。善守善守既还朝。俄以事出知单州。哲宗不豫。遣惠卿至翁所。翁书吉人。未几徽宗嗣位。盖预征御名(佶字)。后尸解而化。
　　○上与灵素讲道便殿。有青巾弊衣。径升殿不揖。灵素识之曰。吕大又来矣。遽趋殿隅而隐。唯粉书一诗云。高谈阔论若无人。可惜明君不遇真。欲问古今休咎事。须防午未丙丁春。上知洞宾之来。为之叹息。后皆如其言。
　　二年正月。上元节御楼观灯。帘幕重密下无知者。忽一人群众跃出。黑色布衣若僧童者。举手指帘谓上曰。汝有何神乃敢破坏吾教。吾今语汝报将至矣。上怒命中使传旨治之。棰掠乱下加以炮烙。复脔其肉终不语。亦无痛苦状。上大不乐为之罢会。以其人付狱尽之(本朝通鉴)。
　　○八月有卖菜人至宣德门下。释担向门戟手而詈曰。汝坏吾社稷。太祖遣吾来说。汝宜速改捕下开封府狱一夕则不知向所云。盖神附之言也(通鉴)○。


　　佛祖统纪卷第四十七

　　　　宋咸淳四明东湖沙门志磬撰

　　法运通塞志第十七之十四


　　高宗(徽宗第九子。母贤妃韦氏。追谥显仁皇后。五月二十一日天申节。永思陵)

　　建炎元年。上驻跸维扬○初隆祐太后孟氏。将去国南向求护身法于道场大德。有教以奉摩利支天母者。及定都吴门念天母冥护之德。乃以天母像奉安于西湖中天竺。刻石以纪事。案不空三藏译摩利支天经念诵法云。南无释迦牟尼佛(十声)南无摩利支天菩萨(十声)我弟子(某甲)归命三宝摩利支天菩萨。愿护我身无人能见我。无人能知我。无人能捉缚加害我。无人能欺诳责罚我。无人能债我财物。不为怨家能得其便。即说最上心真言曰。唵摩利支娑缚贺(或百声或千声)王难中护我。贼难中护我。失道旷野中护我。水火刀兵中护我。鬼神毒药难中护我。恶兽毒虫难中护我。一切怨家恶人难中护我。佛实语护我。法实语护我。僧实语护我。天实语护我。仙实语护我。一切处一切时愿常护我。弟子(某甲)娑缚贺。诵时想菩萨作天女形。璎珞庄严坐莲华上。左手执天扇。右手垂掌向外。作与愿势。若欲见天真身求胜愿者。诵满十万遍佛言。此天常行日月前。日月所不能见。我因知此天名得免一切厄难。
　　二年三月。唐州泌阳尉李珏遇北虏入寇。挟一仆单骑走。夜匿道旁空舍。闻车过声遣仆问。唐州贼何在。见车中人长丈余面蓝色。惊而返。珏即乘马追及之。前致敬曰。珏避寇至此。敢问车中何所载。其人曰。此京西遭劫死人名字。天曹定籍。汝是李珏亦其数也。珏大怖告曰。何法可免。愿赐指教。人曰。能旦旦念摩利支天菩萨七百遍。向虚空回向天曹圣贤。则死籍可销。可免兵戈之厄。珏方拜谢。驾车者疾驰而去。自是不辍诵持。转以教人。皆得免难(贾德仁板行)。
　　述曰。摩利支天经。藏中凡三译。唯　本朝天息灾本咒法最多。　仁宗亲制圣教序以冠其首。虽未闻行其法者。而菩萨之缘已开。先于此时矣。当　高宗之南渡也。隆祐受教大德获奉像之应。李珏请命神人致称名之功。至矣哉。威德悲愿。殆与圆通大士俱不思议。释迦自云。我因知此天名得免一切厄难。信菩萨远本。又在释迦之先也。今兹中原多故兵革未销。士夫民庶有能若终身若全家行此解厄至简之法。吾见天母之能大济于人也。
　　十一月。敕卖四字师号价二百千。
　　三年正月。金虏入淮。上幸建康。八月上发建康。十一月虏酋兀术宗弼陷杭州。钱塘令朱毕率弓兵与之战。力不敌走天竺山。虏奄至。遂遇害。初是圆应法师德贤(慈云下四世)为儿时。相者曰。他日有官厄。唯出家可免。遂落发往灵山。参学于慧净。后竟继其席。临终谓门人曰。吾生前以道力免难。死后犹有残业。门人造像入祖堂。乃以铁护其颈。及虏至其酋真珠王者至灵山祖殿。众像皆立。独师像不起。酋怒令斩之。以颈有铁不可伤。乃积薪盈门纵火焚之。薪尽而屋如故。或见神僧千数执瓶注水出没空表。虏众大惊而退。初如靖法师主上竺。兀术入境。师预感梦。知此山厄运不可免。戒众令避之。及虏至。或谓可以礼迓。即声钟集众。虏疑其抗已。从兵大掠火其寺○十二月己卯(六日)上幸明州。壬午(九日)次定海御楼船癸巳(二十日)虏陷越州。癸卯(三十日)浙东制置使张俊。与虏战于明之西门。俊见民间多织席。遣兵敛取之。以重席覆于路。虏骑践席上。皆足滑而仆。因急击之。斩首甚众(此耆老相传。与国史所载不同)。
　　四年正月。甲辰(旦日)上次崎头入白峰庵。僧岁朝礼忏。上前立其旁。闻保国安民之辞喜甚。为徘徊茗饮而行(今御座。特旨免税石刻在庵中)丙午(三日)次台州章安镇。入金鳌山寺。有老僧祷佛前。皆忧时保国之语。上问何典。答曰。护国金光明忏。上因宿于寺。后驻跸临安。岁赐辇下诸寺金帛修举此法。初上在京邸。有异人授一诗云。牝蛎滩头一艇横。夕阳多处待潮生。共君不负登临约。同向金鳌背上行。及幸海登金鳌坐榻上。见壁间题此诗。始悟异人示先谶也○庚戌(七日)虏陷明州。其酋奄至南湖寺。众先已奔散。独介然不肯去。酋诃之曰。不畏死耶。然曰。贫道一生以愿力建此十六观堂。今老矣。不忍舍去以求生也。酋义之曰。师幸为我归北朝。建观堂一如此规制。遂虏以行。虏兵至湖心。逼律主元肇行。师忻然无难色。至京口谓左右曰。吾将西归。即闻笙歌之音。一时军民咸见师念佛西望而化(师即参政陆佃之孙)○初宏智禅师正觉。主天童开拓众宇。聚众至千二百人。虏之入境也众将散。师止之曰。虏不至此无用避。及虏登塔岭。见神兵满山谷。大惧而退○育王山月堂禅师道昌。闻虏且至。就山后掘一窖。捧释迦舍利塔坐其中。以陶器覆于上。虏酋至不得塔。大怒将火其屋。忽壁间观音画像放光出水满地。轮藏自转。酋大怖畏拜祷而去。越七日开窖取塔。水至颈不没○丙寅(二十三日)上次温州馆头(留十日)○二月乙亥(三日)上次江心寺。有旨以林灵素故居为资福教院。丞相吕颐浩。举圆辨法师道琛主之○丙子(四日)虏兵退。初杭人以时方兵旱。迎上竺大工于郡中法慧寺。侍香火者道元虑至求索。举藏于井。取他像置行殿。虏还自四明再犯杭州。果诘问大士所在。径取之去。并躯道元行。元默哀祷。夜至许村若有人导之者。遂得逸归告于郡。时虏焚其城不知井所在。忽闻金石声。就求之。获井出像○三月己未(十七日)上发江心(主上留寺中半月。赵汝四诗云。思陵半月都。世人以为实录)诏法道法师随驾陪议军国事。上欲加以冠冕。师力辞。诏加圆通法济大师○四月上驻跸于会稽天旱。诏道法师祷于圆通(寺在城内)即日雨至。上大说○七月道君二帝自韩州迁于五国城(续稽古录)。
　　绍兴二年正月。上驻跸于钱唐。升为临安府。上每于禁中书金刚圆觉普门品心经七佛偈。暇日尝自披读以发圣解。又御书阿育王山舍利塔曰佛顶光明之塔○二月诏再建天竺观音大士殿○四月诏孔子四十九代孙玠袭封衍圣公(孔端友之子)○召法道法师入见。上从容谓之曰。上皇为妖人所惑毁师形服。朕为师去此黥涅。道对曰。上皇御墨不忍毁除。上笑曰。此僧到老倔强。乃敕住庐山太平禅寺。
　　三年二月。庐山道法师申札都省称。崇观之后(崇宁大观)道士叨冒资品。林灵素王冲道辈。视两府者甚众。遂令道士冒居僧上。靖康建炎道士视官已行追毁。而国忌行香寺院会聚。犹敢傲然居上。其蔑视国法有若此者。今欲复还祖宗旧制。僧史略具载。每当朝集僧先道后。并立殿廷僧东道西。凡遇郊天道左僧右。寻送礼部取到太常寺状称因革礼。乾德元年宣德门肆赦故事。道左僧右。又检照嘉祐编敕并绍兴新书。并以僧道立文为次。其政和条内道僧观僧及道士。位在僧上。并已删去不行。寻蒙朝旨依条改正。以僧居上。十一月太常寺遍符诸路。应行香立班。诸处聚会。并依祖宗成法。以僧居左(此依准开宝五年诏旨也)○八月自治平末始鬻度牒。旧以黄纸印。造伪为者多。户部朱异始奏。令僧道用敕绫牒。
　　述曰。唐明皇天宝中。度牒已用绫素　本朝太宗初年普度十七万　真宗天禧普度二十三万。应此时但用纸牒使之易辨。今既斥卖。欲重其价故用敕绫。比同品官之告身。亦见朝廷之重僧也。
　　吴郡延祥院僧茅子元者。初学于梵法主。依放台宗出圆融四土图晨朝礼忏文偈歌四句佛念五声。劝诸男女同修净业。自称白莲导师。坐受众拜。谨葱乳不杀不饮酒。号白莲菜。受其邪教者。谓之传道。与之通淫者。谓之佛法。相见傲僧慢人无所不至。愚夫愚妇转相诳诱。聚落田里皆乐其妄。有论于有司者。正以事魔之罪。流于江州。然其余党效习至今为盛(释门正统)。
　　议曰。嗟夫天下之事未尝无弊也。君天下如禹汤而有桀纣。相天下如周召而有斯莽。道本老庄而有归真灵素。释本能仁而有清觉子元。信三教皆有其弊也。所谓四土图者。则窃取台宗格言附以杂偈。率皆鄙薄言辞。晨朝忏者。则撮略慈云七忏。别为一本。不识依何行法。偈吟四句。则有类于樵歌。佛念五声。则何关于十念。号白莲妄托于祖。称导师僭同于佛。假名净业而专为奸秽之行。猥亵不良。何能具道。嗟夫。
　　四年。伪齐刘豫同金虏入寇。上下诏亲征。九月上亲诣天竺大士殿。焚香恭祷蚤平北虏。既而淮东宣抚使韩世忠。败金人齐人于承州。世忠献俘行在。因陈战没之人乞加赠恤。上蹙然曰。死于锋镝诚为可闵。即敕直学士院胡松年具词。建水陆大斋以为济度。是夕也有见鬼神来会甚众。有梦战死者咸忻然相庆。以为自此得生善趣者。上闻之大说。五年。弥月大旱。诏道法师入内祈雨。结坛作法。以四金瓶各盛鲜鲫噀水默祝。遣四急足投诸江。使未回而雨已洽。上大说。特赐金钵○九月上幸天竺大士殿炷香。住山应如奏对如流。上说。赐万岁香山以供大士及度牒银币之类。
　　七年。左司谏陈公辅上疏。乞照祖宗成法不许执政指射有额寺院。应臣僚前曾陈乞有额寺院充坟寺功德者。并令改正许与无额小院。诏可。初是知院李纲。占常州普利及邵武兴圣。台臣论奏。以两处俱为有额有所违碍。诏令别占无额小院。士论为快。又枢密沈与求奏称。坟寺妙严院。虽本家建造。既元有敕额。不当拨赐。上以为自造之屋。不必改正。时谏臣谓。与求能体祖宗法意革今日之弊。宜从所请。有旨许之。
　　九年。敕天下州郡立报恩光孝禅寺。为徽宗专建追严之所。
　　十一年五月。宰相秦桧。以径山宗杲为张九成党。毁衣牒窜衡州(塔铭)○上谓辅臣曰。自佛法入中国。士大夫靡然从之。上者信于清净之说。下者信于祸福之报。殊不知六经广大靡不周尽。如易无思无为寂然不动感而遂通礼之正心诚意者。非佛氏清净之化乎。积善之家必有余庆。积不善之家必有余殃。与书作善降之百祥。作不善降之百殃。非佛氏祸福之报乎。
　　十二年。左修职郎詹叔义。上财赋表。乞住卖度牒朝廷从之。时临安府。乞度牒修天竺大士殿。敕给钱五万缗。谓侍臣曰。朕观古者人主。欲除释老二教。或毁其像或废其徒皆不及久。往往愈炽。今不放度牒则自可渐销而制胜。
　　十三年。右司谏詹大方奏曰。顷者鼓倡俘言。张九成实为之首。径山宗杲从而和之。今宗杲已窜。为之首者岂可不问。诏张九成南安军居住○临安府道正刘若谦。申省乞道士序位在僧上。妄称别得指挥。僧正善达陈状乞检准绍兴三年都省。批送法道法师。乞复祖宗旧法。继蒙朝旨。批下依条改正。应行香立班。诸处聚会以僧在上。告示刘若谦。取知委状。后有妄词以违制论○敕西湖北山建天申万寿圆觉寺○敕再修西湖寿星院。主事者乞拨度牒。上曰。言者皆欲卖牒以资国用。朕谓不然。一牒所得不过二亘缗。而一夫不耕矣。若住拨十年。则其徒自少矣。
　　十五年。敕天下僧道始令纳丁钱。自十千至一千三百。凡九等。谓之清闲钱。年六十已上及残疾者听免纳。道法师致书于省部曰。大法东播千有余岁。其间污隆随时暂厄终奋。特未有如今日抑沮卑下之甚也。自绍兴中年僧道征免丁钱。大者十千。下至一千三百。国四其民。士农工商也。僧道旧籍仕版。而得与儒分鼎立之势。非有经国理民之异。以其祖大圣人而垂化为善故耳。至若天灾流行雨旸不时。命其徒以祷之。则天地应鬼神顺。抑古今耳目所常闻见者也。夫苟为国家御灾而来福祥。亦宜稍异庸庶之等夷可也。若之何遽以民赋。赋且数倍。今天下民丁之赋多止缗钱三百。或土瘠民劳而得类免者。为僧反不获齿于齐民。以其不耕不蚕而衣食于世也。夫耕而食蚕而衣。未必僧道之外人人耕且蚕也云云。
　　述曰。目僧道同丁夫。而出征赋以免之。岂独僧道之耻。亦国家不知尊尚二教之耻也。今州家征免丁。则必举常年多额以责之。而不顾僧之存亡去住。既又欲以亏额均赋诸寺者。其为患皆此类。尝考郡志云。僧道免丁岁无定额。官吏曾不省。此王荆公创新法。当年后世。谁不知为民患。然今之为政者。语安石则目之小人。追民赋则仍用其立法。盖利源一开。虽有圣人之治所不能革。以人心好利者同然耳。然则为利创法者。未尝不为后世患。悲夫。
　　十七年七月。宝觉圆通法济大师法道。趺坐说法合掌而化。建塔于北山九里松。
　　二十一年。初太后韦氏北还之日。以道家四圣有神助。至是改孤山为延祥观以奉之。迁法师全身于马脑坡。见陶器中舍利无算○十一月谪衡州宗杲量移梅州。
　　述曰。自古公卿与释氏游者。重其道敬其人耳本朝公卿交释氏者尤为多。未闻以语言之过交相为累者。洪觉范之窜朱崖。坐交张无尽。杲大慧之流衡阳。坐交张子韶。而皆以语言为其罪。夫儒释之交游。不过于倡和以诗谈论以道。否则为庐山结社之举耳。岂当陷贤者于奸佞而钩党于林间之人哉。其为法门不幸。有若二师者。言事之过论九重之不察也。
　　二十三年十月。给事中知泸州凭楫(字济川号不动居士)委漕使摄郡事。别僚佐具衣冠。望阙再拜。著僧衣升座。横柱杖膝上。说偈言而化。始楫问道于杲佛日。顿悟心旨。南渡之后。所在经藏残阙楫以奉资(奉音凤俸俗)造大藏经四十八所。小藏四大部者亦如其数(世以华严涅槃宝积珠林为四大部)所至与高僧逸民续莲社时贤咸从其化。
　　二十四年。诏以上天竺为御前道场。特免科敷等事○寓衢州衍圣公孔玠卒。诏其子搢袭封衍圣公。是为五十代。
　　二十五年。初是治平初飞山戒珠禅师。依高僧三传。采修行净业临终往生者。作净土传三卷。元丰间尚书王古增补新闻。通为四卷。是年钱唐陆师寿续集往生净土者为八卷。易名宝珠集。
　　二十六年。张九成知温州。九成谪南安军十四年。寓横浦僧舍。日谈经著书以自适。尝曰。六经皆妙法也○九月礼部侍郎吴秉信卒。绍兴初时相讳言兵事。斥秉信为党人。乃归四明城南。筑庵禅坐。制一棺。夜卧其中。至五更令童子扣棺而歌曰。吴信叟归去来。三界无安不可住。西方净土有莲胎。归去来。闻唱即起禅诵。久之桧相亡。召为礼部侍郎。时国用匮乏。秉信请卖度牒以裕国因言。及秦党寻被论。以佞佛邀福出知常州。既而复被召至萧山驿舍。令家人静听咸闻天乐之音。即曰。清净界中失念至此。金台既至吾当有行。言讫而逝○十月敕量移梅州宗杲。复形服放还。十一月诏住明州阿育王山。
　　二十七年八月。礼部侍郎贺允中上殿。上问。天下僧道几何。答曰。僧二十万。道士万人。上曰。朕见士大夫奉佛者。多乞放度牒。今田业多荒。不耕而食者二十万人。若更给度牒。是驱农为僧也。佛法自汉明入中国。其道广大终不可废。朕非有意绝之。正恐僧徒多则不耕者众。故暂停度僧耳(圣政录)。
　　述曰。高宗聪明而达于权道。故不放度牒。将抑僧以助农。如古人排佛。正以不耕为国蠹。可谓知政本矣。然尝论之。今之为僧者。未暇以学道言之。或迫于兄弟之众多。或因无田而不耕。皆天下之闲民也。深山蛇虎之乡。边海斥卤之地。非田也。出家之士。率众力凭志愿。幸而可开为亩。皆天下之闲田也。以闲民食闲田。未尝为农病也。矧今为农者常自多。常苦于天下之田少。而寺院之产常自定。不令闲民为僧则农益多。农多而常田少。农始病矣。去而为商贾。为百工。为游乞。为倡优。趋末者纷纷然。又不能为则盗于海劫于陆。无所而不为矣。然则驱闲民而僧之。是亦为政之权道也。可不讲明乎。
　　十月六日。住天童山正觉禅师。沐浴更衣正坐而化。齿发道具自然生出舍利。葬全身于东谷。谥曰宏智禅师妙光之塔。有礼塔求舍利者。皆如其意(洞山下九世)。
　　二十八年二月。诏佛日禅师宗杲再住径山○七月起居舍人洪遵。论铸钱未及额。上谕大臣。令民间铜器以他物代之。乃出御府铜器送铸钱司。大敛民间铜器寺观佛像钟磬。并令置籍。每斤收算二十。
　　述曰。绍兴之际住鬻牒。不以此为利。而且征僧道免丁算寺观钟磬。所得无多。而徒使后世指为作古。盖小臣詹叔义。以财赋之税根人主之心。而当时辅相不能开陈为利之轻重耳。
　　三十年十一月。住灵隐道昌禅师上表。乞颁行度牒。不报。
　　三十一年。礼部侍郎吴子才奏。乞颁行度牒。言事者以佞佛斥之。罢归田里○七月金虏主元颜亮。徙居汴京。九月自将入寇。兵号百万。中竺寺沙门昙莹学禅悟易。屡对禁中。至是策以易数。谓亮当毙于江北。十月下诏亲征浙西。总管李宝舟师败之。密州中书舍人虞允文。收都统王权散卒败之采石。亮欲渡瓜州。令于众曰。三日不渡江当尽杀诸将。众苦其虐。夜半诸酋射帐中杀之而遁。
　　三十二年正月。上归自建康。五月诏禅位于皇太子○十月淫雨不止。上遣内侍祷于上竺。燎烟始升晓日开霁。上喜出内府玉器三品。以施大士殿。寿成太后施七宝冠○赐径山宗杲大慧禅师。

　　孝宗(十月二十二日会庆节。永阜陵)

　　隆兴元年。初是太祖后七世子称为嘉兴丞。妻张氏梦神人称崔府君拥一羊与之。遂娠。初封普安郡王○上初在王邸。遣内都监至径山。问道于杲禅师。答以偈曰。大根大器大力量。荷担大事不寻常。后在建邸遣内知客。至山赐妙喜庵三字及真赞。至是悉取向赐识以御宝。是年八月十日。师示寂。上伤悼不已。赐谥普觉。塔曰宝光。语录入大藏。右相汤思退。参政李邴。内翰汪藻。礼部侍郎张九成。给事中凭楫。皆问道有悟入(魏公张浚撰塔铭)。
　　乾道元年二月。召灵山子琳法师入见。问曰。朕欲读经以何为要。师曰。金刚圆觉最为要道。又问参禅之法。师曰。直须自悟。上说。赐号慈受○二月以郑国公主出家。敕品官庶民有毁辱僧尼骂称秃字者。依祥符宣和敕旨。品官勒停。庶民流千里。仰天下州军。遍榜晓谕。仍许僧尼录。白指挥与度牒随身永同公据。应僧尼过犯。官司不得私理。须奏闻取旨施行。
　　三年二月。驾幸上天竺礼敬大士。问住山若讷曰。大士之前合拜不合拜。师曰。不拜则各自称尊。拜则递相恭敬。上欣然致拜。又问岁旦修光明忏之意。师曰。佛为梵释四王说金光明三昧之道。嘱其护国护人。后世祖师立为忏仪。于岁旦奉行其法。为国祈福。此盛世之典也。上说。授右街僧录复赐钱。即道翌法师故居建十六观堂。命内翰楼钥作记○三月敕于禁中建内观堂。一遵上竺制度○日本遣使致书四明郡庭问佛法大意。乞集名僧对使发函读之。郡将大集。缁衣皆畏缩莫敢应命。栖心维那忻然而出。日本之书与中国同文。何足为疑。即揖太守褫封疾。读以爪掐其纸七处。读毕语使人曰。日本虽欲学文不无疏缪。遂一一为析之。使惭惧而退。守踊跃大喜曰。天下维那也。
　　四年四月八日。召上竺讷法师。领五十僧入内观堂。行护国金光明三昧。斋罢说法。上曰。佛法固妙。安得如许经卷。师曰。有本者如是。上说。进授左街僧录。慧光法师。自是岁岁佛生日。赐入内僧帛五十匹。修举佛事(宋之瑞撰塔铭)○九月上谓礼部尚书李焘曰。科举之文不可用佛老语。若自修之山林。于道无害。倘用之科场。恐妨政事(中兴事鉴)。
　　述曰。儒家用老庄语其来已久。故不可一旦绝去。至若穷理之妙尽性之奥。高出世表而无所不容者。则无越乎释氏之书。然儒家欲明理于天人之际。易洪范中庸大学语孟。求之自足。倘涉乎佛经语意。则自违其宗而放肆无归矣。大哉孝庙之戒。其有旨乎。
　　六年四月。上与群臣论东都治乱消长之数。上曰。朕每念治平已前国家无事。自王安石首乱成法。继之以章子厚(名惇避讳)蔡京之徒。至靖康辅臣率皆庸缪。以致大坏。蔡京谪死湖湘四十二年。迁葬之日皮肉销尽。独于胸上隐起卍字。若镌刻然。按佛经如来具三十二相。胸题卍字。是其一。由戒定慧积修所成。其相明妙。魔王亦有三十二相。其相稍晦。今京相如此。岂非魔乎。又岂非天地大数产此魔物为生民之祸乎(两朝事鉴容斋三笔)○十一月撰德殿亲洒灵感观音之寺及灵感观音宝殿。以赐上竺(各六字为额)。
　　七年二月。灵隐慧远禅师入对选德殿。上曰。如何免得生死。对曰。不悟大乘终未能免。上曰。如何得悟。对曰。本有之性磨以岁月自然得悟。上曰。悟后如何。对曰。悟后始知今日问答皆非。上曰。一切处不是后如何。对曰。脱体现前更无可见之相。上有省首肯之。
　　八年正月。车驾幸灵隐。锡赉有加○八月召天竺讷法师。径山印禅师(别峰宝印)灵隐远禅师。及三教之士。集内观堂赐斋。复令远禅师独对东阁赐坐。问曰。前日睡中忽闻钟声。不知梦觉。是同是别。对曰。梦觉无殊教谁分别。上曰。钟声从何处起。对曰。从陛下问处起。十月赐灵隐慧远佛海禅师(号瞎堂)。
　　九年正月。召上竺讷法师。独对选德殿赐座。问大士历代灵迹及法华经旨(登对录)○魏公史浩佚老于四明。自号真隐居士。每从南湖智连法师问法要(号觉云法师)尝曰。师于禅律亦贯通耶。师曰。冰泮雪消固一水耳。又问。华严般若何太支离。师曰。支离所以为简易。公倏然有省。及帅闽归里。乃于东湖创月波山。放补陀岩。结洞室以安大士。奉德寿殿。书潮音洞以为额。首延觉云高弟则约法师。专讲智者教(号元庵赐智海大师)初是公摄昌国盐监。偕鄱阳程休甫泛海谒补陀山。忽一僧指岩顶。有窦可以下瞰。方瞻伫间公与众见大士金色身相。而公复见双齿出唇际如珂玉。喜尉作礼而退。暨归寺日已暮。一长身僧来访。语公历官至太师。且云。公是善终文潞公也。他日入相。主上欲用兵。须力谏之。后二十年当与公会於越。语毕遂去。乾道初以故相镇越。有道人自称养素先生与公有旧。亟命延之。索纸大书曰。黑头潞相重增万里风光。碧眼胡僧曾共一宵情话。掷笔竟出。公大惊。因追思补陀事。知长身僧及道人皆大士示现相。距正二十年云(夷坚志。补陀璧记○今月波行堂有太师所见补陀现相一轴)。
　　述曰。越王出仕之初。登补陀觐大士。闻长身僧之言。许他日为师相。且嘱其谏君上勿用兵。其后张魏公(浚)果劝孝宗北征。越王谏之不从。及符离兵败浚归见上。上迎谓浚曰。此行甚快史浩意。盖大士预鉴时机。知南北势分未可以合。故嘱公兴谏以免生灵之涂炭也。
　　史魏公过金山。览梁武帝水陆仪轨之盛。谓报恩度世之道在是。乃于月波山创殿设十界像。与名僧讲究制仪文四卷。以四时修供。为普度大斋(至今百年)俎豆之器繁约折衷(音众当也)赞呗之音抑扬有节。乡城诸刹莫不视此为法○国学生王日休。龙舒人。为六经训传数十万言。一旦捐之曰。是皆业习非究竟法。吾其为西方之归乎。自是一志念佛。日课千拜。一夕厉声念佛。忽云佛来接我也。屹然立化。邦人有梦二青衣引之西行。日休为净土文行于世。尝为之说云。儒者或以释氏之徒无戒行故轻其教者。岂可以道流不肖而轻老子。士人不肖而轻孔子。释氏之教有世间法有出世间法。其世间法戒杀盗淫。儒释未尝不同。其不同者。释氏之出世间法也。儒家止于世间。故独言一世而归之于天。释氏知屡世。而能具见群生业缘本末。此其不同耳。
　　述曰。王龙舒之为儒也。固尝为六经作训传矣。潜心学古。非世儒之常流也。及尽弃其学而学佛。必有一定之见。今人为儒未及于龙舒。而欲以泛泛口舌效韩欧排佛之失言。是皆未足以知两家之道本不悖也。至若世间出世间之说。虽未尽理谓佛能具见群生业缘本末。此得之矣。苏黄诸公诚知此。伊洛先辈徒能以道自任。以故时有排斥。然不足以知此义也。
　　淳熙元年二月。赐内帑于上竺建藏殿。及赐大藏经。皇太子为书殿榜○四月召雁山灵峰中仁禅师。入对禁中(嗣圆悟普灯录)○五月召灵隐远禅师。入对便殿。
　　二年三月。驾幸上竺炷香礼敬大士。诏建护国金光明道场。赐白云堂印。令天下三学诸宗并诣白云堂。公举用印申明有司○六月召上竺讷法师。独对内观堂○十二月遣中使至阿育王山迎佛舍利塔。上瞻礼之顷见塔上有如月轮。他日复见如水晶者。敕迎往东宫。皇太子见相轮上累累若水晶贯珠。
　　三年正月。迎舍利于碧琳堂。上见塔角有光若金珠者。敕内侍奉塔还山。具斋以谢灵贶○敕福州依天圣二年已降圣旨。天台一宗教部。付开元东禅镂版入藏。先是慈云式法师奏乞天台教文入藏。诏可之。○二月诏台州报恩德光禅师入住灵隐。十一月入对选德殿。上问曰。释迦雪山六年所成者何事。师曰。将谓陛下忘却。上说。赐号佛照禅师(师号拙庵)。
　　四年八月。参政钱端礼微疾。请平田行机禅师入卧内趺坐谈笑。忽谓机曰。地水火风暂时凑泊。昧者认为自己。从上诸圣去住自在。今吾如是岂不快哉。遂敛目而逝。公与机同参护国元禅师。世知其有悟入(普灯录)○召灵隐光禅师。入对内殿。进宗门直指。上问。浙东名山太白玉几之外。以何为胜。师曰。保国护圣国清万年。上说。当时侍臣咸皆叹赏。以为名对○唐奘三藏译大般若经成六百卷。有凤城雪月大师大隐。用难信解品一百三卷。行通关之法以授后人。
　　本朝淳熙间。有沙门不知所从来。车载此经至四明甬东。行道中口浪浪诵不辍。里人沃承璋遇诸涂。问之曰。我车上经皆能音诵。承璋初不信。试抽数卷对诵之。顷刻即度。始大异之。徐叩其故。沙门曰。是有关法焉。能通其关则百三卷之文皆可背诵。承璋欣然愿受教。既通复教其妻子奴婢。阖门皆能通诵。乃刻板行关法。以化世人(旧印本有淳熙丁酉印施者是)。
　　述曰。尝考经关尽百三卷。凡八十四科。今教卷诸文称八十一科。名色者。当是相承之误。沃本巨室初不信法。由沙门一化乃能背通般若。然不知回向净土。其没也生日本为国主。背有铭曰。大宋沃承璋。日本人说若此(愚客月波。同住如习能关通此经。时众有欲求受者。乃始用沃本刊经关一卷。以劝世人。因叙承璋本事云)。
　　五年。御书太白名山。赐住山了朴禅师(师号慈杭)。
　　七年。召明州雪窦宝印禅师入见。上问曰。三教圣人本同此理。师曰。譬如虚空初无南北。上曰。但所立门户异耳。故孔子以中庸设教。师曰。非中庸何以立世间。华严有云。不坏世间相而成出世间法。上曰。今时学者秖观文字不识夫子心。师曰。非独今之学者。当时颜子为具体。秖说得瞻之在前忽焉在后。如有所立卓尔。亦未足以识夫子心。夫子亦曰。二三子以我为隐乎。吾无隐乎。尔以此而观当时弟子。尚不识夫子心。况今人乎。张商英有云。唯吾学佛然后能知儒。上曰。朕意常作此见。上又问曰。老庄之教何如。师曰。可比佛门中小乘人耳。小乘厌身如桎梏。弃智如杂毒。化火焚身入无为界。正如庄子形固可使如槁木心固可使如死灰。老子曰吾有大患为吾有身。大乘人则不然。度众生尽方证菩提。正如伊尹所谓予天民之先觉者也。将以斯道觉斯民也。如有一夫不被其泽若已推而内之沟中也。上大说。即日诏住径山○诏佛照禅师德光住阿育王山。十一月召对内殿。赐妙胜之殿四字。为释迦舍利殿额。
　　八年。上制原道论曰。朕观韩愈原道论。谓佛法相混三教相绌。未有能辨之者。徒文烦而理迂耳。若揆之以圣人之用心。则无不昭然矣。何则释氏穷性命外形骸。于世事了不相关。又何与礼乐仁义者哉。然犹立戒曰不杀不淫不盗不妄语不饮酒。夫不杀仁也。不淫礼也。不盗义也。不妄语信也。不饮酒智也。此与仲尼又何远乎。从容中道圣人也。圣人之所为孰非礼乐。孰非仁义。又恶得而名焉。譬如天地运行阴阳若循环之无端。岂有春夏秋冬之别哉。此世人强名之耳。亦犹仁义礼乐之别。圣人所以设教治世。不得不然也。因其强名揆而求之。则道也者。仁义礼乐之宗也。仁义礼乐固道之用也。杨雄谓老氏弃仁义绝礼乐。今迹老氏之书。其所宝者三。曰慈。曰俭。曰不敢为天下先。孔子曰。节用而爱人。老氏之所谓俭。岂非爱人之大者耶。孔子曰。温良恭俭让。老氏所谓不敢为天下先。岂非让之大者耶。孔子曰。惟仁为大。老氏之所谓慈岂非仁之大者耶。至其会道则互见偏举。所贵者清净宁一。而与孔圣果相背驰乎。盖三教末流。昧者执之自为异耳。夫佛老绝念无为修身而矣。孔子教以治天下者。特所施不同耳。譬犹耒耜而耕机杼而织。后世纷纷而惑。固失其理。或曰。当如何去其惑哉。曰以佛修心。以道养生。以儒治世。斯可也。其唯圣人为能同之。不可不论也(圣政录)。
　　十年。上亲注图觉经。赐径山宝印禅师。刊行于世。
　　十一年。上竺左街僧录若讷札子。洪惟圣朝遵用唐制立试经度僧之科。窃详大宋高僧传洪觉范僧宝传所载。自建隆开国至于南渡。名德高行皆先策试法华。然后得度。以由此经是如来出世一化之妙唱。群生之宗趣。帙唯七卷繁简适中。故学者诵习无过与不及之患。自唐至今五百年来。昭垂令典。虽下及万世可举而行唐世之式。远矣。及我。
　　朝而甚详如文莹湘山录载。国初潭州僧童试经。此州郡比试也。欧阳归田录载。执政宋绶夏竦同试童行。此朝廷开试也。若僧史略载。朱梁时不许私度。愿出家者入京比试。窃详三书之意。当是天下童行。先就州郡试中。然后入京。执政开场亲监覆试第名奏上。乃下祠部给牒。若特诏疏恩。如建隆八千僧。太平普度十七万。则又不在试经之限。或谓有亏国用者。则将对之曰。但于每岁以千牒为试经之拟。即以千牒之资均于余牒。俾不能诵经而裕于财者亦得求度。厥今天下僧冗矣。试经以行古道。贵牒以限常人。诚足以复祖宗之成法救末流之冗弊也。上可其奏。付执政。下僧司。具格式。以供申不明。竟为中书所沮○建兴福院成。先是上竺讷法师。屡以疾求闲。上曰。且赐地筑室。一二年后。彼此作闲人。水边石上共说无生。至是以赐师为佚老。授两街都僧录。东宫为书归隐扁其室。十六年。上逊位于皇太子。退养重华宫称寿皇○寿皇召慧光若讷法师入内殿。注金刚般若经书成。上积日披览。益有省发。

　　光宗(孝宗第三子九月四日重明节永献陵)

　　绍熙二年十月。慧光法师入寂。谥宗教广慈法师。塔曰普照。
　　五年四月。刑部都官陆沅。沐浴冠服就寝而化。将殓忽闻莲华香气自口鼻喷出。沅号省庵。居四明鄞之横溪。每晨起诵法华。日一过者三十载。年登八秩增至三部。为诗见志。有清晨三度到灵山之句。又阅大藏诵佛号。凡天台教门。少林宗旨。无不博究(弟陆游放翁撰墓志)。

　　佛祖统纪卷第四十七(终)

　　○上将立谢妃为后。遣蓝内侍诣何蘘衣庵而不告所问。止令说一二句来。内侍留数日敬祷之曰。皇帝见遣。愿赐一语以复命。何大怒振衣而出。蓝随之至天庆观门。回首曰为天下母。蓝即日归奏。妃遂王位中宫。
　　○严陵唐仙姑者。幼年厌尘俗往姑苏。谒何蘘衣。躬薪水十二年。后逢吕真人与之丹。大上皇闻其名。召入德寿宫。请符水。问曰。先生符水是行何法。对曰。不曾行法。但以心为法。以神为符。以气为水耳。上说。书寂静先生以赐之。


　　佛祖统纪卷第四十八

　　　　宋咸淳四明东湖沙门志磐撰

　　法运通塞志第十七之十五


　　宁宗(光宗子。母慈懿皇后李氏十月十九日瑞庆节　永茂陵)

　　庆元三年。荆门军申忠翌郎赵善莹状。当阳县玉泉山景德禅寺为隋智者禅师开山道场。蜀将军关王奉智者为师。祈祷屡应。乞赐加封。敕宣赐灵惠大师。
　　嘉泰二年。余杭南山白云庵道民。沈智元。乞赐敕额。臣寮言。道民者。游堕不逞。吃菜事魔。所谓奸民者也。自植党与十百为群。挟持妖教聋瞽愚俗。或以修路建桥为名。或效诵经焚香为会。夜聚晓散男女无别。所至各有渠魁相统。遇有诤讼合谋并力。厚啖胥吏志在必胜。假名兴造自丰囊囊。创置私庵以为逋逃渊薮。智元伪民之魁。左道惑众。揆之国法罪不胜诛。张枃帅京之日。屡与邻寺互论已判。道人私庵合照前降指挥拆除。今智元又敢妄叩天阍玩侮朝廷。若此为甚。昔传五斗米道者。始托黄老分遣弟子。周游四方转相诳诱。其后数十万众。同日窃发汉室遂微。今此曹若不防闲。何所不至。欲下临安府将智元等重行编窜。籍其物业以为传习魔法。玩视典宪者之戒。寄居势家认为己产。盖庇执占者。台谏指名以奏。制可。
　　述曰。尝考夷坚志云。吃菜事魔三山尤炽。为首者紫帽宽衫。妇人黑冠白服。称为明教会。所事佛衣白。引经中所谓白佛言世尊。取金刚经一佛二佛三四五佛。以为第五佛。又名末摩尼。采化胡经乘自然光明道气飞入西那玉界苏邻国中降诞玉宫为太子出家称末摩尼。以自表证其经名二宗三际。二宗者。明与暗也。三际者。过去未来现在也。大中祥符兴道藏。富人林世长。赂主者使编入藏。安于毫州明道宫。复假称白乐天诗云。静览苏邻传。摩尼道可惊。二宗陈寂默。五佛继光明。日月为资敬。乾坤认所生。若论斋洁志。释子好齐名。以此八句表于经首。其修持者正午一食。裸尸以葬。以七时作礼。盖黄巾之遗习也(尝检乐天长庆集。即无苏邻之诗。乐天知佛。岂应为此不典之词)。
　　嘉定四年闰二月。丞相钱象祖薨于天台里第。象祖之守金陵。尝问道于保宁全无用。后于乡州建接待十所。皆以净土极乐名之。创止庵高僧寮为谈道之处。自左相辞归。益修净业。是月得微疾。僧有问起居者。则曰。不贪生不怖死。不生天不生人。唯当往生净土耳。言讫趺坐而化。时天鼓震响异香芬郁。未终之前。郡人子女同梦空中声云。钱丞相当生西方莲宫为慈济菩萨。

　　理宗(嘉定十四年。诏以太祖下十一世与莒。赐名贵诚。立为皇弟沂靖惠王。后十七年封成国公。受遗诏即帝位。正月五日天基节)

　　宝庆二年。敕天申万寿圆觉寺。改为天台教。以师赞法师主之。
　　淳佑六年十一月。临安明庆闻思律师奏。南山澄照律师戒疏业疏事钞等。并大智律师述三部诸记。共七十三卷。乞附入大藏。制可。绩据省部下诸郡经坊。镂板颁行。
　　淳佑十年三月。臣寮上言。国家优礼元勋大臣近贵戚里。听陈乞守坟寺额。盖谓自造屋宇自置田产。欲以资荐祖父。因与之额。故大观降旨。不许近臣指射有额寺院。充守坟功德。及绍兴新书。不许指射有额寺院。著在令甲。凡勋臣戚里有功德院。止是赐额蠲免科敷之类。听从本家请僧住持。初非以国家有额寺院与之。迩年士夫一登政府。便萌规利指射名刹。改充功德侵夺田产。如置一庄。子弟无状多受庸僧财贿。用为住持。米盐薪炭随时供纳。以一寺而养一家。其为污辱祖宗多矣。况宰执之家所在为多。若人占数寺。则国家名刹所余无几。官中一有科需。则必均诸人户。岂不重为民害。臣愚欲望睿旨申严旧制应指占敕额寺院并与追正。仍从官司请僧。庶以杜绝私家交通寺院贿货之弊。制可。
　　天台沙门思廉。致书于杜清献公曰。佛嘱国君大臣护持佛法。而反破坏佛法者。有一事最为要。朝廷立法。许大臣为祖父以家财造寺乞额。所以荐福为先亡也。今昧者为之则不然。以祖父玉体之重。不能捐财买山。既已夺取僧蓝之地以为坟。而又欲影占数寺称为功德。举寺中所有诸物而有之。今日发米明日发茶笋。又明日发柴炭。又明日发竹木。甚至于月奉水陆之珍。一有亡僧则必掩取其物。归之私帑。尝闻时贵之言曰。请过功德一针一草皆我家之物。哀哉。彼诚不知常住物业亡僧财物皆属三宝。侵夺之者。若主若仆必招苦报。其于安厝祖父之体魄。宁不贻三涂之恶报乎。吁占夺伽蓝欺君也。葬父僧地陷父也。自为不法贼己也。以不法教子弟。累人也。欺君者不忠。陷父者不孝。贼己者不智。累人者不仁。如此以为人。是诚何人哉。今名胜道场效尤而夺取者几遍诸郡。一属功德则使庸缪之辈以居之。方竭力奉承之不暇。又宁能辨清供以安广众乎。以故寻师问道者。翩翩南北。但能嗟时事之不然而已。区区愚衷欲望大丞相明察积弊检准旧法。凡宰执之家。除四明大慈七山。史氏自造请额合格外自余占夺有额旧寺者。专令台部置司行下诸郡从实供析悉与拘回。并从所属州郡给帖住持。仍厘正在前侵占山林屋宇归还各寺。子弟有敢与住持交通如前侵占者。许杂人密告台部追捕干吏断刺。号令住持勒令罢道。清整法门申明朝宪。诚有在于大丞相奉行之力。不为物论动摇为可耳。云云。
　　端平元年。灵山守愚法师奏。四明延庆法智大师。中兴天台一家教观。所著记钞二百余卷。乞入大藏颁行。制可。
　　端平三年。四明沙门海印删修陆师寿宝珠集。续集净业有验者。名净土往生传十二卷(志磐删为净土立教志。凡三卷。入统纪中。最为简要)。

　　佛祖统纪卷第四十八(终)

　　以师赞法师开山弘传天台教观。
　　端平元年。灵山守愚法师奏。四明延庆法智祖师中兴天台教观所著记钞二百余卷。乞入大藏颁行。制可。
　　三年。四明沙门海印删修陆师寿宝珠集。续集净业有验者。名净土往生传十二卷(志磐删为净土立教志。凡三卷入统纪。最为详简)。
　　嘉禧元年太后王氏薨。诏径山师范禅师入对修政殿。赐金襕袈裟。宣诣慈明殿升座说法。上垂帘而听。赐号佛鉴。恭圣仁烈皇帝升遐。仍诏师范升座。既而乞归山林。复赐圆照之号。淳祐元年上梦观音大士坐竹石间。及觉命图形刻石。御赞曰。神通至妙兮隐显莫测。功德无边兮应感奚速。时和岁丰兮祐我生民。兵寝刑措兮康此王国。仍书广大灵感四大字。加于观音圣号之上。又书心经一卷。御书圣教序并玉手炉赐上天竺同庵宪法师。补左右街都僧录。新上天竺五百罗汉阁。御书超诸有海四大字以赐。
　　绍定二年。有旨。以禳禬事宣上天竺主。僧赴南水门引见柏庭。在假智觉居首座。得旨代入竣事。玉音褒嘉。赐赉甚渥诏法昭法师住下天竺。寻迁上天竺。补右街鉴义。赐佛光法师。进录左街赐金襕袈裟。召见倚桂阁对御称旨。时集庆寺新成。有旨命法照开山力辞。举白莲观主南峰诚法师以代。明年诚公入寂。诏佛光兼住持。转左右街都僧录。御书晦岩二大字赐之。又于天基节召见延和殿讲华严经。大书灵山堂以赐。东宫成引见复古殿讲般若经。并赐紫金襕衣。斋于明华殿。
　　五年。诏云间文果住下天竺寺。遣中使赍御奁。赐无量寿佛像建阁。严奉奎章大书其扁昭回云汉。时上竺虚席。京兆端明赵公与权奉无以易文果。诏曰可。是岁天旱。请观音大士出明庆寺。师入奉谢。御驾幸寺请祷。师启白词意简切。上契宸衷。驾回而雨。即颁左街僧录。及佛慧大师之号。
　　淳祐六年十一月临安明庆寺闻思律师奏南山澄照律师戒疏业疏事钞等。并大智律师述三部诸记共七十三卷。乞附入大藏。制可。续省部下诸郡经坊镂板颁行。
　　七年。赐上天竺法照。座下衣紫者六。度僧二。修造祠牒十本。
　　八年。葬贵妃贾氏于小麦岭之积庆山南。建寺曰崇恩演福。育王山笑翁禅师奉诏住景德灵隐禅寺。再诏移净慈。不赴遂入寂。
　　九年。重彩上天竺观音大士。饰七宝璎珞。加赐金钱。
　　十年。臣寮上言。国家优礼元勋近贵戚里听陈乞守坟寺额。盖谓自造屋宇自置田产。欲以资荐祖考。因与之额。故大观降旨不许近臣指射有额寺院著在令甲。凡勋臣戚里有功德院。止是赐额蠲免科敷之类。听从本家请僧住持。初非以国家有额寺院与之。迩年士夫一登政府。便萌规利指射名刹改充功德。侵夺田产如置一庄。子弟无状多受庸僧财贿用为住持。米盐薪炭随时供纳。以一寺而养一家。其为污辱祖宗多矣。况执政之家所在为多。若人占数寺。则国家名刹所余无几。官中一有科需。则必均诸人户。岂不重为民害。臣愚欲望睿旨申严旧制。应指占敕额寺院。并与追正仍从官司请僧。庶以杜绝私家交通寺院贿货之弊。制可。天台沙门思廉致书于杜清献公曰。佛嘱国王大臣护持佛法。而反破坏佛法者有一事最为要。朝廷立法许大臣为祖父以家财造寺乞额。所以荐福于先亡也。今昧者为之则不然。以祖父玉体之重不能捐财买山。既已夺取伽蓝之地以为坟。而又欲影占数寺称为功德。举寺中所有诸物而有之今日发米。明日发茶笋。又明日发柴炭。发竹木。甚至于月奉水陆之珍。一有亡僧。则必掩取其物归之私帑。尝闻时贵之言曰请过功德。一针一草皆我家之物。哀哉彼诚不知常住物业亡僧财物皆属三宝。侵夺之者。若主若仆必招苦报。其于安厝祖父之体魄。宁不贻三涂之恶报乎吁占夺伽篮欺君也。葬父僧地陷父也。自为不法贼己也。以不法教子弟累人也欺君者不忠。陷父者不孝。贼己者不智。累人者不仁。如此以为人。是诚何人哉。今名胜道场效尤而夺取者。几遍诸郡。一属功德。则使庸谬之辈以居之。方竭力奉承之不暇。又宁能办清供以安广众乎。以故寻师问道者翩翩南北。但能时事之不然而已。区区愚衷欲望大丞相明察积弊检准旧法。凡宰执之家除四明大慈七山。史氏自造请额合格外自余占夺有额旧寺者。专令台部置司行下诸郡从实供析悉与拘回。并从所属州郡绐帖住持。仍厘正在前侵占山林屋宇归还各寺。子弟有敢与住持交通如前侵占者。许杂人密告台部追捕干史断刺。号令住持勒令罢道。清整法门。申明朝宪。诚有在于大丞相奉行之力。不为物论动摇为可耳。
　　十一年诏佛光法师法照。宣见倚桂阁从者千指。上首慧鉴举行炽盛光忏法。为皇女延昌公主祈禳。赐斋弊丹剂。
　　宝祐元年皇后谢氏功德寺成。命撰额曰嘉德永寿。以首座宝鉴大师时举应诏补右街鉴义。开山弘传天台教观。三月赐度牒二十本米四百石修上天竺观音堂。
　　二年天基节。上御延和殿。命佛光法师讲华严经。皇情大悦曰。自是不同。上问无诤三昧。师曰。天亲论解云。无诤者无欲也。有欲则有诤。须菩提不但得无诤三昧而已。又于无诤三昧之人之中最为第一上首。宜之为亲制观音殿记。御书登石。
　　景定四年诏祖印法师住上天竺。补右街鉴义。退归旌德教寺。复诏妙铦法师住上天竺。补左右街僧录。五年诏古源清法师入内道场忏祷有验。赐祥应大师之号。复讲法华于福宁殿赐紫衣。
　　六年诏建经钟二楼于上天竺。

　　度宗(初名孟[啟-口+山]。福王与苪之子。理宗子多而不育鞠。孟[啟-口+山]于官改名敄。又名樭。立为皇子封忠王。已而建储名璇。即帝位)

　　咸淳元年诏净慈虚堂愚禅师住径山。○九月诏佛光照法师再住上天竺。法堂绘事方新宜昭揭先帝白云御书录状闻奏。诏中天竺虚舟普度禅师住景德灵隐寺咸淳癸酉八月十五日佛光照法师示寂。敕赐天岩塔院。谥普通大师。塔曰慈应。

　　少帝(讳显。度宗之子。母全后谢太后临朝)

　　德祐丙子。大元兵逼临安。起三宫北迁。谢太后至燕京。七年崩封寿春郡夫人全后为尼正智寺。少帝封羸国公。举国归附。

　　元


　　世祖圣德神功文武皇帝(讳忽都必烈。姓奇渥温氏。蒙古部人。睿宗第四子。庚申即帝位)

　　中统元年大赦。普度僧尼。十二月以梵僧八合思八为帝师。授以玉印。统释教事二年于桓州东梁河北之龙冈建开平府。首于城中干艮二隅造两佛刹。曰大乾元寺。曰龙光华严寺。
　　三年十一月作大佛事于旻天寺七昼夜至元元年甲子都燕。设会度僧。诏国师扮弥绕癹思八。登座授秘密戒○八月命僧子聪同议枢密院事。诏子聪复其姓刘氏。易其名秉忠拜大保参预中书省事。制长生天气力里皇帝圣旨咨尔刘秉忠气刚以直。学富而文。虽晦迹于空门。每潜心于圣道。朕居藩邸。卿实宾僚。侧闻高谊逾二十年。出游遐方几数万里。迨予嗣服须汝计安。不先正名何以厌众。宜从师位兼总政机。可特授光禄大夫太保参预中书省事。卿其勉辅朕躬。率先乃属察朝夕之勤惰。审议论之是非。凡有施为并听裁决。伫看成绩别示宠章。准此。
　　二年。诏谕总统所僧人通五大部经者为中选。以有德业者为州郡僧录判正副都纲等官。仍于各路设三学讲三禅会。
　　三年正月。敕僧道祈福于中都寺观。设以僧机为总统居庆寿。
　　四年。诏以新制蒙古字颁行天下。初上命帝师八合思八制蒙古新字。其字仅千余。其母凡四十有一。其相关纽而成字者。则有韵关之法。其以二合三合四合而成字者。则有语韵之法。而大要则以谐声为也。至是诏颁行之。
　　六年十一月。作佛事于太庙七昼夜。
　　七年诏请胆巴金刚上师住持仁王寺。○十二月。建大护国仁王寺于高良河。敕更定僧服色。
　　八年五月。修佛事于琼花岛。○十一月建国号曰大元。取周易大哉乾元之义。以明资始之功。
　　九年。集都城僧诵大藏经九会。
　　十四年。建大圣万安寺。○二月诏以僧元吉祥怜真加加瓦并为江南总摄掌释教。除僧租税。禁扰寺宇者。
　　十五年正月旦设会斋僧大赦。玉泉等五老蒙恩得度。
　　十七年。大元帝师癹思八示寂。翰林学士王磐等奉敕撰行状曰。皇天之下。一人之上。开教宣文辅治大圣至德普觉真智佑国如意大宝法王西天佛子大元帝师班弥怛拔思癹帝师。乃土波国人也。生时诸种瑞应具详家谱。初土波有国师禅怛湿乞答。具大威神。累叶相传。其国王世师尊之凡十七代。而至萨师加哇。即师之伯父也。乃礼伯父为师。秘密伽陀一二千言过目成诵。七岁演法。辨博纵横犹不自足。复遍咨名宿钩玄索隐。尽通三藏。癸丑师年十五。世祖皇帝龙德渊潜。师知真命有归。驰驵径诣王府。世祖宫闱东宫皆禀受戒法。特加尊礼。戊午师年二十。释道订正化胡经。道不能答。自弃其学。上大悦。庚申师年二十二。世祖登极建元中统尊为国师。授以玉印。任中原法王。统天下教门。辞帝西归。未期月召还。庚午师年三十二。时至元七年诏制大元国字。师独运摸画作成称旨。即颁行朝省郡县遵用迄为一代典章。升号帝师大宝法王。更赐玉印统领诸国释教。旋又西归。甲戌师年三十六。时至元十六年。皇上专使召之。岁抄抵京。王公宰辅士庶离城一舍。结大香坛。设大净供。香华幢盖。大乐仙音罗拜迎之。所经衢陌皆结五彩翼其两傍。万众瞻礼若一佛出世时则大兵飞渡长江。竟成一统。虽主圣臣贤所致。亦师阴相之力也。为真金皇太子说器世界等彰所知论。寻又力辞西归。皇上坚留之不可。庚辰师年四十二。时至元十七年十一月二十二日示寂。上闻不胜震悼。追怀旧德建大窣睹波于京师。宝藏真身舍利。轮兴金碧无俦。
　　十八年。特奉圣旨。僧道二家辩折除道德经是老子真实经旨。其余皆后人造作。谎说多有诋毁释教。偷窃佛语更有收拾阴阳医药诸子等书。往往改移名号。传注讹舛失其本真。伪造符咒。妄言佩之。令人商贾倍利夫妻和合犹如鸳鸯。子嗣蕃息男寿女贞。诳惑万民非止一端。欲贪图财利诱说妻女。其有教人非妄。佩符在臂。男为君相女为后妃。入水不溺入火不焚。刀剑不能伤害等语。及令张天师祁真人李真人杜真人试之于火皆求哀请命自称伪妄。不敢试验。今议得除老子道德经外随路。但有道藏说谎经文并印板。尽行焚毁。如有爱佛经的做和尚去者。不愿为僧娶妻为民去者。若所在官司不行用必拘刷。与隐藏之人一体要罪过者。
　　二十二年。敕建焚毁诸路伪道藏经之碑。翰林院臣唐方杨文郁王构李谦阎复李铸王磐奉敕撰。十月壬子集百官于悯忠寺焚道藏伪经杂书。遣使诸路俾遵行之。命翰林直学士知制诰同修国史臣张伯淳撰至元辩伪录函序。时江南释教都总统永福大师杨琏真佳大弘圣化凡三载。恢复佛寺三十六所。
　　二十五年正月十九日。江淮释教都总统杨琏真佳集江南教禅律三宗诸山至燕京问法。禅宗举云门公案。上不悦。云梦泽法师说法称旨。命讲僧披红袈裟右边立者。于是赐斋香殿。授红金襕法衣。锡以佛慧玄辩大师之号。使教冠于禅之上者自此。上尝问帝师曰。造寺建塔有何功德。师曰。福荫大千。由是建仁王寺。一日帝师齐竟天雨金华。上曰。何故有此祥瑞。师曰。陛下心华内发。天雨金华赞叹。帝问蜀僧元一曰。孔老徒众何以至少。如来徒众何以至多。一曰。富嫌千口少。贫恨一身多。帝设资戒大会。随处放光。帝问帝师曰。光从何来。师曰。感应道交佛光应现。帝召十高僧于内殿供养。帝瑞坐不动。诸大德默然。帝曰。此是真实功德。又万几之暇自持数珠课诵施食。谓群臣曰。朕以本觉无二真心治天下。如观海东青取天鹅心无二。故自有天下。寺院田产二税尽蠲免之。并令缁侣安心办道。世祖实录百余篇。字字句句以弘教为己任。
　　二十八年宣政院上天下寺院四万二千三百十八区。僧尼二十一万三千一百四十八人。帝在位三十五年。寿八十。国语曰薛禅皇帝。

　　成宗钦明广孝皇帝(讳铁木耳。世祖之孙。裕宗真金第三子。即位于甲午四月十五日。国语完者笃皇帝)

　　元贞元年。大赦。是年诏悦堂訚公至阙。入对称旨。赐号通慧禅师。并金襕法衣。上天竺湛堂澄法师入觐上京。赐食禁中。以复天台国清为言。宣政院为奏请。降玺书加护。命弘法师主之。辩正宗绪。
　　大德元年建临洮寺。世祖尝以五台绝境欲为佛寺而未果。帝继志建寺。赐名万寿佑国寺。命真觉国师文才主之。
　　三年。命弘济禅师江浙释教总统补陀僧宁一赍诏使日本。
　　是年夏五月。罢江南诸路释教总统所。
　　九年琏真监藏卒。赙金五百两。银一千两。币帛万匹。钞三千锭。仍为建塔寺。
　　十年丙午春。罢江南白云宗都僧录司。汰其民归州县。僧归各寺。

　　武宗仁惠宣孝皇帝(讳海山。顺宗答剌麻八口长子。国语曰曲律皇帝)

　　至大元年发军千五百人。修五台山佛寺。帝幸上都。建佛寺大都。又以银七百五十两。钞二千二百锭。币帛三百匹施昊天寺。建水陆大会。特旨赐元叟端禅师号慧文正辩大师并金襕袈裟。凤山仪法师入觐。高丽沈王璋王以其道行之隆引见大明殿。特命讲经三藏试鸿胪卿加佛智之号。赐金纳失失伽黎。继奉青宫令旨。撰胆巴金刚上师行业。传书成经进同高僧传入藏。赐赉优渥。敕住天竺灵山。名香驲骑络绎于道。锡予无虚月。仍降玺书复台之瀑布教寺。
　　二年。皇太子言。宣政院先奉旨。欧西番僧人者截其首。詈之者断其舌。此法昔所未闻者。乖国典且于僧无益。僧俗相犯已有明宪。乞更其令。从之。是年禁白莲社。毁其祠宇。以其人还隶民籍。中书省臣言。宣政院奏免僧道也。里可温答失蛮租税。臣等议田有租商有税。乃祖宗成法令。宣政院一体奏免非制也有旨依例征之。

　　仁宗文英武章皇帝(讳爱育黎拔力八达。顺宗次子。武宗弟也。国语曰普颜皇帝)

　　皇庆元年。以西僧藏不班八为国师赐玉印。赐大普庆寺金千两银五千两。钞万锭。西锦彩[弓*殳]纱罗布帛万端。田八万亩。邸舍四百间。又给钞万锭。修香山普安寺。
　　延祐元年。敕建旃檀瑞像殿。封普庵禅师加号。诏曰。朕闻佛氏以空寂为宗。凡学所遵者宁欲建名号殊称。谓以示天下后世哉。而咸家非此。无以昭尊德乐道之意也。朕自即位以来。闻袁州路南泉山慈化禅寺普庵寂。感妙济真觉昭贶大德慧庆禅师。绍临济之绪。超华严之境德映当代。泽被方来。其道尊显。心切慕之。可加定光之塔曰定光灵瑞之塔。是年秦州普觉法师顺寂。
　　三年。设水陆大会于金山。命江南教禅律三宗诸师说法。
　　六年赐大兴教寺僧斋食钞二万锭。乾元寺钞万锭。俾营子钱供缮修之费。帝闻天目中峰明本之道。聘之不至。制金纹袈裟赐之。号为佛慈圆照广慧禅师赐师子院额曰正宗禅寺敕翰林承旨吴兴赵公撰碑。赐径山元叟端禅师佛日普照之号。御史台臣言。白云宗总摄所统江南为僧之有发者。不养父母。避役损民。乞追收所受玺书银印勒还民籍。从之。罢总统所及各处僧录僧正都纲司。凡僧人诉讼悉归有司。
　　七年。中书省臣曰。白云宗总摄沈明仁强夺民田二万顷。诳诱愚俗十万人私赂近侍妄受名爵。已奉旨追夺请汰其徒还所夺民田。其诸不法事宜令核问。有旨。朕知沈明仁奸恶。其严鞠之。

　　英宗(讳硕德八剌。仁宗嫡子。国语曰格坚皇帝)

　　至治元年。诏各路立帝师殿。敕建帝师殿碑。作大佛事于宝慈殿。以西僧牙八剌里为元永延教三藏法师授金印。又命拜住造寿安山寺。又作佛事于光天殿。铸铜为佛像置玉德殿。又修佛事于文德殿。以僧洪为释源宗主。授荣禄大夫。帝幸上都。遣使赐撒思加地僧金二百五十两。银二千二百两。袈裟二万。币帛幡茶各有差。遣咒师朵儿只往牙济班卜二国取佛经。作金塔于上都。藏佛舍利敕天下诸司命僧诵经十万部敕京师万安．庆寿．圣安．普庆四寺。杨子江金山寺。五台山万圣祐国寺。作水陆胜会七昼夜。
　　三年。诏僧儒书金字藏经。是年召佛海性澄法师至京入对明仁殿。被旨于青塔寺校正经律论三藏。有司供张岁时锡予为礼殊渥。驾幸文殊阁引见问劳赐食。正旦及天寿节。再朝于大明殿。赐以无量寿经。校正事毕。特赐金襕大红衣。加以御用衣段。已给驿券将南还。俄有旨即白塔寺建水陆大会。丞相东平忠献王留升座说法。众咸悦服。事闻宠赉有加。仍降玺书加护。追号佛海大法师。诏凤山子仪法师再住下竺灵山。帝闻天目中峰之道。封香制衣。遣使即其居修敬。

　　晋王史称泰定帝(讳也孙帖木儿。显宗甘麻剌之长子。裕宗婃孙)

　　泰定元年帝次中都修佛事于昆刚殿。命僧作佛事于大内。以厌雷塑马哈吃利佛像于延春阁之徽清亭。修西番佛事于安山寺。六月癸亥作礼拜寺于上都。修黑牙蛮塔。哥佛事于水晶殿。帝受佛戒于帝师。绘八思巴帝师像颁行各省。俾塑祀之。
　　二年。命西僧作烧香坛佛事于延华阁。
　　监察御史宋本李嘉宾传起岩言。太尉司徒司空三公之职。滥设僧人。及会福殊祥二院。并辱名爵。请罢之。不报。
　　中书省臣言。江南民贫僧富。诸寺观田土非宋旧制。并累朝所赐者。仍旧与民均役。从之。
　　三年。建殊祥寺于五台山。赐田三百顷。以西僧公哥为帝师赐玉印。命帝师作佛事于天源延寿寺。赐钞二万锭。田千顷。中书省臣言。养给军民必籍地利。世祖建宣文弘教寺赐永业。当时已号虚费。而成宗复构天寿万宁寺。较之世祖。用增倍半。若武宗之崇恩福元。仁宗之承华普庆。租搉所入益又甚焉。英宗凿山开寺损民伤农而卒无益。夫土地祖宗所有。子孙当共惜之。臣恐兹后籍为口实妄兴工役。邀福利以逞欲。惟陛下察之。帝嘉纳其言。
　　四年。皇子允丹藏卜受佛戒于智泉寺。
　　致和元年。命帝师修佛事于禁中。帝御兴圣殿。受无量寿佛戒于帝师。命僧千人修胜会于镇国寺。诏帝师命僧修佛事于盐官州。仍造浮屠三百十六所。以厌海溢。时江浙行省丞相脱欢公忧之祷于上天竺。广兴佛事。命天岸济法师亲履其地。仍令有司修水陆大会七昼夜。法师咒行沙水。足迹所按土皆凝然○十月皇后亦怜真八剌受佛戒于帝师。禁僧道买田土。违者坐罪。

　　文宗(讳脱脱帖陆耳。武宗次子)

　　天历元年。革行宣政院立十六处广教总官府。命高昌作佛事于延春阁。
　　二年。建承天护圣寺。帝闻中峰高行。赐谥智觉。塔曰法云。召奎章阁学士虞集命撰中峰塔铭。敕改集庆潜邸建龙翔集庆寺。妙选硕德开山。上天竺佛海澄法师。以笑隐诉禅师首膺其选。特升三品文阶。明年驿召赴阙。入见奎章阁。赐坐问法要。对扬称旨。诏以平江官田一百五十顷赐龙翔寺及崇僖寺。
　　诏天下诸僧寺田自金宋所有及累朝赐予者悉除其租。其有当输租者仍免其役。僧还俗者听复为僧。武帝忌辰命高丽汉僧三百四十人诵经二藏于崇恩福元寺。
　　至顺元年。帝及皇后燕王受佛戒。以西僧旭你迭八答剌班的为三藏国师赐金印。帝幸上都。西僧作佛事于乘舆。命西僧于五台山及雾灵山作佛事各一月。为皇太子祈福。遣使召赵世延于集庆。以泥金书无量寿佛经千部。以泥金书佛经一藏。命西僧于万岁山悯忠阁作佛事。

　　顺帝(讳妥欢帖陆尔。明宗长子)

　　元统元年。禁私创寺观庵院。僧道入钱五十贯。给度牒方听出家。
　　二年。罢广教总官府复立行宣政院。是年大普庆寺住持善达密的里表奏。以先师明本广录入藏。帝可其奏。加普应国师。
　　至元三年。征西域僧迦剌麻至京。号灌顶国师赐玉印。
　　至正元年。命永明寺写金字藏经一藏。免天下税粮。
　　三年。诏写金字藏经。
　　四年。右丞相脱脱领宣政院事。诸寺院主僧请复僧司。且曰为群县所苦如坐地狱。脱脱曰。若复僧司何异地狱中复置地狱耶。不许。
　　六年十二月。复立护国仁王寺。
　　七年二月。兴圣宫作佛事。赐钞二千锭。
　　十七年。哈麻及秃鲁帖木儿等阴进西天僧于帝。行房中运气之术。号演揲儿法。揲儿法者华言大喜乐也。又进西蕃僧善秘密法者。帝皆习之。帝在位久怠于政事荒于游宴。以宫女一十六人按舞。名为天魔舞。首垂发数辫戴象牙冠。身被璎珞。大江销金长短裙袄云肩合袖天衣缓带鞋袜。各执加巴剌班之器。内一人执铃杵奏乐。又宫女十一人。练推髻勒帕常服。或用唐帽窄衫。所奏乐用龙笛头管小鼓筝[竺-二+奏]琵琶笙胡琴响板。以宦者长安迭不华领之。遇宫中赞佛则按舞奏乐。宫官受秘密戒者得入。余不得预　二十八年国除。
　　大明皇帝以其知顺天命退避而去。谥曰顺帝。
　　辽太祖。姓耶律。讳阿保机。国号契丹。都上京。太宗迁都。晋开运二年辽主耶律德元入晋。不一年世宗立。讳阮番。名兀欲。改元天禄。治五年。为燕王迁轨等弑于新州火神淀。穆宗璟即位。名兀律。改元应历。治十八年。为庖人弑于黑山下。圣宗立名隆绪。改元统和。又改开泰。复号大契丹。洪基道宗立。兴宗子也。改元清宁。治四十六年。天祚延禧立。道宗之孙。改元大庆。又改保大。宋童贯与辽叛人马植谋约女真功。辽天祚逃于夹山。擒之封海滨王。送长白山。筑城居之。遂亡。辽自阿保机以梁贞明二年丙子建元神册。至延禧保大乙已共九主二百一十年。
　　金太祖。姓完颜。讳阿骨打。扬割太师长子。国号女真。十六年称帝。国改号金。都上京。至世宗都燕。太宗讳晟扬割次子。改元天会。迎请栴檀瑞像到燕京。建水陆大会七昼夜。安奉于悯忠寺供养。熙宗讳亶。太祖嫡孙。改元天眷。诏海慧大师于上京官侧建大储庆寺。普度僧尼百万。大赦天下。又诏海慧清慧二禅师住储庆寺。迎栴檀像于本寺积庆阁供养。海慧迁化。帝奉舍利五处立塔。谥佛觉祐国大禅师。复赐清慧佛智护国大师号并金襕衣。世宗讳雍。太祖孙。改元大定。迁都燕。敕大庆寿寺。诏玄冥顗禅师开山。皇太子降香。赐钱二万沃田二十顷。又诏顗禅师于东京创清安寺。度僧五百。作般瑟吒会。二十年敕建仰山栖隐禅寺于燕京西山。仍诏顗禅师开山设会度僧。
　　章宗讳璟。显宗允恭之子。改元明昌。诏万松禅师。于禁庭升座。帝亲迎礼。奉锦绮大僧伽黎诣座授施。内宫贵戚罗拜拱跪。各施珍爱。建普度佛事连日。祥云联绵天际。从此年丰讴歌满路。每岁设斋。屡感祥瑞。驾幸燕之仰山。有金色界中兜率境碧莲华内梵王宫之句。承安四年以太后遗命诏下和龙府起大明寺。造九级浮屠。度僧三万。施以度牒及五万人也。束海侯讳允济。世宗第九子。章宗无嗣。群臣举遗诏立之。改元大安。在位四年。栴檀像至金国十二年还上京禁庭供养。金九主一百十九年。
　　金国志曰。浮图之教。虽贵戚望族。多舍男女为僧尼。在京曰国师。帅府曰僧录。在州郡曰都纲。县曰维那。披剃威仪与南宋等。所赐之号曰大师曰大德。并赐紫。国师服真红袈裟。都纲亦以三年为任。有师号赐紫。无如常僧。维那僧尼讼杖以下决遣之。杖以上者并申解僧录都纲司。


　　佛祖统纪卷第四十九

　　　　宋咸淳四明东湖沙门志磐撰

　　名文光教志第十八之一

　　维智者以斯道盛行当世。古今名贤赞德之文如柳顾言国清碑。皇甫毗玉泉碑(二文见国清百录)亡名玉泉实录(碑是再刻之文曾获墨本)唐梁肃荆溪大师碑。宋张商英关王祠堂记。胡昉法智法师碑。晁说之明智法师碑。皆摭取要事参入纪传。不复别录全文。至若自唐迄今。黼黻大教碑记论序。何其多乎。今录其尤著者。为名文光教志。

　　天台禅林寺碑

　　　　唐翰林学士梁肃
　　天台山西南隅一峰曰佛陇。盖智者大师得道之所。前佛大教重光之地。梁陈崇之置寺曰修禅。及隋创国清。废修禅号号为道场。自大师入灭一百八十余载。长老大比丘(然公)光昭大师之遗训。以启后学门人。安定梁肃闻上。易名禅林。乃铭勒大师之遗烈以示后世云。大师讳顗(字德安)号智者。其先颖川陈氏。世居荆州之华容。感缘应迹载在别传。夫治世之经。非仲尼则三王四代之制。寝而不彰。出世之道。非大师则三乘四教之旨。晦而不明。昔如来乘一大事因缘。菩萨以普门示现。自华严肇开至双林高会。无小无大同归佛界。及大雄示灭学路派别。世既下衰教亦陵迟。故龙树大士病之。乃用权略制诸外道。乃诠智度发明宗极。微言东流。我慧文禅师得之。由文字中入不二法门。以授南岳思大师。当时教尚简密不能广被。而空有诸宗扇惑方夏。及大师受之。于是开止观法门。其教大略即身心而指定慧。即言说而诠解脱。大中一实之宗趣。无证真得之妙旨。自发心至于成道。行位昭明无相夺伦。然后诞敷契经而会同之。焕然冰释示佛知见。窥其教者修焉息焉。盖无入而不自得焉。大师之设教也如此。若夫弛张用舍开阖默语。高步海宇为两国宗师。大明在天光被四表。大云注雨旁施万物。繇是言佛法者。以天台为司南。而殊涂异论往往退息。缘离化成示灭兹山。是岁开皇十七年也。夫名者实之宾。教者道之门。大师溷其宾辟其门。自言地位示有证入。故感而应之之事。可得而知也。当是时也。得大师之门者千数。得深心者三十有二人。纂其言行于后世者。曰章安禅师灌顶。顶传缙云威。威传东阳。东阳缙云同号。时谓小威威传左溪朗禅师。自缙云至左溪。以玄珠相付。向晦宴息而已。左溪门人之上首。今湛然禅师。行高识远超悟辩达。凡祖师之教在章句者。以引而信之。后来资之以崇德辩惑者不可胜数。盖尝谓肃曰。是山之佛陇。亦邹鲁之洙泗。妙法之耿光。先师之遗尘。爰集于兹。自上元宝历之世。邦寇扰攘缁锡骇散。可易名建寺修持塔庙庄严佛土回向之徒有所依归。繄众人是赖。汝吾徒也。盖记诸文言刻于金石。俾千岁之下知吾道之所以然。小子稽首受命。故大师之本迹。教门之继明。后裔之住持。皆见乎辞。其文曰。诸佛出世。惟一大事。天台教源。与佛同致。赫赫大师。开示奥秘。载弘道要。安住圆位。白日丽天。天下文明。大师出现。国土化成。无生而生。生化两冥薪尽火灭。山空道行。五世之后。间生上德。微言在兹。德音允塞。明明我后。易名净域。此山有坏。此教不极。

　　天台止观统例

　　　　唐翰林学士梁肃
　　夫止观何为也。导万法之理而复于实际者也。实际者何也。性之本也。物之所以不能复者。昏与动使之然也。照昏者谓之明。驻动者谓之静。明与静止观之体也。在因谓之止观。在果谓之智定。因谓之行。果谓之成。行者行此者也。成者证此者也。原夫圣人有以见感足以丧志动足以失方。于是乎。止而观之。静而明之。使其动而能静静而能明。因相待以成法。即绝待以照本。立大车以御正乘。大事多而总权。消息乎不二之场。鼓舞于说三之域。至微以尽性。至赜以体神。语其近则一豪之善可通也。语其远则重玄之门可窥也。用至圆以圆之。物无偏也。用至实以实之。物无妄也。圣人举其言所以示也。广其目所以告也。优而柔之。使自求之。拟而议之。使自至之。此止观所由作也。夫三谛者何也。一之谓也。空假中者何也。一之目也。空假者相对之义。中道者得一之名。此思议之说非至一之旨也。至一即三至三即一。非相含而然也。非相生而然也。非数义也。非强名也。自然之理也。言而传之者迹也。理谓之本。迹谓之末。本也者圣人所至之地也末也者圣人所示之教也。由本以垂迹。则为小为大为通为别为顿为渐为显为秘为权为实为定为不定。循迹以返本。则为一为大为圆为实为无住为中为妙为第一义。是三一之蕴也。所谓空者通万法为言。假者立万法为言。中者妙万法为言也。破一切惑莫盛乎空。建一切法莫盛乎假。究竟一切性莫大乎中。举中则无法非中。目假则无法非假。举空则无法不空。成之谓之三德。修之谓之三观。举其要则圣人极深研几穷理尽性之说乎。昧者使明。塞者使通。通则悟。悟则至。至则常。常则尽矣。明则照。照则化。化则成。成则一矣。圣人有以弥纶万法而不差。旁礴万劫而不遗。焘载恒沙而不有。复归无物而不无。寓名之曰佛。强号之曰觉。究其旨其解脱自在莫大乎极妙之德乎。夫三观成功者如此。所谓圆顿者。非渐次非不定。指论十章之义也。十章者。恢演始末通道之关也。五略者。举其宏纲截流之津也。十境者。发动之机立观之谛也。十乘者。妙用所修发行之门也。止于正观而终于见境者。义备故也。阙其余者非所修之要故也。乘者何也。载物而运者也。十者何也。成载之事者也。知其境之妙不行而至者。德之上也。乘一而已矣。岂藉夫九哉。九者非他相生之说。未至者之所践也。故发心者发无所发。安心者安无所安。破遍者遍无所破。爰至余乘皆不得已而说也。至于别其义例判为章目。推而广之不为繁。统而蕳之不为少。如连环不可解也。如贯珠不可杂也。如悬镜不可弇也(音奄盖也)如通川不可遏也。义家多门非诤论也。案经证义非虚说也。辨四教浅深事有源也。成一事因缘理无遗也。噫止观其救世明道之书乎。非夫圣智超绝卓尔独立。其孰能为乎。非夫聪明深达得意忘象。其孰能知乎。今之人乃专用章句文字从而释之。又何疏漏耶。或称不思议境与不思议事。皆极圣之域。等觉至人犹所未尽。若凡夫生灭心行三惑浩然。于言说之中推上妙之理。是犹醯鸡而说大鹏夏虫之议曾冰(曾层同)。其不可见明矣。今止观之说文字万数。广论果地无益初学。岂如暗然自修功至自至。何必以早计为事乎。是大不然。凡所谓上圣之域。岂隔阔辽夐与凡境天绝欤(夐虚正反远绝之义)是唯一性而已。得之谓悟。失之谓迷。一理而已。迷而为凡。悟而为圣。迷者自隔。理不隔也。失者自失。性不失也。止观之作。所以辨同异而究圣神。使群生正性而顺理者也。正性顺理。所以行觉路而至妙境也。不知此教者则学何所入。功何所施。智何所发。譬以无目昧乎日月之光。行于重险之处。颠踣(蒲目反僵)堕落。可胜纪哉。噫去圣久远贤人不出。庸昏之徒含识而已。致使魔邪诡惑诸党并炽空有云云。为坑为阱。胶于文句不敢动者。有流于[漭-廾+卉](音莽水大貌)浪不能住者。有太远而甘心不至者。有太近而我身即是者。有枯木而称定者。有窍号而称慧者。有奔走非道而言权者。有假于鬼神而言通者。有放心而为广者。有罕言而为密者。有齿舌潜传为口诀者。凡此之类自立为祖继祖为家。反经非圣。昧者不觉。仲尼有言。道之不明也。我知之矣。由物累也。悲夫。隋开皇十七年大师去世。皇朝建中垂二百载。以斯文相传。凡五家师。其始曰灌顶。其次曰缙云威。又其次曰东阳威。又其次曰左溪朗公。其五曰荆溪然公。顶公于同门中慧解第一。能奉师训集成此书盖不以文辞为本故也。或失则繁。或得则野。当二威之际缄授而已。其道不行。天宝中左溪始弘解说。而知者盖寡。荆溪广以传记数十万言。网罗遗法(勤矣。备矣)。荆溪灭后。知其说者适三四人。古人云。生而知之者上也。学而知之者次也。困而学之又其次也。夫生而知之者。盖性德者也。学而知之者。天机深者也。若嗜欲深。耳目塞。虽学而不能知。斯为下矣。今夫学者。内病于蔽外役于烦。没世不能通其文。数年不能得其益。则业文为之屦校(音教械也)梏(姑沃反械手也)足也。棼(音汾治丝)句为之簸糠眯目(眯莫贝反目不明)也。以不能喻之师。教不领之弟子。止观所以未光大于时也。予常戚戚。于是整其宏纲撮其机要。理之所存教之所急。或易置之。或引伸之。其义之迂其辞之鄙。或剃除之或润色之。凡浮疏之患十愈其九。广略之宜三存其一。是祛鄙滞导蒙童。贻诸他人则吾岂敢。若同见同行且不以止观罪我。亦无隐乎尔。建中上元甲子。首事笔削。三岁岁在析木之津功毕云耳。

　　智者大师传论

　　　　唐安定梁肃敬之
　　论曰。修释氏之训者务三而已。曰戒定慧。斯道也始于发心成于妙觉。经纬于三乘导达于万行。而能事备焉。昔法王出世。由一道清净用一音演说。机感不同所闻盖异。故五时五味半满权实偏圆小大之义。播于诸部粲然殊流。要其所归无越一实。故经曰。虽说种种道其实为佛乘。又曰。开方便门示真实相。喻之以众流入海标之以不二法门自他两得同诣秘密。此教之所由作也。暨鹤林灭而法网散。神足隐而宗涂异。各权所据矛盾更作。其中或三昧示生。四依出现应机不等。持论亦别。故摄论。地持。成实。唯识之类。分路并作。非有非空之谈。莫能一贯。既而去圣滋远。其风益扇。说法者桎梏于文字(桎音质足械梏姑沃手械)莫知自解。习禅者虚无其性相不可牵复。是此者非彼。未得者谓证。慧解之道流以忘返。身口之事荡而无章。于是法门之大统。或几乎息矣。既而教不终否。而至人利见。慧文慧思或跃相继。法雷之震未普。故木铎重授于天台大师。大师象身子善现之超悟。备帝尧大舜之休相。赞龙树之遗论。从南岳之妙解。然后用三种止观成一事因缘。括万物于一心。开十乘于八教。戒定慧之说。空假中之观。坦然明白可举而行。于是教无遗法。法无弃人。人无废心。心无择行。行有所证。证有其宗。大师教门所以为盛。故其在世也。光昭天下为帝王师范。其去世也。往来上界为慈氏辅佐。卷舒于普门示现。降德于如来所使。阶位境智盖无德而称焉。於戏应迹虽往微言不坠。习之者犹足以抗折百家昭示三藏。又况闻而能思。思而能修。修而能进。进而不已者欤。斯人也虽曰未证。吾必谓之近矣。今之人正信者鲜。启禅关者。或以无佛无佛法何罪何善之化化之。中人以下驰骋爱欲之徒出入衣冠之类。以为斯言至矣。且不逆耳私欲不废。故从其门者。若飞蛾之赴明烛破块之落空谷。殊不知坐致焦烂而不能自出。虽欲益之而实损之。与夫众魔外道为害一揆。由是观之。此宗之大训。此教之旁济。其于天下为不侔矣。自智者传法五世至今湛然大师。中兴其道。为予言之如此。故录之以系于篇(一名天台法门议)。

　　圣安寺无姓和尚碑

　　　　唐礼部员外郎柳宗元
　　维年月日。岳州大和尚终于圣安寺。凡为僧若干年。年若干有名无姓。世莫知其闾里宗族。所设施者有问焉。而以告曰。性五姓也。其原无初其胄无终。承于释师以系道本。吾无姓耶。法剑云者我名也。实且不有名恶乎存。吾有名耶。性海吾乡也。法界吾宇也。戒为之墉。慧为之门。以守则固。以居则安。吾闾里不具乎。度门道品其数无极。菩萨大士其众无涯。吾与之戚而不吾异也。吾宗族不大乎。其道可闻者如此。而止读法华经金刚般若经。数逾千万。或讥以有为。曰吾未尝作。呜呼佛道逾远异端竞起。唯天台大师为得其说。和尚绍承本统以顺中道。凡受教者不失其宗。生物流动趣向混乱。惟极乐正路为得其归。和尚勤求端悫以成至愿。凡听信者不惑其道。或讥以有迹。曰吾未尝行。始居防州龙兴寺。中徙居是州。作道场于楞伽北峰。不越阃者五十祀。和尚凡所严事。皆世高德。始出家事而依者曰卓然师。居南阳立山葬岳州。就受戒者曰道颖师。居荆州。弟子之首曰怀远师。居长沙安国寺为南岳戒法。岁来侍师。会其终遂以某日葬于卓然师塔东若干步。铭曰。道本于一。离为异门。以性为姓。乃归其根。无名而名。师教是尊。假以示物。非吾所存。大乡不居。大族不亲。渊懿内朗。冲虚外仁。圣有遗言。是究是勤。惟动惟默。逝如浮云。教久益微。世罕究陈。爰有大智。出其真门。师以显示。俾民惟新。情动生变。物由湮沦。爰授乐国。参乎化源。师以诱导。俾民不昏。道用不作。神行无迹。晦明俱如。生死偕寂。法付后学。施之无斁。葬从我师。无忘真宅写是昭铭。刻兹真石。

　　无姓碑阴记

　　　　龙城柳宗元
　　无姓和尚既居是山。曰凡吾之求非在外也。吾不动矣。弘农杨公炎自道州以宰相征过焉。以为宜居京师强以行。不可。将以闻曰。愿闲岁乃往。明年杨去相位窜谪南海上。终如其志。赵郡李萼辨博人也。为岳州盛气欲屈其道。闻一言服为弟子。河东裴藏之举族受教。京兆尹弘农杨公某。以其隐地为道场奉。和州刺史张惟俭。买西峰广其居。凡以货利委堂下者不可选纪。受之亦无言。将终命其大弟子怀远。授以道妙。终不告其姓。或曰。周人也。信州刺史李某为之传。长沙谢楚为行状。博陵崔行俭为性守一篇。凡以文辞道和尚功德者。不可悉数。弘农公自余杭命以行状来。怀远师自长沙以传来。使余为碑。既书其辞。故又假其阴以记。

　　龙兴寺净土院记

　　　　龙城柳宗元
　　中州之西数万里有国曰身毒(汉书法音乾笃即天竺也)释迦牟尼如来示现之地。彼佛言。西方过十万亿佛土有世界曰极乐。佛号无量寿。其国无有三毒八难。众宝以为饰。其人无有十缠九恼。群圣以为友。有能诚心大愿归心是土者苟念力具足则往生彼国。然后出三界之外。其于佛道无退转者。其言无所欺也。晋时庐山远法师。作念佛三昧咏。大劝于时。其后天台大师著释净土十疑论。宏宣其教。周密微妙。迷者咸赖焉。盖其留异迹而去者甚众。永州龙兴寺前刺史李承眰(音质大也)及僧法林。置净土堂于寺之东偏。常奉斯事。逮今余三十年。廉隅毁顿图像崩坠。会巽上人居其宇下(柳集余学零陵重巽。求其道积三十年。吾独有得焉)始复理焉。上人者修最上乘解第一义。无体空析色之迹。而造乎真源。通假有借无之名。而入于实相。境与智合。事与理并。故虽往生之因亦相用不舍。誓葺兹宇以开后学。有信士图为佛像。法相甚具焉。今刺史凭公作大门以表其位。余遂周延四阿环以廊庑。缋二大士之像缯盖幢幡以成就之。呜呼有能求无生之生者。知舟筏之存乎是。遂以天台十疑论书于墙宇。使观者起信焉。

　　法智大师行业碑

　　　　宋清献公赵抃
　　法智大师。名知礼。字约言。金姓。世为明人。梵相奇伟性恬而器闳。初是父母祷佛求息。夜梦神僧携一童遗之曰。此佛子罗睺罗也。既生以名焉。毁齿出家。十五落发受具戒。二十从本郡宝云通法师传天台教观。始三日首座谓曰。法界次第若当受持。师曰。何谓法界。座曰。大总相法门圆融无碍是也。师曰。既圆融无碍。何得有次第耶。座无语。几一月自讲心经。人皆属听而惊。谓教法之有赖矣。居三年。常代通师讲。入文销义益阐所学。出住承天。继迁延庆。道法大炽学徒如林。日本国师遣徒持二十问来询法要。师答之咸臻其妙。真宗皇帝久知师名。遣中使者至寺命修忏法。厚有赐予。岁大旱。师与遵式异闻二法师。同修金光明忏以为祷。三日雨未降。彻席伏地自誓以告曰。兹会佛事傥未应祷。当各然一手以供佛。已而雨大洽。尝与奉先清源梵天庆昭孤山智圆。为书设问往复辨析。又遣门人神照大师本如。与之讲论。卒能取胜。其所制指要妙宗二钞。观音品别行。金光明诸记。大悲忏仪。悉传于世。尝偕十僧修法华忏三年。约共焚身。以起精进。翰林学士杨亿。驸马都尉李遵勖。荐以紫服师号。心尤敬仰。知欲自焚致书劝止。复委天竺式师。自杭至明面沮之。皆不听。郡守李夷庚。密戒邻社常察之。师愿既莫遂。乃复集十僧修大悲忏。三年后于岁旦结光明忏七日。为顺寂之期。方五日趺坐而逝。实天圣六年正月五日也。享年六十有九。僧夏五十有四。其亡经月发龛以视。颜肤如生。爪发俱长。既就荼毗舌根不坏。舍利不可胜数。三主法席。专事讲忏。四十余年。胁不至席。授教唱道者。则全觉琮尚贤本如崇矩仁岳慧才梵臻之徒。三十余人。当时从化以千计。今江浙之间。讲席盛者靡不传师之道。其于开人之功亦既博矣。元丰三年冬十月。余谢事多暇。自衢抵温。法明院忠法师者。顷尝游衢。余未第时曾与之接。忽敛裓而前曰。四明法智大师。释门之木铎也。继忠实为其孙其示寂六十三年矣。达宦之士。言可信于世者乃无述焉。吾徒窃自羞之。既而状其行请碑于余。余乃叹曰。人生之初虚一而静。本无凡圣之别。逮交战于事物之境。而莫之能返。此佛祖不得已而来震旦。繁其名相以化之。岂苟而已哉。设之以法而可行。示之以戒而不可犯。如目之有华他人莫得见。耳之有磬他人莫得闻。欲其自降乃心而求复初本也。其后导师继继而兴。骋智慧之辩谈真实之理。不离当念以超最上乘。不离文字以示解脱相。其究竟则无一法之可说。无一字以与人。法智师已达乎此。则何假于人言而后传者哉。姑阅其所纪。众所共闻者为之实录。将以答忠师之勤恳也。复赞之以文曰。
　　大雄觉世垂微言。磅礴日月周乾坤。智者才辩穷化元。时为演说开迷昏。河沙佛法虽纭纭。俱入天台止观门。法智远出扬清芬。志坚气真貌且温。少而敏悟老益勤。或忏或讲忘晡昕。中兴教观真轶群。纵横言论妙入神。遗文粲若可讨论。辞淳理正道不烦。迩遐学徒日骏奔。冀兹正觉消波旬。佛祖之道弥加尊。如流欲清必浚源。如叶欲茂必培根。行高名重上国闻。天子遣使来中阍。贤蒙勋戚固所忻。命服锡号回天恩。知身变灭如浮云。誓勇弃舍甘趋焚。素愿莫适仍修熏。众生嗜好随贪嗔。三涂转徙如膏轮。有能顿悟报施因。罪福苦乐岐以分。说本无说谁其人。师心了了所夙敦。言能观忘宁非真。身虽云亡宁非存。江浙蕃蕃其子孙。诏亿万世观斯文。

　　止观坐禅法要记

　　　　宋忠肃公陈瓘莹中
　　本自不动。何止之有。本自不蔽。何观之有。众生迷荡去本日远。动静俱失。不昏即散。此二病本出生众苦。令彼离苦而获安隐。当用止观以为其药。病瘳药废医亦不立。则止观者乃假名字。即假即空言语道断。以大悲故无说而说。此摩诃止观之所为作也。然其文义深广汪洋无涯。譬如大海孰得其际。以大悲故复作方便。使尝一滴知百川味。使由一沤见全潮体。故于大经之外又为此书。词蕳旨要。读之易晓。应病之药尽在是矣。善用药者不治己病。止乎其未散。观乎其未昏。方止方观。而未尝昏未尝散也。如鸟双翼如车两轮。穷远极高无往不可。及其至也不出于此。呜呼不知则止。知止观之可以入者。可不勉哉。此书智者亲造。而未行于世。明智大师中立镂版以传师之高行人所尊敬。此书流传其必广矣。

　　三千有门颂

　　　　陈　瓘
　　不思议假非偏假。此假本具一切法。真空不空非但空。圆中圆满非但中。是故四门之初门。即是不可思议假。初门即三三即一。非一非三又非四。一二三四指一月。四点似别唯一空。门门一一为法界。摄一切法皆无余。不以妙假有门观。谁知法界具足法。闻思修证无不妙。心能观此体具故。若秖观心不观具。则于一观分二家。一家观门异诸说。诸说虽异观自一。彼迷一心具诸法。堕在通别次第中。次第而生次第断。岂知十界本来一。三千本一亦如是。皆非世数可分别。妙境元无空假中。而亦不离空假中。空即是心假是色。非色非心名曰中。色心绝处中体现。于一一法体皆具。凡夫心具即佛具。取著不圆则不具。唯一具字显今宗。入此宗者甚希有。

　　与明智法师书

　　　　陈　瓘
　　瓘顿首再拜上启南湖延庆堂上讲主明智法师。人回伏奉书教。获审道体安隐无恼。下怀良慰。向承寄示观音玄义并记。且荷开发妙旨以祛愚蔽。深佩提奖之意感德无已。有门颂。但随顺古意过蒙采览。仰见法师收蕳自在。来谕云。以有题之。恐钝者不领。诚如所虑。然智者以有门为圆门之相。又谓此相四门皆妙无粗。若有门为法界摄一切法。况复三门法相平等无复优劣。是故若论具足佛法。则见思假即法界也。若论法性因缘。则第一义亦因缘也。故此妙门以有召之。即生死之有。是实相之有。一切法趣有。有即法界。出法界外更无可论。此即止观有门之大旨。而前书妙假之意也。有未领者亦当以妙假之义开晓之耳。智者解大经之语云。因灭无明则得炽然三菩提灯。即有门也。有门即是妙假。妙假即是有门。其或未领。则于此有门不能无惑。然而前病后药无两有也。病去惑亡则有门豁矣。一指二指三指不待更说。然则有之一门纯妙无粗具足万善。岂非三千之性乎。所云此之三千性。是中理。不当有无有无自尔。兹乃古师诠具之微言也。自非深领其旨未易解此。夫三千也者世间之数也。若三千性则离世间矣。离而复即。即而复离。不一不异。非有非无。三千而一。一而三千。此不可思议数。即是不可思议境。若观若智俱不思议。此数即是止观。故云千性即中理。此境即是此数。故中理即三千性。若但三千则是一切一切法耳。一切法但有名字。何能具乎。若一切法性则本具矣。故三千即是一切法。一切法性即是三千性也。此性不当有无。有无自尔。夫不当有无者。泯妙外之一执也。有无自尔者。开离执之一妙也。于有为妙有。于无为真无。真无则空而不空。妙有则有而不有。有无自尔。非有无也。在假则假具。在空则空具。在中则中具。无不在无不具也。然则妙假之有。岂情有乎。假不待空泯绝无对。说有说无皆不待绝。今乃设有待之言赞叹妙假之说。岂免为巧度之所诃乎。且一念心起则有三千世间之相。国土一千则山河大地是也。五阴世间一千则染净一切色心是也。众生世间一千则六凡四圣假名是也。一念心起三千性相一时起。一念心灭三千性相一时灭。念外无一豪法可得。法外无一豪念可得。此乃本住不迁。不迁者中理圆明之体。此体如理为念其寿无量。非得命根亦无连持。本无名字而不失诸名。名其土曰极乐国。名其身曰阿弥陀。身土交参融乎一妙。故能使说法之音不离彼土。而广长舌相具足周遍。其具如是。是体具乎。是性具乎。是佛具乎。是众生具乎。若有能知具彼之乐者。其有不愿往生者乎。向实际之中要在不往而往。于方便之内何妨去已还来。机熟缘深定须成辨。此瓘之有得于祖意者也。瓘屏迹丹丘老病待尽。千里相望净愿不隔。更祈慈荫以师法见摄。而终教之。未由会面以究尽此旨。临风但极瞻向之切。瓘顿首再拜上启。
　　钥旧读了翁集。见有门颂一篇。莫知其旨。有二沙门来扣门。袖出有门颂真绩及与明智讲主论此颂二帖。读之恍然。因问天台教观之说。始知智者大师所说四门。一曰有门。一曰空门。一曰亦空亦有门。一曰非空非有门。其实一可贯四。四实归一。公之为有门颂。盖谓此也。近世士大夫用力不及前辈。秖如学佛。仅能涉猎楞严圆觉净名等经及传灯语录。以资谈辨。若唐之梁补阙诸公本朝杨文公杨无为张无尽及了翁辈。皆留心教观深入其趣。读此颂及书。可以知其所造之实。惟公忠言大节。照映千载。身罹百谪。视生死如旦昼。平时学问自得之效。固自应尔。方在丹丘时逆境尤多。而心地泰然深入不二法门。公之学佛得力。岂易测哉。二沙门欲刊石以传之人。谨书诸后。以归之妙珣了怡二沙门之名云。庆元二年中秋。四明楼钥题。
　　士大夫当患难则学佛。得志则有用夏变夷之说。盖于佛无所得也。了翁有门颂。其于佛有所得欤。攻愧其知之者欤。景定二年正月二十八日。天台法照。为四明学子可登。题于月桂峰下。

　　南湖净土院记

　　　　陈　瓘
　　明州延庆寺。世有讲席。以天台观行为宗。自法智大师行学俱高。听徒心向。继其后者又皆得人。今百有余年矣。间有苦行精修之士。来依道场。元丰中比丘介然。修西方净土之法。坐而不卧。以三年为期。期满谓同修慧观仲章宗悦曰。我辈各据一室成此胜缘。后之来者加众。而室不增多。今寺之西隅尚有隙地。若得钱二千余万。构屋六十余间。中建宝阁立丈六弥陀之身。夹以观音势至。环为十有六室。室各两间。外列三圣之像。内为禅观之所。殿临池水水生莲华。不离尘染之中。豁开世外之境。念处俱寂了无异缘。以坚决定之心。以显安乐之土。所以顺佛慈而报国恩者。岂独我四人而已哉。所欲如是其可成乎。慧观等同辞以答之曰。以无作任运之心。作有为利益之事。四明多檀信。何患乎不成。自是日营月积。更七寒暑。凡介然之所欲为无一不如其志者。初介然然手二指。誓必成此。元符二年三月落成之日。设千佛之供。复然三指以增净誓。既成所难成。又舍所难舍。而原其用心无私己之意。于是见者闻者莫不随喜。净习之士踊跃欣庆。而十有六室常无虚位。期满者去。发心者来。依胜境而获善利者。不知其几何人也。夫净土之教。古佛所说。诚心之士。谛受不疑。如来之叙九品。以至诚为上上。智者之造十论。破疑心之具缚。缚解情忘。识散智现。则弥陀净境何假他求。若临明镜自见面像。得者不由于识受。昧者安可以情晓。超识习而不惑。度情尘而独造者。其唯诚乎。故曰。诚者成也。成自成他。唯此而已。譬犹清净满月普现诸水影像非一月体无二。摄流散而等所归。会十方而总于一。亦如十镜环绕中然一灯光体交参东西莫辨。然而方有定位非无西。镜名随相立西不自西。智与理融境将谁执。安可以在缠执方之见而测度如来无碍之境乎。慈恩有言曰。凡夫业重处处生贪。若不定指一方何以系心专注。此善知识随方扶教专护相宗。然论安养知足之胜劣。则以偏劝往生为最胜。乃知通人无吝。吝则多私。境强习重。盖由观浅心浮。易往无人。良以疑深障重。若欲尽除障垢当以决定为心。湿薪如山豆火能爇。千年闇室日照顿明。释迦文方便至深。无量寿说法无间。观世音如母念子。大势至如子忆母。古圣轨辙安可不遵。幻境虚无有何可舍。解脱长者不往安乐土。普贤大士亲睹无量光。亲睹者初无动移。不往者如是而往。普融无碍。自然空假俱中。分别未忘。宁免权实互诤。若此则心安无日。得忍何期。乃知念念现前。然后决不退转。故曰。若不决定成等正觉者。我誓不取菩提。于菩提心有退转者。我誓不取正觉。此乃法藏比丘之本愿。而诸上善人之所随学也。发如是心。行如是行。起如是愿。趣如是果。而不违法藏之大誓。则寓迹于兹刹。栖心于此室者。皆阿鞞跋致之士也。其为胜利。岂有穷哉。比丘介然唱一善念。四明信士应答如响。而所以利益一方者。其广若是。可不记其事乎。今教主明智大师法智之曾孙也。行业淳实人所信服。能以诚心修净土观。于介然之事有助为多。故并记之。大观元年八月一日。延平陈瓘记。

　　佛祖统纪卷第四十九(终)



　　佛祖统纪卷第五十

　　　　宋咸淳四明东湖沙门志磐撰

　　名文光教志第十八之二仁王般若经疏序

　　　　待制晁说之
　　陈隋间。天台智者远禀龙树立一大教。九传而至荆溪。荆溪之世。有新罗来学者。曰法融理应纯英。故此教播于海外诸国与中原并盛矣。唐室丧乱典籍荡灭。虽此教为不可亡者。亦难乎其存也。然杲日将出而晓霞先升。真人应运而文明自见。我有宋之初此教复杭海入吴越。今世所传三大部之类是也。然尚有留而不至。与夫至而非真者。仁王经疏先至有二本。众咸斥其伪。昔法师既纳日本信禅师所寄辟支佛发。答其所问二十义。乃求其所谓仁王经疏。信即授诸海舶。无何中流大风惊涛。舶人念无以息龙神之意。遽投斯疏以尉安之。法智乃求强记者二僧。诣信使诵文以归。既而二僧丧乎日本。至元丰初。海贾乃持今疏二卷来。四明有沙门如询。因缘得之(云云)智者慈霔尽法性为止观。而源流释迦之道。今方盛於越中。异日会当周于天下。岂独是书之不可掩哉。大抵吾宗所以永异他家不容同世并语者。其唯三千乎。其唯观具乎。

　　明智法师碑论

　　　　晁　说之
　　世尊鹤林法付迦叶。二十四传至于师子。或曰。二十八传至于达磨。磨在梁时始来东土。于六度中特以禅名。虽云顿示岂无方便。虽云不立文字初传则有楞伽。后五六叶则尚般若。览教照心不在兹乎。自迦叶十三传曰龙树。著大智度论。译传震旦。则有北齐文禅师。一览斯文即悟中观之旨。以传南岳。岳传之天台。天台悟法华三昧。始开拓义门。定而三止。慧而三观。曰具。曰即。曰一念三千。其所归宗曰法华。则华严阿含方等般若。摄六度融万行。开而显之无非法华佛慧之道。暨传之章安缙云东阳左溪。至于荆溪。于是智者之教悉载于书。而一归于正矣。荆溪传满。满传修(当云荆溪传邃邃传修)修传外。外传琇。琇传竦。竦传寂。寂传通。通传礼。是为四明。于时此教特盛。异同亦多。龙象重望未易柔服。一言之辨勤乎十返。如不观真心唯观阴妄。至今称之为是。后世何为而欲异其说乎。仰惟智者之为智也。大矣哉。三观单复之旨。实著乎圆觉。十境互发之论。方见乎楞严。智者先言之于隋。此经后译之于唐。虽欲不信其可得乎(莹公清话。楞严本在西域。智者闻之。忍死以候。既而入灭期逼。遗记之曰。此经入汉吾不得见之矣。当有宰官身菩萨。以文章翻译佛语。又数百年。当有肉身比丘以吾教判此经归中道)所谓灵山亲闻者。此亦其躅欤。故其教东及日本。西返天竺。未之与抗也。或曰教外别传不知教无等等。何外之有。传授圆成何别之有。或曰不立文字。不知文字非真非妄。乃以何者为文字。尝求乎其人矣。前乎智者导其教者。曰梁傅大士。北齐稠禅师。后来推尊而赞之者。曰南山律师。韶寿诸师(韶国师寿禅师)密弘而取证者。永嘉真觉。虽异途而不敢不赞者。贤首藏师。或叛去而窃用其义者清凉观师。公为异同。而自立己意者慈恩基师。唯圭峰密私用其言。而专以四禅八定次第之学。何异儿戏以侮耆德。善乎梁敬之之言曰。佛法以天台为司南。柳子厚曰。佛道愈远异端竞起。惟天台得其传。又曰。传道益微言禅最病。今之空空。愚夫纵傲自我者。皆诬禅以乱其教。冒乎嚣昏放乎淫荒。吾将合马鸣龙树之道焉。唯是明智。其生既晚异端益肆。积德于躬。无辨于彼。将自屈服。我言则光。顾予何者。辄与斯事。窃少闻大道于圆照禅师。且有言曰。他日勉读经教后三十年果遇明智。获闻一家性具之旨。视彼暗证禅师文字法师乘坏驴车。无力以正之。则不敢不自勉。

　　南湖法智大师像赞

　　　　真隐居士史浩
　　灵山一席俨在天台。后十三叶复生奇才。唱道四明讲肆宏开。溥海声闻谹谹云雷。章圣在御中使鼎来。得法大旨皇皇恢恢。锡号法智宸章昭回。抵今后学咸仰崔嵬。兰馨菊芳本一根荄。呜呼是为法宇之柱石。教鼎之盐梅。宜兹幻影。历千古而无尘埃。

　　永嘉西湖法明寺疏

　　　　水心先生叶适
　　兹寺是昔忠法师之所居。师行业至高愿力强果矢言以致道。故虽焚荡草莽。百年间冠盖。常走一郡。至子真师建两序。师昶师崇殿堂。于是院落始成。昶师尤精苦。衣屦穿损。食不累合。诸生云赴应答泉涌。东掖天竺之盛。诚足相将。初天台立止观二义。承而为说者益以蔓衍。而忠昶二师尤多论述。今其徒妙真普济。欲集诸家学为教藏。院中率道俗修念佛三昧。以旌昶之绩而嗣忠之业于无穷。志甚远也。夫浮图以身为旅泊。而严其宫室不已。以言为赘疣。而传于文字愈多。固余所不解。尝以问昶。昶亦不知所以然也。

　　重刊删定止观序

　　　　铠庵吴克己
　　奇哉。救世明道之书。不图复行于今也。使王公大人知有此书。必不至信谗以废毁。使缙绅先生知有此书。必不至立论以抵排。使启禅关者能读此书。其肯以教外别传自欺乎。使寻经论者能读此书。其肯以分别名相自困乎。矧欲使薄海内外家藏此书展转开导了达此义。又孰肯贪于粗弊五欲。而不早求解脱者乎。是皆内教弟子。护持教法之大略也。子贡好辨。孔道以明。孟子岩岩。功堪继禹。斯言概之。谁曰不信。

　　与喻贡元书

　　　　铠庵吴克己
　　佛道来东华几二千载矣。吾儒攘斥甚力者。无若韩氏欧阳氏。然皆未究其言与其道。唯知坚执周孔立教者以诋之。故虽攻之而愈坚。终无以大服天下之心。独关洛诸贤与胡氏父子。颇尝出入释氏而不信之。然考其所与辨明。而谓之诐淫邪遁者亦不过指禅宗单传之学而已。夫释氏之有禅宗。犹吾儒之有老庄也。苟以拈椎竖拂夸诞之谈。而疑释氏一代正教。是犹以王何所学之浮虚而疑六经语孟修身齐家治国平天下之道也。奚可哉。去佛愈远异端并起。唯天台大师为得其正传。此唐之梁敬之柳子厚。我朝晁以道陈莹中诸公所服膺而深造者也。仆虽不敏实研究有年。观其发挥一性范围法界俾六凡四圣各迪厥德而咸底于极。诚未易遽为足下言。惟足下他日考其书而订其道。方知仆昨者鄙诗所谓大道不可私与夫孔释俱援世之句。果非自欺而又以欺天下也。然则孔释之道果同乎。果异乎。异则不可得而一。同则不应异其施。曰有世法有出世法。以世法而疑出世法固不可。以出世法而外世法亦不可。故天台所传。亦有真俗相即之谛。其察乎道并行而不相悖者。亦审矣。世有足迹未抵乎泰山之麓而辄谈其广狭高下。欲欺乎未见泰山者。且不可。况乃见者乎。今足下未读佛之书而遽议佛之道。何怪乎言之谆谆。而仆邈然不听也。

　　始终心要

　　　　荆溪大师　湛然
　　始终心要(永嘉沙门从义注)。
　　(在因名始。至果为终。因果虽殊谛德无别。圆顿上乘旨归于此。所以荆溪立于心要)。
　　夫三谛者。天然之性德也(上句标指。下句发叹。天然者如天之然。亦名自然。问。此与外道所计何别。答。外道所执已为三藏所破。那忽谓同圆顿谛理。复次应知。若从破计须荡自然。破计虽尔理必自然。是则自行。乃遣执惰。随缘无妨。作斯说也。至于下文含生本具秘藏不显由三惑覆。亦应准今料简显示。举一例诸。无劳委述)中谛者。统一切法。真谛者。泯一切法。俗谛者。立一切法(别示解释三谛相也。中者不偏二边也。谛者审而无虚也。统者总也。一切法者二边之法也。真者无伪妄也。泯亡泯也。一切法者三千之法也。俗者世俗也。立者建立也。一切法者百界之法也。当知此约三谛别明。若从通说。应云一中一切中。无真无俗而不中。则三谛皆统理而绝待也。一真一切真。无中无俗而不真。则三谛俱亡泯而无相也。一俗一切俗。无中无真而不俗。则三谛并建立而宛然也)举一即三。非前后也。含生本具非造作之所得也(上两句示三谛融即。显非纵横之殊异也。下二句明三谛本具。彰无作之妙法也。举一即三者。举其中谛非真非俗。当体泯法。复名真谛。常自建立。又为俗谛。中谛之一即三既然。真俗之二即三亦尔。准诸祖诰亦应更云。即三而一有可相离。即一而三不可相混。非三非一。三一宛然。会之弥分。派之常合。横之复高。竖之又广。明镜等譬。真好研详。勿见三一相即之故。便乃不许俗谛世法真谛亡泯中谛统绝俗言洋洋。岂可诬哉)悲夫。秘藏不显。盖三惑之所覆也(三谛微妙众生不了。称之为秘。法界包用不可尽。目之为藏。性虽微妙浊成本有。譬如镜天。喻若尘云。今此总明。次文别尔)故无明翳乎法性。尘沙障乎化导。见思阻乎空寂(无明者。不了法界无所明也。尘沙者。譬无知之数多也。见思者。从解等立名也。应知三惑皆是性具。同体为障。难可了知。文云翳障阻者异其文耳)然兹三惑乃体上之虚妄也(结指惑障都非真实。空华之譬其在兹乎)于是大觉慈尊。喟然叹曰(大觉即妙觉喟然叹声也)真如界内绝生佛之假名。平等慧中无自他之形相(通指三谛以为真如及平等慧。绝名离相)但以众生妄想不自证得。莫之能返也。由是立乎三观破乎三惑。证乎三智成乎三德(众生在迷未能复性。是故须明惑观等说。全性起修性无所移。全修在性修常宛尔。一家所立三谛文在璎珞仁王两经。三观文出璎珞经下卷三惑准大品大论而开。三智具如大品三智品中。三德备在大涅槃经)空观者。破见思惑证一切智成般若德假观者。破尘沙惑证道种智成解脱德。中观者。破无明惑证一切种智成法身德(一念无相谓之空。无法不备谓之假。不一不异谓之中。知一切法空寂一相名一切智。知十法界诸种差异为道种智。知于二边无非中道名一切种智。照明为般若。解缚名解脱。清净名法身。皆具常乐我净。谓之德)然兹三惑三观三智三德。非各别也。非异时也。天然之理具诸法故(上文别示。恐谓纵横。故兹融即显非别异。是故当知。三惑一念中破。三观一心中修。三智一念而证。三德一心而成。惑观一如智德无别。苟非性具宁免异殊。山门教观永异诸家。超过众说良在兹焉)然此三谛性之自尔(重叹三谛非作所成)迷兹三谛转成三惑。惑破藉乎三观。观成证乎三智。智成成乎三德(自迷之悟展转相由。文中五三秖是一三无前无后因果理同)从因至果非渐修也(性德之行异乎历别)说之次第理非次第(言不顿显故有前后。若论其理实在刹那。其理者何。三千三谛)大纲如此。纲目可寻矣(谛德宏深。故曰大纲。诸法广多。号为纲目。华严名法界。方等为实相。般若称佛母。法华号髻珠。涅槃名佛师。三谛是一法。佛说种种名。龙猛悟之而造论。智者得之以开拓。荆溪传之为心要。是则十方大觉诸祖所传。莫不归乎谛德秘藏。像末惰浇信心寡薄。如斯法门不能宗重。而更别求心要之术。良由近代习大乘者杂滥故也)。

　　四十二章经疏序

　　　　孤山法师　智圆
　　古者能仁氏之王天下也。象无象之象。言无言之言。以复群生之性。由是佛教生焉。教之高下视根之利钝。是故有顿焉有渐焉。然后混而为一。是谓开显。而蚩蚩群汇。率其化复其性。蹈乎大方安乎秘藏者。可胜言哉。逮乎后汉其道东传。时君仰其神。元元陶其训。乃与仲尼伯阳之说三焉。原夫仲尼之为训也。扬唐虞三王之道。尊仁而尚义。俾复其王而企于帝也。伯阳之为训也。扬三王朴略之道。而绝圣弃智。俾复其皇而企于结绳也。矧兹二者。谈性命则未极于唯心乎。言报应则未臻于三世乎。然于治天下安国家不可一日而无之矣。美乎哉。其可教乎域中也明矣。若夫释尊之为训也。指虚空世界悉我自心焉。非止言其太极生两仪玄牝为天地根而已。考善恶报应悉我自业焉。非止言其上帝无常天网恢恢而已。有以见伯阳仲尼。虽欲谓之广大悉备。至于济神明研至理者。略指其趣耳。大畅其妙者。则存乎释尊之训欤。其可教乎域外也。又已明矣。域内则详乎治身。而尚略乎治心。故谓之外教。域外则善乎治身。而极乎治心。故谓之内教。昔阮孝绪正以内外之名。为不诬矣。世人有谓。三者能混同焉。或几乎失。或谓三者硕异焉。亦未为得也。何哉。复性有浅深。言事有远近。则不得不异也。至于迁善而远罪胜残则去杀。则不得不同也(此略文耳。净觉还源记有释)。

　　与骆御史书(名偃)

　　　　孤山法师
　　浮图之法非古也。其来于东汉乎。其为体也清净。其为用也仁恕。由是七六家十九流焉。为利于上下救弊于孔老。其亦至矣。请扬搉而陈之。夫秦火六经汉兴杂霸。民浇俗漓。争夺方炽。礼让寖微。则仲尼之仁义。伯阳之道德。或几乎息矣。赖我浮图之为训也。既以三世报应制其事。复明一心空寂穷其理。民有闻报应之说者。虽贪残鄙吝之夫。亦庶乎振乏周急矣。民有闻空寂之说者。虽矜功用壮之夫。亦庶乎守雌保弱矣。能周振则博济之道行。善保守则朴素之风还。博济行则礼让著。朴素还则刑罚措(利于民则仲尼伯阳之道。不远而复矣。故曰为利于上下救弊于孔老焉。洎乎时君好之失其旨方袍事之违其道)以斯而失其旨则节制不行。违其道则寂默不守。乃以雕峻轮奂而奢夸。乃以轻肥温饱而炜烨。徒以多为贵。则坏其道者众矣。言以怪为美。则惑其听庶矣。递相沿袭寖以成俗。使夫清净仁恕之风无乃荡尽于是。蚕食蠹耗之谤自兹而生。斯乃好之者事之者之不善耳。非教之罪也而往世君民不察其所由。视其徒之不肖。而迁怒于善人教法者有焉。往往造毁佛之律。行挟释之诛。亦何异乎以丹朱而罪尧。因商均而咎舜。服药过度而归过于神农。纵火致焚而反怨于燧人也耶。

　　南岳止观后序

　　　　慈云大师　遵式
　　止观用也。本乎明静。明静德也。本乎一性。性体本觉谓之明。觉体本寂谓之静。明静不二谓之体。体无所分则明静安寄。体无不备则明静斯在。语体则非一而常一。语德乃不二而常二。秖分而不分。秖一而不一耳体德无改。强名为万法之性。体德无住。强名为万法之本。万法者复何谓也。谓举体明静之所为也。何其然乎。良由无始本觉之明强照照生而自惑谓之昏。无始无住之本随缘缘起而自乱谓之动。昏动既作万法生焉。捏目空华岂是他物。故云不变随缘名之为心。随缘不变名之为性。心昏动也。性明静也。若知无始即明而为昏。故可了今即动而为静。于是圣人见其昏动可即也明静可复也故因静以训止。止其动也。因明以教观。观其昏也。使其究一念。即动而静。即昏而明。昏动既息。万法自亡。但存乎明静之体矣。是为圆顿。是为无作。是如来行。是照性成修。修成而用废。谁论止观。体显而性泯。亦无明静。豁然谁寄。无所名焉。为示物指归。止成谓之解脱。观成谓之般若。体显谓之法身。是三即一。是一即三。如伊三点。如天三日。非纵横也。非一异也。是谓不思议二德。是为大般涅槃也。呜呼此法。自鹤林韬光授大迦叶。迦叶授之阿难。阿难而下灯灯相属。至第十一马鸣。鸣授龙树。树以此法寄言于中观论。论度东夏独淮河慧文禅师解之授南岳大师。南岳从而照心。即复于性获六根清净。位邻乎圣。斯止观之用验矣。我大师惜之无闻后代。从大悲心出此数万言。目为大乘止观。亦名一乘。亦名曲示心要。分为二卷。初卷开止观之解。次卷示止观之行。解行备矣。犹目足焉。俾我安安不迁而运到清凉之池。噫斯文也。岁月辽远。因韬晦于海外。道将复行也。果于咸平三祀。日本国圆通大师寂照。锡皆扶桑。杯泛诸夏。既登鄮岭。解箧出卷。天竺沙门遵式首而得之。度支外郎朱公顿冠首序。出奉钱(奉音凤。禄也。作俸旨葑皆误)模板。而广行之。大矣哉。斯文也。始自西传。犹月之生。今复东返。犹日之升。素景圆晖。终环回于我土也。因序大略以纪显晦耳。

　　书绅(论语子张书诸绅)

　　　　慈云法师
　　知白汝知(师字知白)日之所为。害善之法偏宜远之(诸恶莫作)。损恶之道益其用之(众善奉行)。口无自伐。心无自欺。勿抱内蠹(包藏无良如木有蠹)。勿扬外仪(诈现威仪徒增我慢)。欲人之誉畜己之私。杀义之始陷祸之基(求虚誉著灭于义。藏己私著蹈于祸)。自持其德必有余讥。自务其达必有余非(务德未充而自惟。故人多讥之。了达未至而自务。故人多非之)。眷属集树汝宜去之。利养毛绳汝宜畏之(近于眷属则多恼。当用一术全身远害。利于供养则多贪。如毛绳缚身入水愈急)。自行之际择而思之。惩恶之余何则是宜(欲从自行当须择思。恐堕二乘也。既知征恶。何法愿求大乘也。立此质问。委在下文可见)。清香一炷红莲数枝。口勿辍诵意勿他思(常读净土经唯存净土境)。安禅礼像其则勿亏(专修观佛三昧。专礼阿弥陀佛)。量衣节食其志勿移造世文笔如佛诫之。说人长短如法谨之。从对宾侣口勿多辞。频惊光景坐勿销时(寸阴是竞)。芭蕉虚质非汝久期(身实危脆)。莲华净土是汝真归(由前禅诵礼念功。即得往生安乐刹)。俾夜作昼勤而行之(心心无间。念念往生。所谓无以睡眠一生空过)。

　　观心十法界图

　　
　　修观之道。曰从行。曰附法。曰托事。唯三而已。今观心图者。从行之正轨也。准夫止观。二十五法为方便。十乘十境为正修者。固非于此能备。若其日用之际。以十界德过升沈鉴我心曲。虽丝发不能自逃。其迁善改过之要乎。慈云法师示我以观心之图。研味法喜心乎不忘。置诸座隅足以自警。而未见兼人之益。乃复命工形诸篆刻。用广流行。庶几乎仰承于师志也。
　　　　皇宋天圣元年九月既望太原王钦若序
　　其广不可涯。高不可盖。长不可寻。将盈而虚。将晦而明。虽边而中。微妙深绝叵得而思议者。惟心也。天台师闻之于灵山。证之于三昧。知其寂默非数所求。而强以数数于非数。依法华作十界百界三千权实。以明诸性。非合也。非散也。自然而然曰诸法实相。使人易领也。然后示之。一念空三千皆空。一念假三千皆假。一念中三千皆中。成圆三观观圆三谛。以明诸修。大智也。大行也。不运而速曰白牛大车。使人顿入也。故得自因至果不移一念坐道场成正觉降魔说法度众生入涅槃。而能事毕矣。用龙树偈因缘即空即假即中。会而同之。十法界者何也。十统诸法也。三谛为界也。何者谓佛以中为法界者也。菩萨以俗为法界者也。缘觉声闻同以空为法界者也。地狱鬼畜修罗人天。同以因缘生法为法界者也。空假中者。虽三而一也。十界者。亦一而十也。故使互含一复具九。如帝珠交映成百法界也。一因缘一切因缘。一空一切空。一假一切假。一中一切中。良由于此。三千者复何谓也。成界之法者也。有其十。谓如是相。如是性。如是体。如是力。如是作。如是因。如是缘。如是果。如是报。如是本末究竟等。斯总也。十法在佛为中为实为常为三智为五眼为十力为四无畏为不共法。在菩萨为假为权为荣为常为万行为四摄。在二乘为空为权为三脱为四枯为无陋为涅槃。在凡夫为倒为惑为陋为盖为缠为集恼为生死斯别也。统彼百界乃成千法。复播诸百界为三世间成三千法耳。百界三千一也。与夫一念非前后也非相合也统之有宗。会之有元。必归乎不思议三谛无量三法三德密藏矣。噫一念心法既然。引而同之。彼彼佛法。彼彼众生法。咸然也。经曰。如心佛亦尔。如佛众生然。心佛及众生。是三无差别。斯之谓欤。既知是已当观日用。凡起一念必属一界。即照此界为九为佛。九则随情偏起。谓之无明。佛则称理圆观。谓之大慧。九界之念并(并俗)非佛界之心方是是非鉴矣。非则照之令是。是则护令成行。经曰。诸佛解脱当于众生心行中求。行于非道能达佛道。斯之谓也。然则目虽在面。反临鉴以正容。心实由中。要藉缘以薰虑。神灵潜密。照之或难。识想纷驰。检之非易。故今引心于外。绘彼升沈之像。存志于中观我是非之变。然后策心内照。正道由明。题为圆顿观心十法界图。于一心字派出十界。复引墨迭贯。方之联珠。表一法界展转具九成百法界。仍以日起行相书之左右。览者欲深于性。请详诸序。欲熟于修。当观诸图状。
　　佛界。若人因读圆满修多罗及闻善知识所说起净信心。信已一念三道之性即三德性。苦道即法身。烦恼即般若。结业即解脱。法身究竟。般若清净。解脱自在。一究竟一切究竟。般若解脱亦究竟。一清净一切清净。法身解脱亦清净。一自在一切自在。法身般若亦自在。即一而三。即三而一。非纵非横亦非一异。法身常住余亦常住。乐我净亦如是。是则常乐四德秘密之藏遍一切处。一切诸法悉是佛法。既信是已。以境系心。以心系境。心境念念相续不断。必见法性。设未相应。当依一实无作四谛。起四大誓无可求中。吾故求之。依前苦道即苦谛。发一誓愿未度者令度。烦恼及业即集谛。发一誓愿未解者令解。苦道即法身即是灭谛。发一誓愿未涅槃者令得涅槃。烦恼即菩提即是道谛发一誓愿未安者令安。四弘不入当巧安心。如是次第具修十法。必入五品六根及分证位名佛法界。
　　菩萨界。若观根尘一念为迷解本。迷故则有十界苦集。悟故则有四圣道灭。缘此无量四谛起无量誓愿。未度者令度。未解者令解。未安者令安。未涅槃者令得涅槃。善巧度生慈眼视物。所集福业与众生共。如是起一念者。名菩萨法界○缘觉界。若根尘念起。则了之从无明生。生故有行。行招名色乃至老死。三世相续如舞火轮。因缘本空幻化不实。求自然慧乐独善寂。观空心重耽住寂定。虽得道果不慕化人。复有观物荣落悟世非常闻空得道。名为独觉。如是行者名缘觉法界○声闻界。若根尘因缘随有一念。依色心故苦。由烦恼故集。厌苦断集非对治如何。遂依四谛修十六观三十七道品。如救头然。由四善根得入无漏四沙门果。证二涅槃。会偏真理。不得佛法。不慕化人。如獐独跳不顾后群。如此一念名声闻法界。○天界。若其念起多忻天乐。笃其善心希于来报。斋戒纯净饭食沙门。造立塔寺及佛形像。书写大乘济惠贫病。于十善法止作具修。自然成性。或关禁六根。使六情不荡六尘不入。得欲界禅及色无色定。身心寂静三业调良。如此一念名天法界○人界。若其念念以五常立德。五戒修身。于国惟忠。于家惟孝。谦损居家。中正存诚。推德于人。引咎向己。尊上恤下。给孤济贫。惭愧是怀。慈和为性。深信因果崇重三宝。精修斋戒建立塔寺。但希世乐无升出心。贪惜自身恋著眷属。如此一念名人法界○阿修罗界。若其念念虽好修善布施斋戒。而多猜嫌狐疑进退。所修福业多为胜他。见人修善情多嫉忌。贡高我慢珍己轻人。欲彼归从不耐谦损。如[玄*鳥]高飞下视。外扬仁义内无实德。众前谈论引长于我。不循理正不愧贤能。如此行心是阿修罗法界○饿鬼界。若其念念无惭无愧。贪求无足悭吝鄙惜。不施一毛。克削于人裒归于我。见人布施傍起遮障。见人得利心生热恼。性多谄曲常起邪见。人前正容屏处放恣。破斋犯戒恣贪饮食。不信罪福不信因果。不信三宝不孝所亲。是名饿鬼法界○畜生界。若其念念耽湎五欲贪多眷属。日增月甚而无厌足。曲理枉物断不以公。非法取财动不由义。秖图利己不恻孤贫。明负他财鲁扈抵突。市易负直公行劫夺。不忠不孝。无贤无愚。不信因果不信三宝。痴騃无耻现同畜生。是名畜生法界○地狱界。若人亲近邪恶友。及性自作恶。起增上心。念念相续。造上品十恶。谓杀盗淫。妄言绮语两舌恶骂。贪嗔邪见。及五逆罪。犯四重禁污梵行人。沽酒醉乱。不思君父师长恩德。横生热恼挫抑贤能。党比不肖破塔坏寺。烧毁经像谤毁大乘。断学般若谤无诸佛。破戒受施。用三宝物。偷僧祇物。起于外道断常诸见。破正因果三世之法。习十二种恶律仪法(一屠儿。二魁[利-禾+曾]。三养猪。四养鸡。五捕鱼。六猎者。七网鸟。八捕蟒。九咒龙。十狱卒。十一盗贼。十二为王家捕贼。及养蚕等业)如上等辈死堕阿鼻大热大寒诸大地狱。是名地狱界。

　　宗门尊祖议

　　　　沙门志磐
　　如来圣人。以开权显实开迹显本之道化天下后世者。谓之佛。佛弟子以次传道为世宗主者。谓之祖。其实一道尔。故如来之将息化也。以无上大法付之饮光。饮光任持二十年。以付庆喜。庆喜持法宣化亦二十年。以付商那。下而至于十三世曰龙树。始以文字般若著所证三观之道。曰中观论。暨译传东夏。于是北齐以宿悟已证立为观法。以授南岳。南岳承其旨。悟法华净六根。以授天台。天台始立五时张八教。用明法华开显之妙。而大畅乎境观之旨。时则有章安。执笔载为疏论。其道遂大明。法华天宫继世讲演。嗣其法者唯左溪。左溪门学。独荆溪能承正统。述诸记以赞祖谟。则清凉异议为之寝息。以文字广第一义谛。则莫若兹时之盛。以故世之学者取龙树至例为九祖以奉清祀。其有由矣。自荆溪以来。用此道以传授者。则有兴道(邃师)至行(修师)讲道不绝。会昌多难教卷散亡。正定妙说高论(外琇竦二法师)三世。唯传止观之论。迨乎螺溪。法运将泰(寂师)天假吴越(钱忠懿王)求遗书于海东。于是教籍复还。宝云嗣兴。敷扬二纪。而四明法智。以佛所生子垂迹海隅。一家教部毗陵师未记者。悉记之。四种三昧人所难行者。悉行之。斯慈云之极言也。当是时有为异说者。如昭圆诸师。世方指为山外。而法智独擅中兴教观之名。自兴道讫四明凡八世。所以绍隆正统而显扬大教者。有在于是。是宜等而上之用陪位于九祖。以尊大其道为可尔。然则今之宗门列刹。凡所以讲天台四明之道者。有能起龙树至法智。通祀为十七祖。以并为之位。诚有见于后学尊祖重道之心也。谨议。

　　佛祖统纪卷第五十(终)



　　佛祖统纪卷第五十一

　　　　宋咸淳四明福泉沙门志磐撰

　　历代会要志第十九之一

　　自有佛法以来。所以知三教之并兴。诸宗之互立与夫世变之不常。固已系之编年。至欲考一事之本末。则岁月散漫莫之可寻。今故开张众目会其事要。俾讨论典故者识某事于某朝某年之下。兹但举略以指广云耳。
　　君上奉法　　屡朝拜佛　　天书御制
　　圣君护法　　试经度僧　　特恩度僧
　　进纳度僧　　士夫出家　　沙门封爵
　　僧职师号　　不拜君父　　不称臣僧
　　崇礼高行　　沙门著书

　　君上奉法

　　汉明帝。问摩腾法师曰。佛出世何不及此。答曰。佛虽不往。然光明及处。千年五百。皆有圣人传佛声教。而往化之。
　　吴主皓问佛法于阚泽。答曰。孔老法天。诸天奉佛。
　　晋元帝。召潜法师讲经。著屐登殿○明帝幸兴皇寺。集义学沙门讲道○成帝召义法师入禁中授五戒○召潜法师讲般若经○召支遁法师入禁中讲经○简文幸瓦官。听汰法师讲放光般若经。
　　宋高祖设斋内殿。沙门道照陈词。帝称善○文帝率公卿。日集祇洹寺。听求那跋摩讲华严十地品○帝与侍中何尚之论佛理○帝闻生法师佛性义。诏求沙门述生法师顿悟义○孝武召猷法师内殿说法○四月八日内殿灌佛斋僧。
　　齐高帝。幸庄严寺。听达法师讲维摩经○武帝华林园受八关斋戒○帝不豫。诏诸沙门祈佛七日。天香满殿。
　　梁武帝。重云殿讲经。沙门法彪为都讲○召旻法师入殿。讲胜鬘经。公卿毕集○帝集诸沙门制文。永断酒肉○帝服田衣礼娄约法师受具足戒。公卿道俗受戒者。四万八千人○召云光法师内殿讲经。天雨宝华○帝幸同泰寺舍身○京城大疫。为百姓设救苦斋。幸同泰寺行清净大舍。开涅槃经题设道俗大斋五万人○帝幸同泰寺讲涅槃经○帝幸同泰寺发金字般若经题。听法者三十万人○幸同泰寺设盂兰盆斋○简文帝四月八日。建斋度人。亲为愿文陈武帝迎佛牙于杜姥宅。设四部无遮大会○幸大庄严寺舍身。群臣表请还宫○幸大庄严寺发金光明经题○敕大内设仁王斋○召琼法师于重云殿。讲大品般若经○太极殿设无碍大会。行舍身法○集沙门行方等忏法华忏金光明忏○宣帝召暅法师。为七庙讲大品般若经○后主召聚法师。赴太极殿讲金光明经。○诏顗禅师赴太极殿。讲大智度论题。般若经题。诏顗禅师居光宅寺。帝幸寺听讲仁王经。躬礼三拜○诏顗禅师赴崇正殿。为皇太子授菩萨戒。
　　北魏孝文。诏德法师一月三入殿说法。帝数幸王园寺。与沙门谈论佛法○幸白塔寺听登法师讲成实论○诏四月八日迎洛京诸寺佛像。入阊阖宫受散花礼敬○宣武御式干殿讲维摩经。西域沙门至者三千人。
　　北齐文宣。幸辽阳甘露寺。禅居深观。敕非军国大事不得闻○武成诏藏法师。赴太极殿讲华严经。
　　隋文帝。诏兴法师。太兴殿授菩萨戒○晋王迎顗禅师至扬州。设千僧斋受菩萨戒。
　　唐太宗诏常法师入内殿。为皇后太子授菩萨戒○奘法师译瑜伽师地论。敕写新译经论颁赐九道总管○武后诏藏法师讲新译华严经。师指殿隅金师子为譬。集其言为金师子章○中宗诏于化度寺设无遮大会○召藏法师入殿授菩萨戒○召北宗秀禅师居内道场。礼为国师○玄宗召净禅师至阙问道○肃宗召不空三藏灌顶授戒○诏南阳忠禅师问道○召邻法师入禁中讲经○代宗诏建盂兰盆会。设七庙神座迎行衢道○诏径山钦禅师入见。赐号国一禅师○德宗幸安国寺设盂兰盆供○顺宗诏尸利禅师咨问禅理○宪宗问观法师华严法界。豁然有得。封大统清凉国师○召鹅湖义禅师问佛性○召章敬惮禅师咨问禅法○召宽禅师咨问禅要○穆宗遣两街迎请汾阳业禅师。中夜说法端坐而逝○敬宗幸兴福寺观叙法师讲经。
　　文宗。诏圭峰密禅师问佛法○宣宗遣使以师礼召盐官安禅师。力辞。敕所居为齐丰寺○召辩禅师入见问道○懿宗于禁中延名僧设讲座自唱经题手录梵文○设万僧斋自升座为赞呗。长眉僧来应供。陵空而去。
　　五代唐庄宗。召三圣然禅师问法。
　　大宋太祖。诏沈义伦。以金银字写金刚经。召蕴法师讲演○诏超法师等入内诵金字大藏经○上手金刚经常自读诵。谓赵普曰。不欲甲胄之士知之。但言读兵书○太宗召赤脚道者入见。问南方禅律如何化物云云○幸开宝塔问。僧何人。曰塔主。上曰。朕塔因何卿作主○上问。僧何来。答曰。庐山卧云庵。上曰。卧云深处不朝天○诏两街僧录省才进盂兰盆仪○真宗召浮石矩法师讲四十二章经○仁宗顶玉冠观音像。以朝百官○敕韶州迎六祖衣钵。入京供养○诏左街琏禅师入对化成殿○召舜禅师入对便殿。赐紫衣银钵○乾元节敕福圣塔院。建大斋。施袈裟○神宗敕大内设千僧斋。施金刚经袈裟○诏净慈本禅师。住京师慧林。入对延和殿○徽宗嘉州奏。古树有定僧。诏舆至禁中。曰我远法师弟慧持也。上令图形制赞○钦宗高宗即位遣八辇。召金山勤禅师。诣行在说法○高宗幸上竺大士殿。炷香赐万岁香山为大士供○孝宗遣内都监。至径山问道于杲禅师○灵山琳法师入见问道○幸上竺问讷法师岁旦光明忏之旨。赐钱建十六观堂。内翰楼钥作记○敕禁中建内观堂。一遵上竺制度○佛生日召上竺讷法师。领五十僧。入内观堂行护国金光明三昧。赐帛五十匹。岁以为常○召灵隐远禅师入对选德殿○召天竺灵隐径山及三教之士。集内观堂赐斋○召上竺讷法师独对选德殿。问大士灵迹法华经旨○召雁山中仁禅师入对禁中○幸上竺礼大士。赐白云堂印。令三学诸宗并诣白云堂。公举用印○召灵隐光禅师入对。赐号佛照○召灵隐光禅师入对。进宗门直指○召雪窦印禅师入见。奏对大说。即日住径山○上称寿皇。召讷法师入内殿注金刚经。

　　屡朝拜佛

　　汉武帝幸甘泉宫。礼祭天金人(汉人未知佛故谓之金人)。
　　明帝。拜洛阳圣蒙佛舍利塔○吴王孙皓拜沙门康僧会受戒○梁武帝北面礼遗约法师受戒○陈武帝率群臣拜佛牙○后主三命智者。请讲仁王经○北魏太祖所经郡国。见沙门皆致敬○孝文迎洛京诸像。入宫礼敬○北齐文宣命三藏译经。帝躬礼梵文○隋文帝诏延法师升御座。拜跪受戒○唐高宗迎凤翔佛骨。入内礼敬○肃宗禁中立道场。礼敬讲赞○代宗铸金像成。率百僚致拜○德宗迎凤翔佛骨入禁中礼敬○宪宗迎佛骨入禁中礼敬○懿宗迎拜佛骨。
　　大宋真宗上元幸寺观。百拜已上○徽宗迎佛牙入内敬礼制赞○孝宗幸上竺大士殿。问讷法师合拜不合拜。师曰。不拜则各自称尊。拜则递相恭敬。上忻然致拜。

　　天书御制

　　梁武帝制水陆仪文。于金山修供○亮法师撰涅槃疏。帝亲制序○帝亲制涅槃大品净名三慧诸经义记○唐太宗奘法师新译经论。御制圣教序○高宗御制慈恩寺碑○武后御制华严经序○中宗净三藏译经。御制圣教序○睿宗菩提流志译宝积经。御制圣教序○玄宗御注金刚般若经○代宗不空三藏重译仁王经御制序○宪宗般若三藏译本生心地经御制序○穆宗御制南山律师赞(至今斋用此赞)。
　　宋太宗。天息灾三藏译经。御制圣教序○诏以御制秘藏诠缘识论消摇咏命两街笺注。入藏颁行○真宗法贤三藏译经。御制圣教序○御制崇释论○登封泰山。御制重修佛像记○诏赵安仁编修太平祥符法宝录御制序○诏以太宗御制妙觉集入大藏○御注四十二章经。御注遗教经○右街秘演请以御制法音集笺注入藏○仁宗御制三宝赞。赐宰辅译经院○御制天竺字源序。赐译经院○御制景祐法宝录序○高宗幸太学制文宣王及七十二弟子赞○孝宗御书灵感观音之寺。赐上竺山○御书太白名山。赐天童朴禅师○佛照光禅师住阿育王山。赐御书妙胜之殿为舍利殿额○御制原道论○御制圆觉经。赐径山印禅师。

　　圣君护法

　　隋文帝。敕有毁佛天尊像者大逆不道论○诏诸有佛像碎身遗影所在。官检送寺庄严(时当周武毁法之后)。
　　唐德宗。京兆尹宇文[炫-ㄙ+ㄥ]。乞以废寺为学舍材。敕不许○敕寺观严洁。不得容外客居住○宣宗裴休言。寺观多为官僚寓客蹂践。诏今后不得在寺居止。
　　宋太祖。诏寺院经周朝未毁者听存。已毁寺佛像许移置存留○诏诸郡铜像依旧存○诏如闻道场。夜集士女无益修持。并加禁止○太宗谓近臣曰。儒人多薄佛。向为中竺佛金刚座令苏易简作碑。指佛为夷。遂别命为之○诏岭南僧置妻孥。所在长吏深宜戒厉。○真宗侍读孙奭请损修寺度僧。上曰。释道二门有助世教。安可即废○诏京城鬻酒肉者。去寺观百步外。酤市于僧者。重论其罪○臣僚言。愚民佞佛蠹害国政。上曰。佛教使人迁善。安可禁止○诏诸寺观殿阶上。不许人民袒露坐卧○诏新译频那夜迦经。荤血为祀。不许入藏○祥符敕品官毁辱僧尼。口称秃字者。勒停见任。庶民流千里○徽宗宣和敕吴国公主敬重空门。品官庶民有毁辱僧尼者。照祥符三年指挥○孝宗郑国公主出家。敕品官庶民有毁辱僧尼者。照祥符宣和敕旨。僧尼犯。官司不得理行。须奏闻取旨。

　　试经度僧

　　唐中宗景龙初。诏天下试经度僧。山阴灵隐僧童大义。诵法华试中第一○肃宗敕白衣诵经五百纸。赐明经出身为僧。时僧标试中第一○代宗敕童行策试经律论三科。给牒放度○敬宗敕僧背经百五十纸。尼百纸。许剃度○宣宗敕每岁度僧。依戒定慧三学。择有道性通法门者。
　　梁末帝敕天下僧尼。入京城比试经业。
　　唐末帝诞节度僧。立讲经禅定持念文章议论为四科。
　　周世宗。敕男子十五诵经百纸女子七十纸。郡考试闻祠部给牒。
　　宋太祖。诏沙门殿试经律论义十条。全中者赐紫衣○太宗雍熙诏天下系帐童行并与剃度。今后读经及三百纸。方许系帐○至道诏两浙福建路。每寺三百人。岁度一人。尼百人度一人。诵经百纸。读经五百纸。为合格○真宗诏释道岁度十人。特放一人不试经业○诏天下童行。试经业剃度○仁宗诏试天下童行诵法华经。中选者得度。参政宋绶夏竦监试。
　　孝宗。上竺讷僧录。乞行试经度僧。

　　特恩度僧

　　汉明帝。五岳道士角法不胜。司空刘峻士庶张子尚后宫阴夫人道士吕惠通等。并求出家。
　　隋文帝。敕士庶出家。是岁度僧五十万○炀帝诏七日行道。总度千僧。
　　唐太宗正观元年。度天下僧尼三千人○九年诏度僧尼三千人。务取德业精明者○二十二年。奘法师谓。弘法须人度僧为要。乃诏每寺度五人。凡一万七千人○玄宗不空三藏建灌顶坛。度人千万数○敕每郡度真行童子三人○睿宗普度僧道三万人○文宗敕僧尼非正度。许具名申省给牒。时入申七十万人。
　　后唐明宗闽王。度僧二万人。
　　宋太祖长春节。度童行八千人○太宗普度童子十七万人○真宗登封泰山。诏天下寺观各度一人。陪位僧道各度弟子一人○以吴国大长公主出家。诏童子十人度一人○诏僧道系帐童行普与剃度。是岁度僧尼二十四万五千七百七十人。道士女冠七千一百七十人○仁宗判都省马亮。请无得收度真刑文身者○神宗敕钱唐天竺观音院。岁度一人以奉香火。

　　进纳度僧

　　唐肃宗至德初。宰相裴冤请鬻度牒。谓之香水钱○听白衣诵经赐出身。或纳钱百缗请牒剃度。
　　宋神宗。司谏钱公辅言。遇岁饥河决乞鬻度牒○高宗敕卖四字师号○自治平末。始卖度牒。旧以黄纸伪为者多。至是户部朱异奏。令僧道用敕绫牒○詹叔义上表。乞住卖度牒○敕僧道始令纳免丁钱。谓之清闲钱。

　　士夫出家

　　汉明帝。司空刘峻阴夫人等皆出家。
　　梁武帝。通事舍人刘思刕表求出家。赐名惠地。
　　敬帝。补阙宗殆弃官出家。号无名。有息心铭行于世○北魏孝文。京兆王太子兴表求出家。赐名僧懿○太后冯氏。出俗为尼。居瑶光寺○宣武太后高氏。出俗为尼。居瑶光寺○度支尚书裴植母夏侯氏。年七十出家为尼。入嵩高山○孝庄太后胡氏。出俗为尼。居瑶光寺。
　　唐高祖。释智岩初为中郎将。弃官为僧。异僧谓之曰。卿八十一出家矣○高宗。武后生皇子。赐名佛光王。逾月。诏于奘法师寺。出家落发○武后初为宫人。出业感寺为尼。高宗见之纳后宫○代宗。宰相杜鸿渐临终。命朝服加僧伽梨剃须发。别众而逝。依沙门法焚躯。○穆宗。幽州节度刘总剃发为僧。封大觉师。赐腊五十○宣宗。初封光王武宗忌之遁去作沙弥。至盐官为书记。武宗崩。百官迎王即位。
　　梁太祖。吴越王幼子令因为僧伽同三十腊○唐庄宗。骑将史银枪。悟禅道出家名契澄。
　　宋真宗。吴国长公主出家。法名清裕○宰相王旦薨。遗令请大德施戒。剃发著三衣火葬。杨亿与其子议。但以三衣置棺中○高宗。给事中知泸州冯楫。别僚佐著僧衣。升座说偈而化。

　　沙门封爵

　　梁武帝。敕沙门惠超为寿光殿学士。
　　北魏明元。封沙门法果为宜城子。加封安城公。谥灵公。
　　唐太宗。敕沙门智威为四大师。封朝散大夫○高宗时敕惠威为四大师。封朝散大夫(即法华天宫二威法师也)武后封法朗九人。为县公。赐袈裟银龟袋○中宗封万回法云公○敕慧范封正议大夫。上庸郡公。惠珍九人。并朝散大夫封县公○敕惠范加银青光禄大夫。万岁朝散大夫。封县公。广清殿中监充功德使○睿宗万回卒。赠司徒虢国公○法藏法师卒赠鸿胪卿○玄宗菩提流志卒。赠鸿胪卿○肃宗沙门道平。为金吾大将军。破安禄山反贼○代宗沙门不空封特进鸿胪卿。加开府仪同三司。进封肃国公。食邑三千户。卒赠司空○德宗沙门圆照充内供奉鸿胪卿○僖宗沙门妙行诵经见佛大士。赐号常精进菩萨。爵开国公。
　　宋太宗译经三藏天息灾。试光禄卿。法天施护。并试鸿胪卿。月给酥酪钱○仁宗译经银青光禄大夫试光禄卿法护卒○钦宗东京留守宗泽承制命沙门法道。补宣教郎。参谋军事。

　　僧职师号

　　晋安帝。秦主以僧[契-大+石]为国僧正。法钦为僧录○宋文帝敕尼宝贤为京邑尼僧正○孝武敕道猷为新安寺法主○敕道温为都邑僧正○顺帝敕法持为天下僧正。
　　齐高帝诏法颖为京邑僧主○武帝敕玄畅法献为僧主。分任江南北事。
　　梁武帝诏云光法师为大僧正。
　　陈文帝。敕宝琼为京邑大僧统○宣帝敕昙瑗为国僧正○后主敕惠暅为京邑大僧正○北魏文成敕师贤为沙门统○敕昙曜为昭玄沙门都统。
　　北齐文宣诏高僧法常为国师○敕昙延法师为昭玄上统○置昭玄十统。以沙门法上为大统。尊为国师。
　　隋文帝。敕僧猛为隋国大统○诏昙迁为昭玄大沙门统。
　　唐太宗。诏杜顺和尚入见。锡号帝心○武后敕神秀禅师入京行道。历三朝皆礼为国师○玄宗沙门一行号称天师○敕辩才为朔方管内教授○肃宗召南阳惠忠禅师入见。号称国师○代宗诏南岳法照为国师○德宗赐澄观清凉法师教授和上○宪宗赐沙门知玄悟达国师○封澄观大统清凉国师。○敕沙门端甫录街左僧事。灵邃录右街僧事○穆宗敕沙门惟英充两街僧统○文宗左街僧录内供奉三教谈论引驾大师大达法师端甫。右胁而灭○敕沙门云端充左右街僧录○宣宗敕灵晏充左右街僧录○敕知玄法师充三教首座○敕三教首座辩章充左街僧录。僧彻充右街僧录○懿宗延庆节敕左街僧录惠照大师清兰。右街僧录明彻大师彦楚。讲论佛法○敕沙门觉晖充左右街副僧录。
　　汉吴越王钱俶。奉沙门德韶为国师。
　　宋太宗吴越国僧统赞宁入见。赐号通惠大师○真直史馆编修赞宁迁右街僧录○赐四明延庆知礼法智大师○赐天台东山本如神照大师○仁宗赐三藏法护普明慈觉传梵大师○神宗天竺海月大师惠辩补都师○高宗赐法道宝觉圆通法济大师○赐径山宗杲大惠禅师○孝宗赐灵山子琳慈受大师○赐上竺若讷右街僧录○赐上竺若讷左街僧录慧光法师○赐灵隐惠远佛海禅师○赐灵隐德光佛照禅师。

　　不拜君父

　　晋成帝。相国庾冰议。令沙门尽敬王者。何充抗论不行○安帝。桓玄议。令沙门尽敬王者。庐山远法师抗辨不行。
　　宋孝武。制沙门尽敬君上。前废帝制停致敬。
　　隋炀帝。诏沙门道士致敬王者。沙门明瞻抗诏。谓僧无敬俗之典。遂寝。
　　唐太宗。诏僧道致敬父母。逾年停致敬○高宗。敕僧道无得受父母尊长拜○玄宗。敕僧道致敬父母。逾月罢致敬。

　　不称臣僧

　　齐武帝。沙门僧钟见上称贫道。上以问王俭。对曰。晋宋以来多称贫道。而使预座。
　　唐肃宗。敕僧尼朝会表奏毋得称臣(礼记。儒有上不臣天子下不事诸侯。汉王儒仲见光武称名不臣)。

　　崇礼高行

　　宋明帝。诏猛法师月给钱三万车舆吏力。僧瑾赐法技一部。
　　梁武帝。惠约法师每入朝。必设特榻。帝座居其侧○敕法云法师为大僧正。官给吏力。
　　陈宣帝。诏割始丰县调。以奉顗禅师。
　　隋文帝。灵藏律师居大兴善寺。敕左右仆射两旦参问起居○昙延法师升御座南面授法。
　　唐太宗。四祖道信禅师四征不起。就赐珍缯。以旌其道○代宗。诏径山钦禅师入见。赐号国一。敕杭州长吏。月至候问。
　　宋太祖。吴越僧统赞宁入见。一日七宣。赐号通慧。

　　沙门著书

　　梁武帝。沙门慧皎撰高僧传十四卷起汉永平尽梁天监。开德业为十科。
　　隋文帝。翻经学士费长房。进开皇三宝录。
　　唐高宗。沙门道宣撰续高僧传三十卷。起梁天监尽唐正观○沙门道世撰法苑珠林一百卷。总括大藏分门类事○德宗。湖州刺史于頔进沙门皎然杼山诗集。藏于御书殿梁末帝。沙门归序进经论会要。诏入大藏。赐演教大师。
　　晋天福沙门可洪。进大藏经音义四百八十卷。
　　周世宗。沙门义楚进释氏六帖敕付史馆。赐紫衣缣币。
　　宋太祖。吴越寿禅师著宗镜录一百卷○沙门文胜奉敕修大藏随函索隐六百六十卷○太宗翰林李昉等。进太平广记。其间录佛法者三十卷○通慧大师赞宁进续高僧传三十卷。起唐正观。敕入大藏。又撰鹫岭圣贤录五十卷。僧史略三卷○真宗。沙门道原进景德传灯录三十卷○译经润文官赵安仁。修藏经录二十一卷。赐名大中祥符法宝录○沙门道诚著释氏要览三卷○益州进沙门仁赞释氏会要四十卷○仁宗。三藏惟净进新译经音义七十卷○三藏惟净。进新译大藏目录二帙。赐名天圣译教录。赐光梵大师紫衣○参政王随进删修景德传灯录十五卷○驸马都尉李遵勖广传灯为三十卷。赐名天圣广灯录○沙门契嵩进辅教编定祖图正宗记。敕入大藏。赐明教大师紫衣缣币○徽宗。沙门惟白进续灯录。敕入大藏。赐佛国禅师金襕衣○尚书王古阅大藏撰法宝标目八卷○石门惠洪撰禅林僧宝传三十卷。

　　佛祖统纪卷第五十一(终)



　　佛祖统纪卷第五十二

　　　　宋咸淳四明福泉沙门志磐撰

　　历代会要志第十九之二

　　宿命前身　　放生禁杀　　祈祷灾异
　　国朝典故　　诸国朝贡

　　宿命前身

　　晋武帝。羊祐前身造武当山寺。今供给偏重(云云)。
　　梁武帝。岳阳王萧察镇越。知前身是许询与昙彦造塔(云云)。
　　北齐文宣。使人乘驼出城。奄然如梦。至山腹寺取经函。群沙弥曰。高洋驼来。引见老僧。问曰。高洋作天子何如(云云)。
　　唐太宗。威禅师前身是陈徐陵。听智者讲经立五愿。后生缙云朱氏。投章安为师○栽松道者。托生周氏女。遇四祖出家。是为五祖忍○玄宗。房管与道士邢和璞过夏。入废寺使人掘地。得瓮中所藏娄师德与永禅师书。悦然悟前身为永○沙门法秀有异僧引入终南山。见朱门榜曰回向。老宿指宫房曰。此唐天子旧室。命侍者取玉箫曰。向居此好声乐。谪为人间主。
　　○德宗。西川节度韦皋初生。有梵僧曰。此诸葛武侯后身。
　　○宪宗。齐君佐梵僧与一枣食之。即悟前身是讲经僧。乃投灵隐出家名鉴空。
　　○僖宗。知玄国师见一珠入左股痛甚。上有晁错二字。玄知宿业即右胁而逝。世称玄是袁盎后身(云云)。
　　宋仁宗。参政张方平出知滁州。至僧舍见楞伽经。手迹宛然。知前身为书经僧○宰相曾公亮。前身是禅门青草堂○颖州官妓。口作莲华香。蜀僧曰。此女前为尼。诵法华三十年○哲宗。苏轼前身五祖戒禅师。

　　○放生禁杀

　　隋文帝。诏天下正五九月及六斋日。不得杀生命○智者禅师至岳州讲金光明经。化一郡五县。一千余所咸舍渔捕。
　　梁武帝。敕太医不得以生类为药。郊庙牲牷。皆代以面。宗庙用蔬果。
　　北魏献文。敕祭天地宗社勿用牲。岁活七万五千牲命。
　　北齐文宣。受戒不食肉。禁境内屠杀。
　　唐高祖。诏正五九及月十斋日。不得行刑屠钓○武后。敕断天下屠钓○肃宗。诏天下立放生池。凡八十一所。颜真卿撰碑。
　　宋太祖。诏民间二月至九月。不许采捕弹射。著于令○真宗。诏天下州郡放生池悉与兴复。无池之处沿江淮州郡近城五里。并禁渔捕○诸暨令潘华。依普贤忏法不令捕江湖间鱼。及奉诏还阙。梦鱼为人形者数万。号哭沸天。皆云长者去矣。吾辈不免烹矣。云云○天竺慈云法师奏请西湖为放生池。每岁四月八日。郡人会湖上纵鱼鸟。为主上祝寿。仁宗。四明延庆法智法师。每岁佛生日放鱼鸟祝圣寿。郡以上闻。敕枢密刘筠撰碑立于寺门。

　　祈祷灾异

　　晋简文。有乌巢太极殿。召尼道容授八关斋戒。乌运巢而去○妖星为变。召沙门法旷行忏。星为之没○孝武。西天涉公至长安。常咒龙致雨。秦主尊事之。
　　齐武帝不豫。召诸沙门祈佛。感天香满殿圣僧振锡　北魏节闵国子博士卢景祐通佛法。从兄作乱累及景祐。至心诵经枷锁自脱。
　　隋文帝。亢旱。昙延法师升御座。帝及群臣受八关斋戒。俄而雨注。
　　唐太宗。诏京城诸郡僧道。转经行道七日夜。祈保秋成。每岁正七月为式○诏京城沙门。每月二十七日行道。转仁王经。为国祈福○诏净禅师至京祈雨。感白虹昼见。大雨通济○中宗。诏菩提流志结坛祈雨。三日大澍。
　　玄宗。康居入寇安西。诏不空诵仁王咒。感北天王子神兵现。五国奔溃○代宗。吐蕃逼京师。内出仁王经。诏不空置百高座讲经。寇平○敕灌顶道场。选沙门二七员。为国长诵佛顶咒○彗星见于东方。诏不空行法。星为殒。春夏不雨。建坛祈祷。大雨沾足○当阳节度张昭。请沙门自觉曰。闻龙神依师听经忘其行雨。愿起大悲。师焚香遥祝。云起大雨。
　　宋太祖。幸相国寺祈雨。设千僧斋○上幸相国寺祈雨。进蔬食雨大济○将郊天雨不止。遣使祷无畏真身塔。及期而霁○真宗。亢旱梵僧于金明池立坛咒龙。须臾雨至○神宗。夏旱。上于禁中斋祷。梦神僧空中吐雾。觉而大雨。敕求其像。得之相国寺阁第十三尊罗汉○哲宗升法师居兴福。赵清献公帅越。亢旱大疫。迎大士恳祷。一夕雨注疫病亦息。因奏所居曰圆通○高宗。孟后去国南向。奉摩利支天像以护身○李珏避虏遇乘车人。教持摩利支天尊号。获免兵厄○金虏入杭。上亲诣上竺大士殿恭祷。为战没者修水陆供。有梦战死者相庆得生善趣○大旱。诏道法师祈雨。师咒四鲜鲫投诸江。雨大洽○淫雨不止。遣内侍祷上竺大士。施玉器七宝冠。

　　国朝典故(圣节　内道场　功德院　国讳)

　　北魏太武。诞生之节。始诏天下佛寺建祝寿道场。
　　唐玄宗。诏天下寺观建天长节祝寿道场。
　　敕僧道遇千秋节。开元寺行道散斋○德宗诞节。诏澄观法师。入内殿讲经○文宗。诏圣节宰臣百僚诣寺设千僧斋○昭宗。圣节。敕两街僧道。入内殿谈论○景宗圣节。敕寺观设斋禁屠钓。
　　梁太祖大明节。敕百官诣寺行香祝寿。
　　唐庄宗圣节。敕僧录云辩与道士入内谈论。
　　周太祖圣节。宰臣百僚诣寺观建祝寿道场。
　　宋太祖长春节。宰相范质制祝寿斋疏云云。
　　长春节。诏沙门殿试经律论义十条○钦宗诏道君圣节仍就道观。若乾龙节仍就佛寺。一依祖宗旧法。
　　晋孝武内殿奉佛。召沙门居中行道。
　　唐代宗。敕百沙门于禁中念诵。谓之内道场○敕大明宫建道场。感佛光现。
　　宋太宗。赞宁僧统入见滋福殿。其处安佛像经藏。立刹声钟。即内道场○诏两街供奉僧于内殿建道场为民祈福○孝宗建内观堂。诏上竺讷法师。领五十僧入修金光明忏。岁以为常。
　　唐睿宗。敕贵妃公主。始建功德院○代宗诏辅相大臣。始建功德院。
　　宋徽宗。敕照祖宗旧法。应勋臣戚里功德坟寺自造屋置田。止赐额蠲免科敷。听本家请住持。不许指占有额寺院○高宗。司谏陈公辅上疏。应臣僚前曾陈乞有额寺院充坟寺功德者。乞照祖宗成法。并与改正○理宗。臣僚言。乞将宰执指占有额寺院。并与追正。
　　宋孝武。敕文帝忌日。于中兴寺建八关斋。从臣袁敏孙更进鱼肉。帝怒免官。
　　唐太宗。敕先朝忌辰。于章敬寺行香设斋中宗。诏七朝忌辰。于内殿设斋行香○玄宗。敕僧道遇国忌。就龙兴寺行道散斋○宣宗。敕列圣忌辰。并诣僧寺行香如旧典(时当武宗沙汰之后)○敕州郡国忌行香。不得携酒肉入寺。
　　晋天福。敕国忌。宰臣百僚诣寺行香饭僧。
　　宋太宗。诏国忌。宰相已下。诣寺观行香禁腥酒。

　　诸国朝贡

　　晋武帝。扶南国遣使。进金佛象牙塔○安帝。师子国进玉佛像。高四尺二寸。
　　宋文帝。迦毗罗国。师子国。诃罗陀国诃罗单国。阇婆国。五国咸遣使入贡。
　　齐东昏侯。扶桑国僧惠深来京师。
　　梁武帝。于陀利国入贡云。东土有圣王出○扶南国沙门进珊瑚佛像○盘盘国遣使进佛牙○丹丹国遣使进佛像○扶南国遣使朝贡。请佛像经论○百济国遣使朝贡请经论○于阗国遣使贡玉佛像。
　　唐太宗。高丽三国沙门僧愿。入中国学佛法。
　　德宗。吐蕃遣使乞赐沙门善讲佛理者。上令良琇往赴。
　　宋太祖。高丽沙门谛观。持天台论疏。至中国谒螺溪法师○高丽国君遣三十六僧来中国。学永明寿禅师。至今法眼一宗盛行海外○西天沙门可智等来朝○西天沙门苏葛陀来贡佛舍利文殊华○西天沙门弥罗来贡梵经○于阗国沙门善名七人来○高昌国遣僧法渊。贡辟支佛牙○太宗。西天沙门吉祥来进梵经○沙门继纵自西天还。贡梵经舍利塔○中天竺沙门钵纳摩来。贡舍利塔○天竺沙门护罗来贡梵经○沙门光远游西天还。进西竺王子表。贡释迦舍利○沙门法遇自西天还。贡佛顶舍利梵经○沙门重达自西天还。进佛舍利梵经○中天竺沙门补陀来。进舍利梵经○占城国沙门净戒诣阙贡金铜铃杵○高丽国王遣使。乞赐大经藏御制佛乘文集。诏给○日本国沙门奝然来朝。言其国传袭六十四世。隋开皇中。遣使入中国求法华经。唐永徽四年。遣僧道照。入中国从奘法师传法(云云备在通塞志)。奝然归国。乞赐藏经。诏给○日本国法济大师奝然。遣弟子嘉因祈干来朝○真宗祥符九年。北天竺沙门天觉。南天竺沙门妙德。西天竺沙门等。各进舍利梵经。中天竺沙门童寿来进梵经。东天竺沙门普积来进梵经。一岁之中五竺咸贡○日本国沙门寂照来。进无量寿佛像金字法华经○中天竺沙门你尾抳来。进舍利梵经○西天竺沙门佛护来进梵经○西天三藏法护来。进舍利梵经○北天沙门戒贤来进梵经○迦湿弥罗国沙门目罗失稽来进梵经○西天沙门达磨波来进梵经○西天沙门众德来朝。进舍利梵经○中天竺沙门觉称法戒来。进舍利梵经金刚座真容○般尼国沙门寂贤来进梵经○西天沙门知贤来。进舍利梵经○东女真国入贡。乞赐藏经○西天沙门爱贤进舍利梵经○西天沙门智吉祥来进梵经○西夏国奏。国内新建伽蓝。乞赐藏经○神宗。日本国沙门成寻来朝○哲宗。高丽王子僧统义天来朝。苏轼馆伴。敕杨杰送往钱唐。受法于源法师。传天台教于天竺谏法师。传律于灵芝照律师○孝宗。日本国遣使致书。四明郡庭栖心维那对使宣读。斥其文义疏缪者。凡七处。

　　佛祖统纪卷第五十二(终)


　　圣祖开先

　　宋大宗天神降张守真家云。国祚延永过于有唐。诏封翊圣保德真君。○真宗方士王中立遇道人姓赵。自称司命真君。九有瑞异。必先告中立○天神降于寝殿谓上曰。天书将降宜斋戒以受之。皇城司奏右承天门有帛书曳鸱吻上。内侍捧取视其文云。赵受命兴于宋世七百九九。启封宣文。其名大中祥符。凡三篇○登封泰山毕。诏司命真君为九天司命保生天尊。○昭三司使丁谓起玉清昭应宫。前殿曰太初。以奉玉皇。建阁以奉天书。后殿曰明庆。以奉圣祖(即九天司命天尊)。○诏天下建天庆观。以奉三清玉皇及增设圣祖殿。○天神降于禁中谓上曰。吾人皇九人之一。是赵姓之始祖再降。乃轩辕黄帝。吾以后唐时下降。总治下方生赵氏之族今已百年。皇帝善抚育群生。乃乘黄云而去。是月大赦。上尊号圣祖上灵高道九天司命保生天尊。圣祖后曰元天大圣后。圣祖讳玄朗。诏中外不得斥犯。敕诸郡天庆观增建圣祖殿。○遣李溥于建安军监铸玉皇圣祖二像。诏丁谓奉迎至京。奉安玉清昭应宫。○舍利见于玉清昭应宫圣祖明庆殿。○诏于大内丙地建景灵宫。以奉圣祖。

　　历朝谶瑞

　　北齐居士陆法和。尝题壁云。十年天子犹尚可(文宣十年)百日天子急如火(废帝百日)。周年天子递代坐(孝昭□及二人)。
　　惧涂削之不能灭。
　　隋文帝西天阇提斯那来上言。天竺获石碑说。东方震旦国名大隋。城名大兴。王名坚意。建立三宝。
　　唐大宗。原州奏。鸿池谷有五石。青质白文曰。太平天子李世民太子李治七佛八菩萨。敕遣使祭谢○帝得秘谶云。唐三世后。女主武王代有天下。太史令李淳风曰。其兆已成今在宫中。上曰疑似者杀之。对曰。天命不可易。遂止○肃宗诏沙门元皎建药师道场。忽生李树四十九茎○尼真如升天见天帝。授天宝十三枚。以镇下方。乃改元宝应(自肃宗至昭宗为十三代)○睿宗为相王。每出万回告人曰。天子来矣。玄宗在藩谒之。抚其背曰。五十年太平天子。
　　宋太祖。生于洛阳。神光满室。金色被体。尝过长寿寺枕殿砥寝。僧守严见赤蛇出入上鼻。宋城有异僧指州地曰。不二十年当有帝王。由此建号○大宗太平四年。嘉州夹江县民得玄石二。皆丹文。一曰君王万岁。一曰赵二十一帝。缄其石来献(本朝通鉴)○太平七年舒州奏贡端石。刻梁志公记云。吾观四五朝后次丙子年赵号太平二十一帝。忽一日志公降禁中。上亲闻训语。乃遣使诣钟山奉斋。赐号道林真觉菩萨。○真宗取瑞石志公记以示近臣。宰相王且曰。国家启运在梁陈隋唐及五代后。太宗即位岁在丙子。今天尊临降事皆符合。则知天命我宋其来久矣。上说○日本国入贡称。国东祥光见中国天子圣明则应此瑞。诏日本建神光寺。○驻辇国来贡言。四十年海无风涛。意中国有圣人出。

　　先圣出家

　　汉高祖。过鲁祠孔子。封九代孙腾为奉祠君。○元帝封孔子后霸为褒成君。○平帝封孔子后孔均为褒成侯○光武幸鲁祠孔子。封其后志为褒成侯。○明帝幸阙里祠孔子。封十九代孙僖为褒成侯。○幸鲁祠孔子。拜孔僖为郎中。
　　魏文帝封孔子二十一代孙羡为崇圣侯唐太宗诏以孔子为先圣。封其后为褒圣侯。
　　宋太宗。诏封孔子四十四代孙宣袭封文宣公。○真宗诏孔圣佑袭封文宣公。○仁宗诏孔宗愿龚封文宣公。○敕封四十六代孙宗愿为愆圣公。○神宗诏四十七代孙若蒙封愆圣公。○徽宗诏四十八代孙端友封愆圣公。○高宗诏寓衢州四十九代孙衍圣公[王*斤]卒。子搢袭封衍圣公是为五十代。

　　大儒名世

　　周曾子。名参。学孔子。为孝经。○子思孔子之孙。名伋。学于曾子。作中庸。○孟子。名轲。学于子思著书七篇。述尧舜之道。距杨墨言人性善。○荀卿。名况。著书名荀子。尊王黜霸。言人性恶。
　　汉哀帝。杨雄放易作太玄。放论语作法言。言人性善恶混。
　　隋文帝。王通续六经。门人谥曰文中子。弟子集问答之言。名曰中说。
　　唐太宗正观二十一年。诏孟轲(元礼七年以邹国公陪亨先圣庙。令不在从祀之列)左丘明(鲁太史。孔子同时。用鲁史为春秋。作传。及作国语)谷梁赤(周鲁人传春秋)公羊高(周齐人传春秋。赤高皆子夏门人)伏胜(秦二世博士。汉文帝时年九十。口授尚书于晁错。初伏生值秦禁书。以尚书壁藏之。汉已定得二十九篇。以教济南张生及欧阳生)毛莨(汉河间献王傅士。师子夏。作毛诗故训)高堂生(汉初为傅士。鲁人。传士礼十七篇)孔安国(汉武帝临淮太守。孔子十一世孙。作尚书传。古文孝经传。论语训解。)戴圣(汉九江太守。学礼于后仓。)刘向(汉成帝中垒校尉。著别录新序说苑)何休(后汉献帝时治公羊传。作公羊墨守。左氏膏肓。谷梁废疾)郑众(后汉司农卿。传父兴业。郑康成注周礼。引司农者郑众也)马融(后汉南郡太守注孝经。论语。诗易。尚书三礼)卢植(后汉中郎尚书师马融。作尚书章句。三礼解诂)郑康成(后汉司农卿。师马融注易尚书三礼论语尚书大传五经纬侯笺毛诗。破许悼五经异义。针何休左氏膏肓。发公羊墨守。起谷梁废疾)服虔(后汉九江大守作春秋传)贾达(后汉侍中明左氏传作义诂。肃宗诏入讲。奏曰。左氏义于君父。公羊多任权变。又五经家皆无以证)杜子春(后汉郑康成注周礼。引郑大夫者杜子春也)范寗(晋豫章太守。注谷梁传)杜预(晋镇南大将军富阳侯注左氏传)王肃(魏卫将军兰亭侯。注尚书礼丧服论语孔子家语。述诗注作圣证论。难郑康成)王弼(魏尚书郎注周易)二十二人皆从祝先圣庙。
　　宋神宗元丰六年。诏封孟子邹国公。七年诏以邹国公陪享至圣文宣王。位于兖国公之次。苟况杨雄韩愈皆发明先圣之道。以世次从祀于二十二贤之间。

　　兴建儒学

　　汉武帝。议立明堂。遣使者安车蒲轮征鲁申公置五经博士。○鲁共主坏孔子旧宅。于壁中得所藏古文虞夏商周之书论语孝经。皆科斗文字○宣帝诏诸儒论五经同异。○成帝使谒者陈农求遗书于天下。○诏刘歆典领五经。叙诸子为九流。○明帝上幸辟雍。尊养三老五更。上自为说。诸儒执经问难。观听者亿万计。皇太子诸侯王功臣子弟外戚莫不受经。期门羽林之士悉通孝经。匈奴亦遣子入学○章帝诏校定东观五经诸子传记。○灵帝诏诸儒正五经文字。刻石太学。
　　唐太宗幸国子监。命孔颖达讲孝经。大征名儒。增筑学舍。学生至三千二百六十员。自屯营飞骑亦给博士授经。高丽吐蕃皆遣子弟入学。升讲筵者八千人。命颖达撰定五经疏。宋仁宗诏天下立郡学。

　　天师世次

　　后汉永寿二年。天师张道陵在阆州云台山。老君遣使授正一真人。与夫人雍氏弟子王长赵升同升天。陵本居余杭天目山。七岁能诵道德经。后入嵩山得九鼎丹经。乃入蜀隐鹤鸣山。炼丹三年。丹成乃摄伏魔鬼。夺二十四治化为福庭。老君授以天师印绶。雌雄二釰。正一盟威秘箓。众经符图。人有受其道者。出米五斗。陵传子衡。衡传子鲁。拜镇夷中郎将。汉宁太守封阆中侯。卒子富嗣○献帝时嗣天师第四代张盛至鄱阳。炼丹解化。人名其居曰龙虎山。
　　宋真宗。召二十五代嗣天师张乾曜至京师。传箓度人○仁宗召嗣天师张乾曜赴阙。赐号澄素先生。○诏二十六代嗣天师张嗣宗赐号冲静先生。○征宗诏三十代嗣天师张继先至阙。赐号虚静先生○敕封汉天师正一静应真君。○高宗敕三十二代嗣天师张守真赐号正应先生。

　　仙真显迹

　　周穆王。驾八骏升昆仑。西王母觞于瑶池之上。○灵王太子王子乔吹笙作凤鸣。道士浮丘公接上嵩山。○宋大夫墨翟服朱英丹为地仙。著书十篇。○显圣王庄周著书十余万言。服北育火丹白日升天。
　　秦始皇。茅盈得道。治江南句曲山。二弟固衷从兄亦成真。老君遣使拜盈为司命真君。固为定录君。衷为保命君。世号三茅君。○始皇闻鬼谷先生云。东海祖洲有不死草。之遣除福将童男童女三千人入海。寻祖洲不返。
　　汉高祖。商山四皓从太子游○文帝从河上公受老子道德经章句。○武帝时淮南王刘安著书号淮南子。与八公登山。白日升天○上登嵩高起道宫。西王母至赐五岳真形图六甲灵飞符。奉安柏梁台。常朝拜之○东方朔至吉云泽。得五色甘露。以献武帝。遍赐群臣。
　　○昭帝。郴人苏耽得仙道。辞母曰。明年郡有疫。可取庭前井水橘叶以救人。言毕升天。世称苏仙君○安帝阴长生师马明生学道。煮黄土为金。作黄金数十万斤。以施穷乏。白日升天○顺帝上虞魏伯阳作参同契五将类论。作丹后服丹而化○桓帝王远过吴召麻姑。进行厨金槃王杯璧麟晡。姑云。见东海三变桑田。○献帝左慈入天柱山学道。与弟子葛玄入霍山。合丹仙去。
　　魏明帝。葛玄委衣在床尸解而去。老君赐金简。命为太极左仙公。
　　晋成帝。葛洪止罗浮山炼丹。著书号抱朴子。尸解得仙○穆帝许迈入余杭西山。与弟谧男玉斧皆得道登天○哀帝南岳魏夫人授杨羲上清真经太洞黄庭十余篇。○孝武西山许真君受天诏四十二口。拔宅升天。
　　梁武帝。陶弘景告化香气不散。著书曰真诰○桓闿修默朝上帝法太上召升天。
　　北魏太武道士冠谦之遇太上老君。命继张陵为天师。又遇李普文授图簶。
　　唐玄宗。叶法善见老君。入西山修道。尸解仙去○李筌遇骊山老母为说阴符经义。后入名山访道○召方士张果入见。与董汁三卮(附子酒也)。醺然如醉曰。非嘉酒也。后入恒山○司马承祯上遣使迎至京。受法簶。有仙女谓焦静曰。子可谒东华青童君受三皇法。归而谒之。先生欣然以授○敬宗崔元亮修黄箓道场。有鹤三百六十五只。翔集坛所。一朱顶皓白竟集虚皇座。后元亮入室。诵黄庭经而化○宣宗召罗浮轩辕集入见。问临天下之数。集横书四十。乃十四年也○懿宗钟离权自称。汉时遇王玄得长生之道。吕岩者遇权授露宝毕法。谓曰。吾朝元有期。即有仙人迎之升天。洞宾客游江淮。度何仙姑郭上灶施肩吾。○景宗吕洞宾过鄂州黄龙山见机禅师述偈(云云)。
　　周世宗。召华山隐士陈抟。问飞升之术(云云)○隐士谭景升与陈抟为友。著化书百十篇。久之仙去(宋齐丘窃用此书作自名行世)。
　　宋太祖。陈抟闻太祖即位大笑曰。天下自此定矣○陈抟受易于麻衣道者。得正易心法河图洛书之诀。○钱若水谒陈抟见老僧云。但可作贵公卿。于急流勇退耳○大宗诏陈抟入见(云云)○仁宗召蓝元道馆于芳林园。赐号养素先生。蓝师刘海蟾○何仙姑逢洞宾(云云)。焦浚明见仙姑。姑言受金枉杀事○神宗天台张平叔遇异人得金丹之诀。著悟真篇。传于世。读雪窦祖英集顿明心地。后坐化。焚之得舍利千百。平叔传丹法于石泰。泰传薛道源。○吕仙见净慈本禅师师曰。黄龙旧话何不举似(云云)○徽宗召海陵除神翁入见○上与林灵素讲道。有青巾升殿留诗。上知洞宾之来为之叹息○孝宗赐何蘘衣为通神先生。上将立谢妃为后。遣内侍求一语。何曰。为天下母。妃遂位中宫○唐仙姑逢吕仙与之丹。上皇召入赐寂静先生号。

　　道流知名

　　周灵王。太子晋道士浮丘公接上嵩山(此称道士之始)。
　　汉明帝。五岳八山道士褚善信等。
　　宋明帝。召庐山道士陆修静问道。
　　北魏太武。道士寇谦之(云云)。
　　唐高宗。道士潘师正上问所须对曰。茂松青泉山中不乏○玄宗秘书监贺知章请为道士以宅为千秋观。
　　宋太祖。敕道士刘若拙充右街道录试道士事业。未至者罢之○仁宗召道士朱自英诣阙。赐号观妙先生。○徽宗道士林灵素入见(云云)。

　　修学道科

　　唐玄宗。诏诸州习道德经列子庄子文子。置助教一人。时姚子彦试策入第○诏封庄子南华真人列子文子庚桑子四真人。四子书为真经。置博士助教各一员。学生百人。
　　宋太宗。命徐铉王禹称校正道经。删去重复。为三千三百三十七卷。○真宗命王钦若定罗天醮仪。选道士十人。校录道藏经御制序。○神宗诏道门职事试道德南华度人三经。○徽宗诏老君名字士庶不得犯○诏列子庄子陪享太上。○诏建道学科。治老庄列子书。置道阶十士。○诏封庄子列子为真君。○诏罢黄老学。


　　佛祖统纪卷第五十三

　　　　宋咸淳四明福泉沙门志磐撰

　　历代会要志第十九之三

　　北天佛牙　　鄮山舍利　　凤翔佛骨
　　陈留佛指　　瑞像应世　　圣贤出化
　　立坛受戒　　设像置经　　建寺造塔
　　西天求法　　东土译经　　经目僧数
　　天台传教　　禅苑传灯　　律宗垂范
　　神尼异行　　名山胜迹　　圣教感通
　　持诵功深　　西游乐国

　　北天佛牙

　　唐高宗。宣律师在西明寺行道。北天王太子以佛牙上于师○代宗。敕问文纲律师。亲传先师宣律师释迦佛牙。宜诣右门进上。副朕瞻礼。
　　宋太宗。建启圣禅寺。奉优填圣瑞像释迦佛牙。大祖亲缄银塔中。初太祖疑佛牙非真。取自洛以火煆之。色不变。遂制发愿文。太宗复验以火。亲制偈赞。真宗迎供瞻礼。神光洞发。遂制赞。仁宗以三朝敬事。迎置禁中。于穴中得一舍利。因为制赞。庆历三年久旱。迎佛牙入内殿祈祷。须臾雨大注。复制发愿文○英宗敕大相国寺造三朝御制佛牙赞碑。学士王圭撰文○徽宗敕迎三朝御赞佛牙入内供养。隔水晶匣舍利出如雨。因为制赞。

　　鄮山舍利

　　周厉王。佛灭后百年。中天竺阿育王。取释迦舍利作八万四千宝塔。敕鬼神于阎浮提城邑。满一亿家为立一塔。
　　汉明帝问摩腾曰。白马寺东有光怪。民呼圣冢。腾曰。昔阿育王藏舍利八万四千塔。震旦之境有十九处。此其一也。帝俱往礼拜。诏造塔其上。九层二百尺。
　　晋武帝。刘萨诃入地狱。见观音大士谓曰。可往洛阳(圣塳舍利)临淄建邺(建康长干塔)鄮阴(今育王山舍利)成都五处有阿育王塔。顶礼悔罪。既苏出家名惠达。至鄮县乌石山闻钟声。斫土求之。得舍利宝塔。飞至一山。乃即其地建刹奉塔(今阿育王山舍利殿。即其处也)○安帝敕鄮山造塔亭禅室。度二七僧住持守护。
　　宋文帝。遣僧道祐广兴创建。凿基得大石函。颇黎钟。金合银罂。安三法身舍利。
　　梁武帝。敕造木浮图。堂殿房廊。赐额阿育王寺○岳阳王萧察。修木浮图为五层。铸金铜像五百躯。
　　陈宣帝。遥敬宝塔。度二七僧。
　　唐中宗。敬仰宝塔。敕送供施。委沙门栖旷如法香火○国清智晞至寺礼八万四千拜。忽感紫文印右臂。终身不没○肃宗内供奉子璘母亡。岳神令往鄮山礼塔。可免母罪。璘至寺礼至四万拜。母现身塔前曰。吾承汝力已生忉利○宣宗。四明道俗八千人。于育王寺供舍利塔。天花纷坠放五色光○懿宗。观察使杨严奏舍利宝塔灵异。敕度三十七僧。严奉香火。
　　梁末帝。吴越王钱镠遣弟铧。往迎育王山舍利塔。夜放光明。浙江如昼。
　　周世宗。敕翰林承旨陶毂。入寺礼敬。见舍利红色。
　　宋太宗。吴越王入朝。僧统赞宁奉释迦舍利塔。入见滋福殿○高宗。亲洒宸翰赐佛顶光明之塔○孝宗遣内侍李裕文。至育王山迎佛舍利塔。诣行在所奉安观堂。焚香瞻礼。见塔上有月轮相及水晶珠。皇太子请至东宫瞻礼。见相轮累累然如水晶珠。上书妙胜之殿。以安塔所○皇子魏王来镇四明。往寺瞻礼宝塔。见豪光青赤交眩。因造金塔奉安舍利塔。于中作赞四章。刻于塔之四旁○寺东一里有圣井灵鳗。欲出则有二红蟹若前躯者。钱武肃王迎塔至钱唐。梦一菩萨首戴结缦华冠。两掖挟蟹云。是育王圣井灵鳗。来护塔耳(已上并见宁僧统所作舍利塔传灵鳗传)。

　　凤翔佛骨

　　唐高宗。诏迎岐州法门寺护国真身塔释迦佛指骨。至洛阳大内供养。皇后以金函九重。命宣律师送还岐山○肃宗。诏迎法门寺佛骨。至禁中礼敬。传至诸寺瞻礼○德宗。诏迎法门寺佛骨。入禁中礼敬。历送京城十寺。世传三十年当一开。则岁丰人安。韩愈上表谏。贬潮州○文宗。岐山法门寺佛骨塔。庆云见。
　　懿宗。诏迎佛骨。三百里间车马不绝。公私音乐。仪卫之盛。过于南郊。上降楼迎拜。

　　陈留佛指

　　宋仁宗。敕迎陈留佛指入内。试以烈火击以金锤。了无所损。俄而舍利流出。乃制发愿文送还本寺。初是有梵僧来陈留阐教寺。施天竺佛指。瑞光屡发○徽宗。方士盛言。陈留佛指乃海狗骨。诏取验之火焚铁捶十余日。色不变。乃加礼送还。

　　瑞像应世

　　晋愍帝。吴朱膺于松江得二石像。铭曰维卫佛。迦叶佛。迎至通玄。后渔者得二石钵。见佛像在钵际。遂送寺中○明帝。海上网得文殊金像。陶侃迎至江州溺水中。后远法师起东林神运阁。至江祷之得其像。
　　成帝。高悝望江浦五色光。得金像置长干寺。后网得铜华趺。梵书云。阿育王第四女造○孝武。沙门昙翼见江陵城北五色光。得一铜像。题云阿育王造。
　　宋高祖。司徒王谧见东掖门地有光得金佛。高七尺二寸○文帝都人孙彦曾妾王惠称。见江浦有光。得金佛一躯○孝武。卢陵太守周湛进金像高九尺三寸。言僧法均至三曲江。见光浮水面。因获此像。
　　梁武帝。梦释迦檀像入国。乃遣郝骞等西行求像至舍卫国。天监十年负像东还。帝率百僚迎入太极殿○西天沙门自图形于吴中灵岩寺。像夜起行道。梵僧云。是智积菩萨。
　　唐宣宗。会昌毁寺。二僧负东林文殊像藏锦绣谷峰顶寺。复访像不获。忽圆光涌于空表。自是峰顶天池常见圣灯百千文殊出没。
　　宋太宗。陆泽人王绪。见白兔逐之入穴。见石佛五十身。敕就邑寺奉之○通利军建城掘地得大石佛十身。诏建淳化寺奉其像○真宗。诏送金栏加沙往罗浮中阁寺。奉释迦瑞像。此像来自西天○神宗。诏迎衡州玉塔入京师。阿育王所造第九塔也○哲宗。袁州仰山舍利石塔。自然出现○袁州木平山舍利石塔出现。夏旱。太守王古祷于木平塔。白衣大士出现。复往仰山塔。泗州大士维摩居士出现○袁州东山罗汉像出现○徽宗。金州奏。获石罗汉大放光明。

　　圣贤出化

　　室利房。秦始皇时自西域赍佛经来化。帝以异俗囚之(云云)○摩腾竺法兰。汉明帝时。以白马驮经自天竺来(后人有经来白马寺之句)○宋真宗。瞻摩腾真身制赞○康僧会。魏齐王时。自西域至吴(后人有僧到赤乌年之句)唐高宗时(云云)○只域。晋武帝。自西域至洛阳○佛图澄。晋怀帝时。自西竺至洛阳。石勒奉之○单道开。晋穆帝时○杯渡。宋文帝时○志公观音化身。始宋明帝十一年终梁武天监十三年○达磨观音化身。梁武大通元年。自南天竺来○北魏文帝大统元年。自梁入魏○傅大士弥勒化身。出婺州乌伤县。梁武帝中大通六年(云云)大同元年(云云)○陈文帝。天嘉二年(云云)○宣帝。大建年间(云云)○陆法和。梁武太清(云云)○北齐天保(云云)○稠禅师。北齐天保(云云)○法喜。隋炀帝(云云)○丰干弥陀化现。寒山文殊化现。拾得普贤化现。唐太宗正观七年(云云)○杜顺文殊化现。唐正观年(云云)○宝掌。高宗显庆○万回观音化身。高宗咸亨○中宗神龙○睿宗景云○泗州观音化身。中宗神龙○代宗大历○僖宗四年○宋太宗。僧伽塔放光○真宗。谥普照明觉大师○徽宗。京师大水。僧伽立空中。旁侍慧岸木叉。一白衣跪于前。既而水退○一行。玄宗开元三年九年○万山李长者。玄宗开元七年○宋哲宗。张商英至万山昭化院。得华严决疑论○无畏。玄宗开元四年○宋真宗。瞻无畏塔制赞○金刚智。玄宗开元七年○不空。玄宗开元八年○韦老师。玄宗开元八年○马郎妇。宪宗元和。普贤化身○随洪大圣。文宗太和○宋仁宗。祈雨加封○草衣。德宗建中○懒残。德宗贞元○傅大士。宣宗曾志愿开塔○晋少帝。吴越王问塔○湘山无量寿。懿宗八年。湘山全真禅师阿弥陀佛化身○龟洋二真身。僖宗三年。泉州无了禅师及弟子惠忠二塔○鰕子。昭宗天复○岳林布袋弥勒化现。五代梁○道贤。五代唐○扣冰古佛。五代唐○麻衣。周太祖广顺○宋太祖建隆○娄道者。宋太宗。淳化蹈宝华佛化身○真宗召见○四世界。娄道者云。是日光菩萨化身。言法华。宋太宗○仁宗。默祝请斋○峨眉茂贞。真宗召见○南安岩主。真宗时。定光佛化身○龟山智悟。真宗时祈雨断臂。云是五百罗汉中一○戒香哑女。仁宗时。四明戒香维卫古佛○李士宁。仁宗时。于洛阳谓卫开曰。戒香哑女是维卫佛○蔡君谟。病目梦龙树○潘盎。神宗时。言法华云。是日光佛○赵棠。神宗时。从潘盎游○佛陀波利。哲宗时。颍州太守苏轼乞赐塔院额曰光梵。

　　立坛受戒

　　汉明帝。司空刘峻等并求出家(此时但受三归)魏齐王西天昙摩迦罗至洛阳译僧祇律立大僧羯磨受戒○高贵卿公昙摩迦罗乞行受法戒沙门朱士行为受戒之始(此受具足戒始)。
　　晋康帝。尼净检于本法得戒(此但从比丘尼众受戒)。
　　宋文帝。僧伽跋摩至建康。为沙门惠照等于船中再受具戒(此开重受戒)○求那跋摩。于南林寺立戒坛。为僧尼受戒。尼惠果等。于戒坛依二众重受具戒(十僧十尼为二众)。
　　宁僧统僧史略云。汉度阿潘受三归也。晋度净检从一众也。二众得戒慧果始也。
　　梁武帝。从约法师受具足戒。太子公卿道俗。从师受戒者四万八千人(此应受菩萨戒)沙门耆艾亦重受戒法(此受具足戒)。
　　唐高宗。宣律师于净业寺建石戒坛。为岳渎沙门再受具戒。撰坛经○代宗。敕大兴善寺建方等戒坛○穆宗。中书令王智兴。于泗州建方等戒坛。请遇圣诞度僧○敬宗。敕两街建方等戒坛。左街安国寺。右街兴福寺。○宣宗。以会昌沙汰。敕上都荆扬汴益。立方等戒坛。为僧尼再度者重受戒法○懿宗。敕两街四寺。各建戒坛度僧。
　　宋太祖。以僧尼无间。敕尼寺置坛受戒。尼大德主之○真宗。升州崇胜寺。赐名甘露戒坛○诏京师立奉先甘露戒坛。天下诸路皆立戒坛。凡七十二所。京师别立大乘戒坛。

　　设像置经

　　周穆王子于沁水石窟造迦叶佛像。
　　秦缪公。造佛铜像。
　　汉桓帝。铸黄金浮图老子像。
　　晋武帝。侍中荀勖。于洛阳造金像十二○孝武。安法师于檀溪寺造铜像。能自起行。放光烛天○处士戴逵。自造无量寿佛像置灵宝寺。郄超撮香作礼。勃然烟上○安帝。江夷托戴颙造观音。夜梦人令改造弥勒。触手成妙○恭帝。诏瓦官寺铸丈六金像。放光满寺○宋文帝。徐州造丈六金佛。有寇难则像身流汗○孝武。路太后于中兴寺造普贤像。
　　梁武帝。幸同泰寺铸十方佛金铜像。
　　北魏献文。敕为太祖下五帝。铸丈六释迦佛五躯○孝明。为太后胡氏建永宁寺丈六金像浮图九层高九十丈。诏诸郡立五级浮图○孝庄。孟仲晖造夹纻佛。每夜绕座行道○孝武。于平等寺建浮图设万僧斋。石佛俯首终日。
　　唐高祖。为太祖下造等身佛三身○太宗梦虞世南。敕造佛像一躯。以资冥福○高宗。敕洛阳龙门山镌石龛卢舍那佛高八十五尺。沙门智运于龙门山凿石佛一万五千身○武后。敛天下僧尼日一钱。作大像于白司马坂○玄宗。敕诸郡开元寺。铸皇帝等身金铜佛像○沙门海通。于嘉州大江凿石为弥勒佛高三百六十尺。覆阁九层。
　　晋天福。天竺沙门道翊。获奇木造观音像。持古佛舍利置豪相中。白光焕发○宣徽将朱崇。掘地得大石佛。舍家为寺○开运初。敕为高祖写大藏经。奉安明圣寺。
　　汉高祖。上柱国郭令威。立石碑金刚经于寿春。
　　宋太祖。敕益州雕大藏经板○敕往峨眉山妆饰佛像○真宗封泰山。诏修众像三十二身。御制修像记○敕沙门栖演修龙门山石龛佛一万七千身○哲宗。敕往东林妆神运五殿佛像○苏轼绘水陆像。作赞十六篇○苏轼得张氏画十八罗汉为赞。以授弟辙○高宗。给事中凭楫造大藏经四十八所。

　　建寺造塔

　　周穆王子于鼓山建竹林寺。
　　汉明帝。始造白马寺。雒阳京城内外十寺。白马寺东造佛舍利塔。
　　魏吴王孙权。武昌造昌乐寺。潘夫人。造惠宝寺。尚书令阚泽。舍宅为德润寺(今普济寺是)。
　　晋惠帝。会稽诸葛氏造灵宝寺○成帝。尚书令李邈。以句容宅灵耀寺王羲之庐山寺为归宗寺○许询建塔四层乏相轮。一朝风雨轮盘自备○康帝。中书令何充舍宅为建福寺○哀帝。诏建瓦官寺○废帝。诏为支遁法师建沃州寺○简文帝。诏为尼道容建新林寺。敕长干寺造三级塔○孝武帝。浔阳刺史陶范。舍所居为永法师建西林寺。九江刺史桓伊。为远法师建东林寺○荆州牧桓冲。命昙翼法师建东西二寺。常及万僧。
　　宋高祖。范秦建祇洹寺。谢灵运建招提寺○文帝。为高祖建报恩寺○敕沙门道祜。往鄮县建浮图三级○沙门昙摩密多。于鄮县建阿育王塔。
　　齐高帝。沙门玄畅建齐隆寺。感青衣神人绕山守护○武帝。居士明僧绍。以摄山宅为栖霞寺。
　　梁武帝。旧宅七夜放光。敕建光宅寺○诏修长干塔。得琉璃瓶盛舍利爪发○同泰寺浮图灾。更建十二层浮图○华阳真人陶弘景。于三茅山建浮图白塔○岳阳王萧察镇越州。重修砖木二塔。知前身是许询。
　　北魏文成。大复佛法。诏郡县各建浮图一区○敕建鹿野寺。与禅僧数百习学禅定○孝文。为太后建报德寺。为罗释法师。旧居草堂建三级浮图○宣武。洛阳段辉闻地下钟声得金佛一菩萨二。遂舍宅为寺○北周。常念寺藏舍利。光明自瓶出。建浮图奉安之○隋文帝。诏相州战地。为军士死事者建寺荐福○辛彦之立十五层浮图。张元神游天上见一堂。天人曰。辛刺史当居此○诏天下名藩建灵塔。奉藏舍利。凡百十一塔。灵瑞之迹备在僧传○唐公李渊。舍宅为清禅寺○诏建禅定寺。召昙迁法师。集名德百二十人居之○智者禅师至玉泉。感关王役神兵造寺○真观禅师于虎林山建天竺寺○炀帝。智者遗言。于天台山造国清寺。
　　唐高祖。为沙门景晖立胜业寺。为沙门昙献立慈悲寺。为并州起义立义兴寺○太宗。诏以皇家旧宅为兴圣寺○诏于建义以来交兵之处各建寺。破刘武周于汾州立弘济寺。李百药撰碑(廿七寺云云)○诏以庆善宫为穆太后建慈德寺。为皇太子承干建普光寺○诏以洛阳旧宅为天宫寺○诏为穆太后建弘福寺○皇太子为文德皇后建慈恩寺○高宗。敕建西明寺大殿十三所○睿宗。诏以沙门惠云所造汴州建国寺为大相国寺(帝从相王龙飞故以为名)○玄宗。敕以寝殿材建安国寺弥勒殿○敕天下诸郡建开元寺龙兴寺○肃宗。上皇幸成都。沙门英干施粥救贫馁。愿国运再清。敕建大圣慈寺九十六院八千五百区○尚书右丞王维与弟缙奉佛。母丧以辋川第为寺○代宗梦游山寺。翌日琅玡山建刹进图。赐名宝应寺○帝梦牛首山辟支佛来见。敕山中建七级浮图○淮西兵马使李重倩。舍宅为佛经坊赐名宝应○宣宗。敕天下诸寺修治诸祖师塔○昭宗敕罗什译经处重建草堂寺。
　　晋曹山有梵僧群集山顶。飞行而去。敕建荷玉禅寺○宋太祖。吴越王俶。造金铜八万四千塔。布散国内○太宗。周废龙兴寺为官仓。寺僧击鼓求复。敕复为寺○赐天下无名寺额。曰太平兴国。曰乾明○敕往五台造金铜文殊万菩萨像○诏建开圣禅寺。奉天竺栴檀瑞像释迦佛牙志公真身○敕往天台山重建寿昌寺。造罗汉像五百十六身○开宝寺建塔。十一层三十六丈。上手藏舍利塔。放光照天地○真宗。诏赐金修峨眉普贤寺○沙门继全自西天还。得佛舍利建塔扬州○敕江宁府长干寺塔。赐名圣感○诏并州建资圣院。为将士战亡追福○仁宗。敕京师建慈化寺。为先帝荐福○敕再建灵感塔○内侍李允宁奏。以第宅创十方净因寺。诏琏禅师居之。
　　英宗。敕天下私造寺院。并赐寿圣之额○神宗。敕开宝寺灵感塔。御篆鸿福圆成之塔○哲宗。四明延庆沙门介然创十六观堂。陈瓘为记○徽宗。云居祐禅师作三塔。白云端禅师建祖堂。洪觉范论之曰。云居白云识度高远。斯可为天下法○高宗。敕天下州郡立报恩寺。为徽宗追严○敕西湖北山建天申万寿圆觉寺○孝宗。赐内帑于上竺建藏殿○敕赐钱于上竺建十六观堂。内翰楼钥记○敕于禁中建内观堂。一遵上竺制度。

　　西天求法

　　魏高贵乡公。沙门朱士。西游于阗得放光般若。
　　晋安帝。沙门法显。自西域往五天竺得经像。泛南海而还。
　　宋高祖。昙无竭往西竺。二十年还。扬都译经○后废帝。沙门法献西游于阗。得提婆品○梁沙门智宣。往西竺得梵经还。
　　陈宣帝。沙门智圆往西竺。隋文帝时得梵经还。
　　北魏孝明。遣使者宋云沙门法力。往西天。得梵经百七十部还。
　　北齐后主。沙门宝暹等往西天。得梵本还。
　　隋文帝。陈朝沙门智周等。西竺求经还。
　　唐太宗。敕李义表王元策使西竺。登耆山刻碑。纪唐威德○玄奘三藏自西天求经还。召见。诏撰西域记。○武后。初义净三藏自南海附舶。往西竺求法。至是将梵本寄佛逝国。述南海寄归传。求法高僧传○玄宗。沙门惠日往西天还。召见说法。赐号慈愍三藏法师○梁太祖。沙门智宣往西竺求经还。进佛骨梵经。○宋太祖。沙门道圆游五天竺还。进舍利梵经○沙门行勤等。应诏往西竺求法。所经诸国并赐诏书。令遣人前导○沙门建盛自西竺还。进贝叶梵经○真宗。开封府陈恕言。沙门往西天取经者。宜察人材○仁宗。沙门怀问乞往西竺。为今上建塔于佛金刚座侧○沙门怀问得济永定等自中天竺还。进佛骨舍利贝叶梵经西天碑十九本。

　　东土译经

　　汉明帝。摩腾竺法兰至。始译四十二章经。法兰又译佛本行经五部○桓帝。支谶译般舟三昧经等二十一部○灵帝。竺佛朔译道行般若经。终汉之世。译经三百余部○信士严佛调。译古维摩经。
　　魏齐王。昙摩迦罗译僧祇律。昙无德译四分戒本。
　　康僧铠译无量寿经○高贵乡公沙门帛延至洛阳。译无量清净平等觉经。
　　○沙门朱士行。至于阗得放光般若经。
　　晋武帝。竺法护译正法华涅槃经等○孝武。鸠摩罗释至秦。译大品般若经○安帝。罗释在秦。译妙法华经遗教经维摩经大智度论○昙无谶至凉。译悲华经大般涅槃经(四十卷)○佛陀耶舍在秦。译四分律○佛陀跋陀罗。于建康译华严经(六十卷)惠严惠观笔受。
　　○宋少帝。佛陀释译五分律○文帝。昙摩密多译普贤行法经。疆良耶舍译无量寿佛经。
　　齐高帝。昙摩耶舍译无量义经。
　　梁武帝。沙门众善译文殊般若经。帝亲笔受○真谛译金光明经○简文帝。真谛译起信论俱舍论。
　　北魏宣武。菩提流支于紫极殿译经。帝亲笔受。
　　陈文帝。阇那崛多译佛本行经三十二部。学士费长房笔受。
　　隋文帝。笈多崛多重译法华经(八卷者名添品)。
　　唐太宗。玄奘三藏上新译菩萨藏经显扬圣教论等○奘法师译瑜伽师地论。敕颁赐九道总管。御制圣教序○高宗。佛陀多罗译圆觉经。敕左仆射于志宁。吏部尚书来济。兼译经润文○诏玄奘三藏译大般若经六百卷○沙门会宁泛海至诃陵国。遇智贤对译涅槃后分经二卷○敕三藏日照杜行顗。共译佛顶尊胜咒。敕不避国讳○武后。遣使往于阗国迎实叉难陀。至东都。重译华严经八十卷(此第二次译)○中宗。宰相房融至南海。遇般剌密谛译首楞严经。融亲笔受○诏义净三藏译药师七佛经。上亲笔受○诏菩提流志。于佛光殿译经。上亲笔受。百僚侍坐○菩提流志译宝积经。修文馆学士武平一充翻经使。卢藏用等润文○菩提流志进新译经。赐斋林光殿。敕画工图翻经大德于殿壁○睿宗。菩提流志译宝积经。宰相张说。侍郎陆象先。博士贺知章等润文○德宗。菩提流志进宝积经百二十卷。御制圣教序○般若三藏译乌荼国进本华严净行品。帝亲预译场。临文裁正○般若三藏澄观法师进新译华严经四十卷(此第三次译)○宪宗。敕谏议孟简等。于醴泉宫监护译经润文。
　　宋太祖。天竺沙门法天译圣无量寿经。王龟从润文○太宗召法天入京师。始兴译事○三藏天息灾施护至。敕赴阙召见○诏建译经院。令天息灾等居之。述译经仪式。自译主至润文。凡九位。车驾亲幸。赐坐尉谕○真宗。上幸译经院观译经○知制诰朱子昂兼译经润文官○侍郎陈恕言。译经院久费供亿。乞罢之。上以先朝盛典不许○宰相王钦若兼译经润文使○宰相丁谓兼译经润文使。翰林学士晁迥李维兼润文官○仁宗。三藏惟净乞停罢译经。上曰。三圣旧典焉敢即废。且琛贡之籍非鸿胪则不可识○宰相章得象兼译经润文使○宰相文彦博兼译经润文使○翰林夏竦等。进新译经音义七十卷○右仆射译经润文使吕夷简。参知政事润文官宋绶。奉诏修法宝录○宰相富弼兼译经润文使○徽宗。译经三藏金总持。南游江浙。

　　经目僧数

　　唐玄宗。沙门智升撰开元释教录。凡五千四十八卷。宋仁宗。三藏惟净进天圣释教录。凡六千一百九十七卷。
　　北魏孝静。僧尼二百万人。寺三万所。
　　北齐文宣。僧尼四百万人。寺四万所。
　　宋真宗。僧三十九万七千六百十五人。尼六万一千二百四十人○仁宗。僧三十八万五千五百二十人。尼四万八千七百四十人○神宗。僧二十二万六百六十人。尼三万四千三十人○高宗。僧二十万。

　　天台传教

　　北齐。河南文禅师悟龙树一心三智之旨。为思禅师说三观口诀。
　　陈文帝。思禅师于大苏山为顗禅师说四安乐行。示普贤道场○废帝。思禅师来居南岳。为岳君授戒法○宣帝。顗禅师于金陵瓦官寺。为仪同沈君理等开法华经题○少帝。诏瓦官禅师赴太极殿。开大智度论题仁王般若经题○诏瓦官禅师居光宅寺。帝幸寺听讲仁王经○光宅禅师讲法华经。章安顶禅师预听。
　　隋文帝。晋王广于扬州迎禅师授菩萨戒。上师号曰智者○智者禅师。于玉泉山为关王父子授菩萨戒○智者于玉泉山说法华玄义。章安预听○智者于玉泉山说摩诃止观。章安预听○恭帝。章安于天台国清为法华威禅师说止观。
　　唐高宗。法华为天宫威禅师说止观○武后。天宫为左溪朗禅师说止观○玄宗。左溪为荆溪然禅师说止观○代宗。荆溪于佛陇为邃法师说止观○德宗。邃法师于国清为修法师说止观○文宗。修法师于禅林为外法师说止观○僖宗。外法师于国清为琇法师说止观○昭宗。琇法师于国清为竦法师说止观。
　　晋高祖。竦法师于国清为寂法师说止观。
　　宋太祖。寂法师于螺溪为通法师说止观诸法门。
　　太宗。通法师于宝云为礼法师说止观诸法门。
　　真宗。礼法师于南湖保恩答日本源信法师问目。赐保恩额为延庆。同异闻师作诫誓辞二篇。俾为长讲天台教法之地○礼法师结十僧。修法华忏三年。焚身供法。翰林杨亿贻书劝请住世○诏赐东掖山智者教文印本四千六百二十卷○都尉李遵勖奏。四明礼法师高行遗身。上嘉叹。赐号法智○诏遣内侍俞源清。往四明延庆请法智领众修忏祈福。为述修忏要旨○章懿太后遣使诣天竺。请式法师。为国行忏。师上金光明护国仪。因奏天台教卷乞入大藏○仁宗。敕内侍杨怀古诣天竺。为国祈福。式法师复乞天台教文入藏○延庆法智。于佛生日纵鱼鸟。述放生文。郡守曾会以闻。敕枢密刘筠撰文立石寺门○延庆法智。策试生徒名开帏。四十二章至今为法○诏赐天台教文入藏。饭灵山千众○东掖山如法师集百僧修长忏。都尉马遵勖闻于朝。赐号神照。与郡守章得象诸贤。结白莲社○神宗。海月大师惠辨居天竺灵山。郡补都僧正。凡管内寺院虚席。会诸刹英俊开问义科场。糊名考校○孝宗。敕福州东禅。依天圣二年降旨。天台教部镂板入藏○宁宗。荆门军乞加封玉泉智者。敕赐灵惠大师○理宗。灵山守愚奏。法智大师所著记钞二百余卷乞入藏。制可。

　　禅苑传灯

　　梁武帝大通元年。菩提达磨泛海至广州。诏入见。问如何是圣谛第一义。师云。廓然无圣。帝曰。对朕者谁。师云。不识。帝不契。师渡江入魏。
　　北魏孝明武泰元年。达磨自梁入魏。止嵩高山少林面壁。三诏不至○文帝大统元年。达磨传法及袈裟于惠可。端坐示灭。葬熊耳山定林寺。
　　隋文帝。二祖惠可先传法于僧粲。往正敕寺说法。有和法师谤於邑加以非法。先谓粲曰。吾有宿累今当偿之○炀帝。三祖僧粲居皖公山。传法于沙弥道信。俨立而化。
　　唐太宗。四祖道信居黄梅山。四征不起○四祖居破头山。有老僧号栽松道者。寄生周氏女。见四祖令出家。是为弘忍○四祖望破头山。紫气如盖。下有白气横分六道。忍曰。莫是和上他日横出一枝佛法否。祖曰。如是○高宗。五祖弘忍见行者惠能壁间书偈。夜召能告之曰。佛以正法眼藏展转传授。吾今授汝并所传袈裟。用以表信。能通夕南迈。明上座追至庾岭。能掷衣钵于石上。明举之不动(云云)○高宗。牛头融禅师得法于五祖。应横出一枝佛法之记○慧能至广州值印宗禅师。为其落发受戒。大开东山法门。明年归曹溪○中宗。遣使迎六祖入京行道。表辞以疾○肃宗。敕使往韶州迎六祖衣钵。入内供养○代宗。梦六祖请衣钵还山。敕刘景顶戴送还。○诏忠国师入见。问太白山人。识山识地。识字善算(云云)○宪宗。江州刺史李渤问归宗常禅师。如何是芥子纳须弥(云云)○居士庞蕴问马祖云。不与万法为侣是什么人(云云)○庞公谓州牧于頔曰。但愿空诸所有。谨勿实诸所无○百丈海禅师。始创禅居。称长老上堂升座主宾问酬(云云)。后世广之名禅苑清规○穆宗。侍郎白居易见归宗。值师泥壁(云云)○白居易知杭州。问道鸟窠禅师(云云)○文宗。观察使陆亘。请南泉入郡问道(云云)○宣宗。敕盐官齐安禅师。以师礼召。力辞○召弘辩禅师。入见问道○懿宗。雪峰存禅师。居山四十年。法席冠天下(云云)○昭宗。仰山寂禅师禀法于沩山。世称沩仰宗。○赵王见赵州谂禅师(云云)。
　　梁太祖。玄沙备禅师。闽王待以师礼。
　　唐庄宗。召三圣惠然禅师。入内殿问禅法(云云)。
　　周世宗。江南唐后主。以师礼待益禅师。谥大法眼。
　　宋太祖。敕韶州开视云门塔。真身如生。迎赴阙供养○仁宗。眉山苏洵。谒祖印讷禅师问法○大觉琏禅师乞归老山中进颂(云云)○英宗。琏禅师乞归育王山。建宸奎阁。奉先朝圣制。苏轼作记○神宗。诏革庐山东林为禅席。命总禅师居之。应远公七百年之谶○哲宗。韶阳南华重辩。请苏轼书柳宗元六祖碑(云云)○四明大梅山英禅师称。照律师分慈愍三藏集谤禅宗为异见著空。作解谤以诘之○徽宗。知和禅师至四明正言陈禾招居东湖二灵山。一虎为侍者(云云)。

　　律宗垂范

　　梁武帝。度律师众圣点记。
　　陈宣帝。文律师上书。免僧侣转输之役○瑗律师。敕总知国内初受戒者参律五夏。
　　北魏孝文。法聪律师专讲四分律。门人道覆。录为义疏。
　　隋文帝。灵藏律师。帝手敕曰。弟子是俗人天子。律师是道人天子。由是度人至数万。
　　唐高宗。宣律师在西明寺行道足跌。有圣者扶其足曰。北天王太子那吒奉命来卫。及献佛。师与天人广问律相西天胜迹。作天人感通传○智光律师。于广州与行者惠能授满分戒○中宗。敕文纲律师入大内。安居行道○诏道岸律师入宫。为妃主授归戒。命图形林光宫。制御赞○玄宗。日本国沙门荣睿至扬州。律师鉴真与睿附舶而去。王迎劳之馆毗卢殿。请授归戒。日本律学始此。
　　宋仁宗。杭州允堪律师。述会正记。释南山律文○徽宗。杭州元照律师。约法华开显。作资持记。释南山律文○理宗。明庆思律师奏。南山大智律文乞入藏。制可。

　　神尼异行

　　晋康帝。比丘尼净检。于本法得戒。有天女下庭。忻然携手。蹑光升天○废帝。洛阳东寺尼道馨说法华维摩。听者如市○简文帝。召乌江寺尼道容授八关斋戒○孝武帝。桓温在姑熟。有异尼来见求浴。以刀破腹断两足。谓温曰。卿若作天子。亦当如是(云云)。
　　宋文帝。尼道寿诵法华。有宝盖垂覆顶上。明帝。尼净秀感龙王诸天驱使。
　　梁武帝。剡川尼法宣诵法华。见帐盖覆其上。郡守请为越城母师。
　　陈武帝。高邮尼诵法华。十爪生华。号华手尼。
　　隋文帝。始生。般若寺尼智仙视育之。及长密告之曰。汝当大贵。佛法暂废。赖汝而兴。
　　唐武后。缝州二女亡。旦诣坟号哭。忽生莲花五茎。后闻召一女。亲为落发○德宗。安国寺二尼持法惠忍。同修法华三昧。忽有尼号空姑。来止宿。中夜身光赫然。人谓是普贤。

　　名山胜迹

　　阿育王山。晋武帝时。刘萨诃至鄮山求舍利塔。始建精含。因号阿育王山○太白山。晋惠帝。沙门义兴庐于山中。太白化童子给侍。因号天童太白山○唐玄宗。高僧法睿案故迹。立精舍诵法华。太白化童子送供。因号太白禅师。名其山曰天童○天竺山。晋成帝。沙门竺惠理至虎林山(唐时避讳改为武林)惊曰。中天竺灵鹫小岭。何年飞来。因名天竺山飞来峰灵隐寺○石城山。齐武帝。沙门僧护于剡县石城山凿石造弥勒佛。后有僧淑僧祐相继凿成。高十一丈。天神谓宣律师。即护淑祐后身。世称为三生石佛○唐昭宗。吴越王建瑞相寺。以奉石像○罗浮山。唐玄宗。敕罗净山是华首菩萨住处。特立延祥寺○五台山。记云。山形五峙周五百里。中台高四十里。上有文殊弥勒石像。东南有清凉寺。文殊所居(宋太宗太平五年所引)唐高宗。敕沙门会赜诣五台。见金光满殿。空声善哉○罽宾沙门佛陀波利至五台遇老人。令还西土取佛顶尊胜咒。(云云)○代宗。沙门法照谒五台。见金门楼观文殊普贤分座说法。因建竹林寺○宪宗。无著禅师入五台。见山翁牵牛随入一寺。呼均提童子进玳瑁杯。对饮酥酪○穆宗。裴度奏。五台文殊见从者万众○宋太宗。敕内侍往五台。造金铜文殊万菩萨像。重修真容华严十寺○太洪山。唐文宗善信大师断足而化。张武陵父子侍立亦解化。人称大圣二圣云○峨眉山志云。昔蒲翁入山。见普贤大士真相。自兹显迹○宋太祖。敕往峨眉山庄严佛像。因嘉州奏。普贤见相○太宗。敕往成都铸金铜普贤像。安峨眉山白水寺。三峨高出五岳。秀甲九州为震旦第一山○通判王衮往峨眉。见瓦屋山皆变金色中有普贤○敕送宝冠袈裟往峨眉普贤寺。见大士乘紫云行空中○雁荡山。山顶大池相传为雁荡。下二潭为龙湫。诺矩罗尊者所居(见真宗祥符初)○补陀山。唐宣宗。补陀山在大海中。去鄞城东南水道六百里。大悲经所谓补陀落迦山观世音宫殿。山有潮音洞。洞前石桥。瞻礼者或见大士善财净瓶频伽。(云云)(天下名山不止于此。今但取通塞志所引故尔)。

　　圣教感通

　　魏正始。康居沙门康僧会入吴。吴主令求舍利。洁斋恳求三七日。铿然有声(云云)。
　　晋成帝。苏峻乱焚烧宫室。独乐贤堂所画释迦像不坏。
　　宋文帝。将军王玄谟将刑。梦人教念十句观音经。遂得免。北齐武成。孙敬德有罪当死。梦僧教诵经千遍。临刑刀三折。宋嘉祐龙学梅挚妻失目。梦白衣教诵十句观音经。双目复明(此经前后三验)。
　　齐武帝。刘霁母疾。诵观音数万。梦僧曰。夫人算尽。当为申延六十日○竟陵王。梦中作维摩一契咏之群鹤飞舞○晋安王七岁母病。请僧行道。铜罂莲花鲜红七日○明帝。滕昙恭五岁母病思瓜。俄有僧遗一瓜。
　　北魏文成。疏勒国进佛袈裟长二丈帝命焚试。终日不然○孝庄。永宁寺浮图灾。东莱人见在海中。
　　隋炀帝。为智者设千僧斋。嚫溢一人。咸谓化身来受国供。开视灵塔。唯空床虚帐。
　　唐高祖。李录事亡往余法师处听法。与人言曰。人头以上便是鬼神诸天充满○高宗。英禅师修设梁武水陆。感秦庄襄王张仪等致谢(云云)○宪宗。法师智辩炊饭散郊外。祝之曰。食吾饭者愿为法侣。后二十年往邺城开讲。座下千众皆年少○官军与吴元济战。邓隐峰振锡飞空。两军仰观叹异○懿宗。禁中设万僧斋。有长眉僧。来应供受嚫毕。陵空而去○昭宗。文矩禅师。谒西院时。五百僧俱染时疾。师以杖点之。随杖而起。
　　宋太祖。至相国寺见僧醉呕。密令小珰取吐物。则真乳香○上亲征扬州。以固拒欲坑之。有沙门称清范。来乞恩宥。翌日幸龙兴寺。见殿上罗汉手擎草表○真宗。开宝寺金色光见。上幸敬观地上。获舍利五千粒○仁宗。梦龙蟠景德寺地。遣使视之。僧道隆卧门外。召见为建院(云云)相州发塔基得佛发舍利。引之甚长。人从中过往来不断○神宗。雷峰才法师为灵芝元照等授菩萨戒。见观音像放光○朱寿昌刺血书经。求母五十年。得于同州○哲宗。张商英游五台。见文殊在金光中○杨杰诣双林礼大士。轮藏自转○登封令楼异修少林道场。产芝草十二本。雨甘露。夜有光属天○徽宗。杨州奏。泗州大圣见于普慧塔○诏移释迦像至御容殿。像俯首过横梁。又持纸度像足○道法师流道州。郡守梦佛像荷枷入城。守知其异。令善待之○孝宗。魏公史浩。初摄昌国盐监谒补陀山。见大士金色双齿。有长身僧来见。语公历官至太师。

　　持诵功深

　　晋安帝。沙门昙翼诵法华。感普贤来试。(云云)○沙门法庄诵法华。房门神兵卫护○沙门昙邃。赴曰坞神祠。请讲法华九十日。
　　宋孝武。沙门僧瑜。常持法华。是年入柴龛焚身。所居生双桐树○沙门惠益诵法华焚身。帝驾往劝止。不从。诏焚处建药王寺。
　　梁武帝。庾诜诵法华。举家闻上行先生已生净土。
　　元帝。琰法师诵般若经获延年。
　　北魏。博士卢景祐系狱。至心诵经枷锁自脱。
　　隋文帝。沙门惠盈讲法华。五道大神请授戒法。
　　唐高祖。书生苟倩。空中书金刚经曰。拟诸天读诵。后大雨。其地丈余不湿。异僧曰。此地空中有经。诸天以宝盖覆之○太宗。岑文本常念普门品。乘舟吴江。舟覆随波至岸。后于家设斋。一僧曰。天下方乱。君幸不预。灾终至富贵。太宗朝为中书令○玄宗。沙门楚金诵法华经。至宝塔品。塔忽现前○遂州任善病亡。同一僧至阎王所。僧曰。常诵金刚经。忽有五色云迎僧升天。冥官谓善曰。汝亦曾诵。即令放还。涟水赵壁路逢亡妻言。今受苦。可取衣装造金刚经。一部将毕。因过墓所。老人云。汝妻已生天○苏圭合家常诵金刚经。姜崔氏以瘦瘁窃食肉。为骨鲠气绝见阎王。责曰。汝夫是肉身菩萨。汝何为食肉。赖有诵经功延寿二十年。遂苏○肃宗。沙门抱玉入京受戒。帝梦吴僧诵法华。口出五色光(云云)○代宗。沙门道遵置法华经院。举高行十四人常持法华。以烛继昼○别驾周伯达常持金刚经。忽见梵僧自称须菩提。谓曰。汝诵经何不断肉。伯达竦惧。即蔬素。祥感屡见○文宗。尚食厨烹鸡子。忽群卵呼观音菩萨。敕不得用鸡子。又一日食蛤蜊。有擘不开者。俄变为大士形。因诏天下寺院皆立观音像。
　　宋太祖。诏沈义伦以金银字写金刚经。召沙门崇蕴入内讲演○孝宗。四明沃承璋。行雪月大师般若经关(云云)○光宗。都官陆沅日诵法华三部。及殓莲花香气自口鼻而出。

　　西游乐国

　　晋庐山东林远法师。与西林永法师刘遗民宗炳雷次宗十八贤。结社念佛。
　　梁武帝。庾诜家人闻空声云。上行先生已生净土。
　　北魏太武。缢沙门玄高惠崇杀之。弟子法进号呼。即见高于空中。问和上与崇公当生何所。高曰。我往恶处度生。崇公已归净土。
　　唐太宗。善导法师至京师造弥陀经十余万卷。画净土变相三百余壁。满长安中并从其化(云云)○德宗。法照法师于并州行五会。教人念佛。帝闻东北方有念佛声。遣使寻至太原。乃迎入禁中。教宫人念佛。亦及五会○沙门少康往新定化郡人念佛。每升座唱佛。众见一佛从口出。连唱十声。则见十佛。后放异光数道而逝○宣宗。白居易画西方净土一部。昼夜供养。一夕念佛而化○懿宗。湘山全真禅师坐亡。世称无量寿佛化现。
　　宋太祖。吴越王钱氏。请寿禅师居永明。日暮往别峰念佛。后焚香告众加趺而化○仁宗。文彦博在京师。与严禅师结僧俗十万人念佛○哲宗。杨杰绘丈六阿弥陀佛随身观念。感佛来迎○苏轼尝携阿弥陀佛一轴曰。此轼往生西方公据也○高宗。金虏破四明逼湖心肇律师北行。至京口谓人曰。否西归矣。即闻笙歌之声。一时军民咸见师西望念佛而化○侍郎吴秉信被召至萧山驿舍。闻天乐声即曰。金台已至。言讫而化○孝宗。龙舒王日休念佛。日千拜。一夕云。佛来接我也。屹然立化。为净土文行于世(若欲知古今往生事迹。常寻净土立教志四卷观之)。

　　佛祖统纪卷第五十三(终)



　　佛祖统纪卷第五十四

　　　　宋咸淳四明福泉沙门志磐撰

　　历代会要志第十九之四

　　三教出兴　　三教厄运　　三教訞伪
　　三教谈论　　僧道角法　　僧先道后
　　内律分财　　僧制治罚　　僧籍免丁
　　赐谥封塔　　褒恤终亡　　临终瑞相
　　君臣慢法　　韩欧排佛　　化胡伪经
　　事魔邪党　　毁法恶报

　　三教出兴　释　道　儒

　　周昭王二十六年(甲寅)四月八日。佛从母夫人右胁而出。自行七步。举右手而言曰。天上天下唯我独尊○四月八日。五色光气入贯紫微。太史苏由曰。有大圣人生于西方(佛生在老子前三百四十五年)○穆王五十三年(壬申)二月十五日。佛在俱尸那城娑罗双树间入般涅槃○二月十五日。西方白虹十二道。南北通贯。山川震动。太史扈多曰。西方圣人终亡之相○穆王时。文殊目连西来化王。于终南山造三会道场。王子造迦叶佛像○襄王三年。秦缪公获石像。由余曰。佛神也。
　　秦始皇四年。西域沙门室利房等十八人持经至。帝囚之。有丈六金神。破户出之。
　　汉武帝元狩四年。霍去病讨匈奴。得祭天金人长丈余。帝列于甘泉宫。焚香礼敬○成帝鸿嘉二年。刘向校书天禄阁。往往见有佛经○哀帝元寿元年。景宪使月氏。得浮图经还○汉明帝永平七年。帝梦金人丈六飞行殿庭。傅毅曰。西方圣人。其名曰佛。帝乃遣蔡愔等使西域。于月氏遇摩腾竺法兰。得佛像梵经。载以白马。达于洛阳(此时三宝具足)。
　　列子著书称。孔子答商太宰曰。西方之人有圣者焉。不治而不乱。不言而自信。不化而自行。
　　文中子。或问佛。曰圣人也。其教如何。曰西方之教也(已上释教出兴)。
　　周定王三年九月十四日。老子生于楚陈郡(在孔子前五十四年)○简王四年。老子为周守藏吏。十三年为柱下史○敬王元年。入函谷关。为尹令著道德经。西之流沙。汉灵帝光和二年。老君降天台山。以大洞灵宝经并三箓感应篇。授仙人葛玄。北魏太武延和二年。嵩山道士寇谦之遇太上老君。命为天师。又遇老子玄孙李普文。授图箓真经。
　　唐高宗干封元年。幸毫谒老君。上尊号曰玄元皇帝。圣母曰先天太后○玄宗开元二十九年。上梦玄元皇帝遣使得其像置兴庆宫。命画真容置诸郡开元观。诏诸郡立玄元皇帝庙○天宝元年。老君降丹凤门。令田同秀奏。往尹令旧宅掘取金匮灵符以镇国。改元天宝○二年。上老君号曰大圣祖玄元皇帝○七载。上老君号曰圣祖大道玄元皇帝○十三载。上老君号曰大圣祖高上大道金阙玄元天皇大帝○僖宗。诏成都老君玄中观。改名青羊宫。近宫田地多植葱蒜。臭秽熏蒸。赐钱买归靖庐(已上道教出兴)。
　　周灵王二十一年十一月庚子。孔子生鲁陬邑○景王十年。孔子朝周。问礼于老子○敬王十九年。为鲁中都宰。二十一年为司空。二十二年为大司寇。诛少正卯堕三都。鲁定公受齐女乐。三日不听政。孔子遂适卫。三十六年自卫反鲁。删诗定书系周易作春秋。以曾参孝为作孝经。三十九年。哀公西狩获麟。孔子伤麟出非时。遂绝笔于春秋。四十一年四月乙丑孔子卒。葬泗水上。弟子三千人。身通六艺者七十二人。汉平帝元始元年追谥孔子褒成宣尼公。
　　宋孝武孝建元年。诏建孔子庙。
　　梁武帝天监四年。诏天下立孔子庙。
　　北魏孝文太和三年。谥孔子为文宣公。
　　唐太宗正观十一年。旧制释奠。以周公为先圣。孔子为先师。至是房玄龄建议。请以孔子为先圣。颜子为先师陪飨。诏可○高宗幸鲁。祠孔子追封太师○武后。追谥孔子隆道公○玄宗开元二十七年。追谥孔子为文宣王。南向坐。弟子封公侯伯。
　　宋真宗祥符元年。幸曲阜谒孔子庙。特拜加谥玄圣文宣王。五年避圣祖讳。改至圣文宣王○仁宗敕赐兖州先圣庙飞帛御书殿额祭文○神宗封孟子邹国公。陪飨文宣王庙○哲宗赐先圣庙田百顷。幸国子监。诣文宣王殿行释奠礼。一献再拜○徽宗崇宁三年。以王安石陪飨文宣王庙。五年诏文宣王冕十二旒。服九章。政和元年。敕先圣庙用二十四戟。赐礼器大成新乐○钦宗敕毁王安石陪飨(已上儒教出兴)。
　　唐玄宗开元十八年。敕两京诸郡立齐太公庙○肃宗上元元年。追封太公为武成王。祭典同文宣王。
　　宋真宗祥符元年。封太公昭烈武成王○哲宗幸武成王庙肃揖(附于儒教)。

　　三教厄运　儒　道　释

　　秦始皇三十四年。丞相李斯请以诗书百家语杂烧之有偶语诗书者弃市。三十五年以诸生诽谤。自除犯禁者四百六十人。坑之咸阳。
　　汉桓帝延熹八年。宦官告司隶校尉李膺交结生徒。诏捕党人。辞及二百余人。皆天下名贤。久之赦党人禁锢终身。
　　灵帝建宁元年。宦官杀太傅陈蕃大将军窦武。捕宗亲宾客悉诛之。李膺诣狱。考死党人。死者百余人。天下儒学有行死徙废禁。六七百人。
　　唐景宗天祐二年。朱全忠入长安。聚宰相裴枢朝士三十余人杀之。投尸于河。
　　宋哲宗绍圣三年。诏文彦博三十七人。为元祐党人。徽宗崇宁三年。置元祐党籍。司马光三百九人。刻石文德殿门。五年彗出西方。诏毁文德殿党籍(已上儒教)。
　　汉明帝永平十四年。道士褚善信等。请与西竺摩腾角法不胜。费叔才自感而死。吕惠通等六百二十人。并令出家。
　　梁武帝天监二年。率群臣士庶发菩提心。永弃道教。十六年。敕废天下道观。道士皆反俗。北齐文宣天保六年。道士请与释角法不胜。诏道士并从剃度。自是齐境并无道士。
　　北周武帝建德三年。并罢释道二教(已上道教)。
　　晋安帝隆安二年。桓玄辅政。诏沙汰僧尼。庐山远法师上书力辨遂寝。
　　陈后主至德三年。朝议令僧尼无业者皆休道。智禅师即停搜简。
　　北魏太武太平真君七年。帝信司徒崔浩说。案诛天下沙门。焚毁经像。后崔浩以罪腰斩族诛。帝为常侍宗爱所弑。文成即位。大复佛法。
　　北周武帝建德三年。帝信卫元嵩说。并罢释道二教。并令还俗。宣帝即位。诏复佛法○静帝大定元年。诏复释道二教。杜祈入冥。见周武在铁狱受苦。
　　隋文帝。诏周朝废寺咸与修营。户口出钱建立经像○炀帝大业五年。诏僧徒无德业者并令罢道。智者弟子大志上表。然臂乞兴三宝。诏竟不行。
　　唐高祖武德九年。太史令傅奕乞废佛法。凡七上疏。诏僧道戒行亏阙者悉令罢道。月余停前沙汰。奕恶病死。有人入冥。闻已付越州泥黎○玄宗开元二年。宰相姚崇奏。沙汰僧尼伪滥者万二千人。并令还俗。禁度僧建寺铸佛写经○开元十五年。敕天下村坊佛堂小者。并拆除之。功德移入近寺。公私望风。凡大屋大像亦被残毁○文宗太和九年。翰林李训请。沙汰僧尼毁大内灵像。夜大风坏殿屋城门。帝惧敕停沙汰○武宗会昌五年。用道士赵归真宰相李德裕谋。毁拆天下寺院。僧尼归俗者二十六万人。长安人夜见穆王蒙吏云。李炎夺寿去位。宣宗即位。捕赵归真等十三人诛之。李德裕贬死崖州。
　　周世宗显德七年。敕民间铜像输官铸钱。废寺院三千三百所。不许私度僧尼。有武将周百胜。入冥见世宗卧铁床受罪。本朝太祖。大复佛法。
　　宋徽宗。诏释氏水陆道场。不当设三清等位。天帝不应与鬼神同列。道法师曰。毁佛之祸兆于此矣○宣和元年。用道士林灵素言。诏改佛服天尊服。僧尼巾冠执简称德士。高僧日华严等不奉诏。开封尹盛章捕七人杖杀之。左街永道法师上书谏。上怒流道州。台臣言。灵素妄议迁都改除释教。上寤放死温州。二年诏大复僧尼○高宗绍兴十二年。詹叔义上表。乞住卖度牒。十五年。敕僧道纳免丁钱侍郎吴秉信请卖度牒被论而出。灵隐道昌禅师乞行度牒不报。侍郎吴子才乞行度牒。罢归田里。二十年。大敛民间铜器寺观佛像钟磬。并令置籍。每斤收算二十。
　　○文中子曰。诗书盛而秦世灭非仲尼之罪也。虚玄长而晋室乱非老庄之罪也。斋戒修而梁国亡非释迦之罪也(已上释教)。

　　三教訞伪　儒　道　释

　　秦李斯初学于荀卿。及为秦相。请以诗书百家语。诣守尉杂烧之。
　　汉灵帝中平初。钜鹿张角事黄老。以符水疗病。号太平道。十余年间众数十万。时号黄巾贼。皇甫嵩讨平之。北魏孝庄时。冀州沙门法庆渤海李归伯。率乡人为乱。自号大乘佛。斩害僧尼焚烧经卷。元遥讨破之。
　　唐武后。有女人自称圣菩萨。召见。时大安禅师至。问曰。闻汝善观心。我心何在。三问皆验。师复问之。女辞屈。变作牝狐。下阶而走。

　　三教谈论

　　宋明帝。幸庄严寺。观三教谈论。
　　唐高祖。幸国学。命博士徐旷沙门惠乘道士刘进善讲说○太宗诏祭酒孔颖达沙门惠净道士蔡晃。入弘文谈论三教　德宗圣节敕给事中徐岳沙门覃延道士葛参成。讲论三教　敕沙门端甫。入内殿与儒道论议。
　　敬宗。敕沙门道士四百人。于大明宫谈论设斋○文宗圣节。诏秘书监白居易沙门义林道士杨弘元。谈论三教○宣宗敕谏议李贻孙国师知玄同道士。谈论三教。

　　僧道角法

　　汉明帝。五岳八山道士。乞与西竺摩腾竺法兰焚经角法不胜。吕惠通等并令出家。
　　宋明帝。逸士顾欢作夷夏论。意党道教。同徒袁粲为论以驳之。谓孔老教俗。释氏出世。常侍何镇之亦以书抵欢言。道家经籍简陋。
　　陈宣帝。南岳思禅师降伏道士欧阳正则十四人。敕贷罪给事僧众(云云)。
　　北齐文宣。道士陆修静等乞与释氏角法不胜。并令剃度。不从者杀四人。
　　北周武帝。诏群臣沙门道士。于内殿博议三教。法猛法师立论理胜。司隶大夫甄鸾上笑道论三十六篇。隋客问三教优劣。李士谦曰。佛日也。道月也。儒五星也。
　　唐高宗。诏沙门义褒等。入宫谈论。道士李荣理屈语塞。令黄门引荣退席○玄宗。道士吴筠造论毁释氏。浙西观察使陈少游请神邕法师。面决邪正。筠竟败北○代宗。沙门崇惠与道士角法告胜。赐紫衣。

　　僧先道后

　　宋明帝。顾欢作论。以佛道二教。齐乎达化。
　　北齐魏收。撰魏书作佛老志。
　　唐太宗诏。老子李姓是朕之祖。名位宜在佛先。沙门智实诣阙申理。不许○上谓弘福寺主道懿曰。佛老尊卑通人自鉴朕宗○柱下故先老子。凡有功德佥向释门。太原旧第亦以奉佛。未尝创道观也(云云)○高宗。敕道士隶宗正寺。班在诸王次○武后。敕僧尼依旧位在道士上。
　　宋太祖。诏令僧道每当朝集。僧先道后。并立殿廷。僧东道西。若遇郊天。道左僧右(宁僧统僧史略)○徽宗。敕道士位居僧上○高宗。庐山道法师申札都省。崇观之后道士叨视资品。林灵素辈视两府者甚众。遂令道士冒居僧上。靖康建炎。道士视官已行追毁。而国忌行香寺院众会犹敢傲然居上。今欲复正祖宗旧制(云云)。续据太常寺。称因革礼。肆赦故事。道左僧右。嘉祐编敕绍兴新书。并以僧道寺观立文。政和条内。道在僧上。并已删去。寻蒙朝旨。应行香立班诸处聚会。并依祖宗成法。以僧居左○绍兴十三年。临安府道正刘若谦申省乞道士位僧上。都僧正善逵。乞检准绍兴三年。都省批送法道法师状。继蒙朝旨。依祖宗旧制以僧在上。告示刘若谦取知委。

　　内律分财

　　唐德宗。敕亡僧资财旧例送终之余分。及一众比来因事官收。并缘扰害。令仰依旧。一准律文分财法。官司仍前拘收者。以违制论。

　　僧制治罚

　　梁武帝。制僧尼犯过。依佛律行罚。
　　北魏僧犯杀人。依俗格断。余犯付昭玄都统。以内律判之。
　　唐太宗。诏僧徒有过准内律明为条制。诏颁遗教经。付京官刺史。僧尼业行与经不同者。公私劝勉○高宗。奘法师奏二事。一者正观以老子位在佛上。二者僧道有过同俗推勘亏辱法门。上曰。僧用俗法即遣停罢○玄宗诏。僧尼有过一依佛律处分。州县不得擅行决罚○代宗诏。天下官司毋得捶辱僧尼。
　　宋真宗。诏僧道有犯公罪。听用赎法。敕品官无故毁辱僧尼。口称秃字者。勒停见任。庶民流千里。
　　宣和八年。吴国公主敬重空门。敕品官庶民如有毁辱僧尼骂称秃字者。照祥符三年指挥施行○孝宗乾道元年。郑国公主出家。敕品官庶民有毁辱僧尼骂称秃字者。依祥符宣和敕旨。品官勒停。庶民流千里。仰天下州军遍榜晓谕。应僧尼过犯。官司不得擅理。须奏取指挥施行。

　　僧籍免丁

　　唐武后延载元年。敕僧尼旧隶司宾(即鸿胪寺)今改隶祠部○玄宗开元十七年。诏天下僧尼。三岁一造籍○二十四年。敕僧尼隶鸿胪寺。明年仍旧隶祠部。道士隶宗正寺。以李宗也○天宝六载。敕僧尼属两街功德使。始令祠部给牒用绫素○德宗建中三年敕僧尼事故。三纲申州纳符。告注毁。在京于祠部纳告○宪宗元和二年。诏僧道隶左右街功德使○文宗。太和五年。敕州郡造僧尼籍。
　　梁太祖开平元年。敕僧尼改属祠部。
　　晋天福二年。以杨光远为天下功德使。凡寺院皆属焉。
　　宋太祖。敕僧道隶功德使。出家求度策试经业。关祠部给牒○高宗绍兴十五年。敕天下僧道。始令纳丁钱。自十千至一千三百凡九等。谓之清闲钱。年六十已上及残疾者免。

　　赐谥封塔

　　晋孝武。潜法师亡。诏赐钱建塔。
　　唐太宗。化度寺僧邕亡。上敬悼赐帛。敕李百药撰碑。欧阳询书○中宗。神秀国师亡。赐谥大通○玄宗。金刚智三藏亡。赐谥灌顶○清源思禅师追谥弘济禅师归真之塔○南岳让禅师亡。谥大慧禅师最胜轮之塔○宪宗。敕曹溪六祖谥大鉴禅师灵照之塔。柳宗元撰碑○穆宗。汾阳业禅师赐谥大达国师○宣宗。敕重建东林寺。追谥远法师曰辩觉○沩山祐禅师亡。赐谥大圆○黄檗运禅师亡。赐谥断际○懿宗。德山鉴禅师亡。赐谥见性○临济玄禅师亡。赐谥惠照○洞山玠禅师亡。赐谥悟本○追谥南山宣律曰澄照○赵州谂禅师亡。谥真际○云居膺禅师亡。谥弘觉○曹山寂禅亡。谥元证。
　　唐庄宗。问道于三圣惠然。及亡谥广济太师通寂之塔。
　　宋太祖。永明寿禅师亡。赐谥智觉○太宗。追谥东林远法师曰圆悟。西林永法师曰觉寂○明教大师天息灾亡。谥惠辩○传教大师法贤亡。谥玄觉○徽宗。崇宁元年。赦书节文。天下名德未有谥号者。仰所属以闻。唐宣律师赐谥法海。慈云式法师谥法宝。南屏臻法师谥实相。孤山圆法师谥法惠○摩腾三藏谥启道圆通法师。竺法兰谥开教总持法师。傅大士等空绍觉大士。李长者显教妙严长者○高宗。天童觉禅师亡。谥宏智塔曰妙光○径山杲禅师亡。谥普觉塔曰宝光。语录入藏○光宗。惠光讷法师亡。谥宗广慈塔曰普照。

　　褒恤终亡

　　宋文帝。惠严法师亡。诏赐钱五万布五十疋。
　　齐武帝。僧远法师亡。帝致书慰弟子法献。
　　隋文帝。昙延法师亡。帝辍视朝。敕王公往临。
　　唐太宗。僧邕法师亡。赐帛。敕李百药撰碑。欧阳询书○玄琬法师亡。遗表僧有过乞以内律治之。上嘉纳。遣皇太子临吊。敕给葬具。
　　高宗。奘法师亡。帝哭之恸。废朝五日。敕用金棺银椁。五诏褒恤○文宗。清凉国师澄观亡。上辍视朝三日。重臣缟素。敕葬终南山石室。敕宰相裴休撰碑。
　　宋真宗。天息灾三藏亡。敕有司具礼送终○法贤三藏亡。敕送终如天息灾礼。

　　临终瑞相

　　宋仁宗。天钵元禅师别文彦博曰。入灭去焚龛烟白。彦博手执流离瓶。烟入瓶中舍利填满○神宗。明教嵩禅师亡。火浴鼻舌眼睛耳豪数珠五物不坏○欧阳修居颍上屏酒肴。临终借华严经。读至八卷而化○文与可谓崔公度曰。经言。不妄语舌覆面上。即吐舌至眉。三折之后。沐浴冠带。正坐而化○赵抃从重元禅师问心要。闻辟历声豁然大省。是年有大星殒于庭。趺坐而化○徽宗。苏轼卒于毗陵。钱济明问曰。公平生学佛如何。轼曰。此语亦不受。遂化○高宗。韦太后建延祥观。迁圆法师于马脑坡。陶器舍利无算○孝宗。参政钱端礼问道于元禅师。微疾谓机禅师曰。地水火风暂时凑泊。遂敛目而化。

　　君臣慢法

　　周襄王。秦缪公获石像弃马坊中。梦天帝责诫。以问由余。往视像曰佛神也。
　　魏吴主孙晧。得金像灌以不洁。俄得肿疾。请康僧会受戒疾愈。
　　齐东昏侯。取瓦官玉像。为潘贵妃作钗钏。
　　唐高宗。奘法师译因明论。尚药吕才作解毁之。有旨令公卿领才。就法师礼悔○宣宗。京城进士孙樵。上书言。武宗发二十七万僧。陛下奈何兴之于已废之后。帝怒不纳。
　　宋太祖。河南进士李蔼。造灭邪集以毁佛。窃藏经以为衾。事闻。敕流沙门岛○徽宗。敕左街道楷赐紫衣师号。楷表辞。上怒流淄州○筠州惠洪坐交张商英流崖州○诏改佛法。永道上书谏。上怒流道州○高宗。宰相秦桧。以径山宗杲为张九成党流衡州。

　　韩欧排佛

　　唐宪宗。迎凤翔佛骨入禁中。刑部侍郎韩愈上表。谏曰。佛本夷狄之人。身死已久。枯朽之骨凶秽之余。岂宜以入宫禁。乞以此骨付之水火。永绝根本。帝大怒贬潮州刺史。愈至潮闻大颠禅师名。请入郡问道。留旬日。尚书孟简闻愈与大颠游。以书嘉之。愈答书称。大颠颇聪明识道理。远地无可与语。故自山召至州郭。留数十日。实能外形骸不为事物侵乱。非崇信其法求福田利益也。简复报之曰。释氏之教。大明善恶之异路。核天下神道报应之征。为广其道。奈何韩君以愚人下俚翁妪之情。见待之耶(云云)。柳宗元送浮图浩初序。退之好儒未能过杨子之书。于庄墨申韩皆有取焉。浮图者反不及庄墨申韩之怪僻险贼耶。曰以其夷也。果不信道而斥焉。以夷则将友恶来盗跖。而贱季札由余乎。非所谓去名求实者矣(云云)○韩退之作原道云。举夷狄之法。而加之先王之教之上。几何其不胥而为夷也。然则如之何其可也。曰人其人火其书。庐其居。明先王之道以道之。亦庶乎其可也○女拏圹文云。愈为少秋官言。佛夷鬼。其法乱治可一扫去(云云)。
　　王荆公非韩云。人有乐孟子之距杨墨。而以斥佛老为己功。庄子所谓夏虫者。斯人之谓乎(云云)。
　　苏子瞻非韩云。退之于圣人之道知好其名而未乐其实。其论至于理而不精。往往自叛其说而不知(云云)。
　　西蜀龙先生。作非韩百篇(云云)。
　　明教嵩禅师。作非韩三十篇(云云)。
　　祖印讷禅师。与欧阳公。论退之排佛老(见通塞志十二卷)。
　　宋仁宗。谏议欧阳修著本论。谓佛法为中国患。又曰。今佛之法可谓奸邪。又曰。千年佛老贼中国(云云)修左迁滁州。将归庐陵。游庐山谒祖印讷禅师。与之论道。肃然心服。平时排佛为之内销。祖印谓曰。退之倡排佛老。足下今又和之。将使后世好名之士援韩氏欧阳氏以为法。岂不为盛德之累。足下所著本论。孜孜以毁佛为务。以搜狩丧祭乡饮之礼。为胜佛之本。是犹退之原道实未知道。修大惊赧。师复为说悟心之旨。自此颇有省发。及入参大政。每誉于公卿之前。岁时书问未尝绝。出知扬州。高丽遣使问魏武注孙三处要义阙注。诏问修。不知答。饰使者往问祖印。师曰。兵者机密之事。不可以示人。使反命。以其言应诏。
　　欧阳外传云。欧子撰新唐书。如高僧玄奘神秀诸传及正观为战士建寺之文。并与削去。司马君实云。永叔不喜佛。旧唐史有涉其事者必去之。因曰。驾性命道德之空言者。韩文也。泯治乱成败之实效者。新书也○孝宗御制原道论云。朕观韩愈原道论。徒文繁而理迂耳(云云)。

　　化胡伪经

　　晋成帝。道士王符伪撰老子化胡经。堕地狱受苦。
　　北魏孝昭。道士姜斌引开天经说。老子西入化胡。以佛为侍者。沙门昙谟最言。佛生昭王时。后三百四十五年。定王时老子始生。太尉萧综劾奏。开天伪经。罪当惑众诏流斌马邑。
　　唐高宗。诏议老子化胡经。沙门法明曰。既无翻译朝代。岂非伪造。乃敕令搜聚伪本一处禁弃○武后。沙门惠澄。乞依前朝毁化胡经。敕八学士议○中宗。敕毁化胡经及画壁变相。违者科罪。

　　事魔邪党

　　末尼火祆(火烟反)者。初波斯国有苏鲁支。行火祆教。弟子来化中国。唐正观五年。其徒穆护何禄诣阙进祆教。敕京师建大秦寺○武后延载元年。波斯国拂多诞持二宗经伪教来朝○玄宗开元二十年敕末尼本是邪见。妄称佛教。既为西胡师法。其徒自行。不须科罚○天宝四年敕两京诸郡有波斯寺者。并改名大秦○大历三年敕回纥及荆扬等州。奉末尼各建大云光明寺。六年回纥。请荆扬洪越等州置摩邪寺。其徒白衣白冠○会昌三年。敕天下末尼寺并废。京城女末尼七十二人皆死。在回纥者流之诸道。五年敕。大秦穆护火祆等二千人。并勒还俗○梁贞明六年。陈州末尼反立母乙为天子。朝廷发兵禽斩之。其徒以不茹荤饮酒。夜聚淫秽。画魔王踞坐佛为洗足。云佛止大乘。我乃上上乘。
　　白云莱者。徽宗大观间。西京宝应寺僧孔清觉居杭之白云庵。立四果十地造论数篇。教于流俗。亦曰十地莱。觉海愚禅师辨之。有司流恩州。嘉泰二年。白云庵沈智元自称道民。进状乞额。臣寮言。道民者吃菜事魔。所谓奸民者也。既非僧道童行。自植党与千百为群。挟持祆教聋瞽愚俗。或以修桥砌路敛率民财。创立私庵为逋逃渊薮。乞将智元长流远地。拆除庵宇以为传习魔法之戒。奏可。
　　白莲菜者。高宗绍兴初。吴郡延祥院僧弟子元。依仿天台出圆融四土图。晨朝礼忏文。偈歌四句。佛念五声劝男女修净业。戒护生为尤谨。称为白莲导师。有以事魔论于有司者。流之江州。其徒展转相教。至今为盛。
　　良渚曰。此三者皆假名佛教以诳愚俗。犹五行之有沴气也。今摩尼尚扇于三山。而白莲白云处处有习之者。大氐不事荤酒。故易于裕足。而不杀物命。故近于为善。愚民无知皆乐趋之。故其党不劝而自盛。甚至第宅姬妾。为魔女所诱入其众中。以修忏念佛为名。而实通奸秽。有识士夫宜加禁止。

　　毁法恶报

　　魏高贵乡公。罽宾国王害师子尊者。白乳涌高数尺。王臂寻堕。七日命终。
　　晋安帝。昙无谶在凉译经。后西归。凉王遣人刺于路。王见神人以剑刺之。遂卒。
　　宋沙门惠琳著黑白论。与佛理相违。后感疾肤肉糜烂竟死。时以为叛教之报○简静寺尼用书经绢为儿衣。身疮白虫。号叫而死。
　　梁武帝。沙门智棱值寇还俗。道士孟悉达劝为黄冠。引佛教润色诸道经。暮年为道士讲西升经。忽失音舌卷。于座委顿而死○望蔡令。杀牛饮啖。卧佛堂上。白癞病死。
　　宋真宗。慈照聪禅师。郡守笞之。师。曰教他平地起骨堆。守全家死○神宗。王安石子雱资性险恶。既亡荷铁枷告父。安石请以江宁园庐为僧寺(即半山寺)○徽宗宣和废佛法。杨戬议废太平兴国寺。瘗佛像于殿基。已而戬病胸腹溃裂而死。○诏天下建神霄宫。太平州将拆承天寺。主议者石仪曹一子。为金甲神纳于火曰。石某绝嗣。

　　佛祖统纪卷第五十四(终)


　　刊板后记

　　咸淳元年乙丑寓东湖月波山。始饬工刊统纪。至六年庚午冬。忽感喘嗽之疾。家林法眷桌船见邀。遂以十二月二十一日归于福泉之故庐。是时尚有会要志四卷未能刊。于是乘病写本。俾刊人毕其功。秋七月锓事既备。拟辨纸印造万部为最初流通。尝计之刊板所费将万券。而印造之本逾二十万券。非高明识鉴有大财力者。则不能济。当愿　佛祖圣贤冥密劝化当朝居位　王公大人。知有法门。共相激发。或一出己力。或转化群贤。特辍余赀建立纸本。使统纪一书布散寰海。是亦助　国行化之大端也。磐卧病日久。恐一旦怛化此志不申。故略述始终。尚祈后贤之克继胜业者。维　佛维　祖宜当祐之以道。
　　咸淳辛未端午日　　　　志磐　书

