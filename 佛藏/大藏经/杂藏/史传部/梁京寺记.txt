梁京寺记

　　　　阙名

　　小庄严寺

　　梁小庄严寺。在建业定阴里。本是晋零陵王庙地。天监六年度禅师起造。时有邵文立者。世以烹屠为业。尝欲杀一鹿。鹿跪而流泪。以为不祥。鹿怀一麑。寻当产育。就庖哀切。同被刳割。因斯患疾。眉须皆落。身疮并坏。后乃深起悔责求道。度禅师发大誓愿。罄舍家资回买此地。为立伽蓝。

　　同泰寺

　　梁武帝改年号大同。起同泰寺。在台城内。穷竭帑藏。造大佛阁七层。为火所焚。武帝舍身施财。以祈佛福。自大通以后。无年不幸。

　　兴国禅寺

　　梁武帝天监十三年。以钱二十万。易定林前前冈独龙阜。以葬志公。永定公主以汤沐之资。造浮图五级于其上。十四年。即塔前建开善寺。

　　升元寺

　　升元寺即瓦棺寺也。在城西隅瞰江面。后踞崇冈最为古迹。累经兵火。略无仿佛。李王时升元阁犹在。乃梁朝故物。

　　大爱敬寺

　　梁武帝普通元年造。在蒋山之北高峰上。

　　法宝寺

　　梁同泰寺基之半也。建康刹录。梁武帝大通元年。创同泰寺。寺处宫后。别开一门。名大通门。帝晨夕讲议。多游此门。

　　法光寺

　　即梁之萧帝寺。旧传。天监十三年造。元绛寺记云。不知从昔之名。故后人以帝氏目之。

　　宝林寺

　　梁天监中。武帝与宝公。同游此山。见林峦殊胜。命建精蓝。

　　长于寺

　　建康南五里有山冈。其间平地。庶民杂居。有大长于．小长于．东长于．并是地名。小长于在瓦棺寺南。巷西头出大江。梁初起长于寺。

