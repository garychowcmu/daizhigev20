  斋法清净经
　　




　　佛说斋法清净经

　　如是我闻。一时佛在竹林精舍。与二百五十比丘比丘尼优婆塞优婆夷。及诸天龙八部鬼神菩萨摩诃萨。一时集会。是大目揵连从坐而起。为佛作礼。而白佛言。世尊。我昔日时入城乞食。道逢见有数千万人。头如太山。腹如须弥。咽颈如针。行步之时如五百乘车声。烟大口然。何罪所致。唯愿世尊为我演说。佛言。苦哉苦哉。告目连曰。此饿鬼者。先世之时为造斋食供具食讫。中后破斋便得如是罪报。食他斋食不持斋者亦得是报。若作斋讫。所有余食不得辄与不斋人。食过斋讫后施主启白。众僧请乞欢喜。所有余食众僧应施弟子。然后欢喜随口意用。若不咨请众僧施主二俱得罪。目连答曰。实如圣教。佛言。一切檀越施设法会供斋调度。若能持斋者可得与食。若不持斋者不得辄食。此饭获罪无量无边。若能一日持斋。得六十万世余粮。若不持斋食斋食者。六十万世堕饿鬼中。何以故。此信施重食。宁可吞热铁丸不食此饭。吞热铁丸须臾间。自食他信施久受勤苦。五百万世受饿鬼苦。但有设会之处。一切如法作斋。不得怀侠余残。归给亲友宗亲。食此饼饭。若怀侠余残。五百万世在地狱中。有热铁轮左右而过腋胁。燋烂受大苦恼。一切斋食不可不慎。不粒米麦化作热铁丸。一切施主欲设福会。于先尝此食者都是残食。唐作此会。不如不作。何以故。诸天鬼神不欢喜故。此人于先尝[飢-几+兌]者。亦五百万世受饿鬼苦。自今以后欲得福者。好当清净如上法作净。洗身手麸糠。于先安置屏处。藏盖实莫尝[飢-几+兌]。如法作斋可得福利。诸天欢喜。百神庆悦。善神拥护。经不虚言。福报如影响。此饿鬼本从人道中来。以不净手触众僧衣钵。以不净手浊沙门净食。以不净手著沙门食中。以不净食将施众僧及与父母。后五百世堕饿鬼中。常食不净。始欲上厕食啖粪屎。即彼厕神手把铁杖。逆彼饿鬼不得近厕。恒食脓血涕唾及荡除恶汁。常守秽恶女妇产生血污不净以为资粮。复迳五百万世堕在猪豚蜣螂之中。常食臭秽不净之物。受斯苦切累世勤苦。数千万劫无有出期。难得解脱。痛不可言。或以手触身体男女根等。或以此手触沙门父母净食。以不净食著与沙门父母。当致此殃。一切肉眼不知罪福。自今已后欲得佐助。众僧作饭食者。以清净身手捉众僧食器。以清净手澍米把面。及以净水作食。得福无量。自今以后广为一切普使闻知。如说修行。目连白佛。我当流布。不敢忘失。至心奉行。

　　佛说斋法清净经


