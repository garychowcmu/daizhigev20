  无常三启经
　　




　　佛说无常三启经

　　□□□□□□□　　修者咸到无为岸
　　法云法雨润群生　　能除热恼蠲众病
　　难化之徒使调顺　　随机引导非强力
　　稽首归依真圣众　　八辈上人能离染
　　金刚智杵破邪山　　永断无始相缠缚
　　始从鹿苑至双林　　随佛一代弘真教
　　各称本缘行化已　　灰身灭智证无生
　　稽首总敬三宝尊　　是谓正因能普济
　　生死迷愚镇沉溺　　咸令出离至菩提

　　生者皆归死　　容颜尽变衰　　强力病所侵
　　无能免斯者　　假使妙高山　　劫尽皆散坏
　　大海深无□　　亦复皆枯竭　　大地及日月
　　时至皆归尽　　未曾有一事　　不被无常吞
　　上生非相处　　下至转轮王　　七宝镇随身
　　千子常围绕　　如其寿命尽　　须臾不暂停
　　还漂死海中　　随缘受众苦　　循环三界内
　　犹如汲井轮　　亦如蚕作茧　　吐丝还自缚
　　无上诸世尊　　独觉声闻众　　尚舍无常身
　　何况诸凡夫　　父母及妻子　　兄弟并眷属
　　目观生死隔　　云何不愁叹　　是故劝诸子
　　谛听真实法　　共舍无常处　　当行不死门
　　佛教如甘露　　除热得清凉　　一心应善听
　　能灭诸烦恼

　　如是我闻。一时薄伽梵在室罗伐城逝多林给孤独园。尔时佛告诸苾刍。有三种法。于诸世间。是不可爱。是不光泽。是不可念。是不称意。何者为三。谓老病死。汝诸苾刍。此老病死。于诸世间。实不可爱。实不光泽。实不可念。实不称意。若老病死世间无者。如来应正等觉不出于世为诸众生说所证法及调伏事。是故应知此老病死。于诸世间。是不可爱。是不光泽。是不可念。是不称意。由此三事。如来应正等觉。出现于世为诸众生说所证法及调伏事。尔时世尊重说颂曰。
　　外事庄采咸归坏　　内身衰变亦同然
　　唯有胜法不灭亡　　诸有智人应善察
　　此老病死皆共嫌　　形仪丑恶极可厌
　　少年容貌暂时停　　不久咸悉成枯悴
　　假使寿命满百年　　终归不免无常逼
　　老病死苦常随逐　　恒与众生作无利

　　尔时世尊说是经已。诸苾刍众天龙药叉干达婆阿苏洛等。皆大欢喜信受奉行。
　　常求诸欲境　　不行于善事　　云何保形命
　　不见死来侵　　命根气欲尽　　支节悉分离
　　众苦与死俱　　此时徒叹恨　　两目俱翻上
　　死刀随业下　　意想并慞惶　　无能相救济
　　长喘连胸急　　噎气喉中干　　死王催伺命
　　亲属徒相守　　诸识皆昏昧　　行入险城中
　　亲知咸弃舍　　任黑绳牵去　　将至琰摩王
　　随业而受报　　胜因生善道　　恶业堕泥犁
　　明眼无过慧　　黑闇不过痴　　病不越怨家
　　大怖无过死　　有生皆必死　　造罪苦忉身
　　当勤策三业　　恒修于福智　　眷属皆舍去
　　财货任他将　　但持自善根　　险道充粮食
　　譬如路傍树　　暂息非久停　　车马及妻儿
　　不久皆如是　　譬如群宿鸟　　夜聚旦随飞
　　死去别亲知　　乖离亦如是　　唯有佛菩提
　　是真归依处　　依经我略说　　智者善应思

　　天阿苏罗药叉等　　来听法者应至心
　　拥护佛法使长存　　各各勤行世尊教
　　诸有听徒来至此　　或在地上或居空
　　常于人世起慈心　　日夜自身依法住
　　愿诸世界常安隐　　无边福智益群生
　　所有罪业并销除　　远离众苦归圆寂
　　恒用戒香涂莹体　　常持定服以资身
　　菩提妙花遍庄严　　随所住处常安乐


　　佛说无常三启经一卷(初后赞叹乃是尊者马鸣取经意而集造中是正经金口所说事有三开故云三启也)


