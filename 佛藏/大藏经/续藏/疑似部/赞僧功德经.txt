  赞僧功德经
　　




　　赞僧功德经

　　阿含经中略集出　　叹大□□□□□
　　□□□□□□□　　以大梵音赞僧宝
　　如地坚牢□□□　　□□□□□□□
　　我末法中出家人　　常住僧赞□□□
　　□□□□□□□　　志求菩提微妙果
　　于浊苦恶世界中　　常在如来清净众
　　僧中或有求四果　　或以证果在僧中
　　此等八辈诸上人　　和合僧中常不断
　　或有头陀常乞食　　或有山间乐寂静
　　乃至于微细戒中　　不犯如来严命教
　　或有深广学智慧　　或有息虑习诸禅
　　并皆集在僧众中　　犹如百川归大海
　　殊胜妙宝大德僧　　长养众生功德种
　　能与人天胜果者　　无过佛法僧宝众
　　善心僧中施掬水　　获福多于大海量
　　微尘尚可有算期　　僧中施宝无有尽
　　若人当来求远离　　越于生死贫穷河
　　应当速疾志诚心　　于僧宝中树因果
　　于此最妙良福田　　若有种植功德子
　　当来收获无边畔　　由如云中含大雨
　　施者不筹量度者　　平等奉施无二心
　　是人方可能堪任　　受人天中胜如果
　　无量功德具庄严　　大悲世尊弟子众
　　凡人肉眼难分别　　由如灰覆于火上
　　或有外现犯戒相　　内秘无量诸功德
　　应当信顺崇重之　　贤圣愚凡不可测
　　或有外现具威仪　　或示未能舍其欲
　　外相人观谓凡夫　　不妨内即是其圣
　　内如四种庵罗果　　生熟难分不可别
　　如来弟子亦如是　　有戒无戒亦难辨
　　是故殷勤劝诸人　　不听毁骂僧宝众
　　若欲不沉沦苦海　　常当敬重植良田
　　常欲□中受乐者　　亦当供养苾刍僧
　　勿以凡夫下劣心　　分别如来弟子众
　　若有清信士女等　　能于十念生信心
　　平等供养苾刍僧　　是人获得无量报
　　若于僧中起邪见　　当来定堕三恶道
　　世尊亲自以梵音　　金口弘宣诚不妄
　　宁以利刀割其舌　　或以捻杵碎其身
　　不应一念嗔恚心　　谤毁如来净僧众
　　宁以吞大热铁丸　　宁便口中出猛焰
　　不应戏论以一言　　毁骂出家清净众
　　宁以利刀自屠割　　残害支节毁肌肤
　　不应戏笑调凡愚　　何咒打骂苾刍众
　　宁以自手挑两目　　宁于多劫受生盲
　　其于习行离欲人　　不应恶眼而瞻视
　　宁毁精舍及制多　　宁焚七宝舍利塔
　　勿于僧中出恶言　　诽谤如来清净众
　　毁塔之人自堕落　　经无量劫受诸苦
　　好说众僧短长者　　自堕亦引无量众
　　是故智者善思量　　勿于僧中起轻慢
　　善自防护口业非　　莫谈此持彼犯戒
　　若一恶言毁沙门　　当堕泥犁受极苦
　　从地狱出得人身　　即招聋盲喑哑报
　　世间多有愚劣人　　谈说僧尼诸过恶
　　因兹堕落恶道中　　永劫沉沦没苦海
　　大悲世尊礼大众　　尊敬和合大德僧
　　诸佛尚自致殷勤　　何况凡夫轻慢众
　　世间多有信心人　　崇重世尊弟子者
　　闻说三宝短长时　　怨于僧中起邪见
　　因此退败诸善人　　毁坏如来清净众
　　不见贤劫千世尊　　是故智者应思忖
　　昔有俱迦离苾刍　　以一恶言骂僧众
　　犹落钵头磨地狱　　舌被犁耕数万段
　　亦有迦叶佛弟子　　谤毁无量世间人
　　承斯恶业舍残形　　还受耕舌地狱苦
　　沙门怀忿毁诸人　　尚招无量口业报
　　何况无戒白衣人　　骂僧免堕恶道者
　　是故智人不应骂　　乃至草木砖瓦等
　　况毁清净出家人　　习行离欲善法者
　　纵使欲火炽烧心　　点污尸罗清净戒
　　不久速能自忏除　　还入如来圣众位
　　如人暂迷失其道　　有目还能寻本路
　　苾刍虽犯世尊禁　　虽然暂犯还能灭
　　如人平地蹶脚时　　有足还能而速起
　　苾刍虽暂缺尸罗　　虽犯不久还能补
　　犹如世间金宝器　　虽破其价一种贵
　　木器纵然全不漏　　不可比于破宝器
　　破禁苾刍虽无戒　　初心出家功德胜
　　百千万亿白衣人　　功德纵多不及彼
　　出家弟子能堪任　　继嗣如来末代法
　　万德无量在俗人　　不能须臾弘圣教
　　最下犯禁破戒僧　　供养由获万亿报
　　是故世尊赞胜因　　天上人中受尊贵
　　是故殷勤劝诸人　　勿毁如来僧宝众
　　今生习恶因缘故　　当来业成亦毁佛
　　缘兹身口意业支　　永断世间人天种
　　当堕三涂恶道中　　亿劫沉沦无休息
　　若于清众起正信　　无有毁谤名僧罪
　　常能防护口业过　　不谈如来僧宝众
　　若人于僧有骂罪　　应须志诚速求忏
　　于僧勿起憍慢心　　来生受苦必当悔
　　如僧刹那有功德　　其福不容于大地
　　何况经月累岁年　　坚持如来严禁戒
　　是人持戒功德报　　佛于一劫说不尽
　　况余凡俗知其边　　福等虚空无有量
　　当知功德广庄严　　释迦如来僧宝众
　　是故不听在家者　　毁辱打骂出家僧
　　纵见沙门犯戒时　　当宽其意勿嫌毁
　　如入芳丛采妙花　　不应摘选枯枝叶
　　广大清净佛法海　　多有持戒精修者
　　其中纵有犯威仪　　白衣不应生毁谤
　　譬如田中新苗稼　　于中亦有稗莠草
　　应可一种敬良田　　不应拣选生分别
　　是以世尊制诸人　　不听毁谤沙门众
　　唯当尊重生敬心　　同此受胜诸天报
　　佛日灭没虽久远　　僧宝连晖传法灯
　　由如龙王降甘雨　　大地萠芽普洽润
　　和合僧宝亦如是　　雨于如来妙法雨
　　滋润枯渴诸群生　　长养善牙功德种
　　于多劫中宿植田　　得为如来弟子众
　　处在贤圣法海中　　饮妙解脱甘露味
　　传持世尊末代教　　流化十方诸国土
　　利益一切诸众生　　令佛法轮恒不绝
　　佛法久后灭没时　　伽蓝精舍毁成聚
　　龛塔尊像并荒良　　设欲供养难可得
　　壁画僧形不可见　　何况得闻于正法
　　人身难得生人中　　佛法难逢今已遇
　　如何于妙良福田　　不种当来功德种
　　冥路悬远不可达　　当办资粮备前所
　　善福田中不种植　　当来险路之资粮
　　是故诸人应善思　　闻经僧中应惠施
　　依经我略赞僧宝　　功德无量遍虚空
　　回施一切诸群生　　愿共当来值弥勒

