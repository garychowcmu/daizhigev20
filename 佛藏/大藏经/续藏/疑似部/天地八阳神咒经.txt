  天地八阳神咒经
　　




　　佛说天地八阳神咒经

　　　　唐三藏法师义净奉诏译
　　闻如是。一时佛在毗耶达摩城。寥廓宅中。十方相随。四众围绕。尔时无碍菩萨。在大众中。即从座起。而白佛言。世尊。此阎浮提众生。递代相生。无始已来。相续不断。有识者少。无识者多。念佛者少。不念佛者多。神通者少。不神通者多。持戒者少。破戒者多。精进者少。懈怠者多。智慧者少。愚痴者多。长寿者少。短命者多。禅定者少。散乱者多。富贵者少。贫贱者多。柔软者少。刚强者多。布施者少。悭贪者多。信实者少。虚妄者多。被使世俗浅薄。官法荼毒。贼役烦重。百姓穷苦。求难得。良由信邪倒见。获如是苦。唯愿世尊。为诸邪见众生。说其正见之法。令得悟解。免于众苦。
　　佛言。善哉善哉。无碍菩萨。汝大慈悲。为诸邪见众生。问于如来正见之法。不可思议。汝等谛听。善思念之。吾当为汝。分别演说天地八阳之经。此经过去诸佛已说。未来诸佛当说。现在诸佛今说。夫天地之间。为人最胜最上者。贵于一切万物。人者。真也正也。心无虚妄。身行正真。左丿为真。右[乂-(必-心)]为正。常行正真。故名为人。是知人能弘道。以润身。依道依人。皆成圣道。
　　复次无碍菩萨一切众生。既得人身。不能修福。背真向伪。造种种恶业。命将欲终。必沈苦海。受种种罪。若闻此经。信受不逆。即得解脱诸罪之难。出于苦海。善神加护。无诸障碍。延年益寿。而无横夭。以信力故。获如是福。何况有人。尽能书写。受持读诵。如法修行。说其功德。不可称。不可量。无有边际。寿终之后。并得成佛。佛告无碍菩萨摩诃萨。若有众生。信邪倒见。即被邪魔外道。魑魅魍魉。鸟鸣百怪。诸恶鬼神。竞来恼乱。与其横病。恶种恶注。受其苦痛。无有休息。遇善知识为读此经三遍。是诸恶鬼。皆悉消灭。病即除愈。身强力足。读经功德。获如是福。若有众生。多于淫欲嗔恚愚痴悭贪嫉妒。若见此经。信敬供养。即读三遍。愚痴等恶。并皆除灭。慈悲喜舍。得佛法分。
　　复次无碍菩萨。若善男子善女人等。兴有为法。先读此经三遍。筑墙动土。安立家宅。南堂北堂。东厢西厢。厨舍密屋。门户井灶。碓硙库藏。六畜栏圂。日游月杀。大将军太岁。黄幡豹尾。五土地神。青龙白虎。朱雀玄武。六甲禁讳。十二诸神。土府伏龙。一切鬼魅。皆悉隐藏。远屏四方。影销影灭。不敢为害。甚大吉利。得德无量。善男子。兴功之后。堂舍永安。屋宅牢固。富贵吉昌。不求自得。若远行从军。仕官兴生。甚得宜利。门兴人贵。百子千孙。父慈子孝。男忠女贞。兄恭弟顺　夫妻和睦。信义笃亲。所愿成就。若有众生。忽被县官拘执。盗贼牵挽。暂读此经三遍。即得解脱。若有善男子善女人。受持读诵。为他书写八阳经者。设入水火。不被焚漂。或在山泽虎狼。猛兽屏迹不敢。善神卫护。成无上道。
　　若复有人。多于语绮语恶口两舌。若能受持读诵此经。永除四恶过。得四无碍辩。而成佛道。
　　若善男子善女人等。父母有罪。临终之日。当堕地狱。受无量苦。其子即为读此经七遍。父母即离地狱而生天上。见佛闻法。悟无生忍。以成佛道。
　　佛告无碍菩萨。毗婆尸佛时。有优婆塞优婆夷。心不信邪。敬崇佛法。书写此经。受持读诵。所作所为。须作即作。一无所问。以正信故。兼行布施。平等供养。得无漏身。成菩提道。号曰普光如来应正等觉。劫名大。国名无边。但是人民。行菩萨道。无所得法。以是经威德。获如是报。
　　复次无碍菩萨。此八阳经。行在阎浮提。在在处处。有八菩萨。诸梵天王。一切明灵围绕此经。香华供养。如佛无异。
　　佛告无碍菩萨摩诃萨言。若善男子善女人等。为诸众生。讲说此经。深达实相。得甚深理。即知身心佛身法心。所以能知即是智慧眼常见种种无尽色。色即是空。空即是色。受想行识亦空。即是妙色身如来。耳常闻种种无尽声。声即是空。空即是声。即是妙音声如来。鼻常嗅种种无尽香。香即是空。空即是香。即是香积如来。舌常了种种无尽味。味即是空。空即是味。即是法喜如来。身常觉种种无尽触。触即是空。空即是触。即是智明如来。意常思想能分别种种无尽法。法即是空。空即是法。即是法明如来。
　　善男子。观此六根显现人皆空口常说之。若说善语。善法常转。即成圣道。若说邪语。恶法常转。即堕地狱。善男子。善恶之理。不得不信。善男子。人之身心。是佛法器。亦是十二部大经卷也。无始已来。转读不尽。不损毫毛。如来藏经。唯识心见性者之所能知。非诸声闻凡夫所能知。善男子。读诵此经。深解真理。即知身心是佛法器。若醉迷不醒。不了自心。是佛法根本。流转诸趣。堕于恶道。永沈苦海。不闻佛法名字。
　　尔时五百天子。在大众中。闻佛所说。得法眼净。皆大欢喜。即发无等等阿耨多罗三藐三菩提心。
　　无碍菩萨复白佛言。世尊。人之在世。生死为重。生不择日。时至即生。死不择日。时至即死。何因殡葬即问良辰吉日。然始殡葬。殡葬之后。还有妨害。贫穷者多。灭门者不少。唯愿世尊。为诸邪见无智众生。说其因缘。令得正道。除其颠倒。
　　佛言。善哉善哉。善男子。汝实甚能。问于众生生死之事。殡葬之法。汝等谛听。吾当为汝说智慧之理。大道之法。夫天地广大清。日月广长明。时年善美。实无有异。善男子。人王菩萨。甚大慈悲。愍念众生。皆如赤子。下为人主。作蓬民父母。顺于俗人。教于俗法。造作历日。须下天下。令知时节。为有平满。成收开闭。建除定执。破危之文。愚人依字信用。无不免其凶祸。又使邪师厌镇。说是道非。谩求邪神拜饿鬼。却福招殃自受苦。如斯人皆返天时逆地理。背日月之光明。没闇室。违正道之广路。恒寻邪径。颠倒之甚也。善男子。产生时读此经三遍。儿即易生。甚大吉利。聪明智慧。福德具足。而不中夭。死时读此经三遍。一无妨害。得福无量。善男子。日日大好日。月月大好月。年年大好年。实无间隔。但辨即须殡葬。殡葬之日。读此经七遍。甚大吉利。获福无量。门荣人贵。延年益寿。命终之日。并得成圣道。善男子。殡葬之地。莫问东西南北。安稳之处。诸人爱乐。鬼神爱乐。即读此经三遍。便以修荣。安置墓内。永无灾障。家富人兴。甚大吉利。尔时世尊。欲重宣此义。而说偈言。
　　营生善善日　　休殡好好时
　　生死读诵经　　甚得大利益
　　月月善明月　　年年大好年
　　读经即殡葬　　荣花万代昌

　　尔时众中。七万七千人。闻佛所说。心开意解。舍邪归正得佛法分。永断疑惑。皆发阿耨多罗三藐三菩提心。
　　无碍菩萨。复白佛言。世尊。一切凡夫。皆以婚媾为亲。先问相宜。后取吉日。然始成亲。成亲之后。富贵偕老者少。贫穷生离死别者多。一种信邪。如何而有差别。唯愿世尊。为决众疑。
　　佛言。善男子。汝等谛听。当为汝说。夫天阳地阴。月阴日阳。水阴火阳。女阴男阳。天地气合。一切草木生焉。日月交通。四时八节明焉。水火相承。一切万物熟焉。男女允谐。子孙兴焉。皆是天之常道。自然之理。世谛之法。善男子。愚人无智。信其邪师。卜问望吉。而不修善。造种种恶业。命终之后。复得人身者。如指甲上土。堕于地狱。作畜饿鬼者。如大地土。善男子。复得人身。正信修善者。如指甲上土。信邪造恶业者。如大地土。善男子。欲结婚亲。莫问水火相克。胎胞相厌。年纪不同。唯看禄命书。知福德多少。以为眷属。呼迎之日。即读此经三遍而以成礼。此乃善善相因。明明相属。门高人贵。子孙兴盛。聪明利智。孝敬相承。甚大吉利。而无中夭。福德具足。皆成佛道。是时有八菩萨。承佛威神。得大总持。常处人间。和光同尘。破邪立正。其名曰。
　　跋陀罗菩萨漏尽和　　罗邻竭菩萨漏尽和
　　憍自兜菩萨漏尽和　　那罗达菩萨漏尽和
　　须弥深菩萨漏尽和　　因桓达菩萨漏尽和
　　和轮调菩萨漏尽和　　无缘观菩萨漏尽和

　　是八菩萨。俱白佛言。世尊。我等于诸佛所。受持得陀罗尼神咒。而今说之。拥护受持读诵八阳经者。永无恐怖。使一切不善之物。不得侵损读经法师。即于佛前而说咒曰。
　　阿佉尼(一)尼佉尼(二)阿毗罗(三)曼隶(四)曼多隶(五)娑婆诃
　　世尊。若有不善者。欲来恼法师。闻我说此咒。头破作七分。如阿梨树枝。
　　尔时无边身菩萨。即从座起。前白佛言。世尊。云何名为八阳经。唯愿世尊。为诸听众。解说其义。令得觉悟。速达本心。入佛知见。永断疑悔。
　　佛言。善哉善哉。善男子。汝等谛听。吾今为汝解说八阳之经者。八者分别也。阳者明解也。明解大乘空无之理。了能分别。八识因缘。空无所得。云何八识名为经。八阳名为纬。经纬相交。以成经教。故名八阳经。八者八识。云何名八识。眼是色识耳是声识。鼻是香识。舌者是味识。身是触识。意是分别识。六根是六识。含藏识。阿赖耶识。是名曰八识。明了分别八识根源。空无所得。即知两眼是光明天。光明天中。即现日月光明。世尊。两耳是声闻天。声闻天中。即现无量声如来。两鼻是佛香天。佛香天中。即现香积如来。口是法味天。法味天中。即现法喜如来。身是卢舍那天。卢舍那天中。即现成就卢舍那佛。卢舍那镜像佛。卢舍那光明佛。意是无分别天。无分别天中。即现不动如来。大光明佛。心是法界天。法界天中。即现空王如来。含藏识天。演出阿那含经。大般涅槃经。阿赖耶识天。演出大智度论经。瑜伽论经。善男子。佛即是法。法即是佛。合为一相。即现大通智胜如来。
　　佛说此经时。一切大地。六种震动。光照天地。无有边际。浩浩荡荡。而无所名。一切幽冥。悉皆明朗。一切地狱。并皆消灭。一切罪人。俱得离苦。皆发无上菩提心。
　　尔时大众之中。八万八千菩萨。一时成佛。号曰空王如来应正等觉。劫名离苦。国号无边。一切人民。皆行菩萨六波罗蜜。逮无所得法。六万六千比丘。比丘尼。优婆塞。优婆夷。得大总持。入不二法门。无数天龙夜叉。乾闼婆。阿修罗。迦楼罗。紧那罗。摩睺罗伽。人非人等。得法眼净。行菩萨道。
　　复次善男子。若复有人。得官登位日。及入新宅之时。暂读此经三遍。甚大吉利。善神加护。延年益寿。福德具足。善男子。若读此经一遍。如读一切经一部。若书写一卷。如书写一切经一部。其功德不可称。不可量。等空无有边际。如斯人等。即成就圣道。
　　复次无边身菩萨摩诃萨。若有众生。不信正法。常生邪见。忽闻此经。即生诽谤言非佛说。是人现世。得白癞病。恶疮脓血。遍体交流。腥臊臭秽。人皆憎嫉。命终之日。即堕阿鼻无间地狱。上火彻下。下火彻上。铁枪铁叉。遍体穿穴。融铜灌口。筋骨烂坏。一日一夜。万死万生。受大苦痛。无有休息。谤斯经故。获罪如是。佛为罪人。而说偈言。
　　身是自然身　　五体自然足
　　长乃自然长　　老乃自然老
　　生乃自然生　　死乃自然死
　　求长不得长　　求短不得短
　　苦乐汝自当　　邪正由汝已
　　欲作有为功　　读经莫问师
　　千千万万世　　得道转法轮

　　佛说此经已。一切大众。得未曾有。心明意净。欢喜踊跃。皆见诸相非相。入佛知见。悟佛知见。无入无悟。无知无见。不得一法。即涅槃乐故。此诸菩萨圣众。天神地祇。皆悉欢喜奉行。

　　佛说天地八阳神咒经终


