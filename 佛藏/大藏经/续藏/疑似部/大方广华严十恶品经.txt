  大方广华严十恶品经
　　




　　大方广华严十恶品经

　　善男子□如国王统领国事多饶□□□□摩尼车渠马瑙珊瑚虎珀珍宝璎珞□□□乘死入地狱。譬如凡夫在于世界多饶□□□马牛羊绢帛布疋大小谷豆皆以具□□□大乘死入地狱。是故□□□□□□□□苦。加叶菩萨白佛言。世尊实如圣□□□圣教。加叶菩萨复白佛言。世尊何者为善。佛告迦叶。一切众生若修善根。一者不害众生。二者不行放逸。三者不饮酒。四者不食肉。五者常行大慈。如是之人不断善根。迦叶菩萨白佛言。世尊如佛所说受佛教者。不听饮酒。佛告迦叶。善哉善哉。汝解我意。一切众生不饮酒者。是我真子。则非凡夫。善男子。饮酒者。或君不识臣。或臣不识君。或父不识子。或子不识父。或兄不识弟。或弟不识兄。或姊不识妹。或妹不识姊。或夫不识妻。或妻不识夫。或师不识弟子。或弟子不识师。或不识内外眷属。善男子。现前颠倒。何况未来。善男子。一切众生不食酒肉者。得发阿耨多罗三藐三菩提心。尔时世尊告诸大众言。善男子。汝好谛听谛听。舍婆提国有吉槃陀女为人沽酒。钗梳落在井中。八万罗汉围绕井住。汲水饮之。即便昏醉不识如来。尔时如来为诸罗汉演说法要。是诸罗汉既闻法已。酒便得醒。来至佛所白佛言。世尊我今修道得四道果。何故今日不识。如来佛告诸善男子。舍婆提国有吉槃陀女。为人沽酒。钗梳落在井中。汝今饮水以便昏醉。我今为汝除却颠倒。吾今见汝生恐惧心。吉槃陀女为人受苦堕锯床地狱。锯此女身作其百段。吹令微尘。还复聚合受形讫竟。身长三尺颜色青黑。头上无毛两耳闭塞。复无两目亦无鼻孔。下唇蹇哆手无十指脚无两足。皆由沽酒。岂况饮之。虽先饮酒又乃发露。心生重悔如怀惭愧。又莫更饮。譬如有人身遇重病。乃值良师赍药涂之。因药得差。忏悔之人亦复如是。心生重悔。又莫更作。得阿耨多罗三藐三菩提心。尔时世尊告诸大众比丘比丘尼优婆塞优婆夷。若受五戒者。若受二百五十戒者。若受威仪具足戒者。若受戒者。不听饮酒。饮酒者犯波罗提木叉罪。比丘比丘尼若犯此者即入地狱。若凡夫人犯突吉罗罪。八万劫中入于地狱。迦叶菩萨白佛言。世尊酒亦无命。如来何故诫酒为苦。佛告迦叶。舍婆提国有鸯崛魔罗。饮酒醉乱淫匿其母杀戮其父。其母复与外人共通持刀害之。是故今日诫酒为苦。尔时世尊告迦叶菩萨言。佛子我诫诸白衣及出家等。受我戒者不听酌酒与人。不听到酒家。不听强劝人酒。不听共人麴酿。声闻弟子亦复如是。菩萨摩诃萨制心。声闻制形。善男子。不听酌酒与比丘。若与者五百世无臂。共比丘麴酿。五百世耳聋耳听隔绝。常不闻勿声语。比丘酒家者。五百世为哑。口不能语。强劝比丘酒者。堕截膝地狱。纵广八万由旬。纵广正等。其中力士其数五百。造其刀剑截其两膝。强劝比丘酒者亦复如是。迦叶菩萨白佛言。世尊食肉者得何等罪。佛告迦叶。善哉善哉。一切众生不食肉者。是吾遗腹之子。则非凡夫。善男子。一切众生若受大乘大般涅槃。善男子。一切众生若住一劫不听食肉。世尊。食肉者堕何处地狱。佛告迦叶。食肉者堕阿鼻地狱。纵广正等八万由旬。四方有门。一一门外各有猛火。东西南北交通彻地。周匝铁墙铁网弥覆。其地赤铁。上火彻下。下火彻上。铁鉫铁钮铁衔铁[金*亥]。持火烧之。驱食肉之人入此地狱受其大苦。心生重悔而怀惭愧。又莫更食。犹如浊水置之明珠。以珠威力水即为清。如烟云除月则清明。作恶能悔亦复如是。佛告迦叶。一切众生食肉者断大慈种。不食肉者有大功德。百千万分不如其一。迦叶菩萨白佛言。世尊煮肉炙肉斩肉杀生之人分别几处。佛告迦叶。煮肉者堕镬汤地狱。纵广五百由旬。其中有水其下有火。持火烧之溃溃乃沸。驱煮肉之人入此地狱受其大苦。炙肉之人堕炙床地狱。纵广八万由旬。其上铁床其下有火。持火烧之。驱炙肉之人卧之在上。肉干燋烂受其大苦。斩肉之人堕剉碓地狱。其中力士其数五百。斩令万段吹令微尘还复受其大苦。迦叶菩萨白佛言。世尊食肉者非如来弟子。即是外道眷属也。佛告迦叶。食肉者不觉不知不闻不见当食肉。或君食臣肉。或臣食君肉。或子食父肉。或父食子肉。或弟食兄肉。或兄食弟肉。或妹食姊肉。或姊食妹肉。或妻食夫肉。或夫食妻肉。佛告迦叶。食肉之人即食父母眷属肉。迦叶菩萨白佛言。世尊食肉者堕何处地狱。佛告迦叶。食肉者堕粪秽地狱。纵广正等八万由旬。其中有粪乃深万丈。驱食肉之人入此地狱受其大苦。五百万世无有出期。善男子。食肉者犹如群狗争骨各各贪多。食肉之人亦复如是。善男子。斩肉者即斩其父。割肉者即割父肉。割害其母。譬如父死必作牛羊持刀害之。即是其父。一切众生心则颠倒。食肉者即食父肉。啮骨者即啮父骨。若饮肉汁者即饮父血。善男子。一切众生若有惭愧不应食肉。虽先食肉又能发露心生重悔。亦发阿耨多罗三藐三菩提心。迦叶菩萨白佛言。世尊唯愿如来为我解说。破斋者堕何处地狱。佛告迦叶。破斋者堕饿鬼地狱。其中饿鬼身长五百由旬。其咽如针。头如太山。手如龙爪。朝食三千暮食八百。一呼三万驱。破斋之人入此地狱受其大苦。复离此地狱绕其太山山犹如绯色驱。破斋之人将背倚之。肉干燋烂受其大苦。复离此苦转形更受。善男子。若食斋讫者。或裹斋食者与父母兄弟君臣师长朋友知识。未来世中堕铁轮地狱。左腋入右胁出融铜灌口。若受斋食者亦复如是。佛言。食鸡肉者当堕地狱。三人共偿倍半相迎同入地狱。迦叶菩萨白佛言。世尊实如圣教实如圣教。迦叶菩萨白佛言。世尊唯愿如来为我解说。不饮酒不食肉者得几所福。佛告迦叶。假使有人象马牛羊琉璃珍宝璎珞国城妻子持用布施。犹亦不如有人能断酒肉。百千万分不如其一。复置是事。假使有人百千两金遍满三千大千世界持用布施。犹亦不如有人能断酒肉百千万分不如其一。复置是事。假使有能铸金为人数百持用布施。犹亦不如有人能断酒肉。百千万分不如其一。复置是事。假使有人造作幡华宝盖遍满三千大千世界。犹亦不如有人能断酒肉。百千万分不如其一。复置是事。假使有人造大浮图宝塔檐檐相次如稻麻竹[竺-二+韋]上至梵天。不如有人能断酒肉。百千万分不如其一。善男子。不食肉者现世菩萨则非凡夫。善男子。不食肉者常无肉想。食肉之人□□□□□□见而生害即生肉想。以是义□□□□□□迦叶菩萨白佛言。世尊实如圣□□□□□□佛告迦叶。一切众生譬如有□□□□□□穷孤老后生一极子甚怜□□□□□□把饭二团俱授如过与子婴□□□□□□金而取其饭。一切众生亦复□□□□□□生犹如慈父众生不授我□□□□□□。

　　大方广华严十恶品经


