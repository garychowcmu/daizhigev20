  要行舍身经
　　




　　佛说要行舍身经

　　如是我闻。一时佛在□□□□□□大苾刍众千二百五□□□□□汉大迦叶波而为□□□□一千人俱。飞腾辟支而为上首。诸大菩萨八千人俱。地藏菩萨而为上首。大梵天王释提桓因四天大王龙神八部。诸苾刍苾刍尼乌波索迦乌波斯加。
　　尔时世尊于此众中欣然而矣。放大光明照尸陀林及此大会。未久之间其光还复从口而入。端身而坐。正念不动。尔时迦叶波即从座起。偏露右肩。绕三匝。即于佛前右膝著地。而白佛言。世尊。如来何故于此众中欣然而笑。放大光明照尸陀林及此大会。未久之间其光还复从口而入。端身而座。正念不动。唯愿如来说其意志。佛言。善哉善哉。善男子。汝当谛听善思念之。吾当为汝说其要法。我以佛眼观此林中。舍身行者未来当获正等菩提。若有有情能发胜上舍身之意。心生平等无有爱憎。不生悭吝。若能一发是心。虽未舍身是人已过二乘之行百千万倍。即共诸菩萨等一切同志。况舍身命普及有情。如是功德。我若具说不可穷尽。迦叶波白佛言。世尊如来所言在尸陀林普及一切有情。是义不然不名为普。若是普者水性有情即无有分。唯愿如来示我普义。佛言。善男子。我正许说汝方即问。若有有情能施身分。分为二分。一分水中。一分陆地。是人命欲终时。嘱善知识同志愿者。分割其身以为二分。是分身者所得功德。与舍身人功德无二。我念过去燃灯佛时。在舍卫国修菩提行。愿舍身命皮肉筋骨。心心相续。弥勒于时为我善友。我命既尽即分二分。安置如法。慈氏合掌即发愿言。以此微供普及有情水陆空行一切都食缘。是功德无始已来恒相值遇共为眷属。次复作佛即其人也。我因舍身发大誓言。若有有情饥食我肉。渴饮我血。既饮啖已。愿令一切有情因食我肉发菩提心离饥渴苦。未来当得法喜等食。资自性身。饮我血者离诸爱渴。当获法水灌注心源。爱法王资变化身。以是义故疾得无上正等菩提。又迦叶波我于因地初发心时。三度死舍正第四生。即能生舍不贪爱。于空王佛时。以悟空理即萨埵王子。施身饿虎饲于七子。亦作月光大王。广惠千首。亦为达拏太子。施妻子。亦为慈力悲王施躯于五夜叉。为求法故。于雪山边求半句偈。以施其身喂其罗刹。我若广说无始已来生。舍身命于百千劫不可说尽。何以故。都由因地初发心时死舍身故。迦叶放白佛言。世尊如是等人但行舍身功德无量。不审未施已前多生造罪。先世恶业舍身福报得灭以不。佛言。善男子。若有有情多生杀害一切有情。遍娑婆界。四重五逆谤方等经。乃至食啖有情血肉。如是等罪无量无边。若有有情能施身分普济有情。除饥渴苦。如上之罪悉皆消灭。从无始已来所有殃咎速灭无余缘。舍身故即是大忏悔悉诚惭愧。十方一切诸佛皆共称叹。善男子。假使有人从无始已来作业。偷僧祇物常住僧物见前僧物不净说法。大斗重秤如是等罪。应入奈落迦傍生饿鬼。百千劫中不得解脱。恐获来苦即请召集。娑诃世界三明六通具八解脱大阿罗汉。若凡若圣一切僧尼聚在一处。欲灭其罪亦不可灭。何以即有百千殑伽娑诃世界。一切众僧清净众海即不来集。以是因缘罪难除灭。是故称云常住僧物。普通法界上至诸佛下至沙弥。悉皆有分不如有人。于一切生处。愿舍此身皮肉筋骨。心心相续如上之罪。悉皆消灭。天曹地府所有薄籍自然除灭。以是因缘。我见是利故。劝诸有情当施身分必定获得无上等觉。尔时世尊告弥勒菩萨言。慈氏如是辈经。汝等护持。于赡部洲广宣流布无令断绝。尔时弥勒菩萨白佛言。世尊。如来灭后恶世之中。若善男子善女人。发勇猛心。以身布施。一切有情为檀波罗蜜故。如是等人我于龙花初首皆令得度。唯愿佛曰。更不有虑。大梵天王释提桓因四天大王。龙神八部诸苾刍苾刍尼乌波索迦乌波斯迦。白佛言。世尊。如此人辈。我等从今为作卫护。不令有人作于留难。所以者何。如此人辈必定获得无等正觉。尔时庆喜白佛言。世尊。当何名之。佛告庆喜。此经名诸佛要行舍身功德经。尔时一切天人阿素洛闻佛所说。信受奉行。

　　佛说要行舍身经

　　舍身愿文　十方三世一切诸佛当证知。弟子某甲等。从无始已来及以今生尽未来际。恒以内财外财生施死施。弟子某甲今生既尽。又复分段之身。血肉皮骨头目髓脑。及以手足施与一切饥饿众生。以偿宿债。仰效菩萨苦行之踪。舍身血肉至尸陀林。所舍身善根以集当集。现集一切善根。以此善愿共一切众生生生之处。于身命财不生贪著。舍邪归正。发菩提心。永除三障。永离贫穷。常见一切诸佛菩萨。

