  普贤菩萨说证明经
　　




　　普贤菩萨说证明经

　　闻如是。一时佛在灵鹫山只水边。说此法时。八万四千人俱。皆是阿罗汉。诸漏已尽。无复烦恼。尽诸有结。所作已辨。尔时会中比丘比丘尼优婆塞优婆夷四部众等。皆来集会。一时听法欢喜合掌。一心奉行作礼而去。尔时普贤菩萨即从座起。整衣服长跪叉手。前白佛言。世尊释迦涅槃后弥勒未兴世。众生有所疑。云何为说之。愿佛分别说。佛言。汝当至心听。为汝分别说。我本根元或是定光身。或是句楼秦佛身。或是无光王佛身。或是宝胜佛身。或是登明王佛身。或是须弥尊王佛身。或是释迦身。我本菩萨时。名为阿逸多。释迦涅槃后。先作法王治。却后三十年。弥勒正身下。若有所疑而是略说。尔时普贤菩萨白佛言。世尊夫一切众生云何作功德可见弥勒佛。弥勒言。善男子善女人。剃除须发出家学道。而披法服隐居山林。坐禅学道头陀苦行。而是之人等可得见弥勒。若有善男子。远离恩爱舍家弃俗。剃除须发而披法服。一心苦行为人善说。善行教化为说十善。劝人受戒广为演说。慈悲怜愍度脱生死。长发无上菩提之心挽拔危厄。如是菩萨行如是真人等。亦得见弥勒。善男子善女人。若有造浮图塔庙讲堂精舍经书形像。莫同大小金银素镀。随像大小速得成就无上发愿者。如是之人等亦得见弥勒。若有善男子善女人。峪半治道广作义井。河次造浮桥拯济穷者。如是微妙愿亦得见弥勒。复有善男子善女人。修持五戒奉行十善。一月六斋年三长斋。为人演说度他自度人我兼度。如是毛发之心者。菩提无上愿。如是之人等亦得见弥勒。若有比丘僧剃除须发而披法服。虽受二百五十戒不能持具相。不如受持十戒行奉持十善。舍弥妙衣一心苦行。莫生染心远离恩恋。修持十善一心苦行。绳床锡杖香炉瓶钵。九十日一移初夜后夜。明冥礼拜六时行道。遭中一食进心不阙。处处村落为人演说。朝唱暮诵拯济群生。教于愚痴令出污泥。引导众生得出烦恼。愚痴众生火宅自烧不能自知。我遣良师引导化之。方便说法得出火宅。远离生死遭遇明师。譬如病人值好良药。病人得愈无有苦患。持戒忏悔一心苦行除罪如是。皆发信心不作诸恶。长发善愿得入阿耨多罗三藐三菩提无上道意。受持守护断诸烦恼。如是之人得道不久皆见弥勒。
　　普贤菩萨白佛言。世尊执取正法善治守护。拯济病困若病厄。受持此经典者病得除愈。若有横官共相牵梚枷锁系闭。心中忆念普贤菩萨。读此经一百九遍。便令其官即发慈心。广复大赦解脱枷锁。得离横官无有诸苦。若有众生远行不归消息不通。愁忧苦毒烦恼自缠。心中忆念普贤菩萨。读诵此经典者。心中所愿无不获得。若有女人渴乏男女少患儿息。亦当读诵此经典者。所愿便得。若有女人产生难者。心中当忆念普贤菩萨。朝暮礼拜受持读诵此经典者。儿则易产。身体平正长命之子。辨才勇猛高迁富贵世世尊荣。皆是普贤菩萨威神之力。若有众生衰亡之后水火焚[漂*寸]。鸟鸣百怪野虫入家。如是诸怪不问邪师。一心精进受持读诵此经典者。众恶云除万善普备。药病不加身针炙不近。皆是普贤菩萨威神之力。若有善男子善女人。若出家在家。若白衣若道俗。多有患苦夜梦颠倒。出入恐怖迫迮叫唤忘前失后。心中忆念普贤菩萨。读诵此经典。无有诸患令身安隐不见诸苦。皆是普贤菩萨威神之力。若有善男子善有愿。心中忆念普贤菩萨受持读诵。行来出入无有诸苦。世世值法遇善知识不遭横苦。皆是普贤菩萨威神之力。何以意故。普贤菩萨阎浮履地病之良药。此经阎浮履地厄难桥梁。何以意故。此经是病之良师。如是受持皆是普贤菩萨威神之力。尔时普贤菩萨白佛言。世尊欲为众生说咒。三称南无佛复称九佛名。东方王明诸佛。南方离垢紫金沙佛。西方无量华佛。北方日转光明王佛。上方香积如来佛。下方师子亿像佛。金刚师子亿像佛。普光功德山王佛。善住功德宝王佛。若有善男子善女人。受持读诵此九佛名字。不堕横死不遭八难。怜愍一切众生故。即称七佛名字。第一维卫佛。第二维式佛。第三随叶佛。第四拘楼秦佛。第五句那含牟尼佛。第六迦叶佛。第七释迦牟尼佛。一切众生若在病困中。若在困厄中。若在大火中。山谷虎狼中。若在险路贼盗中。若在河厄难中。常当诵七佛名字。悉皆消灭。何以意故。此经多饶神力。往昔过去七十七亿诸佛所说陀罗尼神咒。
　　南无佛陀南无达摩南无僧伽南无阿弥陀佛萨陀婆罗婆菩提萨婆摩诃萨婆阿利耶那婆楼萨婆波罗提木叉佛婆豆叉帝利沙诃迦忏而说咒曰。
　　怜愍一切病困众生故。复称四天下王名字。南无东方提头赖吒天王。南方鞞楼勒叉天王。西方鞞楼博叉天王。北方毗沙门天王。南无达迦摩桂罗王。上方释梵天王。下方转轮圣王。海龙王。须弥山头阿修轮王。诸鬼神王等。收缚诸鬼枷锁诸鬼。收锁诸鬼神不得妄近。善男子善女人。欲诵此咒时善持五戒。不食酒肉不食五辛。一月六斋年二长斋。六时行道一心苦行可得诵此咒。若不行是。行诸不善行。不得诵此咒。不修十善行。此咒还自伤。修持十善行。来四出诸天善神四天大王天龙八部。常来营护受持此咒者。皆得阿耨三菩提道。为众生故说诸鬼神名字。若有优楼比婆鬼。若有比迦鬼。若有鸠槃荼鬼。若有比沙迦鬼。若有问请鬼。我为众生解说鬼神名字。土地者狐狸是。山神者他虫蟒蛇是。宅神者老鼠蝙蝠是。天神者魔耶是。若有东来鬼。若有东南来鬼。若有南来鬼。若有西南来鬼。若有西来鬼。若有西北来鬼。若有北来鬼。若有东北来鬼。若有上方蜚尸鬼。若有下方遁注鬼。若有天神地神鬼。若有山神树神鬼。若有五道之神鬼。若有南斗北辰鬼。若有夺人精气鬼。若有取人精气鬼。若有夺人魂魄鬼。若有唤人魂神鬼。若有破家鬼。若有遭丧失火鬼。若有青色鬼。若有白色鬼。若有黄色鬼。若有赤色鬼。若有恶毒精魄鬼。若有乍嗔乍欣鬼。若有索酒索肉鬼。若有嗜酒嗜肉鬼。若有入人头中鬼。若有入人耳中鬼。若有入人口中鬼。若有入人十指中鬼。若有入人手脚中鬼。若有入人肝心五藏中鬼。若有入人百节中鬼。若有干诈鬼。若有诈称鬼。若有假名字鬼。若有七道鬼。若有四七日百怪鬼。若有百日伏尸鬼。若有病痛诵此鬼神名字。若有小弱难养诵此鬼神名字。若有儿啼惊怕亦诵此鬼神名字。此诸鬼神若不随此咒。头破作七分如阿梨树枝。剧杀父母重罪使诸鬼神如厌油殃。头破作七分如微尘。善男子善女人。受持三归五戒者。善持十善行者。此诸鬼神不能中害。何以意故。此大陀罗尼神咒威神之力不可思议。此诸恶气不得娆近。众邪恶鬼亦不得中害。普贤菩萨言。若有善男子善女人。若能善持守护此咒者。我尔时乘六牙白象雨宝莲华从空而下。并余诸天善神四大天王龙神八部皆来集会。胡跪合掌整理衣服。说此大陀罗尼咒时。三千大千世界六种震动。外道天魔尽来归伏。咒山能崩。咒河能竭。日月崩落。三千大千世界六种震动。众魔摧碎犹如微尘。众魔惊怖无不归伏。善男子善女人。受持陀罗尼咒者。我尔时遣诸天善神常来营护。不堕横死。自欲命终之时。普贤菩萨迎其精神不堕八难。得生东方阿閦佛国。尔时普贤菩萨白佛言。世尊有何等人不得见弥勒。佛言。善哉善哉谛听。今为汝略说。一者出家沙门剃除须发。假染法服不持具相。不离恩爱背法堕俗。如是之人不得见弥勒。二者出家沙门剃除须发。避官役使假披法服。饮酒食肉。青黄赤白喜好庄严。乘骑驴马袈裟绞腰。治生贩卖巧升抃斗捻秤前后。大斗重秤谓之劫轻。秤小斗谓之盗。如是沙门亦不见弥勒。三者出家沙门剃除须发。假披法服饮酒食肉。破斋夜食偷盗三宝。破灭三宝不持具相。作诸不轨。如是恶行。如是之人等亦不见弥勒。四者善根众生受持五戒。不肯习诵损毁正法。信邪倒见作诸不轨。毁损五戒六根颠倒。如是之人等不得见弥勒。五者受持五戒。假佛威神诸方教化。毁破形像。破大作小。破小作大。毁破成像断坏形像破灭三宝。如是之人亦不见弥勒。六者受持净戒。毁损十善破此诸戒。饮酒食肉作诸不善破此三恶。如是之人等亦不见弥勒。七者若有愚痴众生不信三宝者。谤毁正法谤毁比丘僧。谤毁优婆塞谤毁优婆夷。谤毁三宝四圣障如来正道断绝三宝。如是之人等亦不得见弥勒。八者若有众生断官王路。破家劫夺荧烧山泽。杀害众生无慈愍心。如是之人等亦不得见弥勒。九者若有众生高迁富贵辅国大臣。假官力势断事不平。以直则曲破小作大。枉杀良善便取万民。如是之人等亦不得见弥勒。十者如是而为汝说。若有白依道俗作是诸恶无惭无愧。犹如禽兽牛马畜生。如是之人入阿鼻地狱。从闇至闇轮转五道无有出期。

　　佛说证香火本因经第二

　　香火之本七佛所说。尔时七佛在白净天中。佛之头领空王如来。上首空王佛。第二云雷音宿王华智佛。第四白净王如来佛。第五宝住莲华佛。第六无根王佛。第七受记弥勒尊佛。七佛云会初首结愿在白净天中。又会结愿灵鹫山中。又会结愿紫微山。又会结愿阇水。尔时空王发柔软制令召诸菩萨。北方有十恒河沙菩萨。各乘六牙白象。手赍珍宝金华尽诣佛所。尔时东方亦有十恒河沙菩萨。亦乘六牙白象。雨宝莲华来诣佛所。尔时南方复有十恒河沙菩萨。亦乘六牙白象。赍宝冠璎珞来诣佛所。尔时西方复有十恒河沙菩萨。亦乘六牙白象。各赍菩提杂华来诣佛所。尔时上方有十恒河沙菩萨。乘定国师子雨宝天衣愍重之心来诣佛所。尔时从地踊出头戴珍宝各作是言。闻佛结愿欢喜集会。六万菩萨集会之时。山河大海六种震动。尔时众魔心情不宁。以佛神力善哉正法。尔时白净王如来欢喜受教。白空王如来各作是言。无有阎浮履地。众生尤无有缘。为六方菩萨上首苦行。西方无量寿佛弟子大慈观世音。此大菩萨与阎浮履地拯济有缘。尔时东方王明诸佛弟子摩诃波阇波提普贤菩萨。香火灯明功德利益有缘。此二菩萨希有拯济拔诸众生苦。希有利益善说。如来将疾往诣白净天中结愿之时。宝柱幢盖八万四千人俱皆如兄弟。天中有盖绝大无极。纵广三十由旬。东西上下亦复如是。结愿神幡纵广长三十由旬。尔时观世音托生凡夫。尔时普贤菩萨优婆塞身。是此二菩萨分身。百亿难解难了亦不可思议。尔时如童菩萨月光童子。是尔时摩诃迦叶尊者。是尔时忧波利。堂公是初果罗汉。离诸生死泰山僧朗。是清净罗汉杯度。是解空罗汉号为隐公。三贤四圣皆同一字。欲说此本众恶人中慎莫为说。若与此法善根。若人无善根不得闻此法。亦不得说此法。未度所度未闻所闻未见所见未解所解未知所知。如是之人皆从一愿。如来所说莫不欢喜。一心受持必获果愿。莫安进退。成实结果解脱三昧。尔时观世音并共普贤菩萨来诣佛所胡跪受敕。唯愿如来为我演说为我解说。谛听谛受执取受持。不敢违犯不敢缺落不敢毁损。尔时佛言。阎浮履地振旦国中神州东西却有南北。一佛境界百亿须弥山百亿日月百亿海水。三千大千世界。有一大国名为振旦。不识正法不识如来。不解正法不识好人。此等众生与如盲人不见日月。与法无缘亦复如是。假使有缘比丘僧比丘尼优婆塞优婆夷善男子善女人。若受持若读诵若书写。若受持若读诵护慎香火。犹护明珠。善男子善女人。诸法好人四方众生。一越流转集会一处。皆如一芥子。假使有人善持守护香火正法行坐忆念。岁三月六时行道转读。尔时空王如来并告普贤菩萨。将八万亿僮子四时上下护念法子。若在空野田若在五浊恶世。若在病困中若在困厄中。若在邪行恶道毒中。长当读诵此经典者。不见八难堕不横死不遭横官。我尔时诸天童子守护此人不见众恶。夫欲说法讲义。若有魔人不使可说。皆同一心乃可为说。夫欲平章福德时。清净洗手三遍烧香各礼佛足。殷重之心额必至地却坐说法之时。慎莫当户。普贤菩萨言。男子女人。善持守护我法者不见八难。若有退落毁法众无利益。复有发露忏悔之者还捉此法。我乘六牙白象乘空。而下手摩其头现其人前。愚痴肉眼而不睹见。谓呼轻言说法之时。我遣诸天童子案行此人。逋慢此法毁坏此法轻慢此法。手把金杖刑害此人。若有毁损获罪如是。莫不奉行一心谛听。尊者白弥勒。香火从何来。此法从何起。根由在何处。弥勒答尊者。此法从空王来。度脱何种人。空王佛言。度脱八种人。尊者问空王。何为八种人。阎浮八种人。一者诸长老。二者老母人。三者善女人。四者善男子。五者诸贫穷。六者诸下贱。七者诸小弱。八者诸比丘。四千诸胡汉合为八万四千人。尊者白弥勒。五胡治化时必有不信正法破毁此正法。实难可挽拔此法。非常行偷窃似奴婢。尊者白弥勒。世尊出世时。撩除诸秽恶。分别五种人。有缘在水东。无缘在水西。水东值圣得见明法王。尊者问弥勒。愿为演说之。弥勒言尊者。汝欲求何等。尊者愿弥勒为我造化城。尊者问如来。化城在何处。佛言。化城在释迦得道处。尊者问空王。释迦得道在何处。空王语尊者。汝当善听。尔时尊者整理威仪胡跪合掌一心善听。乃有为说。释迦从起苦行元由瞿夷在胁底生。生时举手仍沛多脚蹑双莲华。左胁生释迦。老子作相师。白叠承释迦。老子重瞻相。此人非常圣。难解难思议。号为释迦文。九龙与吐水。治化弥勒前。元初苦行时。居在迦黄山。乃久不得道。来至昆仑山。乃久不得道。来至蒲城山。展转至五马道。从海中心入。即为造化城。化城何物作。琉璃作外郭。举高七百尺。白银作中郭。举高七百尺。紫金作中城。尊者问空王。纵广几由旬。空王语尊者。纵广四百里。东西南北各四百里。四角白银台。举高七百尺。东厢有九门。南厢有九门。西厢有九门。北厢有九门。门南白银楼。楼上有金柱。举高百丈九。下有凤凰巾。柱上悬金鼓。天人侍两边。一震八种声。门北白银楼。举高七百尺。上有白银柱。下有万世铭。天女著天衣。柱上悬金铃。一震六种声。召我诸法子。一时入化城。如来威神之力宝事名不轻。善哉诸法子。善持见大明。如是今古说。实事不虚言。如是好受持。
　　尔时尊者问空王。何人为圣主。何人作明王。空王佛言。释迦涅槃后七百年。天地大震动。天呼地呼。一月三怪苦困百姓。疗除秽恶分简五种。专行疫病平治罪人。有法尽生无法尽灭。却后九十九年七百年以过。三千大千世界六种震动七日日闇。却后数日天出明王地出圣主。二圣并治并在神州。善哉治化广兴佛法。慈愍一切救度生死。得出火宅得见大乘。引导生死来诣化城。明王圣主俱在化城。楼上打金鼓。远告诸法子。此法有因缘。寻解万里通。此法无因缘。打鼓隔壁聋。枨公白尊者。远召有缘人。枨公白尊者。分别五种人。尊者语枨公。云何可分别。枨公白尊者。随我分别之。随我造弱水。我遣力士罗刹王。头戴昆仑山。从地出踊泉。来至化城西。展转娑婆中。往诣加黄山。水上七寸桥。有缘在桥东。无缘在桥西。召我诸法子。一时在化城。尔时娑婆中。无诸五种人。疗除诸秽恶赐皆是菩萨名。尊者菩萨王。广宗罗汉王。菩萨罗汉治。阎浮无罪人。国作佛国。州作佛州。郡作佛郡。县作佛县。党里作佛。里。邻作佛邻。四海知识一如亲兄弟。集会化城中。东宫西宫南宫北宫。东阶西阶南阶北阶。东有博山殿。西有槃龙台。巷巷相当门门相次。得见此明王。一心好受持。若有狐疑者。不得见此法。若有退落者。不得见此乐。若有颓毁者。若有逋慢者。不得见此乐。饮酒食肉人。贪财五欲人。虚谄邪见人。如是不善行。终不见此乐。若有退落者。复能好忏悔。写却此诸恶。写却烦恼心。写却逋慢心。写却众邪心。复能一忏悔。还得入此法。迳过好明师。一心好受持。若有不毁损。自责过咎罪。嗔骂六根贼。一心好守护。亦得见此乐。如是为汝说。终不有虚言。一心好受持。与汝无上道。
　　尔时普贤菩萨前白佛言。世尊。世尊出世时。我遣力士罗刹王。平除罪恶人。尔时遣伽罗菩萨头戴地动。三千大千世界六种震动。天地振烈南北礔烈。七日日闇。三召有缘众生。无法入地狱。有法生天。若有日闇。复欲平除罪人。我遣罗刹王。分别罪人将领鬼军。尔时罗刹王。一佛境界百亿日月百亿须弥山。百亿铁围地狱城一铁围城地狱。百亿鬼军百亿铁围地狱。此鬼神恒河沙数。黑衣服赤绳赤棒。疗除罪人。却后数日。我遣阿修轮王。手把七日劫烧终尽。日出之时。阎浮履地。草木燋燃。山石剥烈。山峪堤塝地平融尽。我尔时天上遣金翅鸟。下召取有缘。此鸟身长二十里。纵广三十里。口衔七千人。背负八万人。得上兜率天。弥勒俱时下。余有受罪人。饮酒食肉者。不信有佛出世。不信有弥勒下。如是之人等。九孔同流。耳中血出。鼻中血出。眼中血出。口中血出。如是之人末劫终尽。尽入地岸无有出期。复遣加罗等菩萨。手把地轴。天地平正。西方起逆风。栴檀香七日七夜浴却秽恶。却后数日。我遣龙树菩萨。平除天地。上地与铜地。铜地上与水银地。水银地上与水精地。水精地上与琉璃地。琉璃地上与白银地。白银地上与郁金地。郁金地上与黄金地。山作金山。山作银山。树作银树。阎浮履地宫殿楼阁楼橹却敲。神珠明月卦著城塝。无昼夜。不须火光。若众生修持十善。出家在家白衣道俗。一心苦行修持万善。得见微妙上愿作礼奉行。
　　尔时普贤菩萨前白佛言。世尊。世尊出世时。四天来奉钵。东方提头赖吒天王。献佛白石钵受成万斛。北方毗沙门天王。献佛琉璃钵受成万斛。南方婆楼勒叉天王。献佛白银钵受成万斛。西方鞞楼博叉天王。献佛紫金钵受成万斛。佛言。汝等鬼神王。我征一人下。汝等鬼神王。献我四种钵。尔时世尊捉钵拍四合成一。尔时释梵天王。献佛微妙上供。粳米长七寸。菰长七尺。梨如五斗瓠卢。枣如二斗欓。琉璃槃白银碗。琉琉匙白银筋。殷重之心奉献上供。尔时下方转轮圣王。献佛千支灯。一支有十灯。千支有万灯。上有转轮座。转轮座上有诸天伎乐长鸣呼吹。箫笛箜篌瑟琶铙铜钵。师子及白象凤凰及骐驎。如是诸人等各来诣佛前。海龙王献佛十二部尊经。尔时海龙王。经青卷黄字膊。担一部来奉佛一部。十二骆驼负不赐。况复十二部尊经。尔时色界天王。献佛宝冠璎珞莲华上衣。尔时无色界天王。献佛菩提妙华珍宝杂香。尔时阎浮提王。献佛八功德浴池。尔时忉利天王。献佛莲华宝冠珠珍璎珞。如是等天王殷重供养。皆得无上道。尔时兜率天王。献佛七十二应瑞。尔时复有阿陀菩萨。献佛八万九色六牙白象。各备槃陀秋勒金鞍[革*必]勒脚走莲华。背负宫殿雨华动地来诣佛所。尔时药王菩萨。献佛八万七千定国师子。佛言。善男子善女子。修持十善一心奉行作礼而去无不获得。即发无上果愿皆于阿耨多罗三藐三菩提心。
　　尔时弥勒告普贤菩萨言。吾下之时。或兜率天上雀梨浮图。或从空而下。或阎浮履地从地踊出。或北方来。或东方来。或南方来。或西方四维上下。不可思议十方恒河沙菩萨六趣众生。无能测佛智。佛言。惟有普贤菩萨乃能测佛智。尔时雀梨浮图从空而下。安置阎浮履地。尔时宝胜菩萨问普贤菩萨。雀梨浮图何物作。普贤菩萨言。琉璃作塔墓。水精担作地。琉璃作八壁。水精作梁柱。琉璃作屋搏。白玉作攎拱。黄金作角。紫金以结樵。清琉璃作上级。清水精珠作中级。白玉珠作上级。颇梨珠作上级。白银作中级。黄金作上级。紫金作中级。上有琉璃七宝台。举高三十里。四角有琉璃七宝殿。下有琉璃槃龙道。中有白珠靡尼宝。雀梨浮图高九十九。级上有白银楼。楼上有神诸宝。尔时雀梨浮图周匝有八角。纵广八由旬。尔时弥勒从空而下。诸方菩萨尽来集会之时。三千大千世界六种震动。众魔外道尽来归伏。时有魔王竞起。尔时魔醯手罗王多将兵众。严器铠仗刀剑在前。只佛争力。尔时复有魔王拔刀掷剑共佛争力。尔时复有素天大魔。三面六手头戴山谷。共佛争力。尔时复有博叉天魔。头戴地抽。共佛争力。尔时复有婆修邻天魔。身上出水。身下出火。身上出火。身下出水。现大复现小。现小复现大。天下侧塞满虚空。共佛争力。尔时复有水身天魔。水火并起。电风疾雨。共佛争力。尔时复有恶叉加天魔夜叉加天魔。头复戴山谷堤塝。共佛争力。尔时复有牛头天魔。复有虎头天魔。复有鸟头天魔。复有蛇身天魔。此诸魔神各将十万力士。走地挽弩前掷叫唤大与兵马矛戟在前。火车霹雳。共佛震斗。弥勒遣大力菩萨并共无量力菩萨。手捻地抽。头戴地柱尔时天地八种声。众魔慑怖心精不宁。尔时弥勒左手指地。右手指天。召诸方菩萨。尔时东方有十恒河沙无边身菩萨。各乘六牙白象。雨宝莲华。来诣佛所。尔时南方复有十恒河沙力士菩萨。各乘定国师子。手把金刚楯从空而下。尔时下方复有十恒河沙力士菩萨。亦乘定国师子。手把金杖从他涌出。尔时普贤菩萨。手把金刚三昧杵拟定三昧。尔时如童菩萨。手把金刚埵。尔时复有金刚力士。手把金棒走地叫唤。日月崩落。诸方菩萨尽来集会。三千大千世界六种震动。众魔罢舍刀仗。各发慈心五体投地莫不归伏。尔时普贤菩萨白佛言。世尊大圣丈夫八十种好七十妙姿。善哉善哉有如是等大威神力庄严相好。威神之力巍巍如是。尔时普贤菩萨白佛言。世尊。世尊出世时。一放光明三召有缘众生。诸尊普贤菩萨摩诃萨。复有天龙夜叉。乾闼婆阿修罗。迦楼罗紧那罗。摩睺罗伽人非人等。复有比丘比丘尼。优婆塞优婆夷。八部大众。皆来听法。尔时普贤菩萨白佛言。圣尊。世尊出世时。菩萨受记作佛。人非人等受记。舍却鬼神形尽得复人身。复有比丘比丘尼优婆塞优婆夷。舍形更受命。普贤菩萨言。七佛在世时。人受四万岁。定光佛在世时。人受七万岁。比婆施佛在世时。人受三万岁。空王佛在世时。人受九万岁。迦叶佛在世时。人受五万岁。句楼秦佛在世时。人受六万岁。释迦门佛在世时。人民恒苦厄。三人共受百岁。人民颠倒恶三牙断鼻鼻纵眼竖不敬师长。不孝父母。北方郁单越人受七百岁。东弗干逮人受四百岁。南阎浮提人三人共受百岁。西俱耶尼人受二百岁。弥勒治化时。人受八万七千岁。自欲受终时。不勉自然生。复欲受终时。托生无量寿。自然莲华生。普贤菩萨言。天龙夜叉。乾闼婆阿修罗。摩睺罗伽人非人等。比丘比丘尼。优婆塞优婆夷。善男子善女人。长修十善岁三月六斋。一心奉行至得佛道。尔时四天王。如来灭度后。鬼神暴虐。世尊出世时。我等眷属胡跪合掌。谛听谛受。执取正法。奉行受持。不敢违犯。受持守护。尔时我等眷属在须弥顶上王四天下。若有善男子善女人。一心修行慎莫染著。见苦莫避。见乐莫贪。为法丧身。尔时普贤菩萨从东方来。将诸天伎乐雨华动地。此人临欲受终时。迎其精神不见八难。得生东方阿閦佛国。
　　尔时佛告阿难。我遣汝行此法。若有女人少渴男子。受持此经读诵百遍。心中所愿无不获得。若有县官口舌共相牵挽。亦当读诵此经典。即使其官化令慈心无有诸恶。若多患连年累岁不得差者。信诸妖邪倒见之师。卜问觅祸。杀猪狗牛羊祭祀鬼神。长有憎恶终无利益。不如破魔属佛悬缯幡盖烧香散华歌咏赞叹。七七夜赞经行道离诸魔缚。此皆鬼神不得绕近。何以意故。此经多饶威神力。是普贤菩萨威神之力。阿难白普贤菩萨。若有善男子善女人。奉持守护此经典者。无有众难。行来出入长发大慈大悲。救度众生怜愍苦厄拔诸生苦。阿难言。众生不提大乘小乘化之。三乘方便救度危厄。若有善男子善女人。发毛发善心者。长生值善处。长发无上愿。善神营护之。皆是普贤菩萨威神之力。巍巍如是。

　　普贤菩萨说证明经


