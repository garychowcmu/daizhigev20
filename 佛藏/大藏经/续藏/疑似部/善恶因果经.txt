  善恶因果经
　　




　　佛说善恶因果经

　　如是我闻。一时佛在舍卫国祇树给孤独园。尔时世尊与无量菩萨。人天大众围绕说法一心静听。尔时阿难为众生故而白佛言。世尊今见世间等同一种生在人中。有好有丑有强有弱。有贫有富有苦有乐。有贵有贱。音声不同言语殊方。有百岁不死。有三十早亡。有十五夭丧。胞胎堕落。有端政而贫贱。有丑陋而富贵。有大强下劣。有软弱登上位。有苦而长寿。有乐而命殇。有行善而致过。有作恶而福利。有肥白眼[目*甬]睐。有青黑而婉媚。有虽短小而足意气。有虽长大为他仆使。有丰饶男女。有孤单独自。有在外游饥寒憔悴。有入宫在朝衣食自恣。有少时贫贱老始富贵。有理实无辜横罹狱事。有父慈子孝论经说义。有兄弟乖各斗诤交至。有安居立宅种种丰备。有自无舍屋处处浮寄。有乌栖鹿宿[狂-王+禽]狩同类。有衣毛茹血不识文字。有端坐受报。有客作无地。有聪明高爽。有闇钝无智。有经营始得。有不求自至。有富而悭贪。有贫穷而好施。有出言和睦。有发语棘刺。有为他爱敬。有众人远避。有慈心养命。有杀生无比。有宽而得众。有为他所弃。有妇姑相憎。有妯娌欢戏。有喜听法语。有闻经眠睡。有武夫无礼。有好学文义。有作畜生之形种种异类。唯愿世尊广说因果。大众死闻一心从善。
　　佛告阿难。如汝所问受报不同者。皆由先世用心不等。是以所受千差万别。今身端政者从忍辱中来为人。丑陋者从嗔恚中来为人。贫穷者从悭贪中来为人。高贵从礼拜中来为人。下贱从憍慢中来为人。长大从恭敬中来为人。座短从慢法中来为人。狠戾从羊中来为人。黑[病-丙+复]从障佛光明中来为人。紧唇从尝齐食中来为人。赤眼从惜火光明中来为人。雀目从缝鹰眼合中来为人。喑哑从谤法中来为人。耳聋从不喜闻法中来为人。缺齿从喜咬骨肉中来为人。塞鼻从燃不好香供养佛中来为人。唇缺从穿鱼鳃中来为人。黄发从攕猪中来为人。穴耳从穿耳中来为人。蛇体从著轻衣荡突佛像中来为人。黑色从安佛像著屋檐下烟熏处中来为人。癵躄从见师长不起中来为人。偻脊从轻衣出入背佛像中来为人。胫额者从见佛不礼捉手打额中来为人。短项从见尊长缩头走避中来为人。心痛病者从斫刺众生身体中来为人。癞病从枉取他物中来为人。气嗽从冬月与人冷食为人。无男女者从杀他诸鸟子中来为人。饶儿息者从喜养生物命中来为人。长命者从慈心中来为人。短命者从杀生中来为人。大富者从布施中来为人。有车马者从施三宝车马中来为人。聪明从学问诵经中来为人。闇钝从畜生中来为人。奴婢从负债中来为人。躁狂从猕猴中来为人。病癞者从破坏三宝中来为人。手脚不随者从缚敕众生手脚中来为人。恶性从蛇蝎中来为人。六根具足者从持戒中来为人。诸根不具足者从破戒中来为人。不净洁者从猪中来为人。喜歌舞者从伎儿中来为人。多贪从狗中来为人。项有瘿肉者从独食中来为人。口气嗅者从恶骂中来为人。男根不具足者从揵猪狗中来为人。舌短者从屏处盗骂尊长中来为人。喜淫他妇女者死堕鹅鸭中为人。喜淫九族亲者死堕雀中为人。悭惜经书藏匿智慧不为人说者死作土木中虫。好带弓箭骑乘死堕六夷中。好猲杀生者死堕豺狼中。好著创华者死作载胜虫。喜著长衣者死作长尾虫。喜卧食者死堕猪中。好著彩色衣服者死作斑驳鸟。喜学人语调弄者死作鹦鹉鸟。喜谗人者死堕蟒蛇恶毒中。横恼他人者死作懊恼虫。为人喜传恶作信者死作鸱枭鸟。为人喜作殃祸语者死作野狐。喜惊恐人者死作[喋-口+舌]鹿虫。前身著木屣入寺者今身生在[跳-兆+周]蹄马中。先月喜放下气者今作[蜛-古+氣][虫*槃]虫。先身用众僧碓硙者今作叩头虫。先身节量人食者今作啄木虫。盗用僧水者今作水中鱼鳖。污众僧地者作屏中虫。盗僧果子者作食泥土虫。偷僧物者今作碓磪牛驴。强从僧乞贷者今作白鸽鸟。骂辱众僧者今作牛领中虫。食众僧菜者作蓼中虫。坐僧床者作蛐蟮虫。用僧杂物者作飞蛾投火虫。捶骨捭入寺者今作长嘴鸟。著烟炆胡粉朱唇入寺者今作赤嘴鸟。著彩色衣入寺者今作黄[鳥*戾][鳥*婁]。夫妇在寺中止宿者今作青头台虫。却坐佛塔者今作骆驼身。著鞋靴入浮图精舍中者今作虾蟆虫。听法乱语者今作百舌鸟。污净行尼僧者死堕铁窟地狱中百万刀轮一时来下斩截其身。
　　尔时阿难白佛言。如佛所说犯众僧物实是大重。若如是者四辈檀越。云何得诣寺中恭敬礼拜。佛言往僧蓝中有二种心。一者善心二者恶心。云何名为善心。若至僧中见佛礼拜见僧恭敬。请经问义受戒忏悔。舍于财物经营三宝。不惜身命护持大法。如是之人举足一步天堂自来。未来受果如树提伽。是则名为最上善人也。云何名为恶心。若有众生入寺之时。唯从众僧乞索借贷。或求僧长短专欲破坏。或啖僧食都无愧心。饼果菜茹怀挟归家。如是之人死堕铁丸地狱。镬汤炉炭刀山剑树靡所不经。是即名为最下恶人。佛语阿难。诫语来世是我弟子者于三宝所谨慎莫犯。努力崇成勿生退心。用佛语者弥勒出世得度无疑。佛言今身劫剥人衣者死堕寒冰地狱又生蚕虫。为他燝剥今身不喜燃灯照经像者死堕铁围山间黑闇地狱中。今身屠杀斩截众生者死堕刀山剑树地狱中。今身飞鹰走狗喜猎射者死堕铁锯地狱中。今身多邪行者死堕铜柱铁床地狱中。今身畜多妇者死堕铁硙地狱中。今身畜多夫主者死堕毒蛇地狱中。今身烧燝鸡子者死堕灰河地狱中。今身攕猪鸡者死堕镬汤地狱中。今身犍猪狗者死堕尖石地狱中。今身饮酒醉乱者死堕饮铜地狱中。今身斩截众生者死堕铁轮地狱中。今身偷众僧果子者死堕铁丸地狱中。今身食猪狗肠肉者死堕粪屎地狱中。今身作生鱼食者死堕刀林剑树地狱中。今身作后母谀克前母儿者死堕火车地狱中。今身两舌斗乱者死堕铁犁地狱中。今身两口骂人者死堕拔舌地狱中。今身多妄语者死堕铁针地狱中。今身杀生祠邪神者死堕铁碓地狱中。今身作师母鬼语诳他取物者死堕肉山地狱中。今身作师母合眼眠地诳他上天取祢魂神者死堕斩腰地狱中。今身作师母教他杀生求其大神。或祸五道土地社公阿魔女郎。诸如是等皆是诳惑愚人死堕斫地狱中。为诸狱卒莝斩其身铁嘴之鸟啄两眼睛。今身作师公或葬埋死人占宅吉凶五姓便利安龙谢蚕压衰祸诳其痴人多取财物妄作吉凶之语者。如是之徒死堕铁铜地狱中。无量恶鸟集在其身食啖肉尽啄其筋骨受苦无穷。今身作其医师不能差病诳他取物。死堕针灸地狱中举身火燃。今身破塔坏寺反戾师僧不孝父母者。死堕入阿鼻大地狱中。备经八大地狱复入诸小地狱。一百三十六所悉皆入中。或经一劫二劫乃至五劫。然后得出值善知识发菩提心。若不值遇还堕地狱。
　　佛言。为人身大臭秽健嗔难解者。从骆驼中来为人。喜行健食不避险难者从马中来为人。堪履寒热无记录心者从牛中来为人。高声无愧多所爱念不别是非者从驴中来为人。恒贪肉食所作无畏者从师子中来为人。身长眼圆多游旷野憎嫉妻子者从虎中来为人。毛长眼小不乐一处者从飞鸟中来为人。性无返复喜杀害虫者从野狐中来为人。勇健少于淫欲不爱妻子者从狼中来为人。不好妙服伺捕奸非小时眼恶多怒者从狗中来为人。好淫喜谈众人所爱者从鹦鹉中来为人。乐人众中言语多烦者鹦鵅中来为人。体小好淫意不专定见色心惑者从雀中来为人。眼赤齿短语便吐沫卧则缠身者从蛇蚖中来为人。语则嗔恚不察来义口出火毒者从蝎中来为人。独处贪食夜则少睡者从狸中来为人。穿墙窃盗贪财健怨无有亲疏者从鼠中来。
　　佛言。为人破塔坏寺隐藏三宝物作己用者。死堕阿鼻大地狱中。从地狱出受畜生身所谓鸽雀鸳鸯鹦鹉青雀鱼鳖猕猴獐鹿。若得人身受黄门形女人二根无根淫女。为人喜嗔恚者。死堕毒蛇师子虎狼熊罴猫狸鹰鸡之属。若得人身喜养鸡猪屠儿猎师网捕狱卒为人遇痴不解道理者。死堕象猪牛羊水牛蚤虱蚊虻蚁子等形。若得人身聋盲喑哑癃残背瘘诸根不具足不能受法。为人憍慢者。死堕粪虫驼驴犬马。若生人中受奴婢身贫穷乞丐众所轻贱。为人因官形势贪取民物者。死堕肉山地狱中。百千万人割肉而啖。今身喜立他人者。死堕白象中。脚直不得眼卧。今身破斋夜食者。死堕饿鬼中。百万万岁不得饮食。若行之时节头火出。今身喜露形坐者死作寒鸮虫。今身怀挟斋残饮食者。死堕热铁地狱中。又生人间著咽塞病短命而死。今身礼佛头不至地者。死堕倒悬地狱。又生人间多为欺诳。今身礼佛不合掌者。死堕边地多用功力无所收获。今身闻钟声不起者。死堕蟒蛇中其身长大为诸小虫之所唼食。今身拱手礼佛者。死堕反缚地狱。又生人中横遭恶事。今身合掌五体投地至心礼佛者。常处尊贵恒受快乐。今身健嗔懊食者。从颠狂中来。今身眼目[目*(色-巴+用)]睐者。从邪看他妇女中来。今身护妇骂父母者。死堕斩舌地狱中。今身如水著酒中。沽与人者。死作水中虫。又生人间水肿断气而死。
　　佛告阿难。如向所说种种众苦皆由十恶之业。上者地狱因缘。中者畜生因缘。下者饿鬼因缘。于中杀生之罪能令众生堕于地狱畜生饿鬼。若生人中得二种果报。一者短命。二者多病。劫盗之罪亦令众生堕于地狱畜生饿鬼。若生人中得二种果报。一者贫穷二者共财不得自在邪淫之罪亦令众生堕于地狱畜生饿鬼。若生人中得二种果报。一者妇不贞良。二者二妻相诤不随己心。妄语之罪亦令众生堕于地狱畜生饿鬼。若生人中得二种果报。一者多被诽谤。二者恒为多人所诳。两舌之罪亦令众生堕于地狱畜生饿鬼。若生人中得二种果报。一者得破坏眷属。二者得弊恶眷属。恶口之罪亦令众生堕于地狱畜生饿鬼。若生人间得二种果报。一者常闻恶声。二者所有言说恒有诤讼。绮语之罪亦令众生堕于地狱畜生饿鬼。若生人间有二种果报。一者说正人不言受。二者所有言说不能辩了。贪欲之罪亦令众生堕于地狱畜生饿鬼。若生人中得二种果报。一者贪财无有厌足。二者多求恒无从意。嗔恚之罪亦令众生堕于地狱畜生饿鬼。若生人中得二种果报。一者常为他人求其长短。二者常为他所恼害邪见之罪亦令众生堕于地狱畜生饿鬼。若生人间得二种果报。一者常生邪见家。二者心恒谄曲。诸佛子如是十恶业道皆是众苦大聚因缘。
　　尔时大众之中有作十恶业者。闻佛说斯地狱苦报皆大号哭而白佛言。世尊弟子作何善行得免斯苦。佛言当复教化一切众生共同福业。云何修福若有众生今身作大化主造立浮图寺舍者。未来必作国王统领万民无往不伏。今身作邑王中正维那轮主者。未来之世必作王臣辅相州郡令长衣马具足所须自恣。今身率化诸人作诸功德者。未来世中必作豪富长者众人敬仰四道开通所向对偶。今身好喜燃灯续明者。生在日月天中光明自照。今身喜布施慈心养命者。生处大富衣食自然今身好施人饮食者。所生之处天厨自至色力具足聪慧辩才寿命长远。若施畜生得百倍报。施一阐提得千倍报。施持戒比丘得万倍报。若施法师流通大乘讲宣如来秘密之藏。令使大众开其心眼者。得无量报。若施菩萨诸佛受报无穷。又复施三种人果报无尽。一者诸佛二者父母三者病人。一食之施尚获无量之报况能常施何可穷尽。今身洗浴众僧者。所生之处面目端正自然衣裳众人敬仰。今身喜赞叹读诵经法者。所生之处音声雅妙闻者欢欣。今身喜持戒者。所生端正人中最胜。今身好喜造作义井奖瓮在道种树荫盖诸人者。所生之处常作人王百味饮食随念即至。今身喜抄写经法施人读者。所生之处口辩多才。所学之法一闻领悟。诸佛菩萨常加拥护。人中最胜恒为上首。今身喜造桥船济渡人者。所生之处七宝具足众人敬叹莫不瞻仰行来入出为人扶接。
　　佛告阿难。如我处处经中所说因果。劝诸众生读诵修行得度苦难。若闻是经生诽谤者。其人现世舌则堕落。
　　尔时阿难白佛言。世尊当何名斯经以何劝发之。佛告阿难。此经名为善恶因果亦名菩萨发愿修行经。如是受持佛说是经时。众中八万天人发阿耨多罗三藐三菩提心。百千女人现转女身得成男子。千二百恶人舍其毒意自知宿命。无量善人得无生忍恒受快乐。无量正者生诸净土共诸佛菩萨以为等侣。一切大众归家作福欢喜奉行。

　　佛说善恶因果经一卷(终)


