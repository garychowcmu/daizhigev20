  大方广佛华严经普贤菩萨行愿王品
　　




　　大方广佛花严经普贤菩萨行愿王品

　　应在十方刹土中　　游于三世人师子
　　彼等诸佛我无遗　　以净身口意稽首
　　为修普贤行愿力　　诸佛现于意想中
　　俯身量等刹土尘　　虔心敬礼诸最胜
　　于一尘上微尘佛　　居中佛子众围绕
　　如是法界尽无遗　　诸佛满中应信解
　　彼诸德海叹无尽　　妙响枝海众言音
　　诸佛功德我称扬　　一切善逝我今赞
　　最上妙花及花鬘　　铃铎涂香及宝盖
　　最上灯明及烧香　　供养彼等诸最胜
　　众妙衣服及薰香　　最上间错庄严具
　　积妙香末等须弥　　供养彼等诸最胜
　　供养无上广大者　　以信持献诸最胜
　　乐修普贤行者力　　稽首供养诸最胜
　　贪嗔痴力所持故　　身业口业及意业
　　我曾所有造罪者　　悉皆随类别别忏
　　十方最胜及佛子　　缘觉声闻学无学
　　众生所修何福德　　于彼我皆尽随喜
　　谁于十方作世灯　　渐得菩提证无著
　　我于彼等诸导师　　劝请转于无上轮
　　或乐趣于涅槃者　　皆为利乐诸有情
　　或乐住世刹尘劫　　我当合掌应劝请
　　礼拜供养及忏悔　　劝请随喜及启发
　　我所积集少善根　　皆为回向于菩提
　　过去十方一切佛　　谁住于世应供养
　　未来所有诸世尊　　愿证菩提速圆满
　　应是十方诸刹土　　愿皆广大成清净
　　趣菩提树等觉者　　愿诸佛子皆圆满
　　十方所有众生类　　愿无病苦常安乐
　　众生所有诸法义　　愿所希望同得成
　　菩提之行我修行　　愿所生处知宿命
　　世世舍身受身处　　愿常出处成具足
　　依诸最胜学修行　　普贤之行为圆满
　　戒行无垢最清净　　愿无瑕缺常奉持
　　天龙夜叉鸠槃荼　　人及非人等诸类
　　随其所有诸言音　　我皆于彼为说法
　　淳善精勤修诸度　　愿常莫忘菩提心
　　所有诸幢成罪者　　愿皆消灭永无余
　　于业若等诸魔道　　解脱逍遥行世间
　　不著于水若莲花　　修行无碍如日月
　　所有刹量及方所　　恶趣众苦使消除
　　置诸有情安乐中　　饶益诸趣群生类
　　圆满修习菩提故　　随入众生诸行中
　　开示普贤诸行愿　　尽未来劫为修行
　　谁有同我行此行　　愿与彼等常相随
　　身业口业及意业　　与彼所行愿为一
　　谁乐利我诸善友　　开示普贤行愿者
　　愿与彼等常相逢　　于彼永无违背意
　　佛子所饶众道师　　现前常得亲瞻仰
　　于彼应行大供养　　尽未来劫倦无时
　　护持诸佛胜妙法　　普示修行菩提者
　　若净普贤菩萨行　　尽未来劫应修行
　　于诸有中轮转时　　福德智慧获无尽
　　定慧方便诸解脱　　愿成无尽诸德藏
　　于一尘上微尘刹　　彼刹无边佛无量
　　居中佛子众围绕　　行菩提行应瞻仰
　　如是无尽诸方所　　毫端之上三世量
　　佛海及与刹土海　　劫海修行要应入
　　一言音枝诸语海　　皆是诸佛净言枝
　　随其诸趣所乐声　　常使入于佛音响
　　游于三世诸最胜　　如法转于诸法轮
　　彼等诸佛无尽音　　以智慧力我应入
　　若入未来诸劫时　　刹那之顷我应入
　　谁于三世劫等量　　刹那随分入修行
　　谁游三世人师子　　彼等刹那我瞻仰
　　常于彼等所行境　　如幻解脱力入中
　　谁以三世庄严刹　　悉皆建立一尘上
　　如是无尽诸方所　　入诸佛刹庄严中
　　所有未来诸世灯　　当成种觉转法轮
　　示现涅槃趣真际　　诸导师所我应往
　　普及速疾诸神力　　普及普门诸乘力
　　普及诸行福德力　　普及普遍慈等力
　　普及诸善福德力　　无著所成大智力
　　智慧方便定慧力　　真实成就菩提力
　　能最清净诸业力　　破坏一切苦恼力
　　摧伏一切诸魔力　　圆满普贤行行力
　　诸众刹海令清净　　诸有情海令解脱
　　诸众法海令得见　　诸众智海令得观
　　诸众行海令清净　　诸众愿海令圆满
　　诸佛众海应供养　　劫海修行无倦时
　　谁游三世诸最胜　　菩提行愿众差别
　　修普贤行等觉已　　彼尽无遗我圆满
　　诸佛子中最威势　　是故号之为普贤
　　智者能同修彼行　　是等诸善应回向
　　身业口业意业净　　诸行清净众刹净
　　普贤如何尽回向　　愿我亦同于彼行
　　皆善普贤之行故　　文殊之行亦应行
　　尽未来劫倦无时　　彼之所作应圆满
　　愿所修行无有量　　愿诸福德亦无边
　　虽住无量诸胜行　　彼诸神变要应知
　　尽于虚空所有际　　众生无量际亦然
　　所有业际烦恼际　　我之愿际量亦尔
　　应是十方无量刹　　以宝庄严献诸佛
　　人及诸贤众妙乐　　经劫尘刹持布施
　　谁闻如是回向经　　于胜菩提生信解
　　若能于此一生信　　即成最胜功德聚
　　谁发普贤此行愿　　是即舍离诸恶趣
　　亦名远离诸恶友　　是人速见阿弥陀
　　是等获最安乐寿　　现世亦招如意乐
　　普贤菩萨如云何　　此等不久亦如是
　　谁为无明力所转　　造五无间等诸罪
　　若能称此普贤行　　速疾消灭永无余
　　智慧端严诸相具　　种族毫尊悉圆满
　　如魔外道无能如　　三界一切咸供养
　　速趣自在菩提树　　为利有情坐于彼
　　成等正觉转法轮　　降伏一切魔军众
　　谁于普贤此行愿　　受持读诵及开演
　　彼之果报唯佛知　　于胜菩提莫疑惑
　　文殊雄猛及所知　　普贤菩萨亦如是
　　我依彼范而修行　　此等诸善悉回向
　　游于三世诸最善　　于回向中最上者
　　我以此等诸善根　　为修普贤行回向
　　我若临欲命终时　　除遣一切诸盖障
　　现前亲睹弥陀尊　　速往游于极乐国
　　到彼此等诸行愿　　愿悉分明皆现前
　　如是无遗我圆满　　尽于世界利群生
　　极乐殊丽佛道场　　生彼胜妙莲华中
　　亲于最善弥陀前　　愿我于中得授记
　　我于彼所授记已　　获得无量亿神通
　　以智慧力遍十方　　于诸众生广饶益


　　大方广佛花严经普贤菩萨行愿王品


