  七女观经
　　




　　佛说七女观经

　　闻如是。一时佛说七女观经。昔冥缘王有七女觉世非常。不著缯彩衣服。不著指镮臂钏。不捉香油涂身。岁三长斋月六斋。姊妹相将诣父王殿前。稽首白王。女等前身积罪无福。今值女身处。其深宫眼无所见。求王放女出城游观。王告女言。我作天下之文万基之主。有苑园浴地华台楼观。亦可观之。何用出城观乎。女对王曰。虽有苑园浴池华台楼观。可悦乐耳。非女游观之处。王即听之。出城东门。到其冢间。见一死尸。膀胀烂臭。狐狼践踏。形骸异处。姊妹相将。绕尸三匝。涕零号泣。我等女身会当如是。姊妹七人各说一偈言。
　　第一女说偈言。
　　□□重其身　　如似好宝珠
　　企视鹅容步　　姿则欲入居
　　□死弃冢间　　禽兽竞共疽
　　一切皆如是　　何用于世殊

　　第二女说偈言。
　　譬如一身居　　人去宅无光
　　身死如神誓　　乃知此非常
　　今睹死尸观　　忽然遇豺狼
　　一切皆如是　　安得有久长

　　第三女说偈言。
　　譬如马驾车　　车破而马去
　　四大解散时　　魂神依何住
　　初集四大时　　来从何所处
　　乃知此非常　　唯福可恃怙

　　第四女说偈言。
　　譬如好城墎　　众人乐安居
　　所求未厌足　　何其忽空虚
　　人命如草木　　春长冬以枯
　　唯有修福德　　智慧随身躯

　　第五女说偈言。
　　人之不修福　　譬如乘船渡
　　四大乖离时　　如船舍岸去
　　地定风不动　　火微水还故
　　身非神常宅　　安得久长处

　　第六女说偈言。
　　如人好庄严　　形著诸缯彩
　　自纵取时荣　　故使欲人待
　　侹然不动摇　　其神安所在
　　观世冢间尸　　将来宜应改

　　第七女说偈言。
　　如雀在瓶中　　罗縠覆其口
　　縠穿雀飞去　　神明随所受
　　四大和合时　　如雀瓶中有
　　唯有修善福　　智慧随身首

　　第四忉利天王从天来下。到诸女前。问女言。汝等何所求欲使汝得之。诸女良久不答。复问女言。汝等何所求欲使汝得之。一女言乞愿无根无须无枝无叶。于其中生是则为乐。一女复愿。常无五欲。常处寂静。耳餐法音。目睹圣教。是则为乐。一女复愿。幽幽冥冥犹如虚空。登愿玄觉。常睹圣容。是则为乐。天帝语诸女言。止止。汝之所愿无想。吾不能得日月中王使汝得之。于是七女皆得道果。

　　佛说七女观经


