  释家观化还愚经
　　




　　释家观化还愚经

　　昔舍卫国有一贫家。夫妇悭恶不信道德。佛愍其愚现为沙门。诣门分卫。时夫不在。其妇骂詈无有道理。沙门语曰。吾为道士。乞丐自活。不恶骂詈。唯望一食耳。主人妇曰。若汝立死食尚叵得。况今平健欲望我食。但稽留时节不如早去。于是沙门住立其前。载眼杼气便现立死。身体膀胀鼻口虫出。腹溃肠烂不净流漫。其妇见此恐怖失声弃而舍走。于是道人忽然舍去。去舍数里坐树下息。其夫来归道中见妇。怪其惊怖。其妇语夫。有一沙门见怖如此。夫大嗔恚问为所在。妇曰已去。想亦未远。夫即执弓带刀寻迹往逐。张弓拔刀奔走。直前欲斫道人。道人即化作琉璃城。以自围绕。其人绕城数匝不能得入。问道人何不开门。道人曰。欲所门开弃汝弓刀。其人自念当随其语。若当得入手拳加之。寻弃弓刀。门故不开。语道人曰。已弃弓刀。门何不开。道人曰。吾使汝弃心中恶意弓刀耳。非谓手中弓刀也。于是其人心惊体悸。道人神圣乃知我心。即便叩头悔过。启道人曰。我有弊妻不识真人。使我与怨。愿小垂慈莫便舍。今欲将来劝令修道。即起还归。其妻问曰。沙门所在。其夫具说神之德。今者在彼乡。宜自往改悔灭罪。于是夫妻至道人所。五体悔过愿为弟子。长跪问曰。道人神变圣达乃尔。有琉璃城坚固难逾。志明意定永无忧患。行何道德致此神妙也。道人答曰。吾博学无厌奉法。不懈精进持戒慧不放逸。缘是得道。自到泥洹。于是道人因说偈言。
　　多闻持坚固　　奉法为垣墙　　精进难逾毁
　　从是戒慧成　　多闻令志明　　已明智慧增
　　智则博解义　　见义行法安　　多闻能除忧
　　能以定为欢　　善说甘露法　　自知得泥洹
　　闻为知法律　　解疑亦见□　　从闻舍非法
　　行至不死处

　　道人说偈已现佛光相。洪晖赫奕照耀天地。夫妇惊愕精神战惧。改怨洗心头脑打地。坏二十亿恶得须陀洹道。

