  像法决疑经
　　




　　佛说像法决疑经

　　闻如是。一时佛在跋提河边沙罗双树间。度须跋陀罗竟。诸大菩萨声闻弟子诸大梵王天龙鬼神诸国王等。一切大众俨然不散。
　　尔时世尊告诸大众。大般涅槃已广说竟。我向已为普广菩萨说十方诸佛刹土。汝等大众若有疑者可速问之。无上法宝不久磨灭。时诸大众闻佛此语。悲泣哽噎不能自止。唯有证解脱者不能生悲恋。
　　尔时众中有一菩萨名曰常施。承佛威神从座而起。合掌向佛而作是言。欲有所问恐伤圣心。唯愿如来不以为咎。佛告常施。如来已度世间八法。何须疑也。常施菩萨白佛言。世尊如来去世后。一切众生不复睹见如来色身。不闻真法。于未来世中像法之时。善法渐衰恶转炽然。当尔之时教诸众生作何福德。最为殊胜。
　　尔时世尊告常施菩萨。善哉善哉。来世众生甚可怜愍。何以故。一切众生勤苦修行不会正理。作福弥积获报甚微。善男子。未来世中比丘比丘尼优婆塞优婆夷国王大臣长者居士婆罗门等。轻贱我法薄淡三宝无有真实。虽作众善求名求利求胜他。故无有一念作出世心。善男子。未来世中像法之时。无量灾变恶事何者是也。一切道俗不识法轨。檀越设会请僧。遣人防门守户。遮障比丘不听入会。若贫穷乞人欲入乞食。复障不听。如此设会徒丧饮食了无善分。复有众生专欲独善不化众生。见他作善不能随喜助其少多。如此人辈其福微劣。复有众生见他旧寺塔庙形像及以经典破落毁坏不肯修治。便作是言。非我先崇所造。何用治为。我宁更自造立新者。善男子一切众生造立新者。不如修故其福甚多。复有众生见他聚集作诸福业。但求名闻。倾家财物以用布施。及见贫穷孤独。呵骂驱出不济一毫。如此众生名为颠倒作善。痴狂修福名为不正作福。如此人等甚可怜愍。用财甚多。获福甚少。善男子。我于一时告诸大众。若人于阿僧祇身供养十方诸佛并诸菩萨及声闻众。不如有人施畜生一口饮食。其福胜彼。百千万倍无量无边。善男子。我于处处经中说布施者。欲令出家在家人修慈悲心布施贫穷孤老乃至饿狗。我诸弟子不解我意。专施敬田不施悲田。敬田者即是佛法僧宝。悲田者贫穷孤老乃至蚁子。此二种田。悲田最胜。善男子。若复有人。多饶财物独行布施。从生至老。不如复有众多人众。不同贫富贵贱。若道若俗。共相劝他各出少财聚集一处。随宜布施贫穷孤老恶疾重病困厄之人。其福甚大。假使不施。念念之中施功常生无有穷尽。独行布施其福甚少。善男子。未来世中我诸弟子。乐好衣服贪嗜美味。贪求利益悭贪积聚。不修慈心。专行恚怒。见他作善诤共讥嫌。咸言。此人邪命谄曲求觅名利。若见布施贫穷乞人。复生嗔恚作如是念。出家之人何用布施。但修禅定智慧之业。何用纷动无益之事务。作是念者是魔眷属。其人命终堕大地狱经历受苦。从地狱出堕饿鬼中受大苦恼。从饿鬼出五百生身堕在狗中。从狗出已五百世中常生贫贱。常患饥穷种种诸苦。无有一念适意之时。何以故。见他施时不随喜故。善男子。我念成佛皆因旷劫行檀布施救济贫穷困厄众生。十方诸佛亦从布施而得成佛。是故我于处处经中说。六波罗蜜皆从布施以为初首。善男子。譬如有人双足俱折。意欲远步不能得去。比丘亦尔。虽行五波罗蜜经恒沙劫。若不布施不能得到涅槃彼岸。善男子。不行施者则戒不淳。戒不淳故则无悲心。无慈悲者则不能忍。无忍辱故则无精进。无精进故则无禅定。无禅定故则无智慧。无智慧故常为无量客尘烦恼之所得便。善男子。此布施法门。三世诸佛所共敬重。是故四摄法中财摄最胜。善男子。我又一时赞叹持戒。我又一时赞叹忍辱。或复一时赞叹禅定。或复一时赞叹智慧。或复一时赞叹头陀。或复一时赞叹少欲。或复一时赞叹声闻。或复一时赞叹菩萨。如是种种随机不同。未来世中诸恶比丘不解我意各执己见迭相是非破灭我法。诸恶比丘亦复在座演说经法。不达我深意。随文取义违背实相无上真法。口常自叹我所说义应著佛意。其余法师诳惑道俗。作是语者永沈苦海。诸恶比丘见他修定复作是言。此人愚痴犹如株兀。不觉经论何所修行。作是语者殃咎累劫。诸恶比丘为名利故迭相毁呰。诸恶比丘或有修福不依经论。自逐己见以非为是。不能分别是邪是正。遍向道俗作如是言。我能知是我能见是。当知此人速灭我法。诸恶比丘亦复持律。于毗尼藏不达深义便作是言。毗尼藏中佛听食肉。善男子。我若解说食肉义者。声闻缘觉及下地菩萨之所迷闷。凡夫比丘闻之诽谤故。毗尼藏听食肉者皆是不可思议。善男子。我从初成道乃至今日。所有弟子处处受肉食者。凡夫之人实见食肉。复有众生见诸比丘示现食肉。复有众生知诸比丘食肉之时深入无量诸对治门。无量比丘断上烦恼。无量比丘断中烦恼。无量比丘断下烦恼。无量比丘度脱众生令入佛道。如来教化不可思议。我从成佛已来。我诸弟子未曾食啖众生肉也。我于毗尼中听食肉者。定知此肉不从四大生。不从胎生。不从卵生。不从湿生。不从化生。不与识合。不与命合。当知世间都无此肉。善男子。未来世中诸恶比丘。在在处处讲说经律。随文取义。不知如来隐覆秘密。善男子。佛出于世令诸弟子食众生肉者。无有是处。若食肉者何名大悲。善男子。今日座中无央数众各见不同。或见如来入般涅槃。或见如来住世一劫。或见如来住无量劫。或见如来丈六之身。或见小身。或见大身。或见报身坐莲华藏世界海为千百亿释迦牟尼佛说心地法门。或见法身同于虚空无有分别无相无碍遍周法界。或见此处沙罗林地悉是土沙草木石壁。或见此处金银七宝清净庄严。或见此处乃是三世诸佛所行之处。或见此处即是不可思议诸佛境界真实法体。善男子。诸佛出世游行止住。一切所为皆悉远离世间之相。亦复不离世间显示实相法。如来所说总含万法。演说一字一句一音所唱。能令一切众生随种种类种种根性各得不同所解各异。如来不共之法不可思议。非诸声闻缘觉所知。如来以自在之力。随机隐显教化众生。像法中诸恶比丘不解我意。执己所见宣说十二部经。随文取义作决定说。当知此人三世诸佛怨。速灭我法。善男子。诸佛说法常依二谛。说世谛法时不违第一义谛。旨近以标远。立像表玄。诸恶比丘于此义中不能解了。诽谤不信。随相取义历劫受殃。是诸比丘亦复自称我是法师我是律师我是禅师。此三种学人能灭我法。更非余人。此三种人迭相说过。迭相毁呰。此三种人入于地狱。犹如箭射。
　　尔时常施菩萨白佛言。世尊如是诸比丘何时当出。善男子我灭度已千年后。恶法渐兴。千一百年后。诸恶比丘比丘尼遍阎浮提。处处充满。不修道德。多求财物专行非法。多畜八种不净之物。身无十德畜二沙弥。未满十腊已度沙弥。以是因缘一切俗人轻贱三宝。从是已后一切道俗竞造塔寺遍满世间。塔庙形像处处皆有。或在山林旷野。或在道边。或在巷路臭秽恶处。颓落毁坏无人治理。尔时道俗虽造塔寺供养三宝。而于三宝不生敬重。请僧在寺不与饮食衣服卧具汤药。返更于中借取乞。食啖僧食不畏未来三途之苦。当尔之时一切俗人不问贵贱。专欲于僧中作不饶益侵损恼乱。不欲拥护。如此人辈永堕三途。善男子。未来世中一切俗官不信罪福。税夺众僧物。或税畜生谷米乃至一毫之物。或驱使三宝奴婢。或乘三宝牛马。一切俗官不得挝打三宝奴婢畜生。乃至不得受三宝奴婢礼拜。皆得殃咎。何况驱策挝打。告诸俗官。若有禁防剡罗输税之处。慎莫令比丘输税。若欲税出家人者得罪无量。善男子。当尔之时一切道俗若作福业。应当布施孤老贫困恶病之人。复次应治破坏塔庙及诸形像。莫问己许他许。随其力能一切皆治。其人功德不可思议。但能修故不假造新。善男子。何故未来世中一切俗人轻贱三宝。正以比丘比丘尼不如法故。身被法服轻理俗缘。或复市肆贩卖自活。或复涉路商贾求利。或作画师工巧之业。或占相男女种种吉凶。饮酒醉乱歌舞作乐。或围棋六博。或有比丘谄曲说法以求人意。或诵咒术以治他病。或复修禅不能自一心。以邪定法占睹吉凶。或行针灸种种汤药以求衣食。以是因缘令诸俗人不生敬重。唯除菩萨利益众生。
　　尔时世尊复告常施菩萨。善男子。未来世中道俗之中。有诸恶人造立我形像或菩萨形像。贩卖取财以用自活。一切道俗不知罪福。买取供养。二俱得罪。五百世中常被他卖。善男子。未来世中一切众生造立形像。皆不具足成就众相。或作半身。或手足不成。耳鼻眼口悉不成就。粗有影向而已。或造塔庙不安形像。若有破塔坏像更不修治。如此人辈获罪无量。善男子。未来世中诸比丘等。于所住处自共唱制。防禁四方僧合作食限。或一日十日。或五四三日乃至一食。是诸比丘命终堕地狱中饿鬼畜生受苦无穷。复有比丘若沙弥。以众僧物如形似己有。随意取用。非时食啖。或与亲友。是诸比丘沙弥。乃至千佛出世永不闻法。常在三途无忏悔处。若共此人同住居止。羯磨布萨所作法事悉不成就。皆当得罪。善男子。若有具犯四重五逆。易救可忏悔。若侵损众僧一毫一粟。非时食啖。自在取与。永沈苦海终无出时。或现世得诸衰恼。若共此人同住居止。日夜得罪。善男子。未来世中有诸俗入不识罪福。乃以祖父或自己身所造佛像经书幡花卖与他人用活妻子。此亦不应买。当尔之时一切俗官有势力者。捉得此人应重挝罚驱令出国。善男子。未来世中比丘比丘尼优婆塞优婆夷国王大臣中宫妃后。毁犯禁戒不知惭愧不知忏悔。以是因缘令法秽浊。善男子。未来世中诸恶比丘。执著住处如似俗人。护己舍宅。不能依时三月一移。见有比丘衣钵自随于其住处满九十日而更移去。诸恶比丘咸作是言。此比丘志性不定。[跳-兆+參]扰多务狂乱失心。数作移动。作是语者获罪无量。善男子。未来世中诸恶起时。一切道俗应当修学大慈大悲。忍受他恼应作是念。一切众生无始以来是我父母。一切众生无始以来皆是我之兄弟姊妹妻子眷属。以是义故。于一切众生慈悲愍念随力救济。若见苦厄众生作种种方便不惜身命。当尔之时若国王大臣若城邑聚落主。若势力长者婆罗门等。及有力比丘。应劝此人不令退转。助其势力莫令恶人为作留难。不令恶人侵夺财物。如是助者。其人功德说不可尽。当尔之时悲心布施贫穷孤老一切苦厄乃至蚁子。其福最胜。善男子。我若广说布施孤穷病苦功德。穷劫不尽。涅槃时至。为汝略说。
　　尔时一切大众闻佛说未来世中像法末种种灾变。身毛皆竖悲号啼泣不能自胜。佛告大众。止莫悲泣。世间法尔。善必有恶。盛必有衰。佛复告常施菩萨。且置是事。汝以何相观如来也。复以何相观众生乎。常施菩萨白佛言。世尊我观如来。不从先际。不到彼岸。不住中间。非有非无。非出非没。非色非不色。非有为非无为。非常非断。非有漏非无漏。同虚空等法性。从初成道乃至涅槃。于其中间不见如来说一句法。然诸众生见有出没说法度人。如来境界不可思议。不可以识识。不可以智知。出过三世不离三世。唯有如来自觉斯法。我观如来谓若此也。世尊我今观诸众生四大之相。如空中云。如热时炎。如乾闼婆城。如幻如化。如空聚落。如镜中像。如水中月。如空谷响。受想行识悉皆如是。世尊众生心相不可思议。非诸声闻缘觉下地菩萨之所能知。世尊众生之相。不来不去。非有非无。非内非外。来无所从来。去无所至。而常流转。虚妄受苦。皆以众生无始以来深著我见。以著我故增长渴爱。十二因缘法。长夜受苦无有穷尽。众生之相本来空寂。以是因缘菩萨于中而起大悲。世尊一切众生善恶诸业唯一心作。更无余法。我观众生相貌如是。
　　尔时佛告常施菩萨。善哉善哉。快说是法。汝今所说佛所亦可。菩萨行四摄六度。应当如是观众生相。善男子。菩萨布施时。不观福田及非福田。若见贫苦众生悉皆施与。行布施时应作是观。不见受者。不见施者。财物亦尔。三事俱空平等无著。何以故。一切诸法无我我所行施之时。不望现报。不望未来人天乐。但为众生求大菩提。为欲安乐无量众生故而行布施。为欲摄取诸恶众生令住善法而行布施。复作是观。菩提界相众生界相。二俱空寂。依文字故度众生得菩提。真实法中无得无证。善男子。如人夜梦见种种事。或梦自身被官囚缚受种种苦。生大忧恼然后得脱。寻复更梦。作大国王威势自在受大快乐。即于梦中作是念言。我向昨时受苦如是。今复自在受大快乐。作是念已忽然睡觉。苦乐之事莫知所在。如此梦事非有非无。一切诸法亦复如是。作是观者名为正观。说是法时。无量菩萨得受佛位。无量菩萨得入一生补处。无量菩萨各随所修皆得胜进。无量人天得四道果。无量声闻入菩萨位。无量杂类众生发菩提心。善男子。未来世中若四辈弟子得闻此经生欢喜心。所得功德无量无边。佛告阿难及诸大众。汝好受持慎莫忘失。此经名为像法决疑。亦名济孤独。如是受持。尔时大众闻佛所说。一心敬受作礼而去。各共严辨阇维之具哀动天地。

　　像法决疑经(终)


