  父母恩重经
　　




　　佛说父母恩重经

　　如是我闻。一时佛在王舍城耆阇崛山中。与大菩萨摩诃萨及声眷属俱。亦与比丘比丘尼优婆塞优婆夷。一切诸天人民及天龙鬼神。皆来集会。一心听佛说法。瞻仰尊颜。目不暂舍。佛言。人生在世。父母为亲。非父不生。非母不育。是以寄托母。胎怀身十月。岁满月充。母子俱显生堕草上。父母养育。卧则兰车。父母怀抱。和和弄声。含笑未语。饥时须食。非母不哺。渴时须饮。非母不乳。母中饥时吞苦吐甘推干就湿。非义不亲。非母不养。慈母养儿。去离兰车。十指甲中食子不净。应各有八斛四斗。计论母恩。昊天罔极。呜呼慈母云何可报。阿难白佛言。世尊云何可报其恩。唯愿说之。
　　佛告阿难。汝谛听善思念之。吾当为汝分别解说。父母之恩昊天罔极。云何若有孝顺慈孝之子。能为父母作福造经。或以七月十五日能造佛槃盂兰盆。献佛及僧得果无量。能报父母之恩。若复有人。书写此经。流布世人。受持读诵。当知此人报父母恩。父母云何可报。但父母至于行来。东西邻里井灶碓磨。不时还家。我儿家中啼哭。忆我即来还家。其儿遥见我来。或在兰车。摇头弄脑。或复曳腹随行。呜呼向母。母为其子曲身下就长。舒两手拂拭尘土。呜和其口开怀出乳。以乳与之。母见儿欢。儿见母喜。二情恩悲亲爱。慈重莫复。二岁三岁弄意始行。于其食时非母不知父。母行来值他座席。或得饼肉。不啖辍味怀挟来归。向其与子。十来九得恒常欢喜。一过不得憍啼佯哭。憍子不孝。必有五樀。孝子不怀。必有慈顺。遂至长大。朋友相随。梳头摩发。欲得好衣。覆盖身体。弊衣破故。父母自著新好绵帛。先与其子。至于行来。官私急疾。倾心南北。逐子东西。横上其头。既索妻妇得他子女。父母转疏。私房屋室共相语乐。父母年高气力衰老。终朝至暮不来借问。惑复父孤母寡。独守空房。犹如客人。寄止他舍。常无恩爱。复无濡被寒。苦辛厄难遭之。甚年老色衰。多饶虮虱。夙夜不卧。长呼叹息。何罪宿愆生此不孝之子。或时唤呼。嗔目惊怒。归儿骂詈。低头含笑。妻复不孝子。复五樀夫妻和合同作五逆。彼时唤呼。急疾取使。十唤九违。尽不从顺。骂詈嗔恚。不如早死。强在地上。父母闻之。悲哭懊恼。流泪双下。啼哭目肿。汝初小时非吾不长。但吾生汝。不如本无。佛告阿难。若善男子善女人。能为父母受持读诵书写父母恩重大乘摩诃般若波罗蜜经一句一偈。一迳耳目者所有五逆重罪悉得消灭。永尽无余。常得见佛闻法。速得解脱。阿难从座而起。偏袒右肩。长跪合掌。前白佛言。世尊此经云何名之。云何奉持。
　　佛告阿难。此经名父母恩重经。若有一切众生。能为父母作福造经烧香请佛礼拜供养三宝。或饮食众僧。当知是人能报父母其恩。帝释梵王诸天人民一切众生闻经欢喜。发菩萨心。[口*睪]哭动地。泪下如雨五体投地。信受顶礼佛足。欢喜奉行。

　　佛说父母恩重经


