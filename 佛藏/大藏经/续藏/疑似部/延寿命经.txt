  延寿命经
　　




　　佛说延寿命经

　　尔时世尊。在娑罗双树间。临般涅槃。有四众。比丘比丘尼优婆塞优婆夷等。皆来集会□□□□□□□延寿。[跳-兆+氐]跪合掌。前白佛言。世尊我等四众皆来集会。奉请如来。莫入涅槃。唯愿如来哀受我等劝请。令住一劫。莫入涅槃。
　　尔时世尊告延寿菩萨。汝等谛听。吾当为汝分别□□□□□□已来经今四十九年。教化众生。上至飞鸟。下至蚁子。蠢动含识有形无形。四足两足多足无足。胎卵湿化。如是众生尽令遇善知识而登正觉。与我□□□。今欲入涅槃。本为波旬所请。波旬□我言。瞿昙三界众生尽受生死。瞿昙今日若住一劫。违我本愿。尔时我受波旬所请。而入涅槃。我违波旬。岂是诸佛。延寿菩萨白佛言。世尊波旬外□生寿□□诸佛涅槃。拟为三界之主。一切众生尽入魔网。无有休息。从生死至生死。从烦恼至烦恼。常与魔为眷属。不遇正法。又死入地狱。千劫万劫常无光明。刀轮□□铜蛇铁狗。牛头狱卒手如锋刀利如霜雪。终朝竟日共相撮挽。恐怖无极。无处藏隐。不闻父母三宝名字。一日之中千生万死生。从地狱出复受种种诸恶□生身。或作骆驼身。或生驴中身。常负重常因饥渴。若生人中贫穷下贱。为人所使。衣不盖形。食不充口。或有富贵而无男女。或有贫穷而多子息。或有众生恶□在床痿黄困笃笃。连年累月形消肉尽。恶疮脓血遍体常流。人所恶贱。或受盲聋喑哑。或百岁不死受苦。或三十富贵早亡。如是横罗其殃。并入魔网。唯愿如来令住一劫。莫受波旬所请。
　　佛告延寿菩萨。善男子。我灭度后若有众生。受如是种种恶报。但造延寿经一百卷乃至一卷。两卷譬如一人有力不如十人之力。十人之力不如百人。若造延寿经亦复如是。但造此经散转与人受持读诵。我当救护。譬如慈母生一子。子若得病慈母亦病。子若得愈慈母亦愈。若善男子。一切众生皆是吾子。善愿之者吾当舒金色。譬以摩其顶随其本愿无不获果。尔时延寿菩萨以偈赞曰。
　　世尊具相真金色　　八十种好悉庄严
　　四十九年大慈父　　波旬无故请涅槃
　　寂灭如空不可见　　定知三界永无生
　　佛法灭定起灾殃　　魔王毒心竞相向
　　一切声闻及菩萨　　一切人民四部众
　　法河涸竭法幢摧　　法山崩倒法舡没
　　八国诸王皆自扑　　血汗流泪如暴雨
　　何期大师入涅槃　　我等凡夫更久住
　　声闻缘觉称善哉　　一切众生失依附

　　尔时众中有大菩萨。名曰普净。问延寿菩萨。如来今日入涅槃。将何付嘱恶趣众生。令命长寿。莫似如来三界第一。而不住一劫。
　　尔时延寿白言。普净菩萨。佛灭度后令写延寿经一百卷。散与众生。而共转读。短命众生令得长寿。如来大慈舒金色臂为摩顶受记。如来当自覆护。尔时普净赞言。善哉善哉。承如是言。必非虚伪。信受奉行。

　　佛说延寿命经一卷


