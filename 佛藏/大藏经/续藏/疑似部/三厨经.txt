  三厨经
　　




　　佛说三厨经

　　　　西国婆罗门达多罗及阇那崛多等奉诏译
　　第一慈悲自觉自然厨。第二辟支四果声闻无思厨。第三非有无非神自然厨。此三厨法若能诵之。令人不饥。湛然长生。先当仰信三宝。恭敬三宝。恒须礼拜三宝。晨夜殷勤常念不绝。孝养师僧父母亲族。能学六波罗蜜。不惜身命。然后得传此三厨法。乃是三世诸佛菩萨自然厨。常住湛然不动累劫慈悲厨。此三厨法佛垂涅槃时。对十方一切诸佛菩萨前八部大众中。说此过现未来三世诸佛常住湛然不动累劫慈悲天厨法。而说偈言。
　　东方木偈
　　一气和太和　　得一道皆太　　和乃元一和
　　玄理同玄际

　　此是长生木偈。诵九十遍。
　　南方火偈
　　不以意思意　　亦不求无思　　意而不复思
　　是事如是持

　　此是不热火偈。诵三十遍。
　　中央土偈
　　诸食气结气　　非诸久定结　　气归诸本气
　　随聚当随泄

　　此是中央不饥土偈。诵一百二十遍。
　　西方金偈
　　修理志理志　　积修不扶埋　　志而不修志
　　已业无已智

　　此是不寒金偈。诵七十遍。
　　北方水偈
　　莫将心缘心　　还莫住绝缘　　心在莫存心
　　真则守真渊

　　此是不渴水偈。诵五十遍。
　　此慈悲厨。佛垂涅槃时。对十方一切诸佛八部大众中。说此过现未来三世诸佛菩萨自然三厨常住。不饥不渴。不寒不热。不老不少。一切圣众湛然不动自然三厨。若能受持一天厨名字者。或日日诵之。不念饮食。或迳百日不食。或迳十年百年或千年万年。迳微尘劫念之。常住不动不思饮食。犹如阿弥陀佛无量寿国等无有异也。佛告大众。行此法者唯须存心信重三宝。能入深山学道者。始可行流通此法。若生疑不信诽谤之者。不得辄传。恐生毁谤者堕于恶道。是故不得妄传于世。诵东方九十遍乃至北方五十遍。总成一遍。若未饱者如上更诵。不过两遍。即饱不饥不渴。诵偈时皆从寅为初。始至人定分作四时诵之。遍数多少如前所说。又初欲诵时。宜令口动舌转断默诵。有津液下可咽之。初一日至三日时。或小便色赤。勿以为怪。初诵至第三日。身力极弱。过此三日即得七日。温七日已后身力渐强。法成不宜诵之。百日已来每梦见得世间上味悉饱之。亦闻天香。满三百日功力圆备。欲食即食不食不饥。
　　佛说三厨法一卷
　　其天厨名字有本具说。此本五行偈。即是天厨名字。此法南方崛多师口决受得之。一言得之土。三言得之火。五言得之水。七言得之金。九言得之木。东方木九十遍。南方火诵三十遍。中央土诵一百二十遍。西方金诵七十遍。北方水诵五十遍。从九十至北方五十遍。总成一遍。若未饱者如上更诵。不过两遍。必饱不或凡诵从壬日起首。从寅为初。至人定分此可为四时。诵如上法。又初欲得诵。宜令啮动舌转断默。诵有津液。宜咽下。如后经二三四日间一度小便。勿以为怪。今只是一切众生皆禀阴阳气以成身。今既纳气天厨。所以通身能为益事故尔。初诵至第三日力最渐弱。过此日即得七日。已来去定成不疑。百日已来每梦见得世间上味饮食。百日以后即梦见得天上饮食。鼻所恒闻天食香气。三百日竟功德圆满。即得道果也。唯愿精进断三毒。慈悲众生。归敬三宝。恒念阿弥陀佛。至一年必得见佛。决定无疑。
　　三藏法师口云。欲求无上菩提。专心念定者。但患食多过障修禅定。不得道果。先依占察经云。忏悔罪已须于山林静谷闲房静室。先结跏趺。左手置右手上。合两目。令齿上下相著。端坐调和。已初依卯酉子午四时。随方面数摄心默诵如在齐下。不得攀缘外境。从九十遍至五十遍。如其未饱亦不过至两遍即饱。正诵中间时时以舌断穴外津液咽之。其不饥渴一偈一偈于外酉子午中间常诵之。食此三厨满七日即知法成不。为不至诚者。为有福者。为无罪者。为得禅定者。为至道果者。若诵此偈三百六十遍即不饥。尔时世尊。即说咒曰。
　　那致[少/兔]那致沙诃　乌那致摩诃乌那致莎诃
　　前件法受持须著净洁衣服。在静室内。然种种名香供养一切贤圣。然后诵前件法二十一遍。度一寿至须殷重。七日不得与人言说。大须慎之。不得见女人畜生等。如干渴得饮牛乳并枣及浆。如欲得知厨神名者。我今说之。
　　南无十偈伽末四婆　南无末伽摩志那　南无支钵罗涕死
　　平旦向于辰。地鸣天鼓。二七下食玉浆。是诸善男子善女人欲行此三厨法者。先于斋戒至心。然无价名香至心。密念前件厨神名字。作礼忏悔乞祐助。厨礼作四十九礼。如是已了了别识其形名。然后诵偈。若直诵偈一百日。一百日不饥。若求出世因缘速证四果者。要当受持厨神名字。世人不知以口得言神名。心便不敬。若心慢上法。法不成终无尽也。
　　四戊四己肠坚塞　　四壬四癸不用食
　　六甲六丁太仓盈　　五庚五辛五藏贞

　　仙人玉女事我神　　天官行厨供养身
　　使我颜色常充悦　　延年益寿数万年

　　佛说请厨三食陀罗尼神咒。
　　南无曷罗怛那　怛啰夜[口*耶]　豆留　豆留摩诃　豆留唵　急速诃尼摄　唵急速诃尼摄
　　此陀罗尼别行法中。行至空闲无人之处。于平旦时净水洗钵。杨柳枝拂其钵中。取净草一把。以净巾敷在草上。合其钵盂面。向东结跏趺坐。闭目舌柱上腭。默诵上件咒一百八遍。开目视之。其食即至恣意食之。如有余食。诵前咒七遍。亦闭目心思念云。余食至本方所即去。
　　佛说三厨经一卷　助三厨　谷家法　其后法别就一婆罗门。得将助三厨大要。
　　观音受我法　　仙人赐我粮　　事随五方色
　　青黑赤白黄　　和合得　饵　　诸尘以自防

　　即说咒曰。
　　南无佛噤　南无法噤　南无僧噤　南无娑利莎噤　莎诃(诵五十遍)
　　如见如如不如如见　有非空　有非自有非他有　莎诃
　　此咒恐有恶魔来恼人为作障难(诵五十遍)。

