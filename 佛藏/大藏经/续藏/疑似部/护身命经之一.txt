  护身命经
　　




　　佛说护身命经一卷

　　　　界　比丘道真
　　佛说救护身命经济人疾病苦厄
　　尔时佛在娑罗双树间临般涅槃时。舍利弗阿难及无量无边诸大菩萨诸大弟子一切诸天皆来集会。佛还正坐告阿难言。吾当入般涅槃。我灭度后五浊恶世中。一切众生当为恶魔恶鬼娆扰。吸人精气者求人长短者横来杀人者。阿难汝好勤流布此经。令恶世中一切众生无有病苦。无有横死。众邪蛊毒悉皆消灭。
　　阿难我所嘱消者唯有此经。若有众无男无女。有能读诵此经一句一偈者。众邪恶鬼不得忌近。若在旷野中。若在急难中。若在大火中若在大水中。常当读诵是经。能悉断除。何以故。此经有大威神力故常读之。若不能读者。但当书写安著怀中至心受持。是经者则持过去未来现在诸佛神力。若欲远行常当持去。诸恶毒兽无能近者。若到处处村落。一心为人演说有能须申。听者所愿悉得。阿难佛不虚言。此经佛所秘要甚难可得。譬如妙药。能愈毒病。能辟毒气。能断恶毒。有人将行者。诸恶毒虫众邪蛊毒欲来侵害。闻此药气四向散去不敢回视。此经亦复如是。若有病痛者。当净洗浴一心读诵。众患消除。佛告阿难。若有恶魔众邪蛊毒不随我语者。我当使此魔遭众邪蛊毒。如押油殃悉皆消灭无有遗余。佛即举七佛名宇。第一维卫佛。第二式佛。第三随叶佛。第四拘楼秦佛。第五拘那含牟尼佛。第六迦叶佛。第七释迦牟尼佛。若有苦厄病痛者。便当读诵此七佛名字。诸恶蛊毒悉皆消灭无能侵近。佛说此经已。复告阿难言。我今复怜愍众生故。便当更说六神名字。一名波奈罗。二名迦奈罗。三名禅吒迦。四名勤迦。五名摩头。六名摩祁。此是六神名字。阿难若有众生。无男无女无贵无贱有苦厄者。皆当称说六神名字。所患消除。众恶役气不得来近。一切灭尽无有遗余。
　　佛告无量无边诸大菩萨摩诃萨及天神王一切天人等。我灭度后。若有受持我嘱法者。汝等常当昼夜拥护令得安隐。文殊师利菩萨白佛言。世尊我当于佛灭度后。将二十五菩萨。于恶世中有能读诵此经处。我等昼夜在其左右拥护是人。众邪魍魉不得来近。常使是人卧觉俱安。修行善法。佛赞文殊师利等。善哉善哉。汝能拥护我百千万亿劫中所可修集阿耨多罗三藐三菩提心。
　　尔时四天神王偏袒右肩右膝著地。一心合掌白佛言世尊。我常于如来灭后。各将眷属案行国界。有能读诵书写受持是经者。我等眷属常来随逐是人。昼夜拥护令不见恶。是人欲行旷野中。我常随逐是人导从前从。勤心拥护不离是人。不令恶魔忌来侵近。常得充足不令饥渴无所之少。可欲求者我等神王悉令供给。如其所愿无所之少。何以故。是人能流布此经故。修行善法供养三宝故。不令断绝。
　　尔时乾闼婆王阿修罗迦楼罗紧那罗摩睺罗伽人非人等。各各[跳-兆+互]跪于如来前。一心合掌白佛言。世尊我等天人常当飞行　于恶世中间有读诵书写受持是经者。我等天人与其眷属共到是人所住之处。听受此经法。常当守护昼夜不离在其四面。拥护是人。众魔恶鬼不得侵近。不得夺其精气。不得横来绝命。不得横来娆害。不得求其长短。不得触犯。令毒气不行。我等眷属常来在是人所住之处。我于空中。是人若遇大火。我等眷属随其方便拥护其身不令火烧。若遇大水。急驶漂去。我等眷属即于空中来接是人。令不见溺水。即还停得度水难。若遇大贼。我四面救护是人。能令贼心刀杖不举即发慈心。若遇官法系缚枷锁昼夜愁苦。我等眷属于虚空中。能令其官心生欢喜悉令放流皆得解脱。我等眷属一心救护。不令他人而得娆乱。于无量无边劫中。常念此经。何以故。此经世尊殷勤所嘱之法。令久流布。佛复赞诸天人等。善哉善哉。汝等眷属曾于阿僧祇劫中。值遇百千万亿诸佛。复能拥护我百千万亿劫中弟子。能令流布此经。读诵书写方便救济。不令见恶。常行善心。尔时乾闼婆王等各与眷属。顶礼佛足一心奉行。
　　佛告阿难。吾以右手摩汝顶上。汝好用心。吾所嘱累唯有此经。阿难勤流布此经。令一切众生悉得闻知。阿难汝最是吾心中弟子。我所出法悉付嘱汝等。吾今怜愍一切众生故。欲令解脱故。佛还正坐付嘱此法。阿难此经尊猛极有威神。劝令一切族姓男女供养香花杂彩燃灯续明。复能流转读诵。皆救人疾苦厄之者。现世安吉。将来往生无量寿国即生莲华躯体金色身相具足。智慧勇健如上辈者。功德如是不可称计。佛告阿难。当用好纸好笔好墨。至心书写我所出法。上下句偈如佛所说。无令妄失一画一点。阿难我怜愍众生故。唯嘱汝法。皆令一切有形之类悉得闻知。心开意解常行善法。
　　尔时阿难在世尊前一心合掌。身毛悉竖战战兢兢。一心谛听佛语不敢忘失一句一偈。流泪而言。世尊所嘱至心受持。广令流布此经。阿难复言。受天尊教。顶礼佛足一心奉行。
　　修福受乐报　　所欲皆自然
　　超然生死流　　上言至涅槃
　　若人好为福　　天神自然护
　　所愿皆自然　　众魔不得坏
　　薄福多诸恼　　福能消众患
　　福德既牢强　　速成坚固定
　　生天受快乐　　人中亦自在
　　斯由功德故　　所往皆自然
　　因此福方便　　永离生死苦
　　得□至涅槃　　不灭复不生


　　救护身命经一卷


