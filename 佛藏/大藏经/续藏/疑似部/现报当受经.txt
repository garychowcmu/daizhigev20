  现报当受经
　　




　　佛说现报当受经

　　政一人独行。而无伴侣。即问之言。姊今何故颜容媚丽。焦悴如此。为何所苦。时女答言。我之薄福。嫁得夫主。望相保守。不期一旦疾病死亡。家亲捉我生埋冢中。迳得七日。为诸群贼劫破此冢。欲求财物。将我还家。纳用为妻。贼师后时劫破一村。为他所杀。收敛尸骸。而殡葬之。亲属将我。又复生埋。迳得三日。复为野狐。欲啖死尸。来坌此冢。我因得出。父母眷属不相知闻。时长者子即语女言。我妻始死。汝既无夫。我今二人共为夫妇。能尔以否。时此女人无所趣向。即然许之。相随至家。共相爱念。即迳一年便生一男。又于后时复生一男。又于后时更复怀妊。临月垂产时。长者子出外游行。与诸朋伴共相饮会。至冥而还。其妻于后坚关门户。存地生子。血露狼藉。夫还唤妻。妻为生子存踞在地。血露狼藉。不得开门。夫唤不应。拔刀破门。即问其妻。我朝出外。比其回还唤汝。关门而不应。我有何情异。妻答夫言。为生子故血露狼藉。夫语妻言。所生子者今何所在。其妻即将所生之子授与其夫。夫得此子即用生苏煎煮。限妻令食。妻不忍食。即拔利刀而欲断命。妻为贪命遂便食子。一时都尽。至于明旦其夫酒醒。即问妻言。我昨冥还。醉酒闷迷应无过失。妻答夫言。君昨冥还。唤我开门。我为生子不时开门。君斫门入即便问我。有何情异。我答君言。为生子故血露狼藉。君即从我索所生子。我授与君。君得此子即用生苏煎煮。限我令食。我不忍食。君即拔刀而欲杀我。我为贪命食子遂尽。其夫闻说。即自低头。极大惭愧。辞谢其妇。醉酒过失。愿不为恨。从今以后誓不饮酒。又于后时其妇语夫。我与父母分别以来。迳年度月不知消息。我等二人及以两子。往父母家参承问讯。时长者子即共其妻并及二子随路而去。值天抗热。其夫即便止一树下。避曰取阴遂便失睡。忽为黑蛇螫夫即死。其妻啼哭。抱持二子即便前路。值一水坑。长漂急难可得度。光送大子至达岸上。始复欲回迎取小子。其子见母即投趣水。而为波浪之所没溺。复上岸上欲抱大子。即为虎狼之所食啖。是时女人呼天唤地。有何恶业今逢此苦。即便前进见父母家。村中知识借问之言。见我父母兄弟眷属悉平安不。知识答曰。汝家失火。大小悉皆为火烧杀并无人在。时女闻之。转复闷绝无所趣向。尔时世尊为诸大众说微妙法。即以天眼观此女人。即告阿难。汝持宝衣迎此女人。阿难受教将以宝衣迎此女人。来至众中。礼拜世尊。惭愧忏悔。佛为说法。断诸结漏得罗汉果。佛又告一切大众。汝等欲知此女前世之善恶事者。谛听善思念之。慎勿忘失。乃于过世无数劫时有长者子。财富无量。取得一妇。迳年度月并无儿息。时长者子即自思惟。我今财富并无儿子。一旦无常财无委付。即于后时取得一妾。迳始一年便生一男。面貌端政。长者怜念。是时大妇即自思惟。我为大妇并无儿子。始取妾来未得多年。以生一男儿。若长大财当属已。我必为夫之所弃薄。我今宜应设诸方计杀此小儿。是时妾母出外不在。而是大妻内计以定即用铁针二枚刺儿腮上。小儿啼哭痛不可言。妾母抱儿莫知痛处。呼天唤地。若有恶心嗔心疾心妒心杀我子者。令其生生世世还受苦报。是时大妇心自忓清。即于夫前及于妾前而立咒誓。我若恶心嗔心嫉心妒心杀汝子者。令我生生世世还受女身。嫁得夫主生埋冢中。令我生生世世若生儿者。还以生苏煎煮食之。令我生生世世夫为蛇螫。子为水[漂*寸]儿为虎食。阖家大小悉皆为火之所烧杀。咒誓已讫儿即死亡。是时大妻心自忓清而立咒誓言。无罪福如影随形不相放舍。而此大妻于五百世中。舍身受身常受苦报。
　　佛又告一切大众。今为汝等说。此女人前世之时修何功德。而复值我。以衣覆之。为其说法断诸结漏得罗汉道时。此女人于过去世无量劫时。家甚贫穷。有一辟支佛。从其教化。此女无钱。即解衣带施辟支佛。由是因缘所生端政恒生富家。虽复受如前苦于五百世还得值我。以衣覆之。为其说法断诸结漏得罗汉道。虽复得道一日六时常苦热铁。从顶上入痛彻于心。佛又告一切大众。从今已往慎勿恶心嗔心妒心。更相杀害更相咒誓。言无罪报如影随形终不放舍。作善作恶得恶终无我作他人受报身。虽灭坏善恶不朽。如上所说汝谛受持。尔时大众及诸天龙八部鬼神有恶心者。皆生慈念。闻佛所说顶戴受持。

　　佛说现报当受经一卷


