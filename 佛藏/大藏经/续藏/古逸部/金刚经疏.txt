  金刚经疏
　　




　　金刚经疏

　　念无。举。须菩提。于意云何。斯陀含。我得斯陀含果不。是第二问也。须陀洹人。尚不生念。斯陀含人。岂敢生念。斯陀含人。进断六品烦恼。生□二家。即证得二果。我得斯陀含果。无问竟也。答。举。须菩提言。不也。世尊。是直答也。不能生念。何以故征。征以何故。从以下。斯陀含疏。举。斯陀含名一往来。而实无往来。是名斯陀含。斯陀含者。是此西音。此名往来。亦名薄贪嗔。贪嗔邪见贼庵你也。故薄贪嗔欲。似如来大圆镜智。名一反往来。得无余故。喻赵老停槎。合家总灭门。赵老儿。从西征回。改业治畜。生其大富。后有槎还来。赵云。且脱庵你也。斯陀含名。结得成名。上来诸文不同。斯陀含斯陀含了既不生念。问陀那含人生念无。举。须菩提于意云何。阿那含。能作是念。我得阿那含果不者。是第三问也。若一来。若一间。总名斯陀含。修断九品。名阿那含。问竟也。须菩提答。举。须菩提言。不也世尊。是正答也。不能生念。何以故征。征以何故。从此以下释。看举。阿那含名为不来。而实无来。是名阿那含者。译语释也。臭身者。漏身也。虫身者。一切虫身也。食身者。阿那含人。不食五谷之类也。毒身者。龙蛇蝎等也。更不还来欲界受身。欲界摄不得。故名不来。经云不来相而来。不见相而见。若来以更不来。若去以更不去。西方名阿那含。此名不来。是名阿那含。从实立名。名阿那含阿那含人既不生念。问阿罗汉人生念无。举。须菩提。于意云何。阿罗汉。能作是念。我得阿罗汉道不。是第四问也问竟。举。须菩提言。不也世尊。是直答也。不能生念。何以故释。看举。实无有法。名阿罗汉。西方名阿罗汉。此名无生。亦名无著。我生以尽。不受后有。诵曰。无量劫来为恩爱。不能割舍离举缘还复将身归恶趣。贪财竞色受诸愆。阿罗汉三名。无贼。贼有三义。一密入人家。二偷人财物。三共主啾唧。从此以下番释。阿罗汉分疏看举。世尊若罗汉。作是念。即著我相。人相众生相。受者相者。此番显也。总名离一切相。故名罗汉。从此以下引证看举。世尊佛说。我得无诤三昧。人中最为第一。是第一离欲。阿罗汉者。用已证成过去诸佛。未来诸佛。现在诸佛。入无诤三昧。是罗汉引证成。诤者啾唧义。罗汉人故名。无诤三昧者。西方音。此名等持。平等持心。一境性故。欲界烦恼。故名为诤。沙弥爱味。被海龙之灾。比丘爱花。被河神之所骂五欲者。色声香味触。非唯离欲。欲而得离欲名。从此下引成。举。我不作是念。是离欲阿罗汉。世尊者。称佛所说也。但有证智。无妄念故。从此以下证成。看举。若我作是念。我得阿罗汉道。世尊则不说。佛如实知。无妄语故。从此已下。释成是罗汉无。举。须菩提。是乐阿兰那行者。以须菩提。实无所行。而名须菩提。是乐阿兰那行。自念我得阿罗汉道。即未离欲。非阿兰那行者。是此西音。此名寂静行也。上来诸文不同。四沙门果并了。从此以下。降伏正报相依报相。事在明朝。从此以下。说然灯佛。以广所闻。于中有二。先举初文。举。佛告须菩提。如来昔在燃灯佛所。于法有所得不。问所解也。如来昔在然灯佛所。有法得无法得。仰答也。从此以下。止陈实状。须菩提分疏。举。世尊。如来在燃灯佛所。于法实无所得。以解仰答也。释迦曾供养百万恒沙诸佛。不得佛。何以故。以有所得故。所以不得佛。后于然灯佛。乃蒙受记。何以故。以无所得故。此名真得。喻有一小儿觅度。处处求阿师。处处求索。即敬不得度。何以故。以有觅心。于后自读经即得　然灯者会须自然。即得成佛。摩纳仙人者。然灯佛与受记。今释迦者是也。四缘者。一因缘。二无上缘。三等无间缘。四所缘缘。一切法。具此四缘。然可成佛言于者。于自身中。十八界中。求其定主。竟不可得。然可得记。上来诸不同。降伏正报相了。从此以下。降伏依报相。于中有三问答。先举。初文。举。须菩提。于意云何。菩萨庄严佛土不。问所解也。菩萨庄严佛土。无问竟也。答。不也世尊。以意正答也。何以故者。自征自释。若也不庄严。如得净土。从此以下释。看举。庄严佛土者。增益心谤。则非庄严。损陷心谤。是名庄严者。离有离无。启会中道。谓取形相。计为清净。则非庄严。取于妄说。实严故。此庄严是名庄严。不依形相。但依实体。名真庄严。维摩经云。以其心净。佛土净故。此名真庄严。所见有四。各见不同。且如诸天。见水唤作琉璃。余者三种。以广所闻。从此以下释迦一一教真庄严。举。是故须菩提。菩萨摩诃萨。应如是生清净心。教真庄严也　以我生清净心即得成佛。须三业清净。一切者。总名菩萨。大者是摩诃萨。小者是菩萨。众生有疑。若为生清净心。举。不应住色生心。不应住声香味触法生心。若住诸尘。非净心故。不应住色生心者。有外界内界。内外俱舍。故名不住色生心。声香味触法生心。于六尘境界。元无染著。若住诸尘。非净心故　从以下结劝修学。举　应无所住。而生其心。即得解脱。不取下尘界。无所住者。心自净也　上来诸文不同。降伏依报相了　从此以下。第六降伏胜身相。佛为末代众生。妄情执著。富者陵贫。故须降伏　为遣此疑。依喻审。问。于中有两问答。先举初文。举　须菩提。譬如人身。如须弥山王。于意云何。是大不。问所解也。于诸山中最大。故名山王。为遣此疑。依喻审问。问竟也。答。举　须菩提言。甚大。世尊是领答也。须弥山纵广八万四千由旬。故以为喻。须菩提言甚大世尊　何以故征。从此以下。释成大义。举　佛说大身。是名大身者。须弥山虽高。心无分别。佛身亦尔。不分别众生佛身。世间八法。所不能动。八法者生老病死。地水火风。故名世间八法　衢师罗长者。见三尺身。应持菩萨。见千尺身。阿修罗大身无智慧。舍利弗身子小智慧大。可向身量理看。须菩提。上来诸佛不同。第六降伏胜身相了。从以下第七降伏染福相。于中有三四五礼。先举初文。举　须菩提。如恒河中。所有沙数。如是沙等恒河。于意云何。是诸恒河沙。宁为多不。于意云何者。问彼所解。是诸恒河者。因神立称。故名恒河。东面流出。绕阿耨大池。流入东海。京州真谛法师。其河初初水出处。阔一由旬。满中细沙。与水同流。取一河内所有诸沙。以沙计河。一沙一河为甚多。如是诸河沙。可说为多不。释迦问敬也。须菩提答。举　须菩提言。甚多世尊。是略答也。为多须菩提两回答。前略答。后释答释答看举。但诸恒沙。尚多无数。何况其沙。是释答也。从此以下。释迦实答。举　须菩提。我今实言告汝者。合信也。若有善男子善女人。以七宝满。贵财多也。尔所恒河沙数。三千世界。以用布施。起行胜也。得福多不。问彼所解也。得福多释迦。问须菩提多少。举　须菩提言。甚多世尊。是领答也。从此以下。释迦教量。看举。佛告须菩提。若善男子善女人者。亦取发心向大乘也。于此经中。乃至受持四句偈等。为他人说。事业胜也。而此福德。胜前福德。胜前福德者。正校量也。胜有四种。一摄授胜福。持经胜布施。二堪受敬养。三难作能作。四能生胜想。听金刚经者。得此四个胜。胜前福德者。摄授福胜也　诵曰　表知持经四句偈。胜施恒沙七宝因。是故显示诸众生。普令劝知实相义　施非菩提因。法得菩提故。从此以下。说校量。举　复次须菩提。随说是经乃至四句偈等。当知此处。一切世间。天人阿修罗。皆应供养者。随说是经者。不简取众生。诸胜劣也。即与随说一切世间者。俱是众生类也。间者轮回六趣也。皆应供养者。堪受敬养也。为勿事天人供应。举　如佛塔庙如佛塔庙者。类令解也西方本音。名窣堵波传者讹略。而云塔也。译就中言。名高胜处三界不能动得。庙者貌也。是此中言塔者。胜者所居。皆应供养。从此难作能作。举。何况有人。尽能授持读。诵。须菩提当知是人。成就最上第一希有之法者。又般若胜相前之五度。故名第一希有之法。总授持读诵得何勿。举　若是经典。所在之处。则为有佛。若尊重弟子。尊重弟子者。真菩萨也。三乘弟子。菩萨为尊。此名结文　外器者天亲释也。故名外器也。上来诸文不同。是第二赞深生信。并降伏七个相并了。从此第三当立名劝学。于中有二问答。先举初文。举　须菩提。白佛言世尊。当何名此经。我等云何奉持者。当何名此经者。问前所说经之总名。我等云何奉持者。问得名已受持轨范。范是则也　此是须菩提。索经名。须菩提言。我所得惠眼。未曾得闻如是深经。敬法希奇。伏望世尊。与我说名。喻隐士抚琴。整半道索名。为此希奇。所以半道。问名其琴所抚曲。名青磎。幽涧向山。石一非泉　须菩提请问敬。释迦答。举。佛告须菩提。是经名金刚般若。波罗蜜。答前问也。以是名字。汝当奉持。答后问也。此是略答答敬。所以者何者。征问。广释。举　须菩提。佛说般若波罗蜜(名句味也是智慧)则非般若波罗蜜者。遮取著也。依名言取非实故。所以不言。是名般若波罗蜜。是到彼岸也。喻昏定晨省。即是孝养。于意云何下。四问。显示是金刚义。即般若波罗蜜故。第一。于意云何。破说法相。第二于意云何。破世间微尘相。第三于意云何。破三十二见。如来相。若善男子善女人。破有身命懈怠相。无说法者。空断相。从此以下。第一破说法相。举。须菩提。于意云何。问何解也。如来有所说法不。是第一问问敬也。答举。须菩提。白佛言世尊。如来无所说者。是第一答。正说法时。无能所故。夫说法者。无说无示。其听法者。无闻无得。但以方便。晓悟众生。实无有法。如来可说此。破说听能行等相。故名金刚。从此以下。第二破世间微尘。举。须菩提。于意云何。问所解也。三千大千世界。名一佛刹。所有微尘凡夫妄计。喻烦恼是为多不。是第二问问敬也。答举须菩提言甚多世尊。是第二答。然是失旨故。须如来重自正说。从此以下。释迦正释。举。须菩提。诸微尘。取彼所解。如来说非微尘。示现正义。是名微尘贪嗔等相乃是实尘。从此以下。破世界。举。如来说世界非世界。凡夫妄计。是名世界。此破微尘及世界名相。世界总是喻也。从此以下。第三破三十二相举。须菩提。于意云何。问所解也。不可以三十二相。得见如来不。是第三问。最可敬者。所谓如来。观如来者多观妙相能破此相故。问可以见如来不　不也世尊。是真答也　何以故征。不敢自决。引佛言成　举。如来说三十二相。是随俗相。即非三十二相。能破此相。故名金刚。从此以下。破我我等相举。须菩提。若善男子善女人。以恒河沙等身命布施者。破我我所。身命上舍知复何悭。知身非身。命是假命。放舍身命。施与众生。破无说法。空断相也。举　若复有人。于此经中。乃至受持四句偈等。为他人说。其福甚多者。破无说法空断相也。此是结文。前头破空取有。后破有取空。上来诸文不同。立名劝学了。明朝领解修行。此下第四领解修行。于中有二。先举初文举　尔时须菩提闻说经者。简昔曾闻。显希有也。深解义趣(者。善相句义。得意趣也。对除无失。向大乘故)涕泪悲泣(者。喜极曰悲。自鼻曰涕。自目曰泪。含啼曰泣。舍利不闻说法经欢喜勇跃)而白佛言。希有世尊(者从)佛说。如是甚深经典(者。是希有也。从甚深智之所发故)我从昔来。所得惠眼。未曾得闻如是之经(者。未闻而闻。成希有也。闻思修惠。俱名惠眼)此是须菩提领解修行文。从此以下。须菩提劝修。举　世尊若复有人者。不简贵贱得闻是经者。勤当时也。信心清净者。于正闻时。信无疑故。则生实相者。于思修时。如实解故。当知是人。成就第一希有功德者。得法利也。三惠所成。皆名功德。依难闻法。得希有名。喻如意珠。所求皆得。众生不免落地狱。此般若经。能究众生地狱苦。此下教实相。举　世尊是实相者(信心清净之所生也)则非实相者。无相实相。非言说等。所有相故。是故如来。说名实相(者。有巧方便。显示众生)从此以下。须菩提著哭。举　世尊我今得闻如是经典。信解受持。不足为难者。判令为易也。已得惠眼。亲从佛闻。理在不疑。有何难处。此以下说愁意。看举　若当来世(者。现前无佛也)后五百岁。其有众生(者。谓有持戒及修福也)得闻是经(者。展转传闻也)信解受持(者。信文解义。得念总持也)是人则为第一希有(者。断后为难也。于难信解处时难信解故。故名希有)何以故。此释迦征。以下有三征释。先举初文。举。从以下。须菩提分疏。此人无我相人相。众生相寿者相。极颠倒时。能离四倒故。喻画师修壁。不久即有形像。此名第一希有　所以者何。第二征也。征何所以。无我等相故。名第一希有。缘何勿事无颠倒。举。我相即是非相。人相众生相受相者。即是非相者。以彼到相非真实故。无无相倒　何以故者。第三征也。征敬也。举。离一切诸相(者。想不现也)则名诸佛者。离诸到相。即实相故。是故说言离一切相。则名诸佛。总是须菩提劝修了。从此以述劝文。有三节。先举初文。举　若复有人。得闻是经。不惊不怖不畏。当知是人。甚为希有者。惊怖五。不惊怖有五。当知是人。甚为希有　何以故者。征。缘何勿事不惊怖举　须菩提。如来说第一波罗蜜。非第一波罗蜜。是名第一波罗蜜者。显示此法门。为大波罗蜜因故。喻第一邪郎卖奴。更喻饆罗　更喻嫁女媒人。更喻靴楦　寻文得义。是第一故。上来诸文不同。离著教果了。从此以下。第三于修行时。离嗔悭过。举。须菩提。忍辱波罗蜜(者。众所谓也)如来说非忍辱波罗蜜(者。欲断所疑也)此于修行时。离嗔悭过也。从此证成　何以故。征其义也　何勿是真辱。举　须菩提。如我昔为哥利王(者。事证也)割截身体。我于尔时(者。世流布语)无我相人相(者。离报著言。照见五蕴皆空。一一无我)无众生相。无寿者相(者。不见嗔怒害我者。相故。言无众生无寿者相)此引事证成。哥利罗王者。是乌[例/木]利城人也。为者作也为者被也。以空无相故。无嗔害　何以故下。重征番释。看举。我于往昔。节节支解时(者。刖足截手。各于节节。分四支故)若有我相人相。众生相受者相。应生嗔恨。无我相无人相。多少时去来。从此以下结者。止陈实状。举　须菩提又念过去。于五百世。作忍辱仙人。于尔所世。无我相无人相。无众生相。无寿者相。为明为劫。久闻此经以曾多劫。堪忍众苦。即得成佛。但须修已。无嗔恨心。故列此文。以为永施。释迦成道。先度骄陈如。是释迦大善知识。前文以释。以上三果并了。第四于传法时。离取相过举　是故须菩提。菩萨应离一切相。发阿耨多罗三藐三菩提心者。于传法时。离取相过也。前文以说离一切相。则名诸佛。此文又说。离一切相。发菩提心。即是菩萨转相。劝发因果。相承即得解脱　灭度一切众生。是佛大事作。勿生。离一切相。举　不应住色生心不应住色生心。不应住声香味触法生心者。皆是生死故说。不应住色生心者。五蕴空寂。不应住声香味触法生心者。不染六尘境界。住六尘者。起或业故有。或业者当受苦故。作勿生住心。即得成佛。举　应生无所住心者。一切诸法性无住。住乃是真住是真住者。即心自住。实无所住。即得涅槃。离一切相。即名真住。离有无。启会中道。即得成佛。住少许得无。举　若心有住。则为非住者。不知外性非性。不是自觉圣智住故不得。从此以下引证。看举　是故佛说。菩萨心不应住色布施。须菩提。菩萨为利益一切众生。应如是布施者。此引佛正言。以为法也。凡一切者。总名菩萨。作如是见。即解此经　上求菩提。下化萨埵。此西音译就中言故。名道心众生　诵曰。菩提子由如底。泥从他踏纳心头。念念低缘何勿事。举　如来说。一切诸相。即是非相。又说。一切众生。则非众生者。所执我人。相无性故。但随妄情。而施设故。不知实恒遍不离者。是正趣生。不知如来施设。依者是二无我。次下第五于佛所说。离不信过。举　须菩提。如来是真语者。实语者。如语者。不诳语者。不异语者第五于佛所说。离不信过也　如来昔说小乘。且令脱苦。今说大乘。乃令得乐。从此以下。释迦得佛。用何勿法得佛。举　须菩提如来所得法。此法无实无虚者。善分别相自心现。知外性非性。于法实无所得。故名无实。次下第六于行施时。离道过举　须菩提。若菩萨。心住于法。而行布施。如人入闇。则无所见者。第六于行施时。离障道过。诵曰　身虽处世明足仍闇中行。直知檐外事岂忆[袖-由+害]来迎。参差神貌朽恍惚梦还惊。但令善根炽示死亦如生。从此出能断道。看举　若菩萨。心不住法而行布施。如人有目。日光明照。见种种色者。出能断道也。明闇不相舍离。前头六段。总是祇树给孤独园。劝当座下徒众。后劝末代。已上六文。教利六道。从此以下喻劝末代弘经。举　须菩提。当来之世。若有善男子善女人。能于此经。受持读诵。则为如来。以佛智慧。悉知是。人悉见是人者。出弘经者。摄授正法。成熟众生。乃可名为善男子善女人。佛慧悉知悉见者。佛无碍智慧摄授也。佛知见德。何功德。举　皆德成就无量无边功德者。以利诱也。长短言之则无量佛智。不能知分剂故。上来诸文不同。利过劝并了。次下第二得劝。举　须菩提。若有善男子善女人。初日分。以恒河沙等身布施。中日分。复以恒河沙等身布施。后日分。亦以恒河沙等身布施者。一九时。放舍身命布施。夜三时不论。各以恒沙身命布施者。其数多也。经多少时布施。举　如是无量百千万亿劫以身布施者。时分长也。此乐福宜多。问何处得有尔所身命布施。答假设为言。示应语也。喻孝顺儿。孝养阿娘顶戴母绕须弥山千匝。由无足日。菩萨亦然　何勿定得举。若复有人闻此经典信心不逆。其福胜彼。何况书写受持读诵。为人解说者。依本宣传曰说。开阐意义曰解。功德多少。说相貌将来。举　须菩提。以要言之。是经有不可思议。不可称量无边功德者。若广别说。穷劫不尽故巧方便。略要言之。何谁合闻。此第二向胜乘。举　如来为发大者说。为发最上乘者说者。向胜乘也。声闻缘觉是小乘者。不闻此经。有渐悟者。回心向大。是发大者。佛乃为说。渐悟者。一千二百阿罗汉是也。阿谁悉知悉见。举　若复有人。能受持读诵。广为人说。如来悉知是人。悉见是人。皆成就不可量不可称。无有边。不可思议功德者。即以上利。劝行法行。悉知见等义。同前释　缘何勿事合得闻。举　如是人等。则为荷担如来。阿耨多罗三藐三菩提者。当重住也。如理天下。是天子事。委任大臣。臣荷重住。阿耨菩提。是如来事。付嘱菩萨即荷如来重担菩萨即荷如来重担　何以故释。看举　须菩提。若乐小法者。著我见人见。众生见受者见。则于此经。不能听受读诵。为人解说者。谓二乘人。则此经不能听受。及自读诵　三昧乐。不乐言说故。小乘者。纵闻此经。亦不得成佛。得成佛敬一切皆应供养无举　须菩提。在在处处。若有此经。一切世间。天人阿修罗。所应供养者。得尊贵也。随何时分。说为在在。持此经者。故名在在。缘何勿事得供养。举　当知此处。则为是塔。皆应恭敬。作礼围绕。以诸花香。而散其处者。花则光色鲜荣。见者悦预。香则美气氲馥闻者安乐。以财表敬莫此为先。上来诸文不同。得利劝了。次下释灭罪劝。先劝即会。次劝末代于中有两段经文。先举初文。举。复次须菩提。若善男子善女人。受持读诵此经。若为人轻贱。是人先世罪业。应堕恶道。以今世人轻贱故。先世罪业。则为消灭。当得阿耨多罗三藐三菩提者。灭业过。何徒灭罪。亦能善。诸所作业。略有二种。一者定受。二者不定受。不定受中。有业时定。而时不定　业前方便。及业后起。此之一段劝即会。后劝末代。有四句经。先举初文。举　须菩提我念过去无量阿僧祇劫。于燃灯佛前。得值八百四千万亿那由他诸佛。悉皆供养承事。无空过者。精勤无间。不虚度也。此问文。念昔多福也。会自然灯照。故名。然灯佛。从此以下。以经校量。举　若复有人。于末世。能受持读诵此经。所得功德。于我所。供养诸佛功德。百分不及一。千万亿分。乃至算数譬喻。所不能及者。以经校量也。无胜多法。可为喻故。从此以下。将护彼意。举　须菩提。若善男子善女人。于后末世。有受持读诵此经。所得功德。我若具说者。或有人闻心。则狂乱。狐疑不信者。将护彼意也。佛若具说末世受持所得功德。唯佛与佛。乃能具知。亦能具说。狐疑则不能趣入。不信则起秽浊心。从此以下。劝彼令知。结。看举　须菩提。当知是经义。不可思议。果报亦不可思议者。劝彼令知也。佛说此经。欲以一切诸佛功德。施与一切学法众生。如是深经。时乃说之。甚为难得。名不可思议。一切诸佛　喻兴易广得钱财。后与子孙。还得富贵菩萨教众生。亦复如是。令佛种不断故。上来诸文不同。念昔多福四句经并了　诵曰　佛常在世间。不染世间法。不分别世故敬礼无所观　又曰。著你世间衣。吃你世间食。共你和光尘。你见自不识　已前上中两卷了。从此以后入卷。
　　次下当释趣究竟地。无住般若。如来功德。于此分中。初善现略问。次如来广说。于中有二。先举初文。举　尔时须菩提。白佛言世尊。善男子善女人。发阿耨多罗三藐三菩提心。云何应住。云何降伏其心者。初略问也。善男子者。是发心人。发阿耨多罗三藐三菩提者。是发大心。此为依也。发心有四。一发信心。二发解心。三发行心。四发证心。前三发心。前文以说。从此入证。释迦答。举　佛告须菩提。善男子善女人。发阿耨多罗三藐三菩提者。当生如是心。我应灭度一切众生者。众生不能自灭度故。菩萨应作灭度众生。是佛大事。是故菩萨。应住此心。如来广说。作何等度。若为度脱。举　灭度一切众已。而无有一众生实灭度者。答降伏心也。于中有三。一行菩萨行。降伏我相。心入无我故。二于如来地。降伏法相心入于法空故。三于生死涅槃地。降伏有住。心得无住故。证了我空。如来不灭故　何以故征。于征隐文。未得义故。据何事不得名众生举　若菩萨。有我相人相。众生相受者相。则非菩萨者。是可灭度非实众生也　所以者何者。以未证真。不了俗故。从此示现证义。举　须菩提。实无有法。发阿耨多罗三藐三菩提者。无一众实灭度故。十八界聚。名一众生。十八界中。无一定主。不可谓有一众生故。十八界法。无一独用。不可说有实法发心。说有众生。及发心者。皆是方便。随俗说也。上来诸文不同。降伏我相。心入于我空智了。从此以下。降伏法相。于中三段经文。先举初文。举　须菩提。于意云何。如来于然灯佛所。有法得阿耨多罗三藐三菩提不。为表圣贤知证同故。有法得不言言。无实法也。有法得无法得。不也世尊。善现此答为成佛义。故言不也。从此须菩提释答。看举　如我解佛所说义。佛于然灯佛所。无有法得阿耨多罗三藐三菩提。阿耨多罗三藐三菩提者。一切法性无住。住尚不自得。何能得余。况然灯佛时。释迦未有。既无所得。能得亦无为释迦时。然灯已灭。能得已无所得。宁有不道法都无。但无能所得。从此释迦聊述。举　佛言如是。如是。须菩提。实无有法。如来得阿耨多罗三藐三菩提者。实无有法。如来得菩提者述彼所说。言当义故。从此以下辨。看举　须菩提。若有如来。得阿耨多罗三藐三菩提者。然灯佛。则不与我受记。汝于来世。当得作佛。号释迦牟尼者。辨也　先番后顺。此即番也。若有法得菩提者。即应与法记。不合与我记。我谓世俗假者。如终一性故。得与记法。谓执持念念不住。无受记者。故名与记。释迦是性。释之为能。上代先祖能为王故。又明现在能化众生。善疗众病。得已利故。牟尼者寂满义。身口意满大寂静故　释迦牟尼佛。是西音译。就中言能人寂满觉。释迦者能人也。种种舍施。故名能人。现在者所以不能人舍施。故名不能人。从此顺释。看举　以实无有法。得阿耨多罗三藐三菩提。然灯佛。与我受记。作是言。汝于来世。当得作佛。号释迦牟尼者。顺辨也。十八界中。无得记者。是故然灯。不受法记。佛语无有不如我故。是故然灯。与我受记者。知有假者。无断灭故。诸有所说皆如实故。汝于来世者。以非常故。虽念念灭。无失怀故。当作佛者。于受记时。未得作故。所化根机。当成觉道。后当满故。号释迦牟尼者。佛眼明见。无错谬故。会须自然灯。即得成佛。看他然灯。无有是处。会须自照。何以故者。征也。若全无佛。落断灭见。未曾审如来。是义故如来者。如诸法义。即如来故。是何勿义。举　如来者。即诸法如义者。释也。十号号人而不号法。法无名号。不可与记。即诸法如义者。是如诸法义。西方语法。与此不同。遂令译者到智。其义法有何义。令如来如应知诸法。有不动义。喻草束取。亦不生嗔。不取亦不生喜。若如是见解。即得成佛。得作心。觅佛得无。举　若有人。言如来得阿耨多罗三藐三菩提者。斥妄也。言有所得。非如来故。从此以下。显真。看举　须菩提。实无有法。佛得阿耨多罗三藐三菩提者。显真也。知无所得。即如法故。如来有法得无法得。举　须菩提。如来所得。阿耨多罗三藐三菩提。于是中无实无虚者。令住也。于所得中。离二障故。法则无实。不可得故。智乃无虚。称法知故。此结人如法。一切法是佛法不是举　是故如来。说一切法皆是佛法者。摄法属人也。一切众生。三乘圣者。但有法忍。未有法智。所以不成佛。实知诸法。非彼有故。唯诸如来。住成自性。同有法智。已超法忍。有如实智法。是佛有知一切法无实即得成佛。恐众生一切法理。觅佛去遮却。举　须菩提。所言一切法者。即非一切法。是故名一切法者遮也。言所言者。非佛法也。不依言而取法。故知。一切法离言性故。是故名一切法。所言一切法。是言一切故。离言非一切。是施设处施设处者。一法即是一切法故。此第一菩提果了　诵曰　或复曾修戒定惠。不知诸法本元由。妄执我见。以为真。所作违于无我理。以违利故名颠倒。还被业知之所牵。常生三界牢狱中。纵得生天。不脱苦。从此第二法身果。文有三句。先举初文。举　须菩提。譬如人身长大者。如来密言也。从此善现说。看举　须菩提言。世尊。如来说人身长大。则为非大身。是名大身者。入真也。不被三界缠缚。解脱。是如来身。智惠是如来身。具一切智。是如来身。从此以下。菩萨证得大身无。举　须菩提。菩萨亦如是者。如来类明也。菩萨亦尔。证得大身。菩萨若为化众生。举　若作是言。我当灭度无量众生。则不名菩萨者。菩萨有此相者。非净果也。菩萨虽度众生不立众生相。菩萨说法。不立说法相。喻女官著衣女官立少许相得无。何以故者。如来自征也。从此以下释。看举　须菩提。实无有法。名为菩萨者。义释也。无一定法。名菩萨故。但岂方便教化众生。故名菩萨。据何勿道理。不立众生相。举　是故佛说。一切法无我。无人无众生。无受者。法自无我。何得名人。上来诸文不同。法身果了。次释净土果。文有四句。谓立征释结。先举初文。举　须菩提若菩萨。作是言。我当庄严佛土。是不名菩萨者。立也。或者疑云。菩萨有此二相。非真菩萨。若菩萨。庄严佛土。在何以故者。是征句也。征竟也释。看举　如来说庄严佛土者。即非庄严。是名庄严者。即是释句。遮增益也。是名庄严。遮损灭也。心净则佛净土净。妙境者净土是也。但修菩提。即得于此生长。从此以下结。看举　须菩提。若菩萨。通达无我法者。如来说名真是菩萨者。结也。离妄想相。得真知故。瑜伽论说。菩萨有五功德。又五希奇。疏文广释。上来诸文。不同。净土果了。以下当释功德清净。于中有四。先举初文。举　须菩提。于意云何。如来有肉眼不。于功德清净中有四。一眼智清净。二身相清净。三境界清净。四心行清净。此四清净。摄一切净。是第一问也。问敬也。举。如是世尊。如来有肉眼者。是菩提随俗答也。如来有肉眼。无障隔处。见者。是肉眼见。此言见者。非正见也是第六意识生分别故第六识者。心是也。法花经云。应以种种身得度者。即现种种身。而为说法。此下第二问如来有天眼无。举　须菩提。于意云何。如来有天眼天眼不。有二。具在疏中。问敬也。举。如是世尊。如来有天眼。是第二答也。第四禅者。五净居天是也。天眼者。亦以肉团为体。发光见色。法花经云。若能受持读诵。见障外色。此名现世见。从此第三问。有惠眼无。举　须菩提。于意云何。如来有惠眼不。是第三问敬也。举　如是世尊。如来有惠眼。是第三答也维摩经云。佛以一音演说法。众生随类各得解。观察决择。称之为惠。喻大圆镜智。种种皆见。从此以下。第四问有法眼无。举　须菩提。于意云何。如来有法眼不。是第四问敬。问敬也。举　如是世尊。如来有法眼。是第四答。眼者是勇泉义。证济一切。故名勇泉。泉水不分别。一切众生自分别泉水。喻海水盘理。著盘理。海水碗理。著碗理。海水。水皆一等。器有差别不同。水皆一等。从此以下。第五问有佛眼无。举　须菩提。于意云何。如来有佛眼不。是第五问。问敬也。举　如是世尊。如来有佛眼。是第五答也。以前诸文。皆有遮立。何为此文。何不遮邪。此文是第一义谛。所以不遮。从此以下。释智清净有三。先举初文。举　须菩提。于意云何。恒河中所有沙。佛说是沙不　从此以下。须菩提答。举　如是世尊。如来说是沙□□□□此第三问恒河中有多少沙。举　须菩提。于意云何。如恒河中所有沙。如是等恒河。是诸恒河所有沙数。佛世界如是。宁为多不□□□□□□□从此第四答。看举。甚多世尊□□□□□此须菩提问。释迦答。看举。佛告须菩提。尔所土中。所有众生。若干种心者。种难计故名若干　从此以下。显能知举。如来悉知者。此显能知也　此下两征两释。作何勿心想　何以故。是初征也　从此以下。释迦分疏。知众生心无。举。如来说诸心。皆为非心。是名为心者。贪嗔邪见心取。作罪者发者。不简不信者。简却为勿妄相颠倒　所以者何　是第二征也。第二释。看举。须菩提。过去心不可得。现在心不可得。未来心不可得者。三心之中。是何心造罪。过去心已过。未来心未到。现在心不住。何须一一妄岂执著　第三赞染生信相中有三。先举初文。举　须菩提。于意云何。若有人。满三千大千世界。七宝以用布施。是以是因缘。得福多不。从此须菩提述答。看举。如是世尊。此人以是因缘。得福甚多者。第二述答也。何勿是多。举。须菩提。若福德有实。如来不说得福德多。以福德无故。如来说得福德多者。此释成也。三事不空者。见乞人。见财勿见。自身施。此不空三事。体空者。不见乞人。不见财。勿不见自身施者。此三事体空　从此眼智。有两问答。先举初文举　须菩提。于意云何。佛可以具足色身见不　问敬也。答。看举　不也尊。如来不应以具足色身见　色身不是如来。何以故者。欲明义也。从此明。看。举　如来具足色身。即非具足色身。是名具足色身者。由身不具。令身阙故　第二如来可以诸相无。举　须菩提。于意云何。如来可以具足诸相见不。是第二问也　如来不可诸相见。不也世尊。以理正答　如来不应以具足诸相见　何以故征。征敬也。举　如来说。诸相具足。即非具足。是名诸相具足者。文势同前。义准可知无劳广释。上来诸文不同。身相清净了。次下释境。清净相中。有两三个征诘。先举初文。举　须菩提。汝勿谓如来作念。我当有所说法者。遮彼所有。佛无此念。不应谓故　我当有所说法。莫作是念者。莫作谓如来作是念也　何以故。征其遮意。从此以下。征遮意。看举　若人言如来有所说法。即为谤佛。不能解我所说故。释遮意也。谤佛即有罪。不解即无利。已遮妄计。须教实解。解即有益。无谤罪故　从此以下。示现正义。看举　须菩提。说法者无法可说。是名说法者。法不受教。众生受教。佛为众生。随根异说。根有种种。说亦如之。上来诸文不同。境界清净了　次释心行清净。文有四。先举初文。举。须菩提。白佛言世尊。佛得阿耨多罗三藐三菩提。为无所得邪者。如来显说中。有四字句。一印成二出体。三立法。四遮。从此无印。看举如是如是者即也。印敬也。从此成。看举　须菩提。我相阿耨多罗三藐三菩提。乃至无有少法可得。是名阿耨多罗三藐三菩提者。成也。不可以身得。不可以心得。从此出体看举　复次须菩提。是法平等。无有高下。是名阿耨多罗三藐三菩提者。出体也。
　　是法平等有三。一者事平等。二者相平等。三者性平等。从此第三法。举　以无我无人。无众生无受者。立也。法有我众生。是修皆到。纵有善法。则分别俱行。所以不得。无人无受者。所修皆正。不与分别俱。所以别得。从此以下。何勿名善法。举修一切善者。如来说非善法者。遮也　作勿生名善。举则得阿耨多罗三藐三菩提者。修一切善。则得阿耨多罗三藐三菩提。大宽遮却。举。须菩提。所言善者。如来说则非善法。是名善法者。遮也。意令离文字故　喻女儿作庄。空说不得庄会须开镜。合然始得庄　次施大利。以法教量。举　须菩提。若三千大千世界中。所有诸须弥山王。如是等七宝聚。有人持用布施。以俗譬喻方便显多。须弥山王。最大故名山王。其山纵横八万四千由旬。因地论说。一四天下。有一须弥山须弥山外有七重金山金山之中。有七由海水。水皆八得。八得者。一轻。二冷。三软。四美。五清净。六不臭。七饮时条适。八饮以无患。是中轻冷软三种。是触尘。美一种。是味尘。清净一种。是色尘。不臭一种。是香尘。条适无患。是具世力。是八和合。假名为水。故知。诸大亦是假名　从此以下。教量。看举　若人以此般若波罗蜜经。乃至四句偈等。受持读诵。为他人说。相前福德。百分不及一。百千万亿分。乃至算数譬喻。所不能及者。是谓此经。为利大也　从此以下。释第三无妄失念。举　须菩提。于意云何。汝等勿谓如来作是念。我当度众生者。显佛无此念也。释迦遮须菩提。举　须菩提。莫作是念者。正遮疑者之所疑也　何以故。自征遮意。缘何勿事不念。举　实无有众生如来度者。佛以平智知。平等法平等法界中。无实众生故。意不立众生相。设使有众生度无。举　若有众生如来度者。如来则有我人众生受者。就彼解也据佛法。有众生无举　须菩提。如来说有我者。则非有我者。但有我相。非实我故。何谁有我。举。而凡夫之人。以为有我者。是彼外道到见。虽有我见。不见我有。不见佛性。无般若故　诵曰。凡夫人妄相起贪嗔。日日忧他死。宁愁自己身。又曰。众生福业薄。不堪受法药。破袋盛真珠。出门还漏却　凡夫有无。举　须菩提。凡夫者。如来说则非凡夫者。是佛真智也。以凡夫见如来。亦凡夫谓佛为恶人。共佛事利故　诵曰。凡夫相何似。总是净虚无。识心除妄想。舍报利凡夫。次释现见法身。有六字句。先举初文。举　须菩提。于意云何。可以三十二相。观如来不者。审问也　妙相者即智深智深者四智菩提也审问竟。举　须菩提言。如是如是。以三十二相。观如来者。误答也。余类无此相。是不共法　从此以下。释迦呵须菩提。举　佛言须菩提。若以三十二相。观如来者。转轮圣王。则是如来者。阿难也。呵令舍邪难。令入正。此相望例。出不定过　从此以下。正解。看举　须菩提。白佛言世尊。如我解佛所说义。不应以三十二相。观如来者。正解也。得正难已。正解生故　从此须菩提伏也　相貌理无如来。从此第五示现令见。举　尔时世尊。而说偈言。若以色见我。以音声。求我。是人行邪道。不能见如来。偈言者。示现令见也　色见我者。相好观也　音声求我者。说法观也　行邪道者。相非如来。生如来想。此妄想心。非正见故。不能见如来者。不如来妙法身故　观有二种。一正观。二邪观。正观有五。一色蕴如聚末。二受蕴如浮泡。三相蕴如阳焰。四行蕴如巴椒。五识蕴如幻化　从此以下。拔彼疑心。看举。须菩提。须若作是念。如来不以具足相故。得阿耨多罗三藐三菩提者。拔彼疑心也。语稍难解者。以相言中少一。岂字又相语末。少一。邪字实生如是疑。举　须菩提。莫作是念者。遮彼疑也　从此以下。示现正义看举　如来不以具足相故。得阿耨多罗三藐三菩提者。教令解也。阿耨菩提。当不可得。云何修具。能为得因　次下当释生死涅槃地。降伏有住心。得无住处。相中有二。先说不住无为。后说不住有为。不住有为文有一讼。不住染。五欣佛妙智。六炽然精进。相中有二。先举初文。举　须菩提。汝若作是念。发阿耨多罗三藐三菩提者。说法断灭者。呵也。说诸法断灭无。举。莫作是念者。教也。除相取故。莫立相趣　何以故。征也。求正义故。从此以下。释迦分疏。举。发阿耨多罗三藐三菩提者。相法不说断相者。释迦也　一切总是法身作。如何简辨。须菩提。不舍生死。不入涅槃。众生界无尽。菩萨愿亦然　从此以下。第二了知诸行。举　须菩提。若菩萨。以满恒河沙等界。七宝布施者。第二了知诸行也　从此以下。功德大小。举　若复有人。知一切法无我。得成于忍。此菩萨。胜前菩萨所得功德者。了知诸行无染著故。从此释胜所由。缘何勿事胜。举　须菩提。以诸菩萨。不受福德故。释知胜所由也。知无我以不受福德故。菩萨行有二。一自利行二利他行。故云菩萨不受福德。受敬不受。是菩萨行不受非菩萨行。受敬不舍。非菩萨行。菩萨行行由如大地故。名不受福德　从此善现　生疑菩萨不受福得。举　须菩提。白佛言世尊。云何菩萨。不受福德者。善现生疑也。未能了达不受义故　从此释看。为何勿不受福得。举　须菩提。菩萨所作福德。不应贪著。是故说不受福德。如来重释也。知法无我者。不著我所故。菩萨退果不退行　凡夫人行果俱退。声闻人行果俱不退　从此第三。入佛威仪。举　须菩提若有人言。如来若来若去。若坐若卧。是人不解我所说义。第三入佛威仪也。阙住威仪。所以大人。不合住威仪。立亦如之。不解如来所说义　何以故者。如来自征。现见威仪。云何不解。举　如来者。无所从来。亦无所去。故名如来者。佛还自解。坐不离行。行不离坐。意诸法无定相　从此以下。第四轮回不染相中有二。先举初文。举　须菩提。若善男子善女人。以三千大千世界。碎为微尘。于意云何。是微尘众。宁为多不。第四轮回不染也。相中有二。先遣细相。无尘即不染。后遣粗相。无粗即不著。问微尘众。宁为多不　甚多世尊。是略答　何以故释。举　若是微尘众实有者。佛则不说是微尘众者。先自是尘不须拆故。实尘能染　不可离故。既无实尘　所以者何　更重征起　释迦分疏。举。佛说微尘众。则非微尘众者。假想分拆。无实尘故　从此破相。看举。世尊如来所说。三千大千世界。则非世界。是名世界者遣粗相也。先遣次释后印。初破微尘。喻无所蕴　次破世界。喻无思蕴　初破微尘。喻器不实。次破世界。喻无众生。初破微尘。喻无烦恼。次破世界。喻无身心。初说微尘。喻佛化身。遍周法界。教化众生。次说世界。喻诸众生。得闻佛法。苦身以尽。总不实　何以故　从此以下番释。举　若世界实有者。则是一合相。番释也。意一切勿无实世界者。亦复如是　从此引佛言成。举。如来说一合相。则非一合相。是名一合相者。引佛所说成。已所解　一切物不是无不实　从此以下。明一合相。举　须菩提。一合相者。则是不可说。但凡夫之人。贪著其事者。如来印也。一切物皆不可说。即得成佛。所以一切相。是不可说。恒沙诸佛。参罗万象。一法印也。皆到不可说。即得成佛。上来诸文不同。总是轮回不染了　次下第五欣佛妙智。文有三句。先举初闻举。须菩提。若人言。佛说我见。人见。众生见受者见。须菩提。于意云何。是人解我所说义。是初审问也　喻父设客不共。家内平章。直唤客来。大儿少多解。以下。小者总不解。父意亦如须菩提。须菩提喻大儿。小者喻末代凡品。问敬也。须菩提答。举。世尊是人不解如来所说义者。正答也。为成如来智深妙故。为成如来智深妙故。何以故。释。从此以下。须菩提分疏。举　世尊说。我见人见。众生见受者见。即非我见人见。众生见受者见。是名我见人见。众生见受者见者。彼但有见无我等故所见既无能非见故。意不生法相。生法相不可成佛。从此以下。第三如来仰劝。举　须菩提。发阿耨多罗三藐三菩提心者。于一切法。应如是知如是见。如是信解。不生法相者。□劝也。知从无始法相如是。见遣未来法亦如是。信解现在法皆如是　立少法相得无。举　须菩提。所言法相者。凡所有相也。如来说即非法相者。知彼诸相皆虚妄也。是名法相者。若见诸相非相。即见如来无相之相。是实也。此一段便消文却。请勿怪之　从此以下。释第六识然精进。举　须菩提。若有人。以满无量阿僧祇世界七宝。持用布施者。第六炽然精进也。财法二种。摄养众生。劝一不可。此则财摄也。从此法摄。看举　若有善男子善女人。发菩提心者。持于此经。及至四句偈等。受持读诵。为人演说。其福胜彼者。此则法摄也。法摄胜财摄。财摄生胜法摄。生智。生智即解脱。生福有染故　释迦牟尼佛。若为为人演说举　云何为人演说者。请说法仪。从此以下。释迦示传法轨则。举　不取相于如如不动者。亦传法无说说无听无听同说同能善分数诸法于相第一义。而不动故。放舍身命。任众生用。即是如如不动　不取于相。如如不动。何以故者。乘前问起　此经六义。以如前释。后有一讼。此即当宗。举。若为一切有为法。如梦幻泡影。如露亦如电。应作如是观。一切有为法。是所观境　如梦亦如电。喻示境相。应作如是观。结劝修学。然依论释。讼有九喻。如星翳灯幻露泡梦电云　诵曰　亲同宿林鸟。晓即随缘去。恩爱当头栖。相看如陌路　合杀父将知。妻奴子非君。已有万货。岂我常珍。自非十善菩提。自外盖非身宝。所恨生生贪吝。不以善善为怀。一旦堕落三涂。临急将何凭托后悔。悔之不及。更求求亦无由。自然甘罗。其中进退欲何游越。此经一部。约有三文。一经前由叙分。二当根正说分。三受流行分。此文当宗。即其是也。举。若为　佛说是经已。长老须菩提。及诸比丘比丘尼。优婆塞优婆夷。一切世间。天人阿修罗。闻佛所说。皆大欢喜。信受奉行。文相皎然。无劳广说。

