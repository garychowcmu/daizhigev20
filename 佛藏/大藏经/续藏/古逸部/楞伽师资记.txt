  楞伽师资记
　　唐 净觉集




　　楞伽师资记

　　两目中。各出一五色光舍利。将知大师成道已久也。大唐中宗孝□□帝景龙二年。敕召入西京。便于东都广开禅法。净觉当众归依。一心承事。两京来往参觐。向有余年。所呈心地。寻已决了。祖忍大师授记之安州有一个。即我大和上是也。乃刑类凡僧。证同佛地。帝师国宝。宇内归依。净觉宿世有缘。亲蒙指授。始知方寸之内。具足真如。昔所未闻。今乃知耳。真如无相。知亦无知。无知之知。岂离知也。无相之相。岂离相也。人法皆如。说亦如也。如自无说。说则非如。如本无知。知非如矣。起信论云。心真如是。即是一法界总相法门体。所谓心性。不生不灭。一切法。唯因忘念。而有差别。若离心念。别无境界之相。是故一切法。从本已来。离言说相。离名字相。离心缘相。毕竟平等。无有变异。不可破坏。唯是一心。故名真如。有真自体相者。凡夫声闻缘觉菩萨诸佛。无有增减。非有际生。非后际灭。毕竟常恒。从本性自满足。一切功德。自体有大智惠光明义。故自性清净心。楞伽经云。自心现境界。随类普现于五法。云何是五法。名相忘想正智如如。是故众物无名。心作名。诸相无相。由心作相。但自无心。则无名相。故曰正智如如。法句经云。参罗及万像。一法之所印。余乃潜神玄默。养性幽岩。独守净心抱一冲谷。聊寄一序。托悟在中。同我道流。愿知心耳。真如妙体。不离生死之中。圣道玄微。还在色身之内。色身清净。寄住烦恼之间。生死性真。权在涅槃之处。故知众生与佛性。本来共同。以水况冰。体何有异。冰由质碍。喻众生系缚。水性虚通。等佛性之圆净。无法可得。无相可求。善法尚遣舍之。生死故应远离。维摩经云。欲得净度。当净其心。随其心净。则佛土净也。身虽为之本。识见还有浅深。深见者。是历劫清净。薰修之因。一发道心。乃至成佛。亦不退也。浅识者。是现今新学。初离欢喜。为积生已来。有诽谤邪见之。因。无正信习道之力。根则不定。后还退败也。覆寻生死。只为攀缘。返照攀缘之心。心性本来清净之处。染著。无染是净。无系是脱。染即生死之因。净即菩提之果。大分深义。究竟是空。至道无言。言则乖至。虽以性拟本。无本可称。空自无言。非心行处。圣心微隐。绝解绝知。大觉寒寒。无言无说。法华经云。诸法寂灭相。不可以言宣也。无法可说。无心可言。自性空闲。返归于本。本者道也。道性悾恫而无际。放旷清微。坏大千以寂寥。通古今而性净。即上下周圆。遍清净。是净佛国土也。是知一毫之内。具足三千大千。一尘之中。容受无边世界。斯言有实耳。此中坐禅。证者之自知。不由三乘之所说也。经曰。菩提之道。不可图度。高而无上。广不可极。渊而无下。深不可测。大苞天地。细入无间。故谓之道也。所以法身清净。犹若虚空。空亦无空。有何得有。有本不有。人自著有。空本不空。人自著空。离有离空。清净解脱。无为无事。无住无著。寂灭之中。一物不作。斯乃菩提之道。然涅槃之道。果不在于有无之内。亦不出于有无之外。若如此者。即入道之人。不坏于有。亦不损于无像法住持。但假施设耳。是故体空无相。不可为有。用之不废。不可为无。则空而常用之。而常空。空用虽殊。而无心可异。即真如性净。常住不灭也。余叹曰。天下有不解修道者。被有无系然也。有不自有。缘未生时无有。无不自无。缘散之后故无。有若本有。有自常有。不待缘而后有。无若本无。无自常无。岂待缘尽后始无也。缘有非是有。真如之中有缘。无非是无。清净心中。无彼无也。有无法。妄想之域。岂足以标圣道。放光经云。菩提从有得耶。答曰。不也。从无得耶。答曰。不也。从有无得耶。答曰。不也。离有无得耶。答曰。不也。是义云何得。答曰。无所得。得无所得者。谓之得菩提也。

　　楞伽资记一卷

　　　　东都沙门释净觉居太行山灵泉谷集
　　第一。宋朝求那跋陀罗三藏。中天竺国人。大乘学时号摩诃衍。元嘉年。随船至广州。宋太祖。迎于丹阳郡。译出楞伽经。王公道俗请开禅训。跛陀未善宋言有愧。即多梦人以剑易首。于是就开禅训　三藏云。此土。地居东边。修道无法。以无法故。或坠小乘二乘法。或堕九十五种外道法。或堕鬼神禅。观见一切物。知他人家好恶事。苦哉。大福大祸。自陷陷他。我慜　此辈。长劫落鬼神。久受生死。不得解脱。或堕术法。役使鬼神。看他家好恶事。谁言我坐禅观行。凡夫盲迷不解。谓登圣道。皆悉降伏。不知是鬼神邪魅法也。我中国有正法。秘不传简。有缘根熟者。路逢良贤。途中受与。若不逢良贤。父子不得。楞伽经云。诸佛心第一。教授法时。心不起处是也。此法超度三乘。越过十地。究竟佛果处。只可默心自知。无心养神。无念安身。闲居净坐。守本归真。我法秘默。不为凡愚浅识所传。要是福德厚人。乃能受行。若不解处。六有七八。若解处。八无六七。拟作佛者。先学安心。心未安时。善尚非善。何况其恶。心得安静时。善恶俱无依华严经云。法法不相知。至此国来。尚不见修道人。何况安心者。时时见有一作业。未契于道。或在名闻。成为利养。人我心行。嫉妒心造。云何嫉妒。见他人修道。达理达行。多有归依供养。即生嫉妒心。即生憎嫌心。自恃聪明。不用胜己。是名嫉妒。以此惠解。若昼若夜。修勤诸行。虽断烦恼。除其拥碍。道障交竞。不得安静。但名修是。不名安心。若尔纵行六波罗蜜。讲经坐二禅三禅。精进苦行但名为善。不名法行。不以爱水。溉灌业田。不于中。种识种子。如是比丘。名为法行　今言安心者。略有四种。一者背理心。谓一向凡夫心也。二者向理心。谓厌恶生死。以求涅槃。趣向寂静。名声闻心也。三者入理心。谓虽复断障显理。能所未亡。是菩萨心也。四者理心。谓非理外理。非心外心。理即是心。心能平等。名之为理。理照能明。名之为心。心理平等。名之为佛心。会实性者。不见生死涅槃有别。凡圣为异。境智无二。理事俱融。真俗齐观。染净一如。佛与众生。本来平等一际。楞伽经云。一切无涅槃。无有涅槃佛。无有佛涅槃。远离觉所觉。若有若无有。是二悉俱离。大道本来广遍。圆净本有。不从因得。如似浮云底日光。云雾灭尽。日光自现。何用更多广学知见。涉历文字语言。覆归生死道。用口说文传为道此者。人贪求名利。自坏坏他。亦如磨铜镜。镜面上尘落尽。镜自明净。诸无行。经云。佛亦不作佛。亦不度众生。众生强分别。作佛度众生。而此心不证。是即无定。证则别有照缘起大用。圆通无碍。名大修道。自他无二。一切行一时行。亦无前后。亦无中间。名为大乘。内外无著。大舍毕竟。名为檀波罗蜜。善恶平等。俱不可得。即是尸波罗蜜。心境无违。怨害永尽。即是忍波罗蜜。大寂不动。而万行自然。即是精进波罗蜜。繁与妙寂。即是禅波罗蜜。妙寂开明。即是般若波罗蜜。如此之人。胜上广大。圆摄无碍。得繁与。是为大乘。有求大乘者。若不先学安心。定知误矣　大品经云。诸佛五眼。观众生心及一切法。毕竟不见。华严经云。无见乃能见。思益经云。非眼所见。非耳鼻舌身意识所知。但应随如相见如眼如乃至意如。法位亦如是。若能如是见者。是名正见。禅决曰。蝙蝠角鸱。昼不见物。夜见物者。皆是妄想颠倒故也。所以者何。蝠蝙角鸱。见他闇为明。凡夫人。见他明为闇。皆为是妄想。以颠倒故。以业障故。不见真法。若然者。明不定明。闇不定闇。如是解者。不为颠倒惑乱。即入如来常乐我净中也　大法师之楞伽经云。说何净其念者。遣物令妄想。勿令漏念。念佛极著力。念念连注不断。寂然无念。证本空净也。又云。一受不退常寂然。则佛说云何增长也。又云。从师而学。悟不由师。凡教人智慧。未尝说此。就事而征。指树叶是何物。又云。汝能入瓶入柱。及能入穴山。杖能说法不。又云。汝身入心。又云。屋内有瓶。屋外亦有瓶不。瓶中有水不。水中有瓶不。乃至天下诸水。一一中皆有瓶不。又云。此水是何物又树叶能说法。瓶能说法。柱能说法。及地水火风皆能说法。土瓦石。亦能说法者。何也。
　　第二。魏朝三藏法师菩提达摩。承求那跋陀罗三藏后。其达摩禅师。志阐大乘。泛海吴越游洛至邺。沙门道育惠可。奉事五年。方海四行。谓可曰。有楞伽经四卷。仁者依行。自然度脱。余度如续高师传所明。略辨大乘入道四行。弟子昙林序　法师者。西域南天竺国。是大婆罗门国王第三之子。神惠疏朗。闻皆晓晤。志存磨诃衍道。故舍素从缁。绍隆圣。冥心虚寂。通鉴世事。内外俱明。德超世表。悲悔边隅。正教陵替。遂能远涉山海。游化汉魏。亡心寂默之士。莫不归信。取相存见之流。乃生讥谤。于时。唯有道育惠可。此二沙门。年虽后生。携志高远。幸逢法师。事之数载虔恭咨启。善蒙师意。法师感其精成。诲以真道。如是安心。如是发行。如是顺物。如是方便。此是大乘安心之法。令无错谬。如是安心者。壁观。如是发行者。四行。如是顺物者。防护讥嫌。如是方便者。遣其不著。此略所由。意在后文。
　　未入道多途。要而言之。不出二种。一是理入。二是行入。理入者。谓藉教　悟宗。深信含生。凡圣同一真性。但为客尘妄覆。不能显了。若也舍妄归真。凝住辟观。自他。凡圣等一。坚住不移。更不随于言教。此即与真理冥状。无有分别。寂然无名之理入。行入者。所谓四行。其余诸行。悉入此行中。何等为四行。一者报怨。二者随缘行。三者无所求行。四称法行。云何报怨行。修道行人。若受苦时。当自念言。我从往昔。无数劫中。弃本逐末。流浪诸有。多报怨憎。违害无限。今虽无犯。是我宿殃。恶业果熟。非天非人。所能见与。甘心忍受。都无怨诉。经云。逢苦不忧。何以故。识达本故。此心生时。与理相应。体怨进道。是故。说言报怨行。第二随缘行者。众生无我。并缘业所传。苦乐齐受。皆从缘生。若得胜报荣誉等事。是我过去宿因所感。今方得之。缘尽还无。何喜之有。得失从缘。心无增减。喜风不动。冥顺于通。是故。说言随缘行。第三无所求行者。世人长迷。处处贪著。名之为求。智者悟真。理将俗反。安心无为。形随运转。万有斯空。无所愿乐。功德黑闇。常相随逐。三界久居。犹如火宅。有身皆苦。谁得而安。了达此处。故于诸有。息想无求。经云。有求皆苦。无求乃乐。判如无求。真为道行。第四称法行者。性净之理。因之为法。理此众相斯空。无染无著。无此无彼。经云。法无众生。离众生垢故。法无有我。离我垢故。智若能信解此理。应当称法而行。法体无悭于身命。则行檀舍施。心无吝惜。达解三空。不倚著。但为去垢。摄众生。而无取相。此为自复地。亦能庄严菩提之道。檀度既尔。余五亦然。为除妄想。修行六度。而无所行是为称法行。此四行。是达摩禅师亲说。余则弟子昙林记师言行。集成一卷。名曰达磨论也。菩提师又为坐禅众。释楞伽要义一卷。有十二三纸。亦名达磨论也。此两本论文。文理圆净。天下流通。自外更有人。伪告达摩论三卷。文繁理散。不堪行用。大师又指事问义。但指一物。唤作何物。众物皆问之。回换物名。变易问之。又云。此身有不。身是何身。又云。空中云雾。终不能染污虚空。然能翳虚空。不得明净。涅槃经云。无内六入无外六尘。内外合故。名为中道。
　　第三。齐朝邺中沙门惠可。承达磨禅师后。其可禅师。俗姓姬。武牢人。年十四。遇达摩禅游化嵩洛。奉事六载。精究一乘。附于玄理。略说修道。明心要法。真登佛果。楞伽经云。牟尼寂静观。是则远离生死。是名为不取。今世后世。净十方诸佛。若有一人。不因坐禅而成佛者。无有是处。十地经云。众生身中。有金刚佛。犹如日轮。体明圆满。庆大无边。只为五荫。重云覆障。众生不见。若逢智风。飘荡五荫。重云灭尽。佛性圆照。焕然明净。华严经云庆大如法界。究竟如虚空。亦如瓶内灯光。不能照外。亦如世间云雾。八方俱起。天下阴暗。日光起得明净。日光不坏。只为云雾障。一切众生。清净性。亦复如是。只为攀缘妄念诸见。烦恼重云。覆障圣道。不能显了。若忘念不生。默然净坐。大涅槃日。自然明净。俗书云。冰生于水而冰遏水。冰伴而水通。妄起于真而妄迷真。妄尽而真现。即心海澄清。法身空净也。故学人依文字语言为道者。如风中灯。不能破闇。焰焰谢灭。若净坐无事。如蜜室中灯。则解破闇。昭物分明。若了心源清净。一切愿足。一切行满。一切皆辨。不受后有。得此法身者。恒沙众生。莫过有一行。亿亿劫中。时有一人。与此相应耳。若精诚不内发。三世中纵值恒沙诸佛。无所为。是知众生识心自度。佛不度众生。佛若能度众生过去逢无量恒沙诸佛。何故我不成佛。只是精诚不内发。口说得。心不得。终不免逐业受形。故佛性犹如天下有日月。水中有火。人中有佛性。亦名佛性灯。亦名涅槃镜。是故大涅槃镜。明于日月。内外圆净。无边无际。犹如炼金。金质火尽。金性不坏。众生生死相灭。法身不坏。亦如泥团坏。亦如波浪灭。水性不坏。众生生死相灭。法身不坏。坐禅有功。身中自证故昼日饼尚未堪餐。说食焉能使饱。虽欲去其前塞。翻令后榍弥坚。华严经云。譬如贫穷人。昼夜数他宝。自无一钱分。多闻亦如是　又读者暂看。急须并却。若不舍还。同文字学。则何异煎流水以求冰。煮沸汤而觅雪。是故诸佛说说。或说说于不说。诸法实相中。无说无不说。解斯举一千从。法华经云。非实非虚。非如非异。太师之说此真法皆如实。与真幽理竟不殊。本迷摩尼谓瓦砾豁能自觉是真珠。无明智慧等无异。当知法即皆如。敏此二见诸徒辈。申词投笔作斯。观身与佛不差别。何须更觅彼无余。又云。吾本发心时。截一臂。从初夜雪中立。直至三更。不觉雪过于膝。以求无上道　华严经第七卷中说。东方入正受。西方三昧起。于眼根中入正受。于色法中三昧起。示现色法不思议。一切天人莫能知。其色法中入正受。于眼起定念不乱。观眼无生无自性。说空寂灭无所有。乃至耳鼻舌身意。亦复如是。童子身入正受。于壮年身三昧起。壮年身入正受　于老年身三昧起。老年身入正受。于善女人三昧起。善女人入正受。于善男子三昧起。善男子入正受。于比丘尼身三昧起。比丘尼身入正受。于比丘身三昧起。比丘身入正受。于学无学三昧起。无学入正受。于缘觉身三昧起。缘觉身入正受。于如来身三昧起。毛孔中。入正受。一切毛孔三昧起。一切毛孔入正受。一毛端头三昧起。一毛端入正受。一切毛端三昧起。一切毛端入正受。一微尘中三昧起一微尘中入正受。一切微尘三昧起。大海水入正受。于大盛火三昧起。一身能作无量身。以无量作一身。解斯举一千从。万物皆然也。
　　第四。隋朝舒州思空山粲禅师。承可禅师后。其粲禅师。罔知姓位。不测所生。按续高僧传曰。可后粲禅师。隐思空山。萧然净坐。不出文记。秘不传法。唯僧道信。奉事粲十二年。写器传灯。灯成就。粲印道信了了见佛性处。语信曰。法华经云。唯此一事。实无二。亦无三。故知圣道幽通。言诠之所不逮。法身空寂。见闻之所不及。即文字语言。徒劳施设也　大师云。余人皆贵坐终。叹为奇异。余今立化。生死自由。言讫遂以手攀树枝。奄然气尽。终于[山*兒]公山。寺中见有庙影。详玄传曰。惟一实之渊旷。嗟万相之繁难。俗异于体同。凡圣分而道合。寻涯也豁乎无际。眇乎无穷。源于无始。极于无终。解或以兹齐贯。深净于此俱融。谚空有而闻寂。括宇宙以通同。若纯金不隔于环玔。等积水不惮于连漪。经云。此明理无间杂。故绝边际之谈。性非物造。致息始之论。所以明闇泯于不言门。善恶融于一相之道。斯即无动而不寂。无异而不同。若水之为波澜。金之为器体。金为器体。故无器而不全。波为水用。亦无波而异水也。观无碍于缘起。信难思于物性。犹宝殿之垂珠。似瑶台之悬镜。彼此异而相入。红紫分而交映。物不滞其自他。事莫权其邪正。邻虚舍大千之法。刹那总三除之时。惧斯言之少信。借帝网以除疑。盖普眼之能嘱。岂或识以知之。注云。此明秘密缘起。帝网法界。一即一切。参而不同。所以然者。相无自实。起必依真之理既融。相亦无碍故。巨细虽悬。犹镜像之相入。彼此之异。若殊色之交形。即一一切。缘无碍。理理数然也。故知大千弥广。处纤尘而不窄。三世长久。入从略以能容。自可洞视于金墉之外。了无所权。入身于后壁之中。未曾有隔。是以圣人得理成用。若理不可然。则圣此无此力。解则通。无碍由情拥。普眼之惠。如实能知。如猴著锁而停躁。蛇入筒而改曲。涉旷海以戒船。晓车幽以惠烛。注云。猴著锁喻戒制心。蛇入筒喻定自乱。智度论云。蛇行性曲。入筒即直。三昧制心。亦复如是　金光明最胜王经三身品云。佛虽三名。而无三体也。
　　第五。唐朝蕲州双峰山道信禅师后。其信禅师。再敞禅门。宇内流布。有菩萨戒法一本。及制入道安心要方便法门。为有缘根熟者。说我此法。要依楞伽经。诸佛心第一。又依文殊说般若经。一行三昧。即念佛心是佛。妄念是凡夫。文殊说般若经云。文殊师利言。世尊。云何名一行三昧佛。法界一相。系缘法界。是名一行三昧。如法界缘不退不坏。不思议无碍无相。善男子善女人。欲入一行三昧。应处空闲。舍诸乱意。不取相貌。系心一佛。专称名字。随佛方便所。端身正向。能于一佛。念念相续。即是念中。能见过去未来现在诸佛。何以故。念一佛功德无量无边。亦与无量诸佛功德无二。不思议佛法等分别。皆乘一如。成最正觉。悉具无量功德。无量辨才。如是入一行三昧者。尽知恒沙诸佛法界。无差别相。夫身心方寸。举足下足。常在道场。施为举动。皆是菩提。普贤观经云。一切业障海。皆从妄相生。若欲忏悔者。端坐念实相。是名第一忏并除三毒心攀缘心觉观心念佛。心心相续忽然澄寂。更无所缘念。大品经云。无所念者。是名念佛。何等名无所念。即念佛心名无所念。离心无别有佛。离佛无别有心。念佛即是念心。求心即是求佛。所以者何。识无刑。佛无刑。佛无相貌。若也知此道理。即是安心。常忆念佛。攀缘不起。则泯然无相。平等不二。不入此位中。忆佛心谢。更不须徽。即看此等心。即是如来真实法性之身。亦名正法。亦名佛性。亦名诸法实性实际。亦名净土。亦名菩提金刚三昧本觉等。亦名涅槃界般若等。名虽无量。皆同一体。亦无能观所观之意。如是等心。要令清净。常现在前。一切诸缘。不能干乱。何以故。一切诸事。皆是如来一法身故。经是一心中。诸结烦恼。自然除灭。于一尘中。具无量世界。无量世界集一毛端。于其本事如故。不相访碍。花严经云。有一经卷。在微尘中。见三千大千世界事。略举安心。不可具尽。其中善巧。出自方寸。略为后生疑者。假为一问。如来法身若此者。何故复有相好之身。现世说法。信曰。正如来法性之身。清净圆满。一切类悉于中现。而法性身。无心起作。如颇梨镜悬在高堂。一切像悉于中现。镜亦无心。能现种种。经云。如来现世说法者。众生妄想故。今行者若修心尽净。则知如来常不说法。是乃为具足多闻。闻者一无相也。是以经云。众生根有无量故。所以说法无量。说法无量。说法无量故。义亦名无量义。无量义者。从一法生。其一法者。则无相也。无相不相。名为实相。则泯然清净是也。斯之诚言。则为证也　坐时当觉。识心初动。运运流注。随其来去。皆令知之。以金刚惠微责。犹如草木无所别知之无知。乃名一切智。此是菩萨一相法门。问。何者是禅师。信曰。不为静乱所恼者。即是好禅用心人。常住于止心则沉没。久住于观心则散乱。法华经云。佛自住大乘。如其所得法。定惠力庄严。以此度众生。云何能得悟解法相。心得明净。信曰。亦不念佛。亦不捉心。亦不看心。亦不计心。亦不思惟。亦不观行。亦不散乱。直任运。亦不令去。亦不令住。独一清净。究竟处心自明净。或可谛看。心即得明净。心如明镜。或可一年。心更明净。或可三五年。心更明净。或可因人为说。即悟解。或可永不须说得解。经道。众生心性。譬如宝珠没水。水浊珠隐。水清珠显。为谤三宝。破和合僧。诸见烦恼所污。贪嗔颠倒所染。众生不悟心性本来常清净。故为学者。取悟不同。有如此差别。今略出根缘不同。为人师者。善须识别。华严经云。普贤身相。犹如虚空。依如如。不于佛国。解时佛国皆亦即如国皆不依。涅槃经云。有无边。身菩萨。身量如虚空。人之有善光故。犹如夏日。又云。身无边故。名大涅槃。又云。大般涅槃。其性广博故。知学者有四种人。有行有解有证。上上人。无行有解有证。中上人。有行有解无证。中下人。有行无解无证。下下人也。问。临时作若为观行。信曰。真须任运。又曰。用向西方不。信曰。若知心本来不生不灭。究竟清净。即是净佛国土。更不须向西方。华严经云。无量劫一念。无量劫。须知一方无量方。无量方一方。佛为钝根众生。今向西方。不为利根人说也。深行菩萨。入生死化度众生。而无爱见。若见众生有生死。我是能度。众生是所疲不名菩萨。疲众生如疲空。度空何曾有来去。金刚经云。灭度无量众生。实无有众生得灭度者。所初地菩萨。初证一切空。后证得得一切不空。即是无分别智。亦是色。色即是空。非色灭空。色性是空。所菩萨修学空为证。新学之人。直见空者。此是见空。非真空也。修道得真空者。不见空与不空。无有诸见也。善须解色空义。学用心者。要须心路明净。悟解法相。了了分明。然后乃当为人师耳。复须内外相称。理行不相为。决须断绝文字语言。有为圣道。独一净处。自证道果也　或复有人。未了究竟法为相。名闻利养教导众生。不识根缘利钝。似如有异。即皆印可。极为苦哉。苦哉大祸。或见心路。似如明净。即便印可。此人大坏佛法。自诳诳他。用心人。有如此同异。并是相貌耳。未为德心。真德心者。自识分明。久后法眼自开。善别虚之与伪。或有人计身空无。心姓亦灭。此是断见人。与外道同。非佛弟子。或有人。计心是有不灭。此是常见人。亦与外道同。今明佛弟子。亦不计心性是灭。常度众生。不起爱见。常学智慧。愚智平等。常作禅定。静乱不二。常见众生。未增是有。究竟不生不灭。处处现形。无有见开。了知一切未曾取舍。未曾分身。而身通于法界　又古时智敏禅师训曰。学道之法。必须解行相扶。先知心之根原。及诸体用。见现分明无惑。然后功业可成。一解千从。一迷万惑。失之毫厘差之千里。此非虚言。无量寿经云。诸佛法身。入一切众生心想。是心作佛。当知佛即是心。心外更无别佛也。略而言之。凡有五种。一者。知心体。体性清净。体与佛同。二者。知心用。用生法宝。起作恒寂。万惑皆如。三者。常觉不停。觉心在前。觉法无相。四者。常观身空寂。内外通同。入身于法界之中。未曾有碍。五者。守一不移。动静常住。能令学者。明见佛性。早入定门　诸经观法备有多种。傅大师所说。独举守一不移。先修身审观。以身为本。又此身是四大五荫之所合。终归无常。不得自在。虽未坏灭。毕竟是空。维摩经云。是身如浮云。须臾变灭。又常观自身。空净如影。可见不得。智从影中生。毕竟无处所。不动而应物。变化无穷空中生六根。六根亦空寂。所对六尘境。了知是梦幻。如眼见物时。眼中无有物。如镜照面像。了极分明。空中现形影。镜中无一物。当知人面不来入镜中。镜亦不往入人面。如此委曲。知镜之与面。从本已来。不出不入。不来不去。即是如来之义。如此细分判。眼中与镜中。本本常空寂。镜照眼照同。是故将为比。鼻舌诸根等。其义亦复然。知眼本来空。凡所见色者。须知是他色。耳闻声时。知是他声。鼻闻香时。知是他香。舌别味时。知是也味。意对法时。知是他法。身受触时。知是他触。如此观察知。是为观空寂。见色知是不受色。不受色即是空。空即无相。无相即无作。此见解脱门。学者得解脱。诸根例如此。复重言说。常念六根空寂。尔无闻见。遗教经云。是时中夜。寂然无声。当知如来说法以空寂为本。常念六根空寂。恒如中夜时。昼日所见闻。皆是身外事。身中常空净　守一不移者。以此净眼。眼住意看一物。无问昼夜时。专精常不动。其心欲驰散。急手还摄来。以绳系鸟足。欲飞还掣取。终日看不已。泯然心自定。维摩经云。摄心是道场。此是摄心法。法华经云。从无数劫来。除睡常摄心。以此功德。能生诸禅定。遗教经云。五根者。心为其主。制立处。无事不辨。此是也。前所说五事。并是大乘正理。皆依经文所陈。非是理外妄说。此是无漏业。亦是究竟义。超过声闻地。真趣菩萨道。闻者宜修行。不须致疑惑。如人学射。初大准。次中小准。次中大约。次中小的。次中一毛。次破一毛作百分。次中百毛之一分。次后前射前。筈筈相柱。不令箭落。喻人习道。念念注心。心心相续。无暂间念。正念不断。正念现前。又经云。以知惠箭。射三解脱门。筈筈筈于柱勿令落地。又如钻火。未热而息。虽欲得火。火难可得。又如家有如意珠。所求无不得。忽然而遗失。忆念无忘时。又如毒箭入肉。竿镞犹在。如此受苦痛。亦无暂忘时。念念在心。其状当如此。法秘要。不得传非其人。非是惜法不传。但恐前人不信。淊其谤法之罪。必须择人。不得操次辄说。慎之慎之　法海虽无量。行之在一言。得意即亡言。一言亦不用。如此了了知。是为得佛意　若初学坐禅时。于一静处。真观身心。四大五荫。眼耳鼻舌身意。及贪嗔痴。为善若恶。若怨若亲。若凡若圣。及至一切诸状。应当观察。从本以来空寂。不生不灭。平等无二。从本以来无所有。究竟寂灭。从本以来。清净解脱。不问昼夜。行住坐卧。常作此观。即知自身犹如水中月。如镜中像。如热时炎。如空谷响。若言是有。处处求之不可见。若言是无。了了恒在眼前。诸佛法身。皆亦如是。即知自身从无量劫来。毕竟未曾生。从今已去。亦毕竟无人死。若能常作如此观者。即是真实忏悔。千劫万劫。极重业。即自消灭。唯除疑惑。不能生信。此人不能悟入。若生死信依此行者。无不得入无生正理。复次。若心缘异境。觉起时即观起处。毕竟不起。此心缘生时。不从十方来。去亦无所至。常观攀缘。觉观妄识。思想杂念。乱心不起。即得粗住。若得住心。更无缘虑。即随分寂定。亦得随分息诸烦恼。毕故不造新名。为解脱看。心结烦热。闷乱昏沉。亦即且自散适。徐徐安置。令其得便。心自安净。唯须猛利。如救头然。不得懈怠。努力努力　初学坐禅看心。独坐一处。先端身正坐。宽衣解带。放身纵体。自按摩七八翻。令心腹中嗌气出尽。即滔然得性清虚恬净。身心调适然。安心神则。窈窈冥冥。气息清冷。徐徐敛心。神道清利。心地明净。观察不明。内外空净。即心性寂灭。如其寂灭。则圣心显矣。性虽无刑。志节恒在然。幽灵不竭。常存朗然。是名佛性。见佛性者。永离生死。名出世人。是故维摩经云。豁然还得本心。信其言也。悟佛性者。名菩萨人。亦名悟道人。亦名识理人。亦名得性人。是故经云。一句深神。历劫不朽。初学者前方便也。故知彼道有方便。此圣心之所会。凡舍身之法。先定空空心。使心境寂净。铸想玄寂。令心不移。心性寂定。即断攀缘。窈窈冥冥。凝净心虚。则几泊恬乎。泯然气尽。住清净法身。不受后有。若起心失念。不免受生也。此是前定心境。法应如是。此是作法。法本无法。无法之法。始名为法。法则无作。夫无作之法。真实法也。是以经云。空无作无愿无相。则真解脱。以是义故。实法无作。舍身法者。即假想身横看。心境明地。即用神明推策。大师云。庄子说。天地一指。万物一焉。法句经云。一亦不为一。为欲破诸数。浅智之所闻。谓一以为一。故庄子犹滞一也。老子云。窈兮冥兮。其中有精。外虽亡相。内尚存心。华严经云。不著二法。以无一二故。维摩经云。心不在内不在外。不在中间即是证。故知老子滞于精识也。涅槃经云。一切众生有佛性。容可说。墙壁凡石。而非佛性。云何能说法。又天亲论云。应化非真佛。亦非说法者。
　　第六。唐朝蕲州双峰山幽居寺大师。讳弘忍。承信禅师后。忍传法。妙法人尊。时号为东山净门。又缘京洛道俗称叹。蕲州东山多有得果人。故□东山法门也。又问。学道何故不向城邑聚落。要在山居。答曰。大厦之材。本出幽谷。不向人间有也。以远离人故。不被刀斧损斫。一一长成大物后乃堪为栋梁之用。故知栖神幽谷。远避嚣尘。养性山中。长辞俗事。目前无物。心自安宁。从此道树花开。禅林果出也。其忍大师。萧然净坐。不出文记。口说玄理。默授与人。在人间有禅法一本云是忍禅师说者。谬言也。按安州寿山和上讳赜。撰楞伽人法志云。大师俗姓周。其先寻阳人。贯黄梅县也。父早弃背。养母孝障。七岁奉事道信禅师。自出家处幽居寺。住度弘慜怀抱贞纯。缄口于是非之场。融心于色空之境。役力以申供养。法侣资其足焉。调心唯务浑仪。师独明其观照。四议皆是道场。三业咸伪佛事。盖静乱之无二。乃语默之恒一。时四方请益。九众师横。虚往实归。月俞千计。生不瞩文。而义符玄旨。时荆州神秀禅师。伏膺高轨。亲受付嘱。玄赜以咸亨元年。至双峰山。恭承教诲。敢奉驱驰。首尾五年。往还三觐。道俗齐会。仂身供养。蒙示楞伽义云。此经唯心证了知。非文疏能解。咸亨五年二月。命玄赜等起塔。与门人运天然方石。累构严丽。月十四日。问。塔成未。奉答已了。便云。不可同佛涅槃之日。乃将宅为寺。又曰。如吾一生。教人无数。好者并亡。后传吾道者。只可十耳。我与神秀。论楞伽经。玄理通快。必多利益。资州智诜。白松山刘主簿。兼有文性。莘州惠藏。随州玄约。忆不见之。嵩山老安。深有道行。潞州法如韶州惠能扬州高丽僧智德。此并堪为人师。但一方人物。越州义方。仍便讲说。又语玄赜曰。汝之兼行。善自保爱。吾涅槃后。汝与神秀。当以佛日再晖。心灯重照。其月十六日。问曰。汝今知我心不。玄赜奉答不知。大师乃将手撝十方。一一述所证心已。十六中。面南宴坐。闭目便终。春秋七十四。礼葬于冯茂山塔中。至今宛如平昔。范阳卢子产。于安州寺壁画像。前兵部尚书陇西李迥秀为赞曰。猗欤上人。冥契道真。摄心绝智。高悟通神。无生证果。现灭同尘。今兹变易。何岁有邻。大师云。有一口屋。满中总是粪秽草土。是何物。又云。扫除却粪秽草土并当尽。一物亦无。是何物。尔坐时平面端身正坐。宽放身心。尽空际远看一字。自有次第。若初心人攀缘多。且向心中看一字。证后坐时。状若旷野泽中。迥处独一高山。山上露地坐。四顾远看。无有边畔。坐时满世界。宽放身心。住佛境界。清净法身。无有边畔。其状亦如是。又云。尔正证大法身时。阿谁见证。又云。有佛三十二相。瓶亦有三十二相不。住亦有三十二相不。乃至土木瓦石。亦有三十二相不。又将火著。一长一短并著。问若个长。若个短也。又见人然灯。及造作万物。皆云。此人作梦作术也。或云。不造不作。物物皆是大般涅槃也。又云。了生即是无生法。非离生法有无生。龙树云。诸法不自生。亦不从他生。不共不无因。是故知无生。若法从缘生。是则无自性。若无自性者。云何有法。又云。虚空无中边。诸佛身亦然。我印可汝了了见佛性处。是也。又云。汝正在寺中坐禅时。山林树下。亦有汝身坐禅不。一切土木瓦石。亦能坐禅不。土木瓦石。亦能见色闻声。著衣持钵不。楞伽经云。境界法身。是也。
　　第七。唐朝荆州玉泉寺大师。讳秀。安州寿山寺大师讳赜。洛州嵩山会善寺大师。讳安。此三大师。是则天大圣皇后。应天神龙皇帝。太上皇。前后为三主国师也。上忍大师授记云。后传吾道。只可十耳。俱承忍禅师后。按安州寿山和上。撰楞伽佛人法志云。其秀禅师。俗姓李。汴州尉氏人。远涉江上。寻思慕道。行至蕲州双峰山忍禅师所。受得禅法。禅灯默照。言语道断。心行处灭。不出文记。后居荆州玉泉寺。大足元年。召入东都。随驾往来二京教授。躬为帝师。则天大圣皇后。问神秀禅师曰。所传之法。谁家宗旨。答曰。禀蕲州东山法门。问。依何典诰。答曰。依文殊说般若经一行三昧。则天曰。若论修道。更不过东山法门。以秀是忍门人。便成口实也。应天神龙皇帝神龙元年三月十三日。敕。禅师迹远俗尘。神游物外。契无相之妙理。化有结之迷途。定水内澄。戒珠外彻。弟子归心释教。载伫津梁。冀启法门。思逢道首。禅师昨欲归本州者。不须。幸副翘仰之怀。勿滞枌榆之恋。遣书示意。指不多云。禅师二帝钦承。两京开化。朝野蒙益。度人无数。敕于本生大村李为置报恩寺。以神龙二年二月二十八日。不疾宴坐。遗嘱三字云。屈曲直。便终东都天宫寺。春秋一百余岁。合城四众。广饰宫幢。礼葬龙门山。驸马公主。咸设祭文。敕故秀禅师。妙识外融。灵机内彻。探不二之奥。独得髻珠。守真一之门。孤悬心镜。至灵应物。色会神明。无为自居。尘清累遣。其颐转慕。精爽日聪。方将洞前识之玄微。导群生之耳目。不意大悲同体。委化从权。一伤泥日之论。长想意传之教虽理绝名相。无待于追崇。而念切师资。愿存于荣饰。可赠为大通禅师。又敕宜差太子洗马卢正权。充使送至荆州。安置度门人。寺额亦付正权。将回日奏闻。门人赞曰。至矣我师。道穷真谛。清净解脱。圆明实际。演无上道。开无上惠。迹泯一心。心忘三世。假言显理。顺理而契。长为法舟。济何所济。大师云。涅槃经说善解一字。名曰律师。文出经中证在中内。又云。此心有心不。心是何心。又云。见色有色不。色是何色。又云。汝闻打钟声打时有。未打时有。声是何声。又云。打钟声。只在寺内有。十方世界亦有钟声不。又云。身灭影不灭。桥流水不流。我之道法。总会归体用两字。亦曰。重玄门。亦曰转法轮。亦曰道果。又云。未见时见。见时见更见。又云。璎珞经云。菩萨照寂佛寂照。又云。芥子入须弥。须弥入芥子也。又见飞鸟过。问云。是何物。又云。汝向了[?了]树枝头坐禅去时得不。又云。汝直入壁中过得不。又云。涅槃经说。有无边身菩萨。从东方来。菩萨身既无边际。云何更从东方来。何故不从西方来。南方北方来。可即不得也。第八唐朝洛州嵩高山普寂禅师。嵩山敬贤禅师。长安兰山义福禅师。蓝田玉山惠福禅师。并同一师学法侣应行。俱承大通和上后。少小出家。清净戒行。寻师问道。远访禅门。行至荆州玉泉寺。遇大通和上讳秀。蒙授禅法。诸师等奉事大师十有余年。豁然自证。禅珠独照。大师付嘱普寂。敬贤。义福。惠福等。照世炬灯。传颇梨大镜。天下坐禅人。叹四个禅师曰。法山净。法海清。法镜朗。法灯明。宴坐名山。澄神邃谷。德冥性海。行茂禅枝。清净无为。萧然独步。禅灯默照。学者皆证佛心也。自宋朝以来。大德禅师。代代相承。起自宋求那跋陀罗三藏。历代传灯。至于唐朝总八代。得道获果。有二十四人也。

