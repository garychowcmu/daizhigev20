  菩萨藏修道众经抄卷第十二
　　




　　菩萨藏修道众经抄卷第十二

　　增上慧学精进通一切□□□□□□□□观世音白佛言。世尊。此六□□□□□□□几是智慧众具佛告观世□□□□□□□德众。具增上惠学智慧众。具禅及精进通一切。观世音白佛言。世尊。菩萨于六学事云何学。佛告观世音。有五种学波罗蜜相应。谓说正法菩萨藏。先极信解于彼行十法。行闻思修慧。护菩提心。习近善知识。方便修学无间善业。
　　观世音白佛言。世尊。何故此诸学六种施设。佛告观世音。有二事。一者摄取众生。二者对治烦恼。彼三学摄取众生。三学对治烦恼。菩萨布施众具众具饶益摄取众生。菩萨持戒不行恼害亦不恐迫无畏饶益摄取众生。菩萨忍辱于彼恼害逼迫恐怖堪忍饶益摄取众生。以此三学摄取众生。以勤精进折伏烦恼。生断烦恼修学善业。修学善业不为一切烦恼所动。以禅伏烦恼。以慧断诸使。以此三学对治烦恼。
　　观世音菩萨白佛言。世尊。何故六波罗蜜作如是次第说。佛告观世音。彼上上招引依故菩萨舍身财受持净戒护戒故忍。忍已精进。进已能禅。禅具足已得出世间慧。观世音白佛言。世尊。彼诸波罗蜜有几种分别。佛告观世音。各有三种檀波罗蜜。三种者。谓法施财施无畏施。尸波罗蜜三种者。谓转舍不善戒。转生善戒转利众生戒。羼提波罗蜜三种者。谓不饶益忍。安苦忍。观法忍。毗梨耶波罗蜜三种者。谓弘誓精进。善方便精进。利众生精进。禅波罗蜜三种者。谓离忘想寂静烦恼苦对治乐乐住禅。开引功德禅。开引利众生禅。般若波罗蜜三种者。谓世谛缘。第一义谛缘。利众生缘。
　　观世音白佛言。世尊。何以故此诸波罗蜜名波罗蜜。佛告观世音。有五种。一者无阂。二者无顾。三者无过。四者无妄想。五者回向。无阂者。谓于波罗蜜相违事不染著。无顾者。谓于波罗蜜果报及现世利心不系缚。无过者。谓于诸波罗蜜离杂染污无方便法。无妄想者。谓于诸波罗蜜不如言说计著自相。回向者。谓此诸波罗蜜已作已长养。为求无上大菩提果。
　　观世音白佛言。世尊。何等为违波罗蜜事。佛告观世音。当知。有六事。一者欲乐钱财自在增上主自见安乐功德福利。二者随其所欲纵身口意。三者于他轻慢心不堪忍。四者于诸善法不勤方便。五者习近世间杂乱众事见闻学识。六者世间戏论作福利见。
　　观世音白佛言。世尊。此诸波罗蜜有何果报。佛告观世音。彼亦有六种。一者大财。二者善趣。三者无怨。四者不坏。五者多喜乐众生增上主。六者无害自身有大堪能。
　　观世音白佛言。世尊。何故菩萨深乐波罗蜜受果报。佛告观世音菩萨。有五事。一者诸波罗蜜增上喜乐真实因。二者摄取自他因。三者来世受果报因。四者离烦恼事。五者不往恶趣。
　　观世音白佛言。世尊。此诸波罗蜜各有何德力。佛告观世音。当知。各有四种。一者菩萨修诸波罗蜜时舍离悭贪犯戒懈怠乱心诸见。二者为无上菩提真实众具。三者于现法中摄取自他。四者于未来世得广大无尽受果报。
　　观世音白佛言。世尊。此诸波罗蜜何因何果何义。佛告观世音。此诸波罗蜜悲为因受报。摄众生为果。满足大菩提为大义。
　　观世音白佛言。世尊。若菩萨有无尽财及有悲心者。何故世间有贫穷众生。佛告观世音。此是众生自业过取。若异者他常为作。彼则应有无尽之财。世间何有贫穷众生。若然者众生作恶不应为障。观世音。譬如饿鬼为渴所逼。唯见空壑非彼海过。但彼饿鬼自业过耳。如彼大海无有过。各菩萨无过亦复如是。如彼饿鬼自业果报。众生业报亦复如是。
　　观世音白佛言。世尊。一切诸法悉无自性。菩萨以何等波罗蜜取。佛告观世音。般若波罗蜜。观世音白佛言。世尊。般若波罗蜜取无自性者。何故不取自性。佛告观世音。我不说无自性取无自性。然无自性无字。自性彼不能离字说而说。以是故离自性取离自性。

　　大般涅槃经卷第二十二

　　尔时光明。遍照高贵德王菩萨摩诃萨白佛言。世尊。云何布施不得名为檀波罗蜜。云何布施而得名之檀波罗蜜。乃至波若云何不得名般若波罗蜜。云何得名般若波罗蜜。佛言。善男子。菩萨摩诃萨修行方等大般涅槃不闻布施。不见布施。不闻檀波罗蜜。不见檀波罗蜜。乃至不闻般若。不见般若。不闻般若波罗蜜。不见般若波罗蜜。不闻涅槃。不见涅槃。不见大涅槃。菩萨摩诃萨修大涅槃知见法界。解了实相空无所有。无有和合觉知之相。得无漏相．无所作相．如幻化相．热时炎相．乾闼婆城空处之相。菩萨尔时得如是相。无贪恚痴。不闻不见。是名菩萨摩诃萨真实之相安住实相。菩萨摩诃萨自知。此是檀。此是檀波罗蜜。乃至此是般若。此是般若波罗蜜。此是涅槃。此是大涅槃。善男子。云何是施非波罗蜜。见有乞者然后乃与。是名为施非波罗蜜。若无乞者开心自施。是则名为檀波罗蜜。若时时施。是名为施非波罗蜜。若修常施。是则名为檀波罗蜜。若施他已还生悔心。是名为施非波罗蜜。施已不悔。是则名为檀波罗蜜。菩萨摩诃萨于财物中生四怖心。王贼．水火．欢喜施与。是则名为檀波罗蜜。若望报施。是名为施非波罗蜜。施不望报是则名为檀波罗蜜。若为恐怖名闻利养家法相续天上五欲。为憍慢故。为胜慢故。为知识故。为来报故。如市易法。善男子。大涅槃中如是之事。从无量劫来不闻而闻。尸罗波罗蜜乃至般若波罗蜜。如杂华经中广说。

　　华严经

　　菩萨从初发心所为功德求善知识。往诣诸佛恭敬供养。修习善根。行檀波罗蜜。难舍能施。行尸波罗蜜。弃损天下宫殿眷属。出家学道净修禁戒行羼提波罗蜜。一切众生悉加恶言无量逼切。皆悉能忍行毗梨耶波罗蜜修。诸苦行专求菩提。其心坚固而不退转行禅波罗蜜。诸方便道满足清净禅波罗蜜。于诸三昧而得自在究竟。一切诸三昧海相续次第未曾断绝。行般若波罗蜜清净。菩萨圆满智慧出明净慧曰。无尽慧藏究竟智海。

　　大集经卷第十六

　　佛言。善男子。若有菩萨行檀波罗蜜时。观身如幻。观受如梦。观于菩提犹如虚空。行施之时不见一法。是名檀波罗蜜不可宣说。若有菩萨观戒戒地毁戒及地。观诸众生无有我性观于法性。是名持戒。不呰破戒。具足戒已不发三眼。一持戒眼。二破戒眼。三菩萨眼。虽复持戒不求一法。不见菩提去来现在。是名尸波罗蜜不可宣说。若有菩萨观诸众生。不生不出而修于忍。观于菩提众生诸法皆悉空寂。众生空中无嗔喜心。亦复不觉一法怨相而修于忍。是名羼提波罗蜜不可宣说。若有菩萨勤行精进。都不见有身口意等。一法是生一法是灭而修精进不坏法界。为度众生而修庄严。于空无我不生错乱。为欲具足一切佛法而行庄严。闻说佛法即是无法。于是事中不生恐怖。清净庄严如来世界。虽复庄严观之如空。亦不庄严。转于法轮。何以故。一切法性不可说故。是名毗梨耶波罗蜜。不可宣说。若有菩萨修禅波罗蜜。修已不见过去心性。净本性已不见住处。亦复不见贪恚痴心。上中下心及无贪恚愚痴。智慧亦不分别。何以故。如贪恚痴亦复如是。如是观已亦入禅定。亦不能作平等。亦不能以不平等法而作平等。亦能了知阴界诸入善德净秽有漏世间出世间生死涅槃对治等法。是名禅波罗蜜不可宣说。云何名为不可宣说般若波罗蜜。若无慧行无我我所。众生寿命士夫常断有无等见。欲界色界及无色界。是名无行无有诤讼无去无来。是则名为随于慧行离无明闇及德邪见。观如是法即真实观。善男子。火灾起时一切烧尽无明因缘。唯除虚空菩萨行。是不可宣说。般若波罗蜜时亦复如是。无有因缘见一切法本性尽灭。以方便故为诸众生宣说涅槃。

　　大品经卷第三

　　尔时须菩提白佛言。世尊。何等是菩萨摩诃萨摩诃衍。云何当知。菩萨摩诃萨大乘发趣。是乘发何处。是乘至何处。谁当乘。是乘出者。佛告须菩提。汝问何等是菩萨摩诃萨摩诃衍。须菩提。六波罗蜜。是菩萨摩诃萨摩诃衍。何等六檀波罗蜜。尸罗波罗蜜。羼提波罗蜜。毗梨耶波罗蜜。禅那波罗蜜。般若波罗蜜。云何檀那波罗蜜。须菩提。菩萨摩诃萨应以萨婆若心内外所有布施共一切众生。回向阿耨多罗三藐三菩提。须菩提。是名菩萨摩诃萨檀那波罗蜜。用无所得故。云何尸罗波罗蜜。须菩提。菩萨摩诃萨以应萨婆若心自行十善道。亦教他人行十善道。用无所得故。是名菩萨摩诃萨不著尸罗波罗蜜。用无所得故。云何名羼提波罗蜜。须菩提。菩萨摩诃萨以应萨婆若心自具足忍辱。亦教他行忍辱。用无所得故。是名菩萨摩诃萨羼提波罗蜜。云何名毗梨耶波罗蜜。须菩提。菩萨摩诃萨以应萨婆若心行五波罗蜜勤修不息。亦安立一切众生于五波罗蜜。用无所得故。是名菩萨摩诃萨毗梨耶波罗蜜。云何名禅那波罗蜜。须菩提。菩萨摩诃萨以应萨婆若心自以方便入诸禅不随禅生。亦教他令入诸禅。用无所得故。是名菩萨摩诃萨禅那波罗蜜。云何名般若波罗蜜。须菩提。菩萨摩诃萨以应萨婆若心不著一切法。亦观一切法性。用无所得故。亦教他不著一切法。亦观一切法性。用无所得故。是名菩萨摩诃萨般若波罗蜜。须菩提是为菩萨摩诃萨摩诃衍。

　　集一切福德经卷第二

　　复次那罗延菩萨。若知施及菩提众生如来等无二行。持戒菩提众生如来等无二行。忍辱菩提众生如来等无二行。精进菩提众生行。智慧菩提众生如来等无二行。菩萨如是行六波罗蜜。则不坏则行之性相。菩萨如是修行菩提。

　　佛说净业障经一卷

　　佛告文殊师利。夫障碍者。贪欲是障碍。嗔恚是障碍。愚痴是障碍。布施是障碍。持戒是障碍。忍辱是障碍。精进是障。禅定是障碍。智慧是障碍。文殊师利取要言之。若于诸法有缚有解。当知。如是皆是障碍。尔时文殊师利法王子白佛言。世尊。云何布施持戒忍辱精进禅定智慧是障碍法。佛告文殊师利法王子。一切诸法性无障碍。而诸凡夫愚小无智自生分别。于施持戒忍辱精进禅定智慧而作障碍。所以者何。文殊师利。凡夫之人行布施时。于悭众生不生恭敬。以不恭敬便生嗔心。以嗔心故堕大地狱。自身持戒。见犯戒者而生轻慢。说其遇恶令他闻之生不恭敬。以不恭敬故堕于恶趣。自修忍辱。以忍辱故而生憍心。我是忍辱余人粗恶。以是忍故而生放逸。当知。即是众恶之本。自行精进。于懈怠者生如是念。如此愚人不应贪他信施供养。乃至不应受一饮水。常于己身而起贡高卑下他人。当知。是辈愚小无智。自行禅定。见我想者。发如是念。我常修定。其余比丘多诸乱心说于邪论。如此之人去道尚远。何能得佛。作是念时随所起念一念一劫还受生死。甫当更修菩提之道。自恃多闻。于无名法以不真智妄生分别。见有所得起大憍慢。我说是辈是大愚痴无智之人。诸觉所覆非是大人。虽复志求大乘之道。作如是言。我当于世为最为胜。而声闻小乘之人不生恭敬。轻慢恶贱说其过罪。以其恶心说粗恶语故而堕恶趣。

　　十波罗蜜法门

　　檀波罗蜜。尸波罗蜜。羼提波罗蜜。毗梨耶波罗蜜。禅波罗蜜。般若波罗蜜。方便波罗蜜。愿波罗蜜。力波罗蜜。智波罗蜜。

　　宝云经卷第一

　　菩萨成就十法能具足檀。何等为十。法施具足。无畏施具足。财施具足。不望报施具足。怜愍施具足。不轻心施具足。尊重施具足。恭敬承事施具足。不求有施具足。清净施具足。云何名菩萨法施具足无希望心。自受持法为人演说。不求利养不为名誉。为除一切众生遇恶不为于利。心无高下平等说法。是名菩萨法施具足。云何名菩萨无畏施具足。菩萨自离刀杖亦教人离刀杖。于一切众生生父母想男女相亲友想。是名无畏施具足。云何名菩萨财施具足。菩萨见众生多作诸恶。便积聚财宝而施与之。令离恶业安置善处。有闻佛说。檀但是菩萨除悭贪妒嫉之垢。是名菩萨财施满足。云何不望报施具足。不为得眷属故施。不为得亲友故施。不为欲故施。是名不望报施具足。云何成就怜愍施具足。菩萨见众生饥渴受苦裸形弊衣无所衣户无归无趣无居止处离于福业。便生殷重怜愍之心。我今为苦众生作衣服饮食乃至归衣舍宅。现有财物悉施与之。虽作是施而不生念存有我人财物等想。是名怜愍施具足。云何名不轻心施具足。不分别施等大悲施。不轻心施。心不吝惜施。不嗔忿施。不憍逸施。不为得名称施。尊重恭敬施自手施。如此等施。是名不轻心施具足。云何名承事施具足。若同梵行可尊事者。若和上阿阇梨等。如是之人深生殷重。起迎合掌瞻仰恭敬。若有所作躬代营佐。是名承事施。云何名恭敬具足。供养佛供养法供养僧。香华伎乐违绕如来塔涂扫佛地。若诸塔庙朽故崩落修复严饰。是名恭敬施。云何不求有施。菩萨施时不生是念。我当生天。亦不生念。我当为王及诸辅相大臣官属。是名不求有施。云何清净施。菩萨谛观此施。无姤无秽无杂。是名清净施。善男子。具此十事。是名具足于檀。
　　复有十法成就净戒。何等为十。善多波罗提木叉戒。善事菩萨蜜致戒。灭诸烦恼戒。除不善觉戒。怖畏恶业戒。于小罪中常生惊怖戒。心常恐畏戒。受持投陀坚固不阙戒。持不为求有造业戒。净三业戒。善男子。云何名善学波罗提木叉戒。菩萨于戒律诸经是佛所制。皆专心受持。不为种族故持戒。不为我见故持戒。不为摄徒众故持。不见他瑕缺而轻毁戒。是名持波罗提木叉戒。云何菩萨善持蜜致戒。诸余菩萨威仪戒行。我亦当学如法修行。及余经中诸菩萨戒悉具修行。是名菩萨戒。云何名菩萨灭。一切结使皆悉焦燃。贪欲嗔恚愚痴及余缠障一切众具亦皆焦燃。于贪欲处生法。能起欲处皆悉除断。是名菩萨焦燃烦恼戒。云何名菩萨除不善觉戒。住于空静阿练若处。作如是念。我今远离于愦闹处。在闲静地履行佛教。是名菩萨除不善觉。云何名菩萨怖畏恶业。观察选择曾闻佛说。专心修福坚持净戒善学智慧。以是因故最得胜报。具禅德业远离诸恶。是名怖畏恶业。云何名菩萨畏于微恶。于小罪边常生大畏心。终不轻微小之恶。以何因缘曾闻佛说。少毒杀人。况复多毒。微细恶中尚能将人至三恶道。况复多恶而心不畏。是名菩萨畏微小恶。云何菩萨心常恐畏。为人体信婆罗门刹利居士等。以体信故即寄金银种种珍宝。信心用付不立时证。菩萨终不生于隐匿之心。若佛物法物僧祇物四方僧物。菩萨宁当自食己肉终不侵他。若饭若食供身之具终不辄毁。是名菩萨心常恐畏。云何名菩萨受持头陀法坚固不阙。若魔眷属及诸天。以妙财色欲来扰逼菩萨。菩萨即时志固不动而心不毁。是名菩萨受持头陀法坚固不阙。云何名菩萨持戒不为求有造业。菩萨持戒不求世间果报。但为满足一切善法得无上道。是名菩萨持戒不为具有造业。云何名菩萨净于三业。云何净身业离杀盗淫。以是义故名为净身业。云何离于口业。离恶口妄言两舌绮语。是故名为净于口业。云何名净于意业。除贪嗔痴邪见。是名净于意业。是名菩萨净于三业。善男子。具此十事。是名菩菩成就净戒。
　　复有十法能净于忍。何等为十。内忍。外忍。法忍。随佛教忍。无方所忍。所修处处忍。悲所为忍。不逼恼忍。誓悲忍。愿忍。云何名菩萨内忍。菩萨饥渴寒热忧悲疼痛身心楚切。能自忍受不为苦恼。是名菩萨内忍。云何名菩萨外忍。菩萨从他闻恶言骂詈毁辱诽谤。或毁辱父母兄弟姊妹眷族和上阿阇梨师徒同学。或闻毁佛法僧有如是种种毁呰菩萨。忍辱不生嗔恚。是名菩萨外忍。云何名菩萨法忍。佛于诸经说微妙义。诸法寂静诸法寂灭。如涅槃相不惊不怖。菩萨菩萨作念言。我若不解是经不知是法。终不得阿耨多罗三藐三菩提。故菩萨勤求咨问读诵。是名菩萨法忍。云何名菩萨随佛教忍。菩萨嗔恼毒心起时。作是思惟。此身从何而生从何而灭。从我生者何者是我。从彼生者何者是彼。法相如是从何因缘起。菩萨作是思惟时。不见所从生亦不见所缘起。亦不见从我生。亦不见从彼起。亦不见从因缘生。作是思惟。亦不嗔亦不恼亦不毒。嗔恚之心即便减少。是名菩萨随佛教忍。云何名菩萨无方所忍。或有夜忍昼不忍。或昼忍夜不忍。或彼方忍此方不忍。或此方忍彼方不忍。或知识边忍不知识边不忍。或不知识边忍知识边不忍。菩萨不尔。一一切时一切方常生忍心。是名菩萨无方所忍。云何名菩萨处处忍。有人于父母归长夫妻男女大小内外如是中生忍。余则不忍。菩萨忍者则不如是。如父母边生忍。旃陀罗边生忍亦尔。是名菩萨修处处忍。云何名菩萨非所为忍。不以事故生忍。不以利故生忍。不以畏故生忍。不以受他恩故生忍。不以相亲友故生忍。不以愧赧故生忍。菩萨常修于忍。是名菩萨非所为忍。云何名菩萨不逼恼忍。若嗔因缘烦恼未起不名为忍。若遇嗔因缘时。卷打刀杖手脚蹴踏恶口骂詈。于如是中心不动者则名为忍。菩萨若有人来起发嗔恚亦忍。不起发嗔恚亦忍。是名菩萨不逼恼忍。云何名菩萨悲心忍。尔时菩萨。若作王若王等有功业。为苦器众生而作其生。是苦众生若来骂辱触恼之时。菩萨不以我是主故而生嗔恚。如是众生我当拔济常拥护。云何而得生于嗔恼。是故我今悲心怜愍不生忿恚。是名菩萨悲心忍。云何名菩萨誓愿忍。菩萨。我先诸佛前曾作师子吼发誓愿言。我当成佛于一切生死于泥中为拔诸苦众生。我今欲拔不应嗔恚于彼。若我不忍尚不自度况利众生。以是因缘。当修于忍不应生嗔。是名菩萨大誓愿忍。善男子。具此十事。是名菩萨能净于忍。
　　复有十法。名为精进满足。何等为十。如金刚精进。无等精进。处中精进。显胜精进。炽盛精进。常恒精进。净精进。不共二乘精进。不轻贱精进。不良转精进。云何如何如金刚精进。未解者令解。未涅槃者令得涅槃。未安者令安。未度者令度。是名如金刚精进魔不能坏。云何无等精进。尔时菩萨所行精进。超诸菩萨百千万亿一切诸佛善法。以精进力故力故悉能摄取。一切恶法无二舍离。是则名为无等精进。云何名处中精。勤不过分亦不解退。如是精进名为处中精进。云何名高胜精进。菩萨发大精进。愿使现身如佛色相。若我得佛。无见顶相圆光一寻。佛之相好无碍智慧大自在者愿我悉得。是名名高胜精进。云何名炽盛精进。譬如真金无有垢秽。菩萨精进亦复如是。无诸姤秽。除如是垢障。是名菩萨炽盛精进。云何名常恒精进。举动威仪不离精进。行住坐卧不曾休废身心不懈。是名菩萨常恒精进。云何名清净精进。如上常恒精进。有所起所恶不善之业能障道法。皆悉除断一切善法。皆悉修广增长炽盛。乃至微细一念之恶不令得起况复大恶。是名菩萨清净精进。云何名不共二乘精进。菩萨周遍十方。猛火炽盛。如此世界外。有极苦众生。菩萨能忍大火。过无量恒河沙世界。拔济一众生苦。为一尚尔。况多众生。一切外道二乘所不能及。是名不共二乘精进。云何名不自轻贱精进。菩萨作是思性。三世诸佛。皆从微少精进修无量德。乃能久积苦行成等正觉。是名菩萨不自轻贱精进。云何名不退转精进。菩萨不以己身精进微薄。不以贫穷有少财宝而生舍心。常修精进。宁为众生久处地狱。是名菩萨不退转精进。具此十事。是名菩萨满足精进。
　　复有十法。名具禅波罗蜜。何等为十。多集福德禅。深厌诸恶禅。能勤精进禅。具于多闻禅。不颠倒解禅。解法向法禅。利根聪明禅。有纯善心禅。解定智禅。不著禅相禅。云何为多集福德。久于大乘积集善根。在所生处常护持戒增长善法。云何名为深厌诸恶。言察诸法。世间大苦常为灾患之所逼恼。无有暂亭。常为众苦。无明所盲皆因爱欲欲为根本。我。根不应同于凡夫观近于欲。云何名为能勤精进。剃除须发舍离产业。出家学道发大精进未得善法者能令使得。云何名具于多闻。于世谛第一义谛悉能宣说。云何名不颠倒解。善知世谛即第一义谛。善知不颠倒法如法体相。云何名解法向法。正见正志正语正业正命正方便正念正定见正道。利根聪明者利根转胜。纯善心者。菩萨善心起时。能回贪嗔痴能欲爱。能除欲乐。能除欲著。以善心故令欲不起。解定智禅者。善持其心调烦其心。善持诸法调伏诸见。不著禅相禅者。菩萨虽入灭定。而不舍教化众舍。乃至起慈悲喜舍亦复如是。菩萨尔时便获五神道。而不以十二门禅五神通等以为自足。方求上法在严之具功德满足具此十事。是名菩萨具禅波罗蜜。
　　复有十法。名为智慧满足。何等为十。具无我善。解业报。善解有为。善解生死相续不绝。善解生死出要之法。善解声闻辟支二乘之法。善解摩诃衍。善解遮魔业智慧不颠倒智慧无等智慧。云向具无我善根。菩萨以智观察色受想行识。不生不起不见起因。第一义谛不见不生不起。世谛第一义谛。但有假名而无实体。虽知诸法处寂。而不舍于精进。深矜一切众生。是名菩萨无我善根。云何善知业报。菩萨虽知业报不断不常而受不舍。是名菩萨善知业报。云何名善知有为而不取有为相。如实正见知有为法迅速不亭。念念流动。以是因缘深乐涅槃厌恶生死。是名菩萨善知有为法。云何善解生死流转。菩萨观察一切众生。无明所盲漂流生死。恒爱罥诸结所缚。是故菩萨正观生死如实而知。是名菩萨□解生死流转。云何善解生死出要之法。无无明则无行。无生则无老死忧悲苦恼众苦聚集。菩萨以实知见十二因缘。是名菩萨善解生死出要之法。云何善解声闻辟支二乘之法。观察如此法时。成须陀洹。辟支佛法而不取证。何以故。我摄受一切众生故。以是故我今不应独出生死。是名菩萨善解声闻辟支佛法。云何善解摩诃衍法。菩萨善学解一切诸法而不得诸法相。以是因缘相貌而不堕于断见。是名菩萨善解摩诃衍。云何名菩萨善知遮魔业智慧。菩萨善知不亲近恶知识。亦不至恶国而常远离世俗谈话。一切结使能障菩提者悉皆远离。善知对治法。是名菩萨善知遮魔业智慧。云何名不颠倒智慧。善学世谛第一义谛及诸经诸。虽明知世典。而常尊佛法以为众胜。终不染于外道邪见。是名菩萨不颠倒智慧。云何名无等智慧。不见若天若人沙门婆罗门及诸外道与菩萨智慧等者。是名无等智慧。具此十事。是名菩萨满足智慧。
　　复有十法。名满足方便。何等为十。方便回向。善回外道诸见。善回五尘。善除疑悔。善救护众生。善知众生齐命。善受供养。善移声闻辟支佛乘学者入于大乘。善知示教利喜。善知供养恭敬。云何方便回向。一切所有善华若华果。若香若香树。若宝若宝树。若叠若叠树。一切空泽圹野无主非我所诸物。尽皆昼三时夜三时回心施佛一切菩萨及诸众生。若起一念善根身心随喜。是名方便回向。云何名善回外道诸见。能令异学九十六种调伏出家。欲调伏时要先恭事。现为弟子外道所有威仪法则。悉皆习学究尽胜彼。令调伏已而反制之。使为弟子信受其语。乃以正道诱化其心令立佛法。是名菩萨善调外道诸见。云何名善回五尘。见诸众生贪欲炽盛。现作女身。端正殊妙超诸女人。使彼染著。即复琅身变为死尸。膀胀臭烂。菩萨尔时即服本身而说法要。是名菩萨善回五尘。云何名善除疑悔。若众生作五逆罪及余诸恶。愁忧悔恨。菩萨有复化作父母而逆加害。我真汝伴同作逆罪。菩萨便为说种种法。令彼逆罪即得轻微。是名菩萨善除疑悔。云何名善能救拔众生。菩萨观彼众生。堪为法器而造诸恶。菩萨即为现形种种说法。应见王身得度者。即现王身。所应见者。皆为现之。是名菩萨善能救拔众生。云何名善知众生济命。见众生无所勘任不识正法。唯知贪欲饮食衣服更无余求。菩萨尔时为示算数医方种种伎术。如是善者皆令学习。悉令不之衣服饮食。是名菩萨知众生济命。云何名受供养。菩萨尔时得大宝树。如须弥能受之。若得少施微豪缕綖亦皆受用。以何缘故大小皆受。见众生悭贪嫉妒无有施心。随所施为说法。是名名菩萨善解受供养。云何名善能移于二乘入于大乘。见众生勘任大器。乃作声闻辟支佛二乘精进勤修苦行。尔时菩萨令住大乘。舍于小心。为继佛种不断三宝故。是名菩萨移于二乘安住大乘。云何善能示教利喜。未发菩提心者能令发心。即为说法。令其欢喜修或行。是名菩萨善能示教利喜。云何善能恭敬供养三宝。出家菩萨少欲知足不积财宝。唯以法施为利。即自思惟种种运心供养诸佛。如是思惟已便能具足六度。以种种供养而具檀波罗蜜。恒与一切众生善。是名尸波罗蜜。喜忍乐。是名羼提波罗蜜。身心不懈。是名毗梨耶波罗蜜。专心不散。是名禅波罗蜜。庄严众行皆悉具足。是名般若波罗蜜。菩萨如是静处思惟时。能具足六波罗蜜。是名菩萨善解供养恭敬三宝。具此十事。是名菩萨具足方便。
　　复有十法名发愿。何等为十。不作卑下发愿。不畏生死发愿。出过一切众生发愿。一切诸佛赞叹发愿。能摧伏一切魔发愿。不为他教故发愿。无边发愿。不恐畏发愿。无忧发愿具足发愿。云何不作卑下发愿。不为三有受乐故发愿。是名菩萨不卑下发愿。云何不畏生死发愿。不求二乘不为厌恶生死。不为灭除生死故发愿。是名菩萨不畏生死发愿。云何名出过一切众生发愿。菩萨愿使一切四生众生悉成菩提。而我或入涅槃。或不入涅槃。是名菩萨出过一切众生发愿。云何名一切诸佛赞叹发愿。菩萨发愿。化一切众生。皆行菩萨道乃至坐于道场。我当劝请令久住世利益众生。是名菩萨一切诸佛赞叹发愿。云何名摧伏一切诸魔发愿。愿使一切众生成佛时。佛时国土不闻恶魔名字。是名菩萨摧伏一切诸魔发愿。云何名不为他故发愿。终不受他教故。发菩提心。自以智慧观察世界众生受无量苦。为拔济故发菩提心。是名菩萨不为他故发愿。云何名无边发愿。菩萨不为方所少缘发愿。从初发意行六波罗蜜。乃至坐于道场。于一一善心中我皆随喜。是无边发愿。云何名不恐畏发愿菩萨。从初发心闻深妙法不生惊畏。闻佛本行无量功德不生惊畏。佛所成熟众生无量无边。非我智力之所能知。唯佛与佛乃能究竟。是名菩萨不恐畏发愿。云何名无忧发愿。菩萨见诸众生痴无慧目。[怡-台+龍]戾叹调少智众生。愚痴喑哑无涅槃分不生信心。而为一切诸佛菩萨之所弃舍。如此众生我皆调伏。乃至坐于道场。是名无忧发愿。云何名具足发愿。菩萨发心誓愿降魔成阿耨菩提。是名具足发愿。具此十事。是名方便发愿。
　　复有十法名力具足。何等为十。人不轻力。不为他所伏力。具福业力。具智慧力。具徒众力。得神通力。自在之力。陀罗尼力。菩萨定特不可动力。所言无二力。云何名人不轻力。一切外道声闻二乘无能过者。一切众生亦无有与菩萨力等者。是名菩萨人不轻力。云何名具福业力。无有世间出世间所修之福功德庄严能与菩萨力齐等者。名菩萨具福业力。云何名具智慧力。菩萨智力有所举动。于前后际无有错谬。是名菩萨具智慧力。云何名具徒众力。菩萨徒众不坏正见。无毁盛仪常修净命。所摄大众皆同菩萨正直之行。是名菩萨具徒众力。云何名具神通力。菩萨以世俗五通胜于声闻二乘五通。能以一尘容阎浮提及四天下。乃至恒河沙等三千大千世界。而微尘不增世界不减。其中众生亦不迫迮。无有觉知想不相妨害。是名菩萨具神通力。云何名得自在力。菩萨有自在力。欲使三千大千世界种种珍宝遍满其中。即如其意。是名菩萨自在之力。云何名得陀罗尼力。菩萨若闻无量无边诸佛说法异闻异字。能于一念种种音声　悉皆受持思惟修行。是名菩萨陀罗尼力。云何名定持无亏动力。一切众生无能扰坏令其心乱。是名菩萨定持不亏动力。云何名所言无二力。菩萨心思后言口无二语。唯除方便。利益之说。是名菩萨言无二力。具足此十事。是名菩萨得力具足。
　　复有十法名具足智。何等为十。智人无我智具足。知法无我智具足。遍知诸方便智具足。善知禅定境界处所具足智。持具足无等智具足。善知众生根行具足。无作智具足。善知一切法相具足。善知出世间智具足。云何名知人无我。观五阴不坚无牢固。虚妄无真实。乃至灭谢亦不见有去。是名知人无我。云何观法无我知。如实相见生灭。知一切物犹如假借。有名用从缘而生从缘而灭。菩萨如实而知诸法真实。是名观法无我。云何名一切处遍智者。非一刹那中知。非一刹中不知。非此方知彼方不知。而能普于十方得无碍智。是名一切处遍知。云何善知禅足境界处所。知声闻定。知辟支佛定。知菩萨定。知佛定知。如是诸定知皆悉了知。是名善知禅定境界处所。云何名知持具足。善知声闻持辟支佛持菩萨持。况余众生而不能知。是名知持。云何无等智。一切外道二乘诸智。无有能及菩萨智者唯除如来一切种智。是名无等智。云何名善知众生根行。能以净无碍智。遍观世界。众生能生菩提。乃至入般涅槃。有声闻乘。有辟支佛乘。有生善趣。有生恶趣者。是名菩萨善知众生根行具足。云何名无作智慧。于四威仪行住坐卧。念无作心恒成就。譬如有人于出入息乃至睡眠常无所作。是名无作智具足。云何名善知一切法相。了达诸法皆同一相。云何一相。皆尽空相。如幻相虚妄相。是名菩萨善知一切法相。云何名善知出世间智无漏智。出一切世间诸智。是名菩萨出世间智。具此十事。是名菩萨得一切智满足。

　　华严经

　　菩萨以求佛道所修善根与一切众生。是檀波罗蜜。能灭一切烦恼热。是尸波罗蜜。慈悲为首。于一切众生心无所伤。是羼提波罗蜜。求善根无厌足。是毗梨耶波罗蜜。修道心不散常向一切智。是禅波罗蜜。忍诸法不生门。是般若波罗蜜。能起无量智门。是方便波罗蜜。求转胜智慧。是愿波罗蜜。诸魔外道不能俎坏。是力波罗蜜。于一切法相如实说。是智波罗蜜。如是念念中具足十波罗蜜。

　　相续解脱经一卷

　　观世音白佛言。世尊。何故施设余四波罗蜜。佛告观世音。此等是六波罗蜜伴故。彼三波罗蜜摄取众生。菩萨事方便善业建立。是故我说方便波罗蜜是三波罗蜜伴。复次观世音菩萨。现法多行烦恼。不能勘任。常修习忍。贪乐下界故。悕望羸劣不能内一其心。及菩萨藏闻缘修习。能开引出世间慧。受行少福。愿未来世烦恼微薄。是愿波罗蜜。烦恼薄已能勤精进。是故我说愿波罗蜜是精进波罗蜜伴。亲近善知识听闻善法。内正思惟。转劣悕望得力悕望。殊胜上界能内一心。是故我说力波罗蜜是禅波罗蜜伴。于菩萨藏闻缘修禅。是智波罗蜜。堪能开引出世间慧。是故我说智波罗蜜是般若波罗蜜伴。

　　菩萨藏修道众经抄卷第十二


