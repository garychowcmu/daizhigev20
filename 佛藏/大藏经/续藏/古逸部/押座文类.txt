  押座文类
　　




　　押座文类


　　维摩经押座文

　　顶礼上方香积世　　妙喜如来化相身
　　是有妻儿眷属徒　　心净常修于梵行
　　智力神通难可测　　手摇日月动须弥

　　(念菩萨佛子)
　　我佛如来在庵园　　宣说甚深普集教
　　长者身心欢喜了　　持其宝盖诣如来

　　(念菩萨佛子)
　　偏偏摇动布金云铃　　七宝双双香送远
　　直到庵园法会上　　捧其宝盖上如来

　　(佛子)
　　五百花盖立其前　　圣力合成为壹盖
　　日月星辰皆总现　　山河大地及龙宫

　　(佛子)
　　世界摇时宝盖摇　　世界动时动宝盖动
　　一切十方诸净土　　三世如来悉现中

　　(佛子)
　　毗耶离国地中心　　宝树光晖金璨烂
　　多出人贤性慈愍　　欠曾过去早修行

　　(佛子)
　　居士维摩众中尊　　十德圆明人所重
　　亲近无边三世佛　　故号维摩长者身

　　(佛子)
　　五百声闻皆被诃　　住相法空分所证
　　更有光严弥勒众　　身心皆拜道徒中

　　(佛子)
　　不二真门性自融　　只有维摩亲证悟
　　示病室中而独卧　　广谈六品不思议

　　(佛子)
　　大圣牟尼悲愿深　　一一亲呼十大众
　　皆曰不堪而问疾　　唯有文殊千佛师

　　(佛子)
　　巍巍身动宝星宫　　岌岌珠摇飞宝座
　　八万仙人香满国　　千千圣众遍长空

　　(佛子)
　　请饭上方香积中　　化座灯王师子吼
　　尽到毗耶方丈室　　作其佛事对弘扬

　　(佛子)
　　今晨拟说甚深经　　惟愿慈悲来至此
　　听众闻经罪消灭　　总证菩提法宝身

　　(佛子)
　　火宅茫茫何日休　　五欲终招生死苦

　　(重述)
　　不似听经求解脱　　学佛修行能不能
　　能者虔恭合掌著　　经题名目唱将来

　　三身押坐文

　　常嗟多劫处轮回　　末法世中多障难　　惭愧我世尊悲愿重　　唯留佛教在世间
　　向娑婆世界作舟船　　五浊劫中为导首　　只是众生恶业重　　敬信之心大晒希
　　见人造恶处强攒头　　闻道说经则伴不采　　今生少善不曾作　　来世觅人身大晒难

　　不知不觉大忙忙　　不怕不惊长造罪　　若不是者死王押头著　　准拟千年余万年
　　今朝希过大乘经　　似见优昙花一种　　暂解听闻微妙法　　万劫身中恶业消
　　轮王髻宝此时逢　　穷子衣珠今日得　　十法行中行一行　　六千功德用严身
　　既能来至道场中　　定是愿闻微妙法　　乐者一心合掌著　　经题名字唱来
　　今朝法师说其真　　坐下听众莫因修　　念佛急手归舍去　　迟归家中阿婆嗔

　　八指押坐文

　　始从兜率降人间　　先向王宫示生相　　九龙齐嗢香和水　　争洛莲花叶上身
　　圣主摩耶往后园　　频妃婇女走乐喧　　鱼透碧波堪赏玩　　无忧花色最宜观
　　无忧花树叶敷荣　　夫人彼中缦步行　　举手或攀枝余叶　　释迦圣主神中生
　　释迦慈父降生来　　还从左胁出身胎　　九龙洒水早是祓　　千轮足下有瑞莲
　　阿斯陀仙启大王　　太子瑞应□贞祥　　不是寻常等闲事　　必作个菩提大法王
　　前生与殿下结良缘　　贱妾如今岂敢专　　是日耶输再三请　　太子当时脱指环
　　长曳不恋世荣华　　厌患深宫为太子　　舍却金轮七宝位　　夜半逾城愿出家
　　六年苦行在山中　　鸟兽同居为伴侣　　长饥不食真修饭　　麻麦将来便短终
　　得证菩提树下身　　降伏众魔成正觉　　鹫领峰头放毫相　　鹿苑初度五俱轮
　　先开有教益群情　　次说空宗令悟解　　后向灵山谈妙法　　益今利后不思议　　(今晨拟说此甚深经。唯愿慈悲来至此听众闻经愿罪灭消)
　　就中地是悲哀。暂到成南便不回。侵晨行早寻沙迳。博暮休程傍求粮。忆儿母子应长料。应须会里见如来。今日讲经功德行。愿因蓬便早归来。就中此地是别离。每夜唯闻处处悲。借问因何怀怅惆。昨朝强贼捉余儿。孤贫临老遭如此。启告黄天愿照之。傥令母子重相见。由如枯树再生枝。弟子布施一索分难之时。愿平美陪儿早出来久住令贱。
　　此方日没西方照。莫道西沈日便无。此方入灭化余方。莫道世尊真灭度。譬如长天有月被浮云障翳不出来。身中有佛性甚分明。被业障覆藏都不现。欲长空月现先须要假细狂风。欲得身中佛性明事须勤听大乘。从才云被狂风吹散去。月影长空便出来。在听甚深微妙法。身中佛性甚分明。一沾两沾二沾雨。灭却衢中多少尘。一句两句大乘经。灭却身中多少罪。我拟请佛恐人坐。多时便拟说经。愿不愿者检心掌待。
　　西方还有白银台。四众听法心总开。愿闻法者合掌著。都讲经题唱将来。

　　温室经讲唱押座文

　　顶礼上方大觉尊。归命难思清净众。四智三身随众愿。慈悲丈六释迦文。百千万劫作轮王。不乐王宫恩爱事。舍命舍身千万劫。直至今身证菩提。生死海中久沉沦。不觉不知业力引。垢障消除今睹佛。光照三千世界中。毗耶离国有庵园。奈女还生奈花中。宝树枝条光色好。非凡非圣化生身。只域还从奈女生。妙通法术救众生。能疗众病一切差。国称之宝大医王。父号只婆慈慜贤。下针之疾立轻便。名高八国为长者。回丧起死阎浮中。只域思念牟尼尊。明□敕家俱诣佛。直到灵山法会上。请佛沐浴及凡僧。佛说七物各有功。不□祈愿浴法身。香汤能净凡圣众。功德无量满愿中。今晨拟说甚深文。唯愿慈悲来至此。听众闻经罪消灭。总证菩提法宝身。阎浮浊恶实堪悲。老病终朝长似醉。已舍喧求出离。端坐听经能不能。能者虔恭合掌著。经题名字唱将来。

