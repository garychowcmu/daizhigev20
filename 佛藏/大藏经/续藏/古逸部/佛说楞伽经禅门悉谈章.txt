  佛说楞伽经禅门悉谈章
　　




　　佛说楞伽经禅门悉谈章(并序)

　　诸佛子等合掌至心听。我今欲说大乘楞伽悉谈章。悉谈章者。悉谈昔大乘在楞伽山。因得菩提达摩和尚。宋家元年从南天竹国。将楞伽经来至东都。跋陀三藏法师奉咨翻译。其经总有五卷合成一部。文字浩旱意义难知。和上慈悲广济郡品。通经问道识揽悬宗。穷达本原皆蒙指受。又蒿山会善沙门定慧翻出悉谈章。广开禅门不妨慧学。不著文字并合秦音。彼与鸠摩罗什法师通韵。鲁留卢楼为首。
　　颇逻堕颇逻堕。第一舍缘清净座。万事不起真无我。直进菩提离因果。心心寂灭无殃祸。念念无念当印可。摩底利摩鲁留卢楼颇罗堕　诸佛子莫懒堕自劝课。爱河苦海须度过。忆食不餐常被饿。木头不攒不出火。耶罗逻端坐。娑诃耶莫卧。
　　只领盛只领盛。第二住心常看净。亦见亦闻无视听。生灭两亡由未证。从师授语方显定。见佛法身无二性。性顶领径鲁留卢楼只领盛　诸佛子莫嗔佞。三毒忽起无佛性。痴狂心乱恼贤圣。眼贪色尘耳缚听。背却天堂向恶径。盈令今修定。娑诃耶归正。
　　嗄浪养嗄浪养。第三看心须并傥。扫却垢秽除灾障。即色即空会无想。妄想分别是心量。体上识体实无谤。谤底利谤鲁留卢楼嗄浪养　诸佛子莫毁谤。一切皆有罪业障。他家闻声不相放。三寸舌根作没向。道长说短恼心王。心王不了说短长。来生业道受苦殃。羊良良并当净扫。堂中顷供养。
　　拂粟质拂粟质。第四八识合六七。看心心本是禅室。法身身法智非一。五眼六通光慧日。言下便悟实无密。密底利密鲁留卢楼拂粟质　诸佛子莫放逸。无始已来居暗室。生死流转不得出。只为愚迷障慧日。逸粟密逸粟密娑诃直实。
　　晓燎曜晓燎曜。第五实相门中照。一切名利妄呼召。如已等息貌非貌。非因非果无嗔笑。性上看性妙中妙。要底里要鲁留卢楼晓撩曜　诸佛子莫嗔笑。忧悲嗔笑是障道。于此道门无嗔笑。澄心须看内外照。眼中有翳须磨曜。铜镜不磨不中照。遥燎料作好。娑诃耶莫恼。
　　按赖畔按赖畔。第六心离禅门观。不来不去无崖畔。觉上看觉除定乱。佛子与众生同体段。本原清净磨垢散叹。底利叹鲁留卢楼按赖畔　诸佛子莫楞看。道上大有罗刹唤。愚人来去常系绊。染著色尘心僚乱。行住坐卧无体段。在于众中漫叫唤。得他劝谏即橛难。耶罗逻荼灌。娑诃耶钝汉。
　　普路喻普路喻。第七圆明大慧悟。四门十八离名数。生灭妙有悬通度。三界大师实难遇。生死涅槃不合渡。爱河逆上不留住。即心非心魔自去。去底利去鲁留卢楼普路喻　诸佛子常觉悟。一念净心无染污。一切魔军自然去。闾闾屡专注。娑诃耶大悟。
　　嗄略药嗄略药。第八禅门绝针酌。不高不下无楼阁。不出不入无城墎。是想显声即初学。生心动念勿令著。久坐用功作非作。无乐可乐是常乐。慧灯一照三千墎。定水常清八万铄。十方诸佛同开觉。觉底利博鲁留卢楼嗄略药　诸佛子自在作莫制约。四维上下不可度。住寂涅槃同门廓。甚安乐无著。娑诃耶等觉。

