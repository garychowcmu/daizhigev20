  摄大乘义章卷第四
　　




　　摄大乘义章卷第四

　　断结义七门分别(一释名。二体性。三治断差别。四观行同异。五退不退分别。六品数多少。七治断位地)。
　　第一释名。言断结者。结谓结缚。惑智诸障于界内界外系缚行人不得解脱故名为结。摄大乘云。若人修行离欲欲界见身被缚在色界中。乃至修行出无色界见身被缚在阿梨耶中。斯乃缚义即结义也。断谓断除。明诸圣人以三乘道为断诸结缚故曰断。结盖乃约证就断以立其名。断谓所证。结即所断。
　　第二体性者。断结法体。大庄严论云。二分舍用。一障分。二治分。障熟须舍。如[病-丙+(雍-〦)]熟须溃。治熟须用。如食熟须啖。论复说云。转依有离有得。离谓离二障。得谓得二智。今具而说有其三义。一者能断。三乘圣道无流慧焉。二者所断。惑智二障诸烦恼也。三者所证。谓真如数灭也。此中三义俱含四谛。初道谛。第二苦集。三是灭谛。
　　第三治断差别者四门分别。一约识分别。二就世分别。三寄道分别。四伏断分别。一约识者义有三种。一萨婆多宗凡圣断惑并用意识俱生智慧断诸结使。此通世俗及无流慧。不用五识。杂心论云。离欲及退时。受生亦命终。断及相续。当知是意识。俱舍婆沙亦同此说。论中既说离欲唯意识。当知断结以意识俱生智慧能断。非彼五识。以其五识唯一念故。别相缘故。二依成实。凡夫世俗不断烦恼。圣人圣慧方断烦恼。能断智慧非六识俱。以彼宗识是无记俱。依第四末后行心智慧正断。三依大乘。广说九识。若说正治亦唯意识。摄大乘云。菩萨于善识远离余五识。下论释云。善识者无流意识远离五识者离五散动及离眼等五识。问曰。所以断惑非余识也。答曰。第一净识体是如如。真性本有非始修智。不说断惑。阿梨耶识唯有净品闻熏种子。以是成就不能现行照理断结。问曰。本识闻熏若非正断。何故摄论云。下品闻熏能治上品本识。乃至上品闻熏能治下品本识。摄论复云。闻熏习为欲损减本识故生。不为增益本识故生。看彼论势闻熏能治云何非正断。答曰。所说闻熏治三品惑及咸本识乃据闻熏能生对治。是对治因说为对治。而非正治也。阿陀那识恒与四惑染污俱生。但是所断非能治也。眼等五识散乱不定一念而起故非能治。摄大乘云。五识非对治道生处。摄论复云。善识者无流意识离眼等五识　二就世分别。萨婆多宗对治道生解惑不俱。解正现在。惑在过未。今以现在对治之解正治现在得惑之得非色非心法令所得惑体失而不成。名曰断惑。非谓正断染污惑体。杂心论云。若不断得不名对治也。二依成实。对治道生正断过未惑之功能。所以然者。正以智慧断过去惑为因之能令彼未来果义不起。乃说因□果亡说为断结。而无结使法体之可断也。三依大乘。对治生时能治所治两法必俱。第六意识正起能治。第八梨耶有二障种正为所治。摄大乘云。若无阿梨耶识。此对治识共大小惑种子俱在。此义不成。论复说云。若离本识转依不成。摄论复云。初刹那为无碍坏现在　三寄道分别者。萨婆多宗凡夫是断结世俗道圣道皆具四道。一方便道。二无碍道。三解脱道。四胜进道。于此四中无碍道正断。亦说有证解脱正证。杂心论云。谓彼双道灭世尊之所说。下论云。三界烦恼当知无碍解脱道灭。方便前导胜进后助非正断也。成实论宗断诸结使亦具四道。名字同前。一一道中说众多心。不唯一品乃至九品。故彼论云。众多心断诸烦恼。非八非九。大乘法中亦具四道。还以无碍用为正断。解脱正证。摄大乘云。无间道难得故解脱难得。问曰。大乘断结无碍解脱。为一念中有此二道。为二念中有此二道。答曰。或有法师。大乘断惑但一念中有此二道。体性正一。就义说二。正断现惑名为无碍。即此无碍令未来惑不生说为解脱。此义不然。若以无碍即为解脱者。菩萨金刚体是无碍。亦应即是佛果解脱。既金刚心一念之中但是无碍不即佛果。因何得说一念无碍亦即解脱。今者正判。夫是二道必是异念。前念无碍是说正断。后念解脱说为正证。摄大乘云。初刹那为次第道。第二刹那为解脱道。初刹那坏现在惑令灭。第二刹那遮未来惑令不生。大品经云。无碍道行说为菩萨。解脱道行名为诸佛　四伏断分别。萨婆多宗断界内结通凡圣。凡夫之人世俗六行总断欲界见修二惑。乃至总断三空已还并是永断。圣人别断界内见修。先断见谛后断修惑。始自欲界乃至非想亦是永断。问曰。凡圣断惑。凡不见理。圣人见理。云何断惑俱是永断。答曰。凡夫圣人所见理事虽复不同。治道断结同舍惑得同令惑体失不属人。是故凡圣俱说永断。若依成实。凡夫之人但想非智。于诸结使是伏非断。成实论云。是诸外道断结还起更生欲界。是故凡夫不名断结。复次以诸凡夫常有我心。是故不能断身见等。问曰。若凡夫不断烦恼。云何命终往生色界论中。答曰。深遮烦恼生色无色界。成实论宗一切圣人所断烦恼皆是永断。大乘法中或有法师引涅槃经云有诸外道六行断结为三果向。便说凡夫永断烦恼。或复引彼佛性论说。若诸烦恼在众生离欲相续不动业因生上二界名随眠。或复引摄论凡夫或损一分皮烦恼。复引摄论世间离欲时不静地熏习灭静地熏习增世间转依义得成。诸法师等授列向文。证大乘中凡夫永断。此义不然。涅槃所说同萨婆多宗。非大乘正义。佛性论摄论所说凡夫断烦恼者。并是伏结名之为断。非谓永断。今者正判。大乘法中凡夫断结但是伏断而非永断。摄大乘云。凡夫从上界退堕受下界生。初受生识必为大小惑所染污。此识及惑从何种子生。论中既责小乘诸师。既凡夫从上来生下界所起之惑必由因生。故知凡夫从下地生上界时。不断欲界梨耶识中见修惑种而生上界。今来下生用昔种子起惑润生。既有种子。当知非断。摄论复云。有流善识非谓转依。涅槃经云。诸外道等有苦集谛无灭道谛。既灭谛故不断惑。涅槃复云。若世俗道而断烦恼。虽断还起。地持论云。世俗道不得解脱果。大乘法中一切圣人地前地上所断烦恼皆是永断。
　　第四观行同异者。于中两门。一观。二行。初观门中复有四句　一人法二空者。萨婆多宗凡夫断惑世俗事观非生法两空。圣人断惑但作生空不作法空。杂心论云。内离人故空。成实论宗圣人断结通作人法两空之观。成实论云。但见色等无常败坏是亦名空。非谓清净。后见阴灭时是观清净。问曰。有为缘智。何故下清净论云。行者后时起五阴想。彼假名心还复得生。故不清净。若证阴灭阴不现前。以假名灭故则假名想不复随逐。故说清净。譬如有树剪伐焚烧灰炭都尽。树想方尽不复随逐。成实复云。如实义者。诸烦恼等见灭时断。所言见灭即其性空。泥洹法空灭也。大乘法中所断二障亦作人法二空观而断烦恼。大地已前以生空观断界内惑。登地已上以法空断界外惑。摄大乘云。前于十解已得人无我。今于初地得法无我。摄论复云。地前渐除惑障。登地已上渐除智障　二明三慧。谓闻思修。萨婆多宗于三慧中若凡若圣唯用修慧断见修惑。以是定心能断烦恼。闻思散乱不能断惑。杂心论云。修慧能断烦恼。永离名故。及正定故。非闻思也。成实论宗闻等三慧皆断烦恼。成实论云。假名心者。或以多闻智因缘断。或以思惟智因缘断。实法心在暖等中以空智断。大乘法中亦以修慧断除二障。不以闻思。摄大乘云。奢摩毗那智缘总法为境。刹那刹那能破坏诸惑聚。涅槃经云。定动智伏除。摄论复云。显是修慧非闻思慧　三明三智。谓加行正体后得之三智也。萨婆多宗及成实论断结之智虽复论。不说加行智名。然对治智正当三智。加行智非正体后得。大乘法中所断二障。大地已前正用加行为无碍解脱断其惑障。以得人空故唯加行。未得法空非中后知。登地已上正用中智为无碍解脱断其智障并惑障习气摄大乘云。由无分别智能遣能灭。遣约现在。灭约未来。摄大乘复云。得无分别智则解相结。相结不起粗重随灭。以此当知初地已上中智正断非前后智。以其前智但作导。后得智者唯能后助。问曰。其加行智能断惑障。其正体智复除智障。何故不说后得智而断惑也。答曰。前中二智并在观内定慧照理智能断惑。后得出观缘俗量境故不断惑。问曰。若言后得不断烦恼。何故摄论后得智能除报障。佛性论说无分别智灭。现在惑名为尽智。后得智灭未来惑名无生智。答曰。摄论说云后智除报。乃据后智出观自在取舍随心说除报障。非谓正作无碍道断。佛性论说云后智能断未来惑者。盖是出观胜进道中远遮未来惑说断未来。非无碍断也　四明四念处。谓身受心法。萨婆多宗四念处中以法念处断诸结使。非身受心三念处耳。杂心论云。修慧中具四念处。彼法念处能除烦恼。总境见故。非余念处。事境见故。婆沙俱舍亦同此说。成实论宗中虽复不说一一念处断如是烦恼。然彼论云。念处断假名心惑。当知四念俱断烦恼。大乘法中所断二障。唯一法念能断烦恼。非三念处。摄大乘云。由奢摩陀毗般舍那智缘极总法为境。刹那刹那破坏诸惑聚。摄大乘复云。观行人破烦恼。以无分别智缘真如通为一境。维摩经云。观身实相观佛亦然。此等经论并法念观也　二辨行者。谓十六。谓苦无无常空无我等。萨婆多宗一凡二圣。其凡夫人断八地欲世俗六行。是事观故不见谛理。言六行者。谓苦行粗行障行。此之三行随用一行作无碍道。解脱道中亦有三行。谓止行离行妙行。随用一行作解脱道。若论圣人。断三界惑作四谛观有十六行。苦谛四行。苦行无常行空行无我行。随用一行断苦谛惑。集谛四行。因行集行缘行有行。灭谛四行。灭行妙行止行离行。道谛四行。道行如行迹行乘行。若其圣人以世俗道断修道结。还作六行如前说也。成实论宗断三界结无流行断。论中所说但有两行。谓空行无我行。成实论云。有二种行。空行无我行。于五阴中不见众生是名空行。见阴上无是无我行。若断烦恼但此二行。大乘法中断界内惑说有两义。若是声闻具十六行断见修惑。依佛性论。利根声闻苦法忍中一无我行通断三界四真谛下八十八结。钝根声闻于十六心具十六行别断三界四真谛下八十八结。佛性论云。平等观者有利有钝。若利根人于一念中等观四谛八十八惑一时俱断皆名见谛。若钝根人次第观者。初念观苦不见三谛。若断苦下名为见谛。余曰修道。准佛性论。声闻人断见谛惑具十六行。修道断结亦复如是。若是菩萨断界内惑位在十解。若断见谛但用一无我行顿断见惑。若断修道十回终身修无我行。于三界中九地别断。界内如是。言界外者。初地已上地地之中皆法空无我行断习及智障。
　　第五退不退分别者。萨婆多宗一凡二圣。凡夫总断三空已来见修二惑。其利根者断已不退。若钝根人断已或退如婆沙说。若是圣人于中有二。一者就人。二者所退。就前人中。圣通三乘。缘觉与佛。利根不退。声闻人内学与无学。学人之中断见谛惑。无问利钝皆说不退。见道速疾见道猛利。所断诸惑犹如折石如铠入陈。断已不退。若断修道。及无学位触对五欲烦恼还退。杂心论云。先以不净得离欲后思净相退。论中所说学与无学有六种性。退法种性逢五退具断已还退。思法护法住法必胜进法不动法。此等五人本种性者断已不退。增进相者。始自思法至必胜进。由根未满遇缘有退。广如论说。二辨所退者。圣人退中毗婆阇提但退禅定亦退圣道。不退烦恼不失无为。彼作是说。圣道灭惑永断无余。譬如以物破瓶。如火烧薪。亦如烧衣。育多婆提复作是说。圣人退时退于禅定亦失圣道。退起烦恼并失无为。论中说云。退圣道时舍解脱得死结还生。评家所存育多所说以为胜也。杂心俱舍并同育多婆提所说。成实论宗圣人退中还有二义。一者约人。二就所退。言约人者。凡夫有退。退已起惑还生欲界。圣人断结。断已不退。成实论云。阿罗汉等永拔爱根。从何生结。成实复云。圣人散灭破裂不集不识。是故不退。后复次中通学无学。问曰。成实论宗凡夫断结为退不退。答曰。凡夫断结但伏非永。若遇退具结使还生。成实论云。诸外道等断结还起还生欲界。是故凡夫不名断结。二辨所退。钝根圣人逢退因缘但退禅定不退圣道。不起诸结不失无为。成实论云。圣道不退但退禅定。退禅定中自在之力非一切罗汉得自在力。复次是人依此禅定得罗汉道。以失禅定则失无流。非无流退。譬如石山风不能动。健者如是毁誉不倾。大乘法中亦有两义。一者约人。二辨所退。言约人者。人有凡圣。凡夫断结是伏非断。无问利钝断已还退。涅槃云。若世道而断烦恼以还起故名为无常。智度论云。舍利弗曾行菩萨道施眼因缘退大住小。地持论云。无种性人善趣成就数退数进。此谓十信及十信前凡夫人也。言圣人者。圣该三乘。声闻乘中如涅槃经中说。瞿抵比丘六返失。即声闻人有退义也。摄论云。六识缘外尘不正思惟。由不正思惟退失灭尽定。缘觉乘者但是利根不说有退。菩萨法中十信之位发心不固悲愿浅薄。遇缘便退。摄大乘云。诸菩萨在十信位中修天行未坚固。多厌生死慈悲劣薄。欲舍大乘修小乘道。始自十解至于十地同一利根必无有退。地持论云。有种性处成熟无有退失。数数增进。大庄严论云。退菩提心由四因缘。一非种性离菩萨种性故。二非法明离善知识故。三少慧力未解大乘法空故。四少因力先世不种诸波罗蜜自性善根。涅槃经云。复有六法坏菩提心。一者吝法。二者于诸众生起不善心。三者亲近恶友。四者不勤精进。五者自大憍慢。六营务世业。如是六法破菩提心。此中法体。第一悭缠。第二嗔恚。第三愚痴。第四懈怠。第五憍慢。第六因于贪爱生三毒烦恼。涅槃经中复有五法退菩提心。一者乐苦外道出家。二者不修大悲心。三者好求法师过罪。四者常乐处生死。五者不喜受持十二部经。此中第一邪见。第二愚痴烦恼。第三嗔恚。第四贪爱。第五不信。彼经所说若五若六非直退菩提心而起烦恼。起时亦乃失菩萨戒。此等退失并在十信。问曰。若言种性无退失者。何故摄论在顶法位住于退际。答曰。摄论所说住退际者。乃据修道在方便中暂时不进说名为退。非谓失位名为退也。二辨所退者。大乘法中所说声闻钝根有退。但退禅定及退圣道。不退烦恼不失无为。问曰。云何知。彼大乘法中声闻钝根但退禅定及退圣道不退烦恼不失无为。答曰。准于经说。瞿抵比丘既云有退。故但退禅定及退圣道。复准维摩及摄大乘说。其阿罗汉无惑种子不起烦恼。故知大乘声闻虽退。不退烦恼不失无为。维摩经言。众生空者如阿罗汉三毒。摄大乘云。先入观时诸惑重习皆已灭尽。云何无因缘得生世心。若尔此惑不由因生即无解脱。其无学人惑心亦应无因而生也。问曰。种性已上断惑不退。何故地持种性菩萨成熟白法非四烦恼之所染污。若染污者白净之法不现在前。既言染污白法不起。故知种性退失道定亦起烦恼及失无为。云何向说种性已上无退义也。答曰。种性已上断结不退无前四事。地持论言若有染污白法不起。非谓界内修道正使。此中菩萨永断上心所起染污。但是修道习气烦恼微细现前障于白法故不违也。大庄严论云。菩萨种性过失略说有四。一者习惑功德不行烦恼多行。彼说既云惑习。明非正使。
　　第六品数多少者。萨婆多宗夫断结使必有九品。谓下下道治上上结。乃至上上道断下下结。婆沙论云。凡夫断结九无碍道九解脱道断九品结。圣人断结亦复如是。问曰。凡夫圣人皆九种道断九种结有何差别。婆沙论云。凡夫所断见修合断。圣人所断先断见谛后断修道。婆沙论云。圣人断见谛结以一无碍一解脱道断九品结。修道所断以九无碍九解脱道。杂心论云。一种断九种。九种断一种。九种断谓断见谛结九种。九种是断修道结也。成实论宗断诸结使并以多心而断烦恼。不同萨婆多宗。但说八忍及陈九品。成实论云。有人言。烦恼九种智亦九种。以下下智断上上烦恼。乃至上上智断下下烦恼。是事不然。以无量心断诸烦恼。譬如巧匠手执斧柯。眼见指处。不能分别日日所尽若于分数。但见尽已乃知其尽。比丘亦尔。修行道时虽不分别今日所尽。若于诸漏。昨日所尽若于诸漏。但彼尽已乃知流尽。故以无量心尽诸烦恼。非八非九。言非八者破萨婆多见谛八忍。言非九者破萨婆多修道九品。大乘法中略作两门。一总辨九品。二别明九品。初总明九品者。昔来法师言。大乘所断烦恼举真形妄。无妄可断不说九品。或有人云。三大只中念念起智刹那刹那能坏诸惑并是无碍。即复义说无碍之道而为解脱。理皆不然。今者正判。依摄大乘及地持论。大乘断惑。圣道九品惑亦九品。以下下道治上上结。以上上道治下下结。摄大乘云。若闻熏习下品生能对治上品本识。乃至闻熏习上品生能对治下品本识。摄论复云。观行人破烦恼以无分别智缘真如通为一境。先用劣道。次用中道。后用胜道。譬如世间欲破木时。先用细楔后用粗楔。地持论云。解行住菩萨行下忍时行相增。中忍时中。行上忍时下。如是行上忍时断此过相次第入欢喜住。释云。下忍时断增者。所上结名为增也。中忍时中者烦恼中也。上忍时下者烦恼下也。涅槃经云。分别烦恼不可称计。灭亦如是不可称计。非诸声闻缘觉所知。是名上智。此谓大乘断诸烦恼九品。经论如是。二别明九品者略有两门。一明界内。二释界外。就界内中。准佛性论。断见谛惑声闻有二。一者利根于见道中但以苦忍为一品道通断见谛八十八结。此谓所断本识之中三界见谛熏习种子但一刹那对治断也。问曰。上二界中见道烦恼此忍所断。今者颇有上二界中见谛烦恼法忍断不。答曰。大乘法中上二界见谛烦恼。利根声闻用苦法忍而通断也。集谛灭谛道谛而用苦法忍断。次第作颇设准以为之。二若钝根人八忍八智断三界中见谛烦恼。声闻所断界内修道俱九无碍九解脱断九地中九品诸结。理不可疑。菩萨位中断界内结者。先断见谛后明修道断。见谛惑诸经论中不说品数。今者窃准佛性论说。利根声闻以平等观断三界见道八十八惑。但以苦忍一念即断。今例菩萨十解初心一刹那道顿断三界见谛所断八十八结。信不疑也。若断修道所断烦恼。始从十解第二念去至于十回向多身已来但伏未断。以此诸位诸菩萨等断除上心留随眠惑助愿受生故说伏也。于最后身三界九地地地之中皆用九无碍道九解脱道断九品结。地持论云。解行住菩萨行下忍时行相增。行中忍时中。行上忍时下。如是行上忍时断此过次第入欢喜住。地持所说正断界内。修道菩萨而作九品。界内如是。二明界外所断智障十种无明。准佛性论还为此解。第一无明为见道惑略分三品。谓皮肉心。初地始心以一刹那无分别智为无碍道顿断皮惑。第二念智为解脱道。第三念去真智相续无惑可断。至住地心还以一念无分别智为无碍道断皮肉惑。第二念智为解脱道。第三念去无惑可断。至满地心断皮心惑。例上可知。初地所断见惑如是。问曰。夫是见道理必相续。若准向解。初地三心三时断惑便成三重。见道义不乖乎。答曰。小乘法中见道时短促。大乘见道证理时长。故约三心三时断惑。复次菩萨初地是见道位三心并见理亦无爽。二地以去判属修道。断惑之义与前不同。具如二地。第二无明有皮肉心。二地始心无分别智为九无碍无解脱如是渐断皮惑九品。第九解脱已后真智相续无惑可断。住心九品断九品肉。满心九品断九品心。准佛性论义应如是。二地既然。始自三地至于十地义例可知。问曰。何故得知大乘断惑说九品或言三品。答曰。准摄大乘论。地上断惑说三或说九。摄大乘云。为除皮烦恼入初地。为除肉烦恼住初地。为除心烦恼出初地。摄论复云。观行人断烦恼无分别智缘真如通为一境。先用劣道。次用中道。后用胜道。譬如破木先用细楔后用粗楔。此证三品。而此三品品别有三即是九品。大乘断惑结使微细渐顿难知。聊示如是。
　　第七治断位地略作十门。一辨二障自有两门。一明障体。二辨断障位地。初明障体者。障谓二障。一者烦恼障亦名惑障。二者智障复名自惑。今以界内四住正使为惑障体。以彼无明住地及惑障习三乘加行为智障体。二约位断障者。萨婆多宗烦恼障中五见及疑见谛所断。贪嗔痴慢贯通二断。贪等迷理见道所断。贪等障事修道所除。彼宗所说二乘之人但灭惑障未除智障。唯佛知来灭彼智障。杂心论云。佛除染污不染污无知。俱舍论云。智障永时障。二论所说盖是惑障习气也。成实论宗所断二障与萨婆多异。彼论宗中见道已前闻思慧位断假名惑。修慧位中断实法惑。见谛道中见灭之时断迷理十使。修道门中断彼地地迷事贪等四使烦恼。如彼宗中以人言之。二十七贤圣信行一人断假名惑。法行一人断实法惑。无相行人断见谛惑。前之二人须陀远向。第三人须陀近向。前萨婆多宗见谛已前七方便道不断烦恼。今此成实见谛已前五方便道断烦恼。谓向所谓假名实法二种惑也。若其修道从须陀果信解脱见得等至阿罗汉二十四人。断彼九地修道四使。以彼论宗嗔通三界故说四使。问曰。假名实法既是十使之外别说二惑。未知此惑法体是何。答曰。此之二惑三界通迷。前是人我。后是法我。以其轻故见谛前断十使烦恼。别迷见修以其重故见修别断。成实论中得二灭时灭彼空心。成实论云。若缘泥洹是名空心。成实复云。空心者于二处灭。一入无心定时灭。二入无余泥洹断相续时灭。无心定中缘灭故灭。断相续时因尽故灭。大乘法中惑障一种。真谛三藏于十信位正断欲界修道皮惑。亦断四禅三空修道皮惑。十解位中通断三界见谛肉惑。十行位中前五行来唯断非想修道皮惑。晋汉诸僧或有说云。地前伏位不能断惑。经中说云。有人出世具烦恼性。智度论及仁王经中说云。伏心菩提惑说伏忍。故说地前唯伏不断。到初地中方断界内见修正使烦恼。初地断见。二地已上方断修道。或还于摄论诸法师或有说云。十解位中断见谛惑。至登初地方断界内修道烦恼　此义不然。三藏若言十信位中已断欲界修道烦恼。并复说言断四禅三空修道惑者。十信位中凡夫菩萨但是有流。摄大乘论有流善识不许转依。摄论说云。十信白法与异法相杂。云何三藏说彼十信凡夫断惑。复次大乘断惑先见后修。云何此断先修后见。又复十解已上三贤菩萨断修道上心。留彼三界随眠种子。受三界生自行利物。今在十信已断皮惑。诸菩萨等复留何惑受三界生。不亦谬乎。三藏复云。十行位中前五行来唯断非想修道皮惑。虽有此唱。窃验论未见有受文。莫知三藏依何经论而作此解。晋汉僧云地前伏惑未断烦恼者。何故摄论说云。地前渐断惑障。初地已上渐除智障。摄论复云。菩萨有二。一者凡夫。谓十信已还。二者圣人。谓十解已上。今明转凡夫依作圣人依。论中既地前渐断惑障。复说转凡夫依作圣人依。即是地前能断烦恼。云何但说地前伏而不断。或有说云。十解位中断见谛结。至登初地方断修惑者。便是未离界内染污惑障系缚而得出世法。又复地前断于惑障。初地已上别除智障。若其界内修道之惑初地方断。界外智障应地前断。今者正判。界内见惑十解中断。从此以后摄留修惑利物受生。此至十回于最后身次第断除界内修惑方入初地。摄大乘云。诸惑谓见修烦恼。于菩萨地中先已灭尽。以此文证地前正灭界内惑。理不可违。问曰。界内修惑回向后身若说断竟方入初地者。何故法集经云。菩萨得无生法忍断其四漏及四漏习气。智度论云。未得法身结使不尽。摄大乘云。于欢喜地得五百定类离三界欲。据斯经论界内修惑并初地断。因何向说界内修惑于地前回向中断。答曰。经论所言界内修惑初地断者。并说已断。譬如经云。无明住地佛菩提智断。经中虽说无明住地佛智所断。而实无明十地中断。当知向引经论界内修惑虽云于初地断。而实此惑回向中断。问曰。若言地前界内惑者。何故经云。有人出世具烦恼性。仁王经云。三贤位中名为伏忍。智度论中名伏心菩提。经论既说地前菩萨具烦恼性伏忍伏心。故知地前但伏不断。云何向说地前菩萨能断界内烦恼。答曰。具烦恼性者。初依菩萨犹具界内随眠惑性。若至十回方乃灭尽。复次具界外烦恼性也。伏忍伏心亦是伏彼界内上心及伏界外惑也。问曰。断界内惑中六识见修种子如常途说。未知地前断陀那识义复云何。答曰。三藏解云。阿陀那识是肉烦恼。三藏复云。有六识无陀那者。谓须陀洹等三学果人。以此当知三藏法师判识唯见谛断。晋汉诸师咸同三藏。陀那识于见谛断。仍复有说。陀那微细。三界九地无粗细差别。于见谛道苦忍一念顿断三界陀那俱尽。此亦不然。无相论云。阿陀那识见谛肉惑。十六心断皮烦恼者。思惟所断至罗汉尽。而见谛断准佛性论。断见谛惑声闻有二。一者利根于见道中但以苦忍为一品道通断见谛八十八结。此谓所断本识中三界见谛熏习种子但一刹那对治断。今断陀那亦如是也。二若钝根人八忍八智断三界中见谛烦恼。今断陀那亦复如是。利根声闻苦法忍心一刹那断。钝根声闻十六心中八忍八智断也。修道所断阿陀那识准常途说。无相论中既云陀那体通皮肉及见思所断。云何诸师但说陀那识唯肉烦恼见谛断。然复此识体通见修遍在九地。云何诸师说言陀那识三界无粗细但苦忍断。不亦谬乎。今者正判。此阿陀那识若约小乘肉烦恼分。利根者苦忍一念断。其钝根者见道中十六心断皮烦恼分。从须陀洹胜进断至阿那含金刚道断之究竟。无相论云。第二执识四惑相应。此识与相应至罗汉究竟灭尽。无相复云。若见谛肉烦恼识及心法得出世道十六行究竟灭尽。余残未尽但属思惟。是名第二识也。若约菩萨。经论虽复无文正说。准前无相论。阿陀那识见道肉分。十解初心一刹那智断。第二刹那解脱道证解道皮惑。十回最后身与六识中修道惑障同处而断。而此修道陀那三界九品九地地别九品渐断非顿。准释可知。若其智障从初地断至法云尽。问曰。界内惑障若地前断。何故仁王经云。前之三地断三界中色烦恼。四五六地断三界中心烦恼。七八九地断三界中色习烦恼。十地及佛断三界心习。仁王经中既云初地已上断三界色心烦恼。即界内惑地上方断。云何向说界内烦恼地前断也。答曰。仁王经中为别五忍阶降地相。寄惑障正习而说上下。而实惑障正使地前断也　所言断色烦恼者。盖断凡夫时五欲爱色之习心亦例此。二说三障。谓皮肉心。于中二门。一明障体。皮肉二惑界内十使以为体性。见谛所断是肉惑体。修道所断为皮惑体。若其心惑界外智障是心惑体。二辨治断。皮肉二惑。见道诸使肉惑十解位断。修道皮惑十回终身断。准前道理。二论宗断如前准解。若其心惑从初地断至十地尽。或说三障。谓惑业报。一明体性。二辨位地。就体性中。一界内三障。其惑障者见修二惑以为其体。业障者今大乘中罪福不动等种以为体性。报者界内报生五阴法也。二界外三障。无明住地及惑障习为惑障体。三业加行无流业种是业障体。三圣意生变易五阴为报障体。二辨治断位地者。界内惑业大乘法中见谛断分十解中断。修道断分十回终身断也。其报障者其登初地报尽说舍。智度论曰。云何法身行檀满足。答曰。菩萨末后肉身得无生法忍舍肉身得法身。于十方六道变身化众生。释云。论说无生法忍。谓初地无分别智名无生法忍也。若二乘无学来入大乘十信位中。舍分段报而受变易。智度所说乃据直来凡夫菩萨须斯二果此以肉身而入初地。界外三障者。惑业与报。从初地断至法云尽。或说四障。谓阐提谤法。外道著我。声闻畏苦。缘觉舍心。于中二门。一明体性。前二界内惑障以为其体。后二界外智障而为其体也。二治断位地者。前二正障地前所断。谓于十解与见道惑同对治断。后二障者后初地断至十地尽。而摄论说。地前四位断四里障。地上十位断四气者。斯乃为具四障各说断四。好体而言。十信不断但伏四障。十解正断。前二是界内惑故不断。后二界外惑故初地已上正断后二。不断前二。其义可知。或说四障。俱舍论云。一者惑障。二者禅定障。三者智障。四永时障。亦作两门。一体性者。惑障法体界内见道惑也。禅定障者界内修惑。永时障者见道习也。释云。长时爱我故曰永时。智障者修道习也。二治断者。惑定二障在二乘位及地前断。永时障者入初地断非上地也。智障者初地断至十地尽或说四谤。谓增益损减相违戏论。人我中地还在界内见修所断法执中起。登地已上地地断四。十地方尽。四辨五住。一见一处住地二欲爱住地。三色爱住地。四有受住地。五无明住地。于中二门。一明体性要说有二。一者起惑。二曰住地。言起惑者。六七识中现行烦恼。言住地者。梨耶识中五住种子。就此五中。前四住地者若起若地是界内惑。无明住地若起若地是界外惑。二治断者。前四住中若起若地二乘位及地前断。十解断见。十回终身方断三爱。无明住地若起若地入初地断。至十地尽。问曰。大地已前已断四住。何故十地经云。一切欲缚转后微薄。转复微薄者。谓一切修道欲色无色界烦恼及彼因。同无明习气皆悉微薄。诸见缚于初地见道已断。地论既云见缚于初地断。欲爱色爱无色爱同无明习气第三地断。以此当知地前诸位不断四住烦恼也。答曰。向言地前断四住者。乃断正使及正使种子。地论所说见缚初地断者见习也。第三地中断三住者亦是二住习也。好体治自二地乃至十地断三爱习。但以三地修八禅故障断三爱。仁王经中初地断贪。三地断嗔。三地断痴。四地除见。五地断疑者。盖乃经中借举凡圣阶降地相。三地已来相同凡夫。说前三地断贪嗔痴。四五两地相同四果中初二沙门果故。复说云。除见及疑。而实正使地前断也。复次更说有五。谓五散动。一自性散动。二内散动。三外散动。四粗重散动。五思惟散动。亦作两门。一体性者。自性散动谓五识也。内散动者谓睡悼及爱。外散动者第六意识也。粗重散动者身见使也。思惟散动谓法执也。二治断者。前四散动是界内惑。在二乘位及地前断也。粗重散动见谛断。自余三种修道断。第五散动是界外惑。从初地断至十地尽。六者六染。起信论有六种染。一执相应染。二不断相应染。三分别智相应染。四现色不相应染。五现心不相应染。六根本业不相应染。亦作两门。一体性者。初之两染界内烦恼以为法体。斯二体一义二而分两染。前一起惑。第二成就。复次前一见惑。后一修惑。余之四染是界外惑以为法体。二治断者。起信论中自说治断。初执相应染或二乘地及十信断。起信论云。执相应染依二乘解脱及信相应地远离故。第二不断相应染。若见道惑十解中断。修道惑者十回尽也。起信论云。依信相应方便舍到净心地究竟离故。论中虽云净心地。据理地前断。复次前一见断。第二修断。第三分别智相应染。从初地断至七地尽。起信论云。依具戒地渐离至无相方便地究竟到七地故。论中虽云从具戒地。好体从初地断。四现色不相应染。第八地断。起信论依色自在地能离故。第五现心不相应染。第九地断。起信论云。依心自在地能离故。第六根本业不相应染。第十地断。起信论云。菩萨尽地入如来地能离故。七明七使。一贪欲使。二嗔恚使。三有爱使。四憍慢使。五见使。六疑使。七无明使。亦作两门。一体性者。此中七使界内十使为其体性。二治断者。若是正使在二乘位及地前断。若是习气地上断。若其细解见修两别义在可知。复次有七。谓七流。谓见漏。思惟漏。爱漏。念漏。根漏。恶漏。亲近漏。前二漏体。后五漏具。界内烦恼见修行断。准释可知。八者八种妄想。如地持说。一自性妄想。二差别妄想。三积聚妄想。四我妄想。五我所妄想。六念妄想。七不念妄想。八俱相违妄想。依无相论名八分别。名字大同。亦作两门。一体性者。前三妄想界外烦恼。后五妄想界内惑也。就前三中。初一法我。第二第三法我所也。后五妄想我及我所见道断。或余三妄想修道烦恼。二治断者。前三妄想从初地断至十地尽。后五妄想在二乘地及地前断。九者九种客尘烦恼。佛性宝性二论所说。一随眠贪欲烦恼。宝性论云贪使烦恼。二随眠嗔烦恼。宝性论云嗔使烦恼。三随眠痴烦恼。宝性论云痴使烦恼。四贪嗔痴等极重上心惑。实性论云贪嗔痴结使烦恼。五无明住地。宝性论云无明住地所摄烦恼。六见谛所灭。宝性论云见道所断烦恼。七修习所灭。宝性论云修道所断烦恼。八不净地惑。宝性论云不净地所摄烦恼。九净地惑。宝性论云净地所摄烦恼。亦作两门。一体性者。前四烦恼界内修道四使为体。初三种子。第四现行。第五无明。界外烦恼第六第七界内见修所断烦恼。第八第九还是界外所断烦恼。二治断者。前四客尘二乘位中修道所断。菩萨法中前三客尘既曰随眠。理是种子。十解已上为异二乘摄留受生。十回后身断已登地。第四客尘论禅上心。始从十解至于十回多身已来为异凡夫伏令不起。第五无明从初地断至十地尽。第六见灭。第七修灭。在三乘位及地前断。第八客尘从初地至七地尽。第九客尘从八地灭至十地尽。或说九结。一贪爱结。二嗔恚结。三憍慢结。四见结。五他取结。加近论云。名失愿结。六疑结。七无明结。八悭结。九疾结。亦作两门。一体性者。此中九结并是界内十使及悭嫉两缠为体也。使中是见结身见边见邪见为体。他取见者戒取见取二使为体。余之五结当名取体。义在可知。二治断者。此中九结在二乘位及地前断。习气者从初地断至十地尽。十者十障。亦曰无明。后当广说也。
　　三性义七门分别(第一释名。二出法体。三辨性差别。四摄法分齐。五观行除障。六诸门分别义异。七开合多少)。
　　第一释名。于中有二。一正释名。二辨废立。初释名中通名曰性。性谓性别。性者体性。三性道理其义有别体性各殊。故名为性亦称为相。相之与性其致正一。次别名者。性别不同有其三种。一分别性。二依他性。三真实性。分别性者此有三名。一曰分别性。释有两义。一虚妄境生虚妄心。说彼境界名分别性。摄大乘云。似尘显现名分别性。二能取妄心颠倒分别。说彼妄心名分别性。摄大乘云。诸菩萨以分别为烦恼。摄论复云。识以分别为性也。前约所生果而得其名。后就功能以彰厥称。二名妄想自性。释有两义。一约妄境能生妄心名妄想自性。二者妄心颠倒分别不称实义故目妄想自性。楞伽经云妄想自性。亦前约果。后是功能以题其名。三名思惟分别想。亦有二义。一境界而生思惟。名思惟分别相。二妄心颠倒思惟。此以妄心思惟诸尘故名思惟分别相。金光明云思惟分别相。亦是就果及功能以陈其名。二依他性者此有两名。一名依他性。释有两义。一系属种子。谓根尘识现行生起系属本识熏习种子故曰依他。摄大乘云。从熏习种子生系属于他。说名依他性。二系属根尘名曰依他。谓识现起依他根尘方乃得生名依他性。摄大乘云。此依他性若离因缘自不得生。根尘为因缘依他得生名依他性。无相论云。依因依缘显法自性即乱识分名依他性。因谓内根。缘谓外尘。二名缘起自性。一切诸识依根缘尘而得生起名缘起自性。楞伽经云。若依若缘生起名缘起自性。前名依他约义从缘而得其名。后曰缘起能所立目。缘者能生。起是所生。三真实性者此有三名。一名真实亦有两义。一理体不变。二功德无倒。言理体不变者。谓有垢无垢二无所有不可破坏名真实性。摄大乘云。前二真实无变异义名为真实。无相论云。真实性者。谓法如如。即是二性无变异义名为真实。此乃就体以指其讳。二功德无倒者。道及正教称理无倒故名真实。摄大乘云。后二真实无倒为义名真实义。二名成自性。楞伽经云成自性。金光明云成就性。其义一也。皆是真体不可破坏名成自性。三名第一义性。八卷楞伽及无上依经云第一义性。斯乃成名约义以举其号。第一义者形对立目。二名字废立者。摄大乘说分别性中有三种问。一问依止。若分别性似尘显现依止依他应名依他。云何乃称分别性也。二问无所有。此分别性既无所有。无所有中何所分别。三问似尘。此分别性既是似尘不言似识。云何似尘名分别性。论中但两复次总答三问。一以分别似尘显现虽依他似尘无体。用彼意识而为尘故称分别。摄大乘云。无量相貌意识分别。释论解云。一切尘相是为分别说名意识。上来总答前两问也。二似尘能与意识住分别境名分别性。摄大乘云。颠倒生因成分别性。释论解云。意识颠倒生境界名为生因。故成分别。斯乃答前第三问也。二依他性中论有两问。一问唯识。既言识外无法。有何可依名依他性。摄大乘云。唯见乱识而有自体不见有他。云何此识名依他性。二问似尘依止。既此依他似尘所依应名他依。云何说名依他性也。摄大乘云。似尘显现依止依他。云何得成依他性也。论中具有两答以答二问。初明依他。实唯有识无别有他。而此唯识从自因生。说自为他名依他性。摄大乘云。从自熏习种子而生说名依他。此答前问。二答似尘依止明依他性。虽为尘依而识起时还缘似尘由尘而生说名依他。摄大乘云。依他性生已无有功能。过一刹那自所取故。由此义故说名依他。此答第二问。前答就彼体类依他。后答约其义依他也。三真实性。论中所说但有一问。谓问无所有。既云无所有。云何得名真实性。摄大乘云。以无所有为真实性。何故得名真实不名非真实。论中三义答此一问。一由如。无不如故名真实。释论解云。此是第一不相违义显真实性。二清净境界故名真实。释论解云。此是第二无颠倒义显真实性。三诸善法中最胜义故名为真实。此是第三无分别义显真实性。
　　第二体性者。有法师言。三性法体具无宽狭。分别性体通摄有为及与无为。依他真实亦复如是。此义不然。妄心妄境可是分别。二空真如体是无为不可变异。云何亦说是分别性。设复经论彼无为为分别性。盖是变异之无为。非真理之无为也。有为诸法从因缘所生是依他。二空无为体是常住非因缘生。云何乃说是依他性。今者正判。分别性者体性有二。一者妄尘。二者妄心。言妄尘者。六尘境界从彼妄心似尘而起体无所有。显现似尘。即说此尘为分别性。摄大乘云。不取识体为分别。但取识所显现似尘为分别性。中边论云。分别性者。谓是六尘永不可得犹如空花。无相论云。分别性者。名言所显诸法自性即似尘分也。言妄心者。七八诸识颠倒分别不缘实义。以此妄心为分别性。摄大乘云。菩萨以分别为烦恼。若以此名分别内法或增或减坏正理立非理名肉烦恼。若以此名分别外尘起欲嗔痴名皮烦恼。若以此名分别世出世法名心烦恼。论复说云。阿梨耶识分别根本。自体亦分别。论复说云。所生诸识谓彼七识是分别性。楞伽经云妄想自性。金光明云思惟分别。智度论云。菩萨正见者一切思惟皆邪思惟。乃至思惟涅槃思惟佛义皆亦如是。智度论复云。诸思惟分别皆从不实虚诈颠倒故有是分别性也。二辨依他。总而说之但有为色心为体。别而为论亦有二种。一染浊依他。二清净依他。亦是世间出世间二果报也。言染浊依他者。三界果报从业烦恼熏习种子生名为染分。言清净依他者　无流功德从闻熏习种子生名为净分。摄大乘云。依他体类从二种熏习生。一从业烦恼熏习生。二从闻熏习生。论云。若果报识为依他性。从业烦恼熏习生。若出世间闻思修从闻熏习生。此约体类而说依他。佛性论云。依他二种。一染浊依他。二清净依他。染浊依他缘分别成。清净依他缘如如成。摄大乘论第二复次亦同此说。此乃约义而说依他。详前二论但说有为是依他性。云何谬说无为亦是依他。岂不误哉。三真实性者。真实体性亦有二种。一者有为。二者无为。言有为者道及圣教。道谓二智具生。教谓无等圣教。言无为者有垢无垢二种真如。摄大乘云。若说四净净此说属真实清净。由本性无垢道缘缘一切清净法四皆品类摄。问曰。向说分别但是境心不说无为。何故摄论有为无为三乘道果分别所作。大品经中复说。乃至一法过于涅槃。我亦说彼如幻如化。答曰。论云无为者。非谓证智所证二空真如是无为。所言无为但是分别所作。经云涅槃如幻如化。亦是妄心显现涅槃。而非圣智所证涅槃。故此无为及说涅槃摄分别性三论所破涅槃义者。当前妄心分别涅槃也。涅槃经中及大乘经论佛与菩萨所证涅槃。当前证智所得真如涅槃。俟诸来哲达斯邪正勿谬滥也。问曰。前说依他但是有为。非无为者。何故般若论云。于实为了因。实即实相真如。无为由了因得。应是依他。云何无为非依他性。答曰。夫是依他必从种子生因而生。真如本有非生因生。故非依他。而彼真如藉缘而显说有了因。摄大乘云。四德本来是有。不从种子生。从因作名故名种子。问曰。真实性中有垢无垢二种真如体是无为。可说真实道及正教体是有为。云何亦说为真实性。答曰。真实性道及正四品类有垢无垢无变异义。为真实性道及正教虽是有为。无倒义故为真实性。问曰。依他性中三乘圣道名净品依他。真实性中亦说圣道为真实性。此二何殊。答曰。净品依他通三乘道亦该三智。真实性中所说圣道唯取大乘。佛菩萨所起二智圣道为真实性。不取二乘所起圣道亦非菩萨加行道也。问曰。二乘无流及菩萨加行云何非真实性也。答曰。虽是无流。正是颠倒分别非真实性。涅槃经云。声闻缘觉所有思惟皆是虚妄。菩萨思惟悉是真实。智度论云。菩萨于诸法空无所得知一切思惟皆是邪思惟。胜鬘经云。法者一乘道。此前经论但明菩萨中后二智为真实性。思惟及一乘。非谓加行智也。是故但取初地已上至于佛果中后二智为真实性。不颠倒故。问曰。二乘圣道及菩萨加行望于界内能除惑障灭四颠倒。云何说颠倒不说真实性。答曰。二乘圣道虽离人著。犹是法倒。入大便舍。菩萨加行体是分别。至佛即除。故非真实。摄大乘云。得此智时余智悉灭。得此智者谓佛一乘中后二智。余智灭者三乘分别加行智灭。摄论复说。二十二无明地地之中皆灭三障。所灭业障谓三乘加行智也。问曰。分别性中七八诸识说名分别。依他性中七八诸识名依他。有何差别。答曰。七八诸识体正是一。以义差别说有二性。若取七八诸识缘尘颠倒义边为分别性。此谓无体情有分别。若取七八诸识体是果法因缘生义为依他性。此谓有体因缘所生。问曰。分别性中具摄似根尘识十八界。依他中因缘所生根尘识。真实性中佛与菩萨根尘及诸。此三何别。答曰。分别性中根尘识者。乃从人法二我妄心生。爱憎断常定有无。妄心变异似根尘识。斯乃情有理无。譬如闇藤显现似蛇而实无蛇。依他性中根尘识者。乃从本识诸界染净种子因缘而生。斯乃因缘有法。譬如昼时见彼实藤四尘成也。真实性中根尘识者。是佛菩萨报身功德阴界入法二智种子而生。又是法界所流证实无倒。譬如真金称两等住。此中所说之种十八界。前一凡夫境界。后二圣智境界。复次前一染分。第二二分。第三唯净。

　　摄大乘义章卷第四


