  净名经关中释抄
　　唐 道掖撰




　　净名经关中释抄卷上

　　　　沙门道液撰集
　　天台云。此经理致深远言旨渊玄。若但依文帖释。恐指事数而已。一教宗极终自难量。犹须略忖幽微显不思议旨趣。今辄于文前撰五重玄义。第一释名。第二出体。第三明宗。第四辩力用。第五判教相。
　　此名不思议人法是名。不思议真性解脱为体。不思议佛国因果为宗。不思议权实折伏为力用。不思议带偏显圆为教相。故今明此经。始从如是我闻终乎欢喜奉行。皆明不思议也。所以五义次第尔者。虽理绝名言。非言无以设教。故于无名之道假名相说而名以召法法以应名。是以经之指归蕴在名内。故先标名。夫寻名得理。理即真性解脱。真性解脱即经之体也。故次出经体。体不孤致。求之有方涉行修因然后致果。故用因果为入理纲宗。行因得果。即能巧用权实。析伏摄受利益众生。故次明力用。圣人设教随逗根缘。根缘不一。是以教有同异。故次明教相也。
　　第一释名门中复有三意。初辩教起所由。次明翻译帝代。后正释经题。初教起所由有通有别。通明诸经者有三意。一为满本愿故一切诸佛行菩萨道。皆发四弘誓愿。今为答初众生无边誓愿度故说教也。故肇师云。结僧那于始心终大悲以赴难。如下文云。菩萨取于净国者皆为饶益诸众生故。又法华经云。我本立誓愿欲令一切众如我等无异。二为酬请主故。如法华经明。如来成道经三七日。梵王帝释及四天王请佛转法轮。问。梵王等请佛三转十二行法轮。岂请转大乘耶。答。大论明说般若。由是酬王请。故知亦请大也。又下经中天帝四王皆发誓弘经。岂非庆佛酬请故也。三为赴根缘故。但佛大慈悲根熟即化。何必要须请也。故文云众人不请友而安之。菩萨尚尔。况如来耶。问。根缘多种。如何称会。答。如来以四悉檀赴诸根缘故能会不失机。然大经明。生生等不可说。以因缘故亦可得说。因缘者即悉檀方便也。是生众教之缘。是起众行之因。将明此义三门分别。第一翻名解释。第二辩其体相。第三明发起教行。初翻释者。悉檀者。或云有翻。或云无翻。其意如释经字中明。言有翻者。或云宗成。或云墨。或云印。或云实。或云成就究竟等。如是对翻非一。难可定存。此随根说法离文字之宗印等也。南岳师云。此例如大涅槃经梵汉称也。悉是随音。檀是梵语。悉之言遍。檀翻为施。佛以此法遍施众生故云也。第二辩相者。一世界。二各各为人。三对治。四第一义。大圣为破外道邪四悉檀故。说此正四悉檀。起一切大小乘教也。第一世界悉檀者。即是众生五蕴十二入十八界一切诸法名相隔别不同故名世界。外人迷此世界。或计无因缘有世界。或计邪因缘有世界。大圣随众生所欲乐闻为说正因缘世界之法令众生得世间正见。即是世间法施。二各各为人悉檀者。大圣观人心而为说法。人心各各不同故于一事或听不听。如经所说。杂执业故杂生世间杂触杂受。更有破群邪经说无人得触无人得受。此意正为破执生信增长善根施诸善法。故名各各为人悉檀。三对治悉檀者。大智度论云。有法对治则有宝性故无有者。即是贪欲多者教修不净观。嗔恚多者教修慈心观。愚痴多者教观因缘观也。佛说对治之法药遍施众生为断其恶。故名对治悉檀也。第四第一义悉檀者。大智论云。明第一义有二种。一约不可说。二约可说。初不可说即是诸佛辟支佛阿罗汉真实法。故大论云。言论尽竟心行亦讫。又如大经说。诸行处名世界。说不行处名第一义。约可说者。如大论云。一切法实。一切不实。一切亦实。一切非实非不实。皆名诸法之实相。佛于如是等处处诸经说第一义悉檀相。此即是一家所明。四门入第一义竟。中论云。若为向道之人闻说四句即能悟入即是诸法实相。若人闻说四句心生取著皆是戏论。此即初随乐欲。二随便宜。三随对治。四第一义故。宝积叹佛乐说辩云。佛以一音演说法。或有恐畏。或欢喜。或生厌离。或断疑。斯则神力不共法。恐畏者。世界悉檀为说三界火宅故恐怖。欢喜者。为人悉檀发本善根得法喜也。或生厌离者。即是厌患烦恼兴对治也。断疑即第一义悉檀。初入见道见谛理分明故断疑也。第三明起一切教行者。大论明四悉檀起十二部经八万四千法藏即是世界悉檀。起八万四千诸尘劳门。各各为人悉檀。起八万四千三昧门诸陀罗尼门。对治悉檀。起八万四千诸对治门对治八万四千诸烦恼也。第一义悉檀起八万四千诸法门。亦名八万四千诸波罗蜜门。乃至大小乘经渐顿诸教通别二论圣说圣默皆因悉檀方便而建立。
　　第二别明此经起缘。其意多途。略述四种明其大意。余所委细随品分别。一为明二解脱不同。二为开净土之宗。三为显净名胜德。四为成胜供养。初为显可思议不可思议二种解脱有异者。诸声闻等禀昔权说之教。自谓与佛同坐解脱床。无心趣大。故今经简之令知有异厌小求大成生苏弄胤。文有多意。略举三种。一约真性解脱简。如身子云。此座高广吾不能升。表不思议解脱理深大故非小乘所入。又云。佛为增上慢人说离淫怒痴为解脱。若无增上慢者淫怒痴性即是解脱。是即思议离不离别二约实惠简者。文云不灭痴爱起于明脱此异。二乘灭惑取证。又云。无得无证故辩如是尘劳之畴为如来种等是也。三约方便解脱简者。经云。结习未尽。花著身耳。结习尽者花不著也。二乘虽得解脱未尽惑原。又以小室能藏大座须弥纳芥子中。本相如故。乃至现作魔王掌擎大众等。皆是菩萨方便示现利物故也。二为开净土之宗者。大圣前于普集等经广说法身正报。未明净土依报故。于此中合盖现土宝积发问。如来酬答。乃至指案现净。空室侍问。众香之界远现上方。妙喜之国来游斯土。此等种种因缘使诸菩萨上知诸佛功德平等为众生故现佛土不同。下能成就众生同诸如来净佛国土。广如下文。不可悬述。三为显净名胜德。胜德既彰。则前来宣化咸可宗。承物情信伏。故下文云。汝等舍置菩萨所行。是维摩诘所现神力。汝等声闻百千亿劫尽力变化所不能作也。又什法师云。维摩诘秦言净名。即五百童子一人也。从妙乐国来游此土。所应既周。将还本土欲显其淳德以泽群生。显迹悟时要必有由。故令同志诣佛而独不行。明其有疾。有疾故有问疾之会。有问疾之会由净国之集。净国之集由净名方便。然则此经始终良有在也。又肇师亦云。教缘既毕将返妙喜故欲显其神德以弘如来不思议之道。四为成就最胜供养故说此经。故下文云。若有读诵解说其义如说修行。则为诸佛之所护念。其有供养如是人者。当知则为供养于佛。又云。天帝。若善男子善女人受持读诵供养是经者。则为供养去来今佛。况梵天之塔福未足多。五劫施安供养非胜。得柔顺忍获陀罗尼。护法济人其唯法供养。
　　第二翻译帝代者。大唐内典录云。教流原起寔本姬周秦正弥之遗踪。间出刘向校书天阁往往见有佛经。依此校量不止汉明之代。今叙中兴之始起于后汉。孝明帝。永平七年夜梦金人。殿庭集议傅毅奉对。臣闻昔西方有神其名为佛。陛下所见将必是乎。帝乃遣使中郎秦景博士王遵等一十七人往适天竺。于月支国请沙门迦叶摩腾竺法兰。写得经像载以白马。至永平十年还达雒阳。立白马寺译出四十二章经。此即汉地经之祖也。自示释教相继云兴。沙门信士接踵传译。爰至皇朝时移九代。此经翻传总有六译。第一后汉刘氏灵帝代临淮清信士严佛调于离阳白马寺译二卷。名古维摩诘经。第二吴朝孙氏太皇帝月支国优婆塞支谦于武康译三卷。名维摩诘所说不思法门经。第三西晋司马氏武帝沙门竺法护西域人解三十六国语于雒阳译一卷。名维摩诘所说法门经。第四东晋惠帝西域沙门竺寂兰元康六年于雒阳译三卷。名毗摩罗诘经。第五后秦姚兴弘始八年三藏沙门鸠摩罗什于常安大寺译三卷。名维摩诘所说经。即今所释之本是也。第六唐三藏沙门玄奘贞观二十一年于长安大慈恩寺译六卷。名无垢称经。
　　第三正释经题。略分为二。一别。二通。别即维摩法华。通即经之一字。所以名有通别者。略为三义。一约教。如华严大品等教异故立名异是为别也。皆是佛说同名为经故为通也。二约行者。如泥洹真法宝众生种种门入入门异为行别故须别名。同趣涅槃即一理故名通也。三约理者。理是一法名义即多。故云。如天帝释有种种名。解脱亦尔。多诸名字。名字异故名为别。同是一理故名通也从教起行。从行入理。俱有通别。先明别名。后分人法。所以双标者。非人无以弘法。非法无以显人。是即尊其人重其法也。
　　初辩人名即为二别。初翻名解释。后明本迹高下。初翻译者。或云毗摩罗结帝。此翻净名无垢称。或云毗摩罗诘。此翻为净名。或云毗摩罗诘栗致。此翻为净无垢称。此梵语轻重不同。故义亦广略随别。次解释者。初翻似觉为繁。难为申释。次净名者似对真应二身。净即真身。真智无惑故云为净。名者即应身。垂形济物名称普闻也。什云。五百童子之一人也。次翻净无垢称者。似对三身。净即法身。自性清净皎然无点。即是性净法身也。无垢即报身。报智圆明无有垢染。即是圆净报身也。称者即是应身。大慈化世名称普洽。即是应身也。故智度论云。水银和真金。能度诸色像。功德和法身。处处应现往。余义释法名中广辩。二明本迹高下者。净名大士补处菩萨。若阿毗昙。即以生兜率为补处。若大品共行十地。即九地菩萨地为补处。若五十二位。即以等觉为补处。若寂灭真如。有何次即初心即补处。此既众教异明。故须辩其本迹。今明此义略分二意。初正通明本迹。后别明名净名本迹。初正明者。本即所依之理。迹者是能依之事。事理合明故称本迹也。譬如人依住处则有行往之踪迹也。将明此义略为五意。一约事理。二约理教。三约理行。四约体用。五约权实。初约事理者。理即不可思议真谛之理本。事即不思议俗谛之事迹。由真谛不思议之理本故有不思议俗谛之事迹。寻俗谛之事迹得真谛之理本。本迹虽殊不思议一也。二约理教者。此经云。三转法轮于大千。其轮本来常清净。此即以前不思议二谛为理本。能诠二谛为教迹。由理垂教。寻教得理。余如前。三约理行者。法华经云。诸法从本来常自寂灭相。佛子行道已。来世得作佛。此经云。无离文字说解脱相。即前理教并以为本。不思议观行为事迹。余类前明。四约体用者。即以法身体为本。应身用为迹。故金光明经云。佛真法身由如虚空。应物现形如水中月。余亦如前。五约权实者。实即齐位证得真应二身为实本。权化方便现真应二身或高或下随逐物情为事迹。故经云。虽复成道转于法轮。而不舍于菩萨之道也。余亦如前。是即理事明本迹即是理。即理教明即名字。即理行明即观行。即体用明即真应。即权实明即究竟。即诸菩萨等。或本高迹下。或本下迹高。或俱高俱下。难可格量。第二别明净名本迹者。旧云。本是金粟如来。迹居妙喜为无动补处。或云。本是八地。迹现毗耶位居长者。若执意定判本迹者。为是何位金粟何位补处。若妙觉之金粟为妙喜之补处。此即本高迹下。若初住之金粟现十地之补处。即本下迹高。妙觉现妙觉。则本迹俱高。若初住现小乘补处。本迹俱下。岂别定判其优劣高下之位也。
　　所说经者。此第二释通名。先总辩所说。后释经字。初所说者。肇曰。维摩诘秦言净名。法身大士也。其权道无方隐显殊迹。释彼妙喜现此忍土。所以和光尘俗因通道教。常与宝积俱游为法城之侣。其教缘既毕　将返妙喜。故欲显其神德以弘如来不思议解脱之道。至令宝积独诣释迦因留现疾以生问疾之端建微言之始。妙唱自彼故称其说。生曰。维摩诘梵音无垢称也。其人晦迹五欲。超然无染。清名遐布。故致名斯号。贵名求实者必重其说。说本表实。重之则终得所求。因斯近接有过圣言矣。有说净名。说于佛法不说自法。说自法即与佛抗行。今解。净名自证之法即是一切佛法。故下文云。如自观身实相观佛亦然。问。净名菩萨所说何得称经。答。大论明佛弟子化人诸天仙人所说为佛所印皆称经也。
　　二释经字者。依天竺语。佛之教首通标修多罗。或云修妒路。例如此土楚夏之别。古今诸师解释有异。或言有翻。或言无翻。今辩此义略为五意。第一无翻。第二有翻。第三会通有无。第四正释经字。第五历法明经。第一言无翻者。外国有多含之语。即见修多罗名含五义。岂可但用经字翻之。故开善法师云。经非正翻。但以经字代处类比。此方周孔圣教称之为经。外国圣教类比应以此经字代也。言五义者。一法本有三。一教本即世界悉檀。二行本即对治为人二悉檀。三理本即第一悉檀。亦云显示。示真理也。如弥勒章示真菩提等也。二微发者。法王起教巧妙玄深。从微至著靡所不诠。是则文义渐显开发物心。初中后善圆满具足故也。亦云。出生谓闻法得道出生法身。经云。诸佛菩提皆从此生。三涌泉义者。此从譬受名。如涌泉流滔滔无竭。如弥勒章。得无所得即菩提之义。无边观众生品悟生非生。则慈悲之名莫竭故云也。四绳墨义。亦从譬显也。如世绳墨能裁邪就正轨范有度。如不生不灭万行不可乖。无常无我四果不可异。又如六度四等名不可易。蕴界处等数不可加。故云也五结鬘义者。此从譬以显。如缕穿花使无零落。大圣说法贯通理行亦无漏失。复次如百花异色更相辉焕。万行庄严互为映饰。如总持园苑八解浴池大乘宝车驾以白牛等也。此土既无名含。此五之言故用经字代也。第二言有翻者有师言。昔佛法初度。梵汉之语未通。故河西群学谓无翻也。今经论既度。梵汉之语复通。修多罗定有翻也。但诸师各禀异闻。文成非一。略出五家翻释。一翻为法本。具如前辩。二翻为契。即初悉檀契情二。三悉檀契行。第四悉檀契理也。此则如法相解如法相说故也。三翻为綖。此因譬显义。与前结鬘义同。又结成行人三菩提之果也。四翻为善语教。谓大圣明鉴慈心顺理。复悉檀善巧化顺物情故也。五翻为经。以类此方极圣所说故也。第三会通有无唯取经字为正者。无翻者言此无多含之语。此亦未然。如此训字或一或二。乃至多训如经训法训常及经纬等。岂非多含义也。又有翻者言今语既通定有翻者。此亦未然。若定有翻。何故五译不定。若减而存。一义复不圆。若无名相中假名相说。悉檀方便起教是一。适其根性即有翻无翻皆无滞也。故经云。依义不依语也。又两家五义皆以经字标题。不以契綖等为目。今立经字亦是融通无失。第四正释经字。略开四义。一者经由义。二意。初云。圣言下备经由如来心口故也。二云。三代圣人莫不皆由悉檀之教而致大果。二者经纬义。生法师云。世之经纬成自素帛。斯之经纬显于行人真光彩也。三者常义。有二意。一者邪不能坏。二者正不能异。故肇师云。古今虽殊觉道不改。群邪不能沮。众圣不能异。故曰也。四者法义。安法师曰。谓体可楷摸。如此土六经显道德人伦之是非也。第五历法明经。有说三种经。一声。二色。三法。初声经者。声教诠理故。大品经云。若从善知识处闻般若也。二色经者。寻文悟理故。大品云。若从经卷中闻般若也。三法经者。是法尘。谓心与法合思惟得证故。经云。修我法者证乃自知故也。问。余三尘何故非法。答。此土三根钝故。复次如法华明六根平等清净。此经下文因食香饭得道广明。六尘俱为佛事。不同小乘唯说娑婆音声为佛事。又大品明。诸法等故般若波罗蜜亦等。金刚云。一切法皆是佛法也。一名不可思议解脱者。此是第二大段从法受名。此经流布既多。申释亦众。略开九家以相比决。初什曰。亦名三昧。亦名神足。或令修矩改度。或巨细相容变化随意于法自在解脱于碍故名解脱。二者。生曰。不思议有二种。一曰理空。非惑情所图。二曰神奇。非浅识所量。若体夫空理。则脱思议之惑。惑既脱矣。则所为难测。三肇曰。微远幽深二乘不能测不思议也。纵任无碍尘毕不能拘解脱也。四睿曰。菩萨无心应物有说。众生但睹其教莫测其所由。故名所说为不思议也。虽说而无心故不碍于有。无心而说故不碍于空。空有所不能累。故名之为解脱也。五关内旧解。六地断正使。七地侵除习气。道观双流名不思议。正习俱尽名为解脱。六地持论师云。不真宗缘修七识智照佛性真理。断界内见思界外无明。是思议解脱。若真宗八识真修体显二障皆融无累。名不思议解脱也。七真谛三藏云。解脱有二种。一不相离。即是诸法如如本有之理未与惑离也。二相离者。得法如如智断心障。与惑相离。相离解脱即不思议。八三论师云。若自他明缚脱。缚是自缚。脱是自脱。即是自性之缚脱。今明缚非自缚。由脱说缚。脱非自脱。由缚得脱。由脱说缚。即是假缚。由缚说脱。即是假脱。假缚非缚。假脱非脱。即是非缚非脱。毕竟清净。而说缚脱者。即是假名不思议之解脱也。九天台疏释有三意。第一简别思议不思议相。二别释不思议解脱。三类通诸法。初简别中略为七意。一约理分别者。若见可思议真谛之理而得解脱。即是思议。若见中道实相之理而得解脱。即是不思议也。下文。菩萨病非真非有等。二约智者。若是生灭智照即是思议。若是无生寂照之智即不思议也。故下文云。有惠方便解等。三约断者。若断烦恼而解脱者是思议。若不断烦恼而入涅槃即不思议。故文云。不灭痴爱起于明脱。四约界内外者。若脱界内惑而脱者即思议。若脱界内外者是不思议也。故法华云。但离虚妄名为解脱。其实未得一切解脱。又下文云。法名无染。若染于法乃至涅槃。是则染著非求法也。五约有体无体者。若思议解脱即空无色心。若不思议有不思议实相体也。故大经云。解脱有二种。亦色非色。非色者声闻缘觉。亦色者诸佛如来。又云。妙色湛然常安住。仁王明法性五阴等。六约有用无用。若不思议解脱无无方大用。若不思议解脱有无方大用。故下文云。不起灭定现诸威议及须弥入芥子等种种大用也。七约共不共简者。若三乘共行侵除习等是思议。若别断五住是不思议。复次缘修与方便共名思议。真修非方便共名不思议。故法华云。正直舍方便也。复次有师云。下地不思议上地名不思议。若尔者声闻不知菩萨。外凡不知内凡。乃至世间伎术如蜂作蜜蜘蟵结网。亦非愚者所恻。岂名不思议。是则下不知上名思议。上能知不还成思议。今明不共不思议。下地不以思议上地上地不以思议下地。寂灭真如有何次。又华严云。究竟离虚妄无染如虚空。又下文云。非但分别思惟之所能得。问。上地不思下。如何得知。答。寂而常照。故知虽照而未常不寂也。二别释不思议解脱者。初约四句。今明不从自脱故。不约自性以立名。不从他缚起故。不约他性以立名。不从自他缚脱起故。不约共性以立名。不从离脱离缚起故。不约无因性以立名。从因缘立解脱名尚不可得。何况无因缘起以立名。是即不在内外两中间而说解脱者不思议也。是即无离文字说解脱相。解脱者即诸法也。约此而明不思议解脱。即具三义。一真性解脱。二实惠解脱。三方便解脱。此三如上所由门及不思议品广明。三约类通三法者。略有十种。一三道者苦道烦恼道业道。初即真性。二即实惠。三即方便。如次配之。下九亦尔。二三识。一阿梨耶即第八。二阿陀那即第七。三波陀那即六识。三三佛性。一正因。二了因。三缘因。四三般若。一实相。二观照。三方便。五三种菩提。一实相。二实智。三方便。六三种大乘。一性乘。二得乘。三随乘。七三种法身。一法性身。二果报法身。三应化法身。八三种涅槃。一性净涅槃。二圆净。三方便净。九一体三宝。一真性即法。二二实惠即佛。三方便即僧。十三德。一法身。二般若。三解脱。如是即真性解脱是净。实惠解脱是垢。方便解脱是称。此乃人从法立名。法从人受称。故得显发不思议大道也。
　　大段第二明经体者。略开三意。一辩体所以。二正明经体。三简伪显真。初所以须明体者。若寻经失旨。事同调达虽读八万法藏不免堕大地狱。若得意亡言。即槃特一偈成阿罗汉果。若不识经真性之体。虽复读诵修行终不能得无生法忍。故须辩也。第二正明经体。然此一门经论异说。今古申释复多紊乱。统论其要不出二种。一能诠之教。二所诠之理。故瑜伽论云。契经体者略有二种。一文。二义。是即诸明假实音声名句文等并能诠教摄。如前释名门具以辩讫。若诸明真如性相等并所诠理摄。今此具明旧释。此经多用权实为体体即是宗。此释不然。何则天无二日。国无二主。岂可权实具明。又体据理明。宗据行说。偈得宗体同辩也。今但以不思议真性解脱为体者。此经云。淫怒痴性即是解脱。又云。诸佛菩萨有解脱名不可思议。又云。一切法亦如也。然此真姓实相离四句绝百非。能轨生行人正智万行故独名体也。故大论明小乘经三法印。无常无我寂灭涅槃。大乘经一实相印。又下文云。以陀罗尼印印之即经之正体也。若得三法印能入苦忍真明至无学果。若得实相印能入无生法忍得大菩提也。第三简伪显真即为二意。初简非实相。二显真实相。初中复三。一简世俗经书。二简外人经书。三简声闻经。初世俗经书。但明安国治家偿善罚恶仁义礼智信摄生养性。乃至梵天说出俗论五通神仙之论并属爱论破坏惠眼不见真实。非实相体。二外人经书。多起身边二见。或计神及世间常。是事实余妄语。乃至非常非无常。堕十四难。生六十二见。各谓是实。以有所得起诸行业。流转生死并属见论破坏惠眼。故非实相体也。三声闻经。明无常等三法印。厌患三界尽苦涅槃。不能求诸法实相。亦非实相体也。二显真相者。摩诃衍教所明为利根菩萨诸法实相。不滞二边体用圆备。自利利他即真性解脱之体也。此中复有共二乘说不共乘说。共二乘者。如大品经三乘共行十地。声闻断正使缘觉侵习气菩萨能穷诸性习气都尽。譬如三兽渡河浅深有异。二不共二乘者。有渐有圆。渐者。双断二障得实相菩提。圆者。淫怒痴性即是解脱。一切法即佛性涅槃如来藏也。或名一实谛。或名自性清净。或言如如实际。法性法身中道毕竟空等。故大论云。般若是一法佛说种种名。大经云。如天帝释有千种名。解脱亦尔。多诸名字。此亦得通为诸大乘经之正体也。
　　大段第三佛国因果为宗者。斯乃众行之纲要诣理之关枢。窃寻经论。亦不分宗体之别。但传经者巧宣行愿开发物心使有归趣。前既非因非果真性为众经体。此乃而因而果。为众经宗。举因则摄万行。举果则摄万德。故双举因果为众经之纲要也。如大经明。四德涅槃之果非无五行十功德之因。大品明。般若智照之因非无种智涅槃之果。此经宝积陈请具问因果。愿闻佛国清净之果。说诸菩萨净土之行为因。如来竖明四句答果。横明众行答因。乃至入室问权疾果。问。实疾因不思议品明果。次下三品明因。香积净土为果。八无疣行为因。示阿难佛土不同为果。请法退还为因。妙喜来此为果。发愿生彼为因。是知前普集等明法身正报。此中明净土依报故。如来合盖现土使物归心。正明宗之大意。
　　大段第四权实善巧为用。既修因得果故有权实之妙用。令诸众生断疑生信。略为三意。一明权实。二明折伏摄受。三明通此经文。初明权实者。有人偏用权巧。莫测为用。此明用偏也。今言权实悉得为用。问。若实是体。从体起用。那得实亦是用。答。权实有三种。一化他权实。诸佛菩萨无名相中假名相说种种权实皆是随他意语。二自行化他权实。诸佛菩萨自行随自意语为实随他意语为权。三自行权实者。诸佛菩萨自行所有二谛三谛之理以辩权实也。此中明用即化他权实也。二明折伏摄受者。如胜鬘经云。应折伏者而折伏之。应摄受者而摄受之。所折伏摄受故令正法久住。今净名菩萨为令不思议法得久住故。是以以方便折伏实智摄受故。室外弹呵室内摄受。使令信受住不思议解脱也。三正通经文略举四。例如方便品。诸仁者此可患厌即权折伏。当乐佛身即实摄受。如善吉章明。于食等者于法亦等。是实折伏。又云。如佛所作化人。若以是事诘是权摄受。若实折伏实摄受。如弥勒身子等。若权折伏权摄受如迦旃延等并至文广辩。
　　大段第五判教相同异者。前虽广明名等四义。未辩此经与诸经赴缘同异。略出三意。一明辩教相意。二明古今同异。三正明判此经。初辩教相意者。寻夫至圣无言。言之者为物。物情既异。赴缘之教亦多。如花严独明大乘阿含偏说小教。或乍开半满而同归佛性。或总会三车而俱至宝所。故先德诸师各为理释欲使大小区分权实有在矣。
　　二明今古同异。有三意。一约义。二约时。三别料简。一后魏留支三藏立一音教引此经云。佛以一音演说等。二北凉昙无谶立二种教。一半字小乘。二满字大乘。三陈真谛立三种教。一转法轮。四谛是。二照法轮。诸般若经是。三持法轮。解深密等是。四隋笈多三藏立四种教。一四谛教。小乘经是。二无相教。般若经是。三法相大乘。楞伽经是。四观行大乘。华严经是。又宋地论师大演法师亦立四宗教。一因缘宗毗昙论等。二假名宗。成实论等。三不真宗。般若经等。四真宗。如华严涅槃经等。乃至齐护身法师立五宗教。开前第四涅槃明佛性为第四真实宗。华严法界为第五法界圆明宗。二就时者。道场观岌二师三时明义。第一时说有相法轮。第二时说无相法轮。第三时说常住法轮。若四时明义者。生法师云。始自道树终乎泥洹凡说四种法轮。一者善净法轮。谓始说一善乃至四空令去三涂之秽。二方便净法轮。谓无漏道品得二涅槃。三真实法轮。谓破三之伪成一之实。四者无余法轮。斯则会归之谈乃说常住妙旨。若开善光宅二法师判三种教。一顿。二渐。三偏方不定。渐中分为五时。一顿教。谓华严经也。二十二年前说有相教。小乘教也。三十二年后说无相般若教。四抑扬教。此经是。五同归教。法华涅槃也。三别简此经去取者。先半满明义。此经满字与华严等不异。三时明义属。第二无相得道未明佛性常住。若四宗明义。是真宗大乘及出缘起之教。五时明义是第四抑扬之教由未会三归一及明常住佛性也。次详定者。若言此经未明佛性者。此明真性解脱。岂非佛性耶。下文明如来种。种即性异名耳。若言未明常住者。下文明金刚之体。夫如者不异。如无有生。如无有灭等。岂非常住耶。若真宗同法花者。何得声闻未受记也。若满字同涅槃者。彼是醍醐。此乃由是生苏教也。备如法花玄义。烦不具载　第三明近判释。初约义及时。二就乘兼藏。初中经教有四。一者顿。二者渐。三者不定。四者秘密。初顿者。如花严经云。譬如日出前照高山。又如大经云。雪山有草名曰忍辱。牛若食者即得醍醐等。二渐者。即五味相生即是从小乘事戒定乳得生灭四谛酪。次方等大乘最初说无生四谛无量无作对破小乘呵责声闻乐小法者。即是从酪出生苏摩诃般若。亦具说无生无量无作令声闻转教。即是从生苏出熟。如是法华说一实无作四谛。为诸声闻开佛知见。悉受记莂。乃至大经为诸比丘说圆伊三点佛性涅槃安置诸字秘密藏中。即是从熟苏出醍醐。如此明五味之义。与常途一往似同。细心比并亦大异也。三明不定者。亦不同旧解。别有偏方不定之说。今但于前五味教内利根之人处处悉皆得见佛性。故有满字之义大经云。譬如有人致毒于乳。乃至醍醐亦能杀人。所以梁武流支摄山三家明此经大品皆是满字明佛性常住意在此也。四秘密者。大论云。佛初转法轮显露教中。明五人得须陀洹果八万诸天得法眼净。秘密教中无量菩萨闻说大乘得无生忍。又云。从得道夜至泥洹夜常说般若。又此经云。佛以一音演说法。众生随类各得解。此是秘密之相。今判此经非是顿教。乃是五味渐教生苏之味。若约不定。即是至生苏而杀人。入不二法门住不思议解脱也。若秘密即不可出也。二就乘兼藏者。先明乘者。有说二乘。一大。谓满字。二小。谓半字。有说三乘。谓声闻缘觉菩萨。复次法华经于一佛乘分别说三为权。十方佛土中唯有一乘法是实。即是权实具论为四。故胜鬘亦云三乘归依非究竟归依故也。复次婆沙等论明生灭三乘。大品经明无生三乘。璎珞等经次第一乘。花严等经明圆顿一乘通明乘者。运载为义。此经具权实半满通论也。二就藏辩者。有说二藏。谓声闻菩萨。婆沙明三藏。谓素怛揽藏经也。毗奈耶藏律也。阿毗达摩藏论也。分别功德经明四藏。三藏外别立杂藏。杂诠戒定惠也。法藏部立五藏。谓四藏外别立菩萨藏。对法论立六藏。谓大小各三。胎藏经说八藏。谓大小乘各四有经律论杂也。总名藏者。梵比摘迦。此名为藏。以蕴积为义也。此经就人明藏。即菩萨藏摄。故文云。菩萨法藏所摄。就法明藏。即经藏摄。故文云。我虽从佛闻百千经。未曾闻此决定实相经典也。问。十二部经此是何部。答。不然。十二部者非是别有部卷。盖随经义类以分别。故今经皆具申明此义。略开二重。初正明义。后对文。初中三意。一翻释名。二辩体相。三简差别。初释名有总别。总者十二部名意。如前略答。故新云。十二分。释别名者。修多罗。如前明。大经始终通名也。二祇夜。此云重诵。长行未了。偈颂再宣三和伽罗那。此云受记。圣智悬监记当事故。四伽他。此云讽诵。以妙言词结句宣唱。五优陀那。此云无问自说。圣慈哀愍不请而宣。六尼陀那。此云因缘。杂集论云。又有因缘制立学处。七阿波陀那。此云譬喻。法说难明。假喻以况。八伊帝目多伽。此云本生。自说昔因所生事。九阇陀伽。此云本事。宣诸弟子过事故。十毗佛略。此云方广。真理正直遍诸法故。十一阿浮陀达摩。此云未曾有。亦云希法。神变无方罕闻见故。十二忧婆提舍。此云论义。宾主往来诠正理故。二辩出体相。如前分别三。诸门有四。初部藏同异者。统据宗诠。是三藏收随分别明。是部分摄。如此经藏唯是经分开十二。又瑜伽云。阿毗达摩摄论议。毗奈耶摄因缘。余并修多罗摄。复次部藏各有通别。修多罗通诠三学。别唯诠定。部中修多罗是通余皆别故。第二立所以者。大经云。以能听者所宜闻故。又对治十二入十二因缘故。又三转十二行法轮故。又诸佛法尔故。第三大小多少有四。一大具小阙。如法花经云。我此九部法随顺众生说。小乘不求大果故无授记。必藉师资故无自说。无常理狭故无方广。二小具大阙。大经云。护大乘者授持九部。菩萨上根非藉缘。制戒无因缘法说即悟。无譬喻。又非诘问。无论议。三大具十二小唯十一。瑜伽云。方广唯菩萨藏。所余诸分声闻藏。有四大唯有一小具十一。瑜伽云。除方广分余声闻藏也。第四相摄者。契经重颂。长行偈诵。二各别故。契经讽诵亦不相摄。单重别故。所以此三唯有十部二本不相摄。师资别故。此二唯十一。余之七部各具十二。可知。
　　大段第二明对此经文者。此经方等大乘理微辞瞻权实兼备。何所不该。以义对文显。不烦具。复次华严初教依理圆说。三点法界理深意圆。菩萨独证二乘不悟故。次于阿含经中权说小乘。涅槃言。佛与二乘同一解脱。各修证故。次于大乘经废权示实故。此经示不思议解脱点。明二乘解脱非真。故经云。佛为增上慢人说离淫怒痴为解脱耳。若无增上慢者。淫怒痴性即是解脱。二乘既知解脱之不真。鄙小慕大故。次于般若经中明摩诃般若点。照空色平等苦乐一如。令知十智之非实。既二乘渐见真智故。于法华经等明释迦多宝不生不灭非长非矩同一法身。示法身点也。二乘既皆会小归大故。最后涅槃明三点圆伊。不偏不别不一不异。终焉然。今经据理三点常圆。在名偏当解脱。抑小扬大经之意焉。

　　释序文四

　　初统明诸经不思议权实之道。二就群生长寝下别明此经权实本迹大体。三大秦天王下辩译由始。四余以闇短下明注解之意。
　　穷微者。穷实相之幽微实体也。尽化者尽权应之变化权用也。此即名故云妙绝之称也。此上辩不思议之名之。旨意也渊深也。玄远也。言像名相也。此句明意趣也　三空者。无相无愿也。二乘废有存空。中道空有不二故非其所能议也。此句明道理也　群数者森罗万有。理超事外故言表也。此句明坏三界诸识取相生心名有心也。真境无相故有心自绝也。此句明智　无为等者。法身无为应物。而为惑者不测。名不思议也。已前总明也。
　　何则已下对缘辩也。智无知体也。俱照用也。此明圣心。亦即诸部般若经佛智也。无像真身也。并应应身也。如下七言偈云。各见世尊在其前。及佛道品现种种身。皆是佛一身也。如法华经明。昔说佛寿长。是即法身非短长无像也。应身现短长并应也。如涅槃明。佛入灭度。又云。而常住不灭。即是法身非生灭无像也。应身现王宫生双林灭亦并应也。又弥勒身长二百五十尺。释迦身长丈六短。亦法身非大小而应物有大小。尔皆并应也　至韵者。谓至教起于无言之理也　玄藉者。十二分教深玄之典藉。应根施教故云弥布。弥即遍也。如法华明。昔说三乘。而至理非三。布教应三一也。是即至韵无言理一也。玄藉弥布教殊也　冥权等者。此明感应权实也。至应无心故无谋也。冥与物合名冥权也。而动即应物故无事不会也。如一月在天影现百盆随器。大小无不会也。又如一谷在下随声。善恶无不应也。是即幽谷无善恶。喻圣心无谋也。异响随声喻事会也。又小乘菩提树下得十智为智。大乘了心无生名智。小乘王宫生相好身为身。大乘了相无相为身。小乘以鹿苑说法为说。大乘以了言无言为说。小乘以思惟根感应为化事。大乘无缘而应为化事。复次初句明圣心不思议。第二句明法身不思议。第三句明教不思议。第四明应会不思议也　开物成务者。开导三乘为修行。作务皆获道果无虚设故。惑者。谓惑著之徒。闻智即执心。见形即著身闻教即滞言。观权即谓变。此皆在圣不然。惑谓然也　文殊异方者。有云。宝相佛国来下注云。游方菩萨不知所之也　不思议本者。万行六度慈悲宗极皆内证实相故名本也。借座请饭等皆外应众生故名为迹也。又非迹不可以生物信。非本不可以令物证也。如见莲华大方信池水深要睹神变大方信所证妙。复次证理无相故不思。无名故不可议。故经云。言语道断谓名亡也。心行处灭谓相尽也。此释本不思议。又欲言小室能含多座。言其大室相不异变化万端非心所测。此名迹不思议也　干像者干天也。八未曾有室诸天宫殿常现室中故云室苞干像也　幽关者。实相真筌也。非本无以垂迹者。非见圣人内证实相之本方能外现神变之迹。众生因睹神变之迹生信方能修行自证实相之本也。是即本迹内外虽殊。而引物证真莫测之心一也。天台本迹五重如前可见　栖神者。言此经是神解所栖托处也　支竺者。支谦竺寂兰竺法护等　理滞于文者。谓睿疏序云。既蒙鸠摩罗什法师正玄文摘幽旨。始悟前译之伤本谬文之乖趣耳。至如不来相为辱来不见相为相见未缘法为始神缘合法为止心诸如此比无品不有无章不尔。又云。此土先出诸经。于识神性空明言处少存神之文其处甚多。中百二论文未及此又无通监。谁与正之先匠。所以辍章遐慨思决言于弥勒者良有在也　北天之运者。大品经云。我灭度后般若流南天竺。次至北天竺当没于地。今此国即北天之东隅。罗什至此大传般若。即佛记北天之运数法合流行此也。弘始八年姚秦时也。什弘始三年冬到秦。而先译大品智度中观门百。随译随讲。而生肇诸师皆悉启悟。生公述顿悟义。肇公述般若无知等论。什见妙解至八年方重译兹经及法华等。所以理圆意题迥超万古也　岁次鹑火者。尔雅云。子年困顿。丑年赤奋若。寅年摄提格。卯年单阏辰年执徐。巳年大荒落。午年敦祥。未年协洽。申年涒滩。酉年作[木*咢]。戌年阉茂。亥年大渊献。正月析木。二月大火。三月寿星。四月鹑尾。五月鹑火。六月鹑首。七月实泛。八月大梁。九月降娄。十月陬觜。十一月玄[木*咢]。十二月星纪。弘始八年太岁在午。应云岁次敦祥。而云鹑火者以月命年也　长安者。有本云。常安。以秦王父名姚苌讳故改名常也　既尽环中者。语出庄子。云。是非相待。犹如循环。至道亡是非。由如环中也。今借言以表中道也　陶冶者。今造化经文务存圣意。若炉冶之所造也　文约而诣者。其文简约而理诣也　其旨趣婉顺而彰明也　如弥勒章明菩提等。即文约而诣。其佛道品答眷属等是旨婉而彰。诸如此例讲者。叙之时预听次者。什法师随译随讲务传至妙。肇法师等随听随述务流大观。广如传述　述而作者。论语意云。唯圣作法。余但依教修述而已　维摩诘广如玄述。若言净无垢称。净即法身性净。无垢即报身无漏功德也。称即应物称根亦名称也。若单云无垢称亦云净名。无垢即净。称即是名。此即二身释也。谓净真身称即应身。下文云。观身实相。观佛亦然。此净名真身也。从妙喜国来游此界净名应身也。乃至方便品得无生忍等真身也。虽为白衣等应身也　显迹悟时者。谓显净名迹示本法身以悟时人也　若自说而观等者。自从也。若真从说之功而观。即净名与文殊等诸圣功齐。不应独标名也。寻经本原由于净名故独受名也。
　　什法师者。高僧传云。什父天竺辅相之子。名炎姓鸠摩罗。祖亡次当袭位。避之东游至龟兹。龟兹王妹白纯体有赤黡。法生智子诸国聘之不受。及见炎心欲当之。王遂逼妻。炎纳生什。什年七岁出家学小乘十三从师须利耶摩受业。摩为说阿耨达经。闻阴界入空无相。怪曰。何故此经破坏诸法。摩因为说诸法因成故无真实。什遂专务方等受诵三论。初得放光经。魔来蔽文唯见空纸。因发誓习诵。字出如常。复闻空声。空声曰。汝是智人。何故读此。什遂呵叱令去也。又什母将什至北天竺。有一阿罗汉名达摩瞿沙。见而异之。谓其母曰。善守护之。若三十五不破戒。度人如优波鞠多。如不然。可才明绝代而已。后欲东化。什母谓曰。方等深教。大阐真丹唯尔之力。但于自身无益。其可如何。什曰。大士之道利彼亡躯若使大教流传能洗[目*吾]蒙俗。虽复身当鼎镬苦而无恨。又录云。前秦苻坚立十六年有德星现外国分野。当有知人入辅。中国得之者王坚乃使。苻丕攻襄阳取释道安。吕光求龟兹取罗什。后坚伐晋败为姚苌所戮。即姚苌立为后秦。吕光回至姑臧。闻主既丧遂潜号关外称后凉。苌崩兴立弘始三年春有树。连理生于庙庭。逍遥一园葱变为薤。咸称嘉瑞。冬什到雍兴。加礼遇待以国师。崇敬甚重。大兴法化于大寺草堂及逍遥园。与什及三千硕德亲自翻译。至理之兴其在前矣。什又著实相论注净名经。雅好大乘尝叹曰。吾操笔著摩诃衍阿毗昙。非迦旃延子比。余广如传。
　　肇法师者。开皇录云。俗姓张氏。长安人也。家素贫乏。以佣书为业。遂因缮写乃得寓心历观经史备尽坟藉。性好玄微。每以庄老为心要。尝读老子至道德章。乃叹曰。美则美矣。然期神冥累之方犹未尽也。后因见古维摩经。欢喜顶受披寻玩味。乃言。今始知所归矣。因此出家学善方等兼通三藏。乃至冠年而名振关辅。时竞誉之。徒莫不猜其早达。千里负粮入关。梚辩承机挫锐曾不流滞。什至姑臧。肇自远从之。什嗟赏无极。及什适届常安。肇亦随返。姚兴命肇与睿等助什详定。因此咨禀所悟更多。因出大品。肇便著般若无知论呈什。什读称善乃曰。吾解不谢子词当相楫。什重出此经。肇笔受。因之注解及制序呈什。什又叹曰。解空第一肇公其人。又庐山隐士刘遗氏见无知论乃叹曰。不意方袍复有平叔。因以呈远。远乃抚几叹曰。未尝有也。及什亡后。又著涅槃无名论见传于世。又常州弘善寺宣法师赞曰。般若唯绝鉴。涅槃固无名。先贤未始觉。之子唱希声。秦王嗟理诣。童寿挹词清微。音闻庐岳精难动中京适验方袍里奇才。复揵生注云。法身大士者地前菩萨结业生身。初地至七地随愿受生十方净国也。八地已上了法身无生应物受生也。今言法身即八地已上。此依仁王经分别也。
　　生法师者。三藏记集云。法师彭城人。幼而颖悟。父知非常。将诣法大道人。改服受学。而俊思卓拔。披读经文一览能诵。研味句义即自解说。是以年未至学便登讲座。吐纳奇辩词清珠玉。高僧名士屡挫辞。穷年至具戒声遍区夏。初住龙光寺下惟专业。后移庐岳幽栖七年。常以为入道之要惠解为本。故钻仰群经斟酌众论。遂与严观等同往长安从什受学。关中僧众咸嗟秀[目*吾]。妙贯龙树大乘之原。兼综提婆小道之要。博以异闻约以一致。乃喟然叹曰。由自经典东流。译人重阻多守滞文鲜见图义。若亡筌取鱼则可以言道矣。乃立善不受报及顿悟等义。而守文之徒多生嫉妒。与夺之声纷然互起。又六卷泥洹先至京都。剖拆佛性洞入幽微。乃说一切众生皆有佛性。于时大本未至。孤明先发独见。迂众旧学僧以为背经邪说。遂被摈逐。生众中誓曰。若我所说反于经义者。请现身疠疾。若与实相不相违背。愿舍寿之时据师子座。言竟拂衣而逝。以宋元嘉七年投迹庐山。销影岩阿怡然自得。俄而大经本至。佛性之义与前说符同。生以元嘉十一年于庐山精舍升于法座。神色开明德音骏发。观听之众莫不悟悦。法音罢唱麈尾忽坠。端坐正容隐机而卒。道俗嗟骇远近悲悼。京邑僧众内惭自疾矣。
　　制十四科法华涅槃疏及注此经。显畅新异。理切词简。讲学之匠咸共宪章焉。胡音云者滥也。新云梵音印土正言同梵天音也。终南宣律师云。释道安仪法尽正。而以梵为胡。犹昆山之一砾也　晦迹者。晦闇也　贵名求实等者。若因菩萨胜名以求实法者。则必因净名之嘉名以重其所说。净名既本表实证以重名。则令学者因名以重法。故得所求也　因斯近接者净名同凡接物也　有过圣言矣。不以文殊等诸圣名经。独以净名名之故云过也。以净名同凡接物故。独标经名也。经义如玄也。又沮坏也。夫教以陈理理不可易故教自常矣　如不净观以治贪欲因缘观以遣邪见等。理不可易也。若外道失理。施教即究竟自坏。如杀羊事火求生天等理必不然也　亦名三昧者。证解脱体也。亦名神足。明解脱用也。巨大也。细小也。若直明法空等下。明外现不思议事以证理也　肇曰微远幽深者。明中道实相。内证烦恼即菩提名不思议也。外用无碍为解脱也　生曰或止形迹心不安然者。谓若单言无垢称。或谓应形迹中不染尘累不委。心安何法。故复言一名不思议解脱。即是心所住法也　其求愈到者。到至到也。彻倒也。若令求者。彻到何患不悟矣。
　　睿法师者高僧传云。法师魏郡长乐人。少出家二十二博通经论。听僧朗法师讲放光经。屡有讥难。朗与师僧贤有豪上之契谓贤曰睿比难。吾累思不能通。可谓贤。贤弟子罗什至秦命睿入逍遥园详译。秦王兴问姚嵩曰睿公何人。答曰。此实邺卫之松柏兴敕见之。观其风韵洼流含吐彬蔚。乃谓嵩曰。此乃及四海之标领。何独邺卫之松柏也。什出成实论令睿讲之。什曰。此论有七处破毗昙。而在言少隐。若能不问而解。可谓英才。睿启发幽微。果不咨什而契然玄会。什译法花至受决品。旧本云天见人人见天。什曰。此语与西域同。但在言过质。睿应声曰。将非人天交接两得相见。什叹曰。吾传译得子真无所恨矣。又佛赞之业皆愿生安养。每行住坐卧不背西方。临终合掌。五色光从睿而出。又疏记此经及制序。如别注云。
　　菩萨无心者。非石木之无心也。直以凡夫取相分别心说故名有心。菩萨常观无相无分别心。而方便应物假名相说。故名无心。
　　佛国品者。夫身非身。亦真土非土。而应身在世示有统御。故各有所化之处。如娑婆香积各有疆域也。亦名佛土所依住也。佛刹世界释亦同也。此有二。一者真土。如金光明云。毗卢遮那遍一切处。其佛住处号常寂光。此以真如法身非身为身。亦真空净土非土为土。又花严云。菩萨清凉月智身也。游于法性空(真如土也)众生心水净(土也)菩提现中(身也)此皆真身真土。二应土者。下文云。众生之类是菩萨佛土。此明菩萨应众生之善恶取佛土之净秽。又下文云。诸佛如来功德平等。为度众生现佛国异(净秽异也)又云。诸佛国土永寂如空(真土也)而现种种殊胜佛土(应土也)又云。虽知诸佛国及与众生空(真土)而常修净土教化于群生(应土也)品文及下自明故关中诸师不释也　三分者。释文大体略有二种。一关中注解。真明理宗诸禅师释通但辩观理。并造文便解。不开科段。又近代诸师文起尽各有科酌。而取舍多异。而今讲者必不可偏。然随文生起不可遗于科段。而文理相承正相通会不可隔。以科文取舍之宜异在说者故。兴皇朗云。夫适化无方陶诱非一。考圣心以息患为主。统教意以开导为宗。若因开道得悟。则圣教为之开。若由合而受道。即圣教为之合。如其两晓并为甘露必也。双迷俱成毒药。此则开合随缘事无恒准　序分者。或引时方说处。或神通合盖。或称叹赞扬。此皆令物生信故也　正宗者。或谈真应二身。或示真应二土。皆令悟理克证故总明悟也　流通者。或赞法供最胜。或殷勤嘱累。此皆委法传通也　三序。一证信者。正宗为智多明无相。事随理显。惑者多疑故。集经者引时及处。化主同闻既事迹炳然。兼翻传不谬。则令听者因事证事证之不虚。亦信无相之真旨。故言引事证信也。即诸师集译经图纪传助宣法化意皆尔也。此中有千圣结集。二土传化。文广不具也　二合盖现瑞序者。亦名表发序。之正宗为悟。谈经深旨。凡心信难故。此说者广现神变使观异生信　又合盖现土表说净土即表发序。如法华云放一光以表一乘之旨。仁王云现莲华以表出生诸佛。有所表彰故言表发。善法先兆故言现瑞。由如嘉禾醴泉孝子之祥兆。河图洛书明王之休祯也　三称叹序者。正宗多示修门故行之为艰。此中广赞佛果德。使慕果深于信心即修行之门不倦故赞之也。又若不仰德无边。何以申其敬请。故先赞德也。证信序般若灯论分七段。我闻分二。我为能闻人。闻为所闻法。余五同也。智论六段如疏。佛地论五段初如是我闻合为一段。此盖随时科酌亦非是义无劳烦叙。然佛说经欲令闻者深入实相返生死流。序分证经略通文句。正宗至理须广申明。所以顺佛赞经不可于此繁重。正宗真观便略指点而已。
　　如是。大论云。如是善信之辞。不信者言是事不如是。信者言是事如是。佛法大海信为能入智为能度也。然论及注但以如是信辞故。直释信不释如是字也。此既非是正宗秘理。不劳广引繁辞　我闻者。注文证经意足不烦更释。然欲横叙者。大论云。随俗故说我。和合故称闻。谓阿难等虽悟无我而顺俗传经故称我也。和合闻者。根境识三和合为闻也。若阿难云我说。智既未圆鉴法不深。故不可信。若言传闻即或致伪谬故也。今言我闻乃是亲闻而不自说。故可信也。问。室中六品阿难在庵园不闻何言我闻。答。报恩经说。阿难佛命为侍。乞佛四愿。一不受故衣。二不随别请。三有欲见佛由我制止。四所未闻为我再说。今室中六品及佛初成道阿难未侍之前兼涅槃之时所未闻经皆为他再说也　一时者　生曰。物机感圣圣能垂应。凡圣道交不失良机。谓之一时又云。说听究竟故言一时。问。何不定言春秋等。答。佛地论云。昼夜时分诸方不定。不可别说　佛在者。此是说经主证成可信。此有二意。一戒净故。永离虚妄所言诚谛故可信。二悟圆故。智照无瑕说必称理故可信。文中亦菩萨弟子说者佛所印可咸得名经。如世臣下有事奏上于君主依行即名敕也　在者住也。大论云。四种住。一天住。住施戒善。二者梵住。住四禅四无量　三圣住。住三脱门。四者佛住。住佛无量功德力无畏等。真谛加四。一境界住。住十六大国。二依止住。住僧伽蓝。三威仪住。行住坐卧。四未舍寿命未般涅槃也。今言住。住庵罗园说也　广严城者。旧梵云毗舍离。西域记云。中印土吠舍厘国周五千里。此云广严。说经处也支道林云。法身虽无不在。应迹必有方所。若不记之说处由为猛浪耳。然佛真净法身住本法性广严之城。大悲应物住人间广严之城。此即从本垂迹因迹显本也　庵罗园者。此园是庵罗树生一女。国王异之以园封女。女见佛欢喜舍作伽蓝。故名园也。故西域记云。吠舍离城南不远。精舍前有卒堵波。是庵罗女园持以施佛处。园者梵曰僧伽蓝摩。此云众园。非以种菜为园。但修治道树为园也。故云总持之园苑。亦如道场是修道之场也。又此园城通指之耳　的辩处者。此经佛国弟子菩萨三品及下菩萨行见阿閦法供养嘱累七品的在庵园。问疾下六品文殊入室即在净名室内。方便一品据本化事还在室中。若宝积对佛宣陈及佛印时即在庵园。又香积品亦有彼国。问答亦随品收之。不别论也。事在他经者。吴本云。奈氏园误也。谓奈女经有人见经说奈女生谓即庵罗女是奈女。失正事也　与大比丘下列众。有云。其意有八。一为证信助成道。阿难同闻可信。二为显德。释梵围绕显佛德故。三为启请问净土故。四为发明净名德故。五为当根益故。六为同事。引摄有缘故。七为成就。修行法供养故。八为承受。付嘱誓传经故　与大比丘与者共义。谓阿难共闻也。此之一与贯下诸众。大论七义共。一相同无漏相一心同无漏定。一见同正见。一道同无学道。一解脱同俱解脱。一时同闻经时。一处同庵罗园也　大者。佛地论四义释之者。一利根波罗蜜种性。二者无学果。三不定种性回心向大。四众数多。大论五义。一一切众中最上故。二诸障断故。三诸王大人敬故。四数多故。五破九十六外道论故　比丘四义净乞食者。离四邪故。一下口食。耕田种植故。二仰口食。仰观星像等。三方口食。通致使命故。四维口食。占卜等。五邪者。一现异改常。二高声示威。三自说功德。四占相吉凶。五赞所得利　萨埵。秦言大心者。大论云。有大誓愿(愿大名大四弘誓愿也)心不可动(心大名大四魔不动)精进不退(能忍难忍)初愿大。即成众生义。二心大。即大心众生义三精进大。即勇健义也。十地论有十种。一菩提萨埵。从菩提智生故。二摩诃萨埵。住大乘故。三第一萨埵。证第一法故。四胜萨埵。觉悟胜法。五最胜萨埵。智惠最胜故。六上萨埵。起上精进故。七无上萨埵。开示无上法故。八力萨埵。广知十力故。九无比萨埵。世间无比故。十不思议萨埵。一念成佛故。又如下不尽有为中明不离大慈不舍大悲生死无数劫意而有勇闻佛无量德志而不倦等皆是明萨埵心也。结业身者。小乘俱舍所明乃至成佛入涅槃皆结业身。不明法身应生。大乘所明法身应生。仁王云。地前菩萨三十心结业生。初地至七地随愿生。八地已去法身无生。应物现生。此法身也　大智本行天台云。大智叹解本行叹行。解如于目。行如于足。目足备者到清凉池。又有二智。实皆权智。实智是本故大。又三智。一一切智。观空。二道种智。照假。三一切种智。照中。智体用圆故名大智。又有四智。一成所作智。二妙观察智。三平等性智。四大圆镜智。此第四为大。小乘十智非此明也　法城。韦昭释名云。城者盛也。盛人物故。博物志云。夏禹作城。强者攻。敌者战弱者守。今佛法亦尔。弱以戒守。敌以定战强以惠攻。故借喻也。十地经说四种护。一护教法。书写演说故。二护理法。自证教他故。三护行法。自行教他故。四护果法自成教他成故也　悉以清净者。外道六行断结断已复生。二乘见修二道断惑不了本性寂灭故。皆不名悉已。菩萨了本寂灭故名悉已也　五盖十缠如常。无量盖缠者。圆满大乘一切烦恼同迷真理故。凡起惑等名盖缠。以等覆真理故。下文云。诸烦恼是道场。知如实故。又云。一念知一切法是道场。成就一切智故。准此或若不等覆真理。岂悟时一念同知一切法也　七辩者。大论云。捷疾辩(于法无畏故)二利辩。利根深入故。三无尽辩。实相无尽故。四不断辩。无诸戏论故。五随应辩。已断法爱故。六义辩。得涅槃利故。七世间最上辩。说大乘事故　七德者。七波罗蜜也。治七蔽垢故。一一切殊如施治悭等无相不异故言其相不异　逮无所得者。逮及也。谓及至第八地以无所得名无生忍。不起即无生也　不退转法轮者。小乘但名法轮。有生灭故。大乘名不退转法轮。理无生灭故。转者说也　饰形靡俗者。靡偃也。谓三十二相说法生善。如风靡草。书云。君子之德风也。小人之心草也。风偃草化导行也　深入缘起等者。谓观智深也。外道邪因无因故堕邪见。二乘观十二因缘生灭无常故。但断正使。菩萨观因缘不生不灭。无无明亦无无明尽。深入达实相故。无复余习气也。近无等等者无等等佛也。今大士自在智惠能近也。天台云。等观观空也。不等观假名差别也　等不等者者。中道正观体圆故等。用异故不等　不净喜者。喜受也。清净法喜也。假名天。大论云。如国王名天子也。生天者诸天也　肾圣天者。证第一义天也　妙生者。亦可从法化生也　四梵行者。思益云。慈悲喜舍也　天龙杂众者。此中有人有天有凡有圣有本有迹。故言杂。问。此等八部若善业所招合受人天之报。若是恶业不合见佛闻法。今形受龙鬼而预会闻法何耶。答。天台云。过去因异一。若戒急而乘缓者。受人天身不闻正法。二若戒缓而乘急者。受龙鬼身而闻正法。三若乘戒俱急。即受人天身闻法。四若乘戒缓者。受恶身而不闻法。以斯不同故形法异缘也　大威力诸天者。一欲界六天。一四天王天。在须弥半腹住。二忉利(此云三十三天)在须弥顶。三夜摩(此云妙善)四兜率(此云妙足亦云知足)五须涅密陀。此云化乐。自化宫殿而游乐也。六波舍跋提。此云他化自在他化宫而游也。二色界有十八天。一初禅三天。梵众梵辅大梵。二二禅三天。少光无量光极光。三三禅三天。少净无量净遍净。四四禅九天。一无云天。二福生。三广果(已上凡夫三品天也)四无相天(外道天也)五无烦。六无热。七善见。八善现。九色究竟(此五那含天也)无色界有四天。一空处。二识处。三无所有处。四非想非非想处。释此诸天五门不同。一明身量。俱舍论颂云。赡部洲人量。三肘半四肘(肘尺五寸)东西北洲人。倍倍增如次。释曰。赡部人身长六尺。东洲倍南。西复倍东。北复倍西也。欲天俱卢舍。四分一一增。释曰。俱卢舍二里。四分增一者。初天半里乃至第六天长三里。色天逾[跳-兆+善]那。初四增半半。此上增倍倍。唯无云减三。释曰。谓梵众半由旬梵辅一由旬。梵王一由旬半。少光二由旬。此上增倍倍者。无量光四由旬等也。唯无云天于增数内减三由旬。二明寿量。论颂云。人间五十年。下天一昼夜乘斯寿五百上五倍倍增下天者。谓四天王天。言倍倍者。一倍倍日月一倍倍寿命。色无昼夜殊。劫数等身量。释曰。谓梵众身半由旬寿命半劫。梵辅身一由旬寿命一劫。已上准知。论颂云。无色初二万后后二二增。释曰。谓空处二万。识处四万等。三明初生量。颂曰。欲初五至十。色圆满有衣。释曰。谓欲界初天初生如五岁。乃至第六天如十岁。色天初生即圆满复身有衣。盖重惭愧心修因故也。四天宫相去。论颂曰。如彼去下量。去上数亦然。释曰。谓四天王天去海四万由旬。去上亦尔。忉利去海八万。去上亦然。此上准知。又如论颂曰。无色界无处。由生有四种。依同分及命根令心等相续。又诸部宗及大乘言有色义如别也。又三趣寿量如何。畜生寿命多无定限。若寿极长亦一中劫。鬼以人间一月为一日。乘斯成岁寿五百年。地狱寿不定。八热地狱者。等活与四天王寿同。黑绳众合号叫大号叫炎热。此五如次同欲五天。极热半中劫。无间中劫全。大乘经亦有云。八万四千劫等八寒地狱。论颂云。頞部陀寿量如婆诃麻百年除一尽后倍倍二十婆诃麻者。如二十斛圌油麻百年除一麻尽。頞部陀寿亦如是。五受生差别者。人傍生具四。地狱及诸天中有唯化生。鬼通胎化。二八寒地狱者。一頞部陀(此云疱裂)二尼剌部陀(亦云疱裂)此二寒故胞生。三頞哳吒。四臛臛婆五虎虎婆。此三忍寒声。六嗢钵罗。此云青莲。七钵特摩。此云红莲。八摩诃钵特摩。此云大莲。此三寒身也　四众者。理合有七众。一比丘。二比丘尼。三式叉摩那。此云正学。四沙弥。此云勤策。五沙弥尼。六优婆塞。此有二。一受五戒。此云近事。二受八戒。此云近住。七优婆夷。夷者女也余上同　投人夜光者。昔随侯遇伤蛇附药。蛇衔夜光珠来报。未知报恩故随侯按剑相拟。况大乘深旨。若不现通遣疑生信。孰可传也。此现瑞别序诸经不同。如法华放一光表一乘。在眉间表中道。照东方表三乘之上涅槃。于面门放种种光表异类众生同有佛性。大品经遍身支节放光表般若波罗蜜遍法身万德也。此经合盖现土表说此经圆满法界为一真净土。复于一真净土现十方诸差别应缘佛土也故此经虽种种异陈。皆以净土为宗　而为说法者。昔高齐尚统师问长耳三藏云。说普集经也　蔽于大众者。昔说小乘。以法劣故但现丈六比丘劣身。今说净土大乘。以法胜故故处宝师子座上现巍巍之身映蔽众会。故法华云。长者在门内则宝机承足。威德特尊。出门外则著蔽垢衣。状有所畏。门内表大乘实相理内。门外表小乘应迹在外。复次昔现劣表小乘可思议解脱。今现胜表大乘不可思议解脱。复次昔教佛现劣故净名亦劣身寝疾。今教现胜故净名现通坐座掌擎大众等。又下偈叹目净修广反说法不有不无。即是叹此大乘法会胜身胜法。始在佛树及三转法轮等。即昔说小乘时劣身权教也　献盖合盖者。献盖下能奉上表因必趣果。合盖彼异此一表在因则是殊至果则悟一。又盖者表慈悲也。在因有缘慈即异。在果无缘慈即一　悉于中现者。于一盖现三千表一法性净土能现十方应缘净秽之土。故下文云。诸佛如来功德平等。为教化众生故现佛土不同。佛土应物有异。佛身亦随应不同。故金光明云。诸佛法身犹若虚空。应物现形如水月。身土既殊。当知说法亦应物差别。然宝积下问疑生此焉　叹未曾有口业。合掌礼佛身业。目不暂舍心。信心发于内故三业现于外。故注云。现相于外也　心净已度诸禅定。梵曰波罗蜜。此云度。亦云彼岸。此叹如来到禅定之际也　导众已寂者。寂灭涅槃也。言佛以八正道导引苍生到于涅槃。不同六师也　善分别者。无名相中应众生故假名相分别也　于第一义而不动者。外道执见心说。二乘法执心说。皆名动也。如来无见无执故不动也　辩同不乖异等者。一乘为同。三乘为异。应物说三故同不乖异。会三为一故异不乖同　复次于我无我而不二。我无我实性一故异不乖同。应物说我无我异故同不乖异。净不净等例然。故中论颂云。诸佛或说我。或说于无我。诸法实相中。无我无非我　有不自生等者。若法本有生。应不待缘而有。今待缘而有。明非本有。若法定无性。应缘会之时亦无。缘会既有。明非无性也。若定无者。如龟毛兔角。缘会亦无也。此因成假破也　有有故有无者。有无相待生诸法。正有之时未有无　既未有无。待谁言有。无亦如是。小乘说有为法。四相相迁念生灭。即此生灭亦相待生。且生时无灭。待谁说生。灭时无生。待谁说灭。故云自有即不有。自无即不无也　有亦不由缘者。已有故不须缘。无亦不由缘。如兔角故决定无。何用缘。论曰者。大智论也　从缘故不有者。藉他缘有非他有也　缘起故不无者。被他缘生起故。岂名定无也　无我无造等者。既被善恶业牵。即我不自在。我不自在故无我也　自然之理者。道理必然也。外道自然也。亦云理其然矣　佛树者菩提也。佛于下成道名为佛树。亦名道树。西域记云。摩竭提国迦耶山东有正觉山。山西南十四五里有菩提树。毕钵罗树也。周垣叠石。中有金刚座。昔贤劫初成大地俱起据千界之中下极金刚轮上侵地际金刚所成。周百余步。贤劫千佛坐而入金刚故曰金刚座焉。此树冬夏不凋。唯至佛涅槃日凋落。须生如故。佛涅槃后诸国王等遂以两躯观自在像南北标记。传闻耆旧曰。此像没尽佛法灭矣。今南隅菩萨没过胸矣　力降魔等者。三义。一出家。因果经云。太子十九逾城出家。二习邪坏异。四分律云。一诣罗阅城同阿蓝迦蓝修不用处定。知非正道而舍之。二诣摩竭提界郁头蓝弗修非非想定。知非舍。三至象头山同彼外道六年苦行。知非亦舍。故经云。以无心意无受行而悉摧伏诸外道也。三受食成道。因果经云。今我若复以此羸身而取道者。彼外道当言自饿是涅槃。因我当受食然后成道。婆沙云。菩萨知苦行非真。遂受难陀跋难陀二女姊妹所奉具十六德香蜜乳糜。食已身心安隐有力。从吉祥人边受吉祥草。诣菩提树下手自敷设结跏趺坐。坐已便发坚固誓。我若不得无上菩提。誓当不起。尔时大地六种震动。魔王惊摄观动所。因遂见菩萨誓取菩提。使三魔女以惑如来。佛化作三老姥还宫。魔王大怒遂将欲界鬼兵击动如来。魔军败绩。故经云。始在佛树力降魔得甘露灭者。涅槃寂灭也。永息生死如天甘露。大乘以一念心知一切法。是道场成就一切智。故小乘以三十四心得非想择灭为灭谛。涅槃三十四心者。八智八忍断见惑为。十六心九无碍九解脱而下八地修惑。昔修俗禅六行已断故。今唯言非想一地十八心也。六行者。厌下苦粗障忻上净妙离也。又逾城舍受舍外道弃见能亡爱见名出家也　无受行者。睿曰。无受行(音衡)如前引。同外道苦行等无心受行。彼法但欲摧伏外道令知邪法无涅槃果故菩萨不学。即云。我法亦有涅槃以菩萨学而不得故知无也。所以摧伏。肇云。无受行(音幸)谓凡夫二乘取相故有心受。有心受即著。著即起行。佛智不取相故无心。无心即不受。不受即不起行也。故注云。心者染有。染有以生即取相　苦乐是行者。谓受著苦乐而造心起行也　冥真体寂者。谓境智俱空故无心　虚空其坏者。谓不著苦乐故无受也。以无取著即诸见永灭。自见既灭。即能摧伏一切外道诸见也　三转法轮者。一示相转。谓示四谛相。此是苦。此集。此是灭。此是道。二劝修转。谓劝令修行也。此是苦。汝须知。此是集。汝须断。此是灭。汝须证。此是道。汝须修。三引证转。谓引己为证。此是苦。我已知。此是集。我已断。此是灭。我已证。此是道。我已修。以此名为三转也　天人得道者。大论云。五人证小乘道。八万诸天发大乘心　外道上者能断结者。即厌下苦粗障。忻上静妙。离六行断惑。如郁头蓝等也　等以慈者。大悲三念也。有二种。一色三念。谓刀割涂香不涂不割心无二也。二心三念。谓顺法不喜违法不忧不违不顺心无二也　三密者。谓三业神用难思。如来密示非心所测。故云秘密也　净心观佛者。净信也　获其利者。谓言必有理名义。言有义则物解。依解则起修行。修行则获道利也　异受等者。谓三乘教必随根故异受异利也　或有恐畏者。说世界悉檀三界火宅故恐畏。说为人悉檀生善故欢喜。说对治悉檀断恶故厌离。说第一义悉檀证真故断疑。复次说苦谛故恐畏。说灭谛故欢喜。说集谛故厌离。说道谛故断疑　稽首者。郑玄云。稽至也。谓屈身至手而表敬也　十力者。如来十种智力也。一是处非是处智力。此知因果决定智。谓因果道理相当名是处。不相当名无是处也。二业力。知三界六道业差别业智也　三定力。谓知诸禅定得自在故　四根力。知诸众生上中下根。五欲力。知诸众生乐欲不同。六性力。亦云界力。谓知种种性差别也。七至道处力。道因处果谓知行因得果也。八宿命力。知宿生受命差别也。九天眼力。知生死因果故。十漏尽力。知无漏法故。通名力。大论云。遍知究竟名力。成论了知无碍为力。杂心不伏不屈无胜无动为力也　无所畏者。四无所畏也。一一切智无畏。自言具一切智。二漏尽无畏。自言诸烦恼漏尽。三障道无畏。自言我识烦恼贪欲能障圣道。四出苦道无畏。自言我知无漏道能出生死。说此四法于大众中心无怯惧故无畏。二明行相者。如经中说。外道难云。若具一切智。何故问诸比丘乞食易得不等。佛答。我非不知。但随世师弟法故问。二难云。若漏尽者。何故呵骂调达爱语罗云。佛答。调物应尔。非烦恼漏也。三难云。贪欲障道者何初二果人受五欲也。佛答。决定能障后二果故。四难云。瞿昙说八圣道能出苦。何故罗汉由有寒热饥渴等。佛言。圣道实能尽苦。但罗汉残报未亡也。此后二无畏且随小乘说。理实无上。大道要离一切惑方证。非二四果知也。又法身真如性无生灭非四大起故出苦也。非二乘结业后边身为出苦也　十八不共法。一身无失。二口无失。三意无失。四无不定心。五无异相。六无不知已舍。七欲无减。八念无减。九精进无减。十智慧无减。十一解脱无减。十二解脱知见无减。十二身业随智慧。十四业智慧。十五意业随智慧。十六智慧知过去。十七智慧知未来。十八智慧知现在。此中初六是断身口意永离过失。常住定心怨亲平等。知而复舍也。次六是德。谓欲念进智解脱解脱知见圆满无阙减也。后六是智慧。谓三业三世常住正智无忘失也。总言不共者。佛住此法不与凡夫二乘共也。又宝积大集二经并云三业无失为一。加无诤讼为二。无忘误为第三。余同前。
　　佛国品如王宣正令。方便品下九品如大臣行事。菩萨行见阿閦二品事讫之朝尊类也。
　　空洞无像者。法身空洞无形像也　形无常体者。或现丈六。或现千尺。长寿短寿。应物无常空也。应身既大小无常体应物。度亦净秽无恒处　美恶自彼等者。众生住异见。国土美恶。如来住正智。净秽常平等　于我无定者。应净即净。应秽品即秽。故云不定。不定净秽即净秽无性。净秽无性即平等真土也　无方为体者。净秽性空无方所也　或以恒沙为国者。法华经富楼那成佛以恒沙三千为一国也　菩萨根者。或忻净土而生信根。或厌秽土而生信根。随缘万差生信一也。岂言释能尽　直心是菩萨净土者。直心多种。又凡夫质直心。有二乘正见四谛直心。有菩萨正观中道直心。为诸佛法界一如直心。下诸行类然　指金为食者化金买得食。此喻指因为果也　前后异名者。直心不谄等前略后广。十善道品等前因后果。忍辱相等　正定众生者。有三聚众生。一邪定聚二定聚。三不定聚。俱舍云。五无间众生名邪定聚。得圣道名正定聚。余众生名不定聚。仁王经。十信菩萨不定聚。十住已去正定聚。十信已前邪定聚也。此智鉴邪正决定去取名正定也　回向者。为凡修善皆回向无上菩提。璎珞有三种。一回事向理。二回。己功德普施众生。三回因向果　八难或闻佛名者。如虚空功德等也。佛名经云。闻此佛名礼一拜。一切罪障悉皆消灭等也。观佛三昧经海经。闻白毫相名灭三劫生死罪。余相如文　陀罗尼如宝楼阁等。涅槃经。闻常住二字不堕恶趣。提婆达多品。常生佛前莲华化生等。可知　十善有二。一止。谓止十恶为十善。二行十善。为施生布施礼敬实语软语和合语饶益语修不净观行慈悲住正见也　随其直心者。此竖明净土行即十三位列　直心对十住。发行对十行。深心对十回向意。调伏对初地。说行对二地。回向对三地。方便对四地。成就众生对五地。佛土净对六地。说法净对七地。智慧净对八地。心净对九地。一切功德净对十地。前来一十七行浅深皆然。谓惑渐渐尽智渐渐圆。心渐渐增。土渐渐净也。如此仁王。始从铁轮十信。终至四禅十地。谓惑渐尽而福渐胜悲渐增而化渐宽。如下十地佛果众德皆净。何独佛土而不净欤　舍利弗作念者。前宝积因果二问佛答已了。理圆行足。听者理合证悟。而不悟者有疑在怀也。故身子托众疑以申念也　事净者。七宝池台净也。既能执净为净。岂能了秽非。故言昧也　螺髻见净者。身子疑佛答既了。亦合得悟。而不悟者众怀疑念也。世尊自云我此土净意谁见。故梵王证见也　净土如四天等者。理亦合然。准仁王经。地前三十心配四种轮王。是结业生身化物。未有净土化物。初地已去至十地配六欲天王及四禅王。既七地已前愿生。八地已去应生。即是游戏神通净佛国土教化众生故有净土。既诸地王位阶差不同。净土亦合随位升降有异也。准配可解　心有高下者。然佛土应净而净。应秽秽而。则知真土本非净秽。是名佛惠。而身子见净定净胜妙故高。见秽定卑劣故下。是名执见。非佛惠也　得无生法忍者。悟垢净无性也。若秽定有性。不应被变便亡。若净定。不应待按方现净。待按方现净明净本无性。被变便亡明秽亦无定性。故无生空故无灭。可谓见垢实则亡净相得无生法忍入不二法门。经虽不言非净非秽。而理自明矣。如法华寿量品。但即伽耶之短寿明长。斯则长短不定。长短不定短亡矣。经虽不明非长非短。而理亦自明。故分别功德品。诸菩萨亦证无生法忍。大品即色明空。亦显色空不异。理可见也。准此诸大乘经虽同缘事迹不同。会理证真一也。故不二法门品。或生灭两亡。或罪福一性。或心无所得。或口默不言。此皆事迹不同。非会证异也　知有为法皆悉无常者。若依大乘悟。净秽皆是应现应物无自性。今小乘执实故见事变即无常也。如阿难不了佛身应执实病也　八十八使此是见道所断烦恼也。谓迷四谛起此诸惑也。迷苦起十使。贪嗔痴慢疑身见边见戒也。迷集谛起七使。除身边二见及戒取。迷灭谛起七使亦然。迷道谛起八使。谓除身边二见。是此欲界三十二。其上二界无嗔。四谛各除嗔。即各有二十八也。三界具言有八十八也。九十八者。谓前见道八十八上更加断十个修道烦恼。故成九十八也。言十者。谓贪嗔痴慢。欲界具此四。色界有三。除嗔无色三然。故三界合论有十也。
　　方便品。天台云。此品序净名德。是阿难本愿所未闻经。佛为再说。故此品及室内六品佛说经讫再说付嘱。故结集时诵出也　长者具十德者。天台云。有二。一世间。如别。二出世间净名十德果圆。如经。今且明闻经一念及发心随喜亦具十德。一姓贵。此经诸佛菩提皆从是生。即般若佛母种姓中生。二位高。初发心时已超二乘法。一念随喜超二乘四果。三大富。金刚云。一念净信胜施三千七宝。四威势。下文天帝四王未信生信已信作护等。五智深。大经云。学大乘者虽有肉眼即名佛眼。六年耆。不于一佛二佛种善根。七行无失。大经云。闻常住二字不堕恶趣。法华化生佛前。八礼仪备足。诸相非相即见佛身威仪。九上人所叹。法华云。应以天花散。生心如佛想等。十下人归敬。法花云。天诸童子而有给事　殖诸善本者。发大乘心生在佛家也　无生忍者。仁王云。地前三贤伏忍。初二三地信忍。四五六地顺忍。七八九地无生忍。十地佛果寂灭忍。今不言寂灭忍者。天台云。以是佛忍故让之。但云无生忍也　心之所趣者。如泉出流必趣大海。凡有心者皆趣佛果也。以无水不水亦无迷不悟故也　资财无量本也。摄诸贫人迹也。此从本垂迹也　虽为白衣亦也奉持行本也。言律行者。实相真戒性净尸罗也。故罗云章云。是即出家是即具足。谓发菩提心出生死涅槃家受万行一心具足戒也。梵行谓住真性法身悟非男非女无相梵行也　异道者。九十六种著见论　世典者。安国处家之爱论。以忠则爱主。孝则爱亲。各亲其故名爱论也　治生者业也　四衢者。十字路也　政法。杜预曰。在君政。在臣为事　刹帝利。此云田主。俱舍论颂云。劫初如色天。后渐增贪味。由情贮贼起。为防雇守田。谓劫初人身有光明。食诸地味贪心生。故地味不生。次食林露。贪又不生。次食自然粳米。身光隐蔽。贪贮既多。遂共分田。为防诤乱遂雇有德以为田主。此刹帝利王之始也。又从此始改姓　瞿昙新云。乔答摩(此云月种亦云甘遮种)本行集云。彼大茅草王无子。出家得五通仙。弟子以王仙老以笼盛之悬于树上。出行采药。有猎师来谓仙是鸟。遂便射之。血便堕地生两甘庶。一出童子。一出女。童复嗣王位。因改为甘蔗种。及日灸生故亦名日种。复从甘蔗改姓释迦。此名能也。五分律云。郁摩王有四子。神武聪明。宠妃有子。顽薄丑陋。妃念。我子虽长才不及呴。国祚所钟必当四子。即作方便令王殡遂四子。四子去已从者如云。到雪山于北近迦夷林筑城营邑。众人威。王闻三叹。我子有能。因称释迦种也。又刹利婆罗门毗舍首陀天竺四姓。刹利如上。婆罗门道学为业。毗舍者此云坐。谓坐估财货也。首陀者。谓田农官学者也　胜惠者。观四圣谛无漏惠也。梵天爱见心修禅。若无正惠不免轮回　护世者四天王也。东方提头赖吒。此云国主。南方毗楼勒叉。此云增长主。西方毗楼博。又此云杂语。亦云丑眼主。北方毗沙门。此云多闻主　是身无常者。有二种无常。一事无常。谓四时迁变颜貌衰老等。事物变移为无常也。二理无常。谓体有为之法刹那刹那性自迁易。岂待叶落白首相异然后为无常也。下苦观亦然。若病发无色为苦者。此事苦也。若知五阴有漏有为性本是苦为理苦也。第三空观亦二。若灰身坏色为空。此是事。若行之五阴有为性不坚实刹那无常体归空也。此是理也。又此是半字因缘无常之空。又非满字缘生之空也。观此苦理名为苦等谛理之观也　苦者。三苦也。苦苦。苦受性。二坏苦。乐受性。三行苦。舍受性也。欲界具三苦。色界具后二。无色唯行苦。又有八苦。如常　十喻者。聚沫泡芭蕉浮云电此上五喻通小乘半字无常故空义也。炎幻梦影响此五喻通大乘满字无性空义也　无生如地者　身四大者。皮肉筋骨为地。血髓目泪为水。动转喘息为风。遍体暖气为火。又俱舍云。坚为性。湿为水性。暖为火性。动为风性。又执地大为我。即众生相。执火大为我。即我相。火性炎上与我慢同相。执水大为我。即人相。人事随时如水之随器。亦同相也。执风大为我。即寿者相。风息不断名为寿命。故大集云。出人息者名为寿命。故金刚经。若心取相即著我人众生寿者。若一取我相。即四大齐执也　无知如草木者。草木无知。托四气以生落。识心亦尔。假异境以忧悲。既托缘以分别。即自性而无知　三十六物者。外相十二。发毛爪齿眰泪涎唾屎尿垢污也。身器十二。皮肤血肉筋骨髓方膏脑膜。中合十二。肝胆肠胃脾肾心肺生藏熟藏赤白淡饮　形之妙者。谓二乘人不知五阴皆空是佛身。乃取三十二相为佛身。有金锵马麦之患。何得厌彼忻此也。将示大乘五阴本空。王宫生无生。双林灭不灭。丈六即真为佛身也。故云佛身者即法身也　超三界者。谓悟三界如幻也　阴不摄者。阴入即空也　八极者。八方也　措思措投也置也　六通者。一神境通。谓或现大身小身也。二天耳。闻障外声。三天眼。见障外事。四他心。知他故。五宿命。知宿命事故。六漏尽。诸烦恼尽故　三明者。一宿命明。知宿命。二天眼明。三漏尽明。谓一往知事为通。深监因缘为明。又俱舍云。宿命明除过去愚。天眼除未来愚。漏尽除三世愚。余三不尔。故但名通不名明也。

　　净名关中释批卷上



　　净名经关中释抄卷下

　　　　沙门道□述

　　弟子品

　　宣律师云。学在戒后故称为不解从戒□□□□子菩萨外化不常佛侧五戒暂来不常侍奉故第□□□□□在声闻非余二也。天台云。品来五意。一为显净名□□□□□大弟子称述不堪则备显净名之德。信仰生心。文殊入□□□□法二令未入正位声闻回心向大。若不堪之辞即舍小归大。三成净土之行。若闻菩萨权实难思。即渐识诸佛真应二土。四为已入正位声闻成生苏。教声闻昔说花严如聋。凡夫不变色。故于渐次二乘如乳。次闻阿含得四果。如酪。令闻净名□等智果不真。如生苏。次闻般若许传大乘未得授记。故如熟苏。后说法华涅槃同归佛乘为醍醐。此五味教渐次并对二乘为言。非菩萨也。为印定成经。昔所说者皆不对佛。今对佛陈述。如来印可皆成经也。注云。悬心默通者。谓圣心悬照前心。默然通见。何待言也。冥机潜应者。冥然见机潜相应会故相造也　不于三界者。身子入小乘八定及灭尽定。皆三界身心得也。菩萨住实相定。即法身真智证非三界法也。如大论云。比丘离诸欲及恶不善法。依未到地定得初禅。有觉有观。喜乐一心。离欲火故谓觉观。复作是念。觉观娆动禅心。如水中波。如睡中唤。如是种种呵觉观。觉观灭内清净。系心一处无觉无观。定生喜乐。入第二禅。复次观喜多过。得喜□忧离喜行。舍念智受身乐。入第三禅。复次行者观乐之失如喜。求心不动不苦不乐。舍念清净。入第四禅。复次观色多过。观身中空。外色亦尔。得无边空处。复次行者观空无边。故识缘则多缘多散。故舍虚空缘但缘于识。名识处。复次是识无边识多即散。故呵识赞无所有处□观。此处四阴过患。无想如[病-丙+(雍-〦)]有想如病。入非有想非无想处(无想定灭定及无想天名相余有相也)此无色皆四阴成故灭受想等心入灭尽定也。故皆是三界身心。今菩萨以中道正观照三界五阴不生不灭定此真灭尽定也　神俱灭者。谓菩提不可以身得不可以心得。身即无色无别。心即无根无住。不生不灭故云实灭。大士之灭定如此也　道法者。即阴自空也　现凡夫事者方便涉假也　心不住内外者。三处性空即心实灭。故不住也　诸见不动者。执著名为见。二边名为动。二乘四念处观身不净破净倒。观受是苦破乐到。观心无常破常倒。观法无我破我倒。余品例然。是名二乘类于诸见动修三十七品也。若大乘四念处。观身性空非净非不净。观受不在内外中间非苦非乐。观心但有假名非常非无常。观法如幻化非我非无我。余品例然。此名大乘于诸见不动修三十七品。广如涅槃及诸法无行明。
　　不断烦恼者。烦恼性空故云不断。二乘法执如烦恼为实有。故断而入。菩萨悟烦恼性空。故不断而入也　七使者。贪嗔痴慢疑为五身见。边见邪见为第六见。戒取见取为第七取使。九结如前　时我世尊默然者。应呼云世尊我时默然。但以梵语语约故尔　目连章者梵音也。部执论翻为胡豆。法蕴足论云没特伽罗子。此云绿豆子。新云采菽。又前身子智慧第一。约禅定呵目连。禅定第一约说法呵。所以以十大弟子此二交络呵者。以定惠是万行之门。故不可偏定。定深必惠明。惠明必定深也　法无有我等者。小乘观破我证无我。唯证初果等。今大乘实相法即于我无我而不二。我尚不可得。非我何可得。是法性实相真无我义。证此无我乃得无生忍。七地大士岂同小乘哉　离生死者。若前际有生后际有死。故中间名寿命。今菩萨住法身实相。不生故无前际。不灭故无后。无前后故寿者性空　灭诸相者。小乘说有法有生住异灭四相相迁。今大乘法性性自寂灭离四相也　离觉观者。取相生心说有觉观。离相假名故无觉观也　万法万缘者。万法无定法故无法也。缘无定缘故无缘也。如身是菩提界多成众则无法。如婴垓童子少壮老年众缘为形。则形无定形也　法不属因者。妄法有生灭故属因缘。生其真法不生不灭故不属因缘也。诸边不动者。离四句故诸边不动也。离观行者。妄识缘相起缘相故言观。真智照无相。无相故无观。又取相心缘生缘相故言行。离相心无生。无生故不行也　迦叶此云龟者。盖取明义也。知三世故也。或云饮光。亦明也。此呵头陀也。小乘以于四事抖擞不染不著。少欲知足名为头陀。今净名大事于三界五蕴菩提涅槃如般若波罗蜜。抖擞无取无住名曰头陀。故法花经云。是经难持。若能持者是名持戒行头陀者。又善住意天子经云。头陀者抖擞。贪欲嗔恚愚痴三界六入我说此人能善抖擞。如是抖擞不取不舍不修不著。我说此人能善头陀。头陀者此云抖擞也。又行中头陀有二。一随时。如梵网经。春秋为二月行也。意如冬夏极寒热故安居。春秋暄凉随行也。二随行者。有十二。四分云。一但三衣。二粪扫衣。三常乞食。四不作余食法。五一坐。六一团。七练若(此云无声处)八冢间。九树下。十露坐。十一随座。十二常坐　而不能普者。迦叶诸声中有二行胜。一故不普菩萨无缘大慈故能普也。次别呵。云住平等法应次行乞食。呵声闻头陀。乞食为养五荫但少欲耳。不同菩萨为坚住正观养法身也。法身即不食。身怀和合。法身不受三界身也　空聚相者。聚落有二。一者外聚相。村邑也。二者内聚。六根也。故金光明六根聚落贼所止也。谓诸外聚若有人物士女则有可观。若空聚无人唯有劫贼虎狼死尸毒蛇则不可乐也。若菩萨六根如法花经。八百功德威千二百功德则如聚落有人物也。今凡夫六根空无功德。唯有三受毒蛇邪见劫贼妄念死尸。故不可乐也　不舍八邪者　若舍八邪入八解脱。是小乘禅悦食。若不舍八邪入八解脱。为大乘禅悦食。若舍八邪入八正道。为小乘法喜食。若不舍邪相入正法。为大乘法喜食。故今后名示大乘法喜禅悦呵迦叶小乘二食也　非有烦恼等者。大乘平等法喜食本性清净故非有非无。心性寂灭平等禅悦食故定非入出。生死涅槃平等故二俱不住　不空食人之施者。小乘中犯四重为盗食。不勤三业。谓上根不坐禅。中根不读诵。下根不营理僧事。为负债食。初果人为同意食。阿罗汉为自己食。由应供故。今大乘若不发菩提心住平等观。非真出家。故皆名空食人之信施也　须菩提云善吉。亦曰空生。亦曰善现。以初生时屋舍皆空。父母谓其不吉将问相师。相师占云。大吉甚善。故云善现。或曰。空生善相现故名善现。然此正为表解空第一故现空也。如罗云六年住胎表密行第一。迦叶金色表头陀洁行庄严。迦留陀夷此云黑光。表污净行为结之缘。又善吉于弟子中。解空无诤第一。小乘入第四禅观众生缘不与物诤名为无诤。而舍有证空弃生死取涅槃等未免此诤。今净名大乘住中道观。非垢非净不生不灭。我与无我其性不二。生死涅槃本性平等。名真无诤。故被呵也。又小乘入观缘真谛故空。出观缘俗故有。如是舍有取空非真解空。今净名大乘色不异空空不异色。非有非无不取不舍。达诸法相无挂碍。稽首如空无所依。名真解空第一也。被呵也。问。小乘无诤三昧云何。答。俱舍论颂云无诤世俗智。后静虑不动。三洲缘未生。欲界有事惑。谓十智中世俗八智。定中住第四静虑。六阿罗汉中不动性。四洲中不缘北洲。无我所故。唯缘未来。过现已灭故也。三界中唯缘欲界。有事惑故。又法花云。十弟子内秘菩萨行外现示声闻。是即如来未出时身子目连示居外道。优楼那提示居事火。大迦叶示净行婆罗门。罗云阿那律示现王宫受五欲爱。或身子示聪惠。盘特示讷钝目连示尊贵。优波离示下贱。满愿示博学。迦旃延示辩论。如来成道即为引其类得证声闻。今引小入大故因问疾。各辞不堪。则令所化舍小归大。渐与法花作授记之方便也。盛满饭有云善吉。持解空故。往令净名以表妙有相折故示也　不坏于身者。声闻以身为苦故灭身以归寂。一相者寂灭相也　菩萨观身从缘□无自性。即不待坏身自然本寂也　五逆者。杀父杀母杀阿罗汉出佛身血破法轮僧。前二违恩。后三背德。故名为逆。业缚之剧莫逾于此。无缚不妄。子妄皆真故即逆缚为解脱相　邪见彼岸本性不殊者。此三句关中意。以非邪非正非难非恼非净为平等故可取食。天台意。以呵善吉汝二乘偏空是邪见非中道彼岸住化城之难。非无难也。染著涅槃之恼远离法性之净得化城八难。其状云何。答。大品云。宁使众生落三涂狱。不使众生入二乘道。即以小乘见修。无学道为三恶道难。永执无我为此洲难。出观缘俗入观缘真。为佛前佛后难。不见法身不闻中道。为生聋生盲。辩说生灭不了无生。为世智辩聪。沈空滞寂。为长寿诸天难。大经云十千劫等。此是发大之根故也。以此为难障真涅槃。有逾凡夫八难之患。可不畏哉。无净福田堕谤等言二家不同。类此可见　等无有异者。关中以平等一性为无异。天台以凡夫滞有二乘滞空。为滞虽殊齐障中道为等无有异　置钵欲出者。天台云善吉被难。卒闻妄捧解空亦失。故净名返以幻化安立也　富楼那前目连呵说法礼不当。此章呵差根之患。有云。观人心句是世界悉檀。根原句是对治悉檀。行大道句是第一义悉檀。故根性大乘问悉檀者。此法名出楞伽。智论梵云悉檀。此云宗成。亦曰墨。如实相印之类也。彼印印理。此墨守定教。此有四种。一世界悉檀。为发善根众生托世名相今生乐欲起信心故。二各各为人悉檀。为已种善各随根缘令增长故。三对治悉檀。为有众生虽种善根为重惑所障未得成就起对治故。四第一义悉檀。为久修行众生摄理而谈故。此则前三顺根。第四摄理。就前三又二未信令生信。世界已信令起行。立为人对治。又起行有二。起生善行立为人。起断恶行立对治。由是缘故如来于无相法中随理顺根生信起行生善断恶流演八万四千法。余教门种种差别同趣大菩提故　迦旃延此云刚剩。有云文饰。施设足论云剃发种。未详所以　生灭心行说实相法者。缘生之法四相所迁生灭之谓也。生灭之法从因缘生。缘生之法体无自性实相之谓也。又小乘由执生故有无常苦空无我等四义。由执灭有寂灭义。前四是厌。后一是忻。今大乘悟不生不灭故是实相义。而迦旃延言缘生无常。即是以小乘实相法也　无常即实相者。常无常不二即实相。离常说常。即生灭下之四义准此应知　苦义即实相者。思益云。知苦无生苦圣谛。大经云。凡夫有苦无谛二乘有苦有谛。菩萨解苦无苦。而真谛皆实相义也。此大小五义难明故略寄一。喻如母养垓子见啼不止惧之云鬼来。一岁已下闻鬼不惧。此喻凡夫闻五阴无等五心不厌也。二三岁已去闻鬼即惧。此喻二乘闻无常等心厌离也。年至十五闻说鬼来了鬼本无但假言说至儿啼故。此喻菩萨了阴无生苦等但如来假名方便引导物。故此真义也　阿那律秦言如意。亦曰无贫。或云无灭。过去曾施辟支佛一食九十一劫常在天上受如意报。故云如意。恒无贫乏故云无贫。善根不灭故云无灭。又云。因入佛塔剔灯照九十一劫善根不灭。今得天眼报。故云无灭也　五通等者。若声闻依四禅定起通。有功德作相而见知外道等无为不应有见者。若声闻依惠断惑名择灭无为。不应有见也。大乘天眼即中见色。圆观三谛权实双观。即寂而照。故无此难。如下文自明也。大小殊途有此悬别。而或者以近远之见约数量而分大小。不亦谬哉。又佛心无不寂故照无不见。惠不离定即寂而照。故见而无二也　优波离奏言上首。亦曰近取。以本近八释子执事取与故云近执近取。言上首者。以初与八释子同时出家之时如来先度为上座故云也　律行者有二。一本来不犯。二犯能悔。此波离之律行也。今净名以法身真性本净根智迷以复悟为律行也。故经云。唯佛一人住戒余人皆名污戒者。又下文云。是即具足。明此经法性尸罗一心具足万行。岂二百五十而言具足哉　重增者。小乘忏法要深见罪累起重悔心等言灭也。故关中天台皆云以背真妄犯若为罪垢。志诚悔惧复名重增。今申一释。罪之自性不生不灭。昔二人犯罪不生见生名初犯。今波离为忏不灭言灭。名重增也。若是罪本不生。今悔亦无灭。即去除灭也。普贤观经云。若欲忏悔者当求真实相。真实相者即是悟罪之与心俱不灭也。此云持律。可不妙哉　第九解脱者断修惑。九地各有九无碍九解脱。今非想地中第九解脱得无学持心。况众生心性本净。妄想若垢者既妄想。见垢明垢非垢。取我颠倒亦然。其犹病眼见花。病痊即知花体本无。故生师云。僧而谛者明真非谛也　生灭不住者。夫为罪者不可以一念成。若积念而成罪者。即念自生灭刹那不住。岂可罪哉。复次念若不积。即一念无因。念若住积非有为法。复次设使一念自成。罪者刹那不住。岂得忏而复灭哉　是名奉律者。此法性尸罗即法身自性。菩萨大士如是奉持也　罗睺罗此云覆障者。亦表密行第一　舍轮王位者。轮王治世举国皆行十善。岂可舍众善而尚独善哉。出家功德之利者。有云说刺落之利。如大悲经云。但使性是沙门污行沙门形是沙门披著袈裟者。于弥勒佛乃至楼至佛所得入涅槃无有遗余。天台云。罗睺说四果所得十智三明等利也　无利无功德者。窃寻出家略有三别。一舍爱欲眷属名为出家。二断除见修出三界狱名为出家。三深悟大乘。生死涅槃非缚非解。漏与无漏不垢不净。不取不舍无得无证。了法界之如幻。觉真性之亡依。名究竟大乘真出家也。故经云。以无所得故得阿耨多罗三藐三菩提。此净名大士无利无功德之出家。岂罗云舍三界之过患得涅槃之功德名真出家　假名者。生死涅槃俱假名。故下文云。我及涅槃此二皆空。以何为空。但以名自故空　出淤泥者。凡夫以五欲为淤泥。二乘以取证为淤泥　四取者即四受也。又云。不受三界及涅槃也　阿难此云欢喜。佛得道夜复生阿难。欢喜生故父王名之也。复次宿世善根见者欢喜故名也　勿谤如来者。小乘谓佛是业生身现身成道。大乘以悟身本无身为法身应物现身为迹身。是即应物为疾非实疾也。今执为实业所招。岂非谤欤。诸教云金枪马麦等言例同斯解。即是法身者。小乘以丈六为生死身。五分法为法身。大乘以即色岂空。丈六即真。真即法性常住。非思业生。即阴即空及过三界。空即清净。何漏为有。四相流动。生灭无性。即迁非迁。故曰无为　诸数者有为四相数也。远云。非思欲者断烦恼障。过三界者离分段果。无漏者破所知障。无为者离变易果。崇福云。非思欲者非思业生。生自在故。是我过三界者。三界是苦。过三界苦即是乐也。无漏者。有漏之垢。无漏即净也。无为者。有为法无常。佛身无为即是常也　如居士言者。佛身真常如前所辨。此显实也。不生五浊现病利物。此开权也不言不现执病身为实闻病是应明身非我。有此开权也。然身非我有。即为物故有。为物有身。即身非身。为法身也。此亦显实矣。经文若此。理亦皎然。而惑者乃谓至法花方云开权显实。到涅槃始辩当身法身者。不亦谬见经文乎。又法花亦云为五浊故开一乘为三乘。此经亦为五浊故示法身为疾身。知三是伪与了病是应何殊。悟三即一与觉应即真何别。又大经亦云。吾今此身即是常身法身。此经亦云。佛身者即法身也。又云。佛身无为不堕诸数。岂可离此丈六而辩无为哉。而滞教失旨之徒至法花执一定一谓诸经不一。到涅槃报佛是常即言诸教未常。岂有不二法门而非一实相般若而非常。是知穷原造极。理不可殊。随根互显教不可一。名教无定明理本无名。无名之名曷可执名而封见矣。
　　五浊者。亦云五滓。名异意一。一劫浊。谓大小三灾时危在险。二众生浊。六道杂居业苦相系。三烦恼浊。贪嗔痴慢甚增盛故。四见浊。身边邪等执不可移。五命浊。寿命短促习善无成。悲花经明成劫坏劫空劫无浊。住劫至二万岁六万有浊也。十地经六浊。尼乾子经有十二浊。经数无定。即知劫末圣遥。何者非浊。而五六等言随根布教耳。

　　菩萨品

　　前品既声闻致辞。理应次命菩萨。所以不先命者。若大士致辞。即声闻息命。引进之道岂可无施。天台辩呵菩萨之意。略陈有五。显净名胜德二转方便教。三快成净土。四为入大品法花方便弄胤。五印定成经。初显德者。前虽声闻称扬如与小儿桶力未足为健。今若菩萨顺伏方表净名德。大人尊为则法教可行。岂胜劣于人哉。二为转禀渐教菩萨入圆妙门者。菩萨同识深教别。俱舍即云。三阿僧祇修行六度百劫种相好因兜率下生八相成道初坐道树。由是凡夫三十四心方成等正觉。此最识也。二大品经说三乘共行十地。二乘断而取证。菩萨断而不证。所谓干惠地(外凡)性地(内凡)八人地(初果向第八人)见地(初果)薄地(二)离欲地(二果)已辩地(四果)辟支佛地菩萨地佛地。此即三乘同观无生证有浅深。三兽渡河三箭中锅皆喻此也。此次深也。由离三乘之见。仁王璎珞五十二位。始初十信修成圆觉。能一大乘更无别类。此更深也。由位行多门词殊致别非即多即一不思议圆妙之道也。花严云。如是学者不从一地至一地具一切法地。楞伽云。寂灭真如有何次。大经云。雪山有草名曰忍辱。牛若食者能出醍醐。非乳酪之渐。此经云。一念知一切法。是道场成就一切智故。一位一切位一行一切行。一豪之善发迹驻佛。非圆非偏而假号圆顿大乘也。昔诸大士随根禀化异执成迷。夫佛究竟圆妙大道。今净名大士弹呵折伏皆令释偏。诸圆解渐开。顿成不思议解脱之道也。三快成如来真净七义者。昔来大士各禀偏浅意。谓娑婆定秽灯王定净。莫不厌秽忻净。而保著情深去道弥远。今净名弹呵令知即秽即净不二不别。故下阿难之悟佛事香积之悔见秽皆其意也。四为入法花涅槃方便弄胤者。为诸大士既不能顿悟圆妙各禀偏渐。今净名折利根之法即座悟入者前第二收也。其钝根缘异藉。次弹呵。后闻大品法花涅槃等故得悟入者。即因令弹呵折后方悟也。故法界性论云。若利根人于摩诃般若入法界。若中根人于法花入法界。下根人于涅槃入法界。故知花严初教悟者乳教中入。次阿含中悟酪教中入。此经及方等诸经中悟生苏教教入。法障般若中悟熟苏教入法花涅槃醍醐入。五为印定成经者。昔日呵词未蒙印可。今对佛宣扬。如来印许。便成法教因流遐逮也　弥勒此云慈氏。姓也。名阿逸多。此云无胜　不退行者。兜率欲界之天著乐故多退转。故弥勒为说不退行也。但有进有退。偏教之所厌忻。非进非退圆妙之所绝待。今净名以经待之不退破弥勒有待之进退也。若分别明者。不退有四。一者理不退。性相常住故。二者位不退。不退入二乘外道故。三者行不退。智证无生故。四者念不退。寂而常用故。俱舍种妙相因为不退者。唯位不退。共行十地性地为位不退。见地为行不退。渐教别具四不退。未发十信前是理不退。十住位不退。初地行不退。八地念不退。圆教方圆具四不退。今大士多用不退难也　郢匠者。事出庄子。彼云。郢人以垩漫其鼻。匠石运斫成风。去其垩而不伤鼻。引此意匠虽能运斯。必藉郢人不动之质。今净名虽能弹。亦须弥勒能受也　交臂者。庄子云。谓颜回曰。我与汝终身交一臂。而夫之意言无常迁变念念相夫　授记者。觉性真常无成无得。言授记者引未悟之流也。若闻记而执著。成得非真得记也。未若悟阴体空无得为得名真记也。金刚云。我于燃灯佛所无有少法可得。燃灯佛与我授记。若分别者。如首楞严经说。有四种授记。一有未发心而与授记。二密为授记。三现前授记。四见无生授记。前三有得记。后一无得记。今大士呵前三之有得。今契后之无得　舍于分别菩提之见者。有进有退有得不得。而取舍交驰忻厌异志。皆分别菩提之见非真见也　不可以身得者。方便教菩萨以相好之身为身得菩萨。尽无生智为心得菩萨。诸数类然。若既究竟说者。有相之身非菩提。有智之心非菩提。未若即相无相即心无生。二俱寂灭。即寂灭是菩提。灭诸相故。诸相者。生住异灭等四相也。此下法句皆即破而立也　玄轨超驾者。明玄轨万行超然。独驾至平夷之处而不见平夷之相也　光严道场者。林泉幽栖之处。是事迹之道场。觉心即真。是悟理之真场。且一念恶心顿迷法界。返妄得真万行常净。斯即了一心而万行即真道也　觉一尘而法界圆净场也。岂能等闲地而为道场哉　智惠现见诸法者。妄识取相失真著伪。不名现见。正智照理返伪得真。名现见也　一念知一切法者。小乘以四谛真理释灭异品。有苦可厌惑可断。故三十四心成佛。大乘以一色一香无非中道一心一智俱含万行故。即一念而能知也。此乃不思议之智。岂彼三十四心可思议智也。言三十四心者。出俱舍论。俱如来菩提树下魔军退后。以八智八忍断见。九无碍九解脱即修。故云三十四也。理实修惑三界九地。地九品各有九无碍九解脱。即九九八十一品无碍八十一品解脱。今各在一九者唯□相一地。尔下之八地有漏法中先以断故　持世住静者。此为诸方便教菩萨不修定之方便执也。然舍喧就静。似乖平等之旨。故净名呵也　魔佛二界一如等真者。魔界者俗谛也。佛界者真谛也。方便菩萨观未穷中道。适俗背真缘俗妄。照心往来为魔所入。圆教菩萨圆照中道。真俗一如三谛等观。照无往来故魔不能入。故仁王经云。世有常修空处空常万化也。即其意也。二缘修观有出入之间者。此真修缘出梁齐法师所用。其能深妙也。故天台用之。三缘修者。智境异故。境即真谛。智即般若。智缘真谛断惑成圣。此智外有境世。言真修者。智境一故真谛常。净即净而照。未常不净。未常不照。如如意珠。珠体圆净。净光恒照。真而且照。尘垢恒祛故曰真修。故方便菩萨境外有智。作意方照故有时不照。未作意间魔所入也。圆顿真修即境即智理照不二理照观无出入魔不入也。魔者四魔也。一天魔。二烦恼魔。三阴魔。四死魔。今言魔者天魔也。大经说常乐我净魔无乐无常无我无净魔者。此并烦恼魔也大论云。除诸法实相余皆魔事。即自出道正观外诸妄念皆魔事也　身命财修三坚法者。谓身坚命财坚。释此三坚浅深有四。一世间三坚。不害他身救病施食得身坚。不断他命放生止杀得命坚。不盗他财惠施无吝得财坚。二声闻三坚。精修无漏恒观无常得五分法身无漏惠命七圣法财。无能损坏。故云也。三方便教菩萨三坚。真如法身金刚不坏。般若惠命观无断灭。万善法财圆修无缺。此菩萨三坐也。四圆觉三坚。谓法性真常即寂灭。恒观照万善功德□事而真。此之三坚即一而三即三而一非三非一能三能一。故大经云。摩诃般若解脱法身不纵不横不一不异。般若者惠命也。解脱者法财也。法身者真身。此之谓究竟常住三坚也　非法之物者。女为坏道之缘。特为菩提所忌故云也。亦表方便教菩萨未能会理故为净名所呵　沙门者旧云□门。此云功德多。言修道劳。又云勤劳言志诚义名为息。次得无漏生死休息或云净志也　俯仰者。低头也。仰者举首也。言闵默不已强自与之我已舍矣者。明大士常住舍心法愿具足。女闻法法足顺魔愿愿足也　云何止于魔宫者。弟子解师理会请诲也　不以无尽灯一者是明来即法乐以自利者则无尽灯以化他。是即二利行圆去来常益。无碍妙辩其在兹焉　善得亦云善施者。大士妙证。何行不圆。然随门引物故各有所美。善得迹于事施无吝。而未能穷施之原妙通万行。故为净名开以法也　亦盖属为唱和岂曰必然。设大施会者。昔父母行施邪祠法。或杀牛羊人等祀天求福。善德诡迹居之。回邪祠为正施。而未能即事入埋行大法施。故净名因呵以通之也。如俱舍。小乘时菩萨方便行六度行。皆以不惜财宝不惜身命为六度满。今大乘皆以六度之行与实相相应。同真际等法性住大悲愿。一毫之善等施众生同证菩提。名法施圆满也。故俱舍论颂云为由悲普施。被折身无忿。赞叹底沙佛。以无上菩提此皆以不惜身命圆满故也。金刚云。不住色布施。乃至割截身体无我无人。大般若云。檀波罗蜜清净。一切智清净。无二无别。乃至般若清净亦然。此以理契实相。功济含生。称理行施随根起愿。故名圆满。今净名呵前事中六度。令人入后实相六度也　持正法起随喜心者。此随喜之喜心亦法喜之喜。以令彼我持法皆行随喜心也。亦以俱持正法故同得法喜　大舍舍万有者。方便大士舍怨亲。亦舍无量心。圆顿大士舍万有。方名舍无量。亦以行穷实相故云舍也　离身心相起精进者。此有二解。一云一心非道不悟身心亡身受命名精进。与实相理合常住实相身心相空名真精进。有相心生即名懈怠。故云以离身心相起也　问。诸论皆云精进波罗蜜体以心所法善十一中进数及取随行三业为体。乃至檀以舍惠数及身口等随行三耶为六度本体。此六度大体未离五阴身心。云何此中乃云精进之相离身心取耶。答。理不然也。何者。大乘深经须穷实相五阴名数。佛以外道初计邪生故示阴界名数正因缘之法。引彼二乘令除我见。奈何解释深妙仍怀偏小之见乎。又佛为二乘说阴界入。欲令悟法无我智有为无常。亦不欲令于数法多少执计为实。尔若执为实去道愈。复次大乘说阴界入法。亦欲不存法。何者。法若定是五阴。不应说十二入。若定十二入。不应说十八界。五八无定数。当知数非数。阴界无定相。当知相非相。阴界无定名。当知名无名。故上文云。法无形相如虚空。故法无名字言语断故。此皆即相为无相。则名为无名。是即依经非有色受相行识之求。非有界入之求。为真求法。若此而推。岂可以阴界名数中而辩六度实体耶。若真求者。应离身心相即实相中求也。幸请学者熟详其致哉　教化众生起空等者。若依小乘及诸论明三三昧缘四谛十六行。摩诃衍经明三三昧因缘。诸法实相者。即与经文甚相符会。何者。大乘四谛即无生四谛。俱以苦集等无生为谛。不以苦集而为谛也。若以苦集等无生为谛。谛即实相缘。此实相起三三昧。即与小乘永异也。而经文云教化众起空等者。实相之照权实智圆故。即化而空。在空者常化。空有不二权实双照故云也　不舍有为起无相者。小乘灭谛灭相为无相。大乘即相为无相。即此无相名为实相。故不舍有而自无也　示现受生而起无作者。小乘以息诸求作名为无作。大乘以体作无作故终日作而不求于无作。此不思议实相之无作也。乃至下不思二法门品于一解脱门即三解脱皆同。此道会理无二也　正行善法起于净命者。言邪命者谓邪利活命。若修行之人执阴求善著见起修邪心求善欲活惠命皆邪命也。若正观中道即法本真。万善自圆。功德常净。既不取相求利资神。故云净命　解众生缚起修行地者。法性常寂非浅非深而经殊。行位陈浅深者。皆引物方便起行次第。此虽法性之外事。而是起行之次位也。又云。真理非浅非深故无修行次位也。以惑是有为结缚。解之即有次位也。知一切法不取不舍者。而注云。造心分别者。谓分别相而无相方入实相。实相之相即是一相。一相无相假名通物故名一也　施主等心者。施佛敬深。施贫悲厚。以淳厚之慈悲崇重之诚义俱隳坏生死到大涅槃。故云等以福田同相也　无所分别者。诸相非相是如来身。五阴皆空名贫士质。法性无二施报俱亡。以此而施故无分别。

　　文殊师利问疾品

　　上既室外三品破法折伏。此下品主法摄受。故胜鬘经云。应折伏者而折伏之。应摄受者而摄受之。以折伏摄受故言正法久住。此下六品经文天台略用四意通释。一明来意。二明文殊独堪问疾。三有五。一为赴时释问之度。四将二度通经。初来意众渴仰之心。二明三观摄受。三快成如来净土之化。四时为入大品法花方便。五为还佛印定。初赴众渴仰者。上诸王士庶弟子菩萨称扬净名胜智胜德。大众虽生渴仰。未获见闻。若非文承旨问疾何以赴彼信心知权实二疾悟不思议解脱之深旨也。二明三观摄受引入。上来方便品诃王臣滞有之心。弟子品呵声闻空之惑。菩萨品呵方便菩萨未圆之行。若不文殊净名对扬摄受。如何悟入圆妙之门。所以文殊入与净名对扬宣一心三观令悟究竟不思议□二之道。故有此下诸品来也。三为快成如来净土化者。若因文殊问疾闻不思议解脱之说。克疑三观悟入不二。自晓净秽二皆非垢非净。垢净为物非真垢净。得法性之净土也。四为入大品法花之弄胤者。二乘方便菩萨利根即座悟者得无生法忍观根之因二。大士声赞圆妙。声闻号叫自伤。菩萨计滞渐融。至大品法花方便。得无生法忍开佛知见。乃至得常住妙果。五为还归印定者。若因文殊扬六品经文。广演权实二。广真应利物即得。净名擎众归圆。赞扬印定辩佛事之不同。见妙喜而利物成不思议解脱净土之大益也　文殊独堪问疾者。其意乃多。唯出五种。一者位高故堪。文殊与诸菩萨虽同居等觉。而初心后位亦有浅深。故璎珞经曰。虽住等觉。住百千万劫入重玄门。是即诸入等觉初心故浅。文殊净名等觉后心位高故堪。余人位卑故不堪也。二垂迹故堪者。诸人多是实居等觉。文殊净名本是龙种金栗而迹居等觉。余人实者不堪。文殊同是垂迹故堪。三显圆者。诸大士本迹岂可定测。但诸菩萨辅佛多示方便教门故悉为净名所折。文殊净名辅佛显圆。所显既同故独堪也。四物情所惬诸菩萨辅佛行。何□都不演圆。但化物缘浅。纵往问疾。众情未惬。文殊化物缘深。往问必忻慰友独堪也。五机缘不同。诸菩萨与净名有折摄之机。如砧槌成物。文殊与净名扣系之机。如两槌成物。故文殊入室互为宾主递相往成。复成就利物所益良多。三明所问之疾者。有二种。一者实疾。漏业为因。二者权疾。大悲所起。净名能化非疾而疾。故名为权。众生所化惑业所招名实。故下文菩萨疾者从大悲起。此即权也。今我此痛皆从前世妄相颠倒诸烦恼生。此即实也。释此二疾即为二门。初实后权。将释实疾略作三门。一因果分别。二因果相错。三轻重相对。初因果分别者。三因者即是贪嗔痴等分此四烦恼所起业果为因。故经云。皆从前世妄相颠倒诸烦恼生。又大经云。贪嗔痴慢而为痛因也。言果相痛者。由彼漏因感得地水火风四大之身生老病死五盛阴苦之果。相对者贪对水大。经云。水[門@壬]生。二嗔对火大。经云。嗔烧善根。三痴对风大。经云。四倒暴风四等分对地大。等分相即三毒等起。地大亦三大必俱。又瑞应经云。贪欲致老。嗔恚致病。愚痴致死。准此义推等分对生。故下文云。有生死即有病。二因果相错者。六根万境贪嗔互起。则有八万四千烦恼之因病也。四大各起互相错摩。一大不调百一病恼。四百四病及至万病之果疫也。三轻重相对者。顺常三毒兼修归戒。故名为轻。十恶四重五逆断善谤法此名增重。轻因则感四大四苦人天之报。名轻果也。三涂无间四大四苦增剧之处。名重果也。第二明权疾者。大经明五行。谓圣行天行梵行婴儿行病行。此五行前三自利后二利他。是则同小善边名婴儿行。同烦恼边名病行。大慈起婴儿行。大悲起病行。故下文云。菩萨病次大悲起故也。大经云。菩萨住三谛三昧。具二十五三昧。破二十五有众生之疾也。二十五有三昧者。大经云。一无垢三昧破地狱有。不退三昧破畜生有。心乐三破饿鬼有。欢喜三昧破修罗有。如幻三昧破阎浮有。日光三昧破东弗婆提有。月光三三昧破西拘耶尼有。热焰三昧破北爵单有。不动三昧破四天王有。难伏三昧破忉利天有。悦众三昧破焰摩有。青色三昧破兜率有。黄色三昧破化乐有。赤色三昧破他化有。白色三昧破初禅有。种种三昧破梵王有。双三昧破二禅有。雷音三昧破三禅有。注雨三昧破四禅有。无碍三昧破无想有。照镜三昧破那含有。如虚空三昧破空处有。常三昧破识处有。乐三昧破无所有处有。我三昧破非想非非想处有。四以权实二疾通释此品及下五品经文。通此品者。从居士是疾何所因起已下至众生病从四大起以其有疾是故我病已来。明净名大悲权疾利物方便。从物慰喻。调伏已下外事慰喻。内观调伏为所化实。文有三疾。谓调伏。文初初以空调有疾。二以无所受而受诸受已下。以大悲入假以有调空疾。三非真非有已下。以调未闻之行。是即初空调有破见思疾。二以妙有悉空破尘沙无知疾。三以中道正观遗无明住地之疾也。通下五品经文者。以问疾品略问权实二疾。垢薄之徒八千天子发菩提心。其余大士未即开发。故净名文殊次下五品广明二疾。何者于不思议品演大士权假大用。名广权疾也。观众生品广明空。佛道品广明假。不二法门香积品广明中道广实疾也。词理宽广比喻良多。其所证道得果所益多矣。故知六品经文殊意瞻言异理苻。总是明菩萨病行。文殊师此云妙德。新云妙吉祥。首楞严经下养之。曾已化佛号就种上尊　深往者之情者。谓叹上净名。令同往法人深生信义故曰深也　空室者。此表净土之广宗也　释迦□明说法佛国现土表于盖中。净名示不乖宗。空室显于方丈。故文殊问室空。所以答云。诸佛国土亦复皆空　复次昔众生迷故净土变为三界。法身变为天魔外道。净名悲化亦不现。今文殊入室谈论。群生克悟。悟则三界性空。故空室表之。爱见归道故无侍。表净名悲愿。故见度表之不来相而来。睿云。鸠摩罗什法师正玄文摘幽旨。始悟前译之伤本谬文之乖趣　至如不来相为辱来不见相为相见未缘法为始神缘合法为止心。诸如此比无品不有。法师并正之。复次从庵园故不来而来。见空室故不见而见。复次百千天人滞有故定见五百声闻。说空故不见菩萨。处中故不见而见也。复次众生迷生故见来。迷死故见去。既复于生死去来莫能自违。要因大士应物来去。方悟于无来去耳。又见无相理名真不见。取六尘相非真可见。众生昔来妄著伪见。今文殊入室必令众生见无相见之可见。妄相见倒见自然不断更不可见也。定可忍否者。菩萨自既无疾。何有可忍不可忍。既为众生疾。即众生疾可忍。菩萨疾可忍。众生疾不可忍。菩萨亦不可忍也。若约众生论疾辩忍不忍者。不堕八难生值佛法名为可忍。闻法受行名疗有损。一受不退名为增也。又五逆断善谤方等经不可忏悔除不可忍。余非邪定聚故可忍也。亦可。一切犯前皆堕三恶是不可忍。三归五戒已知修善根胜故可忍。复次三界轮回皆不可忍。二乘出离是可忍也。复次二乘半字滞彼化城是不可忍。大乘满字方名可忍。复次方便大乘未入圆妙名不可忍。圆顿究竟方名可忍。疗治有损者。此亦约众生论菩萨损不损也。大士以法药疗生有损不损。应作四句料简。一根钝遮重。善根力微。重业所纵。施法药疗不可损二根钝遮轻。如槃特比丘诵一偈得罗汉果。三根利遮重。如鸯掘魔罗杀人见佛得悟。四根利遮轻。如身子目连闻二谛得道。迦叶自性无是等也。此之四种初入定不损。二三人过佛胜缘得损不过胜缘不损也　第四人过皆损不至增乎者。此亦以众生病增不增辩增不增也。如世人病四种。一者从得病渐增名增增。二初重后逾名增损。三初损后增名损。四初轻后损名损损。约此明菩萨度生亦有四种。一者增增。如善星调达等破法坏僧之流也。二初增后损者。如鸯掘之流。初杀等业甚重。后出家闻法发悟甚胜。三初损后增者。如释论明。一比丘修得四禅谓是四果。临终见生处。谤无涅槃。便堕地狱。及诸为法出家后滞名利执师谤法之徒。名损增也。四损损者。即身子等圣人是也　从痴有爱者。有师解。痴是邪见迷理。爱是贪嗔迷事。此之二惑摄一切惑。生死众病由此而生也。又云。痴是无明过去因。引生今身。爱见现在因。引生未来身。以此痴爱相续十二因缘轮回不绝。故名从生也　此明悲之始不必就已为言者。有缘之悲即从发心起。诸无缘之悲与诸佛身同体。是即众生痴爱与法性同源。无缘大悲共真如合体。众生始背法性即名痴爱。菩萨返迷达性即名大悲。故今就悲体为言不就发心受称故云也　六十二见者。背理起见故云见。言六十二者。中有论涅槃。品颂云。灭后有无等。有边等常等。诸见依涅槃。未来过去也。释曰。灭后有无等者。谓如来灭后有如来无如来。亦有亦无如来。非有非无如来。此四见依涅槃起。神及世间有边无边等。四见依未来世起。神及世间常无常等四见依过去世起。三四十二见历五阴起来六十见颂。又云。何如者是一果。长行释云。何者身即是神(一义也此是断见也)何者身异于神(异义也此是常)依六十见上加此根本断常二见名六十二见大品经佛母品云神及世间常是事实余妄语乃至神及世间边无边皆如是执见名六十二见。问云。何离六十二见即诸佛解脱。答。论颂云。涅槃之实际及与世间际如是十二际者无毫厘差别。论又颂云。诸法不可得灭。一切戏论无人亦无处。佛亦无所论即。二际平等离诸戏论。名法佛解脱　众魔外道皆吾侍者。魔著爱惑也。外道执见惑也。方便教解爱为禅定。破见为智慧。此定通顺真名有侍也。今圆妙教。悟爱著即解脱。了邪见即正见。既缚脱平等邪正无二。故无侍也　慰喻等者。恐新学菩萨畏惧生死退失大悲故安慰之。若悟有为无常苦等。即不贪世间。既不贪世间。既不著世间。即能广积福惠。福惠既积。自然生死不能为患。若能不畏生死。大悲之行成矣。又有罪累故生死不畏。名能一念发菩萨心。一念随喜大乘即众罪自灭。何畏之有。故宝积经云。一念发菩萨心众罪消灭。涅槃云。闻常住二字不堕恶趣。法花闻经净信常生佛前也。又愍彼受身非己业系故无累也。又宿世长劫无益受生。上不能□今答众生。何患之有。又悲心爱生增福无量。福积报胜何有畏哉。又理既如然。即安而无忧无忧即道别曰进道。即□作医王。果成则能普济群品。所望如此。故云佛权说蕴界处等。今知蕴等法中实无有我。既除我见得二乘果。二乘我见虽除。不了如来权说蕴界执此为实。名为法执。故佛次于大乘为说蕴界缘生生无自性。令悟不生不灭法观也。是即蕴处三法俱我执也。因成相续相待三假俱破法执也。空病亦空前我法二病。执法定有为病。悟法本妄即病除也。今第三执空之病乃是舍有之无执言成病。若悟言假病即自除。故生云。且以言迹除之。此是言迹。似有非言实也。复次佛以假名名之空。遗凡夫定有之有。则有既不有。空亦不空。而惑者闻空不能遗有。而乃舍有执空。故生云。空以无病病有空耳。谓即有而空。此空无病。舍有执空有空为病耳。故大论云。诸说即于空为欲破诸有。若有得空者。诸佛所不作。肇师亦云。舍有而之空。其犹逃峰而赴豁。俱不免患也　以无受诸受者。此是大士大悲入假化物。即璎珞经中第二从空假入观也。前叹菩萨德云开闭一切诸恶趣门。而生五道以现其身。方便品中净名居淫室酒肆。及下佛道品明行非道为佛道。皆是菩萨正悟无生。三界六道二乘涅槃观如梦幻泡其业因。故无受。大悲权迹同事受生。故云而受。三界六道二乘涅槃所受不一。故云。诸受贪著禅味是菩萨缚者。注云。上界受生二乘取证。皆由著禅者。又解。上界禅味前爱见门收。此中言禅味。唯取二乘住空三昧沈空滞寂。所以为缚。故胜鬘经云。二乘持空三昧瓶醉般若无相酒。斯之谓欤。以方便生者。注云。为物受生。彼我无缚。所以为解者。谓随摄受生则为系缚。以大智慧了生无生。而方便现生方便名解也　有方便惠解者。此四栋权实二智。偏有即缚。证圆方解。关中以六住已下皆偏证未圆。七地已上二知圆证。方解亦可然矣。又准仁王般若经。登地已上二智即圆。八地已上用而常寂。即地前为缚。登地为解。又此四章前二章就化他行明方便。后二章就自行明方便也　虽乐远离而不依身心尽者。谓二乘得灭度化火焚身名为尽。灭智论空名心尽。菩萨法身无身而身同六道。真心无心无心而智周万有。故云不尽　虽行三界而不坏法性者。三界缘生生而无实。即是法性。而惑者六道受生随形染著。著形失利而言坏法性也。三十七品如前佛国品　行四无量不贪著生梵世者。凡夫依缘根本定加修无量为诸禅王也。菩萨知如幻故不生著也　行禅定解脱者。禅定是色界。四摄定是无色四空定。三昧者非空无相无愿也。乃是有觉有观等三三昧。谓有觉有观初禅也。无觉有观中间禅。无觉无观二禅已去。此三三昧凡夫随禅受生。非菩萨也。若空无相等三观四谛理非受生法。故不同。

　　不思议品

　　我为法来非为床坐者。身子若意云。我从庵园本为法来。非为床坐。而相此中忽然念床。非本心也　非有色受相行识之者。此一段文净名不以法性无生故无法可求也。复次文殊奉命五百八千为法随从。然忻法之情既殷。保著之心亦固。既情殷执固所已。前品虽略明三观。但得天子发心而未能深悟无生法忍。今将因念座欲显不思议品之大用。故先遣滞法之心忘彼求取之意。诸来随从自然息机会。□遗丧滞。近即得法眼净。远能不二法门也。阴界处等名数广如林苑明也　无见苦求者。四谛有二种。小乘以见苦断集证灭修道为四。此苦实苦为深谛。乃至灭道亦然。大乘了苦无生名苦。真谛乃至集灭亦然。此之四谛即一真谛。此乃名四而体。一不同前小乘名四而体四也。思答云。知苦无生名苦谛。知集无和合名集圣谛。以不二相观名道圣谛。法本不生今则无灭名灭圣谛。此大乘无生四谛也。若遗教经云。佛说苦谛。真实是苦。不可令异。集真是因等。此即是小乘四谛也。又大涅槃经云。凡夫有苦无谛(生乐想故)二乘有苦有谛(觉阴苦故)菩萨解苦无苦而有真谛(觉阴无生故)故迦旃延章云。五阴凋达空无所起。是苦义(此亦觉苦无生名苦义也)下文又云。依于诸法实相之义明宣无常苦空非我(此亦了苦无主名实相)上来所引若苦等无生者。即无见苦求乃至无断集求等。若言我当见苦断集证灭修道者。此既不了生。是乖实相。非真言论。名戏论也　由旬者。或云逾阇那。或云由延俞旬逾缮那。此云计合应尔。谓计度量合尔。同此方驿也。古圣王一日行俱舍十六里。余经论或三十六十八十。无定数也。见应法师经音　此座高广吾不能升者。如来昔日鹿苑说小乘生灭四谛十二缘断三界九地惑。至非相想九解脱床证尽无生智。名坐解脱床。如来抚接二乘乃云。我与汝等三人同坐解脱床。此诸声闻等不了如来随宜所说实理如来同坐此解脱床。故法花云。佛说一解脱义等不得此法。二乘既谓佛同坐。岂能进求。今将欲夺小乘解脱使知非真床。今证不思议解脱之真座。然理不可顿悟必有渐。故假灯王之床座因遣权即实也。故法花云。汝等但离虚妄名为解脱。其实未得一切解脱。何故喻床。答。解脱止息故如来床也　有神通非不思议者。二乘神通增小减大。既未证大小之本一。谓物有大小之定相故。作通运用增减于大小耳。既有作增减。故见大小之异形。故名思议也。菩萨知穷中道权观实圆妙理大小之形智冥妙体之用。如明镜无心而爱恶自辨。真通不运而修短自移。此法身本有之神通。岂二乘初定运力有心之神通哉。问。二乘有心之通与菩萨本有之通何。答。悬殊。二乘于有为报得自心上假定力以现通。心运即有。心亡即无。菩萨悟达法性体用克圆。法性体常用焉生灭。法性本有用岂修成。复以寂灭而常用。用而常寂理。无异体之用。亦无离用之体。既其即体即用。岂有心于运用哉。此菩萨法性之通。岂二乘定力之通也　我等何为永绝其根者。昔闻随宜所谓实与佛同座解脱床。今闻别有解脱名不思议。量已外用之不如。亦审内证之非实。又增大士之行数越三祇。我今断结。生涯甚近既无进修之分。故致永绝之哀。又审已证不与佛同。即名转酪成生苏教(花严初二果乘未益名乳。阿含转凡成圣如转乳为酪。昔谓三乘同证第九解脱。今乃知佛不同。悔其取小。名生苏。若至般若。佛令声闻为菩萨。转教既教许。传人未蒙记。会教不教人为熟苏。若至法花涅槃教。昔己传人今授记。即醍醐教)又闻。声闻执佛同解脱果理不进求。故此经偏折解脱不同。遂怀绝分之叹言。若至法花涅槃闻一毫之善理至佛果。一地所生一雨所闰。一切众生皆有佛性。凡有心者灭皆作佛。即自悔昔折其同　佛子所应得者。我亦得之何念叹之有。理妙根粗教不同可□。故令一音之教有不同之解。而法师未能深取经旨。而闻绝分之言。便之定性二乘永无佛性。此盖未深喻至人权实之说　凡夫下劣不能如是逼迫菩萨者。凡夫者凡夫人也。下劣者二乘及地前菩萨名下劣位人也。故无垢称经云。凡夫劣位非其所堪也。

　　观众生品

　　众生者。大论经云。众缘生故名为众生。此缘生无自性释也。般若灯论云。数数生故名为众生。即余经云。补特迦罗翻名数取趣释同此也(此受生无自性释也)大品经云。无有法可名众生。但假名故号为众生(此体空无自性释也)此上经论三释言异理同。虽有为众生之名。乃是返悟无生之教。诸释言有情即似定有众生。然于简异无情之门似精于致教悟理之门。非无小失。幸诸达者深审详佛旨焉　第五大等者。前四大实有故不取为喻。五大本无故喻众生本无生也　第六阴等准释亦然。余教云。第二头第三手龟毛兔角皆同此喻本无生也　行寂灭慈者。菩萨观众生空入无生观已。还为众生说是无生观门。众生得无生忍。即是与众生无生忍乐故名慈也。已下寂灭慈等诸名虽异体只是一。今悟无生忍即此忍上广依义建立诸名也。何者只令生悟无生。无生即寂灭。烦恼不生即不热。二世无生即名等。无生即无起。无起故无净法。无生故内外不会。不会即不二。无生即无尽。故不坏无生信　故无毁。无生不染故即性净。无生本无故如虚空。无生破法故名阿罗汉。无生即至安人故名菩萨。无生即真如相无去来故名如来。觉法无生名佛慈。无生理常非因缘生故自然。无生无是非故菩提一味。无生维待故无比。无生大乘救大苦故大悲。无生离彼我故无厌折。令悟无生即万行慈施名无惜。无生毁禁罪灭悟无生故忘彼我。无生能忘懈怠惑故名精进。无生即定味不生。无生即二智并明故知时也。无生即能应物现生故示现。无生即二边见破故直心无隐。无生即深入一相故不杂。无生真镜故不假。无生即究竟涅槃故云佛乐。可谓一念无生万行克备。一行一切行一慈一切慈。故大品云。般若虽空一心具足万行。即其事也　室有一天女者。前净名方丈一室多座。此室何以空。诸佛国土亦复皆空。即知净名方丈非宽非狭。应物度生示宽狭。尔今天女法身菩萨。法身非女而现女身。以表净名非男现男也。故下文云。天女得无生忍。以本愿故随意能现。复次众生空。如第五等。而诸听众未知何以故空。故因天女现身广示天女无相也　是花无所分别者。天女法身菩萨。观花无相。不见著身为犯离身为转。故云是花无所分别仁者自生分别者。身子小乘不了花性无生。乃见著身为犯戒。证身为持戒也　已断一切分别相者。五阴性空。不见著之为犯离之为持也。戒既尔。定惠亦然。小乘入定为定出定为乱。大乘定乱一相亦无分别也。又小乘入观缘真名惠。出观缘僧非惠。大乘观真僧不二。即心无生名惠。故无异缘分别也　结习未尽者。声闻余惑对小乘教言。正使已断。但余习气。若对大乘。声闻所余烦恼直是结使。非习气也。何以知之故法花经云。二乘但出火宅露地而坐。未登宝乘。去道常远。昔三界本者受谓为乐。今离虚妄名为解脱。若发菩萨心修行十住乃至妙觉白牛宝乘。始名一切解脱。故知声闻已断之惑但是离妄非名断是正结。若得菩萨一切解脱。方始断正使尔。仁王亦云。从习忍至顶三昧皆名为伏。一切烦恼唯佛顿解。不名为信渐之伏者。准此十地灌顶上云是伏。二乘断惑岂使所余皆习气乎。将以如来方便抑远令近。故说所断为使。未断者习。理实所断虚妄其惑甚微。未断无明其累至厚。故名结也　解脱者无所言说者。小乘解脱离俗证真故名证者亡言。大乘即俗而真故即言无言。故名字言说皆解脱相也　增上慢者。有七慢。有此一数也。一慢于劣计胜。或等计等。二过慢。于等计胜。三慢过慢。于胜计胜。四乘慢。于五取阴执我。五增上慢。无漏胜法名增上。未为得为慢。六卑慢。于多分殊胜计己少分下劣。七邪慢。谓实无得计有。故今声闻解脱非是诸佛解脱。计己同佛即是未得为增上慢　一切女人亦当能转者。大士法身非男非女。应物故现女。舍利弗报身本非女。神通所转乃作女。众生法性本非女。烦恼妄业变成为女。身子若了自女即非女亦了一切女人即女无生故非女也。故云非女而现女也。以此妙悟说以示人。今悟即女非女。此乃转为法身。不同二乘转女为男也　已得当得如恒河沙者。当已二世。不言今世者何。一释云。小乘唯知一娑婆不知有十方佛土。当已相累成佛可言恒沙。今唯一佛与恒沙之文不便故不举一解脱云文举当已现在例有但来有得之难。何要三世之数。

　　佛道品

　　上问疾品云。以无所受而受诸受。今此品广明三界六道。二乘异学皆是无受也　无间梵云阿鼻。新云。阿鼻者此云无间。此五种业有四无间。一趣报无间。二身量无间。三寿命无间　四苦无间　地狱者。梵云那落迦。此云苦□。旧云泥黎邪。或言泥罗夜。此云非行。为非法行处　八邪法者。谓邪见邪思惟邪精进邪悟邪业邪命邪念邪定也　高原陆地及植种于空者。譬二乘于择灭无为中求如来种也。此是舍生死之灭非不生不灭之寂灭故不得如来种也　卑湿淤泥及粪壤之地。譬凡夫烦恼。若能闻种妙晤烦恼即菩提者。得见如来种。壤者尚书云。土无块曰壤　见无为者。取小乘见道十六心已去也。此有二缘不得如来种。一以断惑故无复悟惑即菩萨也。二为舍生死故不能返入起大悲也。故下文云。如菩萨者不尽有为不住无为也　不入烦恼大海即不能得一切宝者。二乘偏真舍生死证涅槃。既能舍此证彼。安能返入生死大悲广济以无所受而受诸受哉。如是偏悟即不能得无上菩提。菩提一切种智也。若菩萨中道。即生死即涅槃。既不能舍生便证涅槃。亦能不离涅槃便入生死。未尝不离未尝不济。所以烦恼泥中起佛法身耳　不绝其根者。昔者佛为声闻说生身佛菩提树下三十四心成道双林涅槃。不说如来常住法身不生不灭应迹为人现其生灭。是如声闻但知三乘同有生身成道灰灭涅槃。不知有法身常住应迹生灭。今此经忽闻大士行非道为佛道即惑种为佛种。谬自思惟。烦恼已尽余报未机。将欲广游非道。漏业已除即取菩提三祇行缺。复未知法性应生大悲游化。所以根败之叹由此生焉。若至法花大悟权实深知真应。故无此叹也。复次声闻灭惑取真。偏悟乖中。以此取于无上佛法夫之远矣。凡夫虽具足烦恼。然未曾舍惑取证。若闻大乘迷即垢即净即色即定。圆真佛种由此而生也。或有寻经未了此意。将声闻决定毕竟不得无上菩提。谬之甚矣。何者若以烦恼为佛性。二乘有无明住定烦恼。何得此惑独非佛性乎。若以生死性即涅槃性。二乘有变易生死。何得此生死非涅槃性耶。且如严冬之月水结成冰仲春之时冰即为水。迷时烦恼觉了菩提理。况若斯更何惑意。况声闻即指丈六为生死之身。大经云。吾今此身即是常身法身。唯此生死即涅槃烦恼即佛性之理尽矣　智度菩萨母者。智度者正见也。方便者万行也。智而能信。法身始生焉　法喜已下至涂香等。明修持以增长摧灭一行明闲成虽知已下明答物也　女者权智。大非曲顺物心如女。男者实智。正直百非俱破。如男子　发不受邪谄　弟子尘身者。菩萨昔明日回为无明郎主恩爱魔王之所策使。今成正觉智圆惑尽。诸尘劳门皆为佛事随意策使。故如弟子也　无漏林树者。离烦恼热如荫覆于树得大清凉　觉意花者。此花结草花也。结惠果故。下花鬘之花。此庄严花。非结果花也　解脱者。此是九无碍九解脱。此已智慧断非想既惑至第九解脱名智慧果也。下云八难解脱者。此是摄定解脱非智慧法也。八解脱者。一内有色观外色。二内无色观外色。三净解脱具足住身作证。四空处。五识处。六无所有处。七非想非非想处。八灭尽定解脱　七净花者。惑心二净在七方便位。见净度疑净分别道非道净此三世见道位。离身边邪三见名见净。离疑名度疑净。惑见取善识取邪道正道名分别道非道净。行净。世修道位离九地修惑名为行净。七涅槃净。世无学道　净命生者。所言取命者。诈现异相于邪心活命名邪命也。离此邪命名净命。谓净心活命也。今言净命生者。谓凡夫修禅为贪著。生于梵世无求出离。如此味禅名邪命也。若求涅槃厌患三界而修禅者。此之正求惠命故云净命生也。食者智慧也。资养法身故。浆者禅定也。除欲渴爱故　净心澡浴者。净心有三种。心净已庆法禅者惑尽为净一也。净心观佛魔不忻者信无疑为净二也。今净名好澡浴除罪者忏悔除罪三也　或现劫尽烧等者。大三灾劫也　沼法师劫颂云。
　　论空成住坏　　皆第二十增
　　劫将欲坏时　　十九坏情类
　　唯一增减内　　坏破器世间
　　有情居始坏　　无间死不生
　　畜鬼东北西　　次南赡部州
　　乃至化乐天　　时经十九咸
　　怖灾不造恶　　乃无爱欲心
　　地空诸有情　　并习二禅定
　　有情既尽已　　日热四倍常
　　七日并现时　　火灾洞然起
　　梵众次梵辅　　怖畏生二禅
　　梵王最后生　　尔时名劫坏
　　过空十二已　　界内风渐生
　　天人劫欲成　　次后大风起
　　倍广量无数　　厚十六洛叉
　　金刚不能坏　　此名持界风
　　光音金藏轮　　有及三千界
　　如轴雨满此　　风遏不听流
　　深十一洛叉(准此俱舍深十一亿二万)

　　风鼓成冰结　　始作金刚轮
　　厚一亿二万(俱舍云下八洛叉水凝结成金)
　　广十亿三千(俱舍云此水金轮广结十二洛叉也)

　　四百逾缮那　　次有金刚云
　　注雨满其内　　先成梵王界
　　次第至四天　　随成有情位
　　妙高七山等　　北西东及南
　　饿鬼及傍生　　乃至地狱界
　　时经一增减　　方名器世立
　　二禅福尽者　　不生赡部州
　　身量既倍长　　所餐唯地味
　　味没食腾露　　露隐食粳米
　　贪生故不消　　即有诸便秽
　　身光贪故隐　　日月由是生
　　男女形不同　　因之起淫欲
　　分地护粳米　　示与取盗生
　　立主憍置医　　杀罪由斯起
　　自护犯他色　　因此有邪淫
　　十恶次第生　　随罪人三恶
　　一人生无间　　是名成劫满
　　即起善恶报　　便有集善人
　　先生北东西　　初天至梵世
　　如是次第生　　时经九十劫
　　一人初生梵　　初名成劫初
　　渐次生忉利　　乃名成劫满
　　后增减二十　　是即名住劫
　　八十度增减　　方名一大劫
　　灾火次第起　　然后一风灾
　　七七火七水　　始有一风灾
　　火先起无间　　上坏于初禅
　　次七火一水　　八劫坏二禅
　　以彼极光净　　寿命量如是
　　八七火七水　　兼彼一风灾
　　六十四大劫　　坏三禅遍净
　　小三灾起时　　八万百减一
　　至三十饥馑　　年月日各七
　　二十劫疫灾　　日月亦经七
　　十兵日惟七　　从此倍又增
　　增至八万岁　　是名为增极
　　总此增减极
　　是名一中劫(此小三灾已下颂即曰释偏中劫有饥馑等文)
　　入不二法门

　　释此品目略分三别。第一释门。第二释不二。第三释入。初言门者。能通为门。故法花经云。以佛教门出三界苦。至理无言。言之者应物。物根不一。教亦多门。今分两别。一三乘差别门。三车出火宅是也。二一乘圆悟门。唯有一门而复狭小。是今不二法门。即后一乘门。然总言不二法门。别即此三十三门。随教别入会悟不二。若以理统收。亦可摄为四门。师子菩萨。若达罪性与福无异。此言中存不二性即有门也。妙臂菩萨云。观心相空如幻化者无菩萨心无声闻心。此言中是心如幻二心齐空即门也。电天菩萨曰。无明性即是明。存明即有亦不可取(遗明即空)此言中双门亦有亦无门也。乃至善眼。若知一相是无相。亦不取无相。亦此门也。普守菩萨曰。我尚不可得非有一门也。非我何可得非无门也。此中二言各遗。遗已入真。即非空非有门也。诸门异说类入此四门摄之可见。是知至理亡言四句斯绝言以应物四句皆门也。理由言显。显理之言名门。言迹之与必有所寄。寄托之要总此四焉。故大论云。般若波罗蜜犹如清凉池。四门皆入(此明悟理亡筌)又云。般若波罗蜜犹如大火聚。四边不可取。邪见火烧故(此偈明执文即理也)复次亦可托自他四句宣之。中论云。诸法不自生。亦不从他生。不共不无因。是故知无生。亦是理即绝四也。教四起何者。德顶云。见垢实性即无净相(此自句门)此言中垢自性净无别净也。因有乘便有乘所。若无有我即无我所(此他句门)此言此中假我遗我所。即他句也。明相云。前际后际空故中际亦空。此前后等空。方得中际空也。珠顶王云。住正道者即不分别是邪是正(此二共句门)此言中亡即共亡存共存故言共也德藏云。有得为二。若死所得。则无取无舍(此无因句门)此言中更无因起直云本无所得。故云无因也。复次士黠若门。所以此中人人各说者。明随悟之门必多。所证之理不异。乃至大佛顶诸菩萨各说之意亦然。花严经善等处处求善知识。一一善知识各各言。唯知此法门而入法界。亦其意也。故经云。泥洹真法宝。众生以种种门入。第二言不二法者。万法云云其性不二实相即不二法。此法极理本自亡。各诸经立名亦随经不一。此言不二。法花言一乘。花严云法界亦如如真解脱法性。性空即理明智。亦曰本觉。故大论云。彼若是一法。佛说种种名。随诸众生类为之立异字。问。实相一法何故名多。答。法若有定名。一名不应多应物有多名。明知法无名也。小乘阿含等定二法门以要　语得无漏故舍垢取净也。大品经三乘共行十地等双亡二边同证无生名定不二。渐次大乘五十二位历别修行内照无生不二。名外涉有即二名用。是即二名用。是即亦二亦不二。若圆妙大乘。未尝不灭。未尝不照。即照而是即。即二明不二。即不二明二。此等二不二皆不思议也。前诸经论皆是如来方便引物穷源尽性此为极矣。第三释入字。二云入者。不二门者入悟。入悟解入理故名入也。不悟名不入。然论其真悟。了二空心无所得名尽相。云何入不入。是悟体无假名宣悟既无。亦相等假名相说。诸经及此本文论入不同。亦作四句料简。法花即云出火宅出化城。此经即云入不二门。亦云入一切诸佛法门。言出者。迷系缚如囚处狱。若了惑性空即缚自解。解即名出。然虽体本无生亦可借出以名之。此言入者明迷理。失真心逐妄境名出。若了妄即真证理名入。证虽无入可入　入以名之也。是即法花以脱惑为出。此经以会理为入是知二教未尝同。二理未尝异。又法花云。其人近出未久之间。又云。我于此所烧之门安隐得出。亦云。而生三界杇故火宅。此亦入亦出也。悟理脱缚出也。大悲垂化入也。故大经云。来时善逝知时善逝故名善逝。此皆亦入亦出名入也　非出非入名入者。那罗延云。世间出世间为二。世间性空即是出世间。于其中不入不出不溢不散。是为入不二法门。此非入非出名入也　见垢实性者。垢性自无。了垢无垢名垢实性　是动是念者。动者分别流动也。念者专一不分别也。不动则无念。有动即有念动。若即空何念之有也　金刚惠者　了达中道无生。则百非自决缚解永亡破惑穷源。名金刚也。即无生忍知之别名也　有漏无漏者。迷理滞惑名之为漏。悟理契真名为无漏。方便教以地前为漏。登地已上名无漏。小乘俱舍即见前名有漏。见道已者名无漏。此皆方便之说非至说也。今经以万累即真理无余惑。即惑而真故无有二。故云。若得诸法等即不起漏不漏相也。生公亦云。万善理一同无漏。释云。夫万善本有皆资理发理。既无异善不容二。但随政恶因用生异名。论其解体明鉴而已。始虽未能兼用。终极自冥为一解脱。既以政恶为理。至于始涉一毫皆是无漏。譬明能除闇。故无闇不除。但明微闇盛。未能顿灭非明理不足矣。有为者三界生灭有为也。涅槃寂灭无为也　从我起二者。以我一法为能待。即一切法为所待。斯则触缘对境我皆为二矣。前诸菩萨能所皆克相待。此即能待是克。所待是漫也。下云有所得为二即能所皆漫。斯则趣一法万法皆待。故直云有所得也　乐涅槃等。此乐厌为二。不明夫世间。何以故。前以明讫不可重也　非肉眼所见者。肇公。可以神会。难以事求。此明不可肉眼见。但可惠眼悟解而已也。

　　香积佛品

　　前不二法门品双亡二边明体。此双流净秽明用。何者为双邪。娑婆化菩萨往彼众香。请饭来化秽土。净土之教流化秽土也。九百万菩萨下至娑婆。请有尽无尽解脱法门。将往香积当念如来。此即秽土之教游彼净国也。上来诸大士虽广明垢净无二。而惑者未能深信。故此中广约净土不同以明理体无二。复次上佛国品随调伏众生而取佛国之净秽　故现事以验之。今寻殊应之迹会不二之理也。复次上呵迦叶云。以一食施一切供养诸佛。未见其事。惑者宁无疑乎。故此中示一钵之饭而足众会。又善吉章于法等者于食亦等于食等者于法亦等。听者皆疑。法有悟道之解。食无契真之分。何故云等。此明法食俱得道也。此不思议之事岂二乘之所量哉。复次前空室除有故。此念饭便施不思议法食也　八解脱者。禅悦食也。身子受行岂以杂欲界团食而闻法乎　未曾有食者。食饭得道即法。法即食。此大悲胜化之佛事不思议食也(娑婆或曰娑呵。此云忍界。悲花云。此土众生忍受三毒。又云杂恶。亦曰杂会。谓杂恶之所会)　四海有渴等者。四海龙鱼之福故有可竭之义。香饭如来之福故无尽也　无尽戒定所食之余者。明佛修施因时无限心修故今感果亦无限也。一切德藏之味者因香悟理也。中道实相圆具万行故得此三昧。德无不具也。即经云王三昧。三谛三昧等皆异也。又经云。般若虽空一心具足万行。又大经云。金刚宝藏无所缺减。皆此三昧之异名也。然后缘虽殊于法饭而悟理。未易于真如。故虽净国之香亦以悟圆中道为三昧也　是杀生报者。报有三种。论颂云。皆能招异熟。异熟(堕三恶趣异时而熟也)等流增上果(等流报增上报)此令他受苦(招异熟也)断命坏灭故(断命招等流坏灭招增上也)又十恶异熟同招三恶报。等流增上不同。颂曰。素矩光非梁。财乏多遭霜。不贞尘流污。诳语臭非香。视乖皆阴曲。恶向棘荆荒。无威时变改。贪盛果非芳。嗔增味辛苦。痴增果少亡。多于彼国百千劫行者。娑婆世界贪善者。众大士少行施所利无疆。以是诸余净土之所不及也。复次娑婆众生钝根惑重。自非悲深忍大。何以克济群生。是即难行能行难化能化。故一世利益多百千劫也(又自利即秽土不如净土。如秽土利他即净不如秽土)。

　　菩萨行品

　　此下两品来意有多。略出其四。一辞问疾广说六品经文事说归还因言印定。二者此经大宗净土之化入室谈道。词理似殊。故归佛复宗明所宣无异。三彼来大士未见至尊。是故掌檠躬曲礼觐。四缘在二人室内度讫。缘在佛者。谓将见佛七日乃消者。肇曰。七势消饭之常力者。治常饥渴兼愈诸疾。故知是治世患也。如放光说法。先令聋者得闻患者得痊。然与三乘道利。今之香饭亦然。故先七日消世患已。然后获大小乘益也。又法花以五乘善为药木治世患。为干地普洽。又云。水洒面亦是离热恼也　如须扇头佛者。大论明。须扇头佛成道一日般涅槃。然后留化。化佛度人也　八万四千尘劳门即法门者。诸说乃多。略举一文以通经旨。贤愚经云。佛始从光耀土至涅槃夜其间三百五十度说法。皆说成二千一百。又以此对治四大六衰成二万一千。又以此对治贪嗔痴等分众生成八万四千也。娑婆正议云。十种随眠一一皆已九随眠为方便足成一百。此有前后分各一百合成三百。置本一百就前分一百。一一皆以九随眠方便成一千。后分一亦以九随眠为方便。复一千兼本一百成二千一百。已起亦有二千一百。未起亦有二千一百。是满四千二百。约多贪嗔痴著我思觉。此之五人一一有四千二百成二万一千。更就三毒等等分四人以配。遂成八万四千也。此八万四千迷即是尘劳门。对治即是法门。故俱舍云。有言诸法蕴量如彼论说。或随蕴等言如实行对治　是名入一切诸佛法门者。夫至理无言。托群言而为教。真事无事。即俗事而为佛事。所以进止威仪诸烦恼皆佛事也。既其嗔憎无二净秽一质。故入此门者无贪高与没之见也　地有若干者。明释迦成道即沙砾为土。弥勒成道即七宝为土。虚空无秽净故无若干也　佛身有若干者。释迦丈六弥勒二百五十尺也　无碍惠无若干者。尽无生智慧同也。此皆小乘执事之见。非大乘达理之见。故大士举平等以破之。复次前随文殊入室声闻皆以舍小慕大。诸余园住者此中寄呵阿难令伏过。即亦皆舍小慕大　深发一切智心者。谓志愿深重不令半路退忘。复次不令遇欲乐忧患便忽退妄　见来求者。求法即令我法利日滋。求财即令我舍心弥广。此即进我道利之善师也　舍诸所有。注云。妙期有在者斯在大。斯一切智果。因果之虚者。审檀度之因。必至一切智果也　诸波罗蜜者。前别说施戒。此言诸波罗蜜。是余四度也　成己佛土者。谓修彼如来行愿之因。即彼如来严饰之事亦严我土。

　　见阿閦佛品

　　无垢称云。见如来品准前半品应云见如来。准后半品即云见阿閦。亦无异义　以何等相观如来乎者。大乘真宗遗相离著。而诸听求皆取相生信。故上文殊入室净名空室以待之。不思议品身子求床净名。遣求以诲之。今二大士归园方将见佛。而诸听者多著相求真依身起信。故问其来观。使陈无之相以觉悟故。文殊入室不来相而来之。净名见佛不见相而见之。身子求法绝求心以求之。弥勒得记离得记而得之　妙绝常境者。六尘之境寻常境也。如来即色非色故云妙绝也　则真者同真者。谓净名达悟遣自相而见佛无相。是同法伪者同为谓未悟之流自执己身相之有实见如来身有相亦同斯。则两执名为同失。两亡名之同得　不此不彼者。此彼体空也　不以此不以彼者。以用也。谓其心不执用此彼也　不在方者。明法身不偏在方也　不离方者。遍一切处也　等诸智者。上无上也　同众生者。下而无下。以斯观者离前百非。故明正见。若他观者同前百非故名邪也　舍利弗问维摩诘者。身子迦叶二尊者迹处声闻诱小进大。故始会已来或托迷以陈问。或假悟以悲悔。皆菩萨方便劝之至也。其事者何。如佛国品。未答二问已。众既未悟。故身子假执果疑因令众发悟。文殊师利入室问疾。空室无侍表诸佛国土亦复皆空。不思议品身子假念床以启无求之缘。因借座以明不思议解脱之用。复次身子迦叶领旨自伤。明声闻皆应号叫三千菩萨忻庆顶受此法也。

　　观众生品

　　二大士论众生性空即真空具足慈悲喜舍。因天女散花身子对扬。广明可思议解脱不可思议解脱二种力用不同。佛道品二大士广明非道行于佛道。身子迦叶示居不及自叹领解云。凡夫于佛覆声闻无也。无数声闻回心向大卑鄙小乘。香积品明净秽二土法门不同。舍利弗食佛余饭。至菩萨品对佛自云。非意所图非度所测。兼假阿难伏过。从今已往不敢自谓以为多闻。即令无数声闻舍小忻大。此中复假问净名没生。今自陈法身应用。非没非生能示没生。令无数众生发菩萨心愿生净土。此上诸说皆文殊净名亦其胜二大声闻伏其劣。以此方便引进无数小乘方便行人。或即座悟无生忍。或至大品法花涅槃方得无生忍。虽述有优劣而化功一也　汝于何没而来至此者。所以有此问答者。成前即相无相义也。惑者谓事外别有理应身之外别有法身。所以问答者令知即生非生即相无相也。又前横破百非名横遍。此生即生没明竖牒。遍而且深。法身之理圆矣　日光出时者。此明应身也。前既即生不生为真身。此明不生而生辨应身。又日光自明阇不可蔽。此喻真身本觉处染不染。能破诸闇此喻化身。应物返迷从悟也　忉利者。梵音也。此云三十三天也　阿迦腻吒者。梵音也。此云色究竟天。此色界天顶故云也。

　　法供养品

　　法者大乘中道实相法也。故文云。诸佛所说深经也。供养者。文有二种。一者读诵解脱此名浅。二者如说修行得无生忍者此名深也。若准法花。花香璎珞书写随喜皆法供养也。问。为是供养佛为是供养法耶。答。以护持正法之心以供养佛。故文云。受持读诵供养是经者。即为供养去来今佛也。又品末结劝云。是故天帝当以法之供养供养于佛。此流通分两品此品先叹法真益大劝令供养。后品方可殷勤委令其宣流也　百千经者。阿含小乘经也　自在神通者。叹能证力用也　决定实相者。叹所证法真也　舍利梵音新云舍利罗。此云身骨。有全有碎。今言全取功德多也　宝塔者。应云。化化合及诸经论或作叔薮彼。或化塔婆。又云兜婆。或云偷婆。或言苏偷婆。或言脂帝浮都。亦云支提浮图新云窣都波。此译云庙。白虎通曰。庙貌也。先尊祖貌也。洪字薨云。塔佛堂也　表刹者又作[揆-天+示]。同音。察梵音。或言差多罗。此译云土田。或作刹土者。存二音也应云。立竿。以安佛骨。佛骨所依义同土田也。故经云。刹帝利此云黑。亦此义也。所言表者。置高显处有所表彰故云也　药王如来应供等十号也　如来者。如理修行号。大经云。诸世尊从六波罗蜜三十七品十一　来至大涅槃。故论云。我如实道来成正觉也　二应供者。应行二利号。大经云。应破四魔(即四分云。无所著也)应度众生应受供养故云也　三正遍知。实知穷源号。大经云。正者不颠倒遍知。于颠倒无不通达故云也。四明行足。修因满已号大经意云。明者佛果。行者戒定惠修行满足故云也。五善直往菩提不退号。大经云。不舍最初发心得大涅槃(谓不退也)六世间解。权智圆明号。大论云。知世间解即知也。瑜伽云。善知世界及有情界一切品类染净相也。七无上士。超诸贤圣号。大经云。如来实非丈夫非丈夫因调丈夫故名也。此二号准大经开二。瑜伽论云。无上丈夫。九天人师。善轨众生号。大经云。实法界师天人曾多故云也。十佛无师胜觉号。明无师自觉诸惑不能翳也。世尊准大论云十号外号也　七宝千子金轮王子。一轮宝。二珠宝。三女宝。四象宝。五马宝。六库藏臣宝。七兵臣宝　陀罗尼印印之者。论云。小乘经三法印。谓无常苦无我。摩诃衍明一宝相印印之。即能善分别诸法相。于第一义而不动。四句百非不能动。此印所印皆圆顿大乘也。大宝积经清净陀罗尼品云。以虚空印一切法。以无相印能示现彼虚空无相。又偈云。诸佛无所有。不生亦不死。无有有取此。云何遍持。若能如是解一切如理。彼则无分别而能得遍持　决定无我者我空也。因缘果报离我所者法空也　四依者。大集三十九品语者。称说生死　者知生死无住语者说涅槃味　者知涅槃无语者说诸乘情所安止　者知诸乘入一相智门语者说从发心至坐道场修集广严等功德　者一念惠觉一切法。举要言之。能说八万四千法聚　是名为语知诸文字不可宣说　是名为　又识者识四大。智者住四大无性。识者识六根六识。智者内外寂然。生无生等取不取有所缘无所缘亦然。又不了　经说生死苦恼　说生死涅槃一相不了　说我人诸法了者。说三空无我也。又人者摄取人见。法者解无人无见。人者凡圣三乘人也法者法性。决定知一切法无别无异如虚空不复起见。注云。上观因缘无常无我。诸见者即指前离诸邪见得无生忍门也　得柔顺忍者。大品三忍外凡。干惠伏忍内凡性　顺忍八人见　已去名无生忍。虽三乘同行。二乘取证不得忍名。菩萨不证故受忍名。若准仁王。五忍法门地前三十人总名伏忍。初二三地信忍。四五六地顺忍。七八九地无生忍。十地佛果寂灭忍。今准仁王入第四地　得五神通身业用。得陀罗尼意业用。辨才口业用。此三为化物用之妙门。积善业之真藏故别标也　迦罗鸠村驮亦云拘留孙。即七佛中第四佛。贤劫千佛之首。楼至亦云卢至。此云渧泣。谓初发千人皆即成佛度生。楼至最后成佛。乃云诸先成道皆度一切众生。我后成道当何所度渧泣耳。诏法师颂云。如今此贤劫。正当第九灭。即此增灭中。有拘留等四。六四二万时。百岁牟尼出。减至第三十。饥馑令时兴。二十度十兵。子倍父八万。彼一增减中。慈氏次当兴。从斯第十灭。至第十五灭。彼一增减中。九百九十四。大圣次第与。言贤劫者。此劫初时有千叶莲华现于水上。诸天皆云善哉。此劫当有千贤出世。故因为名也。

　　嘱累品

　　前品叹法真益大。故此品殷勤付嘱也。新学二法一毁法一慢　师重师即敬法尊法即修行。若行即断惑成圣。以此而推。虽云敬师乃成自敬矣。而新学者轻师慢法自塞于进求之路耳。先学二法。一者欺人。二者誷法。尽新学即利地之业可成。专政实相即自济之功克就。奈何轻人失于慈惠誷真滞于真见。然此诫诫之至也。凡预进求幸各铭于心腑耳。

　　净名经关中抄第二卷


