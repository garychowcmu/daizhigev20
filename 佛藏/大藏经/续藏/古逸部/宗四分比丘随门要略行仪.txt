  宗四分比丘随门要略行仪
　　




　　宗四分比丘随门要略行仪

　　自然□□□□□□□□□□□□□□□不可分别聚落面各六十三步(然今故□□□□□□□□□□□□□前说者是)三兰若自然面五里。来集于前□□□□□□□□□相(若久固住处欲立戒场者)事有三种标相。内□□□戒场相。于外四周分自然空地(人言一时义亦唯详处宽狭任立多少。但别两界莫有交涉分隔。彼此无宜专执)次有一里。即大界内相。最外一重。是大界外相。事须周显。无宜阒寞法之灭不义。在前规。恐相难。分脉图委务法凭附远光济焉。
　　
　　前之图相足可镜诸(宜准识知记诸规短约之。地势随处方圆十七类分。岂客封一必使事开三相法。离七非无得师心失光万益。次明作法件如文)结戒场法(但众情非枯析。虫生义在将护不妨道业。既是别缘无劳动。众随事取集得济便止。所以大圣设教务益随机任托方隅作法成就。凡欲结界。先安戒场。后方周绕开自然地空。外周围名为大界。先小后大准教如斯。然所宗推文则先大后小。以戒场文。此住处故。若先小者何有住处。乌评之句教。则二见齐非究其成不。则先后俱得无容偏封致纷失耳)准彼图相。先唱戒场结已。然后唱大界相结之唱告法则具依图轨(应一比丘至上座所。敷座修威仪设礼已打静合掌云。大德僧听。我比丘为僧唱四方大界相。若界场应云。为僧唱四方戒场相。余如本轨)戒场羯磨文(问和简众等准前说)大德僧听。此住处比丘。称四方小界相。若僧时到僧忍听。僧今于此四方小界相内。结作戒场。白是如　大德僧听此住处比丘。称四方小界相。僧今于此四方小界相内结戒场。谁诸长老忍。僧于此四方相内结戒场者默然。谁不忍者说。僧已忍于此四方相内结戒场竟。僧忍默然故。是事如是持结大界羯磨文(唱相问和简众等并准上应知)大德僧听。此住处比丘唱四方大界相。若僧时到僧忍听。僧今于此四方相内结大界。同一住处同一说戒。白如是　大德僧听。此住处比丘唱四方大界相。僧今于此四方相内结大界。同一住处同一说戒。谁诸长老忍僧于此四方相内结大界。同一住处同一说戒者默然。谁不忍者说。僧已忍。于此四方相内。同一住处同一说戒。结大界竟。僧忍默然故。是事如是持　解界法(律云。时诸比丘。意有欲广作界者。有欲狭作者。佛言。自今已去。若欲改作者。先解前界。然后广狭作从意)解大界羯磨(方便问和等如上准说用)大德僧听。此住处比丘。同一住处同一说戒。若僧时到僧忍听。今解大界。白如是　大德僧听。此住处比丘。同一住处同一说戒。今解大界。谁诸长老忍。僧同一住处同一说戒。解大界者默然。谁不忍者说。僧已忍同一住处同一说戒。解大界竟。僧忍默故然。是事如是持　解戒场羯磨(应在场内不得在大界内遥解。律无正文。旧羯磨中用解大界法解之。唯称大小为别。今不同之。戒场不许说戒。何得牒解。令准难事。但翻结为解。理通文顺矣。义文云)大德僧听。此住处比丘解戒场。若僧时到僧忍听。今解戒场。白如是　大德僧听。此住处比丘戒场。僧今解戒场。谁诸长老忍。僧集此处解戒场者默然。谁不忍者说。僧已忍于此解戒场竟。僧忍默然故。是事如是持　二三人递作对首说戒法(应云)二大德一心念。今白月十五日众僧说戒。我比丘某甲清净(三说)彼答言尔(余二人作法亦然。若十五日已后应云　黑月十五日若也小随称之。其说戒法不问界内人数多少。皆须鸣钟具筹烧香散花香汁洒地。一同众法。不异尔)一人心念僧戒法者(集除对首中初句。余法悉同上)。
　　对首安居法　大德一心念。我比丘某甲。今依某甲僧伽蓝(若在俗人家应云依某甲聚落也)前三月夏安居房舍破修治故(三说前人问言)汝依谁持律(答云)某甲律师(彼应报云)有疑当问答云尔(小者□顶戴持)若四月十七日后乃至五月十六日并应言。后三月夏安居(余法同上)一人心念。安居法唯除大德一心念及下问答。自外一同对首法(莫问对首及与心念。若在白衣家时。须除房舍破修治故。余悉同上。比丘不得为俗人。作使随所作者得突吉罗)。
　　受日羯磨文　大德僧听。若僧时到僧忍听。比丘某甲。受过七日法十五日(若一月应云一月日)出界外。为请唤故(若三宝疗病等缘。并随事称之)还来此中安居。白如是　大德僧听。比丘某甲受过七日法十五日(若一日应云一月日)出界外。为请唤故(若三宝或疗病等诸缘。并随事称之)还来此中安居。谁诸长老忍。僧听比丘某甲受过七日法。十五日(一月随称)出界外。为请唤故(余缘准称)还来此中安居者默然。谁不忍者说。僧已忍与比丘某甲受过七日法十五日(若一月准称之)出界外。为请唤故(余缘随称)还来此中安居竟。僧忍默然故。是事如是持。
　　对首受七日法(此律有开受七日之文。故律云。听受曰去然无其受法。古今共行受法者。唯羯磨词句义立应知。若受七日但得六夜。故律云及第七日还也。文云)大德一心念。我比丘某甲受七日法。出界外。为某事故。还来此中安居。白大德令知(三说)心念受七日法(此律无开心念受文。准十诵律开独住等五人。七种心念中受日是某一数也。应云)我比丘某甲受七日法。出界外。为某事故。还来此中安居(三说)说欲法有四种。一自说欲(谓自身至僧中说已出去文云)大德僧听。我比丘某甲某事因缘。如法僧事与欲清净(一说)二为他说(文云)大德僧听。比丘某甲某事因缘。我受彼欲清净。如法僧事与欲清净(一说)三自为兼他(谓自有缘复受他欲僧中说云)大德僧听。比丘某甲某事因缘。我受彼欲清净。我比丘某甲某事因缘。彼及我身各如法。僧事与欲清净(一说)四转与欲清净者(谓受他欲已忽自有因缘。不得至僧中。应向余比丘边合说者定。文云)大德一心念比丘某甲某事因缘。我受彼欲清净。我比丘某甲某事因缘。彼及我身各如法。僧事与欲清净(一说)彼人受已至僧中。应如常直说之。
　　僧中自恣法(要须下至五人已上方得作法。若少一人不成。差举应差二人所差人必须具五德。不爱不恚不怖不痴。知已自恣等自恣。若有五人各别差。若六人双差无失)。
　　差五德羯磨文　大德僧听。若僧时到僧忍听。差比丘某甲作受自恣人。白如是　大德僧听。僧差比丘某甲作受自恣人。谁诸长老忍。僧差比丘某甲。作受自恣人者默然。谁不忍者说。僧已忍差比丘某甲作受自恣人竟。僧忍默然故。是事如是持　五德白僧自恣法(五德既被差。已应至上座所坐讫。作白羯磨文云)大德僧听。今白月十五日众僧自恣。若僧时到僧忍听。和合自恣。白如是(若黑月准称之。及日数等作如是白已。然后应白众言。众僧应各偏露右肩。前就草座胡跪合掌。如法受自恣。然二五德更互胡跪受自恣。不得立相待)。
　　僧各自恣文　大德一心念。今日众僧自恣。我比丘某甲亦自恣。若有见闻疑罪愿。大德长老哀愍故语我。我若见罪。当如法法忏悔(三说)若二人三人四人。应更互相共自恣(文云)三长老一心念。众僧今日自恣。我比丘某甲亦自恣清净(三说)答言。尔余人(作法亦尔)一人心念。自恣法唯除上长老一心念一句(余悉同上)分亡比丘轻物法(先令看病比丘持亡比丘轻物。于僧中舍之。文云)大德僧听。比丘某甲此住处命过(若在余处亡应云彼住处)所有衣若非衣。现前僧应分(三说讫后总云。我比丘某甲持此衣物。令舍与增。如是舍已知律者。应先问言有看病人不。若言。有者应问言。三宝别人负亡者物不。又亡者负三宝别人物不。若言有者宜可征偿。然后作法。作法之轨须定四准。一定同生非同生。二嘱授成不成。三料简轻重。四赏劳分摄前之三。准事类稍多检如广本。违名所讳。讳无宜繁引。第四赏分事须备举尔)。
　　赏劳法(凡作赏法须具功劳称教事如作法方就。谓备五德得受。此赏阙之。不合五德者。一知病人可食不可食应与。二不秽污大小便唾吐。三能为病人经理汤药作究竟意。四有慈心不应阙彼人具不。或言具者令数之。审知具己。然后作法方便问和简众等如常)。
　　赏劳羯磨文　大德僧听。比丘某甲此住处命过(若余处应云住处)所有衣钵坐具针筒盛衣[袖-由+(差-工+目)]器(若于六物中阙者。随现有者称之)现前僧应分。若僧时到僧忍听。僧今与比丘某甲看病人。白如是　大德僧听。比丘某甲此住处命过。所有衣钵坐具针筒盛衣[袖-由+(差-工+目)]器。现前僧应分。今与比丘某甲看病人。谁诸长老忍。僧与比丘某甲看病人。衣钵坐具针筒盛衣[袖-由+(差-工+目)]器者默然。谁不忍者说。僧已忍。与某甲比丘看病人衣钵坐具针筒盛衣[袖-由+(差-工+目)]器竟。僧忍默然故。是事如是持(赏劳法竟事次分衣。然义准四分及十诵明文。先须差一人具五德人。作分衣者谓不爱不恚不怖不痴知已分未分。及依时价色等差得人已方行付分之法有人立三法者。此思文不了。又今行事多行一百二法。即为分摄者。良恐难。准甚有所阙也。今宗行事之轨。决须立某差人秉法者。问和等并如上)。
　　差分衣人羯磨文　大德僧听。若僧时到僧忍听。今差比丘某甲为僧作分衣人。白如是　大德僧听。今差比丘某甲为僧作分衣人。谁诸长老忍。僧差比丘某甲作分衣人者默然。谁不忍者说僧已忍。差比丘某甲为僧作分衣人竟。僧忍默然故。是事如是持。
　　分轻物羯磨文　大德僧听。比丘某甲此住处命过(若余处亡言彼住处)所有衣若非衣现前僧应分。若僧时到僧忍听。僧今与比丘某甲比丘某当还与僧。白如是　大德僧听。比丘某甲此住处命过。所有衣若非衣现前僧应分。僧今与比丘某甲比丘某甲。当还与僧。谁诸长老忍。比丘某甲此住处命过。所有衣若非衣现前僧应分。僧今与比丘某甲比丘某甲。当还与僧者默然。谁不忍者说僧己忍持。此衣物与比丘某甲比丘某甲。当还与僧竟僧忍默然故。是事如是持　三人分亡比丘物法(应云)二大德一心念。比丘某甲此住处命过。所有衣若非衣现前僧应分。此处无僧。此衣属我等。是我等分(应三说。一人说已余二人亦不须说)一人心念分亡比丘物法(应云)比丘某甲此住处命过。有衣若非衣。现前僧应分此处。无僧此衣属我。我应用(一说)。
　　受持三衣文(三衣道德三圣宝重教文敬。类如佛塔名体显未曾有法。功能摧九十六道服行护须遵圣法。若不加受衣若无衣。他部自部咸皆制受坚慈所诲幸奉居心)。
　　受僧伽梨文　大德一心念。我比丘某甲。是衣僧伽梨十五条衣。受三长一短割截衣持(三说)彼答云。可尔(余皆例然。唯教所判大衣有三位九品。从九条十三条并云。二长一短十五十七十九并云。三长一短。二十一二十三二十五并云。四长一短。作法之时准称应知)。
　　受七条文　大德一心念。我比丘某甲。是衣郁多罗僧七条衣。受两长一短割截衣持(三说)受五条文　大德一心念。我比丘某甲。是衣安陀会五条衣。受一长一短割截衣持(三说)舍三衣文　大德一心念。我比丘某甲。此僧伽梨是我三衣。数本受持。今为替换故舍(三说。余二衣亦尔。准舍之)若三衣(在异处夜不及会者。应对一比丘遥舍作法云)大德一心念。我比丘某甲。彼僧伽梨是我三衣。数本受持。今为不及会故舍(三说)余二衣准舍。若无比丘者应心念口言。准唯除前大德一心念一句。余悉同上。
　　受持尼师檀法文　大德一心念。我比丘某甲。此尼师檀。应量作今受持(三说)。
　　舍文　大德一心念。我比丘某甲。此尼师檀。应量作先授持今舍(三说)。
　　受持钵文　大德一心念。我比丘某甲。此钵多罗应量受。常用故(三说)。
　　展转净施法(应请一比丘多闻持戒有德名闻者为施主。若是大者应礼足胡跪合掌请。若小者除礼足。比丘尼戒叉摩那沙弥沙弥尼并得。若是比丘请云)大德一心念。我比丘某甲。今请大德为衣药钵展转净施主。愿大德为我作衣药钵展转净施主。慈愍故(三说。自此已后应对一比丘说净。然不得对施主面说净。又不得语令知)。
　　说净文　大德一念。我比丘某甲。有此长衣未作净。今为展转净故。施与大德(说已应付彼比丘。彼比丘得已应语彼云)长老一心念。长老有此长衣未作净。为展转净故施与我。我今受之(受已当问彼言)汝施主是谁(答言)某甲(受者应如是言)长老一心念。长老有此长衣未作净。为展转净故施与我。我今受之。长老自言。施主是某甲。我持此物施与某甲。此衣是某甲已有。长老为某甲守护。受用随意(一说)。
　　受非时浆法　大德一心念。我比丘某甲。今为渴病因缘。此是梨浆(诸果汁等准名称之)为欲经非时服故。今于大德边受(三说)余浆准此。
　　受七日药文　大德一心念。我比丘某甲。为某病因缘故。此苏油七日药。为欲七日共宿服故。今于大德边受(三说)。
　　受尽刑药文　大德一心念。我比丘某甲。今为某病因缘故(温冷等随患称)此姜椒等尽形受药。为欲共宿长服故。今于大德边受(三说)彼答云尔(又此药有四种。谓时与非时七日尽形。若四药相和从强作各而服。作服已更勿令未受具者触之。随其限内无间昼夜一切时得服。若病差已或无病服者皆犯突吉罗。又世有愚叟于非时分中。或饮乳酪豉汁枣汤。或饭浆等。及以石榴梨柰蒲桃赤柰等诸果。得便咀嚼[口*尃]汁咽之。云教开听实亦可伤之甚。果等作浆。圣令捣押分。其汁滓去滓留汁。取之澄清。然以净水添和。坏其本味。如是应法方始开听。前任流心诚为侮猛。又以干麨麦饭和苟把己等诸药捣之。或以苏蜜等和胡麻屑用作非时药服。如是等例随所食者皆咽咽犯提。此乃愚坏妄思滥行。此计发戒存道者时宜慎之尔)。
　　舍堕忏悔法(舍局三十为言忏义通余篇聚)。
　　将欲舍衣(应白思虑随所犯过之衣并宜尽集如是集已)先自责心忏。除八品突吉罗罪(然其八品未必诸人皆具。今依文义出其相状　宜自抚心依文审察。自知有者牒名忏之)言八品者。一犯根本波罗逸提。已识知罪作覆藏心。共清净比丘同界。经宿则犯一品覆藏突吉罗。经第二宿已又犯随展转覆藏突吉罗(此两品罪从根本波逸提罪生)犯尼萨耆衣不舍而著。一一得著用不净衣突吉罗(此是根本)复忆知是罪作覆藏心。与清净僧同住经宿犯覆藏突吉罗。经第二宿已又犯随展转覆藏突吉罗(此是著用三品)上来所列诸罪总忆知。是犯作覆藏心经僧说戒三问犯默然妄语突吉罗(此是根本)复于此罪作覆藏心经一宿。覆藏突吉罗。又于此二品作覆心。经第二宿已。复犯随展转覆藏突吉罗(此是默妄三品)此之八品并责心悔(行忏之轨应偏露右肩。至心礼十方佛。如对目前生殷重心。深自追责由无惭愧。轻蔑圣教故犯成业。三时报熟定受非疑思之雨泪滂流想。则声悲酸噎起重惭心。然后作法云)我比丘某甲故畜众多长衣(若忆数随数称)犯舍堕。是中有著用不净衣突吉罗不忆数(若忆数随数称下皆准此)于此罪作覆心犯覆藏突吉罗不忆数。又犯随展转覆藏突吉罗不忆数。经僧说戒犯默妄语突吉罗不忆数。是中犯覆藏突吉罗不忆数。又犯随展转覆藏突吉罗不忆数。今向诸佛前发露忏悔。不敢覆藏悔即安乐。不忏悔不安乐。忆念犯发露。知而不覆藏。唯愿诸佛忆念清净戒身具足清净布萨。我今自责心生厌离(一说)次忏著用默妄二根本突吉罗(准前随牒)次忏波逸提下覆藏二突吉罗(亦准前随名牒应知)余篇聚下位有五品突吉罗(若不经说戒但有二品。准知之)忏之法则并同上轨(准牒本犯各为异尔)。
　　舍财文(凡欲舍堕事依二界。界内有僧并须尽集故。律云。若僧若众多人若一人。皆须总集不得别众舍。若舍不成舍得突吉罗。唯除线缛二宝许别众舍除并不得尔)。
　　大德一心念。我比丘某甲。故畜众多长衣(若知数必须依本数称之)过十日。犯舍堕。我今持此衣物舍与大德(一说)彼答云。可尔(然为受取)如是离三衣宿(随其一二三依名称)犯舍堕贩卖得财(若干众多)犯舍堕。或从非亲居士乞衣(若干众多)犯舍堕(如是乃至回僧物。并随名称之。应知)请忏悔主文(应对一清净比丘轻。重无犯者故。律云。应至清净境所。何以须尔。彼人有犯便成自缚自既有缚。何能济他。文云)大德一心念。我比丘某甲。今请大德作波逸提忏悔主。愿大德为我作波逸提忏悔主。慈愍故(三说答言可尔)。
　　正明忏悔法(文云)大德一心。我比丘某甲。故畜众多长财(若干称数)过十日犯舍堕。是衣已舍与大德(若舍与余人。应云已舍与别人)此中有根本波逸提罪不忆数(若少可知义。宜准称之。如三衣。一向称数不得云众多。或经多时有著用坏尽。各犯根本波逸提罪。亦不忆数。若财并在即不须此言)今向大德发露忏悔。不敢覆藏忏悔即安乐。不忏悔不安乐。忆念犯发露。知而不敢覆藏。愿大德忆我清净戒身具足清净布萨(如是三说)。
　　忏主应语(彼言)长老自识知是罪相不(彼应答云)识忏主(又言)当自责汝心深生厌离。答云可尔(小者云顶戴持)此对长衣说竟。自余戒等可以例知。次明还财物法(是三十戒中长衣一日衣长钵七日药急施过后等总有五戒。并须经宿还之。日余戒等并即坐还之。若或共此五戒中种类同舍者亦可相从经宿。唯除离三衣六年卧具等　合舍者不须经宿定。即坐还之。若借他三衣摧受得成受持。若离宿失受持犯波逸提罪。但忏其罪衣既是他物不合舍之。应知)。
　　识罪发露法(通义五篇)佛言。当至一清净比丘所具修威仪。说所犯罪名(应作白言)大德一心念。我比丘某甲。犯某罪。今向大德发露。后当如法忏悔(三说)。
　　疑罪发露法(义通五篇)律云。犯罪有疑时。逼说佛言。发露已得闻戒(义准法云)大德忆念。我比丘某甲。于某犯生疑。今向大德发露。须后无疑时。如法忏悔(三说)彼应言可尔。足食已作余食法(应持食对一比丘未足食者作如是言)大德。我已足食。大德知是看是。我作余食法(彼应即取少许食已。语言。我已食止。汝取食之)。
　　请依止文　大德一心念。我比丘某甲。今请大德为依止阿阇梨。愿大德为我作依止阿阇梨。我依大德故得如法住。慈愍故(三说)彼应报言。可尔。或言与依止。或言莫放逸(此三法随作一语。皆得不劳具说)。
　　同受请食前。食后入聚落嘱授文　大德一心念。我比丘某甲。先受某甲请。今有某缘事欲入某处聚落至某家。白大德知(作嘱受已。若往余处或中道还。并失前法。若欲往者应更作法)。
　　非时入聚落白文　大德一心念。我比丘某甲。非时入某聚落至某家。白大德令知彼。答言尔(若有请唤不须作白)。
　　作六念法　第一念。知月朔大小(若月大白月十五日已前。应云此月大白月。一日乃至十五日。随日称之。若从十六日已后皆云黑月。应云此月大黑月。一日乃至十五日随之。若月小应云此月小。作法准前。若依只律。白月恒大。黑月随大小称之。今既欲知此方道俗两种日月不同只律。依彼西土作法。但可以义长通称月大小。复标沙门日月白黑之别)。
　　第二念。如食处若常食乞(应云)我常乞食。若食已食(应云)我自食已食。若食僧食(应云)我食僧食。若食无定处(应云)下背请食。若唯一请念自讣。若多请处自不能遍讣。自讣一请。余者应人遣讣。某所讣人比丘沙弥俱得应。作法云。长老某甲。檀越请我五正食。我有因缘不得往。今布施汝。若无人可得应。准僧祇五分作心念舍之。我比丘某甲。今朝檀越施我五正食。我回施比丘某甲。檀越于我不系我当食(若背前家请向后家应三说。背后向前家一遍说)。
　　第三念。知受戒时忧数(应云)我于某年某月某日某时。受具足戒。一尺木若干影(无夏。若有夏随多少称之尔)。
　　第四念。知衣钵受净已未。若三衣不具念当具。若具念受持。若有长财念说净。若衣有具不具随无念具。若长衣净不净未者念当净。若衣钵并具已受长财已净(应云)三衣钵具已受持。所有长衣已说净。
　　第五念。知食同别(应云)依众食不别众食。
　　第六念。知病不病。若有病(应云)我今有病。念当疗治。无病直云。今朝无病。依众行道。
　　受畜钱宝作净等法(钱宝生过道之大患。流俗浅坏尚饮高节。况出家拔俗而辄储之。远坠清风。近参鄙迹。慕道通至持宜轻乘。然为资道在缘。斯有济要之义。故圣慈开法为益。行人自律准奉。稍难他部容有通济亦可依之。想无违理)钱等若畜。准依四分得舍坠。若依萨婆多论。开说净畜。且如今外众。信根浇薄湛为净主者。希内众复于钱宝不能令作割舍。乃自手捉持畜。以积业设虽不捉遣。净人捉口可受愆未能得遣。是以今者且准圣教令说净。而畜虽不当宗经。是金杖并堪有用。既知斯意。然后方述。宜准彼文用为恒式(应先语一无式人俗人等云。比丘法所有钱宝佛不许畜。今请汝为宝主。吾所得钱宝并是汝当知之。自此已后所得钱宝。但说净已自守护之。如俗人行钱等时即作法云)此不净物。我不应畜。若净生当受(若俗人无已即去不及说者。应对一比丘如前净法)。
　　净果菜等法(菜通五生种。果收于五果。禁谚于五众结罪。准二品净法分五位净境。惟二俗)五生种者。一根种(谓如姜等及一切枝种是)二枝种(谓如柳等及一切枝种是)三节种(谓如蓼等及诸节生者是)四覆罗种(即如甘蔗藕根之类)五子种(即十七谷及诸子种等)于中净者(根枝节等以刀中折净。节种中)楺(去牙目净。亦得藕根等刀净疮净。去节亦得。子种者并须脱皮净。如论火净通于五生种)五果者。一核果(谓如枣杏之类)二肤果(如花果拨梨李堪等)三壳果(即椰子胡桃栗子石榴等)四糩果(如香等柔苏荏等)五角果(如大小豆皂荚之类)于中净者。律开二五。今旦列五种。一火净。二疮净。三刀净。四鸟啄净。五不任种净。前五果中肤子俱食者事须火净。及不任种净不食子者。余净随意(余如广说)入众五法(凡所入众要先备于五法。在心善调心志动成物轨和合相得情。若水乳出离之胜义无过此)。
　　故增五(文云)　佛告诸比丘。比丘至僧中。应先有五法。一应以慈心(修慈愍物。离于嗔垢益自他故)二应自卑下如拭尘中(卑心下意。折伏贡高。推直与他揽过归已)三应善知坐起。若见上座不应安坐。若见下坐不应起立(善知已位动静合仪。离凡谄慢顺圣心故)四彼至僧中不为杂说论世俗事。若自说法。若请人说法(杂说世言捐道违理时。宜重众慬意灭。然益物利生事资正法理。宜宣奉或自或他)五若见僧中有不可事心不安忍。应作默然。何以故。恐僧别异故(或无善伴。或言不鉴物。若当料理。恐成败捐。或至破僧。宜须缄默。息诸诤乱故也)详法兴没寔在于人。纲轨略中如文可领。自余行相如广如文。幸奉圣心警兹明诫耳。

　　宗四分比丘随门要略行仪


