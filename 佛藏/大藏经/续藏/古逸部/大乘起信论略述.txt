  大乘起信论略述
　　唐 昙旷撰




　　大乘起信论略述序

　　　　沙门澄漪述
　　至觉潜辉异学峰起。不有甄述正法斯讹。故大士马鸣发挥真谛。括众论绾群经。破二边协中道。作此正论以奖将来。福润河沙声流法界。张皇教义融会真筌。为学人之宗源作道者之龟镜。故先贤硕德开释巨多。广略之体互殊。是非之途或异。临文俯义得失交。并有建康沙门昙旷者。幼而好学长而成德。妙闲制述善□清词。先造广释后学赖焉。包含事理网罗邪正。无执而不改有疑而不皆遣。恐初心者仰崇崖而起退望渤海而迷神乃。复探其旨归为之略述。可谓寻其源而知其流折其檊而得其枝。至如开发题端该谈教藏。傍探异说委辟义门。引经证成会论宗趣。法喻周举问答折疑略而不明。具如广释。好博闻者寻而究之。且欲指陈绾摄纲要。澄漪不才喜承余论扬攉深旨以示方来。冀法镜高悬真风不坠耳。

　　大乘起信论略述卷上

　　　　建康沙门昙旷撰
　　将释此论。三门分别。一明造论意。二显论宗。三解论文义。初造意者。准论四义及八种因如下广说。今总略摄以为二义。一令离妄。二为显真。此二各二。一自。二他。谓诸众生一心本性非动非静非生非灭非净非染。由无明熏动成妄念。流转生死备受诸苦。今令众生了自心性本来寂灭。令无动念。有动者皆是无明动念。无明亦无所起。知心无动不起念者契证心源永无流转。即经所说离自心妄相得自觉圣智。此是法经所说宗要。依所通达而能修行。依自所修能为他说。即经所言宗通说通。宗通为修行。说通为愚者。显如是义故造此论。
　　明宗趣者。修有二种。一明所宗。二明所趣。所宗有二。一大乘教。二大乘理。所趣有二。一大乘行。二大乘果。大乘教者。谓说一心二门等教。此能诠教但是假者巧虽实义。是可崇故。大乘理者。谓法与义。所言法者。谓即一心二门之法。所言义者。谓体相用三大之义。此法与义是实所诠皆无虚妄。可尊主故。大乘行者。谓信与行。信谓四信。行谓五行。是修行者所归趣故。大乘果者。谓大法身。此大身法具体相用。是前所行因所归趣故。此等诸义下文当说示。广说者应寻引之。
　　解论文者。修有二种。先释题目。后述论文。释题有三。一释大乘。二明起信。三释论字。言大乘者。谓即一心。而言大者。当体立名。以广包故。所言乘者。寄喻立称。由能运故。谓此一心能含二门三大等义。凡圣染净无所不包故谓之大。由此乃能运生万法。运凡至圣运因成果故名为乘。由此依心能所诠证教理行果。皆名大乘。依大乘心之所起故言起信者。起为发起。谓大乘教是能发起信。谓忍乐心净为相。是所发起由大乘教。于胜理果发信心行故名起信。所言论者。决判为义。决断分判理行果义令物生解。故名为论。总而言之。能令众生于此大乘起信之论。名大乘起信论。马鸣菩萨造者如广释明门。
　　论。归命尽十方至如实修行等　述曰。以下第二解论文义。于中总分以为三分。初三行颂致敬述意。是序分。论曰已下正立论体。是正宗。其后一颂结愿回向为流通。序中有二。初显归敬。后明述意。此初也。将欲造论凭力请加。是故最初归命三宝。文第二节。归命二字是能归至诚。尽十方下显所归深广。所言归者。有其二义。一敬顺义。二报向义。命有二义。谓教命。二谓身命。欲令众生修佛教命契本心源而造此论。以其身命归趣三宝凭力请加故云归命。所归之中复有二节。尽十方者所敬分齐。最胜等者。所敬三宝。尽十方者。非唯敬佛一方三宝。尽于十方一一刹土所有三宝悉皆归敬。显敬周尽言尽十方。三宝之中其初三句显其佛宝。言最胜者显佛。三身皆超过故。过小曰最。超因曰胜。业谓业用。谓即佛身三轮三德二利业用。言遍知者。显佛意业。大智德用。意有大智光明遍照能遍知故。遍知有二。一真智。遍知心真如门恒沙德等。二俗智。遍知心生灭门缘差别等。于此二门理重高鉴无倒遍知。无碍自在者。显佛身业大定德用。依定发生无碍自在缘色身故。无碍有四。一大小无碍。一一色根虽遍法界。不坏根性不轻根相。二互用无碍。虽一一根更互作用。不受根性不舍根相。三理事无碍。色虽秉然而体性为二。妙体虽寂业用无方。四应机无碍。多机□感身不分而普现。虽皆遍应圆智尽而举体。由大定故色起自真。义不由他故名自在。总是佛宝自利用也。救世等者。显佛语业。大悲利他缘德用也。由大悲德能起语业。说缘妙法利他生故。世谓众生。可对可坏应救济故。言大悲者。是其能救显佛悲缘故言大悲。即三悲中无缘之悲。非如凡小我法之悲不常遍。度诸众生故者。谓假者结德属人。具前如是三轮三德二利之人名之为者。以下二句显其法宝。即三大中体相二大。以其用大佛宝摄故。所言及者。有其二义。一相违义。显此法宝与前佛宝是二事故。二含乘义。非直敬前用大佛宝。及亦敬于体相法宝。显斯二义故置及言。言彼身者。即佛三身对此法宝得彼名故。言体相者。体谓体大。相谓相大。是前用大法宝化身之体相故。故言彼身之体相也。教理行果四法之中。谓显理果深圆法故。是故举佛而记其法。此句正出法宝体相。言法性者。显此法宝非直与前佛为体相。亦与诸法而为体性。法之性故名为法性。言真如者。显此法宝虽与诸法而为体性。不同诸法而有妄。实悉非虚妄故说为真。显非实易故说为如。所言海者喻显二义。一依喻显义。法宝随缘作诸法。性非妄实者。如大海水因风作波。波虽起尽。湿性无实。当知此中道理亦尔。二约喻显德德。显法宝。具德如海故。在常云。譬如深大海珍宝不尽等。乃至广说。僧宝之中有其二句。于中初句举有德人。僧通凡圣及大小乘。此中所归大乘圣僧地上菩萨。随修一行万行举成。其一一行皆等法界积功所得。以是故言无量功德人。能摄德故名为藏。下句显人所依行位。如下论说。法力熏习是地前行。如实修行是地上行。满足方便是地满位。今举地上兼记满位。是故说言如实修行等。
　　论。为欲令众生至佛种不断故　述曰。此述意也。谓对三宝述造论意。文中四句。即为四义。初句显其所为众生。众生虽多不过三聚。一邪定聚。十千劫前未起信者。二不定聚。十千劫中信未定者。三正定聚。十千劫后十住位人。今此为欲令众生者。正被中间不定聚人。令其信心成决定故。兼通邪正二聚众生。令当成信增解行故。此句显其所除之障。障有二种。谓疑及执。由疑迷真故失真乐。因执起妄而种苦因。故下论中显示正义释根本义令悟真乐。对治邪执离人我见令舍苦因。故言除疑舍邪执也。次第三句显所成德位。令众生依大乘教观大乘理报大乘果发起大乘正信心行故。言起大乘正信。正信行者。即下论说三种发心四信五行。翻前疑故云信。翻前邪故云正。后句显其所入之位。欲令得入种性位中定绍佛果。令自依法佛种相续能为他说。令法相续。令他佛种亦不断绝。由其自他及正教法三种佛性得相续故。故云佛种不断故也。
　　论曰。有法能起至是故应说　述曰。次下第二明正宗分。于中有二。初举答许说。后正陈所说。此初也。言论曰者。简论异经辨能诠教。有法等者。举所诠法。显有缘益。是故应说者。显能诠教。应法说也。谓能诠教有此所诠。一心二门三大等法能起众生大乘信根。此能诠教决定应说。大乘信者。即信己性。知心妄动无前境界。此信决定能持能长自及余善。故名信根。
　　论。说有五分　述曰。次下第二正陈所说。于中有三。初举数总标。次依数列名。后依名辨相。次初也。
　　论。云何为五至劝修利益分　述曰。此数列名也。言不自起制必有由。名为因缘。部外余取故称为分。由致既□略标经要令物生信。名立义分。宗要既略。次宜广释令其生解。名解释分。依释生解。次宜起行。令起行故名修行信分。虽示行仪。钝根懈慢。举益劝修。名劝修利益分。
　　论。初说因缘分　述曰。以下第三依名辨相。别释第五分。即分为五。初因缘中复分为二。初标举分名。后别显其义。此初也。言因缘者是所以义所为义发起义。是因缘义。
　　论。问曰至而造此论　述曰。此下第二别显其义。于中有四问答难通。此初句也。
　　论。答曰是因缘有八种　述曰。下答有三。初举数总答。次依数辨义。后结答所问。此初也。
　　论。云何为八至利恭敬故　述曰。次第二依数辨义。别辨八因。即分为八。于中初一是总相因。其后七种是别相因。言总相者。有其三义。一通诸论而作。所以离苦得乐通诸论故。二通诸根而作。所为非唯为彼不定聚故。三通诸分而作。发起非唯正作立义因故。一切苦者。八苦三苦二生死苦。离此总别一切苦也。究竟乐者。无上菩提大涅槃乐。二乘所得非究竟故。非求等者。意显论主自及众生非求此等而造此论。
　　论。二者为欲至不谬故　述曰。次下七种是别相因。唯为此论作所以。故显正所为非兼被故。唯为发起七处文故。所言如来根本义者。为即一心是本始觉。如来根本。本觉名如。始觉名来。始本不异名曰如来。由此众生虽有真理未起智。照如而非来。即以如来依心成故说是如来根本之义。如立义分及解释中显示正义解释此义。令彼三贤诸众生等观智相应。故云正解。即对治邪执离人我见观智离倒名为不谬。
　　论。三者为令至不退信故　述曰。善根成熟即是十方信终心之人。修十善根自分满足。故云成熟。今为此人说解释中发趣道相三种发心。令其进入初住已上住于大乘堪任修行不退信也。
　　论。四者为令至习信心故　述曰。善根微少即是十信中心之人。修十信善未满足故。故云微少。为彼显说修行分初四信四行。令其遍修到信满位。故言修习信心也。
　　论。五者为是至出邪网故　述曰。十信初心有其三品。谓下中上。其下品人多恶业故。虽无修行而多障碍。为彼显说修行分中礼拜诸佛忏悔等文。令其修行消恶业障。善谈其心不令造恶。渐离痴慢恶业因也。
　　论。六者为示至二乘心过故　述曰。十信初心中品之人而有凡夫二乘心故。于趣大乘而为重过。为彼显示止观等文。令其修行而对治也。
　　论。七者为示至退信心故　述曰。十信初心上品之人。惧于恶世不见佛故难成信行意无退者。为彼显说生净土文。专念诸佛为缘。方便令生佛前。不退信也。
　　论。八者示至劝修行故　述曰。十信初心三品之人初修行故退易进难。为彼显说劝修利益。举彼损益劝令修舍。言示利益劝修行等。
　　论。有如是因缘所以造论　述曰。前成依数辨义。此即结答所问。
　　论。问曰至何须重说　述曰。此第三难也谓前八因所说之诸立义分等诸义等诸经中具有。皆为众生离苦得乐。今造此论重说彼法。岂非为求名利等邪。以是故言何须重说。
　　论。答曰至解缘别　述曰。自下第四通其所难。于中有二。初略通所难。次广破疑情。后结明此论。此初也。修多罗中虽有此法者。举彼问辞纵其所难。众生已下答其所难夺彼疑情。根行不等者。显根异同。根谓根性。行谓心行。根有利钝。心示广略。故言众生根行不等。受解缘别者。显缘增微。缘有二种。一人。二法。人谓如来及佛弟子。法谓经论广略文义。依此二缘胜缘劣受解故。言受解缘别。根胜缘强虽不假论。根微缘劣宁度论乎。
　　论。所谓如来至则不须论　述曰。次下第二广破疑情。于中有二。初显根缘俱胜不须造论。后显根缘差别必须于论。此初也。其初二句举彼胜时以明根胜。能说人下举佛三业以显缘强。色业胜者。具相好故。心业胜者。知根器故语业胜者。圆音演故。根缘既胜。此时尚无□□之经。何更须论。圆音一演异类解者。谓佛音声无障无碍一即一切一切即一。以一切音即一音故。能以一音说一切法无不显了。又以一音即一切故。能以一音作一切音无不究尽。然一一音悉遍法界。而其音韵恒不杂乱。若此音声曲而不遍。音而非圆。若由等遍失其音曲。即圆非音。然今不坏曲而等遍。不动遍而善韵。由是义故方成圆音。故佛音声名语具足。乃令众生异类等解也。
　　论。若如来至而取解者　述曰。此下第二显缘差别必依于论。于中别显四种根性。即分为四。此初具足二持根性。最利根者依广经缘而能取解。言自力者即智力。由自智力自依广经而能解义不假论故。
　　论。或有众生至而多解者　述曰。此即第二义持根性。此利根者依略闻缘而广解义法。不多闻诸经文句而多解者。亦是自智。是故论言亦以自力。
　　论。或有众生至而得解者　述曰。此即第三文持根性。此钝根者自无智故。不自依经而能解义理。以文持能依广论依他取解。
　　论。自有众生至能取解者　述曰。此即第四俱□二持最钝根者。重文持故复以广论文多为烦。其心唯乐□□。而行唯无依。于文约义丰略论取解。故言心乐总持等也。
　　论。如是此论至应说此论　述曰。前来已说广破疑情。此即第三结明此论。如是根性差别既尔。此论为彼第四人故。总摄如来广大义等。心法广包故名广大。二门互融故名深法。三大无际故曰无边。是佛所证真实理故说是如来广大深法无边义等。此所证说散在诸经。略皆辨说故言总摄。
　　论。已说因缘分次说立义分　述曰。次下第二明立义分。于中有二。初结前起后。后正陈法义。此初也。
　　论。摩诃衍者。总说有二种　述曰。此下正陈法义。于中有三。初标总开别。次寄句列名。后依名辨相。此初也。总者略也。大乘之理有无量门。今总略说有其二种。
　　论。云何为二至二者义　述曰。此寄句列名也。法者体也。谓即一心持自性故。轨生智故。名义体故。名之为法。义谓名义。即三大等。依于心体显其大乘差别之义。然此法义。法多在因。约生说故。义多在果。显净用故。法通染净。□二门故。义唯通净。唯所显故。
　　论。所言法者谓众生心　述曰。次下第三依名辨相。于中有二。先法。后义。法中有二。初就体总立。后依门别立。总中有三。初总出法体。次辨法功能。后释其法名。此初也。此中心者。如来藏心而名法者。为乘体故。谓具随流不变之义。能含二门摄三大故。即大乘体故。名为法。
　　论。是心则摄至出世间法　述曰。此辨法功能也。谓此一心体相无碍。染净同依。随流返流唯赖此心。是故能摄世出世法。若谓随流本觉及随流成不觉。能摄世间法。若不变之本觉及返流之始觉。能摄出世间法。今此唯约生灭门说真门。含融染净同故。而下真门摄一切者。以彼理事不相离故。由无随缘成染义故。非摄世间出世间法。
　　论。依于此心显示摩诃衍义　述曰。此释其法名也。谓依于此法体之心显三大等大乘名义。
　　论。何以故。述曰。上总立竟。次下第二依门别立。于中有二。先责总立难。后开别释成。此初也。心通染净。大乘唯净。如何此心显大乘义。
　　论。是心真如至体相用故　述曰。此开别释成也。大乘唯净。彼净相用必对深成。即以一心具含染净故。能显示自体相用。废染之时无净相用故。通染者能显净义。如何能示三大乘义。此心绝相则是真如。而以言说所显义相则一心体之真如相故。此真相显示心体。是心随缘所成生灭。而此生灭所藉因缘及此生灭粗细相状皆依自体而得成故。故生灭等能示自体。此生灭等有染相。故能示体上性功德相。是生灭等染别业用能示自体诸净业用。既此所示自体相用为大乘义故说依心。显大乘义以心真如。是不起门与所示体无别异故。云即示。体以无染故不示相用。以生灭等是起动门能所示别故。言能示。以有染故通示大乘自体相用。
　　论。所言义者则有三种　述曰。前释法竟。次下释义。于中有二。先辨大义。后显乘义。前中亦二。先标。后释。此初标也。
　　论。云何三至不增减故　述曰。次下别别释三大。即分为三。一切法者则染净也。谓心真如染净通依故名平等。由平等故在凡加。染而不增。在圣染。染而不减。故名体大也。
　　论。二者相大至性功德故　述曰。如来藏者有其二义。一者空。谓如来性空无念故。二不空。谓如来藏具性德故。此是众生如来果性具二义故名之为藏。一摄故名藏。能摄果德。又为佛智所摄藏故。二隐故名藏。未出经时为诸烦恼所隐覆故。言功德者。智光明等照用曰功。离念曰德。而言性者。在真性故。本性有故。无异性故。言无量者。无数量故。无限量故。无心量故。即如来藏具足此相故名相大。
　　论。三者用大至善因果故　述曰。然用有二。一者因用。内外凡圣菩萨利益。二者果用。佛果三身普别胜益。此用能发有漏善者名生世间善因果也。能发众生无漏善者名出世间善因果也。此因果益用起自真善无不生故名用大。
　　论。一切诸佛至如来地故　述曰。此释乘义。一切诸佛本所乘者。标果望因以释乘义。即是显其能乘所乘。由乘此乘成正觉故。菩萨乘此到佛地者。举因望果以成运义。此即显其能运所运。以能运因而至果故。
　　论已说立义分次说解释分　述曰。次下第三明解释分。于中有二。初结前起后。后正明解释。此初也。
　　论。解释有三种　述曰。正明解释。于中有三。初举数总标。次依数列名。后依名辨相。此初也。
　　论。云何为三至发趣道相　述曰。此依数列名也。显示正义。所立大乘法义所显非邪故名正义。以教辨明故名显示。正理既陈。情惑斯建。故有第二对治邪执。二见妄著故名邪执。以教令除名曰对治。邪执既除依阶趣正。故有第三发趣道相。本觉虚通目之为道。起行向之名为发趣。之状名之为相。以教宣示名为分别。
　　论。显示正义至有是二种门　述曰。次下第三依名辨相。辨此三名即分为三。初释第一显示正义。复分为二。初则总释。释上总立。后即别释。释下别立。初总释中复分为三。初依法开门。二列其二门。三二门该摄。此初也。谓如来藏一总源心含其二义。一约体绝相门。谓一心性非染净等差别诸相。经依此说众生即涅槃烦恼即菩提凡夫弥勒同一如等。二随缘起灭门。随无明重变或染净。染净难成。性恒不动。正由不动能成染净。是故不动亦在动门。即生灭门本觉义也。依此经说不染而染染而不染。又说如来藏为善不善因。若生若灭。受苦乐等。然此二门举体通融。体相无二。齐限不分。假名为一。是诸法中贞实之性。性有智故说名为心。非谓虚实一心等也。
　　论。云何为二至心生灭门　述曰。此列二门也。即体绝相名真如门。随缘变动名生灭门。体虽无别而义有异。约义异故。故说为门。
　　论。是二种门至摄一切法　述曰。此下二门该摄。于中有二。初正显。后释成。此初也。即释立中是心即摄世间法等。上以一心所该二门故。直言是心摄一切法。今以二门通别相收言各总摄。谓真如门是染净通相。通相之外无别染净。染净皆为通相所摄。故真如门总摄诸法。生灭门者即此真如与缘和合变作染净。而恒不失本真如性。故别相门亦摄真如。是故亦摄一切法也。
　　论。此义云何至不相离故　述曰。此释成也。此云何者。二门若别不合相。从如本一心未容皆摄。如何二门各总摄邪。故次答云。以是二门不相离故。以真如门是心理体。生灭门者是心事相。以彼理事不相离故。举理摄事。举事摄理。故说二门皆各总摄。
　　论。心真如者至法门体　述曰。上总释竟。自下别释释上别立。于中有二。先别释二门显动静非一。后会相归真显动静不异。初中别释二门。即分为二。真如门中亦分为二。初举如体离言以明观智境。后依言辨德以明生信境。初中有二。初正举法体后句答释疑。初中复二。初显真体。后显真名。于中又二。初正举真体。后会相显真。初中又二。初显真如为一心体。后释真如为体所以。此初也。一法界者。即是一心虚通不二故摄为一。圣法之因故云法界。显该二门云大。总相轨生物释故亦为法。圣智通游故谓之门。今显真如是此心体故。云即是一法界体。
　　论。所谓心性不生不灭　述曰。此显真如为体所以。谓心本性不生不灭。不生灭者即是真如。故心真如即是心体。而此心体非前后际可增可灭染净相故。故说心性不生不灭。
　　论。一切诸法至境界之相　述曰。此下显其会相显真。于中有三。初正会疑执。次结法归真。后结真无说。此初也。谓有疑云。如前所言。一切诸法唯是一心。若此心性不生灭者。即无诸法差别之相。何故诸法有差别邪。故此释云。诸法差别唯依遍计妄念心生。若离妄心。即无妄境差别之相。
　　论。是故一切至故名真如　述曰。此结法归真也。此有十句。总为三节。初之二句举所会法。言是故者。是前妄境妄心成故。一切诸法本来空也。次有六句释其空义。前三句显性离妄故其体即真。后三句显离异相故其体即如。离言说相者。非如声有故。离名字相者。无性可诠故。离心缘相者。无可攀缘故。言悟道断心行处灭皆即真也。毕竟平等者。无可差别故。无有变异者。无可转变故。不可破坏者。非可对治故。既皆平等无异等故。体皆如也。下有两句结归。真如唯是一心者。法依法起。念不离心。故一切法唯一心也。既此一心体即真如故。一切法名真如也。
　　论。以一切至不可得故　述曰。此显真无说也。此有疑云。若一切法无有自性皆是真如无说等者。何故于法而有言说。既有言说应有诸法。故此释云。实一切法皆真如故非言说等。而有言者唯是假名。但随众生妄念安立。非实诠表而可得也。
　　论。言真如者至因言遣言　述曰。以下第二显真如名。于中有三。初标立名之意。次显真体无遣无立。后总结真无名之名。此初也。文中二节。初之二句释外疑情。谓有疑云。若法真故离名等者。不应复立此真如名。既尔。真如应有名相。故此释云。亦无有相。谓但假言说为真如。非谓存于真如名相。其下二句转释立此真如名意。谓复疑云。若此真如无真相者。何要假名。故此释云。谓真如者。言说之边假立极名。为遣余名言说总处假名真如。此名之后更无名。故犹如以声而正于声。此声之后更无声故。
　　论。此真如体至皆同如故　述曰。此显真体无遣无立。恐闻前说遣真名相谓遣真体强生空见故。遮之云无有可遣。何不遣者。下句释云。以一切法悉皆真故。诸法无性非虚妄故。悉皆是真故。于真体更何所遣。恐感者闻真体不遣。当情而立强生灭见。故遮之云。亦无可立。何不立者。下句释云。以一切法皆同如故。以诸法空无别无变故。皆同如而此真体更何所立。
　　论。当知一切至名为真如　述曰。此总结。真无名之名。真无名故不别说。真无相故不可念。故一切法不可说念。名为真如。
　　论。问曰至而能得入　述曰。前明正举法体。此下问答释疑。于中有二。初问。后答。此初也。疑真绝修二种观故而为此问。若说真如无说念者。云何依真起方便观而能随修。云何于真起于正观而能得入。
　　论。答曰至名为得入　述曰。此答也。虽未离念而以念惠观此说。念常无能所。顺于无念故名随顺。离念观心契入无念。是为正观。方名得入。
　　论。复次真如至有二种义　述曰。上明如体离言以明观智境。释上立中心真如竟。次下依言辨德以明生信境。释上立中是真如相。于中有三。初举数总标。次开章略辨。后依章广释。此初也。前说无相是观智境恐生怖故。开二义相。如体无相依言立相。若离于言即唯一味。令信释故假立言相。即显不可如言取也。
　　论。云何为二至性功德故　述曰。此开章略辨也。言如实者。真体不无故。所言空者。真体无妄故。究竟显实者。由妄空无极显真故。以无妄相能总显实故。说如实名为空也。言不空者。具体相故。此性功德言无漏者。无离断等及念漏故。是即如实具有自体及性功德。故名不空。
　　论。所言空至妄心念故。述曰。次下第三依章广释。于中有二。先明其空后显不空。初中有三。初略明。次广释。后总结。此初也。初句显其非染相应以释空义。一切染法不相应故。故名为空。云何染法不相应邪。次句释云。谓离差别所取相故。何故离此所取相邪。后句释云。以无能取妄心念故。即妄心境情有理无。真如体相理有情无。故与染法不相应也。
　　论。当知真如至一异俱相　述曰。此广释也。谓修学者闻说真如。随情起彼有无等见。皆非契真。故皆非之显真空义。闻有真如。遂存有相。故今遮云。真既无相。非情疑境。云何为有。故云非有相。恐闻非有遂复存无。遮此见云。非汝谓有云非有相。非谓真如是其无相故。云非无相。恐闻皆非。存双非相。破此见云。非汝有无云非有无。非谓真如。非谓真如是双非相。故云非非有相非非无相。恐闻非非返存双。是故遮之云。非汝双非故云非非。非谓双存是真如相故。云非有无谓相。虽闻真如非有无等。恐执与法而是一相。复遮之云。诸法无相悉是真如。是更与法而为一相。故云非一相。恐闻非复存实相故。遮之云。非汝谓一言非一相非谓真如与法实相故云非异相。恐闻皆非存双非相。破此见云。非汝一异云非一异。非谓真如是非一异故。云非三相非非异相。恐闻非非返存双。是故遮之云。非汝双非故云非非。非谓双存是真如相。故云非一异谓相。
　　论。乃至总说至故为空　述曰。此下总结。于中有二。初修结前义。后返结释。此初也。妄染尘沙。难可遍举。今总略说。一切妄心所不染触故说空也。
　　论。若离妄心实无可空故　述曰。此返结释疑也。恐闻说空便成断灭。故此释云。遮诸念相假说为空。若不遮妄不说空。故真既不空。故非断灭。是显真性空而不空。
　　论。所言不空至空无妄故　述曰。此下第二显不空义。于中有三。初牒前显后。次正明不空。后释外疑难。此初也。将明不空故牒前空。由明妄空方显。不空真实体故。
　　论。即是真心至即明不空　述曰。此正明不空也。即是真心者。空无妄处即是真心。总举不空真心。体大不生故。常不起故。恒乘故。不变无念故。净法满足。性德虽多。略举其四。即是不空真心相大具此体相。即名不空。
　　论。亦无有相至证相应故　述曰。此释外疑也。恐闻不空疑存有相故。今遮云。虽曰不空亦无有相而可执取。下释所以。以非妄念所行境界唯是证智所体会故。即显真心不空而空也。
　　论。心生灭者至有生灭心　述曰。上来已释真如门竟。次下第二释生灭门。于中有二。先明生灭之法。后辨所示之义。初中有二。先明染净生灭。后辨染净相资。前中有二。先就体总标。后依义别释。总中有三。初标体。次辨相。后立。此初也。如来藏者。即是清净不生灭心。因无明熏举体动作生灭心也。
　　论。所谓不生至非一非异　述曰。此辨相也。谓如来藏不生灭心举体动故不离生灭生灭心相无非真故。故亦不离不生灭心。如是不离名与和合。俱是不生灭与不生灭和合。以是向末随缘门故。非是生灭与不生灭和合。以非向本归真门故。非一异者。不生灭心全体动故。心与生灭非异。而恒不失真心性故。心与生灭不一。若定一者。生灭尽时真心应灭。即堕断边。若是异者。无明熏时心应不动。即堕常边。既离二边。故非一异。非一异故方成和合。
　　论。名为阿黎耶识　述曰。此立名也。依如来藏故有生灭心等者。名为阿黎耶识。阿黎耶者训翻无没。谓如来藏不生灭心虽随无明而来生灭。如来藏体无灭没故。性功德相无失没故。法示妙用无隐没故。正云阿黎耶。义译为藏所成。生灭而为所熏。与前七识为因果故。能藏诸法于自体中。藏自体于诸法之中。又为我爱之所执藏。我见所摄。故名为藏。离我见时无此名故。若唯生灭。不异七识。若唯不生灭。不异如来藏。由二和合成赖耶矣。
　　论。此识有二至生一切法　述曰。上来就体总标。是次下第二依义别释。于中有三。初显是心生灭。次明生灭因缘。后辨生灭之相。初中亦三。初开数辨德。二寄门别名。三依名辨释。此初也。由此识有觉不觉义随境能摄染净诸法。二义互熏能生一切染净果法。
　　论。云何为二至不觉义　述曰。此寄问列名。
　　论。所言觉义至说名本觉　述曰。此下第三依名辨释。于中有三。初辨觉义。次明不觉。后双辨同异。觉中有二。先略辨二觉。后广明二觉。初中亦二。先本。后始。本中又二。初显本觉体。后显本觉名。此初也。本觉体者。取于一心随缘门中无念真性。而此真性本无不觉。故云觉者心体离念。此约性德翻染得名。异绝于如故。生灭摄离念觉相者等。彼空界横遍三际竖通凡圣。故云无所不通。在缠出缠性恒无二。故云法界一相。欲明觉义。与彼出缠如来法身性无差别。故云即是如来平等法身。既依此觉当显法身即是果位法身之本故。依法身说名本觉。
　　论。何以故至即同本觉　述曰。此显本觉名也。何以故者。责其立名。上开章中直言觉义何故今结乃云本觉。此所结中既摄本觉。何故上标但言觉耶。此即进退二种责也。下释意云。谓以此觉对于当显始觉法身得本名故。故下结中而言本觉。以彼始觉至心源时。即同本觉无二相故。无别可对故。前标中但直言觉。
　　论。始觉义者至说名始觉　述曰。此略明始觉也。始觉者。牒其名也。依本觉故有心者明记始觉之所由也。依不觉故说有始觉者。正显所起始觉之义。谓即本觉真净心体随无明缘动作妄念故。依本觉有不觉也。而以本觉内熏力故渐有微觉起厌求等乃至究竟还同本觉故。依不觉有始觉也。
　　论。不觉心源至非究竟觉　述曰。上略明二觉次下第二广显二觉。于中有二。先明始觉。后显本觉。前中有三。初总标因果满非满觉次广寄四相释成其义。后显始觉不异本觉。此初也。言心源者。有其二义。本觉真如为染心源。业相细念为法染源。持业依主二释皆通。谓究竟位觉。本觉心本无所动。今无所静觉。业识心本来无生。今无所灭觉。此源者名究竟觉。即佛果位。纵有所觉。未主此源。非究竟觉。即等觉前也。
　　论。此义云何至是不觉故　述曰。次下第二释成其义。于中有二。初正寄四相显其四位。后引经释成心源无念。前中觉四相位分为四。此初觉灭相位也。此义云何者。四其心源觉不觉义下举四相释成其义。今应先明四相之义。然后依义释文显位。心性本来离生灭念。而有无明动心令作生住异灭。故名四相。即九相中前之八相。谓由无明净心起动。虽无能所见相未分。动念初起故名生相。即是第一无明业相。以其初起得生名故。由妄动故而生见相。能所取心成于粗细坚住诸执故名住相。即是转现智相续相。所住能住法执相故。由法执故。复依异根别取异境起我我所自他异执。故名异相。即执取相计名字相。由我我所受想境故。由我执故。起惑造业能招苦果。能令净心隐于六道。故名灭相。即是第八起业相也。能成众生业系苦故。既由无明动此净心。初起生相终起灭相。而成众生六道生死。今由本觉内熏之力。初觉灭相终觉生相。故说凡夫能觉知等。此文四节。如凡夫人者。是能觉人也。即是十信外凡夫之位。觉知前念起恶者。是所觉相。未入信位贪著生死起烦恼业而不觉知。今入信已知起惑业招苦果故定是恶也。能止后念令不起者。辨觉利益前由不觉起烦恼业。今既觉故止不造也。虽复名觉即是不觉者。结觉分齐。虽知是恶妄有制伏。未觉是梦故。是不觉。
　　论。如二乘观至名相似觉　述曰。此下第二位觉异相也。文亦四节。二乘观智等者。是能觉人。三贤菩萨名初发意。得人空门同二乘位。觉于念异念无异相。明所觉相。此二乘等证人空而共知无我。离妄根境从异梦觉。名觉念异。返照异相都无所有。名念无异相。以舍粗分别执著相者。是觉利益。即我我所名粗分别执著相也。名相似觉者。是觉分齐。虽舍粗执而由未得无分别故。
　　论。如法身菩萨至名随分觉　述曰。此第三位觉住相也。文亦分四。法身菩萨是能观人。十地菩萨证法身故皆名法身。觉于念住等者。是所觉相既证真如得无分别永离二取法执心故。从住相梦而得觉悟。名觉于念住。返照住相竟无所有。名念无住相。已离分别粗念等者。是觉利益。即法执念异前人执及著外境故名为分别异相。后生微细念故。故云粗念。名随分觉者。是觉分齐。觉道未圆有细念故。
　　论。如菩萨地至名究竟觉　述曰。此第四位觉生相也。文亦分四。菩萨地尽等者。是能觉人。文中三句显有二道。菩萨地尽总举金刚等觉之位。满足方便是加行道。即是满足之方便故一念相应。是无间道刹那契理断细念故。觉心初起心无初相者。是所觉相。根本无明依觉故迷动彼净心令起细念。今乃证知离本觉无不觉。即动心本来净。故云觉心初起等。非觉悟心而初起也。远离微细念故等者。明觉利益生相。最细名微细念。此相永无故云远离。真心性显云见心性。心无生灭名即常住。名究竟觉者结觉分齐。未至心源梦念未尽。始末同本非究竟觉。梦念既尽心归本源。始不异本。名究竟觉。
　　论。是故修多罗至向佛智故　述曰。自下第二引经证诚也。心源无念。于中有四。一引经成证。二重释前文。三举不觉之失。四显觉者之德。此初也。在因地时虽未离念。能观如是无念道理。说此能观为向智故。以是证知佛地无念。
　　论。又心起者至即谓无念　述曰。此重释前义遣外疑也。恐闻前说觉心初起疑有初心是可觉知。故此释云。前说觉心初起相者。无有初相是可觉知。而言觉心初起相者。觉初念心即无念起。其初动心本来静故。
　　论。是故一切至无始无明　述曰。此显不觉之失也。文中有三。谓标释结。是故等者乘前标也。是前无念名为觉故。除佛以外不名为觉。以从等者。释所以也。已从无始至成佛来。无明之念念念相续未曾离故。前对四相故说渐觉。皆有无明故说不觉。故说等者。结不觉义。谓依无明而起诸念故有念者。说彼皆是无始无明。不名觉也。
　　论。若得无念至无念等故　述曰。此显觉者之德。若妄未□不知一心本无相念。若至心源得于无念。即知众生一心妄动四相差别。心无动念。以无念等故者。释知所以众生离念体则无念。佛无念体与彼平等。故能遍知诸念无念。
　　论。而实无有至同一觉故　述曰。此即第三始不异本。文中标释。而实无有始觉异者。此标始觉不异本觉。以四相下释成其义。以彼四相无别自体可辨前后。故言俱时。依粗细念觉时差别而有前后。故言而有。离心无有俱时前后自性可立。故言皆无自立。离心无性即同一觉。故言本来同一觉等。此总意云。既觉四相说为始觉。所觉无故能觉亦无。故无始觉异于本觉。
　　论。复次本觉至不相舍离　述曰。广始觉竟。下广本觉。于中有二。先明随染本觉。后显性净本觉。初中有三。初总标。次别名。后辨相。此初也。以随动门而显本觉。故言本觉随染分别。既随缘动故言生也。虽随缘生不失性净。故言与彼不相舍离。此初随染既有二种。故随此染生下二相。言二染者。一谓自染。即在因时由无明熏所起染相。二谓他染。即在果时与生同体。诸众生染即依自染生智净相。以既从染得智净故。由随他染生不思业。以非染生起胜业故。
　　论。云何为二至思议业相　述曰。此别名也。所言智者。即始觉智。净谓离染。同于本觉果作用故名为业。非下地例名不思议。相者状也　本觉随染有此当起二相状故。
　　论。智净相者至满足方便故　述曰。次下第三依名辩相。于中有二。先明智净相。后显不思议业相。智中有二。初直明净相。后问答释疑。前中亦二。先因后果。此初也。谓于地前依真如法内熏之力所流教法外闻熏力能修资粮加行善根。故言依法力熏习。若登地上契证真如。凡起诸行依真而修。故言如实修行。渐渐修习十地行至金刚位。因行既极。名满足方便。
　　论。破和合识至淳净故　述曰。此明一果也。由前方便能破和合黎耶识。内生灭之相。显不生灭清净法身。故言破和合识相。显现法身灭染心中业转现等。令随染觉遂即归源成于应身淳净之智。故言灭相续心相。智淳净故即离相。名之为淳。染缘尽故名之为净。
　　论。此义云何　述曰。次下第二问答释疑。于中有二。先问。后答。此初也。此问意云。如上所说动彼净心成前生灭。即举生灭尽是净心。若断生灭。净心应灭。如何但破和合识相而显法身灭相续相成淳净智。
　　论。以一切心至非不可坏　述曰。下答。有三。初法。次喻。后合。此初法也。一切生灭心识之相皆是无明不觉之相。非是本觉体。有识相觉与不觉体非一故。然此无明不觉识相。离非觉体而亦不离本觉之体。觉与不觉体非异故。由非异故无明即明而非可坏。由不一故明无明别非不可坏。前就非可坏义故说离净无别动心。今依非一非不坏义说破识相显法身耳。所望义别不相违也。
　　论。如大海水至湿性不坏故　述曰。此举喻也。有四种喻以况于真如。大海水因风波动者。真随妄转喻水相风相不相舍离者。真妄相依喻水。非动性者。真体不变喻谓水性。但以湿为自性。但随他动非自动故。若风止灭等者。息妄显真喻水。若自动。动相灭时湿性随灭。随他动故。动相灭时湿性不坏。
　　论。如是众生至智性不坏故　述曰。此法合也。于中次第合前四喻。众生自性清净心等者。合前第一。水随风动。水不自浪。因风起浪。风不自波。依水现波。故动即水。无别体也。心亦如是。不自起动。因无明动。痴不自起。因心有起。因痴心动。无别动也。心与无明俱无形相等者。合前第二。风水相依。以水依风。全体动故无别水相。风依水起。全体湿故无别风相。风水相依不相舍离。心亦如是。依妄动。全作诸识。无别心相。妄识依心。无非真故无无明相。真妄相依不相离也。而心非动性者。合前第三水非动性。即显心性本非动念。若无明灭等者。合前第四。湿性不坏显无明断。如风止灭则业识等法相续识如波相灭。随染本觉照察智性。无所坏故如湿性不坏。
　　论。不思议业至胜妙境界　述曰。次显第二不思议业相。于中有二。初标。后释。此初标也。以依智净法身之体起此应身功德之相。与众生六根作胜妙境界。故宝性论云。诸佛如来身如虚空无相。为诸胜智者作六根境界示现微妙色。出于妙音声。令臭佛戒香。与佛妙法味。使觉三昧触。令知深妙法。
　　论。所谓无量至得利益故　述曰。此辩释也。所谓无量功德相者。横显业德广多无量。常无断绝者。竖显业根缘穷三际。随众生根自然相应者。显业胜能无功应机种种而现。得利益者。显业胜益利润不虚。此功德相是真如用。不待作意思议而起。是故名为不思议业。此真如用虽在佛身。与众生心本来无二。但为众生无明不觉。随缘现染。用则不现。若彼妄心厌求返流真用渐显。则于彼心称根显现。非谓心外不思议业。
　　论。复次觉体至犹如净镜　述曰。自下第二性净本觉。于中有二。初总标。后别释。此初也。前明本觉随动之门。故说随染。今明本觉不动之门。故说性净。此二本觉既无别体。是显本觉不动而动动而不动也。以觉体有四大净义故与空等。犹如净镜。本觉四义下文当说。空四义者。空无一切相能含一切物离垢显净空示现一切物。镜四义者。空无外物体有体含众像出离诸尘垢现像为物用。由此空镜以况于真。
　　论。云何为四至觉照义故　述曰。次下别释。别释四义。即分为四。此初也。如实空镜者。标其名也。言如实者。即真体也。真德不虚故言如实。所言空者。对妄得名。以本觉体无妄。法空无妄故云如实空。以无妄故其体明净。喻如净镜。远离已下辩释其义。倒心妄境本不相应故云远离心境界相。以此心境本无所有不现觉中犹如龟毛不现镜中。故言无法可现。无可现故心境妄法望于本觉非所照。觉望心境非能觉照。所照既无。能照无故。故言非觉照义也。此显无有遍计所执。实质可现故非觉照。下言境界于中现者。依他似现亦不相违。
　　论。二者因熏至熏众生故　述曰。此第二义也。因镜者标其名也。能生觉果名之为因。此能内熏故名熏习。能现诸法故谓之镜。次下辩相。文有三节。谓如实不空者出因体也以有无漏性功德相真实体故。故云如实不空。由不空故方能作彼始觉正因。故不空者成因义也。以一切下释其镜义。谓一切法离此心外无别体性。犹如镜中能现影也。言不出者。明心待熏变现诸法。非不待熏而能自出。所变诸法不出心故。言不入者。谓心随熏变现诸法。而染净法不从外入。而所现影不染体故。言不失者。此诸镜相虽不从真内出外入。而亦不失所现缘起。虽现境相不失真故。言不坏者。法从真起。不异真如性同真故不可破坏。虽复随缘有无起尽。真无坏故。常住一心者。会相同体。以一切下释同所由。以缘起法心中显现无出等故无别体无别体故本来平等不异真如。故云常住一心等也。又一切下释熏习义。由性净故能现染法。虽现染法所不能染。故云染法所不能染。以本无染今无始净故。本觉智未曾移动故。云智体不动。此本觉中非但无染性德无少故云具足无漏。即此净德能熏众生令厌生死乐求涅槃。故云熏众生也。
　　论。三者法出至淳净明故　述曰。此第三也。法出离者。标其名也。不空体相故谓之法。从二碍显故名为出。破和合相故谓之离。淳净明故喻之为镜。已下辩相。谓不空法者。释前法字出法体也。谓前因熏不空之法。出烦恼碍智碍者。释其出字显离缠也。永断二障清净法身从此出故。离和合相者。释其离字。出二碍故更无生灭识相和合。淳净明者。释其镜字。离杂相故名淳。出碍染故名净。以纯净故名明。纯净明故名镜。
　　论。四者缘熏至念示现故　述曰。此第四也。缘熏习镜者。标其名也。用大外熏故谓之缘。令发善心故名熏习。起善法影故喻之镜。谓此相大出缠之时而为镜智能起大用示现万化。为缘熏发众生之心。令生厌乐起诸加行名缘熏习。此诸行德是佛智影。不离佛智故名为镜。故佛地云。大圆镜智能起众生诸善法影。下辩相中文有二节。谓依法出离者。出缘熏体。遍照已下显缘熏相。谓依于前出缠法身离和合相。淳净明故起大智慧。光明义用故能遍照法界众生若干众心。由遍照故随其所念示现万化令其修习。随分善根故云令修善根。随念示现故。
　　论。所言不觉至不离本觉　述曰。已释觉义。下显不觉。于中有三　初明根本不觉。次显枝末不觉。后结末归本。前中又二。初依觉成迷。后依迷显觉。初中又三。谓法喻合。此初法也。谓不如实知真如法一而有其念者。此显不觉依觉而有。念无自相不离本觉者。显离本觉无别不明。前中三义。谓不如实知者。即能迷无明也。如谓称顺实谓真实。真如法一者。即所迷法也。真体一味无念名一。而有其念者。即迷所成八识心也。谓真一味能迷。无明不称实而知。而知八识之念故名无明。然此无明离真无体。故言念无自相不离本觉。
　　论。犹如迷人依至则无有迷　述曰。此举喻也。文易可知。
　　论。众生亦尔至则无不觉　述曰。此法合也。本觉真性如正方所。根本不觉似能迷人。心业等动念是如邪方。如离正东无别邪西。故言若离觉性即无不觉。然此不觉与前本觉虽非一异。不离觉性。虽不离觉。非即觉性。
　　论。以有不觉至自相可说　述曰。此即依迷显觉也。以有不觉妄相心故能知名义为说真觉者此明妄有起净之功要。由妄相能知名义。故对此妄说真觉名。以就真体无名相故。若离不觉之心即真觉自相可说名者。此明真有待妄之义。若离不觉无以说真。所待既无。能待无。故能所寂静。终不可说觉与非觉。
　　论。复次依不觉至相应不离　述曰。次下明枝末不觉于中有二。先明细相。后显粗相。初中亦二。总标别释。此初也。三细为相。无明为体。本末体相不相离故名为相应。非谓王所相应之义。以此三细皆是本识不相应染心故也。以依无明而成妄心。又依妄心而起无明。是故名为相应不离。
　　论。云何为三至不离因故　述曰。次下别释。别释三细。即分为三。此初也。无明业相者。标其名也。谓由无明心动名业。名无明业相。非谓无明即名业相。依不觉者。释标中无明即根本无明也。心动名业者。释标中业字也。业有二义。一动作义。故云依不觉故心动说名为业。觉即不动者。返举释成。既始觉时则无动念。是知今动只由不觉。二为因义故云动则有苦。如得寂静无念之时即是涅槃妙果。故知今动则有生死苦患。果不离因者。不动既乐。动必有苦。动因苦果既无别时。故云不离。此虽动念而极微细。缘起一相能所不分。即当黎耶自体分也。
　　论。二者能见至则无见　述曰。能见相者。标其名也。此言能见。即下转相依前业识转成能见。故言以依动故能见。若性净门则无能见。故云不动则无见也。反显能见必依动义。如是转相虽有能缘尚未取境。以微细故即是本识见分心也。
　　论。三者境界相至则无境界　述曰。境界相者。标其名也。此言境界。即下现识至此能现境界相故。依前转相能现境界故。言能见故境界妄现若无分别则无境界故云离见则无境界。反显境界必依能见。即是本识相分心也。此前三相并由根本无明之力动。本静心成此黎耶不相应心。
　　论。以有境界至生六种相　述曰。上明细相。下显粗相。于中有二。总标别释。此标也。六相。皆是分别事识依境界缘而生起故。于中初二。依境生执是其下品。细惑皆是地上断故。其次二种依执起惑是中品惑。二乘断故。其后二种依业受果。上品粗惑。凡夫知故。是故经言。境界风所动种种诸识浪腾跃而转生。
　　论。云何为六至爱与不爱故　述曰。次下别释。别释六粗。即分为六。此初也。谓未无明不了现识。所现境相皆是自心无有体性。创起恶数分别染净。名为分别染与不爱。
　　论。二者相续至相应不断故　述曰。依前分别爱非爱境而生苦乐。觉念之心常相续故名相续相。谓依前念分别爱境起乐爱觉。于不爱境起苦爱觉。数数起念相续现前。而常相应不断绝也。
　　论。三者执取相至心起著故　述曰。于前所取苦乐等境不了虚无。深起取著。名执取相。谓即于前相续所念苦乐境上复深执著住持不舍。故言心起著等。
　　论。四者计名至名言相故　述曰。依前颠倒所取境上更立名言而生分别计名字相。故经说云相名常相随而生诸妄相。故言依于妄执分别假名等也。
　　论。五者起业相至种种业故　述曰。依前计名执著心故起贪等惑。发动身口造种种业。能招当来五趣苦果。此即惑业为苦近因也。
　　论。六者业系至不自在故　述曰。业因既成。依业受果。循环诸趣生死长轮。被业所缚不得自在。名业系苦。故言依业受果不自在等。
　　论。当知无明至不觉相故　述曰。上来广显枝末不觉。此即第三结末归本。文中二节。当知无明能生一切染法者。初正结归。如前三细六粗染相摄一切染。此一切染皆因根本无明不了真如而起。故云无明能生一切染法也。以一切下释其所以。谓有疑云。染法多种差别不同。如何根本唯一无明。故此释云。染法虽多。皆是无明之气。悉是不觉之相不异不觉。是故染法皆是不觉。
　　论。复次至有二种相　述曰。上来已释觉不觉义。次下第三明同异相。于中有三。初总标。次列名。后辩相。此初也。前已别释令知迷悟。升沉有异令生欣厌。今欲令知迷悟同真无定两体。业幻差别定一亦无。是故合说。故言觉与不觉有二种相。
　　论。云何为二至二者异相　述曰。此列名也。染净齐真曰同。同义可表名相。染净体殊曰异。异有殊状曰相。何故尔耶。以体从缘故异。摄缘归体故同。缘从体同故真如一味。体从缘异故凡圣两分。凡圣分故世谛义立。真如一故真谛理存。觉与不觉同异如是。
　　论。同相者至微尘性相　述曰。次下辩相。于有二。初同后异。同中有三。初喻次合。第三引证。此初也。种种瓦器喻染净法。皆以微尘而为体性喻。染净法以真为性。性者体也。亦即是性。下准此知。
　　论。如是无漏至真如性相　述曰。此法合也。始本二觉名为无漏。本末不觉名曰无明。此二皆有业用显现。故名为业。而非实有故名为幻。虽则如是。染净不同。皆以真如而为体性。以动真如作此生灭。染净二法无别体故。
　　论。是故修多罗至无可见故　述曰。此引证也。是前染净同真相。故经依此义说诸众生本来涅槃得菩提等。谓二不觉即真如故。众生本来即涅槃相。不复更灭本始。二觉即真如故。菩提之法亦本来有非新得者。由是义故即此涅槃非待修习了因方证。故言非可修相。即此菩提非待生因而方起作。故言非可作相也。此之二果既性本有。非更得故。故言毕竟无得。亦无以下虽是经文。为遣疑难故论具引。谓有难言。若诸众生已入涅槃菩提法者。即同诸佛。何故不能现报化等色身相耶。故即释云。法性自体非色可见。如何更能现色相耶。故言亦无色相可见。又复疑云。若以法性非是色相可见法故不现色者。诸佛何故现报化等诸色相耶。故复释云。彼见诸佛种种色者。并随众生染幻之心变异所现。非谓智性不空色体有此色相。以智真体无可见故。故言而有见色等也。
　　论。异相者至各各不同　述曰。下显异相。于中有二。初喻后合。此初也。
　　论。如是无漏至幻差别故　述曰。此法合也。随染幻差别者。是无漏法性。染幻差别者。是无明法。以彼无明达平等性。是故其性自有差别。诸无漏法顺平等性。直论其性则无差别。但随染法差别染相。故说本觉恒沙性德。又由对治彼染差别故成始觉万德差别。如是差别无漏。无明虽现业用。皆是真如随缘显现。似而无通。通名业幻。
　　论。复次生灭至意识转故　述曰。上来广释立义分中是心生灭。次下第二释其因缘。于中有二。先明生灭。依因缘义后显所依因缘体相。于中亦二。初总标。后别释。此初标也。谓前九种生灭因缘总有二种。一者黎耶心体不守自性。是生灭因。根本无明熏习心体。是生灭缘。依此因缘起三细相成黎耶识。二者无明住地诸染根本是生灭因。外妄境界熏起识浪是生灭缘。依此因缘起六粗相成其事识。依斯二义以显因缘业转现等诸生灭相。聚集而生而为假者。故名众生。唯依心体故言依心。即是黎耶自相心也。此假者众生依于一心即有五意及意识起。故言众生依心意意识转。
　　论。此义云何至说有无明　述曰。自下别释。于中有三。先释依心。次释意转。后意识转。此初也。此义云何者。问其依心意识转义。依阿黎耶识者是上依心。是生灭因即阿黎耶二义之中本觉义也。说有无明者。是生灭缘即二义中不觉义也。欲明依此因缘意意识转故言以依阿黎耶识等。前标文中略标其因。但言依心。今依此别释具显因缘。故说依心及无明也。
　　论。不觉而起至故说为意　述曰。次下第二释其意转。于中有三。初略明意转。次广显转相。后结成依心。此初也。于中略显五种识相。不觉而起者。第一业识心体。被熏举体动故。言能见者。第二转识转。被动心成能见故。言能现者。第三现识见心。复能现诸境故。能取境界者。第四智识。能取现识所现境故。起念相续者。第五相续识。于境起执不断绝故。然此五义次第转成。依止此义而生意识。故说此五名之为意。而彼意识非所依。故但名为识。故不名意。
　　论。此意复有五种名　述曰。次下第二广显转相。于中有三。初举数总标。次别释其相。后显其功能。此初也。
　　论。云何为五至不觉心动故　述曰。下释五意即分为五。此初也。无明力者举所依缘也。明心不自起。起必有缘。不觉心动者。正明起相释其业义。谓起动义是业义故。
　　论。二者名为至能见相故　述曰。依于动心者举所依缘也。能见相者释转识义。依前业识之动转成能见之相。故名转识。转识有二。此在本识依境转者在事识故。
　　论。三者名至常在前故　述曰。此文有三。谓法喻合。所谓能现一切境者。此举法也。依前转识能见之相起此现识能现之功现一切境。谓此心体与无明合熏习力故现于种种无边境界。能云故现一切境也。犹如明镜现色像者。是举喻也。如镜因质现种种像。心因无明不平等熏现种种境。已下法合。随其五尘对至则现无前后者。此正合前喻对。谓业惑心为惑业所熏对故便现五尘。非待作意前后起也。理实此识现一切境。而此唯言现五尘者。且举粗显以合镜中现色喻。故以一切时任运起者。简异六识。六识间断多不现起。非一切时任运起故。常在前者简异末那。末那非是诸识之本。不常在诸识前起故。
　　论。四者名为至染净法故　述曰。是事识中细分法执。不了现识所现境界。离心无有。而起染净微细分别。故言智也。
　　论。五者名为至不断故　述曰。此亦事识细分之位。此细事识法执相应无有断绝。执无断故名相续识。
　　论。住持过去至不觉妄虑　述曰。下显功能。文中二节。初显前三本识功能。由业转现黎耶识故。摄藏诸法善恶业种。能住持过去生善恶之业。令其不失。此明本识能持种子。由摄业种令不失故。随善恶种生善恶果故。能成熟现在未来苦乐等报无差违也。此明本识能起现行。如是三世因果不失功由本识。是故说是本识功能。能令现在已经事下后显二事识功能。由彼事识法执分别故能念虑三世之事。故言不觉妄虑等也。
　　论。是故三世至六尘境界　述曰。上来广显意转之相。次下结明依心之义。于中有二。先正结属心。后释疑广辨。此初也。文中二节。三界虚伪唯心作者。此顺结三界也。言是故者。是前一心随无明动作五种意。五种识等依心成故。而此五意总摄三界。故说三界唯一心转。此心随熏。相有体无名虚。体无似有名伪。虚伪之相虽有种种。然究其因唯心所作。故云佛子三界唯心。离心已下反结。六尘离彼现识即无六尘。反验六尘唯是一心。故云离心无六尘也。
　　论。此义云何　述曰。次下释疑。于中有三。初问。次答。后结。此初也。现有尘境异心可见。能取所取了然差别。如何可言三界六尘皆心所作。此唯心者义云何耶。
　　论。以一切法至无相可得　述曰。此答也。文有七句。总分三节。即初三句正答前问。显境唯心。以一切境皆是此心。随熏所起更无异体。而见异者。但是由汝妄念而生。实无能见所见二相。故云一切皆从心起妄念而生。复有疑云。念不孤起。托境方生。既无异境。何所分别。故次二句释此疑云。一切分别但取自心。非外分别。如依于面自见面像。梦中所见自见其心。妄情不了谓有所见。故云分别即分别自心。复有疑云。若谓分别。分别自心。是亦名为能见所见。何故前言无有二相。故后二句释此疑云。为遮执境说见自心。实非以心而见心也。如彼指刀不自指割。况心不起何有见乎。以本真心无见相故。故言心不见心无相可得。
　　论。当知世间至而得住持　述曰。次下总结。于中有三。初显依妄有境。次显境体亦无。后结释所以。此初也。言无明者。根本无明。言妄心者。即业转现诸妄心也。世间境界伏此而成。依妄心住不失自体。故言境界依于妄心得住持等。
　　论。是故一切至唯心虚妄　述曰。此显境体亦无也。如镜中像无实体故镜外镜内皆不可得。境但是心虚妄现故心外心内无体可得。
　　论。以心生至种种法灭故　述曰。此结释所以也。谓有问言。何故境界依心而住唯心虚妄所显现耶。释所以云。以无明力不觉心动乃至能现一切境等。故言心生种种法生。此即妄动而言生也。若彼无明妄心灭者境界随灭。境界灭故诸分别识皆灭无余。故言心灭种种法灭。此即心源还静故云灭也。既说此心虽于不觉妄诸法。即验诸法唯心无体。
　　论。复次至即此相续识　述曰。上明意转。次下第三显意识转。于中有二。初标。后释。此初也。明此生起虽粗细殊。同是一识更无别体。故即指前第五识相故言即此相续识也。但前就于细分别法执相应。依前义门则说为意。此中约其能起见爱粗惑相应。从前起门说名意识。意之意识故依主释也。
　　论。依诸凡夫取著转深　述曰。次下别释。于中有五。一约人辨粗。二出其粗体。三明执所缘。四制立其名。五明识所依。此初也。简非二乘所起意识。以前智识及相续识通在二乘地前所起故。今约凡显其粗也。以彼凡夫无对治故。追著妄境转极粗显故言取著转深也。
　　论。计我我所种种妄执　述曰。此出粗体非直心外计境为粗。亦复于身而计为我。于诸尘境计为我所。乃至能起六十二见种种妄执。
　　论。随事攀缘分别六尘　述曰。此明执所缘也。谓但缘于倒境之事不了正理故皆名为随事攀缘。随事者何。所谓分别六尘境也。
　　论。名为意识至分别事识　述曰。此制立其名也。名意识者。既缘六尘。应名六识。而今就其一意识义故。不别出眼等五识。但名意识。故涅槃云。譬如一识分别说六。即此意识依于六根别取六尘故云分离。又能分别去来内外种种事相故复说名分别事识。
　　论。此识依见至增长义故　述曰。此明识所依见。谓五见。即见道断所有分别发业烦恼。发业惑中见最强故。举此名摄分别贪等。即五住中见一处住地。爱谓三界修道所断所有俱生润生烦恼。润生惑中爱最强故。举此亦摄俱生痴等。即五住中欲色有爱三住地也。以此见修二种烦恼熏于本识令其起此分别事识。故云此识依见爱烦恼所增长也。
　　论。依无明熏至唯佛穷了　述曰。上明生灭依因缘义。次下重显所依因缘体相。于中有二。先标叹甚深。复广缘起差别之义。初中亦二。先标叹甚深。后释甚深所以。此初也。无明熏习所起识者。此句总标缘起体也。即本识心是缘起体。为无明熏起诸妄识。是故总名无明熏习所起识也。非凡夫能知等者。此凡小绝分凡夫学信。具彼五住二障碍故而不能知。二乘虽得我空。智慧障碍故亦不能觉。谓依菩萨已下。菩萨分知。谓依菩萨从其初住正定信位而发意。言比观观察。若至地上分分证知。彼真如依无明熏成诸妄识。以诸菩萨无明住地未断尽故。业识未已。纵至第十究竟地中亦未尽知缘起之理。唯佛穷了者。明佛能知。无明住地永断尽故。觉道圆明故。能尽知一心缘起。
　　论。何以故至唯佛能知　述曰。此释甚深所以也。文中征释。征之意者。缘起妙理贯通凡圣。而今说见唯果人者何以故也。答中三节。是心从本已来等者。此明即净而常染。虽有染心常不变者。此显即染而常净。是故此义唯佛能知者。结成难测。初中三句。言是心者。即是本觉缘起心也。从本已来自性净者。自体本来无有染故。此句总显缘起之因体也。而有无明者。即依心体有此无明。此句显其缘起之缘由也。为无明所染有染心者。心体为此无明所染。而净心体有其染心。此句自显缘起相也。虽有染心而常不变者。此性净心虽复所染。常有染心而常不失本净心性。由此染净缘起之理唯佛能知。
　　论。所谓心体至名为不变　述曰。上叹缘起甚深竟。次下广显缘起差别。于中有二。初显缘起体相。后重料简。初中有三。初释心体不变之义。次显无明缘起之由。后显缘起染心之相。此初也。是释上言虽有染心而常恒不变之言。以此一心性常明洁无分别故常不变。非能所念染故以无念名不变也。
　　论。以不达一法至名为无明　述曰。此显无明缘起之由。是释上言而有无明之义句也。以有不达无念。法界不相应。心为诸染源故名无明。法界无念故名为一迷。而起念故云不达。此最微细未有能所主数差别即心之惑。名不相应。此正应言不相应心。非谓与心不相应也。唯此能为诸染之源。更无细染能为此本。是故名为忽然念起。非约时节以明忽起。此无明起无初时故。
　　论。染心者有六种　述曰。次显染心缘起之相。于中有二。初总标。后别释。此初也。此即释上无明所染有染心句。前文所言无明所染有其染心。此染心者有其六种。然其六染即上意识及五种意。前明依因缘起义故。从细至粗而说次第。今欲兼辨治断义故。从粗至细次第而明。故初第一执相应染。第六根本业不相应染也。
　　论。云何为六至远离故　述曰。次下别释。别释六染。即分为六。此中第一执相应染。即上意识我我所等粗执俱起名执相应分。尘污净心名之为染。此及下二相应之义如下所明。若二乘人至无学位见修烦恼究竟离故能离此染。菩萨入住信相成就无有退失。名信相应。此位菩萨得人空门。见爱烦恼不得现行故云远离。非离随眠。种未亡故。
　　论。二者不断至究竟离故　述曰。此言不断相应染者。即五意中名相续识。法执相续名为不断。尘污净心故名为染。初住已上三贤菩萨修学唯识。寻思实智诸方便观渐伏如是法执分别。若得初地无漏净心。证三无性遍满真如。法执分别种现俱亡故。净心地究竟离故。
　　论。三者分别至究竟离故　述曰。即五意中名为智识。念虑染净名分别智。污净心故名之为染。从第二地至第六地入观缘理离分别时分分能除故云渐离。若至七地长时入观故。此法执永不现行。名究竟离。具戒地者。即第二地。此地具足三聚戒故。无相方便即第七地。常作意住无相观故。
　　论。四者现色至能离故　述曰。即五意中第三现识动心现境名为现色。能污净心名之为染。此及下二不相应义如下所明。八地能得相应自在色性随心名色自在。能证相应自在真如现色境用从真而起。无明妄境从此永离。故说现染此地能离。
　　论。五者能见至能故　述曰。此五意中第二转识依于动心转成能见污净心。故名能见染。至第九地得无碍智善知众生心行稠林自他无碍名心自在。无明碍心永不现行。故云能离。
　　论。六者根本至能离故　述曰。即五意中第一业识依本无明而心起动为余念本名根本业。能污净心亦名为染。依于第十菩萨尽地发金刚定断细念习得入佛地。细念都尽其心常住。故言依菩萨尽地等。
　　论。不了一法至究竟离故　述曰。上显缘起体相义竟。下重料简。于中有三。初辨上无明约治料简。二释上相应不相应义。三显染无明成二碍义。此初也。欲显无明粗细之相故重约治而为料简。谓前所言不了一法无明义者。有粗有细。谓分别细谓俱生。俱生复有十种粗细。合前分别为十一种。即余处说十一种障。宁知如是粗细差别。以起治道有差别故。谓三贤位能起比观但能折伏分别现行。故言信相应地观察学断。若入初地断分别种。从此已上地地各断俱生一品。故言入净心地随分得离。若至佛地粗细现种一切无余。名究竟离。
　　论。言相应义至缘相同故　述曰。次释相应不相应义。由是于中分之为二。此即初释相应义也。谓前三染名相应者。谓事识而有相应心王心所三等义故。心念法异依染净差别者。此显体等心。谓心王念法心所王数不同故名为异。谓依染净差别境故有此心及念法异也。心及念法各有一体。故成相应。知相同者。是知等义。依前染净差别境上。心王知染。则贪嗔等诸染心所同王知染。心王知净。即有信等诸净心所同王知净。以同知故名为相应。缘相同者。是缘等义。心王缘彼染净境时。染净心所与王同缘。同缘故亦名相应。
　　论。不相应义至缘相故　述曰。谓后三染名不相应者。谓是本识微细动心与彼不觉未别异故。若至事识动心相粗与不觉异。动心为王。不觉为所。即此动心相犹细故。与彼不觉既常无异。何有王数之差别耶。故言即心不觉常无别异。此即显无体等义也。既无体等王数之别。何有同知同缘之义。故言不同知相缘相。此即显无知等缘等。翻前相应显不相应义也。
　　论。又染心者至业智故　述曰。次下第三释二碍义。于中有二。初直显二碍。后征释所由。此初也。文中惑智言染心者。六种染心能障真如根本智者。显其碍义。照寂妙惠如理之智名真如根本智。能照真如根本理故。是依主释。六种染心烦劳恼动障此寂静故。说染心名烦恼碍。烦恼即碍。持业释也。言无明者。根本无明。障业智者。显其碍义。谓即后得如量之智能随世间起。自然业智有世间自然业故。故名世间自然业。有财释也。无明昏迷无所了达。违此智用名为智碍。智之碍故依主释也。
　　论。此义云何至种种知故　述曰。此征释所由也。文中征释。征之意者。既此无明动净心体成于染心。则无明是细应障理智。染心是粗应障量智。而此别显能障法者义云何耶。答中文二。先惑。后智。以依染心能见能现能取境者。即转现智三种染心。于六染中随举三种显其能所不平等相。违平等性者。释成碍义。以此染心能所差别乖根本智能所平等。所以障于真如理智故说染心名烦恼碍。下释智碍。以一切法常静无有起者。是举无明所迷法性。无明不觉妄与法违者。正显无明违于法性故。不能得随顺世间种种知者。由乖静法心境生故。便取碍境碍见拘心故。不能得发如量智。称如量境。随顺世间种种知也。故说无明名为智碍。
　　论。复次分别至有二种　述曰。上释生灭因缘义竟。次下第二明生灭相。于中有三。初举数总标。次列名略显。后广显其相。此初也。所言分别生灭相者。即是辨明立义分中是心生灭相也。
　　论。云何为二至不相应故　述曰。此列名举辨也。所言粗者。即前三染有心心所法粗显相故。与心相应者。释粗义也。谓有境界及有心所与此三种心相应故。所言细者。即后三染无心心所粗显相故。与心不相应者。释细义也。谓彼心所及诸境界与三细心不相应故。
　　论。粗中之粗至是佛境界　述曰。次下辨相。于中有二。初约人对辨。后辨相所依。此初也。前三染心是事识故俱名为粗。于中初执相应染。是我执故复更为粗。三贤内凡得无我智能觉此染故。言粗中之粗凡夫境也。谓不断染分别智染是法执故。染中稍细故。说此二粗中之细。其后三染是本识故。俱名为细。于中初二能见能现。有能所故。对后业相故。得名粗。始从初住修唯识观。乃至十地无分别智。能觉如是四种染相。故言粗中之细细中之粗菩萨境界。第六根本业不相应染能所不分行相微细。于三细中复名为细。唯有如来方能觉了。故言细中复细是佛境。
　　论。此二种生灭至境界义故　述曰。次辨相所依。于中有二。初顺辨生缘。后逆显灭义。此初也。文中二义。先明通缘。后显别因。通而言之。粗细二识皆依无明住地而起。以本无明熏于真如起二细相。无明复熏此三细相转起三粗。故二生灭皆依无明熏习有也。别而言之。依无明因故生三细相。依境界缘起六粗相故。云依因者不觉义故等。此中文阙各举一因具义而说。粗细二识各具二因。即是二种生灭因缘。如前已明。此无烦举。是释经言不思议熏及不思议变。是现识因无始妄想。及六尘境界是事识因。以义释经准可知也。
　　论。若因灭至相应心灭　述曰。次下逆显灭义。于中有二。初正辨。后释疑。此初也灭有二义。先通。后别。言通灭者。谓得对治无明灭时。无明所起现识境界亦复随灭。故言因灭即缘灭。别显灭者。以三细灭识亲依无明因生。无明灭时亦复随灭。故云因灭故不相应心灭。其三粗识亲依境界缘生。故境界灭时亦复随灭。故言缘灭故相应心灭。此依始终起尽道理以明二种生灭之义。非约刹那生灭义也。
　　论。问曰若心至说究竟灭　述曰。次下释疑。先问。后答。此初也。谓闻前说境界灭故相应心灭。即谓相应心体亦灭。故作难云。若境灭时相应心体亦随灭者。心体既灭。业转现三且未合尽。依何相续。故言若心灭者云何相续。若谓心体不灭尽故令无明相得相续者。心不灭故彼无明相应常相续。云何治道说究竟灭。
　　论。答曰所言至非心体灭　述曰。下答有三。谓法喻合。此初也。谓前所言境界灭时相应心灭者。妄境灭故但是事识粗心相灭。非谓事识真心体灭。无明既非真心。自体得对治时无明灭。故彼不相应三细心相得究竟灭。而亦非是真心体灭。此即略答前二问也。
　　论。如风依水至非是水灭　述曰。此举喻也。文中四句。答前二喻如风依水有动相者。显妄依真起。若水灭等者。显真灭妄随。以水不灭等者。显真存妄续。以此三句答前问也。唯风灭故等者。妄灭真存。答后问也。
　　论。无明亦尔至非心智灭　述曰。此法合也。无明亦尔依心体动者。显离于心不能自动。若心体灭。众生断绝。无所依止者。谓境灭时心体灭者。则无明风无所动故。其业转现众生断绝无所依止。以体不灭心得相续者。以境灭时体不灭故。无明三细不相应心而得相续。良以无明灭故境界灭。非境界灭故无明灭。由是义故。境界灭时无明动心三细相续。此答初问。显其相应心灭义也。唯痴灭故心相随灭非心智灭者。以彼无明痴风尽时业等动相亦随灭尽。非净心体而亦随灭。是答后问。显不相应心灭义也。

　　大乘起信论略述卷上

　　宝应贰载玖月初于沙州龙兴寺写讫

　　大乘起信论略述卷下

　　　　建康沙门昙旷撰
　　论。复次有四种至起不断绝　述曰。生灭门内大分有二。于其第一生灭法中前来已明染净生灭。显前此识能摄法义。次下辨其染净相资广显能生一切法义。于中有四。一略标举熏习之数。二列染净熏习之名。三广染净熏习之义。四明二熏尽不尽义。此初也染法不断故有有漏六趣凡夫。净法不断故有无漏三乘圣者。
　　论。云何为四至所谓六尘　述曰。此列染净熏习名也。所言净法名真如者。生灭门内本觉真如以体本来自性净故内熏返染□治净故。外熏应机成净缘故。一切染因名无明者。根本无明为□细染因。枝末无明为六尘染因故。所言业识为妄心者。体非真□真中本无。为彼无明妄熏起故。所言六尘为妄境者。从妄心体自妄现。为彼事识妄心取故。然四法中初一净熏。后三染熏。彼□法自性差别故具说三。显彼净法体无别故总明一种。
　　论。熏习义者至则有香气　述曰。次下广释熏习之义。于中有二。先总。后别。□□亦二。初喻。后合。此初也。此中衣者。互通喻于真如无明。而言香者是通好恶。随应亦喻真如无明。互为能所熏成气故。
　　论。此亦如是至即有净用　述曰。此法合也。文中复显染净熏义。真如无染无明熏故有染相者。以生灭门本觉真如非定常一故。为无明熏起染相。妄熏无有返染用故。但言染相不言用也。无明非净真如熏故有净用者。生灭门内本觉真如内熏不觉。令成厌求返流顺真。故言净用。良以一识含此二义更互相熏遍生染净。故说无明熏真如等。
　　论。云何熏习起染法不断　述曰。次下别明熏习之相。于中有二。先染。后净。染中亦二先问。后答。此初也。
　　论。所谓以依至身心等苦　述曰。下答有二。先略。后广。此略也。此中略明三熏习义。所谓以依真如法故有无明者。即举覆熏无明体也。无明妄法不能自立故。说依真有无明也。以有无明染法因故即熏习真如者。根本无明覆熏义也。以熏习故有妄心者。即依无明熏动真如有业识也。此则略辨无明熏义。以有妄心乃至现妄境界者。即显妄心习熏无明增其不了令起转识故。言不觉念起及现识。故言现妄境界。此则略明妄心熏义。以有妄境界染法缘故即熏习妄心等者。即显境界资熏现识。令其念著造种种业等者。动本识海　彼六粗事识波浪令其念者。即六粗中智相相续相。此二皆是法执念故令其著者。即执取相计名字相。此二皆著我。我等故造种种业者。依惑造业起业相也。受于一身心等苦者。依业受果。即业系苦相也。此即略明境界熏义。
　　论。此妄境界至增长取熏习　述曰。次下广释广前三义。即分为三。此即先明境界熏习广前以有妄境界即熏习妄心等也。谓即现识所现境界有似实法实我相故。还能资熏现识妄心。事识中法我念取故说境。熏义有二种。由似法境熏习力故。彼智相及相续相即事识中法执之念故。云增长念熏习也。由似我境熏习力故。执取相计名字相即事识中我见爱染烦恼取故。故云增长取熏习也。
　　论。妄心熏习至业系苦故　述曰。此即广前以有妄心即熏习无明也。妄心有二。业识事识故妄。妄心熏义有二种。业识妄心还能熏习根本无明深迷无相能转相。现相相续成其趣生诸苦体相。彼三乘人虽出三界离其事识分段粗苦。由此根本报识在故。犹爱变易黎耶行苦。故言能受阿罗汉等生灭苦故。事识妄心熏习见爱枝末无明。发动身口。起造诸业。成起业相。由业能招当来苦果。受于凡夫业系苦相分段粗苦。故言能受凡夫苦等。
　　论。无明熏习至事识义故　述曰。此即广前以名无明熏真义也。以成此无明有二种异故。无明熏义有二种。根本无明而能覆熏未起真如。今成动念业转现识本识妄心。故云根本熏习以能成就业识义等。枝末无明又更覆熏已起真如成其事识。故云所起见爱熏习能成分别事识义也。
　　论。云何熏习起净法不断　述曰。次明净熏。于中有二。先问。后答。此初也。
　　论。所谓以依至乐求涅槃　述曰。下答有二。先略。后广。略中又二。先明真熏。后显妄熏。此初也。谓有真如熏无明者。显能熏真以有体相用大义故而能内外熏习无明。以熏习下明能。谓即真如体相二大内熏因力用大闻熏为外缘力。则令无明发净妄心厌三界苦求解脱乐。真本无有生死涅槃。是故欣厌是妄心也。是真如熏所起净用。
　　论。以此妄以至熏习真如　述曰。次明妄熏。于中有二。初正明熏习后显功能。此初也。谓此妄心厌生死苦背无明动。乐求涅槃向真静故。劫熏真如趣于大乘。自信己性等也。
　　论。自信己性至不取不念　述曰。下显熏功能。于中有二。先明因。后显果。此初也。文中二节。自信己性等者。因信修解。即信己性本无动念。修离念法以为正因。以如实知下因解修所。顺真如无住妙。所以为助缘。凡所修行不见行相不望异果。故云不取不念。
　　论。乃至久远至境界随灭　述曰。次下明果。于中有二。初明灭惑。后显证理。此初也。由前因中三无数劫久远已来熏习力故。真用极显至此果位。无明灭者。根本无明尽也。心无起者。妄心尽也。境界灭者。妄境无也。
　　论。以因缘俱至成自然业　述曰。此显证理也。因谓无明。缘谓妄境。心相谓即粗细染心。此皆尽故心体转依名得涅槃成自然业。转依有二。一转显。即由了因心体显故名得涅槃。二转得。即由生因以用起故成自然业。
　　论。妄心熏习至速趣涅槃　述曰。次下广释。于中有二。先明妄心熏。后显真如熏。此初也。真熏无明依二妄心起能熏智故。妄心熏义有二种。谓凡夫等依于事识起粗妄智。厌动欣寂。不了诸法唯识熏。故说厌求智名为事识。此熏真如增其势力。令凡夫等起随事行。故言依凡夫等随力所能也。于法执相体未觉故。能熏之智犹浅薄故。与所熏真疏且远故。不能速疾向涅槃道故。渐趣向无上菩提故。依凡夫等厌求妄智说为分别事识熏习。谓诸菩萨依于业识发唯识智了智唯识离前事识粗执相。故得意识名。实非意识。即由此智深契如理劫熏真如增其智力。今诸菩萨发。勇猛心起。随行离。法我执。证见本识。能熏之识深厚彻故。与所熏真观且近故。故能速证大般涅槃。故依菩萨所起证智名意熏习。
　　论。真如熏习至用熏习　述曰。显真。于中有二。初标数列名。后名广辨。此初也。以此真如有三大故能熏无明。自体相者。内熏因。用熏习者。为缘内外别。故体用分二。同内熏故体相为一。
　　论。自体相熏习至境界之性　述曰。自下辨相。于中有二。先别释。后合明。别中亦二。先明体相。后显用大。初中亦二。初正显。后除疑。正中又二。先明熏习。后显功能。此初也。具无漏法名。谓体大中具足无漏性功德故。备有不思议业等。为有用大作境界因。不思议业者。即用大也。作境界者。谓显用大能与众生作六根境界。性者因也。谓体大中非但具足无漏法故而为智因熏于众生。兼作用大境界之因熏众生。
　　论。依此二义至发心修行　述曰。此显功能也。依此本有境智因义常熏众生。以有熏力故令妄心而得发心厌苦欣灭。自信己性修行诸行。
　　论。问曰至等入涅槃　述曰。次入除疑。先问。后答。此问也。一切众生悉有真如等熏习者。举所难法。云何有信无信等者。举违设妨。有信无信。此举凡位信心有无。前后差别。此举入位解行差别。皆应一时等者。正陈责难。用熏既齐。宁有差别。既有差别。宁言等熏。
　　论。答曰至无明起差别　述曰。下答有二。初约惑厚薄以明不等。后约缘前后以明差别。初中有二。初正显惑差别。后结明不等。此初也。文中三节。初显无明厚薄。同真如一者。显熏平等。真虽等熏而依真有根本无明厚薄不同。致诸凡夫有信无信。诸贤圣等有证不证。非由熏使之然也。过恒沙等上烦恼等者。次显现行烦恼不等。上烦恼者。即余四住现行烦恼以现起故名上烦恼。我见爱染烦恼等者。此显四住烦恼障种。我见谓即初一住地。爱染谓即余三住地。此现种惑数过恒河沙。皆因无明起成差别。
　　论。如是一切至如来能知故　述曰。此结明不等也。此二烦恼皆依根本无明所起。以本无明有多差别如此惑性差别无量。自非佛智余岂能知。以此烦恼性差别故。故令信等前后差别。
　　论。又诸佛法至乃得成辨　述曰。次下约缘明其差别。于有中三。谓法喻合。此初也。然信证等所有佛法若独因不假外缘。可如所责。然今外价用熏为内熏为因方得成辨故。信证等致有前后。非一时也。
　　论。如木中火至无是要　述曰。此举喻也。
　　论。众生亦尔至则无是处　述曰。次下法合。于中有三。初明阙缘。次显阙因。后因缘。具此初也。
　　论。若虽有外缘至乐求涅槃　述曰。此显阙因也。谓有无明厚熏之染。虽则本觉常起内熏。无明熏故而熏无力。纵遇善友外缘之力。而亦不能令其得道。
　　论。若因缘具足至向涅槃道　述曰。此显因缘具足也。若因缘具足等者。初显具熏所谓自有熏习力者。惑业微薄因熏有力也。又为佛等悲愿护者。感其外缘悲愿熏也。能起已下。后显熏益。起厌苦心修善根者。自分行也。以修善根等者。胜进行也。既值佛等示其好丑。三乘六度教令舍恶而从善行为说当益。令行心利。赞其所行而令心喜。既由如是示教利喜。乃能进趣向涅槃道。
　　论。用熏习者至外缘之力　述曰。下明用熏。于中有二。初指事总标。后约缘别显。此初也。谓佛等菩萨所起作用大悲弘誓应现所起作多方。但预见闻无不蒙益故。是众生外缘之力。
　　论。如是外缘至略说二种　述曰。次约缘别显。于中有三。谓标列释。此初也。
　　论。云何为二至平等缘　述曰。此列名也。厌心所见多门化身名差别。定心所见称性报身名平等。随彼境心得彼名故。
　　论。差别缘者若见若念　述曰。次下辨相。于中有二。先明差别缘。后显平等缘。前中又二。先总。后别。标总中又二。初明感用因。后正明用相。此初也。言此人者。机欲之人。即是凡小差别之机。佛菩萨者。出外缘体。谓从初位乃至佛果为彼凡小作别缘也。初发意下明所感缘时分齐也。若见若念明行者心感用器也。谓见身形念其功德。由此便能感胜用也论。或为眷属至无量行缘　述曰。下明用。于中有二。初明别用。后辨用之益。此初也。文中二义。前有五句开总成别。欲令荷以恩慈。示为眷属慈爱故摄生。欲令悦其供侍。示为给使居卑以接物。欲令慕其行义。示为朋友同类以劝发。欲令厌彼侵诬。示为怨家怖之以入道。欲令当成爱行故。起四摄引之以令修。乃至下摄别成总。一切所作无量行缘皆为众生外缘之力。
　　论。以起大悲至得初益故　述曰。此辨用之益也。文易可解。
　　论。此缘有二种至远得度故　述曰。次下别开。于中有二。先开近远。后开解行。初也。即为根熟易可度者。而作近缘。为根未熟难可度者而作远缘。故说佛等普皆摄益。
　　论。是近远二缘至受道缘　述曰。此开解行也。谓前近远二缘之中各开顺行受道二缘令其修习自分所。故名增行缘。增长行故。令其修习胜进行故名受道缘。进上道故。
　　论。平等缘者至而现作业　述曰。次显平等缘。于中有二。先明能作缘者。后释平等义。此初也。言菩萨者。谓初地上。入地方证同体智故。皆愿度者。平等心也。由此愿度一切众生。自然等者。常用应机任运熏习常无断也。以同体等者。由得众生平等体故。求灭他苦求灭自苦。如应见闻现作业用。
　　论。所谓众生至见诸佛故　述曰。此遣外疑释平等义。谓外疑云。若谓能现平等缘用。何故众生见差别耶。故此释云。谓平等缘应平等机。平等机者。谓三贤上诸众生等依三昧力悉见诸佛。身量平等无有彼此分齐之相。故云平等见诸佛也。
　　论。此体用熏习至有二种　述曰。上来别明体用熏习。次下合释。于中有二。初标。后释。此标也。
　　论。云何为二至用相应故　述曰。下释有二。初未相应。后已相应。凡夫等者。约位举人。以意意识熏习等者。辨其行劣。凡夫二乘意识熏习。新发意菩萨以意熏习。虽是真如所熏起识。犹有分别未契真如。故云依心力故而修行也。未得已下明未相应。以未证得无分别智。未发显法身。未同佛体相应也。故云未得无分别心与体相应故。以未证得后得智故。未同诸佛起应化身。未与诸佛用相应也。自在业者。即报化用。言修行者。即后得智。后智能起报化用。故名自在业修业也。
　　论。二者已相应至灭无明故　述曰。法身菩萨举位取人。谓是地上诸菩萨也。得无分别心者。正显相应。谓得如理正体智故名得此心。故便同佛体。故与诸佛体相应也。以得如量后得智故能起化用。故与诸佛智用相应也。唯依法力等者。显其行胜。初地已上证真如法而起诸行。唯依证智任运而修。云依法力自然修也。以胜行熏习真如。真如既显无明灭也。
　　论。复次染法至尽于未来　述曰。上已广显染净义。自下第四显染净熏尽义。于中有三。初标举其相。次征问所由。后释义所以。此初也。染法谓即本末不觉。净法谓即本始二觉。虽皆无始。而相熏习由常有断无断。
　　论。此义云何　述曰。此征问所以也。此有二意。染净之熏俱无始有。何故染熏有尽净熏无断耶。染净相因方成熏义。若得佛已则无染法。如何可言净法熏习则无断耶。
　　论。以真如法至故无有断　述曰。此释义所由也。以真如法常熏习故。妄心即灭者。释初门也。谓彼染熏达理所起无常法故。故有灭尽。净法之熏顺理而生。是常法故。故无有断。故言真如常熏习等。法身显现等者。答后问也。若未成佛。法身未显。以体熏习有染相故。若已成佛。法身显现。以用熏习有染生故。由此净熏无有尽也。
　　论。复次真如自体相者　述曰。生灭门内有二分中。前来已释生灭心法。释立义中是心生灭因缘相竟。次下明其所示之义。释立义中能示摩诃演自体等义。于中有二。初合释体相二大。后别释用大之义。初中亦二。初总标二大之名。后别释二大之义。此初也。以此体相多凡位说与用别故。二合说。其用大者约佛菩萨悲智而明。是故别开。故言真如自体相也。
　　论。一切凡夫至毕竟常恒　述曰。次下别释二大之义。于中二大即分为二。此体大也。人虽就位以分优劣。以体随人未曾增减。其次二句释此所以。前际凡位不生故非增。后际佛位不灭故非减。其下一句转释此义。常故前际不生。恒故后际不灭。既常恒故从凡至圣其体毕竟。
　　论。从本已来至一切功德　述曰。次明相大于中有二。初正明性德。后问答重释。前中亦二。先明德相。后显立名。初中又三。初总标。次别释。后总结。此初也。谓此相大一切功德即于体大自性之上本来具足非新起。故名性功德。如水八德不离水故。
　　论。所谓自体至自在义故　述曰。此别释也。文中六句显六德相。初显本觉照明之义。次明显照诸法之义。次明显照无倒之义。次明显照无倒之义。次明性离惑染之义。次显净德圆满之义。后显性德无迁之义。即由前前而有后后。以后后句显前前义。
　　论。具足如是至不思议佛法　述曰。此总结也。性德尘沙皆即真体故云不离。无始相续故云不断。共同一味故云不异。德义深广名不思议。皆是觉法故名佛法。
　　论。乃至满足至如来法身　述曰。已显德相。次显立名。举广就略故云乃至。显具众德故云满足。更无所念云无所少。能摄果地如来万德名如来藏。果德相显为万德依故名法身。
　　论。问曰上说至种种功德　述曰。上来正明性功德义。次下问答重显。于中有二。初问。后答。此初也。谓执真体定离诸相故疑有此功德相也。
　　论。答曰至是故无二　述曰。下答有二。初明差别而无二。后显无二而差别。此初也。文中三节。初显众德。虽复广多同一味。如次释所以。以无分别能取之心。又离分别所取之相。由无二取故同一味。下句总结。由同一味真如性故。是故前言无有二也。
　　论。复以何义至生灭相示　述曰。下显无二而差别。于中有二。先略。后广。此初也。文中四句。上半疑词。既其不二以何说别。下半释遣。以依生灭恒沙染法返此表示真德差别。且举染本但言业识。据实通对一切染也。
　　论。此云何示　述曰。次下广释。于中有二。先问。后显。此问对染所示义也。
　　论。以一切法至实无于念　述曰。下答有三。初举所迷之理。次对染以显德。后结后以释名。此初也。以一切法即心真如真非妄故。一切诸法实无念也。
　　论。而有妄心至光明义故　述曰。次下对染显德。于中有二。先明对染别显德相。后明对染显具众德。初中显前六种德义即分为六。此初本觉智明义也。谓诸妄心不觉起念见诸境。故总说无明心性不起。是故即说智慧光明。
　　论曰。若心起见至法界义故　述曰。此即显照诸法义也。若心起于妄见染者。有所见故有所不见。心性无此诸妄见。故即说显照诸法义也。
　　论。若心有动非真识知　述曰。此即对明显照无例义也。此中应言若心有动。非真识知。心性无动明是真实识知义故。以文略故。谓若心起九种妄动。非真识知。心性无动即说心性真识义故。
　　论。无有自性　述曰。此即对明。性离惑染义。此亦文略。若具应言。若心有动。无有自性。心性无动。即是自性清净心义故。谓诸动念皆无自性。清净心义也。
　　论。非常非乐非我非净　述曰。此即对显净德圆备义。此中应言。若心有动。非常乐等。心性无动。即是常乐我净义故。若心有动。轮六趣故非常。是行苦故非乐。惑所使故非我性。是染故非净。心性不动翻此四种。即是常乐我净义也。
　　论。热恼衰变则不自在　述曰。此则对显性德无迁义。此亦应言。若心有动热恼衰变。则不自在。心性无动。即是清凉不变自在义也。诸惑烧心故名热恼。妄染迁故则名衰变。业果系缚是不自在。心性不动则无此义。故说真如清凉不变自在义也。
　　论。乃至具有至相义示现　述曰。此举诸染显众德相。言乃至者。总举之词。妄遍恒河沙。翻对此故真恒不动。即说真有过于恒河德相表示。
　　论。若有起至如来之藏　述曰。此即第三举德以释名。若心更起外念求之。即第三举德以释名。若心更起外念求之。即是不足故有少也。以心性中净法满足更无所求。云无所念。无所念故是净满足。即此一心德法满故为净法依名为法身。能摄如来清净功德名如来藏。
　　论。复次真如至发大慈悲　述曰。上明体相。下显用大。于中有二。初总明。后别释。总中有二。初对果举因。后牒因显果。初中亦二。初悲。后智。悲中有三。初显起用因。次因悲起行。后因悲立愿。此初也。诸佛如来本因地者。此明能起用大之人。即初发心凡夫人也。依因此人发用大故。发大慈悲者。此明所起用大之因。大悲发用大故。
　　论。修诸波罗蜜摄化众生　述曰。此因悲立行也。修诸波罗蜜。显六度行。摄化众生。明四摄行。皆为利他而修行也。即以利他而为自利。是故此中二利具足。
　　论。立大誓愿至尽于未来　述曰。此因悲立愿也。尽欲度脱等众生者。广大愿也。亦限劫数等者。长时愿也。
　　论。以取众生至不取众生相　述曰。自下明智。于中有二。初显自他同体之智。后释同体智之所由。此初也。以取众生如己身者。显得摄他同己想也。而亦不取众生相者。不见身外有众生也。由平等智以取众生如己之身故。虽起愿度诸众生。而亦不取众生之相。
　　论。此以何义至真如平等　述曰。此显自他同体所以。此以何义者责其自也。无别所以。谓如实知自他同真无有别体。何见身外别有众生。亦于自身尚不见故。
　　论。以有如是至见本法身　述曰。自下第二牒因显果。于中亦二。初显用体。后明用相。此初也。以有如是大方便智者。牒前显果之因。除灭无明见本法身者。举因所显之果。大方便者。即前所起大悲行愿体正名方。助道名便。智谓自他同真之智。以有如是大悲智故。无明除灭法身了果究竟显现。是故名为见本法身。
　　论。自然而有至遍一切处　述曰。下显用相。于中有二。初明用染广。后明用无相。此初也。自然等者。明用染也。与真等者。显用广也。妙用难测名不思议。用相巨多名种种用。任运起用名自然有。是则依前法身之体不待作意。任运起相难思业用。用依真起。故同真如等遍一切。
　　论。又亦无明有至故说为用　述曰。此明用无相也。又亦无有用可后者。此标无相也。何以故者。责无相义。佛具三身秉现诸相。如何乃言无用相耶。下答意云。若废机感。如来唯是妙理本智最胜实义。更无应化生灭等相。但随缘用。用即无用。用即无用。如水即波。即用常寂。故云。诸佛唯是法身离施作等。虽真理妙智本来常湛。随机感而应益用无边。即寂常用。故云但随众生得益说为用等。
　　论。此用有二种　述曰。次下别显。于中有二。初标。后释。此初也。
　　论。云何为二至不能尽智故　述曰。下释有二。初正显用相。后问答释疑。前中亦二。初直显用相。后重牒分别。前中又二。先明应身。后报身。此初也。凡夫二乘起心分别而见佛者。依于分别事识见也。此识不知诸境唯心。执有外境。凡夫二乘未离此识而见佛身。依此粗识分别佛身。但见应身粗色之相。不见报身微妙色相。是故风小心所见者名为应身。以不知下释见粗。所以所见佛相皆是梨耶转识所现。谓由事识厌苦忻灭。愿求见佛熏习力故。即依转识所有现识而现佛身净胜境界。此人不知转识现佛。谓佛外从兜天来。不达色即举体是心无有分齐。执色离心而取佛身分齐。但有丈六色相。以不能知分齐之色即无分齐。是故名为不尽知也。
　　论。二者依于至名为报身　述曰。下显报身。于中有三。初约识举人。明其所见。次正显依心二报之相。后显果因释显报名。此初也。十解已上诸菩萨等依于业识发能见智。即依此智见佛报身。故说依于业识见也。非谓业识即是能见。此识微细未能见故。
　　论。身有无量色至无量好　述曰。下显报相。于中有二。初正报。后依报。此初也。身无分齐云无量色有。依色有相。相亦无量。依相有好。好亦无尽相以表德。令人敬德而念佛。好为严身。令人爱乐而亲近。故说佛身有相好等。
　　论。所住依果至不毁不失　述曰。此显依报。言依果者。即所依土。能依正报无有边故。所住依果有无量。池台楼观七珍百宝。若人若物种种庄严不同。化土分齐之色随所乐现。即无有边。皆遍法界互融无碍。故无究尽离分齐相。随其业行所感何相而所应者即皆常住。故非如非出三灾毁坏恶人损失。
　　论。如是功德至说为报身　述曰。此续果由因释报名也。如是依正功德报相无障无碍。不思议事皆因六度深行之熏。及由本觉不思议熏内外二因之所成就。乐相圆备故得报名。
　　论。复次凡夫所见至说为应身　述曰。次下第二重牒分别。于中有二。先应。后报。此初也。前明报身。通依凡小所见而说。今欲简凡异小。所见重显应身。二乘见佛是圣人身。凡夫见者六道各异。皆非出世相同苦谛。是故名为非受乐相。果不称因。说之为应。
　　论。又初发意至法身位故　述曰。下显报身。于中有二。先明地前所见。后显地上所见。此初也。前明报身通地前后所见而说。今欲简比异于证故重明报身。十解已上依比观门见真如理。故言深信真如理也。以非亲证是相似觉。言少分见。以见真如异凡小。故知色相等元来去等。以依比观而得深解。未入法身证真位故。而此菩萨由分别也。
　　论。若得心至递相见故　述曰。此显地上所见也。若得净心所见微妙用转胜者。此明见胜。用相过前而于地地用亦转增。故云转胜。乃至菩萨究竟者。此明见极。尽地菩萨见佛报身相。身相极名见究竟。金刚后心离于业相更则不见。故离业识则无见相。所依既无能依无。故谓离业识即名诸佛。诸佛唯是真如法身无有彼此色相可见。故离业识无见相也。
　　论。问曰至能现色相　述曰。上显用相。次下释疑。于中问答。此问也。若谓法身无色相者。云何能现报化色相。
　　论。答曰至能现于色　述曰。下答有二。先释法身能现。后释所现之色。前中亦二。先总举。后别成。此初也。谓此法身即是报化色家之体。故能现色。若非色体。不名法身。色德名法。自体名身。是故法身名为色体。
　　论。所谓从本至遍一切处　述曰。此别成也。从本已来色心不二者。总标所现色不异心。谓从因至据本而言色心不二。既因中色以心为体。故报化色不异真心。以色性即智等者。明色即心。显前不二。以彼报化色之本性即是本觉心智性故。而彼报化举体是智。色相都尽。但云智身。以智性即色等者。明心即色。显前不二。以心智性即是报化色体性故。说名法身。报化色法依心体故。遍于一切色相之处。
　　论。所现云色至而不相防　述曰。下释法身所现之色。于中有二。初明所现无碍。后所现难思。此初也。先分齐者。此标无碍。以其法身无碍常遍故。所现色无断无限。随心已下显无碍相。谓随十方诸菩萨心能不无量胜妙报身无量庄严净妙土相。各随十地所见不同。皆无分齐而不相防者。显无碍义。虽其所见皆遍法界。各差别相互不相妨。
　　论。此非心识至自在用义故　述曰。此名所现难思通外难也。谓外难云。凡言色者质碍为体分齐为相相妨为用。如何各别皆无分齐不相防耶。故此答云。非心识等。
　　论。复次显示至色之与心　述曰。上显法义别释真如及生灭门显非一义竟。自下第二。二门相对。会于入空显不异义。于中有三。谓标释结。此初也。将显会相入空义故。故言显示从生灭门入真如门。云何显示推求五阴色之与心。色蕴名色。四蕴名心。推此五阴离真无体。故从生灭即入真也。
　　论。六尘境界毕竟无念　述曰。下释有二。先观色法。次观心法。初也。谓彼六度有无对色。皆从心起。毕竟无体。离心之外无可念相。故言六尘毕竟无念。
　　论。以心无形相至终不可得　述曰。下显观心。于中有三。谓法喻合。此初也。六尘色法多现有像尚不可得。况心无形像而可得耶。由无形故即无住处。无住处故即无所有。故言十方求之终不可得。
　　论。如人迷故至方实不转　述曰。此举喻也。
　　论。众生亦尔至心实不动　述曰。此法合也。推求动念已灭未生中无所住。无所住故则无有起。故知心性实不动也。
　　论。若能观察至入真如门故　述曰。此后总结。即得随顺是显信位。若能观察得方便观入真如者。若至初地得正观也。
　　论。对治耶执者至则无耶执　述曰。上来已明显示正义。次下第二对治邪执。于中有二。初就本总标。后显别明除障。此初也。谓依分别我见之上起于分别迷教邪执。既依我见起于邪执故。离我见邪执即亡。根断枝亡。理恒教故。
　　论。是我见有二种至人我见　述曰。次下第二别明除障。于中有二。初对治离。后究竟离。初中有二。初标数别名。后别辨其相。此初也。计有总相宰主之者名人我见。计一切法各有实体名法我见。然此二见各有二种。任运起者名为俱生。邪思起者名为分别。今此所说分别起者。皆迷正教而生起故。
　　论。人我见者至说有五种　述曰。次下辨相。于中有二。初明人我。后明法我见。初中亦二。初总标。后别释。此初也。然此人我唯佛法内学大乘人凡夫所起。是故下文皆举迷。于大乘教起故。依凡夫说五我见。
　　论。云何为五至犹如虚空　述曰。次下别释。别释五见。即分为五。一一文中皆有三义。初明起执之由。次正明执相。后显对治。此初我见云中起执之由也。此般若等经文为破执相好身为真佛者。故说法身寂寞无相如虚空也。
　　论。以不知至是如来法　述曰。此正明执相也。谓诸凡愚不了教意。则谓虚空是佛法体。是则以喻而为法也。
　　论。云何对治至体无不实　述曰。下明对治。于中有二。初明虚空非常遍有。后显法身非有遍常。前中亦三。初立。次释。后结。此初也。明虚空相是妄法者。此明情有。闻说空名随分别有虚空相故。体无不实者。此显理无。如彼空花据情虽有据理无故。
　　论。以对色故有至虚空之相　述曰。此释也。以对碍色故。于无碍明闇之处说有虚空。然此无碍明闇之相是空界色眼可见相。牵起念念生灭心耳。以一切色法下。显理无也。本以对色而立虚空。色体尚无。宁有空寂相。
　　论。所谓一切至境界灭　述曰。此体也。一切境界唯心妄有者。此明情有。若心已下后显理无。既一切法妄情则有。据理皆无。故知虚空非常遍有。
　　论。唯一真心至虚空相故　述曰。此显法身非有遍常。唯一真心无所不遍等者。辨法同喻。以佛法身唯一真心无所不遍。无不遍者。是显如来智性广大究竟之义。如虚空义故喻虚空相者。简法异喻。非谓如彼情有理无妄虚空相。
　　论。二者问修至离一切相　述曰。第二我见之中初明起执之由也。即大品等诸缘若经。为破取著生死涅槃妄生。分别而欣。厌者故。说诸法毕竟皆空。即从本来无自性故离一切相。名之空耳。
　　论。以不知至唯是其空　述曰。此正明执相也。以不知为破著故。即如言执真如涅槃性功德相毕竟断无。
　　论。云何对治至性功德故　述曰。此显对治也。真如法身自体不空者。正明不空对治空执。具足无量性功德者。此释不空所以义也。
　　论。三者至功德之法　述曰。第三我见之中初明起执之由也。此文为破著空众生。说如来藏具体相用。
　　论。以不解故至自相差别　述曰。此正明执相也。色谓相好。心谓相好。心谓力等。彼初心者执此为实。闻如来藏备功德法。不解约真性德而说无差别相。谓有如前自体差别色心功德。
　　论。云何对治至说差别故　述曰。此显对治也。唯依真如义说故者。二之不二。所言体备功德法者。唯依真如性德义说。非谓有前色心之法。因生灭义等者。不二之二。何故乃说差别功德。谓对生灭差别染义示现说其差别功德。非谓性德有其差别。
　　论。四者至不离真如　述曰。此第四我见之中初明起执之由也。此文为破执生死染法离真有体者故。说真如随缘之义。生死染法依藏有者。显如来藏作缘生义。一切诸法不离真者。显缘生法无别体义。
　　论。以不解故至生死等法　述曰。此正明执相也。不解真如随缘义故。谓如来藏体若无染何能生染为染所依。故知体具世间染法。
　　论。云何对治至相应故　述曰。下显对治。于中有二。初顺遣情疑。后返破愚执。此初也。以如来藏从本等者。此明净德妙有。过恒沙等烦恼等者。此明妄染理无。从无始世来等者。此显妄不入真。故如来藏不相应也。
　　论。若如来藏至无是处故　述曰。此返破也。谓诸圣者证会此时既离妄染故。如来藏体无妄也。
　　论。五者至故得涅槃　述曰。此第五我见之中初明起执之由也。如来藏性为诸法依。由此便有生死涅槃。
　　论。以不解故至还作众生　述曰。此正明执相也。谓闻依藏有生死故。则谓真先而其妄后。故起众生有始之见。以见始下。复于涅槃起终见也。既如来藏本无惑处。而起诸染得有众生。纵离惑染。所得涅槃何不终尽作众生邪。由此劫成前始见也。
　　论。云何对治至外道经说　述曰。下显对治。于中有二。初明无始。后显无终。此初也。以如来藏无前际等者。正明无始有如来藏即有无明。所依藏性既无前际。能依生死何有始耶。无明相者。即生死也。若说已下显始见。至如彼数论外道经说。从冥生觉。初作众生。劫归冥性。名得涅槃。从冥生觉。还有众生。
　　论。又如来藏至无后际故　述曰。此显无终也。谓如来藏无后际故。诸如来智证之相应所得涅槃与藏相应而无后际。即真体故。
　　论。法我见者至说人无我　述曰。下显法我见。于中亦三。此初明起执之由也。虽此法相亦空无我。二乘根钝且未堪闻。为引彼人令入圣道。是故但说人无我理。
　　论。以说不究竟至妄取涅槃　述曰。此正明执相也。由其显蕴体亦空。说未了故。彼二乘者未亡法执。见有五阴生灭实法故。怖生死妄取涅槃。
　　论。云何对治至本来涅槃故　述曰。此显对治也。以彼五阴本无自性。何有生灭　即无生灭。本自涅槃。何有实法。妄生欣厌。
　　论。复次究竟至自相可说　述曰。次下第二显究竟离。于中有二。初约法明能作。后会相释伏疑。前中亦二。初约法总显。后举广类求。此初也。前明伏道。伏除邪执名为对治。今明断道。永离妄执名究竟离。总举执缘显无自性所执无故能执不生。心无所依自然解脱故言究竟离妄执等。
　　论。是一切至不可说相　述曰。此举广类求也。是前染净相待假故。一切诸法本无自性。非由悟后方便生。然故言是故从本来等。二取无故非色非心。心无染净。非识进无起尽。非有非无。由是毕竟不可说相。
　　论。而有言说至入实智故　述曰。此会释伏疑也。而有言说等者。此正会伏疑。圣既了法不可说相。应无所说。而有说者。假言引而令悟。其旨不在言也。其旨趣者等者。辨定圣意。意存归真。不欲寻名滞言说相也。以念一切法等者。返以释成。以若寻名便起于念。则心生灭不称平等者。等真实智故。
　　论。分别发趣至趣向义故　述曰。上来已明对治邪执。次下第三发趣道相。于中有二。初标意显名。后别开分别。此初也。取证道者。即是真如。此是佛智所证道故。趣向义者。释其道名。此所证理是诸菩萨所趣向义故名为道。欲明菩萨发心修行趣向诸佛取证之道故。名分别发趣道相。
　　论。略说发心至证发心　述曰。次下别开。于中有二。初标数列名。后别开分别。此初也。信成就发心者。谓于十信终满位中信心成就。能发三种决定信心住十住故。解行发心者。谓十行位。能解法空顺行六度解行纯熟发回心住十向故。证发心者。位在初地乃至十地。依前二种相似发心证得真如发真心故。
　　论。信成就发心至堪能发心　述曰。次下辨相。辨上三名。即分为三。初中亦三。一明信心成就之行。二显分成发心之相。三彰发心取得利益。初中又二。初问后答。此初也。文中四句。总为三。问依何等人者问能修。何等行者问所修行。得信成就堪能发心者。问行成已堪为发何心。
　　论。所谓依不定聚众生　述曰。下答有二。初正答前问。后举劣显胜。前中亦二。先别答。三问。后结成入位。前答三问。即分为三。此显修人。答初问也。分别三聚乃有四门。今者唯就约位分别。十住已上名正定聚。住圣种故。未入十信名邪定聚。背正因故。中间十信名不定聚。行进退故。今依此人明所修行。故言依不定聚众生也。
　　论。有熏习至修行信心　述曰。此显修行。答第二问。有熏习善根力者。此辨行因。谓有本觉内熏因力。善友闻熏为外缘力。必依前世修善根力。信业果报等者。次显所行。由前熏习善根力故。能信果报起二善根。起十善者。世间善也。厌生死等者。出世善根也。得值诸佛等者。此明行胜。谓约缘修习十种信心行也。
　　论。经一万劫至能自发心　述曰。此明信成。答第三问。经一万劫信心成就者。此约时满显行成也。即是信位上品满人。于十千劫修十信心。而其信心方成就故。诸佛菩萨教发心者。此约胜缘明所发心也。谓依胜缘发三心故。唯十住论有七发心者。前三是此决定发心。诸佛菩萨教发心者。教念真如发惠心也。以大悲故自发心者。愍众生苦发悲心也。以护法故自发心者。守护善法发深心也。
　　论。如是信心至正因相应　述曰。上答前问。此能成入位也。是十千劫信成就故得发三心。至初住位名入正定聚。大涅槃离生死耶名正种姓菩萨。取一趣之必尔名定。众多摄为一类名聚。当所成觉名白如来。习性当治名住种中正因相应释当治义内熏佛性名曰正因。修行契假故曰相应。由与得佛正因相应。是故得住如来种也。
　　论。若有众生至若进若退　述曰。次下第二举劣显胜。于中有二。初内熏力微。后外缘力劣。此初也。内熏力微。即是信位初心入也。善根微劣等者。总明障重。创修善行名为微少。久惑未制名为深厚。虽值于佛等者。别显住轻。于中别显三种劣心。然起人天种子者。倒种苦因。或起二乘种子者。异求小果。设求大乘根本定者。犹豫大乘即下中上三品人也。此虽遇胜缘发心。善少障深但得浅利。
　　论。或有供养至堕二乘地　述曰。此明外缘力显其信位中心人也。供养诸佛未经万劫者。行时未满。于中遇缘亦有等者。遇缘不胜。见佛色相。不见体故。供养众僧。取仪形故。二乘教发劣劝发故。学他发心。无自性故。如是等发心等者。能成退失。此四皆非悲智之心。不见本性。体不定故。虽皆发心。或便退堕。即十住论后四心也。
　　论。复次至略说有二种　述曰。上明信心成就之行。下显行成发之相。于中有二。初正明发心。后问答释疑。前中有二。初问起标数。后依标显相。此初也。
　　论。云何为三至众生苦故　述曰。此依标显相也。言直心者。无分别义。正念真如无邪念故。即是二利行之本也。言深心者。是意乐义。意乐修行诸善行故。即是自利行之本也。言大悲心者。是普济义。普欲济拔众生苦故。即是利他行之本也。此三即是三菩提心由此。是其发心相耳。
　　论。问曰至诸善之行　述曰。次下释疑。于中问答。此初也。唯许直心疑其后二故发问耳。
　　论。答白至终无得净　述曰。下答有二。初答前问。后重显方便。前中亦二。先喻。后合。此初也。
　　论。如是众生至亦无得净　述曰。下合有三。初正合前文。次显行所以。后善行顺真。此初也。
　　论。以垢无量至以为对治　述曰。此显众生行之所以也。真如之理既遍一切。无明真有垢染义。即验垢遍一切法也。故修众善以为对治。
　　论。若人修行至真如法故　述曰。此显善行顺真也。真如既遍一切法中。亦非一善而能顺。善从真如流。染从无明起。若修善行外违妄染内顺真如。故修善法自归真也。
　　论。略说方便有四种　述曰。次下第二重显方便。于中有二。初标数。后别释。此初也。于中初一显不住道。后三即显三聚净戒。遍包一切顺真方便故。言略说有四种也。
　　论。云何为四至性无住故　述曰。次下别释。别释四种。即分为四。此初显不住道也。行根本方便者。列其名也。谓依真如修不住行。与后三行作根本故。此行顺真名为方便。观一切等者。次显其相。自性无生者。所观境空离妄见者。能观心空。心境既空。何所乐著。故能生智。不住生死。业果不失。众生不悟。深可生悲。为救济故不住涅槃。以随顺等者。显修行意释方便也。以此法性无性无住故。修此行而为随顺之方便也。
　　论。二者能止至离诸过故　述曰。此即显其摄律仪戒离一切恶。能止方便者。列其名也。谓由惭愧能止恶法随顺真如。是故能止即方便也。惭愧等者。次显其相。于中则显二种。止一切恶法者。未生恶法令不生。不令增长者。已生恶法令除断。以随顺等者。释其修意显方便名也。以顺法性离过义故。故说能止为方便也。
　　论。三者发起至离痴慢故　述曰。此显摄善法戒修一切善。发起等者。初列名也。谓由勤故发起善根。复由勤故善根增长。即是顺真如之方便也。谓勤供养礼拜等者。未生善法令发生。由信增长生诸善故。又为佛僧力等者。已生善法令增长。消障不退由善增故。随顺等者。释方便名。发起善根生福智故。故顺离痴。善根增长灭业障故。故顺离障。故起善根以为顺真之方便也。
　　论。四者大愿至究竟寂灭故　述曰。此显摄众生戒。大愿等者。列其名也弘誓普周故名大愿。愿心无异故名平等。愿行顺真故名方便。所谓已下次显其相。于中即显三种愿相。发愿等者。长时愿也。化度等者。广大愿也。皆会等者。第一愿也。下释所以显方便名。随顺等者。长时所以。法性等者。广大所由。不念等者。第一所谓。或是第四不颠倒愿。
　　论。菩萨发是至见于法身　述曰。上显行成发心之相。次下第三障其发心所得利益。于中有四。一显胜德。二明微过。三通权教。四叹实行。初中又二。初明自利功德。后显利他功德。此初也。发是心者。即发如前三种心也。由其直心正念真如深心悲心助显真故。真性似显故。名少分见法身也。
　　论。以见法身至入于涅槃　述曰。此显利他德也。随本发心利众生愿。能现八相权作佛身。八相成道作众生事。
　　论。然是菩萨至未能决断　述曰。次明微过于中有二。先异地上。后异凡愚。此初也。然是菩萨以未亲证真法身故未名法身。以其等者释异所以。以未能得无漏智故。无始及即依于二障所起漏业未能除也。
　　论。随其所生至自在力故　述曰。此异凡愚也。虽由未断诸过漏故。失念起恶能招苦果。暂随所生微苦相应。而亦非被恶业所系。以有悲智所起大愿自在之力所住持故。
　　论。修多罗中至勇猛故　述曰。此会通权教也。如本业经说七住前名退。退者非其实退。为彼十信初学之人未入十住正定位中而懈怠者。如来怖之令发勇猛故。说六住退入凡夫。而实入住即不退也。
　　论。又是菩萨至自涅槃故　述曰。此难其实行也。一发心后离怯等者。于下不堕了人法空。何有怯弱。进成实行不堕二乘。若闻等者。于上不怯。得涅槃者。即成佛也。信知已下总释所以。既知诸法本来涅槃。岂同二乘厌苦欣灭。
　　论。解行发心者当知转胜。述曰。次下第二解行发心。于中有二。初显解业所得发心。后显发心所行解行。初中有二。初总标欲胜。后显其胜相。此初也。解谓十解。行谓十行。苦心谓即入十向住前。但依信而起于行。令此依解而起于行。即转信心为胜解性故名转胜。
　　论。以是菩萨至所修离相　述曰。此显胜相也。以是菩萨等者。此明时胜。谓彼初劫有三时分。十住行向居初中。后令此发心在后时中。故言初劫将欲满也。于真如法深解等者。此明解胜超前正念真如之位。异信位故之深。异证德故云解。得此深故云现前。所修离相者。此显行胜。由于真如得深解。故凡所修行皆离相也。
　　论。以知法性至般若波罗蜜　述曰。此明发心所信解行也。文中别显无相六度。一一文中显解行别。以知法性无贪等者。此显解也。圣证法性无贪著故。故知法性无贪等也。以悭贪等垢障乖真而施戒等契会真理。是故行檀等行也。此六皆能至胜彼岸。故皆名为波罗蜜也。
　　论。证发心者至究竟地　述曰。次下第三明证发心。于中有三。初明发心体。次显发心相。后显成满德。初中又三。初标证位。次辨证体。后明证用。此初也。所言证者。体会为义。心本无明起念。始从初地至第十地。渐断无明体。会心源发真智。故名证发心。
　　论。证何境界至名为法身　述曰。此辨证体也。证何境界谓真如者。此举所证之法也。以依转识为境界等者。此释外疑难也。既说体会名证。真如于中则无能所差别。而乃说真为境界者。以依证智同时转相能取境界故。说真为境。欲显菩萨虽证真如非能净故假说转识。而实证者。体会真如理智无别。何有境界。唯真如智名法身者。结明非境。谓证菩萨名为法身。法身唯是如净智。既彼理智无有别体。是故真如境界也。
　　论。是菩萨至不依文字　述曰。下显证用。于中显有四种德用。一摄法上首德。二随根延促德。三实行不殊德。四应机殊用德。此初也。是菩萨等者。此明请法。一念作意能至十方故。法唯为开导等者。显其请意。唯为开导无闻众生故。不依文字者。显为他意。法出自心非依言解故。
　　论。或示超地至不可思议　述曰。此随根延促德。文中三义。谓促延结。文易可知。
　　论。而实菩萨至阿僧祇劫故　述曰。此实行不殊德也。而实菩萨种姓根等义。一种姓等。皆入菩萨种姓位故。二诸根等。上中下根皆上根故。三发心等。发真心等皆无别故。四所证等。皆证真如根本理故。以一切菩萨等者。后约时释成。从初正信至于初地。初僧祇劫。初地乃至七地满心。二僧祇。满八地乃至十地终心。三僧祇。劫既皆三祇。故无超也。
　　论。但随众生至亦有差别　述曰。此应机殊用德也。种姓发心根证虽等。而其所行示现差别。众生不同怯懈贪等。世界不同诸佛出事。根有上中下。乐欲速中钝。种有劣中胜。于所见闻皆有异。故菩萨是行不可同也。
　　论。又是菩萨至微细之相　述曰。次下第二显发心相。于中有二。初显细标数。后列名释相。此初也。显此发心胜于前住。难测知故言微细相。
　　论。云何为三至起灭故　述曰。此列名释相也。谓根本智名为真如。体会真心体会真如无分别故。谓后得智本名方便。心妙修遍善巧化生故。阿黎耶识名业识心。二智起时必依此故。此实非是发心之相。欲显菩萨虽得二智犹有微细生灭之累不同佛地纯净之德。是故摄在发心相耳。
　　论。又是菩萨至最高大身　述曰。第三显成满德。于中有二。初正叹胜德。后问答释疑。初中有二。初显位满。后明德满。此初也。又是菩萨等者。因位穷也。福德智慧皆圆满故。是故名为功德成满。于色究竟处者。果位成也。将欲成大法主。是故不现最高大身。此即成就他受用。佛在色究竟而成佛也。
　　论。谓以一念至利益众生　述曰。此显德满也。文中二义。初显自利德。谓以一念相应惠者。是无间道。以一刹那无明尽故。名一切种智。是解脱道。解脱道中种智圆故。自然已下显利他德。既成果德显种智体。由此便能不待功用思议而起利益事故。
　　论。问曰至名一切种智　述曰。次下释疑。有二问答。初显智体断无明成。后显智用而能普益。初中有二。初问。后答。此初也。虚空无边等者。举境难知以申难本。若无明断者。显无能了启所疑。谓无明者心相依处。心想乃是智慧依处。若无明断则无心想。心想无故智慧亦无。云何遍知无边之境。言无明断成种智耶。
　　论。答曰至离于想念　述曰。下答有三。初依心立理。次举非显失。后举是彰德。此初也。一切境界虽复无边。据本如来皆自心变无别境界。是所想念由诸境界不生心故。心若离念。契证心源。即心之境何不能了。
　　论。以众生至故不能了　述曰。此举非显失也。以众生妄见等者。此明妄见有限之境。以妄起想念等者。此显不见所由。即明由有妄所见故有所不见。
　　论。诸佛如来至名一切种智　述曰。此举是彰德也。文中二义。初显智体能照诸法。由无妄见无所见故无所不见。故言诸佛离于见相无不遍也。佛心离妄归一心源。始觉同本名心真实。然此本觉为妄法体。故云即是诸法性也。既此本觉为诸法体。妄是本觉佛之相。相现于体。体照其相。有何难了而不能知。故言自体显照妄法。有大智用等者。后显智用能广利益。以同体智大力用故。起缘方便摄化众生。既灭无明显种智体起种智用。由是义故断灭无明名为种智。
　　论。又问曰至多不能见　述曰。下显智用能普利益。于中问答。此问也。即由前说有大智用能普益生故为此问。
　　论。答曰至法身不现故　述曰。此答也。诸佛如来等者。初举法也。法身平等遍一切处者。平等遍在众生心故。无有作意故。说自然者。能无功用起作用故。但依众生心现者。依厌求一随其胜劣即现报化粗细用故。众生心者如镜等者。次举喻也。如是已下后法合也。心有垢者。谓有染著生死过患而无厌求见佛之机名为有垢。法身不现者。法身遍在众生心中而不能现报化用也。非有烦恼垢故不现。以善星等烦恼心中亦见佛故。
　　论。已说解释分次说修行信心分　述曰。次明第四修行信心分。于中有二。初结前起后。后正显修行信心。此初也。上显大乘明解释分。今明起信故次应说修行信心。
　　论。是中依未入至修行信心　述曰。次下正显。于中有三。初就人标意。次约法广辨。后防退方便。此初也。所言未入正定众生者。亦是大乘不定聚人。然不定聚有胜有劣。胜者乘进。劣者可退。前信成就发心之相。为彼胜人信满者说令发三心住正定位。今此修行信心者为彼劣人可退。同前发心住正定位。所为虽别趣是同。
　　论。何等心云何修行　述曰。次下第二约法广辨。于中有二。先发二问。后还两答。此初也。
　　论。略说信心有四种　述曰。下答有二。先答信心。后明修行。中有二。初标。后释。此初。
　　论。云何为四至真如法故　述曰。下释四信。即分为四。此初信有得佛因也。真如既是诸佛所师。众行之源故云根本。乐念观察故名为信。是后三信根本故故初明也。
　　论。二者信佛至一切智故　述曰。此信由因所得之果。果因成故次明也。
　　论。三者信法至波罗蜜故　述曰。此即信有得佛之行。佛依法成故次明也。教理行果四法之中。前明理果此信行也。必信由教方信此三故。于此中亦显信教。
　　论。四者信僧至如实行故　述曰。此即信有起行之人。法籍人弘故次明也。
　　论。修行有五门能成此信　述曰。下答修行。于中有三。初举数标意。次依数列名。后依名别解。此初也。前虽学起四不德信。若无行成则信不坚不坚之信遇缘便退。故修五行以成四信。
　　论。云何为五至五者止观门　述曰。此依数列名也。以诸菩萨定惠变修止观齐运。二不相离故合二度为第五门。
　　论。云何修行至向菩提故　述曰。次下第二种门别释。于中有二。初略明前四。后广释止观。前中又二。初别明四行。后总明深障。别中显其四种修行。即分为四。此初也。文中初则别明三种施相为修正因。不应已下总劝所修。离于僻执而求正果。三种施相如文可见。
　　论。云何修行至妄起至罪故　述曰。此中即显三种戒相。所谓不盗等者。此依在家显摄律仪戒。遮在家人多造恶故。若出家者等者。此依出家明摄善法戒。已离诸恶劝进善故。当护已下。亦依出家显摄众生戒。不令他恶是悲护故。
　　论。云何修行至苦乐等法故　述曰。此中则显二种忍相。应忍他恼。不怀报者。耐怨害忍。亦当忍于利衰等者。安受苦忍。荣润名利。侵损名衰。过诬名毁。越赞名誉。委欲为称。实责名讥。逼迫名苦。适意名乐。此违顺境名为八风。能动行人妄生喜怒。若住平等谛察真如。纵遇他恼无怀报心。虽遇八风其心不动。既由谛察二忍方成。是故亦显有三忍也。
　　论。云何修行至速离众苦　述曰。此中即显三种精进。于诸善事不退等者。被甲精进。如世被甲无退屈故。当念过去久远等者。摄善精进。念昔虚苦令勤善故。自利利他速离苦者。利乐精进。欲脱他苦自精进故。
　　论。复次若人至众多障碍　述曰。次下第二除障方便。于中有二。先障。后治。此初也。先世多有重罪等者。此举内因之业障也。魔鬼病苦所恼乱者。感外缘恼之报障也。世间事务所牵缠者。此显所起烦恼障也。
　　论。是故应当至善根增长故　述曰。此明治障法也。是故应当礼拜等。此即总明除障方便。如人负债依附于王。则于债主无如之何。如是行人礼拜诸佛。诸佛所护能脱诸障。忏悔等者。即显别除四障之法。诸恶业障忏悔除。谤正法障劝请除灭。嫉妒他胜随喜对治。乐著三有回向对治。常不休废得免诸障等者。此结前方便免障生善也。
　　论。云何修行止观门　述曰。下明止观。于中有二。初问。后释相。此初也。
　　论。所言止者至观义故　述曰。次下释相。文中有二。初略明。后广显。略中亦二。先举别修以明随顺。后举双运释随顺义。此初也。谓止一切境界相者。由先分别作诸外尘。今以觉惠唯识道理破外尘相境。相既止。无所分别。故名止。分别因缘生灭相者。先由修止其心沉没。今觉惠观察因缘生灭之相发生妙智故为观。随顺奢魔他观义等者。梵云奢魔他。此翻止。毗钵舍那此译为观。译此论者为方便及正止观故。于此中加此随顺奢摩他等。谓于方便而存梵言。于正止观而为华语。即正止观名之为观。双运之时是正观故。若此文中。皆就华言。应言随顺止观义。随顺观观义。谓方便时止诸尘相是能随顺正观之止。故言随顺止观义也。又能分别因缘相故。能顺正观之观故。言随顺观观义也。
　　论。云何随顺至双现前故　述曰。此显双运释随顺义。以此二义渐习等者。显能随顺之方便也。不相舍离双现前者。明所随顺之正观也。即止时观即观时止。止观齐均名不相离等也。
　　论。若修止者端坐正意　述曰。次下第二广明止观。于中有二。先明别修。后显双运。别中有三。先止。后观。止中有五。一修止方法。二显止胜能。三辨止魔事。四简止真伪。五欲止劝修。初中有二。初明胜人能入。后显障者不能前中亦二。初托静息心修止方便。后止成得定除障不退。前中又二。初明修止次第。此初也。住静处者。修止缘也。具而言之。应有五缘。闲居静处。持戒清净。衣食具足。得善知识。息诸缘务。今略举初云住静处。言端坐者。是显调身。身若却倚。或复低屈。及今傍侧。既生懈慢。复引昏沉。故端其身结加趺坐。言正意者。是显调心。末世行人正愿者少邪求者多。苟求名利现寂静仪。心既不止。无由得定。离此耶求故云正意。欲令其心与理相应。自度度他至无上道。名调心也。
　　论。不依气息至见闻觉知　述曰。自下第二修止次第。于中有二。初约坐修止。后余亦起。前中亦三。先离倒境心。后除失念。此初也。言气息者观境。言形色者即骨琐等青黄赤白四种相也。空地水等五一切处皆是事空所缘境界。见闻觉知是识一切处。通前即显十一切处。于此诸境推求了达知唯自心不复托缘。故言不依。
　　论。一切诸想至念念不灭　述曰。此离倒心也。一切诸想随念皆除者。此除分别内心想也。前虽令离取倒境相。若存内心亦是妄倒。是故内心一切分别随起想念皆除遣也。亦遣除想者。此遣能之妄想也。前令离念说想皆除。非谓有于能除之想。除想若存亦非离相。是故亦遣能除想也。以一切下释其亦遣能所以。以一切法本无所想无有念念生灭体故。所除之想既不可得。岂更得存能除想也。
　　论。亦不得随心至以心除心　述曰。次下第三除失念心。于中有二。初举非想制。后示除方便。此初也。不得随心外念境者。此令不起外失念相。谓修止者常须作意。岂唯离于倒境。倒心亦不住心失念外境。后以心除心者。此令不起内失念相。前心失念。念著境时既舍于境。后心失念。念著内心。即以止心除心也。
　　论。心若驰散至住于正念　述曰。次下示除正念方便。于中有二。初令住正念。后示正念相。此初也。前虽制言不得失念。若时失念如何摄持。故此示令摄住正念。此正念者即无念也。若不起念自不驰散。故言心散即当摄来。非谓以心摄驰散心。以心摄心心不息故。至此无念不散之位名住正念。无别可住。若有所住名邪念故。
　　论。是正念者至念念不可得　述曰。此示正念相也。谓离所取能取二相心无所得契证真如。是正念相。当知唯心无外境者。此显正念离所取相也。即复此心亦无等者。此显正念离能取相。离二取相都无所念契证心源。名得住也。
　　论。若从坐起至随顺观察　述曰。此显余仪亦修止也。非直坐时。常修此止。余威仪中常思方便。顺于法性不动道理。
　　论。久习淳熟至速成不退　述曰。此即胜人能入之中成得定除障不退。久习淳熟其心得住等者。此明止成入证。深伏烦恼信心等者。此显得定入位。文易可知。无烦更解。
　　论。唯除疑惑至所不能入　述曰。前来已显能入之人。显障者所不能入。此中即举七种障人。一疑惑者。凡愚之人怀犹豫故。二不信者。阐提之人不希望故。三诽谤者。外道之人起邪见故。四重罪者。十恶等人心不净故。五业障者。五逆之人心极恶故。六我慢者。自高之人不屈学故。七解怠者。放逸之人心纵荡故。于此七中随有一者即不能入。
　　论。复次依是至一行三昧　述曰。次下第二修止胜能。于中有二。初显三昧能知真义。后显真如门三昧本。此初也。依是三昧即知等者。初立胜能相者体也。谓一切下次显其义。诸佛法身与众生身释法界字。皆意所知差别法故平等无二释一相字。凡圣同真无二体故。即名已下显立其名。此释知字。能知法一相心者。是即名为一行三昧。一谓真如。是三昧境。行谓行解。是三昧。入此三昧尽知恒沙诸佛法界无差别相。
　　论。当知真如至无量三昧　述曰。此显真如为三昧本。谓此真如是三昧体。三昧乃是真如之用。一切三昧顺真而生故。说真如为三昧本。若人修行真如三昧即能渐生无量。以此正观真如体故。
　　论。或有众生至男女等相　述曰。次下第三辨止魔事。于中有二。先略。后广。略中又二。先障。后治。此初也。所言众生无善根力者。此举障因。谓无增上胜善根力非都无也。则谓已下显能障者。魔谓天魔。性乐生死恐出其境。故障修止。鬼谓堆场鬼。神谓精媚神。由修邪道堕此类中。是故总名外道。鬼神憎嫉行人亦障修止。或于已下举其恼相。如前三类皆能怪变。或现恶形以怖其心。或现美色以迷其意。或现杂相以易所专。故言坐中现恐怖等。
　　论。当念唯心至终不为恼　述曰。此略辨治也。一切诸境尚唯自心。何况坐中境非心也。是故观察唯心之理。恼境自灭不能乱。魔境皆依动念生故。观察唯心非彼知故。
　　论。或现天像至是真涅槃　述曰。次下广辨魔事差别。于中有二。先辨魔事。后显对治。初中显其五对。此即第一所现形声对也。以此现形说法异相或乱行人令失本道。是故皆名为魔障也。
　　论。或令人知之名利之事　述曰。此第二所得通辩对。知宿命等。显得三通。辨等已下显成四辨。
　　论。又令使人至种种牵缠　述曰。此第三所起惑业对也。数嗔喜等是所起惑。舍本行等是造诸业。
　　论。亦能使人至使人爱著　述曰。此第四所得定住对也。得诸三昧少似等者。此所成定。或复令人一日等者。此所住禅。
　　论。或复令人至颜色变异　述曰。此第五所变食色对。文相易知。无烦配释。
　　论。以是义故至是障业障　述曰。上辨魔事。此显对治。行者常应观察等者。此劝观察。不堕邪网。谓诸魔等以如前事网罗行者令堕其中。是故常应智慧观察。必莫令其出离之心却堕邪网。行其颜邪道。当勤正念不取等者。此后示其观察之法。谓有如前邪相现时。但自修习本所修行。都无动念。名勤正念住。正念故发生智慧。了法即心。更何所取。知心即如。何有能著。是故名为不取不著。由不著故业障所起所有邪相无不远离。故言远离是诸业障。
　　论。应知外道至名利恭敬故　述曰。次下第四简止真伪。于中有二。初举外内二定以别邪正。后对理事二定以明真伪。前中又二。初明邪定。后显正定。谓彼外道所得三昧皆不能离分别烦恼。多起诸见。又亦不离俱生烦恼。多生耽著。又亦不伏所知障故。恃定生慢故。云不离见爱我慢心也。由不伏惑而贪名利故。言贪著名利等也。
　　论。真如三昧至渐渐微薄　述曰。此显内定是正也。谓既远离一切相故。真如三昧故。在定中离于心相。离于真相。故言不住见相得相。若在散心。于诸善亦生懈怠。亦不恃定慢诸善品。故言出定亦无懈慢。由定契真损惑种力故。出定时现惑不起。故言烦恼微薄也。
　　论。若诸凡夫至无有是处　述曰。次对理事二定以明真伪。于中有二。初明理定是真。后显事定之伪。此初也。谓诸凡十信人等修行大乘菩萨行者。莫不皆信真如三昧得入十住称姓位中。除此更无能入之道。故云不习无有是处。然如来种有其二种。一者本住。谓众生身本觉真性。即是起如来之种本来有故。二者始起。谓初住上得定信心往如来家当绍佛位。是为佛种即方起故。今此得入如来种者。即是始起如来种也。
　　论。以修世间至外道见故　述曰。此显事定之伪也。何以要由真如三昧方入种姓不退位中故。此答云。以不净观安钵念等诸禅三昧有相可坏皆名世间。由有相故而有四过多起味著。依我见起系属三界与外道共。若为发通而修此者。常须善友教授护念。不尔则起外道见也。
　　论。复次精勤至十种利益　述曰。次下第五示止利益。于中有二。初总标。后别释。此初也。
　　论。云何为十至之所护念　述曰。次下别释。别释十种即分为十。此初也。由修三昧正因相应。得入佛种蒙佛护也。
　　论。二者不为至所能恐怖　述曰。由修三昧正智相应。知境本空知心无念。不为魔等现形恐怖。
　　论。三者不为至之所惑乱　述曰。而外道者。著诸见。修三昧者。见不动。故不为彼所惑乱也。
　　论。四者远离至渐渐微薄　述曰。达境唯心不诽唯识。知心无起不谤真如。由达识如甚深法故。非但不谤不起新业。亦了诸法无有自性。故重罪障渐得薄也。
　　论。五者灭一切疑诸恶觉观　述曰。由此证了唯识真如不生犹豫疑惑之心。况复更生诸恶寻伺。
　　论。六者于如来境信得增长　述曰。谓本始觉名曰如来。修行所观即名为境。修三昧者虽未契证。信此真如本无念也。
　　论。七者远离至勇猛不法　述曰。知一切法即涅槃相。所求果无忧不成。于已学法不悔修行。于生死法而知梦幻。修行而勇猛。久处而无怯。
　　论。八者其心至他人所恼　述曰。有高傲者轻蔑于他。为他轻忍便生恼恨。心调顺者谦下于他。为人所敬不为恼也。
　　论。九者虽未至不乐世间　述曰。虽然未得常在定中。由前定力衰烦恼种纵在。敬心不起现惑。由此不著世间法也。
　　论。十者若得至之所惊动　述曰。若时得住三昧之中心如虚空无挂碍故。虽有疾声终无惊动。
　　论。复次若人至是修观　述曰。上显修止。下显修观。于中有三。初修观之意。次辨所修观相。后结观分齐。此初也。若唯修止。便有四失。一心沉没失。息缘偏寂顺痴相故。二起懈怠失。其心止息弃余业故。三不乐味。寂静轻众善故。四不起大悲失。不观苦境自乐寂故。
　　论。修习观者至须臾变坏　述曰。次辨观。于中有四。一法相观。二大悲观。四精进观。初中有四。一无常。二诸苦。三无我。四不净。此观于无常倒也。显世间法迅速无常故。说有须臾变等。
　　论。一切心行至以是苦　述曰。此明修观除乐倒也。言心行者。谓彼四蕴体迁流故。以有逼迫坏疾迁流总别苦性故。名为苦。
　　论。应观过去至忽尔而起　述曰。此观无我除我倒也。过去如梦者。已灭难追故。现在如电者。刹那不住。未来如云者。无常忽起故。由观三世无有自性能离我相故除我倒。
　　论。应观世间至无一可乐　述曰。此观不净除净倒也。此除四倒名法相观。除前第一心沉没失。
　　论。如是当念至甚为可愍　述曰。此大悲观除前第四不起悲失。如是当念众生等者。先观苦境为悲因也。众生如是甚可愍者。见苦因相而生悲也。
　　论。作是思惟至第一义乐　述曰。此誓愿观。因悲立愿。愿修众善除前第二不乐善失。愿令我心难分别者。此不颠倒愿。即愿体也。下有三愿。显其愿用。遍于十方修行等者。明长时愿。以无量方便救拔等。明广大愿。令得涅槃。明第一愿。愿既是心。亦得名为四种心也。
　　论。以起如是至以无懈怠　述曰。此精进观。因愿策勤除前第三起懈怠失。一切时处简声闻行。不于一切时处修故。随己堪能等者。简凡夫行。不量自力顿修便止故。
　　论。唯除坐时至应作不应作　述曰。此第三结观分齐也。唯除端坐修止之时。若余一切悉当观察。顺理应作。违理不应作。
　　论。若行若住至观止俱行　述曰。上显别修。下明双运。于中有三。初总标俱行。次显其行相。后总结双运。此初也。则四运于中威仪常俱行也。
　　论。所谓虽念至性不可得　述曰。下显行相。于中有二。初显顺理俱行止观。后显对治俱行止观。此初也。所谓已下初明即止而修。于观自性无生者。约非有义以明止也。业果不失者。约非无义以明观也。此二不二故云即念。此即顺于不动真际建立诸法。良以非有即是非无。故不动止而起观也。虽念已下后明即观而修。于止因缘业报约非无义以明观行。性不可得约非有义以明止行。此二不二亦云即念。此即随顺不坏假名而说实相。以法非无即是非有故。不舍观而入止也。然此止观说虽前后。在行者心镕融。不二之性即实性故。
　　论。若修止者至不修善根　述曰。此显对治俱行止观也。谓修止者除二种过。正除凡夫人法二执。以是住著世间因故。兼除二乘法我之见。以是法怖生死因故。若修止者心安真境。何乐世间。宁怯生死。谓修观者亦除二失。正除二乘不观众生不起大悲狭劣心过。兼除凡夫不观无常而生懈怠不修道过。
　　论。以是义故至不相舍离　述曰。次下第二总结双运。于中有二。初显具德。后明阙失。此初也。谓凡夫人不因修止得不乐世间难起精进。若二乘人不因修止得不怖生死。无以起悲。此则以止而助观也。若二乘人不观心行念念生灭。凡夫之人不观三世无我不净。无以厌离而住于止。此即以观而助于止。故言止观共相助成。
　　论。若止观不具至菩提之道　述曰。此显阙失。菩提道者。即是法界菩提因也。止心寂归法性体。观心照用顺法性用。止观俱行双顺体用。既显法性得成菩提。若唯修止。不顺真用不发种智。若唯修观。不归真体轮回无息。是故不具非入菩提。
　　论。复次众生至意欲退者　述曰。次下第三防退方便。于中有二。初举可退之人。后显防退之法。此初也。初学是法者。此明行劣。以住已下举处释成。内心既劣。外胜阙缘。信行难成。故得退也。即是将退入二乘也。
　　论。当知如来至摄护信心　述曰。次下显其防退之法。于中有二。初正显其法。后别引经证。初中有二。初劝知念诸佛摄护。后显知念所得之益。此初也。当知十方诸佛如来有胜神通善巧方便。摄受护念修信心者不令退堕。劝初心者起如是念勿生怯弱。
　　论。谓以专意至永离恶道　述曰。此后显其知念之益。为此行者。以知如来专意念故。随其愿乐见佛因缘。得生净土见佛不堕。
　　论。如修多罗至终无有退　述曰。下引经证。于中有三。初显得往生。后显住正定。此初也。然生净土有其愿行。若人专念西方等者。此显行也。所修善根愿求等者。此明愿也。即得往生常见等者。显由行愿得往生也。
　　论。若观彼佛至住正定故　述曰。此显住正定也。若至净土得闻法已。渐次修行观见彼佛真如法身。名毕竟生。得住种性正定位故。即佛法身名为佛家。观心随顺名往生也。
　　论。已说修行至劝修利益分　述曰。上来已释修行信心。次下第五劝修利益。于中有二。初结前起后。后正示劝修。此初也。前来已说显法正宗。此是其欲法流通。即显题中论之一字。显论功能令受持故。
　　论。如是摩诃演法至我已总说　述曰。次下正示利益劝修。于中有三。初总标结前说。次举信谤损益。后总结劝修。此初也。摩诃演者。举所劝修大乘法也。诸佛秘藏者。显大乘法是甚深也。我已总说者。显以略文摄广义也。
　　论。若有众生至无上之道　述曰。次下显其信谤损益。于中有二。初信受福胜。后谤毁罪重。前中有二。初约三慧总举其益。后别显三慧所有益相。此初也。若有众生欲于等者。此明依论为得道因。无念真理名如来境。知而契顺名为正信。不谓念证名离诽谤。大智所游名大乘道心。离能所证会名入。当持此论思量等者。此明依论起三慧行。究竟能至无上道者。明依行缘所得胜果。
　　论。若复有人至之所受记　述曰。次下别显三慧益相。于中有三。谓闻思修。此初也。真如本觉共佛齐同。一念证会与佛无异闻。而喜悦不怯修行。当知此人定绍佛种。佛与受记。决定无疑。
　　论。假使有人至不可为喻　述曰。此思慧益也。十善虽多人无漏业。思论虽少佛无漏因。由是过前不可为喻。
　　论。复次若人至无有边际　述曰。此明修慧益也。若人等者。显时少福多。假令已下据量多相。何以故下释多所以。此论所明法性之理。性体无际。德亦无穷。起修慧者契顺性德。功德无边欲莫能尽。
　　论。其有众生至受大苦恼　述曰。次下显其毁谤罪重。于中有四。一谤成重罪。二诫劝止谤。三释罪重意。四转释所由。此初也。极造五逆但五劫苦。谤此论者经无量劫受于十方阿鼻极苦。以是诸佛师母法故。
　　论。是故众生至不应诽谤　述曰。此诫劝心谤也。由是毁谤获大罪故。纵未曾闻不堪思修。但可仰信。不应诽谤。
　　论。以深自害至三宝之种　述曰。此释罪重意也。造五逆者但能自害。非断三宝。非为深害。谤此法者岂惟自他堕大苦趣。亦断自他三宝之种。名深自害亦害他人。断绝一切三宝种也。
　　论。以一切如来至入佛智故　述曰。次下转释断三宝意。于中有二。初明佛宝依法而成。后显僧宝依法而有。此初也。如来依此得涅槃者。明过现佛因法成果。菩萨因修入佛智者。显未来佛以法为因。故谤法者断佛种也。
　　论。当知过去至得成净信　述曰。此显僧宝依法成也。夫言僧者。和合为义。净信无违方得名僧。三世菩萨既依此法得成净信。故谤此法亦得名为断僧宝也。佛僧断故法亦不行。是故名为断三宝也。
　　论。是故众生应勤修学　述曰。前来已显信谤损益。此即第三总结劝修。是毁谤者自害害他成大损故。众生欲求自利利他成大益者于此论中应勤修学。
　　论。诸佛甚深至一切众生界　述曰。上来已显法施正宗。此显回向流通分也。文中四句。显于大乘理教行果以成一颂。初句正显所说之法显说所依大乘理也。谓即一心是佛所证。含其二门。齐限不分名甚深义。具包三大无所不运名广大义。次句正显能诠之文。依理所起大乘教也。我随智量分所显理。以其略文而摄多义。起此大乘总持教也。次句正显福施群生。显修大乘之愿行也。谓如法性无所不至。我此依理起教功德亦如法性施群生也。后句正显福施之益。显依行愿所得之果利。普令众生得于大乘果利益也。

　　大乘起信论略述卷下


