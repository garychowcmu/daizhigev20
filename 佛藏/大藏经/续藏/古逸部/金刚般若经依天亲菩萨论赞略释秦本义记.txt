  金刚般若经依天亲菩萨论赞略释秦本义记卷上
　　唐 知恩撰




　　金刚般若经依天亲菩萨论赞略释秦本义记

　　　　西京崇圣寺沙门知恩集
　　将释此经五门分别。一辨教因缘。二定经宗旨。三明处会。四叙翻译。五正释文义。第一辨教因缘者。于中有十。一为宣说菩萨行故。如经汝今谛听当为汝说。善男子善女人。发阿耨多罗三藐三菩提心。应如是住如是降伏其心等。二随顺诸佛法故。如经须菩提于意云何。如来有所说法不。须菩提言。世尊。如来无所说。解云。诸佛说同名为无说。三为对除我法执故。如经若当来世后五百岁。其有众生得闻是经信解受持。是人即为第一希有。何以故。此人无我相人相众生相寿者相。所以者何。我相即是非相人相众生相寿者相即是非相等。解云。此文初何以故对除我执。后所以者何对除法执也。四为遮断种现疑故。言种疑者谓遮彼未来。如经不可以身相得见如来。乃至下文莫作是念等。言现疑者为防其已起。如经佛告须菩提莫作是说等。五为发生比证信故。言比信者。如经当知是人不于一佛二佛三四五佛而种善根。已于无量千万佛所种诸善根。闻是章句。乃至一念生净信等者。言证信者。如经何以故。是诸众生无复我相人相众生相寿者相。无法相亦无非法相等。六为成就自利利他故。言自利者。如经须菩提菩萨应离一切相发阿耨多罗三藐三菩提心。乃至佛说菩萨心不应住色布施等。言利他者。如经须菩提菩萨为利益一切众生应如是布施。乃至如来说一切众生即非众生等。七为转灭轻重业故。如经须菩提若善男子善女人。受持读诵此经。若为人轻贱。是人先世罪业。应堕恶道。以今世人轻贱故。先世罪业则为消灭。当得阿耨多罗三藐三菩提。八为解脱见修惑故。如经我于尔时无我相无人相众生相寿者相。乃至我于往昔节节支解时。若有我相人相众生相寿者相应生嗔恨等。九为显示福慧因故。如经善男子善女人。以满恒河沙等世界七宝布施。若复有人知一切法无我得成于忍。此菩萨胜前菩萨所得功德。解云。知一切法无我得成于忍者。即是智度名为慧因显法身故。此菩萨胜前菩萨所得功德者。即是五度名为福因生报化故。十为发明真应果故。如经若有人言如来若来若去若坐若卧。是人不解我所说义。何以故。如来者无所从来亦无所去故名如来。解云。若来若去等相明应身果。亦无所去等明真身也。
　　第二定经宗旨者。此经上明智慧。即以般若为宗。然般若不同有其三异。一实相。二观照。三文字。如是三种义该诸慧。实相显般若之境。观照彰般若之体。文字即般若之诠。无诠不可以会旨故。文字得智慧之名。无境不可以标真故。实相同般若之位。是知相从而说慧包文理。克实而言宗唯观照。观照即此经之义。金刚有断割之功法喻相明宗斯在矣。然观照般若依庄严论以六义释。一以慧为性。以能正择诸法故。二以定为因。依定生故。三以解脱为果。于染污法得解脱故。四以命说为业。菩萨以智慧为命。以正说为业故。五以上首为相应。于一切法为上首故。六以三种为品。谓世间出世间大出世间故。
　　第三明处会者。依大般若经总有四处十六会说。言四处者。一在王舍城鹫峰山中。二在室罗筏城给孤独园。三在他化自在天摩尼宝藏殿。四在王舍城竹林园白鹭池侧。言十六会者。具如彼说。问。此经四处之中当何处说。十六会中于何会说。答。四处之中当在给孤独园说。十六会中第九说也。
　　第四叙翻译者。此经前后凡经六译。第一后秦时鸠摩罗什法师于长安译。文云舍卫国。第二后魏时三藏法师菩提流支于洛阳译。文云婆伽婆。并译天亲菩萨论三卷金刚仙记十卷。第三陈梁间真谛三藏于广州译。文云祇树林。并出本记四卷。第四隋大业中笈多三藏所译金刚能断。并译无著论两卷。第五大唐三藏玄奘法师所译名能断金刚。又有日照三藏功德施论两卷。第六周义净三藏所译。文云佛薄伽梵在名称大城。并重译天亲论三卷。如上诸本大况相同。于中文质遂成广略故。使读持之者偏仰秦经。义学之徒多从魏本。今所释之者。即当罗什法师所译秦本经也。
　　第五正释文义者。于中有二。一释经题目。二科文解义。初释题目者。经金刚者举能喻之宝也。金中之刚故名金刚。此宝殊胜体类众多。今略取其坚利二义。坚即就体利即就用。体坚故物不能坏。用利故能摧万物。般若者即所喻法也。梵音般若。此名净慧。亦云无相智。以三种智即名慧。如是智慧同彼金刚。波罗者梵语。此翻云岸。岸有二种。一此岸。二彼岸。蜜多者梵语。此云能到。亦云能离。即以三界生死为此岸。菩提涅槃为彼岸。二障烦恼为中流妙用般若为船筏故。发心者乘妙用船舍生死岸。度烦恼海登涅槃山。是故名为波罗蜜也。经者以贯穿摄持所义。即贯穿所应说义摄持所化众生。上之七字所诠。下之一字能诠。能诠所诠及法喻等。是故题曰金刚般若波罗蜜经。已上释题目讫。自此已下科断经文。
　　经。如是我闻一时佛在舍卫国祇树给孤独园与大比丘众千二百五十人俱　依道安法师经无大小例开三分。谓序正流通。今判此经亦为三分。初名序分。时长老须菩提下至应作如是观。即正宗分。后佛说此经已下至信受奉行。是流通分。就初序分中复分为二。初名证信序分。后尔时世尊下名发起序。前证信序中。依真谛三藏般若记中开为七事。一如是者标所闻法。阿难云佛所说经如于诸法故名为如如。诸法言契理非谬称之为是。二我者辨能闻人。传法弟子阿难比丘五蕴假者称之为我。三闻者即亲承音言。谓耳根发识听受曰闻。四一时者明所闻法善合时机。谓说者听者共相会遇非前非后名曰一时。五佛者彰能说师。梵音佛陀。此名觉者。具真俗智自他觉满故名为佛。六在舍卫国等者。显说有处也。游化所居目之为在。舍卫国者此云闻物也。祇树者谓祇陀太子所施树也。此云战胜。即波斯匿王之太子也。给孤独园者。须达长者所买园也。此云善施。其人内慈外富。赈贫恤寡乡人美之号给孤独也。须达布金买园。祇陀施树共立精舍故。于此处双举二人之名。以辨伽蓝之目矣。故曰祇陀树给孤独园也。七与大比丘众等者。明非独闻也。与者共也大也胜也。此诸比丘皆是大阿罗汉。胜前有学故名为大。言比丘者此云乞士。清净活命故。众者四人已上和合名众。千二百五十人俱者。智度论云。优楼频螺迦叶并门徒五百人。伽耶迦叶那提迦叶并门徒各二百五十人。舍利弗目犍连并门徒共二百五十人。此等多是应化声闻。常随逐佛。是故经中往往别列。俱者同处同时之义。即是阿难或是如来。与诸比丘及四部众同在给孤独园时也。
　　经。尔时世尊食时著衣持钵入舍卫国大城乞食于其城中次第乞已还至本处　自下明第三发起序也。发起之义多种不同。广如诸经。而今此经偏明智慧故。以戒定而为发起。发起序中文分为三。初示以戒化明三昧有因。后示以定摄明智慧为果。此文初也。文中有七句。第一尔时世尊者明化主也。成实论云。具上九号故曰世尊。食时者第二明化晨也。寅卯所营未辨巳午饭食已终辰时行乞故曰食时。著衣持钵者。第三明化仪也。言著衣者入王宫聚落僧伽梨等是也。亦云降伏外道衣。持钵者即持菩提树下四天王所献石钵。如是四钵佛神力故。按之为一名应量器。世尊为破裸形外道故。所以著衣。为破手捧食故。所以持钵。入舍卫大城者。第四明化处也。准西域记。园在城南五六里。今自外适内名之为入。智度论云。此城纵广十二由旬。居家九亿故名为大。乞食者第五明化事也。依转女身经云。如来化身全段金刚无生熟二藏。今示有乞食者。有众多利益生彼福田也。如大迦叶舍富从贫益贫不益富。须菩提舍贫从富益富不益贫。佛等利益故次第行乞也。还至本处者第七明化终也。如来食处有二。一者受请在白衣家。二者不受乞食事讫还所住。今却至祇园义当第二。总以知足故乞不过量故知时故还至本处也。
　　经。饭食讫收衣钵者。第二示以定摄明智慧为果也。文中有三。一并资缘。二清净业。三正明入定。此文初也。外化必资于衣钵故。先明著持衣内静要并于资缘故今收置。
　　经。洗足已者。第二清身业也。仙记云。如来行时地神化花以承其足。离地四指为众生故。途行示污足故。教入定示清身业也。
　　经。敷座而坐者。第三正明入定方便。先敷座具。即尼师檀此云敷具也。言而坐者正明入定也。已上明序分讫。
　　经。时长老须菩提在大众中即从座起偏袒右肩右膝著地合掌恭敬　自下第二明正宗分也。此中人多粗判分为二周。初明地前。后第二云何下明其地上。今详文理将为不然断疑中论自释云。自此已下明一切修多罗示现断生疑心。既云一切明知非别。今就正宗之中文分为四。一善现申请。二如来赞许。三善现乐闻。四如来正答。此文初也。文复有三。一标列请人。二赞佛化德。三正宣请词。此文初也。所言时者问法时也。言长老者是尊之称也。谓有长者老年之德。言须菩提者请法人也。须菩提声含三义。谓生时室空现空善相父母问师唯善唯吉故名善吉。亦云善现。亦曰空生。随举无失。在大众中。即从座起者。问法之义也。偏袒右肩者。敬师之相也。右膝著地者。发问之端也。合掌恭敬者。敛容专念也。
　　经。而白佛言希有世尊　第二叹佛化德也。文中有二。一总叹。二别叹。此文总也。十住婆沙论云。一者现通希有。二者逆说彼心希有。三者教化希有。今言希有者。即当第三教化希有也。言世尊者。第十号也。
　　经。如来善护念诸菩萨善付嘱诸菩萨者。第二别叹德也。言如来举佛第一号也。如者所证之法。来者能证之智。智证真如来成正觉故曰如来。言善护念诸菩萨者。根熟菩萨。佛自护念令成就佛功德法同佛自利行。及化众生法同佛利他行。言付嘱者。根未熟菩萨佛将付与根熟菩萨嘱令教受令于已得大乘不退未得大乘进修也。种性已去菩萨名为根熟。种性已前菩萨名根未熟也。
　　经。世尊善男子善女人发阿耨多罗三藐三菩提心应云何住云何降伏其心　第三正宣请词也。言世尊者标能答人也。善男子善女人者。明所为人也。具信等根名为善也。发阿耨多罗三藐三菩提心者。标所起心也。阿之言无。耨多罗者上。三名正。藐名遍。后三名知。菩提名觉。总曰无上正遍知觉。正是如理智。遍是如量智。知是无分别智。觉是后得智。如理智缘真故言正。如量智缘俗故言遍。无分别智断二无知故言知。后得智出过眼梦之表故言觉。此之四智即佛果正体。若人发心远求此果名发菩提心也。应云何住云何降伏其心者。明所请行也。准魏本经及无著天亲等论。合有三问。今阙第二修行问也。言应云何住者。问发趣大乘菩萨。于一切时住何等心。次问云何修行者。问发趣大乘菩萨。于一切时修何等行。后问云何降伏者。问发趣大乘菩萨。于一切时降伏何想。
　　经。佛言善哉善哉须菩提如汝所说如来善护念诸菩萨善付嘱诸菩萨　自下第三明如来赞许也。于中有三。一赞述。二敕听。三许说。此文初也。言善哉善哉者。赞之极也。所以重赞者。以须菩提赞问两所契故。一契所化者心。二契能化者德。如汝所说等述也。
　　经。汝今谛听　第二敕听也。谛谓审实。欲令须菩提以实信深慧。乐闻观察故言谛听。
　　经。当为汝说善男子善女人发阿耨多罗三藐三菩提心应如是住如是降伏其心　第三许说也。以将说故名之为当。言应如是住如是降伏其心者。谓如来许可说也。谓随二问我当分别教示。令汝等如是住如是修行如是降伏其心也。
　　经。唯然世尊愿乐欲闻　第三善现乐闻也。既承印述又蒙敕听。一心渴仰故曰乐闻。
　　经。佛告须菩提诸菩萨摩诃萨应如是降伏其心　自下第四如来正答也。于中有二。初答问。后可以身相下断疑。前中有三。第一答前云何住问。第二复次须菩提菩萨于法下。答前所阙云何修行问。第三须菩提菩萨应如是布施下。答前云何降伏其心问。此文第一答前住问也。准魏本经。此中云何菩萨生如是心。此本云降伏者。准梵本但能生能度众生之心。即有降伏不度众生之义故。此就降伏义译也。文中有二。初总令降伏示起广大等四心。后别教生四心行相。此文初也。言菩萨者。菩谓菩提。即所求佛果。萨谓萨埵。即所化众生。良以此人有智故能上求佛果。有悲故能下化众生。菩下去提。萨下去埵故云菩萨。应如是降伏其心者。谓降伏凡夫二乘不度众生心也。即是生起菩萨度众生心也。
　　经。所有一切众生之类者。第二别教生起四心行相也。文别有四。一明广大心。二明第一心。三明常心。四明不颠倒心。就广大心中文别有二。初总举后别显。此总举也。言广大者。即是约境以显心也。由境宽遍心名广大。言所有一切众生之类者。总举四生三界等所有众生也。故无著论云。此总相说也。言众生者。智度论云。五荫和合中生名众生也。
　　经。若卵生若胎生若湿生若化生　后文显也。依无著论分为三摄。一受生摄。二依止摄。三境界摄。此即第一受生摄也。受生不同有其四种。依壳而生曰卵。含藏而出曰胎。假润而兴称湿。无而忽有名化。如是四种称一切众生尽。是故菩萨总之为愿。
　　经。若有色若无色　第二称依止是身也。若有色者。谓欲色二界有色身故。若无色者。谓上四空众生无形色故。此二亦摄一切众生。是故菩萨总令众生出离三界也。
　　经。若有想若无想若非有想若非无想　第三境界称也。想是能取境。是所取就想明境故。云境界摄也。若有想者。谓无所有处已下众生除无想一天。余皆有粗想取粗境界故。若无想者。谓四禅中无想一天都无想心取境界故。若非有想若非无想者。谓有顶一地无粗想故名非有想故名非无想。此中言若非有想若非无想者。剩一若字若存下若字即非一地。此三亦摄一切众生尽。
　　经。我皆令入无余涅槃而灭度之　第二明第一心也。谓令众生得大涅槃第一乐故。然彼菩萨所起如上广大愿者定也。为与众生究竟常乐名第一心。我皆令入者举菩萨之大慈也。无余涅槃者。明所得之圆寂也。永尽三火名之为灭。高升彼岸目之为度。以斯证入名灭度之。言无余涅槃者。离二生死故名无余也。
　　经。如是灭度无量无数无边众生实无众生得灭度者　第三明心常也。然此菩萨远离分别见成就同体悲。此悲所成由智所立智通一想。悲即无二即无疲厌。通一想故常自涅槃。是故论云。菩萨取一切众生由如己身。以此义故。菩萨自灭度无异众生灭度也。
　　经。何以故者。第四明不颠倒心也。文中有二。初征起。后释成。此文初也。征之意者。菩萨设见众生。是己所度有何过耶。
　　经。须菩提若菩萨有我相人相众生相寿者相即非菩萨　后文释成也。今泛明颠倒有其三种。一见倒。二想倒。三心倒。此中离想倒故名为不颠倒。如是想倒依身见起。是故菩萨起如是想失菩萨名。若翻于此即顺正慧不起如是名不颠倒心也。
　　经。复次须菩提菩萨于法应无所住行于布施　自下第二答前所阙云何修行也。文中有三。一教菩萨不著自身修行。二教菩萨不住报恩修行。三教菩萨不住果报修行。此中阙初段文也。所以答修行问。先明布施者。以菩萨万行六度为愿源。波罗蜜中檀义通摄。是故举斯一号该彼六门。即檀波罗蜜名资生施。尸波罗蜜羼提波罗蜜名无畏施。谓持戒忍辱施人无畏故。毗离耶禅那般若等名为法施。由精进故说不疲惓。由禅定故能知物心。由智慧故能如实说也。言于法应无所住行于布施者。不著果报恩修行也。不应求彼供养恭敬赞叹等报也。
　　经。所谓不住色布施不住声香味触法布施　第三明不住果报修行也。谓不求未来人天等果。此果酬因故名果报。即六尘等是当果体为此行施名著果报。菩萨远离名不住色等。
　　经。须菩提菩萨应如是布施不住于相　第三答降伏心问也。准魏经云。不住于相想。此中略想字文中有六。一标二征三释四喻五合六劝。此文初也。若起相想二取未亡。欲求真空还成有漏。是故菩萨除灭妄想清净三轮故。于施门更彰降伏。言不于相想者。谓不见施物受者及施者故。
　　经。何以故者。第二明征起也。此之征意。谓拂疑心。所以然者。凡施等福从心想生。想既不存福凭何起。
　　经。若菩萨不住相布施其福德不可思量　第三释也。住相有漏果报有边不住无漏故。福聚无量也。
　　经。须菩提于意云何东方虚空可思量不　第四喻也。喻中有二。一略举东方。二广引九方。就初喻中文复有二。一如来问。二善现问答。此即问也。虚空界非十方。方是不相应行法色上假立。今以方辨空故。名东方虚空耳。
　　经。不也世尊　第二善现答也。不者非义也。者助词。虚空无边故非思量矣。
　　经。须菩提南西北方四维上下虚空可思量不　第二广引九方也。文复有二。名义如上。此即第一如来问也。言四维者不正之义也。
　　经。不也世尊　第二善现答也。
　　经。须菩提菩萨无住相布施福德亦复如是不可思量　第五合也。谓无住施福如十方虚空不可思量也。
　　经。须菩提菩萨但应如所教住　第六劝也。此中劝意义合六度准知万行例亦应然。
　　经。须菩提于意云何可以身相见如来不　自下大文第二明断疑也。准下论云疑有总别。总即二十七段。别有三十二疑。论虽不叙而无别目。今取论意略为立名。此即第一名不住为佛疑也。论叙疑云。若不住于法行于布施。云何为佛菩提行于布施。为断此疑经文有六。一问二答三征四释五述六成。此即第一问也。谓可以得生住异灭三种有为色身之相得见真法身以不。
　　经。不也世尊不可以身相得见如来　第二答也。为防疑者。妄起分别执有为相言见法身。是故答中总言不可。
　　经。何以故　第三征也。现见如来王宫生双林灭八十年住世三十二相成身。何故言不可以身相见也。
　　经。如来所说身相即非身相　第四释也。身相是妄相法身名实相。妄相非法身名相即非相。
　　经。佛告须菩提凡所有相皆是虚妄者。第五述也。有相虚诳而不称真故。言凡所有相皆是虚妄。
　　经。若见诸相非相即见如来　第六成也。若见有为虚妄之相。非是无为真实之相。即是了悟法身名为见佛。故言即见如来。
　　经。须菩提白佛言世尊颇有众生得闻如是言说章句生实信不　自下断第三疑。此名因果难信疑。论叙疑云。向依波罗蜜说不住行。于布施说因深义。向依如来非有为体说果深义。若尔未来恶世人不生信心。云何不空说耶。为断此疑经文有二。一须菩提疑问。二如来正答。此初问也。言颇者能也。如是深经现在正法有能信者。未来恶世人能生实信也耶。
　　经。佛告须菩提莫作是说　第二如来正答也。文中有二。先呵后教。此初呵也。所以呵者止其疑耳。
　　经。如来灭后后五百岁　后文教也。文复有二。初总教后别教。总中有三。一明信时。二明信德。三明信相。此初明信时也。准大集经说五种坚固。初五百年解脱坚固。次五百年禅定坚固。次五百年多闻坚固。次五百年福德坚固。次五百年斗诤坚固。今言后五百岁者。即当第五五百年也。于此恶世时有能生信者也。
　　经。持戒修福者　第二明信德也。准魏本经加其智慧此本略也。言持戒者谓息灭诸恶。福德者谓修诸三昧。智慧者谓随顺二空。要当具此三学。方能生其实信。问。前之五度总名福德。焉知此义偏受定门。答。通而论之即该前五。克取殊胜定学偏优。以定善中能集福德。引诸神通安乐事故。
　　经。于此章句能生信心以此为实者。第三明信相也。于此章句者。谓因果深教也。能生信心者。谓德备人也。以此为实者。正明信相也。信既备矣。说岂徒然。
　　经。当知是人不于一佛二佛三四五佛而种善根已于无量百千万佛所种诸善根者。后文别教也。于中有二。初明修福。后明修智。此文初也。于中有四。一明信因。二明信体。三明信缘。四明集果。此即第一信因也。言不于一佛二佛三四五佛者。明其不少简异初心。已于无量千万佛所者。彰其已多记明根熟　种诸善根者。谓于佛田烧香散花称名赞德。种无贪等三种善根也。
　　经。闻是章句乃至由一念生净信者。第二明信体也。乃至一念生净信者。一念即一刹那心净意乐也。信以心净为性故言净信矣。
　　经。须菩提如来悉知悉见是诸众生　第三明信缘也。为佛知见故信心不退。问。知见二种有何别耶。答。肉眼是见而非知。比智是知而非见。愿智亦知亦见。异肉眼故言知。异比智故言见。故曰悉知悉见。由佛知见故。若有人欲得供养恭敬。自叹已有持戒等功德。彼人不能说是人自知故。
　　经。得如是无量福德　第四明信果也。信虽一念福即无量。庄严论云。谓有智人。于大乘胜法而生大信得三种果。一得大胜果信增长故。二得大福果福增长故。三得大菩提果功德无等及佛大体故。
　　经。何以故　自下后文明修智也。文中有三。初正释次重成后辨别异。初中复二。先征后释。此文征也。征之意者。修习成福已生净信。复说修智有何意耶。
　　经。是诸众生无复我相人相众生相寿者相　后文释也。此复有二。先释离我相。后释离法相。此文初也。问。我等四相通名我执。有何差别建立四名。答。不观三世差别之异。总执为我名为我相。计现在蕴有续。前义名众生相。计现在蕴。一期住因名寿者相。计现在蕴趣。后六通名为人相。由斯差别故名四种。
　　经。无法相亦无非法相　后文别释离法相也。准魏经有四句。此中但有两句。无法相者离增益过。亦无非法相者离损减执。
　　经。何以故　自下第二重成也。文中有二。先征后释。此初征也。征之意者。先离我相已成证净。更离法相其故何耶。
　　经。是诸众生若心取相即为著我人众生寿者　后文释也。文复有二。先总后别。此文初也。通举有无二执故言总也。夫法执为因我执为果。不断法执我执还生故。云若心取相。取有无二种相也。即为著我人等者。我执因之而起。
　　经。若取法相即著我人众生寿者　后别释也。于中有二。一明离我相。二明离法相。此文初也。若取法相者。谓妄执诸法实有体故。即为著我人等者。法执为因我执还生也。
　　经。何以故　第二释无法相也。文中有二。先征后释。此初征也。前离法相已我执不生。更离非法相其故何耶。
　　经。若取非法相即著我人众生寿者　后文释也。虽离法相不起我执。若取非法相还成法执。法执为因人执还生故。云若取非法相。即著我人众生寿者。
　　经。是故不应取法不应取非法　后文辨异也。文中有二。初正简后引证。此文初也。此中文意欲明证信。离法非法不同向前所说此信。不应取法者。不应如声取法也。不应取非法者。随顺第一义智正说如是取也。
　　经。以是义故如来常说汝等比丘知我说法。如筏喻者法尚应舍何况非法　后文引证也。得旨忘诠法尚应舍。凭诠会旨。何况取为非法。此意明证信。于言教上不得作有无信也。
　　经。须菩提于意云何如来得阿耨多罗三藐三菩提耶如来有所说法耶　自下断第三疑也。此名化佛证说疑。论叙疑云。向说不可以身相成就得见如来。何以故如来非有为相得名故。若如是云何释迦牟尼佛得阿耨多罗三藐三菩提说名为佛。云何为人说法。为断此疑经文有二。一问答断疑。二校量显胜。前中有六。一问二答三征四释五重征六重释。此初问也。汝意可谓。化身如来所得菩提是真得耶说四谛法是真说耶。
　　经。须菩提言如我解佛所说义无有定法名阿耨多罗三藐三菩提亦无有定法如来可说　第二答也。言如来者。三身之中是化身也。此佛于金刚座上示得菩提。不依法空非真证故。鹿野苑中十二行相现转法轮。但说小乘非真说故。由斯善现答此二相无有定法名为证说矣。
　　经。何以故　第三征也。岂得如来都不说耶。是故论云。有人谤言如来一向不说法故。
　　经。如来所说法皆不可取不可说非法非非法　第四释也。此中但说言化说非真非谓都无言说。是故经言。如来所说法皆不可取不可说也。听者不可作有无相取说者不可作有无相说。何以故。非法非非法故。言非法者妄法无体故。非非法者真如实有故。
　　经。所以者何　第五重征也。何故但言如来所说法耶。不言如来所证法耶。
　　经。一切贤圣皆以无为法而有差别　第六重释也。一切圣人皆证真如无为。为此立三乘贤圣等差别名也。以下智证故得声闻菩提。以中智证故得缘觉菩提。以上智证故得无上菩提。故言而有差别也。
　　经。须菩提于意云何若人满三千大千世界七宝以用布施是人所得福德宁为多不　第二较量显胜也。文别有二。初举劣后辨胜。初中复四。一问二答三征四释。此初问也。所以断疑之后有较量者。当知疑生即理惑。疑断即福增。福增既在于能诠故彰施福之非福。而今返问善现者。宝丰而福胜故曰甚多。
　　经。何以故　第三征也。以多为聚。聚有二义。一积聚义。二进趣义。义既有两。今但言多为目何等故须征矣。
　　经。是福德即非福德性是故如来说福德多　第四释也。言福德者。谓施等积聚之福也。即非福德性者。谓非持经说法进取之福也。是故如来说福德多者。是积聚多也。
　　经。若复有人于此经中受持乃至四句偈等为他人说其福胜彼　第二辨胜也。文中有四。一标二征三释四结。此初也施宝虽满于大千。总以积聚之福故多为劣。持经下至于四句为是进取之福。故名为胜。言受持者。受谓领纳听闻。持谓任持不忘。受持者令自成佛。为他说者令他成佛。自利利他皆菩提业。是故此福胜彼难量矣。
　　经。何以故　第二征也。怪其福胜所以返征。是故论云云何此二能大得菩提耶。
　　经。须菩提一切诸佛及诸佛阿耨多罗三藐三菩提法皆从此经出　第三释也。一切诸佛者。所谓法身诸佛也。及诸佛阿耨多罗三藐三菩提者。谓报化身也。皆从此经出者。法身从此经显出。报化二身从此经生出也。
　　经。须菩提所谓佛法者即非佛法　第四结也。此明生了二因得三身果。总名佛法。佛谓觉者。即能觉为智身。法谓所证。即所觉为法身。能觉所觉合而称之故名佛法。即非佛法者。谓如来所得佛法非二乘等共佛法矣。
　　经。须菩提于意云何须陀洹能作是念我得须陀洹果不　自下断第四疑。此名声闻得果疑。论叙疑云。何说圣人以无为法得名。以是义故。彼法不可取不可说。若尔须陀洹等圣人取自果。云何言彼法不可取不可说。既如证如说。云何成不可取说。为断此疑经文有三。一总约四果以显其得。二别约罗汉以显其失。三引己证成种彰其事。前中有四。所谓四果。一一果中皆有问答征释。此即初果之中第一问也。须陀洹者名合二义。一名预流。创预出世圣果流故。二名逆流。已逆世间生死流故。此人永断三界见惑我执已亡。以须菩提证无学道能知是事。为欲成其无取说义。是故问言。须陀洹人已断我执。作是念言我得果以不。
　　经。须菩提言不也世尊　第二答也。善现了知须陀洹人我执已亡。离分别见故答言不也。
　　经。何以故　第三征也。
　　经。须陀洹名为入流而无所入不入色声香味触法是名须陀洹　第四释也。名为入流者。义如上解。而无所入者。以无我故。而不见有我。是入流者不入色声香等者。以无我故不见六尘境界。以为我所故言不入也。
　　经。须菩提于意云何斯陀含能作是念我得斯陀含果不　第二果中初问也。
　　经。须菩提言不也世尊　第二答也。
　　经。何以故　第三征也。
　　经。斯陀含名一往来而实无往来是名斯陀含　第四释也。斯陀含者名一往来。人中得果。一往天上一来人间便得灭度。天中亦然。如是之人同证我空亦无所得。
　　经。须菩提于意云何阿那含能作是念我得阿那含果不　第三果中初问也。
　　经。须菩提言不也世尊　第二答也。
　　经。何以故　第三征也。
　　经。何那含名为不来而实无来。是故名阿那含　第四释也。阿那含者此云不来。亦曰不还。已尽欲界漏故。非数数来又不还来二十五有。此等所断我执前亦同前故无所得。
　　经。须菩提于意云何阿罗汉能作是念我得阿罗汉道不　第四果中初问也。
　　经。须菩提言不也世尊　第二答也。
　　经。何以故　第三征也。
　　经。实无有法名阿罗汉　第四释也。阿罗汉者名曰不生。已尽三有业烦恼故。获得尽智无生智。深证我空故无所得。
　　经。世尊若阿罗汉作是念我得阿罗汉道即为著我人众生寿者　大文第二。别约罗汉以显其失也。若阿罗汉起得果之念。即有著我人等过也。
　　经。世尊佛说我得无诤三昧人中最为第一是第一离欲阿罗汉　第三引己证成重彰其事。文复有四。一明佛先记。二彰己不取。三返释。四顺成。此即第一明佛先记也。言无诤者定之别名。三昧者定之总称。此定具足慈悲能护彼我远离惑诤有胜功德。俱解脱中离空障者。善现最胜故称第一。言离欲者。欲即是贪。贪于诸惑过失偏重。今举重以摄轻。即是离烦恼障也。
　　经。我不作是念我是离欲阿罗汉　第二彰己不取也。
　　经。世尊我若作是念我得阿罗汉道世尊即不说须菩提是乐阿兰那行者　第三返释也。若有我见即有彼诤。诤若不亡佛不应记。记必不妄当知无我。阿兰那者此云无诤也。
　　经。以须菩提实无所行而名须菩提是乐阿兰那行　第四顺成也。实无所行者。谓心善解脱。于二障中不复行故。而名须菩提是乐阿兰那行者。由断二障故乐行也。
　　经。佛告须菩提于意云何如来昔在燃灯佛所于法有所得不　自下断第五疑也。此名菩萨得法疑。论叙疑云。释迦如来昔于燃灯佛所授法。彼佛为此佛说法。若如是云何彼法不可取不可说。为断此疑。经文有二。先问后答。此初问也。如来所以反问须菩提者。欲明佛及菩萨已证真如。真如法中岂取说耶。
　　经。世尊如来在燃灯佛所于法实无所得　第二答也。善现所以有此答者。正显燃灯如来已证菩提法故。离名言即佛无说示之相。复明释迦菩萨已登受记之位。位证无生。即知无闻无得之取故。曰于法实无所得也。
　　经。须菩提于意云何菩萨庄严佛土不　自下断第六疑也。此名菩萨庄严土疑。论叙疑云。若圣人以无为法得名。是法不可取不可说。云何诸菩萨取庄严净佛国土。为断此疑经文有五。一问二答三征四释五劝。此初问也。如来所以反问须菩提者。为明菩萨必不以取相之心庄严佛土不。
　　经。不也世尊　第二答也。
　　经。何以故　第三征也。何故菩萨非庄严佛土不耶。
　　经。庄严佛土者即非庄严是名庄严　第四释也。庄严者有二。一取识外净土为所庄严。此是取想庄严也。二了知净土不离自心。此是离想庄严。今言庄严者。是离想庄严也。即非庄严非取心外形相庄严也。是名庄严者。是第一义谛离想庄严也。
　　经。是故须菩提诸菩萨摩诃萨应如是生清净心不应住色生心不应住声香味触法生心应无所住而生其心　第五劝也。如来所以诫劝者。欲令众生不住心外形相庄严成就。唯识第一义谛庄严也。不应住色生心者。以彼六尘即形相庄严。若住于此便失于彼。是故重言应无所住而生其心。
　　经。须菩提譬如有人身如须弥山王于意云何是身为大不　自下断第七疑也。此报佛有取疑。论叙疑云。若圣人以无为法得名。彼法不可取不可说。云何受乐报佛自取法王身。云何余世间人复取彼是法王身。为断此疑经文有二。初问答断疑。后校量显胜。前中有四。一问二答三征四释。此初问也。言譬如有人举报佛之身也。如须弥山王者。显身胜大也。是身为大不者。问佛大身有分别心取大相不。须弥山者此云妙高。四宝合成。六万诸山而为眷属。然今此中以彼山王喻报佛身。如须弥山王出过众山故名为大。而不自取我是山王。受乐报佛出过众圣胜故名大。而不自取我是法王。其义相似故引为喻。
　　经。须菩提言甚大世尊　第二答也。答意是身虽大以无分别不取大相。
　　经。何以故　第三征也。其无分别其故何耶。
　　经。佛说非身是名大身　第四释也。佛说非身者。非有漏有为身也。是名大身者。是无漏无为身也。
　　经。须菩提如恒河中所有沙数如是沙等恒河于意云何是诸恒河沙宁为多不　第二校量显胜也。文中有二。先约外财。后约内财。前中复二。一举劣胜。二释胜所以。前中复二。初举劣后显胜。前中又四。一问沙二答沙三问福四答福。此即第一问沙也。此下所以重校量者。为破疑情外人疑曰。前说持经四句过于三千世界七宝布施。今说无量恒河沙世界七宝。亦过三千世界七宝布施。二义俱胜。何等胜功德而能得大菩提。今断此疑。显此持经功德非但过于三千世界七宝布施。亦胜舍无量恒河沙世界七宝布施。由此持福能得大菩提。非由施福故重校量。显其胜劣。言如恒河中所有沙数者。第一重略明沙无量也。如是恒河沙者。第二重总明河无量也。于意云何是诸恒河沙宁为多不者。第二广明沙无量也。宁之言能总问尔许河沙能为多不。
　　经。须菩提言甚多世尊但诸恒河尚多无数何况其沙　第二答沙也。独举沙河尚多无量况说河沙此非甚耶多。
　　经。须菩提我今实言告汝若有善男子善女人以七宝满尔所恒河沙数三千大千世界以用布施得福多不　第三问福也。我今实言告汝者。为欲校量先显如来口无失故。若善男子等者。兼明能之心也。以七宝者。正明所施之量也。满尔所恒河沙数世界者。总显施宝量也。
　　经。须菩提言甚多世尊　第四答福也。
　　经。佛告须菩提若善男子善女人于此经中乃至受持四句偈等为他人说而此福德胜前福德　第二显胜也。此中施多而福劣者。以有漏因违涅槃故。持经至少而福增者。以无漏因破生死故。
　　经。复次须菩提随说是经乃至四句偈等。当知此处一切世间天人阿修罗皆应供养如佛塔庙　大文第二释胜所以也。文总有四。一尊处故胜。二同说故胜。三降染故胜。四超净故胜。就中第一尊处故胜中文复有四。一辨处尊。二明人胜。三双释。四问答。此即第一辨处尊也。如王所居非说多少。乃至暂时一切见者。悉皆恭敬说。此经处亦复如是。非论多少。下至一偈应当供养。所以然者。此大乘法诸经王故。天人阿修罗者。六趣之中略举三也。此三福业供养义增。是故偏述余三罪报多。诸障碍虽有少分略而不论。
　　经。何况有人尽能受持读诵须菩提当知是人成就最上第一希有之法　第二明人胜也。说一偈处处是非情犹应供养义同塔庙。何况尽能受持之人。人成胜慧得非尊重。言何况者。一以无情况有情。谓次处况人。二以少说多。即一偈况于尽受。当知是人成就最上第一希有之法者。总明持经。菩萨成无住行。近超地上诸果具多。百法明门。远趣无上菩提成一切种智。总以佛之果体无胜故名为最上。超过诸地名为第一。世间所无名为希有。
　　经。若是经典所在之处即为有佛若尊重弟子　第三双释也。今言经典所在之处者。义含说经人及说经处。以处及人皆所依故。即为有佛者。为显说经处开示法身如塔庙故。若尊重弟子者。为敬持经人如弟子重佛相似也。故魏本云尊重似佛也。
　　经。尔时须菩提白佛言世尊当何名此经我等云何奉持　第四问答也。文复有四。一问二答三征四释。此初也。此中所以问答经名及受持者。以佛世尊叹二处胜故。今明受持者。应先知名字及受持方法。是故于此尊处文中便申问答。当何名此经者。问经名也。我等云何奉持问受持方法也。
　　经。佛告须菩提是经名为金刚般若波罗蜜以是名字汝当奉持　第二答也。金刚者喻也。即坚利宝。般若者法也。即无分别智。波罗蜜者名到彼岸。显此真智极究竟故。以是名字汝当奉持者。以犹用也。是由此也。用此能诠之名诠彼所诠之理。理为义持名为文。持文义恭受总名为奉持。
　　经。所以者何　第三征也。征经名义是何意也。
　　经。须菩提佛说般若波罗蜜即非般若波罗蜜　第四释也。言佛说般若波罗蜜者。谓观照等真实慧也。即非般若波罗蜜者。谓非二乘等相似慧也。
　　经。须菩提于意云何如来有所说法不　总中第二同说故胜也。文复有二。一问二答。此初问也。此中问意。明释迦如来离诸佛所说法外别有一法。是佛所说不。
　　经。须菩提白佛言世尊如来无所说　第二答也。总言如来无所说者。为显说同非谓世尊都无言说也。
　　经。须菩提于意云何三千大千世界所有微尘是为多不　总中第三降染故胜也。将明此义。先辨因果有其三种。一布施因果。因谓布施果谓烦恼。由取相施增烦恼故。二世界因果。因谓世界果谓微尘。由界聚相散为尘故。三持经因果。因谓持经果谓法身。由能持说证法身故。今此文中校量前二以显后一。然经举诸微尘等者。即世界因果。此之微尘名为色尘。体是无记。但坋色身不坋法身。非如布施所生烦恼名为法尘。能坋净心及以法身故。今将此无记因果对彼布施染污因果。彼尚不及无记尘。因何能更方持说之福。故知施福增有因经灭惑也。今释此文复分为二。初举劣显胜。后辨胜过劣。前中有二。一问二答。此初问也。三千大千世界者。举其因也。所有微尘者。显其果也。是为多不者。问其量也。所以问此微尘多少者。将显染尘过于此故。
　　经。须菩提言甚多世尊　第二答也。此中所言甚者。即以世界至大微尘极少破粗为细尘即无边多义难量故言甚也。
　　经。须菩提诸微尘如来说非微尘是名微尘　第二辨胜过劣也。文复有二。初约果辨。后约因辨。此即初也。诸微尘者。谓世界无记尘也。如来说非微尘者。谓非如施福所生染烦恼尘也。是名微尘者。是地等之微尘也。
　　经。如来说世界非世界是名世界　第二约因辨也。如来说世界者。谓微尘之因器世界也。非世界者。谓非染尘之因施福之世界也。是名世界者。是无记尘因器世界也。此中文意。为明施福是染烦恼因。尚劣世界无记尘因。何能比此持经功德也。
　　经。须菩提于意云何可以三十二相见如来不总中第四超净故胜。文复有四。一问二答三征四释。此初问也。将释此义。先明因果有其三种。一布施因果。因谓布施果即依报。二持戒因果。因谓持戒果即正报。三持经因果。因谓持说果即法身。今明三十二相者。此乃偏举中间持戒因果。对量前后之优劣耳。总以持戒为正报之因。已胜布施依报之业。何况布施为取相之福。而能比持经离相之福耶。此中文意举果显因故。问持戒所感三十二相之身为是持经所显法身以不。
　　经。不也世尊不可以三十二相得见如来第二答也。若以相见同法身者。义不然也。
　　经。何以故　第三征也。何故持戒福所感之身非法身也。
　　经。如来说三十二相即是非相是名三十二相　第四释也。言如来说三十二相者。谓持戒福所感色身之相也。即是非相。谓非持经智慧所得法身之相也。是名三十二相者。结成初句也。此中文意。明其持戒不及持经故名超净也。戒福能生净报。尚自不及持经施福能生染因。岂比持经功德。
　　经。须菩提若有善男子善女人以恒河沙等身命布施　第二内财校量也。文复有二。一举劣显胜。二释胜所以。前中有三。一举劣。二显胜。三领解。此初举劣也。前虽舍无量珍宝为是外财。犹疑轻鲜。今举恒沙身命为是内财。恐将殊胜。有斯疑惑故重校量。言善男子等者。兼举无贪心也。以恒河沙等身命布施者。正明无量福也。
　　经。若复有人于此经中乃至受持四句偈等为他人说其福甚多　第二显胜也。取相布施虽舍多身。终成有漏离相持经纵传一偈已过无量。所以然者。世间出世间因非□故。
　　经。尔时须菩提闻说是经深解义趣涕泪悲泣　第三领解也。文复有二。一领解。二叹胜。此文初也。言涕泪悲泣者。涕者落也。泪者目津也。神恸谓之悲。无声泪下谓之泣。彼须菩提闻能诠深教解所诠深义。又闻舍恒河沙身命不如持经一偈。所以念彼舍身之苦。欻尔增悲敦敬法之诚零然下泪。问。闻经悟解应喜。何以悲泣。答。有悟解生悲。如须菩提闻此经有悟解生喜。如舍利弗。闻法华经有悟解生悲喜。如善集王。闻金光明经悲喜交集。今须菩提所以悲泣者。谓耳餐正说慧鉴真如。一即慜彼舍身之苦。二即忻今所说。三即恨不早闻。四伤不闻之者。所以有此悲泣也。
　　经。而白佛言希有世尊佛说如是甚深经典　此下第二叹胜也。而白佛言者。启告之词也。希有世尊者。总叹胜也。佛说如是甚深经典者。别举所叹希有法也。
　　经。我从昔来所得慧眼未曾得闻如是之经　大文第二释胜所以也。文别有四。一希有故胜。二不同余法故胜。三坚实故。四胜余修多罗故胜。此文初也。所谓昔得慧眼开人空目出烦恼障见无我理。其所得者。谓是化城非究竟故。今闻此经闻法空目破所知障。见法空如其所得者。即真实所乃名希有也。
　　经。世尊若复有人得闻是经信心清净即生实相当知是人成就第一希有功德　第二不同余法故胜。文复有二。初标举。后释成。此文标举也。此经不同余教。诠佛所得甚深法故。
　　经。世尊是实相者则是非相是故如来说名实相　第二释成也。言实相者。谓依此经生如实信。即是非相者。谓不同世间虚妄信也。是故如来说名实相者。引教证成结初句也。
　　经。世尊我今得闻如是经典信解受持不足为难若当来世后五百岁其有众生得闻如是信解受持是人即为第一希有　第三坚实故胜也。文复有三。一总举。二别释。三述赞。此总举也。为此法门智体坚实犹若金刚。慧用深入能除惑障故。令持者处下恶之世成第一之功。今总以须菩提成就五义故。闻经信解不足为难。一非难时故谓得值如来。二佛摄授故谓具信出家。三得无学果故谓办诸功德。四蒙佛加持故谓速令开解。五成就变化谓实是菩萨。由斯道理不名希有。彼未来者无是五义。具多障难能受持者故称第一也。
　　经。何以故　第二别释也。文中有三。一明我空。二明法空。三明俱空。就我空中先征后释。此即初也。总问未来受持之人。何以独成第一希有也。
　　经。此人无我相人相众生相寿者相　第二释也。此中相字并从想义。由持经人了我空故。不复能起我人等想故。
　　经。所以者何　第二明法空也。先征后释。此初征也。但说我空想应有耶。
　　经。我相即是非相人相众生相寿者相即是非相　后文释也。我相等者。谓能取我等之心也。即是非相者。谓此执心当体故。
　　经。何以故　第二明俱空也。先征后释。此初征也。一切诸法不离能取所取。今总言空其意何也耶。
　　经。离一切诸相即名诸佛　后文释也。相若不空佛不应离。离得觉者即是空。
　　经。佛告须菩提如是如是若复有人得闻是经不惊不怖不畏当知是人甚为希有　第三述赞也。言如是如是者。谓上所说正是其义故名如是如是。即印可之词也。得闻是经不惊不怖不畏者。谓成就信解也。论云惊者谓非处生惧。是故名惊。以可呵故。如非道行故。怖者心体怖故已起不能断。疑心者畏者一向怖故。其心必竟惊怖堕故。离此三种闻经信解故名希有。
　　经。何以故　第四胜余修多罗故胜也。文复有二。先征后释。此初征也。不惊等者。有何奇特名希有也。
　　经。须菩提如来说第一波罗蜜非第一波罗蜜是名第一波罗蜜　后文释也。谓显此经。于一切波罗蜜教中是最妙故。由此世间难生信解。多起疑谤。是故若闻不生惊等即为希有。如来说第一波罗蜜者。即是此经所诠第一波罗蜜也。非第一波罗蜜者。谓非是余经所诠第一波罗蜜也。是名第一波罗蜜者。结成初句也。

　　金刚经疏卷上


