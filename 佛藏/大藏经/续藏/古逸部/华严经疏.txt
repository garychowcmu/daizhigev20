  华严经疏
　　




　　华严经疏

　　刹准可知。颂中有十。初一颂劫差别。二劫长短。三劫多少。已上通颂前列名。四劫染净。五释劫净因。六显诸劫名。七劫中佛出。八一多劫相入。九劫内严具相入。十结归心想。是故得无碍并可知。
　　第九明世界海劫转变。随所居众生作业善恶命。一劫中或初染后净。或初净后染。如是转变尘数多端。略列十种。初一总说。谓世界法尔随业转变也。余九别显。一恶业所感名染众生。如下文云。泉池皆枯槁等。二修人天大福。令世界亦染亦净。如下文。大王出兴世。粳米自然生等。三地前信解菩萨所住亦令染净。以未断障故非纯净也。四发地上证位菩提心故。令刹纯净也。上来明染净转变。五如下文。菩萨将下生时。先严此世界等。六多菩萨游现多严等。七如来入灭庄严随谢。八如来出现严净斯出。九神力无染不净。颂中亦十。一颂总句。二颂染众生。三颂福众生。四颂信解。五颂发心。六颂菩萨游刹。七颂菩萨云集。八颂佛灭。九颂佛兴。十颂神力。准释可知。
　　第十明世界海无差别。十列名中。一明一世界海中所含世界数如一世界海尘等。并积在其中诸世界海皆同此数。故云一一无无差别。二佛威力。三道场处。谓遍微尘中处故云法界也。四大众会。五佛放光。六现神变。七圆音遍。八转法轮。九刹入尘。十尘中佛并诸刹海中。同有此事故云无差别。颂中亦十次第。颂前十法。但前平漫普遍。今尘内重叠。初中明尘内多刹复互相十而不离乱。二颂佛兴。三颂道场。四颂众会。五颂佛光。六颂神变。七颂法轮。八颂佛音。九颂尘中刹出二因。一佛力。二业力。十颂尘内佛亦出二因。一性通。二愿力。并可知。上来明世界海成就品竟。

　　花严藏世界品第五

　　将释此品四门同前。初释名者。梵本具言花。谓莲花。藏即。含藏。谓花台之上积诸世界布列校饰名曰庄严。数多繁奥故称为海有释世界。
　　发光地。世亲释云。由此地中。与三摩地三摩钵底常不相离。无退转故。于大乘法能作光明名发光地。无性释静虑名等持。无色名等至。或等持者心一境相。等至正受现前大法光明所依止者。于大乘教得智光明。此地是彼所依因故名为发光。解云。地从所发果法为名。解深密经及瑜伽论意同摄论。显扬论云。证得静虑三摩地蕴大智光明之所依止。智论四十九名为光地。十住论云。广博多学为众说法。能作照明故名明地。人王经名明慧地。地论等并如前辨　第二来意者有三。一前戒次定义次第故。是故须来。二前位能持微细戒品。未得圆满世间等持等至。及圆满闻法总持为令得。此因说此地令勤修学。此依深密经。三者初之三地。总寄世间施戒修法。前二施戒。今此显修。是故来耳　第三所离障者。依十地论离闇相。于闻思修诸法忘障解云。此与所得地法。敌对相翻故立斯号。唯识论第九名闇钝障。谓所知障中俱生一分。令闻思修法忘失。彼障三地胜定总持。及彼所发殊胜三慧入三地时。便能永断。由斯三地说断二愚及彼粗重。一欲贪愚。即是此中能障胜定及修慧者。彼昔受与贪欲俱故名欲贪愚。今得胜定及修所成。彼既永断欲贪随伏。此无始来依彼转故。二圆满陀罗尼愚。即是此中能障总持闻思慧者。解云。此实是所知障。与欲贪同体故名欲贪愚。以贪妙欲掉重散乱障定发修慧闻持等者。从所障因法以立名。以亲障闻思二慧。是彼总持所起果故。此是忘念不正知等同体所知障。解深密经及瑜伽金光明经及梁摄论等。各有二愚。大同此说。又有离业障及报障。准前知之　第四所证者。唯识论云。胜流真如。谓此真如所流教法。于余教法极为胜故。摄论第七无性释云。谓此所流教法最胜故。舍身命求此善说。不以为难。梁论释云。从真如流出正体智。正体智流出后诸智。后诸智流出大悲。大悲流出十二部经。是故名为胜流法界　第五所成行者。略有三种。一十度中成忍度行。二成禅定行。三成求法行。庄严论云。第三住能生欲界而不退禅故。余行如下辨　第六所得别果者。亦有三种。一依梁论通达胜流法界得无边法音果。二当位行果。金光明云　三地发心得难动三昧果。又下文曰。无量五神通。亦是当位所得之果。三显分位果。谓忉利天王等四果。如下文说　第七释文中亦三。初赞请分。二正说分。三重颂分。初中十颂分二。初六度闻前地余四请说。后地前中。初一庆闻心喜。次一身业两花余四语业赞述。于中初一总叹。次一别叹说法心。次一别叹所说法。后一叹为机结说。就请后四颂中。初三大众请。后一上首请。前中初一总请三地行。后二别请十度行。
　　就第二正说中论为四分。一起厌行分。二厌行分。三厌分。四厌果分。此地修禅厌伏烦恼名为厌地。初入地心修起彼厌名为厌行。趣地加行起彼厌行名起厌行分。所起地初名厌行分。正住地中修八禅等名为厌分。地满足故名厌果分。又释此四分。如其次第。即是加行道无间道解脱道胜进道可知。就初分中三。初结前起后。二何等下正明十心。三菩萨以是下结行入地。就十心中。初二一对。一离过心。谓依前净戒起此深念趣禅净心。二位善心。谓依自所住大乘之法坚心不动故名猛利。次三一对。于中初二离过后一造行。离过中初一厌当来欲故名厌心。二舍现在欲故名离欲心。当来未起。但可悬厌现在交舍论名不贪。造行中谓不舍前地自分所修进起。此地胜进之行故名不退心。次三一对。于中初一离过后二成善。离过中谓此加行深伏三地所断烦恼。不令彼惑成。于过患论释云。自地烦恼不能破坏名为坚心。远师释前二地为自地。辨师释四禅四空为自地。皆恐不当。后二成善中。初成善体。后成善用。体成故出入自在名明盛心。谓净之极也。三摩跋提此云等至。即入定之名后用成故。受生自在。虽生下地不失定用。由此淳厚名为无足。此二种心。至下地满中究竟成就。下云。于禅能入能出。是明盛心成不随禅解脱力生。即此淳厚心也。下论云。彼淳厚心。此处现成故。末后二心为一对。初一离过。论名依彼生者。依欲界生也。以大智故。烦恼不污故名胜心。后一利生以大悲摄化。不断诸有故名大心。加行分竟　第二厌行分中论分三。初明厌离有为名护烦恼行。二舍狭劣心名护小乘行。三上求广大名方便摄行。又由善巧摄起入禅等行故。名方便摄行。就初中有二十句。先十句明无常观。后十明无有救者。约人显失。就初中先一句总谓如实相者。有为之法理实无常故名实相。论名命行不住者。有为诸法相续名命。迁流称行。即此不住名曰无常。别中分二。初云何此无常者。问彼有为所无常法。二何者是无常。问彼法上无常之义。前中经有六句。于中初四约内正报。后二约外依报。前中一约苦无常者。论释依身转时力生三苦者。内报迁流名身转时转能生苦。说转为力。苦由转生故名为依。又以其苦故。性是无常二无我无常者。论经无此谓。过违缘而便损寿。不自在故无我。无我即无常也。三不净无常者。依于饮食好恶之力。令其形色不净。有增有损。增损不定。是无常也。四不亦无常者。论经名无常。此乃以粗无常显细无常。谓依不护诸恶力者。履险餐毒名为不护。依此力故令身夭寿。下二约依报中。初约世界。后约资财。初中依世成力者。由依成力有此灭坏故。名败坏无常。后一由财无定主之力一处不住故。名不可信相。二何者是无常者。明无常之义。或以生灭流转为无常义。通大小乘如余处说。或以不生不灭为无常义。此唯大乘如维摩说。或说二种如此文。或说三种。一无物无常。约遍计性。二生灭无常。约依他性。三离不离无常。约圆成性。以在缠时名不离垢。出障离时名为离垢。约斯不定名为无常。具如中边论及佛性论等说。上二并大乘终教说。言少时无常者。以念念生灭无暂时停故。此中名不生不灭者。谓不定生故速灭。不定灭故还生。是故约俱不定。亦名不生灭也。二自性不成实无常者。谓三世中法无自性故。不从前际中来名为不生。不去至后际名为不转。现在不住。此中三世约相续门说。若约生灭门。则应说当来名来。过去称去。由有此二门故。与余处不相违也　第二无救者。初牒前无常是实也。知诸下正显无救。初言知无作无起者。于无常法中无能为。其起作救护。论经名无有救者。此是总句。言无来下别辨。于中初四。就死明无救。一于少壮时无常未至。望于后死无所依。告使其得免故名无所依止。此中名无来无去者。无有依怙。来能令无常去故云也。二于年衰将死名无常至时。无能救者。以无常死临多共忧故名忧。谓忧念相续曰多。与心俱起曰共。三于生蕴坏时死相现前。中间忧念转憎名悲。四于四大分时生诸苦恼。上四死时无救相显故。于先辨也。次二句于外受求事中过患无救。初憎爱系者。谓追求时谓贪其所欲增。其不欲于顺违境爱憎妄想常缚。不舍对治不入故名无救。二论经名忧恼转多者。于受用时乐少苦多。谓于资财守护致怨。乃至失命苦恼多于贫穷苦也。此经略无此句。下四句约身苦无救。于中初无停积者。明身老时少壮不可复集故名无救。二无定生处者。明设命尽时不能定知生。于何道论经略无此句。三但为贪等者。明少壮时。依三受起三毒自烧善根。亦是衰损自身故名无救。四增长后世者。于年衰时无量病苦不增长也。病通始终老时多故。又释因病造业增后世苦。无实如幻者。明虚妄也。论中重释后三句。与初四俱是身患事。何不在初一处同说示。身数数过患事者。显身患多故。护烦恼行竟　第二护小乘行中。初十句护小心。后二十句护狭心。前中初总后别。总中先临前。谓初观无常已生厌心。后观无救转更生厌故云转。复厌离下趣后。谓正护小乘小心求佛大果故云趣。佛智慧下别辨中二。初五句求佛菩提。论名摄功德大后四求大涅槃。论名清净大。前中一通力大。知佛神通难测故云智。不思议智即是神通之体。二无比大。寄对显胜无有敌对故云不可称。论经名无等也。上二明妙用自在。三大义。大谓义利无量众生故云有大势力。此利他德。四无讥谦大。希有难得故云无能胜者。论名难得也。此自利德。五不同大。亦寄对显胜。理实异外越小超因显胜。今论主从首而说故云不杂外道也。上三显德行圆备　第二求涅槃净果。中论主初总释摄为三义。一离惑。二离苦。三得涅槃。二别中。初离二障及习故名无衰。二苦根本尽忧悲亦亡故名无恼。三得涅槃中。经有二句。一至涅槃安隐大城名自利德。二至彼不还能广利益故。云救苦众生也。此是无住涅槃故　第二护狭心中。初十起悲。后十救度。亦是先悲后慈。初中先牒前起后举数总标。谓见佛智胜利伤物不得观有为苦恼愍物处之。是故转生殊胜悲心。二何等正显悲行。于中初句为总。以诸众生远佛慈父曰孤。无智悲男女称独。由此孤独在苦无救深成可愍。余九别中。初二依欲求众生。一求财无厌名贪无依。二于他资财非分起惑求无休息故。云三毒等下。三约有求众生。于中一苦果未脱三界六道。轮转不绝故云闭在等。二苦因不除。谓烦恼所覆。是彼苦因故云常住等。三无对治力。谓生在难处离善导师无善根治故。云无正观力。下四约梵行求众生。初三小乘。后一外道。前中初不求大因名不起胜念故。云于善法心薄。以唯乐小善不乐大善故名薄也。二不求大菩提果故。云失佛妙法。谓妄取小果恃为究竟名坏增上慢。三不求大涅槃果故。云而常随等。谓纵得小乘无余涅槃。常随变易生死水流下一外道过。妄行邪道悕真涅槃。第二正救度中。初牒前起后。一发恼救心。此是总句。下九别中。初三除三障显度处也。次五授三学明度行也。后一令苦灭即度果也。初三中应解其业结净。其惑染脱其苦报故云也。次五授行中。初二授三学。谓一劝置持戒处故云著善处也。劝住定慧处故云令安住。何故定慧合为一句。以前地戒成分戒别辨后地。明慧位未至故。慧从定说分为一句。论云。三昧地故定慧合说。下三明授法利益。初二句约戒。一欲受戒者。令除戒疑信进。于戒有大功德。使乐受故名为欢喜。二已受戒者。示以持犯及显戒德。令心乐住安因不动故云令知所宜。后一约定慧。谓掉没障定。烦恼障慧。灭除此二定慧成就故云令得度。又释桌是掉举障于定。没是昏沉障于慧。烦恼通障。此是细惑随逐行人故名随非随烦恼也。以是使故下。一救度成者。令得余无余二种涅槃故云使灭苦　第三修方便摄行中。先述意后释文初者菩萨因前观有为多过众生未出佛智大利众生不得。复念众生堕惑业苦。以何方便拔苦得乐。即知不离佛无碍智。智由何生。即知不离八地上如实智。实智由何生。即知不离四地已上无行慧。慧由何生。即知不离三地禅定。定由何得。即知不离闻法。是故菩萨先求正法。既闻已静处思惟。思已修习入禅无色。依定观法起无生慧。依此渐增生无功用如实智。依此渐增生佛无碍智。得智已能尽众生界拔苦与乐。常化不绝。文意如此。是故名为方便摄行。二释文者。此文方便有其五重。一起观方便。谓牒上三心起后观求。二即时欲具下标趣方便。谓标其佛慧彰行所趣。三作是思下观求方便。谓观察推求度众生法。四即时知住下正知方便。谓知佛智能救众生。乃至知由闻法。五菩萨如是知已下摄修方便。谓修闻法行摄取正法。初中三。初牒上护烦恼行故云如是厌等。二牒上护狭心行故云深念众生。三牒上护小心故云见一切智等。论主依此三心能起后行故。说此三为三种因。初一可知。后二发精进因者。见佛智有利能救众生。是故因此起大精进。修彼因行。论云。能修行彼道故。深念为因故。能善化众生也。二标趣方便中论云。依如来智慧救度众生。此言示现发起方便摄行故名也。三观求方便中众生堕苦等。论经亦有业。问。前救度十心中。于惑业苦处以三学救度。何故今言以何方便而拔济之。答。前知戒等度法而未知用。何智慧能授此法。问答尔前护小心中。已知如来智慧有大净。下九句别。前五是阿含净。后四是证净。谓顺教修行名阿含净。证理起行名为证净。又地前所行名阿含净。地上所成名为证净。阿含五中。初欲净随所念阿含者。是所求法非一故名随所也。得方便等者。是能求心经名善修。菩萨道者。念所闻法顺教修行也。二是论中第四生得净。谓出世胜报名上上生。地前起于助道之行。愿得彼生名为胜念故云善集助道法。三是求净。以身口恭敬起求法行故名敬行。以此随顺诸佛求法名为随顺故。云善能恭敬供养诸佛。四受持中先释受于无量世者。闻来久世多闻者所闻广也。下释持忆持者非念忘失。言不谬者非少错误。如经于无量佛多种善根者。亲近多佛种闻持正法善根也。五行净中为求地上真证法故。习行少欲头陀离著之行。积集成就多功德故方能入地。故云成就。无量深厚功德下。明证净有四。一得净者。谓初地证实名得。以初见道真智现观决择正证故。云现智善决定故。又释法显于心名为现智。心安于法名为决定。经中离痴是现智也。离疑悔是善决定。二不行净。于修道位中制彼一切大小烦恼。令永不行故云无有贪等。然见道位中。非不断惑见理义增。修道位中。重观真理除障义增故偏说也。三无厌足净中对下彰出名。不乐小乘。望上显入名得上胜悕望。重释中复念持彼功德故者。谓念彼佛果功德忆持不忘。释经中安住也。又念彼能对治功德常现前故。四不随他教净。谓位在究竟道中名趣尽道。以菩萨道极名之为尽。所证自心开觉显示名自正行故。云不随他教也。
　　自下第三结请于中二句。初请永佛力说。后叹众能证知　就第二颂中。初颂举法请上半举法愿说下半明说有益。后颂叹众生请上半颂阿含净下半颂证净可知　第三请中二。初明金刚藏举损以违。后明解脱月叹益重请。前中二先长行后偈颂。前中二先领前所叹举德兼失故云虽也。二其余乐小下举损以违。此中三句。一改善之损。二是人下失乐之损。又可前成苦因后得苦果。三我愍下结其默意。又指彼余处后时小众为余。非是会中　有此小众。又是地前不定种姓。不能一向修菩萨道故。云乐小也。论释中三句内先释默意。谓不见乐小众生有此法器。法器非故闻增疑惑。二释前初句。于中疑妨正行心迷义者。惑障解也。次显过失。谓以有疑故。败先所修名坏善法。以有惑故。一向不行名远善法。如是下释第二句。以疑故于正行不受。以惑故于退行而受。以此为因故。感彼生死长夜流转无乐故衰也。有苦故恼也　二颂中二。初一颂半颂前领所难。谓随阿含信坚。若须弥定心证理不乱如海。后一颂半颂前举损以违。中初四句颂败善损。经云。取相名识。不取相智。又分别名识。随言取义故。不分别名智。深解言法故。次句颂衰恼等后一句颂默意可知　第二解脱月请中二。谓长行与颂。前中亦二。先正请后结请。前中有三。初愿承力等总相劝说翻前默意。二佛所护念下。明以佛力令人信解翻前疑惑。三一切菩萨下。明地法要胜说必多益翻前衰恼。初中劝承力说者。为明大众承力堪闻故。善分别者令顺理说故。不思法者明此地法。从因谤得闻犹护利益故难思也。第二文中二。初标后释。标中明此地法。虽不思议佛力加护必令易信。释中所以名此地法。以为佛护念事释十方世界中。俱说十地十方诸佛法尔护念。如上加分等。第三文中有四。初立宗。谓一切菩萨护持如是十地事故。勤行精进。如下他方证成等。二出因　云何故菩萨同护此法。以是菩萨最上所行者。上是首义。首是初义。论经名为最初所行。是阿含行故。得至一切佛法故者。是证得行故。三举喻中初章者。是悉昙章中。初恶阿等十二音。或加唎离等为十四音。即字缘也。为字界也。及迦佉等三十四字。以音加字。转成一切诸名句文等故。故云初章为本。然此所成一切诸字。皆即不离本初章故。故云皆初章所摄。四如是下合结。谓十地合初章也。一切佛法合一切字也。上来请竟。二是故下结请可知。论中何故复重请者。前已重请。今此更重故名复重也。疑惑有二。一不定者则可避。二定者不可避。此约定为言故云不可避也。不说多过者略有四过。一不定疑惑。众生不得转之以成信解。二已成信解者。不得成就阿含行故。三已得成就阿含行者不得入证故。四得入证者。不得佛法故。有斯四失故云多过也。不成一切佛法者。是上四种皆不成故也。下释疑中。先问诸佛有力能令生信。何故犹起谤意。此依前不可避。为问下释中以诸众生有二种定故不可避也。增已造作决定之业。受报必然名感报定。宿罪熏心令必造恶名作业定。从佛自在。于彼二定欲差阙其缘使不成就。终亦不可。摄论云。
　　梵本嘶字似师子[跳-兆+存]踞故也。余义可知。颂中初一颂半颂前初段总劝说文。于中初二句叹说者。次四句颂前善分别不思法等。谓十地行是行也。所入十地法是所入位也。又地行是加行。智地法是根本智也。又地行是施戒等智所入地法。是遍满等十法界。又初阿含行入证法下二句因圆得果。所有十方下颂。第二文诸佛法应护念等。后之二颂颂前第三文。于中有法喻合法中。初二句颂最上所行阿含行。次二句颂得至佛法证得行。余文可知。解脱月请竟。
　　第二大众同请中。先序后颂。颂中五颂半分二。初中四半叹人请。后一叹法请。前中二。初二叹说者请余叹听者。前中初五句叹金网藏具证德阿含德。后三句叹网藏能令听者入证入阿含。前中初四句叹证力辨才成就。后一句叹阿含力辨。以此二力方能有说故偏赞也。故论云。以证力等。是故赞叹。初中上者是总。总有二义。一宽。谓该二力显俱上故。论云。上者是总也。二狭谓唯就证力以显胜故。论云。又复上者显证力等。妙智慧者。是真实智。即正体智也。乐说无有量者。是后得智。与说法为本故云体性也。德量如山王者。显上二智尊重之相哀愍。说十地者。是彼后智对缘巧说故云果也。此三皆依前起后可知。字义有二。一诠表义。二庄严文辞义。论云。字义成就者。是初义也。释彼经中真实义相应。复是滑利等者。是后义。释彼经中。美妙言也。谓言辞流泽名为滑利。言辞巧妙故曰胜上。经戒念慧清净者。此一句叹阿含德。谓戒者禁心守念。是论经念坚也。能受佛云雨说法持之不失故云受持。复为他说令分明显了故云显说。此释念坚也。是菩萨于阿含中净慧无疑者。释慧清净也。
　　自下三句能令听者入教证。于中说是十地义者。谓令听者得阿含行故。下二句令其入证十力根本者。已入地者令得佛果也。无碍智本行者。未入地者。令得入地无碍智故。以十地智能治十障故。云无碍也。自下叹众堪闻。于中初一颂半叹众有根。后一颂叹众有欲。前中戒者。善住外威仪对治于慢。定者离取执著内心调伏对治于我。谓由执我故。于法不恭。由起慢故。于师不敬。戒定除此堪闻阿含故。云憍慢已灭也。慧者正见。善思义对治邪见故。功德者正意欢喜对治疑恼故。由此二行堪能得证故。云诸邪见已尽也。是众无疑也。然此大众如此行德　明金刚藏久自先知故云集在仁者。心谓仁者是刚藏也。余句可知。论中妄者妄想见中同使故者。此释彼经中妄字。谓妄是妄想故。上云有二妄想。不堪得证。问。妄想是想本非见。疑何得说云有二妄想。释以是倒见中同是使故。摄入见中。论中深者。细意善思惟故者。观真如理故。对治前妄故云细意等也。譬病思良医下一颂。叹众有求法胜欲。论经四种。此中唯二具释如论自显但世甘露有四义。一除渴如水。二遣饥如食。三疗病如药。四生乐如蜜。是故况所闻法也。谓闻思修证如论应知自下一颂明叹法请。此中广大意者。是论中净慧。此是后得智。是说法所依下三句是体性。此是所说法之体性。三依此所说得佛十力菩提名为果也。经中略无此句可知。此中三义与前不同。前约本智后智及所说为三。此中约后智与所说。并依法所成为三故不同也。论文可解　第三佛加请中有二。先长行明光加后偈颂明请说。但加请分别有四句。一是加非请。如上加分。二是请非加。如上菩萨请。三亦加亦请。如此段文。四非请非加。如余文。又光明之身。是加非请。所出音声是加是请。若八望听者是加非请。就长行中。准论经中有五义。一此佛放光照彼。二彼佛放光照此。三此众寻光见彼。四彼众寻光见此。五光台说偈。此光台偈应属口加。何故在此。以所出声是口加摄。今取能发声处制属身。眉间放光表从中道法界流出教道。白豪表十地是无漏法故。于此五段内。经中略无三四彼此相见之文。又于此作三门。一明八业。如论应知。于中略无卷业及降伏业。二显二身者。八业中卷舒敬示三种。是光体往来名流星身　第八凝停在空名为曰身。三业身相对有四句。一是业非身。谓觉因伏止。二是身非业。谓空中光台。三亦身亦业。谓卷舒敬示。四非身非业。谓于前五段中第三第四段。但令寻光相见。非业非身。余义如地论摄中说。
　　第二颂中有七颂半作三门。一教请分别　前六颂是请为彰法是胜令人敬重。后一颂半是教说为显说真使众生深信。二加请分别。就六颂中。初二颂半望于说者亦加亦请。谓与力名加劝说称请。后三颂半中。初一望听者与力堪闻为成其请。后二颂半举法利益为成加请。三释文中。初一颂半明能加。次一颂显加之所为。次三颂彰法利益。后一颂半明教说分齐。初中作二释。一随经。二就论。随经中六句显佛六种殊胜。一极位胜。无等等故。二无染胜。如空无染故。三威力胜。具十力等故。四眷属胜。菩萨为世间尊佛为彼主故。五会主胜。以释迦佛为此会主。诸佛放光。对此佛前助扬化故。六作加胜。现神力加说听故。二就论者。此中神力是彼作加。此中而现者是能现。即天人上也。又此中释迦佛前现者。释迦是姓。现犹生也。释显如论。又此四义为法王者。一自在不为他屈。二力胜能摧伏他。三眷属辅弼豪强。四种姓籍胃尊高。初中二句。一慧无比。二心无碍。是故二障并习皆永尽也。何故不但说无等示现等正觉故者。此有二义。一以诸贤圣望于下地。皆亦无等。然其未必上齐佛果故。须明等以显上齐。二明佛无等。则谓余佛亦非此等故。显佛佛齐等无有胜劣故。云无等等也。余义如论应知。二加所为中以佛力开者。令承佛力除众。谓佛不能说疑。法王无畏藏者。文义蕴积故名为藏。文义称理。无能破者故名无畏。此藏唯佛自在之处故云法王。此上总显下二句别辨中。说诸所行者是字藏。成就诸地义差别者是义藏。成就下明说法利益。有三时益　承诸佛神力下一颂明闻时益。谓以法胜故。闻时即得诸佛加护离诸魔事。上半加故能闻。能闻决定故云无能坏者。下半闻故已得护上。解脱月云。佛所护念事。令人易信解。是此义也。渐次下二句明修行时益。谓渐次修行诸地具足。必得成就无上菩提。即上句因圆。下句果满。
　　自下一颂半明转生时益。初一颂正明有益。后半简余无益。若人堪任闻者。谓有菩萨种姓。曾种此一乘善根者。堪闻此法。能正信受故。虽生在大海龙世界。长寿亦得闻此经。此是恶道难处。长寿者。如说右胁著地未动之间。已迳贤劫千佛出世。更一转时复迳尔许时。但暂卧息有尔许时。况其一生何可计知。在中不闻佛法故名难处。若是此法器。虽生在彼而亦得闻。为显法随机不舍不简难处故。问。若堪闻此何故生彼。答。由余宿业故。如龙女闻法等。又以龙宫有经故。问。若生彼得闻。何名难处。答。不闻多故。得闻少故。从多名难。故论经云。决定信无疑者得闻故。此经云。痴疑不得闻故。及劫尽火中者。此言顺西国语。若顺此应云劫火尽中。此言不足。若具应云劫火尽时在光音中。以颂迮巧略故也。以光音是第二禅免火灾。论中言等者。等取三禅免水。四禅免风。此并是善道长寿无难处。问。通论色界俱是难处。何故不言初禅直举二禅等耶。答。以彼初禅有觉观故。难轻不举。问。若此色界俱是难处。何故梵网等经有彼处说。答。此据圣境故。有说法令彼法器众生亦得问经。如此所说。若就实报则成难摄。又从多以为难摄。问。无色亦难。何故不说彼。答。菩萨不生无色天故。又释理实亦闻。但随相彼无形色绝听受故。不彰闻也。下二句简非利益。谓虽生在人中无难之处。然无惠无信。终不能得闻。问。人中不闻。何不难摄。答。亦从多故。由疑故不信。不信故不受也。由痴故不解。不解故轻弃也。自有受而不解。解而不受。是故要须智信。翻此痴疑故得闻也。
　　是故下二颂教说中。初一颂教依三渐。次说后一举二利劝说。前中诸地智道者。此是观渐。次谓加行智推求名观通生入证故云是诸地智之道。世论云。若观若依止能生诸地智。此释观中渐次之义。谓观者意言观察。依此增上力生诸地证智故。云若依止能生等。二入势力观法者。是证渐次。谓正体智正证真如。此智能断惑证理。依起后得。具此三力故名渐次也。次第而修行者。是论中渐次也。得至于余地者。是论中上句展转也。各得下二句明修行渐次。是后得智更重观前所证。及闻受上地进修之法。成自利行故云得利益。又为他宣说等故。利一切世间故。论云。此行种种异行境界境界者分齐也。此三次第成故云渐次。又此三中一一各有渐次故亦名也。又此三邻接渐次故。云愿说勿令断也　第二许说分齐中有二。先长行序许说之意。后偈颂显所说分齐。前中观察等明其说相。欲令等明其说意。前中论云。何故观察十方示无我慢无偏心故者。有别有通。别中二。一观十方佛欲承力而说故。云示无我慢。二察十方机欲令同入地。云示无偏心。二通中有二。初约承力。二约授说。初中何故观十方佛者。欲承其力故示无慢。随观一佛承力便是。何假十方示无偏心。二约授说中。何故观方以示现说相故。谓前已三位五请备尽殷勤。今若不说即成我慢。是故观方示说令众咸知显已无慢。若尔观察一众足示说相。何须具观十方众邪示无偏心故。又观察有二。一内心照察故。二举自眄视故。二明说意中。增益信敬者。前金刚萨酬解脱月初请之时已令众悦。今更使明故云益增也。信敬者有四义故。一金刚藏示已能说去众何因之疑故令信敬。二明此刚藏不畏大众不堪闻拂众何缘之疑故亦令信。三显义大之法深妙出言令众知深故生信敬。四许宣说大令彼众人得闻在今故云敬信也。
　　颂中有十三颂半分二。初七颂半明义大。后六颂明说大。此二大义略作四门。一定名。二辨相。三明可说不可说。四释文。初中所诠故所以故名之为义。深故广故名之为大。谓义即大故名为义大。表义故显境故名之为说。因于此说得彼义故。教从所诠亦名为大。此则大之说故名为说大　二辨相者。此十地中宗要有六。一所依果海如太虚空。二地智所诠十重法界如空中所尽之处。三根本地智能证法界如能依尽相。四诸地后得随事起行悲智不住等。五诸地加行所起行解为趣地方便。六寄法显成诸地差别。如第二地中。唯明十善为其正地。三地禅支余地所寄如是知可。于此六中。前之三门合为义大。后之三门合为说大　三明可说不可说者。先就义大次约说大后辨双融。义中有三义。一约果海。可以总标令人知有名为可说。不可指斥示人名不可说。二约证处。既此所证离相离名。还云此法不可说闻。以此遣言之言。当彼法故名为可说。有言斯遣故不名可说。三约本智。谓以遮诠令解故名可说。直诠不逮故不可说。摄论云。无分别智离五相。谓熟睡昏醉等。以直诠不到故。约遮诠以示彼法。二就法二说大中亦三。约后得智随事行相可以言分。是则可说。是出世间故不可说。二约加行智。谓是意言观故。是则可说。观中行相言不至故名不可说。又诸法自相皆不可说法。诸共相皆是可说。此一门通一切法准之。三约所寄法可以寄。此表示令人解十地故名为可说。不可以此即为十地名不可说。三就双融中。此上六中各说即无说无说即说无二俱融准思可见。又果海离缘故不可说。所证就缘是则可说。二所证非修故不可说。能证修起是则可说。三正证离相故不可说。后得带相是则可说。四后得无分别故不可说。加行有意言故是则可说。五加行观无分别故不可说。寄法表地是则可说。此上不可说皆各不异于可说。以真理普遍故。可说不异不可说。以缘修无性故。是故下文虽说一分义亦不少。故论云。如实满足摄取故意在于此。思之可见　四释文中。就义大七颂半中分五。初一颂半总显地微。二有二颂别显微相。三有一颂半举例显微。四有一颂半寄对彰微。五有一颂引喻辨微。就初中言诸佛圣主道。道者正出十地智。谓道是因义。修行此十地。能到诸佛圣主之处故云道也。论云。此偈依何义说。依智地故。解云。论主何故起此问答。以此颂中所明义理深玄微妙。似是佛果。恐人谬解。谓是佛果非关十地故起此问答。犹恐未悟。更重引彼前后经文。证成地智故。云上来所说等。微妙已下显地智微妙言。微妙甚难解者。此中微妙是总句。难解者难知故。别中微有六种。一证微。如经圣主道故。二说时微。如经甚难解故。三离念微。如经非思量所得故。此显自体无念非是意言比观所得。四依止微。止如如经唯智行处故。此显既非比智境。是谁能知证智行。故论释中自证知者。释智行义。谓内自证故名行。非谓游故名行。依彼生者。释行处义。谓此真如是一切依处。复是此智依生之处。是实谛义故名智者。此释智义。谓内照实义故也。智中开出三智。一善解法者。是加行胜解故。二善寂灭者。是正体智令惑永灭证寂理故。三世间智随闻明了知者。是后得智。随闻上地胜进明了无错谬故。以此三智俱堪趣地得为智者也。五清净微。如经其性从本来寂然故。言自性离烦恼者。解寂灭义也。非先有深后时离者。解其性从本来义。六功德微。如经无灭故。谓寂用之功无住之德。言无灭者非一往灭。为不舍利弗益众生故。言无生者。出世间故。如是此智不住涅槃世间中故。又释于此六中准论。前三是二种微。谓说时证时。非思量等释成。后三是四种甚微。经中略无第一观行甚微故唯三耳。
　　自下第二别显微相中二。初二句明同相。后六句不同相。此二相中略作三门。一定其文。二辩相。三释文。一定其文者。有人释云。此既即是性净方便净二种涅槃。故知前微。此相总明果法欲说地法。何故明果以辨甚深。果位显故。举显十地甚深之义。因之与果高下无殊。云何相显然。此虽复随人高下法体不别。其犹虚空。约尺分异。异即是空地法像。此今明此相。总是地智。论释云。智相有二种等智。即是地智故不通余释。若是智即是因位。如何得有二涅槃邪。释此是地中所依果分如下文云。如因大海有十宝山。因于佛智有十地等。如一一山下悉有大海。一一地内佛果。若约三乘佛果唯在十地后。若就圆教佛果通在一一地中。是故一地摄一切地。问。若尔证得一地已得佛果。何须说十。答。引渐机故。是故十地多就三乘差别位说。问。若就三乘则无果法。答。以三乘十地。就一乘十地说故有斯趣　释文中同相内言从本已来空者。此总明同相。论中先释相后释同。前中云何相者。问。意云色等法空皆名同相。今言相者是何等相。答。彼智相故者。今此所说是地智相。引颂中自体空。是智自空故。非余色等诸法空相。又此是体相非是标相。下释同中云何同相者。问。意既唯局在智相。云何名同。答。中一切诸法如说自体空者。以此真空通一切法故名同也。言灭除诸苦恼者。此别显同相。苦恼者恶取空故。恶取空者。空乱意故。依宝性论。空乱意有三种过。彼论云。起如是心实有法断灭后时得涅槃。又复有人以空为有物我应得空。又生如是心离色等法。别更有空我应修行令得彼空。解云。今此经中本来空者。离此三种乱意苦恼故云灭除也。论经名有不二不尽者。言别意同。言不尽者离灭色故。不二者离色外故。有者离以空为有故。此义云何。以若妄谓空为有物则令真空于此不有。若真空有情有则无。是故理有治情有也。彼论约色等简此论。就地智明空下明不同相中。净相解脱者。是总显示。谓对治离染故。别显中二。先何处解脱者。问。所脱之处诸道即六道也。惑业生者。烦恼是道缘。业是道因。生是道果。六道不出此三故。远离名解脱也。二云何解脱者。问。解脱体即五句显能脱之体一平等相。既言远离诸趣。云何离邪。谓见世间即同涅槃。如是远离非如二乘。有背向故。故云等同涅槃相也。无中亦无后者。第二断惑相。论经名非初非中非后。谓于三时皆无断义方为断也。释此文有二门。一约相翻门。二约相续门。初中谓无间道智正断惑时。为智光起惑后灭邪。为或先灭智后生邪。为同时邪。此三时惑智。各有两失故不成断。谓智有自成无漏过。不能灭惑过。烦恼有自灭过。不障圣道过。于三位中思之可知。如灯破闇三时不破。此亦如是。如杂集论第四云。从何而得断邪。不从过去已灭无故。不从未来未生故。不从现在道不俱故。从诸烦恼粗重而得断。乃至广说。经云。毗婆舍那不能破烦恼等。皆是此义故云非初非中非后也。问。唯识论第九中。圣道现前惑种必灭。如秤两头低昂时等。若据此说即是同时。如何此中三时俱非。答。粗说可尔。细克实难。何者若同时者。智自生时惑自灭。时不相由故何成对治。如东家男生西家女死。虽亦同时。然无相由不成对治。问。若尔云何断。答。即此三时。求断不得方成断义。此即不断断也。前中后取故者。谓于前中后三时之中取彼非初中后非异三时取彼非也。如于色等处取彼真空非异色别取断空。此亦如是故不断义。二约相续门者。谓此地智生灭相续。前中后三。何时定能断烦恼邪。唯前不能断。以落谢故。唯后不能断。以未起故。中亦不能断。以不住故。是故三时皆无断义。若尔云何断。论云。如灯炎非唯初中后前中后取故。此则唯初唯中等不可前中后相续取可有断义问。既三时单取各不成断。从此和合岂成断邪。答。有人解云。三时别取各不成断。三时相续假说为断故。云前中后取也。此粗说可尔。细克不然。以别就三时各不成断。总此三时岂成断邪。如一沙无油多沙亦无。今释此言前中后取者。是简滥之言。何者人谓此智前中后位各不能断。则谓同于无圣智处恶取空也。故今简云此于初上取非初中上取。非中后亦尔。不同无智故非恶取故。云非初非中后前中后取故。问。余处论说圣道初起则能灭惑。何故此中乃云非初。答。依毗昙。一念有烧始终方尽治结周。然依成实。一念不烧相续方尽治结亦尔。若大乘初教。初念亦断中后亦。然若依终教。如缘起性三时俱不能断。即由不作缘起方成故不无断也。言非言辞所说者。第三观行相。谓此无分别观智非同世间言说所及故。又不同小乘从声得悟故也。言出过三世者。第四转依相。谓此微智依止真如常住法身。以是究竟转依故。能依所依俱悉常故。出于三世迁动相也。问。所依本有可得。是常能依修智。岂无生灭。答。初教随相修智生灭。终教已去智如境故。始觉同本觉故亦非无常。论云。非如无常意识者。简未转依时妄念意识是无常。即知转已去真智是常。此简能缘也。依止无常因缘法者。简未转依时所缘境也。修多罗中决定说者。引经证成境智俱常。如处处大乘经中。皆说佛果常住。又如此经十藏品中信藏之内。信佛智无生灭等。具如彼说。言其相如虚空者。第五解脱相。谓如二乘智虽离惑障。犹有法执故。其解脱犹有障碍。此则不尔。二障及习一切皆尽故。云如虚空无障碍也。又此明自体清净如虚空无染。又论中重结。此五种中后三何故重言者。以后三种皆对妄显真故。云如是观观等。问。详此五句初句了世间。即涅槃明离而无离。二明三时无断惑义。即断而不断。乃至其相如空。准此等义与上同相何别。答。举实无别。但约自体处名同相。约智证入处名不同相。若不同彼同相不得成。此不同相也。是故义说有二法体无别。
　　言诸佛所行处下一颂半。明第三举例显微。于中初三句牒前深妙。下三句类显地微。前中初二句。举佛所证二种涅槃。于中寂者是同相涅槃。以自性常寂故。灭者是不同相涅槃。以智缘灭故。清净者显此二种自性无染。及对治离染故。深者显此二种甚深微妙故。此二唯是诸佛所证故。名佛所行处也。言说所难及者。正显此二深妙超言。下三句类显地法。同彼玄妙故云地行。亦如是言地者境界。观者谓照境之智。是地正体故。行者智眷属者。檀等诸度与智同行故。亦如是者同二涅槃之深妙故说之。犹尚难者。显教尚难言。何况以示人者。况义深玄何容可示。论云何故不但说无言等者。征文显意。谓何不一向说无言。乃云言说所难及显示。依言以求解故。不说无言也。
　　诸佛之智慧下下一颂半。第四寄对彰微。以此地智是诸佛境故。名佛之智。离诸心数者。此智不同思慧境故。离心道者。不同报生识智。彼二可说。此智非彼境故云不可说也。言不可得思议者。以非耳识所知。非意识思量故。此显不可闻。言非有阴界入者。如阴界入。有色心根境识等差别　是则可说。证智不尔。无能所平等无分别故。离文字不可说也。是故但可证智内契不可分别。非染识所能了知。以取相名识。不取相名智故非彼境。论云。智者地智。即根本智也。起者以何观者。以加行观智起本智故。以何同行者。檀等余行亦资起故。
　　言如空迹下第五一颂举喻显微。上半举喻。下半显法。此中喻义略作三门。一对前辨异。谓与前尽空何别。太空喻果海。迹处喻地体。迹相喻地相。鸟足喻言教意。不同者喻地法难说难闻成默不说。今喻地法难说难闻。诫众舍著许为宣说。二显义意者。如鸟行空。鸟身过后迹处不可说。相亦不可见。然有鸟行不可言。无非以有鸟行故。令有迹相可取。非以无迹相故。总无鸟行鸟行喻言教。迹相喻地法。寻鸟求迹。迹不可得。寻言求地。地不可得。但约鸟行十步说有十迹。实无十迹之异。约言分十地。实无十地之异相。是故十地如空中十迹。岂有差别。问。如空中鸟已行未行及正行处。俱无有迹。岂可十地言下无所诠义。答。有所行空处故有所诠义。问。鸟足空中不能现迹。言下既不能显理。何用斯言。答。鸟行沙土如足现迹。鸟行空中足现无迹。小乘言教显如言义。大乘言教显离言义。若无鸟行无以得知虚空无迹。故知鸟行能显无迹。非无能诠所况可知。三释文者。论中有二。初三句解喻。后三句合法。喻中鸟行迹处是一句。直举喻体。二不可说。相亦不可见。是第二句显迹。离相难说难见。谓不可说。其迹数多少不可见。其迹相差别下。释成何故问也。释以空无相故。即空之迹亦不可分别也。三非无行迹。是第三句以有鸟行故非无迹。又此三中。初总举。二离有。三离无。下合中三句次第。合如是鸟迹处。明前初句名等住处。证智摄者。合之以法准法验。喻应言如是鸟行迹处。虚空所摄。文中存略世名句字身。合鸟行住处证摄合迹处。虚空所摄不可说。闻合第二句明离有难说闻也。下亦释成非如声性者。明此地法出言非如音声之性。是可闻法。又释明地出言非可如言声性而执取也。非无地智多句字身者。合第三句显不无义。非无地智者。有所诠离相之法。非无名句字者。有能诠之教。何故言有教。拟欲宣说故。何故言地。离相不令如言而取故。云何故我复说。此汝等不应随声取义。此是论主义。作金刚藏语诫众离著。五过中前二违行过。次二违人过。后一违法过。谓如言之义。都无所有。而谓实有故不正信。二不能励心舍相求实名退勇猛。三法实不然。为他宣说云法正尔故云诳他。四言是佛说故云谤佛。又佛意正在离言之义。而谓佛智缘所执相故亦谤也。五谓法浅薄同于世间称言之事故云轻法。又佛教指示离言义。令诸众生越凡成圣。今取如言。只是世语。不能令人超凡得圣故。轻法之过实为重也。释义大竟。
　　自下第二明其说大。于中六颂分五。初一颂三句明所说分齐。二有三句彰已无过诫众除失。三有一颂半显其所说略而非广。四有一颂劝众敬听彰已善说。五有一颂显已得力为生物信。前中初一句是总言。是事虽为难者。是事谓牒前义大之事。虽者是不定之辞。谓此地法有其二分。果分虽不可说然因分可说故。论经云。我但说一分。谓因分于果为一分故。此二分义诸说不同。有说能诠之教为因分。所诠之义为果分。此说甚疏。有说地前因行为因分。地上证智为果分。此品岂说地前法邪。故知不然若约诸地加行等为因。正证为果。亦少分得。有说十地有二种门。一若约渐增之门名因分。十地是则可说。有分齐故。如月渐增可说差别。二若就圆满时门名果分。十地是不可说。无分齐故。如月满时无差别故。此二十地其体无别。但随分满假立二分。此亦未然。岂可未至。法云则欢喜可说。待十圆满方不可说。若前能起后为因。后依前起为果。亦少分可然。犹非文意。有说十地有二种义。一者教所安立十地法门。在闻者识上似义显现名为因分。因此表彼离言义故。二者已诠证入十地正行离诸言教所安立相说名果分。由彼因分之所表故。是故因分可说果分不可说。此说少顺文意。犹非正当。今释有两重。一此十地有二分。一就实十地。唯佛所知佛智所行名为果分。上论云。此智是谁证偈言佛所行故文。上文云。智起佛境界故。又上加分中言不思议佛法。又如鸟迹所依太空为果海等。二随相十地菩萨所知菩萨所行名为因分。是则果分玄绝。当不可说。因分约机是则可说。此义通一部经中大意。问。若尔喜菩萨证智岂可说邪。答。教说修中满足修等是也。二云十地有二分。一约妙智。正证智如境故。离相离言故。名果分则不可说。如彼鸟迹同于虚空不可说也。二约方便。寄法显地差别。如下文初二三地寄同世间。四五六地同二乘等。又寄禅支道品。诸谛缘生以显地别令众因。此表解地义故名因分。如空中迹。约鸟说异名为因分。同空无别名为果分。一迹通二故为二分。问。约鸟约空迹皆离相。云何有说有不可说。答。迹虽离相就鸟得说。就鸟得说所说常离也。迹同虚空理不可说。所况地智准此可知。此释局斯地品故。云虽为难即是一分也。此为总句。下有六句。别显三大。初一句明因成就大。次有一句明因渐成就大。余有四句明教说修成就大。释此三大略作四门。一释名者。悲愿重心为起行。本名因成就。说大之中开出此故。名之为大。二闻思修等次第。能生出世证智故。名因渐成就。三实智证真指陈不到。假言寄显故名教说修。问。此三俱是说大中出。何故前不名教说。又俱是因分中出。何故后一不名因邪。答。前二生后功能显故。同得名因。体非玄妙故。不待言简不称教说。后一证智玄妙。滥同果分故。以言简名教说修。二就处以定有二。先约假处寄显因成。在地前种姓位。以彼种子因成就故。因渐寄在解行位。起闻思等行趣真证故。教说修寄在初地已上智证实故。二约实位。此三俱在地上。但诸地之前加行修中慈悲愿等名为因成。闻思修等名为因渐。正证后得名教说修。三就文辨。定者下说分中诸地之内。皆有此三。何者且菩萨因何求此地智。有二所因。一为救众生。二为求菩提。由上求菩提下救萨埵名为菩萨。故云慈悲愿也。二既内有此因欲趣求诸地。有何渐次。谓修学三慧渐入诸地。此二同在加行智中。三加行既终必契真理。前二相粗直陈可得故。不别寄证智地体。不可直示故。寄别法用以显表示。如二地正地中说十善等。三地正地中说四禅等。四地正地中说道品等。并是如此教说修摄。四释文中。初句慈悲。是利他行。发愿是自利行。释此二文。如论应知。因渐成就者。如偈渐次具诸地故。谓三慧次第能生世出智。以是彼因故名具诸地也。教说修者有二满足。修者闻思慧等。但能为彼出世智因不能满彼。智地要出世净心方能满彼故。云智者所能及也。下明观修。于中如是诸地行者。牒举地行也。微妙甚难见者。明观境非余心所能见也。不可以心知者。不可以染心能知。论云。自心清净可知。此中满足修据根本智观修。约后得智及缘观内俱不可说。故名教说修也。
　　自下三句。是第二显已善说诫众除失。先显已离二过。一离佛不随喜故。云当承佛力说也。二离不平等说故。云成听也。二诫众令离二失。一于说者不敬。离是过故云汝等当恭敬。二于法见诤。离是过故云共一心听也。
　　自下一颂半。第三明所说。略而非广。初二句牒举地法。是智所通达故云随顺也。以此智入彼诸地相中故。云诸地相入行。论云如行修故者。如加行修而得入如行修满足者。加行入证契理圆满故。云如实满足。摄取入此智入之行无量无边故。云于无量亿劫说之不尽。今但略说者。是要略故云如实也。虽是略说。而具摄广义故云其义无有余。
　　自下一颂第四劝众敬听彰已善说。一心恭敬待者有二。一身恭敬。如威仪住者释敬也。堪受说法者释待也。二心恭敬。谓决意求法故。云如心决定。此释心敬堪能忆持者释待也。前则身恭能受。此则心敬能持。今承佛力说者。显非己力。离增上慢故。下半显所说。谓以何事者。以大音喝故。云何事者。出因引喻故。依止何事者。依止名字不违义故。示现何事者。示现地义故。又释大音喝因喻依证成道理说义名不相违。依法尔道理说可知。论中善字者。是善巧之字故有二义。一巧同他者。二诠义周备。如论应知。
　　自下一颂。第五显已得力令物生信。初二句明虽得广多诸佛神力聚在我身。后二句然显已所说如海一渧。所不说者犹如大海。况无佛力从此一渧亦不能说。上来至此请分竟。
　　自下第七明说分作四门。初释名者。演畅宣陈十地差别故名说分。二来意者。前略请满刚藏告众许说一分故。次正说以显地法。三说意者。前本请分中已说地体。令彼上机悟解玄旨。今辨地相。令中下之流随相开解故明说也。又前已略示令生正解。今更广陈令起行修故明说也。四释文中说十地即为十段。就初地中略作七门。一释名。二来意。三断障。四证理。五成行。六得果。七释文。初释名者。唯识论第九云。一极喜地。初获圣性具证二空。能益自他生大喜故。解云。此有三义。一得位。二证理。三成行。皆初获得故生欢喜也。摄论中唯依第二成行义释故。无性及世亲各第七卷云。由此最初得能成辨自他义利胜功能故。谓如菩萨入现观时。得能成辨自他义利最胜功能。生极欢喜。非声闻等入现观时。唯得成辨自利功能。生如是喜故。不说彼名极喜地。依十住毗婆沙论。唯约证理释。彼论云。始得法味生大欢喜。依瑜伽七十八。及解深密经第四。同约二义释。彼云。成就大义。得未曾得出世间心生大欢喜故。解云。大义即是二利行。成出世间心。是得圣位。同十地论成就二行及得圣位。如本分中释。余义如下释名分。辨二次第者。何故最初明此地者。谓先地前加行功力无间发起。本性无漏功能令生现行。初无漏智证见真理。灭惑成行故。先明此三所断者。唯识论第九断异生性障。谓二障中分别起者。依彼种立异生性故。二乘见道现在前时。唯断一种名得圣性。菩萨见道现在前时。具断二种名得圣性。解云。异生者执异见而生故○异生即旧名凡夫也。性者即是分别二障种上假立不相应法。依彼种上立此性故。即说彼种名异生性障。此即异生之障依主释。梁论名凡夫性。无明十地论名凡夫我相障。解云。此约二执道名我相故不相违。又此异生性虽依种立。然见道前现行分别。亦此障摄故。唯识云。执著我法愚即是此障。故知通现。问。若分别二障现种为体。如何二愚唯现非种。答。障宽愚狭故不相违。又此异生性。虽通本随分别现种。然由执著云何引发。故贪嗔等摄属二执。问。圣位翻凡。何故初地圣性唯依种立。答。以现行间断故非圣性。问。若尔地前已有无漏法尔智种。何不于彼立为圣性。答。以凡圣二性同时相违过失故。虽有种而非圣性。如灭心定。依种假立微。微心时虽有彼性而非灭定。以有心无心义相违故亦同彼。又释地前未有彼无漏种故非圣性。法尔种子非所许故。问。既异生性是不相应行摄。圣性翻凡。何不亦立不相应邪。答。依大乘宗。圣性亦是不相应摄。即二十四中非得是也。以宗许此通无漏故。不同小乘不通无漏。又释异生劣故。别立不相应。圣法力胜故。不别立亦不相违。又唯识云。虽初地所断实通二障。而异生性障意取所知说。十无明非染污故。无明即是十障品愚。上来且约断烦恼说。理实初地亦除恶趣诸业果等。是故要说具断二愚及彼粗重。一执著我法愚。即是异生性障。二恶趣杂染愚。即是恶趣诸业果等。应知愚品总说为愚。解云。显上二愚非唯无明执我法时。所有愚及俱起法说为初愚。愚品类恶趣业果体虽非愚。愚所发业及所感果总说为愚。彼论又说。利钝障品俱起以为二愚。即与五见利品俱起同时无明名为初愚。与贪等钝品俱起名为后愚。言粗重者。彼论二释论云。彼粗重言显彼二种。或二所起无堪任性。解云。此初释粗重。即是二愚种子恶故名粗。沉没称重。故知二愚唯约现行。复释二愚所引。令身心中无堪任性粗梗沉重故名粗重。非现非种。唯此二愚亦通种子。又案此中二愚或分为三。谓惑业报。或分为四。加彼粗重。或分为五。谓或中分二障故。此等并是此中所除。泛论断义有其三种。一自性断。谓诸烦恼及相应心心所不善有覆无记诸染污法见修道生惑种永断。此中心王遍行别境性非染污非可断法。而烦恼俱名相应。得断烦恼故说名断。二种缚断。谓有漏善无覆无记通色心等非正违道性非可断。由断六识缘彼烦恼故说为断。三不生断。谓此见道断见惑已舍外道方所依身无。即无想定及无想报并永不生。又招三恶道总报恶业。皆非择灭。亦名不生。三恶道报无根二根。郁单越等亦皆不生畜生饿鬼别报。善业所依果无亦不生也。此上且约初教说之。若约终教。初地亦舍三界分段及惑业苦也。地上唯断彼所知障及变易报。其烦恼障地前渐伏。初地断尽。所知障地前亦伏。初地断一分。余在诸地各断一分。佛地方尽。此如梁论及宝性等论说。四所证者。谓法界真如遍行之义。唯识论云。遍行真如。谓此真如二空所显。无有一法而不在故。解云。行谓有为诸行。我法二空所显真如。遍于一切有为诸行故名遍行。梁摄论中名为遍满。遍满一切有为行故。世亲摄论第七云。无有少法非无我故名遍行。无性摄论第七亦云。无有少法非是空故名为遍行。理实二空通余九地。以初位创证故以为名。五所成行者。略有四种。一约增胜修成施行。二约所成起十六愿。三约修成。谓信等十行。四约实行。谓十度等行。无不皆修余所修行。释文自显。六所得果者。略有四种。一得当地满时调柔等四果如下应知。二得檀行所成大财等果。三依摄论通达障空义得一切障灭果。四通论得唯识三性三无性理智。及奢摩他毗钵舍那等果。余如文说。七释文者。就此地中文别有二。初长行后偈颂。前中有四。一始住地分。二地释名分。三安住地分。四校量胜分。就初分中论分为四。一依何身者。谓厚集善根为所依身。二为何义者。为求佛果。三以何因者。以大悲为因。四有何相者。过凡得圣为相。此四各有十门。别辨名为创住菩萨初地。又此四义。与瑜伽四十八住品中极喜住内菩萨发心有其四相。文同语少别。会意可知。彼云。一何相菩萨发心。二发心何所缘虑。三发心何状何相。四发心有何胜利。彼论依此经文作彼略释不具。初依何身中有三。初结前总告。二正显行相。三如是众生下结行入位。正显行中初句是总。谓一大僧祇积集胜善故名厚集。若有众生者。是此初入地众生。非是地前。有人制此十句。属地前发心方。入初地者此不顺文。岂可地前属初地摄。以此文说初地不说地前故。应知此是初住地处说。此所依善根行相别辨中。此集有九种。一行集。善作眷属持戒者。以慧为主。戒随助伴故云眷属。如经修诸善行故。谓三聚非一故云诸善行也。二定集。谓定助智道名为善作眷属三昧。如经善集助道法故。三亲近集。谓亲近诸佛供养恭敬习闻慧智。如经供养诸佛故。四聚集。谓思慧智善能思量积集诸度故云聚也。如经集诸清白法故。谓六度治垢故云清白也。五护集。谓修慧之行上顺善友故为摄护。出世真证修能趣入故名修行实证。行实证故。为彼善友教授摄护故。云善知识所护。六广集。谓广于一切众生。以殷至深心作利益故。七信心集。谓决定信乐求大法故。八现集。谓随所集善多向益生故云心多向慈悲。于中慈念依苦苦坏苦者。以慈行粗故。悲依行苦者。明是细故。问。上文云。慈与乐悲拔苦。何故与此不同邪。答。此二有通有别。别如前辨。通论俱有与乐。如三地中慈有广大无量者与乐。谓广与欲界乐大与色界同。喜乐无量与色界不同。喜乐悲喜舍亦尔。故知。同与乐也。又如三地为苦众生入慈悲。故知同拔苦也。此文亦是故知同也。九求集。谓与众生求一切智智故。云好求佛智慧。依论经此句摄在第七信集中。别有第六净心集。谓出世真证心无垢染故。云善清净心故。又此九中初五护烦恼行。谓一戒学。二定学。余三慧学。即闻思修三慧。依论有四。加净心集出世智故。后四护二乘行。于中初二护二乘心。谓广护狭心信护小心。后二护二乘行。谓慈护狭行求护小行。又此十中初一总相。谓统括诸行成一厚集故。余九皆是集中开出故是别相。九中皆有集义是同相。或定等别名为异相。成坏同前可知。依此诸集集成之身。乃能发此真证之心。住于初地故。此诸集总在地中。初分所摄故。云如是众生乃能发阿耨等心。此心即是本分中愿善决定。彼文指此也　第二为何义生如是心者。如经为得一切种智故。此显佛无上智。具知断证修究竟满故。此为总句。佛智业用利益众生差别有九。为求彼故生如是心。一力佛智能作同记业。此是如来处非处智随诸众生。同因果等义悉能记莂。此义广如余修罗多说。故云为得十力故。二无畏佛智能作破邪业。以四无畏破外道说故。云为得大无畏故。三平等佛智能作教授业。谓得二空具足。佛法转教众生令同证入故。云为得具足佛法故。四救佛智能作救济业。谓以四摄巧化众生故。云为救一切世间故。五净佛智能作救摄因业。以大慈悲为救生因故。云为净大慈悲心故。六无余智佛智能作普观之业。谓常以佛眼普观十方世间众生无不穷尽故。云无向十方无余无碍智故。七无染佛智能作严土摄生为业。谓庄严一切世界令无障碍无有杂染。不待功力以土应机令生信入法故。云为净一切佛国令无余故。论中智心无碍者。智无碍显前无障心。无碍显前无染。又初慧解脱。后是心解脱故也。八觉佛智能于一念顿觉三世众生心数。以为业用故。云为于一念中知三世事故。九转法轮佛智于诸众生能令解脱善巧为业故。云为自在转乃至佛神力故。生如是心者。即是前发阿耨菩提心也。论云。何故唯言生心不言生智为一问也。及余心数法。谓念定等为二问也。理实此时诸德皆生何独心邪。释云。心是总主。举此即摄智等心故。云心中即摄知断证修答初问也。亦摄一切助道法者答后问也　第三以何因生如是菩提心者。如经是心以大悲为首故。前说为何义中显所求果。今此以因何显能成因。谓以何因求大菩提。以大悲为首。济众生故。求此菩提非为自安。何以故。若非如是大菩提法。无以究竟救众生故。是故诸行大悲为首。此悲大有九种。一增上大。缘微细苦生增上智故。云智慧增上。论释智与慧二差别者。然此智慧有通有别。通而言之所知无别。开别有二门。一智知俗谛慧照真谛。如十度中第六名慧。以照理故。第十名智。以鉴事故。二智能决断因果逆顺染净差别。慧能照达诸法假实体性有无。此中约后义辨。又观众生十二缘起。前能起后。皆名为因。后依前起。悉名为果。逆顺观之有染有净。染逆顺者。无明缘行乃至老死。是名顺观。何缘老死。谓由生故乃至无明。是名逆观。净顺逆者。无明灭故行灭乃至老死。是名顺观。何缘老死灭。由生灭故乃至无明。是名逆观。是观名智决断义故。观一切法。但名无实名自相观。观一切法真如一味名同相观。是观名慧照察义故。二摄大。谓前既知苦。今以四摄方便善巧救苦众生故。云方便所摄。三淳至大。淳谓淳厚。至谓至到。慈悲增上故曰淳至。淳至有二。一直心淳至。谓向时发心许尽众生界作利益。其心一向无改易故。二深心淳至。谓愍苦情殷彻于后际故。云直心深心淳至故。又直心令证理。深心令集善故。起信论云。直心者正念真如法故。深心者乐集一切诸善行故。四无量大。谓摄取如来无量神力化物生信故。云量同佛力故。五决定大。上妙决定信深智胜对治者。决定信知诸佛深智堪授众生。令成最胜对治之用故。云善决定众生力佛力故。谓以佛智力授与众生益其智力故。云众生力也。六随顺大。谓随顺菩提令得正觉故。云趣向无碍智随顺自然智故。七正受大。谓能领受诸佛大胜教法转授众生故。云能受一切佛法以智慧教化故。八最妙大。摄受胜妙平等功德故。云广大如法界故。九住尽大。谓住是无常爱果之因尽。是涅槃常果之因故。云究竟如虚空尽未来际故　第四明是心生时有何等相者。如经菩萨发如是心。即时过凡夫地者。以此心即是出世间道。此时舍离凡夫性故。又创得圣位过于地前内凡位故。此是总句。过义有九。下别显之。一入位过。此时初成出世间心。犹如世人初始住胎相似法故。云入菩萨位故。此句约位故。瑜伽住品名入菩萨正性离生。梁摄论第十云。一入菩萨正定位。以入菩萨初无流地故。二家过。以得佛所证法界之分故。云生在佛家。故梁论云。二生在佛家。如诸菩萨生法二家具足尊胜故。解云。前住胎若下贼家不足为过。要在王家受生。方显其胜故。此句约得法为家。瑜伽住品云。生如来家。三种姓过以大行成立。堪绍佛种故云种姓尊贵。无可讥嫌者。梁论云。以过二乘及世间种姓故。解云。良以二乘亦得生空法界。然彼不能绍佛果位。如虽生王家。然或是王之仆隶等不足为贵故。今要得王之体分继于王位故。子相似也。四道过。以非有漏故世道不摄。是无漏故出世道摄。故云过一切乃至出世间道故。以虽得大乘在世间未足为胜。如虽是王种若是鬼神之王不足为贵。要是人天之王。方显道过故。云异道生相法。故梁论云。四已转一切世间行。决定不作杀生等邪行故。五法体过。谓菩萨正以大悲为体。于所作他事即是已事。以为自身体性相似法故。云住菩萨法中。故瑜伽云。设有问言菩萨以何为体当云何答。应正答言大悲为体。此之谓也。前虽道胜。若己身残阙未足为胜。故举大悲显成自体。六住处过。以不舍世间。是不住涅槃方便不染。是不住世间巧离二边住。住无住处故云在诸菩萨。数论经名住在菩萨正处故也。如王子诸根备具。若住处下劣亦不足为胜。菩萨虽有大悲。若著二边亦未为胜。七生业过。以顺空圣智等。入三世真如法中。显无终极无际限相生命相似故。云等入三世等如也。论经名三世真如法中。是故此中如字即是平等法故名真如两处用之。应知如彼王子虽依正俱胜。若寿命短促不足为胜。八毕定过。佛种不断显因毕定。究竟涅槃显果毕定。成就相似者。如似王子。虽依正命胜。若志气不立所作不成。不堪绍继故云如来种中毕定究竟阿耨多罗三藐三菩提故。住如是法等者。牒以总结。谓前四义中。初明内所依身。二辨外所求果。三显求果所因。此三明发心由致。四正显所发心相。此即是初住地相故。云住如是法名住菩萨欢喜地。以不动法。不动法故不动法者。释成住义。谓一证真理不复失故。二乘异道所不动故。已说住义竟。
　　第二释名分中有三。初十句明多喜。次十明念当得生喜。后十念现得生喜。又释此三中初一明叹喜差别。后二明喜因差别。又前一正是此地行报之喜。后二明于此地举缘方喜。又初一对前依何身生喜。以厚集善根得此位故。次对前为何义生喜。以所求佛果定当得故。后对有何相生喜。以现离凡得圣位故。何故以何因中不对辨喜。谓悲心恻怆喜相隐故。初中言多喜者。谓适悦众多故。论中三种。一心喜者。入观之心心即适悦故。二体喜者。出观喜受相应故。三根喜者。由前心体喜故。令所依身色根调畅轻安遍悦故云多喜。此是总句。别有九种。一敬喜。于三宝中得不怀信故云多信故　此如小乘入见道得不坏净相似故。二爱喜。乐观离染真如法故云多清净故。论经名爱念故。上二是心喜。三庆喜。自觉所证校量胜过于地前故云多踊悦　四调柔喜。身心安适遍增益故。五堪受喜。自见至菩提近者知已行立取菩提近故云多堪受故。此与念当得何别。谓念当得念果预喜。今此念因能受故喜上来自行喜。下三明化他喜。六不坏喜。由于自心先已调伏。是故或他论义自解说时。或自论义他解说时。皆心调无诤。离诸扰动故云不好斗诤。七不恼喜。以心慈悲身口调柔。设见恶人以道渐化不恼他故。云不好恼乱众生。八不嗔喜。谓见众生不如说行心乖法也。威仪不正身违道也。见之生愍故忍不嗔故。云不好嗔恨。此前二句不恼怀他。此句能受他恼。又前二不令他恼。此句自不起嗔　第二念当得故生欢喜中。初句总。此中欲明已当得义。何故乃念他佛邪。论释如佛所得。我亦当得如是念故心生欢喜。此即念他成已也。别有九种。一念佛法者。正是念法。但以总该别。于念佛门开出余九。是故九种皆名念佛。此是念佛所得之法及所说法。已亦当成故云念佛法故生欢喜心。二念佛菩萨。有人释云。此念佛过去为菩萨时。我亦同彼故生喜。今解念佛成道。有菩萨眷属。我亦当有故生欢喜。文意在此。故云念诸菩萨等。三念佛行。此中正是念菩萨行故名念佛行。释以诸菩萨行佛所行行故行从佛有故。四念佛净。谓念佛所有诸度离染故。云念波罗蜜清净故。五念佛胜。谓念佛菩萨胜余众故。云念诸菩萨与众殊胜故。六念佛不退之力故云不坏也。七念佛教化之法。八念佛能广利益众生。九念佛所入之门。谓善巧智门也。问。看此十句。唯初一句念佛余念别事。论主何故总称念佛。答。此依一乘无尽缘起无碍相成。即一一缘中无不皆摄一切诸缘。论主依此例故。回九入一俱名念佛。如初句摄九。余一一句皆亦如是。此即句句之下。悉皆无尽。以此地法是陀罗尼法故。如上举悉昙章为喻。是此义也。依此例故。上十信为总。乃至十地及佛悉为别。摄别入总。无不在信中具足余位亦然。是此义也。又此十句。论主更作一翻解释。论云。于中初二念共者。谓于十中初二念共同是所念今还分为二。谓念佛念佛法故云佛佛法二故。此意欲简成同相三宝。言念佛菩萨二者。还将念佛简佛菩萨故为二也。言念诸菩萨故。直举菩萨以念佛前简法处已显故。是故佛中具足三宝。余七皆是念佛行摄。此行为总。余下六句显此行故。言随所显彼菩萨行者。谓此六句随彼所显菩萨行故。是故得在行中所摄。言以何显者。如是诸念者。谓前言随所显未辨。以何法显下出能显行体故。云以如是诸念。应知此中菩萨行有二种。一离染行。二胜进行。六中初句别显离染行故。云复何显彼波罗蜜净显二。余五句别显胜进行故。云云何显彼菩萨行乃至转去故。于中初二句胜及不退显胜转去。以后地望前皆名转胜。前地望后趣入不退皆名转去。后之三句显其尽去。十地位穷名为尽。上入佛果称之曰去。三句中初二显尽。谓法云地中。能受法雨及能注雨利益群生。后一句受职成佛故云上入佛地。此初念佛行该摄后六目之为总。归初念佛说以为别故。云亦总亦别也　第三念现得生欢喜中。初总中离世境。论释离凡夫取著事。此六尘境是世凡所取。又未入初地所取不亡。如论云现前立少物等非入地故。今入出世证真如法。离所取著世间境事故。云我转离一切世间境界生欢喜心。此转离有九种。一入转离。谓入诸佛所行法中故。云入一切佛平等中故。此九种与前八过既少相似。云何取别释。前中举此正显发心之相。此文念此现得生于欢喜。理实初住所得无别。二远舍地前凡夫位故。三近到出世圣智地故。四断离分别烦恼恶趣业果故。五堪与众生作依止故。六自念行成趣佛不遥故云近见。七得生佛诸受用土中净土是佛分齐境界。八平等转离。与诸菩萨同证真如入在彼数。九胜报自在故云舍离恐怖。此文有二。初直说后重分别。又此十中。初二句显所行显事不相似。此以佛法为所行事。不似凡夫取六尘事。次二句显自身不相似。谓此以圣慧为身。不似凡地妄识身故。后六句显六种不相似。一断转得出世净行。不似凡夫习恶道行故云行不相似。二菩萨大悲。依众生起还为物依。不似凡夫自不济不能作依故。三菩萨见佛得力助行。不似凡夫非器不得。四菩萨生于净佛国土。不似凡夫生于五趣故云处不似。五证如正智以资慧。不似凡夫杂业所生。六内心纯熟所作无怖毕定成就。不似凡夫带障恒怖。由此不似故名转离也。言怖畏者。不爱等者。谓不活等五令心憎恶名为不爱。所畏不定便疑虑所畏定者。即生忧想。此是心法与心俱起故名想应。此是畏体以心畏故。现相舍身故有毛竖等事此　第二重分别怖中二。先征问标。二章门。一怖二离。后释前二门。先释怖章。释此五怖作六门。一出体有四法。一疑。二虑。虑犹思也。三忧。四想。如前可知。二明说意。所以者何。征其意。理实初断除烦恼等障。何故此中乃说离畏。论释此五怖畏。是初地障故偏在此说。若尔何故唯在释名处说。论云复说地利益胜故。欲明欢喜利益。与怖畏相反故。此举之三依三业分别者。论云。第一第二第五依身口意者。此有二义。一别二通。别中不活依身恶名依。口恶名虽发他口以性是口业故。众畏依意意无智德故生众畏。二通不活依三业。谓衣不盖形食不充口苦困来逼。余二通可知。四五唯依身者。善道可爱舍故生畏。此是死畏。恶道可憎得故生畏。此随恶道畏舍得在身非余业故。四建立者。论云。何故但说五怖畏打缚等诸畏。皆五摄故。五出因者。论说二因。一邪智妄取想见爱著故。二善根微少故。初为三畏因邪智是不活因。由邪智计我惧已不活追求资财妄取想。是恶名畏因。以妄想怖取美名遂起。此畏见爱著。是死畏因。由见我故爱著自身惧其死也。此三同是恶法故合为一。善根少。是余二因。功德善少畏堕恶道。智慧善少畏于大众。又过去善少今畏大众。现在善少畏当恶道。此二俱是善少合为一因。六对治者。离此因故怖畏随尽。并如经可知。释名分竟　第三安住地分中有三。初总明安住。二所谓下三十句别辨安住。三成就下一句总结安住。初中亦三。初大悲为首。是安住因菩萨所行。皆为众生悲为行本故云悲首。二于众生心无嫌恨等。是安住观。此中有二。一于众生违恼心不嫌恨者。见非不嫌触已无恨。此烦恼不能坏故名坚固。二直心者。深悲愍物为求菩提。小乘不能坏故名坚固。此二不坏故云自然净。三转复勤修一切善根者。是安住行。如下所说信等善根。一切皆是此地摄总勤修也。此勤修有三。初信心。是行所依。二修行。是依心成行。三回向。是回行成德。初十句明信心成。言信心增上者。随所有事。于中信增上成就。解云。此是总句。随下别句。所有三宝等境事。于中深信决定名为增上。别中有九种信增上。于中初六始起信心。后三信增成欲。前中初二自行。后四利他。前中初句。上信三宝净信敬行故云多行净心。下句于理证信。谓真智开神故云解心清净。利他四中。初一化他行。谓说已所证授与众生名信分别。后三化他心。谓慈悲是化心大也。不疲化心常也。后三中初于行离过。谓不染著世是惭愧能也。于悭等下辨惭愧相。举悭等取余五蔽故。由深惭愧六蔽不行故云庄严。二于人将护。三于法敬顺。信心竟。第二修行成就中。论经九句。此中八句。论言十句者。授咸数十为名。初句总集诸善根无休息。无休息故。故是常修也。一切善根是顿修也。别中八内。初七阿含行。后一证入行。前中初二摄法方便。一近善友。略无此句。二爱乐法。谓于直咨直报为问答。说难释通为论义。分别本文为解释。于此三时。称悦适情心生喜故云常爱乐法。次三成三慧。正行于中闻思可知。修于定中不味著故。后二是随缘离著行。于名于利己得不贪。是知足行也。未得不求是少欲行。未受戒者。有此贪求不得受故。名障菩萨戒也。已受戒者。起此二种令戒退失。上来阿含行言常宝心等者。是证行证行可贵。从喻名宝证行超出念念常现故无厌足。修行竟　第三回向成就中。论中作四翻释。一显意释。二总别释。三随要释。四就行释。初中先问以发起。此求一切智等说何等事。何以有此问者。为文中无回向言故。作此问示现回向成就者。答以显示也。以求佛果是回向义故。二总别解释。如论应知。三随要分别者。此中分三。初求何等事。求一切智地故者。此是初句所求果法求犹乐也。二以何观求观诸佛力无畏等故。此显能求观解。是第二句三云何求。求诸波罗密无著法故。此显以何行求用诸度。离六蔽等著求此兼摄。后十句总尽。此三求中家者。结一切智地。是所求处故云家。依家者。结能求观解。谓所观力无畏等。是一切智中别德故。名依家也。无障求者。结能求行离障蔽故。四就行解释中。初二句非是此中正所修行故不别释。此唯解前能求之行。论中云何求等总据。前第三门为此总句。下开别故云差别异求施。二垢中初见乞诈设是语谄也。无心许与是心曲也。对治此如经离谄曲故。此是一向不许。二许而不与有三义。一先许后不与。二许多与少。三许胜与劣。皆是不随。先言对治。此如经如说能行故。二戒有一垢不护实语有二。一犯戒以违本受时能持之言。二覆藏不露犯。默妄语等对治此故。如经常行实语。菩提资粮论颂云。虽由实语死退失转轮王。及以诸天王唯应作实语。三忍一垢。佛家正以利他为业。反此恼他即污佛家。对治此如经不污佛家故。四精进一垢。谓于戒生退。此三种一法广故退。论云。菩萨戒无量二时久故退。论云。劫数长远。三深细故退。论云。难持难行。以广故难可具持。时长故难可常持。深细故难可善持。又律仪戒中恶无不离故难持也。余二聚中。善无不摄生无不度故难行也。由此便生遏堕之心。是此垢也。对治此如经不舍菩萨戒故。由精进策修能行难行故。五定垢二中一事中举缘名乱心。内情妄取名忆想。又初庶后细。又初不得止故。后不得观故。对治中不动治乱生萨婆若治忆想。六慧有三垢。一障不住道行。或一向现世间不现涅槃。同凡夫故。或一向现涅槃。不现世间。同一乘故。此无善巧。是般若垢对治如经可知。二障助道行。三障证道行。并可知□□□。如是下总结安住。由此三十句行净治。此地纯熟故名净法也。论□□□□□□□□□□□□□欲谓怖趣。

