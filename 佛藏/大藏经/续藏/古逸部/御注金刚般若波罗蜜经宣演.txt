  御注金刚般若波罗蜜经宣演
　　唐 道氤撰




　　御注金刚般若波罗蜜经宣演卷上

　　　　敕随驾讲论沙门道氤集
　　稽首善逝大仙雄　　智断慈悲众德备
　　演说金刚清净句　　理深功妙福难思
　　稽首□时能发请　　具寿观空善现尊
　　补处极喜与明增　　开释此教诸菩萨
　　今为自他生福惠　　佛种不断法流通
　　采集□义赞真文　　愿以威神见加护

　　叙曰。真际寥廓。理□□□□觉杳冥。本亡言论。而起说于无说之域。立名于不名之境者。寔由昏衢未晓。见海长论。将以灯炬。幽关津航。庶品教之兴也。其功大哉。况般若诸佛之母。金刚难坏之句。括众部以独立。冠群经而迥翥。三问九喻。终始发明八执五耶。心言荡灭。护念付嘱。道岂虚行者欤。
　　大唐开元中。岁次大泉献皇帝御天下之二十三载。四门允穆。百揆时叙。至化洽于无垠。玄风昌于有截。乃凝睿思。畅述儒道。仍怀妙觉。注诀斯经。直照精微。洞开秘密。天章发耀。佛日增辉。映千古以首出超百王以垂范。既而雄都上京。刊勒金石。溥天率土。班宣句味。洗生灵之耳目。裂魔著之笼樊。旷劫未逢。今兹何幸。氤卧病林薮。杜迹弥年。伏览圣谟载怀拚跃。旋荷明诏。滥预弘扬。力课疲朽之余虔。敷幽奥之迹。才微任重。覆餗增尤处座之辰讵忌词费窃惟。君唱臣和。丝发轮行。若不广引教文。何以委明。注意是用。提撕众论。对会六经。适自唇吻。彰乎翰墨。顿犀象而输牙角。括川泽而荐珠珍。所以附赞天文所以庄严义府涓波赴海。岂益洪溟之深。萤爝呈光。未助太阳之景。恭申罔极俯效忠勤者也。开释经题注分为四。一释喻。即金刚真宝。能碎坚积。二释智。即般若正智。能破烦恼。三辩德。即无住无取。证波罗而舍筏。即色即空。契菩提于中道。四释经。即如是降伏。可以称常。故言金刚般若波罗蜜经。
　　赞扬经注。略启五门。一叙教兴由。二明经体性。三摄归宗旨。四所被根宜。五依文正解。教兴由致。曲作两门。初叙教兴意。后传译年代。初中复二。先依论释。后总料简。依论释者。无著菩萨释三问意。论云何故上座须菩提。发斯问耶。有六因缘。且一部宗旨。在在乎三问。善现为发教之主。既有斯意。世尊顺问。而答其意必同故。六缘即教兴意。其六者何。论云。为断疑故。为起信解故。为入甚深义故。为不退转故。为生欢喜故。为正法久住故。即是般若波罗蜜。令佛种不断。云何以此令佛种不断耶。若有疑者。得断疑故。有乐福德。而心未成熟。诸菩萨等。闻多福德于般若波罗蜜。起信解故。已成熟心者。入甚深义故。已得不轻贱者。由贪受持修行。有多功德。不复退转故。已得顺摄及净心者。于法自入及见生欢喜故。能令未来世。大乘教久住者故。演曰。初五为利乐众生。后一为正法久住。前五之中。初二。佛法外人以有疑惑。不生定信。次二。已入佛法者。虽欣正法。未解进修。后一已进修者。未能证达。由教但为未解者解。未度者度。若已证悟。言教都亡。是故此中为令众生。不信者信。未修者修。未达者达。然此六因。摄为三对。初二除疑起信对。次二生智摄福对。后二悟理兴教对。又前前因。能引后后由。疑断故信解生。信解生故入深法。入深法故不退转。不退转故生欢喜。欢喜故法久住。其配位地。至文当释。又依功德施菩萨论云。佛所说法。咸归二谛。一者俗谛。二者真谛。俗谛者。谓诸凡夫。声闻。独觉。菩萨。如来乃至名义智境。业果相属。演曰。俗谛之中。人法不同。人中凡圣。圣中三乘。大乘因果。如是差别法中。能诠所诠。能缘所缘。能感所感。各相系属。是谓俗谛。论又云。真谛者。谓即于此都无所得。如说第一义。非智之所行。何况文字。乃至无业无业果诸圣种性。论释二谛已次属当。经云。是故此般若中。说不住相。布施一切法无相。不可取。不可说。生法无我。无所得。无能证。无成就。无来无去等。此释真谛。又说内外。世间出世间。一切法相。及诸功德。此建立俗谛。如是应知。演曰。六尘外五眼内。色外心内。众生器为世间。无漏无为为出世间。总说此等名。一切法相所有。校量身命资财。持经福等及诸功德。论意。众生不识二谛。常处沉沦。为令众生识达二谛。发生胜智。当得解脱。如有颂言。非不见真如。而能了诸行。皆如幻士等。虽有而非真。由观胜义。而生正智。以悟真空。由达世俗发生后得。而知缘起。略有六对。理智。事智。一切智。一切种智。如睡梦觉智。如莲花开智。空智。有智。自利智。利他智。如所有智。尽所有智。诸佛菩萨无量功德。二智为本因识真俗有此智生。是故说经令悟二谛。又由证真故。生智而不住生死。由悟俗故。兴慈而不住涅槃。或无住处涅槃资粮。永出二乘。利乐无尽故说经也。上依论释。次总料简者。无著菩萨依教起行。功德施论。依境生智。各据一义。亦不相违。然总参详经之与论起一至六。摄意周尽。言一意者为令佛种不断绝故。无著菩萨总结六因云。即是般若波罗蜜。令佛不断。此意若翻六因疑不住等胜智不生。如理不显。佛种永断。由说经故。除疑生信。入法不退。欢喜弘通。当成正觉。故云佛种不断。言二意者。即向论说二谛者。是开为三者。一为悟教理之深微。二为起断修之妙行。三为识果德之真化。初门复二。初教深。后理妙。言教深者。佛说般若波罗蜜。即非般若波罗蜜。一切诸佛从此经生。须菩提深解义趣。涕泪悲泣。我从昔来。所得惠眼。未曾得闻。如是之经。无著论云。令大乘教久住于世。由斯广赞持说功德胜。以无量身财布施令知教深。其福胜大专心受学。言理妙者。为显真如无相。法身究竟之理。虽说真理。不坏俗谛。故功德施论。依经制名。由破取著。得入真谛。不坏假名。悟达俗谛。广百论第十云。然佛所说无不甚深。二谛法门。最为难测。唯识论云。拨无二谛。是恶取空。诸佛说为不可治者。由此有云。般若经说一切空者。非尽理也。二起断修之妙行。亦为二。初所断。后所修。言所断者。欲入佛法。以信为先。犹预怀疑。障生净信。依初入法论说断疑理实。此经兼断余障。障有二种。烦恼所知。寻其根源。二执为本。此经正除我法二执。根本既尽。支末随亡。如经若有我人众生寿者相。即非菩萨等。是除我执。无法相亦无非法相等。是除法执。又障有三。即三杂染。我于往昔节节支解时。若有我相。人相。众生相。寿者相。应生嗔恨等。除烦恼障。善男子善女人。受持读诵此经。为人轻贱。先世罪业。即为消灭等。除其业障。当知是经义不可思议。果报亦不可思议等。是除报障。又准宝性论。障有四种。一阐提不信。二外道著我。三声闻畏苦。四缘觉舍心。今于经中。随文取义。具除四障。如经一念净信。曾于多佛。久种善根。信心清净。则生实相等。皆初障。是故论云。有乐福德。而心未成熟。诸菩萨等闻多福德于般若波罗蜜起信解故。上下经文。说无我等。除第二障。忍辱波罗蜜。即非忍辱波罗蜜等。论中判为忍苦住处。除第三障。广大第一。常其心不颠倒等。四恩之心。除第四障。若乐小法者。则于经不能受读诵。为人解说等。及无住涅槃文。通除后二。又依无著菩萨八住处中。摄彼十二为离障碍。一一对除谓少闻等故。为除障而说斯经。二所修者。万行虽殊不过六度。世亲论云。檀度摄于资生无畏法。此中一二三。名为修行住。又舍身财等为檀。后五百岁。持戒修福等为戒。又离一切相等。为摄律仪戒。修一切善法得阿耨菩提等。为摄善法戒。为利益一切众生等为摄众生戒。是三聚净戒。亦瑜伽厌有为等。三种发心为三德因。是名为戒。忍辱可知。五百世中。长时修习。是为精进。前后诸文。所修观行。论判以为三摩跋提。毗钵舍那等。是为空惠。六度圆满。大经最后六明度。此略举标明无相修引生后故。三为识果德之真化者。善现三问虽在因中因。必有趣无上果。色声求我。不见如来是真法身。行住坐卧是应化身。应化非真佛。亦非说法者。令识化身。求趣真佛。又功德施论释。云何住者。于何相果心住愿求。云何修行者。当修何行而得其果。云何降伏者。降伏等心使因清净。诸法先因而后果。何故先说果。先赞果德令彼欣求而修因故。无著菩萨中开三因理包行果。其二谛境通在果因上三意讫。开为四者。一为令闻无说至教。二为令知无生胜理。三为令修无得妙行。四为令得无为极果。具如经。应寻引之。若开五意。前四更加。为令摄得无相妙福。言六意者。即论六因惑。即于前三意之中。各开为二。一者教。二理。三断。四修。五真。六化。故依经论总意欲令除疑断障。生信起行。识真俗理。摄福惠德。证法身果。佛种不断。斯经起也。
　　明传译年代者。自汉明感梦。摩腾振锡。世高赴洛之后。僧会游吴之前。微言虽被于中州。兹典未流于震域。始从符秦之日。暨乎皇运之年通应有期。凡经六译。第一后秦弘始四年。鸠摩罗什法师。于长安草堂寺译(十一纸)名舍卫国。第二元魏天平二年。菩提流支三藏。于洛阳译(十四纸)名婆伽婆。于时并译天亲菩萨论三卷。金刚仙记十卷。第三陈太康元年。真谛三藏。于南朝译(十五纸)名祇陀树林。并出本记四卷。第四隋开皇十年。达摩笈多译(十六纸)名刚断割。并译无著菩萨论两卷。第五大唐三藏玄奘法师。贞观年。于玉华宫译(十八纸)名能断金刚。又有三藏地婆诃罗。此云日照。译功德施菩萨论两卷。第六大周义净三藏。圣历二年于佛授记寺译(十二纸)亦云能断金刚。文云薄伽梵在名称大城战胜林等。并再译世亲菩萨论三卷。前后传灯。异代俱美。文虽少别。法宝无差。良由所得梵本。互有不同。或翻之人。广略有异。递相参照。理义思圆。若乃经论合举。则周魏各分。唐梵不亏则贞观最备。至于文约义著当根赴缘。书写盛于寰区。持诵周于道俗者。期惟舍卫国乎。圣札光辉谅在兹矣。故今用隋魏之论附姚秦之经。问。经本可知诸家论请申作者。答。佛灭度后九百年中。无著初地之圣人。世亲暖顶之高士。俗则昆季。法乃师资。各制论文。赞弘此典。然金刚仙记判世亲论云。长行是弥勒菩萨。为无障碍菩萨说。无障碍转授世亲。世亲后寻经论意。更作偈颂　广兴问答。以释此经者。不然众论之作偈颂为主长行释之。岂有先释后偈。亦犹子先父后。又寻长行屡牒偈文。岂补处慈尊。引地前菩萨偈颂为证。故不可依今据慈恩三藏等所传八十行。诵是弥勒菩萨造。西方具有传记。若尔何故净三藏译论题云。无著造颂。世亲作释。答。偈颂定是慈尊所说。以授无著。无著传授世亲。世亲得之造长行释。故彼论初归敬颂云。大智通达教我等。归命无量功德身。应当敬彼如是等。头面礼足而顶戴。即是通敬本论大师。及传授者而后论本题云。无著造者。据传授说。亦不相违。问。慈尊造颂。理为准的因。何无著更自造论。别起异端。答。法归分别。理有多途。前论所无。更补其阙。寻文虽异。据理不差。待至释文。一一通会。若唯依无著。断疑之旨未明。必独天亲行位之门盖阙。兼而双辨类曦舒之。合耀或乃偏弃。惜珠宝之不全。勿怖广闻当勤勉励。其功德施论依附天亲时。有异释不乖于本。总是第一教兴门讫。
　　第二明经体性者。先体。后性。出诸教体。凡有五重。一能诠性用体。名诠自性。句诠差别。文即是字。为二所依。此三依声。假实合明。声名句文四法为体。十地论说。说者听者。皆以二事而得究竟。一者善声。二者善字(字为所依亦摄名句)成唯识云。此三离声虽无别体而假实异。亦不即声。由此法词二无碍解境有差别。法缘名等词缘于声。二隐假谈实。体虽名句文。约用假立。然无别体。不离于声。但说圣教声为体性故。对法有成所引。声不说名等为成所引。唯识亦云。若名句文离声实有。应如色等非实能诠。三能所诠显体。瑜伽八十一出契经体。略有二种。一文二义。由能诠文义得显等。此体合取能诠所诠。圣教必有所诠义。故四摄法从心体。花严等说。三界唯心。又契经说。诸识所缘。唯识所现。论说心心所。色不相应行。及诸无为。皆不离心故。唯识心为此教体。若就根本能说者心。若取于末亦能闻者识心为体。故二十唯识展转增上力。二识成决定谓余相续。识差别故。令余相续。差别识生展转互为增上缘故。五摄事归如体。净名经云。一切法皆如也。众圣贤亦如也等。又云。文字性虽无有文字。是则解脱。又云。法非见闻觉知等处处非一。事相如波。理性如水。波不离水。事法皆如故。教唯以真如为体。上来出体。从未向本。从浅至深。但说所不违余义。后明性者。复有三门。一圆成等性。二漏无漏性。三善等三性。圆成等者。摄事归如。即圆成性。摄法从心亦依他性。其前二门。亦即依他。若第三门。通属三性。由计所执。虽无实体。亦所诠故。漏无漏者。据本质教。如来所说。一切无漏言十五界是有漏者。随小乘宗。非大乘义。大乘佛身。十八界等。皆无漏故。十地菩萨。及二乘人说听教者。应须分别。菩萨第八有漏性收。所变声等。亦唯有漏。若于无漏心中。说听通第六七。此影像教。亦唯无漏。由见相分性类同故。二乘虽有游观无漏入灭定等。少不足言说听法时。唯是有漏。异生可知。善等三性者。无漏所变。一向善性。其有漏心所说听者。所变声等。皆唯无记。是性境故。问。第八所变可唯无记。若约六识。善等位中所变如何。答。见分善等所变无记以许见相离引生故。论说色声。非善恶性。随能发心。假说善恶。问。声唯无记。名等如何。答。若随所诠。假通三性。随所依声亦唯无记。若尔何故世亲论云。我法是善。汝唯无记。答。汝小乘师。声界有漏。名唯无记。我大乘宗。佛声无漏。故唯是善。
　　第三摄归宗旨者。初辨摄归。后明宗旨。摄归有五。一归藏。二归分。三归乘。四归时。五归会。初归藏者。藏有二种。一声闻藏。二菩萨藏。独觉教少入声闻中。此经即菩萨摄。由满字教。被大根性。又藏有三。谓奈耶。素呾缆。阿毗达磨。如次诠于戒定惠学。各据增说不尔。三藏俱诠三故。今此经是素呾缆藏。又准十二分。有论议经等。可通三摄。非别部帙。第二归分者。十二分义。具如别章。今应列名。略配经说。一契经。相有通有别。通即十二俱名契经。别谓长行缀缉。略所应说义。此经俱通。二应颂。应重述颂。谓长行已说后重颂明。如下经云。若色见我等。三记别。此有三相。一记大人当成佛。第二记弟子死此生彼。三为记诸法之义。今经可通。第三记别。虽释迦汝当成佛谈往佛事非今记。他故非彼。又但经诠。即彼分故。今非要佛。四讽讼。谓前未说。直以偈明。可讽诵故。最后偈是。五自说。谓不待请。观机即说令法久住。惑显悲深。今此经中。令生企敬故。无自说。六缘起。此有三相。因一犯制戒。二因事说法。三因请说法。此通第三。七譬喻。谓以喻况晓所说义。如说虚空喻施福等。八本事。谓除自身说。于过去弟子。及法名本事。今经无此。九本生。说佛自身在过去世。方彼所若死若生。行菩萨行等。即说过去作忍辱仙等。十方广。此有二相。一说行菩萨道。二法广多极高大故。此经具有。十一希法。谓说八众所有共不共德。及余最胜殊特惊异之法。如说日舍三恒河沙身命不及信经。十二论义。谓诸经典循环研核。磨怛理迦。一切了义经。皆名磨怛理迦。今者此经虽无显文。准天亲论。乘前起后。所有疑请佛为断除。循环而说。亦是论议。即通十分。唯无自说及本事经。三归乘者。或唯一乘。如法花言唯有一乘法无二亦无三。或立二乘。如摄论云上乘下乘有差别故。或立三乘。如法花云为求声闻者说应四谛法等。如是乃至立五乘等。如常具辩。今此经者。即一乘故。下文云为发大乘者说。胜鬘经云。一乘即大乘故。二三乘中上乘所摄。为发最上乘者说故。四归时者。古立教时。多少不定。皆无凭据。广如慈恩法师法苑叙破。今者唯叙正义。释云。慈恩三藏依解深密经。立教三时。彼经广为胜义生菩萨说三无性。皆依遍计所执。以胜义生菩萨深生领解。世尊赞叹善解所说。胜义生菩萨白佛言世尊。初于一时波罗痆斯仙人堕处施鹿林中。唯为发趣声闻乘者。以四谛相转正法轮。虽是甚奇。甚为希有。一切世间诸天人等。先无有能。如法转者。而于彼时。所转法轮。有上有容。是未了义是诸诤论。安足处所。世尊在昔。第二时中。唯为发趣修大乘者。依一切法无自性。无生无灭。本来寂静。自性真如。以隐密相。转正法轮。虽更甚奇。甚为希有。而于彼时所转法轮。亦是有上有所容受。犹未了义。是诸诤论。安足处所。世尊于今。第三时中。普为发趣一切乘者。依一切法皆无自性。无生无灭。本来寂静。自性涅槃。无自性性以显了相。转正法轮。第一甚奇最为希有。于今世尊所转法轮。无上无容。是真了义。非诸诤论安足处所。此同涅槃经。初教服乳。次教总断。后教有服有不服者。亦同金光明经所说。转照持三种法轮。法花经信解品。亦有明说大意论之对不定性。大由小起。渐次而被。可有三时。解深密等。约此而说。若唯顿悟大不由。小则无三时前后次第。亦非年月定制。后先但以义类。相从而说。若不尔者。花严经等最初宣说。岂即初时。遗教最后第三时。问。若尔何故法花经。唯说二时。彼云昔于波罗奈。转四谛法轮。乃至今复轮最妙无上大法轮。答。彼以大小相对。隐第二时但说前后。实即三时。今者此经随顿发性。总不立时。若约渐根。第二时摄。以初时教。唯说于有。此不唯有。故非彼时。若第三时显说空有。普为发趣一切乘者。此经下云。唯为发趣最上乘者故。第二时又无著释。不惊不怖等。约三无性。然三无性。是佛密意说诸法空。问。解深密经虽说三时。文中不说第二时教。是般若等。准何得知。答。即彼经云。唯为发趣修大乘者。此经亦云。如来为发大乘说。为最上乘者说等。其文正同。若不尔者。更有何经。唯为发趣修大乘者。隐密相转。况大般若数处有文。如来说已。诸天喜赞。皆云。我今见世尊第二转法轮等。问。准深密经说。第二时隐密相转。若尔此经非了义耶。又准此经。持说修行。其福无量。不可思议。而解深密以不了义。持说读诵所有功德。如牛迹中水。比大海水等。胜劣悬殊。既尔此福即应狭劣。答。河南法师释云据乘以辨名为了义。非约显密。又彼约渐悟当隐密门。此约顿悟。即成显了。又复具说五位。修习岂唯空也。演曰。深密经中。说第二时。隐密等者。以随渐悟多分布而说。以多覆相说皆空故。理实般若。亦以有义何以知者。准此二论释。经文中皆约中道。离空离有。非一向空。至下当悉。又准唐摄论。辨中边论。皆引般若证。彼三性通有及无。非一向空。况说诸佛从此经生究竟法身。离一切相。宁非了义。而深密经。校量福德。有胜劣者。若随多分执空为了。而持说等功德为劣。若解空有离相。契真而受持者。与彼深密福德是同。于此义中。当审思察。五归会者。大般若经。总依四处十六会说。言四处者。一王舍城鹫峰山。二室罗筏给孤独园。三他化天宫摩尼宝藏殿。四王舍城竹林园白鹭池侧。其十六会初之五分。更无别名。但以标其分目。第六最胜天王分。第七曼殊室利分。第八那伽室利分。此之三分从请主为名。下八分名随所诠立。谓第九能断金刚分。第十般若理趣分。及后六分如此六度以题分名。此经即是第九分摄。四处之中。给孤园说。准据梵本。有三百颂。大经部中第五百七十七卷也。然古说有八部般若。谓大品。小品。放光。光赞。道行。胜天王。文殊。金刚。由各异译。未见广本。故云八部今即不然。若约部帙六百卷经唯是部。若依部分乃有十六。况复八部多是重译。如放光。光赞合入大品。道行般若即是小品。故言八部未可为依此在诸分处中而说。盖般若之铃键。大经之开轴。文句盘错。意象精微。包真俗摄行位。有慢斯遣无执不除。破相忌情修心之极。锁灾极厄摄福之最。是以西方造论二十余家。此地弘宣不可称数。虽穷劫赞美。碎身护持。岂是荷难思之力。报莫大之恩欤。上摄归讫。明宗旨者。先通后别且通辩宗。此方先德总摄诸教以立四宗。一立性宗。安立五蕴界处有体。如婆沙杂心迦延论等。二破性宗。破彼三科所有实性。而言诸法但有于相。如成实论等。三破相宗。言一切法非但性。无相亦非有。如般若等。四显实宗。明一切法真实道理。随其所应。若空若有。如花严涅槃等。准彼所判。此经即是破相宗收。然立四宗摄藏非尽。如一说部。世出世间但有言说。都无性相。其说假部。立蕴是实处界门中。法皆是假。不唯立性。复非皆相说出世部。世间非实。皆虚妄故。出世可实。非虚妄故。凡此等类。四内何收。又复小乘二十部。计宗类不同。计法各殊。岂唯性相故分四宗。未为准的。又有法师立三宗义。一法相宗。二破相宗。三法性宗。谓深密佛地等经。瑜伽等论。皆法相宗。依三性门。建立诸法。为究竟故。大般若等经。智度。中。百等论。皆破相宗。依胜义门。破遣诸法。为究竟故。花严。涅槃。楞伽等经。宝性。起信等论。皆法性宗。彼依法性如来藏门。融会诸法。为究竟故。乃至立一味之理。非言不显。显理之言。不能称实。由斯皆随空有等边始自诸佛。下至凡夫。所设言教。无有异也。是故诸教有此三别者。法师所雄名绝代。英识迈时。学富五乘。理高于叶。舣惠舟于法海。桂掉翻波。挥智剑于义山霜锋切玉。判斯宗旨。诚可轨摸。有所未明。聊为质问。何者。法虽离言。本无名相。然假诠召许得法体不尔圣教应非定量表蕴等法遮胜性等。又诸凡夫盲无惠日说不称法。可堕诸边。诸佛圣智。亲证法体。如其所证。无倒宣说。说空定空。说有亦尔契会中道。岂可同凡。若不尔者。如何得有称教生解。发真胜智而得解脱。若以不称实故。随所发言。堕空有等。是则应有八万四千无量诸宗。何唯有三。又分三宗。无教空说。如何自意分判圣教。又云。法相存依圆破相被三性法或存破各为究竟乐。了不了者。便令教理。递相乖违。亦违究竟一实中道。以许佛说。三种究竟。犹豫多端。若为证会。又依深密。佛自会释诸说空教。唯依遍计。说诸法空。如何可言。破相宗中。三性俱遣余一一义。有多妨碍。略举可知。不能繁广。当知瑜伽补处宣说。乃通解释一切诸经。勿谓但释深密等教。故彼论释。归敬颂云。此论殊胜若莲花。犹如宝藏如大海。具显诸乘广大义。善释其文无有遗。又云。今说此论。所因云何。谓诸有情。无始时来。于一切法。处中实相。无知疑惑颠倒僻执。乃至如来出世随其所宜。方便为说种种妙法。处中实相。令诸有情。知一切法。法如是如是空。故非如是如是有。故非空了达诸法非空非有。远离疑惑颠倒僻执。修行灭障。得三菩提。证寂灭乐。佛涅槃后。魔事纷起。部执竟兴。多著有见。龙猛菩萨。证极喜地。采集大乘。无相空教。造中论等。究畅真要。除彼有见。圣提婆等诸大论师。造百论等。弘阐大义。由是众生。复著空见。无著菩萨。位登初地证法先定。得大神通。事大慈尊。请说此论。理无不穷。事无不尽。文无不释。义无不诠。疑无不遣。执无不破。行无不修。果无不证。正为菩萨。令于诸乘境行果等。皆得善巧。勤修大乘。证大菩提。广为有情。常无倒说。兼为余乘。令依自法。修自分行。得自果证。如是略说。此论所由。故知。通释一切圣教。除空有见。起处中行。宁说瑜伽。唯法相宗。问。岂不诸经。多说法相。或多破相。或复融会。宁不分宗。答。谁言诸教无此三义。但说定判如是如是经与论。彼彼宗摄。即为不可。皆不空故。是故应说大乘如理。随何等经。皆有法相。破相融会。虽有偏明一义多处。理实此三不相舍离。以辩法体除执会通义皆遍故。问。若尔何故。于大乘中中宗边宗。清辨护法。无相法相。诸宗各别。答。但由释者制作不同。随能释意。说宗有异。非是佛语。堕诸边故。先别立宗。由此应说于大乘中宗分有二。一胜义皆空宗。二应理圆实宗。初宗即是龙猛菩萨。下至清辩论师。依无相教。说胜义中一切皆空。世俗是有。掌珍。颂云。真性有为空如幻缘生故无为无有实不起似空花。乃至不立三性。唯识等后宗。即是慈氏如来。乃至护法菩萨。依深密等显了言教。说胜义谛。非空非不空。辩中边论慈尊颂云。虚妄分别有于此二都无此中唯有空于彼亦有此故说一切法非空非不空。有无及有故。是则契中道。三性之中。遍计性无依圆。是故有二宗别。问。所言胜义及世俗谛。其相如何。答。还依二宗。所说有异。且胜空宗真胜义谛一切都空。世俗谛中。可有色心修断等。法如经说云。凡所有相。皆是虚妄。此世俗谛。诸相非相则见如来。此胜义谛。四生三界。所有众生。是世俗谛。实无众生得灭度者。是胜义谛。应理宗说。真俗二谛。二义不同。一依人辩谛。二约法辩谛。二种二谛。俱通空有。且依人者。涅槃经云。上智所知名胜义。中智所知名世俗。二智所知通空有。故知二谛空有。俱通言依法者。法有胜劣。互相形待。而为真俗。此有四重。一虚实二谛。瓶军林等。虚为世俗。蕴处界等。实为胜义。二理事二谛。蕴等事法。粗为世俗。四谛道理细为胜义。三浅深二谛。四谛安立浅为世俗。二空真如深为胜义。四诠旨二谛。二空真如带诠世俗。一真法界亡诠胜义。总有五法。初军林等俗而非真。后真法界真而非俗。中间三法亦真亦俗。互相形故。广如唯识第九。显扬第六。大论等说。然初一种。世间共执以为实有。我法性故空而非有。余之四法。通是依他圆成性。故有而非空。故说二谛。体通空有。非如前说。胜义皆空。既知二宗所说二谛。次应征问空有所由。胜空者曰。大经说云。设有一法过涅槃者。我亦说为如幻如化。般若云。色即是空。空即是色。受相行识。亦复如是。此经亦云。般若波罗蜜即非般若波罗蜜。乃至无法可说等。准此等教。诸法皆空。又立理云。法若有体。自可能生。既藉众缘。明知非有。如结手巾为兔等像。无兔等性。应理者曰。即准此经。福聚无量如何非有。又说如来有五眼等。又发阿耨菩提者。于法不说断灭相等。又复经云。有为无为名为有。我及我所名为无。又云。无我无造受者善恶之业。亦不亡等。虽说藉缘。岂幻化体。都无所有。由应理者。亦以幻化。喻依他故。星翳灯幻喻有为故。又说众生我。皆令入无余涅槃。灭度若皆空者。何假令空花而般于涅槃。胜空者云。此等诸文。皆据俗谛。非真空中。有造修等。应理难曰。汝之俗谛。与胜义谛。为一为异。若言一者。有空相违。不见苦乐。及冷热等得为一故。若言异者。二谛本俱。如何一有而一非有彼。答。二谛其体无别。俗谛体有。可苦乐等。非同体过。二谛相对。妄情是有。真理皆空。今随妄情。说俗谛有。就实而谈。俗谛亦空。难曰。世俗妄故。令舍俗谛。入真空者。岂无诸法断灭相过。答。体既是无。可断灭故。言不说法断灭相。此与应理。解释全别。问。依胜空说。妄有真无。二谛体一。未审应理所说二谛。为一为异。答。应理所说。非一非异。何以故。义用别故非一。无别体故非异。即如瓶军林等五法相望展转皆尔。既非一异。翻此即说。或异或一。皆无有妨。仁王经云。有无本自二。譬如牛二角。照解见无二。二谛常不即。解心见无二。求二不可得。非谓二谛一非二何可得。于解常自一。于谛常自二。通达此无二。入真第一义。颂意。真如为胜义谛。依他遍计为世俗谛。二智境故名为谛异。唯约真智。即称解。或异或一。皆无有违。唯识亦云。故此与依他非异非不异。如无常等性非不见此彼。瑜伽七十五云。于大乘中。或有一类恶取。故作如是言。由世俗故一切皆有。由胜义故一切皆无。应告彼言。何者世俗。何者胜义。彼若。答言。若一切法皆无自性。是名胜义。若于诸法无自性中。自性可得。是名世俗。何以故。无所有中。建立世俗。假名言而起说故。应告彼云。汝何所欲名言世俗为从因有自性可得为唯名言世俗说有若名言世俗。从因有者名言世俗。从因而生非是有。不应道理。又应告言。长老何缘诸可得者。此无自性(此难俗有胜义即无)彼若答言颠倒事故(谓心颠倒于天谓有如见空花)复应告言。汝何所欲此颠倒事为有为无若言有者说一切法由义故。皆无自性。不应道理。若言无者颠倒事故。诸可得者。此无自性不应道理(既无颠倒从何起执而言颠倒事故诸可得者此自性)胜空者曰。大菩萨藏经第二卷云。空与菩萨性无有二。由无二故。不可言说。又云。远离取执胜义谛中。无法可得。由性无故。说名为空由此说空为极了义。应理者曰。此亦非证为依瞬若遍计无故与觉无二。又瞬若多空性真如与觉无二。不言菩提体即空无若实皆空何空何觉。若云随破妄情空觉无二。据胜义谛无觉无空。即应分别兔角长短此既不尔。彼云何然。又云。远离取执胜义谛中无法可得。不言非报胜义谛中亦空无法。又若二谛体性是一而非有者。应无凡圣染净作业人天五趣即无三恶。悲所度生。菩萨徒自行于勤苦。以空无故。谁为谁说何法何求不应智者为除幻敌求石女儿用为军旅。又凡夫妄倒。可有世俗色心等法。诸佛如来妄倒已断。何有色身净妙土等。若言以佛悲心。为众生故。示现身土。众生妄倒。若已断尽。诸佛身土。无不立者。胜义既空。悲智之心。亦应非有。谁为能度众生之本。故言空者是密意说。教理既然。故与前说掌珍比量。作圣教相违过。以违法教。不空义故。唯识亦云。彼特违害。前所引经。
　　胜空者曰。我亦有教引前所说。大般若等为证成。故应理者曰。教有显了及不了义违显了教故汝为过。谓深密经。说第二时。以隐密相。转正法轮。说一切空。非真了义。又云。相生胜义无自性如是我皆已显示。若不知佛此密意失坏正道不能往经既自说。诸法无性。是隐密相。非真了义。今判说空。为第一说。是故为过。问曰。龙猛。无著俱登极喜。同证法性。智见不殊。因何二宗所说有异。答。据其至理平等无差。佛对根宜。显密异说。菩萨亦尔。对根宜闻。所弘各异。由著有见。龙猛菩萨。密弘于空空见若生。亦成其病故。须双说非有非空。远离二边。契会中道。如向瑜伽释论等说。又复大乘无相空教。依真智境。遣一切相。密说皆空。诸大菩萨。对著有病。弘斯密教。非于中道。而不证悟。末叶不悟。广兴乖诤。岂大菩萨有所相违。上通辩宗。随其胜空。及应理者。所弘二谛。并此经明。如功德论。咸归二谛。通二宗解。智者当悉。别明宗者。题名般若故即为宗般若有三。实相观照。及与文字。慈恩三藏。依诸经论更加二种。谓即境界。及以眷属。通有五种。一般若性。二般若相。三般若因。四般若境。五般若伴。克性相从。俱名般若。有义此经观照为宗。说能断故。如大经说。六度之中。其般若度为洲。为渚。为道。为目。为灯炬等。故此唯以惠相为宗。即无分别本后二智通生法空。或取加行。亦不违理由十八住。通摄地前地上住故有义。亦以实相般若。为经所宗。能断性故。真理为本。智方生故。金宝亦喻如来藏故经中广明无相直理法身极果是无相。智正所观故。答辩如体。诸释不同。如净业障经疏述。问。何故不取文字等三。答。非经正明彼是末故。此二本故。菩萨涅槃二种故。即五法性。摄三身故。能缘所依若性若相。功德本故。第三问讫。
　　第四所被根宜者。初辨根性。后以教被且初根性差别不同。一乘五性。自故纷诤。今略叙之。三说不同。一云众生皆有佛性。决定无有定性二乘及无性者。涅槃经第二十七云。师子吼者。是决定说一切众生悉有佛性。又云。一切众生悉皆有心。凡有心者。悉当得阿耨多罗三藐三菩提。是故我说一切众生悉有佛性。又第三十七云。为非佛性。说于佛性。非佛性者。所谓墙壁瓦石无情之物。离如是等无情之物。是名佛性。准此经文。非是唯理。有情五蕴。不被简故。亦非少分离无情。是佛性故。岂可为非佛性。说于佛性。佛性之中有佛性。如说离有为法。说于无为。无为之中有有为耶。又涅槃云。一切众生。皆有三定。谓上中下。上者佛性。中者初禅。下者大地。中定数下中二定非是少分故知上定。亦是一切同一文故。既云。是定故非唯理说。首楞严定。为佛性故。法花经云。一大事因缘。出现于世。欲令众生开佛知见。使得清净等。又云。十方佛土中。唯有一乘法。无二亦无三。除佛方便说。但以假名字。引道于众生。佛性论云。二空真如名应得因。以应得佛果故。名应得因。故知有理性者。定有行果理既一切皆有行果故非少分。若谓法花二乘无灭悉当成佛此说不定二乘。非是定性者。不然不定。亦成佛教。起初转法轮。今说与昔说若同。何故殷勤三请许说增上慢人。起诳惊怖。舍利弗等。疑佛为魔良由今昔悬殊。有斯疑谤故。经云。所以未曾说。说时未至故。今正是其时。决定说大乘。故知今说非先说也。又云。种性有五。一声闻性。二缘觉性。三如来性。四不定性。五无种性。问云。何得知有无种性。答。四卷八卷二楞伽经。皆云。大悲菩萨一阐提人。毕竟不成正觉。若有性众生。即应有成佛尽。如何大悲。毕竟不作。又胜鬘经云。离善知识无闻非法众生以人天善根而成熟之。善戒经云。无种性人。无种性故。虽复发心勤行精进。终不能得无上菩提。地持瑜伽亦同此说。又涅槃经。三种病人。第三若遇不遇。一良医决定不善。若是有性。如何不差。又恒河七人第一常没七人各一。即无种性。大庄严论第一说阐提有二种。一时边。二毕竟。时边有四。一者一向行恶。二者普断诸善法。三者无解说分善根。四者善根不具足。毕竟无涅槃法者。无因故。彼无般若涅槃性。谓但求生死不乐涅槃。然有释云。毕竟者。一约所断兼善生得善断三世因尽。名为毕竟。无涅槃法。两约时以有钝根长时流转。不能生信。名为毕竟。无涅槃法不言。尽未来际。决定无性。名为毕竟。此释不然。诸断善根。但断生约非方便善。又伏现行。非无种子。如何无因。又与时边。普断善法。应无差别。又断善根。大小经论。俱是利根者。毕竟之与尽未来际。文别义同。若不尔者。究竟如虚空。应非遍法界。又瑜伽第六十七。更有五难六答。广成无性。此应捡叙。上来无性。次成定性。依大般若五百九十三。善勇猛请言。唯愿世尊哀愍我等。为具宣说如来境智。若有情类。于声闻乘性决定者。闻此法已。速能证。问。自无漏地于独觉乘性决定者。闻此法已。速于自乘。而得出离。乃至云若有情类。虽未已入正性离生而于三乘性不定者。闻此法已。速证无上正等觉。心既决定。外别说不定。明知别有决定声闻。又瑜伽七十六。解深密第二。皆说一向趣寂声闻花严第四十。说定性缘觉。大庄严经第一。亦尔。涅槃第三十言。我于经中。为诸比丘。说一乘一道一行一缘。乃至我诸弟子。闻是说已。不解我意。唱言如来说须陀洹乃至阿罗汉。皆得作佛。若皆作佛。无决定性。是解佛意。何须此说。若尔如何法花经中。唯说一乘而为究竟。答。如摄论中。以十义会深密。亦有会一乘父。总依经论。佛性有三。声闻有四。阐提有三。佛性三者。一理性谓真如。二行性谓无漏种子。三隐密性。即尘劳之畴。声闻四者。一应化。二退菩提心。三增上慢。四趣寂。阐提三者。一大悲。二断善。三无种性。上来两家所引教文。并有明说。其释难及会违父。一一研究。广如别记。乐广言论勤说法者。皆应叙之。三云此有种性及无种性。乃是如来秘密境界。散在诸经。佛不定说如何前释欲定是非此十力中。种种界力之所知故。唯佛与佛。乃能证了。涅槃第十七云。三乘之法。说言一乘。一乘之法。随宜说三。乃至如来明见众生根故。终无虚妄。断罪过故。虽无虚妄。若知众生因虚妄说。得法利者。随宜方便。则为说之。是则诸佛甚深境界。非二乘知。准此经文。岂可下凡谬为商略。又彼三十四云。善男子。如来世尊。为众生故。广中说略。略中说广。乃至云。是故随人随意随时。故名如来知诸根力。善男子。我若当于如是等义。作定说者。则不得称我为如来具知根力。三十五云。善男子。如是诤讼。是佛境界。非诸声闻缘觉所知。若人于是生疑心者。犹能摧坏。无量烦恼。如须弥山。若于是中。生决定者。是名执著。乃至善男子。如是执著不名为善。何以故。不能摧坏诸疑网故。迦叶复言世尊。如是人者。本自不疑。云何说言不坏疑网。善男子。其不疑者。即是疑也。三十六云。善男子。我虽说言一切众生悉有佛性。众生不解佛如是等随自意语。善男子如是语者。后身菩萨尚不能知。况于二乘其余菩萨。又复文云。若有说言一切众生定有佛性。定无佛性。是人皆名谤佛法僧。准此等文。推功归佛谨述而以故于诸释随所爱乐。任情取舍。以有教理各齐均故不应于中起用。执心强生偏见。谓契佛言。无有是处。然应具叙诸家教理。欲令学者知所在故。问。理有一长。不应俱示。开释教藏。须定指归。今但和光作不定说。将令后学何所承禀。答。义有可定不可定者。不决定义理通多解。岂可一向要令定释。佛尚不定谁敢定乎。问。秘密难知诚如所道。此土众生乐闻佛性。何故如来不作定说答。谁言一向乐闻说有。然诸众生自有二类。一闻佛性欣乐有凭。勇猛进趣若闻无性。无所因托。息进求心。二者若闻一分无性。恐堕此流。加功进习。若闻皆有恃此佛性。却生怠堕。由对机异教不定。明但应精勤坚集行愿。面奉金颜当自知矣。上来解释根性不同。以经被者。若依初释。更无异论。五性之家。应须料简。约正所被。唯是上乘。经云。为发大乘者。说故即余经云。为诸菩萨。说应六波罗蜜。令得一切种智。若约兼。被通诸二乘及以无性。下列四众及于八部。无所简故。大般若云。般若波罗蜜多。能辩声闻及独觉地。即前所引善勇猛文。亦被二乘。此下菩萨广大之心。三界四生俱令灭度。无著菩萨问云。何故愿释者有二。初释题目。后解经文。释经题者。秦魏梁本。俱题金刚般若。唐周两本。同号能断金刚隋朝所翻。准彼论。后乃名金刚断割。前三本略。后三具足。举体摄用。但标法喻之名。体用双彰。兼陈能断之因。广略虽异义则无违。初离释。后合释。梵云。跛阇罗。此云金刚。宝中最胜。体类多种。正理论云。帝释有宝。名为金刚。不为余众生见。真谛记云。有六种宝。皆名金刚。一青色能除一切灾厄。二黄色能随人所须。出种种物。三赤色能令人游行空中。四白色能出水亦能清浊水。五空色能出火。六碧色能消诸毒。上释喻体。次举义用。先依诸教。后据此论。先诸教如涅槃第二十四。广赞金刚三昧。譬如金刚所拟之处。无不碎坏。而是金刚无所折损。又云。如诸宝中金刚最胜。依梁摄论天亲菩萨释。金刚定四义为喻。一能破烦恼。二能引无余功德。三坚实不可破。四利用通达。一切法定既如是。准智亦然。对法论第十二。释金刚定有四义。一无间。非世间行所间缺故。二坚固能坏一切障。非障所坏故。三一味无分别性。纯一味故。四遍满缘一切法。共相真如为境界故。金刚亦四。一体无间隙。非沙石所杂。二可知。三纯一类不变不异。四遍满世界。如金刚山。金刚杵等总揽。诸文金刚十义。一最胜。二难见。三除灾。四坚实。五称求。六能引。七利用。八无间。九一味。十遍满。此经文义亦有十种。最上第一希有法故。义及果报不思议故。罪业障恼为消灭故。能破坚执非彼破故。利生严土得菩提故。能生诸佛集善法故。通达无我智见净故。非住相心之取故。诸法如义体无为故。福惠如空叵思量故对前十喻。如此配释。此虽义具。非本论意。本论四义。一细。二罕。三能断。四相似。初三共义。观照实相。遍在诸教。后一不共。文字般若。唯在此经论。先标云。金刚能断者。此名有二义相应。应知如说。入正见行。入邪见行。然释此文。诸说不同。慈恩解云。二义相应者。此显金刚通能所治。如说已下是举例释。正见谓正定聚。邪见谓邪定聚。行善恶行。能入彼聚名彼二行。或泛指言如说。善恶二人行善恶行。此行入正见聚类。此行入邪见聚类。邪正虽殊。俱名见行。今者能持三惠。所持二障。染善虽殊。俱名金刚。如涅槃经云。金刚极坚万物不能坏除。白羊角以龟甲意以二障随其所应凡夫二乘所不能断。唯发大菩提心。三惠方能折伏。或断此以所断喻于金刚如入邪见行。又如玉石性极坚牢非物所坏。唯有金刚。能摧破之。二障亦尔。非凡夫俗智二乘真知之所摧坏二乘不断惑障习故大乘三惠如彼金刚方能伏断究竟断位金刚修惠故经唯说金刚喻定即此能断喻金刚如入正见行故言二义。一所破义。二能破义。若唯能破邪正二见喻不相应然论文略不解出所治金刚于能断中庵含方显何南又释金刚但喻三惠及教。所以然者。涅槃经云。喻如金刚极坚。无能损坏。除龟甲等。彼经亦尔。唯除阐提。不能令立菩提之因。既羊角等。以喻阐提。明非所断。名为金刚。而言二义者。一证真如理。如入正见行。二断诸惑。如入邪见行。此金刚智。能破大乘有善根人根熟之者二重障惑。不能除彼断善根人身中惑。故又有释云。准此论。初金刚难坏句义聚明非所断虽有别处说烦恼难断犹若金刚此处说其可断不合以金刚为喻如说阐提难化以燋谷为喻若说阐提可治即不用此喻而言二义相应者金刚能断坚不坚物名为二义演曰。初释为胜顺论文故正以金刚喻能智兼喻所断障显智功能。十轮经第二云。云何破相续。如金刚烦恼理有多途喻亦何定如说虚空以喻佛性亦有以喻二障粗金如正理门门通理智举障难断犹若金刚以表智能殊胜超绝非喻所喻谁要令观烦恼坚硬起观行耶。若尔涅槃经曰羊角等喻不相应。当云何通。答。涅槃文意。非释此经。今借彼喻。以显金刚。是彼二物对所碍而喻所治非谓涅槃障喻金刚上解金刚通能所断论下别释唯就能断乃有四义。如前所列。论云。细者智因故。牢者不可坏故隋朝讳坚故翻为细。取坚密义智因即种子不可坏即现行智超惑除明暗不并故不可坏又释智能证如了因性故名为智因以无间隙非世间行所相杂故名之细密又以细妙非二乘等粗所缘故二名细密言不可坏者显所治障性坚难坏若依此释论中四义通能所断。论又云。能断者般若波罗蜜中闻思修所断如金刚断处而断故此以智如金刚可断二障如玉石等名为断处。即举所断以显能断。若作二障喻金刚解者。此举能断以显所断。犹若金刚谓闻思修所断之障乃如金刚断处而断然准论意即释题名金刚能断般若以初标之金刚能断者后又结云是名金刚能断。释中亦尔先释金刚后断释能断此顺西域语。若言能断金刚。则顺此方语。皆不相违。总以能诠之教。所诠之理智。及所断障。喻于金刚。论释第四义云。又如画金刚形。初后阔中则狭。如是般若波罗蜜中。狭者谓净心地。初后阔者谓信行地。如来地。此显示不共义也。演曰。依此经教。文字般若初后广明。中间即狭。不同余经。名不共义。是故此经独名金刚。亦即余分不同。所以一如画金刚神。膊跨则阔。在腰则狭。有动作故。喻令进趣。亦如画金刚杵。两头阔。中腰狭。极坚胜故。令知深妙。问何故广明信行佛地。略净心耶。答。此经意令发心修行佛种不断。广谈果德。劝彼欣乐而能发心。地前初修有退转故。广示行相。令其进入初地已去。自证得故。非退转故。不假多陈故。初后广中间略说。又从凡位绍继佛种。爰生佛果不断义成。中间可知。何烦广说。故经文义。阔狭不同。虽如来地释者即是十地位收然经不明十地行相。还指佛果。所有功德。名如来地。故作是释。至下当知。问。胜天王般若云。般若波罗蜜无有一法可为譬喻。如何今说智喻金刚。答。彼显智胜超过万法。无可全分相比况者。比约少分。义用相似故。譬金刚。诸有智者。以喻解故。法借喻明征由显著举已见边。证未见边。和合一处。令义平等。所有政说名之为喻。即以显了分。显未显了分也。般若梵音此云智慧。总有五种。文字即是能诠教法。观照惠体实相。真性境界。即是空有二谛。三无性等。眷属者相应四蕴性助伴五蕴性随其所应。即定道共二种戒。故然此般若名宽通故。理该五种。就胜唯取实相观照。如宗中辩释。此智慧。初别后通。言别相者。具足梵音。应言波罗肾若。此翻为惠。梵云若那。此翻为智。体虽是同。俱别境惠。义用有异。故得名殊。择法决断二种异故。即准大品涅槃经等。若字通因智慧二义。此智慧二字界故般那两字。是其因缘。以般助若为慧。以那助若为智。由是诸经十度之中。智慧二别。胜天王般若云。菩萨具足般若。具足阇那。又云。得阇那门。能入众生诸根利钝得般若门。分别句义。言通相者。由体同故。智处说慧。慧处说智。一切无违。即说第六名智度等。问。题名般若。何故行中乃明布施。答。约前引后即檀度收后净。于前即智度摄互举一种理实相似又立名据胜修行约初故。檀智二所。举各别言。波罗者。此云彼岸。法有四种理教行果。但取于果。菩提涅槃以为彼岸。教理通因果。行唯在因。故未起苦集以为河流。现起集苦以为此岸。六度为舟船。即以行人五蕴假者而为度。蜜多者。离义到义。由修施等。离出生死。达到彼岸。唯识第九。要七最胜之所。摄受方可建立波罗蜜多。一安住最胜。谓要安住菩萨种性。二依正最胜。谓要依止大菩提心。三意乐最胜。谓要悲愍一切有情。四事业最胜。谓要具行一切事业。五巧便最胜。谓要无相智所摄受。六回向最胜。谓要回向无上菩提。七清净最胜。谓要不为二障间杂。若非此七所摄。受者所行施等。非到彼岸。由斯施等。对波罗蜜多。一一皆应。四句分别。辩中边论第二。有十二最胜。是故皆得到彼岸。名对法论第十一。有五义。解深密经。由五因缘。此等相摄如别章。辩经者。梵音修多罗。修姤路皆讹也。正云素怛揽。乃目四义。衣綖席经。犹如瞿名。仙陀婆等。令取经义。亦取綖义。何者四分律云。如种种花置于案上。风吹散落。以綖速持则不散失。众生根性如案。佛说教义如花。若不连持。邪见异风惑当飘散。今结集家连。缀佛语如綖。贯花如经持纬。佛地论云。以圣教贯穿摄持。所应说义及所化生。如次可配綖经二义。然其经字即与此方经。诰名同此方俗释。经者。常也法也经也。故今不易为常。揩定是非为法律。通物理为经。佛教同之。亦无有失。小乘论中。杂心五义。谓涌泉等义。如常说经虽在教。依瑜伽论。出经体中。通取所诠。故总言经通教及理。般若波罗蜜多亦通理教。由此对经绮互相望总有四句。谓金刚般若波罗蜜多即经等持业。依主随应解释。
　　解经文中先科判。后解释。依无著菩萨判释。此经有十义句十八住处。余二论释无别科判。真谛三藏。正宗分中分四。一护念付嘱。二住。三修。四断疑。兼序流通为六分。菩提流支金刚仙记。判为十二。一一广多。既非论意。今并不取。然晋朝道安法师。时人称为宝印手菩萨。科判诸经。以为三分。序分。正宗。流通。后译佛地论。亲先菩萨释佛地经。三分正同是。知妙理潜通。惠心玄合弥天之称。岂虚也哉。言三分者。一教起因缘分。二圣教所说分。三依教奉行分。名虽少差义理无别。即依此判经文有三。始从如是至敷坐而坐。为序分。时长老须菩提在大众中。至应作如是观。为正宗分。余名流通。序分又二。初通序。即如是等。后别叙。尔时世尊以下文是。经此二序有五对名。一通别对。诸经共有当部别缘故。二证信发起对。初传法者引证令信。后说法者别缘发起。三经后序经前序对。经后教置经前自有故。四阿难序如来序对。从请得名为说方便故。五未来序现在序对。阿难后请当时缘起故。虽有多名。初二对名。义理周尽能。然各随胜以立二名。不尔证起岂不遍也。将释通序证信。先以三门分别。一起之因由。二建立所以。三开合不同。起之因由者。摩诃摩耶经。大悲经。智度论等。具述其事。然大悲经。优波离教阿难问。大术经等。阿泥楼豆教。二人共教互举其一。请问四事者。一佛灭度后诸比丘等以谁为师。二依何住。三恶性比丘如何调伏。四一切经首当置何言。佛教之云。我灭度后。以波罗提木叉为汝大师。依四念处住。恶性比丘梵檀治之。梵默然故。不应打骂但摈默故。一切经首当置如是我闻等言。问。何故阿难但申四问。不增减耶。答。戒能止恶可以为师。念处破倒依之修学。梵法默然能伏恶人。初明正行。次明正解。次明除障。此之三门必依圣教。由斯所问不增不减。又破生死病。要具四事。一须名医。二求妙药。三识触犯。四善经方义。如次佛大医王灭度之后。此四为要。是故问之。又此即是三宝不断。以戒为师。即当佛宝。不断恶性比丘。既调伏已。众得和合。即僧宝。不断余二法宝。念住即通理行二法。结集教法。理等不断果法自是故四义更无增减。后结集时。阿难依命置如是等。建立所以者。立如是等。自有四意。一为除疑。二为生信。三为简邪。四为显正。言除疑者。真谛引微细律。阿难升高座。众有三疑。一疑佛大悲从涅槃起。二疑更有佛从他方来。三疑阿难转身成佛为众说法如是等。三疑并断。二生信者。智度论云。说时方令人生信。故信为能入。智能度故。问。信何功能最初令生。答。夫信体者。心净为性。如水清珠。能清浊水能与一切善而为根本。故花严云。信为道元功德母。且如发心趣向三乘有善法欲信为欲依故初令生于大乘位。圣胎三十以信为首。五根五力及七圣财。皆信为初。入圣即证四不坏信。信三宝故能越恶道由信戒故离贫贱因。故论亦说有信现观。又婆沙论说学佛法者如大龙象以信为首。以舍为牙。以念为颈。以惠为头。于其两肩担集善法。象所饮啖以鼻为手。故学法者最初令生。又拔众生出生死泥。须举信首。后陈正宗。为佛教手。序令生信为众生手。两手相接出淤泥。故智度论云。如人有手至于宝山。随意所取。若其无手空无所得。有信心人入佛法宝。能证道果。若无信心虽解文义。空无所得。是故经初令生净信。三简邪者。外道教初皆置阿沤二字云梵王有七十二字。以训于世。众生转薄。梵王嗔怒吞啖诸字。唯此二字在口两角。阿表于无。沤表于有置。彼教初令置六句。为简于彼。故智论云。一切经首当置何言简异外道。四显正者。三宝最吉祥故。我经初说化为佛宝。我闻比丘为僧宝。如是一时及处为法宝。法宝三者。一所说法。二说时。三说处故。第三开合者真谛记中开为七事。一如是者标所闻法。二我者辩能闻人。三闻者亲承音。四一时者。显所闻法。善合时宜。五佛者。明能说主。六住处者。显说有处。七大比丘等显非独闻。智度论中。合我闻为一。总说六义。一信。二闻。三时。四主。五处。六众。世亲菩萨般若灯论。亦有六义。故彼颂云。前三明弟子。后三证师说。一切修多罗。其事皆如是。有引法花论云。证信序中分六成就者谬也。或总分五。如佛地论。一总显又闻。二说经时分。三明说经主。四说经处。五同闻众。即合如是我闻为一。今又助释可分为五。谓能说为一。然佛说法离四种失。一无非法即如是。二无非根即我闻比丘。三无非时即一时。四无非处在舍卫等。或总为四。真谛三藏所释七事总唯有四。初如是者。明所闻法。次我闻者。辨能闻人。次二证所闻法。后二证能闻人。今又解云。能说能受所学依故分为四。佛为能说主。我闻比丘为受教人。如是为所学法。一时及处为说所。能依受弟子有众别。故说法所依有时处。故或合为三。即前三宝。又依佛地义可分三。一总显已闻及说教时。二别显教主及说教处。三教所被根。或合为二。一人法人禀法以成得。法藉人以弘宣。两相资成互为因果。一佛。二我闻。三比丘众。此三属人。一如是。二时。三处。此三属法。人有师资。资中传证。法有假实。假中时处。故总为二。成合为一。即证信通序。
　　经。如是　演曰。自古多释。今叙三门。一别解如是。二合解如是。三带我闻解。初即如是两字。各别训释。次即总申二字之意。后将如是二字连我闻解非释我闻。初别解者。唐梵道俗总有九释。一安法师云。有无不二为如如。非有无为是如无所如是无所是故云如是。二友公云。教能显理为如。智能照理为是。三智者禅师云。以文为如。以理为是。文以巧诠为如。理以无非为是。四注法花云。如是者感应之端。如以顺根受名是以无非立称。众生以无非为感。如来以顺根为应。传法者欲显名教。出于感应。故建言如是。五注无量义经云。至人说法但为显如唯如为是故言如是。六泽州法师云。所说之法如于前事。故云如说事如事说理如理因果亦尔。此所说言。皆当道理。故称如是乖法为非。如法为是。此约法解。又约人解。阿难道佛所说之法。如过去佛所说不异故名为如。正而非邪故称为是。七梁武帝云。如即指法。是即定词。如斯之言。是佛所说故言如是。八长耳三藏云。如是有三。一就佛。三世诸佛共说不异名如。是以同说故称是。二就法。诸法实相古今不异故名为如如。如而说故称为是。三就僧。以阿难闻望佛本教所传不异为如。永离过非为是。由此同说称理无谬故。经可信。九相传释。真不违俗为如。俗不违真为是。顺理为如。遮妄为是。摄福为如。生惠为是。教顺于理为如。依教起行为是。境如智是等。历法广说义乃无穷。次合解如是。复有六释。一肇法师。如是者信顺之词。信则所言之理顺。顺则师资资道成词无繁。约非信不传。是故经初建言如是。二真谛记云。如是者决定义。决定有二。一文二理。三理兴皇法师云。如是者无差异义。四法智注涅槃云。如是者阿难自明之词也。金口所说旨深意远。非所仰侧而章句始未正自如是也。五瑶公云。以离五谤名为如是。第一句如是此经离执有增益谤。第二句如是此经离执无损减谤。第三句如是此经离执亦有亦无相违谤。第四句如是此经离执非有非无愚痴谤。第五句如是此经离执非非有非非无戏论谤。六智度论第一云。如是义者即是信也。不信者言是事不如是。后带我闻。以带释如是复有五释。一光宅法师云。如是者将传闻前显举一部。如是一部我亲从佛闻。即为我闻作呼辄耳。二惠朗云。如是者直指之词。谓如是之经。我从佛闻非自造也。三功德施论云。如是我闻者。显示此经。是世尊现觉而说非自所作。四佛地论云。如是总言。依四义转。一依譬喻。谓当所说如是文句。我昔闻。二依教诲。谓告时众如是当听我昔所闻。三依问答。谓有问言汝当所谓说昔定闻耶。故此答言如是我闻四依许可。结集时。诸菩萨众咸共请言。如汝所闻当如是说传法菩萨便许彼言如是。当说如我所闻。又如是言可审定。谓如是法我昔曾闻。此事如是齐此。当说定无有异。五菩提流支依金刚仙论。一发心如是。二教化如是。三譬喻如是四决定如是。发心如是者。自念我当如是发菩提心修诸善行。教化如是者。教示人言。汝当如是发菩提心修诸善行。譬喻如是者。是人如是威德炽盛如日光明。智惠深广犹如大海。决定如是者。我如是见我如是闻等。今言如是但取第四决定如是。演曰。此之四种如次即当佛地所说许可教诲。譬喻。问答。思准可知。总别凡有二十家释。
　　经。我闻　演曰。第二能闻传法菩萨自指己身言如是。法亲从佛闻故名我闻。非为我者。定属一人。所言闻者。且小乘宗萨婆多师耳闻非识。经部翻此譬喻师说。心心所法和合能闻。依大乘宗。根识心所和合为闻。杂集第二。问。为眼见色为识等耶。答。非眼见色亦非识等。以一切法无作用故。由和合假立为见。耳等亦尔。然诸圣教就胜所依。或说根闻以能分别。或说识闻具前二义。说根识闻皆不相违。又依世俗耳等能闻依胜义理耳非能闻亦非识等。瑜伽五十六说。法自性众缘生故刹那灭故无作用故。智度亦云。非耳及识意等能闻。从多缘故得声闻。乃至云佛法中无有一法能作能见能知等。又耳根识唯闻于声而不闻教。若约名句唯意识闻故。瑜伽言闻谓比量。然由耳识亲闻于声。与意为问意方得闻耳。意为缘熏习在识因闻所成。总说名闻废别耳等总名我闻故。佛地论云。我谓诸蕴世俗假者。闻谓耳根发识听受。废别就总故说我闻一。问何须废别而就于总。答若不言我不显自他耳。通一切是谁耳闻。又复闻时非唯耳等待缘极多。若一一陈遂成烦广。若唯说一义用不周。显和合闻总标假者然我有三。一妄所执我。谓外道等所横计我二假施设我。谓大涅槃乐净常我。除二乘倒强施设故。三世流布我。谓世共传天授词授等。今传法者。随顺世间自指称我。不同前二。即是无我之大我也。遍计无体圆成无相无不可说。闻然就依他亦无闻。因缘和合假说名闻。二问诸佛说法本除我执。何故不称无我乃言我闻。答瑜伽第六。四义释之。一言说异故。若说无我通蕴处界知此说谁。二顺世间故。三除无我怖故。言无我者。为谁修学。四为宣说自他染净因果事业令生决定信解心故。所以称我。智论第一。四悉檀中。依世界悉檀。说我无过。即当瑜伽顺世间故。又云世间语言有三。一根本见。二慢。三名字。前二不净。后一通净一切凡夫三种语言。见道学人二种除见。今依第三说我无失。三问既依名字何故不言阿难闻。答有五义。一示不乖俗宗虽显。真谛不乖俗理。虽显妙言。不乖粗欲。显真谛不离俗故。二我闻者。主宰自在之义。佛地论云。显示闻者。有所堪能集法。传云有三阿难。一阿难此云庆喜。持声闻藏。二阿难跋陀此云喜贤。持独觉藏。三阿难伽罗此云喜海。持菩萨藏。但尔一人随得名别阿难于教总持自在若称名字虽顺正理。无于诸法得自在义。由斯称我不道阿难。三表亲闻。世间共言我见我闻。此将为亲证。若言阿难闻或非亲闻以破疑网。四不识阿难者。谓言谁闻。五有同名者。为言彼闻。四问庆喜于时亲见觉。何唯说闻。答有四义。一名等诠义非色等故。欲证深理要闻法故。二此界以声而为佛事。声为所依名等有故。三希证菩提要闻熏习。由闻熏习成出世故。四显非现证故。有释云。咨承有所无自信之过。即推功归佛。表己因位。未现见法。但闻而已。若言见觉。谓言同佛。五问为佛说法言我能闻为佛不说言我闻耶。答有二解。一者龙军无性等说诸佛唯有三法。谓大定智悲久离戏论。曾不说法。由佛慈悲本愿缘力。众生识上文义相生虽亲依自善根力起。而就强缘名佛说。譬如天等增上力故令于梦中得咒论等。佛地一师亦同此解。二者亲光等言。佛身具有蕴处界等。由分别名无戏论。谓从闻者善根本愿缘力。如来识上文义相生。是佛利他善根所起名为佛说。闻者识心虽不亲得。然似彼相分以显现。故名我闻。应智说此如是我闻意避增减异分过失。谓如是法我从佛闻。非他展转。显是闻者有所堪能。诸有所闻皆离增减异分过失。为令众生恭敬信受。文义决定无所增减。是故闻者应正闻已。如理思惟当勤修学。六问阿难是佛成道日生。二十年后方为侍者。已前诸教何得亲闻。答有六义。一本愿力故。过去作长供养诵经沙弥今得总持。龙树赞云。面如净满月。眼如青莲花。佛法大海水流入阿难心。二展转闻。智度论第二说。佛初转法轮。尔时我不见。如是展转闻。三佛加持故。报恩经云。佛入世俗心令阿难知。四佛为略说故。亦出报恩经。佛粗举其端。而能尽解。五三昧力故。金刚花经说。阿难得法性觉性自在。六闻法力故。观佛三昧海经第五。阿难见佛闻法。说菩萨行即忆过去九十亿佛所说经藏。法花经第四云。自开受记等即时忆念过去无量千万亿诸佛法藏通达无碍而说偈言世尊甚希有等。上来六缘由本愿力得成后五。七问有无量故唯付阿难持法。答诸菩萨等各各匆务庄严眷属调伏自身不能宣通。阿难写瓶有寄所以传灯是属。又复阿难常随如来。人天所识传必生信。诸菩萨等形异处疏非众皆识或容不信。八问诸经皆如是我闻。何故温室经云。阿难曰吾从佛闻。药师经云。闻如是等。答随方置言。其意无别。如阿难升座说经已。大众欲言无常力大无常力大如此等法我于佛所亲自听闻。今者乃言我闻如是。
　　经。一时　演曰。第三时成就无非时失。初明如实义。次泛叙解。后问答分别。明实义者。佛说众经。前后多时。今者正指说此部时。于一时中在其处说。如涅槃经云。我于一时在尸国。我于一时在恒河岸尸首林等。功德论云。一时者。说此经时。余时复说无量经。故金刚仙论意同此说。问字名句等说听多时如何言一。答佛地论云。此就刹那相续无断说听究竟总名一时。若不尔者。字名句等说听时异云何言一。彼论意说无问时之长短总说一部。说听究竟名为一时。以有胜人得陀罗尼。或净耳根于刹那须能说能受亦名为一。非唯相续。论又释云。或相会遇时分无别。故名一时。即说听共相会遇同一时义。演曰。彼论二义。一说听究竟为一时。二说听会遇为一时。前简说余部时。后简说听前后时。次叙异释者。长耳三藏解有三种。一分段。二流转时。三不思议变易时。上二即二种生死。三假名。假名时有三。一伽罗时。二三摩时。三世流布时。伽罗时者。此云别相时。如制戒律大戒时。闻小戒时不闻出家时。闻在家时不闻国三得。余人不得闻。三摩耶时者。此云破邪见时。谓五部阿含九分达摩。不简白黑。一切得闻。此二与智论同。世流布时者。即是世人语法。如言一时在恒河岸等。今依破邪见及世流布时。改名一时。真谛三藏说时有十义。一佛出世时。二说正法时。三听正法时。四持正法时。五思正法时。六修正法时。七下善种时。八成熟善根时。谓生中国修四念处。九解脱善根时。为听法说法思法静心修习具此五事。得入解脱。十心平等时。若下若高听法不入。若作弃舍正法心。此是无时不平等心。听亦不入。若能拔沉抑浮。念舍平等得入正法。故名平等舍心时。具此十义故名一时。后问答辨者。一问一之与时何法为体。答皆是假法。不相应行依色心立。即数与时二种为体。法处亦即数。识世识所收。二问大乘过未既非实。有。于三世中如何立时。答。时有二义。一道理即约法体。五蕴诸行刹那生灭。唯有一念现在之法。然有酬前引后之义。即以所酬假名过去。即以所引假名未来。对此二种说。为现在今说听者五蕴之法。刹那生灭前后相续。事绪究竟。假立三世。总名一时。非一生灭之一时也。二唯识心之上。变作三时。相状而起理实。唯有现一念心。今说听者。随心分限。变作短长。事绪终说。总名一时。如梦所见。谓有多生觉位。唯心都无实境。三问。说听一念生已即灭。如何识上聚集解生答。虽唯一念。然前前闻者熏习成种。后识心上连带解生。是故文义聚集显现。如言诸恶者莫作。至作字时。前之四字一时聚集。乃至一偈一章一品连带亦尔。虽无过未而说。受义成因。此应明五心之义。如别章说。四问如何不言四八等时。答一日一月照四天下。长短喧寒远近昼夜诸方不定。恒二天下同起用故。又除已下上诸天等。无此四时及八时等。经拟上地诸方流通。若说四时流行不遍故亦不定。约成道已后年数时节。由三乘凡圣所见不同。佛身报化年与岁短长。成道已来。近远各不同故。经拟三乘。凡圣同闻故不定说。成道已后若干年岁。虽诸经典下别文中有说四时十二时等。即此经食时著衣持钵乃至敷坐而坐日正午时。或说成道近远时等。皆随一方。众生闻见结集之象。且作是说然非一部。初总明时。今总明故。但言一。五问。时中凡圣殊今但总言一。处中净秽别如何说定方。答处中唯净秽标处可定知时中万品差不准。唯言一一会。根宜凡圣胜劣利钝长短有多差别。不可定准故处可定说而时但总言一。
　　经。佛　演曰第四化主成就。智度论第二。五种能说。一佛。二圣弟子。三诸天。四神仙。五变化。今明佛说。表可崇信。魏本名婆伽婆。梁本言佛。婆伽婆隋言世尊。贞观名薄伽梵。周云佛婆伽梵。此但言佛。准经梵本皆称大师。名薄伽梵。即十号中第十号也。佛地论云。具十种功德名号何故如来教传法者。一切经但置如是。薄伽梵名谓此一名世咸尊重。故诸外道称本师。名薄伽梵。又此一名总摄众德　余名不尔。此故置此名。准周梁本。加似佛名。为简外道。余本略也。今翻译者更存省略。随方生善但标佛名。梵云陀。此名觉。觉者具有三义。一自觉简凡。二觉他简二乘。三觉满简菩萨。佛地论云。具一切智一切种智。能自开觉。复能开觉一切有情。如睡梦觉。如莲花开。故称为佛。一切智者。能自开智如睡梦觉。智观于空智。理智。真智。无分别智。如所有也。总相而言断烦恼障得。一切种智者。觉有情智如莲花开。智观于有智。事智。俗智。后所得智。尽所有也。总相而言断所知障得。又成实论。十义释觉。大般若七义应检叙之。薄伽梵者。唯佛地论以二义释。一成德义。二破魔义。就成德中。复有六义。一自在。二炽盛。三端严。四名称。五吉祥。六尊贵。其义云何。谓诸如来永不系属诸烦恼故。炎猛智火所烧练故　三十二大士相等所庄饰故。殊胜功德圆满无不知故。一切世间亲近供养咸称赞故。具一切德常起方便利益安乐一切有情无懈废故。初得后得四恩德如次配释。二破魔义者彼论又云。或能破坏四魔怨故名薄伽梵。摄大乘论云。能破四种大魔怨故。名薄伽梵。又自在等功德相应。是故说佛名薄伽梵。二义正同。涅槃经第十八有七复次释婆伽婆云。婆伽名破。婆名烦恼。能破烦恼故名婆伽婆。又能成就诸善法故。又能善解诸法义故。有大功德无能胜故。有大名闻遍十方故。又能种种大惠施故。又于无量阿僧祇劫吐女根故。初一离障。后六成德。如次配前佛地六义。瑜伽八十三云。薄伽梵者。坦然安座妙菩提座。任运摧灭一切魔军大势力故。演曰。佛地摄论及涅槃经。皆约二义。瑜伽论中。唯约破魔。广略异故。由能离障德自成故。涅槃离障唯约烦恼。举因摄果。即破四魔。问。佛有三身。此说何者。答。据标秽土。为声闻说。即是化身论。其实义具足三佛。由空无相真如妙理。生智解故。名法身说。应化非真佛。亦非说法者。推功归本即真报身。若约十地菩萨。


　　金刚般若经宣演卷下

　　　　敕随驾讲论沙门道氤集
　　经。须菩提忍辱至说非忍辱波罗蜜　演曰。第九为离不忍苦障。即第十法界无量回向。第十三忍苦住处。前希当福以修胜因劝励虽成须能忍苦。若修道时不耐他害。不能安受寒热疲乏生老等苦。虽勤修道便舍众生。又无福果。亦不长时便同二乘早入寂灭。若无谛察法忍。于无相理不能证悟。亦无前二以谛察法与前二忍作依止故。又若不能忍流转苦。便乐涅槃不发大意。若不能忍众生相违苦。便生恚心不能摄化。亦无相好四众八部一切眷属。若不能耐乏受用苦不能精进。数生退败。于无上果如何克成。今为对除有此文起。其不能忍即是嗔恚。懈怠愚痴通二障摄。能忍即是无嗔。精进审惠三种忍流转苦。及乏受用皆精进故修胜福因之良助也。前约能忍名忍苦住。今约断障离不忍苦。准前通释彼论为断。第八经成苦果。疑论云。向说彼身苦。以彼舍身苦身果报而彼福是劣。若尔依此法门受持演说。诸菩萨行彼苦行。行彼苦行即是苦果。云何此法门不成苦果。演曰。前说苦身以得苦果故福是劣。依经苦行亦是苦果。若尔此经应成苦果。如何福胜耶。下文意说。前舍身命有我法相。或有嗔恚不能忍苦。有疲懈故感于生死而福是劣。今有忍度及以慈悲能趣菩提故福为胜。举彼能治不忍正行以答前疑不连此论。依此论判文则有四。一如所能忍即是忍体。二明忍相及生忍处。三如忍差别即种类忍。四对治不忍因缘此初也。论云。何者能忍。谓达法无我故。此论问略意言何者如所证境而为能忍。谓如其所证真境之能忍体即无嗔。勤惠无嗔。勤惠如其所证法无我理境而方能忍境。既无我忍心如何有我。故无嗔等得彼无我如所境也。又解如所对境之所行能忍。思对能行名所对诸境界名能。是修行者如所对境之所行能忍即忍体也。经言说忍辱波罗蜜者。正明此体。又言非波罗蜜等者。以无我等想及不著度想于非度中不住无想。如是行忍即安立第一义故名非波罗蜜。贞观有结。是故如来说名忍度。余本皆无彼论颂云。
　　能忍于苦行　　以苦行有善
　　彼福不可量　　如是寂胜义
　　离我及恚想　　实无于苦恼
　　苦乐有慈悲　　如是苦行果

　　释云。虽此苦行同于苦果。而此苦行不疲倦。以有忍度名为第一故。彼岸有二种义。一者波罗清净善根体。二者彼岸功德不可量。如经即非波罗蜜故。非波罗蜜者。无人知彼功德岸故。演曰。经言如来说忍辱波罗蜜者。以有清净善根体故。又言非者不可量故。由此二义名第一。余意可知。
　　经。何以故　演曰。自下第二明忍相及生忍处。初征后辨。此初也。以何等处故能生忍。又行忍度而复言非何所以故。
　　经。须菩提至割截身体　演曰。下辨分二。初明生忍处。后正明忍相。此初也。即此他处忍度非度及余一切法而为生处。谓于他处生耐怨害忍即无嗔。于忍度及诸法中不生有无想。即谛察法忍。是审惠故略无安受苦忍生处。此即耐怨害忍生处。言歌利者。此云忍害。以能安忍行损恼事故名忍害。西域传云。斗诤王余本音殊而名不异。说此因缘广如余处。
　　经。我于尔时至寿者想　演曰。正明忍相有二。初顺释后返显。顺释有三。初他害不嗔无人我想。二精勤行忍不著有想。三于非度等不著无想。初一耐怨。后二谛察法略无安受苦。或非胜不辨。或初中摄此文初也。论云。云何应知忍相。若他于己起恶等时。由无有我等想故不生嗔想。菩萨地说。若遇他害应作是思。此我先业应合他害。今若不忍更增苦因。便非爱己成自苦缚。又自他身性皆行苦。彼无知故增害。我身我既有知。宁增彼苦。二乘自利尚不苦他。我既利他应忍他害。作是思已应修五想。一亲善想。二唯法想。三无常想。四有苦想。五摄受想。此于他害不生我想。即五想中唯法想也。由修无我唯有法故不报彼怨生初忍也。唯此余忍应有起缘略故不辨。又解即前割截及耐怨忍是余二种之所起处不离此故。由斯贞观我于尔时都无有想亦非无想。此本经中阙无此文。准论释者。亦不于羼提波罗蜜中生有想。于非波罗蜜中生无想。演曰。即余二想于忍度中不执法有。及非忍中不起无执。而常修习合是谛察法忍想。若执法无总拨无体不断不修不欣不厌不欲利乐。是故复令不住无想。维摩经云。但除其病而不除法。又非度者即前非忍辱波罗蜜非有别法。彼论云。此苦行胜彼舍身。何况离我相嗔恚想故。又此行无苦。不但无苦及有乐。以有慈悲故。如经我于尔时无我想乃至无想亦非无相故。此明慈悲心相应故如是说。演曰。彼离我相嗔恚相。释经无我相等。又此行无苦等释经无相。虽为苦行不见苦相。不但无苦及有乐等者。释经非无相。以有慈悲共乐和合故与此论别。又解彼文不于忍度生有苦想故言无想。不于非波罗蜜外众生中起于无想。不救不化。由见生苦而行拔济与乐想。应而起慈悲云非无想。正当此同。又此三想如次能生彼三种忍。无相者安受苦忍。以不见苦有寒热等想苦故。又此三相。初一离我执。后二离法执之中有无别故。皆令离之。非全执无即为真忍故言亦非无想。
　　经。何以故至应生嗔恨　演曰。返显也。先征后释。何所以故知于彼时无有我等想耶。具征之想释但显。初以影略故。嗔由我见生。若有我见应生嗔恨。恨依嗔立。怀恶不舍结怨为性。即随烦恼嗔恨既无明无我想。由如是故行忍度时无我想等。
　　经。须菩提又念至无寿者相　演曰。第三明如忍差别。即种类忍。论云何者种类忍。谓极苦忍相续苦忍。此意极苦忍者。谓割截身分。相续忍者。谓于五百世作忍辱仙等。非唯一忍名为差别。生生常行前后相似名种类忍。论中欲辨忍差别故。更举割截理实属前。言忍辱仙者。慈悲人也。
　　经。是故须菩提至三菩提心　演曰。第四对治示忍因缘由三想生。一住流转苦想。二住众生相违苦想。三住乏受用苦想。由初想故不发菩提心。即不能忍生死流转。不起安受苦忍。及谛察法忍。住众生相违想故。见怨害苦。不起耐怨害忍住乏受用苦想。亦不能起安受苦忍。不能忍受寒热饥乏等故。今为对治此三想故令生胜忍。初流转苦通三界。是行苦。后二苦唯欲界。色界已上无寒热乏少等故。然依相增众生相违是苦苦。乏受用是坏苦。又流转摄五苦。谓生老病死五阴盛苦。众生相违摄怨憎会苦。爱别离苦。乏受用摄求不得苦。前明忍相中论解有二耐怨谛察。今明对治不忍因缘方解安受苦忍。或初流转苦相虽亦不能起安受忍。而今意即不起谛察法忍。由不谛察二空道理住流转想。或一向厌求自灭度。或由住著流转苦生皆障菩提故。正对治令不住著。以下第三别解对治之受用因安受苦故。问。准论下解明暗喻中。唯据当果名乏受用。亦无安受苦忍之相。如何说是安受苦忍。答。下有二意。一令当果不乏。二虽乏受用而不生苦。不住相故。故论说为忍苦住摄对治。此三即为三段。初对流转苦因缘中分四。初总标二别释三重成四结劝。此初也。论云发菩提心者。以三种苦想故则不欲发心故。说应离一切相等。此中一切想者。为显如是等三苦想也。演曰。大发大心要起慈悲救济。含识观诸法空解苦无苦。方于生死长时救度共证菩提。永出流转。若见三苦起逼迫想。如人畏时非人得。便如是菩萨畏生死故。六尘得便自受流转。安能救人。或见苦想自求涅槃不能息他流转之苦。或见苦相相缚缚深复增粗重。或全诽拨邪见流迷常处生死。不能自息流转之苦。是故发心不起三想免受流转名为对治。其不发心是流转苦之因缘也。问。此言邪三苦相障发大心劝离三相发菩提心。若尔应是三苦对治。如何唯说对治流转苦因缘耶。答。理实发心能治三苦。由发心者起三妙观。一厌生死即除流转。二愍众生即除相违。三求菩提即除乏受用。况此说为离三想故应治三苦。而言唯治流转苦者。总别异故。谓发心是总离一切相。余二是别各离相故。所治亦然。流转是总。余二苦别。以总除别故不相违。问。不发心障以何为体。答。即法执三想及痴贪等一切二障以为体性近流转因正是无明。无明缘行故受流转。痴之根本。即是智障。三相心是。由此离相发菩提心。痴等自灭无明灭故。乃至老死亦复随灭。流转自息故。彼论云。若有菩萨不离我相等。彼菩萨见苦行苦亦欲舍菩提心。为彼故说应离一切相发心等。偈言。
　　为不舍心起　　修行及坚固
　　为忍波罗蜜　　习彼能学心

　　演曰。准长行释上二句问。下二句答。一问为何等故心得不舍菩提相。二问为何起行相而修行。下二句答。为忍等者。谓以无我等相而发心修行也。然准彼论初地以去证第一义。所得忍度名不住心。举此为证劝。彼地前菩萨发心亦离一切相故云未生。第一菩提心者有如是过为防此过等。
　　经。不应住色至味触法生心　演曰。二别释不住。于相令离相缚及粗重缚。由执相故。使为境相之所拘碍。于生死中生粗重缚。粗重缚者。不安隐性。不调柔性。无堪任性。身心劳倦疲之性故。有经颂云。相缚缚众生。亦由粗重缚善双修止观。方乃得解脱。如观戏调境。相拘心耽嗜。不已便生劳倦后休息已方觉疲乏。此想拘心生乏亦尔。此相缚者。体通一切三世三性。有漏境相所生。粗重亦通一切有漏之性。故说三界皆是行苦。或此文意由执色等以为实有。便起希求追恋悭惜。于流转苦更憎疲乏。永处生死。安能发心。为遮此等故劝不住色等生心。论云。若著色等。则于流转苦中疲乏故菩提心不生。释文如前。愿净土解。论文云。不住非法者。谓非法无我也。于非法及法无我中皆不住故。演曰。贞观不住六尘及非六尘。梁本及此论。但有不住前五尘无不住非五尘。其法非法即皆不住故。论逐难先解非法。然准论意。经言法者谓法无我。言非法者谓非法无我。即有法我故。总结云。于非法及法无我中皆不住故。谓于法无我及非法无我中皆不住也。
　　经。应生无所住心　演曰。第三重成。论云。为成就彼诸不住故说遮余事。如经应生无所住心。何以故。若心有住则为非住等。此意遮余事者遮心有住也。文分为二。初顺成后返遮。此初也。上说不住色非色我无我等生心。为成此义住空住有皆不应故。故云应生无所住心。
　　经。若心有住即为非住　演曰。返遮也。余本先征无住所以。若心有住便是执著非为真住。真如理中无所住故。发心亦应顺理无住故住。净名经云。无住即无本从无住本立一切法。彼论云。示不住生心义故。若心住于色等法。彼心不住佛菩提。佛菩提者即真理也。
　　经。是故佛说至不应住色布施　演曰。第四结劝。引前所说诸菩萨心不住布施。此及魏经略举于色。贞观六尘皆称不住。此举经中初不住心起行方便以劝久学。或举十地真行方便不住布施。以劝地前不住修行。如劝离相发菩提心。问。何故引施证忍劝发心耶。答。彼论释云。以檀波罗蜜摄六波罗蜜故。
　　经。须菩提菩萨至应如是布施　演曰。第二对除众生相违苦因缘。虽复发心不住流转。若为众生相违之时。便起劳倦不能济度。而生退转故为除此。问。准此应言流转苦因缘对治等。或应言流转苦不忍因缘对治等。如何论言流转苦忍因缘对治。乃至乏受用苦忍因缘对治等。以忍非所治故。又论第二云。显示对治众生相违苦忍。即似以忍为所对治其义如何。答。论总说。此为对治不忍因缘故。非以忍为所对治。然总相言此忍因缘之中而为对治。谓于此忍种种因缘而不能忍故对除之。文分有二。初正对除以令信受。后遣执著。初中复二。初总标对除。后别释所以。此初也。论云。既为一切众生而行于舍。云何于彼应生嗔也。舍即布施。菩萨发心及行施等。本为众生既为利乐。应当如是不住众生相违苦想。不生嗔恚而行布施。彼论疑云。云何为利众生修行。而不名住于众生事。疑意修行利生应住生想。如何不住。偈云。
　　修行利众生　　如是因当识
　　众生及事相　　远离亦应知

　　演曰。初二句修因所为。下两句令除我法执。彼意只由不住能利众生故除二执。众生相违时便能忍受。正与此同彼曲生疑属第八摄更不别开。
　　经。如来说至即非众生　演曰。别释所以。初法无我。后人无我。论云。由不能无众生想。以此因缘故。众生相违时即生疲乏。故显示人无我法无我。此意既无实法及实众生。何故于无妄生有想而行布施。又亦不应起相违想。而生疲乏故应不住而修布施。魏云。一切众生相即是非相一切众生即非众生。梁隋唐周并初众生想后但众生。唯此本中初无众生但言想即非相。彼论颂云。
　　假名及阴事　　如来离彼相
　　诸佛无彼二　　以见实法故

　　演曰。准彼释意众生事有二。一众生名二五阴事。即彼众生能诠名相非实体相。以名自在无实体故。由是一切众生相即非相。众生名相无实体相故。能诠名成法无我。余本云。想者由想起名。即显名相。又以五阴假名众生。于五阴中无众生体。以无实故。由是一切众生即非众生。明人无我故。论结云。如是明法无我人无我。若依此经初法后我。文更明显。梁周二本。此下云何以故者诸佛如来远离一切相故。余本并阙。准彼论引应合有之。论云。此句明彼二相不实。若彼二实有者。诸佛如来应有彼二相。何以故。诸佛如来实见故。演曰。显佛说无由自内证如证而说。或前二无佛自证达令为汝说劝。彼发心修行之时。有众生相违观二我无勿生嗔恨。
　　经。须菩提如来至不异语者　演曰。次令信受而行于忍。世善贤良犹无诸诳。况乎大圣。对诱天龙有四谛语而为诡说。论云。真语者为显世谛相故。实语者为显世谛修行有烦恼及清净相故。于中实者此行烦恼。此行清净故。如语者为第一义谛相故。不异语者为第一义谛修行有烦恼及清净相故。演曰。初总说俗谛。二别说俗谛。三总说真谛。四别说真谛。别说俗中。此有为行烦恼。此有为行清净。或此行生烦恼如为名利行。此行增清净如舍名利行。别说真中。依真修行有所断烦恼有能断清净。或依真谛而修行时。此行生烦恼如有住心施。此行增清净如无住心施。今劝菩萨依真谛修应信生忍。此不诳语者。即属不异约口名诳约心名异。彼论自下为断第九道非作因段。论云。此中有疑于证果中无道。云何彼于果能作因。颂云。
　　果虽不住道　　而道能为因
　　以诸佛实语　　彼智有四种

　　此有二释。一云。谓诸圣人以无为法而有差别。即无圣道云何观二无我。利益众生道能为彼因。为破此疑故说四语。以佛真智证理无言后得如证而起言说真无取得。俗谛离妄方便因缘修二无我非不为因得佛果也。显佛能知彼道为因故说四语。以断情疑即令生信顺修无我果之因道而生于忍与此同也。二云。证无为时。但用真智不用言说之道。即谓佛说持经功德为法身因。是其虚妄故。说四语除彼疑谤。前解疑从忍起。后解疑从经起。观彼论意后释为长。此由境四故有四智。由智有四故起四语。颂云。
　　实智及小乘　　说摩诃衍法
　　及一切受记　　以不虚说故

　　一实智即菩提。二小乘。三大乘。四受记。如次四境皆不妄说。以配四语。除此已外。或假设说。于小乘等说苦谛等。大乘中说法无我。如受记即是说三世事。决定无谬。如彼义而说不颠倒故。今说菩提及以大乘劝信佛语。
　　经。须菩提至无实无虚　演曰。后遣执著。论云。说此真语等已。于此中如言说性起执著。为遣此故。经言如来正觉法及说于中无实无妄。无实者。如言说性非有故。无妄者不如言说自性有故。此意以见佛证二无我理。说二谛语。便执此言诠著彼法定实相属故。今破之可言。之法无故名无实。离言智证不可名法有故名无虚。魏云所得法所说法。贞观有二。所证所说所思智所契证言所诠说心所思虑。此中总云所得即所得法名为此法。彼论颂云。
　　随顺彼实智　　说不实不虚
　　如闻声取证　　对治如是说

　　演曰。上二句正释经文。下二句明遣执著。准彼释者。以所说法不能得彼证法故无实。以所说法随顺彼证法故无虚。说此意者。不应如所闻声而取证法。又亦不应离所说法而求证法以随顺故。
　　经。须菩提若菩萨至则无所见　演曰。大段第三对治乏受用苦因缘。由著未来果事行施心有相故。果有限量。受用便乏。即心住著。是乏受用因缘所乏受用是外资具增上果摄。依此论解前不住于事行施是布施度。今于未来果说不依彼论自身名事。此中说是乏受用故。若不住施外资不就。外资不就因乏与果翻前可知故为对除有此文起。彼论自下为断第十证如不证疑论云。若圣人以无为真如得名。彼真如一切时一切处有。云何不住心。得佛菩提。佛菩提则非不住。若一切时一切处实有真如。何故有人能得有不得者。此中得佛菩提四字。通上下用。依彼新论云。如何佛果以无住心方能证得非有住心也。此有二问。一问有得不得。二问不住心得住心不得。总举一颂以答二疑云。
　　时及处实有　　而不得真如
　　无智以住法　　余者有智得

　　彼释意云。真如虽复遍于时处。无智者住法故不得。有智者不住法故得。此答初问。又心住法者。不清净故不得。不住法者清净故得。此答后问。彼总结云。以是义故。诸佛如来清净真如得名。是故住心不得佛菩提。彼破疑心以生文。此约修行以起说。既以不住得彼真如。当果无限不乏受用二论无违。文中有二。初法喻明无智不得。后法喻明有智证得。若依此论。初明有相著果报施即是所治乏受用因。后明无相不著事施即能治行。此初也。初法后喻。论云。若为果报布施便著于事而行舍施。彼于异施欲乐苦受中不解出离。犹如入闇不知我何所趣。彼欣乐欲乐亦尔。演曰。欲乐苦受是当来果。与施异时名为异施。彼当欲乐是胜义苦。有漏皆苦故名苦受。非是三受之苦受也。经言如人喻。无智者由无智故著果行施名为入闇。无所见者喻不见真理故。不求出离如在闇室无所见故。盘旋在中莫知所趣。无智亦尔。由著相施当果有限受用匮乏。
　　经。若菩萨心不住法至见种种色　演曰。有智证如不著事施即能治行。初法后喻。论云。彼无明夜过惠日出已。种种尔涅槃如实见之。喻言如人即有智者言有目者。惠俱心等日光明照即喻智惠。种种色者喻真如等种种理事。所除闇相即前无智。余本说。为夜分已尽由不住绝得无限果受用无乏。又释若住于事执有实境不见过患而受用之。于中生忍如人入闇。若不住法不执境有。于中行忍如目得自见种种物。由见过患生知。是故虽乏不苦故。能对治乏受用苦。起安受苦忍。前释据当果受用不乏。此解据现虽乏不苦。彼论颂云。
　　暗明愚无智　　明者如有智
　　对法及对治　　得灭法如是

　　颂初二字总举明暗喻也。故长行云彼暗明喻者相似法故已下。别释闇喻无智。明喻有智。对法即是能对除。惠日喻惠体日喻惠用。虽俱是惠体用不同。分为二喻。颂言对治及灭法者。即所对治闇相灭也。故云夜分已尽者如所对闇法尽故。
　　经。须菩提当来之世至受持读诵　演曰。第十为离阙少智资粮障。即第十四离寂静味住处。前福资粮有三住处。初亲近佛行供养因。次修因时少欲劝进。后劝行忍。所以然者。由供养等故。值佛闻法当得净土珍饶乐。备由少欲等故。麾空出宝果报不断。所作究竟好为胜事。由谛察忍故为他说法。所言诚谛他皆信受。由耐他害故眷属围绕。相好庄严。由安受忍故。生死不拘随类化物无苦逼恼。皆福德明故有三文。下修智因亦三住处。初舍定味。次离喜动。三求教授。初勤依经而舍静味。持读为因发生修惠。前资粮道虽复总为无相理观而修。等至由耽定味尚未别修。从此已下是加行道。别修理观。初得修惠在暖位中。次由得智名位。既高我慢便增遂生喜动。为离此故有第二文。喜动除已入于顶位。后为得入忍第一法。然外求良缘以希教授。此后邻近即入初地证道住处非求第一法。后更求教授唯一刹那即入见故。故求教授在见位。前暖顶两位观所取无初作难故。今至忍位即所取无顺观能耶。世第一法二空双印因成满故。前修福德在四位。前诸回向位。今修惠正入四位。即是第十回向未心。由此准前文亦三段。初文之中大分为二。初明五种殊胜功德劝舍味定以修修惠。后我念过去下重释。五中第二福聚前离少闻多。是闻思障虽已令离犹有分别二障。微起俱生二障。多数现行未能别修无相修惠由阙。此故不得证真。今为令于修惠位中别观真理。令分别障一向不行俱生二障亦能渐伏速入见道。故有此文。前言寂静味者。爱味禅定体即是贪。由爱定故不肯修惠。此名智障即彼贪也。或此正邪所知障体名为智障。前烦恼障故。此所除通二障。摄彼论为断。第十疑中大分有二。初正断疑。后挍量显胜。前断疑讫自下挍量。彼先问起颂云。
　　于何法修行　　得何等福德
　　复成就何业　　如是说修行

　　演曰。初句问修法。次句修益。次句修用。后句总结。即于此经读诵受持以生修惠。修惠功德所作胜业而生。下文正与此同。先依此论总申经意云。此中为离三摩提攀缘显示。与法相应有五种胜功德。演曰。三摩提者等持义。攀缘者作意义。对法论云。得定心者名得。作意与法相应者。法谓经教。此中令离不顺教法一向专修等持作意贪著禅味。是菩萨缚故劝令离之。与经相顺而修作意能除乱障。有五功德发生修惠。以愚断痴非是总令不修于定意。欲令其顺法修定。定生修惠故。行者必须止观双运故。五功德者。论云。一如来忆念亲近二摄福德三赞叹法及修行四天供养五灭罪。明此五种即分为五。初中分二。初所修法行。后佛念亲近。此初也。彼论于何法修行。即此如来忆念。次得何等福德。即此摄福德。后成就何业。即此叹法修行乃至重解前福德文。皆属第三。彼先答于何法修行。颂云。
　　名字三种法　　受持闻广说
　　修从他及内　　得闻是修智

　　谓于此经名字教中三种修行得成闻惠。一受二持三读诵。即颂中受持闻广说如次配之。三皆闻惠。前二闻惠依总持生。第三闻惠依广闻生。彼云广多读习亦名闻惠。此简有部。彼宗读诵三部经是生得惠。大乘异彼故言亦名闻惠。切显少读不解义理生得惠摄。虽依名字而生三行复问。修行云何而得。即颂下二句答。谓外从他闻内持不忘数数思惟便生修惠。此中具足三惠四亲近行。依中边论十法行中开读诵为二。合受持为一。与彼论不同者。彼论云。受持修行。依总持法故读诵修行。依广闻故。意以受持之行体即总持。初受后持故开为一。读之与诵。但一广闻故合为一。中边约总持为依故合为一。对文皆句读诵分二。又依此论法行者四。一受二持三读四摄。论云。受者习诵故。持者不忘故。若读若摄者。此说受持因故为欲受故。读为欲持故摄又复读者习诵故。摄者总揽义故。演曰。此论前文释受者受文字摄者摄义也。准释此者。于文字中先读次诵后受。于义中初摄后持之论不同。各据义别。彼又颂云。
　　此为自淳熟　　余者化众生
　　以事及时大　　福中胜福德

　　上之二句释前修行为自他利。论云。此义云何。彼名字闻惠修行为自身淳熟故。余者化众生。广说法故下之二句释得何等福德。
　　经。则为如来至悉见是人　演曰。后佛念亲近。文如前释。
　　经。皆得成就无量无边功德　演曰。第二摄福德分二。初标多后校量显胜。此初也以此持经之福在于地前有漏熏习资无漏种。远与佛果四智而为疏缘。近与十地无漏亦为增上缘。与十地位十王果报为异熟因故。彼论下解何福业中云所谓摄受四天王释提桓因等成就势力故。中应叙十王果报所生之处故。言功德无量无边。
　　经。须菩提若有善男子至恒河沙等身布施　演曰。下校量显胜。于中有二。初举舍身多后校闻经福。初中复二。初施广后时长。此初也。彼论得何等福德示现胜挍量故。颂云以事及时大。此即事大以一日中舍多身故。
　　经。如是至以身布施　演曰。时长即彼论时大也。
　　经。若复有人至其福胜彼　演曰。校闻经福有二。初举劣校量后况福胜行。此初也。于拾法行各起四行。一自作二教他三赞励四庆慰。庆慰即随喜。即是此中信心不逆。逆者谤也。余本有胜彼无量无数。释云。以第一百六数名无量数数一百四。又解但言无量无数何必即是彼之数也。上来至此四重校量。如彼论说渐化义故直闻说多。或生不信故。彼论云渐化众生令生信心上妙义故。依此论中所对位地转胜转上故。校量福渐以深胜。是故已下不约身财。但依然灯行等而为校量。
　　经。何况至为人解说　演曰。况福胜行也。由此胜故不可将彼舍身功德用。为校量故举信心不谤少福。彼尚不如况心正法行。
　　经。须菩提以要言之至无边功德　演曰。第三赞叹法及修行。初赞叹法胜后赞修行人。初中复二。初正赞后重成。此初也。论云不可思议者。唯自觉故。不可称者无有等及胜故。此非十地菩萨所思。即法花经唯佛与佛乃能究尽。彼经论云等现难思故。思谓世间寻伺心等法。非彼境名不可思议。今经更加无边功德。即通两处为不可思议无边功德。不可称量无边功德。彼论自下释复成就何业。颂云。
　　非余者境界　　唯依大人说
　　及希闻信法　　满足无上界
　　受持真妙法　　尊重身德福
　　及远离诸障　　复能速证法
　　成种种势力　　得大妙果报
　　如是等胜业　　于法修行知

　　两行半颂有九种义。备在经文。下二句结。此即第一非余者境界。彼云。不可思议者。示不可思议境界故。不可称量者。谓唯独大人不共。声闻等亦同此论。
　　经。如来为发至最上乘者说　演曰。此重成也。论云。此成就不可称义。于中余乘不及故。最上烦恼障所知障净故名为最胜。此经名为大乘。简小为称。小乘不能净二障故。问。何须说二。答。虽体无别。此中意说为顿悟大乘根性。所说之法名最上乘。希求此人名发趣最上乘者。为不定姓中大乘根性。所说之法名最胜乘。离二障故。若离惑障未离智障名为劣乘。今学一乘离二障尽名最胜乘。希求此人名趣最胜乘者。体虽无别。依所被根分为二种。此约正被不为二乘。兼亦无失。解深密经第二时中。唯为发趣大乘者。说亦同此会。今释大乘及最上乘。但是义分未必对根分为二种。不尔一乘更无上乘等种种多名更对何根。由是依论余乘不及故。最上二障净故。最胜不烦异解。彼论不可称量。及此唯为大乘者说。并是第二唯依大人说也。第三及希闻信法。论云。以信小乘等则不能闻此。示希闻而能信法。又云希闻者谓不可思议等文句。新论说为难可得闻。
　　经。若有人能至不可思议功德　演曰。赞修行人有四。一举修行。二成胜德。三荷正法。四简非根。此初二也。如来悉知已下是第二文。问。前说佛知与此何别。答。前约忆念亲近如说记念。如此人等。今约唯佛能知。行法行人所成福等余不能知。故二意别。释文如前。即是彼论第四句满足无上界。界者因义。
　　经。如是人等至三菩提　演曰。三荷正法无上菩提不过理智。以此教法诠菩提故亦名菩提。今持妙法蕴积在心。即为以肩荷担菩提。或以念惠而为两肩总持体故。令经文义集之。于彼此为如来二种菩提生了因故亦名菩提。以念惠二荷佛菩提。彼论第五句受持真妙法。
　　经。何以故须菩提若乐小法至为人解说　演曰。四简非根。先征后简。总征前意。何所以故法行可叹。成大福聚为荷菩提。答中有二。一乐小乘法者。谓二乘人唯信人空不信法空。有法执故。志意狭劣不堪闻大。论云。不能闻者。谓声闻独觉乘者故。二著我见等。外道凡夫先执有我自谓菩萨人法执缚不求二空。亦不能受返显能受是大乘人无人我者故能成就。如前功德。彼论不释。此段文者。以前释最上乘中因解信小乘等则不能闻。前已释讫故不重释。理必如是。不尔此文何故不解。
　　经。须菩提在在处处至而散其处　演曰。第四天等供养。论云。于中以花鬘等供养恭敬礼拜右绕故名支提。举此意者。说听之处他尚可尊。况持经者必成胜德。彼论第六句尊重身德福。释云。在在处处供养者。当知是人必定成就无量功德。
　　经。复次至若为人轻贱　演曰。第五灭罪。初标轻毁后释所由。此初也。言轻贱者。谓陵辱毁骂。余本更有极轻毁。谓拘执朽缚。论云。此毁辱事有无量门为显示。此故复言甚轻贱。
　　经。是人先世至则为消灭　演曰。释所由中。余本有征说经之处。八部尚且虔恭持读之人。理应凡圣称赞返被轻毁。有何所由。释中文二。初明灭罪后得菩提。此初也。彼论第七及远离诸障。释云。何故为人轻贱。而离诸障以有大功德故。演曰。经言先世则过去世。一过去世生二读诵经。前亦名先世。依前先世转后报业。依后先世通转生后及现报业。于此诸业之中。由持经力转不定业。轻罪皆灭重罪令轻。被人骂等便为先当三恶重苦。业有四种。顺现生后第四不定。不定有三。谓时定报不定。报定时不定。时报俱不定。此中所转是第二句。所以者何。由报定故转重令轻。由时不定堕恶道业人间受故。其余二句一切都灭。对法论云。若作不增长不必受异熟。乃至业有五种。一他所教敕。二他所劝请。三无所了知。此之三业持经力故一切都灭。以业非是受报定故。四根本执著。五颠倒分别。此二业重作必增长定受异熟。由持经力转此二业令成轻受。问。现后生业时报俱定者得转以不。答。由持经故。一切皆转。不尔如何速证菩提。若尔既皆得转。何故名定。答。据不发心若发不定故。涅槃经云。未入我法名决定业。若入我法则不决定。又解。准阇王造五逆罪时报俱定。见佛忏悔闻小乘经。初忏悔故应入拍毬地狱转重令轻。后闻大乘至诚恳悔逆罪消灭故。入佛法名不定业。若准此义。此中且说中庸受持转重轻受。若心精恳一切都灭。问。准大般若唯除决定恶业应熟。如何今言定业亦转等。答。彼据定受受有轻重。此转令轻非全不受。与彼无违。与涅槃经亦无乖返。持经即是入佛法故。此依前解。若依后解。彼亦据其中庸受持任意取舍。问。注云业若先定应堕恶道。即是钝根闻必惊怖。安能信奉而读诵此经耶。若后五百岁闻是章句能生信心者。此人已于千万佛所种诸善根。复若为人轻贱乎。如何会释。答。遽旨天恳叵难云兴自非圣心玄鉴。何以发斯幽赜有难而无释者。盖欲推功归论表佛意之深微耳。今依论宗奉宣其趣。此论五种殊胜功德。即当第五灭罪所收。彼论九种成就业因即当第七远离诸障故。长行云。示现远离一切诸障故。何故为人轻贱而离诸障。以有大功德故。周本经云。此为善事。新论云。此为善事者。谓遭轻辱时显被辱之人。有福德性故言此为善事。准此罪福各别有种。由福德故。能信此经令罪业灭。自下经文不但罪灭亦得菩提。
　　经。当得至菩提　演曰。此得菩提。论云。当得菩提者。显示罪灭故。由前罪灭故得菩提。
　　经。须菩提我念过去至无空过者　演曰。上来别释五种功德讫。自下大段重释前第二摄福聚。于中准论分之为三。初显经威力。次辨福德多。三何人能说。初中复二。初举余福德。后校量显胜。此初也。论初标云。应知威力者成熟炽然故。多者具足胜大故。配释此文。即是福聚威力。以彼所有福聚远绝高胜故。此中阿僧祇劫者。乃至燃灯佛故。应知过阿僧祇者更过前故。演曰。明经威力。所有福聚远绝高胜。言过去无数劫者。谓金刚定乃至七地满心为一阿僧祇。逢燃灯佛。非此所论。今取燃灯佛以前。二僧祇劫所修供养除持经外以用校量故。余本经皆有两重僧祇。燃灯前为一重。燃灯佛后为一重故。贞观本云。先复过先此言无量阿僧祇劫。是总言也。以有经言未逢燃灯佛。心有所得不蒙受记将入八地逢燃灯佛得无生忍。无所得心方蒙受记是故不以燃灯佛后功德校量以无相修即惠度故。以前虽有学无相时而不相续。犹有加行故功德劣。故有论言。入第八地一刹那中所有功德胜前两劫。正同于此。又说两劫所修供佛色相功德。不如其中持经胜福。彼顺世间有为之相。还招色身故福为劣。此生三惠。断惑证理速证法身故福为胜。然彼劣福。皆七地前八地已去。纯无相修福惠通故。所逢佛数经本不同。数有大小不相违也。那由他者。准法花经即是谚数。依此方数亿兆。京谚十二而数。即为极少。依花严经。从一百洛叉为一俱胝。俱胝俱胝为一阿庾多。阿庾多阿庾多为一那由他。而法花经以此方大数目那由他理实应依花严经数。然此佛数且举一位所逢之佛。据二僧祇非唯尔所。此古释云。通举因位三僧祇劫以用校量。若尔即但应云我念过去无量劫等。何须别举燃灯佛前。亦有释云。由供养佛但是福因持经智因故不为比者。不然若但智因而非福者。何故持经。二论解为摄福德聚。故知持经福智俱生。但顺无相法身故为殊胜。若尔何故颂云福不趣菩提。答。以施等有相福不趣菩提。非为持经无相不趣以福智二菩提。正行感法身故。问。余本燃灯皆言前先。何故梁经乃言佛后。答。彼译经主取意有殊。以在过去故名为后。如说未来名之为前。约向背说未来。向前背过去故。论云亲近者供养故不空过者。常不离供养故。即以常供养释不空过。
　　经。若复有人至所不能及　演曰。校量显胜下位有情恶世持说胜佛两劫修因胜福显经威力。所以如前彼论第八复能速证法。释云。此是速证菩提法故。以多福德庄严速疾满足。故与此意同。
　　经。须菩提若善男子至狐疑不信　演曰。第二辨福德多。以福广多非情计境。若具说者。新学菩萨二乘凡夫。即便迷闷心发狂乱。论云。此显示多故。或为狂因。或得乱心果。应知一为狂因生狂病故。二设不狂亦生乱心果。故不具说。彼论可解。
　　经。须菩提当知至不可思议　演曰。第三何人能说。论云。此三威力及彼多等何人能说。是故经言等。此显示彼福体及果不可测量故。此意是经文义福因之体及所得果。皆离心言不可思议难可了解。谁能演说。唯佛能知非余所测劝。但持宣布当胜果。彼论第九成种种势力得大妙果报。释云。所谓摄受四天王释提桓因梵天王等。成就势力故。总是复成就何业讫。由如是事故持经胜。问。前说经力能断有漏感得法身。如何今说得人天果。答。如无漏业资变易生。为断于彼号断。有漏据究竟说。何妨疏缘能感世果。
　　经。尔时至降伏其心　演曰。下第十一远离自取障第十五远离喜动住处。暖顶二位观所取无作。四寻思观时节稍长。前文为入暖位人说。彼位依修已得。修惠观所取无安立有情而作利益。分别二执虽皆折伏。俱生二执犹有少起。我能住心。修行伏障。度众生等名为自取。今为治此故有斯文。论云。何故复发起此初时问耶。将入证道菩萨自见得胜处作是念。我如是住如是修行如是降伏。我灭度众生为对治此故。须菩提问。当于彼时。如所应住如所修行如所应降伏及其心世尊。答。应生如是心等。演曰。所住所行所降者是所取。及心者是能。所取未全除。能取全未伏。于执心中二取皆起有我能等。前卷名为于证道时喜动者。由能修惠。下品寻思观无所取。遂生我能我得之慢。自恃高举喜跃掉动正在暖位。断此喜动即入顶位。此卷初名离不自摄。以烦恼生放逸。其心不自修摄。摄持谨摄令入顶位。重观所取无能作。上品寻思观。即名自摄。彼论云。何故前说三种修行。今复重说此有何胜。颂曰。
　　于内心修行　　存我为菩萨
　　此则障于心　　违于不住道

　　释意菩萨于自身修行生如是心。我住大乘等有此分别障于菩提行。又云。障何等心。偈言。违于不住道故。近违顶位远违初地。不住之道即由暖位犹存。我心生如是慢障入圣道故今破之。故论偏指实无有法。名为菩萨发阿耨菩提等。此文正破我能如是与此论同。然彼略无别起疑文。谓有疑云。前说菩萨都无所住修行施等。若尔则应一切无住。如何初说应如是住如是修行如是降伏为断。此疑再兴三问答。以虽说住不言我住即是为断。第十一应无住修疑而有此文。问。观此下经问之与答一同。前文既尔。即应是两周说。如何前云非两周耶。答。文虽似重所为对治其意全别。且如三问依此论说通凡圣位答亦如之。文皆有不名重说所为别故。又如于十行位多行胜行。遂有动生。我能如是故。将入十回向。先除彼慢为说修道得胜无慢。令其进入令得暖位亦复生慢故。令除之而进入顶。以此唯知。经初问者未入佛法。先有慢等。我能如是。住作业等故。初问答劝发胜心。先教无相令其发趣。今将入圣。彼得胜道。斯慢更生。将欲革凡为障既重故再兴问。令断进修。彼论初问除其所度中慢见及所度无同己乐非恒救济。今问除其我能度心。又前于所住所修所伏中不住。今于能住能修能伏中不住故　文似重意义全别。若谓彼论判二周者。何故经文唯有答住而无修行降伏。答处又准两论。皆唯问此一段经文再说所由。答云以除我能住修等两论相似。若从此去迄至经终为第二周。即应总相生起。第二周意。何故唯问此一段文。是故经文非两周说。文分有二。初问后答。此问也。论云。将入证道菩萨自见得胜处。更作是念。我如是住如是修行如是降伏。心我灭度众生准此应问。云何能灭度众生。若别开者。三为自利一为利他。若合说之。三种俱通二利。所摄经据合说论据别开。此中问意菩萨住修降伏三心既能如是。为作我能住等修。为不作我能住等修。以居暖位。尚有二取。今令除之故发此问。彼论意同。
　　经。佛告须菩提至灭度一切众生　演曰。下答分二。初答所住等三对治所取。后辨能行者无正治能取。待所立能。所亡能灭故。初中答三即为三段。此初答住佛引十地菩萨胜行。为欲除破彼能所执令进入顶故以为答也。
　　经。灭度一切至实灭度者　演曰。答修行问即不见有所度众生。所取既无能取宁有。
　　经。何以故至则非菩萨　演曰。答降伏问。若住真道得无所得。则无我人众生等相。是真菩萨。今劝地前既欲趣证彼真无住。应当如彼真无住者。不有此想而为降伏。论云。若菩萨众生等想转者。为显我执取或随眠故。此意众生想转者。显是我执分别现行。设无现行由有种子亦名我执。二乘无学至此位中。虽无人我而有法我。现行种子由此等故非真住道故。应降伏而入真住。
　　经。所以者何至三菩提者　演曰。此正对治能取心也。真住菩萨不见有少法。是能行者亦不见有少法。而是可取生于喜动。我为能得彼为所得故。若有此能住所得心等现前应观无有少法可名能发趣者。故此对治我是能住我能修伏等而生喜动。
　　经。须菩提于意云何至三菩提不　演曰。下第十二离无教授障第十六求教授住处。既住顶位观所取无。将起忍及世第一法中。即无所取。观能取无及单双印入于真圣证道之位。若无教授不能进成。故引燃灯以显教授。我住八地尚遇燃灯。以求教授。进入上位。况犹住顶不求教授规上法耶。不求教授。是所知障为离。此障说此经文。前据正行名求教授。今约所除离无教授。互举能所亦不相违。彼论断第十二菩萨修因疑论云。此中有疑若无菩萨。云何释迦如来。于燃灯佛所行菩萨行。为断此疑。以次前文实无有法发菩提心者。若实无菩萨。云何于燃灯如来所昔修因行。明燃灯所亦无有法。以答此疑。此论令求能教授人以希教授引生胜智。彼论约明教授之法无少可得。以破前疑。各据一义文分为三。初问次答后佛印成。此初也。于彼佛时。实道理中颇有少法为胜。修行而能所证佛菩提不。
　　经。不也至三菩提　演曰。答准问可知。
　　经。佛言如是至菩提　演曰。下佛印成文二。初总印后别成。此初也。
　　经。须菩提至牟尼　演曰。下别成中。依此论科展转释疑。文分有六。初无法得授记。二真如不可说。三佛不得菩提。四遮止增减执。五真如遍诸法。六安立第一义。初中有二。返释顺成。此初也。依彼论科有二。初法说断疑。后譬如人身长大。下喻说断疑。初中有六。即前六段其有异同。至文对辨。论云。此有何意。若正觉法可说。如彼燃灯如来所说者。我于彼时便得正觉。燃灯如来则不授记。言汝当得等。以彼法不可说故。我于彼时不得正觉。是故与我授记。演曰。若正觉法如言可说。有实体者。我于彼时有实胜行。何故不得良为正觉无如言体。我于彼时无实胜行。是故彼时不得正觉。但与我记当得菩提。彼论亦同。彼颂曰。
　　以后时授记　　燃灯行非上
　　菩提彼行等　　非实有为相

　　释云。此义云何。于燃灯佛时非第一菩萨行。何以故。我于彼时所修诸行无有一法得阿耨菩提。若我于彼佛所已证菩提。则后时诸佛不授我记。是故我于彼时行未成佛。演曰。意同此论。然释中云。则后时诸佛不授我记者。译家倒错。应言则不与我授后时记故。新论颂云。授后时记故。燃灯行非胜。问。前言八地无所得故蒙佛授记。如何今言行非胜。上不得菩提。答。所望义别。前以八地得无生忍相续现前。无所得故而蒙授记。今据无生真实理中无胜上行。若实有者。何故当时不得菩提而蒙远记。即是释通前所疑问。以不得菩提故。明非第一菩萨行也。
　　经。以实无有法至号释迦牟尼　演曰。顺成此有二意。一者以实无有执著心故。行顺于理故蒙授记。二者以实无胜行无实菩提可证得故。但蒙远记。言释迦牟尼。此云能寂。余本有如来。此中文阙。又余本呼摩纳婆。此云儒童。梁本云婆罗门。此云净行。据姓呼耳。
　　经。何以故如来者即诸法如义　演曰。第二真如不可说。论云。又何故彼法不可说。如经须菩提如来者即是真如故如清净故名为如来。以如不可说故作此说。清净者如名为真如。犹如真金。演曰。先征意者。何故当授记时无法而言不可说耶。答。意所授如来记者。如来即是法身真。真如清净而不可说。是故彼时无法可得。表如清净无有垢染。是故诸教多以真如喻如真金。以性净故。彼论云。若无菩提即无诸佛如来有如是谤。谓一向无佛。为断此疑如经言等。实者非颠倒义故。真如者不异不变故。演曰。若准彼征。何故菩提无实法耶。若无菩提佛亦非有。意云。既无能证之行。所证菩提亦无耶。经答由离相执称之为无。不可如言。即拨非有。所以然者。实者非颠倒义。此简所执人法二我。彼颠倒故。真如者。不异简无漏。有为彼生灭故。此即如义。不变简有漏。有为可对除故。此即真义。此经云诸法如义者。谓真如性遍一切故名诸法如义。义谓义理。此论明如不可说。彼论明如不倒变等。非一向无各辨一义。
　　经。若有人言至三菩提　演曰。第三佛不得菩提。论云。或言燃灯如来所于法不得正觉。世尊后时自得正觉为离此取故。经言等。或者以法不可说故。燃灯佛时不证菩提唯得远记者。后成佛时既证菩提。应有实法得正觉耶。故破此疑得后菩提。亦无有法。彼论颂云。菩提彼行等。此义云何。彼菩萨行。若人言有实者。此则虚妄。如是如来阿耨菩提。若人言得者。此亦虚妄。故言菩提彼行等。演曰。前说无实菩萨能行。行者今菩提亦然。无有实法故。言菩提与彼行等正同。此论以有难言因非胜上不得菩提果位殊胜得菩提耶。故有此文。又由次前云真如非一向无故。若尔佛有得耶。有此文起。
　　经。须菩提如来所得至无实无虚　演曰。第四遮止增减执。论云。显示真如无二故。云何不实。谓言说故。不妄者谓彼正觉不无世间言说故。演曰。言无二者。谓虚实二也。于真如中无实言说遮增益执。不无随顺世间言教遮损减执。此由前说佛得菩提为不实。语即执一切言。皆是妄故有此文亦非虚说。彼论云。若如是有人谤言如来不得阿耨菩提。为断此疑如经言等。此义云何。以如来得彼菩提故。演曰。此之谤言乘前文起。以前文言若得菩提不实语故。便谓如来不得菩提故有此文。亦同此论。彼又成立佛得菩提。颂云非实有为相故。有为相者谓五阴相。彼菩提法无色等相故。此复云何。颂云。
　　彼即非相相　　以不虚妄说
　　是法诸佛法　　一切自体相

　　上之二句正明菩提。虽非色等五阴之相。而有实相故不虚说明得菩提。言非实有为相者释非实。彼即非相相等释非虚。
　　经。是故如来至皆是佛法　演曰。第五真如遍诸法。论云。显一切法法如清净故。如者遍一切法故。由前文云佛得菩提。文外有疑佛修满故能证法身。余无胜道不得正觉。便谓佛法唯在佛身故。此释云。真如遍有由前菩提是真如故有。是故言真如之体既遍一切故。一切法皆是佛法。欲令众生知有佛性而进修习。彼论云。以如来得如是法。偈言是法诸佛法一切自体相故自体相者。非体自体故。此明何义。一切法真如体故。彼法如来所证。是故言一切法佛法故。演曰。非体自体者。如言非相为相。此显如来能遍知法以一切法即真如故。
　　经。须菩提所言至名一切法　演曰。第六安立第一义。论云。又彼一切法法体不成就为安立第一义。前说一切皆是佛法真如遍彼恐存一切法体实有故。今遣之体不成就破相证真安立胜义。所言一切法者。谓俗谛法。即非一切法者。约真而谈。无实体法是名一切法者。却结俗谛。彼论云。彼处色等相不住故。彼一切色等诸法非法。如是诸法非法。即是诸法法以无彼法相。常不住持彼法相故。演曰。彼真如处无色等相故。彼色等非常住法。此解即非一切法。言如是诸法非法即是诸法法者。此解是名一切法。如是诸法非常住法故。即显真如。是诸法家之常住法。余本双牒一切法。一切法者一谓世间妄取一切法。一谓如来所证一切法也。上依此论明求教受。说八地行及佛果中菩提无得。真如离相遮增减执。无能所得。令从顶位修无相观引生忍及世第一法双印二空趣见道智。若依彼论法说断疑问。前后三处说燃灯佛有何差别。又唯说燃灯不说余佛有何所以。答初问者依此论释。初说燃灯在不离佛出时住处离少闻障为第二回向人说。次说燃灯在离寂静味住处除智不具障为暖位菩萨说。今说燃灯在求教授住处除不求教授障为顶位菩萨说。若依彼论。初在断第五佛有说受疑中。佛于燃灯语不取理实智。以是真实义成彼无取说。次在第十证如不证疑中。复能速证法校量福胜。复在第十二菩萨修因疑中法说断疑以后时授记燃灯行非上是故不同。答后问者。此经多说无相无生胜义之法。佛于燃灯任运相续以得此道。布发散花超于八劫。掩泥发迹今现由存。生信既多故唯称说。上来已说信行地中。合十六处八住处中来之为四。一摄住处即是发心。二波罗蜜净。三欲住处。四离障住处。合十二种以为第四。若据位地总为三文。初摄住处是十住位。次波罗蜜及欲住处是十行位。离障住处是回向位。行相配属如前应知。
　　经。须菩提譬如人身长大　演曰。下第十七证道住处三地之中是净心地。已于地前无生而不愿度。无行而不遍修。复以难得福身智身故伏二障。俱生渐除分别顿尽。于暖顶位希求教授观无二取作安非安二谛无相唯识等观。资粮加行二因具足。今为辨说初地之理。令求证道入真圣位。发无漏智断分别障。亲证二空得无住道故。此文来彼论喻显于前真如法身亦不违此。此论文二。初明证道得智。后明证道离慢。论云。如是显示入证道时得智慧故离慢。前中有二。初如来喻告后善现答成。此初也。真如妙理唯内证知非其言相。即称彼体。然诸智者因喻得明故。况大身以通玄旨。譬如人身洪满端伟而无实体假名为身。所成理智摄领成就故名为身。如彼俗身。然在缠名如来藏。出缠已去与其法身名。仍寄喻显。魏云其身妙大。贞观云具身大身。周及此云长大。长即具妙。梁云遍身大身。依此论说得智之中。别释妙大分为两义。论云。云何得智有二种智故。谓摄种性智及平等智。若得智已得生如来家得决定绍佛种。此为摄种性智。得此智已能得妙身。若于此家长夜愿生既得生以便得彼身。是名妙身。演曰。此有二义。一得智二证理。若得智已至能得妙身。已来是为得智显智功能。若于此家已下为证理理为妙身智能得故亦名妙身。如来家者谓即真如毕竟空寂以为舍故。于中证会名之为生未证如时长夜愿证既得智已便得真如。是名妙身。虽身与家同是真如。而法性身依法性土故有差别。谓真见道正智起时。能证真如名为得已。若细分别。无间解脱正得已得。上解妙身。论又云。平等智复有五种平等因缘。谓粗恶平等。法无我平等。断相应平等。无悕望心相应平等。一切菩萨证道平等。得此等故得为大身。摄一切众生大身故。演曰。此释大身以智能证五平等理。五平等理遍摄一切故名大身。理即真如平等分五者。从诠以辨。大庄严论亦说。平等有五而名稍异。一无我平等。二有苦平等。三所作平等。四不求平等。五同得平等。此中第一粗恶平等。真如遍在善恶之法故无自他别。即彼第二。以于自他身所有诸苦无差别故。二无我平等诸法无我性。即彼第一。三断相应平等。离二取故。又断自他如如无二。相应者相似义。他性相应非自性故。今断自他故名平等。即彼第三。四无悕望心相应平等。悕望者攀缘义。行利他时不求返报。相应同前。即彼第四。五一切菩萨证道平等。共所证故。即彼第五。佛地论说。十地菩萨证得十种平等性理名平等性智。与此相摄思唯可知。若依此论。前卷科释证道住处中云。妙身者谓至得身成就身。得毕竟转依故。大身者一切众生身摄身故。演曰。由修二智乃至十地所应证理。皆悉圆证能得法身名至得身。报化二身名成就身。或自受用及真如理合名至得。依金光明经俱名法身故。他受变化名成就身。即摄四佛总名妙身。言大身者。由得五平等故摄一切生与己无别。以己自体能摄一切故名大身。妙身通摄理智二种大身。唯在平等真理。然非圆满满在佛地。此说分得能毕竟得非是已满。彼论颂云。
　　依彼法身佛　　故说大身喻
　　身离一切障　　及遍一切境
　　功德及大体　　故即说大身
　　非身即是身　　是故说非身

　　演曰。已前说言一切诸法即是佛法。彼真如体如来所证。今显如体即是法身。譬如有人其身妙大。即彰果位所证法身。此论证道能分得故。亦通因位兼能证智名妙大身。具义而论。因果理智俱法身故。彼论因前诸佛能证而有此喻。唯说果位真如法身各据义明不相违也。其释颂文如彼。长行文易可解。上二句说喻之意。下六句正释经文。于中分二。初四句释大身。大身有二义。一者遍一切处。二者功德大。此二种义由离障证。后二句释非身。非身者无有诸相。大者有真如体。
　　经。须菩提言世尊至是名大身　演曰。善现答成论云。于彼身中安立非自非他故。此意据相而说。唯是菩萨所得之妙大身。非余能得此妙大身。然于真理不可说。是菩萨之身非余人身。以真如理遍一切故。言非身者非自他身故。故论云于彼身中安立非自非他。故上释非身言是名大身者。以随顺世间施设言说名妙大身。彼论云。非身者无有诸相。是名非身。有真如体如是即名妙大身。问。此与山王何别。答。依此论前约报化成熟众生。此约证道通明理智。彼论前约报身明无取说。今依法身喻显真如。
　　经。须菩提菩萨亦如是至不名菩萨　演曰。自下离慢非证真者。当随于真无有能所。有能所者即障证真得圣证真理。应随真不起我。能行菩萨行及度生等。若起此者必不见真如。以颠倒故。障后真理。由彼菩萨得真理。已于后散心起俱生慢云我能行得证真理。今为断故有此文生。然此慢者是所知障。以烦恼名说第六识俱。八地以上方永不起。第七俱者。至金刚喻方永不行。此所说慢。且约第六起我能等非七行相故。前七地起慢之时必不证真。自谓证真为非菩萨。非不起时亦非菩萨。唯识论等皆说十地断所知障不断烦恼故。彼论自下为断第十三行愿不成疑论云。若无菩萨者诸佛亦不成大菩提。众生亦不入大涅槃。亦无清净佛国土。若如是为何义故。诸菩萨发心欲令众生入涅槃。起心修行净佛国土明虽修行而无颠倒。以释前疑故有此文。此约除慢彼除颠倒。倒即想倒亦所知障。既除慢倒以破疑情。同是一义。文分有四。初告二征三释四结。此初也。前说如来能证真如具妙大身非身名身。菩萨亦应称彼真如不起慢倒故言亦如是。若言我能灭度众生不称真理非菩萨也。
　　经。何以故　演曰。征非所由。
　　经。须菩提实无有法名为菩萨　演曰。释云。以菩萨名圣教假说无有一法别名菩萨。榄五蕴成。又真如理中无菩萨相恃何起慢。
　　经。是故佛说至无寿者　演曰。结非但菩萨无其实法乘明一切诸法亦然。人法二我二俱无故。论云。若菩萨有众生念则不得妙身大身故。彼论颂云。
　　不达真法界　　起度众生意
　　及净佛国土　　生心即是倒

　　演曰。由起倒故非真菩萨。此颂通释净国土文。问。上依此论证道住处讫。其此证道定是何位。答。此有二释。一云此通十地说妙大身通十地故。其所离慢诸地所断所知障故。又五平等与十相摄非唯初地有此行相。平等遍在十地中故。若尔如何前说净心地狭初后阔耶。答。地前行愿弘广佛果亦尔。十地位中近求后地有分齐修一如一行。分分修证故名为狭。其究竟地唯在佛果。一云净心唯是见道。如来地者是修道。从果为名名究竟地。如圆满持为证道故。起加行资粮为究竟故。修六具足如见修俱见理。见道得见名十地皆净心。唯初净心地。若十地皆是净心。净心地后更何所作。又应净心阔信行地净心二劫信解一劫故。三地阔狭非唯说教亦兼行故。评曰。后释为胜。以究竟地净佛国土等。多约菩萨以显其行。若唯佛果何论菩萨。又既名为上求佛地。如何说是佛果位收。又准三问唯在因中不应答中。尔许经文唯在佛果。佛果圆满非所劝化。因何广说。故广说者对诱十地虽谈果德。约所被人乃居因位。若不对因唯谈果者。起悬崖想。何所造修。若尔平等通诸地有及说离慢如何通会。答。以初所证与后体同言得平等。非净心地。可通于后。其所离慢在见位中理然非有经文指说见道无慢令前后位。诸菩萨等同证真位不起于慢故。文但是见道位收。问。何故此经广明地前及以佛果。既对十地何不广明十地行耶。答。经宗为明种性不断果是所绍。发心已去是能绍继。举果令求地前难修。广辨令学不断义成故。修十地而不广辨。由此名为金刚般若。以初后中阔狭异故。
　　经。须菩提若菩萨至不名菩萨　演曰。自下第十八上求佛地住处八中究竟三地之中是如来地。上明地前及净心地。今辨果德令欣求趣十八之中。据能行人名为上求。八及三中据所求果名为究竟及如来地。唯论下文有六具足。一国土净具足。此等文是。二明五眼等为无上见智净具足。三佛可以具足色身见等名随形好身具足。四如来可以具足诸相见不等为相身具足。五勿谓如来作是念我当有所说等为语具足。六佛得阿耨菩提为无所得耶等讫至经终为心具足。以此六种摄佛身中转依具足。自利利他无不皆尽。将欲求佛先严净心。严净心故则佛土净。佛土净故则智见净。境能生心故。先明土心为土本故。次明心由心内净外严色身得好及相。此四自利自利德圆。云可利他利他之中先粗后细。语先心后。又解此六皆为利他。即由利他还成自利。此释为胜。理应先辨佛之身心方明净土。先明土者。以诸菩萨多欣净土愿求生故。最初明之。为众生故愿取佛国依境令生能见之智。见智既满现妙色身身不徒然。为生说法为他演说。须运慈心摄取法身施设大利。还令有情展转证悟。种姓不断义在于斯。是故佛地分之为六如是次第。上求之中应辨离障少故不明但明于行。又六具足初一依报后五正报。正报之中三业。随智惠行故以见智为先。即所随智惠。后四如次身语意业。即是能随相好二具同身业故。有义虽此所被通于十地。然六具足对八地已去三地以明。所以然者。纯无相修顺经宗趣。是故前举燃灯佛等。正对三地令七地前趣向修证。即有两重。一对三地令学佛地。二令已前学彼三地。若不尔者果德极多。何故偏明六种具足。谓前四具足对第八地相土自在在此地故。其见智净是能受用。语对第九地具四无碍法师位故。心对第十地大法智云金刚心故。初国土净文分有四。初举执显非。二征非所以。三正释严土。四结真菩萨。此初也。论云。为净国土三摩帝故。经言乃至则非菩萨。此义为于共见正行中转故为断彼故。演曰。即是正修无分别智相应等至。除彼二执而作真严。言我当者是人我执。庄严佛土是法我执。二执既起不证于真则非心净。岂能严土故非菩萨。依贞观本此云菩萨亦如是。谓既一切法无我故。菩萨亦如是。应无我相也。
　　经。何以故至是名庄严　演曰。第二征。何所以故非菩萨耶。第三正释严土。贞观双牒单非双结。魏本双牒单非单结。此三皆单。其双举者谓有相无相二严。或能所严故。佛重牒无相为真。有相为妄故。佛单非于无相中言说安立令庄严故双牒结之。论云。安立第一义俗谛可严。真中无严名第一义。是名庄严却结俗谛。此中通严四身净土名具足故。前净土文为因位不名具足故。前愿净佛土为地前故。说除小攀缘作念修道。是今在地上前障已除。但有俱生我法二执。复令除断而求佛地故与前别。
　　经。若菩萨通达至真是菩萨　演曰。四结真菩萨。不言我能是达生空无土可严。是达法空如来说为是真菩萨。返显有执不达二空非真菩萨。依余本经有。二无我及二菩萨。准此论释者。一者人无我。二法无我。即由二无我故显二菩萨。今但总举彼论云生心即是倒非菩萨者。起何等心名为菩萨。即指此文。又颂言。
　　众生及菩萨　　知诸法无我
　　非圣自智信　　及圣以有智

　　演曰。详新旧论释此意者。一知所度众生无我。二知能度菩萨自无我。故言无我。无我圣及非圣二种菩萨。以有智故。能以自智信解于彼二无我故名二菩萨。即彼凡天亦名世谛菩萨。圣人亦名出世谛菩萨。是故重说菩萨。菩萨问。彼论前说严净佛土亦是断疑。今亦断疑。二文何别。答。前除无所取净土疑。今除无能严净土者疑。此等诸文由闻前说无菩萨故应无利生严土等事。即执有能行返疑说无能行。今答令知实我。是无假我修行缘和方便。此即是有然不见身土为能所严。以顺无相当成佛果。真严净土与求佛地亦不相违。
　　经。须菩提乃至如来有佛眼　演曰。下第二无上见智净具足。前求佛土。佛土体通情与非情。如说众生之类是菩萨。净土七珍八宝是所受用。其中众生是所化度。若无智见谁能受用及能化度。故净智见为能受。化由达一切色与非色。理事等法亦能了知净非净土。所有众生八万四千心行差别。而为济利故有此文见即五眼智即六通。论云。如来不唯有惠眼为令智见净胜故。显示有五种眼。若异此则唯求惠眼见净故。演曰。令其求佛见及智净。即是四智一切妙用略举照境。及他心智利他中胜所以。偏举其福自在具足。虽非是智因智所成。与智为依。明智必有所依之福故。合福惠名智见净。又佛三身具摄福智故。前令种福智资粮。今说果圆令欣求趣。彼论为断第十四佛非能见疑。论云。前说菩萨不见彼是众生。我为菩萨净佛国土以不见诸法名为诸佛。若如是者或谓诸佛如来不见诸法。自下经文为断此疑故说五种眼。此论意说净土之中有能受化令起欣求。彼论有此能知见故。勿谓诸佛都无所见。以遣疑意疑除智有。即是上求二论无违。文分为三。初明见净具足。次明智净具足。三明福身具足。鉴照名见。决断名智。可受名福。离障圆明名净具足。见净五眼即分为五。一段中先问后答。初中问云。颇同凡下见障内故有肉眼不。答。言有者虽以肉眼通见一切。且顺浅知故答言有。又即诸佛利他德中亦有化身。父母所生清净四大报得肉眼。其天眼中准例可知。二并色质涅槃经云。舍无常色获得常色者。是问肉天二体为同为别。答在因有别处果无差。皆唯无漏非实业感及修生别。不可佛身有粗细。眼照理名惠。观教名法。缘真缘俗一智义分。或时别起佛眼。即前四眼为体遍缘一切总名佛眼。然唯论中束五为四。谓色摄第一义谛摄世谛摄一切种一切应知摄。色摄复有二种。谓法果修果此为五眼。粗境界故。是初色摄。演曰。此四皆从所缘得名。以有难言。如来五眼得一切境如何。此中但言色摄故。论释言。此五眼中具依粗显同类境说言初色摄。理实亦能取非色境。由是业感故名法果。由彼业体是法尘故。法名虽通此肉别称如言色处。别得总名天眼。依定起故名修果。因修得故如言修惠。若尔如何得有报得天眼。答。阿那律等名为修得。设生彼王报所得眼。因中亦由修定而得总名修得。论又释惠法二眼次第云。第一义中智力故。世智不颠倒转。是故第一义谛摄在法先非不见。如了诸行故。论又释法佛二眼行相。如文可解。准论下释智净中云。于此智净中说心住即非心住。如是见净中。何故不说眼即非眼。以一住处故。见智净后安立第一义故。初亦得成就。演曰。以后例前应言。如来说肉眼即非肉眼。是名肉眼。由安立第一义故。彼法无实体故。无如其名有自体故。名之为非随顺世间。为令修证强立其名。是名肉眼。余四准此而不说者。同一住处最后说故。例前亦尔。彼论颂云。
　　虽不见诸法　　非无了境眼
　　诸佛五种实　　以见彼颠倒

　　释意以见颠倒故名非颠倒何者颠倒。偈言。
　　种种颠倒识　　以离于实念
　　不住彼实智　　是故说颠倒

　　经。须菩提至如来说是沙　演曰。下明智净。前之见净鉴照于境。此随彼起决择。有情心行差别。染与非染倒与非倒皆悉了知。令彼彼心离诸散乱证真境故名智净住。论云。为应知中证故安立见为教。彼彼众生寂静心故安立智。演曰。见为令知智为利益故。彼论不分见与智别。但由五眼见彼众生种种心住。即是前明能见之智。后明所见之境。是故颂云。诸佛五种实以见彼颠倒。余同此论。文分为三。初举智所缘境。次明佛能知。后征释。所以初中有四。初因河辨沙。二依沙数界。三因界说生。四依生说心。此初也。先问后答。如来依俗有此言说故。说是沙善现知心故说如是。
　　经。须菩提于意云何如一恒河至甚多世尊　演曰。依沙数界。
　　经。佛告须菩提至若干种心　演曰。第三因界说生。第四依生说心。
　　经。如来悉知　演曰。大文第二明佛能知。一则数多。二心法难见。佛智明了悉能知之。
　　经。何以故至是名心住　演曰。第三征释。所以于中有四问答征释此。初征问。多心难见。而悉知者有何所以。答中魏本云。如来说诸心住皆为非心住。是名为心住。贞观云心流注。心流注者如来说非流注。是故如来说名心流注。心流注论云。心流注者谓三世心。若干种心者应知有二种。为染及净。即是共欲心离欲心等。世者谓过去等分。于此二中安立第一义故。
　　经。言心住者即为非住乃至过去心不可得等　演曰。此初所知心通染及净。染心共欲。与欲俱故净心离欲。言非心住等。以住三世住染及净名之为住。据第一义说为非住真胜义中无有染净心住相故。此意由佛见心非心得真实理故。故能遍知。若取心相触途生碍不能遍知众生心也。是答前问。不尔疏略无所结归。彼论重约能知染心说颠倒故。何所以者。以彼染心能为障碍。正是所度。是故偏说不违此论彼云如来说诸心住皆为非心住者。此句示现远离四念处故。此以何义心住者。住彼念处以离彼念处故云不住。演曰。泛论心住自有二义。一者愚夫于境染著名住。二者贤圣观四念处住亦名为住。今说染心离彼念住故云不住。是名为心住者。总结凡愚住于颠倒也。彼又云。又住不动根本名异义一。金刚仙释云。以四念处栖心真如理中故名为住。不为五欲所坏。又不为二乘所坏故曰不动。能与菩提为基故名根本。演曰。三名虽异然其所诠同目念住故云名异义一。此即泛解念住异名也。新论稍别应勘彼文。
　　经。所以者何　演曰。第三征。既名心住复名非住有何所以。
　　经。过去心至不可得　演曰。第四释。论云过去心不可得者。以灭故。未来者未有故。现在者第一义故。彼论大同。然云现在心虚妄分别故不可得。如是示彼心住颠倒诸识虚妄以无世观故。此论现在真无分别。彼论现在妄有分别。皆不可得。言无世观者。以彼妄心无三世法为所观境故。能取心成虚妄性。新论云。此显流转之心。是虚妄识性所缘无有三世性故。演曰。非但心于三世不可得。其三世境亦不可得。
　　经。须菩提至以是因缘得福多不　演曰。智见净中第三福自在具足。所以智后明福身者。智为能导福为所导。福为能资智为所资。以二相须故次明之。又显见智别有总依福。若不具见智无总所依处故。有以此文属下好身相身者。不然以前卷科配无上见智净云乃至。若此三千大千世界如是等。又科随形好身具足。但牒应以色身成就见如来等文论自配属。故知此文定属智见。彼论自下为断第十五福得非善疑。论云。向说心住颠倒。若如是福德亦是颠倒　若是颠倒何名善法。为断此疑示现心住。虽颠倒福德非颠倒。颂云。
　　佛智惠根本　　非颠倒功德
　　以是福德相　　故重说譬喻

　　演曰。意明有漏福聚。有所住故可是颠倒。无相福聚唯住念处不住染相。能与佛智作根本故非为颠倒不遣。此论文中有三。初问次答后佛释成。问以宝供佛生无量福当得成佛福身自在。可为多不。贞观云。奉施如来。
　　经。如是至甚多　演曰。答也。问既总。问通真俗谛答亦如之。
　　经。须菩提至福德多　演曰。如来释成。魏及贞观但有上返释文无以福德无故下顺结文。论云。于中亦安立第一义故。经言须菩提若福聚有实等。此意三轮体空不见实故说福德多。若住三轮见实施等有限量故不福福多。如是名为安立胜义。彼论意说有漏福聚是其颠倒。由住三轮得有漏果。但积聚义而非进趣。是故如来不说彼是进趣福聚。其无相福以是诸佛智慧根本故。说彼为进趣福聚。依彼释经如文可解。
　　经。须菩提至具足身见不　演曰。第三随形好身具足。前来既说有净见智及无相福必有所变所生圆满相好之身故此明之。又前严土学佛见智求福身已此须严佛所有形相。然虽上求不能称实除彼局执。但谓佛有八十随好三十二相即为圆满。然法身体具恒沙德。报佛相好如所证性无量无边不可形相。求不可执心取故。有经云。文殊师利菩萨云。如来相好无穷无边说不可尽。顺世间法。是以略说三十二相八十种好。是故今者欲令真严及以真观须无分别称实相严意如严土故有此文。彼论谓断第十六相好非佛疑。若诸佛以无为法得名。云何诸佛成就八十种好三十二相而名为佛。是故说非成就色身非成就诸相得见如来。此论观无相以上求。彼论中即法身。而是佛二论俱明法报二身义不相违。文分为四问答征释。此问也。可以色身即究竟圆实观如来不准上诸文。皆说真如以为如来。以相求真失真而不得。故举为问欲令断执称实求也。问。若尔云何名好身具足。答。由内真圆外好自满故也。又欲令其即色观空若也唯见色身执形相而不融真理。唯观空理住寂灭而阙利众生。除其执情获彼常色。此如欲得色身住处中解。问。地前化身相好可乐为化地上何唯尔所。答。正为地上兼为地前随粗且尔。又解经论总言相好不显别说　随其位地应见不同。然依彼论说八十等随浅识疑故无有失。
　　经。不也世尊至色身见　演曰。善现据真理以答。
　　经。何以故至具足色身　演曰。征及释也。言即非者非称执情。而是实有据真理中无色相故。论云。亦以安立第一义故。此言色身虽通相好。而论以好别属色身。犹如色处故。彼论云。色身摄得八十种好三十二相。如经等偈言。
　　法身毕竟体　　非彼相好身
　　以非相成就　　非彼法身故
　　不离于法身　　彼二非不佛
　　故重说成就　　亦无二及有

　　演曰。初二句显法身非相好身。次二句显相好身非是法身。次三句显相好身不离法身亦得名。佛言彼二者一色身即随好。二诸相具足。言重说者。谓色身成就诸相成就。后一句显相及好。亦有亦无。寻彼释意。色身相好报化成就。不离法身亦得名佛。若推入真为真如观。二亦非有性相别观可有相好。故云亦无二。及有法身不尔。一向无相故。论云而法身不如是说。以身非彼体故。
　　经。须菩提至是名诸相具足　演曰。第四相身具足。问答征释。一准于前。但相好别分之为二。若依彼论同是一文释前疑故。
　　经。须菩提至莫作是念　演曰。第五语具足。前明相好求佛身业依身说法。次明语业。既离执以求身亦亡铨而学说故有此文。彼论断第十七佛有所说疑　疑云。若如来色身相好不可得见云何言如来说法。演曰。以情见佛宣说于法。谓有所说法义。离如今闻所缘相好。不离法身不可得见。若尔所说文义不离法身不可得闻。既现可闻文义之相。明有所说故有此疑。答意相好不离如俗见真无见。文义不离如俗说真无说故。约无说以断疑情。彼约无说以破疑。此据上求而遣执。问。与前如来有所说法耶何别。答。此论前为地前约智相法身明无得说。今为地上上求佛语离执而求。彼论前约能说生疑故。论答言应化非真佛亦非说法者等。今约所说法疑故。论答言所说二差别。不离于法界等文分有五门。遮征释成。此初二也。初言物谓又言莫作是念。文言似重。寻义不尔。以准余本上是问辞勿应是颇汝颇谓如来作是念我当有所说法耶。此论问意谓我真中及以俗谛有实说耶。彼论问意我有离如所说法耶。言莫作是念者。第二遮心以真无说俗谛假说离如无法故。遮莫作有实说念。
　　经。何以故　演曰。征。
　　经。若人言至所说故　演曰。释以真中绝相俗幻非实。若言如来于真有说实能所诠如言为实。即为谤佛增益谤也。依彼论颂释此文云。
　　如佛法亦然　　所说二差别
　　不离于法界　　说法无自相

　　演曰。以佛法身体即真如法亦如是不离真如故言亦然。二谓文义以所说法离于真法界不可得自相见故。故言说法无自相。释经文云。若言如来有离真如所说法者。亦增益谤不解我义。
　　经。须菩提说法者至是名说法　演曰。第五成余言说法说法依彼论释。即由所说二差别故。重言说法无法可说者。以真中无可说法俗中无实有法。无名义定相。属法无离真如可说法。二论随应释此文意。是名说法者俗有说故。此论自下明心具足。是第六文。于中分六。一念处。二正觉。三施设大利法。四摄取法身。五不住生死涅槃。六行住净。然此经中阙念处文。余本皆有。魏云。尔时惠命须菩提白佛言。世尊。颇有众生于未来世。闻说是法生信心不。佛言须菩提。彼非众生非不众生。何以故。须菩提。众生众生者。如来说非众生。是名众生。论云。此处于诸众中显示如世尊念处故。彼非众生者第一义故。非不众生者世谛故。演曰。此显众生是佛慈悲所念之处故名念处。如三念住对众生立。然佛常缘众生之时。依真俗理非有非无。劝诸菩萨亦如是观故。言如世尊念处故。问。此中善现问有众生生信心不。应答有无。何故乃言非众生等。乍似问答两不相应。答。准离懈怠中云。后五百岁众生信持是人则为第一希有。此中亦应作如是说。由前既说。今但约真谛显非众生。是不共义。又约俗谛非不众生。是相应义。是故论云。此文如前说。指离懈怠中说也。即显能如佛念处者。信受此经。问。欲得言说中亦明后世能信离懈怠中亦明今此又说。三文何别。答。初显言说法身。次劝发精进。此令求佛地故有差别。若依彼论。初破能说八不说法疑。次挍量经胜坚实解深义。后破无能信人疑。是故此文为断第十八何人能信疑。论云。复有疑。若言诸佛说者。是无所说法不离于法身。亦是其无有何等人。能信如是甚深法界。偈曰。
　　所说说者深　　非无能信者
　　非众生众生　　非圣非不圣

　　准彼论释意能说所说虽复甚深。亦有大乘种性能信。非众生者非凡夫体故。非不众生者以有圣性故。彼人非凡夫众生。非不是圣体众生。此论约真俗谛释。彼论据凡圣释。地上菩萨能深信故所望义别。或约无性有性以解言。圣体者通种及现。或约发心未发释。以发心者六名圣胎故。
　　经。须菩提白佛至为无所得耶　演曰。心具足中。第二正觉所以。明此者前明念处大悲为首。慜念众生故。先明之欲得利生。次自成觉故次明。又此前净土智见身相语等。若非行圆果满必无斯德故。具明佛行无上行证无上果。言正觉者。法报二佛觉性觉相俱名正觉。能所觉故。欲令菩萨觉佛具因及圆于果故有此文。彼论为断第十九有得证果疑。论云。若如来不得一法得阿耨菩提者。云何离于上上证。转转得阿耨菩提。演曰。以前闻说然灯佛等无得证等。遂执于中无有一法可得。而无一行可修。能得菩提。复见如来三劫修因不无得行。遂复疑云。云何如来离无所得无所行。此上上证取于菩提。而依展转行有得行而证正觉。下显真理。虽无一法可得可修。若离俗谛修行方便无由获证明佛方便修行具足证彼平等无上之法。方便善法即报身圆满。无上平等即法身圆满。即是显佛行圆果满意。令知已随佛求证。与此无违。准余本经下文分四。一佛问善现颇有少法得菩提不。二善现答无少法得。三如来印言如是如是。四佛广释。此经乃二。初善现问。后如是。如是下如来印答。梵本不同广略故尔。此初问也。依此论问所成正觉为有所得为无所得。彼论意问三劫修因所得菩提岂无得耶。准论此中双问因果。谓佛行因得果之时。为以有所得因得有所得果。为以无所得因得无所得果。下答因果俱无有得。论云。于中无有法者。为离有见过。已显示菩提及菩提道故。论先总标菩提及菩提道。又下释文果配菩提因配于道。故知此中总问因果。
　　经。如是如是至乃至无有少法可得　演曰。下答有二。初明菩提果无所得。二修一切善法。下明菩提道因无所得。初中复二。初法身果。后复次下明报身果。论云。彼复显示菩提有二种因缘。谓阿耨多罗语故。三藐三佛陀语故。于中经言微尘许法不可得不可有者。此为阿耨多罗语故。此显示菩提自相故。菩提解脱相故。演曰。二种因缘如次法报二菩提也。所言语者明法离言非上无上。约于别义言假安立故名为语。如言增语。此中二佛俱名菩提。菩提断俱名菩提。说智及智处。皆名为般若。虽此二语通法报身。然随相增各配其此文即是阿耨多罗语法身菩提。于中复三。初印次释无得后结名。此初二也。乘前问词无所得耶。故今印言如是如是。实无所得。释文可知。此论云。彼中无微尘许法有体。是故亦无可得亦无所有。
　　经。是名阿耨至菩提　演曰。后结也。由证真理无所得法障尽理圆名得菩提。若有所得不名证得。若依彼论如来答中大分有二。初标法身无得无证。后一切善法下明报身方便修生。初中复二。初明法身无得以释前疑。后释成前无上之义。此等初也。
　　经。复次须菩提至三菩提　演曰。下报身果。论云为三藐三佛陀语故显示菩提者人平等相者。谓假者即报佛也。于中有二。初明菩提平等。后释平等所由。此初也。论云。于中平等者。以菩提法故得知是佛。此中经言无有高下者。显示一切诸佛第一义中。寿命等无高下故。演曰。若凡若圣。无我真如平等之理虽皆齐有。由佛能证此平等理故名为佛故名以菩提法故得知是佛。又由同证平等理故诸佛平等。是故说为人平等相。又由诸佛证此平等无高下理第一义故。得寿命等亦无高下。虽他受化身寿等不齐。据自受用真佛而说故无高下。或摄化归真他受变化亦无高下。彼论颂云。
　　彼处无少法　　知菩提无上
　　法界不增减　　净平等自相
　　有无上方便　　及离于漏法
　　是故非净法　　即是清净法

　　演曰。初颂法身非证而证。后颂报身修生。初中上之二句。解前经标无所得文。下二句释成前无上之义。于中法界不增减句正释此文。彼长行云。不增减者。是法平等。是故名无上。以更无上上故。此以法界中功德起非增烦恼灭非减。更无有法能过此故名为无上。若有增减即非无上。彼论摄相归性故属法身。此论性相别论故属报身。亦不相违。
　　经。以无我无人无众生无寿者　演曰。此释平等所由。准余经本及论。应言以无我人众生寿者得平等阿耨多罗三藐三菩提。此文中略此。论云显示菩提于生死法中平等相故。演曰。所证真如具恒沙德。在缠名如来藏。出缠名法身。位别名殊。体无差异。我人众生是生死法无彼我等。是名法身。故云于生死法中平等相也。彼颂净平等自相。释意由法无我清净平等真实自体无有胜者。故名无上。
　　经。修一切善法至三菩提　演曰。下第二明菩提道。即因无所得。若依彼论下明报身方便修生。释曰有二。初直明后料简。此初也。一切善法六度万行。若望法身能为了因。若望报身即为生因故。此论云显示菩提道也。此明具修一切善法方证菩提。非如二乘少修善法故。贞观能断云一切善法无不现证一切善法无不妙觉。彼论唯约报身明方便修生。彼云又彼法有无上方便以一切善根满。是故说阿耨菩提者。余菩提善法不满足。更有上方便。演曰。明佛报身。因无上故果成无上。又释彼论唯明法身。颂初二句总标无上。下释无上别有之义。一不增减。二净平等。三无上因。由此六句三种义故得成无上。此释为优。以彼长行初总释云。示现非证法名为得阿耨菩提。后释因中犹解无上。亦无分明。释报身文故。唯法身于理为胜。若依此判如来答中大分有二。初总标无上。即当此论法身菩提三段文是。二别释无上。后诸文是。于中有三。一不增减。二净自相。三无上因。前二当体无上。后一由因无上果亦无上。随应配颂文易可知。
　　经。须菩提所言善法至是名善法　演曰。下料简。贞观双牒单非双结。魏本双牒单非单结。此三俱单。其双牒者。福智二因事理二智。随应为二。言非善法者。真胜义中无实法故。是名善法者。于方便道寄言安立令证得故。故论云安立第一义故。彼论下三句释此经文。长行云。偈言及离于漏法。是故彼漏非是净法故。此即是清净法故。依彼释经善法。善法者双牒有漏无漏善法。即非善法者非有漏善。彼有漏法望无上果不能为因故此不取。虽为远缘非亲证故。是名善法者结无结善故。论云以决定无漏善法故。贞观双结者。以福智理事二门别故。此约同善故合为一。
　　经。须菩提若三千至持用布施　演曰。下第三施设大利法。前已学佛证得正觉法报二身。次当学佛以所得法施与群生设大福利。前语具足。但令于语不执定能诠著于法未教被生。今此令自得胜觉。已广为余生施大法利故有此文。彼论为断第二十无记非因疑。疑云。若一切善法满足得阿耨菩提者。则所说法不能得大菩提。何以故。以所说法无记法故。演曰。小乘师等执名句等性无记故。故有此疑。云何修学无记教法得大菩提　颂曰。
　　虽言无记法　　而说是彼因
　　是故一法宝　　胜无量珍宝

　　准释上二句随他义答。虽是无记而能为彼大菩提因。以远离所说法不能得大菩提故。下二句据自我答。汝小乘等教法无而记我大乘性是其善故。一法宝胜无量宝。令知教善为菩提因成大胜利。亦与此同。此文分二。初施设法利。后安立第一义教授。初中分三。初举劣次明胜后校量意明持经既有胜福应将此法。以利群生。此初也。问。何故地前四重校量舍身命等所况极多。此中唯说三千须弥所校却劣有何所以。答。有三释。一云。对所化生随举尔所。地前难化不举胜福。而作校量难以发心希求持学。地上根胜少闻即悟知经福胜而行法施。是故不同。二云。前后文中随举胜劣为显经福非彼世福。所能校量故。彼偈言。一切世间法不可得为喻。下更校量。皆应准知。三云。承前校量不分。经福以为多分。此分经福故。与前文亦无胜劣。
　　经。若人以此至为他人说　演曰。次明胜文准前释。
　　经。于前福德百分至所不能及　演曰。此正校量分持经福以为百分全举施福不及其一。千等亦尔。此中文略。魏本云。百分千分百千万分。歌罗分数分忧波尼沙陀分。乃至算数譬喻所不能及。贞观等本广略有异。教法不同不可一准。彼论偈云。
　　数力无似胜　　无似因亦然
　　一切世间法　　不可得为喻

　　准彼释意上之二句明四种胜。下之两句由四胜故非喻所喻。一者数胜。如经百分不及一。乃至算数譬喻所不能及。故以数无限齐故摄得余数。应知。演曰。由无漏福无尽法故数亦无限。论以譬喻等数文同。所以合举理实譬喻非数胜摄。此乃百千万亿等数不及。是为数胜也。二者力胜。如经不及一歌罗分故。流支释云。梵音歌罗。如折一毛以为百分。一分分一歌罗。此我翻为力胜。新论名势胜。势即力义。以无漏善断。或证理非有漏善力所比并故云力胜。三者无似胜。论指如经数不能及。以此福德不可数故。演曰。准此数字应上声呼。故新论云。由品类别言此福类元不比数。前之福类如贵贱人不相比数故。梁本经说为品类。此言无似即品类胜。四者因胜。论云。因果不相似。以此因果胜彼因果故。如经乃至忧波尼沙陀分不及一故。梵云邬波尼杀昙。义译为因。举因摄果。施因能招三界果报。因果俱劣。经福出世因果俱胜故言因胜。论云因果不相似。此因果胜彼因果故。问。力类及因此三种胜。何故经中皆言不及一耶。答。谓以初百千等数数彼势力品类及因以为多分施福势等。不如持经一分势等也。论释譬喻文易可知。梁本经云。穷于算数乃至威力品类相应譬喻所不能及言。相应者谓因果也。
　　经云。须菩提至我当度众生　演曰。下安立第一义教授。谓设法利度众生时勿起生见。依第一义教授。地上诸菩萨类。应如如来度诸众生无实生想故有此文。彼论为断第二十一佛能度生疑。疑云。若是法平等相无有高下者。云何如来名为度众生。疑意佛及众生不离真如。真如平等说无高下。如何说佛度彼下类诸众生耶。颂云。
　　平等真法界　　佛不度众生
　　以名共彼阴　　不离于法界

　　释意众生假名与五阴共。谓于五阴共立假名。一名为众生名及五阴不离法界故。法界中无生可度。此依久机以教授。彼约初根以断疑。此论二谛彼唯真谛。皆不相违。文分为四问遮征释此问也。
　　经。须菩提莫作是念　演曰。遮止。
　　经。何以故至如来度者　演曰。三征四释。释中有三。初顺成次返显后简异。此初也。真如理中一相不存。若依俗谛但有五蕴无实众生。以天我故无实可度。依彼论解如次前引问。设谓实有而生度想有何过失而遮止耶。
　　经。若有众生至我人众生寿者　演曰。返显也。此中虽无执字意显则有我人等执故。论云如来如尔炎而知。是故若有众生如来则为有我耶。此意佛一切智称理而知无中。谓有即为妄执违尔炎境。既无妄执。是故不见有少众生如来度者。彼偈云。
　　取我度为过　　以取彼法是
　　取度众生故　　不取取应知

　　演曰。上之三句正释此文初句。五阴中有众生可度者。此是取相过。次句以取五阴是众生故。次句欲令众生得解脱有如是相。即初句标余二句释。故为过也。
　　经。须菩提至为有我　演曰。第三简异有三。初佛知无次凡执有后破凡愚。此初二也。言有我者。即是有我执。如来说为非执者。若实有我可有执取。我体既无故非实执。即是我无之执名为非执。而诸凡愚见道以前起分别见妄。谓为有横生实执故。贞观云善现我等执者。如来说为非执故名我等执。而诸愚夫强有此执。此论云。若实无我而言有我取为离此著故。经言须菩提我取者即为非取。如是等彼论偈言不取取应知故。此以何义。以彼不实义。是故彼不取。以不取者。即是毛道凡夫取而即是不取故言不取取故。演曰。无实可取名为不取。即当非执。又言取者凡愚取故二论意同。
　　经。须菩提凡夫者如来说即非凡夫　演曰。此破凡愚。因辨妄执勿谓实有起执之人故便破之。真谛无生何凡之有。俗谛幻有亦非实故名非凡夫。此略无结。余本结云。是名凡夫。魏唐本云。如来说为非生彼论释云。不生圣人法故言非生。若依彼释。即非凡夫者即是非生圣法之凡夫也。梁经此论俱云小儿凡夫。魏本云毛道凡夫生。流支释云。毛道领法心小如毛孔道即愚小义。此译者谬。梵云缚(去声)罗。此云愚。以二声相近遂错云毛。正应云婆罗毕栗托(鱼讫反)那。婆罗云愚。毕栗托云异。仡那云生。总云愚夫异生。此言凡夫顺方俗耳。问。此非凡夫。与前众生即非众生何别。答。前是能信经人。此是法利所化。破执义同。
　　经。须菩提至观如来不　演曰。第四摄取法身。前正觉处虽相法身而非正明具显报佛。是无上觉因显无上故明法身。又前双明法报二身。以法身是本。今令摄取正观正证故此明之。其欲得色身。住中虽明法身。因求色身令欣真理而不取相说。是欲得色身住处非欲法身。其欲得法身中所明三种言说及福。与此悬殊。智相法身为明智相。兼辨无为非正明理。其供养给侍如来住处。虽明无相。彼约所供佛身而说非明自得。今明自得亦明上求佛地法身令自摄取。及明法身非以相比知非相福因得故有此文。彼论意同为断第二十二比知法体疑。及断第二十三相福成因疑。论云。复有疑。虽相成就不可得见如来。以非彼体。以如来法身为体。而如来法身以见相成就。比知则知如来法身为福相成就。自下经文为断此疑。演曰。此叙二疑。一者如来法身虽不可以相成就。现证应言可以相成就比知。二者如来法身应由福相成就所得。此下论文有三行偈。初后两偈答第一疑。中间一偈答第二疑。然中一偈及诸长行。应在后明以此偈文释经颂。后可以相成就得阿耨菩提文故。而作论者以此二疑义相连带故。前叙疑合一处问。逐便释之后引经文遂更不释前已释故。又转轮王为例相似故一处明古今诸德谓翻译错。理未必然。以前后译次第皆示菩提流支译文。依论论主意然。何谓翻译错。如下文中真化一异疑。长行及颂隔越而解。至下当知。此亦如是。文中有二。初明观相不可识真后明相因非得真体。即是如次答前二疑。初文又二。长行及颂。故长行文四问答质领。此即佛问。可以三十二相比知如来法性身不。
　　经。须菩提至观如来　演曰。第二答。然准供侍如来住中善现答言不应相见。何故此答与前不同。又余五本经皆言不应以诸相观如来。何故此文独异余本。答。梵本有别义则无违。何者前实理答。今假设答。显发如来真妙义故。又理有二。一俗二真。真虽无相。于俗谛中可以分明三十二相观如来故。佛依真问。此据俗答。
　　经。佛言须菩提至则是如来　演曰。第三质由转轮王亦具相故。彼论颂云。
　　非是色身相　　可比知如来
　　诸佛唯法身　　转轮王非佛

　　彼论长行但释颂意不释其文相易故。意谓约果而说。既不可以色相比知如来。约因而谈。亦不可以福相因得菩提果。若以感相福因得菩提者。转轮圣王亦有相福能感相好。即彼轮王应是如来因果虽殊。为难相似细寻论文其意弥远。
　　经。须菩提白佛至观如来　演曰。第四领悟。
　　经。尔时世尊至不能见如来　演曰。偈颂重成。此中文略。贞观云。
　　诸以色观我　　以音声求我
　　彼生履邪断　　不能当见我
　　应观佛法性　　即导师法身
　　法性非所识　　故彼不能了

　　魏经初颂即此经文。后颂云。
　　彼如来妙体　　即法身诸佛
　　法体不可见　　彼识不能知

　　论云。初偈显示如所不应见不可见。演曰。谓若求见法身而寻色声。乃是所不应见。依彼色声求见法身不可得。故论云。第二偈显示如彼不应见及不见因缘。谓初分次分。演曰。后偈之中上二句为初分。如彼不应见。谓是彼前行偈之所不应见。法即法身是也。下二句为次分。即不见因缘。由以粗识不见细境。是为因缘。因缘者所以也。由此依论分之为三。一如所不应见不可见。二如彼不应见。三不见因缘。初中论云。云何不可见诸见世谛故。谓见色力闻说法声。是见俗谛法身真谛故不得见。履谓游履。即此行义。断谓禅定。即此道义。依其事定见色闻声之时。非缘于理故不见我真实法身。名之为邪。非同外道所有邪定。论云是人行邪静者。定名为静。以得禅者。说名寂静者故。又复禅力思惟修故。于中思者意所摄。修者识所摄。言寂静者。即说意及识。此意明依世间禅定以思量分别故。名之为意。了别粗境故。名之为识但依世俗见色闻声不能见真。或可断者即有漏观。以有漏中定强慧劣。此论云定理实有智故。秦魏梁本总名为道。周本名勤。隋名邪解脱。名别义同。彼论云不能见者。谓凡夫人即地前菩萨。小乘异生皆此所摄。言应观佛法性。即导师法身者。此如彼不应见也。观色声心所不得见者即法身。是谓有问言。既色声心不能见。我如何可见。是故此中令起真观应观法性。法性即真如。真如即是导师法身。何以故。以真如体众德所依。即是出缠清净法身故。佛真身不可相见故。论云以如为缘故出生诸佛净身。此不可见。但应见法故。言法性非所识故。彼不能了者。此第三不见因缘也。论云。彼不应见。复何因缘故不可见。以彼法真如相故。非如言说而知。唯自证知故。不如言说者。非见实不能知故。演曰。以彼真如非是分别思量识之所了非言说。说唯内证知故。彼缘色等识不能解了。彼偈云。
　　唯见色闻声　　是人不知佛
　　以真如法身　　非是识境故

　　长行云。以何等人不能见。谓凡夫不能见故。
　　经。须菩提汝若作是念至莫作是念　演曰。上明观相不可识真讫。不明相因非得真体。彼断福相成因疑也。论结前云。于此住处中约显示。以法身应见如来非以相具足故。又生起此文云。若尔如来虽不应以相具足见。应以相具足为因。得阿耨菩提。为离此著故经言等。彼论引经文虽在后义属于前。然准余本。须菩提于意云何。可以相成就得阿耨菩提耶。须菩提莫作是念。不以相成就得阿耨菩提等。诸本经文虽少有异。大意皆遮以相成就得彼菩提。唯此经文加其不字乃遮。不以相成就得便与二论意不符会。故初文中剩一不字译家误耳。或可此中意言不以者。谓岂不以具足相得菩提。即以相得菩提。莫作是念。亦不须除。不字文中有三。初问次遮后结示正义。此初二也。论初卷释摄取法身中。指此文云。此义明相具足体非菩提。亦不以相具足为因也。以相是色自性故。演曰。相为色性自招色身相好之报。法身菩提体性非色。如何乃以相为因也。彼论颂云。
　　非相好果报　　依福德成就
　　而得真法身　　方便异相故

　　释云。此明何义。法身者是智相身。福德者是异相身故。演曰。智为了因。得法身果福为生因。成相好报故。说相好为异相身。佛问善现。汝作是念。如来岂不以相具足得阿耨菩提耶。谓以具足福相而得。次遮止云。莫作是念。约情破也。此中亦应云。若以相具足因故得无上觉。转轮圣王亦应得证。以具相故。以前影后经不重言。彼论因解转轮圣王在前文释。此亦不解。
　　经。如来不以至三菩提　演曰。第三结示正义。但由具无相智现证菩提。不以福相具足为因证无上觉。梁本云。如来不由具相得阿耨菩提。虽彼福业为证疏缘非亲了因故不说得。
　　经。须菩提若至说诸法断灭　演曰。心具足中。自下第五不住生死涅槃。即无住涅槃也。向说法身非福因得便舍于福而求涅槃。若尔便同二乘寂灭或乐取福不求涅槃。便于生死受诸苦恼。为除此著令成佛德无住涅槃。故此文起论云。此中为遮一向寂静故显示不住涅槃。若不住涅槃应受生死苦。为离此著等。彼论为断第二十四失福及果疑。论云。有人起如是心。若不依福德得大菩提。如是诸菩萨则失福德及失果报。此意既以福一相非法身之因。则证法身时福德应失。福德既失。应无所感果报之身故成断灭。寻彼释意。虽不得法身菩提。而亦不失福德及彼果报。以能成就智慧庄严功德庄严得报身菩提故。由有报身非同二乘。一向寂灭即不住涅槃。由受无漏福不取有漏福故。不住生死。彼因断疑亦显不住。与此无违。文分为二。初不住涅槃后不住流转。初文有四问遮征释此问也。此虽教诫十地菩萨令求佛果无住涅槃。然说一切发趣大乘初心菩萨。尚不欲住生死涅槃。况于如来。故令菩萨知佛果德。而以愿求。然诸菩萨意愿虚空法界等尽。我愿方尽故不可说。同于二乘有其断尽。况同外道拨无因果起于断见空见等耶。
　　经。莫作是念　演曰。第二遮止莫作是念。趣菩萨乘无余涅槃得真法身。诸胜无漏一切皆灭。论云。于法不说断灭者。谓如所住法而通达。不断一切生死影像法。于涅槃自在行利益众生事。此中为遮一向寂静故。显示不住涅槃。演曰。所住法者谓即真如。真如虽在生死不为苦逼。虽处涅槃不同惑断。故云如所住法而通达也。不断一切生死法者。非如二乘厌苦欣灭。从初发心多劫生死广行妙行。若至佛果示现生死以利群生即是不住无为不尽有为。此应料简无住涅槃菩萨得不。
　　经。何以故至不说断灭相　演曰。征及解释。相谓状貌体相行相。余如上释。彼论颂云。
　　不失功德因　　及彼胜果报
　　得胜忍不失　　以得无垢果
　　示胜福德相　　是故说譬喻
　　是福德无报　　如是受不取

　　初颂说断疑。即当此论不住涅槃。后颂广释所以。即当此论不住生死。彼初长行文易可解。此论生下云。若不住涅槃应受生死苦恼。为离此著故。
　　经。须菩提若菩萨至七宝布施　演曰。下明不住流转。文分有二。初明受福德非苦所恼。次明受报而不住著。初中又二。初举劣后显胜。此初也。贞观云。奉施如来应正等觉明凡夫人施佛胜因感得轮王释梵等报。尚非苦逼。况佛菩萨胜福德耶。净名经云。转轮圣王以少福故尚无病等。
　　经。若复有人至所得功德　演曰。显胜也。论云无我无生法忍者何义。如来于有为法得自在故。无彼生死法。我又非业烦恼力生故名无我。无生者此中云何得显示。如说摄取余福。尚于生死中不受苦恼。何况菩萨。于无我无生法中得忍。已所生福德胜多于彼。演曰。此中且以菩萨校量意显佛果所受福报。定无有苦劝令摄取。彼论释无我得无生云有三种。无我不生者。谓本性无生忍。自然无生忍。惑苦无生忍。言二种无我相者。谓人无我法无我也。问若福田不灭虽感果报不受苦迫。如梵释等。应处生死不住涅槃。
　　经。须菩提至不受福德故　演曰。此明受报而不住著也。虽福因不灭。由不取著不住生死。若取著福住生死故。亦是释前福胜所由。只缘不著所以成胜。文分为三。初标次问后释。此初也。
　　经。须菩提白佛至不受福德　演曰。正申问也。善现以佛前说求福资粮。次前复言福胜于前。今后说言不受福德故问所以。论云以世尊于余处说应受福聚故。
　　经。须菩提菩萨所作福德至不受福德　演曰。第三为释。魏本云。言须菩提菩萨受福德不取福德。是故菩萨取福德。论云。以方便故应受而不应取。受之与取通名相似。若依别义。受谓领受。取谓贪著。故经论中随举取受。或别或通故。贞观云。所应摄受不应摄受是故说名所应摄受。演曰。与魏本经文别义同。虽受福德。而不取著取著福德即同有漏。沉沦生死故。受福德故。不住涅槃。非如二乘永寂灭故。不取福德不住生死。不同凡夫增染著故。前卷论释此云。受者说有故。取者修彼道故。如福聚及果中皆不应著。更勘余论。彼论颂文。
　　是福德无报　　如是受不取

　　取者彼福德得有漏果报。以有漏果故。彼福德可诃。如是取者名之为取。如取非道故。此福德无报。无报者。无彼有漏报。是故此福德受而不取。演曰。因取福德而生有漏故。是可诃无漏福德不招漏果。是故可受大意同此。
　　经。须菩提若有人至不解我所说义　演曰。心具足中第六行住净。为化有情往来行住神通方便说法流转有为之事。此胜惠行名之为行安处。如是名之为住。而无诸染故复名净。前第五心总明不住生死涅槃。而未别明方便化用。今为明之有此文起。于中有三。一威仪行住。二破名色身自在行住。三不染行住。明随感应似有往来。往来之中观性不执成大神通。复于说法及生死法而无染著。今具足说令诸菩萨上求学故。次第如是。初文来者以诸菩萨上求佛地所有事业化众生等。乃谓如来实有来去而生习学故。今为说实无去来令知修学故有此文。彼论为释第二十五化无受用疑。疑云。若诸如来不受彼果报。云何诸菩萨福德众生受用。疑意既云是福德无报无有漏报。云何得于十方世界出没往来。现身说法令生睹见而受用耶。既尔法身应有来去。由不悟化而迷于真也。文言菩萨意说如来从因为名　解中云。佛就果为语。不尔问答文不相应。释此疑者化有来去不妨受用。然据真理本无去来。此论除报已上求彼论遣疑而识化亦不相违。文分为三。初牒报显非。次征非所以。后释义所由。此初也。先牒后非。此论但云　于中行者谓去来。住者余威仪。余威仪者摄余三种。谓住坐卧。余本有住。此中略无。彼论偈云。
　　是福德应报　　为化诸众生
　　自然如是业　　诸佛现十方

　　释云。明诸佛化身有用。彼法身诸佛不去不来故。依彼释经若言真身如来有来去等。彼不解我所说义也。而化有用不妨往来众生受用以释前疑。
　　经。何以故至故名如来　演曰。征及释也。何故说为不解。我意以真法身无所从来无所至去。湛然常住故说来去不解。我意彼颂云。
　　去来化身佛　　如来常不动
　　于彼法界处　　非一亦非异

　　释云。若如来有去来差别即不得言常。如是住常。如是住者。不变不异义故。演曰。颂初句化有去来。次句真无去来。后之二句明化。与真不一不异。性相别论故不一。摄相归性故不异。问。自受用身由遍满故亦无来去。何故不约自受用说唯据法身。答。彼论前后多依法身。具约真如说无来去不障自受。亦无来去又无去来。约法报化因缘唯识无相真如。此等观门皆来去。经中且依法身真如理实报化。唯识等门皆可通说。
　　经。须菩提若善男子至宁为多不　演曰。下第二破名色身自在行住。以诸菩萨见佛化身有去来像执为实有前。且约真言无来去。于形相身来得自在惠行而住。离真见有去来之相。今令观折诸佛相身五蕴无实故无所见。所见者妄谓有来去。除所见已即证于真。真无去来故。于名色得自在惠行住。今为明此故斯文起。又前明威仪实无去来。以显法身常住不动。而未广显神通化用巧便自在。今令学佛观彼五阴细末不念空无所得。发起神通所化自在故有此文。问。前第十住处色及众生身搏取中观破相应行。与此何别。答。前化地前令除法执自不造业及生死轮回。今化地上令求佛地利他事中神通作用故有差别。若依彼论前明施福生染如尘以辩校量。今断第二十六真化一异疑。谓闻前说化有去来及说法等真无。此事有二疑生。一疑真化为一为异。二疑化佛非真所说之法应不得益。论无疑词。准释合有为断初疑有此文来。以见有化不了相无方疑一异说。尘界喻晓法无我悟证于真不见实相。何有一异。故于名色得自在行住与此不异。人界喻法性尘喻化身喻中尘界既非一异。法中真化亦非一异。此论据法以生智。彼论约喻以除疑。不相违也。依此论科文分为六。一无所见方便。二如所不分别即无能见。三何人无分别。四于何法不分别。五何方便不分别即何智证。六云何不分别即何行相。初一总明破折方便。后五别释意义所由。初中有二。初明蕴非实。后约二谛辨。初中复三。初破色二破名后双破。依彼论科大分为二。初举喻。后须菩提若人言下法合。喻中复二。初如来以微尘喻告。后善现以世界喻领。初文即此折破色身。就中有六。一问二答三征四释五难六通。此初佛问。但以三千世界碎为微尘。依魏本经乃有两重复以示许微尘世界碎为微尘阿僧祇。贞观亦示自余四经。皆唯一重其两重者显折尘多更无别义。论云。于中细末方便无所得方便。无所得如前说。此即细末方便。成唯识云。于粗色相渐次除折至不可折。假立极微梁本微尘亦名邻虚。即极微也。彼论云碎微尘喻示现何义。偈言。
　　世界作微尘　　此喻示彼义
　　微尘碎为末　　示现烦恼尽

　　释意示彼义者。示彼前偈。于是法界处非一亦非异义故。彼诸佛如来。于真如法界中。非一处住。亦非异处位。为示此义故。演曰。微尘碎为末者。即是碎末为微尘。谓破粗色以作细尘。非谓折尘以成其末。尘不可折如何成。示此之喻意。总聚粗色以况真如。折为细尘以喻化相法身。一而喻总化身。多而比尘起化之。能要由障尽故云微尘碎为末。示现烦恼尽也。文言烦恼亦摄所知。新论云。应知诸佛世尊。于法界中烦恼障尽非一处性亦作异性。此问善现数量多不。
　　经。甚多世尊　演曰。第二答多。准余本经。自下三段并善现说成佛尘喻。此论既有多尘。何有其实色身之体。彼论由烦恼尽证真如理故起化弥多。然此名众余本名聚故。贞观云。彼微尘聚甚多世尊。此及魏经聚名为众。余四本经众名为聚。明知众聚其义是同。
　　经。何以故　演曰。第三征云微尘。若实有便同外道。既无实体。何故言多。
　　经。若是微尘众至佛则不说是微尘众。演曰。第四释也。论指此文。是为无所见方便。此说有何义。若微尘聚第一义是有者。世尊即不说非聚世尊说微尘聚非聚。是名微尘聚者。以此聚体不成就故。若异此者。虽不说亦自知。是聚何义须说　演曰。此明佛说微尘与外道异。若同外道是实有者不说自知何须佛说。今既佛说明微无体。但令折观非实故也。故唯识云。为执粗色有实体者。佛说极微令其除折。非谓诸色实有极微。彼即正释此等文意。此约观行胜道理故名第一义。非据真谛。又解依真名第一义。以彼极微依俗观察入真无故若依此解。便与唯识意稍不同。思之可解。彼论释云。若实有一物聚集如来则不说微尘聚集。演曰。释喻同此法合意者化身假相非真佛故还同假尘。
　　经。所以者何　演曰。第五难。微若实佛何故说之所以者何谓也。
　　经。佛说微尘至是名微尘众　演曰。第六通。佛虽说尘但假非实。非实之理依俗。依真已如前解。结假名微彼论颂云。
　　非聚集故集　　非唯是一喻
　　聚集处非彼　　非是差别喻

　　上二句喻非一义。下二句喻非异义。彼长行释非一云。如微尘碎为末非一处住。以无有聚集物故。演曰。粗聚体无而微是有。各各别住故。望总聚名为不一。又释非异义云。以聚集微尘差别不可得故。以差别不住故。演曰。即揽极微以为总聚。离微无聚故不可说异处。而住名为不异余文可知。
　　经。世尊如来所说至是名世界　演曰。下破名身如前文。释言世界者。亦是为明众生世故。彼论自下善现以世界喻领。于中有二。初善现说喻。后如来释成。前文有四。一标二征三破实四存假。此初标也。前说微尘喻以化对真辨非一异。今说世界喻以真对化辨非一异。言三千大千世界者。谓总聚世界积微所成言即非世界者。以彼所成无实体故。言是名世界者。结成如来假说相也。故彼论云。如是三千世界一合相喻。非聚集故。新论亦云。此即兼述三千大千世界不是聚性及是聚性其喻亦同。演曰。由所成无体。望彼极微非一非异。即喻真如。望彼化身非一异耳。问。准彼论世界喻法身。此论此文世界乃是名身所摄。而经前文以三千界折为微尘。岂以心法折为色耶。答。不尔。前世界者器及众生总在其内。谓取其中根尘色蕴而破折之。此文世界唯是名身。其下双破名色之中云。若世界实有。则是一合相。亦是名色两种总名世界总相为破色及名相实。
　　经。何以故　演曰。此论自下双破名色。先征后释。此即双征色及名身。皆说无实有何所以。彼论征云世界无实何所以故。
　　经。若世界实有者则是一合相　演曰。双释所由。论云若世界是实有者。即为有搏取者。于中为并说。若世界若微尘界故。有二种搏取。谓一搏取及差别搏取。众生类众生世界有者。此为一搏取。微尘有者。此为差别搏取。以取微尘聚集故。演曰。四蕴无形执为是实。冥然一故但名一搏。微尘众多执为一搏。实有差别故名差别搏取。一及差别此中总名为一合相。经言世界似唯名身其一合相即兼微尘。是故双破。问。执彼五蕴为一合相有何过耶。答。便同外道数胜论等执器身等积微所成而是实有。亦同小乘心心所实皆是法执。是故为过。彼论第三破界实有故。论云若实有一世界。如来则不说三千大千世界。问。彼以世界喻真法身。今说界无有何所以。答。法身无相总界亦无法喻相似。又界若实有可喻尘异。今既非实便成与尘非一非异。
　　经。如来说一合相至是名一合相　演曰。此论第二约二谛辨。初善现辨。后佛重成。此初也。梁唐本名一合执据能执心。此但言相依所执境。言如来说一合相者。于俗谛中有言说故。即说彼情名一合执情所执境名一合相。又释此执行相相执无别。言即非一合相者。以胜义中情有理无。成真谛中情亦非有故。论云此上座须菩提安立第一义故结文可知。彼论第四存假谓显如来说一合相大千界等非有实体但相无差名一合耳。
　　经。佛言须菩提一合相者即是不可说　演曰。后佛重成有二。初明胜义无。后明俗谛有。此即初也。谓佛了达色及名身搏取之相胜义中无不可以言说说及分别戏论心之所分别以心言路绝故。贞观云。不可言说不可戏论。此论云。世尊成就如是义故说搏取者。即是不可以言说说等。此何所显示。世谛言说故。有彼搏取第一义故。不可说。彼论第二如来释成有二。初体实无。后妄执有。此初也。以聚集相无实体性故不可说。
　　经。但凡夫之人贪著其事　演曰。明俗谛有凡夫不了法体无故妄生法执。法执起故我执亦生增爱贪等。论云。彼小儿凡夫如言说取非第一义。彼论妄执意亦同此颂云。
　　但随于音声　　凡夫取颠倒

　　释意以彼聚集无物可取。但随于声虚妄分别故是颠倒。若有实者即是正见。上来彼论非但喻显。真化一异亦是因破我法二见所缘境无即同此论。此论第一无所见方便讫。
　　经。须菩提若人言至所说义不　演曰。下第二明如所不分别。即无能见。前破我法所缘之境令知不实。今破能缘我法见心见心乃是所起分别。今翻令作无分别心故。言如所不分别也。论云。已说无所见方便。破义未说。无所见等入相应三昧时不分别。谓如所不分别等。云何得显示如外道说我如来说。为我见故安置人无我。又为说有此我见故安置法无我。若有彼我见是见所摄。如是观察。菩萨入相应三昧时不复分别。即此观察。为入方便。演曰。由执我者。说彼为见明人无我名无我见也。执有此见名为法执明见亦是法无我。彼论自下明其法合文亦为二。初离我执。后离法执。所以然者。前喻中云。微尘碎为末。示现烦恼尽。虽言烦恼亦兼所知二障乃以二执为本。今明断执障尽理圆证真起化非一非异故。说此文名为法合。颂云。
　　非无二得道　　远离于我法

　　释云。非无我无法。离此二事而得菩提。云何得菩提。远离彼二见故。偈言远离于我法者。意令不起我法见也。又复此经承前唯破我法等想。息我等见令起正见。未明我见体非实有。今经将终明起邪见亦非实见。于真理中无邪无正。此文有四问答征释。此初也。余本此上征云。何以故。若一合执云不可说。凡夫妄者。何所以故。如来说有我见等耶。然佛为遮外道我故说有我见等。佛亦不说我见实有故。佛却问有人。谓佛说实我见解我意不。
　　经。世尊是人至所说义　演曰。第二答。佛为利生说假我见。非如凡夫说有实真故。说实见名不解意。
　　经。所以者何　演曰。征意无实我见有何所以而佛说耶。
　　经。佛说我见人见至寿者见　演曰。释也。此文有三。初牒次非后结。初牒佛说我见等者。随顺世俗为欲对除令息虚妄。是故说也。次文非者。非如外道及诸凡夫说有实我而起实见。亦异小乘虽无有我而有实见。今大乘宗说我等见无始世界虚妄分别。于真理中本无实见。是故非也。后结可知。彼论颂云。
　　见我即不见　　无实虚妄见
　　此是微细障　　见真如远离

　　释云。是故如来说彼我见即是不见。以其无实。无实者即是无物。以是义故说我见即是虚妄见。演曰。准彼释。经说我见等者。说虚妄见。即非等者。非实见也。是名等者。结虚妄见。上依此论以彼我见是人无我。即我见体虚妄不实。是法无我。一我见言具含二义。今者非之明二我见。一切都妄令息分别。即是如所不分别破能见心。然论说此名入方便。因观二妄能证真理故名方便。以证如时不作我无我解故。彼论上来唯破人我见。下破法我见。
　　经。发阿耨多罗三藐三菩提心者　演曰。此论第三何人无分别。此简凡夫外道二乘有学我法二见俱是实有。二乘无学虽无我见法见未亡不能悟入二空之理。唯菩萨者有胜智能欲趣大觉断二障故。
　　经。于一切法　演曰。此论第四于何法无分别。二乘之人非于一切而求遍智菩萨异彼。于一切法观无我法以除二见。
　　经。应如是知至如是信解　演曰。第五何方便不分别。即何智定。前第二文翻彼能见总无分别。今此别明所有智定。论云。若智依止奢摩他故知。依止毗钵舍那故见。此二依止三摩提故。胜解以三摩提自在故。解内攀缘影像。彼名胜解。演曰。因止生智名知。因观生智名见。如次即本后智止之与观皆依等持。由智离障观彼影像有胜惠解。定为此依故名胜解。故论云以三摩地自在故解内攀缘影像彼名胜解。彼论云。如是示现我见不见故。见法者亦是不见。如经发菩萨心等者乃至不住法相故。此复何义。以见法相即不见相。如彼我见即非见故。何故此二见说名不见。偈云。此是微细障见真如远离故。此复云何。彼见我见法。此是微细障。以不见彼二故。是以见法而得远离。偈言见真如远离故。演曰。言不见彼二者。以于无我法处妄起其见。是以见真而得远离。彼论又释知见信之。偈云。
　　二智及三昧　　如是得远离

　　长行云。示现世智第一义智。及依止三昧得远离彼障。与此论同。
　　经。不生法相　演曰。第六云何不分别。即何行解。论云。而不住法相者。此正显示无分别。彼论意说若生法相亦是见真所远离法。文分有二。谓标及释。此初也。
　　经。须菩提所言法相至是名法相　演曰。释也。有牒非结。论云。此显示法相中不共义。及相应义。如前已说。法即是境相即是心。双牒能所缘。说非相者。于胜义中说为非相。是名等者。于俗谛中说有能所相也。彼论以见法相即不见相。如彼我见。即非见故法合已讫。
　　经。须菩提若有人以满至持用布施　演曰。下明不染行住。于中复二。初说法不染。复流转不染。此初也。前语具足不取言说。所诠体义与名相属真俗双明。明所取无。今此处明不取教法。取教法者即为法取法取即染。此能取心令不染彼体故。又不令求供养信敬等。复云不染其施设大利法总明法施未明不染。今此明之故与前别。文分为二。初校量说胜。二正明不染。前文又二。初举施福后正校量。彼论为断第二十七化说无量福疑。疑云。前说化身有去来故既非真佛。又前颂言非说法者。既尔化佛所说之经持说无福故。为断此疑而有斯文。明化虽示现所说之法持说经等非无尽福故。重以喻而为校量。论虽不叙疑起所由。准颂及释当知定尔故颂云。
　　化身示现福　　非无无尽福

　　何故。得福以得二智。三昧能远离障而起化身。是故获福文乘前起有。是故言而别破疑说非无福。于中有二。初示现有福。后明有敬信。既由敬信。是故福生。此初举劣。
　　经。若有善男子至其福胜彼　演曰。正校量。论云。以有如是大利益故。决定应演说。如是演说而无所染。彼论云。虽诸佛自然化身作业。而彼诸佛化身说法。有无量无尽无漏功德故。
　　经。云何为人演说　演曰。正明不染。一问二答。问。如何演说而得生福。彼论自下明有敬信。问意既是化说非正实故无人敬信。何能生福。
　　经。不取于相如如不动　演曰。此答也。准余经本云。而不名说。是名为说。贞观云。如不为他宣说开示故名为他宣说。开示此经无结不取于相。即是余本不宣说义。更加如如不动。释此所由。论云。此有何义。显示不可言说故不演说。彼法有何说体。应如是演说。若异此者。则为染说。以颠倒义故。又如是说时不求信敬等。亦为无染说法。演曰。一无可言说体故名不演说。二不求信敬等无染说故亦名不说。彼论颂云。
　　诸佛说法时　　不言是化身
　　以不如是说　　是故彼说正

　　释云。若化身诸佛说法时不言我是化身。是故彼所说是正说。若不如是说者。可化众生。不生敬心。何以故。不能利益众生故。即说彼是不正说。是故不说我是化佛。演曰。释经意不言我是化佛故。名而不演说。是故彼说正故。是名为说。问曰。诸小乘经不说是化。然大乘经佛皆自说我是化佛如何不言。答。虽说是化不言离真迥然别有皆是真说。是故为正。又解对不生敬信者言非化身。若生敬信亦说我化。梁本亦有如如不动。谓不取实能所诠相心如真如而不动故。名为不染而是正说。
　　经。何以故至应作如是观　演曰。言何以故者。准此论生下经文。何以说法。能不染者以诸有为如幻等故。非如所见有自性故。故说法时能不染也。非但说法不染亦即是流转不染。彼论答征意以诸有为如幻等故。即真而说不言化相离真而有也。准彼论疑即何以故释九喻。略以七门分别。一说意。二开合。三次第。四属当法喻。五建立。六问答。七说喻胜益。初说意者。此论流转不染明佛示现受于生死。常在三界化利众生。以了有为如幻等故。不为所染故有此文。彼论为断二十八佛涅槃疑。论云。若诸佛如来常为众生说法。云何言如来入涅槃。为断此疑。是故说彼偈。此义云何。偈言。
　　非有为非离　　诸如来涅槃
　　九种有为法　　妙智正观故

　　上二句明无住道以答前疑。下二句释此所由。正观故示初文。论云。以诸佛得涅槃。化身说法示现世间行。为利益众生故。此明诸佛以不住涅槃不住世间故。此意非有为故不住生死。不离有为故不住涅槃。何故能示耶。以观有为如幻等故。疑意以佛受生说法应拘生死。云何言佛入涅槃耶。若入涅槃应同二乘如何。复言受生说法。答以佛般涅槃非有为法。亦不离有为法。何故能然得无住道。由何得无住道。以正观有为故。二开合者。总名有为由滞三相表是有为缘起之法。此论为四。一自性相。谓初三喻。二著所住味相。谓次一喻。三随顺过失相。谓露泡二喻。四随顺出离相。谓后三喻。彼论为三。一观相谓初三。二观受用谓次三。三观三世事谓后三。故颂云。
　　观相及受用　　观于三世事

　　合此第二第三为观受用。彼以能受身及能受用并所用境。能受所受同名受故。此以能所性别故离为二。亦不相违故。彼长行云。一观有为法。以观见相识。二者观受用。以观器世间等。以何处住。以何等身受用何等。三者观有为行。以何等法三世差别转。三次第者。且自性相总谈世间外道邪妄所执能执一切自性及二所依。次明由有自性而生味著。次明由味著故过失随起。后明除彼过失而修出离。彼论为三开合虽异。义与此同。就初自性相中有其三喻。一星二翳三灯。此论初相如星。次见如翳。彼论初见次喻于相。何故尔耶。法喻义多。而作论者所取意别。谓此论中境心次第。先相后见。是故第二著所住味以境为初方说能受。彼论生起次第见为根本。依心变境故相为后。问。法中可尔。在喻如何。答。喻亦多义。且星在夜中为他所见。亦能明照。昼则俱无。此论取为他所见义。彼论取能照明义。俱有隐显。翳有二义。一者由翳体故实无见有此喻于见。二者由翳见毛轮等彼喻于相。若尔彼相应喻毛轮。答。毛轮无体。不离于翳故但喻翳。四属当法喻者。论云于中自性相者共相见识。演曰。此为总标三喻所喻。一共相二见三识。一星。论云。此相如星。无智闇中有彼光故。有智明中无彼光故。演曰。未见真如。彼相可有真智。既起都不现前。彼论云。譬如星宿为日所映有而不现。能见心法亦复如是。二翳。此论云。人法我见如翳。以取无义故。彼论云。如目有翳则见毛轮等色。观有为法亦复如是。以颠倒见故。三灯。此论云。识如灯。以渴爱润取缘故炽然。彼论亦云。依止贪爱法住故。演曰。此明报识。由业所引爱润炽然而生。四幻。此论云。于中著所住味者。味著颠倒境界故。以颠倒见故。彼论云。又如幻所住处亦复如是。以器世间种种差别无一体实故。问。彼论如幻唯器世间此论境界与相何别。答。相通一切染净俱论。此中境界唯颠倒境五露。此论云。于中随顺过失相者。无常等随顺故。彼露譬喻者。显示相体无有。以随顺无常故。彼论云。又如露身亦如是。以少时住故。演曰。彼论唯身。此论通喻有为无常。六泡。此云显示随顺苦体以受如泡故。若有受皆是苦故。随有应知。彼苦生故是苦苦。破灭故是坏苦。不相舍离故是行苦。复于第四禅及无色中。立不苦不乐受以胜故。演曰。彼释行苦。由与生灭不相离故。又依舍立四禅以上。依增胜故。理实舍受亦通。下有问。若尔无漏智应名行苦。由有生灭及舍受故。答。性非顺染故不立苦。由有生灭。有漏性者顺于染著方立苦故。彼论云。又如泡所受用事亦如是。以受想因三法不定故。演曰。以假者能受故说受体名所受事。所言三法谓根境识。由三易脱速起速灭受亦如是。七梦。此论云。于中随顺出离相者。随顺人法无我。以攀缘故。得其出离故。说无我以为出离。演曰。攀缘者作意义者。此言属下意观三世迁流不定。除人法执而得出离。此总释也。论文云。彼过去行。以所念处故如梦。演曰。过去无体如梦所见。唯有其念而无实法。唯自心故。八电。论云。现在者不久时住故。九云。论云。未来者彼粗恶种子似虚空引心出故如云。演曰。种子在识。但是功能而无体相故喻虚空。所生现行即有相状故喻于云。彼论云。以于子时阿梨耶识。与一切法为种子根本故。亦与此同。空本无云云在来设至现在。须臾变灭观未来法亦复如是。有云。云能含雨雨在未来者。若尔即应举雨为喻故为不可。五建立者。问。何故唯立九种譬喻不减不增。答。由法有九故唯九喻。何者依此论说自性有三。谓相见识。著所住味有一。谓颠倒境界。随顺过失有二。谓无常苦随顺。出离有三。谓即三世。是为九法。若依彼论。观相有三。谓见相识。受用有三。一器二身三能受用。约世有三。论总名为九种境界。颂云。
　　见相及于识　　器身受用事
　　过去现在法　　亦观未来世

　　功德施论观察有为九种体相。颂云。
　　观自在境物　　迁动及体性
　　少盛寿作者　　观心并有无

　　观察自在。譬如星等著像于空随方运行。光色炽盛。假令久住终随劫尽。如是人天受诸福报。丰财重位众所瞻仰。虽久自在会亦归空。观察境物如翳。譬如翳目于净空中见有毛轮飞花二月。无明翳识亦复如是。于真实理无物之处。而见内外世出世间种种诸法。观察迁动如灯。譬如灯焰。即生处灭不至余处。然因此焰余处焰生。如有迁动。诸蕴亦尔。观察体性如幻。变作女人容貌。可观体性非有。不了之者取为真实。诸法亦尔。观察少盛如露。露见日晞。盛年容色。一遇无常已从迁谢。观察寿如泡。譬如水泡。或有始生未成体相。或才生已或暂停住即归坏灭。寿生亦尔。始生胎藏乃至衰老归于灭坏。观作者如梦。梦中随先见闻。忆念分别熏习住故。虽无作者诸境现前。无始时来诸烦恼业熏习住故。虽无有我是能作者。而现无涯生死等事。观心如电。生时即灭刹那必谢观有无如云。如空中云。先无后有须臾变灭。有为亦尔。体性本空从妄缘有。有缘既散还复归无。功德更有多。复次释烦不具引。六问答者。问。遍计等三性之中此喻何性。答。此喻依他。言有为故。由观依他如幻等故。能除遍计执实有心所显真理即圆成实故。由此观悟入三无性。问。亦有经中色如聚沫乃至识如幻化。与此何殊。答。法有多途。喻亦多义。随举为喻。不可一准。亦有水月光影谷响变化。或总喻有为或别喻诸法。此中所举是其别喻。然据二论说九喻为正。此经阙四。星翳灯云。而加影喻。梁本阙星而加于暗。彼以星光暗中现故。或译者意别或梵本殊不可和会。七说喻胜益者。依此论说作是观故。于有为流转生死而无染著故得出离。若尔九观皆得出离。何故后三独名出离。答。理实俱能得于出离。然于前喻别显余义。此无人法出离义增又顺灭谛。即彼所观出离相故。是故言之。彼论颂云。
　　观相及受用　　观于三世事
　　于有为法中　　得无垢自在

　　上料简讫。次释经文者。初一句法。次二句喻。后一句劝。
　　经。佛说是经已至信受奉行　演曰。流通分有三。初标佛化毕。次明众同闻。后欢喜信奉优婆塞等义如常说。准魏周经有菩萨摩诃萨。贞观具引八部。此中文略。此论颂云。
　　若闻如是法　　于大乘无觉
　　我念过于石　　究竟无因故
　　下人于此深大法　　不能觉知及信向
　　世间众生多如此　　是以此法成荒废

　　演曰。初偈明不悟解者无菩提因。后偈明不信向故法成湮灭。前令人发心。后希法久住。彼论颂云。
　　诸佛希有总持法　　不可称量深句义
　　从尊者闻及广说　　回此福德施群生

　　上二句叹佛法殊妙。次一句继轨传灯。下一句发愿回施。欢喜奉行者。智度论云。为生智也。文殊师利所问经云。有三种义欢喜奉行。有云伽耶山顶经亦同。此说应检之。一说者清净以于诸法得自在故。意明不为取执利养所染。二所说清净以如实知清净法体故。意明说彼所证实理离虚妄执说教理根性皆相应故。又初中后善等十种净胜故。三得清净果。意明受者随所闻说境行果三。起行得果证彼境故。所以欢喜。以其听者根器宜闻佛正为说无不信悟。领纳在心敬顺修学。由斯故说欢喜奉行。
　　妙理非愚测　　凭论略敷宣
　　福善共含生　　速证无所证

　　建中四年年正月二十日僧义琳写勘记

　　金刚般若宣演卷下

　　（朱）　贞元十九年听得一遍
　　又至癸未年十二月一日听第二遍讫
　　庚寅年十一月二十八日听第三遍了
　　义琳听
　　常大德法师说

