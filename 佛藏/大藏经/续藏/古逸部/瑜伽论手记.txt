  瑜伽论手记
　　唐 法成述．福慧记




　　瑜伽论第三十一手记

　　　　谈述　福慧
　　言谓依缘性等者。谓因前名缘性后□□□缘起　言而起胜解者。谓能了知内外诸缘生法唯有因性及与缘性□有我人等□　言广说如别者。谓无明有十九种。行有三种等。如前寻思地生杂染中以广分别　言不自在故者。谓我者是自在之义。由无明中无自在我故不作是念。我能生行。余皆准此　言中间等者。此显空义。谓无明及行二法中间无有传受之法故名空也　言如前广说者。说□诤有害等二世过患。如前不净观说　言诸业者。谓善等三业也　言一自体果者。谓情非情缘起通摄也　言受用境界果者。谓唯约有情而论也　言今世等者。谓现世五趣果身生也　言六处者。谓六根也　言令生有芽者。谓无明为因故发生三行芽等也。破展转等也　言诸取者。谓我语取欲取戒禁取等也　言有内现证者。谓五位行人现见无明等顺逆二法。而能修行证上果故　言比度法者。谓比诸圣者等修顺逆缘起故得彼圣果。我亦比此修行证于上果故　言能正解了等者。谓地等六界种姓别故及能寻思　言种子义者。谓地等六法为种子故有五趣身也　言因义者。谓因地等六法为因故生五趣身也　言性义者。谓也等各各有坚等性故　言是其界义者。为上四义一□□　言一念等者。谓不了知身中有其六界故。但起一我见者名一念相　言有正寻思等者。谓诸外道计我为因故得入母胎。此中不尔。因六界故得入母胎也　言安住法性者。谓地水等六界诸佛出世不出世法等有故名安住也　言长入息者。谓十息为一数等也　言都无持入息者等者。谓出□□□□有蕴等诸行此中都无任持二见我人等故　言因者。业烦恼也　言缘者。谓父母精血等也　言诸行者。谓果相也　言善巧等者。此中有问。四缘之中净行所缘所有六义如上所说。其义已知。第三善巧所缘。第四净惑所缘。六相差别何故不说。故论答云若依止善巧等也　言此中者。谓指前四慧行观三门六事观不净而五观破。此终九种加行成前观门故也。故论文言九种等也　言得定者。谓五位行人由九种加行故速得五位本定故　言于所应往定等者。谓五位行人修九种加行故。于初资粮位者速得加行位等也　言等分者。谓贪等五位烦恼不偏在一故名等分也　言薄尘者。谓五位行人上上位人也　言应随所乐等者。谓等行等二人于五位烦恼中先何起者修对治门故。故论文言举缘一境性等也　言相应所缘等者。谓不净等五观门也　言不全临入者。随顺等者。谓初中后三时心也　言由住如是等者。谓住前出等六法等三种加行不缓名不放逸也　言一时半时者。谓一更半更也　言法义者。谓所治能治法义之中无颠倒故　言九种相心住等者。谓内住等九种住心也　言无相者。谓无我及我所心也　言皆得清净者。谓依止品破观得成就二俱清净故云皆等也　言所有加行者。谓止品此彼观品之加行故也　言所熏习等者。谓观为能熏故止为所熏。此二法相依故皆得清净也　言所有加行者。谓观品是彼止品之加行故也　言谓由等者。谓六随念等中随取一者便名为举　言显示等者。谓若心沉没时。以净妙相显示其心自劝其心自庆其心　言随顺等者。谓于不净等五观之中勤精进者是举之相　言所缘等者。谓于顺情违情之境中心无染污心平等故。于止观中亦平等转　言谓由所缘者。谓于顺违及止观中心不住者名为舍相　言上舍者。谓取上上地之舍也　言谓于如是等者。谓于止观二法所有尘义。如上所说中一一皆得善巧故　言善趣等者。谓初中后三心也　言或时弃舍者。谓若弃舍世出世定所有影像名为出定。若于化缘等说不定地作意思非亦名出定。言于余所作者。谓于上上果所修行中而追求故　言谓于一切等者。谓于所受戒学之中无违越者名不舍轭。谓于无穿穴等八法之中而修习者名不违越　言于久所作等者。谓于自所作身业及语意三业中。于诸不善随顺不作。于十善业随顺而作。故论文言能因随忆等也　言数起胜解者。谓能治道　言数正除遣者。谓所治法也。梵云毗呵婆耶者。具含上二义。一胜解义。二除遣义。此二皆是正加行故标此二名　言随相行等者。谓二十贤善定中随行可一皆具能治胜解及所治除遣。此中初修业者亦应如是。如久修观行之人具修上二之行乃名正行人也　言当知此中等者。此等五门一一皆具因果二义。说者应知　言由于最初等者。谓修不净观等者必背静等颠倒之相　言由缘余定者等。谓若所修之定道力劣故不能除遣所治法者。当修余定作其助伴成本定故　言由于一切等者。谓由于诸净相等中起染污者。应修不净等观除遣净等诸相　言虽遍立等者。此中有问。经中所说五种之相名除遣者意趣何等名为正除遣也。故论答云。然此义中等也难有五种。此中但取初二之法立为除遣　言全不于所缘境系缚心者。谓诸行人根性不等烦恼不同故。初修业时若贪欲多者令于不净观系缚其心。若嗔多者以慈愍观而系其心。余皆准此。故论文言或复处等也　言唯作是念等者。谓如不净观等相中有净等相者名有散乱。有不净等相者名无散乱。初修业者应作是念。我心云何得无散乱。意说我于何时得与不净等无散乱法而相应也。下之九种一一皆与唯作是念等相合说之　言无寂静者。谓断现行故　言猛寂静者。谓断种及现行故　言如是精勤等者。与上十文一一相合　言即由如是等者。谓由内摄其心为因故。五位行人于不净等所缘境中不念净等作意故也　言有相者。谓不净相等也　言有分别者。谓不净等有分别影像也　言谓由随相行等者。谓行随寻思等三种慧故　言彼境界者。谓依三种慧能观不净等五观过患功德。而非但行不净一观者。故论文言而非一向等也　言还舍等者。此中有问。修五观时唯用三慧为方便耶。为当处要余法为方便耶。故论答云还相等也　言由于所缘等者。谓若舍于止必当散乱故名为舍。由九种住心止品摄故名为不舍　言即于所缘等者。谓由义等六事差别观故。于所治中不作其相不作我不起差别我我所心故。故名不取　言有于其中等者。谓由九种住心为因故。而能安住不净等观　言取止行故等者。谓义等六事差别寻求不净等故。能为止品作其方便。故名止行能缘所知相也　言若于缘等者。谓胜解是观。除遣是止也　言由数胜解等者　言于狭小境等者。谓修不净等五观之时。先观指节名为狭小。此渐次增长名为广大。后观十方无量。故论文言广大等也　言若诸法等者。谓青瘀等。二十贤善定皆是有色影像也　言诸无色法等者。谓慈悲等四观所有影像但是心法所变现故名非色也　言出离者。谓涅槃果也　言远离者。谓涅槃因也　言染污思慕者。谓贪著五欲等无出离心也　言不乐等者。谓涅槃因果法中无欣乐心生忧恼也　言下劣智见者。谓无间解脱道中证少分时便生高举。故论文言谓我能得等也　言广说如前者。唯我能得等。如前出离地中已广说故　言谓于随顺盖等者。谓随顺五盖处所法中。非理作意名之为障。寻思自举准前说之。此三皆由非理作意而生起故名因缘。因缘者根本义也　言谓遍了知等者。谓由怯弱等四障为因缘故生起四种过患　言于其四种等者。一未证不证过患。谓于无间解脱二道未证不证故也。二退知失过患。三坏加行过患。四有染污等五法过患　言总用随念等者。谓六随念也　言用于精进等者。谓用于精进故治羸劣。由平等故治身太过加行。由通达故治初修过加行故　言用彼相违等者。谓盖覆寻思自举及不净观等五法对治故　言又遍了知等者。若不了知诸障是障性者。不能修对治故。所以第一立遍知自性也　言远离因缘者。谓若不知诸障生起因缘者。必不知自性也　言远离因缘者。谓若不知诸障生起因缘者。必不能修对治行故也　言随顺教者。谓随顺观所治法有多种故。能治之教亦有多种　故毗钵舍那等者。谓于一一观中一一止生故故言多也　言所知境者。谓三门六事所观察染净品中因果义故　言身轻安等者。此中有问。五位行人于何时中如是二法得究竟耶。故论答云若得转依等也。若阿罗汉转染品依净品时方得究竟　言所知事者。谓所治及能治道也　言能顺贪欲等者。谓端正女色等所治法中。初心不趣入。中心不爱乐。后心不信解　言乃至广说者。谓于随顺嗔恚违情境中。初不趣入。中不爱乐。后不信解。乃至齐此名为于慈愍观。已得究竟及未得究竟。如前不净观说也。下三观皆准此说　言随顺愚痴法者。谓三世缘起法中起常乐我四倒者顺生愚痴法故　言非身聚相者。谓非从身中起一聚我想也　言戏论者。谓即多分别。谓欲觉等也　言法观中等者。谓由等持为依止故。于所缘境所治能治得缘境观中增上慧转　言普遍相者。谓不净等五观所缘也　言由此作意者。谓由不净等五种作意为因故。于净常乐等五种可厌法中令心厌离也。下三作意皆准此说　言于可忻尚法者。谓不净等是最上法故　言由是缘等者。谓由不净等五观为因故。能离身心所有净相种子　言内心寂静者。谓不净等五观也　言法观者。谓五观中所治能治增减相也　言漏者。谓净等诸颠倒相也　言漏处法者。谓男女等可意及违情等境也　言生热者。谓于一分热恼漏境中生厌离也　言等热者。谓遍于诸漏热恼境中生厌离相也。下生厌等二句准此说云　言谓自衰损等者。谓五位行人若有自身及自眷属丧失财利身遭衰损祸罗细等者。名自衰损。他亦同此。如是二境是修行人可厌处。故论文言数思惟故等也。谓能思惟衰损之法而能自恼及恼他故　言若自兴盛等者。虽然自身及与他有兴盛事。毕竟皆落谢之法尽法坏法灭法离散法变坏法故生厌离也　言津者。谓初与定相应也　言阔者。谓定渐润次心也　言融适者。后位也　言证净者。谓身心轻安故也　言谓作是念等者。此句与下二宝一一相合　言我今若德等者。谓由具戒德为伴吕故。我若命终若殒没当往善趣　言同梵行等者。谓显六和敬如法　言有由前后等者。谓五位行人作是思惟。我于不净等五种观中。先以精勤及后修习故。必当获得五观之果。故论文言由随念法等也　言于能随顺等者。谓由调练作意为因故。修不净等观之人。于净等漏法之中。初不取向。二能违逆三能喜乐。四能离隔。各住本定故也　言于可欣法等者。谓由不净等可欣五观悦润心故。于净等颠倒之相。初能出离。二能令心取向。三府举。四能喜乐和合。此四与前不向等四法随次对治　言于时时间等者。谓由生轻安为因故。能发生四种慧行决择染净等诸法也　言用作业具者。谓用炉[皮*日*ㄆ]钳锤等也　言如是劝修等者。与下文一一相合　言彼彼等者。谓于所修不净等观门之中。一一皆与止观双运故。一能亲府。二能善和合。三依定无转谓其心不退。四于定无动等也。

　　瑜伽论第三十一卷手记竟


　　瑜伽论第三十二卷手记

　　　　谈述　福慧随听
　　言如应安立者。此中意问。初修不净等五观之人。欲于不净等修作意者。彼善知识应以何等方便令住厌离等五种相耶。故论文言如应安立等也　言闻等者。此中虽依不净观门厌离法。若是修慈等观者亦同此问　言家火者。谓不绍家业男女等也　言若汝现见等者。谓若见他自身及彼眷属并村落受苦应生厌离。说者应知　广说如前者。谓于自身及自眷属自村邑中遭苦难者应生厌离。同前所说　言修者。现行病也　言病法性者。谓病之种习也。死亦准此　言由是因缘等者。谓由他身眷属村邑等各三种相故便生苦恼　言即由此等事者。由于盛衰等事生厌离故能尽苦边故也　言于断者。谓能断五观所断净等五法也　言我或失念等者。谓此下四句依其别相明观察义　言于诸学所有违记等者。与上四句一一相合　言本性者。谓受戒时求戒心也　言以要言之等者。此中有问。总别观察二种之义显何事耶。故论答云于诸学处等也。谓今学处及加行二法圆满故立二观察也　言尸罗浮者。谓若有犯尸罗必复后定生悔　言复除障等者。谓由喜悦故能除诸障　言如是行相等者。此中有问。诸圣教中所说欢喜悦悦意。如是三名有何差别。故论答云先名等也　言汝于断减等者。谓由调练滋润心故。能断世间贪忧。及得出世止观二法　言若如是等者。谓厌离离相故背诸黑品。欣乐相故向诸白品。故论文言由调练心等也　言诸相者等者。谓色等尘及生老病男女共成十相　言欲等八者。谓欲恚害空国土亲属不死。昔所受境□□□也　言欲贪等者。谓不净等五观所治五法名随烦恼。非五盖也　言是故如是等者。谓相等三法一一皆有是苦非圣等五种过失　言又应于等者。谓由依心一境性等三种心故。能起六种行相。一一对治前三过患。此六种法皆离外道所立我见等立也　言或灯明等者。谓若修不净等前之过患起时。应渐次修火光明等四种三昧也　言既取如是等者。谓修不净观者虽能取光明相住不净观。由串习力或净相现时。复应了别青瘀等二十种故　言先于一境等者。谓于不净等五观之中。随于一境能系心。能背净等五种颠倒　言又于其中等者。谓于六相中能了知者。乱与不乱自然现前　言即于其中等者。谓若净等颠倒起时不随彼念　言众善者。谓众人中最端正男女等也　言即此众善等者。此喻出阿含经及萨遮尼乾子经。世尊固化忧陀近国。炎盛王请佛设众伎乐已白世尊曰。我今设乐巨有诸余胜此乐不。世尊告曰。我都不闻。汝所作乐谁辨好恶。王曰。上来作乐亲自见闻。何故不辨。世尊因资立斯喻也　言大等生者等。谓众人杂类集会也　言由是能令等者。谓由正品为因故。于五位观中贪心相续等六种果利而生故也　言正念者。止品也　言正知俱行者。观品也。此中意显。修五观人一一观中上要须止观双运方名善修　言无分别者即止品也　言有分别者。即观品也　言于趣入时等者。此中意说。前者所观青瘀等相从渐多名之为假。今此真相应观所有自他青瘀从无始来不可知数故名真实　言又非修习等者。谓非一遍修青瘀等名观成就。于一切时中不假功用任运能见不净等相故名长时齐。此名为观成相。故论文言齐尔所时等也　言众相不显现中等者。谓此品中净等诸相皆不现故　言不令弃舍者。亦不舍于观品故　言无相者。无色等十相也　言无分别者。无八种寻思也　言寂静者。谓无五随烦恼也　言光明俱心者。谓灯光明也　言照了俱心者。谓火光明也　言明净俱心者。谓日光明也　言无闇光明者。谓月光明也　言修奢摩他等者。与上四文一一相含　言狭小者。谓观一人等名为狭小也　言数数等者。与上四文一一相合　言于自所爱等者。谓于自所爱身中应当发起必死送至冢间已。便有青瘀等二十相渐次而生起故　言数数等者。与上青瘀等一一相合　言汝复应于等者。谓四无色蕴皆是苦无常无我故即名观受等三法也　言无相者。谓依止品观受心法无色等十相　言无分别者。谓无八种寻思故　言寂静者。无五随烦恼故　言无作用者。谓无造作我故　言无思慕者。谓无寻思过故　言无躁动者。谓色等不倾动故　言离烧恼者。无烦恼者　言寂灭乐者。谓证涅槃故　言行于所缘等者。谓色尘等不扰乱故　言四无色蕴等者。谓受相行识念念迁变故　言汝应于此等者。与上十文一一相合　言无乱者。谓若依蕃本不言无乱但云散乱也。此中意说。由观受等三法散乱失乃能修于受等三法无常等观名无散乱言谓汝等者。谓于受等三境界等随缘转者名不定地也　言过去尽灭者。受等皆是落谢法故　言失念者。若缘受等三法便失正念故　言心乱所生者。三法皆由乱心生故。诸相等三准前而说　言增上者。由受等三发生乐等三颠倒故　言汝应等者。与前诸文一一相合　言如是诸法等者。谓受等三法毕竟皆是诳幻所作等五种相故　言汝应等者。与上五句一一相合　言汝应于此等者。谓舍乐等所缘境也　言秽坐卧具者。谓男女交会处也　言恒常者。谓是有学所作　言毕竟所作者。是无学所作。此二皆有无间严重二种加行　言证得下劣等者。谓证有学果也　言广大圆满者。谓无学位也　言无罪乐者。谓出世间乐也　言欲乐者。谓欲界乐也　言有喜乐者。谓初静虑乐也　言无喜乐者。谓第二静虑已上至非非想乐也　言其中差别者。谓慈等四观所有差别之相。如下一一解释　言谓趣入时者。谓趣入慈观时也　言四念住等者。谓受等三能坏乐等三种颠倒名坏缘也　言表相者。谓善恶是有表色也　言唯身念住者。谓于怨亲等三种身而起念住也　言胜解作意者。谓假相作意也　言又我于彼等者。若于过去落谢有情不起慈者。不能荡除藏识之中嗔恚种习　言无量甚过者。谓过去世中所有怨亲等中起慈悲心过于前假相修也　言而非真实者。谓非不是真实之义是真实义故　言耶波尼杀昙分者梵语。此云因分不及也　言条如前说者。谓止品无散乱品观品。此三门义此中应说。与不净观义无别故。故此不说也　言分别取相者。谓初修业人取于四倒流浪生死。取无倒相故得出离生死故　言生根本业者。谓生善不善等诸业因故　言若于自身等者。谓于自身观苦空无常等也。下外身他身等同此所说　言余如前说者。谓依止品无散乱品观品明缘起相。如前不净观所说　言日列者。谓极热时时也　言炎炽者。谓时气病也　言蔓莚者。谓无断绝火也　言细分别者。谓前五界由粗显故易可了知。此识界相是微细故要假行人细分别已方了其相　言是相已等者。谓应了知四大身中唯有识蕴种已种住自性能了境界无我也　言喉筒者。谓咽喉孔也。及胀胃也　言于十种等者。谓十种所造色。是以所依境故。从此分折能依之识也　言甚过于此者。谓此真相过彼假相。谓无限量故也　言一处分等者。谓一指节等中尚起无量微尘。岂况全身等也　言外风者。谓东西风也　言粗穴往来者。谓后口门出入息也　言风聚所随者。谓诸毛孔来往诸风随身转故　言风聚所摄者。毛孔诸风属彼外轮故　言风藏隐者。诸毛孔风难可见故　言无量风聚等者。如上所说三种风聚悉皆集在彼行人身故二立喻。故论文言如垢罪绵等也　言或于未死等者。谓入灭尽定人无出入息故　言遍于一切等者。谓依止品观品无散品修数息观时。观无相等止品功德观出入息新新非故等。如前不净观此中应说。义同故指前文故也　言安住炽然等者。谓修不净等五观之时。精进加行等炽然合修故　言恒常修作者。谓于国中无间修故　言毕境修作者。谓于果中毕竟修故　言由因力者。谓由止观为因故能引强盛身心轻安也　言前相者。谓若五观中可一欲成就时。于自顶上犹如石压轻安相现前　言能障乐断者。谓贪等烦恼能障乐修不净等中断行也　言风大偏增者。由五观中轻安生者。行人身心如风。持行无有沉重也　言状如充溢者。谓五观能治之道所生轻安遍满身中故。如囊中所置之物极充满故。状如溢出。如是之时行人身心有踊跃等也　言饰后者。谓由轻安势力故。身心饰展不假加行　言渐次退灭者。谓前位之中踊跃等心是贪性故。此中亦皆除遣。故论文言寂静行等也　言于瑜伽等者。谓从顶重轻安风增充溢已后。便得入于修五观人数也　言色界定者。谓得无漏四静虑中可一少分也　言得此作意等者。此中有问。初修业者既具顶重轻安风增充溢等四作意者有何相状。故论答云得此作意等也　言谓已获得色界所摄等者。谓色界无漏四定中得少分故也　言有力有能等者。谓于不净五观等之中有力有能故。能净能除净相等五种所治故　言诸行者。谓净等五倒也　言虽少生起等者。如不净观能除可净之境。慈愍等观能治可增等境。当知亦尔　言不思慕者。谓不极思慕贪欲等境也　言不乐忧虑者。谓不乐于衣食等也。而生忧虑也　言俱行诸相者。谓不乐净嗔等诸相也　言不极者。与下一一相合。

　　瑜伽论第三十二卷手记竟　第三修行瑜伽处讫

　　言广辨二定者。谓无相灭尽二定也　言五神通者。谓静虑等八定果。谓初禅等八根本地也　言五神通者。谓静虑　言生差别者。谓生初禅等一一不同故　言诸相者。谓离欲色二界欲也。此上七门依世道立果也　言观察诸谛者。谓决择分修行人也　言如实而通达者。此则是其见道位也　言广分别于修者。谓此则是其修。

　　瑜伽论第三十三卷手记


　　第四得果瑜伽处初

　　　　谈述　福慧随听
　　言广辨二定者。谓无相灭尽二定也　言五神通者。谓初静虑等八定之果即八定根本地也　言诸相者。谓离欲色二界欲也。此上七门依世道立果也　言观察诸谛者。谓四决择分修行人也　言如实而通者。此则是其见道位也　言广分别于修者。此则是其修习位也　言究竟为其后者。此则是其无学位也　言少分乐断者。谓初发心修七作意乐见修二惑人也　言彼初修　言一者等者。谓诸异生未断见修二惑故　言二不具缚等者。谓诸有学已断见惑分断修惑故也　言如是乃至等者。谓从第二静虑已上至无所有处故成六也　言又于静虑等者。谓静虑等八定为因而能引发无心灭尽二定及五神通果。故谓天眼等也　言若生者。谓前第六生差别门也　言若相者。谓前第七离欲相门也。此中不列第八观察诸谛等余四门者。出世道因果摄故　言骨锁者。此显五欲犹如枯骨。虽食无味显无厌足也　言凝血者。此显多所共有义如市缠害众比有分　言草炬火者。此显恶行因义也。谓执草炬不弃者必烧其手　言一分炭火者。此显增长爱欲也。若近火坑不能止渴　言毒蛇者。此显智人所远离义也　言梦所见者。此显速趣消灭义也　言假借庄严具者。此显依托众缘义也　言如树端者。此显放逸危六地义也。谓受欲者必堕恶趣故　言如是等者。此八喻义如思所成地密意伽他中已广说故　言如是诸欲等。一十六句中。前八句与前八喻一一相合。后八依无常等显其欲过。如论应知　言此作意等者。谓由了相作意为因故生后胜解作意　言间杂者。谓间杂修闻思二法成了相作意也　言唯用修行者。此显依修所成慧行相缘初静虑所缘意也　言即此胜解等者。谓由初中后三胜解为因故成后远离作意。故论文言最初生起等也　言俱行作意者。谓断欲界粗相烦恼之时。与作意俱也。下五门皆取前前为因成后后法　言诸烦恼者。谓初静虑中障碍现行也　言粗重者。谓无轻安性故也　言从是已后等者。谓由远离作意故修七法为乐生因方成远离。一爱乐于断。二爱乐远离。三于诸断中见胜功德。四触证少分。谓初证得离生乐故。五于时时间欣乐作意。六于时时间厌离作意。七为欲断除初静虑五盖障。故论文言为欲除遣等也　言习近等者。谓初中后三心也。谓于初静虑障中未能断除诸种习故。见净妙色等便起妄。故论文言不能舍等也　言诸行者。谓色等诸行也　言此由暂时等者。此中有难。如是初静虑定断欲界粗相者。为能顿断久远种子。为当但断现行耶。故论答云此由暂时等也　言又于远离等者。此中有问。七作意中何故但明远离等四说有受乐之相。不说余三耶。答。为了相胜解观察此三作意于散位说无定地故不能生乐　言无有间隙者。谓受终已来离生喜乐无间断故　言五支者。一寻。二伺。三喜。四乐。五心一境性也　言住欲界等者。谓能对治欲界粗相及能修证初静虑果故也。此中有问。七作意中何故但明　言了相作意等者。谓五欲应断初静虑应得　言能于所得等者。若不观察者于未得中便起得相名增上慢也　言又若了相等者。谓此二法总能随顺厌离五欲及修对治故　言如是其等者。若依蕃本云。如是六种作意当知摄入四作意中。此中意说。除加行究竟果作意。余六皆是因位作意故摄入随顺等四法中也　言随所在地等者。谓初静虑也。初静虑粗相。第二静虑净相明观待义。余三道理准前应知　言如前应知者。如了相作意遍于初静虑。胜解等六皆亦遍。故如前所说　言初静虑者　言复次此中等者。若依蕃本。先标经句。后方解释。此中间其样经句。说者应知　言样句者。经云。初静虑者谓离欲恶不善法。有寻有伺离生喜乐。于初静虑具足安住　言烦恼欲者。谓男女互相爱染也　言事欲者。谓贪财宝等也　言相应者离者。谓离五欲相应义也　言境界离者。谓五欲境也　言烦恼者。谓烦恼欲也　言欲者。谓事欲也　言由此为因者。谓由加行究竟作意为因故也　言由所修习者。谓于加行究竟果成辨故也　言得随所乐者。谓出入等得自在故也　言艰难者。谓少治便能与定相应也　言梗涩者。梗为略也。谓不假功用故言其心尽夜能正者与随顺等三心一一相合　言随所乐欲者。谓于欲界中定成就者能于七日方出其定　言复次于有寻等者。若依蕃本。此四静虑一一皆先标其经句。后方解释。谓大小乘经皆说言。第二静虑者谓寻伺寂静故。内等静故。心一趣故。定生喜乐。于第二静虑具足安住　言成此彼于等者。经云。言第三静虑者。依此离欲安住于舍有正念正知有身乐受。诸圣宣说具足舍念及与正知。住身受乐依其无喜。第三静虑具足安住。释义如论　言喜者。是第二乱心也　言喜相违心者。谓舍受也　言色身者。前五色根也　言意者。意根也　言第三静虑已上等者。此二门显说诸因也　言下地者。第二静虑已下也　言上地者。是第四静虑已上也　言诸圣者。谓佛及圣弟子等。若于蕃本此中合有离喜及具足安住第三静虑。释义同前故译者不出。说者应知　言复次等者。此中有难。何故第四静虑之中契经但说乐断不说对治耶。故论答云此中对治等也。谓断乐对治与前断寻伺及喜对治相似故。所以不说也。此中亦合先标经句。是故经云。言第四静虑者。乐断故。苦断故。先忧喜没。彼于尔时不苦不乐舍念清净。于第四静虑具足安住。释义如下　言先所断者。谓喜受忧受苦受也　言今所断者。谓第四禅所断乐受也　言今依此中等者。此中有问。若第四静虑断乐受者。何故经说第四静虑亦断苦喜忧三耶。故论答云今于此中等也。虽断苦乐名为舍受。由先修于初二三静虑时喜忧断故。此中总说为第四断也　言青黄赤白等者。谓欲色二界色也　言离欲者。谓厌色界欲也。若于蕃本亦应先标经句。经云。言空无边处者。色相出过故。有对相灭没故。种种相不作意故。入空无边。于空无边处具足安住　言众多品类者。谓欲色界中青黄等皆因形显和合故。能于无色作其障碍也　言由远离等者。于色界中虽无饮食等。亦有宫殿衣服庄严具故。故云等相也　言复次若由等者。经云。言识无边处者。超过一切空无边处入识无边。于识无识边处具足安住　言复次从识无边处等者。经云。言无所有。超过一切识无边处无所有。于无所有处具足安住也。谓由厌于识无边处为因故。于无所有处发起胜解　言或色者。色蕴也　言非色者。余四蕴也　言一切有者。谓前诸静虑中有相无相非无相等所有相不可得故。故论文言非有相等也　言谓非如无等者。谓此二定一切心中无相定灭前六识。若灭尽定有其二种。若不还人入者灭第七识已下。若阿罗汉入者灭第八识　言蜜中者。如蜂等处于蜜中而难得。出世定亦尔。故蕃本云。其身相状而沈于地也　言等者。谓无相定依四静虑能入。若灭尽定依四无色定能入故也　言暂时止息等者。谓见想受二法恼乱身心故暂时止息也　言所缘者。谓想受二法也　言不念作意者。谓不念其想也　言有心位者。谓修了想相等六作意时。皆有第六意识故　言心不复转者。谓第七加行究竟果位时也　言心心法灭者。谓第六意识已下心及所俱不行故　言根本者。谓已得四静虑加行究竟果作意也　言了知依义者。谓五神通义理也　言了知依法者。谓了知五神通因果法也　言有时者。谓钝根人于此生中修轻举等十二相故。于后生中方能发起五种神通　言有分者。谓利根人此生中修便能发起五通相　言此想者。谓由轻举于身发起轻举胜解想故也。下九门义并同此也　言熟练者。谓帛练也　言广说等者。谓如地水相作余风火相作变化胜解当知亦尔。故论文言广说等也　言或以其身等者。谓由空界相成就相　言或于其地等者。此柔软轻举相成就故　言或于广大等者。此由身心符顺等成就故　言随其所应者。已上四相一一相合。谓由摄受空界相胜解故。于诸墙壁等直过无碍。余皆准此　言一分者。谓从欲界至初静虑中间唯有鬼神等造色不能障碍故　言谓由此等者。谓由随念相成就故。能知自身从生至老所作事业粗相门中不失次第。于微细相不能忆念。谓是世道粗细皆能随念。此显宿住智通也　言又于种种等者。谓于五趣有情所有善不善等业能感善恶果作用之中。能明了知者。亦名光明相也　言常变色者。谓若嗔时触误他人面色有变故　言广说乃至等者。谓诸有情随其所有贪等诸行变异相者。名他心智通也　言变事通者。谓变地为水等也　言化事通者。谓于无中现有故也　言胜解者。谓变少为多等也　言无诤者。谓无诤三昧也。引发有情故　言愿智者。谓广大行愿也。余文可见　言文圣等。此中虽说神境通。五神皆有差别　言皆能成办者。谓前五相能成办神境通。余五皆有成办。如前所说　言间杂修。谓世出世道俱修故也　言若处者。于三品中空处识处合为下品。余二中上　言由彼诸天等者。此中有问。无四定为有处所为无处所。故论答云无有色形等也。虽无处所。但依作用空识等故在差别名也　言即于此中下品等者。谓此五品为因故证五净居天也。

　　瑜伽论第三十三卷手记竟


　　瑜伽论第三十四卷手记

　　　　谈述　福慧
　　言无常行者。谓内外诸行生灭故　言苦行者。谓逼迫性故　言空行者。违我见故　言无我行者。谓违我见故　言因引者。谓业烦恼是能生法故　言集行者。有多种故　言起引者。恒资产故　言缘行者。各别助故　言灭行者。诸蕴尽故　言静行者。生老等三相息故　言妙行者。无众患故　言离行者。脱众灾故　言道行者。通行义故　言如行者。契正理故　言行行者。正趣向故　言出行者。能永超故　言长时安住者。谓劫末坏已来也　言七日经者。谓小乘经名也。彼经广说三界坏时。七日顿现故也　言不背者。谓现见不隐义　言不由他缘者。谓现量故不用他人指示而见也　言诸光明者。谓日光明等也　言一分位等者。谓八位变异也　言杂染者。谓贪等诸烦恼变异故　言谓缘乐受等者。谓于三受明变异也　言又有会者等者。谓依烦恼立变异也　言如是眼识等者。谓于六识明变异也　言或人所作者。谓怨家人等而损害故　言余如前说者。谓征答所以二门如前分位所作门同也　言醴水者。谓甘美水。其水如酒能益老病也　言殉利者。谓求营等也　言余如前说者。谓征答同前说故也　言彼诸色行等者。谓内外缘生诸行虽不假因缘自然而有。灭坏无常其性微细现量不见。要假比量方乃得见。是故第三比量明也　成立生灭义中　言谓彼诸行要有刹那等者。谓诸外道执微尘胜性等是常住义。及内法中一类小乘执内外诸行三刹那六刹那等常安住。谓破如是邪辟诸执。故论文云谓彼诸行等也　言非如是住者。谓内外缘生实。若从于微尘胜性等言非如也　而生起者。体是常故则无前后。变异生灭而可得故　言生已不待灭坏因缘等者。谓内外缘生诸行。生起之时假因托缘方得生起。灭坏之时不假因缘自然灭尽。如有世人以石掷空即假人力。石堕之时不假人功任运堕落。此中道理亦复如是　等难中　言如是所有变异因缘等者。此中有难。若内外缘生诸行灭尽之时无有因者。如前所说八种变异因缘岂不具其灭坏因耶。故论答云如是所有等也。此中意说。如前所立八种变异是内外缘生变异生起因缘非是灭坏因也。如锤破瓶是碎坏因非灭微尘因。此中道理亦复如是　言俱灭坏者。谓内外缘生因之与缘俱灭坏已。然后不相似行方乃生超。是故八种变异因缘是生起因非是灭因。若是灭因者。如盛年相状灭时者之相状不合得有。何故得有。是故当知八种变异是生起因非灭因也　言或有诸行等者。此是立之辞。难之意者。虽八种变异因缘是内外缘生诸行生起之因非灭坏因者。此非遍义。何以故。世有一分有为诸行与因俱灭非是生起。如火煎水。焚烧器世与因俱灭非生起故　言彼亦因缘等者。谓破前成因喻也。此中意显。火之功用德能煎水。焚烧器世无其尽水等功。是故汝言一分有为与因俱灭不应道理。是故论云不由其火等也　言他世者。谓过未二世也　言如是一切者。谓上好恶等七种差别也　言先有等者。谓因灭果生同刹那故。若自在先者即因义不成也　言三增上者。谓初净信是圣教量。余二现量比量。如论应知　言为者。谓与下四文一一相合　言退失者。亦与下四文一一相合。谓退失主性等也　言恶作加行者。谓不好藏护也　言法性者。谓变异等三行法尔道理必成假故。譬如掷石于空必当堕落。此中道理亦复如是　言不意行等者。谓苦受顺入诸苦蕴取入苦行故。故下文云顺苦诸蕴等也　言不安稳行者。谓行苦不安稳故也　言有漏有取等者。谓能依非苦非乐受也　言顺非苦乐等者。谓受所依处也　言唯有其见者。谓唯有断常等见无我人等也　言自相者。谓地水等各各自相也　言爱能引苦等者。谓业烦恼为因故能引三界苦果故也。下三文皆以业烦恼立也　言能摄受者。谓爱能受诸苦种子故　言招引者。谓因集缘起四法皆能招苦果五趣中也　言取因者。谓三爱也　言招集者。谓取缘三界有也　言上首者。谓生也　言生为缘者。谓由生故有老死等也　言谓正了知等者。谓爱名烦恼随眠也　言所依者。谓五趣蕴也。此爱随眠与五趣蕴为所依故。招集当来起缘法故。烦恼随眠是能成因。集起缘三是所成法　言所生缠者。谓下所说后有爱等三种也。此三种缠从前烦恼随眠之所生故。故云彼所生也　言三种者。即前烦恼随眠及三种爱也　言所知境者。谓苦集灭谛也。由正见等故能通寻求生死涅槃过患功德故　言四门者。谓道如行出。皆由正见等远离故能得随转　言比度者　言不同分者。谓上二界也　言比度者。谓欲界苦谛下无常与五行而观苦。上二界无变异无常及别离无常。合会无常一分通上界。但有灭坏无常。及法性无常一分外十六种无常及内十五种无常上界亦无。三苦行相中上界但有不安稳行苦也。空无我相同于欲界。集谛中上界无嗔。余准欲界。灭道二行相亦准欲界而比度之　言谓彼所有等者。谓苦集二谛遍上界故　言一切种者。上界亦有不动行种　言一切时者。谓三世时也　言如是法者。即苦集法也　言如是理者。谓苦集因果理也　言如是住者。谓苦集二谛是染性故　言所有道者。八圣道中上界无正命正业。余同欲界　言若观行者等者。谓于欲界十六观行得决定故　言复于诸谛等者。谓于上二界诸谛中起胜解也　言所说法者。谓前无常等七种无边际法也　言更无有余等者。谓圣道未现前已表更无有法而能息灭生死作方便也　言复于如是等者。谓胜解作意行者能于三有四生之中深厌怖故。即苦集二谛也　言及于等者。即灭道二谛也　言随喜一行者。谓灭道二谛各四行中随于一中心愿乐故　言彼于长夜等者。谓从无始时来资长积集五尘种子故。虽乐涅槃心有退转　言作是思非等者。即是我慢也　言当复流转者。若不对治当更流转。由我对治故更不流转。如是等十二种法唯我所有。余皆无者是名我慢长也　言以慧通达者。谓苦类等智也　言外所知境者。谓五及十二种我慢也　言随所生起等者。若彼行人观上界四谛时。如前所说障碍诸法随有生起。由对治力寻便谢灭。对治之心无间生起　言第二法者。谓有二种。一蕴法。二我法舍故　言妙慧者。谓能观十六行相之慧也　言正智得生者。谓类智得生也　言妙是行等者。谓三界四谛下共有八忍。胜解作意行者证得下品八忍三昧之时。以三昧力发生人空无分别智。焚烧无始烦恼业薪。智火耎相初现前故名耎位也。顶忍二位依中上忍随应说之。此中不立八智者。八智是无间道是因位故。此中不别。八忍是解脱道是果位故。此中明也　言能缘者。谓人空智也　言所缘者。谓四谛十六行相　言观心所有加行者。谓四谛十六行相有分别影像也　言住无加行者。谓四谛十六行无分别影像也　言非灭者。业烦恼种犹未断故　言而非无缘者。谓有无分别奢摩他影像现前故　言非美睡眠等者。谓彼行者住无间定时。非周蜜蜂三昧惛醉。唯有分明智观双运道现前故　言从此无间等者。谓世第一法无间生起远离作意也　言起内作意者。谓远离作意也　言如其次第者。谓先观欲界。次观上二界十六行相也　言现见等者。谓欲界四谛也　言非现见者。谓上二界也　言无分别者。谓十六行相无分别影像也　言决定智者。谓现见智也　言此永断故等者。若于世道中离欲界九品惑尽者。今于此中入谛现观得不还果　言彼以前说等者。谓如前说于世道中离欲之人有十二种。如前第七门说相状。此亦如是。若尔与世道离欲有何差别。故论答云然于此中等也。谓世道者虽生色界。从彼涅槃还生欲界。若出世道从彼涅槃便取无学。不复还来生于欲界。有此差别也　言若先倍离等者。谓欲界九品惑中断前六品故为位也　言能知智者。谓能缘人空之智与所缘十六行相和合相对故也　言此亦成就等者。虽世道中有十二种相状。此亦有十八种相状。超世道故也　言虽法智者。谓了人空智　言非断智者。谓预流人离断见道智也　言非常智者。谓预流人离常见也　言得缘生智者。谓了缘生横如串化无实我也　言唯自法见等者。谓四谛法随次配释　言四证净者。即四净也。谓三宝及圣所爱惑无碍也　言第八有者。谓预流人极钝根者唯有七生并证无学故无第八也　言如所得道者。谓四谛十六行相也　言然有差别者。谓预流人若起烦恼。由上中下三品对治方能除遣。此一来人若由失念烦恼起时。微劣对治便能除遣。故差别也　言上品者。谓于上上五欲境界中起微劣贪也。若初果已前人于下品境界中便起下品贪等。此亦是其差别之相也　言一切道者。谓一来乃至无学向一切皆由摄乐远离加行究竟三作意故。于所得道而正修习　言谓由定地等者。谓出世道所起之智是有为故。故所修善亦名有为　言增长者。初心也。言无间者。中心也　言殷重者。后心也。由此三心令所修习所有善法而会合故　言殊胜善法者。谓三解六神通皆由修习二十贤善定之所得故○言安住如前者。谓安住等九种行如修所瑜伽处已说也　言修亦如前等者。谓有四种修相亦修瑜伽处说也　言尽智者。无间道　言无生智者。谓解脱道也　言彼于尔时等者。谓证金刚喻定时也　言证自在义者。谓如诸佛证自义故　言空住等者。谓空解解门等随次配之　言慈悲等者。谓于世道修作梵住因故　言关键者。谓由业烦恼关键故。令诸有情不能趣入。涅槃云城　言深坑者。谓生死深坑也　言伊师迦去此云篱[竺-二+(狦-(狂-王))]。谓三界业烦恼也　言高慢者。谓我慢也　言五支者。谓杀等五也　言六支者。谓密护根门等也。如前所说　言四所依者。谓依智不依识。依义不依语。依了义经不依不了义经。依法不依人　言身行倚息者。谓与轻安相应也　言已亲近者。谓与圣道相应也　言无上丈夫者。谓小乘中佛是罗汉故名无上也　言其心等者。谓罗汉心犹如虚空及净水等。所有香嗅不能倾动故。蕃本云。其心如空。假使涂其栴檀及与斧凿。于此二中其心平等。余文可见　言此中都无者。如生死无有流转。于涅槃中亦不贪著　言犹如等者。谓一切法皆依名句文建立。彼四果皆依种姓等四瑜伽建立。故喻名句等也　言独觉地者。谓种姓发心修行得果四瑜伽处与声闻同。何故此中列五相耶。答。谓谓住及行并是得瑜伽处故与上无别　言不爱愦闹者。谓修自利行也　言乐寂静者。谓不乐利他也　言依说正法及于少思务者。与自利及不利他随次相合　言希愿无师者。由慢行故也　言无敌者。由中根故也。谓独成菩提时无诸天魔为怨敌故也　言经百劫者。谓于百大却中一一皆值诸佛出世修六善巧故　言亲近乘事者。初心也　言成熟相续及专心者。中后心也　言顺决择等者。此中有问。四决择分合有四种。何故此中但说三耶。答。由世第一与证现观预流之果极邻近故。此未证得　言得沙门果者。谓第二第三果也　言复有一类等者。百劫修道同前所说　言复有类等者。谓利根故顿证无学。此由中下故渐证无学。故论文言或证法现观等也　言麟角喻者。此显独一无侣义也　后言部行喻者。此显有部傥义。谓一类修独觉者犹如群鸟。而修习故方证果故也。此位独觉修之时。乐与众人杂住修故。得果之时或十或百乃至千万一时出现。于虚空中现十八变化利有情也　言乐甚深者。谓乐观顺流逆流也　言乐观察者。谓观缘起缘性也　言安住等者。谓乐三解脱门也　言独胜者。谓即独觉也　言所余等者。住虽有异。所观之相与前无别故　言谓一切等者。谓三种独觉入村邑时。一善护身威仪济正护恶刹等。二善护余根等不随色等故。三善护意根谓住正念故　言下劣等者。谓外道等下劣有情边若不广说现神变必不发心。施衣食等。彼由施故于现世中获大果报。

　　瑜伽论第三十四卷手记竟


