  无心论
　　




　　无心论一卷

　　　　释菩提达摩制
　　夫至理无言。要假言而显理。大道无相为接粗而见形。今且假立二人共谈无心之论矣　弟子问和尚曰。有心无心　答曰。无心　问曰。既云无心。谁能见闻觉知。谁知无心　答曰。还是无心既见闻觉知。还是无心能知无心　问曰。既若无心。即合无有见闻觉知。云何得有见闻觉知　答曰。我虽无心能见能闻能觉能知　问曰。既能见闻觉知。即是有心。那得称无　答曰。只是见闻觉知。即是无心。何处更离见闻觉知别有无心。我今恐汝不解。一一为汝解说。令汝得悟真理。假如见终日见由为无见。见亦无心。闻终日闻由为无闻。闻亦无心。觉终日觉由为无觉。觉亦无心。知终日知由为无知。知亦无心终日造作。作亦无作。作亦无心。故云见闻觉知总是无心　问曰。若为能得知是无心　答曰。汝但子细推求看。心作何相貌。其心复可得。是心不是心。为复在内为复在外为复在中间。如是三处推求觅心了不可得。乃至于一切处求觅亦不可得。当知即是无心　问曰。和尚既云一切处总是无心。即合无有罪福。何故众生轮回六聚生死不断。
　　答曰。众生迷妄。于无心中而妄生心。造种种业。妄执为有。足可致使轮回六趣生死不断。譬有人于暗中见杌为鬼见绳为蛇便生恐怖。众生妄执亦复如是。于无心中妄执有心造种种业。而实无不轮回六趣。如是众生若遇大善知识教令坐禅觉悟无心。一切业障尽皆销灭生死即断。譬如暗中日光一照而暗皆尽。若悟无心。一切罪灭亦复如是　问曰。弟子愚昧心犹未了审。一切处六根所用者应　答曰。语种种施为烦恼菩提生死涅槃定无心否　答曰。定是无心。只为众生妄执有心即有一切烦恼生死菩提涅槃。若觉无心即无一切烦恼生死涅槃。是故如来为有心者说有生死。菩提对烦恼得名。涅槃者对生死得名。此皆对治之法。若无心可得。即烦恼菩提亦不可得。乃至生死涅槃亦不可得　问曰。菩提涅槃既不可得。过去诸佛皆得菩提。此谓可乎　答曰。但以世谛文字之言得。于真谛实无可得。故维摩经云。菩提者不可以身得不可以心得。又金刚经云。无有少法可得。诸佛如来但以不可得而得。当知有心即一切有无心一切无　问曰。和尚既云于一切处尽皆无心。木石亦无心。岂不同于木石乎　答曰。而我无心心不同木石。何以故。譬如天鼓。虽复无心自然出种种妙法教化众生。又如如意珠。虽复无心自然能作种种变现。而我无心亦复如是。虽复无心善能觉了诸法实相具真般若三身自在应用无妨。故宝积经云。以无心意而现行。岂同木石乎。夫无心者即真心也。真心者即无心也　问曰。今于心中作若为修行　答曰。但于一切事上觉了。无心即是修行。更不别有修行。故知无心即一切。寂灭即无心也　弟子于是忽然大悟。始知心外无物物外无心。举止动用皆得自在。断诸疑网更无挂碍。即起作礼。而铭无心乃为颂曰。
　　心神向寂　　无色无形　　睹之不见
　　听之无声　　似暗非暗　　如明不明
　　舍之不灭　　取之无生

　　大即廓周法界　　小即毛竭不停
　　烦恼混之不浊　　涅槃澄之不清
　　真如本无分别　　能辩有情无情
　　收之一切不立　　散之普遍含灵
　　妙神非知所测　　正觅绝于修行
　　灭则不见其怀　　生则不见其成
　　大道寂号无相　　万像窈号无名
　　如斯运用自在　　总是无心之精

　　和尚又告曰。诸般若中以无心般若而为最上故维摩经云。以无心意无受行。而悉摧伏外道。又法鼓经。若知无心可得。法即不可得。罪福亦不可得。生死涅槃亦不可得。乃至一切尽不可得。不可得亦不可得。乃为颂曰。
　　昔日迷时为有心　　尔时悟罢了无心
　　虽复无心能照用　　照用常寂即如如

　　重曰。
　　无心无照亦无用　　无照无用即无为
　　此是如来真法界　　不同菩萨为辟支

　　言无心者即无妄相心也。
　　又问。何名为太上　答曰。太者大也。上者高也。穷高之妙理故云太上也。又太者通泰之位也。三界之天虽有延康之寿福尽。是故终轮回六趣。未足为太。十住菩萨虽出离生死。而妙理未极。亦未为太。十住修心妄有入无。又无其无有双遣不妄中道。亦未为太。又忘中道三处都尽。位皆妙觉。菩萨虽遣三处。不能无其所妙。亦未为太。又忘其妙则佛道至极。则无所存。无存思则无思虑。兼妄心智永息。觉照俱尽。寂然无为。此名为太也。太是理极之义。上是无等色。故云太上。即之佛如来之别名也。

　　无心论一卷


