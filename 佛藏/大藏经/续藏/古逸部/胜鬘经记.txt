  胜鬘经记
　　




　　胜鬘义记

　　无尽明应身无穷智□□□者。明法身无尽也。一切法常住者。十力无畏等法也。心过恶身四种者。释所以得常立心无诸恼身无生老病死也。知一切尔炎者。汉言境界。摄持一切法者。是万善也。除众过恶者。达知法总备诸善法。具此三义故得常也。我久安立汝一偈。是佛说。我以作功德。复是胜鬘说前请护身此护法。即为说授记者。既有敬美之功。又复礼请。乞如来欲令修行万善故便记之焉。自在王者。记其因中之胜果。常作自在天王者也。无量阿僧祇佛者。记应待修行也。号普光者。记名字也。如来正遍知者。记德号也。无有恶趣者。记国土弟子也。略记五事。
　　受十大受者。是第二经名也。上受是人下受是法。人有能受。法有可受故。受为名也。十名摄万故名为大也。于万为略。于一为广也。十受大泮凡有二种。一者自行二者化人。初五受及第十受是自行。中间四受是化人也。复有二义。一别二总。九别十总也。以不爱染心者。不舍疏逐亲。无厌足心者乐常说法。无碍心者。有请便说。彼彼处者。在在所也。应折伏者。威力制之也。应摄受者。濡语化之。令法久住者。二法调众生。佛法得久住天人充满者。善趣增益也。为此二利不舍而化之。忘失法者。则忘失大乘人法。总以凡有五义。一名正法欲。二名摄受正法。三名欲作大乘。四名波罗蜜。五名大乘造善之始。必得好欲之心有欲心已便摄受在已摄在已已欲持作大乘。作大乘已知能到果已知有运载。胜鬘自明必能具行成就五义。是以称言终不忘失。欲明行人失善。是故从始失终。从终失始。中间次第明其失义。忘失法者明则忘失大乘者。此明失始忘终。所以不言欲者。以摄受之名在十受中故。明已则举之。不决定大乘者则不能得摄受欲者。此明失终忘始。中间总失。是次第失善五义。则失出世诸圣胜果。随生入死永为凡夫。过之免甚事。若于是也。善是真理故曰正法。可要在已故曰摄受也。随所乐入者。不能反流随受三有身曰乐。越凡夫地者。背圣受生。何能超越过凡夫地也。无量大过者。失圣人之胜利。得凡夫之卑贱故名大过也。无量福利者。众善圣果也。修行十受则便得之失。十受者。则入凡夫故两明也。现为我证者。名虽有十统摄万善。女人卑弱谓不能行。如来虽知余人有疑。自非现证无以云也。非义饶益者。恶果报也。雨众天华出妙音声者。华声二瑞应。其所取现华明必行十受现声必成菩提也。同其所行者。断疑见利愿同胜鬘行十受也。
　　发三大愿者。第三经名也。初以十名摄于万善。此以三名尽摄众也。将欲归一。是以损之求善属己。始宜言受要期永劫故名为愿也。初是自行。二是外化。三是护法也。以此善根者。是十受善也。得正法智者。智者知万善之可崇也。如一切色悉入空界者。青黄朱紫空界所摄。五戒诸善三愿所含。三愿如空诸善如色也。
　　承佛威神说调伏大愿者。第四经名也。一名摄万。须承旨乃晓。名虽无二犹未即实。将明一乘之道。非易可宣也。常不轻善曰调。不生诸恶曰伏。一名摄众曰大。永劫不舍曰愿也。真实无异者。所说合理。又能必行也。所谓摄受正法者。出经名也。更无别法故。言所谓有始有终故。有摄受愿之二名也。久种善根者乃能解汝所说者。隐一名。而知万善者非久殖不悟也。今说当说者。三世如来皆说万善。此明胜鬘说。同诸佛欲令人信故积美也。不得边际者。善理无穷说何可尽。智慧辨才亦无边际者。此明如来智能遍知辨不可尽。非智□解穷也。有大功德有大利益者。善是功德人是利益也。得道尘数善缚炽盛无边际义显于此矣。
　　更复演说者。上已明体。今欲美况。此果之第二义也。得一切佛法者。是果法也。八万四千法门者。是因法也。雨众色雨者。此譬正法。能出众善雨有青黄之色。善有万种之异。上雨是法。下雨被人。及种种宝者。是果也。雨无量福报者。合果也。及无量善根者。合因也。有大水聚者。此明正法能有成益也。大千界藏者。喻大乘也。四百亿者。喻二因二果也。大界藏者。合大千界也。神通力者。是无漏因也。如意自在者。是有漏善因也。或果之能非可得亡也。安隐快乐者。是有漏果也。出世间安乐者。是无漏果也。合四百亿说也。劫成讫皆于中者。创基有善。皆出正法五戒十善是别。摄受正法总称。故能出愿。又如大地者。此喻人也。持法之人。能载负众生故如地也。人天善根讫授与大乘。此明持法之人。能以众生有漏无漏善法因果也。为世法母者。能以诸善生人天圣果也。明教师之能讫之。于此又如大地有四宝藏者。此喻明受法人也。一切众生如大地。四种之人如四藏也。前喻明人有能化之功。此喻明人有能受之义。如是摄受正法讫善男子善女人。举前能化之人。建立大地者。举前负载之人。能得四种大宝者。举前持正法也。授而与之者。与三归五戒乃至菩萨戒。及说诸善因果也。如授七宝于藏中者也。如是得大宝众生者。举受法人也。皆由摄受正法讫男子女人。举能化之人也。得此希有功德者。结与授法人也。此明法是宝义也。大宝藏者即是摄受正法者。此明人是藏义。应有人字略而不说。明受法弟子义讫此矣。摄受正法摄受正法者。此是第三明法法相即。初句是能摄受之心。第二句还举之。无异正法者。此明心不异法。无异摄受正法者。此明法不异心。正法即是摄受正法者。此明正法即心也。以知不异故可印可。亦应以心印法不异既可印可知矣。无异波罗蜜者。出正法也。上虽玄说未识其体。是故就事更分明之。文不异义无异于上也。所以就六明其义者。此经大意。明菩萨行六波罗蜜是其所行也。摄受正法男子女人者。此明教师也。应以施成熟者。见有众生可教行施也。以施成熟者。前者人受行法也。布施法也。乃至舍身枝节者。头目髓脑也。始行之家从易至难。初舍一糸一缕。中舍衣食国城。后舍妻子身命。越于初中故言乃至。自下五度类皆如是。将护彼意者。能舍糸缕教舍糸缕。乃至能舍身命教命舍之也。若未能舍身之。以命便教舍者。必不能行无成人之美不名将护也。彼所成熟众生建立正法者。受行舍法也。是名檀波罗蜜者。明即义也。能受是心行舍是法二义虽异其体不殊。即一之义晓然。可知一切论者凡有五义论。一内明论。善解佛法经论也。二外明论。善解外道经出记论也。三因明论。善解诸法相因而有也。四声明论。善解诸方言音有异也。五工巧论。善解机关木人幻化咒术也。一切工巧者。知机关幻化也。乃至诸事者善知所作之事好恶之所以也。承佛威神更说大义者。第四明人法相即。人之与法其体应异。今明即一要须仰摧也。摄受正法。此一句明法也。摄受正法者。此一句明人也。无异摄受正法。此明人不异法。无异摄受正法者。此明法不异人。摄受正法善男子善女人即是摄受正法。上句是人。下句是法。以人即法也。亦应以法即人义同前章。所以人法得相即者。五阴诸入乃至种智一一体别。是为法也。五阴诸入总为人也。总别异故有人法之殊。以别为总故得即一也。舍三分善男子者。明行善之人即是法也。故知正法非恶无记也。生死后际等者。未来之世生死无穷。愿得圣果与其齐量也。虽老病死记如来法身者。就极处为言佛有圣人之名故有人义。体是善理故有法义也。又一解仰求佛果能舍三分。是法也。余二分类如此。如是舍三善男子者。举上人也。摄受正法者。即是法也。结人即法也。世尊又善男子女人者。第五明其护法。朋党诤讼者。四众之人。各随亲旧更总是非作诸恶也。破坏离散者。不令诤讼也。或以善化。或以威力化之也。以不谄曲者。正类用直何曲之。为不欺诳者。恶则言恶作。善言善何虚诳之也。不幻伪者。引譬况也。不如幻或伪而不实也。爱乐正法者。欲令正法久住于世。摄受正法者。能持之也。入法朋中者。化诤讼人也。同行善人也。之所授记者。说行善人。为佛所记诤讼之恶何可不舍也。亦悉知见者。略明如来有此五德。应知弟子必能护法也。未足之地是以求证也。大精进力起随喜心者。第六如来成其所说。勤行众善复名精进。欣其能示故名随喜也。如大力士者。此喻正法有大德力也。少卑身分者。用于少力卑人身也。如少善力令魔怖畏也。我不见余一善法者。若以五戒求天人果报。四谛因缘求二乘果。不勉生死魔所不畏。若知万善皆归于佛勤不自者。此一一善能怖魔也。牛王喻者。以大胜小。山王喻者。以久胜始。亦可不必取于新旧。但能舍三便胜不舍也。当以摄受三正法开示众生者。此是如来劝诫。胜鬘从今至佛说法教化令人修善。应用正法也。如是大利者。说益人义。一切众生皆离诸恶也。如是大福者。具足万善也。如是大果者。能成佛果也。所得义利不得边际者。说便缚与行不可尽也。
　　汝今更说者。第五经名也。名真理正非学地所及。要须佛敕乃敢说之守体改名言受说也。摄受正法者摩诃衍者。既蒙命旨。岂容不言。令所言者。必愿称理。理广言大无所不苞一乘之义。始得显矣。摩诃衍者出生一切声闻缘觉出世间善法者。从此讫受具足故者。明于因入也。将明于入也。先说于善出。若从此出还入是也。达池如大乘。八河如四因四果也。四人因善皆入大乘也。正法往者。佛法住世劫数多少也。正法灭者。正法灭已至像法也。像法灭已佛法都灭也。为大乘故说者。法住法灭即是大乘欲令二乘解知不异也。波罗提木叉三法也。比丘四法义一名异。同能遮恶为义一。比尼木叉为异名也。又一新解同是大乘名为义一。木叉比尼二乘所行为异名也。即大乘学者明义一也。善理同归无大小别法也。依佛出家五法也。而受具足亦法也。何以故者。何以二乘木叉比尼即大乘也。下释以佛得成出家故知木叉即大乘也。次何故者。何以二乘无有别法可依出家也。释意以依佛法知无别法。若二乘人别自有法。云何乃依大乘佛法也。阿罗汉归依于佛法讫去涅槃界远明于果入。昔言二乘有究竟法考寻其实方须仰求广涉修涂向佛究竟。是以二果入一乘也。有恐怖者。昔言无举众恶悉除犹有怖惧知恶未尽也。何以故者。何以有怖也。于一切无行者。释有怖意也。虽无分段生死恶行犹住怖地知未尽也。如人执剑者。引事为况也。天魔如人生死如剑二乘如已也。无究竟乐者。二乘犹恐怖之苦所得乐者少分未足也。何以故者。何以非是究竟乐者。世尊依不求依。释所以非是究竟之意。世尊无畏以物作依。自不求出依二乘有畏求依如来不能以物作依处也。如众生无依彼彼恐怖者。引喻以况之也。人不依王。子不依父。人天五道不依于佛。终曰有畏处处无欢也。有余生法不尽故有生者。明二乘四智未是究竟。以不究故入一乘也。变易犹存。云何得言无生智乎。有余梵行成故不纯者。未得如来大般涅槃名余梵行。二乘涅槃恶犹未尽不得名为纯净法也。释非究竟无余智也。即不究竟当有所作者。方须修行不得名为尽智也。不度彼故当有所断者。无明住地此结须除不得名为无作智也。阿毗昙人略明二智。尽智无生智也。此经四智者无有异也。彼以因果合说为二。此以因果别故为四也。不成就一切功德者。释有生句。有量功德者。释不纯句。不思议功德者释有所作句。有余过者释当有所断句也。言阿罗汉辟支佛讫第一义乘解释所以入一乘意文义区别凡有八种。一明生死未除。二明烦恼不尽。三明受生法异。四明所知未周。五明所得未足。六明所断不同。七明二智玄殊。八明三宝别也。从言阿罗汉辟支佛讫故说不受后有明生死未除。二乘之人虽无分段。犹有法身变易生死灭。此变易非一乘不能。是故应入一乘中也。从非尽一切烦恼讫最为大力说烦恼不尽。二乘之人虽断三界四住烦恼。犹有无明住地烦恼。若欲断者。功由一乘有而须除故知入也。从世尊又如取缘讫即是无明住地说受生法。二乘之人虽无四取。有漏善业犹有无明住地为缘。无漏善业以之为因。生其法行变易生死。除此生死一乘之力故复入也。从世尊阿罗汉辟支佛最后身菩萨讫修有余道说所知不周。二乘之人虽知三界四谛法。总未知三界外四真谛。若知彼谛一乘乃究故复入也。一乘也。从是名得少分涅槃讫一味等味谓解脱味所得未足。二乘之人经教言得无余涅槃所得实。是有余少分得无余者。由行于一乘故知复入一乘中也。从世尊无明住地不断不究竟讫一向记。说明所断不同。二乘之人已断三界四住烦恼成阿罗汉果。菩萨断除无明住地永尽究竟得成佛果。声闻辟支趣必佛地故复入也。从世尊不受后有智有二种讫无边不断。说二智玄殊。二乘之智知分段死尽。如来能知变易死尽。分段死尽非究竟智。一切死尽名究竟智。二人自知修学一乘仰求佛智故复入也。从世尊如来无有限齐时住讫第一义。明三宝各别。二乘所依三宝所体别。复是无常菩萨所依三宝一体。又复是常。二乘之人必依体一常住宝修行一乘求常住体故复入也。观察解脱者。自见勉离四住烦恼。分段死生四智。究竟者我生已尽行立作辨不受后有此四智也。分段死者尽故得此四名也。苏息处者。无分段死故曰苏息也。为余不了义说者。昔言二乘无余究竟。此是方便引物之释也。分段死者。三界结缚不得自由。寿命长短界地同也。不思议者。法身无缚随意住生变化无方下愚不恻也。虚伪众生者。不知四谛无无漏真智也。意生身者。知变神化念念不信也。以分段死故者。以下应有无字也。我生已尽者。无分段死受四智名也。明义讫故是以结之烦恼有二种者。一是四住。二是无明住地烦恼也。谓住地烦恼及起烦恼者。自此以下字名烦恼义有其五名四住地。二名起烦恼。三名恒沙。四名为上。五名无明住地。名虽有五体实有二。四住已起。是名异体一。无明住地是其二也。恒沙以上二总通有体界别故有其四。名永劫未除故名为住。能生后心名之为地。经心现在用名之为起。体众念名恒沙。能感诸法名之为上也。非心起故名不相应。寻不睹故名无始。不识真理称曰无明。旷劫来有字之为住。能生不绝故名为地也。亦以体多名为恒沙。或诸法故名之为上也。无明住地者。是烦恼习也。闇障八地至于十地名为无明。法身大士但断不起名不相应。四住地后断名之为住。以微在故还能生粗故名为地也。又一解云。是三界四住地结过去世者。不可迳心起现在用也。又复一解言。众生之始必有神虑。虑有明昧。法有粗细。粗细之法悉皆应知。以心昧故遂得及粗。一切粗法非心所缘性。此不知名为无明。不经心虑名不相应也。最为大力者大有二种。一以难断。二是或本所以授之。欲令人厌也。此三地者三乘地也。彼三种意生身者。未来无量也。过现已有曰此。方将未受曰彼也。不同以异明受生前也。八地所断者。所以说断者。明佛已断故。受生三人未除故有生死也。画然无处佛地得名也。无漏不尽者。三人虽能无去结。漏未得。即尽故下文出之。即是无明住地也。于彼彼法者。是无边圣谛也。犹在分外。又非是一也。所应断者者。是无明住地也。名有余过解脱者。无分段死所得之处未能永除也。有余清净者。虽四住未断无明住地烦恼也。成就有余功德者。虽得十智诸善功德未得种智等也。知有余苦乃至有余道者。先明所得三事。有余次便说其所知不周也。是名得少涅槃者。灭除四住分段生死得名涅槃体未满足名为少分。知一切苦者。粗法苦也。三谛同尔。所以明知者。智所周悉所得涅槃必是满足也。无常坏世间者。生死果报也。无常病世间者。生死因也。得常住涅槃者。得佛满足究竟涅槃也。于无覆护世间者。不免四魔也。无依世间者。生死之人不可依也。何以故者。何以如来能护可依也。法无优劣者。十力无畏同无高下。智慧等者。种智无生智自然智无差别也。清净等者。同无烦恼也。解脱等者无生死。三昧等昧者满足之地无胜如之异也。谓解脱味者。无累处齐故言等也。若无明住地不断不究竟者。将欲明断先说其过。不得一味者。不得佛解脱味也。是一过也。应断不断者。无明诸惑未得灭除。是二过也。应得不得者。不得万善也。是三过也。应证不证者。不得证成佛法身。是四过也。是故无明住地积聚者。集上众过也。又没无明体有众多也。生一切修道者。修诸无漏也。此明能断之智也。断烦恼上烦恼者。此说所断也。上烦恼者。或障神虑不合明净也。止是四依立止观境之智。禅是四禅诸定。正受是四正受。方便是涉求之智。智是实智。果是人天三果。道果得是人天三乘之因有或果力故。与得名力是十力。无畏是四无畏也。一切皆是无明住地之所建立者。此明烦恼相生之由。此经大意。以无明住地是众结之原。凡生之法先细后粗。断结之道先粗后细。以此二义得知无明住地生四住地也。无明住地自相生者。金刚所断以之为细。下至八地所断为粗。是以一豪有生下也。一切上烦恼起皆因无明住地缘无明住地者。上烦恼者通在四住及无明住地。于四住地远故为缘。于无明住地近故为因也。心不相应无始无明地者。欲明断故称其名字。所持所建立者。称说其过也。一切烦恼四住恒沙起与无明也。上烦恼者。或诸法略说二除则五悉灭也。所得诸法通达无阂者。善解一切诸法理也。离一切过恶者。无烦恼生死者也。得一切功德者。万善备具也。法王法主者。无明住地既断灭已则能具备。此三种义也。既具三义即得成佛。絯法为王。胜物为主也。而得自在者。独足超胜不为物屈也。我生已尽讫不受后有。此明如来具足四义。无余究竟至极圆满。非如二乘有余不足。是故世尊讫一向记说。结明上来佛是究竟二乘未足。当理无虚定实之说始可得称无畏之言也。不受后有智有二种者。此明二果。如来之智俱得名为不受后有也。谓如来以无上调御者。此下说师子吼明如来智也。十号之中略说二也。降伏心过四魔者。除恶悉尽也。得如来法身者。所得满足也。一切尔炎者。是境界也。此明所知诸法因备。于上更无所作者。在佛地已更不修万善也。无所得地者。至足究竟更无所求也。无阂智观者。是一切智也。不由于他者。是法悉知没何所咨也。度生死畏者。明二乘人不受后有智也。除分段生死故名为度。不更受生者。名不受后有也。次第得解脱乐者。分段除已次得有余涅槃也。又一解二乘微乐与如来乐作次第也。得不受后有观者。是智人异名也。第一苏息者。始得免难。初分段死。第一少乐未得常去大乐也。又一解二乘自谓第一胜法也。处涅槃地者。说苏息处地。彼先所得地者。如来初说四谛之时教。二乘断三界四住结尽舍后边身得无余涅槃。昔来明此谓为实名先所得地及至明处。犹有念念变易生死便自觉知。是有余地应当得无上菩提也。何以故者。胜鬘释其应解之意。三乘既一穷自行之何容不知也。即是佛乘者。此明自智得佛之意。即是涅槃界者。道尊超胜名曰菩提。众累悉除名为涅槃。备应众求种曰法身三义虽异其体一也。则究竟一乘者。得佛法身乘力便息。故知二乘未是极称也。无异如来无异法身者。此明如来法身一也。得究竟法身者究竟一乘者。举二句欲明无边不断也。佛体常住应现十方名曰无边　无念念尽灭故名不断也。如来无有限齐时住后际等住者。此二明法体常。无限大悲无限安慰世间者。此二句明化被无穷。是名善说如来者。称说如来化被无穷者得佛之实故名为善。若说如来化尽双树者失佛之实不得名善也　无尽法常住法者。称说如来体。是常住者。亦得为佛实得为善也。若说如来寿尽双树丈六身者不名为善也。一切世间之所依者。法身常而能实被知依此者为最真实也。二乘昔来归依丈六应现化佛以之为实。今说法身常住之佛为大士。故知二乘未归真佛也。是故未度世间者。生死未除也。无依世间者。善未满足故无依也。与后际等作无尽归依者。如来法身尽未际。常与众生作归依。处常住归依处常住归依者。谓如来等正觉者。是法身佛也。出真依体明常住佛宝讫于此也法者即是说一乘道僧者是三乘众者。此明昔说法僧不真万善为法宝。三乘人以为僧宝。此明是二乘。昔来所依也。非究竟归依者。未乞常住一体法僧也。名少分者。虽曰无常是圣故可暂依也。何以故者。何以少分者也。说一乘道法得究竟法者。释法是少分。与究竟作因故知少分也。于上更无说一乘道法得究竟法事者。于佛地上更无所求也。三乘众者有恐怖者。释僧是少分。生死未除烦恼未尽。求出众恶修行万善向无上道故名少分也。是故二依境是有限。依辨结法僧是少分也。可尽之法可舍之圣名有限也。若有众生如来调伏。明为二乘说。于昔日三归之如来初现化也。邪众生令信三宝也。归依如来者丈六佛也。得法津泽者。受行佛教也。生信乐心者。信有善法及圣人也。归依僧者受持二归也。一乘为法三乘圣为僧也。是三归依者称法僧也。举此二归明于归佛也。非此二归依是归依如来者。上称此非者。欲明昔归法僧之人。归于丈六不知归于法身如来也。归依第一义者是归依如来者。法身常住名第一义天也。若知归此真归佛也。此二归依第一义是究竟归依如来者。此二归依法僧之人者。知归依法身即归一体佛法僧也。何以故者。以归佛便得法僧也。无异二归依者。体既无别归一得二也。如来即三归依者。大觉名佛。可轨名法。体常和顺故名为僧也。佛地圆满故。备此三学地未足别体受名也。二乘知昧为说粗显体别三归菩萨知明为说法身体一三宝也。何以故者。何以体一而有三名也。说一乘道法者。释所以三意乘体是一随人说三也。所以引此凡有二意。一以证义。二以归宗也。如来四无畏者。此明如来达解无碍故。能随人于一说三。若如来随彼所欲而方便说者。此明如来不妄说法人好不同方便说法人好不同方便说三了。即是大乘者。乘名虽三体实一大也。无有二乘者无二乘法。入于一乘者。既无别法。岂得不入此章之称。无归此文一乘者。即第一义乘者。唯或法身更无异趣也。
　　声闻缘觉初观圣谛者。第六经名也。圣谛之始也。将明谛有精粗。先辨智有明昧。谛既精粗。学亦有渐。始观粗谛名之为初也。以一智断诸住地者。一切断结智同一无碍故名一智也。又一解观一灭谛断结智也。以一智四断知功德作证者。一切证结尽智同一解脱名也。又一解观一灭谛证结智也。亦善知也。此四法义者。分明了了见四真谛也。又一解欲观灭谛须先观四也。无有出世间上上智四智渐至及四缘渐至者。明佛智满足无渐增进。世间有二。一分段身。二变易法。如来已离名之为出大士。二乘在凡夫上如来复胜故名上上也。舍苦观习乃至舍灭观道境智异时故名为渐。如来一智圆照诸法不名渐至法。是出世间上上智者。前明非渐。此明圆照也。金刚喻者是第一义智者。此明断结不同。二乘种智大解灭一切。或非声闻缘觉讫第一义智。此明二乘不断无明住地烦恼。始观三界粗四圣谛不得第一种智之名也。以无二圣谛智断诸住地者。此明佛智也。唯观无作更不虑作故言无二。四住无明一切都尽名诸住地也。非声闻缘觉境界者。佛地幽微非二乘所及也。不思议空智者。法身难测不思议也。众患悉除为空智也。是究竟智者。累尽智周寂然无事二义以讫。是以结之。初圣谛智者。二乘之人见理不周除患未尽。方须涉求向无上道结二乘智也。圣义者讫名之为圣。此明二乘圣名未真。功德薄少故言有量少分也。圣谛者非声闻缘觉谛者。已明圣名未真。今明知谛未尽也。无作无边二乘未解也。非声闻功德者。尽道是善能生善也。初始觉知者。始成佛时方得知尽也。开示演说者为未知者说使解也。说甚深义微细难知者。有为诸法事相众多。随类粗细可有其二。一者粗显。二者微细。三界结缚名之为粗。此法受切名为粗。苦能生名习。断处名灭。观知名道。为二乘人说此四也。不系三界八住乘法身以上至金刚心所观诸法名之为细也　此法受切名为细。苦能生名习。断处名灭。观智名道。佛地无为亦入灭谛。理深义远自非大士无由得知。不以空无微细也。非思量境界者。不以二乘可思议智作境界也。是智者所知者除四住结智惠憎明乃能解也。一切世间所不能信者。转回六趣者。不能知有无作谛也。此说如来甚深之藏者。佛性之异名。体不改变为性。备含众德为藏。灭谛所摄故以释之也。如来藏者是如来境界者。第七经名也。唯佛明了耳。
　　若于无量烦恼者。第八经始也。诸烦恼积聚为藏也。所缠如来藏者。众生佛性也。法身亦无疑惑者。如来佛性者能信或累众生有大明之性者必能信知无或之解者。有大明也。于说如来藏讫及方便者。于二性无疑者。必能方便为人说也。此则信解说二圣者。解有二性。能解二种谛也。知作谛者名众生佛性。解无作谛得如来佛性。既知性有二种。必能知谛有二种也。如是难知难解者。此下解释二种谛义也。作圣谛义无作圣谛义者。可学名作。不可学名无作。教无教之异名。是说有量四圣谛者。三界因果各有定期名为有量也。非因他能知一切苦说一切道。此一解由于教教得知三界少分四谛也。非是自解智慧之力知于一切无作四谛也。有有为生死者无为生死者。谛既有有生死亦然。凡夫轮转未断烦恼名为有也。二乘已断三界四住名无为也。涅槃亦二种有余及无余者。分段生身名有余也。能以自力知一切受苦讫受灭道得法身者。智慧转明自解力多师承义少。究竟明见四谛理尽也。如来说四圣谛者。名同理顺故。守其四随法粗细故有其八也。如来应等正觉事究竟者。无作之理。唯佛能尽。非是二乘所能究也。何以故者。何二乘不于无得究竟也。非下中上法得涅槃者。释所以也。二乘若得无作究竟所得涅槃应同佛。无余无下中上。若以声闻为下。缘觉为中。佛为上者。故知二乘不得同佛观无作谛也。何以如来说事究竟。此明如来。何以故能于无作究竟以一切如来者诸佛也。知一切未来苦者。知一切法也。未来难知。二世易解。是以不别一切烦恼所摄受一切集者。四住恒沙起及无明为一切也。一切尽是集谛法也。灭一切意生身阴。一切苦灭作证者。意生身尽分段亦除在后灭故。就之立言也。非坏法故名为共灭者。非是分段意生变易无常破坏念念生灭也。所言苦灭者是常住灭也。无始者不始生也。无作者非造作也。无作者非造作也。无起者动也。无尽者无终灭也。离尽者无尽相也。常住者湛然也。自性清净者无诸恶也。离一切烦恼藏者略说一患也。过于恒沙不离者此明佛性也。未免生死也。不脱者未免烦恼也。不异者未与世间超然殊别也。不思议佛法者是佛性也。明佛性讫说如来法身者。行满恶除种智现用。此明法身也。不离烦恼藏明如来藏者。此明性也。众生佛性未是累表也。所以在法身文中说众生佛性也。欲明众生佛性如来佛性体同无异。所以众生当有如来已有故有种也。如来藏智者如来佛性也。是如来空智者无生生烦恼一切相累。直举前句为明此义。如来藏者。复举此句者。欲明三乘行人未见未得也。
　　有二种者第九经名也。如来藏者众生佛性。是一种也。空智者如来佛性。是二种也。空如来藏者。若离说一切烦恼藏。此解空智也。不空如来讫不思议佛性法。此明众生佛性也。此二者此上二种性空智诸大声闻者。无四住分段为空智也。菩萨有大心闻一乘也。能信如来者。大士明智能信佛说二种佛性也。一切阿罗汉说境界转二乘之人。虽无四住分段生死。于四无作谛未能照了。于二种佛性亦未能解也。本所不见者。二乘大殊。能解无作谛二种佛性也。本所不得者。无无作在心而行也。未得佛性用在已也。一切苦灭唯佛得证者。众苦悉除。唯佛能尔也。湛然常存此可名为真灭谛。修一切苦道者。此结道谛也。断烦恼尽须具智慧。道谛满足者无过佛地。
　　三是无常一是常者。第十经名也。非第一义谛者。以常住者为第一义。三谛无常故言非也。
　　一苦灭谛离有为相者。第十一经名也。过一切众生心识所缘者。凡夫无智。何能得知也。亦非阿罗汉辟支佛智慧境界者。二乘智劣未能解了。譬如生盲者。以凡夫作况。未有无漏观灭智也。不见众色青黄赤白如灭谛也。七日婴儿者。唯二乘也。得无漏智如婴儿之目开也。不见日轮者。虽知作灭未达无作。如盲见无明未分曰非曰异。凡夫识者二见颠倒者。此明凡夫如盲意也。一计断常二有四倒也。则是清净者。此明二乘见灭不圆也。边见者释二见也。计断计常不无中道也。于五受阴者。列生见处也。我见者以五阴为我也。妄相计著实非真我妄计为实也。生二见者。于此我上生二见心。是名边见者。以此二见名为边见也。所谓常见断见者。列二见名也。见诸行无常者。释断见也。见五阴暂死便谓永灭。非正见者实非寂灭故言非也。见涅槃常者。五阴暂有便谓常存。以为涅槃也。非正见者。无常言常。是以言非也。妄相见故者。皆是虚妄非真见也。于身诸根者。五阴六情也。分别思惟者。知是五阴六情也。现在佛见坏也。于现五阴见死坏也。于有相续者。此死彼生也。不见者或生他方或得圣道。不见此故便言永灭也。起断之由因于此也。于心相续者。欲明常见先明心体。是无常也。人天六道心心相续。此灭彼生念念不住。愚闇不解者。无明凡夫不知相续也。不知刹那间意识境界者。不知心是念念生灭也。起于常见者。不知念念计以为常也。若过若不及者。心实无常便言是常。过于心实者心灭更生不见后续。便谓一心常存不改名不及也。阴虽未尽便谓已尽过阴实也。灭已更生而不能见名不及也。又一解心是无常计为是常名为过也。五阴相续不知更生名不及也。又一解五阴相续。便谓永灭过相续理也。心体念念此灭彼生不知后念。便谓一常名为不及也。又一解计断常人。皆是过失不及之事也。颠倒者称名欲释之。经少字众生。于五受阴无常常相讫不净净相倒四倒也。一切阿罗汉者。释二乘人见灭谛不圆也。于一切境界无作灭谛谛以种智为境界。及如来法身者。法身无为之入灭谛也。本所不见者。二乘昔来始习观作未能观于无作灭也。或有众生信佛语故说净波罗蜜。此明菩萨能信解知无作灭也。是名正见者。法身之体常乐我净。作如是解可为真正也。真子者见正理而成圣弟子中真也。得法余财者。于无常三乘言教之中。乃得闻于常住大乘也。将知此经必在法华涅槃经前也。世尊净智者。此明二乘必能解知无作灭谛。无四住烦恼得为净也。尚非境界者。二乘始于断三界四住犹有结业后边身存。尔时未能观无作谛也。况四依智也。观四作谛生死智也。以上况下耳。何以故者。何以作谛智不智无作谛也。三乘初业不愚于彼义当觉当得者。释所以不知者也。舍后边身得变易法身。便得知生死未尽观谛不周。更应观谛修诸善行向佛涅槃。如来方便引至此处令其生解。昔未来知今始解悟故名为初解。自在心名不愚也。未则圆解故言当觉。将来必成无为法身名当得也。为彼故世尊说四依者。为二乘人解无作谛。是以先为说作四谛也。此四依者是世间法者。还欲结成常住一依也。四谛有为不免三世也。此句总漫未有所执甄一依也。一切依上者。还昔上句出灭谛也。苦习道谛为一切也。灭谛为一依也。无作无为胜三言上也。一切依上者。直举前句。出世间上上者。作灭圣谛在凡夫上无作复胜称为上上也。第一义依者。常住湛然。所谓灭谛者列名也。
　　生死者依如来藏者。第十二经名也。有为生灭生死也。无为常存为藏也。此明众生俱有二法藏。方明显生死将除义不久存故依藏也。以如来藏故说本际不可知者。非始造终成□知端者也。有如来藏故说本生死是名善说者。若言众生有藏生死此说为善也。生死生死者。前列后称也。诸受根者。释生者死五阴六情一时灭坏也。次第不受根起者。自死之后未更受生是名生死者。解生者死讫故结之。生死者欲明死者。更受后生故先列也。此二法是如来藏者。凡夫众生有生有死名为颠倒也。此章之初说诸众生俱有二法。意在于此。世间言说故有死有生者。言如来藏。是生死者此是世间愚人之言。非是圣语也。又复一义世间诸法可说生藏。是出世无为之法无生死也。死者诸根坏生者新诸根者。还明死者更变后生也。生者之死死者更生三世。兹云无常之事现也。非如来藏有生有死者。藏体湛然无六情诸根。真实常住非生死法也。离有相常住不变者。藏体如是故无生死。是依是时是建立者。超然像表者如来藏也。如来能以众生作归依处。坚持独立物不能俎也。不离不断讫不思议佛法明众生佛性也。断脱异外讫是如来藏明如来佛性。烦恼为断。无生死为脱。出三界为异。非念念故非有为。以上四绝为外也。外字应在后。有为法下一段藏体真实讫之此也。若无如来藏者不得厌苦乐求涅槃者。此明佛性有益。于人佛性之体常乐我净。生死之法苦恼众多受之。既久生厌患心求觅乐法。欲以自安由有佛性得生此心也。何以故者。何以有众苦也。于此六识及心法智者。释有多苦也。心是主故名为法智也。刹那不住者。念念成形苦则众多也。不种众苦不得厌苦乐求涅槃者。势极则及理数使然。此明佛性能生厌苦心也。如来藏者。无前际不起不灭法也。非三世摄。前际为未来不起为现在灭为过去。体是常存令人乐求。世尊如来藏者非我非众生非命非人者。此明佛性常寂真实不如外道所计。我人众生寿命虚妄常也。如来藏者堕身见众生者。计断常人也。以五阴为我复名身见也。颠倒众生者。是四倒人也。空乱意众生。是二乘人也。无四住分段为空谓为小乘涅槃为乱也。非其境界者。上三种人或累未除。不以佛性为境界也。
　　是法界藏者。是第十三章经名也。十方不共慈悲等也。法身藏者佛性身也。出世间上上藏者。无为常住也。自性清净藏者。体非惑累也。而客尘烦恼上烦恼所染者。烦恼可尽故言言客。障心不明为染也。刹那善心非烦恼所染者。烦恼以闇惑为体。心以虑解为体。虽曰同处恒自失承也。又一解。善心以住烦恼始生初不同时向得相染也。然有烦恼有烦恼染心者。虽不同时未能相免假名之道故有染也。自性清净心而有染者。迮事既尔达理可知。众生虽有清净佛性。未免烦恼名为染也。难可了知者。净不应染染不应净说言清净有言有染言隐理玄非是学地所能解也。如实知见者。佛具五眼。一切种智众善所归达解诸法乃能知耳。问于佛时。咨佛取定以之为问。如是如是者。向咨今可明其不谬也。唯信佛语者。大士利智得后受行。二乘智劣信而未解。随信信增上者。上品信忍也。随顺法智者。顺忍人也。而得究竟者。具上二忍信有佛性不没退转也。观察诸法施六根也。若知学地有此观智。当知佛地必有佛性大明智也。观察业报者。若知学地有因有果。亦能解知有佛性果万善因也。观察阿罗汉眼者。小乘经云。罗汉无眼。今见有眼。知非究竟必有佛性常觉不眠也。观察心自在乐者。得自在者。心则受乐。三禅之中亦有乐根。故知必有佛性之乐也。观察圣自在通者。若三乘圣人学地常有自在神通。故知佛地必有佛性大神通也。是究竟者入大乘道。染信佛性不退转者。则能具修万善向佛也。因信如来者。得如是大利益不谤染义者。因由信佛语知有佛性。复得解知大乘之道不没言非也。
　　更有余大利益者。第十四经名也。佛去世后降伏恶人。令法等流一切信行也。离自毁伤者。不谤大乘也。生大功德者。生大乘法也。自成就甚深法智者。无生忍人也。随顺法智者。顺忍人也。仰惟世尊唯佛所知者。信忍人也。此三忍人闻佛性大乘则能受行也。诸余众生者。此下明于非法人也。坚著妄说者。说有三乘因果各别也。违背正法者。不顺一乘也。习诸外道者。修学外道经记论也。腐败种子者。无力能成佛法身也。其若燋种不能生依也。王力天龙鬼神力者。斯力能剬假诸国王护法天神摧伏之也。顶礼佛足者。诸佛可之也。第十五经无别文。自总上所说以为多也。过眼境界者。目不及处也。具足念佛者。十力无畏相好光明内外诸德也。
　　慧掌蕴

　　胜鬘义记一卷

　　正始元年二月十四日写讫　用纸十一张
　　胜鬘师子吼一乘大方便方广经
　　宝献共玄济上人校了

