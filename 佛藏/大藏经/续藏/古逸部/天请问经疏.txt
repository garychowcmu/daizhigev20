  天请问经疏
　　




　　天请问经疏一卷

　　(前阙)
　　经曰。世尊告曰。少欲最安乐。知足大富贵。持戒恒端严。破戒常丑陋　述曰此答也。即次第答前少欲最安乐者。答第一问。俭约为少。耽嗜名欲。世间耽嗜唯少唯广□□愚情速即破坏。寻生追恋。苦恼切心。佛法反俗贵尚无为。少欲少求最为安乐。又经云。少欲之人则无谄曲。以求人意。直尔少欲尚应修习。何况能生诸功德。有少欲者则有涅槃。涅槃之乐乐中之最。如此最乐因少欲得。因含果说。故言少欲最安乐也。知足大富贵者答第二问。世间凡愚虽得富贵　贪求转甚常怀不足。知足之人无为无事。无可减夺。常自有余。故大富贵。经云。知足之人。虽卧地上犹为安乐。不知足者虽处天堂。亦不称意。如顶生王等即是其事。又云。不知足者虽富而贫。知足之人虽贫而富。故言知足大富贵也。持戒恒端严者答第三问。持戒之人尸罗清净。近得人天可喜妙相。远得三乘端严法身。故言持戒恒端严也。如优陀羡王有相夫人持一日戒。其夜命终即生天上得端正身。依王先契。还下报王。嫌王身臭　却归天上。即是其事。破戒常丑陋者答第四问。破戒之人罪业增长。堕三恶道。受避陋身。若生人中。诸根不具。边地下贱形仪鄙拙人不喜见。经百千生。故言破戒常丑陋也。
　　经曰。天复请曰。谁为善眷属。谁为恶心怨。云何极重苦。云何第一乐　述曰。此下第五请答。此即请也。亦有四问。一问善眷属。二问恶心怨。三问极重苦。四问第一乐。谁为善眷属者此第一问。眷谓家眷。属谓亲属。世间眷属或父不慈。或子不孝。或兄不顺。或弟不恭。或内外亲不仁不义。情相乖阻状若怨家。虽名眷属。而非是善。若父慈子孝兄顺弟恭内外诸亲仁义相向情无乖阻。水乳和同。如此眷属名之为善。未知法中谁得名为纯善眷属。云何恶心怨者此第二问。妒贤嫉胜名为恶心。欲相加害名为怨也。未知法中谁是行者恶心怨也。云何极重苦者此第三问。世间杀缚枷锁囚禁怨会爱离病死所逼名之为苦。未知法中更有苦恼重过此以不。云何第一乐者此第四问。世间富贵乘肥衣轻。目观美艳耳听丝竹。田游杀猎淫酒是耽。放纵欢娱名之为乐。未知法中更有快乐过此以不。
　　经曰。世尊告曰。福为善眷属。罪为恶心怨。地狱极重苦。无生第一乐　述曰。此答也。次第答前四问。福为善眷属者答第一问。福谓施戒修三德。施有三种。一财施。由无贪善根成。二无畏施。由无嗔善根成。三法施。由无痴善根成。戒有三种。一摄他戒。谓身三。由无贪善根成。二不娆他戒。谓口四。由无嗔善根成。三饶益戒。谓受持此二福相续生。由无痴善根成。修有三种。一四静虑。由无贪善根成。二四无量。由无嗔善根成。三四无色。由无痴善根成。又六度中前五亦是福也。如此福德皆以十善业道为性。若施戒二福。生生之处内感欲界人天胜身。外招十善清净眷属。所谓命不中夭。大富梵行。所言诚谛。常以软语。眷属不离。善和诤讼。言必饶益。不嫉不恚。正见之人以为眷属。若修定福。感得色无色界殊胜之身。此之三福乃至远得三乘圣果也。答意云。世善眷属暂会永离。难聚易散。不保终久。未知法中三福善业真实牢固。常资行人多有利益。诸眷属中此为最善也。罪为恶心怨者答第二问。破灭三宝五逆十恶并名为罪。由此罪故。能令众生轮坠三涂。长劫受苦。此答意云世间恶心但害一身。尚名为怨。法中罪业。能害多身。岂非大怨。故言罪为恶心怨也。地狱极重苦者此答第三问。梵音云那落迦。旧云泥犁讹也。唐云不可乐处。然以不可乐处即是地狱。多在地下故云地狱也。地狱有三热二寒三边。热地狱有八。一等活。二黑绳。三众合。四叫唤。五大叫唤。六烧热。七大热烧。八无间。此八在赡部洲下。重累而住。前二有主治。次三少主治。后三无主治。然此八为本。一一各有十六园。一面有四。四面合十六。通本为十七。八个十七合有一百三十六所。罪人于中受热恼苦。寒地狱亦八。一頞浮陀。由寒苦所逼肉生细胞。二尼赖浮陀。由寒风所吹通身成胞。三阿吒。由唇不得动唯舌得动。故作此声。四阿波波。由舌不得动唯唇得动。故作此声。五呕喉喉。由唇舌皆不得动振气故作此声。六郁波罗。此是青莲华。此花叶细。由肉色细坼似此花开。七波头摩。此是赤莲华。由肉色大坼似此花开。八芬陀利。此是白莲华。由彼骨坼似此花开。前二从身相受名。次三从声相受名。后三从疮相受名。又前二了叫。次三不了叫。后三不叫。此八在四洲间。著铁围山底。仰向居心。罪人于中受寒冻苦。边地狱有三。一山间。二水间。三旷野。受别业报。寒热杂受。此答意云。虽有人间杀缚枷锁怨会爱离病死等苦及以畜生饿鬼之苦。比于地狱百分不及其一。乃至千万那由他分亦不及其一。故言地狱极重苦也。无生第一乐者答第四问。涅槃之体名曰无生。以无生故。毕竟不灭。圣人证此。寂然涅槃。常住安稳。故是极乐。此答意云。世间乐乐极则苦。岂若涅槃无苦常乐。故经云。高者必堕。常者必尽。合者必离。乐者必苦。此偈明生死妄乐乐极必苦。又云。诸行无常有生灭法。生灭灭已。寂灭为乐。此偈明涅槃无苦。毕竟常乐。故言无生第一乐也。
　　经曰。天复请曰。何者爱非宜。何者宜非爱。何者极热病。谁是大良医　述曰。此下第六请答也。此即先请。亦有四问。一问爱非宜。二问宜非爱。三问极热病。四问大良医。何者爱非宜何者宜非爱者此第一第二问。且如甘饭杂毒虽是所爱。而损身害命。不宜食之。又如良药苦口即非所爱。而利于病。所宜服之。又如谄辞顺情虽是所爱。而损于行。不宜听之。忠言逆耳虽非所爱。而利于行。所宜听之。未知法中何者是情所爱。而于身不宜。何者于身有宜。而非情所爱也。何者极热病者此第三问也。迦摩罗病世称热病。遇此病者必定当死。世医拱手。未知法中颇更有病极过于此热病以不。谁是大良医者此第四问。良者善也。医者意也。善识病源。沙闲药性。疗者必差。称曰良医。良医有四义。一知病。二知病因。三知病差。四知差已不生。未知法中颇有良医大过如此良医以不。
　　经曰。世尊告曰。诸欲爱非宜。解说宜非爱。贪为极热病。佛是大良医　述曰。此答也。次第答前四问。诸欲爱非宜者答第一问。诸欲谓可爱色声香味触五欲境也。能生欲心为所取故名欲也。经云。五欲诳人。如蜜涂刀舐者伤舌。犹如炙疥初虽少乐。后即大苦。如逆风执火如其不放必定烧手。如国王贪色遂失其位。仙人爱声从空坠林。比丘嗅香河神责骂。沙弥尝味投池作龙。蓝弗染触退失神足。又此五欲现受三苦。谓觅时生勤劳苦。守时生怖畏苦。失时生热恼苦。又为非法追求五欲。复堕地狱饿鬼畜生多时受苦。后生人天贫穷困苦。爱别离苦。怨增会苦。如此等苦皆为贪著五欲因缘。故知五欲虽是凡情欲心所爱。而于行者极非所宜。故言诸欲爱非宜。解脱宜非爱者答第二问。涅槃无为体绝众缚。故名解脱。证解脱者永离生死。常住湛然。如其解脱资润行者极是所宜。而凡夫愚情之所不爱。故言解脱宜非爱。故经云。凡夫宁乐癞野干身。不乐涅槃。野干犹有眼耳心。涅槃无故。贪为极热病者答第三问。贪是贪使。体通三界。遍障五问。六识俱行。六尘齐染。生死脚足苦恼根源。世间热病岂能比此。如智度论说。欲火炽发烧于天祀。岂非贪爱是极热病耶。现在尚自火烧。来生宁免汤镬。故言贪为极热病也。佛是大良医者答第四问。如来五眼。内明六通外朗。竖观三际。横睹十方。至于身心病源对除药法悉皆洞照无非目前。故设教逗机皆称根性。随病授药无不获益。是故佛是极大良医。阿含经说。佛有四智。一知苦。二知苦因。三知苦灭。四知苦灭道。故曰良医。又经云。世医所疗治。虽差还复生。如来所治者必竟不复发。故言佛是大良医也。
　　经曰。天复请曰。谁能覆世间。世间谁所魅。谁令舍亲友。谁复障生天　述曰。此下第七请答。此即先请。亦有四问。一问覆世。二问魅世。三问舍友。四问障天。谁能覆世间者此第一问。覆谓障蔽。世间眼目为暗盲覆蔽。不见色像。未知法中更有何物覆蔽世间。不识道理。世间谁所魅者此第二问。如世间鬼魅魅人令痴。或悲或喜。未知法中更有何物能魅世间。令其迷乱。谁令舍亲友者此第三问。朋流交密即为亲友。若因财密。财尽则疏。若因势亲。势歇便阻。如张陈凶终萧朱隙末是也。未知法中谁令众生舍于亲友。谁复障生天者此第四问。天之胜报人皆受乐。由谁为障不得上生。
　　经曰。世尊告曰无智覆世间。世间痴所魅。悭贪舍亲友。染著障生天　述曰。此答也。次第答前四问。无智覆世间者答第一问。无苦集灭道四谛智。或无真俗二谛智。名为无智。无智即无明使也。由无智故。不知生死苦果集因。不知解脱道因灭果。不知真谛一相无为。不知俗谛三世因果。此答意云。世间盲暗但覆肉眼。无智能覆世间慧眼。故言无智覆世间也。世间痴所魅者答第二问。痴即无明别名也。由痴魅故。于无常见常。于无我见我。于不净见净。于苦见乐。所有行解并皆颠倒。如此颠倒并由愚痴。故言世间痴所魅也。悭贪舍亲友者答第三问。悭是吝于己物。贪是欲于他财。如律中说。有一比丘池边习定。池龙敬德以身绕之。比丘心恶欲令其去。方便说偈从索珠云。光耀摩尼宝。璎珞庄严身。若能施我者。是名为善亲。池龙悭惜说此偈答。我爱摩尼宝。遇汝比丘身。我终不施汝。任汝不相亲。佛因此事复说偈云。多贪人所恶。数乞朋友乖。比丘乞龙珠。一去不复回。故知悭贪能舍亲友也。又由贪故唯欲他财。由于悭故不行惠施。所生之处贫穷乏少。无父无母。无妻无子。无善知识。无亲友人。故言悭贪舍亲友也。成实论有五悭。一施悭。二家悭。三处悭。四赞悭。五法悭。此之五悭并舍亲友也。染著障生天者答第四问。天谓二十八天。皆须厌下而得上生。若染著下地。不得生上。若染著人中五欲。纵情放逸不肯厌离。不得上生六欲天中。如经广说。佛弟难陀厌孙陀罗欣天上女。方始持戒愿生天。如若染著六天五欲。不得上生色界天中。若染著色天果报。不得上生无色天中。故言染著障生天也。又三乘圣人名为净天。若染著三界二十八天有漏果报。不得入彼三乘圣道。亦名染著障生天也。
　　经曰。天复请曰。谁非火所烧。风亦不能碎。谁非水所烂。能浮持世间。谁能与王贼。勇猛相抗敌。不为人非人。之所来侵夺　述曰。此下第八请答也。此即先请。问有两意。一问谁无七难。二问谁有一能。七难者。一火难。二风难。三水难。四王难。五贼难。六人难。七鬼难。火以烧燋为难风以飘碎为难。水以溺烂为难。王以威力为难。贼以劫杀为难。人以侵害为难。鬼以精魅为难。世间之人多不免此七种灾难。未知法中谁能免此七种灾难也。经文可解。一能者能浮持世间也。世间有二。一器世间。即依报。二众生世间。即正报。如世水轮能浮持地轮及众生类。未知法中谁能浮持此二世间。此由水有二用。一能烂物。二能持地故。问水烂之次即问浮持也。
　　经曰。世尊告曰。福非火所烧。风亦不能碎。福非水所烂。能浮持世间。福能与王贼。勇猛相抗敌。不为人非人。之所来侵夺　述曰。此答也。答前二问。福谓施戒修三种福也。如前善眷属中释。答无七难意云。凡遭七种灾难。为造十恶罪因。既修三种福德。宁罹七种灾难。问。贼行非理容可拒之。人法属王。何得抗敌。答。如殷纣暴虐周武拒之。虽是王人。有相抗敌。又王是总语。兼称臣属。衔王命者并亦名王。如此王臣暴行酷虐。非理同贼。亦得抗之。且如经说。有王责臣令簿录家财。其臣遂录已修福物。王嗔责言。已修福物今并见无。何不录汝家中现物。臣答王言。已修福物是臣之物。家中现物元属五家。非臣独有。所以不录。王心开悟。遂亦修福。故知其福非他能夺。答有一能意云。由三福故。感得人天殊胜正报。兼感器界屋宇资缘种种依果。故言福能浮持世间。问。孔老等云。从道以生一。从一以生二。从二以生三。从三生万物。道谓虚通。一谓元气。二谓阴阳。三谓天地人。万物谓离畜草木等。又云。人头圆像天。足方像地。感天地精灵以成于人。据此而言。即是外器世界能持众生世间。岂是众生内福能持水外器世界。答。孔老所说则天地生人释宗所明则人生天地。谓由众生共相业力外感器界天地依报。若成若坏如余处广说。故经云。三界所作皆是一心。又论云。外由内得成。此则孔老但观外相先后。即谓天地生人。如来洞知内体因果。故说人生天地。三教深浅观此可知。
　　经曰。天复请曰。我今犹有疑。佛应为除断。今世往后世。谁极自欺诳　述曰。此下第九请答也。此则先请。上半叙问。下半正问。叙问意云。上蒙广答。已析诸滞。下情多惑尚有余疑。愿佛慈悲为我除断。正问中云。今世谓现在。后世谓未来。谓从今生身往后身也。问。有为无常不来不去。又无主宰。说谁往耶。答。前灭后生不常不断。因招果续假说往来。譬如将灯从此至彼。虽念念灭。假说往来也问。三世轮环果因员备。何故偏请现未。不问过耶。答。前事已经。无劳更问。后身未受。故须请之。如诸天礼白骨饿鬼鞭死尸即是。已经之事多分自知。故不问也。此问意云。世间欺诳但欲侵损他人。未知法中更有从今向后而自侵损极欺诳耶。
　　经曰。世尊告曰。若多有珍财。而不能修福。今世往后世。彼极自欺诳　述曰。此答也。珍谓金银八珍。财谓钱绢等物。世人愚惑。自谓常存。不识果因。多积财宝。于悲田所无惠施心。于敬田中无供养意。忽然命尽无一福资。轮坠三涂。长时受苦。钱财珍宝他人用之。己无片善。岂非自负。故云若多有珍财而不能修福。今世往后世彼极自欺诳。又如经云惜财不布施。藏积畏人知。舍身空手去。饿鬼中受饥。又如经云。亲眷皆分离。唯业不相舍。善恶未来世一切时随逐。此中应引畜三妻人为喻又应引有三子人为喻。又经云。宁自割身肉而啖食之。不肯持钱财布施求后世之福。此人当堕地狱畜生饿鬼等苦。
　　经曰。尔时彼天闻佛世尊说是经已　述曰。此下第三依教奉行分即是流通有三。一闻法。二申敬。三隐还。此即闻法也。
　　经曰。欢喜踊跃。叹未曾有。顶礼佛足　述曰。此申敬也。既闻好法。不觉欣然为申敬德。故复叹礼。
　　经曰。即于佛前欻然不现　述曰。此隐还也。来为咨疑。已蒙析滞所怀既遂。故隐还宫也。

　　天请问经疏一卷


