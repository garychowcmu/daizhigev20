  维摩经义记卷第四
　　




　　维摩经义记卷第四

　　中闻是故在后而明也。又解。正在此中明亦是次第□□□□□□能现女像。亦能行于非道。以通正道。佛者圆极之果。与□□□□道者能通。人至佛故目此品为佛道品。又解。行于非道为令宝凡终□佛□远则彰菩萨有兼物之德。形夺二乘独善之道。就此品中开为两别。始从品初讫永不能发无上道心。正明通达佛道义。后从普现色身已下是因室空生问。但不别立品名。寄此明也。就佛道中开为三段。第一从品初讫菩萨能如是行于非道是为通达佛道。直明行非□□之义。第二从维摩问文殊何等为如来种讫不入烦恼大海则不能得一切智宝。明就缘说于佛□□臣所以□□生死烦恼之印有如来种能发心也。第三从尔时大迦叶叹言已下迦叶赞述文殊之言兼复自慨现分。
　　就第一段通达佛道中。维摩言菩萨行于非道是为通达佛道者。今云非道。唯除菩萨正道自余悉为非道也。明菩萨和光以同□为功。谓行于非道内心无染道之以。正即通达佛道。为行之□□藉非道。然后正道得通。物我之行俱申。是故言菩萨行非道是为通达佛道也。又问言何行于非道者。菩萨同其尘便应有染。云何同非而无其恶。答曰。行五无间而无恼恚者。恶从心生不在事理。示行五逆内心无嗔。故不同其恶。就中开为四子段。
　　第一行五无间讫至于饿鬼而具足功德。就恶因恶德果明行于非道。行五无间而无恼恚者。即恶中重因。凡夫多以恼恚心切造于五逆。欲□□□□现行五逆而无恼恚也。地狱畜生饿鬼即是□□□果也。凡堕地狱。罪垢故堕。大士虽现处之实无罪垢故也。□□多故堕于畜生。欲明菩萨虽现畜生而痴慢久断也。悭贪薄福无诸功德故堕饿鬼。大士虽处其中而功德是足也。
　　第二子段。引色界道。不以为胜者。就善因善果明行于非道。色无色界即是善果。道者善因也。欲明大士虽现处之而不可为胜也。
　　第三子段。示行贪欲讫示行诸烦恼而心常清净。总就一切烦恼因明行于非道。示行贪欲离诸染著者。明菩萨虽示同贪欲之行而无染著之过。自下诸句类在可知也。示行诸烦恼而心常清净者。总举一切烦恼。烦恼因不可道尽故总举结之。欲明大士烦恼□于外心净著于内。
　　第四子段。示入于魔已下讫不断生死。就□诸果报明行于非道。示入于魔而随佛智慧不随他教者。欲明菩萨外同众魔内顺正惠不随魔之教也。已下类可知。现遍入诸道者。果报不可道尽故。总举果报结之。现于涅槃。涅槃是果报之外故别出之。文殊师利菩萨能为是已下总结行于非道通达佛道义。
　　于是维摩问文殊已下第二大段。就缘说种。所以问文殊者。欲明二圣互相显扬。就中开为三子段。
　　第一从于是维摩已下讫一切烦恼皆是佛种。明就诸恶说种。烦恼所以为如来种者。若论道理。万行为佛种。今指烦恼为种。若无烦恼不能发心。缘有烦恼发菩提心。此缘中说种也。又解。所以指烦恼为种。今明法起不定从缘而发。或反邪从正。或改恶修善。是则正由邪起。善因恶生。故缘能种辨。上明非道为道师之功也。今明非种为种弟子德也。是为二乘独善阙师之功。无烦恼种失弟子之德。有身者。身见为万戒之本。无明欲爱已下广就诸烦恼增一明义也。七识住者欲界人天是一三禅三空为七。所以不取三涂者。但三涂是重苦之处。识不乐住。所以不取。第四禅但四禅心。无想是灭心定。识不乐住。所以不取。非想者但非想为灭尽定所怀。是故识不乐住也。
　　第二子段。曰何谓也已下讫是故当知一切烦恼为如来种。明于释疑。何谓也是致疑之辞。至极妙果应藉胜因而以为种。今言烦恼为种意何所谓。答曰。若见无为者空观也。入正位不能发心者。无相引□上名为正位。明二乘之人勉于尘劳心栖寂怕之理无为自安绝于方外之志也。凡夫烦恼既重遭苦弥重。闻说至乐能发方外之志。发心住取。苟据理而言。二乘之人俱然在先成佛。但今所以作此语者。为令二乘明切瑳之美凡夫起于胜求之心。譬如高原不生莲华者。此下有三譬。前二譬凡夫罗通佐譬。后一譬偏与二乘为譬。高原不生莲华与二乘为喻也。卑湿淤泥者与凡夫为喻。如是见无为已下合上高原陆地。烦恼淤泥中已下合上卑湿淤泥也。又如殖种于空已下亦与凡圣两人为喻。但前者据五钝使为言。此就五利使为语。故得为异也。又如殖种于空者与二乘为譬。粪坏之地与凡夫为譬。见无为者合上殖种于空。起我见毕合粪坏之地。起我见如须弥山者。明凡夫我心自高唯胜是从故。闻佛果极乐仰而慕之。是故当知已下总结一切悉如来种。
　　第三子段譬如不下偏与二乘为譬。前二譬明二乘无弟子之德。后一譬明无师之功。凡欲取珠。要须躬身跋涉大海。声闻不入生□□□□□□□□□□□□宝菩萨入生死□□获于佛果故言得无上智宝也。
　　尔时大迦叶叹言善哉已下第三大段。善哉已下明赞述文殊之言。尘劳等侣实能发心为佛种也。我等今者不复堪任已下明二乘自慨绝分不能发心叹凡夫能发心也。是故文殊凡夫于佛法有返复而声闻无也。凡夫于佛法有返复。佛本正以救苦为怀。凡夫能发无上之心。广化众生称佛本意。报恩义足。故言有返复也。而声闻亦禀教修行。但断三界惑尽取证涅槃。不能行化于物。乖于佛意。故言无返复之义也。又一解。莫两凡圣无始已来皆曾发大心。中间废忘。今凡夫还发大心。称本旧解。故言返复。二乘之人于大乘绝分。不归本习。故言无返复也。所以者何以下释凡圣两人有无之意。所以凡夫有返复而声闻无返复者何。释云。凡夫闻佛法能起无上道意。发心成佛。传教不绝。悟者常续。三宝不断。有报恩之义。故有返复。正使声闻闻佛法。终不能发无上道意。故无返复。
　　尔时会中有菩萨名普现色身以下讫入不二法门品。□□□空生第四论。因室空故普现致问。凡人室家应有父母妻子眷属取与资生。居士此事如何所在。净名答明大大士与世有异。世人以生死为父母妻子眷属。有为法为资生。大士权实二智为父母。功德以为妻子眷属及与资生。虽知无起灭辨明方便广上父义。不二法门品广上母义。后五千菩萨得无生忍。此皆由空室而来。普现色身问远从空室近因此品初区同非道无恶不兼。今明佛之正道无德不备。德备于内故能外同非道就。
　　此中开为四段。第一从初说皆何所在。明由室空故普现色身生问也。第二从于是维摩以偈答曰以下讫降伏四种魔胜幡建道场。明□□□父母眷属资生与世有异。第三从虽知无起灭示彼故有生。以下讫品。明方便智广上父义。第四入不二法门品明于实智广上母义也。
　　第一段普现色身所以致问者。夫为室宅之内应有父母眷属及以资生什物。而今悉无。是故问言。父母妻子悉为是谁。象马车乘皆何所在也。
　　就第二净名以偈答曰中开为三子段。第一从智度以下讫以此为音乐。有四行偈。就人眷属为语。智度菩萨母方便以为父者。母本明縎家事在于室内。欲明实智据在理内故以为母。父本当宾客。匡正于外方。便外化其犹如父。一切众道师无不由是生者。此二智长养法身万行之本。岂直是菩萨父母。一切诸佛亦从是生也。法喜以为妻者。妻本适志。法喜适悦故以为妻。又一解。世人纳妻者为求子胤绍继家宗。喻如道从欢喜生。以欢喜故则佛种相续法身不断。其由纳妻子胤不绝也。慈悲心以为女者。女人有外出之义。慈悲外被故言为女也。又一解。女人性多慈悲。为怀慈悲之心像女之性故以况之。善心诚实男者。男性贞干能辨家事为义。欲明诚实之善既有贞干之用能辨佛果菩提家事。毕竟空寂舍者。舍以安身为义。空是栖神之宅。其犹如舍。又一解。舍本遮止风霜掩于雨露。明此空理能遮烦恼风霜掩诸漏雨露也。弟子众尘劳随意之所转者。弟子本以禀承师训为义。明尘劳众生从我受化即有弟子之义也。又一解。弟子者敬顺孝养资益于我。明化尘劳众生功来资已故为有弟子也。道品善知识由是成正觉者。善知识能以善相益。正由道品资益成佛故言知识也。诸度法等侣者。世人游江越塞必须结畴敦侣然后得去。欲明大士若游生死江河越烦恼之关塞。若不与六度共俱无由得去。故说为等侣也。四摄为伎女者。四摄顺物以悦众情故言伎女。又解。伎女本以音声为义。必多来人众。四摄化物称适物情。众必归从也。歌咏诵法言以此为音乐者。世人音乐以自慰悦。菩萨以法音自娱。
　　第二子段总持之园苑以下讫净心以澡浴戒品为涂香。七偈明资生有异。总持之园苑者。园本遮援林果不令遗失。欲明陀罗尼总持音声法相不失也。无漏法林树者。见谛无漏树木根深难拔故得枝条兹茂。明无漏深固难倾万善枝条故净扶疏舌犹树也。又一体树木能遮蔽日光则有荫凉之义。明此无漏之体能障邪见烦恼日光获得涅槃清凉妙乐也。觉意净妙华解脱智惠果者。华本由树而生能得于果。以见谛无漏为树能生思惟七觉之华获尽无生智解脱之果也。八解之浴池定水湛然满者。八解脱背舍下恶。其犹浴池除垢也。夫欲修八解脱观事须游心定水。若修定圆备。则八解池满。故言定水湛然满也。布以七净花俗此无垢人者。此七净者戒净心净见净度疑净道非道净行净行断知见净。谓之七净也。华本芬香鲜净为义。明七净备戒定芬香智慧鲜净其犹华也。罗汉法身大士游心此理。故言浴此无垢人。又解。华本由水而出即能庄严于木。此七净由定而生即庄严于定象马五通驰者。菩萨以五通飞驰处处行化。其犹象马驰骤也。大乘以为车者。大乘有运载之义。其若车也。调御以一心游于八正路者。八正之道虽复平坦。若无调御大乘之车则有越辙之义也。一心者舍心也。心有三相。一者发动。二者敛摄。三者舍心。若心发动太过则应修定。若心沉没太过则应修精进。若动静调适。任之令进容豫之中。是名为舍。舍则调停犹如善仰之者。牛迟则策之。疾则制之。迟疾得所。则纵渐涉夷途无有留难也。具以严容众好饰其姿者。以三十二相庄严其容。八十种好光饰姿颜也。惭愧之上服者。世间上服以障弊为义。欲明菩萨惭愧自法为上服以彰无惭无愧黑弊鄙立也。深心为华鬘者。世人华鬘首之饰。欲明深心行之上其犹如鬘也。又解。世人杂綖贯宗众华以为首饰。欲明菩萨以深心之解贯宗诸行终成庄严智慧之首。富有七财宝者。信戒闻惠布施惭愧谓七财。世人丰七珍为富也。大士积此七法为富也。教授以滋息者。以七财教化于人。人复化彼。化化相传非滋息如何。如所说修行回向为大利者。如说能行。回所修善共成无上道。功来归己。其犹大利也。四禅为床坐从于净命生者。床坐寝卧安身。四禅者安静义同床坐也。又解。世之床坐避毒螫下湿。明菩萨修四禅为除下地卑秽之患也。夫造床座要须运动斤斧然后得成。今朝若不修净命为因。禅定无由可克言。从净命生也。多闻增智慧以为自觉音者。外国诸王寝睡过多故作糸竹之音奏其耳道令彼觉悟。欲明菩萨寝在禅定之床太沉。则以多闻增智慧除无明之昏睡也。甘露法之食解脱味为浆者。食以资身养命。浆以息渴。如理无漏甘露资法身养惠命。经脱除生死之渴爱也。净心以澡浴戒品为涂香者。心净故则持戒除垢。犹澡浴除垢秽也。世人浴竟恐直风入体以香涂之。戒防非法能障恶法。其犹涂香也。
　　第三子段摧灭烦恼贼一偈明举勇健能伏怨敌结上两段。世人身健多有谋略故。眷属资生所以得立。身羸怯惄则为他人侵夺。资生眷属不得存在。欲明菩萨正以智慧法身强故烦恼四魔不能侵毁也。摧灭烦恼贼勇健无能逾者。世人除怨得称为勇健。明菩萨能灭烦恼智慧勇猛。降伏四种魔胜幡建道场。太世人破阵胜幡树胜相。明菩萨叹四魔□正以坐道场为胜幡也。
　　从虽知无起灭已下第三大段广于父义。所以父母偏广者。惟尊唯重生育之本不过父母也。菩萨二智众德之宗万行之本故偏广之。就中开为四子段。第一虽知无起灭以下三偈总明外化物示现不同上供诸佛下化众生也。第二从诸有众生类以下讫以善方便力皆能给足之二十四偈。虽明外化非一也。第三如是道无量两偈总举结上。如是道无量者。内德无量也。所行无有崖者。正由内行无量故能方便无量也。智慧无边际者。释上道无量。正由智慧无边故内德无量也。度脱无数众者。释上所引无有崖也。正以能度无数众故行化无崖。假令一切佛一偈明德量渊旷。谈不能尽。佛叹菩萨之德。岂可不尽。此言不尽者。但言不可累书事不可叠道故言穷劫不能尽也。第四谁闻如是法一偈劝发心也。

　　入不二法门品

　　此品所以来者。上明佛道品。即是明中方便。今明自非照真谛之境穷达无生之理。无由能涉明施化。故次佛道品复明不二法门品。此品是第四大段广上母义。空理一相故言不二。能轨曰法。通智为门。善契此理所以称入。从始以来唯二人相对余皆默然。今欲各显其德故问众人也。又一解。至理幽玄隐而难测。自非众圣详辨无由可究。且时人寄悟不同。应见众菩萨说然后获悟。就此品中开为三段。从初以下讫随所乐说之。明净名命众菩萨说。第二从法自在以下讫净名默然。正明不二法门义。第三从就说是语时五千菩萨以下讫品。明说法利益时人悟道。就第二段中复开为三段。第一诸菩萨以言遣法。第二文殊以言遣诸人之言。第三净名以不言遣文殊之言。就诸菩萨名中各有三句。第一以事相为二。第二明据理无不二。第三明智会不二之理。下一一菩萨中皆如此。类可知。法自在菩萨曰以生灭为二者。生名起成。灭者缘离曰灭。法相理中不见始起之生亦不见今离散为灭。得此无生忍者即是会不二理也。德身首曰我我所为二者。计身有神我自身之外悉为我所也。既无神我亦无身外之所也。不眴曰受不受为二者。受不受相对为二。受以取相为义。不受者心无存执。若法不受则不可得者。若法相理中不见有取相是受。亦不见心无存执是为不受。正以受不受不可得故无受心。是取不受心为舍。亦无作起受引等相也。德顶曰垢净为二者。烦恼点污为垢。智慧鲜洁为净。若见垢实性则无净相者。若见烦恼实性体空则无智慧净相也。顺于灭相者。顺于空如灭相也。善宿曰。是动是念者。纷乱为动。澄静为念。静乱相对为二也。又一解。微起为动。取相染著为念。始终为二也。亦得六识为动。想受行为念也。不动则无念者。法相理中无六识之动。亦无想等之念。无念则无分别者。既无想等之念故无六识心。是分别通达此者智会于理也善眼曰一相无相者。追二为一相。除有为无相逐事明空人计云召然有异故。一相无相相对为二。若知一相即是无相者。若知一相体空即是无相空也。亦不取无相入于平等者。亦不见无相可取。解平等空也。妙臂曰菩萨心声闻心为二者。二乘自度心智则狭菩萨兼济心则旷大。计大小心为二。若观心相体空如到者则无大小之别也。弗沙曰善不善为二者。顺理益物为善。违理损物为不善。若起心顺理为善违理为不善。入无相空际者则无二也。师子曰罪福为二者。上云善不善。就因为语。此语则据果为因言。三涂苦果为罪。人天乐报为福。又解。是因中之名因招苦果为罪。感乐名福。若达罪体性空则与福无异。以金刚惠决了此空相。则无罪是缚无福是解也。师子意曰有漏无漏为二者。苦集为有漏。灭道为无漏也。若得诸法等则不起漏不漏相者。若得诸法体空平等则无苦集有漏。灭道为无漏。不著于相亦不住无相者。不著有漏之相亦不住无相无漏之无相也。净解曰有为无为为二者。万像森罗是有为。太虚空寂为无为。此空有相对为二。若离一切数则心如虚空者。若知有为数空则心如虚空。求虚空亦不可得也。那罗延曰世间出世者。从外凡夫迄世第一法已来名世间心。无相已上得真无漏名出世间心。世间性空即是出世间者。若解世间实性证空即是出世间无相也。于其中不入出溢散者。于空理之中。不见世间心入于生死出世间心出于生死亦不见世间心流溢生死出世间心散灭生死也。善意曰生死涅槃者。缚解为二。生死是缚。涅槃为解。若见生死性则无生死者。若解生死体空即是涅槃无生死也。无缚无解不然不灭者。亦无生死为缚涅槃是解。亦无生死烦恼炽然。无涅槃寂灭也。现见曰尽不尽者。烦恼为尽。灭结无为名不尽。若究竟尽若不尽皆是无尽相者。法相理中观尽与不尽二俱是空不可得故言尽不也　普守曰我无我者。计有神我为我。计定实无我为无我。我尚不可得非我何可得者。法相理中神我尚无。岂有定实无我可得。见实性体空者不复起于我与无我也。电天曰明无明为二者。智慧是明。烦恼为无明也。无明实性即是明者。无明实性体空故即是明也。明亦不可取离一切数者。明体性空离一切心数故亦不可得取也。喜见曰色空为二者。计五阴定有为色定无为空。色即是空者。色体性无故色是空也。非色灭空色性自空者。非是色灭方空。色体本来自空。受想行识亦皆尔也。明相曰四种异空种异为二者。四大对空大也。四种性即是空种性者。四大性空即是空大。对此五大成身故言种也。如前际后际空故中际亦空者。人计现在五大成身故。举过去未来破于现在也。妙意曰眼色者。根尘相对为二也。若知眼性于色不贪不恚不痴者。若解眼性体空则于色不生贪嗔痴。是名寂灭。即体空也。耳等亦然。安住者不见根尘可得也。无尽意曰布施回向一切智者。六度是己之行体。回向者以我之行回向萨婆若。布施性即是回向一切智性者。明布施空即是一切智性也。持戒亦然。于中入一相者。会空不二也。深惠曰是无相无作者。空是根本。无相无作是者枝条。又解。必未皆二。或可。三四。但是二增数之初故言二也。空即无相无相即无作者。观假实无性为空。正以空故无于众相亦无造作。若空无相无作即无心意识者。悉皆空也。寂根曰佛法众者。佛僧是人。法则法体。此人法相对也。佛即法法即众者。体空不异故得相即也。是三皆无为相与虚空等者。将事无况性空也。一切法亦尔。类万法斯空也。心无碍曰身灭者。五阴缘聚为身。缘散为灭。此计存亡为二。身即是身灭者。见实相体空者不见有身及与灭身。存亡体空故无二也。上善曰身口意善者。身口为外意为内。此内外相对为二。是三业无作相。身口意体空皆无造作也　福田曰福行罪行不动行者。能得三涂苦果为罪行。从欲界人天迄三禅谓福行。第四禅已上至非想为不动行。罪福据苦乐之境。因为粗境四禅已上不苦不乐名为不动。是其细境。此粗细相对也。三行实性即是体空。空则无有罪福之别也。华严曰从我起为二者。据计心为二也。上我我所者。直就前境此明计我之心计所之心也。见我实相者。不起二法。若解我体空。则不计我我所之心。故无二法。若不住二法。则无有识者。若无二法可住。则无我可识亦无我所可识也。德藏曰有所得相者。情存有得不存无得。取舍为二。又解。以能得对所得也。若无所得则无取舍。若解性空空则情无所存。无有取舍为别也　月上曰闇与明者。月晦为闇。月光曰明。无闇无明则无为二者。若观明闇体空故无其二。如入灭受想定。举证喻无明闇可得也。宝印手曰。乐涅槃不乐世间者。乐厌相对。不乐涅槃不厌世间则无有二者。若不见涅槃可乐世间可厌。则无乐厌之心。所以无乐厌者何。若有生死之缚。则有涅槃之解。空理之中本来无生死之缚。其谁求涅槃解脱。无缚无解会于不二也。珠顶王曰正道邪道者。据理为正。背理为邪。住正道者则不分别是邪是正者。若然真空正道则无邪正之别也。乐实曰实不实者。第一义谛绝于虚假。称之为实。世谛但名但字。缘用非真。名为不尽实。此虚实相对。实见者尚不见实何况非实者。法相理中尚无第一义谛实之可见。何况世谛非实而可得见也。所以者何以下释上义。先释实见义所以名为实见者。何今云非肉眼见所见。惠眼乃能见故云实也。而此惠眼无见无不见者。所以尚无实之可见。何况非实者何释云。无见无实之可见亦无非实不可见。故云无见无不见。又一解。而此惠眼无见无不见者。虽曰不见而无不见。此是惠眼之体也。
　　如是诸菩萨各各说已下。第二段明文殊以言遣诸人之言也。
　　于是文殊问维摩已下。第三段明净名以无言遣文殊之言。文殊叹言善哉者。叹于净名无言会理。上身子默然而被呵诘。今净名无言。何故致叹。但身子不能即言以会空理故在空妨言。所以被呵诘。而净名解言说体空即是无言。虽复默然。不妨言说称理之解。所以致叹。宜以默然遣文殊之言事须默然。
　　第三大段说是不二法门已下明说法有益。是故五千菩萨会于不二之理得无生法忍也。

　　香积佛品

　　此品因空室而生第五事。正以室中无物故身子生须食之念。净名遣化菩萨请饭香积。于此娑婆广明利益。得饭之来出自彼佛。故云香积佛品也。大意。由空室而来何。意在不二法门品。后明上不二法门。辨明真谛之体。言语道断心行处灭时。情莫知所寄。事须明有因食以入道引级物情也。
　　就此品中开为九大段。第一从初说当于何食。明身子生念。即为取饭之端也。第二从维摩诸知其意已下讫当令汝得未曾有食。明净名讥舍利弗结业生身不能无待即县许其所须。第三维摩诘即入三昧讫此诸大众莫不目见。明将欲取饭先现上方世界。示取饭之端。使此时众生于钦待之心。第四从时维摩诘问众菩萨谁能致彼佛已饭下讫亦如众香国土诸树之香。正明净名取饭于此娑婆广明利益。第五从尔时维摩问众香菩萨香积如来以何说法以下讫故以一切苦切之言乃可入律。明二国交利。第六从彼诸菩萨闻说是已皆曰未曾有也讫以无量大悲生是佛土。明彼菩萨赞释迦如来并叹此方菩萨。第七从维摩诘言此土菩萨于诸众生大悲坚固已下讫常以四摄成就众生是为十。明净名述成其所叹。第八彼菩萨成就几法以下讫恒以一心求诸功德是为八。明香积菩萨为此小行之流请净等之行。第九维摩文殊于大众中已下明说法利益发心也。
　　第一段舍利弗心念此诸菩萨当于何食。明声闻非不须食。但食自道则难道他则易。故云菩萨。
　　时维摩诘已下第二大段。维摩知其意者。知其非直为菩萨亦自为己须食之意。就中开为二句。第一句讥其结业生身不能无待。佛说八解。仁者受行。岂杂欲食而闻法乎者。佛说八解脱。仁者受行斯法。正应游心八解以法食为先。岂得杂须欲食之意而闻正法乎。又解。揣食有色香味触。是即五欲杂秽之食也。又解。讥身子为法来不食为来。八解本能除患即是法食。今听法除患。亦是病之良药。今存食不为法。似若昔八解不除患。今法亦非良药。故执今昔以呵之。
　　第二句当令汝等未曾有食已下。即玄许其所须。非常之食。此食凡有三义。一者食之能使身适神悦。二者香味异常。三者食之令人悟道。不准常类故名未曾有也。又解。虽然昔八解。今法但除因累。身子报身果累未亡。犹须食以疗之。故悬许其所须。
　　维摩诘即入三昧已下第三大段。何故先现上方世界者。持欲取饭。先现彼国令此时众生钦待之心。
　　时维摩诘问众菩萨已下第四大段。正明取饭于此娑婆广明利益。就中开为五子段。第一从时维摩诘问已下讫如佛所言勿轻勿学。明[絳-糸+車][序-予+萬]新学进于始行。咸皆默然者。欲使净名发言自取故默然也。仁此大众无乃可耻者。此[絳-糸+車][序-予+萬]新学仁此大众之中无能致彼佛饭乃是可耻之事。文殊师利曰如佛所言勿轻未学者。进于始行。学则便得。故不可轻也。又解。上以文殊威神力故皆默然者。设饭之来事在主人故默然也。今言勿轻未学者。未学犹尚难轻。而况此坐皆是久习高行之人。非是不能。但设饭之来事在主人。理不关客。所以默然也。第二子段。于是维摩不起于坐已下讫亦使如来名声普闻。正明遣化取饭。第三子段。时化菩萨即于会前已下讫佛为欲化乐小法者不尽现其清净土耳。明化传净名之意上方取饭也。令彼乐小法者得弘大道者。明外凡夫之人未上性地容得弃小向大故言得弘大道。亦使如来名声普闻者。自此以前未闻香积之名。因此广彰故言普闻也。彼诸大士见化菩萨已下。明香积菩萨见化人即发三发问问于彼佛。第一问言。今此上人从何来也。第二问。娑婆世界为在何许。第三问。云何名为乐小法者　佛告之曰下方已下讫释迦牟尼今现在。答其第二问娑婆之处也。于五浊恶世为乐小法众生敷演道教。答第三问乐小法者。彼有菩萨名维摩结已下讫增益功德。答上第一问问其来处。净名遣化来因答第一问。复生两问。第一问。其人何如乃作是化。问人大小许人乃作是化也。德力无畏神足若斯。第二问德量多少有此神力。佛言甚大者。答其初门。是为大人一切十方皆遣化往。答其后门器量甚丰德行充备。于是香积如来已下明香积佛与饭已而试约之。摄汝身香已下试约有三敕。身有二心有一。摄汝身香无令彼诸众生起惑著心者敕。身香有二种。报应两殊。报香起著应香增道。今云摄者摄其报香也。又当舍汝本形勿使彼国求菩萨者而自鄙耻敕身。上方大士形则在妙。下方菩萨身则劣小。故宜诫约。息于始行自鄙之心。又汝于彼莫怀轻贱而作碍想已下敕心。若心生碍。受道则难。是故有此言耶。第四子段。时化菩萨既受钵饭已下讫欲色诸天闻此香气亦皆来入维摩诘舍。明因请香饭更招渡来。闻此香气身意快然叹未曾有者。妙香充躯身心悦适故曰未曾有也。第五子段。时维摩诘语舍利弗等可食已下讫亦如诸树之香。明香饭此土有利益也。无以限意食之使不消者。明如来慈念苍生故有斯饭。悲心无穷亦饭无尽若能体之称大悲意若作局限心不称大悲则不消也。又解。食此饭者应发大心能建大业报恩义足。名为消也。二乘之人不能发心无报恩之义。故言不消。有异声闻念此饭少者。相传解言。二乘之人情既局侠有其限心。不同大士位怀弥博。故声闻异于菩萨。故言又异声闻。又一解。声闻生于异念故名声闻异于菩萨也。四海有为有相故宜可竭。此饭大悲所勋应化之食。是故无尽也。
　　尔时维摩问众香菩萨已下第五大段。明二国交利。明上方菩萨闻此言教故能化导无方。此餐香味知佛事不同两边有益故云交利也。从维摩问众香菩萨已下讫所有功德皆悉具足。明香国佛事。彼菩萨曰我土如来无文字说但以众香得入律行者。香积如来岂直虽以香为佛事而不为说法。但就胜为缘语。彼国入道多藉香为缘。故记但以众香也。所以知然。品初言大菩萨众佛为说法。是故得知非无文字也。又一体此方因于取识发闻思之解。上方香积鼻识后起意地闻思慧解。此亦可从多论门也。彼菩萨问维摩结以下。明释迦说法。就中开为三段。第一从维摩以下讫刚强之语以调伏之。直明□□粗矿故须刚强之况。第二从六是地狱以下讫是世间是涅槃。明亦刚强法体。第三从以难化之人心如猿猴讫以苦切之言乃可入律行。明举二譬结事须刚强之言如此。第一子段。此土众生刚强难化以下。直明众生梁强故须刚矿之言折伏也。就第二子段中。刚强法体中明为二门。初从言是地狱以下讫是愚痴报。明不期因果理数自至。第二从是结戒已下讫是涅槃。有藉教有违顺。顺即为善违则为恶也。就初不期中开为二意。第一意。是地狱既愚人生处。直总明恶果。第二意。是身邪行已下因果双明。就双明因果中复有三幡。第一幡总明三业身口及意也。第二幡虽明十恶。杀生正报堕三涂。余习气人中得二种果报。一者短命。二者多病。劫盗亦二果。一者贫穷。二者共他财不得自在而用。邪淫二果。一者妇不贞良。二者不得随意眷属。妄语二果。一者多被诽谤。二者恒为他人所诳。两舌二果者。一者得弊恶眷属。二者得不和眷属。恶口二果。一者常闻恶音。二者有所言说常如斗诤。绮语二果。一者有所言语人不信受。二者有所言说不能分了。贪欲二果。一者多欲。二者无厌足。嗔恚二果。一者常为他人求其长短。二者恒为他所恼害。邪见二果。一者常生邪见家。二者心有谄曲。第三幡。是悭吝是悭吝报讫是愚痴。明六弊对六度为语。第二段藉教行中。是结戒者。檀场白四羯磨始初得戒时称云结戒。持戒者。德行无缺皆顺教也。犯戒者。毁破所持皆违教。是应作是不应作者。若顺教为善。是则应作。若违教造恶。是不应作。自此已下类尔可知　以难化人已下释迦说法中。第三大段举二譬结事须刚强之言。猿猴躁扰喻心万端。象马[怡-台+龍]悷喻身口形色刚强也。
　　彼菩萨闻说是已已下品中大段第六。上方大士叹佛及菩萨皆曰未曾有也。叹释迦如来平等空慧而能隐于无量方便之力逐物所威种种说法随天人所乐。实为希有。斯诸菩萨复能谦下。谦下不辞劬劳不择净秽。生于此土也。
　　从维摩言已下大段第七。述成其言。叹此土菩萨大悲坚固诚如所说。述成其言也。然其一世已下明秽土修行胜于净国。然智藉痴生善由恶发。恶丰故发善则浓。愚多故生智则厚。此皆藉外为强缘。然后得发内解之坚固。故言此间一世修行逾于净土弥劫之行也。所以者何以下释秽土修行胜净之意。而以秽土修行而胜净国者何。明娑婆秽土略有十事善法。净土所无。以布施摄贫穷者。出十事之体。秽土由有贫穷故得行檀度具足。净国无诸贫乏斗。阙于此行故明秽胜净也。犹世良医在假病劫中医术得通。施病良药患者皆除欲。明菩萨处不净国土化物亦复如是。众行兹繁得弘十法。为大药王济度众生。故能超于万劫去烦恼生死之病也。此言皆为秽土始行之流欲令自竭其志也。
　　彼菩萨曰菩萨成就几法以下第八大段。明上方大士为此土新举清净国之行。明始行之徒功行未成未能自拔。譬如羸人入水救彼溺人未能修兼与彼俱没。广此土新学菩萨令修净国之行故发斯问。又一解。始行之流闻其向言也世饶益众生多于彼国百千劫行。便谓菩萨慈在秽土一向不修净行则滞于秽国故为请净土之行级行其情。菩萨复应修净土之行也。行无疮疣生于净土者。善行鲜洁如究净肤体。记恶怀善其犹疮疣。就此八法四段明义。第一段敬上接下相对。饶益众生而不望报讫谦下无碍。明第一接下句。于诸菩萨视之如佛。第二敬上句。第二段人法相对。前未闻经闻之不疑。第三于法中无乖违。不与声闻而相违背。第四相小乘人中不相违背。第三段得失相对不嫉彼供。第五见他得供养。于是失不起嫉心不高己利。第六于我是得不以为高。而于其中调伏其心。结成上得失正怀义。第四段自他相对。常省己过。第七自有过内自省。第八句见他过不讼也。恒以一心求诸功德。成上自他义。
　　文殊师利解大段第九。明说法利益诸人悟道也。

　　菩萨行品

　　此品所以来。上方菩萨始行之流于此土生下劣想。如来广明十方世界佛事不同诸佛如来功德平等。言对阿难[絳-糸+車]切上方菩萨上方大士自求悔过请法还土。如来为说有尽无尽解脱法门。即是菩萨行灯故菩萨品所以来。就此品中有八段明义。
　　第一从佛为说法于庵罗树园已下讫是维摩诘欲求故先现此瑞应。明将诣佛所印封所说先现光明表其相来令庵罗诸人豫生钦仰。
　　第二从于是维摩诘语文殊言可共见佛以下讫非意所图非度所测。正明维摩将诸大众诣于庵罗礼事供养如来。
　　第三从尔时阿难白佛今所闻香自昔未有以下讫此饭如是灭除一切诸烦恼毒然后乃消也。广明香饭利益差别。
　　第四从阿难白佛未曾有也以下讫是名入一切诸佛法门。明佛事不同证上香饭有其实益。
　　第五从菩萨入此行者若见净好佛土不以为喜已下讫尽力变化所不能作。明言对阿难[絳-糸+車]切上方菩萨。第六从尔时众香世界菩萨来者合掌白佛以下讫唯然世尊愿少赐法还于彼土当念如来。明上方菩萨既被讥切悔过自责请法还土。第七从佛告诸菩萨已下讫是名有尽无尽解脱法门。明佛为说有尽无尽解脱法门即菩萨行体。第八从尔时彼诸菩萨闻说是法已下讫品。明上方菩萨香华种种供养表其庆情。
　　于是维摩诘文殊已下第二段。文殊言今正是时。今若诣佛正是利益之时也。因诣佛故有七事利益。第一因诣佛故得与大众礼事供养表病非实。第二因诣佛故明佛事无方成上香饭实益。第三因诣佛故得明上方菩萨请佛为说有尽无尽解脱法门。第四因诣佛故得明法身出百非之表以遣诸人执实之心。第五因诣佛故得显净名生处见妙喜国不动如来。第六因诣佛故得明法供养即是封印净名之所说。第七因诸佛故得明属累弥勒委付阿难流通此经千载之下流传不绝。于意云何者。汝为当目见而已亦在意地解其所以。世尊我睹其为非意所图非度所测者。我目睹其事。非是意地所量。亦非忖度之所能测也。
　　尔时阿难白佛今所闻香自昔未有。是第三段。因问香气广明香饭利益差别。问香是彼菩萨毛孔香者。欲令舍利弗发言自答也。如是香气住当久如者。问香气住久近。此饭势力至于七日。未必限于七日。但阎浮提人不食唯得七日。故就一方为语故云七日也。又解。法尔七日未入正位者是声闻性地人。得入正位者无相以上。得正解脱者证于第四果也。未发大乘心者凡夫之人。已发意者住前之心。得无生忍者七地以还。又可初地。一生补处者十地菩萨。然香饭虽是下地得道之缘。初地以上岂苏此藉入道。为欲成香饭有始终之益故云乃至十地。小乘亦应云初果二三乃至四果。但文略耳。菩萨中亦应从初地二地乃至一地之阶级。但文中略。广明十方世界佛事不同入道多端。自有由鼻识得道。亦有由眼识而受益。此方由其耳识以获悟。灭除一切诸烦恼毒者。少分一切唯断当地之分也。
　　阿难白佛以下第四段。明佛事不同证香饭有实益。以佛光明而作佛事者。自有见光而获秒。是故助以为佛事也。又以菩萨而作佛事者。如大通智胜如是入定之后以十六王子菩萨度六百万亿恒河沙等人也。又以佛所化人者。以须扇多佛灭度留一化身住世说法。以菩萨树者。光无所不照。香无不普薰。形色微妙随所好而见。出妙音声随所好而闻。众生过者无不入道。又以佛衣服者。如阎浮提王以世疾疫请佛得佛僧加梨礼拜生善。病得除愈。又以饭食者。香作楼阁苑园皆香也。三十二相八十种好者。一一相随应所现令其入道也。佛身者。应形妙体正相好论别佛身总语故有异也。虚空者。匝闹之处为现虚空。又解。文殊师利灭众色像以化阿阇世王。众生应以此缘者。应以上来因缘得入正行也。梦幻者。说此六喻令人得悟也。又解。随所应见而现。如梦睹罗刹。若尔何故云喻。但经中每以此六为喻故也。音声语言说法此等多以声教为佛事。清净佛土寂寞无言乃无为者。犹如法如来所明下方菩萨不乐处众多有所众说寂顺无为以作佛事。清净佛土炳无情处来无言说寂怕无为以自然进道。如是阿难诸佛威仪进止诸所施为者。明大圣举动皆有利益。是故无非佛事也。有此四魔诸烦恼乃门。而诸众生为之疲劳诸佛即以此法而为佛事者。多能降毒龙势极嗔息先以欲拘事却以法语人也。此之例皆是佛事。即以此法令其入道。是名入一切诸佛法门者。总结于上此等佛事轨则日法能通为体法也。
　　菩萨入此门者。已下第五段。明言对阿难干切上方菩萨。菩萨入此门者若然佛事不同。若见一切净好佛土不以为喜不贪不高者。既然佛事不同。故虽见净好情不生喜亦无贪著不以高胜。若见不净亦以为喜忧。不碍不没者。上见净妙既不生喜。故睹秽不忧。上净既无贪。今秽则不生嗔碍。既不以净为高胜。故于秽不生下没也。但于诸佛心生欢喜恭敬作未曾有想也。如来功德平等为欲化众生而现佛土不同者。明诸佛道同无有优劣但随众生应见示现差别也。阿难汝见诸佛国土以下举譬以明真应。地有若干者。明国土参差则有数量。以喻如来应身有其差别。若干者数量之异名。而虚空无若干者。明虚空荡然绝于数量以喻如来智惠平等无有高下别也。是如色身有若干者。喻合上地有若干。其无碍惠者。合上虚空。诸佛色身威相以下明功德平等悉无差别也。是故名三藐以下如十是同等。略举其三。三藐三佛陀者。正遍知正觉。多陀阿伽度者如来也。佛陀觉者。阿难若我广说此三句义汝以劫寿不能尽受以下。明广演三句尚自难穷况于无量功德也。上方菩萨于此土如来菩萨及以净名三处悉生下劣之心。故今共对阿难[絳-糸+車]切上方小行。明诸佛不可恻量。是故不应生下劣之心。且止阿难以下移共在菩萨。明菩萨不可恻限度。四海有为有相尚可恻量度。菩萨功德不可量也。阿难汝等舍置菩萨以下故复言在净□。明菩萨始终之行故宜难测。净名一时之益二乘百千劫所不能得知。净名身处白衣故生劣想。今明净名一时变现神通之力二乘之人百千万劫所不能尽。岂可思议也。
　　尔时众香世界菩萨来者已下第六段。明上方菩萨既被[絳-糸+車]切。于兹受悟。故悔过自责请法还土。开为二问。从初讫现佛国异。明悔过自责也。唯然已下第二问。请法还土。愿赐少法还于彼土当念如来者。当念传心如来之法也。又解。上已闻说佛事不可思议。将欲请法还土。意欲宣扬如来不思议道。令本国众生念佛功德也。
　　佛告诸菩萨已下第七段。就中开为三段。第一有尽无尽讫至如菩萨者。不尽有为不住无为。二双举有为无为以为章门。第二何谓不尽有为已下讫不虚福德是名菩萨不住无为。明释不尽有为不住无为也。第三从又具福德故不住无为讫是名尽无尽解脱法门汝等当学八句双结有为无为也。有尽法门者。何谛虚伪可尽可灭。谓之为尽。性空真实不可尽灭。谓之无尽。凡夫执有为即是具缚。二乘著空亦是具缚。菩萨处有为不著故脱凡夫之缚。不证空而住故脱二乘之缚。故得解脱。能轨曰法。通智为门。有经文云。无碍者除凡夫碍勉二乘等也。何谓为尽谓有为法者。无虚伪是为之法。何谓为尽无谓无为法者。无性空不可尽灭是无为法也。如菩萨者不尽有为不住无为者。有为虽伪。尽之则大业不成。无为虽实。住之则空观不明。
　　何谓不尽有为。第二遍释有为。就中开为五子段。第一从不离大慈不舍大悲以下讫发行善根无有限齐以来。乱明自行外化。不离不大慈不舍大悲者。慈悲是入有之基树德之本。故在先明。菩萨化物恒以大悲为首。常以与乐济苦为怀。心无舍离。深发一切智心而不忽忘者。自行之体。明仰要佛果一切智惠心不忘失也。教化众生而不厌倦者。外化之德明处生死化物情无厌怠。此之二句明上仰要佛果下变众生。于四摄法常念顺行者。成上外化正由。备于四摄故。能化物无惓。四摄物摄物无不从故言常念顺行也。护持正法不惜躯命者。成上自行外化。赞若自行外化拥隔不通将护法来通故能亡身空命。种诸善根无有疲厌者。亦是自行广殖众善能与菩提为根故无厌倦。志常安住方便回向者。若欲化于众生事须善巧不著。以己功德回向萨婆若。求法不解者。亦是自行。仰请诸佛深奥之法。情无懈悭。说法不吝者。外化之行正由。自能求法。以己所得化物无有吝惜也。勤供诸佛者。成上求法正由。翘勤供养诸佛能求法不解也。故入生死而无所畏者。成上说法无吝正由。生死无畏故能说法无吝也。于诸荣辱心无忧喜。凡夫得荣辱心动。菩萨离世八法于中不生忧喜。不轻末学敬学如佛者。学则便得故不可轻。已学必成佛。应敬如佛。堕烦恼者令发正念者。本自未出。何故名堕。但修行伏烦恼作出离之意。遇缘行退方名堕也。方宜教化。令发正念于远离乐不以为煮者。二乘之人身远离愦闹心离烦恼无为自安。菩萨虽复身远离愦闹心离烦恼。假以通道不以为贵。不著己乐庆于彼乐者。凡夫见他得乐生嫉妒。自得乐则情著。见他受苦则心安。自苦则情动。菩萨不尔。不存己乐。闻他有乐心生庆悦。在诸禅定如地狱想者。禅定虽乐安之则大道不成。情无乐著如地狱想。于生死中如园观想者。生死虽苦大道因之而生。菩萨好游其中如似园观想。见来求者为善师想者。见来求我。与其作善师想。内心欢喜。方便劝化令入正法。又解。见来求财请法为善师想师本资益我义前人来有所成化功归已有。即资益之义故为善师想也。舍诸所有具一切智想者。知行此施具一切智。明见因果施而无悔也。见毁戒人起救护想者。见造恶毁梵之人起方宜救接之想。诸波罗蜜为父母想者。欲明菩萨诸度能生成法身如父母也。又解。子有所须资之于父母。明菩萨所须求之于六度也。道品法为眷属想者。道品令我尊胜。其由世人有眷属益我尊贵。发行善根无有齐限者。上乱明自行外化。今总结也。一切善法皆能行之。
　　第二段。以诸净国严饰之事以下讫闻佛无量德志而不卷。明举佛果显三种胜事树出其行。上既明自行外化必得佛果故。次举佛果三事树出其行。以诸净国严饰之事成已佛土者。是为一事。明以佛果净国严饰故修行住要成己佛土也。开门大施具足相好者。此为第二事。施本能资于刑。是故因中行施能具佛果三十二相八十种好也。自有施心少财物多自施心多财物少。此二不备。不能应无方之求。此二兼备恣其所须。除一切恶净身口意生死无数劫意而有勇者。成上第二事。明因净则果妙。正以能除诸恶净于三等。处生死化物无畏故得净土法身也。闻佛无量德志而不惓者。此是第三事。明闻佛无量功德修行住取志愿无卷也。
　　第三以惠智剑以下讫以大精进摧诸魔军。明有所除。上既辨果显三种胜事。自非除因果二累。无以可获。故次明之也。以智惠剑破烦恼贼者。此即因累。烦恼能劫人善财。其犹如贼。空观智惠能摧烦恼故云如剑。出阴界入者。除阴死二魔。即是果累。荷负众生永使解脱者。自既勉累。复能荷负众生。于因果二累中永使解脱。以大精进摧伏魔军者。天魔是起恶之缘故。以精进之行而能降伏也。
　　第四段常求无念以下讫修四无量。明空有二行。上既明所除。自非观违空境。无以能除烦恼阴死三魔。若无有智备足。何能降天魔。故次明之。常求无念实相智惠者。守境为念。空理无物当心故名无念。空理绝于假诳为实。表异于有故云相。智惠者此诸观智行。少欲知足而不舍世间已下明有中智。自非有中智备。无以降天魔。内心常行少欲知足之法而示同世间多欲之道。又解。声闻行少欲知足舍世间入涅槃。菩萨行少欲知足不舍世间入涅槃。不坏威仪而能随从者。不坏正法威仪而能同俗。有感现种种威仪起神通惠引道众生者。常以五通化引众生。五通即禅定果。由定得总持。得所念总持所闻不忘者。得陀罗尼总持。音声法相则无遗失。善别诸根断众生疑已下正由。内秉陀罗尼外能辨才为物说法。但欲说法要须识根故知药。故先明识根知药。差别诸根断众生疑者。此明识病。若知众生根性差别善能应机授法断其疑。或以乐说辨演法无碍。正以得辨说无滞故能断众生疑也。净十善道受人天福者。正由十善之行故能示在人天受福教化。修四无量开梵天道者。内修四等之行故能示生四禅。四禅谓四梵天。又一体菩萨求生梵天为欲作诸法之主。
　　第五段劝请说法以下讫不失品善法。明三业清净结上四段正由。身口意净故备上来四段之法。劝请说法随喜赞善得佛音声者。明口业清净故得佛梵音微妙也。身口意善得佛威仪者。明身业清净得佛象王视观行住坐卧举动威仪正应道身所修业口意相逐来。深修善法以下明意业。深修善法所行转胜者。意地修善增然乃有日新之美故云转胜。以大乘教成菩萨僧者。正以问解增明故能备说大乘心人成于菩萨僧。此成上意也。以无放逸不失众善者。意不生放逸故众善无失。行如此法以下结上来诸行也。
　　何谓菩萨不住无为以下遍释无为。菩萨空前有。颠心必须涉有。施行不得证空。故知人空不住。声闻不尔。谓修梦空不以空为证。二乘修空证空而住。菩萨虽复修空而能在有施化。不证空而住。修学无相无作。不以无相无作为证者。明菩萨虽修学空无相等而能在有化物。不同二乘证空而住。虽学无起不以无起为证者。菩萨虽观空理绝于起动而能在有化物。不同声闻证空而住。观于无常而不厌善本者。二乘观无常空而证取涅槃绝于化道。菩萨虽观无常体空而能在有化物。不厌善本证于涅槃也。观世间苦而不恶生死。声闻若体空在有中恶生死。菩萨观苦体空而处生死以化物也。观于远离而身心修善者。二乘之人观身心远离体空而证灭尽涅槃不能修善。菩萨虽观身心远离体空而在有中身心修善以化物。观无所归而归趣善法者。菩萨虽观空理无物可归而于有中归向善法。观于无生而以生法荷负一切者。虽观空理无其生灭而在有中现于生法荷负众生也。观于无漏而不断诸漏者。声闻观无漏空断诸漏尽。菩萨虽断观无漏体空而能化物示同有漏也。观无所行而以行法教化众生者。虽观空理无法可行而于有中行法教化众生。观于空无而不舍大悲者。虽观空理是无而能在于生死拔苦不舍大悲也。观正法位而不随小乘者。虽观性空而处有施化。不同声闻小乘绝于化导也。观诸法虚妄者。观万法体空非实。妄计者为实。无坚牢。又无我人亦无主宰。此即是假名空也。无相者明五阴体空绝于生灭相也。本愿未满而不虚福德禅定智惠者。菩萨空前愿。有愿中有化物修福德业。藉此之行至于佛果。本愿未满。可虚设此愿证空而住。应当有中修福德禅定化众生行也。修如此法是名不住无为。总结上不住无为也。
　　又具福德以下大段第三。举八句双结上有为无为也。具福德故不住无为者。正以不住著无为有胜导故。于不尽有为中能修福德之行也。具智惠故不尽有为者。正以不尽有为中有胜资故便能于也。不住无为中修其智惠。此两句是总。下有六句为别。大慈悲故不住无为者。此举不尽有为中初句不离大慈不舍大悲正。以不住无为空观明故。于不尽有为中能修慈悲之行。满本愿故不尽有为者。此举不住无为中最后句本愿未满而不虚福德禅定智惠句。正以不尽有为有其胜行故。于不住无为中能满本愿也。集法药故不住无为者。此举不尽有为中求法不懈。正以不住无为空观明故。于不尽有为中能集法药也。随授药故不尽有为者。此举不住无为中观无所行而以行法教化众生。正以不尽有为有具胜行故。于不住无为中能随授众生法药。知众生病故不住无为者。此举不尽有为中差别诸根。正以不住无为空观明故。于不尽有为中知众生病也。灭众生病故不尽有为者。此举不住无为中观于无我而诲人不卷。正以不尽有为有胜行故。于不住无为中能灭众生病也。诸正士以下总结劝修之。
　　尔时彼诸菩萨以下大段第八段。明此诸菩萨得法情欣。香华供养礼拜表其庆情也。

　　见阿閦佛品

　　就此品中有两段明义。初明应身体空。后明法身出百非之表。别出净名生处应有见如来身品。文句小故寄他品明。不别立品目。若尔释迦无动等是如来。何故阿閦得于品名而不去法身品者。但此经宗旨原为维摩。今欲显净名生处故存品名。阿者言无。閦之言动。下现无动佛教。云见阿閦佛品也。初明丈六体空。后辨真极法身。此即除惑情二种执患。由上净名云何共见佛将诸大众礼事如来。时情便谓有定佛可见。今明丈六性空。以遣时情执有之患。又由时众不违法身。执应为至极真身。今明法身妙体出过百非之表。去其执应之患。时人便谓释迦可尔。他方诸佛何必同然。辨明妙喜世界无动如来法身亦是百非之表故能处净而入秽。不可作净秽住取故现妙喜世界无动如来。
　　就此品中有二段明义。第一从初讫若他观者名为邪观。明观如来之身。第二从尔时舍利问维摩诘汝于何没以下讫已还置本处。出净名生处。
　　就初段中复开为三段。第一从尔时世尊问维摩结以下不观识如不观识性。明应身体空。汝欲见如来为以何等观如来乎者。如向云。欲见于佛为作何等相根观如来乎。维摩诘言。如自观身实相观佛亦然者。如来大圣尊重。不敢直尔而观。要自观己身性空。然后仰类于佛。我观如来前际不来后际不去今则不住者。外人计有神我从冥初来至现在住世说法从现在谢在过去。欲明性空理中不见如来从于未来来至现在。故云前际不来向现在。亦不见从现在谢于过去。故云后际不去。亦不见住世说法。故云今则无住。又一解。以前际为过去后际为未来。前际不去者不见如来谢于过去。后际不来者不见如来在未来。今得不住不见如来在现在住世。不观色性已下就五论明空。不观色者。无定色可得。不观色如故。无色空可得。人不观色性故。亦不见色有定性可得也。受相行识行亦然也。
　　第二从非四大起以下。明至极法身出于百非之表也。非四大起同于虚空者。明法身不为四大所成。借虚空以况。真极若作常住法身者即略明常。又解。别有一法身。明相续常。即是寿命七百阿僧祇劫也。六入无积身心已过。法身不为无入积聚已过身心之表也。不在三界。出于三界。三垢离者。三界之业久已永除。顺三脱门者。智惠与三空门相顺也。三明与无明等者。观三空门时闇齐观故云学也。不一相者垂迹万差不异相知语本唯一不自相知随感则赴亦能现于他形不他者唯是自体不曾有他。非无相者。法身妙有不同虚空相。非取相者。虽非无相复不可以相根住取也。不此不彼者。不在生死而未出世。不在彼不彼者。不在涅槃而未常不在此。不中流者。不在道品中间而未常不在彼此。而化众生者。虽非彼此中间而在生死以化众生也。观于寂灭亦不永灭者。智照性空寂灭之理而不永入寂灭亦复处有。不同二乘永寂不此不彼故不在此间彼间也。不以此不以彼。既非彼此。不可以彼此住取也。不可以智知不可以识识者。非灭智所知非凡识所识。无晦无明者。朗达三世故无晦。体非役虑故无明。又解。现同闇昧故言无明也。无名无相者。法身之体绝于名相也。无强者。现同婴弱。无弱者生老不加也。非净者。示居尘。秽者烦累永除也。不在方者。高栖环中。不离方者。像无不现。非有为者。法身惔怕。非无为者。不同六道。非示者。体非色故非示。无说者。体非声故无说。不施现同悭吝。不悭者。檀度备足。不戒者。现有所犯。不犯者。恶法永息。不忍者示同恼恚。不恚者。嗔忿永除。不进者现同懒堕。不怠者。懈怠永尽。不定者。现同散乱。不乱者。嚣喧永离。不智者现同愚闇。不愚者痴闇悉除。不诚者。现同诳伪。不欺者。虚诳永灭。不来者。从毗耶离向王舍城为来。还从王舍城向毗耶离为去。法身亦不见背此为来向彼为去。不出不入者。亦不见托生王宫为出双树灭迹为入。以一切言语道断者。废应论真故云言语道绝心行处灭也。非福田非不福田者。慢之得罪故非福田。敬则得福非福田。又解。现造众恶非福田。众恶永除非不福田也。非应供者。非福田故非应供。非不应供养者。是福田故应供养也。非取者。非供养故不可取也。非舍者。是应供养故不可舍。非有相者。不可作相根往取。非无相者不同虚空故非无相。又同真际者。同第一义谛真际之理与真理齐。等法性者。与性法冥符。不可称不可量者。体绝称量。过称量者。金刚已还形夺之境称量之内。法身出过名数之表称量之外。非大者。细入无间故非大。非小者。弥沦太虚故非小。非见者。体非色故非见非闻者。体非声香故非闻。非觉者。体非触故非觉。非知者。体非味故非知。又一解。非可现见亦不可以非现见故言非闻也。亦非觉。察后非此知也。离众结缚者。缠累永亡也。等诸智者。上齐诸佛下同众生于诸法无分别者。前同假名众生。今同众生所引之法无分别。一切无已下明虽同众生法而无烦恼等过。无失者。无过失也。无浊者。无尘浊也。无恼无烦恼。无作无起者。上明无烦恼。此明无业体。无生无灭者。既无烦恼结业。生据者始死据者终。明无生死也。无畏无忧无喜者。凡夫欣生恶死。若有其死可有忧畏。空理之中无死可得。故无忧畏。若有其生可有喜。生既不可得。故亦无喜。无厌者。无死之可厌无生之可著也。无已有今有当有者。此乃常住体非三世摄。不可一切言说分别显示者。体绝百非众相之表。故非言说可得分别显示。世尊如来为若此已下。第三举邪正来结上两段。若以此观者。作丈六身空法身百非之表。是名正观。若他观者。是名邪观。若计丈六是实若谓丈六以为至极之佛。是名邪观。
　　尔时舍利弗已下。第二大段出净名生处。就中开为五段。第一从尔时已下讫云何乃问汝于何获而来生此。明理中无其没生。将欲出其生处。恐时情计其定实生处故明无没生。又解。上明观身实相。实相无生今现有生。将成上自观之义。明无没生。汝所得法有没生者。将明据理无其没生。故就舍利弗所得为言耳。第二从舍利弗没者为虚诳法以下讫虽生不长诸恶。明就世谛相续故有没生。若一向无生。如来则无由得显净名生处。故就世谛名用道中有生令如来出其生处也。没者为虚诳法败坏之相者。明没者俗谛离散虚诳败坏之法也。生者为虚诳法相续之相者。明生是假有虚诳相续不断也。菩萨虽没不尽善本虽生不长诸恶者。明二乘人涅槃之没尽于善本。凡夫生世广造诸恶。菩萨现同其灭不尽善本应生不起诸恶。又一解。凡夫福尽命终。菩萨示有终没。非是福尽也。第三从是时佛告舍利弗有国名妙喜已下说但灭众生烦恼闇耳。正明出净名生处。若不出净名生处。无以生时众渴仰之心。故出生处。舍利弗言未曾有也已下明舍利弗凡有二意。一者秽土之中多有怒害艰险。不辞艰险之深累而能处之。亦为希有。二者叹舍净之秽实是良难。自非所为处大。何申能尔。维摩语舍利弗于意云何已下。举二譬还答其两意兼成上生生不长恶灭不尽善义。日光出时与冥合乎。答其初意。明虽生秽土而不为众秽之所染累。维摩言夫日何故行阎浮提已下答上第二意。明舍净之秽者。为除物病。虽生不净佛土为化众生不与愚闇而共合者。合上日光出时则无众冥也。但灭众生烦恼闇者。合上欲以明照为之除冥者也。第四从是时大众渴仰欲见妙喜已下讫于是世界亦不迫隘如本无异。明大众渴仰欲见妙音世界是以净名承如来之重命接妙喜世界未置此土也。第五尔时释迦告大众汝且观已下讫其事讫已还现本处。明劝时众发心修行。下有十四那由他人发菩提心。
　　佛告舍利弗汝见妙喜世界及无动佛已下大段第三。明流通说所以问身子见者令其因见庆所闻叹经重。伋明流通闻经之力。虽不睹今事。闻经之功同眼见之利。就中开为三段。第一从此以下讫法供养品。明将欲付嘱。先明经重。在人则人尊。在地则地贵。第二法供养品。明如来述成天帝释叹经重人重拔量。财供养不如法供养。即封印净名之所说。第三嘱累一品正明付嘱弥勒阿难使流传万世不绝。从佛告舍利已下讫品。明舍利弗出家之人说三惠流通。从品初讫其已信者当为作护者。明天帝在家白衣亦说三惠流通。第一段中我等快得善利得见是人亲近供养者。将明三惠流通先自导已得见净名获于善利。其诸众生若今现在若佛灭后闻此经者亦得善利。出于闻惠。况复闻以信解受持读诵者。出其思惠。如说修行者明于修惠也。若有手得是经便为已得法宝之藏者。经卷是闻惠之詅成上闻惠可重手得者尚获宝藏。而况闻已领在胸衿。若有读诵解释其义如说修行者。此举赞诵取修惠之人则为诸佛之所护念。正明修惠果报。流通此法则为如来威神加护故言护。在心不忘曰念也。其有供养如是人者当知即为供养于佛者。明在人则人尊。供养持经之人与供养佛无异。此人流通顿佛处也。其有书持此经卷者当知其室则有如来者。此是在地则地贵。此经广明如来法身故。云其室则有如来。地尚可贵。何况持经之人。理是可尊也。若闻是经能随喜者斯人则为取一切智。明闻惠果报。藉此闻惠之解终感佛果一切智也。若有信已下明思惠果报。此人则为诸佛之所记别为得无上菩提也。

　　法供养品

　　法供养者。夫言供养。资身养命。明此法资法身养惠命。又解。供养者称可前人之意。若依经修行称可圣心。故目此品为法供养品。尔时释提桓因以下明天帝辩三惠流通。我虽从佛闻百千经。未曾闻此决定实相能除疑惑。谓之决定。亦可。理相明白谓决定也。如我解佛所说义趣。知其深远。若有众生闻经流通此理明知。亦得是深远之法不疑。闻是经法者。明于闻惠。信解受持读诵者。思惠也。何况如说修行者。明修惠也。斯人已下总明三惠果报。闭众恶趣者。因恶不生三趣也。开诸善门者。依经修行能通行人近至人天远至之妙果故言门也。常为诸佛之所护念者。持经之人恒为众圣加护故言护念。降伏外道摧灭魔怨者。能降外道改邪从正。灭摧天魔弃恶从善。修持菩提安处道场者。明修于国中万行感于道场之果。履践如来所行之迹。从初地终于法云皆是诸佛所行之迹。其一听法者以下明天帝拥护弟子使外恶不干内生善法。佛言善哉以下。第二大段述成天帝之言。即明经重人重。封印净名之所说。就中开为四段也。
　　第一大段从佛言以下讫若善男子善女人受持供养是经者则为供养去来今佛者。此经明三世诸佛菩提。若受持者是则供养三世诸佛。
　　第二大段从天帝正使三千世界如来满中以下讫菩提之相不可限量以是因缘福不可量。明校量财供养不如法供养。所以胜者。财供不能令人得道。要须解望悟道。第三从过去有佛号曰药王如来已下讫最后如来名曰楼王。此明引过去为证。第四是故天帝当知此要以下明结劝。
　　就第三大段引过去为证中开为五段。第一从过去有佛号药王如来已下将欲校量财供养不如法供养。先列药王如来国土名号寿命劫数多少。就药王如来行此二施。是故须列。第二从尔时转轮圣王名曰宝盖已下明于药王如来所设财供养。第三时王子月盖独坐思惟已下列法供养。就中复开为二。第一时王月盖独坐思惟。明法供养端序也。宁有供养殊过此者。尽财竭宝岂能更有过此者。有一解。虽尽天下华饰名衣上服故应更有过此者。意谓未尽其极。
　　第二从佛言善男子法供养者诸佛所说深经已下。正明法供养体。就中分为二子段。第一从诸佛所说深经讫将护法故是名法之供养。明闻思二惠人法供养。第二从有于诸法如说修行已下。明修惠人上法供养。就初闻惠思二惠中复开为四意。第一意。诸佛所说深经已下讫菩萨法藏所摄。叹经理深。诸佛所说深经者。经理幽邃故言深。一切世间难信受者。此理深远凡夫所不能安心故言难信难受。微妙难见者。体绝犀粗曰微。微中之极曰妙。唯佛能知非圣不达故曰难见。清净无染者。体无尘累曰清净。不可点污曰无染。非但分别思惟之所能得者。但者单独之称。非直以智慧分别能知。要须功德诸行相助得此理也。菩萨法藏所摄者。此经明大乘理故菩萨法藏所摄也。第二意。陀罗尼印印之者已下讫能令众生入佛法藏。明经来益人人得经为用。陀罗尼印印之者。无相总持印之。以无相印印行者胸衿。世间持印即能游江越塞处处无碍。欲明行者柄此无相之解理。能越烦恼之江河。游生死之关塞。则无留碍也。至不退转。此理至竟不复退转。成就六度者。能令行者　度备足。善分别义者。能令行者分别万法之义。顺菩提法者。此理则与菩提相应。众经之上者。正由此法深妙最上故令行者成就六度分别诸义也。入大慈悲者。能令行者入大慈悲行也。离众魔事及诸邪见者。能令行者改恶从善背邪归正也。行人解无性与因缘相顺。无我无众生无寿命者。能令行人得假名空。空无相无作无起者。得实法空也。能令众生坐于道场而转法轮者。明能令行者修因得果成佛说法也。诸天龙神所共叹誉者。行人成佛诸天恭敬叹誉也。能令众生入佛法藏者。能令行者入佛果功德之法藏也。第三意。摄众贤圣已下讫十方诸佛所说。明三业通说。摄诸贤圣一切智慧者。总论三乘贤圣。说众菩萨所行之道已下。虽明三乘说于菩萨所行之此道一句。明三中独大自行外化。依于诸法实相之义者。自行之体观达诸法体空实相也。明宣无常苦空无我寂灭者。出于实相体。能救一切毁禁众生已下。明于外化。能救一切毁禁众生者。能善方便济度犯戒众生也。诸魔外道及贪著者能使怖畏。魔本系属生死乐于五欲。外道执著己道计有神我。凡夫贪著财物谓为实有。既闻说空故生怖也。诸佛贤圣所共叹誉者。既修自行外化则为贤圣所叹。背生死苦得涅槃者。此明二乘之行。厌背生死求涅槃之乐。十方三世诸佛所说者。非直药王所谈。乃是过去未来现在诸佛皆同说也。第四意。若闻如是等经已下。举闻思惠出法供养人。
　　又于诸法已下第二子段。明修惠上法供养。就中开为三句。第一句明修惠解理除惑。随顺十二因缘离诸邪见得无生忍者。明观达因缘之理断五邪诸见得无生之解。第二句决定无我无众生已下言依法不依人。明修惠人得假实之解备有四依之德。以用心物无我无众生者。假名空。而于因缘果报无违诤者。正以无性故空。缘和故有。则与因缘相顺无违诤也。离诸我所者。解实法空。依于义已下明备四依之德。若论次第先明依法不依人。人则有善恶无记。不可总依。法有定揩。应依法不依人。依法中则语今有了不了。故今就法中依了义法。莫依不了义法。了义法中有理有教。凡情执言丧义。不能亡言取旨。故第三依义莫依语也。既闻依义。便谓实有此义。不能虚心会理。故次第四依智莫衣执著识也。
　　第三句随顺法相以下讫是名最上法之供养。明举解理除惑结出修惠之人上供养也。随顺法相无所归者。外道计五微尘成五大。五大成五根。有始入终归。法相理中不见始。来生死谓入。离相散还本谓终。归入生死归终。又解。十二因缘不入生死归于五道。无明毕竟灭故老死亦毕竟灭。明因缘体空。作如是观十二因缘体空无有尽相不复起见者。既观因缘体空。无有尽灭。则不复起五邪诸见。是名法之供养者。出修惠人是上供养也。
　　佛告天帝王子月盖已下引过去中第四段。以诸人悟道证法供养是胜。自得柔顺忍。复化人得发心。证上法供养胜。
　　天帝时王宝盖现在得佛已下过去中第五结会古今。迦罗鸠村驮讫最后如来名曰楼至。
　　从如是天帝当知以下如来述成中第四段结劝。如是天帝当知已下明结。如是者如上所明。供养此经则供养三世佛。校量财供养不如法供养。引过去为证正如是。当知此要以法供养为上为最。是故天帝已下劝为法供养也。是法供养为上第一无比故。劝当以法供养供养于佛也。

　　嘱累品

　　流通中第三嘱累品。所以来付嘱弥勒阿难令末代流通故有嘱累品来。此法是佛之忧累。今以我之累付嘱于汝。又一解。以此经法付嘱弥勒。即是弥勒之忧累。弥勒自忧当此事故云嘱累也。就中有二段。第一从初已下讫无令伺求得其便者。委付弥勒。第二是时佛告阿难已下付嘱阿难。
　　就弥勒中复开为两段。第一从初讫而取相分别是为二法。正明如来付嘱。第二弥勒闻说是以白佛已下明弥勒受付嘱。第一佛付嘱中有三子段。第一从初讫如是无令断绝。明如来所得处为重法委付弥勒使流传不绝。第二从所以者何已下讫随诸众生所应得利而为广说。明于得失也。众生不闻为失。闻者为得。所以殷勤付嘱。为有得失也。第三从弥勒当知菩萨有二相已下明流通人应除过。就中亦三播明仪。第一播明舍华崇宝。一者杂句文饰之事是世间华饰乖于正典故应舍离也。二者不畏深义如实能入此是实理故宜遵崇修学也。若好杂句文饰当知是为新学菩萨者。情存文饰清华。此即始行之人也。若于如是无深无著甚深经典如说修行者。此则积来因久。即是崇实人也。第二播弥勒复有二法已下。于人法生过。此似外凡之人。一者所未闻经怀疑生怖。我初不闻从何处来者。此是于法生过也。二者若护持是经或时于中说其过恶者。此于人上生过也。有此二法已下。明既有此二过。当知是新学。凡夫未解深法。其心粗矿不能调伏也。第三播。弥勒复有二法已下亦于法生过此应是住前习种性人虽解深法犹自毁伤者。以解法未深犹故起过。既言不能得无生忍。故知应是住前人未得性地无生也。一者轻慢新学不能教诲者。化物不普于人有过也。二者虽解深法而取相分别者。明于深法中未亡其执。是故于法有取相之过。
　　弥勒闻说是以白佛已下第二段明弥勒受如来付嘱也。我当远离如斯之恶。弥勒岂有此过。但为于末代持经之人应离此过故作斯言耶。
　　是时佛告阿难已下第二大段付嘱阿难受持。亦有二段。初明佛付嘱使流传受持。后明阿难受佛所付敬顺受持请说经名也。一切大众闻佛所说得法心悦欢喜奉行。

　　维摩经义记卷第四

　　龙华二儒共校定也。更比字一校也。大统五年四月十二日比丘惠龙写记流通。
　　保定二年岁次壬午于尔绵公斋上榆树下大听僧虽讲维摩经一遍私记

