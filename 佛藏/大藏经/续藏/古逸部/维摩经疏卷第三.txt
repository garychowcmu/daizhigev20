  维摩经疏卷第三．第六
　　




　　维摩经疏卷第三


　　弟子品第三

　　此品之内略以三门分别。一辩来意。二解品名。三释文义。明来意者。然圣人冥通权道无二居士为众生而现疾。如来亦怀悲而遣问。因共往来得通化导利益事广。故此品来。又前所明般若大悲与众德合行名为方便。此品即彰飞彼二乘诸小菩萨之所能知。今欲对之显其胜德使其舍劣修胜。故此品来。或可前品之中因凡问疾明化凡法。此品之内因圣问疾明化圣法。教圣之中先教声闻。故此品也。
　　第二释名者。佛具胜德名天人师。声闻等亲蒙佛度称为弟子。此乃师徒弟子相对得名也。又云。学在佛后名之为弟。从法化生称之为子。所命之人是其弟子。就此题章名弟子品。若依无垢称经云声闻品。若言弟子品恐同菩萨也。
　　第三释文义者。就此文中三门分别。一约相显失分别。二就行相始终分别。三随文释义。初显失分别者。此中有五百声闻行。即五百法门。文中略故但明其十。此十即是声闻之人所得之法。今对大乘并是其失相云何。初舍利弗声闻人中智惠第一。以其不达常寂三昧。是故致呵。二目揵连神通第一。以其通不现前说法不当故亦被呵。三大迦叶头陀第一。以无平等大悲所以被呵。四须菩提解空第一。以其不得平等大空故亦被呵也。第五富楼那辩才第一。以其不达深远根性故亦被呵。六迦旃延解义第一。以其不达实相深义故亦被呵。七阿那律天眼第一。不与无相智惠合行故亦被呵。八优波离持律第一。不能观空灭罪故亦被呵。九罗持戒第一。以其不达无利出家故亦被呵。第十阿难多闻第一。不了如来法身功德故亦被呵。此十并彰弟子失也。二约行相始终分别者。一舍利弗修不住行。以其此人舍俗归林除乱取静。今教不住取舍行会中道。云不住行也。二目连修入证行。以其目连通不现前说法不当。教修二空契证真理。名入证行也。三大迦叶修助道行。以其此人舍富从贫未会平等。教修等观助成菩萨。云助道行也。四须菩提修大空行。以其善吉见有邪正未解真空。所以教修等观不取邪正之相。云大空行。五富楼那修说法行。以其此人不观根欲说法差机。教知根性称其所宜利无不普。云说法行也。六迦旃延修生解行。以其此人数演五法乖其实相。教离分别之心契会无相之行。名生解行也。七阿那律修起通行。以其那律有相天眼见境未明。教修无相天眼契悟不二。云起通行。八优波离修灭恶行。以其此人不能观空灭罪教修无相忏悔罪垢不生。名灭恶行也。九罗睺罗修出家行。以其覆障不达即相无相真实出家。教修离相平等真实出家。云出家行也。十阿难修法身行。以其欢喜不了如来法身常住。教修出世无为功德永离生灭之心。云法身行。
　　第三释文义者。文别有三。初明维摩寝疾之意以为起问由致。二佛知下正命问疾。三如是五百已下总结类显前中。尔时维摩诘自念寝疾于床者。尔时者生念时也。长者维摩结起念人也。自念寝疾于床者正兴念心。然此念意念待圣问非念为病。良以维摩悲物情深待问若渴。故兴此念。维摩现病专精为物。心虽为物得佛影响化事方成。故念自已寝疾于床。于者于也。世尊大慈宁不垂愍者。佛具众德为世钦承。故曰世尊。慈中之极余莫能加。称理而成岂非大也。宁者能也。慜者怜也。维摩自云。我之小子悲心尚劣犹为物缠痾。况佛高人能不垂怜而遣问也。佛知其意即告已下第二正命问疾。以其时会得盖在今故令往问而不可止。然下文中据其正使理归文殊而命余者略有三意。一为彰如来心等不偏所以通告。与涅槃中并告大众令问相似。第二为欲广寄众言显维摩德尊故须通告。命不堪彰其德尊告命堪者显其德妙。第三为欲广寄众言以显维摩所说之法故须通告。故下文中先告不堪彰昔所说后告堪者明今所说。是以通告就弟子之中人别有十。先命舍利弗者。以其为使不易非通人之不可身子神惠超绝故先命也。智度论云。王舍城内有大论师名摩陀罗王。以聪明封赏一邑。其生一女。眼似舍利鸟。即以为名。亦名鹙鹭子。因鹙鹭鸟以彰其号。时南天竺国有大论师。名优婆提舍。头戴火盆谓物愚闇铜叶叶腹恐诗书溢出。即打论鼓。国人皆集欲定优劣。摩陀罗路见斗牛知彼胜我。于是入众论难便堕负处。群臣共议夺其封邑以赏提舍。摩陀罗语提舍言。王以汝聪明封赏一邑。我以女为妻。后时女有娠忽然夜梦。梦见一人。身被甲胄手执金刚杵摧破一切山。然后在一山边立。寤已即向夫说。其夫解曰。汝当有娠。所怀必男。身破甲胄者。此儿必有厚德。手执金刚杵者。此儿聪明有大智惠。摧破一切山者。此当作大论师破一切论义师也。然后在一山边立者。当伏应一人以为弟子。其母从有娠来神智非常。昔与兄论义兄恒得胜。自妹有娠兄便论屈。即知儿智勋母聪睿。年始七岁十六大国中论义第一。从佛出家。弟子之中智惠第一。故余经论中赞叹舍利弗。唯除佛如来一切众生类智慧及多闻欲比舍利弗于十六分中不能及一。即先告之。何故先告。以其惠胜为是先告。问曰。前说声德劣故佛先告。舍利既是弟子中胜。何故先告。解云。舍利惠行虽上余行劣他。故得先告。若如此者。余之九人德有优劣。亦应先告。如此论量理即不通。但是大圣导引多方应告即告。何有先后。文中有四。一命问疾。二辞不堪。三释所以。四结不堪。下文例尔。初命可知。第二辞不堪者。皆举往昔屈辱之事彰已不堪。非谓此念以有斯耻也。然佛是大人发言如印而不可违。何故致辞者但为佛使。必须达人。忆昔被呵默不能报。今惧此失。恐有辱尊之丑。故下诸人皆致辞也。
　　第三释中义别有二。一出昔日被呵之事。二时维摩下明得失教呵之相。呵去其失教修其德。前中所以者何一句总自征责。佛令问疾者何若作世尊问意。汝是弟子我使汝问疾所以不去者何自征问。下例皆有二意。忆念已下正出呵事。曾于林中宴坐树下者。声闻修定必托静缘不知寂定离诸缘。故身子虽获罗汉法执未亡。见有身意患身劳烦故欲隐形于林。见心动乱复欲藏心于定。以有身意取舍未融。所以被呵。良由未悟法空。见外六尘为能扰。执内六根为所扰。故托林取静避于外尘。宴者默也。默坐树下安心坐禅故云宴坐。第二教呵义中文分三节。一呵。二教。三诘。不必是坐为宴坐者此呵失也。失有六种下教文中翻成六德。以其身子树下坐禅得身心相故隐身于林藏心于定。虽欲隐藏翻成显现也。此未全非故云不必生云不言非。是但不必是不言非是者。二乘坐法乃可体。然但不必是者未是大乘真极坐法也。庄云。必是有所得住著坐也。身子见有散可辨见静可欣。故今责云不必是坐为宴坐也。若约行辩舍利起不住行。以其此人舍俗归林以为寂定。今教不住取舍。方为大定。
　　不于三界现身意下第二翻失显得正明教也。教相有六。一等身心破得身心相。二凝静乱破取静乱相。三融真俗破取凡圣相。四亡内外破取内外相。五泯邪正破取邪正相。六齐缚解破取缚解相。前中不于三界现身意者。第一等身心也。远云。欲色无色界是三界。凡夫于欲色两界受色形果名为现身。在无色界受心法果称为现意。菩萨了三界虚妄但是心作证实除舍无处可在。所以不于三界地中而现身意。是为宴坐。满云。声闻得身心相。所以隐身林间藏心在定。虽欲隐藏翻成显现。大士悟三界身意其性本空。不取不舍不现身意。名宴坐也。又云。五根空故意不现也。身意性空。是真坐禅也。肇云。法身宴坐形神俱灭。道绝常境视听所不及。岂复现身于三界修意而为定哉。身子以犹有世报生身得其身相。以人间为烦扰故隐身于林藏心于定。虽欲隐藏以自显现。未能形神无迹取舍两亡。何以走长衢而避影煎流水以求冰。被呵之由良为于此。不起灭定现威仪者。第二凝静乱。二乘之人患心劳虑。暂止心想名为灭定。由本识持色身不坏。六识灭故不能起动。所以然者。声闻威仪意识引起。入灭定时意识灭。故于四威仪舍之入定。菩萨不尔。寂而常用。静乱不殊。何以故。以无心故不起灭定。无心心而现威仪。如如意珠无心分别自然能雨一切宝物。但可以神会。难以事求。出入无二是为宴坐。智度论云。普花言。汝信受一切法常寂灭相否。舍利弗言。我信此事。普花言。诸法常寂无有体也。或可菩萨入灭定。虽无六识有平等性智。引起色身能现威仪。二乘灭定无平等性智不能现威仪也。肇云。小乘入定即形同枯木无运用之能。大士入实相定。心智永寂而形充八极。顺机而化应会无方。举动进止不舍威仪。是真宴坐。不舍道法理凡夫事者。第三融真俗。远云。戒定惠等是圣道法。贪嗔痴等是凡事。小乘未证法空。见有或业。有而可畏。段已入圣不能现行引导众生。菩萨了空知有。如幻处而无畏。现行教化。染净无二。是为宴坐。又由大士具根本智恒观真如。名不舍道法。后得智中与物和光。教化众生现凡夫也。又云。后得智中心常入定不舍道法。大悲心中现起烦恼教化众生。故云现凡夫事也。满云。声闻不能即净有垢。障隔生死不能处中化物。大士善恶齐止真俗同观。故能处于中道而现凡夫事也。故下经云。示受于五欲明现凡夫事亦复现行禅。名不舍道法。此化用言也。理实大士不见有道法异于凡事。一相无相平等无差别也。心不住内亦不在外者。第四内外。六根是内。六尘为外。声闻入定心即在内。出即在外。内外未均。体非是定。菩萨悟内外本空相生非有内外平等。是为宴坐。故下经云。不念内外行于平等。或可真谛是内俗谛是外。二乘执有真俗心游内外。菩萨了真俗俱空故不住内外也。又云。依他是内。遍计是外。小乘不了能所取空心游内外。大士知内外性空。所以不住内外也。于诸见不动而修行三十七品者。第五泯邪正。远云。五见非一名为诸见。身见边见邪见戒取见取。凡夫恒起不能入正。二乘修正不能入邪。菩萨现行教化众生故无所动。虽现同邪内心恒正平等。是为宴坐。故下经云。八万四千诸烦恼门而诸众生为之疲劳。诸佛即以此法而作佛事。肇云。小乘不能即邪为正。要须断见修道。大士通达诸见。与道品无异。故不离见行于道品。故下经云。住正道者不分别邪正。又云。凡夫滞有。二乘乐空。诸见为缠。舍之方脱。菩萨悟见本无其由。空花水月见体常空。即道品也。不断烦恼而入涅槃者。第六齐缚解。庄云。二乘要断烦恼方入涅槃。菩萨了烦恼性空本自不生。今何须断。既无烦恼可断亦无涅槃可入。对彼断入故云不断而入。是真宴坐。远云。随化现起贪嗔痴等故名不断。内心恒寂名入涅槃。智者云。此有四句。一不断不入是凡夫人。二断而入是二乘人。三断而不入是通教菩萨。四不断而入是圆教菩萨。今约第四门也。问。不断烦恼而入涅槃四种涅槃之中是何涅槃。答。入无住处涅槃。所以得知。净名以二乘人断烦恼而入涅槃即证有余无余二果。今明菩萨不同于此。现起烦恼利益众生。内证涅槃而无所著。故无垢称经云。不舍生死而无烦恼。虽证涅槃而无所住。是为宴坐。自性涅槃凡夫亦有。恐同于彼是以不说。有余无余。声闻亦得。恐滥二乘亦不说证。又解。前胜益有三义。一自性涅槃本来清净。不由断惑等得。所以不断而入涅槃。第二是无住处。顿悟菩萨留随眠或故云不断。证无住处故云入涅槃。第三入有余涅槃。二乘入有余要须断烦恼。渐悟菩萨了烦恼性空。虽断烦恼无所断。不同二乘以断为断。证有余故名入涅槃。若能如是坐者佛所印可者。上来教呵讫。
　　此下第三总结。具上六德平等宴坐圣共同遵称可佛心。故云印可。此句结德。时我世尊默然不能加报者。上人境界非己所知理出情外故云不能报也。此句结失良由。向来教呵并明得失俱说。故今双结者。欲令时众同其得也。故我不堪下第四结不堪也。
　　佛告目连者。目连是姓字。拘律陀父为无子因求拘律陀树得生此儿。因以为名。依问疾经。目连翻为菜菽其父好食此物。故以为名。依部执论翻为胡豆。是王舍城辅相之子。先与舍利弗同事那若。心专求道而无所得。疑谓无法。那若临终病卧微笑。二人请问。师何笑也。那若答曰。五念世人恩爱所缚。其南天竺国金地国王身死火殡。夫人恋忆投火而死。吾为是笑之。二人私记。那若死后有商人人从金地国来。二人访问如那若。语二人便云。师定得道。但我非是法器。遂共立契。若有所得必相告语为要。后佛初出世。頞鞞比丘入城乞食。舍利弗见之进止异常知有胜师。舍利便问言。汝师是谁。頞鞞答言。是大沙门。舍利重问。汝大沙门。何所宣说。頞鞞答言。诸法因缘生是大沙门说。诸法因缘灭是大沙门说。舍利闻之豁然悟解。即于言下道证初果。回至本处。目连闻之亦悟初果。二人各将二百五十弟子投佛出家并得罗汉。弟子之中神通第一。使不可废故命之也。
　　文四同前。第二辞不堪中。以其目连智障未遣不能即事无拥。通不现前。说法不称。是以被呵。
　　第三释中所以下总征。忆念下别。别中有三。一出昔日被呵之事。二时维摩下明其教呵得失之相。三明说益。为诸居士说法者。经虽无文以理言之应说施戒修福等事或说小乘生空法等。小不应大。所以被呵。谚云。白衣居士久发大心。目连不识根机为说小法。法药差故。故被呵也。就下教诃相中。先诃后教。诃中不当如仁说者。居士应闻大乘实相乃说有相之法。一说不应法。二说不当机。此二不当具有四失。一不知根。二不达深义。三阙于大悲。四不报佛恩。若约行辩目连修入证行。以其此人说施戒等法不随真法。今教二空也。
　　夫说法者当如法说者。第二以理正教。于中有二。初约所说法体以教。二夫说法者无说无示下约就能说仪式以教。前中有三。初总次别。后以理返责。初云夫说法当如法说者。当如大乘实相法说法。无众生下第二随法别教。于中且约五阴十八界门而演说之。余类可知。先就五阴明法离相。法无我所下就十八界明法离相。众生起计多执二处。前五阴中句别有十。约义唯二。前之四句明人无我。后之六句明法无我。人无我中四句何别。宣说阴体以为神主。名之为我。和合之中计有定实。以此而生说为众生。相续之中说有神性。任持不段。名为寿命。作用之中立有主宰说之为人。破相显实故无我人众生寿者。故胜鬘经说如来藏者。非我非众生非寿命非人。法无众生者。远云。正明理无。谓于实相法中无有众生。所无有三。一无横计神我众生。二于假名众生之中无有定性。三无假名众生之相。此等皆是虚妄分别相有理无余门类尔。离众生垢者破情显理。取我之心名众生垢。真法之中无此我心名离众生垢。以无垢心故无众生也。藏云。众生者阴界入等诸物和合而生以为主宰。法者实相。实相之法本无众生。若见有众生。即乖于实相。故称为垢。若悟实相。则其垢自离也。若依无垢称经云。先云。无我。后云无众生。所以然者。外道凡夫先计身中有我后执有众生。以此理推无烦致。或广如无垢称经说也。法无有我者。远云。正明理无。亦真法中无三种我。准前可知。离我垢者破情显理。义同前解。此两句中破情显理后两句中破相显理也。肇云。欲明无有我。非谓有无我。又云。法无我者。执有主名之有我。然我不同。有其二种。一者分别。二者俱生。分别我见有其二种。一依邪教外道所起。二依邪思惟内道所起。此二我见体性不善。亦通隐没无记。唯在第六识中有。俱生我见亦有二种。一在意识。性是不善。亦通有覆无记。二在末那。性唯有覆无记。此二种我悟真法时悉皆求离。故云无我也。法无寿命者。远云。正明理无。亦真法中无三种寿。准前可知。离生死者破相显理。若真法中有其生死故可就之说有寿命。既无生死。就何说寿也。满云。生居命前。死居命后。中间相续连持不段。故称名命。百年之期名之为寿。生死性空则无寿命。法无有人者。远云。正明理无。亦真法中无三种人。准前可知。前后际段者破相显理。有为之法前后相起。前为前际后为后际。若真法中有此二际。则可就之以说于人。真中无此。就何说人。于情为有。于理实无。翻情显理故称为段。非有所除也。释论云。不忍作恶行人法。故名之为人。行因得果往来生死永无朽灭。故外道谓之为常。前际既段。无人造因。后际亦段。无人受果。前后既段。中间亦空。何有人也。无垢称经云。法无补特伽罗。此云。数取趣与人义相似也。
　　法常寂然下第二有六句明其法空。初二离相。次二离名。次有一句结前离相。末后一句结上离名。初两句中前之一句正明离相。后之一句破去心缘成前离相。就初句中法常寂然者。远云。真性不动故曰寂然。灭诸相者破相障寂四相五阴等是相也。真中本无名灭。诸相有相即不寂。相灭即寂矣。其由无法可生无法可灭故云寂灭也。谚云。真如佛性如来藏等实相法也。常寂然者。是等诸法性出自古体真无超作故云寂也。灭诸相者。本自无相。灭何所灭。正以非相为相。强称灭也。亦可法者一切法也。法若有相即非寂灭法。何以寂灭诸相。故法离于相。无所缘故者。缘是心缘。相从心生。心若不缘。即相自空。能所俱寂。故离相也。法离相者。远云。正明理无。于真法中无五阴相名法离相。无所缘者。破相显理。若真法中有相可缘不名离相。于真法中无相可缘。故法离相。以无所缘能缘亦无。能所俱寂。所以离相。又云。法无相者无贪著之相。真法之中既无所缘。亦无贪著能缘之相。故无垢称云。法无贪著无所缘故。次两句中前一句破名破说。后一句破去心觉成前离说。就初句中法无名字者。远云。正明理无。谓真法中无有妄想所立名字言语段者。破去言说显成无名。名是言本。以无名故言语不生。故云言语段。举言语段成名无也。此解不然。何处名为语本。只可言为名本也。言语是名字之本。真深离言。岂有名字也。法无有说者。正明理无。于真法中言语不生。故无言说。离觉观者。破情显理。觉观言因。以真法中无觉观故言语不生。故无言说。粗思名觉。细思名观。此皆情相。真法出情故无觉观。问。初禅有觉有观。中间禅无觉有观。二禅已上无觉无观。与此真法离于觉观有何差别。答。真法性灭本自不生。所以云无。二禅已上对治不超云离觉观也。法无形者正辩理无。谓真法中无阴形相。以此结前离相之义。故说无相。如虚空者类以显之。真法离相如世虚空故言如空也。法无戏论者正明理无。理外名言悉成戏论。真法离此名无戏论。以此结前离名之义。故说无戏论。毕竟空者释以显无。理绝言论云毕竟空也。上来就阴明法离相。
　　自下第二就十八界明法离相。文中一十九句。义分为二。初有一句明人无我。后十八句明法无我。就初句中。法无我所者正辩理无。谓真法中无我及所。义如上解。离我所故释以显无。下法空中句虽十八相从为三。初有六句。明六根空。法无动下五句明六识空。法离好丑下七句明六尘空。初六句中。前三破相后三即实。就前三中。初句约识以明根空。第二约尘以彰根空。第三约因以显根空。
　　就初句中。法无分别者正辩理无。于真法中无有六根。生识了尘名无分别。离诸识故者释以显无。于事分齐六根生识。真法之中无此识。故名离诸识。以离诸识故无分别也。又云。无分别者。真法之中无有三种分别。一者自性分别。二者随念分别。三者计度分别。自性分别者。谓于现世所缘诸行自相行分别。随念分别。谓于昔曾所受诸行上追念行分别。谓于去来今不现前强思构行分别。八识中唯第六意识具上三分别。自余七识唯有自性分别。以缘现在故。或可第七末那亦有计度分别。计度执我故。若论体性。依杂心论。计度分别以惠为体。随念分别以念为性。分别为觉为性。真法之中既无虚妄八识。所以无此分别也。法无有比者正辩理无。相尘并对名之为比。真法无此称法无比。无相待者释以显无。以无根尘相形待故说为无相待也。或可有无相比。万法无性何得有待。故显无。有既不有。无何所无有。有无并空故无相待。如无名指。形长为短。望短为长。性非长短。如是真法体性自空有无性离。故无相待。故中论云。若法待因成。是送还成待。今即无因待。亦无所成法也。法不属因者。正明理无。于事分齐果从因起。以因摄果名为属因。真法无此名不属因。不在缘故释以显无。亲生名因。疏而助发称缘。如世谛法。种子为因地水为缘。芽果得生。有缘可在。即可对之说其属因。无缘可在。知复对谁说为属因。或可。缘者因之别称。言不在缘。当知犹是不在因也。不能重言彰不在缘。生不离缘目之为在。真不假缘故曰不在缘。故不属因也。
　　自下三句约真如法性实际三义以显即实。此三何异。于真法中空名为如。有名法性。非有非无说为实际真。云何空。离相离性。云何不空。具佛法故。起信论云。一如实空以显法体。空无妄故。二如实不空。次显法体。具足无漏性功德故。云何复名非有非无。有无同体住真实也。又云。法性真如实际此三皆是实相异名。如实不变名。如是诸法因名为法性。穷其际畔称实际也。初中法同法性者。当相正辩。如来藏中一切佛法名为法性。所辩真法与彼一体。一而不异故说为同。入诸法故者释以显同。入犹顺也。由顺诸法故同一性。此诸法等即是无漏性功德法。非是五阴事法也。故无垢称云。法同法性入法界故。问。法体既一。云何名顺名入耶。答。体性虽一义门恒别义别体。同得云顺入。下皆同尔。法随于如者。远云。当相正辩不异真如义也。法界虽别。空理不殊。故说为如。所辩之法顺彼如理故名为随。此与如一。何故言随。义如前解。门别体同故得说随。前同此。随言左右耳也。无所随者释成随义。以于有法无所随故。故随如也。或可。非但不随于有。亦不随于无。离有离无故随如也。又云。若便如外有法即有所随。一切皆如无所随也。法住实际者当相正辩。际谓际畔处之别称。穷尽之处名为实际。所辩真法即于实际名之为住。前随此住亦左右耳。诸边不动释成住义。不为有无二边倾动故住实际也。故智度论云。般若波罗蜜犹如大火聚四边不可触。远离于四句。谈云。实外有妄即是边是动。即妄恒真故无边可动也。
　　自下五句明识空中。前二破相。后三即实。前两句中初句约尘以明识空。后句正就识体明空。初句中法无动摇者。正明理无。六识之心往来取尘名为动摇。真法常住不同于彼名不动摇。不依六尘者。类以显无。不同六识依六尘生故无动摇。或可。妄识取境为尘吹心名为动摇。真心离念虽缘万品缘无所缘故无动摇也。法无去来者。正明理无。六识之心三世流转名为去来。去是过去。来是未来。真法离此故无去来。常不住者。释以显无。现在名住。若便真法曾住现在故可对之说去说来。法无现住。知复望何说来说去。此二遣相下三即实。法顺空者顺空门也。随无相无相门也。应无作无作门也。依中边论。空有三种。一无体空。即分别性一向无体。二不如空。即依他性缘生不实不同分别一向无也。三自性空。即真实性即上二性无相无生为自性空。无相亦三。一无人相。二无法相。三无执空分别之相。无愿亦三。三相空故故无三愿。同一无性故名顺空。即随即应绮互言尔。类通万法悉入三空。
　　自下七句明尘空中。初有四句正就尘体以说其空。次有一句约根辩空。次有一句约就尘体以明其空。末后一句约识彰空。就初句中法离好丑者。远云。明离相也。于事分齐尘有美恶。美名为好。恶称为丑。真法离此故无好丑。庄云。善法为好。不善为丑。法无善恶。有何好丑。睿云。实智为好。无明为丑。真法性空。何好何丑也。法无增损者。远云。明离尘用。顺益名增。违情称损。真法离此名无增损。睿云。若生即增。若灭即损。法无生灭故离增损。庄云。无相真法有佛无佛。其性常住无有二相。如来说法普度众生。灭尽法亦不减。涅槃亦不增也。法无生灭。法无归者明离尘体。六尘之体有起有尽。说为生灭。属人曰归。真法离此故无生灭亦无所归。又云。生灭从缘而无体性。虽生不生。虽灭不灭。法若有生即归于灭。以其无生故无归灭也。法过眼耳鼻舌身心者。约对六根以明尘空。于事分齐六尘是其六根所行。二乘不名为过。真中无尘。眼等不及故名过。法无高下常住不动者。还就尘体以辩其空。于事分齐尘有胜劣。上地尘胜为高。下地尘劣为下。三界俱空。真法离此故无高下。又在圣不高。居凡不下。以法性平等体无高下也。生死为下。涅槃为高。空法之中无生死故无下。无涅槃故无高也。常住不动释无高下也。法离观行者。约识辩空。于事分齐尘为识缘。不离观行。于真法中无尘可缘。是故名离一切观行。问。真法既离观行。无分别智岂不缘如。答言。离观行者。谓离凡夫二乘有相观心缘真不及所言离。若望真智缘亦不离行也。或可。无分别智虽复缘如亦离观行。何以故。智证如时不取如相。所以言离。或可。智虽缘如。缘无所缘。亦离观行也。上来别教也。法相如是岂可说乎者。以理返责牒前所辩名法也。是名相俱绝心行亦无。岂可宣说。上来约就所说法体以教。
　　自下第二约能说仪式以教。于中有三。一说仪。二离失具德。三劝说。初说仪有二。一法。二喻。法中无说无示者。远云。明无说人。将言对法名说。宣法对人名示。理中无此名无说示。其听法者。无闻无得明无听人。以耳对言名闻。以闻解法名得。理中无此名无闻得。谚云。夫说法者明法非无。无说无示彰法非有。非有故离常。非无故离段。非有非无即离段常。是名正说。其听法者明法非无。无闻无得彰法非有。非有离常非无段。离段常名曰正闻。又云。说时离言故云无说。以法示人。实法性空。示无所示。故云无示。无闻无得者。常闻正法。以法体空故曰无闻。依闻而证。证得实法。法体性空。得而不得故名不得。测云。实相法体无名故不可说。无相故不可示。不可说故无闻。不可示故无得也。又云。宣说诸法无有实说故称不说。以法示人无有实示故云无示。耳闻正法无有实闻故名无闻。解心得法无有实得云无得。此离遍计情执也。故无垢称经云。夫说法者一切皆是增益损减。其听法者亦复皆是增益损减。庄云。论说法之人多有示之心。听法之徒并有闻得之相。今言说法之者无说无示。终日谈论未曾有说。终日诲导未曾示人。非是杜口不说不示也。其听法者无闻无得。终日听法而未曾闻。如海吞流。未曾有得。非是塞耳不听以为无闻。非是都无所获以为无得。良由闻者毕竟净也。故思益经云。若有菩萨于此众中作是念。今说是法。当知是人即非听法。所以者何。不听法者乃为听法也。譬如幻士为幻人说法。当建是意。说法者此举喻况譬如幻士明无说人。为幻人说法明无听者。非谓法无名相即无说。听之者人我性空。谁为说。听之者当建是意。如幻士为幻人说也。
　　当了已下第二明其说法之德。翻前四失以明四德。当了根者。第一彰说法人知根之德。明了众生根利钝故。善于知见者。二明证法之德。证深法故无所挂碍。大悲心者第三明大悲之德。善为众生演大乘故。大乘之法拔苦尽原。所以成悲也。报佛恩者。四明报恩之德。善教众生发菩萨心自致成佛。成佛即有法。有法即化众生。是其僧宝展转相教。故名三宝不段即报佛恩也。
　　然后说法者。第三识仪离失劝如法说也。
　　维摩诘说是法时者。上来第二教教呵竟。
　　此下第三明八百居士发心。是其教益我无已下第四结不堪也。
　　佛告迦叶者是性。翻为饮光。饮光是古仙名。此仙身有光明能饮诸光令不现前。故以为名也。其人是饮光仙人种族。即以为名。又自身金色亦有光明。是王舍城婆罗门种。其家巨富。妇名婆仙。其人昔于迦叶佛时作装像师时。有一女持一金珠寄此像师修营佛像。由斯福善恒相逢遇。今值佛出世还为夫妻。身并金色。在俗无欲。同皆出家齐得罗汉。迦叶在日常与如来对坐说法。佛灭度后所有法藏悉付迦叶。迦叶后时结集三藏竟。至鸡足山入灭心定。全身不散。后弥勒佛出世之时以足案山而出。在大众中作十八变度人无量。然后灭身。未来成佛号曰光明。弟子之中头陀第一。以无平等大悲具有四失故被呵也。文四同前。
　　就其第三释所以中。初征后释。所以言我不堪问疾者何忆念已下广释所以。就中。有二一出昔被呵之事。二时维摩下明其教呵得失之相。前中贫里而行乞者有四义。一者迦叶本为慈心行。于头陀福利众生。以其贫者先不殖福招此苦报。今从贫乞令离贫苦。二迦叶是大声闻得灭尽定。供养之者皆得现报。今愍斯长苦。所以从乞。三富者嫡奢难化。贫者受导易从。四若从富乞即有名利之嫌。今从贫乞即念少欲之行。故从贫乞。
　　第二教呵相中先呵后教。时我世尊已下迦叶闻法发心呵中。有悲心而不普者。舍富从贫。欲使贫者得富。不觉富者还贫。故非普也。就正教中大文有两。一者正教翻失显得。二如是食者已下以其德故施受二人俱获胜益。前中初先翻彼四失即成四得。然后食下一句总结。前中言四失者。一取食相。二畏境界。三见邪正。四心不普。初取食相中自有四失。一不平等。二不为不食。三不为坏和合相。四不为不受。住平等法应行乞食者。翻其初失欲食。令学者为证清净平等法身而行乞故。然后可食下诸句中类同此释。或平等有四。一人平等。众生普视。二法平等。真如佛性。三心平等。须发普心贵贱等观。四行平等。须发普行贫富同乞。今此文中约行平等也。不食故应行乞食者。谈云。翻第二失。真体离缘涅槃平等不假于食。应以此心而行乞食。若然即终日食终日涅槃。其道无二也。庄云。旧诸师解不食即涅槃。为涅槃故行乞食。释还成他义。小乘人乞食并为求涅槃急如火。若作此呵。未成呵责。今此文意皆以实相平等折彼执心。今明即食为不食。汝若能无所食乃可取食。为坏和合相应取揣食者。谈云。翻第三失。阴界入等名和合相。虽取揣食为坏生死五阴身故。唯求离相清净菩萨故行乞也。庄云。三尘假合成其段食名为和合。汝能了食无所食。即是坏和合也。故无垢称云。为欲坏彼于食执故应行乞食也。为不受故应受彼食者。谈云。翻第四失。法身常住不受生死身也。应以此心而受彼食。若然即终日受食而不曾受也。庄云。如受食时了食性空。受无所受也。故无垢称云。为欲受他所施食故应从乞食。
　　以空聚想入聚落者。第二呵畏境界相翻失显得。于中有二。初句总教。所见色下第二别言。聚落者村坊城邑白衣住处名为聚落。迦叶乞食必入聚落。见有贫富即舍富从贫。今观聚落性空众生非有。何为舍富从贫畏而不入。若然即终日聚落终日平等也。别中约就根尘等法以理正教。以声闻人未证法空见尘是有对之起怖故。教令观空。于乞食时多于六尘而生诸结故须教观。此文之中于六尘境依法各异。于色尘境教观根空而为对治。于声尘境教观境空而为对治。于香味两尘教观识空而为对治。于触尘境教观能取所取性空而为对治。于法尘境亦教观境空而为对治。一相如此互从皆得。所见色与盲等者。夫入聚落必有见闻。凡夫见闻即空诸结。二乘见听怖以六尘。令双厈凡小故辩菩萨法也。盲人无根于境不著故不分别色形美恶。故无达顺。行者观眼从因缘生无性故空。即识不生。故无分别。故下经云。若知眼性于色不贪不恚不痴。是即寂灭安住其中。非是闭目不见名为盲人。常对四色而不取相故是如盲。譬如五指涂空。空无像现。眼亦如是。虽对色尘了眼性空见无所见。故如盲也。若约互从因缘和合眼能见色。今观眼空。识亦非有。识性既空。识即不生。三法体空即无分别。所以如盲也。故法句经云。眼自不见。属诸因缘缘。非见性眼即是空。色属眼时名色为色。若眼性空。色亦无实也。所闻声与响等者。声从缘生。无有自性。无性即空。与响何异。所嗅香与风等者。香随风转。自体不实。既譬如风不空何也。又云。风行香林无心分别。行人亦示了识性空。虽复嗅香竟无别也。远云。风事浮粗人多不著观。香似彼故无贪著也。所食味不分别者。六味缘生根非自有。妄识体空何所分别。远云。瓢杓无心虽在诸味不生分别。行者应尔。当如瓢杓不生分别。受诸触如智证者。如圣人证果之时理无能所。行者亦尔。观身空故无其能触。境空故无其所触。能所双亡故如智证也。知诸法如幻相无自性无他性者。阴界入等名为诸法。法体性空故云如幻。从缘而生故无自性。无自性故亦无他性。自他既无即不共生。所以不然。不无因故。故不灭。又云。不无因者。有因当不生。无因依何生也。既无有生亦无有灭。故中论云。诸法不自生亦不从他生不共不无因。是故知无生。又云。无自性者籍缘生也。无他性者自因生也。本自不生者谓无作用也。今即无灭者缘生似有也。对法论云。自种有故不从他生。待缘生故非自作。俱无作用故不共生。有功能故不无因也。又云。释有三义。一总。二即。三相待。总者诸法当分无不是自。但言无自即以总破诸法使无他也。即者举他望自。自即为他。今既无自即亦无他也。相待者自他相待。既明无自。更待谁说他。故前明无自。此明无他也。法本不然。今无灭者然犹生也。解有三义。一约圆成。二空真如性无生灭。故云不然不灭。二依他从缘而生。生即不生。从缘而灭。灭无所灭。故称不然不灭。三约遍计。愚夫横计当情似有。体性本空实无生灭。故云不然不灭也。
　　若能不舍八邪已下。第三呵取邪正翻失显得。远云。声闻独善故舍八邪入八解脱。菩萨兼利随物视同故不舍八邪入八解脱。谚云。言八解者翻八正道以为八邪。谓邪见邪思惟邪语邪业乃至邪定。入八解脱者遂翻八邪以为解脱。谓正见乃至正定。亦可是彼内有色相外观色等八解脱也。邪正既异。云何不舍于邪而入正也。是大难解。有人云。谓诸佛菩萨虽自正证而以大悲应同于邪故云不舍。如此释者大成猛狼。既云应同久已舍竟。云何不舍。又此文中呵彼凡小不达法空心有取舍。呵之欲令学于大乘平等真观。何得乃就应同者释。都不相应。今解云何。净名妙契真如体非邪正。妄情分别谬见是非。如此惑与理相违。悲伤不已。今正教之观。此邪倒从妄心起。心尚非有。妄依何生。达妄体空即真解脱。理既不居邪正。岂有缚脱之名。今已无邪可舍名入解脱也。又云。二乘舍八邪而入八正。大士识邪性空与正无异。所以不舍而入。以无可入对彼舍入故云不舍入也。以邪相入正法者。远云。前就因此约果以教。邪相世间正法涅槃。声闻独善舍邪入正。菩萨兼利随物现同。故不舍邪入正法也。又云。二乘舍邪入正。大士悟邪正俱空。解空不异故名为入。何为离邪而求正也。若欲除邪别觅正者。如第二头第三手等。失之远矣。故下经云。住正道者不分别邪正也。以一食施一切。
　　第四诃心不普翻失显得。凡小之类阙于大悲。其所得食不能广济。但欲自资。无心为物故。今教之食无定相广狭随心。心小故但益一身。心大故遍于凡圣。若能普施即福利弘多。岂得限心而独食也。庄云。法界之食一多无二。知一即多故以一食施一切。然后可食者。此之一句总结。向前具四德者可得食之即显失者不合食也。上来教呵竟。
　　下次第二以其乞者如法食故能令施受二人各获胜益。文中有三。一明受者。离六相故行于中道。二其有施下明施人。无四别得平等福。三是为正入已下总结显胜。前中六相者作三对说。初言非有烦恼非离烦恼。是其初对。凡夫有烦恼。二乘离烦恼。菩萨了烦恼性空。非有烦恼故不同凡夫。非离故不同二乘。故无垢称云。非有障染非离障染也。又云。顿悟菩萨段分别二障。非有烦恼。留俱生惑助悲愿力受生。非离烦恼也。或惭悟菩萨无漏行圆。非有烦恼。随俗现起。非离烦恼也。若能如上平等食者即法身食也。故下经云。住正道者不见邪正等也。非入定意非起定意者。是第二对。诸声闻等摄心为定。起心为散。菩萨不尔。行中道故静乱俱融。于一切时无不定也。又云。外利他事不同二乘。非入定意心常不乱。不同凡夫。非起定意也。满云。小乘入定即不食。食即不入定。欲食之前要先入定而起方食。食竟还入定生施主福。大士识定乱无二。终日食而终日定。故无出入异也。非住世间非住涅槃者。是第三对。凡夫住世间。二乘住涅槃。法身大士了世间空故不住世间。解涅槃空故不住涅槃。故下经云。我及涅槃此二皆空。又思益经云。诸佛如来不得生死不得涅槃。佛胜弟子得解脱者亦不得生死不得涅槃也。又云。大智成满得涅槃。非住世间。大悲已满常利他。故不住涅槃也。第二施者无四别。无大福无小福者。迦叶意谓施圣人得大福施凡夫得小福。福者果也。法身大士不见凡圣有异。不见由之优劣。何有福之大小。故云无大无小。无垢称经云。无大果无小果也。不为益不为损者。理无增损。无大福故不为益。无小福故不为损也。第三是为正入佛道者。正显叹胜。佛道者佛所得道。谓正体后得二智。既知受者无六相。施者无四别。岂非人平等佛道也。不依声闻者。举劣辩胜。声闻分别未亡故不依也。若如是食为不空食者结叹劝修也。上教诃讫。
　　时我已下是第三迦叶彰已闻法发心舍小乘执。于中四句。一自发大心。二复作是念下彰净名德。三其谁已下劝他发心。四我从已下彰己及他俱舍小行。是故已下结不堪也。
　　佛告须菩提者。此云空生。亦名善吉。故福德经云。舍卫城中有长者名拘留。父为无子故祠天求子。空声应言。汝福得多无堪来者。有天王命终应生君家。后便诞身。其人初生舍宅皆空。父母怪之以问相师。相师告云。现空唯善表大。解空第一故曰空生。后长大请父延佛。设食即随佛还祇洹精舍作沙门。思念人物俱空获阿罗汉果得无诤三昧。未得大乘究竟平等大空三昧。故今被呵。若就行辩前。大迦叶以无平等大悲舍其大乘乐于小法。不能贫富平等。阙助成之行。所以舍富从贫乞。今须菩提阙平等空智。欲舍小法别求大乘。不能以富等贫。谬见邪正遂舍于贫而从富乞。此并未会不二之真故被呵也。文四同前第三释中。初征后释。释中有二。一举昔日被呵之事。二时维摩下辩其得失教呵之相。前中入舍从乞食者。须菩提自念。若从贫乞恐成恼乱令诸众生得嫌嫉之罪。故须舍贫唯从富乞。故今须入维摩诘舍。
　　时维摩下广明得失教呵之相。文中有三。一明翻失显得教呵之相。二时我已下明须菩提自申已屈维摩垂教。三说是法下明教呵益。前中维摩取钵盛饭者教呵所由。何故净名取钵盛饭而不与者。略有三意。一取钵为尽言论。若不取钵。彼得切难恐怖舍去。二若不满施惧招悭过。广开施门彰己无吝。三寄食以兴论端。故先取钵盛满饭也。唯须菩提下正明教呵也。文中有四。一呵于食不等。二不段淫下于缚解不等。三不见佛下于师法不等。四入邪见下于一切法不等。翻此四失教成四德。总呵意返责须菩提。
　　汝若实得空无诤三昧者。何不于食法乃至缚解诸法一切皆等。莫生分别。既见汝今舍贫从富除贫取脱。背彼邪师归佛正法。正是相违。斯则有见不亡取舍未息。云何得称空三昧。若欲合彼大空平等无诤三昧者。应须不见食之美恶。乃至邪正无二。不生分别。若能如是然可取食也。就初于食不等中句别有三。一将食类法。二以法类食。三结听取食。唯须菩提于食等诸法亦等者。此即初句。汝今舍贫从富。见食善恶。即知于食不等。万法同相以法性为实。即知汝于法不等。又将食类法。观食体空名为食等。以此类余名为法等也。诸法等者。第二句以法类食。观法性空无有染净名为法等。以此类食名食亦等。如是行乞乃可取食者。第三句结听取食。万法同相准一可知若于法食平等者。以此行乞即是福田。乃可取食也。可取食等者。取富人之妙食等贫舍之秽餐。若能于此粗妙食等。即能于诸法亦等。若达万法皆等。即能于食亦等。得此等心是真福田。乃可取食也。
　　不断淫怒痴亦不与俱者。第二呵须菩提于缚解不等。有其十事。汝若得平等空智者。何故断三毒怀身见。灭痴爱见恶业存缚解。见四谛执得果。离凡夫取圣人著诸法。有此十事。知汝于一切法不平等也。就此十中前九是别。后一是总。前九中初七约行以征。后二约人以责。前中初五断德。后二智德。亦可。前五离染。后二修净。前五中初三烦恼断。次一业断。后一苦断。烦恼中初二见惑。后一修惑。见惑之中初钝后利。不断淫怒痴亦不与俱者。佛无三毒随化常现。故云不断。亦不与俱者。证实返望从来非有故无可俱。非见有法舍而不俱。以不俱故不同凡夫。由不断故不同二乘。余别类尔。若约三性释者。遍计烦恼本来性空。无惑可断。故云不断。既无可断。与谁共俱。二依他烦恼断时不断。名为不断。不断而断故云不俱。三圆成真性本净无惑可断。故云不断。真外无妄与谁共俱。故云不俱也。若约菩萨。初地已上现起分别三毒化众生故云不断。据理实无称不俱也。不坏于身而随一相者。远云。现行身见教化众生而不舍离名不坏身而随一相。理如一相行证名随。身本自空即是一相也。何须坏身见而随一相也。谚云。真如平等名为一相。阴身体空无法可坏。不坏即真故名一相。何须坏五阴而随一相。此解不然。身即是身见非五阴也。又云。声闻灭身而得无相。大士知身见性空即是一相。何须坏身见方随一相也。故无垢称云。不坏菩迦耶见而随一相。不灭痴爱起于明脱者。远云。修惑谓无明使。起之不了名痴。欲爱色爱有爱住地名爱。随化现行故曰不灭。起明脱者。明是惠明。脱是心脱。凡夫痴厚故能障惠。二乘分除。痴断惠明爱灭心脱。菩萨不尔。了痴爱由来无所有。即是明脱也。肇云。声闻以痴障智。灭痴方明。以爱系心。除爱方脱。大士达痴爱性空。即是明脱。谁缚于心而灭之也。或可。痴爱即是俱生迷。别事起行相浅近。如来示行名为不灭。起不障智名为明。脱五逆相而得解脱者。次约业辩。杀父害母杀阿罗汉破和合僧出佛身血。是其五逆。此等背恩及逆福田故说为逆。杀父母背恩故逆。后三背于福田故逆。随化现起名五逆相。而得脱者永绝业羁名得解脱也。又云。小乘人以见恶业为障。要须断除方得解脱。大乘之士知业从缘生。缘性自空。业云何有。空不为障故称解脱。此就恶业业空故脱。又约善明五逆者。杀无明父。断贪爱母。止除觉境妄识之佛。杀结使阿罗汉。破坏阴集和合僧。能行是五逆即真解脱。不缚不解者。此约苦报。远云。如来不为生死苦报所缨名为不缚。随化现行称为不解也。又满云。二乘人业障以之为缚。除之得脱。菩萨知法性空。本来无缚。既无有缚。即垂称解。顿悟菩萨七地已前未舍分段名为不解。了法性空称为不缚。故涅槃经云。菩萨非不有苦。解苦无苦名苦圣谛。又下经云。若本无缚。其谁求解。大品云。空故离故寂灭故不生故无缚解也。或可。渐悟菩萨现起分段化众生故名为不解。已舍分段称为不缚。或可。未舍变易名为不解。了法性空云不缚也。上来约染明其断德责其不等。次下两句约净明其智德责其不等。初句约因。第二约果。非见谛非不见谛者此约因也。如来示起见疑不观谛理名为非见。内实觉了名非不见。斯乃地上通名行相不见谛也。若约渐悟菩萨。初地已上十地已还示起见疑化众生。故名不见谛。内实觉了名非不见。或可。直往菩萨七地已来留随眠惑不观谛理名为不见。内实觉了名非不见。若约智解正体。智离能所分别名为不见。鉴照二空名非不见。或可。正智从缘。缘无性故见无所见。名为不见。无见为见名非不见也。若后得智离执著分别名为不见。鉴照四谛名非不见也。庄云。二乘见谛凡夫不见。菩萨知四谛性空入实相理。所以离见非见也。肇云。非如有心之见。非如无心之不见也。非得果者。此约果说。远云。此言略少准前应言。非得果。非不得果。且举一边。菩提涅槃名之为果。佛证菩提却行因事。不舍一切菩萨所行故云非得果也。实证菩提故非不得。今略不辨。谚云。法离能所故云不得果。人法不同非不得果也。满云。凡夫不得果。声闻得果。菩萨善达果体自空由来非有。云何言不得。非得也。或可。初地已上菩萨证无住处涅槃名为得果。证智从缘。缘性自空。证无所证。故云非得果。或可。得时离情不生分别云非得果。非是不得也。古人彰疏皆云译经人脱略下句。理实合有两句。勘检无垢称云唯有非得果一句纵使脱略。自是结集时也。或可。梵本无下句也。非凡夫离凡夫法者。下两句约人以责。如采内备圣德故非凡夫。现行凡事化众生故非离凡夫也。又云。顿悟菩萨初地已上七地已来已获圣性名非凡夫。由故意力引起烦恼助悲愿受生。非离凡法也。若至八地已上留贪等种。非离凡夫法也。若约渐悟菩萨初地已上已证圣性名非凡夫。现起烦恼化众生故非离凡夫法也。非圣人非不圣人者。如来现为凡愚化众生故名非圣人。随俗说有。非不圣人也。又声闻未能亡怀取圣人相。大乘之士了圣人性空。云何取圣相不取非圣相也。上来别征竟。虽成就一切法而离诸法相乃可取食者。此之一句总以结劝。明一切法成时即坏故称离也。若如上来唯得无失者乃可取食也。
　　若须菩提不见佛下第三呵善吉于师法不等。亦云邪正不等。文中有四。一总征。二六师起见不同。三重征责。四结听取食。初不见佛不闻法者总征也。返责善吉。汝若实得空三昧者。何以不同外道六师不见佛不闻法见。今舍彼外道见佛为师听佛正法。是则取舍未亡。何得名空三昧也。庄云。二乘人谓舍凡得圣要由见佛闻法故此泯之。善吉自谓见佛闻法而言不见闻者。其言似违其理实相。若有佛可见即是有见故不见佛。若有法可闻即是有闻故非闻法。今明无佛可见乃名见佛。无法可闻是名闻法。盖是斥二乘之有。是故说无。既知佛非有。即识佛非无。如是五句无所爱著。始是法身如斯而悟名见佛也。故中论云。邪见深厚者即说无如来。如来寂灭相分别有亦非。就下别中初举外道六师起见不同前。富兰那是字。迦叶是姓。此人起断见。言一切法空无君臣父子忠孝之道。末伽梨是字。俱赊梨子母名。此人起常见。言一切苦乐不由行业性自有之。删阇夜是字。毗罗胝子母名。此人起自然见。执道不须修。八万劫苦尽即自然解脱。如转缕丸于高山綖尽自止。非解脱因。谓之为因。非因计因是戒取见。拨道不须修道邪见也。阿耆多字也。翅舍钦婆罗弊恶衣名。是苦行外道。自拔头发五热炙身即得解脱。非道计道亦是戒取也。迦罗鸠驮是字。迦旃延是姓。此人起边见。执一切法亦有亦无。不同佛法。因缘故有无性故无。此即正见非边见。由执有即是定性之有。即是常见。言无即是定性之无即是段见。段常乖中。合成边见也。尼揵陀字也。若提子母名。此人谓一切苦乐果报皆由过去业不藉现缘。前世业尽即苦尽。纵现修道亦不能段。此人信有前世业为因。非邪拨无现缘。即是少分邪见。道能尽苦拨言不能。道计非道亦是邪见。此等六师涅槃经具说。三是汝师下就之重征翻邪入正。善吉解空平等即无邪正。二相既无。便同外道。不见佛不闻法。即是受道于邪见之师。因其邪出家也。既彼师堕三恶。不得不随其堕。若能如是方应平等现见。汝今背六师舍邪法。知汝未舍分别不得平等。何名解空。若能不背不舍于法平等。方是解空也。乃可食者四结听取食。行合平等即是福田。乃可取食也。
　　入诸邪见不到彼岸下第四呵善吉于一切法不等。诘之成德。文中十一句。义分为三。初有一句明同外道。次有五句明同凡夫。后有五句明同众魔。总呵意者何容得邪正得八难见染净定不等取田偏见罪福出魔界与魔异悲众生著三宝乃至第十一证涅槃现见汝今不能入邪住八难同烦恼等无诤乃至不取灭以是义故知汝未得空无诤三昧以未知故返教呵也。初入诸邪见不到彼岸者。第一明同外道。破善吉取邪正相。彼岸者涅槃也。小乘以邪见为邪彼岸为正。故舍此邪见还到彼岸。大乘之士知邪见性空。云何出离涅槃寂灭。云何可到。邪见彼岸本性不殊。何为舍邪而忻彼岸。是以入邪见不到彼岸也。又云。为化众生入诸邪见不住涅槃不到彼岸也。自下第二明同凡夫文中有五。一破得八难相。二破取垢净相。三破定心不等。四破福田相。五破取罪福相。住于八难不得无难者。第一破取八难相。夫见难为难者必舍难而求无难。若能不以难为难者。能住于难。不以为难故不得于无难。难性自空。云何舍之方得无难也。又云。为化处之住于八难。不著菩提不住无难也。同于烦恼离清净法者。第二破取垢净相。为化众生同于烦恼。不著涅槃离清净法也。或云。二乘除垢取净。净还成染。菩萨悟垢非垢。即染常净。是以同于烦恼离清净也。故思益经云。或垢法说净净法说垢。云何净法说垢。贪著净法故。云何垢法说净。不见垢法故。又下经云。见垢实性则无净相。汝得无诤三昧众生亦得者。第三破定心不等也。无诤有二。一事无诤。以三昧力将护众生令不起诤故。善吉云。若有嫌我坐者我即为立。若嫌我在此我即远去。终无起诤。二理无诤。真如法性无违无诤。由证理故方得事无诤。善吉。与群生空理平等。何为善吉独得无诤而群生不得乎。此明性本平等。故云众生亦得也。其施汝者不名福田者。第四破取福相。善吉意谓。我受彼施令彼得大福故名福。凡夫受施不能令彼获大福非福田也。汝及凡夫平等一空。云何凡夫非福田。汝是福田耶。又观彼我不殊谁是福者谁为田者。故云其施汝者不名福田也。远云。无善益他世间罪人供之无福。供汝似彼。不生功德。名非福田耳。谚云。约相行施。不名平等福田也。供养汝堕三恶者。第五破见罪福相。满云。五逆之损供养之益。善吉意谓。供养我者得生天中。今返呵。彼性空平等善恶无二。云何修善独得生天作罪入于恶道。若五逆而可堕。供养亦应堕。供养既不堕。五逆亦不堕。可谓善恶两亡性空平等。故下经云。若达罪性则与福无异。谚云。取相供养虽得少福终必堕恶道也。自下第三明同众魔文中五句。一破出魔界。二破与魔异。三破悲众生。四破著三宝。五破得涅槃。前中与魔作侣者。第一破出魔界。善吉意谓。我是圣人出于魔界。今返令同魔业。众魔者诸魔王也。魔专怀乱。作业同魔名共。一手如似世人作物相似云是一手作也。魔能娆乱。名之为劳。与彼为伴。名作劳侣。魔性自空。何须舍离而不共住。既得正见。不异于魔所作劳侣也。汝与众魔尘劳无异者。第二破与魔异。既为其侣。安得有异。汝与众魔平等一空无有二相。岂不等也。于一切众生有怨心者。第三破悲众生。魔能害其惠命。怨中之甚也。起彼慈心。是亲友义。众生性空。怨亲平等。汝于等中既能起慈。何不为怨也。又小乘人但说生空。教化众生。损他大乘。法身惠命名之为怨也。谤佛毁法不入众者。第四破著三宝。汝须菩提但能读佛法僧乐在众数。便是取三宝相。汝于等中既能读叹。何不谤也。既不能谤。何能赞叹也。故无行经云。闻赞佛音声即喜。闻毁呰佛音声即碍。当知是人不学佛法。经云。外道音声与佛音声等。又云。佛说及邪说是皆无分别。又云。谤佛毁法者以其善吉不达三宝如虚空故取相赞叹违于真体。正是谤佛毁法不入僧数人也。故般若经云。若以色见我以音声求我。是人行邪道。不能见如来。终不得灭度者。第五破证涅槃相。众生性空无灭度者。而今取涅槃。但是有相不得涅槃。故佛藏经云。若人见涅槃决定相者。当知是人名为外道恶邪见者。又下经云。一切众生即涅槃相。不复更灭。只为众生性空即是涅槃。岂以涅槃更证涅槃乎。又云。善吉心狭劣故不能证大涅槃。故不得灭度。又云。善吉意谓。我是圣人证得涅槃。今返呵彼。平等空中离得不得若汝得者亦应不得既无不得亦无得者乃可取食者结劝也。汝今若能亡前得失虚通其坏者。即是福田。乃可取食。何者夫舍恶从善人之常情。然即是非经心。犹未兑于累。是以等观之者。以存善为患故舍善以求宗。以舍恶为累故即恶而返本。然即恶有亡累之功。善有无染之勋。故知同善未为得。同恶未为失。净名言意似若此乎。
　　时我世尊闻此忙然不知以何答便置钵欲出其舍者。第二申巳卑屈彰彼难敌。于中有二。一障己屈。二维摩言下净名就喻以理重教。前中忙然者。内心不明了也。不识是何言不知以何答者。言即返于经理即合于义。返于经故自申不识是何言。合于义故不知以何答。形下有余。望上不足。进退失据。思对莫由。所以置钵欲出其舍。置者舍也。第二维摩教中初法次喻后合。法中取钵勿惧者。以须菩提因呵增愧无答而弃钵便有著言之失故。今导之令即言而会旨。故云取钵勿惧也。喻中如来所作化人若是事诘宁有惧不者。化人虽闻无心。于体欲令善吉悟己如化。何有惧也。合喻中有二。初合后释。一切法如幻化。既无惧。汝亦如幻。何有惧也。所以者何。下别释有五句。初句一切言说不离是相。明己难辞同幻化相。二明智者知化不实故无所惧也。三何以故下释前不著不惧所以。由文字体空故云性离。四会文即真解脱。夫名出于不足。足则无名。故无有文字即真解脱也。五类诸法皆解脱相推类。次解内外皆空故无所妄。夫名出于法。法出于名。名既解脱故。诸法自然解脱也。教益可知。故我不堪下结不堪也。
　　佛告富楼那弥多罗尼子。富楼那者字也。此云满江。故福德经云。王舍城内有婆罗门。夫妻二人大富无儿。二人往满江边求祠梵天王乞儿。设诸香花并诵神咒。妇夜感梦。梦见有人器盛满宝物授与其妻。妻即安置腹前。器遂入腹。寤已说梦。其妻父母为解曰。必是梵王与汝儿也。若生当为宝器。遂因有娠。此儿生后聪明。论义第一能伏外道。佛灭度后诵出阿毗昙藏。从江作名故称为满江。亦从愿作名。依未曾有因缘经云。富楼那以嫉妒心后割爱入山诵九十种经。满二十一年还王舍城。头上然火。以铜鐷鐷腹唱云。我是一切智人后佛降之。即说偈云。若多少有闻自大以憍人。如是盲执烛照彼不自明。以智慧故投地未起得阿罗汉果。弥多罗尼子者。弥多罗是母名。外道四围陀论中有弥多罗品。其母诵此一品。从所诵为名。此云慈行亦云善知识。尼者女也。同名既多。故以母别标之。富楼那辩才第一不达根性故被呵也。无垢经云。满慈子也。
　　文四同前。第三先征后释。释中即有四。一举昔日被呵之事。二出教呵相。三入三昧下明其化巧。四我念下自申卑屈。初中忆念我昔被呵时也。在一树下者。所呵处此近毗耶离城有园林。林中有水名曰猕猴池。园有僧房。是毗耶离庵罗之侧也。为诸新学比丘说法者明所呵事。以说小乘不应大机所以被呵。时维摩诘来谓我言等者。第二出教呵辞。为益新学比丘令舍小求大所以教之。文中有四。一呵不称欲。二汝不能知下呵不知根。三欲行下重呵不称欲。四久发下重呵不知根。前中四句。一教。二呵。三重教。四重呵。初入定观此人心然后说法者。心是乐欲之心。入定者二乘之人。心有限碍故。在定即见。出定不见。设使在定利声闻见众生根熟极八万劫。钝根定浅少不足言。故今教之。先当入定知人心欲。然后说法也。菩萨定者真心为体。性常寂照未曾不知。不同二乘出入异也。第二呵中。小法如秽食事等稊稗。大心如甘露事同宝器。第三重教。劝知心念。第四重呵。琉璃喻大心。此是大毗琉璃照见万像。西国所有不同此处凡琉璃也。水精喻小乘法也。第二不知根中文有三句。初句呵不知根。第二句呵其授小。第三句明授小之损。为大说小。恐坏大心。故勿伤也。第三重呵欲中。约喻以呵。于中三句。比丘求大名欲行大道。小法局狭犹如小迳。求大教小理所不应。故云莫示小迳。无以大海内于牛迹者。比丘大心如似大海。小法微浅事同牛迹。安心住法目之为内。此亦不应故云无。以日光等彼萤火者。比丘大心犹如日光。二乘小法事同萤火。将大同小理所不应。故称无以也。若依无垢称云。更有两句。无以妙高山王等于芥子。又以大师子吼同野干鸣。第四重呵根中文有三句。初明比丘久发大心中忘此意。未证法前进退不恒故也。二如何小乘法下呵彼说小有多过失。三我观小乘下呵不知根。智慧微浅犹如盲人。明智体劣。二乘唯得生空智未悟法空。所以智慧微浅。又不知众生根机。故云浅也。不能分别诸根利钝。智用狭也。此明罗汉于大乘法尚似盲人。况我昏昧凡夫妄生分别者哉。问。胜鬘经云。凡夫如生盲不见众色。声闻如七日婴儿不见日轮。如何今说声闻过生盲也。答。若见谛理凡夫不能故。彼经说犹如盲人声闻分得故。说如七日婴儿不见日轮。今说声闻不识根性故过生盲。非见谛理也。又云。理实二乘分知众生根性。但为抑挫声闻故言如盲。故上经云。富楼那先当入定观此人心然后说法。时维摩诘即入三昧等者。此下第三彰其巧化令悟大舍小。文有六句。一净名默入三昧。由入三昧令此比丘自识宿命。曾于过去佛所种善发心。依地持论。宿命有五。一自知宿命。二知他。三令他知。四令他自知。五自他展转互知宿命。今所论者即是第四令他自知宿命也。问。大乘宗过去无法。比丘如何得知。答。由得宿命智观现在赖耶识中过去世种知过去事也。或可。缘心上影像相得知过去事也。三即时豁然下还得本心。由维摩以宿命通力加彼比丘得见过去所习善根还得本大乘心也。四于是下荷恩致敬得益既深。亡其形相故谓礼也。五因得发心更为说法。六由为说法彼于菩提不复退转。此诸比丘位在十信。由闻今说进入十住。第七住中住不退也。永不退作二乘故非信不退。久以信故亦非证行二种不退。以初学故。问。五种菩提中此等比丘证何菩提。答。五中但证得伏心菩提。久已信故非发心也。创初证得非明心菩提等三也。我念声闻不观人根者。此第四自申卑屈。我念声闻不观人根不应说法也。是故已下结不堪也。
　　佛告迦旃延者。此云扇绳。其父早亡。母恋不嫁。如绳连扇风吹不去。因以为名。又云思胜。是古仙人名。由具闻思胜余人故。今从彼种以为名也。是南天竺国大婆罗门种。善分别义。谈论第一。故命问疾。然不达实相。所以致呵。若就行解说法授人不闲法药。故进之以深法也。
　　文四同前。第三释中初总征次别释。释中有三。一出昔日被呵之事。二维摩下明教呵相。三说是法下教呵利益。前中两句。初明佛昔一时为诸比丘略说苦空。次明迦旃延为诸比丘敷演其义。言略说法要者。五句不多故名为略。初四俗谛。后一真谛。摄法周尽故名为要。又通摄有为无二法皆尽故称为要。演有为作四非常。演无为作一寂灭。故云要也。又要略有四句。一名略义广。名少义多说也。二名广义略。名教多说义少也。三名义俱广。名教多说义复多也。四名义俱略。名教说义并少也。如总相说苦谛不多解释。即是名略。若具分别是名义得广。一句既知下三可类今佛略说法要者。多是名义俱略也。我即于后敷演其义至寂灭义者。次明迦旃延为诸比丘敷演妙义。如来了法非常无常。众生不解横执为常。乃至妄执以为生灭。佛见此执不称理故故即破遣。说五阴性法悉是无常。治彼众生常见等倒。虽说无常。非谓正法是无常。其义何也。遣常情故说无常。非谓是无常。遣乐情故言苦。非谓是苦。遣有情故说空。非谓是空。遣我情故言无我。非谓是无我。遣相情故说寂灭。非谓是寂灭。迦旃延不达教旨。于佛说法之后皆以相说。便谓生灭是无常毁坏是苦。遣有得无是空灭我为无我。灭阴为寂灭。佛既略说于前。迦延敷演于后。取相分别乖佛教旨。故云于后敷演其义也。
　　第二教呵相中有二。初呵其所说。二教实相之法。无以生灭心行说实相法者。正明呵辞。其小乘人闻说无常不达如来治病义故。便谓一切色心等法唯是无常。以此无常生灭之法为实相法。观之悟道能求圣果。不知实相之理非色非心不生不灭。故今呵云勿以生灭无常之观为实相也。自下文有五句。教人实相。先教无常诸法毕竟不生不灭是无常者。肇云。毕竟者决定辞也。小乘观法以生灭为无常义。大乘之士以不生不灭为无常义。无常名同而幽致殊绝其道灵微故非常情之所恻。妙得其旨者其惟净名乎。遣常情故言无常。非谓有无常。常无常故毕竟不生不灭。是无常实义也。远云。实相理穷名为毕竟。体寂无为名不生灭。此不生灭是彼无常真实性。名无常义也。基云。小乘以生灭为无常。谓不生不灭为常。上折汝心见有。不生不灭为常者。此常还是无常。故云不生灭是无常也。又依中边论。释三种无常。一无物无常。谓分别性本来无故无物可为常。二生灭无常。即依他性因缘有故非是性常。三有垢无垢无常。即真实性染净不恒亦非是常。今所论者总约三性同一真实是无常义也。五受阴空是苦义者。肇云。有漏五阴受染生死名为受阴。或可。依俱舍论。烦恼业因能招阴报。故云受阴。受者取也。如草康火。或阴属受。如帝王臣。或阴生受。如花果树。小乘以受阴起则众苦生为苦义。大乘之士通达受阴内外常空本自无起。谁生苦者。遣乐情故名苦。非谓有苦义也。远云。穷苦实性毕竟寂灭无相无为。此之真理。是苦实性名苦义也。基云。小乘人谓。五阴是苦义。灭五阴得涅槃。是乐义。今折彼汝定见。五阴无所有为乐者。此还是苦。故五阴空。是苦义也。依中边论。苦有三种。一所取苦。即分别性。为执心所取。二相苦。即依他性。三苦八苦为苦相故。三相应苦。即真实性。苦相合故。今推三苦同归一实故称苦义也。诸法究竟无所有是空义者。肇云。小乘观法缘起内无真主为空义。虽复观空而于空未能都泯。故不毕竟。大乘之士在有不有在空不空。何以故。遣有故言空。非谓有是空。有若是有。何由可空。有若非有。空何所空。故无空无不空。即毕竟是空实义。什云。本言空者。欲以遣有非有去而存空。若有去而存空。非谓之空也。二法俱尽乃是空义。故中论云。大圣说空法为离诸见故。若复著于空诸佛所不化　又云。诸法之中毕竟真如无其所执。因空所显说为空性非空也。依中边论。空有三种。一本无空。即分别性。本来无故。二不空。即依他性。有而非实不同分别。一向无故。三自性空。即真实性。二空所显为自性故。会上三空同一真实。是其空义。起信论云。空有二种。一者如实空。以能究竟显真实故。二者如实不空。以有自体具足无漏性功德故也。于我无我而不二是无我义者。肇云。小乘对我为累故尊于无我。无我既尊则我无我为二。大乘是非齐旨二者不殊乃为无我义。又云。真如本离言说分别之相。我与无我由来不二。为遮我故因无我显故云无我。又云。二乘之人知阴无神名为无我。即我无我异。菩萨了我性空即是无我。不见无我异于有我。所以尔者。遣于我故名为无我。非谓有无我。我与无我俱无所有。是无我义。故中论云。或说于有我或说于无我。诸法实相中无我无非我。又依中边论有三无我。一无相无我。即分别性。我相无故。二异相无我。即依他性。与妄所执我相异故。三自相无我。即真实性。无我所显为自相故。会上三种同一真是无我义也。法本不然今则无灭是寂灭者。肇云。小乘以三界炽然故灭之以求无为。夫炽然既形灭故名不生。大乘观法本自不然。今何所灭。阴界空故名为寂灭。非谓有所灭。无生无灭即是寂灭实义也。又云。破彼生灭说不生灭。非谓法性是无生灭。以其生灭及不生灭悉皆离故。方得名为大寂灭也。又云。二乘之人见烦恼生起无漏谛观段除烦恼显得择灭无为以为寂灭。此即有余涅槃非是真实。大乘之士悟真如法性本来清净。无惑可生故云不然。无惑可灭故云不灭。不生不灭即寂灭涅槃。此即自性涅槃非有余果也。依中边论。灭有三种。一无体灭。即分别性。自体无故。二无二灭。即依他性。二取不生故。三自性灭。即真实性。会上三灭同一体实。是寂灭义也。出体者此五六无为中并以真如无为为体。若约五法依佛地论以清净法界为体性。若辩离合。开即为五。如此经说以对常乐我三倒故立无常等印。对我所倒故立空印。对妄见生灭等故立寂灭印。若据中论。合为四印。如地持论。虽我与我所分二妄想。约十史论之合为一。我见史。由所对患一故合空无我为一无我印。若略而论即立三印。如涅槃谓一切行无常无我涅槃寂灭。彼经以行苦入无常门摄。同是迁流不住义故。空摄入无我中。义如前辩。第三教可益中彼诸比丘心得解脱者。闻前维摩翻前五非小乘偏执。为说大乘甚深法。故常无常等碍心障累悉灭无余。是故名为心得解脱。此诸比丘位在十回向。闻说五法进入初地。或可。此诸比丘是小乘学人。闻说五义实相未能入深遂证罗汉果也。无垢称经云。说是法时彼诸苾刍诸漏永尽必得解脱。故我下结不堪也。
　　佛告阿那律者。亦名阿泥楼驮。亦名阿泥灵豆。此方言不同故有多号。此云无灭。亦云如意。且言无灭者。由八万劫前曾供辟支佛所得善根至今不灭。譬喻经云。毗婆尸佛入涅槃后。阿那律曾入佛堂以为劫贼。见灯将灭。遂抽一箭挑灯更明。见佛威光色相。毛竖念言。他尚施物求福。我云何盗。遂舍而去。以此善根九十一劫常生善处。今值佛出家修道得罗汉果。天眼第一。称其愿心云如意也。所获福德曾无灭尽。故云无灭增益阿含经云。是佛堂第。如来父叔合有四人。各有二子。佛父最大名曰净饭王。有二子。长者俗名悉达多。此云利成。即如来。小者名难陀。第二叔名斛饭王。长子名提婆达多。小名阿难。第三叔名白饭王。长子名阿那律。小者摩诃男。第四叔名甘露饭王。长子名拔提。小者提沙。佛有一阿姑。名甘露味。有一子名尼陀罗。前诸释子并皆出家。其那律初生之时周匝其舍宝藏自出。后从佛出家。佛边听法不觉眠睡。如来说偈呵之。咄咄乎为寐。[雍/虫]蠡蚌蛤类。一寿百千年。轮转无穷已。那律被呵心怀惭愧。立誓不睡遂使失眼。后诣耆婆求疗。耆婆问其患眼所由。那律具答。耆婆对曰。睡是眼。食少时不睡。眼便饿死。永不可治。那律闻之遂勤修天眼。半头见物彻见三千世界。如观掌中庵摩勒果。虽得天眼不与无相智慧合行。故被呵也。若约行辩。此人修起通行。以其那律未悟二空取相分别。所以教修无相天眼。
　　文四同前。第三释中初总征次别释。于中有二。一举昔日被呵之事。二时维摩下明教呵相。前中有三。一明那律经行之相。二时有梵天王下彰彼梵王与诸梵众问见多少。三我即答下那律以己所见正答。初中忆念我昔一处经行者。第一明经行相。外国之法坐禅诵经皆名经行。今那律在一静处坐禅默念名曰经行。非谓诵经等也。增一经云。若诵若念经游而行故曰经行。有五功德。一除睡眠。二除劳气。三除宿食。四除风壅。五令身心和识。时有梵王等者。第二明梵王问天眼如那律天眼所见几何道理问见远近。以诸梵众报得天眼不及那律修得者胜。心生慕仰故来请问。此语顺西方故问几何阿那律天眼所见。若顺此方应言那律天眼所见几何也。我即答言等第三明那律正答。吾见此三千大千世界如庵摩勒果者。小乘所见局在一界故以界别之。如来得遍头天眼彻见十方。那律虽不及佛。声闻中修得半头天眼能见三千界也。庵摩果者。其形似桃而非桃。能除风气。那律于时手执此果因以为喻也。
　　第二教呵中文开六节。一呵那律所见之相。二我默下那律被呵愧耻而默。三彼诸梵赞叹净名问真天眼。四维摩下为说。五于是下诸梵眷属闻法发心。六礼敬而退。就前呵中文自有三。一定。二相。二假使下送其两难。外道之人修得五通。以分别故是有作相。汝今见境有色相者便同外道。云何名内。若无作相即是无为法中即无见相。云何复言见三千也。如此并难实亦难通故。下第二那律闻之无答而默。第三诸梵赞问可知。第四维摩为说有佛世尊得真天眼。不以二相者。庄云。空心常寂虽复遍缘。无有二相。不见能所差别相也。故思益经云。悉见十方界一切群生类而于眼色中终不生二相。诸佛所说法一切能听受而于耳声中亦不生二相。又云。二乘天眼在定不见出定即见。虽见界而取相分别未能即见无见。如来天眼定惠平等而不妨照用。虽见世界而不分别。何以故。了色性空见无所见故。无有二相差别也。
　　五眼义略以七门分别。一释名得名。二辩体性。三修成次第。四五类差别。五见境不同。六约人辩异。七问答分别。
　　第一释名得名者。初通次别。通者。五即是数。眼即是用。照导前境称之为眼。此即从数及用为名也。或可。六释之中带数释也。次别者。一者肉眼。血变凝成名之为肉。依肉得眼故名肉眼。以眼根无血肉故清净。四大所成故。此即从所依得名也。又人云。肉即是眼当体为名。此释非也。二天眼天眼有二。一修得。二报得。修得天眼者。一切禅定名之为天。依天得眼故名天眼。从所依得名。报得天眼者。报得有二。一约菩萨。二约诸天。约菩萨者。诸菩萨等名为净天。生在天中报得眼根。从彼净天以立其名。此即净天之眼故名天眼。从生为名也。约诸天者。一切天趣光净皎洁。名之为天。天趣之眼名为天眼。从趣得名也。三惠眼。入理般若推求谛理名之为惠。以惠为眼名为惠眼。当体得名。或可。六释中持业释也。四法眼。一切法有所轨持。名之为法。或可。根欲性等名之为法。照法之眼名为法眼。从境为名也。五佛眼。前之四眼流至佛果。总名佛眼。此即佛身之眼。名为佛眼。从主为名。或可。佛是觉义。觉即是眼。名为佛眼。当体为名。亦可。照达佛性名为佛眼。从境受称。
　　第二出体者。肉眼即以人中净根四大所造不可见有对净色为性。惠眼法眼佛眼此之三眼心所出体。初通次别。通者三眼总以别境中惠数为体。别者惠眼即以正体智为性。法眼即以后得智为性。或可。法眼通以正体智为性。缘真理法名法眼故。若如此者与惠眼何别。释云。得名不同。惠即为眼。当体得名。照法称眼。从境受称也。佛眼即以无功用智为性。或可。以圆镜等四智为体也。
　　第三修成次第者。为导养色身先修肉眼。虽见粗色不见细色。见近不见远。见明不见暗。见前不见后。见障内不见障外。有如是等众多障碍。次修天眼。虽见色境未见真境。次修惠眼。虽见真境未达俗境。次修法眼。虽照四境而未圆满。次修佛眼也。
　　第四五类差别者。俱舍论云。内五有熟养声无异熟生。八无碍等流亦异熟生性。余三实唯法。刹那唯后三。肉天二眼以色为性。有其二类。一是异熟。以从异熟因所生故。二是长养。饭食资助睡眠等持胜缘所益故。修得天眼既非宿业所招。但由定力引起。唯有长养非异熟也。离二性外无别等流故无等流。非苦忍故无刹那性。非无为故无实事也。惠眼若约二乘。苦法忍位初得生故有刹那。若约菩萨初地引起亦有刹那。非无记故无异熟。非色故无长养。前无无漏故无等流。若约本有种子亦有等流。非无为故无实也。法眼从前无漏生故有等流非无记。故无异熟非色故无长养。非初起故无刹那。非无为无实事也。佛眼报化二眼。从前无漏所生起故有等流亦有长养。定力引起故法身佛眼性。是无为得有实事也。自余不具。已同前释也。
　　第五见境不同者。其中有四。一事。二法。三理。四实。阴界入等差别是事。苦无常等众生根性是法。二空真如是理。如来藏中真常佛性是实。此之四法五眼所见。肉眼唯见障肉一色尘事。凡夫肉眼见百由旬。二乘肉眼同凡夫所见。菩萨肉眼如大品说。极远见三千世界。如来肉眼与菩萨同。见境分别。天眼有二。报得修得。此二天眼通见障外一切色事。报得者随报强弱见境不定。随身在处唯见自地。及下不见上地。若约修得者。凡夫天眼依智度论见一四天下。声闻天眼小声闻见小千世界。大声闻见中千世界。阿那律修胜故见三千界也。缘觉天眼小者见中千。大者见大千界。菩萨天眼有二。一修得。二报得。修得者随人大小所见不定。远者见一切世界。故地持云。菩萨以一切世界为天眼境也。报得者。大品经说。极远见三千世界。如来天眼见一切无量世界。后之三眼不可以方便所论。唯得约法深浅分别。二乘惠眼唯见生空。菩萨惠眼具见二空。而不穷尽。如来惠眼见空毕竟。二乘法眼但见苦无常等诸法总相。粗观不能微细。若约不知根欲即无法眼。菩萨法眼了根欲性及一切法。若总若别粗细悉知而不穷尽。如来法眼与菩萨同皆悉穷尽佛眼。二乘全无。菩萨人中进退不定。地前菩萨闻见。佛性以闻见故未有佛眼。地上菩萨眼见佛性。以眼见故说之为有。若依涅槃经。九地已还闻见佛性。十地眼见而未明了。但见自身所有佛性。不见众生所有佛性。于自身中十分见一。如来佛眼见性穷尽。此明见实也。
　　第六约人辩异者。初凡夫生在人中未离欲者但有肉眼。若修得上界定者有修得天眼也。若生天中未离欲者但有肉眼。报得天眼如欲界天等已离欲者具肉眼。报得天眼修得天眼也。须斯二果天中生者具肉眼。报得天眼未得。根本禅定无修得天眼。若约大乘佛地论。须斯二果以有漏惠伏欲界修。或得根本禅亦得修天眼。悟生空故有惠眼。不知根欲无法眼。若约知苦无常法通有法眼。非佛故无佛眼也。若那含人中生者有肉眼。有修得天眼。有惠眼。若生天中得报得天眼。无余二眼。如前应知罗汉辟支有肉眼。具修报二种天眼。悟生空故有惠眼。无余二眼。如前应知。菩萨位中地前顿悟菩萨有肉眼天眼及以法眼。未得无漏。无惠眼。非佛故无佛眼也。若至初地已上七地已来犹未舍分段身故有肉眼。修定故有天眼。得无漏智故具惠法二眼。佛眼可知。若至八地已上但具三眼。以舍分段故无肉眼。非佛故无佛眼也。若是地前无学回心渐悟菩萨具天眼及以惠眼法眼。已舍分段故无肉眼。佛眼可知。若是有学回心具有四眼。未舍分段故有肉眼。余三如前所辩。若至八地已上十地已来但具三眼。所谓天眼惠眼法眼。无二可知。若至佛位。三身有具不具。化身具五眼。报身具四眼。以无肉眼故。法身体是真如。不具五眼。若约法性之眼亦具五眼。
　　第七问答分别者。问。肉天二眼阴界入中何法所摄。答。二眼并以不可见有对净色为体。即以色入色界色阴所收也。问。惠眼五根五力七觉八正门中何法所摄。答。五根中惠眼五力中惠力七觉中择法觉分八正中正见所摄也。问。法眼三智四智十智中何法所摄。答。三智之中入加行后得二智。四智缘俗并通四智。十智之中以等智法智比智道智他心智五智所摄也。问。肉眼不见障外。何故见三千界耶。答。菩萨肉眼以天眼导引得见三千世界。难肉眼见障内天眼引故见障外。肉眼见明色。天眼导故见暗色。答。障外有明缘。天眼导故见障外。暗中无明缘。天眼虽引不能见(云云)问。五眼十眼如何相摄。答。依花严经说有十眼。一是肉眼。见一切色。二是天眼。见诸众生死此生彼。三是惠眼。见一切诸根差别。四是法眼。见一切真实之相。五是佛眼。见佛十力。六是智眼分别。了知一切种法。七是明眼。谓见一切诸佛光明。八出生死眼。见涅槃法故。九无碍眼。见一切无障碍故。十是普眼。见法界平等法门。故十中初一是前肉眼亦兼天眼。见细远近是天眼故。第二天眼是前天眼。第三惠眼。第五佛眼。第六智眼。第七明眼。第八出生死眼。第九无碍眼。此之六眼。是前法眼第四法眼。是前惠眼见真谛故第十普眼。是前佛眼普见平等真法界。故第五诸梵皆发心者。闻前佛眼在定常明不生分别知己所见。于彼非分咸生慕仰。尽欲勤修。先发菩提心后起胜行。斯则教呵之胜益也。第六礼敬可知。故我已下结不堪也。
　　佛告优波离者。天竺正音。此云上首。持律中上。本在家时是诸释子剃发之人后诸释子出家之时波离送去。诸释子等欲至佛所脱所著衣宝冠璎珞并所乘象与优波离。释子去后波离思念。诸释子等果报如此尚舍出家。我住何益。若彼有得。我亦应然。以所得物安置树上。象系树下。作如是言。诸有取者吾悉施之。后往佛所。诸释子见问其来意。波离具答。释子大喜。即便请佛。此人先来为我作使。若后出家我即轻慢。愿佛先度我当敬事。佛先度之即为受戒。诸释子等同为礼敬是时大地为之震动。空声赞言。诸释子等我憍慢山崩。出家已后持律第一。以其不能观空灭罪所以致呵。就行之义已如前释。众共同遵故须命也。
　　文四同前。第三释中初总征次别释后结释。中文开五节。一举昔日被呵之事。二时维摩下明教呵相。三于是二比丘言上智哉下彰二比丘称赞维摩。四我答下明已述叹。五时二比丘疑悔即除下明比丘闻法获益。前中忆念我昔有二比丘犯律行以为耻不敢问佛来问我者。此即第一呵事也。有二。初问后答。此初问中。明比丘所犯耻愧情深不敢问佛。以优波离持律第一故来问决。不知轻重以释本疑。律云。有一比丘。在阿兰若眠。有采薪女。见之欲心盛发。盗行非法。比丘寤已疑犯初偏。后一比丘见此女人嗔心欲打。女人怖走堕坑而死。比丘惧犯杀人重戒为此每怀耻愧不敢问佛。向波离处请决所疑得免斯咎。我即为其如法解说者。第二答。波离依律教相判决轻重。故云为其如法解说也。
　　第二教呵相中先呵后教。前中唯优波离无重增此二比丘罪者。谚云。忏悔之法以灭罪为义。今此何故乃云增也。比丘起过元由取相之心。觉已生悔深怀悕惧。波离为忏还说有相之法。闻其罪名更生热恼。如是忏者。粗罪虽灭细想更兴。于念念中薰成识种相资尤甚。岂非增也。远云。比丘造罪元由取相故生。波离为忏还说罪相增其情取。故曰重增也。若约行辩。此人起灭恶行。以其不能即相无相观罪性空。所以教修无相忏悔也。当直除灭下第二正教。就中初总。所以下别。其智此下结叹劝学。总中两句。初一句就理正教。第二句举过教离。前中所言当直除灭者。云何曲灭。而复云。直说有罪相。方教忏悔名为曲灭。观罪性空。罪垢不生。破离罪相名为直灭。勿扰其心者教离过也。若依向前取舍心中有相忏者。诸见逾增。罪体不灭。徒自纷扰乱其心耳。就下第二别教中。初征后释。释中有四。一就罪性以教。二如佛说下就心以教。三唯优波离下释疑以教。四优波离一切下总就一切法以教。正观前罪性不在内外中间者。凡夫由见彼此自他别故造诸罪业。今教观自身无我无人。即是内空。观他亦然。复是外空。既非自他。中间亦空。三处俱空。即无我所。我所既离。无罪可作。罪尚不作。何有性也。又云。不在内者六根性空。不在外者六尘相空。不在中间者六识体空。三处既空。罪从何起也。又不在内者不在我。若在我心不应待。别不在彼事者。若在彼事不应罪。我不在中间者。合我与事以为中间。既离于内外更无有法。故不在中间也。又依他无生故不在内。分别无相故不在外。真实无性故不在中间。迷此三处故有其罪。三性既空。罪自非有。从何生也。第二就心教中有二。初举佛说。垢净由心。以心空故罪性亦空。如优波离下第二就优波离证时以教。前中间有四。一明众生空引佛为证。二明心相体空。三举心类罪。四明诸法亦空。初中如佛所说闻前罪空犹未能解。现见众生修善造恶。云何空也。故举佛说为证。垢净随心古来相传。心是六识。由识心分别起染净二业。随业势力感苦乐两报。报起由心。故知无有实众生也。又云。心者即是第八阿赖耶识。由其识内持染净种子。种子遇缘即能招苦乐二果。果起由心。故知无众生也。心亦不在内外者。第二破心空也。向前疑有众生。今乃云无。复谓。彼罪系属于心。故今释云。心亦不在内外中间。三处既无。何有心也。如其心然者第三类也。以心空故类罪亦空。夫执本以知末。守母以见子。佛言。众生垢净皆由心起。求之不在三处。心既无在。罪垢安寄。故普贤观经云。我心自空罪无福生。如空中风无依止处也。不出如者第四明法空也。何以前来罪与众生乃至心性不住三处皆悉空者。正由诸法不出如故。如之体性空寂无为。如外无法。宁非空也。波离下第二就彼证时以教。欲令波离自悟故也。文中有三。初净名问。次波离答。三维摩言下将凡类圣。问中心相得解脱时有垢不者。问彼第九解脱道中正入证时见自性净心有垢染不。或可。是因缘心缘生之心性非烦恼名本性净。今但问彼得解脱时本性净心曾有染不答言不也者。证时心冥一境。不言有垢染也。大小虽异无垢是同。故于证时不见垢染。一切众生心相无垢亦复如是。将凡类圣。若随相释。凡圣两分。以理而论。凡圣常一。以其一故本性净心同无垢也。第三释疑以教。疑云。波离圣人心净可尔。众生具足一切烦恼。云何亦言心相无垢也。经即释云。妄想是垢无妄想是净等也。此明心性本净。妄为客尘隐覆于真。达悟者元来本净。迷悟虽异性体常同。故与圣人将为类也。虽复不异约相恒分。欲使学人体兹深意。就中三句。即是想心见等三倒也。妄想垢者。此则想倒。想心计法虚妄不实。名为妄想。妄想不同。依地持论有其八种。一自性妄想。即执色等法各有自体。二差别妄想。即执色等有可见不可见有对无对等差别。三摄受积聚妄想。即于阴中执我众生。于军林等中起定执实。此一分别即前执于人后执于法。四我见妄想。无我执我也。五我所妄想。即执我有用。六念妄想。即缘可爱净境分别。七不念妄想。即缘可增不净境分别。八俱相违妄想。即缘中融境分别。此八妄想前二后三法执所摄。第三积聚通其二执。第四第五唯是人执。此之八种隐覆净心故名为垢。即以遍行中想数为体也。无妄想是净者。无即悟真。所以是净。颠倒是垢者即是心倒。妄心执法背于真实。名为颠倒。即以第六意识为体。无颠倒是净者。无即达悟。所以是净也。取我是垢者。是其见倒。邪惠执我计我乖于正理。名之为垢。即以根本烦恼中我见为体。问。见倒一种体是邪惠。性能坚执可名为倒。心想二法性非邪惠。如何成倒。答。随见倒力亦立倒名。与倒相应行想同故。或可。于非常等起常等见时。必由境中取常等相。能取相者。是想非余故立倒名。心倒即是见倒所依。心王增见亦名为倒也。不取我是净。解空离染所以是净也。
　　一切法下第四总就诸法以教。文中有二。初观法生灭类显性空。二法皆妄见下观法无相类罪相空。前中有三。初法次喻后合。初法中生灭不住者。妄法虚空忽有名生。谢往称灭。不住者妄法虚空忽有名生。谢往称灭。生灭推迁时无暂住。何以故。诸法体空故。如幻如电者。第二举喻。如幻者显自性无常。如电者显念念无常。以幻尘似有而无故喻无住。电转忽有忽无故。譬如念无常也。诸法不相待乃至一念不住者。第三举法合喻。由前念无常不待后念。后念无常不赴前念。刹那不住。故知无常也。诸法皆妄见下第二此明相空。还有法喻合三。以意思之。此中应问。若使诸法悉非有者。现见众生苦乐不同见闻等异。此义何也。经即答云。诸法皆妄见。此明向前垢净等法随想而说说相差别。就实以论皆是妄见。悟其真理由来平等。何有染净之异。凡所见闻皆是妄有非真实也。此云何知。经云。如梦无忧喜妄见有之现无忧喜亦复如是。炎者炎中无水妄谓有之。现见男女等相亦如是也。水中月者。水实无月。妄见有之。观阴无我亦如是也。镜中像者。像无去来。妄谓有之。现无生灭亦如是也。当知皆是妄见故非有似有。实无体。住无住即空。何有罪垢也。是名奉下结叹劝学。行顺法律达罪非有。即无犯律之咎。名为奉律。之解相非相即无取相之失。故称善解。如来是奉律。行无不妙。如是解法智无不真。欲使学者慕彼高风故。今净名示兹教也。
　　于是二比丘言上智哉等者。第三称赞维摩解胜波离。故云上智哉。所不及者。明下劣上显智不及。持律之上而不能说。明说不及也。答言自舍如来未有声闻及菩萨能制乐说辩者。第四障己述叹。自申己屈。自舍如来未有二乘及菩萨能胜净名辩者。叹其辩胜。智慧若此。叹其智胜也。时二比丘疑悔即除作是愿言令一切众生皆得是辩者。第五闻说获益。益中有三。一疑悔罪障消除。二发大心誓当作佛。三兴广愿愿众生智辩同已。故我下结不堪也。
　　佛告罗睺罗者。此云覆障亦名不放。昔曾为王。沙门欲见。贪著乐故六日不看。又塞鼠穴六日不出故。在胎内六年方生。故就此义名为覆障及不放也。又云。宫生太子。出家之日父王恐泯国嗣段绝留连不听。太子于时手指妃腹而语之言。却后六年汝当生男。即如其言。佛出家后六年方生。国人及释种族皆疑。太子既自出家厌舍五欲。妃在宫内何得有娠。将不犯邪。净饭王与诸亲属共相议言。谓非太子遗体。王及释种皆怀愧耻。遂生嗔心以大火坑欲烧。耶输陀罗耶输对诸释种自立誓云。若非太子遗体。愿我抱儿投火而灭。若不尔者愿示清白。于是立誓竟抱儿入火。于时母子俱存。火变凉池。莲花捧出。王与亲族臣寮方信是太子儿。故号宫生。佛成道已还宫之时。罗睺始年五六岁。如来将至寺变千比丘悉如佛形。罗睺直尔往至佛边。佛以手摩头将还精舍。敕告舍利弗目连度之。虽得出家。以恃贵族慠慢不乐听法。兼多恶口形名他人。佛于一时以法制约。于斯永段打辱不嗔。佛叹其人忍辱持戒密行第一。不达无利出家故破呵也。若约行辩。修出家行。罗睺不了即相无相。真实出家不称如来无为功德。所以教修无相出家行也。
　　文四同前。第三先征后释。释中文分为两。一出昔日被呵事。二时维摩下明教呵相。前中忆念我昔至罗睺汝佛之子舍轮王位出家为道有何等利者。此第一举昔呵事。先问后答。毗耶离城诸长者子等摽举问人。来至我所明请方便。问我等请问辞也。汝佛之子所承至高既舍王位所舍极重佛不出家为金轮王王四天下罗睺在家为铁轮王王一天下诸长者子见舍重位所希必大舍素从缁名为出家安心慕法名之为道其出家者有何等利者。问其所得也。我即为说出家功德之利者。第二答其所问。因行道品名为功德。涅槃果为大利。或可。善为功德。乐名为利。又云。出家功德经云。若放男女奴婢出家其德利益不可思议最为第一。膝造宝塔高至梵天。譬如有人杀三千世界一切众生或挑其目得罪无量。若能救得福亦无量。放人出家能自出家。福多于彼。应说此利。又分别功德经云。若一日一夜出家除六十劫生死重罪。如是广引诸经叹说出家功德之利不可思议。是名如法为说出家功德之利也。
　　时维摩下第二明教呵相。先呵后教。呵中唯罗睺罗不应说出家功德之利者。夫涅槃道品无为无相。作有为有相说故言不应也。所以者何下释也。先征后释。无利无功德是出家者。举是显非出家求灭修行道品。离相出家即舍世报利及有相功德。故云无利无功德也。或可。乐之与苦因缘相对。利与功德皆藉因缘。因缘无自性。毕竟体空。利即非利。德即非德。是为出家有为法者可说有利有功德下。明非异是在家生死系缚心有分别见有报利及诸功德。出家离相云何乃说俗利功德也。上来呵说。夫出家者为无为法下。第二广明教相。文中有二。一教罗睺出家之法。此则体出家。非相出家也。二维摩诘语诸长者下。教诸长者出家仪式。前中有三。初总略以摽举劝应识知。第二彼无此下二十三句广明出家之法。第三若能如是下总以结成。初中夫出家者总以摽举。为无为法无利无功德者。无为是涅槃果德之名。为涅槃修行道品。果既无为。因离诸相。无为无相即绝报利及有相功德也。庄云。又存利者必见有不利。存德者必见有不德。苦法性空。何有舍苦以求乐利。不善体空。何有亡不善以求善德也。自下二十三句广明教之文。分为二。初五句修自利。降魔以下十八句次明利他。自利中文有五句。初有两句明其所离。次有三句明其所证。所离中无彼无此中间者明离三相也。六根为此六尘为彼六识为中间三处体空故无彼此中间也。又云。在家为此出家为彼。方便求度为中间。三事缘生无有自性。无性即空。道俗无二。是真出家也。又云。此为生死。彼是涅槃。中间为道品。为出家者恶此生死遵彼涅槃。故有三处之异。真出家者。解生死非生死故无此。了涅槃非涅槃故无彼。既无彼此。中间安在。离此三处则无系著。是真出家。故思益经云。诸佛如来不得生死不得涅槃。佛圣弟子得解脱者亦不得生死不得涅槃也。离六十二见者。教离情想。执取之心名之为见。见别不同。有六十二。大士了见性空不生分别。故称为离。非谓有所离也。故无行经云。若有所尽不名漏尽。知诸漏空相名为漏尽。尽之与离其义相似。处涅槃者。教其所证。此即总明处。处之言证。谓证法性无为寂灭。远离一切戏论动念分别。名处涅槃也。智者所受圣所行处者。别明所证。会法界真如。得无分别智。名为智者。证遍满如名为所受。圣心游履名行处。亦可。地前菩萨依教生解。名为智者。信顺此法。是名为受。初地已上会于正理。称之为圣。圣心游履故云行也。上明自利讫。下教利他。于中初教。降魔下教伏外道。前中七句。初句降魔人也。度五道等六句降魔法也。于中有三。初有一句。明其所出教。度五道者。所谓地狱畜生饿鬼人天是五道。道者以到为义。谓众生业所感到处。总以异熟无记五阴或四阴为体。欲色界者五阴性。无色界者四阴为性。唯生本死三有所摄。非中有摄。以中有未到故。除因离果称之为度。五道是生死之处。所以度之。问。五道中四生内何生所摄。答。依智度论。诸天地狱一向化生。以诸根顿起故。鬼道二种所谓胎化。人畜两道通其四生。卵生人者。如毗舍佉母生三十卵也。湿生人者。庵罗女顶生轮王等。化生人者。如劫初生时人皆化生也。胎生人者。常人也。畜生四生者。人情易知。庄云。运大慈悲济度五道四生悉令解脱。而常不得众生之相。故称度五道。故般若经云。我皆令入无余涅槃实无众生得灭度者。二有三句。明其所修。净五眼得五力。立根者。一者肉眼。以人中净色为体。缘障内色为所观境。二者天眼。即以天中净色为体。缘障外色为所观境。三者惠眼。以如理智为体。缘真如为所观境。四者法眼。以如量智为体。缘俗谛为所观境。五者佛眼。以恒沙功德为体。缘一切法为境。或可。缘佛性为佛眼。菩萨先有四眼。佛眼分得。以结使覆故不得言净。今明八地以上菩萨正智现前灭诸结使眼得清净也。又依无垢称经云。净修五眼行人因中施财修定惠等感得五眼清净。如施灯明肉眼得净。如修禅定天眼净也。若修智慧余三眼清净也。得五力立五根者。所谓信进念定惠也。五眼既净能破烦恼。名得五力。力成由根故立五根。始起曰根。终成名力。三有二句。明教所离教远魔业。不恼于波离众杂恶者。若菩萨者慈悲为源怜愍众生与物无违故曰不恼于彼。止恶生善不杂漏过心行纯净故称离恶也。伏外道中文有十一句。初句摧邪人。摧诸外道者伏邪人也。超越假名等十句破邪法。前外道中佛法之外别立道理名为外道。以彼邪智邪辩抗敌。菩萨大士以四辩而令摧伏。云伏外道也。又云。心外见法理外妄计。皆名外道。出家修习无念。但念令不起则邪法自息。故上经云。以无心意无受行而悉摧伏诸外道也。破邪法中亦有其三。初有六句。明其所出。二内怀喜下三句次明所修。三离众过下一句还彰所离也。前中明出烦恼业句。超越假名者生死苦报虚假之有称曰假名。证实除舍故超越也。藏云。假名者经说有四。一生死是假名。涅槃非假名。生死是浮虚幻为。所以是假名。涅槃真实。故非假名。二者涅槃是假生死非假。涅槃无名强为立名。所以是假。生死本是名相之法。非强立名。是故非假。三者二俱是假。以生死涅槃是因缘相待故是假也。四者二俱非假。废名就法。法体皆如。如内绝言。所以非假。今就初门明生死。是假名得涅槃。故超出也。明出苦也。次出烦恼。于中四句。初出淤泥教断爱也。淤泥者。爱见烦恼爱染生死名曰淤泥。了之性空称之曰出也。无系著者。心无所爱不著五尘。若有所著不名出家。乃至不为爱道。不系不著名为出家。故思益经云。乃至如来尚不贪爱。何况余法也。无我所著者明修除见也。出家之道本亡我人故。于我所法中一切舍离。故下经云。因有我故便有我所。若无有我亦无我所也。无所受者。不受邪法。或可。不受一切法。故花手经云。眼不受色乃至意不受法。名无所受也。下教出业。摧诸外道等。邪法教人名为扰乱。除灭称无。次明所修。内怀喜护彼意。修利他行。于他所为心无疾恶。名内怀喜。内心清净外能随顺众生不逆其心。名护彼意。随禅定者。修自利行。随者顺也。不见定乱相其心常不动。故曰随也。此定学离众过者。还明所离。离于一切犯戒之垢。此戒学也。若能以下第三结。以其真实出家之法一如上故。依此出家名真实也。
　　就下第二教彼长者子等出家仪式。文别有四。一维摩诘劝诸长者真实出家。二诸长者不达真实出家意故以父母致辞。三明维摩教令发心即真实出家亦名具足。四诸长者得真出家。前中先劝所以下释。法身如来无处不在。对目不见故难堕也。父母不听不得出家者。唯依戒律出家要须父母开许。若其违命。不合出家。或可。无明父贪爱之母障蔽真相令不显现。名曰不听。隐在三界诸烦恼中。名不得出家。维摩诘言汝等发菩提心则出家者。真心既朗。胜相亦彰。无明贪爱既除。法身独出无碍。此则名为真出家也。名具足者。众德圆满性戒自成。不假师资。毕竟无染。此岂不名具净戒也。故无垢称云。是则出家。是即受具戒苾刍性。问。俗人发心即得具足戒。与比丘何别。答。前戒有二种。一制行。论其制法如须羯磨方得论其制行。离过是同故与俗人同法事。四明长者得真出家。故我下结不堪也。
　　佛告阿难者。此云欢喜。依智度论。有三因缘立名。一从本愿得名。二父母立名。三人见得名。第一从本愿得名者。即是释迦牟尼佛因地作窑师时值遇去本师释迦牟尼。佛有闻持传者名曰阿难。即发誓愿。愿我于未来得佛之时还名释迦。所有闻持侍者还同今日阿难。亦由世世已来发愿为佛侍者。以宿因故今得为佛侍者。故名阿难为欢喜也。第二父母立名者。如来将欲成道。魔王忿怒与十八亿鬼兵来恼菩萨。菩萨心正魔皆退散。便至净饭王所说言。汝子昨夜将欲成道。为魔所坏今已死没。王与眷属皆生愁苦不能自胜。净居天子即报王言。不须懊恼。汝子已成正觉。不须忧苦。王犹疑惑。即遣使访问。使还启王。太子已成正觉。王及眷属国内臣民皆大欢喜。须臾之倾斛饭王复更报净饭王云。夫人生男。王重欢喜。世间欣庆岂过我等。既值欢喜时生。为立其名名之欢喜也。第三人见得名者。由阿难世世已来慈忍行成报得相好端严色像第一。见者悦神无不爱敬。故名欢喜。故净法师云。阿难者是佛昆季宿著因缘。名标起愿之初。生居得道之末。面如满月。目类青莲。能令见悦神亦使父王庆。集具斯三义故称欢喜。弟子中多闻第一。不知如来法身常身体性无假故亦被呵。
　　文四同前。第三释中初总征次别释。别中有五。一出昔日被呵之事。二维摩言止止下明教呵相。三时我世尊实怀惭下自彰己屈。四即闻下空声导引和谐两家。五世尊维摩诘下阿难比丘叹维摩德。前中三句。初明阿难为佛乞乳。时维摩下净名怪问。我言已下阿难正答。前初句中世尊身少有疾者。患风病也。牛乳治风故须乞也。维摩问者。非时而乞其必有由。故须问也。答中小乘教内言佛实有生老病死故。故作斯答。如是道理阿难是大菩萨知佛无病。应同声闻起化故也。
　　就下第二教呵相中文开四节。初句略呵。二如来身下显佛真身金刚不坏。三默往下重明呵相。四当知阿难如来乘下重明佛身体常不堕诸数。前略呵中。止止莫作是语者。执应迷真所伤之甚重言呵责故云止止也。如来身金刚体者。第二显佛真身。佛身无为物不能坏如金刚也。恶尽善满。何有病也。又云。金刚之体明佛体坚难坏也。事同金刚。诸恶已断众善普会。彰佛德满。众恶已断断德圆满。是摄律仪戒也。众善普会行德具足。是摄善法戒饶盖众生戒也。此明所有何病何恼彰其所无。当有何疾内无疾苦。当有何恼外无衰损也。默往已下第三重呵。就中有三。一呵心其言。二行矣已下呵去其身。三可密去下双呵形言。欲令永息无常之念。前中有三。一遣默往。二呵诫不听谤佛。三以理教示。默往阿难是初遣也。口病言是以须默。身远乞所为是须往。谚云。阿难小智不了佛身真常无待。妄言有疾。违失处深。故须默往。自此已后不得更言佛无常也。勿谤已下第二呵也。如来无病而言有病。是则为谤。又垢执实无亦为谤佛。莫使异人闻者。异学精返难与理亲脱。闻斯语谓佛实病即轻佛也。无令大威德诸天者。五净居天名世界顶。十住菩萨多生是处也。若闻此言则知人者不达如来方便之意于汝而生劣想。他方菩萨知佛无病复轻汝矣。转轮王下第三以理正教。转轮圣王以少福故尚得无病。举劣况胜。岂况如来无量福德普胜三界而有病也。辩胜过劣。第二呵去其身。于中有二。初呵令去身。二明须去所以。行矣阿难者。速舍此去名为行矣。佛为世师。举世共尊。说病他讥。彼此同著。故云勿使我等受斯耻也。外道闻等者。明可去所由。外道梵志举毁谤人。佛法之外别立道理。名为外道。心外别求。理外妄计。生心动念。名为外道。法外求净名梵志。若闻此语。明谤所由。当作是念何名为师者。明轻谤心。自疾不能救而能救诸疾者。明出谤语也。第三双呵中可密者止其言。速去者摧其身。不密他闻不速他见。故须密速。勿使人闻。或可。速密去者。摧其身勿使人闻。止其言也。第四重明佛身性常成其无病。何须重明者。前虽明佛是金刚身。恶尽善满犹滥生身无常。
　　此下四句明佛惟以法性为身不堕诸数。以证如来毕竟无病。文中有三。第一告语令知。第二非思下正明四德。第三此身当有何病下明了知无病。初告语令知阿难诸如来身即是法身者。明佛化身即是法性之身。以化用法为体故。或可。化身性空即是法身也。第二正明四德。非思欲身者。法身不从思欲结业而生故非思欲身也。业系既段自在无碍。即是我义。过三界者。生死报土无复诸苦。即是乐义。诸漏已尽更无垢染。即是净义。不堕诸数者。佛身无为不堕生住灭等四相数中。即是常义。或可。不堕数者出过一切有为诸数。故无垢称经云。是身无为离诸有为出过众数也。庄云。不堕数者不堕众生数也。远云。非思欲身者离分段因。过三界者离分段果。诸漏尽者离变易因。不堕诸数离变易果(云云)如此之身当有何病者。第三结成无病。既具常乐四德。宁有病也。第三自障己屈。实怀惭耻者。阿难闻上佛身常而无病。自耻愚暗。终日侍佛不知佛常。妄见有病乃为乞乳。非谬何也。第四空声导引者。阿难执应迷真。居士论真失应。今以平等空中出声导之。和谐两家不许偏执。就实以论劝彼阿难如居士言了佛无病。但为佛出五浊恶已下随化。不违阿难乞乳。故须同病以止病也。五浊者。一命浊。二劫浊。三见浊。四烦恼浊。五众生。下劫将末命等五法以成滓。故如油将尽名浊也。命浊者。谓短寿年十岁。以恶劫时命根为体。劫浊者。谓兵刃疾病饥馑劫起时以不相应法为体。或以内外有漏五阴为体。见浊者。三恶劫时五见为体。烦恼者。三恶劫时阴五见余钝央烦恼为体。众生浊者。三恶劫时无有正念。众生以第八识为体。或通取五阴为性。此五惟在欲界非上二界也。此五成时名为恶世。现行斯法度众生者。如来一代行乞食法度脱众生。依乳光经云。佛在世时毗耶离城乐树下四众围绕共会说法。时佛中风。当须牛乳。毗耶离有梵志名摩耶利。为五百弟子作师。以悭吝故常持罗网覆其舍宅及以庭中。不令飞鸟侵食米谷。邪见不信。家有乳牛。恶抵踏人无敢近者。佛为度此梵志故示言。有疾须乳为治风故。遂遣阿难持钵往乞至其门下。梵志见怒而问曰。汝何所须。阿难对曰。佛病须乳故来乞求。彼闻作念。可令自取使牛踏杀。即语阿难。若须摄取。阿难即往牛所。牛自开脚任其摄乳。时牛静住不复敢动。时诸人众咸生惊怪。尔时牛母而说偈言。
　　此手扪摸我　　一何使乃尔　　取我两乳去
　　余留兴我子

　　尔时犊子复白母说偈言。
　　我乃前身时　　生悭贪恒突　　复随恶知识
　　不信佛经戒　　使我作牛身　　受苦不可系
　　都缘贪嗔痴　　至于六十劫　　今乃得值佛
　　如病遇良医　　持我饮乳分　　尽用奉上佛
　　我食草饮水　　自可充今日　　令我后智慧
　　得道愿如佛

　　于时梵志在傍具见即自悔责。我不及牛。不识福田生此恶心。梵志门徒数百人见此事已皆得法眼净。梵志复说偈言。
　　我是人头畜　　汝是畜头人　　汝见生欢喜
　　我见劫生嗔　　共汝诸等辈　　相将见世尊

　　尔时阿难持乳奉佛。具述上事。佛即记曰。此牛母子却后命终人间天上七返往来终更不生三恶道中。牛母后值弥勒佛得阿罗汉果。犊子亦尔。过二十劫后当得成佛。号曰乳光如来。因此事故摩耶利等即于佛所深生敬信。故曰现行斯法度脱也。取乳勿惭者。为化必然故无惭也。第五叹维摩。可知。是故已下结不堪也。如是五百已下第三总结。类显余文可解也。

　　维摩经疏卷第三



　　维摩经疏卷第六


　　香积佛品第十

　　就此品中三门分别。一辩来意。二解品名。三随文判释。辩来意者。始从问疾至不二品广明行因。此品之中寄就香积如来明因得果。因前果后义次第也。下文中修十修八复是其因。众香世界庄严妙事是净土果。此即明其净土因果。又解。前之四品明其教行入不二品。次明证行。此香积品不住道行。以不住故此往于彼彼亦来此。互相显发利益众生。有兹三意。故须明也。
　　释品名者。前来宾主问答将讫。施设供养顺俗常仪。遂取香饭以供大众。因示神变显佛事无方。就食主题章名香积佛品。
　　第三释中文分为二。一问答辩法。二维摩文殊说是法下结说利益。前中复二。一就香积明净土果。二彼诸菩萨闻说是下因彼众香菩萨赞请明净土因。前中有三。一现净土。二显胜食。三明教殊异。
　　前中有二。一明舍利见其室空内心念食以为论端。二明维摩将为取食先现净土。前念食中。日时将至菩萨何食者。远云。因上空室故生此念。良以饭食时中所须。是以念也。又因念食多有开发。所以念食也。藏云。念食有三意。一身心俱累。凡夫人。二心虽无累而形须资待。二乘人。三身心无待。诸大菩萨也。舍利既受结业之形。心虽无累而形须资待。于佛道法齐后不食。食时既至。故生念也。二经初以来谈论菩萨妙法。声闻不乐故念食也。三维摩空室身子扣关。互相显发以为利物。所以念也。问曰。空室之中声闻五百。何意舍利独起念耶。答。诸弟子中舍利智慧第一。又是时会之长。然多起发。故偏生念。又问。前念床座通为二乘。今此念食偏为菩萨。答。床座大小同须。是故通为食中。二乘自有乞食法故不为也。前念座通为二乘而被呵责。故今不为念也。或可。翻译脱略非是理无。无垢称经云。此摩诃萨说法未起。我等声闻及诸菩萨当于何食也。
　　时维摩诘知其意下。将为取食先现净土。文中有三。一呵念秽食。二若欲下许取妙食。三维摩入三昧下正为现土为取食缘。初呵中维摩诘知其意者。知其念。意维摩以他心通悬鉴彼心。故云知其意也。佛说八解脱仁者受行。举法以呵。八解之中前二解脱观不净。汝已受行。云何念不净断食耶。又解脱即是无欲。法食长养身之上膳。汝已受行。云何返念不净食耶。
　　八解脱义七门分别。一释名得名。二出体性。三辩所缘境。四明行相。五所依地。六明漏无漏。七问答分别。
　　第一释名得名者。初通次别。通者离染弃背名为解脱。八即是数。解脱是用。从数及用为名也。或可。带数释也。前者。一内有色相观外色内者。谓自身。言外色者欲观自身青瘀等色。初习难成。先观外色青瘀之事。比教内身。不久当然。故名内有色观外也。二内无色相观外色者。已观自身不更内观青瘀等事。唯观外色若青瘀等。故名内无色观外色也。已上二观除变化障。三三名净解脱身作证者。青黄赤白鲜洁之色名之为净。界地穷满。行者克获。名身作证。此之一观除变化障及烦恼生起障。四名空处解脱者。久观诸色身心劳苦。须作破列色想作厌色观。缘无边空处而生此定。于空不染故名空处解脱。然成就之时通观四阴。从初得名名曰空处。五识处解脱者。又缘空境患心劳苦摄境观心。于心离著名识处解脱。天无所有解脱者。彼无所有无有粗识故。微细所缘缘少识为境名无所有。于此离染名为解脱。下之二脱准上应知。七非想非非想解脱者。此定最细不同四禅三空。名为非想。虽有心缘异灭尽定。名非非想也。已上四观能除受味。八灭受想解脱者。厌心劳虑止息有缘。除受想等心心数法。名灭受想也。此之一观除想受心法也。若论得名者。初三解脱境用立名。空识二种方便为目。非非想形对受称。无所有及灭受想约所无立名也。
　　第二出体性有二。一依小乘。二依大乘。小乘体者萨婆多宗杂心论等。前三解脱以善大地中无贫善根以为体性。空等四种解脱以当地中善四阴以为体性。灭尽解脱以非色非心不相应法以为体性。大乘体者。依瑜伽等论有五种。一克性体。前七解脱以别境五中惠数为体。二引发体。此之七种以定惠为体。三最胜体。若地前菩萨以加行智为体。地上菩萨若缘色等事法以后得智为体。若缘色等真如即以正体智为性。故瑜伽论云。此七解脱以世出世智为体性也。四相应体。以四阴为性。五眷属体。以五阴为体也。第八解脱以非想地厌心种子防心功能以为体性也。第三辩所缘境者。初二解脱缘不净色为境。第三解脱缘净色为境。若约十二处辩所缘境者。十二处中缘色处为境也。若约五阴。缘色阴为境。若约十八界。缘色界为境也。若约理观。缘色真如为境也。空处解脱方便初起缘空为境。观行成就通缘四阴。若辩理观。缘空真如。识处解脱初起缘识为境。观心成就通缘四阴。理观还缘识真如。无所有处解脱方便之时缘无所有为境。观行成满通缘四阴。若辩理观。缘无所有真如也。非想解脱初起缘细想为境。观行成就通缘四阴。理观缘细相真如也。第八灭尽解脱无心缘故不论境也。
　　第四明行相者。初二解脱作不净行及无相行。第三解脱作净行及无相行。空处解脱既缘空境作空行相及无相行。识处解脱作缘识行及无相行。后二解脱可知。若约宽通起无常等诸行。第八解脱既无所缘亦无行相也。
　　第五辩所依地者。前二解脱依初二禅。第三解脱依第四禅。空等四解脱各依当地。第八解脱依非想地。欲界散地不发解脱。中间未至定惠不均。亦不发解脱。近分定亦不发。以速疾故也。若约依方。此八解脱唯依三方身起。不依北方。以无说力起故。若约三界身。前三依欲界身。后五通依三界身起也。
　　第六明漏无漏者。有其二种。一约小乘约大乘。初小乘者萨婆多宗。此之八脱并是有漏。二大乘中二乘所得前七解脱。若缘色等事法体是有漏。若缘色等真如性是无漏。第八解脱一向无漏。若菩萨位。地前顿悟菩萨未得第八。前七分得。此是有漏。若至初地已上七地已来。所得解脱性是无漏。出观已后还即间断。八地已上观心相续。所得八脱一向无漏亦无间断。佛果可知。若是地前渐悟菩萨。缘色等事法。前七解脱一向有漏。若缘真如性是无漏。第八解脱一向无漏。若至地上与顿悟同也。若约佛告果。八解脱俱是无漏。
　　第七问答分别者。问。八解脱中何故第三第八得名身作证。答。此二最胜所以得名。第三即于色解脱中障渐无余。第八即于无色解脱中障渐无余。是故偏立身作证名也。问。此八解脱学人得不。答。依小乘。初二果人未离欲界。未得根本四禅。不得八解脱也。若依大乘。前二果人以有漏道伏欲界惑。分得七脱。未得第八。第三果人八脱俱得。仍未圆漏。无学果人方得清净也。问。前二解脱俱缘不净色境。何故分为二脱。答。色有内外不同。是以分为两脱。若如此者。空境亦有内外两殊。亦应分为二脱。答。缘空之时不作内外解。所以但合一解脱也。问。第三身与第八身何异。答。第三约心身以证定。第八约色身以证定。灭尽无心。以身克证也。
　　若欲食下许取妙食。待须臾者得益不遥也。当令汝得未曾有食者。该云香积味饭食之能令长道断诸烦恼。世所不行名未曾有也。庄云。今言未曾有食。只食未曾有未曾有食。岂有可得也。
　　第三维摩现土之中有二。初以神力现众香界。后此诸下明众皆见。问曰。何须现彼国者。解有二义。一者欲令大众见彼修因往生故须现也。二显己不思议力欲令大众咸仰修习同己所得故须现也。前中初言入三昧者。化所依也。若就实论。无时不定。今随化相示言入也。就所现中文分有五。一示方所。上方界分。二明远近。过四十二恒沙佛土。三所现国名曰众香。四所现佛名曰香积。五辩彼国人物等相。过四十二恒沙佛土者。若随相解其义可知。就实而论即是经中四十二贤圣之位。依花严经。一十住。二十行。三十回向。名字如上辩。四十地。言十地者。一欢喜地。二离垢地。三明炎地。四烧然地。五难胜地。六现前地。七远行地。八不动地。九善惠地。十法云地。此十地上复有等觉妙觉。总为四十二位。过此已后。无明细碍尽净无余。理证相应成无上等觉。胜智圆满方得号佛。故言过四十二恒沙世界。有佛名香积者。彰化教主。积戒定惠以成其身。名为香积也。第五明土相中文有四句。一土庄严。五尘胜妙。二人庄严。唯诸菩萨无有二乘。三重叹土。纯以香严。四重叹人。唯佛菩萨众。见可知也。问。香积如来三身之中何身所摄。答。报身所摄。所以得知。香积世界唯有菩萨无有二乘。故知报佛所摄。或可。亦通化身所收。所以得知。香积土中既有天子名曰香严。诸天凡身未见报佛。又经云。此诸大众莫不目见。故知通化身也。佛身既通报化。所居之土亦通报化也。此诸众下众见可知也。
　　时维摩问众已下第二显取胜食。文中有三。一明维摩为众取食。二明彼佛应即与之。三得食已普供大众。前中有二。一命众取食。二于是下众默不堪自遣化取。前中四句。一维摩诘命众取食故问。菩萨仁者谁能致彼佛饭。致是运致檐辇之义。又云。致者到也至也。谁能至彼佛所取饭也。二以文殊威神力故制众默然。欲使维摩自往取之。适其化意。非谓大众力不能也。三明维摩返系。令取仁德众多不堪取食可著之甚故今返系。仁此大众无乃可耻。四文殊为众解过引佛为证。如佛所言勿击轻末学。以众末学解脱之德不堪往取。勿轻意也。
　　二明维摩化取食中文别有三。一以神力化为菩萨。二而告下教取食仪。三时化菩萨下承命往取。前中维摩不起于座居众会前。起化处化作菩萨。相好光明威德胜等明化所作。维摩大士具有三身。一是法身。二是报身。三是化身。现长者身是化身。化作菩萨者。从化起化。二乘之人不能从化起化。菩萨从化更能起化也。中论云。如世尊神通所作变化人。如是变化人复变化作人。准此经文。化人复能起化也。或可。从净名报身引起。以其化身无有心故不能起化。又问。维摩化作菩萨现诸光明。依何三昧依何神通依何禅定。答。依智度论。依三昧王三昧依神足通依第四禅。又十四变化心中依何心中起化。答。依四禅。欲界化当第十心化也。又问。十二处中化几处。答。十一处全。法处一少分不化无为。所以现菩萨威德胜者。欲使彼国诸菩萨等睹之发心来此听法有大兹益故须胜也。取食仪中文分四节。一示方所。二明问讯。三教乞食。四明乞意。初中而告之言。汝往上方。明示方所。二到彼维摩稽首足下者设敬也。问讯起居通问辞也。少病少恼者问讯事也。而言少者示同世俗也。少病恼者问身增损气力安不。问心苦乐。三所食余者。若不食余即不敢乞。乞食意中有三胜益。作佛事者。娑婆众生得道之益。弘大道者。小乘众生悟大之益。名闻普者。闻名诵持成德之益。问曰。舍利前念食中但为菩萨。今此维摩取食何故为声闻也。答。身子念食原从自己须食心起。自有所欲。谓他亦须。又身子实谓菩萨身有所待。维摩达彼诸菩萨等久食深法于食不须。今取者。唯为二乘未发心者教令发心舍小学大故专为也。三化菩萨承命取食。文中有二。初化菩萨升于上方举众皆见。后化菩萨发言求食令众同闻言。如前教也。问。何意取饭遣化菩萨。请座不遣人追。答。借座灯王谓默感不思议。今令请香饭遣化奇特。又借座示心通不遣使人往。请饭表身通故遣化人取。又欲引上方菩萨从彼而来使此众睹见暮德进修道行。又欲以此法门利益彼众故。以是等缘故遣化往也。问。请饭维摩何不自取乃遣化往。答。维摩即是时会化主。客在其室。无宜舍去。又欲令彼诸菩萨等寻化推本来此听法故身不去。
　　彼诸大士见化菩萨已下第二大断明彼如来应请与食。文别有五。一明众香菩萨睹化致问彼佛具答。二菩萨言其人已下。审问维摩道德何如乃作是化。彼佛具辩。三于是香积如来已下。佛以香饭与化菩萨。四时彼九百万菩萨下。彼诸菩萨欲来此土。佛便听许。五时化菩萨受钵饭下。二因菩萨承力至此施作佛事。前中初问后答。问中三句。初言彼诸大士举能问人。见化菩萨彰所睹。叹未曾有彰昔未见。下正为问。今此上人从何所来问其所从来处。二娑婆世界为在何许问其方所。三云何名为乐小法者问其所为。净土中无怪而问也。下佛答中佛告之曰总举答词。下方度等随问别答。于中初至界名娑婆。答上问中娑婆世界为在何许。娑婆梵音。此翻名忍。悲花经云。此土众生忍受三毒及诸烦恼。土从人称故名为忍也。佛号释迦。于五浊世为乐小法众生敷演道教。答上问中云何名为乐小法者。三彼有菩萨名维摩下。答上问中今此上人从何所来。明此化人净名遣来。先列维摩住不思议辩其所得。为菩萨说明其所化。故遣化来彰其所遣。称扬我名并赞此土。令彼菩萨增益功德。明遣阿为使此慕求名增功德。自下第二彼诸菩萨审之维摩诘其人何如及作是化问其人也。德力无畏神足若斯问其德也。下佛具答。佛言甚大叹其人胜。对其初问。一切十方皆遣化往叹其化广。对其后问。第三彼佛盛满香饭授化菩萨文显可知也。自下第四众香菩萨请佛求来彼佛听许。于中先列请人。俱发声等发言正请。供养释迦见维摩等彰请所为。下佛听许可往者听去也。下明诫约。先诫其身。后诫其心。诫身有二。一教摄身香。无令众生起惑著心生烦恼故。问。既摄菩萨身香。云何不摄饭香。答。佛神力故饭能除惑发其道意。所以不摄。身香不然故须摄也。亦可。世尊恐彼众生生诸烦恼。是以劝摄必。其众生不生贪染亦不劝摄。故下经云。佛告阿难是彼菩萨毛孔之香。二舍本形。无令彼诸菩萨而生鄙耻心退勇猛故。就诫心中。又汝于彼莫怀轻贱而作碍想。正劝舍过。于人莫轻。于土莫碍。畏而不入名为碍想。所以下释先征后解。十方国土皆如空者。诸佛胜土性净如空平等无二。但为大悲化众生故不尽现其清净土耳。自下第五明菩萨承力至中。若就别相。彼九百万承彼佛力。其化菩萨承维摩力。通则义齐。何有异也。上来第二佛与食竟。
　　次维摩即化九百万下。第三大断得彼饭普供大众。文中二。一明维摩现不思议力小室广容。二维摩诘语舍利下。能以少食充于大众。正明供养。为此变者欲使众香诸来菩萨深敬故也。前中有四。一以神变作师子座安置众香新来菩萨。问。室中先有灯王高座。维摩何故更化高座。答。灯王之座此方菩萨以升。香积众至所以净名化作高座。又问。舍利念座。维摩何不化作。请座灯王此有何意。答。舍利既见室空。所以生念。净名若其自化。恐致不实之嫌。是以不化师子座。又问。恐致不实之嫌维摩不化座者。今香积众至亦致不实之想。何故维摩化作高座。答。净名化座欲令众香菩萨生不思议想。所以净名化作高座。又云。上明借座。今辩化成。彰显奇特也。二化菩萨以彼香饭授维摩诘。三明香饭普勋三千。四明人天等众闻香云集。闻众有三。一婆罗门闻香快然者。异香入体身心欣悦也。二明长者至月盖领诸人众入方丈室礼敬劫住后。三诸神及天云集。文并可知。问。欲界诸天闻香可尔。色界诸天既无鼻识。如何闻香入方丈室。答。色界虽无鼻识而有鼻根。欲闻香时借下界识而托上根。所以闻香入室也。如十地菩萨将成佛时经色界中依第四禅断烦恼及习方成正觉引起成所作智。第四禅中既无五识。云何引起成所作智。故智借彼下识依上根生转成所作智。彼亦如是。或云。香是定心所变。法入所摄。色界诸天诸天意识得缘。所以闻香入方丈也。第二以食供养众中文分为二。一辩香饭无尽。二其诸菩萨下彰饭殊胜。初辩饭无尽中文有四句。一命众食。二有异下睹饭念少。三化菩萨下呵其狭心。四于是下结受用无尽。问曰。前座大小通告。今食何意偏告声闻。答。有四义。一声闻自有乞食故无心欲食。二取饭正为乐著小法者故。三声闻小智饭少。大众都无心食。四身子念食唯为菩萨不为声闻。故偏命食。座即不尔。是通以告可食如来甘露味饭者。此饭能灭诸烦恼毒资养惠命。名甘露味。大悲所勋者。甘露味饭是大果。又从心所起故云大悲勋也。无以限意下诫舍劣心。取相分别名为限意。食无大利名不消也。远云。执为定少名为限意。用不应法名为不消也。庄云。有所得心名为限意。取于饭相名不消也。第二睹饭念少有异声闻者出不消人。四大弟子外名异声闻。亦可。五百人外名异声闻。或可。二乘人等异诸菩萨名异声闻。念饭少者取食少相。而此大众下取众多相不知诸佛不思议德。以一微尘纳无数世界。微尘不大。世界不小。第三呵狭小心中文有三句。一呵。二四海下彰饭无尽。三所以下释勿以遮呵也。小德小智二乘人福惠少也。无量福惠佛福惠多也。四海有竭下明饭无尽。或念不应四海有竭此饭无尽者。假举世间事彰饭无尽。一切人食揣若须弥至一劫亦不尽者。假举世人明食无尽。一切人食食人广也。揣若须弥所食多也。人别须弥乃至一劫食时久也。假使如此犹亦不尽所以下释。初先微后解。一钵之饭所以言不尽者何下对释之。无尽戒下。声闻五分功德有二种尽。一无常尽。入无饭涅槃时尽。异彼二尽故言无尽。功德具足者。不同菩萨。所食之余不可尽明佛食身报用无尽。于是钵饭下第四正明受用无尽自下第二饭殊胜中显食功德能有三。初明身安乐者。离忘不善名安。无苦适悦名乐。譬如下欲次以喻显安乐。后明食者身出妙香亦如下喻显香相也。
　　尔时维摩问众香下。第三大断明其教殊异。于中有二。初明他佛。后明此土佛教。前中有二。初净名问。次彼菩萨答。以理言之。教实无别。但以众生报根性不同故问也。前中先问彼具答之。我土如来无文字说但以众香入律行者。非谓彼土默而不言名无言说。但以圣者致化不同此土众生必以言教得道彼国天人多以闻香得入圣位。下经云。或以香饭而作佛事等。无文字说者举其多耳。彼国以香通道为宗。非都无言。故上经云。彼国无有声闻辟支佛名。唯有菩萨众。佛为说法。故知亦有言说。如此土以通道亦有因神变等事而得悟道也。德藏三昧者。圣由定成获此定已。菩萨所有一切功德皆悉具足。故云德藏三昧也。自下第二明彼菩萨问此国土言教施化。于中先问后答。答中有三。初总以标举。二是地狱下别释。三结成。此土众生刚强难化为说刚强语者。然圣化无方随缘而应。此土众生刚强难化故佛以粗言而应之也。佛有三种说法。一软语说。行善乐果。二粗言说。行恶苦果。三杂语说。或以苦言呵责。或以软语开化。杂说二种方能离过。今三教中是粗教也。第二别中有三。一法。二喻。三合。法中约就四谛以释。欲令众生知小可厌终趣大乘故须明也。初明苦谛中先说三涂极重之苦怖彼众生令舍恶因。是诸难处者即八难也。是中三恶及生盲聋四法是报难。以异熟无记五阴为体。世智辩聪是烦恼难。以染污邪惠为体。北方长寿无此二。是处难。以所居住处世界成难。四尘为体。以彼天人诸根具足根性聪惠非是难但处在彼故。亦可。身处俱为难。即以异熟无记五阴为体。佛前后是时难。以身堕在此时还以异熟无记五阴为体。具上八法不得圣道及圣道方便。名为难也。是愚人生处者。谓诸边地邪见外道无三宝处也。是身邪下次明集谛。文中虽复因果。通举对果辩因。意明集谛。是身邪行是口邪行是意邪行者。此明三业。色形积聚名之为身。依身起业不正乖理称为邪行。余二亦然。并以遍行思数为体。若约胜。依成实论思有三种。一审虑思。二决定思。三动发思。身口七业以审处决定为加行。以动发思为体。意三业者。以审决二思为体。故唯识论云。审决二思意相应故作动意故名意业也。是杀生下次明十恶。断命名杀。即是身。用生是前境。杀彼众生。此即从用及境为名也。然杀众生要具五义。一者谓是众生数。二者意乐。谓起害心。三者方便。欲为害故须执刀杖。四者烦恼。谓贪嗔痴。五者究竟。谓彼众生或无间死或后时死。若具五义即成根本业道。若阙一缘即成方便业道也。言杀生报者。俱舍论云。不善业感果有三。一异熟果。随下中上业受畜生饿鬼地狱异熟果也。二等流果。后得人身寿命短促也。三增上果。感得外物乏少光泽。所以如此。由杀他被令他受苦故于地狱受异熟果。断他命故于人中受命短促。为等流果。坏他威力故感外物乏少光泽。为增上果也。不与取是不与取报者。他物未惠名为不与。此即是境私窃曰。取是身用。此即从用及境为名。得报有三。于地狱中受异熟果。从彼出已来生人间资财乏少。是等流果。于诸外物多遭霜雹。是增上果也。是邪淫邪淫报者。乖于正礼名曰邪淫。此亦从用为名。还感三果。于三恶趣受异熟果。在人道中妻不贞良。受等流果。感外世间多诸尘垢。增上果也。是妄语妄语报者。发言不实名为妄语。此亦从用为名。得三种果。于地狱等受异熟果。若生人中多被讹谤。受等流果。外感资具多诸臭秽。果增上果。是两舌报者。离隔彼此名为两舌。此亦从用为名。还感三果。于恶趣中受异熟果。后生人中亲友乖离。受等流果。感得外事高下险曲。是增上果。是恶口恶口报者。发言粗恶名为恶口。此亦从用得名。感果有三。一于下恶趣中受异熟果。后生人道恒闻恶声。受等流果。感器世间田多荆棘。硗确碱卤是增上果也。是无义语无义语报者。不称正义名无义语。此亦从用得名。还感三果。于三恶趣受异熟果。后生人间言不威肃。受等流果。感外世界时候变改。是增上果也。是贫嫉贫嫉报者。于境染多名为贫嫉。报得三果。于畜生等三恶道受异熟果。于人道中其心贪威受等流果。感外世界果实鲜少。是增上果也。是嗔恼嗔恼报者。于境损物名为嗔恼。感果亦三。于下恶趣受异熟果。在人道中其心猛盛恒多嗔怒。受等流果。感外世间果味辛苦。是增上果也。果邪见邪见报者。起见不正名为邪见。还得三果。于三恶趣受异熟果。后生人中其心增痴又多邪见。是等流果。感外世界无诸果实。是增上果也。是悭吝下次明六蔽。悭吝报者。悭即悭缠由障他施。于下恶趣受异熟果。后生人间乏少资财故得贫报。是等流果。增上如前。毁戒报者。由犯戒故生三恶道受异熟果。后生人中常多犯戒。是等流果。嗔恚报者。于下恶趣受异熟果。生在人中得丑陋报及多嗔恚。是等流果。是懈怠报者。由懈怠故受恶趣身。是异熟果。后生人中性多懈怠。是等流果。乱意报者。由散乱故生三恶道受异熟果。生在人间心多散乱。是等流果。增上亦可智也。是结戒下次明道谛。文中虽复通举邪正。意欲对邪辩正故次明也。文中约就三学明义。先戒。次定。后惠。是结戒者。以诸众生先造恶故佛为制戒令其修善。是持戒是犯戒者。既制戒已来。奉教曰持。违则名犯。亦可。持名止持。犯名止犯。庄云。生心动念名之为犯。不取其相名之持戒。故法句经云。若说诸持戒。无善无威仪戒性如虚空。持者为迷倒。是应作者即作持也。不应作者是作犯也。是障碍者。是前二犯能障圣道。不障碍者。是上二持不碍圣道。是得罪者。结上二犯。是杂罪者。结上二持。是净垢者。下次明定学。谚云。正定名净。邪定称垢。远云。净定无漏定是净。味相应定称垢。亦可。净者是无漏定。垢一切世俗定也。又云。分别二相名之为垢。不取二相云净定也。漏无漏者。次明惠学。有漏者三漏也。无漏者除三漏也。或可。地前加行知是有漏。地上正体后得二智是无漏也。或可。依对法论。有其六义。一漏自性故。二漏相属故。三漏所缚故。四漏所随故。五漏随顺故。六漏种类故。言漏自性者。谓诸漏自性漏性合故名为有漏。漏相属者。谓漏共有心等法漏相应故漏所依故名有漏也。漏所缚者。谓有漏善法由漏势力招后有故。漏所随者。谓余地法亦为余地诸漏廉重所随逐故。漏随顺者。谓顺决择分为诸烦恼廉重所随故。漏种类者。谓阿罗汉有漏诸蕴前生烦恼所生起故。具上六义名为有漏。与上相违即名无漏。邪道正道者。外道所行名邪。内道所修云正。亦可。二乘所修云邪。菩萨修行名正。或可。取邪正相名邪。不见邪正云正。有为无为者。次明灭谛。文中是非通举。意欲对非明是也。分断变易二种有漏五阴为业烦恼所为及四相所迁名曰有为。或可。无漏五阴为生等四相迁流名为有为。因中永灭名曰无为也。亦可。分段变易二种因果名为有为。尽此永灭故称无为也。然此无为有其多种。依杂心俱舍大品经等有其三种。一虚空。二择灭。三非择灭。依掌珍论及五蕴论立四无为。一虚空。二择灭。三非择灭。四真如。依百法论及唯识立六无为。一虚空。二择灭。三非择灭。四不动。五想受灭。六真如。依瑜伽对法等论立八无为。五种如前。更加善法真如不善法真如无记法真如即为八种。问。何为诸论不同。答。百法唯识于俱舍掌珍。择灭开为不动及想受灭故成六种。瑜伽对法于掌珍等诸论真如无为约三住分立其八种。此等论师约义不同开合有异。于理无违也。就唯识释六无为。略有二种。一依识变。谓曾闻说六无为。勋习力故心识生时相分显现。实是有为。由无变易前后相似假说无为也。二依法性假立六种。一者虚空真如。上离色障碍假说虚空。二者择灭真如。上由智简择断惑证如假立择灭。三者非择灭。有其二种。一者本性。谓真如上本性离染假说非择。二者缘阙。谓真如上漏无漏法缘阙不生假说非择灭。不生有二。一永不生。二暂不生。四者不动。谓真如上苦乐受灭假说不动。五者想受灭。谓真如上约想受灭假说无为。六者真如。约其人法二空所显安立施说假立真如。所以然者。以真如体非安立谛离名言相唯正体证也。问。不动等二三无为中何无为摄。答。依唯识论。若暂灭者非择灭摄。究竟灭者择灭摄。世间涅槃者。生死因果名曰世间。可破坏故果上之灭名曰涅槃。然涅槃不同有其四种。一自性清净不为烦恼所染。即有垢真如为体。二无住处悲智不住二边。因证涅槃即离所智知障。法空真如为体也。三有余障虽永寂若身未舍。以若身证涅槃也。即断烦恼障真如为体。四无余。舍生死二苦报名曰无余也。即出生死若真如为体也。又云。初一即真如。后三择灭摄。灭有二。一灭缚得。谓即烦恼障所得择灭。二灭障得。谓即所知障所得择灭。有余无余灭缚择灭为体。无住处灭障择灭为体。或可。自性涅槃以非择灭为体。不因择力而得灭故。自性清净离过为名。无住处无他受称。有余无余相形立名也。问。此四涅槃谁人具有。答。一切有情皆有。初一此约体说。不约证也。二乘无学容有前三。唯佛世尊独言具四。问。涅槃中涅槃有二。一者性净。二者方便净。与四涅槃如何相摄。答。四中初一性净摄。后三方便净摄也。问。依涅槃经摩诃般若解脱法身名为涅槃。依善戒经二即二智为菩提体。云何唯识论但以真如为体。答。涅槃经等理事相从。唯识论中但约理也。问。如何善逝有有余依。答。虽无实依而现似有也。或苦依尽说无余依。非苦依在说有余依也。或可。依金光明经。法身是无余报化二身有余摄也。问。所知障亦障涅槃。云何但说障菩提也。答。依唯识论。理实二障通障。即就胜而言烦恼障涅槃所知障菩提也。以难化人下结上来法说。次下喻况。譬如象马乃至彻骨者。调马有四。一触毛。二触皮。三触肉。四彻骨。超举第四故言乃至。如是下合一切苦。切之言者略有二种。一具说四谛。二就苦谛中具说四苦。一说生苦。如初触毛。二说老苦。如触皮。三说病苦。如触肉。四说死苦。如触彻骨也。下根凡夫至此方能发菩提心也。上来第一明净土果讫。
　　自下第二明土因行。文开两节。一因彼菩萨赞叹维摩为说十种增胜明余土无。二彼菩萨下因彼启请为说八种生净土行。此二何别。前十具德。后八离过。初中有三。一彼赞叹。二维摩印述。三正为说十种增胜。叹中初总。世尊下别。别中先叹。如来慈深贫所乐法者。小乘之法唯空无我无德称贫。弃大学小名之为乐。或可。此土众生无大乘法财名贫。俱有小识希求四谛名乐不法也。佛隐大乘以小法化生故云度众生也。次叹菩萨悲极言劳谦也。第二印述中有三。一维摩印。二明胜负。行不在人贵其有益。彼土虽妙施德无地。此土菩萨虽生秽国教化众生广有开发胜过彼土。故思益经云。若人于净国持戒满一劫。此土须臾间行慈为最胜。三所以下释以具十法胜也。第三次明十事。文分为三。初问次答后结。十中前六自行。后四外化。四中前三化法后一化行。除八难者小乘法。化度小乘者大乘法。化济无德者人间法。化四摄法者利他行也。结文可知。
　　第二因请明净土行。于中先问后答。为请意者欲使众生修净土因往生故也。疮疣者烦恼之异名也。维摩答中有二。初总后别。别中有三。一问二答三结。答中前四化他之心后四自行。具此八者即生净土。初中益生不望报者。第一句慈心与乐而不求报后生净土得果自然。满云。慈怜心益故不望报。代受苦者。第二句并取喜心合成一句。所以然者。若不生喜何能拔苦。为此悲喜二心合为一句。故无垢称云。二者菩萨如是思惟。我应代彼一切有情受诸苦恼。我之所有一切善根悉回施与故。故知悲喜合成第二句也。若依远法师。于诸菩萨视之如佛。所未闻经闻之不疑。初句敬人下句敬法。尊人重法合为第五一句。虽有此制既非圣教。不可依也。代受苦者。悲心愍物不入涅槃。后生净土得自在乐。又云。悲心深厚故代受诸苦。问。苦是众生报法。云何可代受。答。由其菩萨在苦化生彼得出离故云代受。又复鞭杖等苦有可代处菩萨亦代也。功德尽施者。喜心众生施彼功德。后生净土无我所报。又云。以喜除嫉故能尽施。等心谦下者。是第三句舍心平等谦卑接呴。后生净土得尊胜果。又云。舍除憎爱名为等心。齐能卑敬故曰谦下。绝离怨亲差别之异故言无碍也。下四种中。前三尊敬三宝之行。后一集善离过之行。敬三宝中视如佛者。第四句观诸菩萨体是佛故。后生净土常得见佛。庄云。菩萨是众生桥梁。增己功德。所以视之如佛也。闻不疑者。第五句于大乘深法之中闻之不疑。后生净土常闻大乘不思议法。不违背者。第六句三乘虽别归宗不殊。应物利缘岂相违也。后生净土常值圣众。就其后一自行成中曲有两句。初句习善违顺等观。后句离恶自他俱美。前中不嫉彼供者。第七句。见他得利。密与己同。唯可欢心。宁有嫉也。不高己利者。自得离乐。观诸坏缘。唯虑无常。何得高也。如是观者名调伏心。常省己过不识彼者。第八省己过故恶无不尽。不讼短故善无不满。恒以一心修诸功德者。尘垢易增。功德难具。若不以一心专至。何以克成。具此八法则无疮疣。生于净土也。然菩萨之行行复何穷如前。心是菩萨净土等。岂只八邪。又时言多。又时言一。如涅槃云。供养一花则生不动国。或言。十念成就即得往生。今且举一数言八。非谓定在八也。虽复言八。八不是多。虽复言多。多不异一。虽复言一。一不异多。故知此八即非八言八。净亦非净言净。生亦非生言生。乃至一切诸法皆应如是。上来正辩结益可知也。

　　菩萨行品第十一

　　此品之中三门分别。一明品来意。二释品名。三分文辩释。初来意者。有其四义。一众香菩萨欲还本土请法自资。二维摩请佛印述以成经法流传后代。三维摩所现神变庵罗未睹化事未周。四香积之饭庵罗未知欲使同知。有此四义明品来也。
　　二释品者。众香菩萨请法还国。如来为说尽不尽法。闻以为要行。即从请人以题章目。故称菩萨行品也。
　　三解文者。大开四节。一现瑞相令人发心。辩香饭以为佛事。三明诸佛说法平等。四明请法还国作念佛事胜缘。文别可知。
　　前中有四。一明维摩欲往佛所先现神瑞。二问答辩释。三持大众往诣庵罗。四明如来敕众令坐。前中佛说法于庵罗园者。明现相处。其地忽然者。现相时速。现三种相。一广博者。为受多众令处广博。二严事者。为安胜众说上法故令地严净。三一切众会皆作金色者。为令大众咸知进仰故使众会皆作金色。阿难白佛下第二问答辨释。大士所为非小道能测。又欲令此众知变所由故。问下答下知。第三持众诣佛。文中有三。一明维摩命彼文殊可共见佛。二明文殊印言善哉。三是时下维摩持众诣佛。文中以神通力者即神足通也。世相迎送必结四轻骑。大士迎送运以妙通。先净名置座于地将先致敬故。绕七匝者。内心爱重遍观佛德随顺修行。或绕一匝三匝七匝或百千匝或无量匝。一心合掌明心专也。恭敬如来故一面立。次诸菩萨弟子释梵四王避座稽首佛足。以此诸众前皆在座。净名持来故须避之。第四动众令坐如法慰问诸菩萨已者。叹言善来教化众生。不疲劳耶即皆受教者。如教而座也。
　　众坐已定佛语下第二次辩。香饭以为佛事。文中有三。一佛问舍利汝见维摩神变事不彼答言见。二阿难白佛今所闻下明彼维摩到佛所已重辩香饭以为佛事。三阿难白佛未曾有下类显一切悉为佛事也。前中两重问答。初问意者。以其舍利从彼文殊至维摩室具见所为故须问也。彼答可知。重问可解。答中非意所图非度测者。谓非凡夫意识所图。非身子心计度也。亦非二乘师智所测。
　　第二辩前香饭。文别有三。一阿难致问佛具答之。二舍利自说身香阿难审问舍利具答。三阿难问饭消久近维摩为辩。初中先问起发。今所闻香自昔未有是为何香下佛为辩。彼菩萨毛孔之香即是众香菩萨毛孔香也。问。前去香气普勋三千世界。何故阿难不闻此中方闻。答。非分故虽近不闻。今欲广明佛事。所以得闻。又云。阿难园中寻闻此香。今欲显饭殊胜广明佛事。所以重问。不是以前不闻。第二初先舍利自说身香。阿难次问此所从来。舍利后辩。长者维摩从众香国取佛余饭。于舍食者。一切毛孔皆香。若此故我身香。第三有两问答。初阿难问香住。文如维摩下答。至此饭消阿难重问。文如下答。答中有三。初法次喻后合。前中有三。初约凡夫。次约二乘。后约菩萨。此饭势力至于七日然后乃消者。此约凡说势。唯七日其饭即消。又云。香饭三尘为性。通凡及圣。香饭益身唯得七日。若凡夫人未起行者食此香饭。七日之内起人天行然后乃消。若大小乘人未发心者食此香饭。七日之内随其所应香饭力勋发意乃消。如七生圣人如七步毒蛇也。藏云。饭势有三。凡夫福薄但得七日。所谓下也。二乘次中故得初果正位罗汉心脱然后乃消。所谓中也。大乘发心乃至补处然后乃消。所谓上也。以应三品众生故初云七日。若约位辩。五停心观七方便也。一不净观。二界分别观。三慈悲观。四因缘观。五数息观。六总别相念。七达分善根。经此七位食大悲饭能离烦恼香饭息用。故云七日消也。若依萨婆多宗。一五停心观。二别相念。三总相。四暖。五顶。六忍。七世第一法。为七也。正位者。次为二乘苦法忍以去见谛十六心名入正位。若约新经。未离欲者若食此饭要得离欲。然后乃消。此即第三果。得心解脱者。谓阿罗汉果。大乘中三句至发心者至十信已上发心菩提也。得无生忍者。初地已上得无生法忍。理实四忍俱得。从初为名也。问。经云。已发意食此饭者后无生忍然后乃消者。此从十信至初地经初僧祇劫。此既长时舍身受身。不可香饭隔生犹在。云何言得无生忍乃消。答。有其四义。一直往菩萨地首。是分断身虽复舍生受生。犹食香饭起观心相续不断。入初地时引无漏惠断惑证如。息其作用。名之为消。二此诸菩萨复舍生受身。后身之中识中有种子种子遇缘还生。香饭相续不断。流至初地发无漏心。断惑证真。名之为消。非是食灭名为消也。三回心菩萨十信十住已去受变易身相续不断。犹食香饭。引真见道。双断二障。证真择灭。息其作用。名之为消。非是无食也。四诸小菩萨身虽分断。犹食不思议饭。摄持此身相续不断。入初地时引正体智。断惑证如。名之为消。非食灭也。故上经云。揣若须弥。乃至一切犹不可尽也。又上经云。无尽戒定智惠功德具足者所食之余终不可尽。法华云。是时释迦牟尼佛默然而坐。及诸四众亦皆默然。五十小劫以佛神力故令诸大众谓如半日。又法华云。日月灯明佛说法华经。六十小劫时。会听者谓如半日。理实听六十小劫。由经势力持诸众生经六十劫不死。此亦如是。又如大迦叶于鸡足山入灭尽定。留身待弥勒佛。经五十六亿万岁弥勒下生与佛相见。中间不死。定力持身。香饭功力亦尔。如智度论说也。若约新经。其以证得无生忍者若食此饭要当安住不退转位。然后乃消。此即八地位也。得一生补处者十地后心种智现前细障斯灭。此饭乃消也。譬如有药下立喻以显名。曰上味者列药名。其有眼下明药功能。此饭如是者合。上味灭除下合。身诸毒灭然后乃消。问。香饭既是色法。云何断惑。答。远云。由大悲香饭不思议力所以能断惑。如轮王有一床宝。圣王居上。即能离欲。逮得四种玉女。虽见如睹佛像。不生欲心。况佛菩萨所受境界。如经中说。菩萨有一照法性冠。著此观时一切诸法悉现在心。诸事亦尔。虽有此释。道理不然。岂有色法性能断惑。但以香饭资发观智能断烦恼。非是食体即能断惑。
　　第三类显一切以为佛事。文中有三。一阿难赞叹如来述成。二广就诸行以明佛事。三总以结成。初阿难称叹。饭本充虚资养色力。今乃断惑得道。岂非未曾有也。如来印述者。所赞合理故印云如是。二广明佛事中文有一十五句。义分为两。初十四句顺行佛事。后有一句逆行佛事。前中更分为二。初十三句别明佛事。后之一句总明佛事。初中或有佛土以佛光明为佛事者。即眼识能通道色尘为佛事。因睹佛光而悟圣道。故云佛事。故涅槃云。遇斯光者一切烦恼皆悉消除也。诸菩萨作佛者。如花严经。世尊默然令菩萨说法度人以为佛事。以佛化人者。佛化为人为生说法而得悟道。此上二句耳识能通道声尘为佛事。有以菩提树作佛事者。佛于树下成道名菩提树。此树色香微妙复出诸香。见闻嗅解皆悟圣道。此即五识能通道五尘为佛事。衣服卧具。昔阎浮提王得佛袈裟悬置高幢以示国人。有病之者睹见归命。病皆除愈。发菩提心。因此悟道。名为佛事。此即眼识能道色尘为佛事。以香饭者。因食香饭得入圣道此即三识能通道三尘为佛事也。
　　四食义六门分别。一释名得名。二出体性。三明建立。四辩差别。五界趣有无。六问答聊简。第一释名得名者有其二种。一通二别。初通者。四者是数。食即是用。从数及用为名。或可。六释中带数释也。二别名者。一断食。断谓形断即是形相。食谓长养诸根大种。此即形相及用为名。或可。断即佛食。当体得名。二触食。触对前境名之为触。触境益身故名为食。从用为名。或可。触即是食当体为名也。三思食。有所怖望名之为思。思能长养故名为食。从用为名。或可。思即是食。当体为名。四识食。性能了别名之为识。识即是食。当体为名。或可。第八识任持名食。从用为名也。第二出体者。辩体有二。一小乘。二大乘。小乘中萨婆多宗杂心论等断食以香味触三尘为体。以是是合中知资养自根故触食思食以通大地中触思二数为体。识食以六识心王为体也。经部宗成实论等断食以色香味触四尘体。食以冷暖等缘成假触为体。思食以思求。饭食思心为体。识食通取五识及五识后意识独头意识为体。大乘中瑜伽论等断食以香味触三尘为体。食以遍行中触数为体。触虽通七八。六识相应者食义胜也。思食亦以遍行中思数为体。此思虽与诸识相应。属意识者食义胜也。识食以阿赖耶识为体。此识虽通七八。第八食义胜也。第三建立者。依瑜伽论有其四法。一气力喜乐。三悕望。四任持。诸根大种由断食故资养色身。有气力故。由触食故摄益喜乐便能长养诸根大种。由思食故专注悕望令其色根长养相续。由识食故执受诸根大种不断。对此四义立四食也。第四辩差别者。依无性摄论。食有四种。一不净依止住食。谓欲界凡夫由有烦恼名为不净依止。即身谓不净身。依此四食得住故名不净依止住食。二净不净依止住食。谓有学圣人及色无色界凡夫有学圣人断见惑尽名净。修惑未尽名为不净。凡夫已得上定伏断欲界地惑名净。未离上惑名为不净。由此四食资养得住故言净不净依止住食也。三清净依止住食。谓罗汉辟支已断见修惑尽名为清净。由此四食得住故云清净住食也。四示现依止住食。诸佛如来及大威德菩萨不藉食资示现受食。令身得住。言大威德菩萨者。谓八地已上证无功用威德示现自在。亦可。初地已上得十种自在名威德。或可。即是二乘回心向大受变易报威德自在。此诸菩萨变易身心不假食资。但起化身示现受食。今此香饼即是第四示现依止食也。或可。即是法食性是无漏。非断等四食摄也。第五界趣有无者。欲界具有四食。色界无色界唯具三食。以其断食唯在欲界故。若约五趣。人天可知。下三恶趣亦具四食。瑜伽云。地狱众生亦有微细断食。谓府藏中有微细风。由此因缘彼得久住也。第六问答分别者。问曰。但是断物皆成食耶。答。如其所应当作四句。或有断物而非是食。谓诸断物不能长养诸根大种。或有是食而非断物。诸余三食无形断也。或有亦食亦是断物。谓诸断食能令诸根大种长养。或有非断亦非是食。谓诸触思识等不能长养诸根大种。如是所余随其所应皆作四句。问。眠梦梵行等持皆能长养诸根大种。何故不立食耶。答。长养有二。一摄受别义长养。谓长养诸根令明盛也。二令无损害长养。能持诸根大种无有损坏。梦等具斯长养。于前即无。是故不立。问。心所摄法有五十一种。何故触思偏得名食余不立耶。答。触境益身悕望益心故。二立食余不名食也。问。此之四食为是有漏为是无漏。答。唯是有漏。所以然者。由此四食资养有身。无漏之法能破有身故不名食。若约大乘。法味喜乐所持故无漏法亦能任持资长惠命。亦名为食。大悲香饭亦同于此也。问。断等四食三性中何性所摄。答。断识二食性唯无记。思触二食理通三性。问。断食有形容可示现。余三是心云何示现。答。心亦可现。如佛地论说。诸佛化身有依他心无自依心。依他心者是相分化心也。又涅槃经云。化无量众生令使有心。故知心亦可示现。良由诸佛菩萨不思议定。皆能化起无形质法也。诸佛若不现起化心。二乘凡夫及畜生等那知佛心。世尊真心十地菩萨尚自不能知也。
　　园林台观者。因睹台观而入圣位也。三十二相者或见一相二相乃至多相。随所应现而为示现。皆是入道之缘也。以佛身者现金身也。自有众生见佛色身发心悟道。此上三句眼识能通道色尘为佛事也。虚空佛事者。除去色形现虚空相令其心静。结累自消。亦如文殊师利灭众色像现虚空相以化阇王。因此悟道此即意识通道法尘为佛事也。下释众生应以此缘得入律行者。行因虽殊俱入律行也。又以梦幻者因喻解法而得悟道。以音声语言者。现今言教而得道也。此上二句耳识能通道声尘为佛事。寂寞无言者。即是维摩杜默之类此即意识能通道法尘为佛事。如是阿难诸佛威仪者。此句总显法身无相应悟合机无不利益。威仪者。行住坐卧身四威仪也。进止者。举动俯仰名进。住卧称止。诸所施为者。见闻觉识三业所作也。未曾无益故言无非佛事。此即六识能通道六尘为佛事也。上来一十四句顺行佛事。
　　又此四魔。八万四千烦恼下一句。逆行佛事。八万四千烦恼门者。如贤愚经说。彼有菩萨名曰喜王。心自思惟。行何三昧便速逮得八万四千诸度法门。思惟已请佛。佛遂答之言。有三昧名了法本。菩萨行之便速逮得八万四千诸度法门。何者是也。彼佛具答。始从光曜无极度终至分布舍利度有三百五十种门。一一皆修六度之因。便有二千一百诸度。以此诸度对治四大六衰之患。便有二万一千诸度。正以凡夫用彼四大为身。圣修诸度得净法身。舍彼四大名为对治。六衰即是六尘大贼。以能衰耗诸善法故。圣修诸度证入佛境。舍彼六尘名治六衰。用此二万一千诸度治四心病。谓贪嗔痴及以等分。此四各有二万一千。都合八万四千烦恼。而诸众生以为疲劳者。凡愚众生以迷到故为疲劳门。诸佛了烦恼性空。即以烦恼空性教化众生。因此得悟名为佛事。故无垢称经云。一切如来即以此法为诸众生而作佛事。故上经云。烦恼是道场。知如实故。又仁王经云。众生未成佛。菩提为烦恼。众生若成。佛烦恼为菩提。犹如俗医有其三品。下医之流药成非药。中品之者以药成药。上品良医用非药为药。佛亦如是。能转烦恼总为涅槃。名为佛事也。远云。诸佛烦恼以已远离。后得智中大悲现起摄化。众生因之得悟。名为佛事。即此意识能通道法尘为佛事故。下第三总结。
　　自下第三彰诸法平等。文中有三。一明菩萨心等。二明诸佛德等。三大小乘相对教量显胜。前中菩萨入此门者。谓得忍菩萨证入诸佛平等法门。若见一切净妙佛土不以为喜。不贪不高者。初见不喜往生不贪。处之不高。不以为忧。不碍不没者。于不净土初见不忧。往生无碍。处之不没。菩萨既入此门知佛身净土平等。名生清净心。而化现万差接益群品。故言欢喜恭敬未曾有。此即远击众香菩萨也。
　　第二明佛德平等中。初明体等。后名等。前中先法次喻后合。法中有二。初明诸佛自德平等。为化已下次明诸佛化相有殊。喻中亦二。地有若干喻前第二化物缘。盖虚空无若干者。喻上自德性平等也。合中有二。初有两句。别合前喻。阿难诸佛色身下总合前喻。前别合中次第而合。义并可知。就总合中不简。自他二种胜德。悉同上空故名为总。诸佛色身者。一色身等。无漏色阴悉皆平等。二威等。良以色身有胜威德故。三相等。以其三十二相故。四种性等。种性不同。有其二种。一习种。二性种。习种者犹闻薰习所得名习种。旧释云。所谓真如佛性法尔本有。若如今释。即是法尔种子本有功能。谓行佛性也。故无性摄论云。无始时来六处殊胜展转相续。法尔所得以为性也。或可。种性者即是种族也。故无垢称经云。族性尊贵也。五戒定等。即五分功德平等。六三十二德平等。所谓具足力无畏不共法也。大慈悲下利他德。慈悲意业。威仪身业。说法等口业。成就众生者。利益三乘众生。净佛国土者。无量净土。具诸佛法者。三身佛法。悉皆同等者。总结平等也。就名等中略叹如来三种名号以彰同等。三藐三佛驮者。初叹正遍知号。以如理智如法而知名之为正。以如量智遍通诸法名曰遍知。多陀阿伽度者。叹如来号。证真成德乘如而来故名如来。故涅槃经云。乘十八空来成正觉名如来也。又金刚经云。如来者无所从来亦无所去故名如来。佛陀者叹大觉号。以其胜智觉一切法故名觉者。此之三号依德施名。德同如故名亦如之也。
　　第三教量显胜之中。文别有二。一明三句之义阿难不受。二维摩智慧二乘不测。初中三句。一阿难不受三句之义。二阿难闻已便生退屈。三如来安慰为其会通。前中三句。一明阿难多闻劫寿不能尽受。二正使下假说多人尽如阿难亦不能受。三如是阿难下结叹显深释小。不受诸佛阿耨下正叹证道深广。智慧辩才下叹教道不思。德既无尽。名亦如之。第二阿难白佛下审己寡闻自生退屈。佛告已下第三圣为会通。于声闻中得称多闻。非谓菩萨。勿生退也自下第二大分为二。初明维摩智德二乘不能度量。后明维摩所有神通二乘不能作。前中初言且止阿难。止其前言亦可止其测度之心。故曰且止。下诫之。其有智慧者不应限度诸菩萨也。明人叵测。一切海下喻显。不应菩萨禅定约喻显法。定惠持辩菩萨一切功德非下所测名不可量也。下神通不可作中舍置菩萨所行者。舍置一切菩萨行德。是维摩诘一时所现者即向来所现也。一时尚若此。况尽其事。一切声闻下举二乘人不能彰净名德胜也。
　　第四众香菩萨请法还国佛为说中。文分三节。一众香请。二如来答。三闻法礼敬辞去。请中有二。初明众香菩萨自知己过求佛忏悔。二愿赐少法明其正请。生下劣想者发露也。自悔责者分别净秽心也。初见秽土生下劣想。谓佛菩萨亦有升降。闻此佛事乃自悔责。所以者何诸佛方便不可思议者明己解。佛惠平等但随众生故土有忧劣。此明叹之也。愿赐少法者下明请法。以有信教清净心故。所以请法。彼虽不藉言教亦欲通化十方。又欲示远来不空而返也。佛告诸菩萨无碍法门者。此下第二答请。于中有三。初总举劝学。二何谓无尽下标名广释。三诸正士已下总以结劝也。前中有三。初略举劝修。二出二行体相。三结法属人。尽有住无即为有碍二乘人也。不尽不住即为无碍菩萨行也。有为有三相。名之为尽。无为无相名为不尽。如菩萨不尽有住无者。此结法属人。尽有住无虽是一法就事往分故为二也。尽有即无积德之地。住无即绝慈悲化导之能。是故大士并不为也。肇云。有为虽伪舍之则大业不成。无为虽实住之则惠心不朗。是以菩萨不尽有为故德无不就。不住无为故道无不覆。若能出生入死遇物斯乘。在净而净不以为欣。处秽而秽不以为戚。应彼而动物我无为。此悟诸佛平等不思议之道必出于尽无尽门。彼菩萨闻佛事平等不可思议。所以请法。故佛闻此二门示其不思议无碍之道也。何谓不尽有为者。第二标门解释。于中总有六十四句。文分为三。初有四十五句释不尽有为。二何为不住无为下有十五句解不住无为。三又具福德下四句双释不尽不住之所以。就前不尽门中有三。初标章门。二不离大悲下释。三是名不尽有为者结也。
　　第二广释中文有四十五句。义分为二。初有二十二句明地前行。二发行善根下二十三句明地上行。初地前行中文分为三。初有两句明根本心。教化众生下中有十三句。明修正行。在于禅定后七句下教修正心。慈悲二行是佛道根本。二乘无故尽有住无。言不尽有为。成就佛道要由慈悲故为行首。肇云。以其慈悲积德之本住有之因。所以建初先明之也。深发一切智心而不忽忘者。志求大觉其心深固名深发一切智心。经生不失历劫逾明不暂中忘名而不忽忘也。下十三句修正行中文分为二。初五句自分行。求法不懈下八胜进行。就自分行中初二句利他行。后三句自利行。教化众生终不厌倦者。修道之时。恼之者众。而能无厌。涉苦弥勤。虽魔怨逼诫心不生倦也。或可。菩萨教化众生不杂爱见。以无爱故化生不厌。为无见故所以不倦也。于四摄法顿行者。于众生界未发心者行施爱语摄令发心。已发心者行利他行摄化令起行。已修行者行同事摄令得解脱。菩萨录心修行四摄故云顺行。护法不惜身命者。理教行果轨持不邪名为正法。行人专守故云护持。自非亡身舍命则不能便法流行。种善不厌者。种者积也。善根者三善根。一无贪。二无嗔。三无痴。或是六波罗蜜。亦可。八万诸善菩萨种积众善深生爱乐故无疲厌也。志常安住方便回向者。求心不退名为安住巧。以诸善回趣菩提而无求相故云方便回向也。自下八句胜进行。初明智。后明福。前智中求法不懈。是自利行。说法不吝。是利他行。菩萨为得胜果求法无懈。为成法施故无吝也。后修福中文有七句。初勤供诸佛而无所畏者是勇猛心。为供化身佛入分断生。为供报身佛入变易生。而无畏者。不以结生故无所畏也。或可。菩萨处在生死教化众生称顺佛心名供诸佛。虽处生死了生性空故无畏也。心无忧喜者。是不动心。凡夫住在生死多有违顺。大士住空平等心无忧喜。不轻未学敬学如佛者。是离慢心。肇云。未学当学。所以不轻。已学当成。故敬如佛。堕烦恼令发正念者。是开道心。堕者没也。众生没溺烦恼三界轮回。良由念邪兴业烦恼。若发正念。烦恼自消。故令发正念也。于远离乐不以为贵者。是随有心。二乘智慧背于生死。名远离乐。独善之乐破慈悲心。菩萨所以不贵也。六著已乐者。是离著心。菩萨知乐从缘无有自性。无性即空。所以不著。七庆于彼乐者。是随喜心。菩萨见他得乐心生欢喜。故云庆彼乐也。不同凡夫自乐即生著自苦即心动也。自下第三七句教修正心。初句不著三昧。第二句不舍生死。次有二句行施正观。次更一句爱语正观。下次一句利行施正观。次更一句爱语正观。下次一句利行正观。后更一句同事正观。在于禅定地狱想者。庄云。有二种禅。一凡夫禅。味著静虑。二小乘禅。独善求证能烧众善坏菩提心。于诸菩萨为恶趣故想如地狱也。肇云。禅定虽乐。安之则大道不成。菩萨不乐故想如地狱。于生死中如兰观者。庄云。菩萨了生死性空犹如幻梦。处之无畏如兰观也。肇云。生死虽苦大道之所因。菩萨好游故想如园观。见来求为善师想者。谚云。本无施意。因彼求来发我施心。破悭成檀故如师也。肇云。乞者虽欲自资而实益我。故想为善师也。舍诸所有具一切智想者。内舍身命外舍国城给施众生名舍。诸所有行施之时了知此施必能具足一切智果不求世报。名具一切智想也。见毁戒人起救护想者。庄云。毁戒之人必堕地狱。救彼沉没令其护戒名救护也。又云。犯净戒人轮回三苦。劝修观行息妄归真超越生死云救护也。波罗蜜为想父母者。六波罗蜜生成法身故如父母。上经云。大智菩萨母。方便以为父。一切众导师无不由是生。道品为眷属想者。三十七品助成圣道。明见佛性证无上道。犹人有眷属益其贵也。
　　自下第二有二十三句。明地上之行。文中有二。初有四句修广行。二生死无数下十九句明修胜行。发行善根无有齐限者。上就始种善根。今明修习增广。初地已上发生广愿有行皆修名发善根。遍众生界万善斯行。不以劫数为限。故言无有齐限。以诸净国严饰之事成己佛土者。观佛国土严之事以为缘因。自修己行以为正因。因缘具故感得净土。观他成己云成己土也。开门大施得相好者。满云。开布施门不分别由好恶。及以财物如是施者。即是相好之因。因中说果故言大施具相好也。复次开四门。恣求者所取无碍。大施有四句。一心足财少。二财足心少。三心财俱少。此之三句非无碍施。四心财并足。能无齐恣物所求名无碍大施。具足相好者。谓三十二相。好谓八十种好。由无碍施招相好果故云具相好也。除一切恶净身口意者。自非除恶三业无以清净也。
　　自下一十九句明修胜行。文中有二。初有二句。立章门下有十七句明修胜行。初生死无数劫意而有勇者。生死长远苦恼无量名无数劫。自非勇猛之心何能久处生死教化众生也。或可。生死无量。若无勇猛之心那能超越生死。闻佛无量德志而不倦者。佛具众德云无量德。不以难得而生懈退。决意趣求永故无倦也。此之二句立章门讫。
　　智慧下明修胜行。于中有二。一依前勇猛超治过行。二不坏威仪下依前不倦修摄善行。前中五句。初三破障。后二摄治。初破烦恼贼。次出生死苦海。后伏魔军。初先自破烦恼。烦恼侵害如贼。惠剑断除故云破也。即是段因也。出阴界入此明离果。渐悟菩萨初地已上得法性。生身舍分断苦报。云出阴界入也。亦可。菩萨有变易生死。了之性空故名为涅槃。经云。菩萨非不有苦。解苦无苦。名苦圣谛也。或可。顿悟菩萨八地已上受变易身无分断报。名出阴界入也。或可。菩萨了阴界入因缘幻有。超过遍计所报阴界入等。故名为出。荷负众生解脱者。自无生死之缚。化诸众生令离结缚。故云解脱。破魔易知也。常求无念实相智慧者。起心无间名曰常求。真智离妄故云无念。正智证真故云实相智慧也。肇云。真智无缘故名无念。伪智有缘故念相以生也。行少欲知足而不舍世法者。未得之财不生追求名为少欲。已得之物分齐而取故名知足。少欲知足应离世法。以慈悲化生故。所以不舍世法也。
　　自下依前不倦修摄善行。文中有三。初五句明三业化他彰离他行。二净十善下七句明其自得是自利行。初中不坏威仪能随俗者。是身业化虽同于俗。俯仰去来而不坏道之仪式。起神通惠引导众生者。明意业。化见形不及道者。非通变无以引物。非智慧无以开导也。得念总持所闻不忘者。念谓无相正念。得强念力。文仪二持。迳生不失历劫逾明。故云不忘也。善别诸根断众生疑者。明口业化。善识物机。断彼所疑令生信乐。以乐说辩演法无碍者。四辩中一辩也。虽复演法不取其相故无碍也。
　　自下明自德。文中有三。初二句摄凡夫善。次有二句明摄佛善。后有三句摄菩萨善。十善受天人福者。明摄凡善。此是戒因。受天人福明具戒果。于人天中受八胜报名天人福。此欲界善也。修四无量明修定因。开梵王天道明摄定果。四等之心能生梵天。名开梵道。此上界善也。劝请说法随喜赞善得佛音声者。明摄佛善也。良以菩萨现梵王身劝佛说法故得佛音声报也。又云。见诸众生所作善业随喜赞叹故得佛八声报也。八音声者。一微妙。二柔软。三和适。四谛了。五不女。六不误。七深远。八不竭也。身口意善得佛威仪者。三业之善得佛威仪。胜报佛四威仪。皆为佛事。菩萨虽未全具分。入其境故云得也。又云。威仪如佛相似亦名得也。深修善法所行转胜者。明摄菩萨善也。自行合理名曰深修。利他渐增名行转胜。以大乘教成菩萨僧者。依大乘教而起修行成菩萨僧也。菩萨僧有二种。一在家唯有理和。二出家具理事二和。此二种皆是菩萨僧摄也。声闻要须出家具理事二和方名为僧。在家非僧也。心无放逸不失众善者。贪者。五欲名为放逸。或可。取相分别名为放逸。由放逸故即失众善。心无放逸即无善不集也。此三句中初句修胜。第二法胜。第三心胜。上来广辩行如此。下总以结也。
　　何谓已下第二释上不住无为。于中有三。初牒。次释。后结。菩萨不住无为者。二乘观无为住无为乐。云何菩萨观无为乐而能不证永处生死教化众生。释中分三。初有三句。三空观门。次有四句。四法行门。下八句。历法观门。修学空不以空为证者。满云。菩萨了诸法无性名之修空。空亦复空。所以不证也。谚云。智力故观空。悲力故而不取证。弘福云。空有二种。一所知空。谓人法空。二能观智空。观所智空名修学空。观智亦空。名不以空为证也。修无相无作。不以无作无相为证者。满云。空故无相。无因可造名为无作。无相无作俱不可得故无证也。谚云。智观故无相无作。悲力故不取其相故不证也。弘福云。无相有二。一所知无相。谓二无我理。二观智无相。观二无我智无人法相。名学无相观智。无相名不以无相为证也。修无起以无证者。肇云。诸法缘合而有。缘散而无。何法先有待缘而起乎。此空观之别名无果可起也。无起性空无起亦非无起故云不以无起为证也。又云。无起有二。一所知无起。谓观因缘法无住。二观智无起。谓二无我先观因缘性空名修无起。观智亦空名不以无起为证也。观于无常下明大乘平等四法印观。观无常不厌善本者。满云。二乘以无常为无常故厌有为善法。菩萨不以无常为无常知无常性空。然功德未具故能不厌善本。弘福云。观于无常得离常倒而不厌善本显本常性也。又云。大智故见五阴无常已离常倒。大悲故而常在生死教化众生种诸善根也。观世间苦不恶生死者。满云。二乘以苦为苦故恶生死。大士知苦无生而处苦化物故不恶生死也。故涅槃云。菩萨非不有苦。而解苦故无苦。思益经云。知苦无生名苦圣谛。以斯文证故知菩萨了苦非苦方能处中化物也。弘福云。观三界苦得离乐倒而不恶生死者。于生死中亦有乐性观。于无我而悔人不倦者。满云。小乘以无我为无我故怠于悔人。大士知我无我二法俱空。然众生未达。所以悔之不倦。弘福云。观无我者。观生无我永离我倒。而悔人不倦者。常劝化生令悟真我。所谓佛性也。观于寂灭名永灭者。满云。声闻以寂而为寂。是故证灭。大士观诸法本来寂灭非今始灭。所以不证。故上经云。法本不然。今即无灭。是寂灭义也。弘福云。观于寂灭者。虽知涅槃无为常乐。而大悲处中化物故不灭也。自下有八句历法明观。观于远离而身心修善者。观第一义离身心相名观远离。为满善行成于菩提故。以身心修善。或可。菩萨远离苦有三。一离苦果。二离烦恼。三离业漆。即空常有而不乘修善也。观无归趣善法者。肇云。诸法始无所来终无所归。虽知无归而常归善法也。或可。观二空真如。生无所生。灭无所灭。不生不灭即无所归。而修顺忍归趣上地无生云趣善也。观于无生而以生法荷负一切者。菩萨观无生有三。一观遍计本性不生。二观圆成不从因缘生。三观依他生无所生。虽知诸法无生而为众生处生故现生说法以度一切也。故上经云。虽知无起灭。示彼故有生也。观无漏不断诸漏者。初地已上七地已来顿悟菩萨双断分别人法二执证真如理名观无漏。留俱生贪种助愿受生化益众生故云不断诸漏也。或可。八地已上菩萨证二空理名观无漏。留贪等种名不断漏也。或可。菩萨示处有情有漏土中化众生故云不断漏也。观无所行而以行法化生者。肇云。法性无业。何所修行。虽知无行而众生未达。要修妙行教化众生也。观空不舍大悲者。观法性空。空亦复空。众生不达。所以怀悲不舍也。观正位不随小乘者。正法位是无为。观法性空名正法位。于空不著。不同小乘而取证也。观法虚妄无牢无人无主无相不虚福惠者。一切诸法因缘所成无有自性。以何为牢。以何为主。虽知如此然大愿未满。岂以无主人而不修福惠也。此等诸句皆成就不住无为也。修如此法下结也。又具福下次有四对。释上不尽不住。所以四对何别。初福智对。二悲愿对。三教行对。四障治对。此四对者破病唯二。所谓尽有住无。住无则身智俱丧。何有福智之可圆。尽有即灭观。舍缘即定。无悲愿而能具也。亦可。初对自行。后三利他。又具福德不住无为者。夫德之积也必涉有津。若住无为。功德不具。智慧故不尽有为者。智之明也必由广博。若废舍有为。则智慧不具。大慈悲故不住无为者。慈悲入生岂住无之所能。满本愿不尽有为者。愿由积德。岂舍有为之所能也。集法药故不住无为者。夫采良药必在山险非花堂所出。大士集法药必在险有非无为所生。随受药故不尽有为者。若废舍有为则与群生隔绝。何能随而受药也。知众生病故不住无为者。若知众病所由。非住无为之所能。灭众生病故不尽有为者。灭众生病必造有治。岂尽有为之所能也。
　　自下第三牒结劝学诸正士。菩萨已修此法下牒前二门。二法虽异而行必相因。故对而辩之。明行各有。以造用不同也。是名下结劝修学。不尽有为故无阙德之累。不住无为故无独善之碍。此二无碍门是菩萨弘道之要路佛事无方之所由。劝彼令学示其佛事不思议道令必审故诸佛无若干也下明菩萨闻法欢喜敬礼辞去。于中初先三业敬养。后辞还土。前中初言彼诸菩萨闻说皆喜。法喜悦心意业供养。以众花等身业供养。于中先以香花等供养。以后为设敬。前供养中以众妙花遍散三千供养佛宝。及此经云供养法宝。并诸菩萨供养僧宝也。上来供讫。下为设敬。此身业竟。叹未曾有等口业供养叹也。上来敬供讫。言已不现到本国。辞还土也。

　　见阿閦佛品第十二

　　就此品中文开三节。一明来意。二解品名。三释文义。解来意者。前菩萨行品备修胜因。此云见佛。明因得果。因先果后义次第也。亦可。前品化益众香诸来菩萨。此品化益此方之众。睹净发心生不动国。具有斯义故须明也。解品名者。见有二种。若就时众以其肉眼见彼无动如来化身色相佛也。阿之言无。閦之言动。佛者名觉。今存梵本名阿閦佛品。若约维摩解。见佛者见是净名如理之智。佛即所证平等法身。体无来去故云不动佛。如常释。此明维摩前见释迦后见阿閦。从后立名故称见阿閦佛品也。若依无垢称经云。观如来品也。
　　三释文者。文判为三。一明正观。二不生而生。三示神通。前中有三。初问次答后结。如来问者。欲使维摩显真见佛故为问也。维摩诘言如自观身实相观佛亦然者。观因类果故云如自。观他同己故曰亦然。身实相者。所谓表二空真如远离众相性非虚妄名曰实相。即是法身佛。中论云。诸法实相中。心行言语断。无生亦无灭。寂灭如涅槃。观佛有三。一观化身。权应变现。二观报身。真常五阴。三观法身。二空真如。净名今所见者即是第三法性之身。不同前二。故云见实相也。此句总观。我观如来前际下别。别中文有一百二句。分为八观。一观如来非三世摄。二观如来离因缘法。三观如来不在三界。四观如来离有无相。五观无在无不在。六明如来智识所不及。七同真性。八与一切法平等。初云前不来后不住者。庄云。法身不生不从未来来。法身无灭不从过去去。既无来去亦不住现在。佛无来去非三世摄也。肇云。法身超绝三世。非阴界入所摄。不可以生住去来而观佛也。二观法身离因缘中。初观法身体非五阴。次观非四大。后观非十二入。此三法门皆是虚妄不与真实法身相应。故并离也。初中不观色者。谚云。色有形相长短等异。法身中无故不观也。色如者色如即空。法身有体故不同也。不观色性者。色性质碍无常败坏。法身性常即不同。此故不观也。余之四阴准义同前。不观者谓不见佛也。满云。不观色者。不见佛身同色有也。不观色如者。不见佛身同色无也。不观色性者。不见佛身同彼色性亦有亦无也。三中既无所见。乃为见实。以实见为见。是真见佛。一阴既无。然余四类尔。既非五阴所生。亦非四大所起。犹如虚空不从四大成也。故宝积经云。正见法身尚不见佛。何况形色。又般若经云。若以色见我以音声求我。是人行邪道不能见如来。六入无积身心已过者。六入因缘所生无有自性。无性即空。不成法身也。又云。法身如来不以六入积聚成身。何故无积。明佛法身已过六入也。弘福云。此有二义。一如来法身由如虚空故。不从六入积或而生。二法身六入不同造色。八微九微十微积聚以成名六入无积。杂心论云。极微在四根。十种应当知。身根九余八。谓是为香地。身心已过者。超过六入故名过也。三观法身出三界者。真如法身体性常住。非三界所摄。故云不在三界。何故。不在离三垢故。既越三界垢。所以不受三界身也。三垢已离者。明不在。所以三垢依杂心论即是九十八使。欲界见修有三十六。上二界见修各三十一。除嗔故。论云。苦下具一切。二行离三见。道除于二见。上界不行恚。法身既越三界之身。安得有三界垢也。故言已离顺三脱门。明与无明等者。辩离垢所由。法身如来与空无相不异。名之为顺。故上经云。法随于如无所随也。良由法身体顺三脱即有三明。言三明者。一天眼明。二宿命明。三漏尽明。或可。依涅槃经。一菩萨明。谓般若惠二佛明。谓佛眼照见佛性。三无明明。谓十一空。空非是明能生智明亦名明也。此之三明真性法身具三明。性空与无明真性不异故言等也。由其平等远离众相。所以能离垢也。四离有无相者。谚云。以其法身具众德故不一相。无别体故不异相。以无我故不自相。无我所故不他相。万德珠斑非无相。德体空故非取相。满云。一异俱绝故云不一相不异相。自体空故不自相。离自无他故无他相。无相亦无故曰非无相。相属于缘无相可取。故言非取相。以其法身离一切相故。般若经云。凡所有相皆是虚妄。若见诸相非相即见如来。五观无在无不在。不此岸不彼岸不中流者。以其法身非生死故不此岸。非涅槃故不彼岸。非圣道故不中流也。又云。不舍涅槃故不此岸。常处生死故不彼岸。既不在彼此二边亦不处中流也。教化众生者。法身不在三处似若不化众生。今大悲化物亦无不在。观于寂灭而不永灭者。既云化生。复似见众生相。所以法身虽化。常寂则无在也。而不永灭者。常化众生亦无不在也。不此不彼者。同真谛故不此。同俗谛故不彼。又云。此彼属缘名相之法。法身离相故无彼此也。或可。不处生死故不此。不证涅槃故不彼也。不以此不以彼者。既云。不此。此自非此。不以此而为此。不以彼者。既云不彼。彼自非彼。不以彼而为彼。故言不以此不以彼也。六明知识所不及者。初两句开章门下二十句重释上义。开章门中不可智知不可识识者。二乘十智不知。凡夫八识不识。凡小知识生于名相之内。法身无相故知识不及。若约菩萨后得智。缘俗亦不证真故言不知识也。若约正体知虽复证见法身。以离能取所取分别亦不知识也。无晦者。谚云。法身朗照也。成上不可以识识。无明者照而常寂也。成上不可以智知。此对既尔。下十九对例然宜准之也。肇云。明逾三光。谁谓之晦。闇逾冥室。谁谓之明。能闇能明者岂明闇之所能也。满云。非痴故无晦。非智故无明。无名无相者。谚云。法身名空称曰无名。胜德常寂名为无相也。肇云。不可以名名。不可以相相也。无强无弱者。满云。至柔无逆。谁谓之强。刚无不伏。谁谓之弱。又运动天地非其强。应尽无常亦非弱。强弱从缘无性故空。空故无强弱也。谚云。无名无相故曰无强。非无名相称为无弱。又云。空无我故名为不强。体具真我称为不弱也。无净秽者。法身性空本来无秽。秽相既无对谁称净。无净无秽。故云真佛也。故上经云。见垢实性即无净相也。不在方不离方者。肇云。法身无在而无不在。无在故不在方。无不在故不离方也。谚云。法身非色故不在方。仍是色性故不离方也。非有为无为者。肇云。欲言有为无名无相。欲言无为应备万形也。又云。体无生灭故非有为。既非有为。知复对谁说无为也。无示无说者。满云。无相故不可示。无名故不可说也。肇云。非六情所及。岂可说以示人也。不施不悭不诚不欺者。六度空故即无可诚。六蔽亦空故欺也。此明不可以善善不可以恶恶也。不来不去者。谚云。不从前际来。亦不灭过去也。肇云。寂然而往。泊尔而来。明无动相也。不出不入者。不出生死不入涅槃也。言语道断者。明离四句绝百非。非福田非不福田者。无相之体莫睹其畔。言语所不及。岂有田不田哉。或可。非有故非福田。非无故非不福田。又云。性空故非田。具恒沙德非不田也。非应供养非不应供养者。非田故不可言应供。非不田故不可言不应供也。非取非舍者。非田故非取。非不田故非舍。非有相非无相者。非田故非相。非不田故非无相也。或可。法身平等非有故非相非无故非无相也。七同真等性中。初二总举。不可称下诸句重释。初同真者。法身即以真如为体。如如不异故曰同真。性体不殊名为等性。下重释中。不可称量者。法身无相不可以言称。不可以智量。何以故。过诸称量境界故也。非大小者。细入无间故曰非大。量等虚空不可云小。小大从缘自无体质。何以故。同真性也。非见闻觉知者。非色故非见。非声故非闻。非香味触故非觉。非法故非知也。故杂心论云。眼界随生见。耳界随生闻。三界随生觉。意界随生知也。离众结缚者。既无见闻觉知。性自解脱不生结缚也。八与一切诸法等者。法身等故在智如智在生同生。浑然无际与法性无别。所以不出于诸智。不异于群生。故云等诸智同众生也。于诸法无分别者。法身无相同诸法空。故无分别情也。一切无失无恼者。空性平等故无得。无得故无失。无失即心无浊。无浊即无性也。无作无起者。有浊有恼便是作业。起苦报无浊恼故无作无起也。无生无灭者。既起苦果即有生灭之惠。无作无起故无生灭也。无畏无忧无喜无厌者。若有生灭是可畏法。便欣生而忧死矣。忧喜已无。故无厌也。无已有无当有者。既无忧喜。不复受诸有。无已有者不受过去。无当有者不受未来。无今有者不受现在身也。不可以一切言说显示者。此明法身离言不可以文字分别所显。故思益经云。实相者不如文字所说也。
　　三身义六门分别。一释名得名。二出体性。三明建立。四辩德相。五相对四句。六随义分别。第一释名得名者。有其二种。一通。二别。通者。三是数名。依义体义集义是身义。此即从数及体用为名。或可。带数释也。别者。一自性身亦法身。一味真如体常不变名为自性。自性即身名自性身。当体为名。亦是持业释也。二法身。恒沙功德可轨持义名之为法。法即是身。名为法身。当体得名。或可。真如与恒沙功德为所依止故名法身。从用受称。或可。真如与大功德事法为所依止亦名法身。亦从用得名也。二报身。无漏五阴果起酬因为报。报即是身名报身者。当体得名也。或可。聚义名身。从用受称也。亦名应身。内与真如恒相应故。从用为名。亦名受用身。有其二种。一自受用。如来四智无漏五阴自受用法乐净土。自受用即身。当体为名。或可。自受用聚集名身。从用为名也。他受用者。佛化细身为增上缘令他地上菩萨受用法乐净土。即他受用之身从果为名。三变化身。改易形质名变。无而忽有称化。变化即身名变化身。当体为名。或可。变化积聚名身。从用为名也。亦名应身。应现五道化众生故。从用得名也。
　　第二出体者。法身以真如为体。故佛地论云。法身以真如为性。又上经云。众圣贤至于弥勒皆如也。若依无性摄论。无垢无挂碍智名为法身。金光明经以真如及真如智名为法身。此等经论约相从义说不就性论。若约德中以断德为体也。受用身有二。一自受用。二他受用。自受用者无漏五阴为体。故涅槃经云。舍无常色获得常色。受相行识亦复如是。若约其德以智德为体。若约三智以自利后得智为体。故无性摄论云。受用身即后得智也。二他受用身以化用无漏五阴为体。若约智利他后得智为体。三德中以恩德为体。变化身以化用无漏五阴为体。若约智以利他后得智为体。故无性摄论云。变化身即后得智之差别也。若约相以色为性。故梁摄论云。化身但以色形为体。就德以恩德为体也。
　　第三建立者略有四义。一约因由有三戒立有三身果。梁摄论云。摄律仪戒约法身。摄善法戒约应身。饶益众生戒约化身。二约德由佛有三德。所谓断智恩德。约断德立法身。约智德立受用身。约恩德立变化身。故梁摄论云。法身是断德。应身是智德。化身是恩德。三对障。依金光明经。智障清净能显法身。烦恼障清净能显应身。业障请净能显化身。由所知障障法空理及一切智故。灭此障得显法身。由烦恼障在生死苦故。灭此障显变化身事业自在。又此三障本末不同。灭此三障得佛三身。四约转依由转灭三心故立三身。言三心者。有漏八识总束为三。赖耶名根本心。末那名依本心。六识名起事心。故金光明经云。根本心尽显得法身。依本心尽显受用身。起事心尽能显化身相。由此三心本末次第故。转此三显三身果亦有本末。
　　第四辩德相。先明德后显相。法身具本有四德。以法身体无生灭有常德。真如离苦有乐德。性自在故有我德。真如无染故有净德。报化二身有修成四德。以证二空与如合故性无生灭有常德。故涅槃经云。诸佛所师所谓法也。以法常故诸佛亦常。亦可。报化二身虽从缘生。前后相续中无间断故名为常。无性摄论云。如常受乐如常受食也。无漏五阴性无逼迫。又不违圣人意有乐德。以自在故具我德。由离二障体性无染有净德也。次辩相。法身有五相。一转依相。谓转惑智二障。二白净相。以法身体是真实善故。三无二相。由离有无二边故。四常住相。真如清净故。亦可。如体性无生灭故。五不思议相。以非世间闻思修惠境故。此之五相前四约德。第五约理。前四之中初转染得净即明净德。二白净相体用自在是其我德。三无二相既离二边是其乐德。第四常住是其常德。报身五相。一说法相。为初地已上菩萨说波罗蜜法。二可见相。以具无量相好为大地菩萨之所见故。三诸业无休息相。以益菩萨无休息故。四隐没相。入涅槃故。五示现相。现色身故化身八相。一兜率天相。二降神母胎相。三纳妃相。四出家相。五苦行相。六得菩提相。七转法论相。八般涅槃相。此之八相前五菩萨后三佛相。五中前三在家相。后二出家相。三中初一天相。后二人相。如前具释。
　　第五相对四句。法身对受用作四句者。一是法身非是受用身。所谓自性法身。二唯受用非是法身。谓他受用身。三亦受用亦是法身。谓正智法身。四非受用非法身。谓变化身。受用对化亦有四句。一唯受用非变化者。谓自受用身。二唯变化非受用者。谓地前所现化身。三亦受用亦变化。谓他受用身。四非受用非变化。谓自性法身也。变化身中色心相对但有三句。初唯心非色。谓能化智为身体。无性摄论云。即能变化名变化身。二唯色非心。如梁摄论云。化身但以色形为体。三亦色亦如。佛地论说。后得智上变化色心为其体也。
　　第六随义分别者。法身凝然常。受用身相续常。化身不断常。法身不说法。无言说故。亦说法。生智解故。身受用身是自利德。一向不说法。若与二身为所依止。亦名为说也。他受用身及变化身是利他德。并皆说法。受用身为地上菩萨说法。化身为地前凡夫二乘人等说。又法身断德。报身是智德。化身是恩德。又法身不可见。以非色故。自受用身亦不可见。以自利故。他受用身及变化身并皆可见。他受用身为地上菩萨见。变化身为地前凡夫二乘等见也。
　　自下结观邪正。如来身为若此者。结前所观。作如是观下辩观邪正。依前八观而察者名为正观。自余之外名邪观也。
　　汝于何没已下第二明舍利求问维摩没生之相。文中有二。一维摩辩无生义。二佛告下如来能化明其有生。前中先问后维摩答。舍利所以问者。由见净名神德奇异。辩才无滞。本生之处必应殊胜。今欲求知故为问也。答中有三。一约舍利所得之法明理无生。二于意云何下明法虚幻彰事无生。三没者已下简圣异凡明已无生。前中三句。初维摩返问汝所得法有没生乎者。净名[恕-女+工]人存前没生故为此问。以明无没生也。二舍利正答无没生者。舍利所得空无我理不同事有故无没生也。三维摩约答返呵。若汝所得法无没生者。云何问我何没生也。第二段中句别有五。一维摩举喻返问。于意云何譬如幻师幻作男女宁没生也。二舍利正答。无没性也幻无定实故无没生。三维摩引经证成。汝岂不闻佛说。四舍利印述如是。五维摩约答返呵。若一切法如幻相者云何问我何没生也。自下第三断中。没者败坏相生相续相。生死虽为异相莫不同。是虚诳也。生死不实。何得有生死。此则明凡异圣。不尽善不长恶者。明菩萨不同凡夫。尽善故所以死。长恶故所以生。今明菩萨生则长善尽则灭恶。虽同虚诳而长尽不同。此则辩圣异凡。明已无生也。是时舍利下如来就化明其有生。文中有三。一佛示生处从无动国而来生此。二舍利叹未曾有舍净游秽其事是难故为此叹。三维摩为舍利释会来意。初中有国名妙喜者。法花经名欢喜国。于彼没者。示没彼国应来生此。二舍利弗言未曾有也者。舍乐处苦甚为希有。是人乃能下出希有事。多怒害处者。此土方于余国怒害最多。
　　第三净名释中。文有五句。一问曰光与闇合乎。二答不合。曰光出时则无众冥者。释上不合。喻自体净。三夫曰何故下问曰行义。四欲以明照下解曰行义。喻能净他。五维摩约答以显化益。菩萨如是虽生不净佛土为化众生者。合曰。光出时不与愚闇而共合者。合则无众冥但灭众生下合欲以明照为之除冥也。
　　是时大众渴仰下。第三次明神通变化。就中有五。一明时众欲见彼佛及诸大众。二明如来告维摩诘令为此众现彼国土及无动佛普令众见。三维摩应命现通远接妙喜来安此土。四尔时佛告诸众已下大众皆见故愿往生。五佛告舍利下佛知而问欲令身子自庆发愿利益未来。初中大众见者。闻说妙喜之名所以生于渴仰也。佛知众念告现者。有其二义。一示其本国欲令大众发愿往生。二显大士不思议德。第三应命接土中先明内心起念。二作是念下依念入定。现大神力欲使时人生信故也。前中三道宝阶者。欲天报通足能陵虚然。彼土以宝阶严饰为游戏之路。阎浮提人亦登其阶者。严净之土福庆所集。人天之报相殊未几故。同路往返有交游之欢也。如陶家轮者。取彼世界来入此时轻举无碍如陶家轮也就入三昧起通之中又别有四。一依定现通取妙喜界来入此土。二明觉众莫测所以请佛求救佛答是维摩所作。三明愚众不觉往来。四明彼此无有增减。初中入三昧现神力者。明通由定发。非是无因。故示入三昧使人天信。不同咒幻所。故杂心云。五通在四禅。根本非余地。彼得神通菩萨者明大力菩萨。得天眼者遂见瑞变为众而问。其余天人未了发声救护者。为诸小菩萨怖难未除所请加护也。佛答可知。愚众不觉可解。四而无增减如今不异者。问曰。彼若不来至此。此可不增彼亦不减。今此大众咸见妙喜来入此土。是则此增彼减。何故经言不增减也。答曰。若随相释既有去来。非无增减。今此就其破相说故。来无来相故此不增。去无所去彼亦无减。或可。维摩以神通力妙喜虽入此土。由本如故此方不增彼处不减。虽复二界相杂。各见所居与本不异也。问。此无增减是不思议。与前芥纳须弥山王何异。答。有四义。一以大入小。芥纳须弥。二以小充大。请饭香积。三以大容大。妙喜入忍界。四以小入可知。今是第三以大入大不思议也。大众见妙喜中文分有六。一佛劝观妙喜。二明大众唯然己见。三佛劝修无动之行。四明此众见彼佛也发心获益。五佛记之当生彼国。六明彼国化益既周。还于本处举众皆见。此上六断文显易解。更不重释。自下第五佛知而问欲令身子自庆发愿益未来中。光问次答。答中有四。一答己见。二发胜愿。三明自庆得其善利。四其诸众生已下利益未来。就中八句。一明开经之益。二况复下信解受持修行之益。三若有手得已下得经之益。如人得宝虽未受用已名富者。手得经卷亦如是也。四若有读诵已下如说行故便蒙诸佛护念之益。此由行者内有正解外感慈悲。盖是机药无差理必然也。五其供养下明前行人能为众生作福田益。供养此人当如佛也。六其有书下明书持之益。以此经法出生诸佛是佛母故也。七若闻经下随喜之益。以其随喜之善能趣一切智故。八若能信解与他说下得菩提益。能令自他胜行不退遂致得佛故佛记也。

　　法供养品第十三

　　就此品中三门分别。一明品来意。二释品名。三分文解释。初明来意者。夫说法既周。道无不利。欲使劝励新学奖训未来校量显胜。所以明此品来。
　　二释品名者。理教行果自性轨持名之为法。行人修习称顺佛心名为供养。此品之中以法供佛云法供养品也。问。何不财施以其法供养耶。答。依智度论有七种胜。一财施有限法施无穷。二财施垢多净少法施净多垢少。三财资养色身法长养法身。四财有佛无佛法尔常有。法要须佛出方可得有。五财不能显义。法能显义。以修法故能解义理。六财不能生法。法能生财。由解法故能施财也。七财施若多必假众力。法施运心不假他力也。具上七义所以行供养也。
　　三释文者。就中有四。一明天帝叹经劝学。二佛言下如来印述。三天帝正使已下为明法深浅挍量显胜。四佛告下引昔证成法供养胜也。
　　前中有三。一约天帝为生物信叹经殊胜。二如我下明信解者有其深益。三世尊下天帝彰己为重法故受持经者为之作护。前中释提桓因举叹经人。此乃天帝之别名也。于大众中明叹经处。白佛言等彰叹经辞。我虽从佛闻百千经举劣显胜未曾闻此不思议等对劣显胜。以此经中广明不思议神通。复明实相智慧方便权实了。故称决定。所以叹未曾有也。
　　二明益中自有两节。一依教受持益。二何况下次明依义修行益。初言何况修行者。以浅况深。修行益中约位上下以分。闭众恶趣者。谚远二法师云。是十信前善趣人也。依经离过云闭恶趣门也。今释是资粮位也。始从十信至十回向四十心已来诸小菩萨具修福智二行。伏断邪教分别人法二执。令三恶道业毕竟不生。故云闭恶趣也。开诸善门者。远云。亦是善趣人也。依经修益名开善门。今释是加行位也。诸善者见道智也。智有二种。一无分别智。谓离能所二取分别。二后得智后时得故名为后得。或可。义在后故名后得智。要由证真方了俗故。故唯识论云。若不证真如无由了诸行也。门者暖等四心也。由前暖顶二位观所取空作遍计无相观。次忍一位观能所空作依他无后生观。后之一位双印二空。由此四位观无相无生引生初地二智。故开门也。若依无性摄论云。前之三位观能取空。由此四位作无相无生引见道智生。故言开门也。常为诸佛之所护念。谚远云。是十信人佛种成立佛护念也。今释不然。是初地位生在佛家是佛真子故佛护念也。降伏外学者。谚远云。此下四句是初地已上位。初二破邪益。后二住正益。今解。是二地持三聚净戒。饶益众生。不简怨亲。使物归信。降伏外学也。摧灭魔怨者。是三地证得四禅发五神通摧天魔也。修菩提者。即是四五六七地也。四地道品五地四谛六地缘生七地功用满足。此诸地中善学佛德故云修治菩提也。安处道场八地九地。八地得无功用。九地得四辩方。成就相应故言安处道场也。履践如来所行之迹者。即是十地。通即一切神通三昧皆是佛迹。别即末后金刚三昧是其佛迹。十地顺行故云履践如来所行之迹也。
　　第三文开两节。初明帝释为敬法故供养给事受持经者。二所在已下明有经处往彼守护。此明经法深胜难思能令学者究竟得佛。是以身子自庆于前。帝释今复叹美于后。欲使闻者必修故也。上来天帝叹经劝学。
　　佛言已下第二如来印述。文中有三。一叹善哉。汝能护法吾助汝喜。二此经下释其所以。正以此经广说三世诸佛菩提。是故若人受持经者即为供养去来今佛。故劝一切皆受持此。三是故下结。可知也。
　　第三校量显胜之中。文别有四。一广举供佛之事。二返问天帝此人供养称宁多不。三天帝正答甚多无量。四取所益约对持经明福不及。前中文分为两。一明现前供养。二明不现前供养。前中有三。初先法说明多。二譬如苷蔗下就喻以显。三正兴供养男子女人举供养人。或一劫等明供时节。下辩供相。恭敬尊重意业供养。赞叹口业。奉诸所安身业供养也。第二明不现前供中。至佛灭后明供时也。言一一全身舍利辩事也。舍利梵音。此云名身。诸佛或有全身舍利。身形如本。或复为其分身舍利。如似阿难般涅槃时分身四分如是等也。或复为其碎身舍利。如此释迦般涅槃时焚烧身骨碎如芥子。全身舍利供之最胜故偏举之。若一劫明供久近。上来第一举供佛事竟。自下第二返问天帝。其人殖福宁为多不。第三天帝以理正答。第四佛取所益约对持经明福不及。于中先明闻是经典信解受持读诵修行福多前供。所以者何下释。先征后解。诸佛菩提皆从是生者。明佛真德由经而起。菩提之相不可限量。以是因缘福不可量。约佛真德显经殊胜明福多。非彼财供之所能及也。
　　佛告已下第四引昔证成。于中有三。初明财供养不及法供。二时王宝盖岂异人下通会古今。三如是天帝当知此下结叹劝学。初中有二。一举财供养。二时王子名月盖下约对法供以显不及。前财供中文分为三。初中先明所供之佛。次时有轮王宝盖下彰能供人。后尔时宝盖与眷属下明供养事。初所供佛口。先明药王十号具足。次彰世界之名。后明徒众多少。过去无量阿僧祇劫明时远近。时世有佛号药王等。正列所供药王别号。如来等十是佛通称。佛十号。一如来。依宝性论云。从自性来至果性故名如来。金刚般若云。如来者。无所从来亦无所去故名如来。涅槃经云。从六波罗蜜三十七品十一空来至涅槃故名如来。瑜伽论云。言无虚忘故名如来。成实论云。乘如实道来成正觉故言如来也。应供。智断具足为世间众生供养也。涅槃经。应断世间之法悉名怨家。佛应断除故名应也。又云。四魔者是菩萨怨。诸佛如来为菩萨时能以智慧能破四魔。故名为应。瑜伽论云。以得一切所应得义故称应也。三正遍知。以正体智证如离相称正。以后得智无事不知故云遍知也。依涅槃经云。正者不颠倒。遍知者于四颠倒无不通达也。依瑜伽论云。等正觉。等是平等。正是正解。觉是觉悟。佛于诸法平等觉悟云等正觉也。四明行足。明是三明。行是六度之行。三明六度悉满足也。依涅槃经。明者名得无量善果。行谓菩提行名。即是戒惠乘戒。惠足得菩提果故云明行足。依瑜伽论。明谓三明。行即止观。二品善能圆满故云明行足。若依智度论。明是三明。行名身口。唯佛身口具足余皆有失故云足。五善逝。善名好。逝名去。于生死中好去不来三界也。依涅槃经。善者名高。逝名不高。高即大菩提果。不高者谓如来心也。佛若心高不名如来。是故如来名为善逝。六世间解。三种世间。一者众生世间。二器世间。三正智觉世间。如来智惠照知世间性空故云世间解也。瑜伽论云。如来善知世间及有情界一切品类染净相故名世间解也。依涅槃经。东方无量阿僧祇世界。一切声闻缘觉不知不见不解。诸佛悉知悉见悉解。南西北方四维上下亦复如是。故为世间解也。七无上士调御丈夫。士是士夫。士夫中上故云无上士。依地持论。有其七种。一身无上。具足相好。二道无上。具自利利他二道。三正无上。具足四正明正见正戒正威仪正命。四智无上。具足四无碍智。五神力无上。具六神通。六断无上。谓烦恼所知二障俱断。七住无上。谓梵住天住圣住三住中胜住也。具上七义名无上士。如来自调身心复调丈夫故言调御丈夫也。依涅槃经。上士者名之为断。无所断者名为无上士。诸佛如来无有烦恼故无所断。是故号为无上士也。八天人师。在天为天师。在人为人师。理实世尊非天非人。人天之上故称天人师也。佛是六道之师。但以人天益胜所以得名。九佛。此云觉也。自觉觉他觉行穷满。具上三义名佛也。十世尊。具上九德为世所尊故名世尊也。二世界大庄严。劫曰庄严。辩其劫国。佛寿二十小劫明寿长短也。二十小劫者。依俱舍论。劫有三种。始从八万岁下至十岁从十岁渐增还至八万岁。此一上一下名为小劫。四十小劫名中劫。八十中劫名为大劫。三其声闻僧三十六那由他等明众多少也。能供人中时有轮王标其位也。名曰宝盖列其名辞。七宝具足彰其所有。言七宝者。一是珠宝　此二非情。三是象宝。四是马宝。此二畜生。五主藏臣宝。龙树说云。是夜神与人交接。六主兵宝。七女宝。此三是人。相状功能具如经说。主四天下明其所王。须弥四面大海之中有四洲渚名四天下。东方有洲名弗婆提。形如半月。人面像之。南方有洲名阎浮提。其形尖邪。人面像之。西方有洲名瞿耶尼。形如满月。人面像之。北方有洲名郁单越。其形正方。人面像之。此四天下金轮圣王通皆领之。银轮王王三天除郁单越。铜轮王王二天下除东及北。铁轮王但王阎浮提。为简后三故说宝盖王四天下。依仁王经。四种轮王铁轮王位在善趣。或可。在十信也。铜轮王位在十解。或云。在十信也。银轮王位在十行。金轮王位在十回向。此之宝盖主四天下。是金轮王十回向菩萨也。故此经诵云。十善菩萨发大心。长别三界苦轮海。中下品善粟散王。上品十善铁轮王。习种铜轮二天下。银轮三天性种性。道种坚德金轮王。七宝金光四天下。王有千子端正勇等。彰其所生。三下明供事。于中初明王自供养药王如来至满五劫。下教王子供养王先敕告。后明诸子奉命供养。上来第一明财供养。
　　自下第二约对法供以显不及。于中有二。一问答广释法之供养胜前财供二佛告天帝王子月盖闻是法下彰法供养胜财供养。二佛告天帝王子月盖闻是法下彰法供养有大胜益。悟柔顺忍修行法供。前中别有三番问答。初中两句。一王子月盖独坐思惟宁有供养殊过此者。二以神通下以佛神力空声引导法供为胜。第二断中句亦有二。一月盖王子请问何谓法供。二空天教问药王如来。第三断中文亦有二。一王子月盖行诣药王请问法供。二如来为说。说中初言法供养者。标其所请下正辩。有二。一出法体。二若闻如是等经已下约对前法以明供养。明法体中文别有二。一辩法体相。二能令众生坐道场下显其法胜。
　　就前中有四。一叹法深。以难信故。二难法大。以菩萨藏摄故。三叹法定。以陀罗尼印印之至不退故。四叹法胜。成就诸行故　初中诸佛所说深经总以标举显示实相深义故曰深经也。即是方广经以方广一部显二空深也。或可。修多罗等十二分教是深经。下别显之。难信者。世人取相生著深经离相是故难信。难受者。实相离其四句难领入心也。故大智度论云。般若如大火聚四边取不得也。微妙难见者。妙绝尘境六识不得故曰难见。清净无染者。离一切相故曰无染。非分别所得者。无知之智方契无相之理故非分别所得也。又云。难受者明难得决定难领入心。此二非闻惠境。微妙难见者。此明非思惠境。清净无染明缘观不及。此明非修惠境也。上来第一明其法深。自下第二明其法大。辩前深法是菩萨藏所摄不同小乘也。自下第三彰其法定。陀罗尼者是梵语。此翻总持即。是文义二持。论其体性。惟念与智记法不忘。是其念义。知法不失。是其智义。以不忘失持法不改。故记为印。印犹定也。证法不失欲令行人至不退故。自下第四明其法胜。文中有二。一修善行。二离过行。前修善中有二。初明自利。入大慈下彰其利他。前自利中成就六度明其因胜。善分别义明其理胜。顺菩提法彰其果胜。众经之上叹其教胜。二利他者。入犹证也。慈能与乐。悲能拔苦。善教菩萨化益众生。名利他也。上来修善下明离过。于中初言离魔事及诸邪见明其离障。众魔事除邪业也。及诸邪见灭邪解也。满云。魔谓四魔。邪见六十二见。若听此经则无取相缘及分别。故思益经云。有心分别一切法邪。无心分别一切法正也。肇云。正教既弘众邪自息也。下明释离所由。顺因缘者。观因缘故了达诸法但从缘生无有自性故无人无命。明说生空。空无相等明说法空。诸无性名之为空。缘相亦无故云无相。无果可造故称无作。无因可为故云无起。凡欲灭邪契理。要须观十二缘法无有自性故。约因缘以明离障方能悟大乘空理也。上来第一辩法体相。
　　自下第二彰法功能。天中有三。一令众生坐于道场成等正觉为多人敬。二能令下依法起胜行为圣所赞。三背生死下令人发心得涅槃乐。前中令坐道场者有其二义。一真。二应。若就应。释菩提树下坐金刚座得成佛道名坐道场。转法轮者。应身为生诸经法受与前人令证不退名转法轮也。若约真辩。菩萨三无数劫具修万行。至十地终心金刚三昧亲生佛德。名曰道场。依之得果故称为坐。若其通取。一切万行能生佛德悉名道场。如上光严章辩也。菩萨既成佛已。后得智中为生说法。故云转法轮也。诸天龙赞叹者。以成佛道故为众敬叹。叹其法胜非叹其人。准后应知。第二能令起胜行中。初起自行。说众菩萨已下明利他行。自利行中令入佛法藏者。此明教行一切众生依教生解。若不因深经不能令众生入佛法藏也。肇云。未有舍背深经而能入佛法藏也。摄众贤圣一切智惠者。成就证行也。贤者善也。即是三贤十解十行十回向三十心也。圣者正也。正二空名圣。即是十圣始从极喜至法云地也。三贤证加行。十圣双证正体后得二慧。此等贤圣智慧深经能摄也。利他中光明能说救已下彰说有盖。前中说众菩萨道者。能说行法菩萨所行其道无方。八万众行皆陈深经也。依诸实相乃至苦空义者。明说理法也。实相二空真如依实相辩说五法。实相非苦非乐。遣乐情故名苦非谓有苦。乃至遣有情故名寂灭。非谓有寂灭。就说益中文分为二。一令生舍邪归正除障之益。二诸佛下为圣摄受称叹之益。救毁禁者。谓破四禁犯五逆罪小乘之法所不能救。能救之者其唯大乘方等经也。若听深经即知罪逆性空。已解空故即出罪逆也。诸魔外道贪著怖畏者。闻经无相则违本心故怖畏也。二贤圣称叹者。非佛贤圣不能深悟其理。悟其□深。所以称叹也。自下第三令生发心中。背生死苦示涅槃乐者。自非深经即不能厌其生死会涅槃之乐也。十方三世诸佛说者。总结前来所说之法。今昔虽异觉道不殊。万法同归理无二彻。故究竟大悲经云。圣圣言说异。意旨悉皆同。文字即解脱。大小理处同。叹美深经尽于此也。上来第一总明法体竟。
　　自下第二约对前法以明供养之中有二。一依教诠义。信解受持为下供养。二又于下依其义言如说修行。解穷真性为上供养。前中初明自利。以方便下化他。行满是名下结。就其第二如说修行上品供养中。初辩后结。辩中有四。一略依四依之行为法供养。二随顺下略依十二因缘观法明法供养。三依义下广明四依以申供养。四随顺法下广明十二因缘以申供养。初中又于诸法如说行者。顺四依之法而修行也。第二略明十二因缘中。言随顺观十二缘者。因缘生法体自空无。依此而观名为随顺。此句是总。离邪见下别。别中有二。一明生空。二而于因缘下明得法空。前中杂见得无生忍者。谓得初地无生忍也。正证忍时不见我人及众生等名为生空。而于因缘无违诤者。次明法空。于中光明因果非无因能感果名曰无违。果遂往因故称无诤。或可。观其因缘体性空寂。空不碍有。名曰无违。有不碍空。故云无诤也。于法无违于人无诤离我所者。法我空故即观向前。因之与果体性空寂。以空寂故则无有我。我尚空无　何有我所之可得也。第三重广前四依中。三门分别。一辩名。二出体。三明次第。初辩名者。依义不依语者。所诠之理名之为义。凭之起行故说为依。能诠之教名之为语。虽依语得义。然语非是义。如因指见月得月亡指。得理舍诠。所以依义不依语也。依识者。智能入理决断解了。所以须依识。但分别起于染著。弃舍不从故不依也。依了义经不依不了义经者。显实分明名了义经。凭之取解故说为依。覆障之言名不了经。弃而不从故曰不依。了不了义略有四种。一法印非印门。二诠常非常门。三显了隐密门。四言略语广门。法印非印门者。法印有三。一诸行无常。二涅槃寂净。三诸法无我。若一切教有此三种理印所印等名为了义。违三法印等非了义经。由此道理。三藏二乘十二部教无非了义。舍烦恼业及苦故。诸外道教非了义经。不能永离惑业苦故。常非常者。如涅槃云。又声闻乘名不了义。无上大乘乃名了义。若言如来无常变易名不了义。若言如来常住不变名为了义。此经意言。若经中说佛是法身常住不变。是名了义。与此相违名不了义。则显小乘诠非常佛名非了义也。显了隐密门者。解深密云。世尊在昔第二时中唯为发趣修大乘者依一切法皆无自性以隐密相转正法轮。虽更希奇而亦有上。犹未了义。即说一切性皆是空。三无性教名非了义。唯识云。故佛密意说。一切法皆无自性。非性全无。名了义也。言略语广门者。虽是大乘明显之教。初但略说。谈理未周。所明未尽。名为不了。此依说义言为广略名了不了。非约所诠理是究竟非是究竟名了不了。此中第一为令众生舍邪归正名了不了。一切佛经皆名了义。外道所说名不了义。第二为令舍小归大名了不了。一切大乘名为了义。诸小乘教名不了。第三为令舍隐归显名了不了。一切大乘显了言教皆名为了。虽是大乘说法。隐密名为不了。第四为令如法广略名了不了。诸重颂经言略不尽皆名不了。非重颂经言广尽故说名为了。以此四门摄义稍尽。随其所应当广思择。今此经中四义俱有。方便品中净名说五非常法。是法印门如弟子品中净名教阿难。佛身无为不堕诸数。是常门也。佛国品中宝积赞佛说法不有亦不无以因缘故诸法生即空常有是显了门。此经之中长行多偈颂少。为是语广门四义既圆故是了教可依受也。依法不依人者。托法起行名为依法。得法舍人名为不依人。问。依法不依人者。未知一切人不可依亦有可依耶。答。可依。人法相对以为四句。一法可依。谓大乘法人不可依谓小乘人也。二人可依。谓大乘人即四依菩萨也。法不依。谓小乘法。三人法俱可依。谓大乘人法。四人法俱不可依。谓二乘人法也。语义相对亦作四句。准前可知。二辩体。义即是理。以真如为体。智是证智。以正体后得二智为体。教以音声名句文以为体。性法以六度为体也。三明次第。义即是理。是智所证故先明也。智是证智。依理起智故次明也。了义经教由智而说故次辩也。法是所诠即是行法故后明也。第四广前十二缘中。文中先辩。作如是下结以显益。辩中有二。初总后别。总中随顺法相无入无归者。法即因缘法也。上顺因缘知法无生。今顺因缘知法无尽。法从缘而有。从缘而无其有不从未来来。其无不从过去去。故曰无入无归也。下别明中。无明毕竟灭等者。泛观因缘有逆有顺。逆顺不同有其三种。一就事分别。从前向后寻因趣果名顺。从后向前寻果推因为逆。二约因缘生灭分别。观十二支生名顺。散灭为逆。三就理分别。观十二缘假有为顺。顺法有故无性空寂为逆。逆于有故。三中前二大小同知。后一唯大。今此所明义当后门。即是逆观也。无明过去已灭未来不生现在不住。三世空故即是不灭。所以无尽也。又云。无明从缘生。生即不生。从缘灭。灭即不灭。不生不灭。无明即是毕竟灭。无明既灭。乃至老亦当无尽也。上来别观讫。下结显益。作如是观。十二因缘修前顺观。法本不生无所灭名无尽相。无法可尽。乃是毕竟灭也。不复起见。正明观益。一切断常有无等不复起也。上来别明修行供养。是名最上法之供养。总以结叹。上来合是第一月盖请问如来为说。
　　自下第二月盖闻法获益修行法供。文中有三。一明月盖以闻法故得柔顺忍。此忍即是四地已上顺忍也。此云何知五忍明义。地前伏忍初二三地信忍四五六地顺忍七八九地无生忍十地及佛寂灭忍。故知此忍是四地已上柔顺忍也。或可。是地前顺忍。顺趣初地已上。所以得知月盖以信出家方得五通。故知是地前忍也。二即解衣下报恩供养。三白佛下正明供养。文中有四。一自宣己心。二请佛加威。三如来为记。四月盖蒙记正行法供。初自宣己心。文相可知。二加哀建立者。月盖自以道行未立魔邪炽盛。若不加威神力即为魔所坏。故请加也。又闻法供欲行之。经道深远非已所弘。故愿加力也。三如来记中初心知。次口记。即是建立欲令后人信伏知其守护法城。法能遮防故喻城也。第四月盖行法供中。文别有二。一于佛现在修行自德为法供养。二于佛灭下明佛灭后以经化他为法供养。前中先闻佛授记以信出家。次修善法精进不久得五通下明其所得。得五神通行用无碍。通菩萨道行体自在。此二自德。得陀罗尼意业成就。无断辩才口业成就。此二化德。就佛灭后行法供中。初明月盖依法趣起说。月盖比丘以守护下彰说益人。前说中于佛灭后起说时也。以其所得神通等明说德也。满十小劫彰说远近。药王如来所转法轮随而分布正明说也。后益人中。月盖比丘以守护法勤行精进牒前起后。下正明益。初益菩萨。即身化百亿人。于大菩萨提立不退转。次益二乘。能令十四那由他人发二乘心。后益凡夫。无量众生得生天上。上来第一正引往事明财供养不及法供。
　　自下第二合通会古今明供多益。先会轮王宝炎佛。是次会千子。贤劫中千佛是也。四已成佛。余在当来。言四佛者。一鸠留孙。二俱那含牟尼。三迦叶。四释迦。贤劫者善劫也。净居天劫初成时见水内有千宝莲花即知有千佛出。故名为贤劫也。楼至佛此云渧泣。出十地经后会。月盖释迦佛是。
　　天帝当知此要以法供养下第三总结叹胜劝学。当知法供第一无比是总也。是故天帝当知以法供养佛劝也。

　　嘱累品第十四

　　此品之中三门分别。一明来意。二释品名。三分文解释。初来意者。佛及维摩四会说法为化既周。后运大悲益于来代。欲使传光永夜照极无边。故此品来也。二辩品名者。嘱者付嘱。累者重累。今以此经法嘱累弥勒及阿难等。欲使将化有缘遍益群品。意宽言局。郑重殷勤。必须荷担如来难得之法。应见闻者今得是经读诵受持故言嘱累。下文之中具明斯义故云嘱累品。
　　三分文释者。文中有二。一佛以正法付之流通。二佛说已下大众闻法欢喜奉行。前中付人唯二。传者。有四。付人者。一者付弥勒。二付阿难。问。贤圣众多。何故偏付此二。答。维摩非此土菩萨。故不付嘱也。文殊游无定方故亦不付。付弥勒者。以其当于此界成佛成熟众生。今以神力冥加护故成其功业。阿难是传法藏人。令使结集流布通传故须付也。传有四者。一弥勒菩萨奉教流通。二诸余菩萨自誓宣通。三四王自誓护通。四阿难受教传通。前中有三。初至而为广说明付嘱意。二弥勒当知菩萨有二相下举其德失劝令修舍。三弥勒菩萨闻说已下叹所闻法劝人修学。就前文中复分为三。初以法付嘱。二明通法时节。三所以者何下释付嘱之意。初中无量亿劫所集菩提付嘱汝者。正明付嘱此经。宣说菩提之真德约就所说以名其经。名为所集阿耨菩提。故上经云。此经广说过去未来现在诸佛菩提。或可。此经能生菩提。所集菩提从是经生。从其所生名所集阿耨菩提。故上经云。诸佛菩提皆从是生也。二如是辈经于佛灭下明通法时节。如是辈经牒前所付。辈犹等也类也。于佛灭后末世之中流布时也。末世难通故须劝之。汝等当以神力流布正劝。传通于阎浮提彰流布处也。阎浮提众生行法最胜故偏言之。无令断绝诫使常通。三所以下释劝之意。初先征问。有何所以劝汝传通下对释之。于中初明不传之损。未来当有男子女人及龙等。发菩提心乐于大法。若使不闻如是等经即失善利。是其损也。下明传益。如此辈人闻是等经必多信乐　是其益也。如是辈人牒前未来发心之人。闻是经典必多信乐发希有心当以顶受。自行益也。念经希有随生得利而为广说。化他益也。上来如来以法正付。
　　自下第二举其得失劝令修舍。于中三对。初之二人理教相对。次有二人人法相对。后二自他两行相对。前中有四。一总举数。二征间发起。三牒名解释。四结劝。修舍行之深浅各有异相。得失两陈以励护法者也。一好文饰劝之令舍。文饰者何也。饰是妙旨筌蹄。而新学知浅未能亡言求理。舍本寻未。唯以文饰是好。二不畏深义当劝以进修。妙旨幽深微言违俗。自非智通熟能深入。若于如是无染著经中以修行。为久修行者。无染无著经之深也。自非久行谁能无畏也。第二对中亦有四句。一举数。二征问。三牒释。四结过属人。将欲令人信乐深经故广记新学者过。一者闻深经惊怖生疑。明于法起过。二若有护持解脱经者不肯亲近。明于人起过。始闻则惊。寻之则疑。疑则起谤。此明无信。当教令信。结过中自毁伤者。以前邪见之人谤人法故必堕阿鼻。自损之甚。名为毁伤。何以故下释。于深义法中不调心故。不调心者。于其大乘平等正法偏信尚非。何况起谤能无损也。第三对中文分四句。一举数彰失。二征问起发。三牒释四总结。释中一轻新学而不教诲。外化不善。二取相分别。自行未圆。外化不善者。虽信解深法而未善通达。是故尊己慢人不能教诲。此明说者之外患。以未得人空故也。自行未圆者。虽有其所解而取相分别。虽曰为解未合真解也。此明说者之内患。以未入生法空故。
　　自下第三叹所闻法劝人修学。文中有六。一叹所闻法。二我当远离者明己离过。三奉持如来无数下明受付嘱。四若未来世劝人修学。五世尊若后末世已下欲使学者推功有在。离我慢失。六佛言善哉已下明佛赞述。我当远离者。为未离者故发此言以成众行。弥勒久已离之与其念力使不忘失。明修行也。当知弥勒神力者。欲使学者推功有在除舍我慢也。于是一切菩萨已下第二明菩萨于一切十方界自誓弘通。就中先明通佛菩提究竟果法。须当开下宣通教法。藉教得果故须明也。三明四王护法之中。初明城邑有是经处王及眷属为之作护。面百由旬已下彰护益也。
　　四以法付阿难中。分别有四。一佛敕阿难令其宣通。二阿难奉命受持。三阿难请问经名。四佛制经名普令修学。此名维摩所说者。就人立名。道理此经多人共说。而佛偏名维摩说者。机在维摩故偏言也。亦名不可思议者。就法立名也。
　　如是持者总结劝也。大众欢喜奉行者。此众皆是上来四会诸闻法者。既蒙善利佩荷实深。自行劝人奉行斯法。以其能说法人所说之法及闻法者三皆净故。随机浅深悉得道果胜益内资故咸喜也。

　　维摩经疏卷第六


