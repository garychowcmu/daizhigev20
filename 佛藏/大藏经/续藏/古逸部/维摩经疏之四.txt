  维摩经疏
　　




　　维摩经疏

　　辩才已下叹有中智。辩才者。言辞清当称之为辩。秀觉过物目曰才也。无碍者。世人之才有穷有竭。菩萨辩才无有穷竭。游戏神通者。或世人游戏或山林池沼以适其志。明此大士五通化物于己心犹若游戏也。又解。游戏者。率尔即去不加心力。明菩萨在通不难义同游戏。逮诸总持者。得陀罗尼总持。一者闻持。二者义持。闻持者。一迳于耳终不忘失。义持者。一领胸衿始终不丧。无所畏者。内德既丰故不惧外敌也。又解。菩萨修四无畏。一者得闻持陀罗尼。二者善别众生根性。三者无有难而不通。四者善决众疑。第四句降魔劳怨者。明其所除。上既备空有二行。自非除于四魔。何能备空有之行。故次明断除四魔。烦恼魔者即为因累。阴魔死魔即是果累也。天魔起恶之缘。故宜除遣。第五句入深法门讫决定大乘。复明空有二行。何以而来。上既明除于四魔。若不观达空境则无以除三魔。自非有智备足何能除于天魔。所以重明也。此理幽邃称之为深。能轨曰法。通智为门。善契理宗故言入也。此语空境也。善于智度者。即是智体。正由智波罗蜜备故能入深法门。通达方便已下讫决定大乘。明于有行。通达方便者。善巧不著故称方便。事中无拥称之为通。能有所到故称达也。大愿成就者。菩萨仰要佛果愿度众生。明了众生心之所趣者。善识众生心趣善恶。又能分别诸根利钝者。上中下品机悟万差悉能了知。即是识病。久于佛道已下。此明识药。从初性地讫于法云能通至佛称为佛道。心已纯寂者。寂之言善。明菩萨心栖此法久已善练也。决定大乘者。此语万行连载为义。明于大乘之理决定明解。解理分明谓之决定。第六句诸有所作已下。明于三业。何故而来。明所以备于上德以三业为本。故次明诸有所作能善思量叹于口业。论云思量论者难胜难坏。意地思量口业说法无事不契也。八地以上既备不思议智故。能不思而照。不议而应。何故言思量。欲明菩萨于己以下不待思量。若仰侧佛地犹须思量。故言思量也。又一解。菩萨口业善说称机不差所感动与理冥义同思量而作。住佛威仪者。叹于身业。十地菩萨仰学如来象王视观威仪举动行坐住卧也。心大如海者。叹于意业。海者溟而难恻流润无崖。明大士德量溟旷非下所恻润流无崖故喻如海也。又一解。海者广纳众流故称为大。欲明菩萨之心一切万行尽能行之。一切众生尽欲度之。一切功德尽欲取之。故言心大如海也。第七句诸佛咨嗟讫世主所敬。总结上六句也。明既有如斯之德故。上为诸佛咨嗟叹美。下为人天之所钦敬也。欲度人故居毗耶离已下。叹外化德中第二段叹化物之德。就中复有二段。第一从欲度人故讫入诸酒肆能立其志。明在毗耶施化。第二从若在长者以下讫饶益众生。明天上人中隐显行化也。就初段中有四幡明义。一一幡皆有六句。第一幡从资财无量已下讫摄诸无智。明以六度摄六蔽为次第也。第二幡虽为白衣讫而以禅悦为味。明家内所须为次第也。第三幡若至博弈戏处以下讫虽获俗利不以喜悦。明遇缘住化不指当处所。第四幡从游诸四衢已下讫能立其志。明指当处所也。资财无量摄诸贫民者。初幡第一句。贫民贫苦所逼受道莫由。是以大士多畜财物先济贫苦救其交急。然后以法语之。第二句摄诸毁禁。众生自非尸行成就无由可摄。是以大士先奉禁戒教令忏悔除罪。余四度类可知也。虽为白衣以下。第二幡家内次第也。第一句虽为白衣奉持沙门清净律行者。夫为俗人多求沙门之礼。而净名外为俗人而内怀道风。故能奉持沙门禁戒也。第二句虽处居家不著三界者。既为俗人。理须屋宇宅舍。世人于居家多生爱恋。于三界犹尚不生于著。况于居家而当爱恋也。第三句示有妻子常修梵行者。既在家白衣。理有妻息。世人妻子多污染净行。净名示有妻子常以净行自居。第四句现有眷属常乐远离者。妻儿之外悉是婢妾僮仆谓之眷属。世人于眷属多起染吝。而净名示现有之常乐远离情无所吝。第五句虽服宝饰而以相好严身者。俗人既有妻子眷属。应须服章衣被。虽有服章冠[日/勉]示同宝饰。常以三十二相八十种好以严其容。第六句虽复饮食而禅悦为味者。上明藉衣严形。复须食以养命虽复餐百味肴膳。而以法喜禅悦食更无余食想。若至博弈戏辄以度人以下。第三幡六句。第一句若至博弈戏处辄以度人者。博者六博。奕者棋也。此非方雅人道之处故云辄也。第二句受诸异道不毁正信者。异道者邪见之流。虽复示同邪道。而禀正信未尝有毁。第三句虽明世典常乐佛法者。虽外关练五经史藉。而内以十二部经为栖神之宅。第四句一切见敬为供养中最者。处处利物见者敬仰。能生人善故有福之最也。第五句执持正法摄诸长幼者。外国别立有德者为断事人以息唧讼。若心有阿党则情有所偏。而净名以正法自居长幼归从也。第六句一切治生谐偶虽获俗利不以喜悦者。欲明大士虽复示求商利而不喜悦者。不贵难得之货。无物而非宝。岂为贪财。同于俗利。何喜悦之有也。称意曰谐。获利为隅。游诸四衢以下。第四幡明行化指当处所为语。就中有六句。第一句游以四衢六句皆安入。亦应言入诸四衢。但游之与入义不相背。又解。从家向路于游义是便也。四衢者。路四是云衢也。第二句入治正法救护一切者。相传解。五百长者迭知同事次净名入治则慈愍万民救者。苦已至须救解。苦未至与其援护。故言救护一切也。第三句入讲论处导以大乘者。天竺多诸异学。各言己道为胜。其国别立论堂以辩优劣。击鼓众集诣堂求论。胜者为师。负者为弟子。净名于时亦升此堂摧伏外道。然后导以大乘。第四句入诸学堂诱开童蒙者。始学之流稚幼曰童。情识犹昧曰蒙。净名于时入此学堂。将诱开发令悟也。第五句入诸淫舍示欲之过者。先以欲呴牵却以法语之。淫欲生死之本。亡国破家损败忠良亡身殒命皆由于此。故示过令离也。第六句入诸酒肆能立其志者。酒有三十六失。开诸罪门能使神昏形浊多有所废。酒之说过欲亦立志。互举一边。又解。欲过多故偏彰其过。若在长者已下。是叹外化德中第二段明天上人中隐显施化。所以每度其专在上化下如风之靡草无事不从。长者国邑有德能掩乡望谓之长者。为说胜法。长者多以俗法训世。故说出世之胜法。为说佛法中胜事。居士断贪者。天竺之人积财一亿谓为居士。若不贪吝在怀何能财帛巨亿。故须断贪著令其散财为福。刹利教以忍辱者。刹利秦言田主。劫初食地肥人情浮薄。复有自然粳粮人情转薄。立封疆生吝护之心。别立有德割平处中相承为王。领之首谓刹利种。其人自恃豪桀多起暴害。故令断嗔。婆罗门者。秦言外意亦云净行。世世相承多学道术。恃己所得情慢于物。故除我慢。大臣教以正法者。现为辅相秉执国事不得枉滥于物。故教以正法。王子示以忠孝者。王位既高喜起篡逆。为臣须忠。为子须孝。王子有两兼之羲故示忠孝也。内官化正宫女者。女人多以耶态为事。化令修正直之行。庶民令兴福力者。殖因微浅不勉斯滥。故令兴福力也。梵天诲以胜慧者。梵王居禅多喜著定。故诲以胜慧莫令偏著。帝释示现无常者。五欲自恣不虑无常。故说无常。又解。示现无常相令悟无常。若在护世护众生者。四天王典领鬼神不令侵人。若处其□敕诸鬼神拥护为事。护诸众生也。如是维摩诘以垂迹万差处处示现为无量方便慈荫六道。为饶益众生结也。

