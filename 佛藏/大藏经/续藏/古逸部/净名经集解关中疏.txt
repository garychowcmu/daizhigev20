  净名经集解关中疏
　　唐 道掖撰




　　净名经集解关中疏卷上

　　　　中京资圣寺沙门道液集
　　昔汉明中法教始流于葱左肇建塔像翻译尚阻。爰及魏晋创峪宣传而所出诸经犹词疏理蹇。盖习学者未融于大观。传译者阙通于方言。既为大法浸微未可量其得失。自秦弘始三年冬罗什入关。先译大品智论爰及中观门百使陶染至理。然后重译兹经及法华等。所以文切理诣无间然矣。曰者传习多疏道尚学以胆异端致使大宗芜蔓真极。而关中先制言约旨深将传。后进或惮略而难通。盖时移识昧。岂先贤之阙欤。道液不揆庸浅。辄加裨广净名以肇注作本。法华以生疏为凭。然后傍求诸解共通妙旨。虽述而不作终。愧亡羊者哉。于时上元元年岁次困顿永泰初祀。又于长安菩提道场夏再治定庶法镜转明惠灯益矣。

　　维摩诘经序

　　　　释僧肇作
　　维摩诘不思议经者。盖是穷微尽化妙绝之称也。其旨渊玄非言像所测。道越三空非二乘所议。超群数之表绝有心之境。眇莽无为而无不为罔。知所以然而能然者不思议也。何则夫圣智无知而万品俱照。法身无像而殊形。并应至韵无言。而玄藉弥布冥权无谋而动与事会故。能统济群方开物成务利现天下于我无为而惑者睹感照因谓之智观。应形则谓之身觌。玄藉便谓之言。见变动而谓之权。夫道之极者岂可以形言权智而悟其神域哉。然群生长寝非言莫晓。道不孤运弘之由人。是以如来命文殊于异方召维摩诘于地土爰集毗耶共弘斯道。此经所明统万行则以权智为主。树德本则以六度为根。济蒙惑则以慈悲为首。语宗极则以不二为言。凡此众说皆不思议之本也。至若借座灯王请饭香土手接大千室包干像不思议之迹也。然幽关难启圣应不同。非本无以垂迹。非迹无以显本。本迹虽殊而不思议一也。故命侍者标以为名焉。大秦天王[倠/乃]神超世玄心独悟。弘至治于万机之上扬道化于千载之下。每寻玩兹典以为栖神之宅。而恨支竺所出理滞于文。常恐玄宗坠于译人北天之运运通有所在也。以弘始八年岁次鹑火命大将军常山公。右将军安城侯与义学沙门千二百人于长安大寺请罗什法师重译正本。什以高世之量冥心真境既尽环中又善方言。于时手执胡文口自宣译。道俗虔虔一言三复陶冶精求务存圣意。其文约而诣其旨婉而彰。微远之言于兹显。然余以闇短时预听。次虽思之参玄然粗得文意。辄顺所闻为之注解略记诚言述而不作庶。将来君子异世同闻焉。
　　维摩诘所说　睿曰。夫经或以人为名。或以法名者。自非佛所说。多随人为名。佛之所说非唯一经。故随所说法以为名。此经总人法二名者。以人为名则明法之所由。以法为名则略经之大体。所以两存耳　什曰。维摩诘秦言净名。即五百童子之一人也。从妙乐国来游此境。所应既周将还本土。欲显其淳德以泽群生。显述悟时要必有由。故令同志诣佛而独不行。独不行则知其疾也。何以知之。同志五百共遵大道。至于进德修善动静必俱。今净国之会业之大者。而不同举明其有疾。有疾故有问疾之会。问疾之会由净国之集。净国之集由净名方便。然则此经始终所由良有在也。若自说而观则与圣齐。功推本而寻功由净名。原其所由故曰维摩诘所说也　肇曰。维摩诘秦言净名法身大士也。其权道无方隐显殊迹。释彼妙喜现此忍土。所以和光尘俗因通道教。常与宝积俱游为法城之侣。其教缘既毕将返妙喜。故欲显其神德以弘如来不思议解脱之道。至令宝积独诣释迦。因留现疾以生问疾之端。建微言之始。妙唱自彼故称其说也　生曰。维摩诘者梵音无垢称也。其晦迹五欲超然无染清名遐布。故致斯号。贵名求实者必重其说。说本表实重之则终得所求。因斯近接有过圣言矣　经　梵云。修多罗此译云契。谓契理之言当根之教。返迷证实。万圣同规。亦曰。为常故。肇师云经常也。古今虽殊觉道不改。群邪不能沮。众圣不能异也。
　　一名不可思议解脱　此约法受名也。下文云。佛为增上慢人说离淫怒痴为解脱。若无增慢者淫怒性。即是解脱此谈体也。或就悲愿处染不染非道通道。此约用名之。以昔教权引三乘言同解脱。今将返权归实。故特号不思议也。即大经百句解脱华严诸善知识解脱皆同此也　什曰。亦名三昧。亦名神足。或令修短改度。或巨细相容变化随意。于法自在解脱于阂故名解脱。能者能然物不知所以故曰不思议。亦云。法身大士念则随应不入禅定。然后能也。心得自在不为不能所缚故曰解脱也。若直明法空则乖于常习无以取信故。现物随心变明物无定性。物无定性则其性虚矣。菩萨得其无定故令物随心转则不思议。乃空之明证将显理宗故以为经之标也　肇曰。微远幽深二乘不能测不思议也。纵任无碍尘累不能拘解脱也。此经自始于净土。终于法养。其中所明虽殊然其不思议解脱一也。故总以名焉。上以人名经。此以法名经。以法名经所以标榜指归。以人名经所以因人弘道者也　生曰。无垢之称或止形迹心不安然。故复言其解脱。更为一名不可思议者。凡有二种。一曰。理空非惑情所图。二曰。神奇非浅识所量。若体夫空理则脱思议之惑。惑既脱矣则所为难测。维摩诘今动静背神奇必脱诸惑。脱惑在乎体空。说空是其所体。是以无垢之名信而有征名。苟有征其求愈到。到于求者何患不悟乎　睿曰。菩萨无心应物有说。众生但睹其教莫测所由。故名所说为不思议。虽说而无心故不阂于有。虽无心而能说故不阂于无。空有所不能累故名之为解脱。

　　佛国品第一

　　什曰。经始终由于净国。故以佛国冠于众篇也。真应二土会以平等。广如下文。然十四品经大分三别。初此品半为未信令信故名序分。次十一品半信已令悟故名正宗分。三后二品尽经悟已应传名流通分。初序分中复有三别。初列时方处等。是集经者引事证信。次合盖现土。是说经者骇物令信。后称叹赞扬。是问经者使仰德生信也。初文又六。一信经辞。二传经旨。三闻经时。四说经者。五听经处。六闻经众。
　　如是　此初信经辞也。肇曰。如是信顺辞也。夫信则所言之理顺。顺则师资之道成经无丰约。非信不传故建言。
　　如是我闻　此二传经旨也。肇曰。出经者明己亲承圣旨无传闻之谬也。
　　一时　此三闻经时也。众生信重为感如来悲愿为应道交故曰一时。肇曰。法王启运喜集之时也。
　　佛　此四说经者。梵音云。具言佛驮。此翻为知者。大品云。知诸法实义故。大论云。菩提名智。佛名智者。是即解圆德备言诚物信也。
　　在毗耶离　此下五列听经处。有通有别。通为远者知别为近不谬。此初通处。肇曰。毗耶离国名也。秦言广严。其土平广严事因以为名。又云。好稻土之宜也。
　　庵罗树圆　别处。肇曰。庵罗树名也。其果似桃而非。先言奈氏失也。事在他经。园者住处之通称。梵云僧伽蓝摩。此云众园。言伽蓝者略也。
　　与大比丘众八千人俱　此下六列同闻经众证非己谬传众有三别。初列声闻。形心俱胜证信最亲故先列也。次列菩萨。心同形异证信小疏故次列也。后列天龙。形心俱乖证信最疏故后列也。初列比丘与者共也。大即极果比丘人名众言和合。肇曰。比丘秦言或名净乞食。或名破烦恼。或名能持戒。或名能怖魔。天竺一名该此四义。秦无一名以译之故存其义名焉。
　　菩萨　此下二列菩萨众。文五。一举名。二辩数。三叹德。四列名。五总结。此初也。肇曰。菩萨正音云菩提萨埵。菩提佛道也。萨埵秦言大心。众生有大心入佛道也。谓以大悲智无边行愿为物求道故以名之。什曰。大士凡有三种。一者出家。二者在家。三者他方来。复次一者结业身。二者法身也。此中菩萨多是法身。然应感之形与物同迹。物或齐其所见。而生劣想故举大数。然后序德也。
　　三万二千　二辩数也。
　　众所知识　此下三叹德也。文三。初总叹。次别叹。后结叹。总叹又三。此初叹外化也。闻名钦风为知睹。形饮化为识。肇曰。大士处世犹日月升天。有目之士谁不知识。
　　大智本行皆悉成就　二自行也。大智叹解本行叹行。肇曰。大智一切种智也。此智以六度六通众行为本。诸大士已备此本行。
　　诸佛威神之所建立　三结释也。肇曰。天泽无私。不润枯木。佛威虽普不立无根。所建立者道根必深乎。睿曰。凡有二种。或以神化所加令其暂悟名为建立。或以妙法启心化之同已亦名建立。
　　为护法城受持正法　此下二明别叹文三。初约护法叹。次约修行叹。后就近果叹。初文又三。谓护法。护人。结释。护法复二。此初叹修因也。肇曰。外为护法之城。内有受持之固也。什曰。法城即实相法也。使物无异见故言护也。复次一切经法皆名法城。护持宣布令不坏也。有能持正法亦兼护之也。睿曰。真理为法文字为城。城堑固则内不害。文字存则理不亏也。
　　能师子吼名闻十方　二叹功成也。肇曰。师子吼无畏音也。凡所言说不畏群邪异学。喻师子吼。众兽下之行满天下故称无不普。
　　众人不请友而安之　此二叹护人。亦二。此先叹心也。肇曰。真友不待请。譬慈母之赴婴儿也。
　　绍隆三宝能使不绝　二叹功圆也。肇曰　继佛种则三宝隆。非直显明三宝。宣通经法之谓也。谓能积善累功自致成佛。成佛则有法。有法则有僧。不绝之功事在来劫。今言不绝则必能也。又于其中间自行化人。人亦化物。物我俱成三宝弥兴。众生无尽故宝亦不绝也。
　　降伏魔怨制诸外道　此三释叹。肇曰。魔四魔也。外道九十六种外道也。天台云。禅定伏爱得通。以降众魔智惠破见。发辩以制外道。如问疾品明。
　　悉以清净　此下二叹修行文。即二别自行化他也。前自行复二。初叹断德。后叹智德。断德文三。此初总叹也。
　　永离盖缠　二别叹也。肇曰。盖五盖。缠十缠。亦有无量缠。身口意净三业悉净则盖缠不能累也。五盖者。一贪欲盖。二嗔恚盖。三睡眠盖。四掉悔盖。五疑盖。初二障戒。睡眠障惠。掉悔障定。疑障解脱及知见。十缠者无惭无愧悭疾悔眠掉举惛沈及忿覆也。睿曰。凡夫止结暂灭还生。二乘难灭证处由存。大士了虚情尘俱寂灭处尽根生无所寄。法身居然不论故云也。
　　心常安住无碍解脱　三结叹也。什曰。不思议解脱即其类也。于物无碍故名也　肇曰。七住所得得此解脱则于诸法通达无阂故心常安住。
　　念定总时辩才不断　此下二叹智德亦三。此初总叹也。肇曰。念正念。定正定。总持持善不失持恶不生。无所漏。念谓之总持辩才七辩也。大论云。一捷疾辩。二利辩。三无尽辩。四不断。五随应辩。六义辩。七世间最上辩。此四。是大士之要用故常不断。睿曰。念不忘则惠逾增。定不舍则心常一。持善不失则强忆识而恶不生。辩不绝则化无阂备。此四门可以官府万行故曰也。什曰。菩萨得此四法也。深入坚固经身不失。历劫逾明故言不断也。
　　布施持戒忍辱精进禅定智惠及方便力无不具足　二别叹智德。肇曰。具足谓无相行也七住已上心智寂灭以心无为故无德不为。是以施极于施而未尝施。戒极于戒而未尝戒。七德而殊功其相不异。乃名具足。方便者智之别用耳。智以通幽穷微决定。法相无知而无不知谓之智也。虽达法相而能不证。处有不失无。在无不舍有。冥空存德。彼我两济故曰方便也。
　　逮无所得不起法忍　三约位结也。肇曰。忍即无生惠也。以能堪受实相故以忍为名。得此忍则于法无取无得。心相永灭。故曰无所得不起法忍也。
　　已能随顺转不退轮　此下二明化他行文二。初明内具化行。后明行化利物内行。复三。初明说法德。次明无畏德。后明名闻德。初说法文二。此初举堪能转不退。转不退轮。肇曰。无生之道无有得而失者不退也。流演圆通无系于一人名轮也。诸佛既转此轮诸大士亦能随转也。
　　善解法相知众生根　二释堪能随转。肇曰。诸法殊相无不解。群生异根无不知也。谓由知病识药故能随转也。
　　盖诸大众得无所畏　此下二明盖众无畏德文二。此初标也。肇曰。菩萨别有四无所畏。一得闻总持。二知众生根。三不见能难已使不能答者。四随问能答善决众疑。有此四德故能映盖大众。
　　功德智惠以修其心。相好严身色像第一。舍诸世间所有饰好　此二释也。什曰。明备此德所以无畏。肇曰。心以智德为严。形以相好为饰。严心所以进道。饰形所以靡俗。亦为尊形者示严相耳。岂俗饰之在心也。
　　名称高远逾于须弥　此下三明具名称德。是即凡以名坏行。圣以名化物。文二。此初标也。肇曰。名自有高而不远。远而不高。前闻十方取其远。今逾须弥取高。高谓高胜也。
　　深信坚固犹若金刚　二释名高所以由信固也。肇曰。七住已上无生信不坏也。
　　法宝普照而雨甘露　此下二明正化益物文三。一明生善益。二明破恶益。三明获果益生善又三。此初标二喻。况说法应根普生物善也。肇曰。法宝光无不照。照痴暝也。泽无不润。润生死也。喻海有神宝。能放光除暝。亦因光能雨甘露润枯槁也。
　　于众言音微妙第一　二法合也。谓出世善言故称第一。肇曰。殊类异音既善其言而复超胜。
　　深入缘起断诸邪见。有无二边无复余习　三释也。凡夫不了缘生故执无因邪因。二乘不了缘灭故滞涅槃。皆非深也。菩萨悟生非生。证灭非灭。使习俱亡故名深入。故经云。无无明亦无无明尽也。肇曰。深入为智深解也。解法从缘起则邪见无由生。有无二见群迷多惑。大士久尽故无余习。
　　演法无畏犹师子吼。其所讲说乃如雷震　此下二明破恶益文二。初举二喻。二总结。又前喻破见。后喻破爱见。以迷理爱以滞事固其见则众惑无由丧。絷其爱则善牙莫能发。故什曰。上明一切时无畏。此明说法无畏。上师子吼德音远振。此明能说实法众咸敬顺犹师子吼威慑群兽也。又肇曰。法音远震开导萌牙。犹春雷之动百草。
　　无有量已过量　此二结叹。然智依理发。德与智冥理。智无边德何可量。肇曰。既得法身入无为境。心不可以智求。形不可以像取。故曰。无量六住已下名有量也。
　　集众法宝如海导师　此下三明获果益文二。初标导师得宝喻也。六师邪导不获真果。八正利物必至涅槃故借喻焉。肇曰。导众生入大乘海。采众法宝使必获无难。犹海师善导商人必获夜光。
　　了达诸法深妙之义。善知众生往来所趣及心所行　此下二释能导所以以具权智故也。智达深义能住菩提。权悟众生往来如幻。所以悲利有情而物不能累大士之德。其在兹焉。故楞伽经云。智不得有无而兴大悲心。
　　近无等等佛自在慧十方无畏十八不共　此三明近果叹德也。文三。此初明自证也。肇曰。佛道超绝无与等者。唯佛自等故言无等等。所以辩其等者明一大道理无不极。平若虚空。岂升降之有也。自在慧者十力四无畏十八不共即其事也。大士虽未全具佛惠且以近矣　关闭一切诸恶趣门。而生五道以现其身　此二明化益文二。初明不生而生。后明应生利物。此初证无相故诸趣自闭不舍大悲而现生五道五道者三趣人天也。肇曰。法身无生而无不生。无生故恶趣门闭无不生。故现生五道。
　　为大医王善疗众病。应病与药令得服行　二明所以应生非己业系。但为利他作医王耳。肇曰。法药善疗喻医王也。
　　无量功德皆成就　此三总结叹也。文四。此初句正报满也。肇曰。无德不备。
　　无量佛土皆严净　二依报满也。肇曰。群生无量所好不同。故修无量净土以应彼殊好也。
　　其见闻者无不蒙益　三利物德满。肇曰。法身无形声应物故形声耳。岂有见闻而无益哉。睿曰。法身无身。无身故感而后应。感而后应则无应而不会。故使其见闻者无不蒙益。
　　诸有所作亦不唐捐　四自行德满。肇曰。功不虚设。睿曰。法身无为。为不由己为不由己则动无非时。动无非时故能诸有所作亦不唐捐。
　　如是一切功德皆悉具足　此三总结也。
　　其名曰等观菩萨　此下四列名。睿曰。此诸菩萨或以功行为名。亦有因相得称非唯一途。亦如今人字耳。宜为可望文。消息无定义也。什曰。等观四等观众生也。
　　不等观菩萨　智惠分别诸法也。
　　等不等观菩萨　兼此二也。
　　定自在王菩萨　什曰。于诸定中自在。
　　法自在王菩萨　什曰。说法中在。
　　法相菩萨　什曰。功德法相现于身也。
　　光相菩萨　什曰。光明之相现于身也。
　　光严菩萨　什曰。光明庄严身也。
　　大严菩萨　什曰。明其身相大庄严也。
　　宝积菩萨　什曰。积聚智惠宝也。
　　辩积菩萨　什曰。积聚四辩也。
　　宝手菩萨　什曰。手中出无量宝也。
　　宝印手菩萨　什曰。印者相也。手有出宝之相。亦云有宝印也。
　　常举手菩萨　什曰。现已大慈之手抚慰众生令不恐畏。是以常举手向人唱言勿怖。
　　常下手菩萨　什曰。现常垂下其手现慈心。屈下无伤物之像。
　　常惨菩萨　什曰。悲念众生也。
　　喜根菩萨　什曰。喜根喜等也。亦于实相法中生喜及随喜也。
　　喜王菩萨　什曰。喜有二种。一不净喜受也。二清净法喜故言王也。
　　辩音菩萨　什曰。辞辩也。
　　虚空藏菩萨　什曰。实相惠藏如虚空也。
　　执宝炬菩萨　什曰。执惠宝炬除众冥也。
　　宝勇菩萨　什曰。勇于德宝亦得宝故能勇。
　　宝见菩萨　什曰。以惠宝见诸法。
　　帝网菩萨　什曰。幻术经名帝网也。此大士神变自在犹如幻化。故借帝网以名之。又曰。大士施化如帝王法网也。
　　明网菩萨　什曰。明网自说手有网缦放光明也。
　　无缘观菩萨　什曰。观时不取相故无缘亦深入观莫见其所缘。
　　慧积菩萨　什曰。积聚惠也。
　　宝胜菩萨　什曰。功德宝超于世也。
　　天王菩萨　什曰。一假名天人王名天也。二生天诸天也。三贤圣天大士皆现生也。
　　坏魔菩萨　什曰。行坏魔道。
　　电得菩萨　什曰。因事为名。
　　自在王菩萨　什曰。于诸法自在如王之于人。
　　功德相严菩萨　什曰。功德之相庄严身也。
　　师子吼菩萨　什曰。以大法音令众生伏也。
　　雷音菩萨　什曰。所说法能令天人欢喜。群邪振悚犹若雷音闻者喜惧也。
　　山相击音菩萨　什曰。以大法音消伏刚强音声振击若两山相搏。
　　香象菩萨　什曰。青香象也。身出香风。菩萨身香亦如此也。
　　白香象菩萨　什曰。其香最胜。大士身香亦如是。
　　常精进菩萨　什曰。始终不退。
　　不休息菩萨　什曰。求善不止。
　　妙生菩萨　什曰。生时有妙瑞也。又曰从法化生为妙。
　　华严菩萨　什曰。以三昧力现众花。遍满虚空大庄严也。
　　观世音菩萨　什曰。世有危难称名自归菩萨。观其音声即解脱也。亦名观世念。亦名观世自在。
　　得大势菩萨　什曰。有大势力也。以大神力飞到十方。所至之国六返振动恶趣休息。
　　梵网菩萨　什曰。梵四梵行慈悲喜拾。网言其多。
　　宝杖菩萨　什曰。或物宝。或法宝以为杖。
　　无胜菩萨　功德超胜也。
　　严土菩萨　什曰。净国土。
　　金髻菩萨　什曰。金在髻。
　　珠髻菩萨　什曰。如意宝珠在其髻中。悉见十方世界及众生行业果报因缘。
　　弥勒菩萨　什曰。姓也。此曰慈氏。阿逸多字也。此云无胜。南天竺婆罗门子也。
　　文殊师利法王子菩萨　什曰。秦言妙德。以法身游方莫知其所生。又来补佛处故言法王子也。
　　如是等三万二千人　此五结众数。肇曰。叹德列名。所存名以证经也。
　　复有万梵天王尸弃等。从余四天下来诣佛所而听法　此下三列杂众。此梵王众。肇曰。尸弃梵王名。秦言顶髻。
　　复有万二千天帝亦从余四天下来在会坐　此帝释众忉利天主也。肇曰。一佛土百亿四天下。一四天下各有梵释。故言余亦或从他佛土来。
　　并余大威力诸天　此诸天众。肇曰。除上梵释余大天也。
　　龙　此下八部众也。肇曰。龙有二种。地龙虚空龙。种有四生也。
　　神　肇曰。神受善恶杂报其形胜。人劣天身轻微难见也。
　　夜叉　肇曰。秦言轻捷有三种。一在地。二在虚空。三天夜叉。居下二天守天城门合。
　　乾闼婆　此云香荫。肇曰。天乐神也。居地上宝山中天须乐时。此神体上有异相现。然后上也。
　　阿修罗　肇曰。秦言不饮酒。此神类男丑女端正。有大威力能与天共斗也。
　　迦楼罗　肇曰。金翅鸟神也。
　　紧那罗　肇曰。秦言人非人。其形似人而头上有一角。遂称为人非人。亦天乐神小不如乾闼婆。
　　摩睺罗伽等悉来会坐　肇曰。蟒神也。此八神皆有大神力。能自变形在坐听法。
　　诸比丘比丘尼　此下四众也。肇曰。比丘义同上尼女名也。上八千比丘别称得道者。
　　优婆塞　肇曰。义名信士。又曰。五戒为近事男。八戒为近住男。
　　优婆夷俱来会坐　夷者女也。准上可知。
　　彼时佛与无量百千之众恭敬围绕而为说法　此二明佛现神变骇物令信投人夜光勘不按剑。况乎深妙。未信而传。凡物易以相从。难以理悟。故神化无方使受行也。文有二别。初明佛现胜身后明宝积献盖前文三法喻合也。此即初现胜身也。昔说小乘法微而相劣。今将说大乘法胜而相胜。法华云。著弊垢衣执除粪器。此表昔说小乘现劣相也。又云。于其门内踞师子床罗列宝物。此表说大乘现胜相也。故下偈文目净修广等叹胜相说法。不有不无等叹胜法。始在佛树等叹劣相。三转法轮等叹权法也。
　　譬如须弥山王显于大海。安处众宝师子之座。蔽于一切诸来大众　须弥山等喻也。安处众宝等合也。肇曰。须弥秦言妙高山。处大海之中水上方三百三十六万里。如来处四部之中威相超绝。光蔽大众犹金山之显溟海也。
　　尔时毗耶离城有长者子。名曰宝积。与五百长者子俱。持七宝盖来诣佛所。头面礼足。各以其盖共供养佛　此二明献盖现瑞表说净土之相也。文三。初献盖。次合盖。后归信。此初献盖。表大慈荫物。净土化生即大慈之事也。肇曰。宝积亦法身大士也。常与净名俱诣如来共弘道教。而今独与里人诣佛者。将生问疾之由启兹典之门也。
　　佛之威神令诸宝盖合成一盖。遍覆三千大千世界　此二合盖文二。初合盖。表内慈无缘绝于彼我二。外现净土表应物差别净秽不同。此初也。彼我未亡宝积等盖殊而慈局执。亡性一诸佛所以盖合而慈覆三千。什曰。现此神变其旨有二。一者现神变无量显智慧必深。二者宝积献其所珍必获可珍之果。来世所成必若此之妙明因小而果大。
　　而此世界广长之相悉于中现。又此三千大千世界．诸须弥山．雪山．目真邻陀山摩诃目真邻陀山香山宝山金山黑山铁围山大铁围山．大海江河川流泉原及日月星晨天宫龙宫诸尊神宫悉现于宝盖中　二外现差别。前合盖既表法身平等慈覆不殊。此差别者亦表应身随缘国土不一文二。初现此界。二现十方。此中文三。初十山表陆居众生住处。二大海表水族居处。三日月等表空居住处。然此三类等以慈覆故俱现盖中。肇曰。盖亦不广而弥。八极土亦不狭而现盖中。
　　又十方诸佛诸佛说法亦现于宝盖中　二现十方。吴本云。十方诸佛佛国严净及十方佛所在说法皆现宝盖中。此即现相明宗旨可见矣。肇曰。将显佛土殊好不同。故通现十方也。诸长者子皆久发道心而未修净土。欲悦其来供之情启净土之志。故因其盖而现焉。
　　尔时一切大众睹佛神力叹未曾有。合掌礼佛瞻仰尊颜目不暂舍　此三睹瑞三业归信也。什曰。信乐发中现相于外也。
　　长者子宝积。即于佛前以偈颂曰　此下三明问经者。称扬佛德使物归信为启问之由。肇曰。形敬不足。以写心故复赞之咏之。三十六行偈。述叹文四。初叹大乘胜应。二叹小乘劣应。三叹现瑞表发。四叹佛三密功德。前文又三。初两行总叹内德。二两行明神通。三五行叹说法。此初也。
　　目净修广如青莲　此初四句此句叹形。肇曰。五情百体目最为长瞻颜而作故先叹目也。天竺有青莲花。其叶修而广。青白分明。有大人目相故以为喻也。
　　心净已度诸禅定　此句叹心。肇曰。形长者。目主德者。心叹目则摄众相。叹心则摄万德。故作者标二为颂首。禅定之海深广无际。自非如来清净真心无能度者。
　　久积净业称无量　此句叹因。肇曰。于无数劫积三净业故名称无量。
　　导众以寂故稽首　此句叹果。言与众同游八正至寂灭涅槃。故敬礼也。肇曰。寂谓无为寂灭之道也。
　　既见大圣以神变普现十方无量土。其中诸佛演说法。于是一切悉见闻　此二叹神通也。以见盖中国土净秽不同。为下致问之由也。肇曰。既见合盖之神变已不可测。方于中现十方国土及诸佛演法。于是忍界一切众会悉遥见闻为希有也。
　　法王法力超群生。常以法财施一切　此三叹说法文三。此初标法施也。肇曰。俗王以俗力胜民故能泽。及一国法王以法力超众故能导济无疆也。
　　能善分别诸法相。于第一义而不动　此二两行叹法王义。肇曰。第一义为诸法一相义。虽分别殊相而不乖一相。此美法王莫易之道动为乖矣。
　　已于诸法得自在。是故稽首此法王　肇曰。世王自在于民。法王自在于法。法无定相。随应而辩为好。异者辩异而不乖同为好。同者辩同而不乖异。同异殊辩而俱适法相故得自在。
　　说法不有亦不无　此三释叹所说大乘二空法也。此初明因缘有故即有非有为法空也。不同小乘舍有证空。此即不亡于空故名法执也。肇曰。欲言其有有不自生。欲言其无缘会则形。会形非谓无。非自非谓有。具有有故有无。无有何有无。有无故有有。无无何有有。然则自有则不有。自无则不无。此法王之正说也。
　　以因缘故诸法生　此句释也。肇曰。有亦不由缘。无亦不由缘。以法非有无故由因缘生。论曰。法从缘故不有。缘起故不无也。
　　无我无造无受者　此下偈明我本不有。即无无我入不二门。不同二乘舍我住无我也。又我造受三计我之别名。此明由业迁形。岂有常我主其异形哉。肇曰。诸法皆从缘生耳。无别有真宰主之者故无我也。夫以有我故能造善恶受祸福法。既无我故无造无受者。
　　善恶之业亦不亡　此句释也。肇曰。若无造无受者则不应有为。善获福而为恶致殃。然众生心识相传美恶。由起报应之道连锁相袭其犹声和响顺形直影端。此自然之理。无差毫分。复何假常我而主之哉。
　　始在佛树力降魔得甘露灭觉道成　此二八偈叹昔说小乘权现劣身益物也。文四。初两行明得道。二两行明转法轮。三两行明得益。四两行怨亲平等。此初光明降魔证灭。谓如来应迹王宫割爱逾城历试邪道。舍邪坐树。誓取菩提。魔宫振动先权色贪。次伏怨敌。外魔既散方证涅槃。甘露择灭。结习内魔于兹永尽。佛树者菩提也。始言初也。
　　已无心意无受行。而悉摧伏诸外道　此释伏外也。一解云。昔六行修禅及苦行等。菩萨无心受彼邪法。但为示同调伏耳。又肇曰。心者何也。染有以生。受者何也。苦乐是行至人冥真体寂虚空。其怀虽万法普照而心未尝有苦乐。是经而不为受物。我永寂。岂心受之可得。此无心伏于物而物无不伏。受者受著也。
　　三转法轮于大千。其轮本来常清净　此二明诣鹿野苑转法轮也。道成即化物故。次说法文二。此先明转法也。三转者示相转劝修转引证转也。谓初示四谛法相也。次劝修行此四谛也。复言我已获证令信受也。大千者佛一化境也。肇曰。法轮常净犹虚空也。虽复古今不同时移俗易圣。圣相传其道不改。
　　天人得道此为证。三宝于是现世间　此二明功成。肇曰。初转法轮时俱轮等五人。八万诸天得道。此常清净之明证觉道。既成佛宝法轮。既转法宝五人出家得道。僧宝于是言其始也。五人者憍陈如摩诃男阿湿卑婆提婆敷也。
　　以斯妙法济群生。一受不退常寂然。度老病死大医王。当礼法海德无边　此三明得益。明断见修惑得涅槃益也。肇曰。九十六种道上者。亦能断结生无色界天。但其道不真要还坠三途。佛以四谛妙法济三乘。众生无有。既受还坠生死者。故曰。一受不退。永毕无为故常寂然也。又生老病死患之重者。济以法药故为医王之长也。此则法轮渊旷难测。法海流润无涯德无边也。
　　毁誉不动如须弥　此四叹平等文三。此初八风不动也。肇曰。利衰毁誉称讥苦乐八法之风不动如来犹四风之吹须弥也。
　　于善不善等以慈　此二违顺不动。肇曰。截手不戚捧足不忻。善恶自彼慈覆不二。又顺法违法及不违顺心平等也。
　　心行平等如虚空。孰闻人宝不敬承　三结释也。肇曰。在天为天宝。在人为人宝。宝于人天者岂天人之所能故物莫不敬承也。
　　今奉世尊此微盖。于中现我三千界。诸天龙神所居宫。乾闼婆等及夜叉。悉见世间诸所有。十力哀现是化变。众睹希有皆叹佛。今我稽首三界尊　此下四行颂上献盖等三奉微盖等献盖也。于中现等合盖也。众睹等众叹也　肇曰。微微小也。所奉至微所见至广。此是如来哀愍之所现。十力者是如来别称耳。
　　大圣法王众所归。净心观佛靡不欣。各见世尊在其前斯。则神力不共法　此下第四叹佛三密利物功德。此初身密也。法王慈惠众庶怀归净信有殊佛亦随应。肇曰。法身圆应犹一月升天影现百水。不与二乘共也。
　　佛以一音演说法。众生随类各得解。皆谓世尊同其语。斯则神力不共法　此下六行叹口密四辩。此初二行法词二辩也。随类各解诸法名字不同。此法辩也。皆谓世尊同其言音此词辩也。佛得一切众生语。言陀罗尼。无言之言不与二乘共也。
　　佛以一音演说法。众生各各随所解。普得受行获其利。斯则神力不共法　此两行叹义辩也。凡夫示以因果善恶之义。二乘示以无常寂灭等义。大乘示以不生不灭实相之义。肇曰。好施者闻施。好戒者闻戒。各异受异行。获其异利。或人天乐异。或二乘涅槃。或究竟菩提一雨所润三草不同。岂二乘共也。
　　佛以一音演说法。或有恐畏或欢喜。或生厌离或断疑。斯则神力不共法　此二行乐说辩也。肇曰。众生闻苦报则恐畏。闻妙果则欢喜。闻不净则厌离。闻法法相则断疑。不知一音何演而令欢畏异生。此岂二乘所能共也。
　　稽首十力大精进。稽首已得无所畏。稽首住于不共法。稽首一切大道师　此下七行叹心密文三。初两行叹智德。此两行明断德。后三行明恩德也。智与理冥相如心寂不可以虑知。辩不可以名数定言。十力无畏等者。盖示物方便耳。智不可屈力也。不惧外难无畏也。二乘所无不共也。名数如别。
　　稽首能断众结缚。稽首已到于彼岸　此下断叹德也。二乘自断。大圣兼度。此初自断结缚。结谓九结。爱恚慢无明疑此五钝使。见结身边邪三见也。取结戒取见也。此二结五利使也。悭结嫉结十缠中二缠也。缚者四缚贪欲缚嗔恚缚戒取缚见取缚。亦云。贪嗔痴三缚。又一念取相顿迷真理万惑从起皆名结缚。即一切烦恼皆名为结。皆名为缚也。
　　稽首能度诸世间。稽首永离生死道　此明自度结。即能度诸世间离生死也。
　　悉知众生来去相。善于诸法得解脱　此下三明无缘悲化即恩德也。此行知生去来于法无著。肇曰。众生行往来于六趣心驰骋。于是非悉知之也。又我染诸法故诸法缚我。我心无染则万缚斯解。
　　不著世间如莲花。常善入于空寂行　此行知世如幻而大悲不舍。肇曰。出入自在而不乖寂故常善入也。
　　达诸法相无挂碍。稽首如空无所依　此行明解诸法而不取著。肇曰。万法幽深谁识其族。唯佛无阂故独称达而圣心无寄犹空无依。
　　尔时长者子宝积。说此偈已白佛言。世尊是五百长者子。皆已发心阿耨多罗三藐三菩提心　此下明正宗。前序分既合盖骇心赞扬信发故。此当根启悟证果获益文三。初佛国半品法王命宗。二方便下九品大士助佛扬化。三菩萨行见阿閦二品宣扬事讫还归印定。如王宣正令大臣行事事讫朝尊之类也。初文二。初宝积请说。二如来酬答。初请文二。初明发心即堪闻法之根也。肇曰。阿耨多罗秦言无上三藐三菩提。秦言正遍知。道莫之大无上也。其道真正无法不知正遍知也。
　　愿闻得佛国土清净　此请问文二。先问果。后问因。此初也。佛昔说小乘以丈六一身为真身。亦丘陵一国为真土。今将返小归大故。于诸方等经明佛身应物无量。悟丈六之非真。于此经合盖见诸佛国殊。亦了丘陵之非实。故因现盖有此问焉。又众生业异身殊处别。诸佛道一身土合同现盖。既国土有殊故愿闻其所以。肇曰。诸长者子久发无上心而未修净土。所以宝积俱诣如来现盖。皆启其萠也。既于盖中见诸佛净土殊好不同志在崇习。故愿闻佛所得殊好之事也。
　　唯愿世尊。说诸菩萨净土之行　此二问因。肇曰。土之所以净。岂校饰之所能净之。必由行故请说行。凡行必在学地故。菩萨此问乃是如来现盖之微旨宝积得诣之本意也。
　　佛言善哉宝积。乃能为诸菩萨问于如来净土之行　此下二如来酬答文四。此初佛赞也。
　　谛听谛听善思念之当为汝说　此二明诫许也。谛听者闻惠也。善思者思惠也。念之者修惠也。
　　于是宝积及五百长者子受教而听　三受教也。
　　佛言。宝积众生之类是菩萨佛土　此四明如来答文四。初答二问。二身子疑问。三指按现净。四时众得益。答二问中佛先答果。有法喻合法中又三标释结也。此初标章总答不。经云。虽知诸佛国土永寂如空。而现种种清净佛土。又云。诸佛如来功德平等为教化众生故现佛土不同。明镜无像即以所照面为像。亦法身无处即以化众生处为国土。是以所化众生之类。是如来应物之国土。肇曰。夫至人空洞无像。应物故形。形无常体。况国土之有恒。以群生万端业行不同。殊化异被。至令报应不一。是以净者应之以宝王。秽者应之以石沙。美恶自彼于我无定。无定之土乃曰真土。然则土之净秽系于众生。故曰。众生之类是菩萨佛土。惑谓土之净秽系于众生者则是众生报应之土非如来土。此盖未喻报应之殊方耳。尝试言之。夫如来所修净土以无方为体。故令杂行众生同视异见。异见故净秽所以生。无方故真土所以形。若夫取其净秽众生之报也。本其无方佛土之真也。岂曰殊域异处凡圣两土然后辩其净秽哉。
　　所以者何。菩萨随所化众生而取佛土　此二明列释四句文四。此初明佛国宽狭不同所以。肇曰。此下释所以众生即佛土也。佛土者即众生之影响耳。夫形修影长形短影促。日月使之然乎。形自然耳。故随所化众生之多少而取佛土之宽狭也。是以佛土或以四天下。或以三千。或以恒沙为一国也。
　　随所调伏众生而取佛土　此二明佛土净秽不同。肇曰。随所调伏众生之深浅而取佛土之好丑。
　　随诸众生应以何国入佛智慧而取佛土　此三明闻法入惠之差别。如香积根熟而淳说大乘。娑婆根钝乃先三后一之类也。肇曰。众生自有见净好慕。而进修者亦有见秽恶厌。而进修者所好殊方而言之耳。所因虽异然其入佛惠一也。
　　随诸众生应以何国起菩萨根而取佛土　此下四明起根不同。如香为佛事即于鼻起菩萨根。声为佛事即于耳起根之类也。起根谓信等诸善根即是发菩提心也。又云。或有忻净起根厌秽起根如前。
　　所以者何。菩萨取于净国。皆为饶益诸众生故　此三结释所以也。肇曰。法身无定何国之有美恶。斯外何净可取。取净国者皆为彼耳。故随其所应而取焉。
　　譬如有人欲于空地造立宫室随意无阂　此二喻文二。此初喻菩萨因化众生故有净土。肇曰。净土必因众生。譬立室必因地。无地无众生室土无以成。
　　若于虚空终不能成　此喻二乘不化众生故无净土也。肇曰。二乘澄神虚无不因众生故无净土也。
　　菩萨如是为成就众生故愿取佛国。愿取佛国者非于空也　此三合文可见。
　　宝积当知。直心是菩萨净土　此二答行因也。文二。前横约一十七行明行净不同致果各异。后竖约一十三位明行。既从粗阶妙国土亦渐微转净。此初也。理实万行遍是净因。文列十七行者略标宗旨耳。又此诸行皆上半明行因。菩萨成佛等皆举果释因。复次自行直心自招法身正报之果。化人行直心感善眷属得净土之果。又云。自行直心教人行直心。赞叹直心法随喜行直心者。备此名净土行也。准此直心余行亦尔。肇曰。土之净也必在众生。众生之净必因众行。上直举众生以释土净。今备举众行明其所以净也。夫行净则众生净。众生净则佛土净。此必然之数不可差也。直心等者此约三心明净土。肇曰。土无洼曲乃出于心直故曰直心。是菩萨净土。此即因说果。犹指金为食也。直心者谓心质直无谄。此心乃万行之本故建章有之。
　　菩萨成佛时不谄众生来生其国　此下举果释因。肇曰。化彼同已自土既成故令同行斯集。此明化缘相及故果报相连佛土之义显也。自下因果相对。或前后异名。或前略后广。或前因后果类同行耳。
　　深心是菩萨净土。菩萨成佛时具足功德。众生来生其国　肇曰。树心众德深固难拔深心也。又自心既深则所化亦深。道因既深则所感国土自然功德具足也。
　　大乘心是菩萨净土　菩萨成佛时大乘众生来生其国　法华云。若有众生从佛闻法殷勤精进求一切智。如来知见力无畏等愍念。安乐无量众生利益天人度脱一切。是名大乘。以此化物成佛之时国土无二乘之名。香积佛土即其事也。
　　布施是菩萨净土。菩萨成佛时一切能舍众生来生其国　此下约六度明净土行也。一切能舍者。肇曰。外舍国财身命贪恚悭嫉名一切能舍也。
　　持戒是菩萨净土。菩萨成佛时行十善道满愿众生来生其国　肇曰。十善菩萨戒也。亦有无量戒略举十耳。戒其则无愿不故言满愿也。
　　忍辱是菩萨净土。菩萨成佛时三十二相庄严众生来生其国　肇曰。忍辱颜和故系以容相耳。岂直形报而已哉。
　　精进是菩萨净土。菩萨成佛时勤修一切功得众生来生其国。禅定是菩萨净土。菩萨成佛时摄心不乱众生来生其国。智慧是菩萨净土菩萨。成佛时正定众生来生其国　肇曰。得正定惠决定法相。三聚众生中名正定聚也。依仁王经。未发菩提心为邪定聚。十信为不定聚。十住已去为正定聚。
　　四无量心是菩萨净土。菩萨成佛时成就慈悲喜舍众生来生其国　此慈悲喜舍也。肇曰。此四心周被无际故名无量也。此下杂就万行明也。
　　四摄法是菩萨净土。菩萨成佛时解脱所摄众生来生其国　肇曰。以四事摄众生为四。摄也。一者惠施。财法随彼所须。二者爱心。和言随彼所适。三者利行。随彼所利方便利之。四者同事。遇恶同恶而济恶。遇善同善而进善。菩萨以此为解脱生死而摄众生不同。凡夫为恩爱名利王法等相摄缚也。
　　方便是菩萨净土。菩萨成佛时于一切法方便无阂众生来生其国　肇曰。方便巧惠也。积小德而获大功。功虽就而不为证。无为而无所不为。此方便无阂也。复此菩萨自行善巧不退善根。化他善巧能进物善。故云无碍方便也。
　　三十七道品是菩萨净土。菩萨成佛时念处正勤神足根力觉道众生来生其国　肇曰。念处四念处正勤四正勤也。神足四神足根五根也。力五力也。觉七觉意也。道八正道。菩萨以此正道化物故成佛时正修众生同生其国。外道邪修土所无也。
　　回向心是菩萨净土。菩萨成佛时得一切具足功德国土　回己功德普施众生。同向菩提不住余果。此大士回向也。复次施等善行招人天报。若能回向俱到菩提。此回向为大利也。复次事即世善理即菩提。若能即事悟理。此真回向也。故下文云。布施性即是回向一切智性。此之谓欤。又回向菩提何德不具也。
　　说除八难是菩萨净土。菩萨成佛时国土无有三恶八难　八难者三涂北洲无想天世智邪辩佛前佛后生聋生盲也。有说愿生善处轮除初五难。发正愿轮除世智辩。聪值善人轮除佛前佛后。深种善根轮除生聋盲也。又诸经明。或闻佛名菩萨名相好名经名陀罗尼名常住二字等。皆除三恶八难见佛闻法也。且八难患之极能除利之。最行不至艰功济甚大。凡诸学去可不勉欤。
　　自守戒行不讥彼阙是菩萨净土。菩萨成佛时国土无有犯禁之名　肇曰。犯禁恶名出于讥彼而不自守也。
　　十善是菩萨净土。菩萨成佛时命不中夭。大富梵行所言诚谛。常以软语眷属不离。善知诤讼言必饶益。不嫉不恚正见众生来生其国　肇曰。不中夭不杀报也。大富不盗报也。梵行不淫报也。诚谛不妄语也。软语不恶口。不离和诤不两舌也。饶益不绮语也。不嫉不恚正见。嫉恚邪见心患之尤者故别立三善也。
　　如是宝积菩萨随其直心则能发行　此下二明竖约诸行相资至极净土也。睿曰。上但广明众行因果相对。此明诸行自为始终阶粗至极。始于菩萨自行直心终国土众生一切都净也　肇曰。夫心直则信固。然后能发迹造行。然始于万行者其唯直心乎。此章明行之。次渐微著相因。是以始于直心终于净土。譬犹殖栽丝发其茂百围。直心树其萠众行因而成故言随。复次有以位名配此经。句经文虽不明说理亦无违则直心配十住乃至功德净配法云可知。
　　随其发行则得深心　肇曰。既能发行则道情弥深。
　　随其深心则意调伏　肇曰。道情既深则无粗横也。
　　随意调伏则如说行　肇曰。心既调柔则闻斯能行也。
　　随如说行则能回向　肇曰。闻既能行则能回。其所行标心胜境。
　　随其回向则有方便　肇曰。既回向大乘则大方便之所生也。
　　随其方便则成就众生　肇曰。方便之所立期在成众生也。
　　随成就众生则佛土净　肇曰。众生既净则无秽土也。
　　随佛土净则说法净　肇曰。既处净土则有净说。
　　随说法净则智慧净　肇曰。既有净说则有净智慧生。
　　随智慧净则其心净　肇曰。净智既生则净心转明也。
　　随其心净则一切功德净　肇曰。积德不已者欲以净心。心既净则无德不净。
　　是故宝积。若菩萨欲得净土当净其心。随其心净则佛土净　肇曰。结成净土义也。净土盖是心之影响耳。夫欲响顺必和其声。欲影端正正其形。此报应之大数也。
　　尔时舍利弗承佛威神作是念。若菩萨心净则佛土净者。我世尊本为菩萨时意岂不净。而是佛土不净若此　上佛答二问。既不悟解故。次第二记缘生论文二。初身子生疑。后梵王见异。初中又四。一生疑。二质问。三奉对。四解释。此初明声闻不知真土秽净。斯云应土秽净。随物谓佛实报丈六。六依报丘陵故示执果疑因。因若必净土不应秽。如其秽也。不应成佛故疑问焉。肇曰。土之净秽固非二乘之所能及也。如来将明佛土常净美恶生彼故。以威神发其疑念。以生言端故言承也。
　　佛知其念即告之言。于意云何日月岂不净耶。而盲者不见　此二举喻质问。
　　对曰不也。世尊是盲者过过非日月咎　此三对以盲过也。
　　舍利弗众生罪故不见如来佛国严净。非如来咎。舍利弗我此土净而汝不见　此下四明解释。肇曰。日月岂不明。不见自由瞽。佛土岂不净。罪秽故不睹。岂唯凡夫不睹。身子二乘智眼亦不见。
　　尔时螺髻梵王语舍利弗。勿作是意。谓此佛土以为不净所以者何。我见释迦牟尼佛土清净。譬如自在天宫。此下二明螺髻见净文三。此初梵王同天见净。什曰。佛国清净阶差不同。或如四天乃至如六天。或如梵天乃至净居。或有过净居。唯补处菩萨生此国也。称适众心故现国不同。肇曰。佛土真净超绝三界。岂直如天宫世净而已哉。此盖齐其所见而为言耳。舍利弗在人而见土石。梵王居天而见若天宫。自余所见亦各不同。佛土殊应义存于此也。
　　舍利弗言我见此土。丘陵坑坎荆蕀沙砾。土石诸山秽恶充满　此二身子执秽。
　　螺髻梵言。仁者心有高下。不依佛惠故。见此土为不净耳。舍利弗。菩萨于一切众生悉皆平等。深心清净。依佛智慧则能见此佛土清净　此三释二见所以。先明身子。次辨梵王也。下文云。虽知诸佛国及与众生空而常修净土。教化于群生。身子不了净秽。随缘不依佛惠。忻净厌秽心有高下。非真见也。大士了此净秽应现名。依佛惠知生如幻故皆平等。既净秽常一名真见也。
　　于是佛以足指按地。即时三千大千世界若干百千珍宝严饰。譬如宝庄严佛无量功德宝庄严土。一切大众叹未曾有。而皆自见坐宝莲花。此三明如来现净文四。此初指按现净文有现净况净众见也。前佛答二问身子生疑梵王启论众既不悟故。假现变使知净秽无定。返权悟实矣　生曰。现此变者示无定相以遣封秽之情。使取为净之旨。肇曰。宝庄土净土之最故以为喻也。自见坐花可解。
　　佛告舍利弗。汝且观是佛土严净　此二劝观净也。生曰。且观且寄严净以明无秽。于实乃无事净土矣。
　　舍利弗言。唯然世尊。本所不见。本所不闻。今佛国土严净悉现　此三对佛昔在小乘法会不见净土。亦不闻说。今届兹会方见严净。
　　佛语舍利弗　我佛国土常净若此为欲度斯下劣人故。示是众恶不净土耳　此下四释。今昔净秽所以也。文三。此初法说也。肇曰。自佛而言故常净。若此外应下劣故不净同彼也。
　　譬如诸天共宝器食随其福德饭色有异　此二喻也。肇曰。饭在器色一在乎。不同饭。岂有异。异自天耳。佛土不同。方此可知。故下文云。诸佛如来功德平等。为教化众生故而现佛土不同。
　　如是舍利弗。若人心净便见此土功德庄严　三合文可见。
　　当佛现此国土严净之时。宝积所将五百长者子皆得无生法忍　此大段第四时众得益□。大小二乘各有深浅二益也。此深悟无生也。大品即色明空。悟空色不二亦证无生法忍。法花寿量即伽耶短寿明长寿。悟法身非长非短亦悟无生忍。此经即识明净□□等。悟净秽不二亦得无生忍。以此而观众经殊唱会归同致。肇曰。佛国之兴其正为□无生忍。同上不起法忍也。
　　八万四千人发阿耨多罗三藐三菩提心　此浅者发心也。
　　佛摄神足。于是世界还复如故。求声闻乘三万二千天及人。知有为法皆悉无常。远尘离垢得法眼净　此二小乘益既不悟净秽。应缘故执实有为见无常也。肇曰。国土秽而可净。净而复秽。因悟无常故得法眼。法眼名须陀洹道也。始见道迹故得法眼。名尘垢八十八结也。
　　八千比丘不受诸法漏尽意解　肇曰。无著之道于法无受无染漏尽　九十八结漏既尽故意得解脱成罗汉也。

　　方便品第二

　　此下第二净名助佛阐扬净土之化。九品经文大。分为二。初三品室外诃弹。后六品室内摄受。又先析仕庶。次诃声闻。后诃菩萨。三品浅深之次也。此以叹净□益物。方便□□品也。
　　尔时毗那耶离大城中有长者名维摩诘　肇曰。此经之□起于净名。其微言幽唱亦备之。后文出经者欲远存其人以弘其道教。故此一品全序其德也。品文二。先叹德。次益物。初中叹本迹二身。法身十德本也。应身三业迹也。天台云。西方贵人称为长者皆具十德。今净名法身长者。十德亦然。十德如科文。已曾供养无量诸佛深殖善本　第一姓贵者。殖佛闻法从法化生也。肇曰。树德先圣故善本深殖也。
　　得无生忍　二证位高也。三贤业生。七地愿生。八地已去法身无生名无生忍。此法身大士名龙象也。辩才无阂。游戏神通逮诸总持　此三业德藏名大富也。辩才口业。神通身业。总持心业。旷劫积修三轮德满功济。庶物莫大于兹。
　　获无所畏降魔劳怨　四威势。肇曰。菩萨四无畏也。四魔劳我为怨也。
　　入深法门善于智度。通达方便大愿成就。明了众生心之所趣。又能分别诸根利钝　五二智深也。实智深入智度圆满。权智方便弘誓成就。此自行二智也。了众生心同归本觉见真也。分别利钝随根教化照俗也。此二化他二智也。
　　久于佛道心已纯淑决定大乘　六年耆百千僧祇积修妙智。八地法身决定真伪。此年耆也。
　　诸有所作能善思量　七行无失。肇曰。身口意有所作智慧恒在前。故所作无失也。
　　住佛威仪心大如海　八礼仪备也。肇曰。举动进止不失。圣仪海有五德。一澄净不受死尸。二多出妙宝。三大龙降雨渧如车轴受而不溢四风日不能竭。五渊深难测。大士心净不受毁。戒之尸出惠。明之宝佛大法雨受而不溢。邪魔风日不能亏损。其智渊深莫能测者。故曰心大如海。
　　诸佛咨嗟　九上人嗟叹。一念净信为佛称扬。况法身哉。
　　弟子释梵世主所敬　此十下人归敬弟子声闻也。释帝释也。梵梵王也。世护世四王也。主诸国主也。伏其首则群下从之。
　　欲度人故以善方便居毗耶离　此下第二叹迹化之德文三。初标益物处。次列三业益物。后结叹。初标可见。
　　资财无量摄诸贫民。奉戒清净摄诸毁禁。以忍调行摄诸恚怒。以大精进摄诸懈怠。一心禅寂摄诸乱意。以决定惠摄诸无智　此第二列三业方便。初六度摄物心密方便。次白衣下十八事身密方便。后长者中尊下十一事口密方便。品目之作其在兹焉。初资财等六度者。肇曰。至人不现行六度。现行六度者为摄六蔽耳。此中非悭非施等法身本。布施奉戒等化物迹。非本不可以证真。非迹不可以化物。此初六度方便也。
　　虽为白衣奉持沙门清净律行　此下身密方便。虽现白衣之仪而不乖法身之本。法身寂灭即佛所持大沙门律行也　肇曰。秦言义训勤行。勤行趣涅槃也。亦曰。休息。息生死往来也。
　　虽处居家不著三界　三界生死之家知如幻故不著。
　　示有妻子常修梵行　肇曰。梵行清净无欲行也。又曰。患欲淤泥故。
　　现有眷属常乐远离　肇曰。在众若野。又曰。觉爱别离故。
　　虽服宝饰而以相好严身　肇曰。外服俗饰而内修相好也。
　　虽服饮食而以禅悦为味　肇曰。外食世膳而内甘禅悦。
　　若至博弈戏处辄以度人　传云。博弈围棋也。空弃光阴无裨来业。肇曰。因戏止戏。
　　受诸异道不毁正信　肇曰。同于异者欲令异同于我耳。岂正信之可毁。受谓受学道法也。
　　虽明世典常乐佛法　肇曰。世典虽尽明所乐在真法。
　　一切见敬为供养中最　肇曰。含齿无不敬。净养无不供。故曰。为致养之最也。
　　执持正法摄诸长幼　肇曰。外国诸部曲皆立三老。有德者为执法人。以决卿讼摄长幼也。净名现执俗法因通道法也。
　　一切治生谐偶虽获俗利不以喜悦　贪生图业有身皆患。世利称心弥增流浪。大士诫之不以喜悦。
　　游诸四衢饶益众生　肇曰。四衢要路人所交集。随彼所须而为益焉。
　　入治政法救护一切　肇曰。治政法律官也。导以正法。使民无偏枉。救护一切也。
　　入讲论处导以大乘　外道二乘执见异论。大士摄伏导以大乘令其解脱。
　　入诸学堂诱开童蒙　肇曰。学堂童蒙书学堂也。诱开如太子入学现梵书比也。
　　入诸淫舍示欲之过　肇曰。外国淫人别立聚落。凡预士流目不暂顾。大士同其欲然后示其过。
　　入诸酒肆能立其志　肇曰。酒致失志开放逸门也。
　　若在长者长者中尊为说胜法　此下三明口密益物。肇曰。凡人易以威顺。难以理从。大士每处其尊以弘风靡之化。长者豪族望重多以世教自居不求出。世胜法永处轮回。
　　若在居士居士中尊断其贪著　肇曰。积财一亿入居士里宝货弥殖。贪著自缠岂思出离。
　　若在刹利刹利中尊教以忍辱　肇曰。刹利王者种也。秦言田主。劫初人食地味转食自然粳米。后人情渐伪各有封殖。遂立有德处平分田。此王者之始也。其尊贵自在多强暴怒恣意伤害自取沦回故教以和忍。
　　若在婆罗门婆罗门中尊除其我慢　肇曰。秦言外意。以道学为业。或在家或出家。苦行多恃已道术。我慢自蔽没生死流。
　　若在大臣大臣中尊教以正法　肇曰。正法治正法也。教以正法。治国以道。□佐时亦令知身如泡。不保荣禄。
　　若在王子王子中尊示以忠孝　为臣须忠为子应孝。肇曰。所承处重。宜以忠孝为先也。
　　若在内官内官中尊化正宫女　什曰。外国法取历世忠良耆长。有德为内官化正宫女。嗜色之业报以女身。若不正修岂能出离。
　　若在庶民庶民中尊令兴福力　肇曰。福力微浅故生庶民衣食尚乏。安能进道。
　　若在梵天梵天中尊诲以胜惠　肇曰。梵天多有禅福不求出世胜惠。
　　若在帝释帝释中尊示现无常　无常者涤欲爱之神汤。凡未离欲界者岂不铭心哉。什曰。梵垢薄而著浅故为说胜惠释。爱重而著深故现无常也。
　　若在护世中尊护诸众生　护世四天王也。东方持国主。主二部揵闼婆毗舍阇。南方增长主。主二部鸠槃荼薜荔多。西方杂语主。主二部龙及富单那。北方多闻主。主二部夜叉罗刹。护诸世间也。
　　长者维摩诘以如是等无量方便饶益众生。
　　此第三结叹也。肇曰。法身圆应其迹无端故称无量。上略言之耳。
　　其以方便现身有疾　此下第二现疾益物文四。一明方便现疾。二诸人参问。三因为说法。四闻法得益。此初也。肇曰。虽复变现殊方妙迹不一。然此经之起本于现疾故作者别序其事也。
　　以其疾故。国王大臣长者居士婆罗门等。诸王子并余官属。无数千人皆往问疾　此下第二著。有众生因集参问也。
　　其往者。维摩诘因以身疾广为说法　此三明因疾说法文二。初劝厌凡身。二劝求佛身。前文复二。前明缘理正观。后辨缘事对治观。此总标也。肇曰。同我者易信。异我者虽顺故因其身疾明有身之患。什曰。欲明履道之身未免斯患。况于无德而可保耶。
　　诸仁者是身无常无强无力无坚。速朽之法不可信也　此下次正说无常苦空无我四观文也。此初无常观。夫无常者悟身有为体性灭。此理无常也。阿阶道果若四时代谢形变色衰。此是事转非真悟也。肇曰。身之危脆强力不能保。孰能信其永固者。此无常义也。
　　为苦为恼众病所集。诸仁者如此身明智者所不怙　此二苦观。法身常乐无漏因生则知漏因。生身性本自苦见此苦理道果从生。若待鞭挞伤害方见苦者非苦理也。病恼相仍明智不怙怙恃怙也。
　　是身如聚沫不可撮摩　此下十喻明空观。身者因是妄惑果是伪报。观察此理名悟空也。复次四大虚伪不真故空亦非毁灭。代谢之空哉。肇曰。撮摩聚沫之无实。以喻观身之虚伪。此下至电喻明空义也。
　　是身如泡不得久立　肇曰。不久似明无常义。然水上泡以虚空中不实。故不久立犹空义也。
　　是身如焰从渴爱生　肇曰。渴见阳焰惑以为水。爱见四大迷以为身。
　　是身如芭蕉中无有坚　芭蕉之草唯叶无干。
　　是身如幻从颠倒起　肇曰。见幻为人。四大为身。皆颠倒也。
　　是身如梦为虚妄见　妄心所计虚诳如梦。
　　是身如影从业缘现是身如响属诸因缘　肇曰。身之起乎。业因犹影响之生形声。
　　是身如浮云须臾变灭。是身如电念念不住　肇曰。变灭不住似释无常。然皆取其虚伪不真。故速灭不住犹释空义也。
　　是身无主为如地　此下六界观无我也。肇曰。夫万事万形皆四大成。在外则为土石山河在。内则为四支百体聚。而为生散而为死。生则为内。死则为外。内外虽殊然其大不异故。以内外四大类明无我也外地古故。今相传强者先宅故无主也。身亦示众缘所成。缘合则起缘。散则离。何有真宰常主之者。主寿人即是一我。义立四名耳。地性能持妄计为主。
　　是身无我为如火　火性炎上妄计为我。肇曰。纵任自由谓之我。而外火起灭由薪火不自在。不自在火无我也。外火既无我。内火类可知。
　　是身无寿为如风　风息通命妄计为寿。肇曰。常存不变谓之寿。而外风积气飘鼓动止无常动止。无常风无寿也。外风既无寿。内风类可知。
　　是身无人为如水　水性随物妄计为人。肇曰。贵于万物而始终不改。谓之人。而外水善利。万形方圆随物洼隆异。遍而体无定。若体无定则水无人也。外水既无人。内水类可知。
　　是身不实四大为家　此身骨肉等地大。血髓等水大。暖气等火大。喘息等风大。不了四大妄计为身。假会为家。非实身也。
　　是身为空离我我所　此五空界观身之呻吟犹橐籥哉。声动因空空无我所。既无我所。何以外空耶。
　　是身无知如草木瓦砾　此六识界观也。草木随气变化万形。识身随业受报非一。既缘变无常。知何异草木。又草木随气荣枯。识亦随缘生灭。生灭无定知何异草木。肇曰。身虽能触而无知。内识能知而无触。自性而求二俱无知。既曰无知何异瓦砾。
　　是身无作风力所转　此破作者也。身随业风巧拙异动无作者也。肇曰。举动事为风力使。然谁作之者。
　　是身不净秽恶充满　此下明缘事对治观破思惟惑也。肇曰。三十六物充满其体。此不净想也。
　　是身为虚伪虽假以澡浴衣食必归磨灭　肇曰。虽复澡以香汤衣。以上服苟曰。非真。岂得久立此虚伪想也。
　　是身为灾百一病恼　肇曰。一大增损百一病生。此灾患想也。
　　是身如丘井为老所逼　丘井者故破村落。丘墟故井也。谓人物宫室移就新居。井不可改日见崩坏。人老亦然。盛力少色皆悉迁移衰老形骸留。此散坏此老坏想也。肇曰。神之处身为老死所逼。犹危人之在丘井为龙蛇所逼也。缘在他经。
　　是身无定为要当死　死苦肇曰。寿夭虽无定不得不受死。此必死想也。
　　是身如毒蛇如怨贼如空聚。阴界诸入所共合成　此总明不可乐想也。肇曰。四大喻四蛇五阴喻五贼。六情喻空聚。皆有成喻在地经。五阴十八界十二入三法假合成身。犹若空聚无可寄也。
　　诸仁者此可患厌当乐佛身　此下第二劝求佛身文四。第一举劝。第二征劝。第三释劝。第四结劝。此初举厌劝忻。肇曰。吾等同有斯患。可厌久矣。宜共乐求佛身也。
　　所以者何　此二征劝意。肇曰。近见者谓佛身直是形之妙者未免生死寒暑之患。曷为而求将辨法身妙极之体。
　　佛身者即法身也　此三释劝文三。初辨果体。二明修因。此初也。肇曰。经云法身者虚空身也。无生而无不生。无形而无不形。超三界之表绝有心之境。阴入所不摄称谓所不及。寒暑不能为其患。生死无以化其体。故其为物也。微妙无像不可为有。备应万形不可为无。弥纶八极不可为小。细入无间不可为大。故能出生入死通洞乎。无穷之化变现殊方应无端之求。此二乘之所不议。补处之所未觌。况凡夫无因敢措思于其间哉聊依经诚言粗标其玄极耳。然则法身在天而天在人而人。岂复近舍丈六而远求法身乎。
　　从无量功德智慧生　此二明修因。肇曰。夫妙极之身必生乎。妙极之因功德智慧大士二业也。此二盖是万行之初门。泥洹之关要故唱言有之。
　　从戒定惠解脱解脱知见生　肇曰。五分法身也。
　　从慈悲喜舍生　四等也。
　　从布施持戒忍辱柔和勤行精进禅定解脱三昧多闻智慧诸波罗蜜生　肇曰。禅四禅。定四空定。解脱八解脱。三昧三三昧。此皆禅度之别行。
　　从方便生从六通生　肇曰。自非六通方便生其无方之化。无以成无极之体。
　　从三明生　肇曰。天眼宿命智漏尽通为三明。
　　从三十七道品生从止观生　三十七品如下。什曰。始观时系心处名。止静极则明。明则惠。惠名观。
　　从十力四无所畏十八不共法生　名数如常。自非克圆胜德何能证兹法身。
　　从断一切不善法集一切善法生　肇曰。必断之志必集之情。此二心行之纲目也。
　　从真实生从不放逸生　肇曰。真实善根所以生。不放逸功业所以成。此二心行之要也。
　　从如是无量清净法生如来身　此总结也。
　　诸仁者。欲得佛身断一切众生病者。当发阿耨多罗三藐三菩提心　此四结劝起悲愿也。肇曰。发无上心岂唯自除病亦济群生病。
　　如是长者维摩诘。为诸问疾者如应说法。令无数千人皆发阿耨多罗三藐三菩提心　此四结益也。

　　弟子品第三

　　此二明弟子因命问疾。寄宣呵辞挫小进大。故目品焉。
　　尔时长者维摩诘自念寝疾于床　品文二。初自念疾。后佛命问疾。此初先自念也。生曰。自念寝疾者自伤念疾也。夫有身则有疾。此自世之常耳。达者体之何所伤哉。然毗耶离诸长者子皆观佛听法。维摩诘事应是同而碍疾不预。理在致伤。故托以崇法招佛问疾也。
　　世尊大慈宁不垂愍　此念问。肇曰。世尊大慈必见垂问因。以弘道所济良多。此现疾之本意也。
　　佛知其意即告舍利弗。汝行诣维摩诘问疾　此二命问疾人。先别命十人。此初章也。文二。初命。后辞。此初命也。肇曰。至人悬心默通不先形言冥机潜应。故先敕也。如其知诸人不堪而犹命者将显净名无穷之德以生众会悕仰之情耳。舍利此名。身其母名也。弗秦言子天竺多。以母名名子。
　　舍利弗白佛言世尊。我不堪任诣彼问疾　此二辞也。文四。一奉辞不堪。二略出所以。三广引弹事。四结辞不堪。此即初也。生曰。有以致辞非拒命也。托不拒命之辞以取权维摩诘义。
　　所以者何。忆念我昔曾于林中宴坐树下　此二所以下征释不堪所由也。宴安也。禅定安心故云宴坐。声闻入定不过八地定及灭尽定。皆是厌下粗动忻于上定故。示隐身于林息乱于定。此非真宴寂。
　　时维摩诘来谓我言。唯舍利弗。不必是坐为宴坐也　此三时维摩诘下引所弹事文三。总别结也。此初总呵。不必此坐为真坐也。夫心体离念性本寂灭体。此安住名真宴坐。岂同二乘厌乱忻定而为宴寂哉。
　　夫宴坐者不于三界现身意。是为宴坐　此二。夫宴坐下别诃文六。此初诃形神不寂失。夫三界性空未尝不寂。身心如幻何时不定。岂有厌忻哉。肇曰。今舍利弗犹有世报生身及世报意根。故以人间为烦扰而宴坐林下。未能形神无迹故致斯呵。
　　不起灭定而现诸威仪。是为宴坐　二呵寂用相乖失。小乘灭受想心名为灭定。故灭而无用也。菩萨体心性常寂灭名灭尽定故寂而常用。肇曰。小乘人入灭尽定则形犹枯木。无运用之能。大士入实相定心智寂灭而形充八极。顺机而作应会无方。举动进止不舍威仪。其为宴也。亦以极矣。
　　不舍道法而现凡夫事。是为宴坐　三诃真俗异缘失。仁王云。双照二谛平等。道照真故道法照俗。故凡事肇曰。小乘障隔生死故。不能和光大士美恶齐旨。道俗一观故。终日凡夫。终日道法也。净名之有居家即其事也。
　　心不住内亦不在外。是为宴坐　四诃心住内外失。心生则内外相生。心寂则内外相灭。此无住为住也。肇曰。身为幻宅曷为住内。万物斯虚曷为在外。小乘防念故系心于内。凡夫多求故驰想于外。大士齐观故内外无寄也。
　　于诸见不动而修行三十七品。是为宴坐　五呵乖中起行失。肇曰。诸见六十二诸妄见也。夫以见为见者。要动舍诸见以修道品。大士观诸见真性。即是道品故不近舍妄见而远修道品也。如小乘观身不净破净倒名见动。大士观身性空非垢非净名为不动。念处既尔。余品例然。
　　不断烦恼而入涅槃。是为宴坐　六诃染净未融失。肇曰。七使九结恼乱群生名为烦恼。烦恼真性即是涅槃。惠力强者观烦恼即是入涅槃。不待断而后入也。
　　若能如是坐者佛所印可　此三结也。肇曰。此平等法坐佛所印可。岂若仁者有待之坐乎。
　　时我世尊闻是语已默然而止不能加报。故我不任诣彼问疾　此四结不堪也。肇曰。理出意外莫知所对。
　　佛告大目犍连。汝行诣维摩诘问疾　文二。此初命也。目连此云采菽性也。辅相之族。字拘律陀。此树名也。祷树求之因以名也。肇曰。弟子中神通第一。生曰。夫人才有长短所能不同。舍利弗自可不能。余何必然。故不抑之而不告也。复得因以广维摩诘之美。
　　目连白佛言。世尊我不堪任诣彼问疾　二辞也。文四如前。此初也。
　　所以者何。忆念我昔入毗耶大城。于里巷中为诸居士说法　此二不堪之由。此说小乘无常等法也。肇曰。当是说有为善法施戒之流也。
　　时维摩诘来谓我言。唯大目连。为白衣居士说法。不当如仁者所说　此三辨所弹事。文三。初呵伪。次示真。后呵益。此初总呵不当。此顺方言。应云仁者所说不当。法唯一实余二非真故云不当。
　　夫说法者当如法说　此示是真也。文二。初理本无说。二示说方轨前中。又三标释结也。此初标也。肇曰。法谓一相真实法也。
　　法无众生离众生垢故　二释法。此初约无我明实相义。肇曰。自此下辨真法义也。夫存众生则垢真法。若悟法无众生则其垢自离。又解。此明法性本无众生。不同二乘断众生相也。下三句类然。
　　法无有我离我垢故　生曰。我者自在言主耳。
　　法无寿命离生死故　肇曰。生死命之始终耳。始终既离则寿命斯无诸言。离者皆空之别名也。
　　法无有人前后际断故　肇曰。天生万物以人为贵。始终不改。谓之人故外道以人名神。谓始终不变。若法前后际断则新新不同。新新不同则无不变之者。无不变之者则无复人矣。
　　法常寂然灭诸相故　此下约法空辨实相义也。法性常寂无生灭相也。不同小乘妄执。有为有生无灭相。
　　法离于相无所缘故　肇曰。缘心缘也。相心之影响耳。夫有缘故有相。无缘故无相。
　　法无名字言语断故　名生于相。相空则名亡。肇曰。名生于言。言断谁名。
　　法无有说离觉观故　执名相说从觉观生。假名相说觉观自离。肇曰。觉观粗心言语之本。真法无相故觉观自离。
　　法无形相如虚空故　肇曰。万法万形万形万相。解曰。此明一法万形无定形故无形。亦一体多相无定相故无相。
　　法无戏论毕竟空故　肇曰。真境无言。凡有言论。皆是虚戏。妙绝言境毕竟空也。
　　法无我所离我所故　肇曰。上真明无我。此明无我所。自我之外一切诸法皆名我所。
　　法无分别离诸识故　妄法有相故识有分别。真法无相故智无分别。肇曰。分别生于识。
　　法无有比无相待故　此下约绝待辨实相义。肇曰。诸法相待生犹长短比而形。
　　法不属因不在缘故　妄法有生故属因缘。真法无生故不属因缘。肇曰。前后相生因也。现相助成缘也。诸法要因缘相假。然后成立。若观法不在缘则法不属因也。
　　法同法性入诸法故　随事则相殊。悟理则同性。肇曰。诸法殊相谁能遍入。遍入诸法者其唯法性乎。
　　法随于如无所随故　肇曰。法自无。法谁随如者。以无所随故名随如也。
　　法住实际诸边不动故　肇曰。有边故有动。无边何所动。无边之边谓之实际。此真法之所住也。
　　法无动摇不依六尘故　肇曰。情依六尘故有奔逸之动。法本无依故无动摇。
　　法无去来常不住故　肇曰。法若常住则从未来到现在。从现在到过去。法一迳三世则有去来也。以法不常住故法无去来也。
　　法顺空随无相应无作。法离好丑。法无增损。法无生灭。法无所归　肇曰。同三空。又解。实相性离故不违三脱性。无分别故离好丑增损生灭等也。即体自真故无别归趣。
　　法过眼耳鼻舌身心。法无高下　肇曰。超出常境非六情之所及。法性平等故无高下。
　　法常住不动　肇曰。真法常定贤圣不能移。
　　法离一切观行　肇曰。法本无相非观行之所见。见之者其唯无观乎。
　　唯大目连法相如是。岂可说乎　此三结也。肇曰。心观不能及。岂况于言乎。
　　夫说法者无说无示。其听法者无闻无得　此下第二示说方轨。文二。初安住无说。次为物故说。初文有法喻结。能说如幻故无说无示。听者如幻故无闻无得。肇曰。无说岂曰不言。谓能无其所说。无闻岂曰不听。谓能无其所闻。故终日闻而未尝闻也。示谓说法示人得谓闻法所得。
　　譬如幻士为幻人说法　喻也。
　　当建是意而为说法　结也。
　　当了众生根有利钝　此第二为物故说无名相中假名相说。文三。此初了根利钝随病而化。
　　善于知见无所挂碍　二了法无相而随物说相也。肇曰。说有不辨空者。由其于诸法无阂知见未悉善也。无阂知见即实相智也。
　　以大悲心赞于大乘。念报佛恩不断三宝。然后说法　三结说益也。肇曰。夫大悲所以建。大乘所以驾。佛恩所以报三宝所以隆。皆由明了人根善开实相。而目连备阙斯事故以诲之。
　　维摩诘说是法时。八百居士发阿耨多罗三藐三菩提心　三闻呵得益。
　　我无此辨是故不任诣彼问疾　第四结成不堪。
　　佛告大迦叶汝行诣维摩诘问疾　文二同上。此初命也。迦叶此云龟。亦曰钦光。皆取其明义。肇曰。迦叶弟子中头陀苦行第一。出婆罗门种姓迦叶也。
　　迦叶白佛言。世尊我不堪任诣彼问疾　此下二奉辞文四。此初辞也。
　　所以者何。忆念我昔于贫里而行乞食　二略明所以也。诣贫二意。一少欲故。二大悲故。亦以迦叶于弟子中此二最胜故呵也。生曰。大迦叶少欲行头陀中第一也。得灭尽三昧亦最胜。凡得灭尽定者能为人作现世福田也。其以自业能使人得现法报。而贫有交切之苦。故以大悲心欲拔之也。乞食是其头陀之业。又至贫里有会少欲之迹。
　　时维摩诘来谓我言。唯大迦叶有慈悲心而不能普。舍豪富从贫乞　此下第三广引弹事文三。初呵悲劣。二明头陀不真。三捐伏。此初也。迦叶因苦生悲故不普。菩萨了生如幻苦乐一如等起大悲。而无缘念故能普也。
　　迦叶住平等法应次行乞食　此二约乞食示真头陀。明小乘头陀不真。头陀此云抖薮。小乘抖薮其心不著房舍卧具汤药四事名为头陀。大乘头陀抖薮其心一切不著。不著生死。不住涅槃。生灭垢净等广如善住意。大子经明于中文五。一欲乞止贪法。二入聚离染法。三示正法食。四结成法食。五斥二乘也。此初四段检乞食心。若为修定惠资长法身名真头陀。若为爱养世报而乞食者非抖薮也。住平等者为求平等法身。而乞食者应观无相。贫富一如。次第行乞不应取贫富相坏。真抖薮也。
　　为不食故应行乞食　法身不食。肇曰。不食即涅槃法。涅槃无生死寒暑饥渴之患。其道平等。岂容分别。应以此平等心而行乞食。使因果不殊也。
　　为坏和合相故应取抟食　坏五阴名法身。肇曰。五阴抟食俱和合相耳。坏五阴名为涅槃。应以此心而取抟食也。若然则终日抟食终日涅槃也。
　　为不受故应受彼食　法身不受生死也。肇曰。不受亦涅槃法也。夫为涅槃而行乞者应以无受心而受彼食。若然则终日受而未尝受。是乃受也。
　　以空聚想入于聚落　此二入聚离染法。既为法身不受。毒身而乞食者。聚落六尘尘能伤正观。入聚乞食何以获全。故示聚落无相真空抖薮。文三。初观外聚。次观内根。三结真头陀。此初也。肇曰。空聚亦涅槃相也。凡入聚落宜存此想。若然则终日聚落终日空聚也　所见色与盲等　此二观内根头陀也。见色如盲者。肇曰。二乘恶厌生死怖畏六尘。故诫以等观也。盲谓不见美恶之异非。谓闭目也。
　　所闻声与响等　声如幻也。肇曰。未有因谷响而致喜怒者也。
　　所嗅香与风等　香如幻也。肇曰。香臭因风。风无香嗅也。
　　所食味不分别　味如幻也。什曰。法无定性由分别取相。谓之为味。若不分别时则非味也。虽食当如本相也。
　　受诸触如智证　触如幻也。肇曰。得尽智无生智。自证成道。举身柔软快乐而不生著。身受诸触宜若此也。
　　知诸法如幻相　法无定想随心而变。故云如幻也。
　　无自性无他性。本自不然。今则无灭　三结真头陀。若能知此六尘无自无他。不然不灭。名真头陀也。肇曰。诸法如幻。从因缘生。岂自他之可得也。
　　迦叶若能不舍八邪入八解脱　此下三示正法食。既得食已应思禅悦法喜食也。又二。初示法食。后令施食。此初也。小乘舍八邪入八解脱为禅悦。大乘不舍而入也肇曰。八邪八解本性常一。善观八邪即入八解。曷为舍邪。更求解乎。若能如是者名入解也。
　　以邪相入正法　此法喜食也。小乘舍邪相入无相。大乘相无相不二。肇曰。若本性常一者则邪正相入不乖其相也。
　　以一食施一切。供养诸佛及众贤圣然。后可食　此明悲施。肇曰。因诲以无碍施法也。若能等邪正。又能以一食等心施一切。然后自食。若得法身则能实充足一切。如后一钵饭也。
　　如是食者非有烦恼。非离烦恼。非入定意。非起定意。非住世间。非住涅槃　四明法食已得法身益文二。此先明受施益。肇曰。有烦恼食凡夫也。离烦恼食二乘也。若能如上平等而食者则是法身之食。非有烦恼而食。非离烦恼而食也。又定乱一如。世出等平等法喜同资法身也。
　　其有施者无大福无小福。不为益不为损　二能施益。肇曰。若能等心受食则有等教。既有等教则施主同获平等。不计福之大小已之损益也。
　　是为正入佛道不依声闻。迦叶。若如是食为不空食人之施也　此五结斥也。肇曰。平等法食自利利人。故正入佛道不依声闻。又名真应供。故不空施福也。
　　时我世尊闻说是语得未曾有。即于一切菩萨深起敬心　此三捐伏。始知菩萨头陀行胜也。
　　复作是念。斯有家名辨才智慧乃能如是。其谁不发阿耨多罗三藐三菩提心　肇曰。时谓在家大士智辨尚尔。其谁不发无上心也。
　　我从是来不复劝人以声闻辟支佛行　肇曰。始知二乘之劣。不复以劝人也。是故不任诣彼问疾　四结不堪也。
　　佛告须菩提。汝行诣维摩诘问疾　肇曰。秦言善吉。弟子中解空第一。文二。此初命也。
　　须菩提白佛言。世尊。我不堪任诣彼问疾　二辞文四。此初辞也。
　　所以者何。忆念。我昔入其舍从乞食　二略释所以。生曰。须菩提得无诤三昧。人中第一也。维摩诘机辩难当。鲜有敢窥其门者。而须菩提既有此定。又独能诣之迹入恃定矣。便有恃定之迹而致诘者岂不有为然乎。又若善吉诣贫贫无物施心则有诤。今既诣富为施不难。故顺无诤行也。
　　时维摩诘取我钵盛满饭　此三广引弹事文五。一取钵。二呵诘。三置钵。四安慰。五闻益。此初也。生曰。维摩诘迹在居士有吝惜之嫌。若未与食便诘之者。物或谓之然矣。故先取钵盛满饭也。而不授之者。恐须菩提得钵便去。不尽言论势也。
　　谓我言。唯须菩提。若能于食等者诸法亦等。诸法等者于食亦等。如是行乞乃可取食。此下二明诃诘。善吉入四禅定不忤物心名为无诤。大士入实相定万法平等名为无诤。又善吉舍有观空名为解空。大士有空平等名为解空住。此平等名真福田。乃可取食。文中有四。一法食等。二染净等。三邪正等。四损益等。此初也。小乘内心见生死涅槃苦乐不等。故外行乞食见于贫富亦不等也。大士内住实相苦乐平等故外化无缘大悲亦平等也。肇曰。万法同相准一可知。善于食等者诸法亦等。诸法等者于食亦等。以此行乞乃可取食耳。曷为舍贫从富自生异相乎。
　　若须菩提不断淫怒痴。亦不与俱　此下二明染净等文三。初约无生四谛问。二就人凡圣问。三结成可食。初文四句。此初了惑无生为集谛。肇曰。断淫怒痴声闻淫怒痴俱凡夫。大士观淫怒痴。即是涅槃故不断不俱。若能如是者乃可取食也。
　　不坏于身而随一相　二悟阴无相为苦谛也。肇曰。万物齐旨。是非同观一相也。然则身即一相。岂待坏身灭体然后谓之一相乎。身五阴身也。
　　不灭痴爱起于明脱　三漏即无漏为是谛也。肇曰。声闻以痴曀智故灭痴而明。师爱系心故爱解而脱。大士观痴爱真相。即是明脱故不灭痴爱而起明脱。
　　以五逆相而得解脱亦不解不缚　四缚本不生。今则无灭为灭谛也。肇曰。五逆真相即是解脱。岂有缚脱之异耶。五逆罪之尤者解脱道之胜者。若能即五逆相而得解脱者。乃可取人之食。
　　不见四谛。非不见谛。非得果。非不得果。非凡夫。非离凡夫法。非圣人。非不圣人　此下二就人凡圣问也。凡夫不见四谛初果见谛。大士无见无不见。见第一义谛也。二乘有证有得故得果。大士无所得故非得果也。此则凡圣一如岂有分别哉。
　　虽成就一切法而离诸法相乃可取食　此三结真福田可食也。肇曰。不舍恶法而从善则一切诸法于何不成。诸法虽成而离其相。以离其相美恶斯成矣。若能备如上说乃可取食也。
　　若须菩提。不见佛不闻法　此下三明邪正等文三。初总明背正。次别明同邪。后结令取食。此初也。肇曰。犹诲以平等也。夫愿能齐。是非一好丑者。虽复上同如来不以为尊。下等六师不以为卑。何则天地一指万物一观。邪正虽殊其性不二。岂有如来独尊而六师独卑。若同彼六师不见佛不闻法。因其出家随其所堕而不以为异者。乃可取食也。盖穷理尽性极无方之说也。善恶反论而不为其常。邪正同辩而不衰其真。斯可谓乎平等正化莫二三道乎。天台意云。已前证真故可食。此敬田也。此下为同恶故食即悲田也。
　　彼外道六师。富兰那迦叶　此二明同六师。肇曰。姓迦叶字富兰那。其人起邪见。谓一切法断灭性空无君臣父子忠孝之道。
　　末伽梨拘赊梨子　肇曰。末伽梨字也。拘赊梨其母名也。其人起邪见。谓众生苦乐不因行得自然尔耳。
　　那阇夜毗罗胝子　肇曰。那阇夜字也。毗罗胝其母名也。其人谓道不须求经。生死劫数苦尽自得如转缕。丸于高山缕尽。自心何假求也。
　　阿耆多翅舍钦婆罗　肇曰。阿耆多字也。翅舍钦婆罗粗弊衣名也。其人著弊衣。自拔发五热炙身以苦行为道。谓今身并受苦。后身常乐也。
　　迦罗鸠驮迦旃延　肇曰。姓迦旃延。字迦罗鸠驮。其人谓。诸法亦有相亦无相也。
　　尼揵陀若提子等是汝之师　肇曰。尼揵陀其出家总名也。如佛法出家名沙门。若提母名也。其人谓。罪福苦乐本有定因要当必受。非行道所能断也。此六师佛未出世时皆道王天竺也。
　　因其出家。彼师所堕汝亦随堕。乃可取食。
　　此三结取食也。肇曰。若能同彼六师不坏异想者乃可取食。
　　若须菩提。入诸邪见不到彼岸　此下四明损益等也。文三。初明损益等。次明福非益性。后明罪非损性。此初也。肇曰。彼岸实相岸也。惑者以邪见为邪。彼岸为正。故舍此邪见适彼彼岸耳。邪见彼岸本性不殊。曷为舍邪而适彼岸乎。是以入诸邪见不到彼岸者。乃可取食也。自六师已下至乎不得灭度类生逆谈以成大顺。庶通心君子有以标其玄旨而遗其所以是也。
　　住于八难不得无难　肇曰。夫见难为难。必舍难而求无难也。若能不以难为难故能住于难不以无难为无难故不得于无难　同于烦恼离清净法　肇曰。夫能悟恼非恼虽恼而净。若以净为净虽净而恼。是以同恼而离净者。乃所以常净也。
　　汝得无诤三昧一切众生亦得是定。此下明福非益性。法性妙禅定乱一旨。善吉群生不容有二如不二也。则罪福无主。谁福非福孰堕不堕。故经云。非福田非不福田。非应供养非不应供养。肇曰。善吉之与群生性常自一。曷为善吉独得而群生不得乎。此明本不偏也。
　　其汝施者不名福田　肇曰。我受彼施令彼获大福。故名福田耳。由大观之彼我不异。谁为种者。谁为田者。
　　供养汝者堕三恶道　肇曰。五逆之损供养之益大观正齐。未觉其异。若五逆而可堕供养亦可堕也。为与众魔共一手作诸劳侣。汝与众魔及诸尘劳等无有异。此下三明罪非损性。魔王者诱人入生死也。法王者化人住涅槃也。若生死涅槃性平等者。魔佛二化同一手也。既曰。为同等无异也。肇曰。既为其侣安得有异又曰夫以无异欲能成其异也。
　　于一切众生而有怨心。谤诸佛毁于法　肇曰。怨亲之心毁誉之意。美恶一致。孰云其异。苟曰不异亦何为同。
　　不入众数。终不得灭度。汝若如是乃可取食　夫见圣谛者入圣众数。断烦恼者得至灭度。实相无见无不见故不入众数。寂灭无得。无不得故不得灭度。若能如是住真平等。此真应供。乃可取食。肇曰。夫舍恶从善人之常情耳。然是非经心。犹未免于累。是以等观者以存善为患故舍善以求宗。以舍恶为累故。即恶而返本然则即恶有忘累之功。舍善有无染之勋。故知。同善未为得。同恶未为失。净名言意似在此也。
　　时我。世尊。闻此芒然不识是何言。不知以何答。便置钵欲出其舍　此第三置钵也。天台云。进非其敬退非其悲故置之也。肇曰。净名言。逆而理顺。善吉似未思其言故不识是何说。便置钵而出也。
　　维摩诘言。唯须菩提取钵勿惧。于意云何。如来所作化人。若以是事诘宁有惧不　此下四净名安慰文三。初慰问。次答。后释。此初也。肇曰。净名欲令善吉弘平等之道。无心以听美恶斯顺。而善吉本不思其言。迷其所说故复引喻以明也。
　　我言不也　此二答也。
　　维摩诘言。一切诸法如幻化相。汝今不应有所惧也。此三释也。文三。初标。次释。后重释也。肇曰。君于弟子中解空第一。既知化之无。心亦知法之如化。以此而听曷为而惧也。
　　所以者何。一切言说不离是相　此二释也。肇曰。是相即幻化相也。言说如化。听亦如化。以化听化。岂客如惧。
　　至于智者不著文字。故无所惧　肇曰。夫文字之作生于惑。取法无可取则文相自离虚妄假名。智者不著。
　　何以故。文字性离。无有文字。是则解脱。解脱相者则诸法也　三重释也。肇曰。解脱谓无为。真解脱也。夫名生于不足。足则无名。故无有文字。是真解脱也。则诸法者。肇曰。名生于法。法生于名。名既解脱。故诸法同解也。
　　维摩诘说是法时。二百天子得法眼净　此五得益也。
　　故我不任诣彼问疾　四结不堪也。
　　佛告富楼那弥多罗尼子。汝行诣维摩诘问疾　文二此初命也。肇曰。富楼那字也。秦言满愿弥多罗尼其母名。秦言知识通名为字。弟子中辩才第一。
　　富楼那白佛言。世尊。我不堪任诣彼问疾　此二辞文四。此初也。
　　所以者何。忆念。我昔于大林中在一树下。为诸新学比丘说法　二略释也。
　　时维摩诘来谓我言。唯富楼那。先当入定观此人心。然后说法。无以秽食置于宝器　三广引弹事前诃目连说不称理。此诃满愿不识根性文七。一说法失机。二结过诃责。三令识宿命。四大志开发。五更为说法。六得不退转。七尊者敬损。初文四别。此初劝观心。本性净不应。以小乘秽法污其本也。肇曰。大乘自法身已上得无碍真心。心智寂然未尝不定。以心常定故能万事普照不假推求。然后知也。小乘心有限碍。又不能常定。凡所观察在定则见。出定不见。且声闻定力深者见众生根极八万劫耳。定力浅者身数而已。大士所见及无穷。此新学比丘根在大乘应闻大道而为说小乘法故。论其入定也。又曰秽食充饥小乘法也盛无上宝大乘器也。
　　当知是比丘心之所念。无以琉璃同彼水精　二劝观心念念虽生灭而性无生灭。此真宝也。说生灭者伪宝也。肇曰。当识其心念之根本无令真伪不辨也。
　　汝不能知众生根原。无得发起。以小乘法。彼自无疮。勿伤之也　三大乘信根称本无疮示。小乘法名为伤也。肇曰。彼大乘之体自无疮疣。无以小乘之刺损疮之也。
　　欲行大道莫示小径。无以大海内于牛迹。无以日光等彼萤火　四总举喻也。肇曰。大物当置大处。曷为回龙象于兔径。注大海于牛迹乎。日光者。肇曰。明昧之殊其喻若此而欲等之者何耶。有说大道法性喻法身也。大海广纳喻般若也。日光破闇喻解脱也。
　　富楼那此比丘久发大乘心。中忘此意。如何以小乘法而教道之。我观小乘智慧微浅犹如盲。人不能分别一切众生根之利钝。此二富楼那下结过诃责也。肇曰。未得无生忍心皆有退忘。
　　时维摩诘即入三昧。令此比丘自识宿命。曾于五百佛所殖众德本。回向阿耨多罗三藐三菩提　此三令识宿命。肇曰。净名将开其本意故。以定力令诸比丘暂识宿命。自知曾于五百佛所殖众得本。曾已回此功德向无上道。此其本意。
　　即时豁然还得本心。于是诸比丘稽首礼维摩诘足　此四大志开发感恩致敬也。
　　时维摩诘因为说法　此五更为说法定力暂加事不可久欲令自悟。要因说法。
　　于阿耨多罗三藐三菩提不复退转　此六闻法悟理于无上道获不退也。
　　我念。声闻不观人根不应说法　此七自念敬伏也。
　　是故不任诣彼问疾　此四结也。
　　佛告摩诃迦旃延。汝行诣维摩诘问疾　肇曰。迦旃延南天竺婆罗门姓也。以本姓为名。弟子中解义第一。有说迦旃延。此云文饰也。又云剃发种也。
　　迦旃延白佛言。世尊。我不堪任诣彼门疾　二辞文四。此初辞也。
　　所以者何。忆念。昔者佛为诸比丘略说法要　二略释文二。此初佛先略说。肇曰。如来常略说。有为法无常苦空无我。无为法寂灭不动。此二言总一切法尽故言略也。生曰。为悟所津若出由户也。
　　我即于后敷演其义。谓无常义。苦义。空义。无我义。寂灭义　二迦旃延广演。义者义。理小乘以无常等五为理。大乘以一实相为理。由悟此理证道。非余故云要也。肇曰。如来言说未常有心。故其所说法未尝有相。迦旃延不喻玄旨故于入室之后皆以相说也。何则如来去常故说无常。非谓是无常。去乐故言苦。非谓是苦。去实故言空。非谓是空。去我故言无我。非谓是无我。去相故言寂灭。非谓是寂灭。此五者可谓无言之教无相之谈。而迦旃延造极不同听随心异闻无常。则取其流动至闻寂灭。亦取其灭相。此言同旨异。迦旃延所以惑也。生曰。存旨而不在辞故曰演其义也。
　　时维摩诘来谓我言。唯迦旃延。无以生灭心行说实相法　此三广引弹事。又三。初总呵。次示真。后得益。此初也。是法生灭小乘义也。悟生灭本不生灭实相义也。肇曰。心者何也。惑相所生行者何也。造用之名夫有形必有影。有相必有心。无形故无无影。无相故无心。然则心随事转。行因用起。见法生灭故心有生灭。悟法无生则心无生灭。迦旃延闻无常义。谓法有生灭之相。法有生灭之相故影响其心。同于生灭也。夫实相幽深妙绝常境非有心之所知。非辨者之能言。如何以生灭心行而欲说乎。
　　迦旃延。诸法毕竟不生不灭。是无常义　此二示真实相义也。此下五义破执。名殊而实相之理一也。肇曰。小乘观法生灭为无常义。大乘以不生不灭为无常义。无常名同而幽致超绝。生曰。夫言无常者据事灭验之也。终苟有灭始无然乎。始若果然则生非定矣。生不定生灭熟定哉。
　　五受阴洞达空无所起。是苦义　肇曰。有漏五阴受染生死名受阴也。小乘取受阴起则众苦生为苦义。大乘通达受阴内外常空本自无起。谁生苦者。此真苦义。大经云。凡夫有苦无谛。二乘有苦有谛。菩萨解苦无苦。而有真谛。余义例此可见。
　　诸法究竟无所有。是空义　肇曰。小乘观法缘起内无真主为空义。虽能观空而于空未能都泯。故不究竟。大乘在有不有。在空不空。理无不极所以究竟义也。
　　于我无我而不二。是无我义　肇曰。小乘以封我为累。故尊于无我。无我既尊则于我为二。大乘是非齐旨二者不殊为无我义也。又曰。诸义例此亦同不二为实相也。
　　法本不然今则无灭。是寂灭义　肇曰。小乘以三界炽然灭之以求无为。夫炽然既形灭名以生。大乘观法本自不然。今何所灭。不然不灭乃真寂灭也。
　　说是法时彼诸比丘心得解脱　此三得益也。
　　故我不任诣彼问疾　四结也。
　　佛告阿那律。汝行诣维摩诘问疾　肇曰。阿那律秦言如意。刹利种也。弟子中天眼第一。又云无灭。一灯照佛九十劫来善根不灭。今得天眼第一。又常受如意报故生刹利种。乃至得道。
　　阿那律白佛言。世尊。我不堪任诣彼问疾　二辞文四此初也。
　　所以者何。忆念。我昔于一处经行。时有梵王。名曰严净。与万梵俱放净光明。来诣我所稽首作礼问我言几何阿那律天眼所见　二略释。文二。此初梵王问也。阿那律修证天眼。梵王业报天眼。欲比其优劣故致问也。
　　我即答言。仁者吾见此释迦牟尼佛土三千大千世界。如观掌中庵摩勒果　二阿那律答也。肇曰。时手执此果故即以为喻也。
　　时维摩诘来谓我言。唯阿那律天眼所见为作相耶。无作相耶　此下三广引。文五。一难伪。二受屈。三问真。四申述。五发心。初文二。先双定。后双难。此初定也。吴本云。为受相耶。无受相耶。此难意云。天眼所见为取相耶。为不取相耶。小乘依俗禅得天眼故取相见。大乘依实相定得天眼。故见而不相也。肇曰。三界报身六情诸根从结业起名为有作相也。法身出三界六情诸根不由结业生名为无作相。夫以有作故有所不作。以法身无作故无所不作。
　　假使作相则与外道五通等　此二难也。二乘依四禅得五通。与外道等也。肇曰。外道修俗禅得五通。然不能出凡夫见闻之境也。此有作相也。欲等之乎。
　　若无作相即是无为不应有见　若菩萨实相三昧得真天眼。所见十方皆是无为不应有分别之见。肇曰。若无作相即是法身无为之相。岂容见闻近远之言。天台云。二乘依四禅得五通则与外道等。若观四谛断惑择灭无为虽异外道则无有见。
　　世尊。我时默然　二受屈也。肇曰。欲言作相则同外道。欲言无作则违前见意故不知所答。
　　彼诸梵闻其言得未曾有。即为作礼而问曰。世执有真天眼者　此三梵王叹问。肇曰。诸梵谓天眼正以彻视远见为理。而净名致诘殊违本途疑有真异故致斯问者也。
　　维摩诘言。有佛世尊得真天眼。常在三昧悉见诸佛国。不以二相　此四答真也。肇曰。真天眼谓如来法身无相之目也。幽烛微形巨细兼睹。万色弥旷有若目前。未常不见而未常有见。故无眼色之二相。二乘在定则见。出定不见。如来未曾不见故常在三昧也。睿曰。如来天眼入佛眼中虽缘无缘故不以二相。有说不以净秽二相。有说不以动寂二相也。
　　于是严净梵王及其眷属。五百梵天。皆发阿耨多罗三藐三菩提心。礼维摩诘足已忽然不现　此五最胜发心。肇曰。其所发明成立若此。
　　故我不任诣彼问疾　四结也。
　　佛告优波离。汝行诣维摩诘问疾　秦言上首弟子中持律第一。
　　优波离白佛言。世尊。我不堪任诣彼问疾　二辞文四。初辞也。
　　所以者何。忆念昔者有二比丘。犯律行以为耻。不敢问佛。来问我言。唯优波离。我等犯律。诚以为耻。不敢问佛。愿解疑悔得免斯咎　二略释文二。初来问。后为解。此初也。肇曰。愧其所犯不敢问佛。以优波离持律第一故从问也。
　　我即为其如法解说　二为解。持律有二。一法身性净之律。二阴身身口之律。今优波离持身口之律。见罪生灭坏法身无相之律故为诃也。肇曰。如法。谓依戒律决其罪之轻重。示其悔过法也。
　　时维摩诘来谓我言。唯优波离。无重增此二比丘罪。当直除灭。勿扰其心　此三广引中文二。初弹呵。二二比丘叹伏。一初呵文六。初直呵劝。二解释所以。三引证。四问答。五分别。六结成。此即初呵无重增兼劝直灭。小乘以犯戒为罪生。大乘以取相为罪生。既令见罪忏悔。是名重增。又二比丘迷于实相妄见罪生。今来忏悔。又见罪灭重增灭见故云重增。肇曰。二比丘既犯律行疑悔情深。方重结其罪则封累弥厚。封累弥厚则罪垢弥增。当直说法空令悟罪。不实封累情除则罪垢斯灭矣。天台云。忏悔法有三。一者戒门。依律法忏。是二功德门。谓礼佛诵经般舟方等道场法。是三无生门。令悟罪性空。若达罪性与福无异是也。今净名示此无生忏也。
　　所以者何。彼罪生不在内。不在外。不在中间　此二解释也。肇曰。夫罪累之生因缘所成。求其实性不在。三处如杀因彼。我彼我即内外也。自我即非杀。自彼亦非杀。彼我既非。岂在中间。众缘所成寻之悉虚也。
　　如佛所说。心垢故众生垢。心净故众生净。心亦不在内不在外。不在中间。如其心然。罪垢亦然。诸法亦然。不出于如　此三引佛语证文。有引。有释。有结。有类也。肇曰。逆知其本也。夫执本以知其末。守母以见其子。佛言。众生垢净皆由心起。求心之本不在。三处心既无在。罪垢可知也。诸法亦然者。肇曰。万法云云。皆由心起。岂独垢净之然哉。故诸法亦然。不离于如。如谓如本相也。
　　如优波离以心相得解脱时。宁有垢不　此四问答比小明大也。文有问答释三。肇曰。得解脱时谓其初成罗汉得第九解脱。尔时心冥一义无复心相。欲以其心类明众生心故先定其言也。
　　我言不也　二答也。
　　维摩诘言。一切众生心相无垢亦复如是　三比释也。肇曰。群生心相如心解相。生曰。众生心相无垢理不得异。但见与不见为殊耳。
　　唯优波离。妄想是垢。无妄想是净　此五分别本性无垢文三。初明妄垢非垢。次明诸法不住。后明内心妄见。此初也。生曰。垢实无也。在妄想中是垢耳。若无妄想垢即净也。妄想者妄分别之想也。
　　颠倒是垢。无颠倒是净　倒心见垢离倒则非垢生。曰见正转也。见转于内则妄分别外事也。
　　取我是垢。不取我是净　取我即著垢。离我则无垢也。肇曰。见罪则存我也。
　　优波离。一切法生灭不住如幻。如电。诸法不相待。乃至一念不住　二明诸法不住故无自性。肇曰。成前无相常净义也。诸法如电新新不停。一起一灭不相待也。弹指顷有六十念过。诸法乃至一念顷住。况欲久停无住则如幻如。幻则不实。不实则为空。空则常净。然则物物斯净。何有罪累于我哉。
　　诸法皆妄见。如梦。如焰。如水中月。如镜中像。以妄相生　此三明妄见也。肇曰。上明外法不住。此明内心妄见。俱辨空义。内外为异耳。夫以见妄故所见不实所见不实故无相常净也。上二喻取其速灭。此四喻取其妄想也。
　　其知此者是名奉律。其知此者是名善解　此六结也。若能悟罪无生知心不住。是名真解。奉持法身无相之律也。肇曰。若能知此乃名善解。不知此法而称持律第一者何耶。今知优波离谬教意也。
　　于此二比丘言。上智哉。是优波离所不及。持律之上而不能说　此下第二叹伏文三。初比丘叹二尊者伏过。三比丘发心。此初叹也。肇曰。二比丘悟罪常净。无复疑悔故致斯叹。
　　我答言。自舍如来未有声闻及菩萨能制其乐说之辨。其智慧明达为若此也　二叹伏也。自佛已还无能制。其大乘妙辨况我持律哉。
　　时二比丘疑悔即除。发阿耨多罗三藐三菩提心。作是愿言。令一切众生皆得是辨　三明除疑。发心法身妙律诸佛所持悟解除疑。因之发趣。什曰。有罪则忧怖自生。罪无则疑悔自灭。
　　故我不任诣彼问疾　此四结也。
　　佛告罗睺罗。汝行诣维摩诘问疾　肇曰。罗睺罗秦言覆障。六年为母胎所障。因以为名。弟子中持戒第一。又云。密行第一。故法华经云。罗睺罗密行唯我能证知。
　　罗睺罗白佛言。世尊。我不堪任诣彼问疾　二辞文四。此初辞也。
　　所以者何。忆念。我昔时毗耶离诸长者子来诣我所。稽首作礼问我言。唯罗睺罗。汝佛之子。舍转轮王位出家为道。其出家者有何等利　此下二略释文二。此初问也。诸长者子心慕出家。父母所制。睹罗睺罗舍转轮王十善之化而剃落从道。必有大利胜在家修故从而问焉。
　　我即如法为说出家功德之利　二答也。出家有二。一者深厌生死乐求涅槃。有证有得有利可说。名为小乘。二者悟三界如幻。无生无灭无证无得无利可说。此名大乘。今罗睺罗谬赞小乘涅槃之利。既有利可说。非密行也。未若大乘。不取不舍无得无证无利可说。真密行也。生曰。世荣虽乐难可久保。出家之理长乐无为。岂可同年悟其优劣哉。
　　时维摩诘来为我言。唯罗睺罗。不应说出家功德之利　此下三广引弹事文五。一呵不应说。二解释所以。三示真出家。四诘真出家。五劝修真出家。此初总呵也。体本法身三界如幻不生不灭名为出家。此则损益两云。无利可说故呵不应也。
　　所以者何。无利无功德是为出家　二征释所以文二。此初略释也。肇曰。夫出家之意妙存无为。无为之道岂容有功德利乎。
　　有为法者可说有利有功德。夫出家者为无为法。无为法中无利无功德　次二广释也。第一义谛名法性无为。森罗万像同归此理。悟此理者无得无证。名真出家。非二乘择灭。有得证者名出家也。肇曰。夫有无为之果必有无为之因。因果同相自然之道也。出家为无为。即无为之因也。无为无利无功德。当知。出家亦然矣。
　　唯罗睺罗。夫出家者无彼无此。亦无中间　此三示真出家。肇曰。上真明出家之义。自下明出家之事。虽云其事然是无事事耳。则出家者以去累为志。无为无心。以心无为故所造众德皆无为也。文三。此初内证德也。肇曰。伪出家者恶此生死尊彼涅槃故有中间三处之异。真出家者遣万累忘彼。此岂有是非三处之殊哉。
　　离六十二见处于涅槃　肇曰。既无彼此则离众邪见同涅槃也。六十二见者。大品云。外道依过去计神及世间常无常等四见。依未来世计神及世间边无边等四见。依涅槃计有如来无如来等四见。依此十二见历五阴成六十见。又计身与神一断见。身与神异常见。为六十二见也。
　　智者所受圣所行处　肇曰。贤智闻之而从众圣履之而通可。谓真出家之道乎。
　　降伏众魔　此二约降魔显德。见实相则蕴魔自空。蕴空则诸魔自伏。肇曰。众魔者四魔也。正道既夷邪径自塞。
　　度五道　肇曰。五道非无为之路。又云。生死五道性是涅槃故名度。
　　净五眼得五力。立五根　体实相则垢[目*壹]永亡。[目*壹]亡则五眼自净。五力五根亦自然增长。
　　不恼于彼　肇曰。道超事外与物无逆。何恼之有。
　　离众杂恶　肇曰。俗善虽善由杂不善。道法真净故纯善不杂也。
　　摧诸外道　三伏外道也。肇曰。日月不期去闇。而闇自除。出家不期摧外道。外道自消　超越假名　肇曰。万事万名虚假。以生道在真悟故超假名。
　　出淤泥无系著　肇曰。出生死爱见之淤泥。无出家受道之系著。
　　无我所无所受　肇曰。出家本乎。无我离著则诸受永亡。肇曰。无受也。欲受我受戒受见受。
　　无扰乱内怀喜　肇曰。夫扰乱出于多求。忧苦生于不足。出家宣欲扰乱斯无。道法内充故怀喜有余。
　　护彼意随禅定离众过　住实相则不忤物心。不违禅定。生灭不起。焉有过患哉。
　　若能如是是真出家　此四结真出家。肇曰。若能不违上说乃应出家之道非存利之所能也。
　　于是维摩诘语诸长者子。汝等于正法中宜共出家　此五形既缘碍劝心出家也。文四。一劝。二辞。三释劝意。四得意出家。此初劝悟理出家也。
　　所以者何。佛世难值　肇曰。净名知其不得出家而劝之者。欲发无上道心耳。
　　诸长者子言。居士我闻。佛言。父母不听不得出家。二不悟劝意辞有碍也。肇曰。非不欲出家。不敢违亲耳。
　　维摩诘言。然。汝等便发阿耨多罗三藐三菩提心。是即出家。是即具足　三释劝意。肇曰。虽为白衣能发无上心者。便为出家具足戒行矣。
　　尔时三十二长者子皆发阿耨多罗三藐三菩提心　四得意心发。
　　故我不任诣彼问疾　此四结辞也。
　　佛告阿难。汝行诣维摩诘问疾　肇曰。阿难秦言欢喜。弟子中总持第一。
　　阿难白佛言。世尊我不堪任诣彼问疾　二辞文四。此初辞也。
　　所以者何。忆念。昔时世尊身小有疾。当用牛乳。我即持钵诣大婆罗门家门下立　此二略释所以。睿曰。现身有疾者亦不可一途而论。特以浅识之流取信耳。因于如来身而起劣相故彰阿难不达使惑同众人。净名高呵以开法身之唱。使见形之徒悟应感难期无方莫恻。兼寄迹取乳除彼贪求。假过阿难以明小乘之劣。
　　时维摩诘来谓我言。唯阿难。何为晨朝持钵住此　此三广引弹事文三。初问乞意。二呵弹。三耻愧。初中文二。此初问也。生曰。晨朝非乞食时必有以也。
　　我言。居士世尊身小有疾。当用牛乳。故来至此　二答如来为物受生有疾用乳。阿难侍佛故行求乞。
　　维摩诘言。止止。阿难莫作是语　此二弹呵文四。初略止二谤。二略显真身。三广止二谤。四广显真身。此初略止二谤也。天台云。无病言病增谤也。德圆言减损谤也。佛身无生应物现生。有身则有疾。小乘执实故云谤也。大乘知应故非谤也。岂复离此现疾别有不谤之法身哉。
　　如来身者金刚之体。诸恶已断众善普会。当有何疾。当有何恼　二略显真身。金刚体者喻不生不灭常住法身也。诸恶断解脱也。众善会般若也。肇曰。夫病患之生行业所为耳。如来善无不积。恶无不消。体若金刚何患之有。
　　默往。阿难勿谤如来。莫使异人闻此粗言　三广止二谤。先止增谤也。文三。初劝默也。谤佛粗言异人闻之必蔓说。故令默往。生曰。苟云是实为谤佛也。又曰。病为常近粗之极也。不达闻之必谓然矣。
　　无令大威德诸天及他方净土诸来菩萨得闻斯语　二智闻必哂威德诸天净土菩萨以已福惠不受疾报。方于如来知应现也。生曰。以彼推己无疾必达佛矣。而此言实病不亦哂斯语之不得乎。
　　阿难转轮圣王以少福故尚得无病。岂况如来无量福会普胜者哉　三近事验之。转轮圣王乃不及欲界诸天。但以人中少福尚得无病。岂况如来普胜三界而有病哉。
　　行矣。阿难勿使我等受斯耻也。外道梵志若闻此语。当作是念。何名为师。自疾不能救。而能救诸疾人。可密速。去勿使人闻　此下二明损谤也。苟执不去。非徒佛有斯谤我等亦受其耻。肇曰。正士闻则谓汝不达。邪士闻则谓佛实病。何名为法之良医。身疾不能救。而欲救人心疾乎。
　　当知。阿难诸如来身即是法身。非思欲身　此下四广显真身。初就四德显真。此初无相法身大悲应现非思业。贪欲之所牵生。自在应物。是我德也。三界有待之形名思欲身也。生曰。如来身从实理中来起。不由彼应有何病耶。
　　佛为世尊。过于三界　二明三界受生苦也。悟界如幻不受生故乐也。生曰。既以思欲为原。便不出三界。三界是病之境也。佛为悟理之体超越其域。应有何病也。
　　佛身无漏。诸漏已尽　三明惑染生身漏也。智证法身无漏。无漏即性净也。肇曰。夫法身虚微妙绝常境。情累不能染。心想不能议。故曰诸漏已尽。
　　佛身无为。不堕诸数　四明有为之身。四相所迁数也。佛身无生离生灭相常也。肇曰。法身无为而无不为。无不为故现身有病。无为故不堕有数也。
　　如此之身当有何疾　二结也。如此常乐我净金刚法身当有何病。
　　时我世尊实坏惭愧。得无近佛而谬听耶　此下三明耻愧文三。初阿难惭愧。佛身理然不合有疾。奉命闻疾。应是谬闻近佛多闻。以此怀愧。肇曰。受使若此致讥。若彼进退怀愧惑谓谬听也。
　　即闻空中声。曰。阿难如居士言。但为佛出五浊恶世现行斯法度脱众生　二空声举应显真疾身应物也。无为本真也。肇曰。以其愧惑故空声正之如居士言。何有无漏之体婴世之患。但为疾五浊群生故现斯疾。取乳勿惭也。五浊者劫浊众生浊烦恼浊见浊命浊。
　　行矣。阿难取乳勿惭　三若知权化现疾即非谤佛。取乳勿惭也。
　　世尊。维摩诘智慧辨才为若此也　是故不任诣彼问疾。此四结辞也。
　　如是五百大弟子。各各向佛说其本缘。称述维摩诘所言。皆曰不任诣彼问疾　此二总述辞也。

　　菩萨品第四

　　此三明折伏方便菩萨令归圆妙。前既声闻致辞故。次命菩萨。然发菩提心总名菩萨。而根有利钝。教有渐顿。或事修而未悟于理。或悟偏而未进于圆。或渐证而未极于顿。今将回事以向理。折偏以进圆。斥渐而诣顿。故因命问疾以调伏之。皆菩萨佛事故名品。焉文二。先别明四大士。此初慈氏也。
　　于是佛告弥勒菩萨。汝行诣维摩诘问疾　文二如前。此初命也。弥勒此云慈氏。肇曰。弥勒南天竺婆罗门姓出。此姓即以为名。五百弟子皆以不任故复命菩萨。将备显净名难酬之德也。
　　弥勒白佛言。世尊。我不堪任诣彼问疾　此二辞文四。此初辞也。
　　所以者何。忆念。我昔为兜率天王及其眷属说不退转地之行　此二略释所以。什曰。此天以弥勒将上为天师。预怀宗敬故常来听法也。又云。不退转地者或六度行满名为不退。或证初地名为不退。天王虽已发心然内有五欲。外有胜境恐其退转。因以劝之。肇曰。下呵云。实无发心亦无退者。以此推之。似存不退之行劝发无上心也。虽曰胜期犹未免乎。累教迹不泯故致斯呵。然经云。补处大士心无不一。智无不周。应物而动。何阙之有。是由得失同怀修短迭。应利彼而动。无计诸已故弥勒假有以启始。净名居宗以济终互为郢。匠器彼淳朴虽复迹同儒墨致教不一。然相成之美实存其中矣。
　　时维摩诘来谓。我言弥勒世尊授。仁者记一生当得阿耨多罗三藐三菩提　此三广引弹事文五。一先定得记。二破执授记。三举例返破。四显菩提相。五闻真得益。此初定也。生曰。阿耨多罗者无上也。三藐三者正遍也。菩提者彼语有之。此无名也。实即体极居终智慧也。一生者无复无量生。余一生也。
　　为用何生得授记乎。过去耶未来耶现在耶　此下二正破授记文三。初就生门弹。次就无生门弹。后就平等门弹。初中文三。一先定三世。二难破三世。三引证。此初定也。肇曰。发无上心修不退行。授记成道。弥勒致教之本意也。今将明平等大道。以无行为因。无上正觉以无得为果。故先质弥勒明无记无得。然后大齐群生一万物之致以弘菩提。莫二之道也。夫有生即有记。无生即无记。故推[序-予+干]三世以何生而得记乎。
　　若过去生过去生已灭　二难破也。肇曰。别推三世明无生也。过去生已灭法不可谓之生也。生曰。无复有也。
　　若未来生未来生未至　肇曰。未来生未至。未至则无法。无法以何为生也。生曰。竟未有也。
　　若现在生现在生无住　肇曰。现法流速不住。以何为生耶。若生灭一时二相俱坏。若生灭异时即生时无灭。生时无灭则法无三相。法无三相即非有为也。尽有三相。即有无穷之名。三世既无生。于何而得记乎。生曰。生时已去未始暂停。岂可得于中成佛耶　如佛所说。比丘汝今即时亦生亦老亦灭　三引证。肇曰。证无住义。生曰。新新生灭交臂已谢。岂待白首然后为变乎。
　　若以无生得授记者。无生即是正位。于正位中亦无授记。亦无得阿耨多罗三藐三菩提。云何弥勒受一生记乎　此二约无生门弹文二。初约理破。二约行破。此初也。肇曰。上推有生无记。此推无生亦无无生。即七住无相真正法位也。此位为理无记。无成弥勒于何授一生记乎。
　　为从如生得授记耶。为从如灭得授记耶　此二约行破。文二。此初双定为见。如智生授记为见。如惑灭授记耶。肇曰。如虽无生灭而生灭不异如。然记别起于生灭冥会。独于即真故假如之生灭以明记别之不殊也。什曰。夫授记要由得如。本未得而今得。似若有起。如起即累灭亦似有物于中灭。故先问其起灭以明无起灭也。
　　若以如生得授记者如无有生。若以如灭得授记者如无有灭　二明双破生灭。若见如智生如体不生智亦无生。若见如惑灭如体无灭惑亦不灭。智无生即本觉。惑无灭即寂灭。此不生不灭。岂有授记哉。肇曰。如非不生灭。非有生灭。非不生灭故假以言记。非有生灭以知无记。
　　一切众生皆如也。一切法亦如也。众圣贤亦如也。至于弥勒亦如也　此三约平等　如破文二。初总举平等也。一切众生有情也。一切法无情也。众圣贤二乘也。弥勒大乘也。肇曰。万品虽殊未有不如。如者将齐。是非一愚智以成无记无得义也。
　　若弥勒得授记者一切众生亦应授记。所以者何。夫如者不二不异　此下二别约三德平等破也。此初约真如理等法身德破也。弥勒众生理如无二会如授记。岂有得不得之二哉。肇曰。凡圣一如。岂有得失之殊哉。生曰。二者直二事也。异者二相殊也。
　　若弥勒得阿耨多罗三藐三菩提者。一切众生皆亦应得。所以者何。一切众生即菩提相　二约本觉平等智德破也。菩提此云觉。亦云智。谓无相极智平等本觉也。若烦恼即菩提则一切众生皆菩提相。岂弥勒独得之耶。肇曰。无相之相是菩提相。生曰。菩提既是无相。理极之惠言。得之者得是菩提相也。
　　若弥勒得灭度者。一切众生亦当灭度。所以者何。诸佛知一切众生毕竟寂灭。即涅槃相不复更灭　三约平等寂灭解脱德破。涅槃此云灭度。若法本不生。今即无灭为寂灭者。即一切众生本来灭度。岂弥勒独证之耶。肇曰。本性常灭。今复何灭。生曰。然终既至灭始灭验矣。始若果灭终。岂灭哉。然知众生即涅槃相不复更灭。是尽为灭而不灭也。
　　是故弥勒无以此法诱诸天子。实无发阿耨多罗三藐三菩提心者。亦无退者　此下三举例返破平等。菩提果尚无记。岂有初心及不退行耶。肇曰。平等之道实无发心。亦无退者而不退之行诱其发心。示其美记者何耶。
　　弥勒当令此诸天子舍于分别菩提之见　四显真菩提相文三。此初劝舍分别无相平等。是菩提相。若分别始终有退不退。是见分别非见菩提。肇曰。菩提以寂灭为相。生死同相。而诸天子卑生死尊菩提。虽白胜求更生尘累宜开以正路令舍分别。曷为示以道记增其见乎。
　　所以者何。菩提者不可以身得。不可以心得　此二略征释。身心无所得相是菩提相也。肇曰。自此下大明菩提也。道之极者称曰菩提。秦无言以释之。菩提盖是正觉。无相之真智乎。其道虚玄妙绝常境。听者无以容其听。智者无以运其智。辨者无以措其言。像者无以状其仪。故其为道也。微妙无相不可为有用之。弥勒不可为无故能幽鉴万物而不曜。玄轨超驾而弗夷。大包天地而罔寄曲。济群惑而无私。至能道达殊方开物成务玄机必察。无思无虑。然则无知而无不知。无为而无不为。不为者唯菩提大觉之道也。此无名之法因非名也。不知所以言故强名曰菩提。斯无为之道。岂以身心而得乎。
　　寂灭是菩提灭诸相故　此三历法广显菩提相。亦可前。是能破。此是能立。又前破而不断。此立而不常。又前破而不灭。此立而不生。又前会而不一。此别而不异。又前云。而不去此存而不来。斯妙道之无方也。观夫圣人体极因物立名。所以教名悉檀。理穷实相。非夫久殖善本莫能究其深广哉。是故前以无生灭故无菩提记。此以无生灭故证寂灭。名寂灭菩提。寂灭无缘故不观。寂灭无念故不行。寂灭无见故断。寂灭无妄想故离。寂灭无愿求故障。寂灭无著故无入。寂灭即真如故顺理。寂灭即法性故安住。寂灭返生灭之际故至实际。诸句例然不复广说。肇曰。妙会真性灭诸法相故菩提之道与法俱寂　不观是菩提。离诸缘故　肇曰。观生于缘。离缘即无观也。
　　不行是菩提无忆念故　肇曰。行生于念。无念故无行。
　　断是菩提舍诸见故。离是菩提离诸妄想故　肇曰。诸见断妄想离乃名菩提也。
　　障是菩提障诸愿故　肇曰。真道无欲障诸愿求也。
　　不入是菩提。无贪著故　肇曰。入谓受入可欲也。
　　顺是菩提顺于如故住。是菩提住法性故。至是菩提至实际故　肇曰。不异三空菩提义也。随顺本相谓之如。故计之以顺。常住不变谓之性。故计之以住。到实相彼岸谓之际。故计之以至也。
　　不二是菩提离意法故　肇曰。意与法为二。菩提无心何法之有也。
　　等是菩提等虚空故　肇曰。无心于等而无不等。故谓若虚空。
　　无为是菩提无生住灭故。知是菩提了众生心行故　肇曰。菩提不有故无生灭。菩提不无故了知众生心也。
　　不会是菩提诸入不会故　肇曰。诸入内外六入俱空故诸入不会。诸入不会即菩提相。
　　不合是菩提离烦恼习故　肇曰。生死所以合烦恼之所缠离恼故无合。无合即菩提也　无处是菩提无形色故。假名是菩提名字空故　肇曰。外无形色之处。内无可名之实　如化是菩提无取舍故　肇曰。菩提无取舍。犹化人之无心也。
　　无乱是菩提常自净故　肇曰。内心既常静。外乱无由生。
　　普寂是菩提性清净故　肇曰。性无不净故寂无不善。寂谓善顺寂灭常净之道也。
　　无取是菩提离攀缘故　肇曰。情有所取故攀于前缘。若离攀缘即无取也。
　　无异是菩提诸法等故　肇曰。万法同体是非一致。不异于异者其唯菩提乎。
　　无比是菩提无可喻故　肇曰。第一大道无有正两。独绝群方故无以喻也。
　　微妙是菩提诸法难知故　肇曰。诸幽远难测。非有知之所知。以菩提无知故无所不知。无知而无不知者妙微之极也。
　　世尊。维摩诘说是法时二百天子得无生法忍　此五明悟真记不记真得不得获益也　故我不任诣彼问疾　此四结也。
　　佛告光严童子。汝行诣维摩诘问疾　文二如前。此初命也。
　　光严童子白佛言。世尊。我不堪任诣彼问疾　此二辞也。文四。此初辞也。
　　所以者何。忆念。我昔出毗耶离大城　此二略释所以也。光严接近故托闲林为道场。净名诣理故諠静一如为道场。出入之迹其在兹也。生曰。托在常出实有以也。
　　时维摩诘方入城。我即为作礼而问言。居士从何所来　此下三明广引弹事文五。一礼问。二略答。三重问。四广答。五众益。此初也。生曰。城门是人所凑处故得因广化功也。作礼者迹同乡党现修长幼之礼而问。以取其来自有从也。
　　答我言。吾从道场来　二略答。肇曰。闲宴修道之处谓之道场也。光严志好闲。独每以静处为心故出毗耶将求道场。净名悬鉴故现从外来将示以真场。启其封累故逆云。吾从道场来者。以明道无不之场无不在。若能怀道场于胸中遗万累于身外者。虽复形处愦闹迹与事邻乘动所游非无道场也。又曰。实相理遍为场。万行通证为道。生曰。得佛之处也。
　　我问。道场者何所是　三重问。肇曰。会其所求故寻问也。
　　答曰。直心是道场无虚假故　此下三十句广约诸法明道场。此初约心辨也。肇曰。修心进道无乱之境是道场耳。若能标心为主万行为场。不越方寸道自修者乃真道场。曷为近舍闲境而远求空地乎。直心者谓内心真直外无虚假。斯乃基万行之本坛进道之场。自此已下备列诸行尽。是修心之闲地弘道之静场也。又解。如世间和[麥*戈]之麦皆诣场鞭打。[麥*戈]去麦全。修道亦然。佛性精粹杂烦恼[麥*戈]。将修行者正见实相为场。对治万行为鞭打。断惑证真为飏筛。如直心以虚假为糠[麥*戈]。布施以悭贪为糠[麥*戈]。诸句例知。
　　发行是道场能辨事故　肇曰。心既真直则能发迹造行发迹造行即事业斯辨者也。
　　深心是道场增益功德故　肇曰。既能发行即树心弥深。树心弥深则功德弥增者也。
　　菩提心是道场无错谬故　肇曰。直心入行转深则变为菩提心也。此心真正故所见不谬。凡知道者要始四心。四心既生则六度众行无不成也。
　　布施是道场不望报故　此下十六约行明住实相真场。行皆造极。肇曰。施不望报无相行也。夫言有不失。无言无不失。有有无异说而不乖其本者。其唯大乘道乎。然即万行虽殊以无相为体。无而不无故。即有为实有而不有。故施戒为一。此经前后至于辩列众行有无不同。苟能领其所同则无异而不同也。
　　持戒是道场得愿具故　肇曰。未有戒具而愿不具者。
　　忍辱是道场于诸众生心无碍故　肇曰。怀忿则心碍。
　　精进是道场不懈退故。禅定是道场心调柔故。智慧是道场现见诸法故　肇曰。万法弥旷现若目前智慧之能也。又曰。即事见理为现见也。
　　慈是道场等众生故　肇曰。等心怨亲欲其安乐慈行也。
　　悲是道场忍疲苦故　肇曰。见苦必赴不避。汤炭悲行也。
　　喜是道场悦乐法故　肇曰。以已法乐乐彼同悦喜行也。
　　舍是道场憎爱断故　肇曰。人慈生爱。爱生著。著生累。悲生忧。忧生恼。恼生憎。慈悲虽善而累相已生故。两舍以平等观谓之舍行。
　　神通是道场成就六通故　四禅世定。但发五道实相真禅得漏尽也。
　　解脱是道场能背舍故　解脱八解脱。二乘八解背舍八邪。大乘八解邪正俱背。深证实相背舍万累也。
　　方便是道场教化众生故。四摄是道场摄众生故　肇曰。方便起乎。弘化四摄生乎。来众也。
　　多闻是道场如闻行故　肇曰。闻不能行与禽兽同听也。
　　伏心是道场正观诸法故　木非绳。不直心非理。不正故心之调也。必正观实相。肇曰。心之性也。强梁即观邪调伏。即观正也。
　　三十七品是道场舍有为法故　此下三科约法明道场。什曰。道品断受生故名舍有为。肇曰。三十七品无为之因也。又曰。无为即涅槃也。
　　谛是道场不诳世间故　什曰。小乘中说四谛。大乘中说一谛。今言谛。是即一谛实相也。
　　缘起是道场无明乃至老死皆无尽故　缘起十二因缘相生起也。小乘观十二缘。无明灭即行灭。非实相真场。大乘观因缘。不生不灭。无无明亦无无明尽。此实相真场也。
　　诸烦恼是道场知如实故。众生是道场知无我故。一切法是道场知诸法空故　此三科约所治惑明道场。谓迷即众惑。悟即真场。肇曰。烦恼之实性众生之无我诸法之空义皆道之所由生。
　　降魔是道场不倾动故。三界是道场无所取故。师子吼是道场无所畏故　此下诸科约佛果德明坐。菩提树住寂灭场。不著三界。不惑四魔。能师子吼也。肇曰。降魔兵而不为所动。游历三界而不随其趣。演无畏法音而无难。
　　力无畏不共法是道场无诸过故。三明是道场无余碍故　法身无过即众德自显。心无余翳则惠明普照。肇曰。佛具三十二业而无一阙。明通达而无碍。斯皆大道之所由生也。
　　一念知一切法是道场成就一切智故　什曰。二乘法以三十四心成道。大乘唯以一念则确然大悟具一切智也。肇曰。一切智者智之极也朗若晨曦众冥俱照。澄若静渊群像并鉴。无知而无所不知者。其唯一切智乎。何则天有心则有封。有封则有疆。封疆既形则其智有涯。其智有涯则所照不普。至人无心。无心则无封。无封则无疆。封疆既无则其智无涯。其智无涯则所照无际。故能以一念一时必知一切法也。一切智虽曰行标盖亦万行之一耳。会万行之所成者其唯无上道乎。故所列众法皆为道场也。生曰。一念无不知者始乎。大悟时也。以向诸行终得此事故以名。焉以直心为行初义。极一念知一切法。不亦是得佛之处乎。
　　如是善男子菩萨若应诸波罗蜜教化众生。诸有所作举足下足。当知。皆从道场来住于佛法矣　此下三结成。肇曰。若能应上诸度以化天下者。其人行则游道场。止则住佛法。举动所之无非道场。
　　说是法时五百天人皆发阿耨多罗三藐三菩提心　此五明得益也。
　　故我不任诣彼问疾　四结也。
　　佛告持世菩萨。汝行诣维摩诘问疾　文二。此初命也。
　　持世白佛言。世尊。我不堪任诣彼问疾　二辞文四。此初也。
　　所以者何。忆念。我昔住于静室　此下二略释文五。一住静室。二魔来。三不识。四施女。五不受。此初持世避諠住静舍恶化善。皆迹是方便轨之初学。
　　时魔波旬从万二千天女状如帝释。鼓乐弦歌来诣我所。与其眷属稽首我足。合掌恭敬于一面立　此二魔作帝释来也。肇曰。波旬秦名刹者。或名极恶。断人善根因名杀者。违佛乱僧罪莫之大极恶也。什曰。帝释是佛弟子。知其不疑故作释形来也。持世不作意。观他心故不见也。天台云。方便菩萨不知魔来。有三意。一未能魔佛二界一如等真故不知。二缘观有出入之间故不知。三未能善恶齐化心有去取故不知也。
　　我意谓是帝释而语之言。善来憍尸迦。虽福应有不当自恣。当观五欲无常。以求善本。于身命财而修坚法　此三持世不识谬为说法。诫之以自恣。厌之以无常。修之。以三坚生曰。从女弦歌是自恣法也。福有而自恣者。覆为罪之根者也。五欲者五情所欲也。用为自恣宝之。必深觉其无常。然后能以之求善本矣。肇曰。三坚法身命财宝也。若忘身命弃财宝去封累而修是者必获无极之身无穷之命无尽之财。此三天地焚而不烧。劫数终而不尽。故名坚法。以天帝乐著五欲不虑无常故劝修坚法也。
　　即语我言。正士受是万二千天女可备扫洒　此四魔更施女为乱也。生曰。因其说法故可说以从善。实欲以女乱之矣。
　　我言。憍尸迦无以此非法之物要我沙门释子。此非我宜　此五不受女非顺道之缘故舍而不受。若法身正观万品一如无非不顺。肇曰。持世菩萨时为比丘也。
　　所言未讫时。维摩诘来谓我言。非帝释也。是为魔来娆固汝耳　此三广引弹事文中有八。一觉悟。二乞女。三欲隐。四劝舍。五魔舍。六说法。七诱女。八还女。此初净名觉悟。肇曰。以持世不觉故发其状也。
　　即语魔言。是诸女等可以与我。如我应受　此二净名索女。肇曰。将化诸女故现从其索我为白衣应受此女。曷为以与沙门释子乎。
　　魔即惊惧念。维摩诘将无恼我。欲隐形去而不能隐尽。其神力亦不得去　此三魔欲隐去。肇曰。净名神力之所制也。
　　即闻空中声曰。波旬。以女与之乃可得去　四空声劝舍女也。肇曰。净名以魔迷固故化导之也。
　　魔以畏故俯仰而与　此五魔舍女。生曰。推轻重留女故当胜自不得去也。
　　尔时维摩诘语诸女言。魔以汝等与我。今汝皆当发阿耨多罗三藐三菩提心。即随所应而为说法。令发道意　此六净名为女说法也。文二。此初令发心也。肇曰。在魔故从欲在我。宜从道教。
　　复言。汝等已发道意。有法乐可以自娱。不应复乐五欲乐也　此下二劝修行文三。一劝。二问。三答。此初劝乐法舍欲也。肇曰。女人之性唯欲。是乐以其初舍天乐故示以法乐。夫能以弘道为美积德为忻者。虽复经苦履难而不改。其乐天地所重无易。其忻以此自娱乐之极也。岂五欲之足存。自此已下备列诸行。以明超世之道至欢之所由生也。
　　天女即问。何谓法乐　二不解故问也。
　　答曰。乐常信佛。乐欲听法。乐供养众。乐离五欲　三净名答文四。此初乐生四信。谓归三宝及厌欲持戒。肇曰。信而后悦。莫若三宝乐。离五欲者。什曰。是信戒也。
　　乐观五阴如怨贼。乐观四大如毒蛇。乐观内入如空聚　此二乐厌苦报也。什曰。如方便品中说也。肇曰。善要必察何乐如之也。
　　乐随护道意。乐饶益众生。乐敬养师　此三明乐修出道文三。此初内护道意。下益众生上敬养师并行本也。肇曰。将护无上道心令无差失。
　　乐广行施。乐坚持戒。乐忍辱柔和。乐勤集善根。乐禅定不乱。乐离垢明惠。此二明六度正行也。什曰。世俗惠中不能生乐。要得无漏惠离尘垢。即至乐自生也。
　　乐广菩提心　此下三遍修万行。肇曰。彼我兼得谓之广也。
　　乐降伏众魔。乐断诸烦恼　魔怨散而惑病消故乐也。
　　乐净佛国土。乐成就相好故修诸功德　依报净而正报圆。何乐如也。
　　乐庄严道场　严万行之因场诣道树之果场。
　　乐闻深法不畏　什曰。心无近著心不邪疑。又能信诸佛有不思议法故能闻深法心不生畏也。肇曰。乐法之情不深者。闻深法必生畏也。
　　乐三脱门不乐非时　肇曰。三脱空无相无作也。缚以之解谓之脱。三乘所由谓之门。二乘入三脱门不尽。其极而中路取证。谓之非时。此大士之所不乐也。
　　乐近同学。乐于非同学中心无恚碍　肇曰。异我自彼。曷为生恚。非同学外道党也。
　　乐将护恶知识。乐近善知识　护恶不舍大悲。近善能成大智。
　　乐心喜清净　肇曰。清净是实相真法喜。
　　乐修无量道品之法　适化无方故道品无量。肇曰。法乐无量上略言之耳。
　　是为菩萨法乐　此四结也。
　　于是波旬告诸女言。我欲与汝俱还天宫　此下七波旬诱女也。文二。此初诱也。肇曰。先闻空中声畏而言。与非其真心故欲俱还也。
　　诸女言。以我等与此居士。有法乐。我等甚乐。不复乐五欲乐也　二女辞也。肇曰。已属人矣。兼有法乐何由返也。
　　魔言。居士可舍此女。一切所有施于彼者。是为菩萨　此八还女文五。一索女。二还女。三请法。四为说。五随还。此初索也。肇曰。净名化导既讫魔知其不吝故请也。菩萨之道一切无惜想。能见还也。
　　维摩诘言。我已舍矣。汝便将去。令一切众生得法愿具足　二还女也。肇曰。因事与愿菩萨常法也。以女还魔愿具满故因以生愿一切众生得法愿具足。如魔之愿满也。
　　于是诸女问维摩诘。我等云何止于魔宫　三弟子辞师故请法也。肇曰。昔在魔宫以五欲为乐。今在菩萨以法乐为乐。复还魔天当何所业耶。
　　维摩诘言。诸姊有法门。名无尽灯。汝等当学　四大士为说无尽灯法文三。此初标名劝也。肇曰。将远流大法之明以照魔宫痴冥之室故说此门也。
　　无尽灯者譬如一灯然百千灯。冥者皆明。明终不尽。如是诸姊夫一菩萨开导百千众生。令发阿耨多罗三藐三菩提心。于其道意亦不灭尽。随所说法而自增益一切善法。是名无尽灯也　二释劝法喻合可见。肇曰。自行化彼则功德弥增法光不绝。名无尽灯。
　　汝等虽住魔宫。以是无尽灯令无数天子天女发阿耨多罗三藐三菩提心者。为报佛恩亦大饶益一切众生　三结劝学也。肇曰。报恩之上莫先弘道。
　　尔时天女头面礼维摩诘足。随魔还宫。忽然不现　五致礼辞还。
　　世尊。维摩诘有如是自在神力智慧辩才。故我不任诣彼问疾　此四结辞不堪也。
　　佛告长者子善得。汝行诣维摩诘问疾　文善。此初命也。梵云。须达多亦云善得。亦云二施。即给孤独也。因缘如别。
　　善得白佛言。世尊。我不堪任诣彼问疾　二辞文四。此初辞也。
　　所以者何。忆念。我昔自于父舍设大施会。供养一切沙门婆罗门及诸外道。贫穷下贱孤独乞人。期满七日　二略释也。在家大士故于父舍行施化同类也　生曰。婆罗门法七日祠梵天行大施期生彼也。言已承嫡继业于父舍然也。奇之可以致明法施大矣。什曰。所以乃至第七日方来讥者。欲令其功德满心淳熟也。
　　时维摩诘来入会中谓我言。长者子。夫大施会不当如汝所设　此三广引弹事文六。一弹呵。二请说。三略说。四重请。五广说。六得益。此初弹也。肇曰。天竺大施会法于父舍开四门。立高幢告天下。诸有所须皆诣其舍于七日中倾家而施以求梵福时。净名以其俗施既满将进以法施故先讥其所设。以明为施之殊也。
　　当为法施之会。何用是财施会为　肇曰。夫形必有所碍。财必有所穷。故会人以形者不可普集。施人以财不可周给。且施既不普财不益神未。若会群生于十方而即之本土。怀法施于胸中而惠无不普。以此而会会无不均。以此而施不遗人。曷为置殊方而集近宾舍心益而独润身乎。
　　我言。居士何谓法施之会　此二请问也。
　　法施会者无前无后。一时供养一切众生。是名法施之会　此三略答也。什曰。若一起慈心即十方同缘。施中之等莫先于此故曰无前后也。肇曰。夫以方会人不可一息期。以财济物不可一时周。是以会通无隅者弥纶而不漏法泽。冥披者不易时而同覆故能即无疆。为一会而道无不润。虚心怀德而物自宾　曷为存濡沫之小惠。舍夫江海之大益置一时之法养。而设前后之俗施乎。
　　何谓也　此四重问也。肇曰。群生无际而受化不俱欲无前无后一时而养者何谓也。
　　谓以菩提起于慈心　此下五广就万行明法施文五。此初四等也。肇曰。夫财养养身法养养神养神之道存乎。冥益何则群生流转以无穷为路。冥冥相承莫能自返。故大士建德不自为身一念之善皆为群生。以为群生故愿行俱果行果则已功立愿果则群生益已功立则有济物之能群生益则有返流之分。然则菩萨始建德于内群生已蒙益于外矣。何必待哺养启尊然后为益乎。菩提者弘济之道也。是以为菩提而起慈者。一念一时所益无际矣。
　　以救众生起大悲心　肇曰。大悲之典救彼而起。所以悲生于我而天下同益也。
　　以持正法起于喜心　肇曰。欲令彼我俱持正法喜以之生也。
　　以摄智慧行于舍心　肇曰。小舍舍怨亲。大舍舍万有。舍万有者正智之性也。
　　以摄悭贪起檀波罗蜜。以化犯戒起尸波罗蜜。以无我法起羼提波罗蜜　此二明六度法施。大士以一毫之善普施众生。永除六蔽圆满六度。肇曰。忿生于我无我即无竞。
　　以离身心相起毗离耶波罗蜜　肇曰。精进之相起于身心而云离身心者。其唯无相精进乎。复次爱著身心不能精进。能精进者其在亡身心乎。
　　以菩提相起禅波罗蜜　肇曰。菩提之相无定无乱。以此起禅亦同相也。
　　以一切智起般若波罗蜜　肇曰。在佛名一切智。在菩萨名般若因果异名也。然一切智以无相为相。以此起般若。般若亦无相。因果虽异名其相不殊也。
　　教化众生而起于空　以三约三脱明法施。肇曰。存众生则乖空义。存空义则舍众生善通法相虚空。其怀者终日化众生终日不乖空也。
　　不舍有为法而起无相　肇曰。即有而无故能起无相。即无而有故能不舍。不舍故万法兼备起无故美恶齐旨。
　　示现受生而起无作　肇曰。作谓造作生死也。为彼受生者非作生而生也。是以大士受生常起无作。
　　护持正法起方便力。以度众生起四摄法　此四遍约万行明法施。肇曰。非方便无以护正法。非四摄无以济群生。
　　以敬事一切起除慢法。于身命财起三坚法。于六念中起思念法。于六和敬起质直心　息诸慢以修敬。厌三伪而修三坚。内思六念外顺六和。此之谓法施。六念者。肇曰。念佛法僧施戒天六念也。六和者。肇曰。以慈心起身口意业为三也。四得重养与人共之。五持戒净。六修漏尽惠非直心无以具六法。非六法无以和群众。群众不和非敬顺之道。
　　正行善法起于净命　肇曰。凡所行善不以邪心为命也。
　　心净欢喜起近贤圣。不憎恶人起调伏心　心净者信也。信乐贤圣常近三宝。不憎恶人能调不善。肇曰。近贤圣生净喜。见恶无憎心也。
　　以出家法起于深心　厌患三界誓求菩提大事因缘。非小志之所为也。肇曰。出家之法非浅心所能弘也。
　　以如说行起于多闻　肇曰　闻不能行非多闻也。
　　以无诤法起空闲处　法性平等名为无净栖心。此理是住空闲。肇曰。忿竞生乎。众聚无诤出乎空闲。
　　趣向佛惠起于宴坐　肇曰。佛惠深远非定不趣。
　　解众生缚起修行地　理圆无渐而解缚者必修之以次位。肇曰。已行不修安能解彼。
　　以具相好及净佛土起福德业。知一切众生心念。如应说法起于智业　肇曰。大乘万行分为二。业以智为行标故别立智业。诸行随从故总立德业。凡所修立非一业所成。而众经修相好净土系以德业。知念说法系以智业。此盖取其功用之所多耳。未始相无也。
　　知一切法不取不舍。入一相门起于惠业　肇曰。决定审理谓之智。造心分别谓之惠。上决众生念定诸法相。然后说法故系之以智。今造心分别法相令入一门故系之以惠也。
　　断一切烦恼一切障碍一切不善法。起一切善业　肇曰。无善不修故无恶不断。
　　以得一切智慧一切善法。起于一切助佛道法　肇曰。一切智慧智业也。一切善法即德业也。助佛道法大乘诸无漏法也。智德二业非有漏之所成。成之者必犹助佛道法。
　　如是善男子。是为法施之会。若菩萨住是法施会者为大施主。亦为一切世间福田　此下五结成法施。肇曰。若能备上诸法则名闰无涯。其为会也。不止一方其为施也。不止形骸。不止形骸故妙存济神。不止一方故其会弥纶。可谓大施。可谓大会矣。
　　世尊。维摩诘说是法时。婆罗门众中二百人。皆发阿耨多罗三藐三菩提心　此六明时众得益文二。此初婆罗门发心也。
　　我时心得清净。叹未曾有。稽首礼维摩诘足。即解璎珞价直百千以上之　二明　善得心净。肇曰。心累悉除得清净信也。文四。此初心悟上璎珞也。生曰。七日施而此物在者最所重也。而以上维摩诘者现崇法施情也。
　　不肯取　二让不受。什曰。本意为说法故。亦为讥财施故。怀此二心所以不受。
　　我言。居士愿必纳受随意所与　三重请受随施也。
　　维摩诘乃受璎珞分作二分。施此会中最下乞人。持一分奉彼难胜如来　四净名受已回施文四。初回施二田也。肇曰。上直进以法施未等。致施之心故施极上穷下明施心平等。以成善得为施之意也。
　　一切众会皆见光明国土难胜如来。又见珠璎在彼佛上变成四柱宝台。四面严饰不相障蔽　二佛现化。生曰。分作二分者欲以明等也。现神力者验法施也。变成四柱宝台岂财施能为之乎。是法施会然也。故能无不周耳。
　　维摩诘现神变已作是言。若施主等心施一最下乞人犹如如来福田之相　三劝令等心文二。一有相等。二无相等。此初也。施佛神通。若此施贫初无善事。施者未能亡于分别。故净名示之以平等。什曰。施佛以地胜故心浓。施贫以地若故悲深。是以福田同相致报一也。
　　无所分别。等于大悲不求果报。是则名为具足法施也　二无相等也。肇曰。若能齐尊卑一行报以平等悲而为施者。乃具足法施耳　城中一最下乞人见是神力闻其所说。皆发阿耨多罗三藐三菩提心　此四得益也。
　　故我不任诣彼问疾　四结不堪。
　　如是诸菩萨各各向佛说其本缘。称述维摩诘所言。皆曰。不任诣彼问疾　此是大段第二总明诸菩萨奉辞。肇曰。三万二千菩萨皆说不任之辞。文不备载之耳。

　　净名经关中疏卷上



　　净名经集解关中疏卷下

　　　　资圣寺沙门道液述

　　文殊师利品第五

　　前室外三品明阿祈。此下六品明摄受。复次前明不堪仰德生信。此明堪问闻悟入。六品经文宗缘问疾。此品居初故独得名。下随别义受别品。自疾有二种。一者众生实报。二者菩萨权现。如品文明大文分二。初此品略明二疾。下五品广明二疾　尔时佛告文殊师利。汝行诣维摩诘问疾　此品受命文二。一命。二恭命。此初命世肇曰。文殊师利秦言妙德。经云。曾已成佛名曰龙种尊。
　　文殊师利白佛言。世尊。彼上人者难为酬对　此二恭命文五。一恭问命疾。二大众侍从。三宾主往复。四宣旨问疾。五时众得益。初中文三。初总目谦。二陈彼胜德。三恭旨往问。此初也。什曰。言乃超出我上。岂直诸贤。此盖深往者之情耳。岂其实哉。肇曰。三万二千何必不任。文殊师利何必独最。意□至人变谋无方隐显殊迹故。迭为修短应物之情事熟敢定其优劣。辩其得失乎。文殊将适肇心而奉使命故。先叹净名之德以生众会难遭之想也。其人道尊难为酬对。当承佛圣旨行问疾耳。
　　深达实相善说法要　二陈彼胜德文三。一二智深广。二目果。三二利功圆。此初深达叹实辨才叹权。此初也。内能深达实理外能谈法要旨。肇曰。由实相难测。而能深达善。以约言而举多义美。其善德说法要趣也。
　　辨才无滞智慧无碍　此难权智。亦内外惠外辨也。肇曰。诃辨圆应而无滞。智慧周通而无碍也。
　　一切菩萨法式悉知。诸佛秘藏无不得入　此难因果德满。因知菩萨修行之法。或果入诸佛化物之秘藏三蜜而七言偈明　肇曰。诸佛身口意秘密之藏。
　　降伏众魔游戏神通　此难二利功圆。降魔利他得度自利。此初也。什曰。神通化物非真故名戏。复次神通虽大于我我无难如戏。复次善入出住自在无碍如戏。肇曰。游通化人以之自娱也。
　　其智惠方便皆以得度　此自利得度。肇曰。穷智用尽权道故称度。
　　虽然当承佛圣旨诣彼问疾　此三恭旨往问。肇曰。其德若此非所堪对当承圣旨然后行耳。
　　于是众中诸菩萨大弟子释梵四天王咸作是念。今二大士文殊师利维摩诘共谈。必说妙法。即时八千菩萨五百声闻。百千天人皆欲随从　二大众侍从文二。初念。后往。此初念也。肇曰。大士胜集必有妙说故率欲圆举。
　　于是文殊师利与诸菩萨大弟子众诸天人恭敬围绕入毗耶离大城　二文殊与众同往。肇曰。巷罗园在城外。净名室在城内也。
　　尔时长者维摩诘心念。今文殊师利与大众俱来。即以神力空其室内。除去所有及诸侍者。唯置一床以疾而卧　此下三明宾主往复也。文四。一空室现相。二见相知表。三称难善来。四述其所叹。此初净明现相也。此经宗明净土悲化故三相。一室空表文殊问疾。入室显净秽。同为法性之土。二除侍表爱见众生。同归法身无相。三一床现疾表大悲现化。故下文云。虽知诸佛国及与众生空而常修净土教化于群生。释曰。国土空即室空表知。众生空即除侍表之。净土化生即现疾表之。肇曰。现疾之兴事在今也。空室去侍以生端事证于后。
　　文殊师利既入其舍。见其室空无诸所有独寝一床　此二见相知有表也。生曰。见之者得其旨也。
　　时维摩诘言。善来文殊师利。不来相而来。不见相而见　此三称叹。什曰。赞言善者欲明宾来得会主亦虚受也。又相见者发彼庵园故来睹。斯现疾故也。今见法身大士不杀也。故善。肇曰。将显明法身大士。举动进心不违实相。相不来以之而来。实相无见以之相见。不来而能来。不见而能见。若此何善如之。
　　文殊师利言。如是居士。若来已更不来。若去已更不去　此四文殊述。成不来不见法住本无来。而要因大士应化来已方悟于无来。生死往来轮转无际。若悟无来法身常住更不来也。
　　所以者何。来者无所从来。去者无所至。所可见者更不可见　释世妄相见。去来实无。有去来故能令返悟矣。去见准释王宫应来双林现去。例可见也。
　　且置是事　此下四正宣心问疾。先宣佛心。后宣已情。初心傍论。次宣心也。肇曰。虽贫微言而使命未宣。故且心宣其论而问疾也。
　　居士。是疾宁可忍不。疗治有损不至增乎。世尊殷勤致问无量　此下正宣佛心三句。可忍否。有损否。不增否。如下答。疾既缘彼非我。问心亦彼损于我为痊。
　　居士。是疾何所因起。其生久如。当云何灭　此下二宣已倩问也。文二。先问其化权疾。后问所化实疾。前中复三。一问现疾因起。二问室空无侍。三穷疾本相。初有问答。此问也。肇曰。使命既宣故复问疾之所由生也。疾因何而起。起未久近。云何而得灭乎。
　　维摩诘言。从痴有爱则我病生。以一切众生病是故我病。若一切众生病灭则我病灭　此二答。先双答。后二问后却答。初问前文有三。法喻合也。法有标释。肇曰。答久近菩萨何疾。悲彼而生疾耳。群生之疾痴爱为本。菩萨之疾大悲为源。夫高由不起。是因悲生。所以悲疾之兴出乎。痴爱而痴爱无绪莫识其源。吾疾久近与之同根。此明悲之始不必就己为言道。融曰。众生痴故有爱。爱故受。受故身。身则病。以彼病故则我病生矣。毗摩为初来久故知悲不近也。彼病灭则我病灭。明起病不齐限众生也。新学菩萨未能久处生死。为一切起病。故明大士旷坏处疾。推求前际以发心为始。寻求后际则与众生俱灭。新学问之局心自旷故但说病生灭即大悲自显也。
　　所以者何。菩萨为众生故入生死。有生死则有病。若众生得离病者。则菩萨无复病　此释也。肇曰。夫法身无生况复有形。既无有形。病何由起。然为彼受生不得无形。既有形也。不得无患。故随其久近与久同病。若彼离病菩萨无复病也。
　　譬如长者唯有一子其子得病父母亦病。若子病愈父母亦愈　此二喻也。
　　菩萨如是。于诸众生爱之若子。众生病则菩萨病。众生病愈菩萨亦愈　此三合也。并在文可见。
　　又言。是病何所因起。菩萨病者以大悲起　二却答初问。肇曰。菩萨之病以大悲为根。因之而起。答初问也。
　　文殊师利言。居士。此室何以故无侍者　此下问室空无侍。有身必藉资生。有疾理宜侍奉。何以俱三。此先问也。
　　维摩诘言。诸佛国土亦复皆空　此先答室空也。众生迷则三界。室空以明之。
　　又问以何为空　肇曰。空以无物为空。佛土以何为空。将辨毕竟空义。
　　答曰。以空空　肇曰。夫有由心生。心因有起是非。之灭妄相所存故以空智。而空于有者。则有而自空矣。岂更屏除然后为空乎。生曰。上空惠空。下空理空。
　　又问。空何用空　生曰。若理果是空。何用空惠然后空。肇曰。上空法空。下空智空也。诸法本性自空。何假智空然后空耶。
　　答曰。以无分别空故空　肇曰。智之生也。起于分别而诸法无相故。智无分别即智空也。诸法无相即法空也。智不分别于法即有智空也。岂别有智假之以空法乎。
　　又问空可分别耶　肇曰。问。智空法空可分别耶。
　　答曰。分别亦空。肇曰。向之言者分别于无分别耳。若能无心分别而分别者。虽复终日分别而未尝分别。
　　又问。空当于何求　肇曰。上因正智明空。恐或者将谓空义在正不在邪。故问空义之所在以明邪正之不殊也。
　　答曰。当于六十二见中求　生曰。复求何求得无然耶　答曰。当于诸佛解脱六十二见中求　肇曰。舍邪见名为解脱。皆解脱名为邪见。然则解邪于靡熟为其源。为无源者一而已矣。故求诸邪见当本之解脱也。
　　又问。诸佛解脱当于何求　生曰。复于何求。
　　答曰。当于一切众生心行中求　肇曰。众生心行即解脱之所由生也。又邪正同根缚脱一门本。其真性未当有异。故剩佛解脱当于众生心行也。
　　又仁所问何无侍者　此二答无侍无牒问也。
　　一切众魔及诸外道皆吾侍也　此二答先标人也。肇曰。世之侍者唯恭已顺命给侍所须。谓之侍者。菩萨侍者以慢已违命违道者。同其大乘和以宜顺侍养法身。谓之侍者。所以众魔异学为给侍之先也。天台云。魔著受惑也。外道执见惑也。禅定复爱智惠。惠破见。既爱见顺真法身侍者。
　　所以者何。众魔者乐生死。菩萨于生死而不舍。外道者乐诸见。菩萨于诸见而不动　此下释也。什曰。言不见其有异相也。肇曰。魔乐著五欲不求出世故系以生死。异学虽求出世而执著已道故系以邪见。大士观生死同涅槃不舍。观邪见同正见故能不动。不动不舍故能即之为侍者。
　　文殊师利言。居士是疾何等相　此下三约法身问病相也。所以重有此问者。融云。有二门入佛法。一大悲。二智慧。阶浅至深。弘之有浅故先说大悲后说实相也。文中问答三重。此初也。肇曰。既知病起之所由生之疾相也。四百四病各有异相。大悲之疾以何为相乎。将明无大悲应物生病者。虽终日现疾终日无相。
　　维摩诘言。我病无形不可见　肇曰。大悲无缘。无缘则无相。以此生疾。疾亦亦无相。故曰。我病无形不可见。
　　又问。此病身合耶心合耶　二约身心问。肇曰。或者闻病不可见。将谓心病无形故不可见。或谓身病微细故不可见。为之生问也。病于身心与何事合而云不可见。
　　答曰。非身合身相离故。亦非心合心合如幻故　肇曰。身相离则身心如幻。则非心身心既无病与谁合。无合故无病。无病故不可见。
　　又问。地大水大火大风大。于此四大何大之病　三约四问也。肇曰。身之生也。四大所成上总推身合。别推四大曲寻其本。
　　答曰。是病非地大亦不离地大。水火风大亦复如是。而众生病从四大起。以其有病是故我病　答也。肇曰。四大本无病亦不有。而众生虚假之病从四大起。故我以虚假之疾应彼疾身。逆其本彼我无实。而欲观其相当何耶。
　　尔时文殊师利问维摩诘言。菩萨应云何慰喻有疾菩萨　此二问所化实疾文二。前问慰喻。慰问后问调伏。所以有此二问者。肇曰。外有善喻内有善调则能弥历生死与群生同疾。睿曰。凡夫之病为忧苦所恼不安。所病则生愁忧。为病所逼则生苦恼忧心。外戚须闻法以自忧苦心。内切宜观空以自调。肇曰。慰喻有疾应自文殊而逆问净名者。以同集诸人注心有在。又取证于疾者。乃所以审慰之会也。此将明大乘无证之道以慰始集现疾菩萨故生此问也。
　　维摩诘言。说身无常不说厌离于身。说身有苦不说乐于涅槃。说身无我而说教导众生。说身空寂不说毕竟寂灭　此二答文四。初约理喻。二约起大悲喻。三约求大果喻。四成初列无常等四也。肇曰。慰喻之法应为病者说身无常去其贪著。不应说厌离令取证也。不观无常不厌离者凡夫也。观无常而厌离者二乘也。观无常不厌离者菩萨也。是以应慰喻初学令安心。处疾以济群生不厌生死不乐涅槃。此大士慰喻之法也。说身有苦等者。肇曰。虽见苦而不乐涅槃之乐。虽知无我不以众生空故阙于教遵。虽见身空而不取涅槃毕竟之道。故能安住生死与众生同疾。是以慰喻之家宣说其所应行。所不应行不宣说也。
　　说悔先罪而不说入。于过去　此二约大悲喻也。文三。此初劝悔先过病由先罪。但可责己不可具病废舍大悲入过去也。肇曰。教有疾菩萨悔既往之罪。法虽系人不言罪。有常往从未来到现在。从现在入过去也。
　　以己之疾愍于彼疾　此二推己兴悲以自喻。生曰。我有智慧由以疾苦。况乃不达者乎。推己愍彼。是嫌济之坏。岂得自畏死也。
　　当识宿世无数劫苦。当念饶益一切众生　此三追往念益以自喻也。肇曰。当寻宿世更苦无量。今苦须臾何足致忧。但当力疾救彼苦耳。生曰。念欲饶益一切众生者。方入生死不得有畏也。
　　忆所修福念于净命　此三约求大果喻也。文三。初恃福以求大果勿邪命而苟存。肇曰。恐新学菩萨为疾所乱故劝忆于修福悦其情也。生曰。若有福者所生必胜。何有畏哉。
　　勿生忧苦常起精进　此二息忧以进道也。生曰。因病至懈。懈乃喻生。其忧勤与命觉恒患不至。岂复容恼哉。
　　当作医王疗治众病　此三劝求大果以广济也。肇曰。当为大法医王疗治群生之疾。自疾可足忧乎。
　　菩萨应如是慰喻有疾菩萨令其欢喜　此四结欢喜也。
　　文殊师利言。居士。有疾菩萨云何调伏其心　此一问内调法也。五荫患身但可渐暂慰。究竟常乐须住此身□。此劝修无求观以内调也。五阴患身。肇曰。上问慰之宣。今问调心之法。此外有善喻内有善调。则能弥历生死与群生同疾。辛酸备经而不以为苦。此则净名居疾之所由也。将示初学处疾之道故生斯问。
　　维摩诘言。有病菩萨应作是念。今我此病皆从前世妄相颠倒诸烦恼生。无有实法谁受病者　此二答也。文三。初明般若正智观空。次明沤和大悲涉有三。明双三空有寂照平等。初文复三。一明我空。二明法空。三明空空。初中有三。一推病虚实。二知由著我。三除我归真。初推病中二。初推目妄生。二悟果假合。此初也。肇曰。处疾之法要先知病本病知生也。皆由前世妄相颠倒。颠倒故烦恼。以生烦恼既生不得无身。既有身也。不得无患逆寻其本虚妄不实。本既不实。谁受病者。此明始行者。初习无我观也。
　　所以者何。四大合故假名为身。四大无主身亦无我　二悟果假会识无我也。四大和合假名为身耳。四大既无主身我何由。譬一沙无油聚沙。亦主我一物异名耳。
　　又此病起皆由著我。是故于我不应主著　二推之所由由著我也。
　　既知病本则除我想及众生想　三正破我。肇曰。病本则上妄想也。目妄想故见我及众生。若悟妄想之颠则无我无众生也。
　　当起法想　此明法空观也。文三。初标法。二分别法相。三灭除法想。此初也。肇曰。我想重之患者故除我想而起法想。法想于空为病。于我为药。卑隆求靡故假知始也。
　　应作是念。但以此法合成此身。起唯法起灭唯法灭　此二分别唯法无我文二。初约因果起灭推。二约诸法互不相知。此初也。肇曰。五阴诸法假会我身起唯诸法。若起灭唯诸法共灭无别。真宰主其起灭者也。既除我想唯见缘起诸法故不法相。
　　又此法者各不相知。起时不言我起。灭时不言我灭　此推法互不相知也。肇曰。万物分纭聚散谁为。缘合则起。缘散则离。聚散无先。其故法所相知也。
　　彼有疾菩萨为灭法想。当作是念。此法想者亦是颠倒。颠倒者即是大患我应离之。
　　取相故功德有边证。无相故空无边也。
　　行阿罗汉慈破结贼故　阿罗汉□□贼得无生忍。贼自亡也。
　　行菩萨慈安众生故　既得无生行无缘慈能利一切。
　　行如来慈得如相故　既□法身去来相如今悟如相名如来慈。
　　行佛之慈觉众生故　既身得无生必能觉未觉者。
　　行自然慈无因得故　法身真常妄惑所覆。除妄修因非真要修。
　　行菩提慈等一味故　菩提无相怨亲平等故一味也。
　　行无等慈断诸爱故　既证法身超然绝得离爱著也。
　　行大悲慈遵以大乘故　今悟无生超度众生苦名大乘也。
　　行无厌慈观空无我故　既亡彼我疲厌永绝焉。乐济人不休息也。
　　行法施慈无遗惜故　今悟真空名为法施。理含方德故无遗惜。
　　行持戒慈化毁禁故　悟空法身尸罗自净悲愿既满能化毁禁。
　　行忍辱慈护彼我故　谛见无生彼我自绝。谁云彼辱孰是我忍。
　　行精进慈负荷众生故　有我则疲于化人。无生则荷物不倦也。
　　行禅定慈不受味故　摄心住禅禅悦为味。悟心无生味无味也。
　　行智惠慈无不知时故　无生正观了本忘除。对病皆药悉知时故。
　　行方便慈一切示现故　既证无相法身故能随物现相也。
　　行无隐慈直心清净故　中道正观理曲隐永离二边。故云直心。
　　行深心慈无杂行故　无生正观唯取佛行不离二乘。
　　行无诳慈不虚假故　观空见真称理无虚也。
　　行安乐慈令得佛乐故　无生正观必得佛果。什曰。梵本云住涅槃乐也。
　　菩萨之慈为若此也　结也。上慈名虽殊俱出正观。经云。般若虽空一心具足万行。是为说法空令悟万行。得菩提乐名菩萨慈。
　　文殊师利又问。何谓为悲。答曰。菩萨所作功德。皆与一切众生共之　二问答悲也。肇曰。哀彼长苦不自计身所积众德。得愿与一切先人后己大悲之行。
　　何谓为喜。答曰。有所饶益欢喜无悔　三问答喜。肇曰。自得法利与众同欢欣。于彼己俱得法悦。谓之喜也。何谓为舍。答曰。所作福祐无所希望　四问答舍。肇曰。大悲苦行忧以之生。慈喜乐行喜以之生。忧喜既陈则爱恶微起。是以行者舍苦乐行平观众生。大乘正舍行报俱亡故无所希望也。三等俱无相无缘与慈同行慈行既备类之可知。
　　文殊师利又问。生死有畏菩萨当何所依　此三六重问答。本积善之可增。复次菩萨空行化物度人故。此问弘誓令坚故也。四弘誓愿文即为四。此初二问答。众生无边誓愿度也。肇曰。生死为畏。畏莫之大。悲疾大士何所依恃而能永处生死不已为畏乎。
　　维摩诘言。菩萨于生死畏中。当依如来功德之力　二答也。肇曰。生死之畏二乘所难。自不依如来功德力者就能处之。什曰。亦以念为依。亦以求趣为依。又解。上云菩萨行成。皆是诸佛威神之所建立也。
　　文殊师利又问。菩萨欲依如来功德之力。当于何住　二答问也。
　　答曰。菩萨欲依如来功德力者。当住度脱一切众生　二答也。肇曰。住化一切则其心广大。广大其心则所之无难。此住佛功德力之谓也。又解。住大悲心诸佛护念。
　　又问。欲度众生当何所除　二答也。
　　答曰。欲度众生除其烦恼　二答也。此二明烦恼无边誓愿断也。济物之大断惑为先。惑因既亡生死自度。
　　又问。欲除烦恼当何所行　问也。
　　答曰。当行正念　答曰也。此三善法无边誓愿学。生曰。夫有烦恼出于惑情耳。便应观察法理。次遣之也。然始观之时见理未明。心不住理。要须念力。然后得观也。又解。始于正念终圆万善。又解万善不邪皆正念也。
　　又问。云何行于正念　问也。
　　答曰。当行不生不灭　答也。此下二问答。无上佛道誓愿成也。不善永息善法圆满佛道成也。肇曰。正念谓正心。念法审其善恶。善者增而不灭。恶者灭而不生。
　　又问。何法不生何法不灭。答曰。不善不生。善法不灭　问答成上可见。
　　又问。善不善孰为本　此四六重问答。穷惑源之本妄。悟妄即自性空矣。不同二乘断惑证空。惑次第配五住烦恼理亦可然。随文亦好此问也。肇曰。既知善之可生恶之可灭。将两舍以求宗故逆寻其本也。生曰。一善一恶者迭为根本永无制也。要当求其大原而观之者然后制矣。
　　答曰。身为本　答也。肇曰。善恶之行非身不生。生曰。所以为善恶者为身故也。又云。见一处住地烦恼也。
　　又问。身孰为本。答曰。欲贪为本　二问答也。肇曰。爱为生本长众结缚。凡在有身靡不由之。又云。欲爱住地也。
　　又问。欲贪孰为本。答曰。虚妄分别为本　三问答也。肇曰。法无美恶。虚妄分别谓是美是恶。美恶既形则贪欲是生也。又云。色爱住地也。
　　又问。虚妄分别孰为本。答曰。颠倒相为本　四问答也。肇曰。法本非有。倒想为有。既以为有。然后适其美恶。谓之分别。又云。有爱住地也。
　　又问。颠倒想孰为本　答曰。无住为本　此五问答也。无明住地妄心构立无别依住故名无住。肇曰。心犹水也。静则有照。动则无鉴。痴爱所浊。邪风所扇涌溢波荡未始暂住。此以观法何住不到。譬临面涌泉而责以本状者未之有也。倒想之兴本乎。不住义存于此。
　　又问。无住孰为本。答曰。无住则无本　此穷无明无依本也。肇曰。若以心动为本则有有相理极初动。更无本也。若以无法为本则有因无生。无不因无故更无本。
　　文殊师利。从无住本立一切法　此则一切法妄也。肇曰。无住故到想。到想故分别。分别故贪欲。贪欲故有身。既有身也。则善恶并陈。善恶既陈则万法斯起。自兹已往言数不能尽也。亦不善得本则众本可除矣。
　　时维摩诘室有一天女。见诸大人闻所说法便现其身。即以天花散诸菩萨大弟子上　此下第二明天女大士身子。小乘论二种解脱证用不同。委曲料简知大小之悬殊使归宗矣。大文分七。一明二种解脱习尽不同。二止此室下约理明即不即异。三于三乘下约教明乘无乘异。四转女身下就相明转不转异。五没生下就报明生灭不生灭异。六文如下就修明得不得异。七净名述记其本迹。初文有七。第一散花供养。第二有堕不堕。三神力去华。四天问所以。五答如不答法。六弹呵解释。七结惑尽不同。此初也。肇曰。天女即法身大士。常与净名共弘大乘不思议道。故现为宅神同处一室。见大众集闻所说法故现身散花欲以生论也。
　　花至诸菩萨即皆堕落。至大弟子便著不堕二者有堕不堕。生曰。虽天力使然而招之身有在矣。
　　一切弟子神力去花不能令去　三去花也。肇曰将辩大小之殊故使花若此。
　　尔时天问舍利弗。何故去花　四问去花意　答曰　此法花不如法。是以去之　五答不如法。肇曰。香花著身非沙门法。是以去之。生曰。不如律法也。
　　天曰。勿谓此花为不如法。所以者何。是花无所分别。仁者自生分别相耳　此云弹呵文四。初明花无分别。二明如法不如法。三明菩萨不著。四二乘便著。此初也。什曰。花性本无二故无分别也。生曰。花性无实。岂有如法不如法之分别哉　肇曰。花岂有心于堕不堕乎。分别之想出自人者耳。
　　若于佛法出家有所分别为不如法。若无所分别是则如法　二明如法不如法。身子以犯戒为不如法。大士以分别持犯为不如法。生曰。若厌花理无好恶者乃合律之法耳。
　　观诸菩萨花不著者已断一切分别想故　三明菩萨离分别习故不著。不二法品明菩萨于漏无漏为无为等皆亡分别。入不二法门得无生忍意皆然也。
　　譬如人畏时非人得其便　四明小乘便著文三。此初喻也。生曰。恐畏之时情既怯弱故得便矣。
　　如是弟子畏生死故。色声香味触法得其便也　二合喻也。菩萨生死即涅槃故大悲无畏。小乘生死异涅槃故畏生死。又有分别故习气不亡六尘得便也。生曰。苟恶之好得便矣。
　　已离畏者一切五欲无能为也　三结也。生曰。既已离恶正使。五情所欲陈列于前不复能使之好矣。
　　结习未尽花著身耳。结习尽者花不著也　此七结拣。生曰。向恶花去之。虽非结病然是其习矣。习尚投花著身而不可去。况有结乎。
　　舍利弗言。天止此室其已久如　此下二约理厌明即不即栋文三。初文字离不离。二烦恼断不断。三解脱证不证。此初问答解释八重分别。此子身问也。肇曰。止净名大乘之室久近妙辩若此乎。
　　答曰。我止此室如耆年解脱　二天答也。身子以执身止此室问。天以闻法故悟心止解脱答。肇曰。将明第一无久近之义。故以解脱为喻。解脱即无为解脱也。
　　舍利弗言。止此久耶　三身子喻未答意故重问也。
　　天曰。耆年解脱亦何如久　四天重答也。肇曰。逆问其所得令自悟也。耆年所得无为解脱宁可称久乎。
　　舍利弗默然不答　五身子自思解脱无久近故默。
　　天曰。如何耆旧大智而默　六天问所以。肇曰。五百弟子仁者智慧第一。默然何耶。
　　答曰。解脱者无所言说。故吾于是不所知云　七身子已离三界惑得心解脱。永绝言教故言不知所云。
　　天曰。言说文字皆解脱相　八天辩不思议解脱即文字也。文三。此初标文字即解脱。肇曰。舍利弗以言文为失故默然无言。谓顺真解未能语。默斋致触物无碍故天说等解以晓其意。
　　所以者何。解脱者不内不外不在两间。文字亦不内不外不在两间。是故舍利弗。无离文字说解脱也　此二解释所以。肇曰。法之所在极于三处。三处未文字解脱俱不可得。如何欲离可得文字别说解脱乎。
　　所以者何。一切诸法是解脱相　三明诸法等解。肇曰。万法虽殊无非解相。岂文字之独异也。
　　舍利弗言。不复以离淫怒痴为解脱乎　此下二明断不断别文二。初问也。肇曰。二乘结尽为解脱。闻上等解乖其本趣故致斯问。
　　天曰。佛为增上慢人。说离淫怒痴为解脱耳。若无增上慢者。佛说淫怒痴性即是解脱　二答也。增上慢者未得谓得也。身子据小乘所证非增上慢。自谓共佛同坐解脱床名增上慢也。既未悟缚脱平等故为说离缚为脱。若大士非增上慢者为说即缚性脱入不二门也。
　　舍利弗言善哉善哉。天女汝何所得以何为证辩乃如是　三明证不证别文二。此初问文也。肇曰。善其所说非已所及。故问得何道证何果辩乃如是乎。
　　天曰。我无得无证故辩如是　答文二。此初正答。二乘舍缚求脱故有得证。大士悟缚脱平等非缚非脱故无得无证。既智穷不二之门故辩无碍也。
　　所以者何。若有得有证者则于佛法为增上慢　二反斥。肇曰。若见己有得必见他不得。次于佛平等之法犹为增上慢人。能致无碍之辩乎。
　　舍利弗问天。汝于三乘为何志求　此下三约教明乘无乘别也。小乘有法执故有差别乘。大乘不二平等故无乘之乘。文二。此初问也。肇曰。上云。无得无证未知何乘故复问也。
　　天曰。以声闻法化众生故我为声闻。以因缘法化众生故我为辟支佛。以大悲法化众生故我为大乘　二答文二。一总约化缘答。二别约今缘答。此初也。肇曰。大乘之道无乘之乘。为彼而乘吾何乘也。生曰。随彼为之我无定也。又解法花方便说三意同此也。
　　舍利弗。如人入瞻萄林唯嗅瞻萄不嗅余香。如是若入此室但闻佛功德之香不乐声闻辟支佛功德香也　二此约今缘文四。一明今缘唯一。二所化乐大。三室无小法。四约室现法。此初也。肇曰。无乘不乘乃为大乘故以香林为喻。明净名之室不离二乘之香。止此室者岂他嗅哉。
　　舍利弗。其有释梵四天王诸天龙鬼神等入此室者。闻斯上人讲说正法。皆乐佛功德之香发心而出　二明所化皆乐大也。
　　舍利弗。吾至此室十有二年。初不闻说声闻辟支佛法。但闻菩萨大慈大悲不可思议诸佛之法　三明室无小法。肇曰。大乘之法皆不可思议。上问止室久近。欲生论端故答以解脱。今言实年以明所闻之不杂也。生曰。诸天龙神暂入此室尚无不发大意而出哉。况我久闻妙法乎。然则不能不为大非能为大矣。
　　舍利弗。此室常现八未曾有难得之法　此四明未曾有室。不说二乘之法也文三。标释结。此初也。
　　何等为八。此室常以金色光照昼夜无异。不以日月所照为明。是为一未曾有难得之法。此室入者不为诸垢之所恼也。是为二未曾有难得之法。此室常有释梵四天王他方菩萨来会不绝。是为三未曾有难得之法。此室常说六波罗蜜不退转法。是为四未曾有难得之法。此室常作天人第一之乐弦出无量法化之声。是为五未曾有难得之法。此室常有四大宝藏。众宝积满。周穷济乏求得无尽。是为六未曾有难得之法。此室释迦牟尼佛阿弥陀佛．阿閦佛．宝德．宝炎．宝月．宝严难胜．师子响．一切利成。如是等十方诸佛。是上人念时。即皆为来广说诸佛秘要法藏说已还去。是为七未曾有难得之法。此室一切诸天严饰宫殿诸佛净土皆于中现。是为八未曾有难得之法　此不二列不思议事如文可见。大士所陈必有所表金色光照昼夜。不二表大乘寂照无生灭也。二诸垢不恼表真室之室入者无垢。三释梵常会表无缘大悲常与物会。四常说不退表游真寂路万行无退。五法化之乐表住此理者言皆称法。六四大宝藏表住宝藏慈济无尽。七诸佛念来表佛理在心念之便至。八宫殿净土表凡圣所居不离法性。
　　舍利弗。此室常现八未曾有难得之法。谁有见斯不思议事。而复乐于声闻法乎　三结无小法也。肇曰。显室奇特之事。以成香林之义也。
　　舍利弗。言汝何以不转女身　此下第四就相明转不转异。小乘执相定有所转。大乘相本无相故无所转。此初也。问。肇曰。以无碍之智有碍之身而不转舍何耶。
　　天曰。我从十二年来。求女人相了不可得。当何所转　二答文三。一明不转。二明转。三明非转非不转。初中有四。一明无转。二反问。三答。四呵弹。此初也。肇曰。止此室来所闻正法未觉女身异于男子。当何所转。天悟女相。岂十二年而已乎。欲明此室纯一等教无有杂声故齐此为言耳。
　　譬如幻师化作幻女。若有人问何以不转女身。是人为正问不　二反问。
　　舍利弗言。不也。幻无定相当何所转　三答不可转。
　　天曰。一切诸法亦复如是无有定相。云何乃问不转女身　四呵弹也　肇曰。万物如幻。无有定相。谁好谁丑。而欲转之乎。
　　即时天女以神通力。变舍利弗令如天女。天自化身如舍利弗。而问言。何以不转女身。
　　二明转而无转也。文四。一问。二答。三解释。四引证。此初明转身而问也。肇曰。将成幻化无定之义故。现变而问令其自悟也。
　　舍利弗以天女像而答言。我今不知何转而变为女身　二答也。肇曰。吾不知所以转而为此身。如之何复欲转之乎。
　　天曰。舍利弗。若能转此女身。则一切女人亦当能转。如舍利弗非女而现女身。一切女人亦复如是。虽现女身而非女也　三解释。若身子自悟虽神通变女而实性非女。亦悟一切女人虽妄心变女而法性非女。又知。天女虽大悲现女而法身非女。若能悟女非女。一切女人亦复如是。名为转也。肇曰。如舍利弗实非女而今现。是女像实非女也。界无定相类已可知矣。
　　是故佛说诸一切法非男非女　四引证可见。
　　即时天女还摄神力。舍利弗身还复如故。天问舍利弗。女身色相今何所在　三明非转非不转文四。初此问也。肇曰。将权女相之所在故复身而问也。
　　舍利弗言。女身色相无在无不在　二答也。肇曰。欲言其有在。今现无相欲言无在。向复有相幻化无定。莫知所在也。
　　天曰。一切诸法亦复如是。无在无不在　三天印许也。
　　夫无在无不在者佛所说也　四引证。肇曰。岂唯女相无在。诸法皆尔。称佛说者以明理不可易。
　　舍利弗问天。汝于此没当生何所　此五就报明生灭不生灭异。二乘业生故有生没。菩萨法身故无生没。文四。此初也。肇曰。既知现相之无在。又问当生之所在。
　　天曰。佛化所生吾如彼生　二答也　法身无生之生如幻化也。
　　曰。佛化所生非没生也　三难也。
　　天曰。众生犹然无没生也　四顺释。肇曰。岂我知化物无非化也。
　　舍利弗问天。汝久如当得阿耨多罗三藐三菩提　此六就修明得不得异。以小乘进修有断有得。大乘无相无修无证无得文二。初问。二难无得前中文五。此初也。肇曰。身相没生可如幻化。菩提真道必应有实。故问久如当成。
　　天曰。如舍利弗还为凡夫。我乃当成阿耨多罗三藐三菩提　二答。肇曰。取其必无也。
　　舍利弗言。我作凡夫无有是处　三非其言也。肇曰。圣人还为凡夫。何有是处。
　　天曰。我得阿耨多罗三藐三菩提亦无是处　四例也。肇曰。彼圣为凡夫。我成菩提。道无有一处也。
　　所以者何。菩提者无住处。是故无有菩萨得者　五释。无所得故为得。肇曰。菩提之道无为无相自无住处。谁有得者。
　　舍利弗言。今诸佛得阿耨多罗三藐三菩提。已得当得。如恒河沙。皆谓何乎　此二难无得。身子不了无所得故谓得。故有此难文三。此初据得而难。
　　天曰。皆已世俗文字数故说有三世。非谓菩提有去来今　三约理答。肇曰。世俗言数有三世得耳。非菩提。第一真道有去来今。
　　天曰。舍利弗。汝得阿罗汉道耶　三假小况大文三。此初问也。肇曰。罗汉入无漏心不见有得。入有漏心则见有得。今问。以第九解脱自证成道时见有得耶。欲令自悟无得义耳。
　　曰。无所得故而得　二答也。谓断九地惑故无得。得第九解脱故而得。
　　天曰。诸佛菩萨亦复如是　无所得故而得　三况大。谓诸佛菩萨悟本无所得故而得　尔时维摩诘。语舍利弗。是天女以曾供养九十二亿佛已。能游戏菩萨神通。所愿具足得无生忍住不退转。以本愿故随意能现教化众生　此七净名述其悲愿现生。肇曰。上但即言生论未知其道深浅。净名傍显其实。以生众会敬信之情也。

　　佛道品第八

　　此二广上大悲权化假也。诸佛以悲化为道故六道。二乘皆佛道也。睿曰。上以示女内体妙惠而托质陋形未达之流所以生惑。欲因其所惑广明大士莫碍之道品文三。初问通达佛道。次明如来种。后明眷属家业。初文有五。一问。二答。三征。四释。五结。
　　尔时文殊师利问维摩诘言。菩萨云何通达佛道　此初也。问。肇曰。诸佛之道以无得为得。其道虚玄非常行之所通。通之必有以。故问所以通。
　　维摩诘言。若菩萨行于非道。是为通达佛道　二答也。什曰。凡非其实而处之皆名非道。肇曰。以道为道非道为非道者爱恶并起垢累滋彰。何能通心妙旨达平等之道乎。若能不以道为道不以非道为非道者则是非绝于心遇物斯可乘矣。所以处是无是是之情。乘非无非非之意故。能美恶齐观履逆常顺。和光尘劳愈晦愈明。斯可谓达平等无碍佛道乎　又问。云何菩萨行于非道　此三重征问也　答曰。菩萨行五无间而无恼恚　此下四广释文有九类。此初恶趣非道也。五无间者杀父杀母杀阿罗汉出佛身血破法轮僧。初二违恩。后三背德。故名逆也。故曰。夫法身大士内里冲虚冲。外权道俗是非俱乘逆顺。斯入善恶反论靡不通达。和光尘秽而其心常寂。和光同秽故能行五无间。真心常寂故能而无恼恚。乃至不断生死。是名和光现于涅槃。所谓常寂类皆然也。
　　至于地狱无诸罪垢　肇曰。罪垢地狱国也。示受其报实无其因。
　　至于畜生无有无明憍慢等过　肇曰。痴慢偏多堕畜生也。
　　至于饿鬼而具足功德　肇曰。悭贪无福多堕饿鬼。
　　行色无色界道不以为胜　二善趣也。无想非想外道计著以为涅槃第一最胜。菩萨和光知其卑陋。肇曰。上二界道受有之因虽同其行知其卑陋。
　　示行贪欲离法染著。示行嗔恚于诸众生无有恚碍。示行恶痴而以皆惠调伏其心　三三毒也。肇曰。行三毒而不乖三善也。
　　示行悭贪而挨内外所有不惜身命。示行毁禁而安住净戒。乃至小罪犹怀大惧。示行嗔恚而常慈忍。示行懈怠而勤修功德。示行乱意而常念定。示行愚痴而道违世间出世间慧　四十蔽也。肇曰。示行六蔽而不乖六度。
　　示行谄伪而善方便随诸经义　第六方便。肇曰。外现随俗谄诈。内实随经方便。
　　示行憍慢而于众生犹如桥梁　八愿度也。肇曰。使物皆蹈我上取卑下之极也。
　　示行诸烦恼而心常清净　九力度也。肇曰。烦恼显于外。心净著于内。
　　示入于魔而倾佛智惠不随他教　十智度也。肇曰。外同邪教。内顺正惠。
　　示入声闻而为众生说未闻法　五未二乘。肇曰。声闻不从人闻不能自悟。况能为人说所未闻也。
　　示入辟支佛而成就大悲教化众生　肇曰。大悲大乘法非辟支佛所能行也。
　　示入贫穷而有宝手功德无尽　六杂报也。肇曰。手出自然宝周穷无尽。
　　示入形残而具诸相好以自庄严。示入下贱而生佛种性中具诸功德　外现形残。内圆法相。外示下贱。内宿殖德。本生佛种性也　示入劣羸丑陋而得那罗延身。一切众生之所乐见　肇曰。那罗延天力士名也。端正殊妙志力雄猛。
　　示入老病而永断病根超越死畏　肇曰。法身大士生死永尽。况老病乎。
　　示有资生而恒观无常实无所贪。示有妻妾婇女而常远离五欲游泥。现于讷钝而成就辨才总持无失。示入邪济而以正济度诸众生　七异道。肇曰。津河可渡之处名正济。险诳受名邪济。佛道名正济。外道名邪济也。
　　现遍入诸道而断其因缘　八生死六道。肇曰。遍入异道。岂曰慕求欲断其因缘耳。
　　现于涅槃而不断生死　九涅槃。肇曰。现身涅槃而方入生死。自上所列于菩萨皆为非道而处之无碍。乃所以为道。故曰。通达佛道。
　　文殊师利。菩萨能如是行于非道。是为通达佛道　此亦结也。
　　于是维摩诘问文殊师利。何等为如来种　二问如来种也。文五。一问。二答。三征。四释。五叹述。此初也。前生死虽非道菩萨化之为佛道。今烦恼虽生死种众生悟之为如来种也。
　　文殊师利言。有身为种　二答文二。初列十法增数可知。此一法也。肇曰。有身见也。夫心无定所随物而变。在邪而邪。在正而正。邪正虽殊其种不异。何则变邪而正。改恶而善。岂别有异邪之正异恶之善。超然无因忽尔自得乎。然则正因邪起。善因恶生故。生曰。众结烦恼为如来种也。
　　无明有爱为种　二法门也。什曰。向总说。此开为二门也。一切结属二故偏举二门也。自下次第广开。又解文云。无明性即是明。又云。不灭痴爱起于明脱。
　　贪恚痴为种。四颠倒为种。五盖为种。六入为种　如常数。
　　七识处为种　七法也。欲界人天初识住劫初初禅。二识住二禅。三识住三禅。四识住空处。五识住识处。六识住无所有处七识住。什曰。识住者识得安住也。识念分明无有恼患。无坏者是为识住。恶趣则苦痛坏。四禅无相坏。非想灭定坏。亦彼地心想微昧念不分明故识不安住。
　　八邪法为种　八法也。谓邪见邪思惟等。
　　九恼处为种　九法也。什曰。爱我怨家。憎我知识。恼我己身。一世则三。三世为九也。义云。九结也。
　　十不善法为种　十法也。谓杀生等如前。
　　以要言之。六十二见及一切烦恼皆是佛种　二总结也。迷理为见。著事为烦恼。肇曰。尘劳众力即成佛道故是佛种。生曰。夫人乘之悟本不近。舍生死远。更求之也。斯为在生死事中即用其实为悟始者。岂非佛之萠芽起于生死事哉。
　　曰何谓也　三征也。肇曰。夫妙极之道必有妙极之因。而曰尘劳为种何者也。
　　答曰。若见无为入正位者。不能复发阿耨多罗三藐三菩提心　四解释文三。初法。次喻。后结。此初也。既烦恼性即菩提性。而二乘断烦恼见无为。妄安涅槃之乐故自犯大心。凡夫为生死所迫慕胜心猛故能发大志也。生曰。以现事明之。见无为入正位者苦忍已上结使已断。既至其所始。为见之以本欲舍生死求悟。悟则在生死外矣。无复不舍即悟之义故。不能复发菩提心也。
　　譬如高原陆地不生莲花。卑湿游泥乃生此花。如是见无为入正位者。终不能复能生于佛法。烦恼泥中乃有众生起佛法耳　此二喻也。文二。初喻烦恼泥中有菩提莲花也。二乘舍之证无为如高原也。
　　又如殖种于空终不得生。粪壤之地乃能滋茂。如是入无为正位者不生佛法。起于我见如须弥山。犹能发于阿耨多罗三藐三菩提心生佛法矣　此二喻。我见之地生滋茂惠芽。二乘断灭诸见如空中种也。
　　是故当知。一切烦恼为如来种。譬如不下巨海则不能得无价宝珠。如是不入烦恼大海。则不能得生一切智宝　此下结文三可见。若悟烦恼性得菩提智。如不离大海得无价珠。二乘舍烦恼求菩提。如人舍大海求无价宝。其可得乎。
　　尔时大迦叶叹言。善哉善哉。文殊师利。快说此语诚如所言。尘劳之畴为如来种　此下五迦叶叹述文四。一总叹领解。二述其得失。三举谕自伤此语。四结无反覆。此初也。文殊呵意以实相真理烦恼即菩提。舍之则非正求也。今迦叶领意。夫求菩提亦无数劫久住生死。广度众生满弘誓愿。今阿罗汉已断烦恼不受。后有于大悲愿。永绝因缘。如根败之士。凡夫业惑犹在生死未亡。若能发菩提心即能满三祇劫克终悲愿故。不断三宝能报佛恩。法华经迦叶述云。世尊往昔说法我时在座。但念空无想无作。于菩萨法净佛国土成就众生心不喜乐。所以者何。世尊令我等出于三界得涅槃证。又今我等年已朽迈故。于佛教化菩萨不生好乐之心。今闻授声闻证深自庆。幸无量珍宝不求自得此。而推之往昔说法于菩萨法生绝示想。即今云此叹也。
　　我等今者不复堪任发阿耨多罗三藐三菩提心。乃至五无间罪。犹能发意生于佛法。而今我等永不能发　此述得失。声闻结尽不堪。五逆惑在能发也。
　　譬如根败乏士其于五欲不能复利。如是声闻诸结断者。于佛法中无所益复永不志愿　三举喻。自伤五根。若败不能欲五尘也。
　　是故文殊师利。凡夫于佛法有反覆。而声闻无也。所以者何。凡夫闻佛法能起无上道心不断三宝。正使声闻终身闻佛法力无畏等。永不能发无上道意　四结无反覆。凡夫能成菩提以报佛恩。二乘息灭而永断也。
　　尔时会中有菩萨名普现色身。问维摩诘言。居士。父母妻子亲戚眷属吏民知识悉为是谁。奴婢僮仆为马车乘皆何所在　三明资生眷属。无上法身非一真所成。万行为资生万德为眷属。方能成就。此初问也。肇曰。净名权道无方隐显难测。外现同世家属。内以法为家属。恐惑者见形不及其道故斯问也。
　　于是维摩诘以偈答曰。智度菩萨母。方便以为父。一切众道师。无不由是生　四十二偈答文四。初四。行明眷属。二七行明资生。三二十八行明业用。四三行结劝。此初也。内有正智外有方便法身生焉。肇曰。智为内照权为外用。万行之所由生。诸佛之所由出故。菩萨以智为母以权为父。
　　法喜以为妻　肇曰。法喜谓见法生内喜也。世人以妻色为悦。菩萨以法喜为悦。
　　慈悲心为女　肇曰。慈悲之情像女人性故以为女。生曰。慈悲以外适为用有女义焉。
　　善心诚实男　肇曰。诚实真直男子之性。亦有为恶实故标以善心也。
　　毕竟空寂舍　肇曰。堂宇蔽风霜空寂以障尘想。什曰。有非真要时复暂游空为理宗。以为常宅。
　　弟子众尘劳。随意之所转　昔无明郎主恩爱魔王。今化令随道为弟子也。
　　道品善知识。由是成正觉　肇曰。成益我者三十七道品也。可谓善知识乎。
　　诸度法等侣　肇曰。六度大乘之要发心为侣。俱至道场吾真侣也。
　　四摄为妓女　肇曰。四摄悦众如当妓女。
　　歌咏诵法言。以此为音乐　肇曰。口咏法言以当音乐。
　　总持之园苑。无漏法林树。觉意净妙花。解脱智慧果。八解之浴池。定水湛然满。布以七净花。浴此无垢人　此下明资生也。总持实相理也。无漏万行林树也。此树开七觉之花结解脱之果。什曰。解脱无为果。智慧有为果。此明慧也。八解之池止禅定之水。敷七净之花。五欲热恼贪爱诸尘浴此则清凉矣。此行明定也。七净者。一戒净。二心净。三见净。四度疑净。五分别净。六行净。七涅槃净。肇曰。总持强记万善之苑也。于此苑树无漏之林敷七觉之花。结解脱之果。八解之池积禅定水湛然充满。布七净之花罗列水上。而复无垢之士游此林薨花池。闲宴嬉游乐之至也。岂等俗林苑之欢乎。
　　象马五通驰。大乘以为车。调御以一心。游于八正路　肇曰。五通为象马。大乘为上车。一心为御者。游于八正道。
　　相具以严容。众好饰其姿。惭愧之上服。深心为花鬘　相具三十二相众好八十种好。惭愧蔽陋恶。深心饰形服也。
　　富有七财宝。教授以滋息。如所说修行。回向为大利　肇曰。七财信戒闻舍惠惭愧等也。世人以玉帛为饶。菩萨以七财为富。出入法宝与人同利。兼示以滋息之法。令如说修行回向佛道。此利之大者。
　　四禅为床座。从于净命生。多闻增智慧。以为自觉音　四禅宴息犹如床座。要从持戒净命所生。离五欲泥散乱毒虫。犹恐贪著禅味故。令多闻以自觉。
　　甘露法之食。解脱味为浆。净心以澡浴。戒品为涂香　甘露法食以资惠解。八解浆止五欲渴。此二内资也。忏悔罪垢澡浴真身严持戒香涂熏法体。此云外严也。此则身戒心惠方便修持矣。
　　摧灭烦恼贼。勇健无能逾。降伏四众魔。胜幡建道场　此下三明业用。此行明自业成下二十七行明济物。如世人功成禄厚惠济贫穷。此初也。肇曰。外国法战诤破敌立幡以表胜。菩萨摧烦恼贼降四魔怨乃于道场建胜相也。
　　虽知无起灭示彼故有生。悉现诸国土。如日无不见　此下功成则济物体真用大。生曰。明其有所云为也。文七。初三行总明真应自在也。肇曰。知无起灭则得法身无复生。示为彼有生故无往不见。
　　供养于十方无量亿如来。诸佛及己身无有分别想　此行明难供诸佛。肇曰。未尝觉彼己之异。
　　虽知诸佛国及与众生空。而常修净土教化于群生　此行明虽知人国空而修净土以化物。肇曰。知空不舍有所以常处中。
　　诸有众生类形声及威议无畏力菩萨一时能尽现觉知众魔事。而示随其行。以善方便智随意皆能现。或示老病死。成就诸群生。了知以幻化。通达无有碍　二此三行明知魔了幻。而示现谤济老病死。如太子跋欲净居诸天四城门所现。
　　或现劫尽烧。天地皆洞然。众人有常想。照令知无常。无数亿众生。俱来诸菩萨。一时到其舍。化令而佛道　三二行明大三灾。水风二灾文无者略。初禅内有觉观。外有火灾。二禅内有喜受。外有水灾。三禅内有喘息。外有风灾。四禅无灾由不动故。什曰。或实烧或不实烧者。众生见烧想即悟无常。还摄不烧也。
　　经书禁咒术。工巧诸伎艺尽现行此事。饶益于群生　四三行明世知也。什曰。以同习相感。先同而复乖也。
　　世间众道法悉于中出家。因以解人惑。而不堕邪见　肇曰。九十六种皆出家修道。随其出家欲解其惑不同其见。
　　或作日月天梵王世界主。或时作地水。或复作风火　肇曰。遇海漂人则变身为地水火风。皆随彼所须而自变形。
　　劫中有疾疫。现作诸药草。若有服之者除病消众毒。劫中有饥馑。现身作饮食。先救饥渴。劫以法语人。劫中有刀兵。为之起慈悲。化彼诸众生。令住无诤地。若有大战陈。立之以等力。菩萨现威势。降伏使和安　五行明小三灾。肇曰。菩萨法身于何不为。或为药草令服者病除。或为饮食令饥者得饱。刀兵七日。疾病七月七日。饥馑七年七月七日。东西二州有似非正。谓嗔增盛身力羸劣数加饥渴等。北州金无战陈助明刀兵可见。
　　一切国土中。诸有地狱处。辄往到于彼。勉济其苦恼。一切国土中畜生相食啖。皆现生于彼。为之作利益　六二行明入恶趣救物合有鬼趣。又无者略也。什曰。如过去世时人无礼义欲残害长老。猴象及鸟推敬长老。令人兽修善咸相和顺。如大智论中说。
　　示受于五欲。示复现行禅。令魔心情乱不能得其便。火中生莲花。是可为希有。在欲而行禅。希有亦如是　七行明同事摄物。肇曰。欲言行禅复受五欲。欲言受欲复现行禅。莫测其变所以愦乱也。自非净乱齐旨孰能雨之　或现作淫女。引诸好色者。先以欲钩牵。后令入佛智　肇曰。反欲以顺。
　　或为邑中主。或作商人导国师及大臣。以祐利众生。诸有贫穷者现作无尽藏。因以劝导之。令发菩提心。我心憍慢者。为现大力士。消伏诸贡高。令住佛上道。其有恐惧众居前而慰安。先施以无畏。后令发道心　肇曰。慢心自高如山峰不停水。菩萨现为力士服其高心。然后润以法水。
　　或现离淫欲。为五通仙人。开导诸群生。令住戒忍慈　什曰。世无贤圣。众生下劣不入深法。故化以戒忍。
　　见须供事者。现为作僮仆。既悦可其意。乃发以道心。随彼云所须得入于佛道。以善方便力皆能给足之。如是道无量所行无有涯。智慧无边际。度脱无数众。假令一切佛于无数亿劫赞叹其功德。犹上不能尽　第四结劝。此二行结也。生曰。应适无方皆是佛之道矣。肇曰。其权智之道无涯无际。虽复众圣殊辩犹不能尽。
　　谁闻如是法。不发菩提心。除彼不肖人痴冥无智者　此行劝也。不肖二乘也。痴冥凡夫也。肇曰。下士闻道而大笑之。日月虽明何益瞽者。

　　入不二法门品第九

　　此下二品广示中道正观。此品不二明体。下品能二明用。入者观照智也。不二法所观理门者文字教也。什曰。从始会已来唯二人相对。余皆默然。今欲各显其德故问令尽说。亦云。情惑不同发悟有因。各令说悟广释众迷。夫胜会明宗必以令终为美。今法座将散。欲究其深致广说不二乃尽妙也。问曰。亦有四三乃至无量法门。云何独说不二耶。答。二事少而惑浅余事广而累深。二尚应破则余可知矣。复次万法之生必从缘起。缘起生法多少不同。极其少者要从二缘。若有一缘生未之闻也。然则有之缘起极于二法。二法既废则入于玄境。云何不破一耶。答曰。若名数之则非一也。若以一为一亦未离于二。遣二则一斯尽矣。复次无相之名假而实立。实立则体与相绝。故直置而自无也。肇曰。言为世则谓之法。众圣所由为之门。又解。入者悟入也。法花立缚得脱名出火宅。此经返迷向悟。名入不二。其言甚异。其旨甚一。
　　尔时维摩诘语众菩萨言。诸仁者。云何菩萨入不二法门。各随所乐说之　品文四。一诸菩萨说。二妙德说。三净名说。四时众得益。初文二。初净名门也。
　　会中有菩萨名法自在。说言。诸仁者。生灭为二。法本不生今则无灭。得此无生法忍。是为入不二法门　二诸菩萨答。一切诸法皆因缘生灭。小乘执实为二。大乘知法如幻故无生灭入不二也。肇曰。灭者灭生耳。若悟无生灭何所灭。此即无生法忍也。此菩萨因观生灭以悟道故说已所解为不二法门也。下显示万法云。离真皆名二。故以不二为言也。
　　德守菩萨曰。我我所为二。因有我故便有我所。若无有我则无我所。是为入不二法门　肇曰。妙主常存我也。身及万物我所也。我所我之所有也。法既无我谁有之者。
　　不眴菩萨曰。受不受为二。若法不受则不可得。以不可得故无取无舍无作无行。是为入不二法门　凡夫受著五阴。无学不受。此为二也。肇曰。有心必有所受。有所受必有所不受。此为二也。若悟法本空二俱不受则无得无行为不二也。
　　德顶菩萨曰。垢净为二。见垢实性则无净相顺于我灭相。是为入不二法门　凡夫倒心见不净。三乘观身不净。此为二也。肇曰。净生于垢。实性无垢净。何所净。
　　善宿菩萨曰。是动是念为二。不动则无念。无念则无分别。通达此者。是为入不二法门　肇曰。情发为动想成为念。又解。安住实性即性无动。无动即无念。
　　善眼菩萨曰。一相无相为二。若知一相即是无相。亦不取无相入于平等。是为入不二法门　法花明一实相。般若经明无相。肇曰。言一欲以去二不言一也。言无欲以去有不言无也。而惑者闻一则取一相。闻无则取无相。故有二也。
　　妙臂菩萨曰。菩萨心声闻心为二。观心相空如幻化者。无菩萨心无声闻心。是为入不二法门　什曰。以施报故手出无尽宝物。如五河流故名妙臂。又解曰。自利声闻心也。利他菩萨心也。
　　弗沙菩萨曰。善不善为二。若不起善不善。入无相际而通达者。是为入不二法门　肇曰。弗沙星名也。什曰。生时所值因以为名。不善十恶也。善十善及涅槃也。
　　师子吼菩萨曰。罪福为二。若达罪性与福无异。以金刚惠没了此相无缚无解者。是为入不二法门　罪破戒也。福持戒定惠也。罪福平等一相一性为不二。肇曰。金刚惠实相惠也。
　　师子意菩萨曰。有漏无漏为二。若得诸法等则不起漏不漏想。不著于相亦不住无相。是为入不二法门　苦集有漏灭道无漏为二。大士平等观同一实谛不二。什曰。师子度水要截流直度。曲则不度。此大士以实相智慧深入诸法直过彼岸。故借以为名。
　　净解菩萨曰。有为无为为二。若离一切数则心如虚空。以清净惠无所碍者。是为入不二法门　四相有为也。四相灭无为也。相本不起。今则无灭无二也。睿曰。数即有为无为也。
　　那罗延菩萨曰。世间出世间为二。世间性空即是出世间。于其中不入不出不溢不散。是为入不二法门　什曰。世间三界也。出世间解脱也。悟世性定无入无出故不二也。
　　善意菩萨曰。生死涅槃为二。若见生死性则无生死。无缚无解不然不灭。如是解者。是为入不二法门　受后有生死也。灭尽后有涅槃也。悟世生死妄无生死也。肇曰。缚然生死。死别名解灭。涅槃之异称也。
　　现见菩萨曰。尽不尽为二。法若究竟尽若不尽皆是无尽相。无尽相即是空。空则无有尽不尽相。如是入者。是为入不二法门　肇曰。有为虚伪法无常故名尽。实相无为法常住故不尽。若以尽为尽不尽为不尽皆二也。若能悟尽不尽俱无尽相者。则入空不二门也。
　　普守菩萨曰。我无我为二。我尚不可得非我何可得。见我实性者不复起二。是为入不二法门　肇曰。非我出于我耳。见我实性者我本自无。况于非我也。
　　电天菩萨曰。明无明为二。无明实性即是明。明亦不可取离一切数。于其中平等无二者。是为入不二法门　肇曰。明惠明也。无明痴冥也。见无明性即为是明。若见明为明即明无明相待故不可取。
　　喜见菩萨曰。色色空为二。色即是空非色灭空色性自空。如是受想行识识空为二。识即是空非识灭空识性自空。于其中通达者。是为入不二法门　色是碍。灭色是空二也。若悟色性自空。即空色不二。肇曰。若有不即空无不夷迹。余阴准知。
　　明相菩萨曰。四种异空种异为二。四种性即是空种性。如前际后际空故中际亦空。若能如是知诸种性者。是为入不二法门　肇曰。四种四大也。空种空大也。此五众之所由生故名种。然此四大之住无前后中无异空大。又解。小乘以四大坚湿暖种性异空大。大乘楞伽以四大是妄想。性妄无自性故不异空也。
　　妙意菩萨曰。眼色为二。若知眼性于色不贪不恚不痴。是名寂灭。如是耳声鼻香舌味身触意法为二。若知意性于法不贪不恚不痴。是名寂灭。安住其中是为入不二法门　肇曰。行于情尘故三毒以生。若悟六情性则不起毒。此寂灭之道也。
　　无尽意菩萨曰。布施回向一切智为二。布施性即是回向一切智性。如是持戒忍辱精进禅定智慧。回向一切智为二。智慧性即是回向一切智性。于其中入一相者。是为入不二法门　肇曰。六度为妙因。回向一切智者二也。若悟因果同性入于一相。乃应不二。
　　深惠菩萨曰。是空是无相是无作为二。空即无相无相即无作。若空无相无作则无心意识。于一解脱门即是三解脱门者。是为入不二法门　大论云。声闻经明三三昧缘四谛十六行摩诃衍因缘诸法实相。斯则小乘谛异故三昧门异。大乘理同故三昧门不异也。肇曰。三行虽异然俱是无缘解脱故无心意识也。缘既是同则三解不异。
　　寂根菩萨曰。佛法众为二。佛即是法。法即是众。是三宝皆无为相与虚空等。一切法亦尔。能随此行者。是为入不二法门　丈六身佛也。四谛法也。四道果僧也。此是小乘见迹异也。智无生佛也。理无相法也。行无修僧也。此是大乘理本一也。小乘执迹故异。大乘返本故不异也。
　　心无碍菩萨大。身身灭为二。身即是身灭。所以者何。见身实相者不起见身及以灭身。身与灭身无二无分别。于其中不惊不惧者。是为入不二法门　阴苦聚为身患苦。故灭身为二。若悟阴假会即身非身无生无灭。名见实相为不二也。
　　上善菩萨曰。身口意善为二。是三业皆无作相。身无作相即口无作相。口无作相即意无作相。是三业无作相即一切法无作相。能如是随无作惠者。是为入不二法门　肇曰。三业虽殊无作一也。诸法之生本乎三业。三业既无谁作诸法。
　　福田菩萨曰。福行罪行不动行为二。三行实性即是空。空则无福行无罪行无不动行。于此三行而不起者。是为入不二法门　肇曰。福欲界善行罪十恶之流也。不种色无色行。又解。妄动为行。离动则平等。
　　华严菩萨曰。从我起二为二。见我实相者不起二法。若不住二法则无有识。无所识者。是为入不二法门　由执我故所对为二。肇曰。因我故有彼。二名所以生。若见我实相则彼我之识无由而起。
　　德藏菩萨曰。有所得相为二。若无所得则无取舍。无取舍者。是为入不二法门　肇曰。得在于我相在于彼我不得相。谁取谁舍。又解。于法有得待物为二。若无所得则无有二。
　　月上菩萨曰。闇与明为二。无闇无明则无有二。所以者何。如入灭受想定识空无闇无明。一切法相亦复如是。于其中平等者。是为入不二法门　肇曰。二乘入灭尽定六根都灭。虽经昼夜不觉晦明之异。以喻菩萨无心于明闇。
　　宝印手菩萨曰。乐涅槃不乐世间为二。若不乐涅槃不厌世间则无有二。所以者何。若有解缚则有解。若本无缚其谁求解。无缚无解则无乐厌。是为入不二法门　肇曰。世间无缚曷为而厌。涅槃无解曷为而乐。
　　珠顶王菩萨曰。正道邪道为二。住正道者则不分别是邪是正。离此二者。是为入不二法门　八正八邪为二。若住实相平等无分别名为不二。
　　乐实菩萨曰。实不实为二。实见者上不见实何咒非实。所以者何。非肉眼所见惠眼乃能见。而此惠眼无见无不见。是为入不二法门　肇曰。实相惠眼之境非肉眼所见。惠眼上不见实而况非实。虽曰无见而无所不见。此惠眼之体也。
　　如是诸菩萨各各说已。问文殊师利。何等是菩萨入不二法门　二文殊说。此初问也。
　　文殊师利曰。如我意者。于一切法无言无说。无示无识离诸问答。是为入不二法门　此答也。肇曰。上来诸人所明虽同所因各异。且直辨法相不明无言。今文殊总众家之说以开不二之门。直言法相不可言不措言于法相。斯之为言。言之至也。而方于静默犹亦后焉。
　　于是文殊师利。问维摩诘。我等各自说已。仁者当说。何等是菩萨入不二法门　三净名说文三。一问。二答。三称善。此初也。
　　时维摩诘默然无言　二答也。肇曰。有言于无言未。若无言于无言。所以默然也。上诸菩萨措言于法相。文殊有言于无言。净名无言于无言。此三明宗虽同而迹有浅深。所以言后于无言知后无知矣。
　　文殊师利叹曰。善哉善哉。乃至无有文字语言。是直入不二法门　三叹也。肇曰。默领者文殊其人也。为彼待言所以称善。生曰。言迹尽于无言故叹以为真也。
　　说是入不二法门品时。于此众中五千菩萨。皆入不二法门得无生法忍　四明时众得益。(第二终)。

　　香积佛品第十

　　至人无名随缘化缘以作称真法无相。逐缘相而目品本。是法身戒定等香迹现土之香以化物也。
　　于是舍利弗心念。日时欲至。此诸天子菩萨当于何食　此二净秽双游明中道用也。香积释迦法身平等应物缘殊净秽异也。品文三。一假缘念饭。二净秽互游。三闻品得益。初文三。初念。次呵。后许。此初念也。什曰。舍利弗独发念者其旨有三。一者结业之体未能无资。二绝意大方乐法不染。三推己有待谓众亦然。处弟子之上宜为众致供也。
　　时维摩诘。知其意而语言。佛说八解脱。仁者受行。岂杂欲食而闻法乎　二呵也。八解脱禅定悦食养法身也。杂欲食资毒蛇身也。人多为养毒身废修法身。故因念以诫之。
　　若欲食者且待须臾。当令汝得未曾有食　三许也。小乘以禅悦法喜为法食。以五欲段食为毒食。今香积之餐食了得道。为未曾有。
　　时维摩诘即入三昧　此第二净秽互游。文三。一明二法互化。二明二土佛事不同。三明舍秽生净。初文中二。初明从秽游净。二明彼净来秽。前文中三。初现净土。二求往者。三现化往。初文三。此初入三昧。睿曰三昧秦言正心。有二种。一变修得。二报得。三昧都无入出入出之名。况法身耶。今言入者岂非所以迹也。
　　以神通力示诸大众。上方界分过四十二恒河沙佛土。有国名众香。佛号香积。今现在其国香气比于十方诸佛世界人天之香最为第一。彼土无有声闻辟支佛名。唯有清净大菩萨众。佛为说法。其界一切皆以香作楼阁。经行香地园苑皆香。其食香气周流十方无量世界。时彼佛与诸菩萨方共座食。有诸天子皆号香严。悉发阿耨多罗三藐三菩提心。供养彼佛及诸菩萨　此二现净土众香。香积等示依正报名。无二乘朋眷属。净香作楼阁等依报净坐食等佛事净。
　　此诸大众莫不目见　三明众见。使睹胜相而生信。饭至方期道也。
　　时维摩诘问众菩萨。诸仁者。谁能致彼佛饭　此二求往者文四。此初求往。肇曰。既现彼国推有力者令取饭。
　　以文殊师利威神力故咸皆默然　二神力使默。肇曰。文殊师利将显净名之德故以神力令众默然。
　　维摩诘言。仁者此大众无乃可耻　三呵。肇曰。励未成。
　　文殊师利曰。如佛所言勿轻未学　四引答。肇曰。进始学也。
　　于是维摩诘。不起于座于众会前化作菩萨。相好光明威德殊胜蔽于众会　此下三明现化往。文三。一化往。二问讯。三众叹。初中文四。此初现化使往也。所以化蔽众会者欲令彼众睹胜化而寻本也。
　　而告之曰。汝往上方界。分度如四十二恒河沙佛土。有国名众香。佛号香积。与诸菩萨方共坐食　二示去处也。
　　汝往到彼如我辞曰。维摩诘稽首世尊足下。致敬无量问讯起居少病少恼气力安不　三教问讯。肇曰。将示有身不得无患故致问。如来犹云少病少恼。
　　愿得世尊所食之余。当于娑婆世界施作佛事。令此乐小法者得弘大道。亦使如来名声普闻　四陈请饭。肇曰余卑逊言也。彼土因香以通大道。此国众生者志意狭劣故请香饭之余以弘佛事。
　　时化菩萨即于会前升于上方。举众皆见其去到众香界礼彼佛足　此二化到问讯。文三。此初化到礼足也。
　　又闻其言。维摩诘稽首世尊足下。致敬无量问讯起居少病少恼气力安不　此二问讯起居也。
　　愿得世尊所食之余。欲于娑婆世界施作佛事。使此乐小法者得弘大道。亦使如来名声普闻　此三述其请事并如文。
　　彼诸大士见化菩萨叹未曾有。今此上人从何所来。娑婆世界为在何许。云何名为乐小法者。即以问佛　此下三明彼大士惊异。文四。此初叹问。问中有三。一问从何焉来。应言谁所化来。净名化作也。二问娑婆处。娑婆此云杂会。杂恶众生共会一处。又云。堪忍。唯佛释迦堪忍住故。三问何名乐小法者。肇曰。其土纯一大乘不闻乐小法之名故此问也。
　　佛告之曰。下方度如四十二恒河沙佛土。有世界名娑婆。佛号释迦牟尼。今现在于五浊恶世。为乐小法众生敷演道教。彼有菩萨名维摩诘。住不可思议解脱。为诸菩萨说法。故遣化来称扬我名并赞此土。令彼菩萨增益功德　此二答三问。四十二恒诃沙超答第二问。来处今现在五浊等答第三问。说小所由有菩萨名维摩诘却答第一。能化者释迦。此云能性也。牟尼此云寂名也。
　　彼菩萨言。其人何如乃作是化。德力无畏神足若斯　三重问。化事既睹所使之威。光明能化之力妙故再问也。
　　佛言。甚大。一切十方皆遣化往施作佛事饶益众生　四重答。令生企慕来娑婆也。
　　于是香积如来。以众香钵盛满香饭与化菩萨　此下二明净土游秽。文三。初受饭同来。二净名宾待。三饭作佛事。初中文四。一化受饭如文。
　　时彼九百万菩萨俱发声言。我欲诣娑婆世界供养释迦牟尼佛。并欲见维摩诘等诸菩萨众　二彼众欲来虽禀香国之化亦与声闻教有缘故欲同诣也。
　　佛言可往。摄汝身香。无令彼诸众生起惑著心　三许往诫敕诫中文三。此初摄身香也。什曰。大怒则狂。大喜亦迷。宜摄汝香防其惑因。
　　又当舍汝本形。勿使彼国求菩萨道者而自鄙耻　二摄形也。什曰。耻深则殒愧浅亦恼。二患交至去道逾缅。上言惑著此言鄙耻二门互显约其文也。
　　又汝于彼莫怀轻贱而作碍想。所以者何。十方国土皆如虚空。又诸佛为欲化诸乐小法者。不尽现其清净土耳　三莫轻诫文有檀征释也。娑婆众生遇劣则轻。见胜便耻。值好则著。故借彼以诫此也。
　　时化菩萨既受钵饭。与彼九百万菩萨俱。承佛威神及维摩诘力。于彼世界忽然不现。须臾之问至维摩诘舍　四化众同来。
　　维摩诘。即化作九百万师子之座严好如前。诸菩萨皆坐其上　此净名宾持如前指不思议品。
　　时化菩萨以满钵香饭与维摩诘。饭香普熏毗耶离城及三千大千世界　此三饭作佛事有二。初香。后味。前中又三。此受香普熏。彼熏十方。此但三千缘应尔也。
　　时毗耶离婆罗门居士等。闻是香气身意快然叹未曾有　二闻香得益。肇曰。异香入体身心怡悦。
　　于是长者主月盖。从八万四千人来入维摩诘舍。见其室中菩萨甚多诸师子座高广严好。皆大欢喜礼众菩萨及大弟子。却住一面。诸地神虚空神及欲色界诸天。闻此香气亦皆来入维摩诘舍　三有缘斯会。肇曰。毗耶离国无有君主。唯有五百长者共治国事。月盖众所推重故名主。诸地神下皆闻香而后集。
　　时维摩诘语舍利弗等诸大声闻。仁者可食如来甘露味饭。大悲所熏。无以限意食之所不消也　此下二味为佛事文四。此初劝食也世食资于毒牙。此饭成于甘露。生曰。泥洹是甘露之法而食。此食必以得之故饭中有甘露味焉。大悲所熏者。我心感报所济有涯。大悲熏修福惠无尽。食者当求佛果普利群生。若局于己身自调自度既背施心则不消也。
　　有异声闻念。是饭少而此大众人人当食　二异念也。肇曰。不思议饭非二乘所及故生是念。
　　化菩萨曰。勿以声闻小德小智称量如来无量福惠。四海有竭。此饭无尽。使一切人食搏。若须弥乃至一劫犹不能尽。三化菩萨呵。文三。此初呵也。声闻自调之果名小德。诸佛大悲福报。无量四海鱼龙之报可竭。此饭诸佛之福无尽故。虽多人长劫搏。若须弥终无尽也。
　　所以者何。无尽戒定惠解脱解脱知见功德具足者。所食之余。终不可尽　二举因释也。肇曰。如来五分法身无尽功德报。应之饭如何可尽。
　　于是钵饭悉饱众会犹故不澌　三食不澌　其诸菩萨声闻天人食此饭者。身安快乐。譬如一切乐庄严国诸菩萨也。又诸毛孔皆出妙香亦如众香国土诸树之香　此四食已利益有得乐出香如文。
　　尔时维摩诘问众香菩萨。香积如来以何说法　此第二明净秽二土。应缘作化佛事不同。此初问净土也。
　　彼菩萨曰。我土如来无文字说。但以众香令诸天人得入律行　此二答化缘也。浅者入于律行。深者具足三昧。肇曰。其土非都无言。但以香为通道之本。如此国因言通道亦有国神变余事而得悟者也。
　　菩萨各各坐香树下闻斯妙香。即获一切德藏三昧。得是三昧者。菩萨所有功德皆悉具足　三昧等也。肇曰。此三昧力能生诸功德也　彼菩萨问维摩诘。今世尊释迦牟尼以何说法　此二明秽土。文四。一问。二答。三赞。四述。此初也。
　　维摩诘言。此土众生刚强难化故。佛为说刚强之语以调伏之　此二答也。文三。法喻合初法中又三。此初标也。肇曰。圣化何常随物而应耳。此土刚强故以刚强之教应之。
　　言是地狱是畜生是饿鬼。是诸难处。是愚人生处。是身邪行是身邪行报。是口邪行是口邪行报。是意邪行是意邪行报　此二列刚强语。法花以言通实相为柔软音故。此中始于地狱终至世间涅槃差别。皆非尽理不二之言故悉名刚强语也。文约五乘明之。此初果离八难因离三邪生。值佛法正信修行名人乘也。
　　是杀生是杀报。是不与取是不与取报。是邪淫是邪淫报。是妄语是妄语报。是两舌是两舌报。是恶口是恶口报。是无义语是无义语报。是贪嫉是贪嫉报。是嗔恼是嗔恼报。是邪见是邪见报　此二不作十恶即十善业报生欲天名天乘也。若增修禅定生色界天也　两舌者离闻语无义语者。什曰。胡本云。杂说也。夫不为善及涅槃而起口业。悉名杂说也。
　　是悭怯是悭怯报。是毁戒是毁戒报。是嗔恚是嗔恚报。是懈怠是懈怠报。是乱意是乱意报。是愚痴是愚痴报　此三除六弊修六度即菩萨乘也。
　　是结戒是持戒是犯戒。是应作是不应作。是障碍是不障碍。是得罪是离罪　此下合明二乘。文分三。学此初戒学也。结戒者。肇曰。如律义说谓因事制戒也。顺授名持。违故名犯。开故应作。制故不应作。性戒障道。遮故不障戒。尤重心犯故障。轻心不障。不忏故得罪。忏故离罪。
　　是净是垢　此二定学。凡夫以爱心修禅定为垢。圣人无漏心修为净也。
　　是有漏是无漏。是邪道是正道。是有为是无为。是世间是涅槃　此下明惠学也。七贤有漏。八圣无漏。八正正道。背此名邪道。三谛有为。灭谛无为。三世间出三界涅槃。
　　以难化之人心如猿猴故。以若干种法利御其心乃可调伏　下结文可见。
　　譬如象马[怡-台+龍]悷不调加诸楚毒乃至彻骨然后调伏。如是刚强难化众生故。以一切苦切之言乃可入律　此二喻也。调马有四。菩萨见鞭。二乘触皮。人天触肉。说三恶调乃为彻骨也。合文可见。肇曰。非钩埵无以调象马。非苦言无以伏难化。
　　彼诸菩萨闻说是已。皆曰未曾有也。如世尊释迦牟尼佛。隐其无量自在之力。乃以贪所乐法度脱众生　此三赞述。文二。此初赞佛也。肇曰。诸佛平等迹有参差。迹有参差由群生下劣。志愿狭小故佛隐自在力同其贫陋。顺其所乐而以济之。应感无方。不择净秽。此未曾有也。
　　斯诸菩萨亦能劳谦。以无量大悲生是佛土　下叹菩萨可见。
　　维摩诘言。此土菩萨于诸众生大悲坚固。诚如所言。然其一世饶益众生。多于彼国百千劫行　此四述诚。不述佛者道力圆也。文二。此初述益。深化善则功少。化恶则功深。睿曰。久而无功未。若近而有益。
　　所以者何。此娑婆世界有十事善法。诸余净土之所无有。何等为十。以布施摄贫穷。以净戒摄毁禁以忍辱摄嗔恚。以精进摄懈怠。以禅定摄乱意。以智慧摄愚痴。说除难法以度八难者。以大乘法度乐小乘者。以诸善根济无得者。常以四摄成就众生。是为十　二释所以也。有标数列释可见。肇曰。夫善因恶起。净因秽增。此土十恶法具故十德增长。彼土纯善故施德无地。所以百千劫行不如一世也。
　　彼菩萨曰。菩萨成就几法。于此世界行五疮疣生于净土　此三明净土之行。文二。此初问也。肇曰。将励此土始学菩萨令生净国故发斯问。
　　维摩诘言。菩萨成就八法。于此世界行无疮疣生于净土　此二答文四。谓标．征．释．结。此初标也。
　　何等为八　此二征可见。
　　饶益众生而不望报。代一切众生受诸苦恼。所有功德尽以施之　肇曰。菩萨代彼受苦不自计身。所有功德尽施众生。岂以有益而想其报乎。若不为众生应久入涅槃。为彼受苦令其先度。彼去我留非代。何谓此饶益之至。一法也。
　　等心众生谦下无碍　肇曰。怨亲不殊。卑己后人等心尊彼。情无分然。二法也。
　　于诸菩萨视之如佛　肇曰。菩萨众生之桥梁三宝之系。视之如佛则增己功德。三法也　所未闻经闻之不疑　肇曰。佛所说经闻则信受。不以未闻而生疑惑。四法也。
　　不与声闻地而相违背　肇曰。三乘虽异归宗不殊。不以大小而相违背。五法也。
　　不嫉彼供不高己利。而于其中调伏其心　肇曰。他种他获曷为而嫉。己种己得曷为而高。于是二中善自调伏。六法也。
　　常省己过不讼彼短　肇曰。省己过则过自消。讼彼短则短在己。七法也。
　　恒以一心求诸功德　肇曰。尘垢易增功德难集。自非一心专求无以克成。具此八法则行无疮疣终生净土矣。
　　是为八法　结文可见。
　　维摩诘文殊师利。于大众中说是法时。百千天人皆发阿耨多罗三藐三菩提心。十千菩萨得无生法忍　三得益。行深大士悟净秽之随缘得无生忍。行浅者闻无疣之行舍秽慕净发菩提心。

　　菩萨行品第十一

　　此下两品大段第三归宗印定。前品广佛事不同多明净土之宗。后品现净名胜身胜土多明印定。香积大士悟诸佛之平等知净秽之随缘请法退还因以目品也。
　　是时佛说法于庵罗树园。其他忽然广博严事。一切众会皆作金色　品文三。初明事毕归佛。二明佛事不同。三请法还土。初文复四。一现相。二诣佛。三慰问。四佛赞。初文有三。此初现相也。肇曰。至人无常所理会是邻如来。净名虽眼殊处异妙期有在。所以来往与化共弘不思议道者也。因遣问疾所明若上。今将诣如来封印兹典故先现斯瑞以启群心。
　　阿难白佛言。世尊。以何因缘有此瑞应。是处忽然广博严事。一切众会皆作金色　二问缘。身子迦叶随文殊以作化。阿难侍者留庵罗以启导故因瑞而发端也。
　　佛告阿难。是维摩诘文殊师利。与诸大众恭敬围绕。发意欲来故先为此瑞应　三佛答。彼来令此生信仰也。
　　于是维摩诘语文殊师利。可共见佛与诸菩萨礼事供养　此二诣佛文四。初唱往也。什曰。维摩诘劝共见佛旨可寻也。一者见其诚心欲遂其本意。二者欲令证明香饭多所发语。三者以其怀胜远游宜令实返故共诣佛所咨请道法也。
　　文殊师利言善哉善哉行矣。今正是时　二文殊称善。肇曰。有益时也。
　　维摩诘即以神力。持诸大众并师子座置于右掌。往诣佛所到已著地。稽首佛足右绕七匝。一心合掌在一面立　三明掌擎诣佛也。
　　其诸菩萨即皆避座稽首佛足。亦绕七匝于一面立。诸大弟子释梵四天王等。亦皆避座稽首佛足在一面立　四明次第致敬。什曰。世相迎送必结四轻骑。大士迎送则运以妙通。
　　于是世尊如法慰问诸菩萨已各令复坐。即皆受教　此三明佛慰。慰辞文略。有教有奉如文。
　　众生已定。佛语舍利弗。汝见菩萨大士之自在神力所为乎　此四佛赞。净名神力者即彼已说伏彼未闻。文四。此初问也。
　　唯然已见　二答也。
　　于汝意云何　三征也。
　　世尊。我睹其为不可思议。非意所图非度所测　四释也。肇曰。向与文殊俱入不思议室。因借宝座睹其神力。兼食香饭乘掌而还莫测其变。故自绝于图度。又解。身子自言不测者将以激励声闻回心向大也。
　　尔时阿难白佛言。世尊。今所闻香自昔未有。是为何香　此二明佛事不同。文二。初因问香。二明佛事。初中文三。一阿难问。二身子述。三净名解。初中文二。一问。二佛答。此初也。肇曰。如来将辩香饭之缘故令阿难问也。
　　佛告阿难。是彼菩萨毛孔之香　二佛答彼大士香也。
　　于是舍利弗语阿难言。我等毛孔亦出是香　此二身子自述。将明食饭之益。以显净名难思之事。文三。此初述也。
　　阿难言。此所从来　二问也。
　　曰。是长者维摩诘。从众香国取佛余饭于舍食者。一切毛孔皆香若此　三答来处也。
　　阿难问维摩诘。是香气当久如　此三明净名解饭为佛土。文三。法喻合。初文四。此初问也。
　　维摩诘言。至此饭消　二答也。
　　曰。此饭久如当消　三重问也。
　　曰。此饭势力至于七日然后乃消　此四正益有三。此初七日消治四大病也。故律中有七日药。以药势相接七日可知。
　　又阿难。若声闻人未入正位食此饭者。得入正位然后乃消　此二小乘益有二。此初见道益。
　　已入正位食此饭者。得心解脱然后乃消　此二无学益也。
　　若未发大乘意食此饭者。至发意乃消　此三大乘益有三。此初中十信益也。
　　已发意食此饭者。得无生忍然后乃消　此二七地益也。
　　已得无生忍食此饭者。至一生补处然后乃消　此三等觉益也。饭有普利之功而食者心自大小耳。倒此文字亦然也。
　　譬如有药名曰上味其有服者身诸毒灭然后乃消　此二喻也。
　　此饭如是灭除一切诸烦恼毒然后乃消　此三答也。文并可见。
　　阿难白佛言。未曾有也。世尊。如此香饭能作佛事　此下第二广明佛事。大文有四。一明佛事随化不同。二明佛身应缘故异。三明阿难伏罪。四明菩萨悔责前中文四。一称叹。二广说。三密呵。四解释。此即初也。小乘唯知娑婆一化音声为佛事。未知十方佛化六尘皆为佛事。故有此叹肇曰。余本充体乃除结缚。未曾闻见也。
　　佛言。如是如是。阿难。或有佛土以佛光明而作佛事　此下二广明佛事。肇曰。阿难见香饭所益。谓佛事理极于此。故广示其事令悟佛道之无方也。此土众生见佛妙光自入道检亦有余益。但以光为主。下类尔也。
　　有以诸菩萨而作佛事　肇曰。有佛默然居宗以菩萨为化主。
　　有以佛所化人而作佛事　大论云须扇头佛当日成道。当日入涅槃。留化佛度众生也。皆此比也。
　　有以菩提树而作佛事　肇曰。此树先无不照香无不熏。形色微妙随所好而见。树出法音随所好而闻。此如来报应之树也。众生遇者自然悟道。
　　有以佛衣服卧具而作佛事　肇曰。昔阎浮提王得佛大衣时。世大疫王以衣置高表上以示国人。国人归命病皆得除。信敬益深。因是悟道也。此其类也。
　　有以饭食而作佛事。有以园林台观而作佛事　肇曰。众香园即其事也。园林如极乐林树说法等。一义云。饭食以舌根通道。园林眼根通道。
　　有三十二相八十随形好而作佛事　肇曰。好严饰者示之以相好也。
　　有以佛身而作佛事。有以虚空而作佛事。众生应以此缘得入律行　肇曰。好有者存身以示好有。空者灭身以示空。如密迹经说也。上相虽在身而身相不一所因各异故佛事不同。
　　有以梦幻影响镜中像水中月热时炎如是等喻而作佛事　肇曰。自有不悟正言因喻得解者。
　　有以音声语言文字而作佛事　肇曰。即娑婆国佛事。
　　或有清净佛土寂寞无言无说无示无识无作无为而作佛事　肇曰。有真净土纯法身菩萨外无言说。内无情识。寂寞无为而超悟。事外非是言情所能称述。此佛事之上也。
　　如是阿难。诸佛威仪进止。诸所施无为非佛事　法身无为应物故进止威仪皆佛事也。
　　阿难。有此四魔八万四千诸烦恼门　而诸众生为之疲劳。诸佛即以此法而作佛事　肇曰。三毒等分。此四魔烦恼之根也。因一根生二万一千烦恼。合八万四千。出无量尘垢故名门也。众生皆以烦恼为病。而诸佛以之为药。如淫女欲为患。更极其情欲然后悟道。毒龙以嗔必为患。更增其忿恚。此以欲除欲。以嗔除嗔。犹良医以毒除毒。斯佛事之无方也。
　　是名入一切诸佛法门　若能深见实相善恶两。亡应物随化能善恶。俱游名悟入法门也。是即或语。或默。或净。或秽。皆是诸佛化物之门也。
　　菩萨入此门者。若见一切净好佛土。不以为喜不贪不高。若见一切不净佛土。不以为忧不碍不没。但于诸佛生清净心。欢喜恭敬叹未曾有也　此三密呵香积等诸菩萨也。真土平等非净非秽。应物而现故有净秽。若能悟净非净故不贪。高悟秽非秽故不忧没。然净秽不同。俱是佛大悲故。但于诸佛生净信心叹未曾有也。
　　诸佛如来功德平等。为化众生故。而现佛土不同　四解释。真土平等化物不等也。
　　阿难。汝见诸佛国土。地有若干如虚空无若干也　如是见诸佛色身有若干耳。其无碍惠无若干也　此下第二呵庵园声闻执应身为实。文三。初喻显等不等。二明一切平等。三正折伏。此初也。地有差别空无差别喻也。应物色身故有若干。净惠法身一切平等。此法合也。肇曰。佛惠如空应形犹地。不以地异而异空。不以空一而释地也。
　　阿难。诸佛色身威相种姓。戒定智惠解脱解脱知见。力无所畏不共之法。大慈大悲威仪所行。及其寿命说法教化。成就众生净佛国土。具诸佛法。悉皆同等　此二明平等。文二。此初。法佛身土真应权实皆等有也。生曰。诸佛色身虽复若干而一佛无不有之。故无不等矣。
　　是故名为三藐三佛陀。名为多陀阿伽度。名为佛陀　二明名等。肇曰。秦言正遍知。见法无差谓之正智。无不周谓之遍。决定法相谓之知。多陀等者。肇曰。秦云如来。亦云如去。如法如来。如法而去故。今不改千圣同辙故名如来。亦名如去。佛陀者。肇曰。秦言觉。生死长寝莫能自觉。自觉彼其唯佛也。
　　阿难。若我广说此三句义。汝以劫寿不能尽受。正使三千大千世界满中众生。皆如阿难多闻第一得念总持。此诸人等以劫之寿亦不能受。如是阿难。诸佛阿耨多罗三藐三菩提无有限量。智惠辩才不可思议　此下三正明折伏阿难。文三。此初明。一人不受正使三千等多亦不受。如是阿难等明菩提无边故身智权实应化功德不可思议。岂是声闻所能量也。
　　阿难白佛言。我从今已往不敢自谓以为多闻　此三阿难伏过以激劝。文四。此初阿难伏也。肇曰。阿难于五百弟子中多闻第一。今闻佛事乃自审宜闻。
　　佛告阿难。勿起退意。所以者何。我说汝于声闻中为最多闻。非谓菩萨　二佛慰也。肇曰。物有于上不足。于下有余。不可以于下有余而置于上也。
　　且止阿难。其有智者不应限度诸菩萨也。一切海渊尚可测量。菩萨禅定智惠总持辩才一切功德不可量也　三叹菩萨功德无量。
　　阿难。舍置菩萨所行。是维摩诘一时所现神通之力。一切声闻辟支佛。于百千劫尽力变化所不能作　四结。简小大。大士不思议一时所现神通力非二乘所能为也。
　　尔时众香世界菩萨来者。合掌白佛言。世尊。我等初见此土生下劣想。今自悔责舍离是心。所以者何。诸佛方便不可思议。为广众生故。随其所应现佛国异　此四大士悔责。文有悔有释。肇曰。初见土秽生下劣想。谓诸菩萨亦有升降。闻上佛事乃自悔责。
　　唯然世尊。愿赐少法还于彼土当念如来　此下第三请法还国。文三。一请。二善。三称叹还国。此初请也。肇曰。既知佛事之难议故欲请法而返土。将宣扬如来不思议道。令本国众生念佛功德也。
　　佛告诸菩萨。有尽无尽解脱法门。汝等当学此下二答。文四。初标名。二略释。三广释。四结劝。此初也。肇曰。有为法有三相故有尽。无为法无三相故无尽。
　　何谓为尽。谓有为法。何谓无尽。谓无为法。如菩萨者。不尽有为。不住无为　二略释。肇曰。有为虽伪舍之则大业不成。无为虽实住之则惠心不明。是以菩萨不尽有为故德无不就。不住无为故道无不覆。至能出生入死遇物斯乘。在净而净。不以为欣处。秽而秽不以为戚。应彼而动。于我无为。此诸佛平等不思议之道也。
　　何谓不尽有为　此下三明广释文三。初释不尽。次释不住。后双释也。初中文三。此初征也。
　　谓不离大慈不舍大悲　此下二释也。既杂明万行无别料次。肇曰。慈悲乃入有之基树德之本故发言有之。
　　深发一切智心而不忽忘。教化众生终不厌惓。于四摄法常念顺行。护持正法不惜躯命。种诸善根无有疲厌。志常安住方便回向　外化不离慈。内修不忘智。谓求菩提心不系忘也。又外化不厌。内顺四摄。外护法桥。内求功德。皆回向菩提。方便化物不求二乘三界果也。肇曰。以慈为根。发心为心。然后顺四摄化众生。护正法种善根。以此众德茂。其枝条道树日滋不尽有为也。下诸行愿枝条之流取其日滋日茂以成不尽义耳。废舍慈悲道树不建。众德损耗自隐涅槃。谓尽有为也。
　　求法不懈说法说法无吝。勤供诸佛故。入生死而无所畏　为法不怠供佛无畏。肇曰。不以结生曷为而畏。
　　于诸荣辱心无忧喜。不轻未学敬学如佛八风不移志。劝学不轻心。肇曰。未学当学所以不轻已学。当成故敬如佛。
　　堕烦恼者。令发正念。于远离乐不以为贵。不著已乐庆于彼乐　不乐烦恼不贵涅槃大士之化也。肇曰。独善之道何足贵也。不著已乐等大士之心也。
　　在诸禅定如地狱想　肇曰。禅定虽乐安之则大道不成。菩萨不乐故想如地狱。
　　于生死中如园观想　肇曰。生死虽苦大道之所因。菩萨好游故想如园观也。
　　见来求者为善师想　肇曰。求者虽欲自益而实益我故想为善师。
　　舍诸所有具一切智想见毁戒人起救护想诸波罗蜜为父母想。道品之法为眷属想　必因此施成就善根至一切智。又不嫌毁戒。但念悲救想波罗蜜能生法身。助成菩提莫过道品。此等是大士之想念也。
　　发行善根无有齐限。以诸净国严饰之事成已佛土　增广万善严净佛土依报行也　行无限施具足相好。除一切恶净身口意　肇曰。行无限施者开四门施。求者所取无碍大施法也。又解。除垢恶以净三业行大施。以严相好正报行也。
　　生死无数劫意而有勇。闻佛无量德志而不惓。以智惠剑破烦恼贼出阴界入。荷负众生永使解脱　大悲不屈于生死。精进不倦于佛德。以智惠剑破烦恼因出法身果。荷负众生。此菩提萨埵心也。肇曰。法身越三界阴界入所不摄故言出。若受阴界入身处积尘之内。则自固羁锁安能济波。
　　以大精进摧伏魔军。常求无念实相智慧行。少欲知足。而不舍世间法　精进以摧魔。无念以证真少欲而不舍世间。大士之行也。肇曰。真智无缘故无念。不舍世者。肇曰。和以无念欲而舍世自异。
　　不坏威仪而能随俗。起神通惠引导众生。得念总持所闻不忘。善别诸根断众生疑。以乐说辨演法无碍　不坏法身起通道物身业化也。正念总持多闻不忘意业化也。差别众根断疑乐说口业化也。此大士之三密也。不坏威仪者。肇曰。同俗俯仰不失道仪。天下皆谓我同已而我独异人。乐说辩者四辨也。
　　净十善道受天人福。修四无量开梵天道　十善欲天因无量梵天因物无出世之根。故接以人天之善令离三途。此大士之方便也。
　　劝请说法随喜赞善。得佛音声身口意善。得佛威仪　此大士之德也。佛音者经云八音也。一彻好。二柔软。三和适。四谛了。五不女。六不误。七深远。八不竭也。又密迹经云。有无量音也。
　　深修善法所行转胜。以大乘教成菩萨僧。心无放逸不共众善　自行则深修转胜　导众则化以大乘。又不矜一善以放逸。乃圆万德以成道。以大士之进求也。
　　行如此法是名菩萨不尽有为　此三结也。肇曰。修如上法自行化彼功德日茂不尽有为也。夫善有为法变怀物耳。废舍不修则日耗日尽。
　　何谓菩萨不住无为　此下第二释不住无为也。文三如前。此初标也。
　　谓修学空不以空为证。修学无相无作。不以无相无作为证　修学无起不以无起为证　此下二释文三。此初明三解脱也。二乘观三脱乐涅槃故取证。菩萨观三脱乐大悲故不证　无起者。因缘生法无自性故不生起也。肇曰。此定观之别门也。
　　观于无常而不厌善本。观世间苦而不恶生死。观于无我而诲人不倦。观于寂灭而不永灭　此二四非常观也。破常倒故观无常。以大悲故不厌。善乐破例故观苦。以大悲故不恶生死。破我倒故观无我。以大悲故常诲人。破喧动故观寂灭。以大悲故不永灭。又观无常故不住生死。不厌善本。不住涅槃。余倒然。
　　观于远离而身心修善。观无所归而归趣善法。观于无生而以生法荷负一切观于无漏而不断诸漏。观无所行而以行法教化众生。于观空无而不舍大悲。观正法位而不随小乘　此三杂明诸行也。虽漏身心离相而现身心修善。虽法性平等而现归善法。虽理本无生而现生度物。虽漏本清净而现行诸漏。虽本觉无行而现行引物。虽众生性空而不舍悲济。正位者见真入证之地以大悲故不随小乘而取证也。
　　观诸法虚妄无牢无人无主无相。本愿未满而不虚福德禅定智慧　肇曰。诸法因缘所成虚假无本。以何为实。以何为主。谁知如此。然大愿未满不以功德定惠虚假而不修。
　　修如是法。是名菩萨不住无为　此三结。肇曰。备修上法则不证无为证。谓观无为自证成道。自证成道即住无为也。
　　又具福德故不住无为。具智慧故不尽有为　此下二质释所以。肇曰。上直明菩萨不尽有为不住无为。未释所以不尽所以不住。夫大士之行行各有以妙期有在。故复对而明之。夫德之积也。必涉有津。若住无为则功德不具智之明也。必由广博。若废舍有为则智慧不具。
　　大慈悲故不住无为。满本愿故不尽有为　肇曰。慈悲入生死。岂住无为之所能满愿由积德。岂舍有为之所能。
　　集法药故不住无为。随授药故不尽有为　肇曰。采良药必在山险。非华堂之所出。集法药必在险。有非无为之所出也。若痴舍有为则与群生隔绝。何能随而授药。
　　知众生病故不住无为。灭众生病故不尽有为　肇曰。习知众生病必之病所。岂住无为之所能。灭众生病必造有治。岂尽有为之所能。
　　诸正士菩萨以修此法。不尽有为不住无为。是名尽无尽解脱法门。汝等当学　此四总结劝。肇曰。不尽有为故无阙德之累。不住无为故无独善之碍。此二无碍门。是菩萨弘道之要路。佛事无方之所由。劝彼令学。示其佛事不思议道。令必审诸佛无若干也。
　　尔时彼诸菩萨闻说是法皆大欢喜。以众妙花若干种色若干众香。散遍三千大千世界。供养释迦牟尼佛及此经法并诸菩萨已。稽首佛足叹未曾有言。释迦牟尼佛。乃能于此善行方便。言已忽然不现还到本彼国　此三闻法欢喜供养称述而还国也。

　　见阿閦佛品第十二

　　阿閦此云无动。虽复变化万形而实相常寂故名也。将证净名胜德。以即经故取佛而现土。因立品名耳。又据前半品应见如来。以后半品显迹证经故从后立名也。
　　尔时世尊问维摩诘。汝欲见如来。为以何等观如来乎　此品第二显净名身土以证经。夫人有胜德说必真当故印定也。文三。初明真身真土。二明应身应土。三欲闻经云利也。初文二。此初问也。前文殊入室论之以无来。身子求经训之以无求。今净名见佛见之于无见。此皆会真则言亡。相寂引物则示有去来耳。又二乘初心皆见相迹故因以诲之也。肇曰。向命文殊共来见佛。虽复举目顺俗而致观不同。如来逆睹其情。将显其来观之旨。以明佛事不可思议故知而问。
　　维摩诘言。如自观身实相。观佛亦然　二显法身。文二。一正答法身。二论以生灭。前文三。初总答实相。二别拣百非。三结成正观。此初也。肇曰。佛者何也。盖穷理尽性大觉之称也。其道虚空固已妙绝常境。心不可以智知。形不可以像测。同万物之为而居不为之域。处言数之内而止无言之乡。非有而不可为无。非无而不可为有。寂莫虚旷物莫能测。不知所以名。故强谓之觉。其为至也。亦以极矣。何则夫同于得者得亦得之。同于失者失亦得之。是以则真者同真法。伪者同伪。如来虚照冥偕一彼实相。实相之相即如来相。故经曰。见实相法为见佛也。净名自观身实相以为如来相义存于是也。
　　我观如来。前际不来后际不去今则不住。不观色不观色如。不观色性。不观受想行识。不观识如。不观识性　此下二明别拣百非意。明诸相非相即实相也。法身非生灭故非三世。非有故非色。非空故非如。无自性故无性。肇曰。法身超绝三世非阴界入所摄故不可以生住去来而睹。不可以五荫如性而观也。
　　非四大起。同于虚空。六入无积。眼耳鼻舌身心已过不在三界。三垢已离顺三脱门。三明与无明等　金刚之体非四大起。本觉性故不积六情。法界同真不在三界性。离三垢常顺三脱。明与无明其性不二。不二之性即法身性也。
　　不一相不异相。不自相不他相。非无相非取相。不此岸不彼岸不中流。而化众生。观于寂灭亦不永灭　法身非聚散故非一异。亡彼我故无自他不同。太虚故非无相。不受著故非取相。生死即涅槃故无彼此岸。邪正道不二故无中流。虽众相都灭而不住灭故教化众生。是即常寂灭而无灭也。
　　不此不彼。不以此不以彼。不可以智知。不可以识识　法无彼此之相故不彼不此。圣无彼此之执故不以此不以彼。且二乘智所不测。岂凡识而能识哉。
　　无晦无明无名无相。无强无弱非净非秽　性不可蔽故无晦。离觉所觉故无明。不可以名乎。不可以相示。岂强弱净秽而分别哉。
　　不在方不离方。非有为非无为。无示无说　佛身住法性故不在方。庵园即法性故不离方。真身不生灭故非有为。丈六即真故非无为。应物而相非实相故不可示。应物而名非真名故不可说。
　　不施不悭。不戒不犯不忍不恚。不进不怠。不定不乱。不智不愚。不诚不欺。不来不去。不去不入。一切言语道断　法身真净不可以六蔽覆。不可以六度度。不可以善诚。不可以恶欺。感物而来非来。感谢而往非去。既无形于去来亦无心。出入斯言经自绝也。
　　非福田非不福田。非应供养非不应供养。非取非舍。非有相非无相。同真际等法性。不可称不可量。过诸称量　无心福物非福田。有求见益非不福。无证无得非应供。德洽无边非不应取之则失。真舍之则乖道。岂有相可见无相可无。斯同真际等法性越称量之境哉。
　　非大非小。非见非闻非觉非知。离众结缚。等诸智同众生。于诸法无分别　不可以世界量。非大不可以微尘。比非小离六尘之境。不可以合觉。不可以离见。无漏之体体绝结缚等实相之智。同众生之性浑然无际。岂与法有别。
　　一切无失。无浊无恼。无作无起无生无灭无畏无忧无喜无厌　肇曰。无得故无失。无清故无浊。事外之体何可恼乱。孰能作之。令起生之使灭。恬淡寂泊无为无□。岂容忧畏喜厌于其闻哉。
　　无已有无当有无今有。不可以一切言说分别显示　既云三世之有都绝言说之路。
　　世尊如来身为若此也。作如是观。以斯观者名为正观。若他观者名为邪观　三结成观也。肇曰。穷言尽智莫能显示。来观之旨为若是也。又解。他观者谓二乘凡夫见生灭忧畏等背理为他。
　　尔时舍利弗问维摩诘。汝于何没而来生此　二论生灭文三。舍利弗问。二净名约幻况出。三释其生灭。前文又四。此初身子问也。离生灭见不生灭者。二乘之见非实相义。若即因缘生灭悟不生灭者。此法身义也。有此差别故再论焉。上虽具显百非。今但论于生灭。若悟生则无生。自然无生。无生自然。自然众非可见矣。肇曰。上云如自观身实相。实相无生而今现有生。将成其自观之义故以没生问也维摩诘言。汝所得法有没生乎　二反质也。肇曰。逆问所得以证无没生也。所得法即无为无相法也。
　　舍利弗言。无没生也　三答无没生也。
　　若诸法无没生相。云何问言汝于何没而来生此　四呵也。若观诸法因缘生灭本无自性。云何乃问此没生耶。
　　于意云何。譬如幻师作男女。宁没生耶　二举幻况文五。此初举幻问。
　　舍利弗言。无没生也　二答也。
　　汝岂不闻佛说诸法如幻相乎　三重问。
　　答曰如是　四重答。
　　若一切法如幻相者。云何问云汝于何没而来生此　五呵。若佛说诸法如幻相者。即幻生非生幻没非没。云何更问此没生也。肇曰。生犹化。存死犹化。往物无不尔。独问我为。
　　舍利弗。没者为虚诳法坏败之相　生者为虚诳法相续之相　菩萨虽没不尽善本。虽生不长诸恶　三解释。妄执虚诳有没有生。悟法真实无生无灭。幻灭非灭故不尽。善本幻生非生故不贪生长恶。此所以显即生灭悟无生灭成法身义也。
　　是时佛告舍利弗。有国名妙喜。佛号无动。是维摩诘于彼国没而来生此　此下二明应身应土文二。初论应事。二现身土。前文又四。一佛示国名。二身子生疑。三约喻质问。四解释应事。此初也。上既即生非生是真身。此明不生能生是应身。国土亦然。故佛示其生没也。
　　舍利弗言。未曾有也。世尊。是人乃能舍清净土。而来乐此多怒害处　二生疑。但可弃秽生净。曷有舍净来秽耶。肇曰。此土方余国怒害最多。
　　维摩诘语舍利弗。于意云何。日光出时与冥合乎。答曰不也。日光出时则无众冥维摩诘言。夫日何故行阎浮提。答欲以明照为之除冥　三质问。初问答明曰。光自明闇不能蔽。喻真身处染不染。后问答明曰。光能破彼闇。喻菩萨化生杂染。
　　维摩诘言。菩萨如是。虽生不净佛土为化众生不与愚闇而共合也。但灭众生烦恼闇耳　此四合喻能释。二重亦然。
　　是时大众渴仰。欲见妙喜世界不动如来及其菩萨声闻之众　此二正现身土。文六。一时众渴仰。二佛命令现。三奉命移取。四劝修行。五大众发心。六利益还本也。此初也。
　　佛知一切众会所念　告维摩诘言。善男子。为此众会。现妙喜国无动如来及诸菩萨声闻之众。众皆欲见　此二命令现土。肇曰。既睹大众渴仰之情。将显净名不思议德故告令现本国也。
　　于是维摩诘心念。吾当不起于座接妙喜国。铁围山川溪谷江河。大海泉源须弥诸山。及日月星宿。天龙鬼神梵天等宫。并诸菩萨声闻之众。城邑聚落男女大小。乃至无动如来三奉命。文六。此初念取彼佛国土及妙莲花宝。阶严饰尽皆现也。
　　及菩提树诸妙莲花。能于十方作佛事者　肇曰。彼菩提树及妙莲华皆能放光明于十方作佛事。及华上化佛菩萨亦于十方作佛事皆通取来。
　　三道宝阶从阎浮提至忉利天以此宝阶诸天来下。悉为礼敬无动如来听受经法。肇曰。欲天报通足能陵虚。然彼土以宝阶严饰为戏游之路。故同以往返也。
　　阎浮提人。亦登其阶。上升忉利见彼诸天妙喜世界成就如是无量功德。上至阿迦[賦-止+(二/貝)]吒天。下至水际。以右手断取如陶家轮。入此世界犹持华鬘示一切众　肇曰。严净之土福庆所集。人天之报相殊未几。故同路往返有交游之欢娱。又解。忉利此云三十三也。阿迦[賦-止+(二/貝)]吒此云色究竟。
　　作是念已入于三昧现神通力。以其右手断取妙喜世界置于此土　二正取。肇曰。重为轻根静为躁。若非三昧之力无以运神足之动。
　　彼得神通菩萨及声闻众并余天人。俱发声言。唯然世尊。唯取我去。愿见救护　三得通惊觉肇曰。大通菩萨逆睹变瑞为众而问。其余诸天未了而问。恐畏未尽故求救护。
　　无动佛言。非我所为。是维摩诘神力所作　四佛称净名作也。
　　其余未得神通者。不觉不智已之所往　五明不觉。
　　妙喜世界虽入此土而不增减。于是世界亦不迫隘如本无异　六入不增减。
　　尔时释迦牟尼佛告诸大众。汝等且观妙喜世界无动如来其国严饰。菩萨行净弟子清白。皆曰。唯然已见。佛言。若菩萨若得如是清净佛土。当学无动如来所行之道　此四劝修行。文三。此初劝观也。二皆曰唯然答见。佛言已下劝修并可见。肇曰。登高必由其本。求果必寻其因。
　　现此妙喜国时。娑婆世界十四那由他人发阿耨多罗三藐三菩提心。皆愿生于妙喜佛土。释迦牟尼佛即记之曰。当生彼国　此五明众益。文三。发心发愿佛记如文妙喜现。此二意。一为证净名净土。二为若干有缘发心。
　　时妙喜世界于此国土。所应饶益其事讫已。还复本处举众皆见　此六利益已还本。
　　佛告舍利弗。汝见此妙喜世界及无动佛不。唯然已见。世尊。愿使一切众生得清净土如无动佛。获神通力如维摩诘　此下第三明闻经益。文二。一身子发愿。二闻经利益。初文又三。一问。二答。三发愿。如文妙喜净土净名神道不思议事。二乘所无故启兹愿也。
　　世尊。我等快得善利。得见是人亲近供养　此下二明闻经得利文二。此叹闻经益。
　　其诸众生若今现在若佛灭后。闻此经者亦得善利　此二叹诸众生闻经益。文三。此初叹闻经。
　　况复闻已信解受持读诵解说如法修行　二总叹受持。
　　若有手得是经典者。便为已得法宝之藏　三别叹有六。此初也。八难众生尚不闻名。况乎得哉。深种信根值佛得经解脱宝藏即为已得。
　　若有读诵解释其义如说修行。即为诸佛之所护念　肇曰。行应于内护念于外。理会冥感自然之数。
　　其有供养如是人者当知则为供养于佛　持法藏者。行如来事故如供佛。
　　其有书持此经卷者。当知其室则有如来　经是佛母故。经卷住处佛及弟子梵释龙天护如塔庙。
　　若闻是经随喜者。斯人则为取一切智　千里之行难于发足。一切智果始于随喜。既能喜之必当克证。
　　若能信解此经乃至一四句偈为他人说者。当知此人即是受阿耨多罗三藐三菩提记　十善五戒报在人天。大乘深经唯果菩提故始信四句便记成佛。

　　法供养品第十三

　　此下二品大段第三证已须传流通分也。读说护持远津遐劫闻经修圣。圣不绝故曰流通。文二。此品赞法得益大。后品睹益护持大乘理教名之为法。修读传通名为供养。如文。
　　尔时释提桓因于大众中白佛言。世尊。我虽从佛及文殊师利闻百千经。未曾闻此不可思议自在神通决定实相经典。品文二。初天帝发誓弘经。二如来述可。初中又三。初叹法胜。次叹人益。三睹益誓传。此初也。百千经方便教也。决定实相修证理自在神通所证用。肇曰。此经意虽简约而义包群典。坐不逾日而备睹通变。大乘微远之言。神通应感之力。一时所遇理无不尽。
　　如我解佛所说义趣。若有众生闻是经法。信解受持读诵之者。必得是法不疑　此二叹人。文二。此初叹信解。肇曰。是法者自在神通实相法也。什曰。若累深信薄者经涉生死究竟必得。若善积而悟深者随愿辄成之。
　　何况如说修行。斯人则为闭众恶趣开诸善门。常为诸佛之所护念。降伏外学摧灭魔怨。修治菩提安处道场。履践如来所行之迹　此二叹修行也。一念修行闭八难恶趣。开五乘善门行。应则诸佛宜护修。正则外魔摧伏随顺佛理。名修菩提不移。此心必安道树无上佛果信心为本。万行菩提一念为阶。所以始于一念修行即是履践如来所行之迹。
　　世尊。若有受持读诵如说修行者。我当与诸眷属供养给事。所在聚落城邑山林旷野有是经处。我亦与诸眷属。听受法故共到其所。其未信者当令生信。其已信当为作护　此三天帝睹法真益大发誓弘护。又护持正法菩萨行本所以誓修。
　　佛言。善哉善哉。天帝。如汝所说。吾助尔喜。此经广说过去未来现在诸佛不可思议阿耨多罗三藐三菩提　此下二佛赞天帝所以。文三如前。初述叹法也。肇曰。善其护持之意也。三世菩提不思议道皆陈在此经。若受持护养则为供养三世诸佛故助尔喜。
　　是故天帝。若善男子善女人。受持读诵供养是经者则为供养去来今佛　二述人益深。文二。此初正述也。经是三世佛母。供其母则供其子也。又教能显理理能悟佛故受持读诵则为供养三世佛矣。
　　天帝。正使三千大千世界如来满中。譬如甘蔗竹苇稻麻丛林。若有善男子善女人。或一劫或减一劫。恭敬尊重赞叹供养奉诸所安。至诸佛灭后。以一一全身舍利起七宝塔。从广一四天下高至梵天表刹庄严。以一切华香璎珞幢幡伎乐微妙第一。若一劫若减一劫而供养之。于天帝意云何。其人殖福宁为多不　此二校量。文四。此初举况句也。大千诸佛福田最上施。安起塔二世供养是人殖福为多不耶。
　　释提桓因言。多矣世尊。彼之福德若以百千亿劫说不能尽　二答福多。
　　佛告天帝。当知是善男子善女人。闻是不可思议解脱经典信解受持读诵修行福多求彼　三正校量胜。生曰。衣食供养本以施功致福。非求理之法据。此正可生人天之中。终不得成佛也。供养法身者。以佛所体为怀之于大悟智慧而以相比。岂可同年语优劣哉。
　　所以者何。诸佛菩提皆从是生。菩提之相不可限量。以是因缘福不可量　四释胜所以。诸佛从经生。供佛福尚多。何况供求经本乎。肇曰。高木必起重坏瑾瑜必生荆岫。所以无量之果必由无量之因。诸佛菩提皆从习此经生。而菩提之道以无相为相。无相之相不可限量。因是生福。福何可量。
　　佛告天帝。过去无量阿僧祇劫是时。有佛号曰药王如来应供正遍智明行足善逝世间解无上士调御丈夫天人师佛世尊。世界曰大庄严。劫曰庄严。佛寿二十小劫。其声闻僧三十六亿那由他。菩萨僧有十二亿　此下三述弘护之报。我为月盖护法。成佛天帝所愿报可知矣。文四。初明有佛。二明供养。三结会。四劝修。此初明时有佛也。药王别号如来等通号有十。一如来乘真如理来成正觉故。二应供破魔度物应供养故。三正遍智正觉诸法不颠倒故。四明行足万行满足至三明果故。五善逝逝往也。直往菩提不退还故。六世间解大悲权智解世间故。七无上士德业最胜无能过故。八调御丈夫受化调伏皆丈夫故。九天人师虽师范六道天人益多故。十佛。佛驮觉也。生死长夜自觉觉他故余劫名眷属等。可见。
　　天帝。是时有转轮圣王名曰宝盖。七宝具足主四天下。王有千子。端正勇健能伏怨敌。尔时宝盖与其眷属供养药王如来。施诸所安至满五劫　二明有王供养。文三。此初父王供养也。七宝者轮宝珠宝女宝象宝马宝藏宝臣宝丘宝神宝。
　　过五劫已告其千子。汝等亦当如我以深心供养于佛。于是千子受父王命。供养药王如来。复满五劫一切施安　二千子供养有告有奉。可见。
　　其王一子名曰月盖。独坐思惟。宁有供养殊过此者　此三明月盖思法供养文九。此初独坐思惟也。肇曰。极世肴珍无以　其至至之情冀所珍之外有妙养以畅诚心。
　　以佛神力空中有天曰。善男子。法之供养胜诸供养　二天告。肇曰。药王如来知其将化故变为空神而告之。
　　即问。何谓法之供养　三问天也。
　　天曰。汝可往问药王如来。当广为汝说法之供养　四令往问佛也。
　　即时月盖王子行诣药王如来稽首佛足。劫住一面白佛言。世尊。诸供养中法供养胜。云何为法之供养　五诸佛问。
　　佛言。善男子。法供养者诸佛所说深经。一切世间难信难受。微妙难见清净无染。非但分别思惟之所能问　下六答法供养。文二。一明法体。二明供养法中文五。初明理法。二明教法。三明行胜。四明果胜。五总结也。此初明实相理法也。肇曰。深经谓之方等第一义也。其旨深玄非有心之所得。微妙无缘非明者。所睹超绝尘境无染。若空欲以有心有明而信受者。不亦难乎。又解。实相深理难信难见。性净无染促可智悟。非分别思惟能得。又解。情与理违故难信。行与理违故难受。惑与理违故难见。
　　菩萨法藏所摄。陀罗尼印印之　此二明菩萨法教非小乘也。陀罗尼印者。无名相理假名相说。终日名而无名。终日相而无相。此陀罗尼印也。故胜天王云。总持无文字。文字显总持般若。大悲力离言文字说。又即名非名。即相非相。亦名实相印也。肇曰。菩萨法藏所摄固非小乘之宝。总持所印固非城中之道。总持所所印印必真法藏所摄。所摄必宝。岂是常人所能开发。以明法宝除固难可窥[門@俞]也。
　　至不退转成就六度　此三明理深教妙起行必胜文四。此初不退行也。如弥勒章相。肇曰。不退所以至六度。所以成大业之所出莫由斯典。
　　善分别义顺菩提法。众经之上　此二演说行也。肇曰。善分别实相之义。顺菩提无相之法。此经之上也。
　　入大慈悲。离众魔事及诸邪见　此三离过行也。大悲故超二乘。离著故超诸魔。无邪见故超外道。此皆深经之所能也。
　　顺因缘法。无我无人无众生无寿命。空无相无作无起　此四证真行也。谓顺因缘悟真理也。无我等我空也。空无相等法空也。肇曰。法从因缘生。生则无自性。无自性则无主。无主则无我。人众生寿命唯空无相无作无起。此深经之所顺也。
　　能令众生坐于道场而转法轮。诸天龙神乾闼婆等所共叹誉　此下四明理深行妙得胜果也。文三。初明证道法身果。既成道树必转法轮所以天龙预怀所叹。
　　能令众生入佛法藏摄诸贤圣一切智惠。说众菩萨所行之道　此二明一切智果。既坐道树具佛法藏获贤圣智。得菩提道因圆果满。名行足也。
　　依于诸法实相之义。明宣无常若空无我寂灭之法。能救一切毁禁众生。诸魔外道及贪著者能使怖畏　此三明大悲利益果。既坐道场获一切智。普雨法雨利益众生。令诸菩萨依实相义。权为二乘宣无常理。闻经随喜毁禁罪除。诸魔外道怖邪归正。自非深信大乘坚固悲愿安能致。此无边益哉。
　　诸佛贤圣所共称叹。背生死苦示涅槃乐。十方三世诸佛所说　此五总结理也。肇曰。诸佛共称以明共法必真也。生死虽苦背之至难。涅槃虽乐识之者寡。自非深经孰启其路。诸佛虽殊其道不二。以明其第一义经常一不差也。美深经讫于是。
　　若闻如是等经。信解受持读诵以方便力为诸众生分别解说显示分明。守护法故。是名法之供养　此二明供养。文二。此初信行读诵。肇曰。如是等经尽诸佛法身也。若闻斯经能信解护持宣示分明。令大法增广名法之供养。养成法身也。
　　又于诸法如说修行　此二明法行修行。文三。初观除邪报。二四依简失。三顺寂灭证。初除执。文三。此初标也。肇曰。诸法即深经所说六度诸法。
　　随顺十二因缘。离诸邪见得无生忍。决定无我无有众生　此二无我睹也。肇曰。不悟缘起故有邪见之迷封我之惑。若如说行则得明惠。明见十二因缘根原所由。故能离邪见得无生忍。无复吾我众生之想也。见缘如缘谓之随顺。明白有无谓之决定。皆智用之别称。
　　而于因缘果报。无违无诤离诸我所　此三离我所也。肇曰。无违无诤即随顺义也。五受阴身及家属所有因缘果报即我所也。若能照见因缘果报之性顺而无违离我所也。上直明观因缘知无造者故离我见。今观因缘果报知无属者故离我所见。
　　依于义不依语。依智不依识。依了义经不依不了义经。依于法不依人　二四依简失。大集经云。语者说生死。义者知生死无性。悟者说涅槃味。义者说涅槃无性。语者说诸乘随所安止。义者说诸乘入一相智行等。又识者识四大智住四大无性。识者识六根六识。智者住内外寂灭等。又不了义经说生死苦恼。了义经说生死涅槃一相。不了义经说我人诸法。了义经说三空无我也。又人者摄取人见。法者解人无人见。人者凡圣三乘人也。法者知一切法无别无异如虚空也。
　　随顺法相无所入无所归　此三顺法寂灭相而修证。文三。此初标法体也。肇曰。顺因缘知法无尽。法从缘而有。从缘而无。其有不从未来来。其无不归入过去去。故曰无入无归　无明毕竟灭故。诸行亦毕竟灭。乃至生毕竟灭故。老死亦毕竟灭　二辩寂灭相也。肇曰。毕竟谓始终常灭。终常灭不复更灭。乃所以成无尽义也。生曰。毕竟者终要然也。终既要灭。生岂有哉。生若不有其谁有灭耶。则无入归矣。
　　作如是观。十二因缘无有尽相。不复起见。是名最上法之供养　此三结供养也。无明本性寂灭故不生。不生即不灭。不灭即无尽。肇曰。上观因缘无生离常我等诸见。今观因缘无灭离断灭等诸见。具四依离诸见者。法供养之上也。
　　佛告天帝。王子月盖从药王佛闻如是法得柔顺忍　七闻法得益也。分二。一柔顺。仁王云。四五六地得此忍也。肇曰。心柔智顺堪受实相未及无生。名柔顺忍。
　　即解宝衣严身之具。以供养佛　二解衣供养。
　　白佛言。世尊。如来灭后我当行法供养守护正法。愿以威神加哀建立。令我得降魔怨修菩萨行　三请加护也。肇曰。闻法供养欣欲行之。然经道深远非己力所弘。故愿加威神也。
　　佛知其深心所念。而记之曰。汝于末后守护法城　八明受记。什曰。欲令后人信伏故记其守护法藏。
　　天帝。时王子月盖见法清净。闻佛授记以信出家。修集善法精进不久。得五神通通菩萨道。得陀罗尼无断辩才　九出家护法。文三。此初出家得道。神通身业。陀罗尼心业。辩才口业也。
　　于佛灭后以其所得神通总持辩才之力。满十小劫。药王如来所转法轮随而分布　二以具三业功德故弘法也。
　　月盖比丘以守护法勤行精进。即于此身化百万亿人。于阿耨多罗三藐三菩提立不退转。十四那由他人深发声闻辟支佛心。无量众生得生天上　三明所化众数。
　　天帝。时王宝盖岂异人乎。今现得佛号宝炎如来。其王千子即贤劫中千佛是也。从迦罗鸠孙驮为始得佛。最后如来号曰楼至。月盖比丘则我身　是三结会也。故今迦罗鸠孙驮亦曰俱留孙。贤劫千佛之首。楼至千佛之终也。
　　如是天帝。当知此要。以法供养于诸供养为上。为最第一无比是故天帝。当以法之供养供养于佛　四结劝。肇曰。吾成正觉由法供养。以是可智法养为上。

　　嘱累品第十四

　　此品付嘱护持传法事。大缘累不轻。殷勤付嘱故云嘱累。又云殷勤。再三故云嘱累。
　　于是佛告弥勒菩萨言。弥勒。我今以是无量亿阿僧祇劫所集阿耨多罗三藐三菩提付嘱于汝。如是辈经于佛灭后末世之中。汝等当以神力广宣流布于阎浮提无令断绝　品文三。一付嘱弥勒等。二付嘱阿难等。三经毕庆闻。前文又二。初付。后受付。文三。此初正付也。肇曰。不思议经即佛无上菩提之道。其道深远离可克成。吾无量劫不惜身命。骨施逾须弥血施过江海勤苦积集。今始得就哀彼长迷故垂之竹帛。然群生德薄魔事[火*盛]炽。吾道多难。非汝不弘嗣正之弟所以重累。又城高冲生道尊。魔盛自非神力无以制持。故劝以神力也。
　　所以者何。未来世中当有善男子善女人。及天龙鬼神乾闼婆罗刹等。发阿耨多罗三藐三菩提心乐于大法。若使不闻如是等经则失善利。如此辈人闻是等经。必多信乐发希有心当以顶受随诸众生所应得利而为广说　二释付以所。缘不感佛教在当来。不闻则失。闻之必益。故顶受广说。肇曰。法之通塞损益若此故劝弥勒顶受广说也。
　　弥勒当知。菩萨有二相。何谓为二。一者好于杂句文饰之事。二者不畏深义如实能入。若好杂句文饰事者。当知。是为新学菩萨。若于如是无染无著甚深经典。无有恐畏能入其中。闻已心净受持读诵如说修行。当知。是为久修道行　此三简传通得失。有三。此初总简也。新学好文久修。好蒙传者应善。其根缘学者应鉴。其得失有标释结。可见。肇曰。行之深浅各有异相得失两陈以励护持法者。
　　弥勒。复有二法。名新学者。不能决定于甚深法。何等为二。一者所未闻深经。闻之惊怖生疑不能随顺。毁谤不信而作是言。我初不闻从何所来。二者若有护持解说如是深经者。不肯亲近供养恭敬。或时于中说其过恶。有此二法。当知。是新学菩萨。为自毁伤不能于深法中调伏其心　此二别简新学。文三。如前决定深理必在积修。敬法重人方能久学。若谤法毁师自绝深信解惠不明。岂能决定正观获不退转也。肇曰。一毁法。二毁人。
　　弥勒。复有二法。菩萨虽信解深法。犹自毁伤而不能得无生法忍。何等为二。一者轻慢新学菩萨而不教诲。二者虽解深法而取相分别。是为二法　三别简旧学。二法者。一轻慢新学自丧大悲。二乐分别自坏大智。夫证无生忍要悲智双圆。有兹二患。自毁修证。文三。如可见。
　　弥勒菩萨闻说是已白佛言。世尊。未曾有也。如佛所说。我当远离如斯之恶　此下二明弥勒四王等受旨。文三。此初弥勒受旨。文二。初领旨。二佛赞。领中先受诫旨。肇曰。一生大士岂有如斯之恶而复离邪。发言者为未离者耳。
　　奉持如来无数阿僧祇劫所集阿耨多罗三藐三菩提法。若未来世中善男子善女人求大乘者当令手得如是等经。与其念力。使得受持读诵为他广说。世尊。若后末世有能受持读诵为他说者。当知。是弥勒神力之所建立此二领通经旨。如来得法益通三世。未来有缘。我当令手得心持自行谦说。弥勒神力者。肇曰。定已功于未然息众魔之摧断。
　　佛言。善哉善哉。弥勒如汝所说。佛助尔喜　此二佛赞。如文可见。
　　于是一切菩萨合掌白佛言。我等亦于如来灭后。十方国土广宣流布阿耨多罗三菩提法。复当开导诸说法者令得是经　二诸菩萨受法灯遍照故誓宣十方。
　　尔时四天王白佛言。世尊。在在处处城邑聚落山林旷野。有是经卷读诵解说者。我当率诸官属为听法故往访其所权护其人。而百由旬令无伺求得其便者　此下三四天王受旨经卷住处灾难自清。况天力护持弥增法化。
　　是时佛告阿难。受持是经广宣流布。阿难言唯。我已受持要者。世尊。当何名斯经。佛言。阿难。是经名维摩诘所说。亦名不可思议解脱法门。如是受持　下二付嘱阿难付受问答。若令结集之时无所遗漏。
　　佛说是经已。长者维摩诘文殊师利舍利弗阿难等。及诸天人阿修罗等一切大众。闻佛所说皆大欢喜　已下说付既周庆闻修奉。

　　净名经关中疏卷下


