  法华义记卷第三
　　




　　法华义记卷第三

　　不自觉知喻佛亦如是。七偈半。颂合云喻。离三涂苦。生于人天。名世间乐。修行断结。名涅槃乐。为大众说。八偈颂合注两喻。明亡相心中。不存彼此。信不信异。利钝差别。等为说也。而无解卷。一切众生以下。九偈半。颂受润喻人天圣王。释梵诸王。受润处少。除患复微。益物亦□□□□草。声闻二乘。受润既多。除患亦胜。益物处强。名中药草。柱下菩萨。闻说大乘。一□□□□过声闻百千劫行。深伏烦恼。识众生机。随缘益物。名上药草。初住尽。六住有多[利-禾+扁]荫。名为小树。七住至十地。广有利益。名为大树。所禀各异者。明受润不同。佛以此喻。一偈半释疑。明如来智惠。如大海水。为人演说。迦叶所知。如一渧也。我雨法雨。八偈半。颂合增长喻。令诸世间以下。明凡夫增长。声闻缘觉以下。明二乘增长。若诸菩萨以下。明初住以上增长。复有住禅以下。明七住以上增长。如是迦叶。一偈半。颂合不自觉智喻。迦叶当知。一偈半。□迦叶所解也。今为汝等二偈。重固四大声闻也。

　　受记品

　　四大声□□□解在于譬喻。自陈已得。略领如来化导之方。如来成其所说。功行既就是以列记□□□□受记。我及汝等一偈。起下品也。

　　化城喻品

　　上来明中上以悟。下根未解。为引往固因缘故。以化城为喻。名化城品。正欲道我在十六数。曾亦为汝说。不得直尔而道。要须次第。昔何由得说。明大通智胜。入于三昧。所以得说。如来何由入定。明说法华缘在后人。所以入定。所由说法华。由十六王子请是故说也。十六王子。所由如请。由众生有其大机。所以请也。大根机所由如有。闻说四谛十二因缘。断除烦□□□大机成也。如来何由说四谛。由王子诸梵请。是故说也诸梵所由如请。见大道智□□□坐道场成佛已。召集有缘。所以请也。从是以来。几时迳尘沙劫数。故须道尔许多文句。大通智胜。本坐道场。垂得菩提。乃迳十劫。此与寿量为由序。过去垂得。由迳十劫。岂况释迦六年苦行。得一切智。此为不实也。佛法不现前者。未得一切种智。亦可众生机咸未熟也自下明诸天雨华供养。诸比丘以下。明成佛已。十六王子。各舍所珍。来诣佛所。说偈赞叹。请转法轮。自下明十方诸梵请。就梵请中。皆有五段。第一义光。第二推寻光本。请于佛所。第三散华供养。第四说偈赞叹。第五请转法轮。东方诸梵。请转小乘法轮。东南□□□。请小乘无明人天因果。南方梵请说大乘法轮西南方九至下方。亦请大也。上□□□□大小兼请。失乐者五识乐。相者是前乐境。由其罪业因缘。二俱失也。自下明受请转四谛法轮。上亦有请其大者。何故不明为说大也。过去亦说大品诸经。同于今者。但于今无益。隐而不道。亦可为厉下根。亲从二乘。向于法华。故不明也。三转十二行法轮者。初直言。是苦是集是灭是道。第二劝修。苦应知。集应断灭应证。道应修。第三引证。苦我以知。集我以断灭我以证。道我以修。成无上道。三遍说四谛。名十二也。此是出世之法。世间所不能转也。自下明因缘之道。次第解释。名十二也。由有无明故。造其行□□□□故行亦灭也。余者可知。那由他人。不受一切法故者。不受苦集一切法也。又解。明得道之心。□□□一义空。得无相心。不受相类有为一切法也。从是以后诸声闻不可称数者。明在后得道欲厉于下根。前者为高胜。后者为不如。皆童子出家者。闻上说法。增道见机处明。勘为请主。故请说大也。如来知见。深心所念者。明心中念。欲修行大乘。自行兼人天下同行。广作利益故云深心所念。请佛为证者。故云佛自识知也。所以道出家。圣王所将八万。见王子出家。亦求出家。明王子本以见机根。引尔许多人出家。有大利益。正欲厉于下根。本见机明子为汝等说。到今不解。此为可耻也。自下为说大也。菩萨久积□□□便信受声闻众中有根者。亦信解也。其余众生。皆生疑惑。亦厉下根声闻。使□□□是其高胜。疑惑者是其卑劣。欲使下根声闻自知。尔时不得高同胜者。乃下同疑惑也。欲使检厉其情。自鞭其后。说此经已以下。知缘在后人所以入定。是时十六菩萨以下。明王子同见其机。所以有胜法坐。为众说也令发无上道意。从大通智胜以下。明王子说法。善法其所故。出定赞叹。劝人供养也所以出定赞叹者。时坐生疑。十六菩萨。在其行地。所说未必当理。今者赞叹。欲使时人信伏十六所说。虚应当取信。其为希有。亦可道本菩萨地时。见机分明。为众说法。善得其所。况于今日。道成正觉达□□□汝等说。应当生信也。世世所生。与菩萨俱者。明自尔以来。高胜之者。随其生处。则形心俱到。不如之者。但有窴资远运。与其善俱也。从其闻法。悉皆信解。于今不尽者。亦厉下根之人。使知在前者为高胜。在后为卑劣也。十六沙弥皆得菩提者。此会师古今。亦可。生导师喻。于今有住声闻地者。明其劣者。到今住在声闻位中。我常教化者。常以大乘化也。是诸人等。应以是法。渐入佛道者。应以二乘方便。长进其解。渐入大乘佛道也。所以者何。释如来智惠大乘之道。深远仿佛。信之则难。岂况惠解得入。要先□□□其粗哉。方能取信。故言难信难解。所以施三方便也。尔时所化以下。会第□□□及我灭后声闻弟子者。亦厉下根。亲自值我在世。应齐同根。未来世者。是其劣。使彼自生捡厉。今日时中。应当取信。我灭度后。不闻是经。不知不觉。已之所行正是菩萨之道。当入涅槃。明像正得道。得无余涅槃也。我于余国作佛者。明如来此方缘尽。应在净土。言余国作佛。是人根感于我。同生净土。还求大乘智惠。始终殖我。明法轮道。同归于一解。是以今者殖我在世。齐同上根领解。应当生信也。亦是劝厉之辞也。如来自知。涅槃时到以下。起下灭化喻。众又清净者□□□就。除二乘著相。名为清净。便集比丘。遣二假名。归成一实。比丘当知以下。何以重明三者。欲作势向下。以险道故。施三乘也。自下还喻上火宅中事。初作作险道喻。第二作导师喻。第三作化城喻。第四灭化喻。譬如五百由旬者。与上宅礼为喻。五道为五百。何以知之。下文言过三百由旬。化作一城。三涂示不受道。得道之来。要在人天。故言过三百也。又解。三界为三百。七住二乘为四百。八地终至十住。为五百。何以知之。下文言过三百由旬。化作一城。明二乘无漏。三界所无。二乘涅槃。三界外法。名为过也。险难恶道者。五道□□□□七住以上。虽无三界分段等苦。由有无常变易生灭。岂非险难名恶道也。旷□□□□明三界五道。无其圣人也。虽有二乘之人。陋得无漏。不属三界名为人出。故言三界衰无圣人也。若就后解。以何为人义。人本达古故今如理周备。人义始足。若尔唯佛。是一切智人降佛以下。人义不备。名无人也。怖畏之处者。生死险道。智人之所怖也。若有多众者。六百万亿。修道进德。欲过险道。远诣佛果。为至珍宝处也。有一导师以下。与第一思惟为喻。昔十六王子。释迦导师。闻不载告名聪。快伴法相名慧见之分明了曰明。说到法相名达也。知机发为通。未发为塞也。将导众人。欲过此难。与上第二思惟为喻。□□成道。执理以拟之。所将人众以下。与上第三思惟为喻。本发大心其于佛果。暂时废忘。名中路退也。白导师言。机感于佛。义同白也。小惧其劫。大名怖畏。不能复进者。明三大阿僧祇劫修行。始到在佛地。故名为远。欲退还也。导师多诸方便以下。与上第四思惟为喻。舍教驰轮迳。离生死名可愍也。背其大教。名舍珍宝但起小心。义同退还。上来至此。明念欲作化城。作是念已下。明思惟理教。于险道中。过三百由旬。化作一城者。无而说有。名之为化。防非为城。告众人言以下。为说化城。安慰其心。今□□□□可于中止者。有为无为果。防非为城。可于中止也。若入是城。断除三界生死。有为□□□□为大乐故。言快得安稳也。若能前至宝所。亦可得去者。若不入城。防城亦得去也。不尔时许。此是理中之言。明道成罗汉。理自向佛故言亦可得去也。是时疲极之众以下。与上诸子修行为喻。能越度生死。名生已度想。无为寂灭。名安稳想也尔时导师。知此人众以下。作灭化喻。即上等赐大车也。即灭化城者。释二假名也。宝处在近者。汝等所行。是菩萨道也。我所作者。是方便也。如来亦复如是以下。合喻。初合导师喻。知诸生死□□□道喻。应去合第一思惟。通塞之想也。应合第二思惟。若有多众。欲过此难也。若众生但闻一佛乘者。合第三思惟。所将人众。中路退还也即作是念。佛道长远。要迳生历死。久受勤苦。乃可得成。身命不存。苌寿安在。是故欲退。不复进也。佛知是心以下。合第四思惟。导师多诸方便也。为下劣者。明为懈退者。于三界外为止息故说二乘涅槃。若众生住于二地以下。合灭化喻。即上尔时导师。知此人众。既得止息也。汝等所作未辨者。明二涅槃非究竟也。正可近大乘佛惠。而以非真实也。如彼导师。举喻来帖□□□□第二十劫坐道场。得成于佛。何故不颂初文者。上如来即自说偈颂讫。不须□颂也。彼佛十六子二偈。颂王子请。次十六偈。颂十方诸梵请。次二偈颂受请已。为说四谛十二缘也。次三偈。颂诸人得道。次二偈。颂王子请说大乘。次二偈颂受请为说法华。次一偈。颂入定。次三偈颂王子说法华。次一偈。颂形心俱到。次四偈会古今。以本说为因缘由。至今始得说于法华也。自下颂喻。初二偈。颂险道。迥绝多毒兽者。如大泽中。无其人民。但有虎狼师子。降佛以还。皆有生死烦恼。无真是法。及圣人也。又复无水草。□□□□是人之所依。明三界无漏水草也。若就后解。唯佛得真无漏。降佛以下。无无漏□□也。为智人之所怖畏也。欲过此险道者。欲背于生死。远其佛果也。时有一导师三句。颂导师。次一句颂第一思惟。第二思惟。即上通塞之相。欲过此难也。次一偈。颂第三思惟。欲退还也。次四教寻时思方便者。明本无其小。暂顺小机权假施设也。二乘无而说有。称化作城本防非。郭以收人。无为涅槃。防非语难为城。有为涅槃。积诸功德名郭。有为涅槃。修诸功德名庄严。为行者栖神之处。义同舍宅。□□功德。遮外恶不入内。善不失散。义同为园。无漏召出于三界。名林渠。□□□人示看之处。以喻四谛。通其行人。观行之处。八解名浴池。四禅为重门。三空观心为楼阁。善心有贞干之用。能有所辨名男。慈悲有外适之义名女。即作是化已下已一偈。颂为说化城。次一偈。颂诸子修行。次二偈半。颂灭化喻。我亦复如是。颂合喻。为一切导师。合时有一导师。见诸求道者颂合第一第二思惟。次三句。颂合第三思惟。次偈半。颂合第四思惟作化城也。次四偈。颂灭化城喻。

　　第四五百弟子受记品

　　下根之人。闻上三说。受解在于化城。功行既就。是以列记方将。故名受记。乃与千二百受。但导五百者。此是师徒眷属。其相属者故但言五百也。从佛闻是智惠者。方便者。闻上方便品也。又闻授诸大弟子记者。闻受舍利弗。四大声闻记也。复闻宿世因缘之事者。闻化城品也。复闻诸佛。有大自在神通力者。观彼久远由若今也。自下明欢喜。叹如来化导之方。汝等见富楼。那弥多尼子不者。不论见形。问识□□不。实是大行。现居下流。引接未还也。论行既周。次与授记也。千二百念者。请其记□。□□述彼意故。次第与受之。上利根声闻。先悔过自责。自陈己德。后方列记。今明下根之人。钝根因缘。故得记决然。方能悔过。自陈己解也。譬如有人以下。还喻上化城。四段文句。第一作亲友喻。喻上道师。有人者六百万亿人也。至亲友家者。夫为菩萨。为众生作不请之友。众生有感。诣王子所。名亲友家也。第二醉酒而卧喻。上险道文少不次。应言具设饭膳。然后醉卧。偈中显也。舍教驰轮。妄本大解。起惑以自缠。名醉卧。在生死也。宫事当行者。化导方轨。功赫之事。非已名宫事。明十六王子。此方感□□□□□□影不久。名当行。以无贾宝珠者。明法华大乘。万善功德。利物显然。若以宝珠。理出量算。名无贾也。若暂受永失。非谓为系。今明昔一发之善。窴资远运。到今由在始。可谓为系也。衣里不显之事。明如来玄知。彼人所解不能永固而不语。令汝之所得。必还忘失。若似衣里也。又解。昔说大乘。令其生信。虽复中间妄失。藉本为机。窴资远感。玄见到在。百劫之头。方始解悟。彼人不知。义同衣里。亦可系解心衣里也。与之而去者。说以迁应化土也。其人醉卧。都不觉知者。起惑彰其惠目妄本大解。不□□窴资远益。故言其人醉卧不觉知也。起已游行以下。上化城为喻。人天中修善。资其出世机发名起已。心无主当。失于本善名游行。本大乘为己国。二乘为他国者。有无为果。有资神益。已名衣里食苦。身行道为求索。菩萨一发心。超过声闻百千劫行。声闻心夹劣。所收亦少。故言甚大艰难也。道成罗汉。要求心息。名若少有所得。便以为足。此是小器易盈也。于后友以下。与上灭化为喻。会遇见之者。今□□城中。始得大机也。咄哉丈夫者。呵积之辞。何故为小资神。乃失于大利也。我昔教汝□□□□令得大乘佛果安乐义同五欲乐也。某年日月。以无贾宝珠者。大通智胜王子时。为汝说也。今故现在者。昔一发之善。共相资发。到在于今也。而汝不知有资之益也。弃本大解。而取于小。故言甚为痴也。今道成罗汉行远之佛果。故言可以此宝贸易所须。亦可以万善因。资大乘佛果也。称遂本心。名如意。无所之短者。得一切智。行备满足。更何所少也。自下合喻。为菩萨智作知时以下。合亲友喻。而寻废忘合醉酒喻。既得阿罗汉以下。合起已游行喻。一切智愿以下。合会过见之喻。汝等所得。无为灭谛非究竟也。但以方便。示小乘涅槃也。我今始知。昔来□□□菩萨道故。生欢喜也。故说偈以重章。初二偈半。颂前悔过自责。次二偈颂至亲友家与珠也。其家甚大富者。明大乘之道。万善备也。具设诸饭膳者。称其大机。备为说也。默与而舍去者。为说大乘。必知有忘。不言但有远益。义同默说。竟迁应名舍去。起惑曀彰。忘本大解名卧不觉也。是人既以起。二偈。颂起已游行喻。次二偈颂会遇见之。亦复如是。一偈半。颂合为菩萨时。次半偈。颂合既得阿罗汉道。次一偈。颂合一切智愿。犹在不失。次一偈。颂合我今乃知实是菩萨。

　　授学无学人记品

　　阿难罗睺罗。所以索记者。若不与我授记。向来得记之者。便生其疑疏者得记。亲者不得。此记未必可信。如其与记。遂其索记之愿。亲疏皆得信之毕然故言众望亦足也自下与其列记。新发意菩萨。生其疑念。大行之人。由尚不得如是好记。况其声闻。得如是决。如来下释明。阿难是大权之人。修行来久。昔日与我空王佛所。同其发心。乐多闻者。是一行精进者。不注一行。万行俱前。名为精进。故在前成佛也。阿难现同持者。护持我法也。功行如是。故获好记。何怪之有哉。故阿难闻如来说。得宿命通也。罗睺罗者。□□□也。明二千人功行既齐。列记亦等也。此人根钝竭力赞叹。正得一偈。

　　法师品

　　上来明万善同归莫二之道。三根齐悟列记方将。自此以下。流通说也。圣者说法。有二世利益。欲以此法。传通千载。不坠于地。付嘱四依之人也。能通大法。名为法师。因药王告八万大士者。此是四依之人可付传大乘。故名因也。汝见是大众不者。以现在弟子委付。其师不论见形。同识其心行不。闻妙法华。一偈一句。乃至一念者。不道文句欲明此人理解处鲜。□同一句。以是为因皆与受记。如来灭度之后以下。付嘱未来弟子。以一念解因。玄与授佛□记也。此诸人等。要假汝等四依。像正之中流。通为其匠主。使行得成就若复有人以下。劝二种弟子。应识其师。何者是也。人常言。有六种法师。一者受持。二者读。三者诵。四者解说。五者书写。供养上五。复是其一。此六皆有资益。名为师也。先师言。此解浅近。不当经旨。受持解说者。此是四依之人。末代世中能流通大法。广作利益。是汝等师。此经中但伴为二依。住前为初依。上三第二。乃至偈敬视如佛。种种供养者。明敬法之人。毕能流通。勘为依也。以增供养十万亿佛明下□□□语其实行。报生清净土。愍念众生。故处恶土。经云。四住菩萨。自在生也。初住菩萨。分人□百。动百佛世界。化百佛世界。若以愿力不可思议。若尔下依菩萨。愿力因缘生恶土也。药王设有人问。未来世中。何等众生。当得作佛者。此觅其师。未来世中。何等人是我等师如应示是诸人等。四依菩萨。绍系佛处。未来流通者。是汝师也。下释敬法情深。毕是流通人也。是人一切所应瞻奉以下。劝人供养。应以如来供养明四依末代益物。功同如来。故言如来供养。而供养之。况何尽能受持以下。明上之三依。舍其净土报。生于恶世。广演此经。若是善男子以下。明下依人。第二德行□□无功赫齐同上依。见几处鲜。义同窃。利物义少。同于一人。正得八分。若似一句。能传通大教。名如来使。勘可圣意。遣在像正。流通大乘法事也。何况于大众中。广为人说。明上三依第二德见机处明。益物亦胜也。若有恶人以下。赞叹德福。毁骂得罪。骂佛轻者。佛毁誉不动。如须弥所骂者得罪轻也。毁訾在家。读诵法华者。此是凡夫人闻其毁骂。则不流通所以得罪重也。不尔时许骂佛轻者。但骂其人。不欲断法。毁呰在家出家者。此是四依。骂者罪同于佛。兼欲访经断法之意。罪兼二种。所以重也。以佛庄严者。佛正以万善庄严。此人流通大乘。自行兼人。万善□□。故言而自庄严也。则为如来肩所何担。以大乘名肩。彼人修行。大乘万善。扶疏理担其人。至无上菩提。其所至方。应随向礼者。明四依所在之处。应遥加敬也。什公来时。其母语之。俱摩罗什。汝向东方。汉地有一肉身菩萨。名为道安。汝于神朝。遥礼敬之。可得度难往到。此是其事。自下明供养具。人天中胜者。应以奉献下释是人欢喜说法者。凡夫法师。得好供养。称适其心。说法诣理。闻者具足。得菩提也。又解。四依菩萨。岂容假供。然后欢喜。但见前人。如是舍财□□毕是受法之人。所以喜也。亦可献供。善助发道几勘能受法。故生喜也。说法应几。得理在心。故言即得无上菩提也。初二偈。颂二种弟子。次三偈。颂师。自在所欲生者。四住菩萨。名自在生。随欲生处。即得往生。次三偈。颂劝弟子供养。次一偈。颂如来所遣行如来事。次四偈颂毁骂得罪。赞叹得福。次三偈。颂长行未劝供养。尔时佛复告药王以下。明经染重。已说三乘。当说涅槃。今者说法华。何故为胜。此经偏明一乘。文理周备。胜于涅槃。故言最为第一。又解。三世说三乘。此经最为难信难解。明法华经理深妙。信之则难。岂况惠解。故言难信解也。□□以来。隐而不章名秘。此经即是。向佛之要路。故名要也。不可分布。妄受与人者。末代流通。当相几说法。不得妄有所作。明出以来。温积此理。使外不干。义同守护。但有小几。隐大不说也。如来亲自在世。由多怨嫉。五浊恶世。不得说一。况未来世邪惑竞臻。是以应当相几说法。不得妄有所作。则失几之辨也。药王当知以下。就人以叹德则为如来以衣覆之者。明神通衣之所加护。又解。如来正以万善功德为衣。此人能流通大乘。万善具备。覆盖此人。故言以衣覆之也。修行大乘。诸佛护念也。有大信力者。于大乘理中。□□惠信也。及志愿力。八住菩萨。称愿以行。愿力成就也。诸善根力者。无量善根成就也。与如来共宿者。共佛同栖。宿大乘理中也。为如来智手。摩其心头。药王在在处处以下。就处以明经重。明此理在人则人贵。在地则地尊。经住之处。皆应起塔供养。不须复安舍利者。明起塔之意。为安分身舍利。此是弘经之塔。唱说法华一乘。明真妙法身。故言不须也。正应供养。若有人得见此塔。识知是弘经之塔。万善同归一乘之道。而礼拜□□近无上菩提也。多有人在家出家以下。就善行不善行。以明经重。在家出家。发心修行。不闻法华。在二教中。修行者。不善行也。所以然者。二乘文理不备。教诠处夹习行之者。不善也。得闻法华一乘。明理处旷。万善具足。大乘道备。是以习行之者。名善行也。信解受持者。大行之人。得近菩提也。自下与此三人作喻。有人者二乘人也。渴乏须无上菩提水。二乘中修学。求其佛果。去果远矣。故言于彼高源求之。知水尚远也。施功不已。与第二人闻经作喻。遂渐至泥。知水毕近。与第三信解受持人作喻。菩萨亦复如是以下。合前第一人。若得闻解。合第二人施功不已也。思惟修习。合第三知水毕近人。下释所以闻解习行之者。得近无上菩提。不习之者。去远者何。一切菩萨菩提。皆属此经。不属余经。是以习之者。名善行也得近菩提。不习行者。名不善行也。去之远矣。凡有五种菩提。一者住前性地。深伏烦恼。于其胜理。未究竟解。名发心菩提。初住至六住无漏在怀。伏心于理。名伏心菩提。七住菩萨。三界惑尽。见理喻明。名明菩提。八住至十住。永离爱结。入法流水。名出到菩提。金刚心谢。种知现前。觉□法相。更无所资。名无上菩提。此经备明。故言皆厉。开方便门。示真实相者。此经释二假名。归成一实也。是法华经藏者。积诸功德名藏。亦可出生诸佛也。渊玄绝妙名深。勿不能岨非固。如何求之。[車*奔]然名幽贪赜所不及名远。十住所不逮。名无人能到。应迹道中。言教开示也。药王末代世中。菩萨闻之惊疑者。是新发意也。若声闻人。闻之疑者。无其实德。是增上慢也。自下明流通之行。入室著衣。坐如来坐。然后方说。如来室者。室有覆荫之□。能去寒暑温凉适身。义同于室。悲本拔苦尽原。慈能与乐至极。覆荫三有众生。离苦得乐。大慈悲心。是汝等未来流通此经。当起慈悲也。如来衣者。衣本能弊身丑。名之衣。未来世中。如令不忍辱在怀。念加及报。则不能流通大法。万德不备。菩萨行怀。章菩萨之丑。如其忍辱在心。不加及报。则能流通大法。自行兼人。菩萨道备弊其身丑。故言衣者忍辱是也。如来坐者。坐以安为义。明观心在第一义谛。空中忘相。心及缘于有处有施化。得平等心。不存被此。安空理。然后以不解。代可得说也。故言坐者一切法空是。自下明得果报。初遣化人若说法者以下。遣其实者。为作听众。何故尔者。欲使听者见众多。故知。其有道生敬信也。虽在异国。令说法者。得见我身。明还感应佛。不尔时许。明理中见我。经云见法者。即见佛也。忘失句读。非是忘文。理相难知。客可有忘。还应其人。闻我所说。令具足也。偈中初偈。颂善行不善行三人。略不颂前者。又解。上半偈颂喻前三人。下半偈。颂前三说之中。最为难信。乃至人处。颂不次第耳。声闻之人。不能行于万行。若以懈怠。劝听此经。明于万行习之者。得近菩提也。自昔以来但施三乘言教。大法不设。岂非难闻也。亦可无量劫中。乃说一乘耳。要积德行。勘闻是经。非近因也。故信受者难。亦可菩萨闻惊。名新发意。声闻惊疑。是增上慢。能信受者。是其难也。次一偈半。颂喻。次二偈半。颂合喻。次二偈半。颂流通方法。次十一偈。颂得果报。念佛故应忍者。如其不忍加毁。不得流通大法。念佛告敕。故能忍加毁。流通大法。亦可由念佛故。神通守护。勘受加毁。又解。流通之时。其于当佛。如其不忍。不得流通此经。万行不备。念欲作佛。是故忍也。诸佛加护。大众信伏也。若亲近四依法师。为汝解释。习之者。速得道也。

　　见宝塔品

　　此塔何时而来。上来明其一乘法师流通已竟。此塔忽然。从地而出。证说一乘之果。明其分身。是应化果。明其踊出。是眷属果。明其寿量。是寿命果。又解。宝塔来意。欲证经真实。正是三请时来。与三乘。作受道之缘。如令一人不集。大法不唱。故知。尔时以来。但出缘经者。见下举偈。来劝时会。故著之在此。若三请中安者。则隔绝尔许多文句。明破三义赊远。故置之偈前。从地踊出者。明生死异路。故从地出。不尔时许。将明大乘之道。万善地中出。住在空中者。空是无类。将表明大乘之果。独脱无类也。又解。空本是请静。将明一乘静理。故住在空也。亦可道因下而果上。自下明庄投宝塔。及以供养。塔中所出音声。赞叹释迦。能以一乘大惠。三乘等与所说不虚。皆真实也。大众见塔处空。所出音声。皆得法憘。怪未曾有也。大乐说。知四众心疑。为设二问。宝塔出之因缘。第二问其音声所以。如来先答第二问。明塔中有如来全身。所以有声。非碎身舍利也。自下答初问。过去有佛。号曰多宝。昔有其愿。若我成佛。灭度之后。有说法华经处。我之宝塔。皆踊现其前。为作证明。叹言善哉。所以有此塔也。不但此中有宝塔。说经之处。皆亦如之。大乐说。以如来神力。闻欲见佛身者。上明直问塔之因缘。声之所以。事相是近。不假神力。率已所见。自能问也。今明因言。以长理明。若欲见者。要集分身。若三变净土。分身方集。如其一人不集。大法不唱。此亦与三乘。作受道之缘。然后开塔。说于法华。事相是远。几会难识。故假神力。问其所以。大乐说。即请见分身佛。即放光召也。所以变土清净者。有其二意。一欲明宾主相待。二欲移三乘之秽。就一乘之净也。何故三变也。一变亦能容受。明移三乘故也。一变为菩萨。二变为辟支。三变为声闻。亦可三变者。明分身多故也。各将一大弟子者。欲明表一乘义也。又解。将欲简粗就细也。所以召十方者。欲以释迦为主。十方为分身。若彼方受道缘至。亦以释迦为分身。彼方为本。此斯皆不实。故知。更有真妙法身。为万应之本。本毕归净。而化在于秽净即法身所统也。此亦与寿量为由序。诸佛遣使。通其相闻。同于大乐欲开塔也。故言诸佛遣使亦复如是。皆欲开塔显一乘也。释迦知诸佛同见。欲开宝塔。知受道时至。从坐而起。住在空中。是以四众。起立加敬。即开塔户。见多宝如来。全身不散。如入禅定。发声赞叹也。即分半坐。与其释迦。劝就坐也。坐其半坐者。明过佛与今佛同。将明释迦双林。涅槃之相。不尔时许。欲等生死。明过去来同。今明释迦双林。灭而不灭。以今同古。明释迦王宫生。非宝生故。言等生死也。由斯得显寿量也。佛坐高远者。空有殊隔也。唯愿如来。令我等见辈。俱处空也。即以神力。接诸大众。皆在虚空上来至此。皆方便品中事。若如是者。广说以下。皆处空说也。以大音声以下。接次法师品末文句。谁能于此。广说法华者。此句结终开始。结终者。结流通也。开始者。由此一唱。持品得兴。他方亦然。佛止不须。即显踊出。得明寿量。此为开始也。佛欲以此大乘之道。付嘱有在。故举偈来劝。初三偈半。以多宝来劝。明过佛久成。由尚为法。岂况汝等。行地不足。境中而当。不为法也。次三偈。举分身来劝。次五偈半。使识变土之意。正为大法得存也。次一偈半。令发誓。次一偈半。引多宝来证为证。次二偈。明若能受持。得三佛意。次三偈。若能受持。则供养三佛。次一偈。若能流通。则三佛。自下明持之者难。宜发大愿。诸余经典五偈。若说小乘。及神通力。亦未为难。于像正中。说法华者。是则为难。次二偈。明书持经难。次二偈。明读经难。次二偈。持说者难。次三偈。虽持小乘十二部。为人演说。获六神通。此是小益。非为难也。听受大乘。问其义趣。乃达其佛果。是为难也。次三偈。明说小乘。获得四果。亦是小益。非是其难若能奉持法华经典。是为难也。此经于大乘。故称第一。佛正以万善为体。若持大乘。则持万。故言则持佛身也。自下明能受持者。教其发誓。是则踊猛。能亡身取法。是则精进。万行俱前。是名持戒。以大乘防非。行头陀者。能断诸恶。众行既备。疾得道也。是真佛子。劝能绍继也。世间眼者。能解其义。为人演说。开导群萠也。下劝人天供养。

　　持品

　　因上如来。唱务受持。说偈。劝人。发誓流通。今者药王。大乐。并法华坐上声闻。及小行菩萨。应于上言。感发誓流通受持。故名受持也。初明大士恶世流通。不借身命。第二明声闻流通唯在净土。不勘处恶也。自下明与比丘尼授记偈力赞叹。正得一偈。亦发誓愿。净土流通。视八十亿者。此是下依菩萨。欲使发誓流通也。是诸人等。敬顺佛意。并满本愿。发誓流通周旋往返者。明小行菩萨。不得高同大士。久处于恶。若一向在净土。所同声闻故。言往返下。请佛为护者。即时诸菩萨。俱同发声说偈者。此是八十亿大菩萨也。偈中广明恶世之中。多有恶人。及增上慢。如是众恶。我皆能忍。复有受持小乘声闻戒者。去其聚落五百□空闲静默。谓是真道也。轻贱人间者。四依菩萨。处俗教化。不顺衣议。闲静比丘。不识拥道。而轻贱其人也。谓四依贪利养故。为白依说法。是人怀恶者。道像正中陈练。觅流通人过。常念世俗事者。恶心慢法。不离生死。名念俗事习行小乘。陈恶非真阿练。名假名。要修行大乘。万行具备。众恶永忘。乃可谓为真陈若。好出我等过。假名阿练。好见菩萨过也。谤我所说。言外道经。非是佛说。诳惑求名。分别大小也。常在大众中。及国王大臣。说我等过。言是邪见人。我四依敬敕。故悉忍受之。汝等皆是佛。此是善骂。汝说大乘。处俗流通。广作利益者。佛无是语。若说有者。便为胜佛。如此轻慢。皆忍受之。为烦恼恶鬼。入其身故。是以毁我。敬佛嘱故。著忍辱铠。亦可敬于当佛。修其万行。如令不忍。万行不备当佛不成故言著忍铠也。既道其忍。何故不轻。避走远住者。释言。不爱身命。要假此身。流通大法。故但言借无上道。恶世比丘。不知小乘独剬一已是佛方便。闻说大乘。见流通之人恶口频蹙而宾出之。此等众恶。念佛敕故。亦忍受之。自下但使有求大乘法者。不游讥嫌。皆列其所。而为说也。处众无所畏者。世尊使我恶世流通。神通力加护。更何所畏。自下请佛为证者。　　比丘惠业许
　　正始五年五月十日释道周所集在中原广德寺写讫

　　安乐行品

　　指佛果为安乐。为佛果修行。名安乐行。又解。文殊师利。为小行菩萨。请其四行。若能备此四行。恶世流通。堪受加毁。故名安乐。亦可。修此四行。外恶不干。泰然怡悦名安乐行也。何异于上者。上为利根大行。但开其门。彼人以已解。今为小行。曲辨于释。广为四耳。第一明生法二空。第二口无其过。第三内除嫉妒。第四兴大慈悲。若具此四行。堪能恶土流通也。初明生法二空。各有其二行之以近处。若观空理。如理知。名为行处。亲而近之。名为近处。安心此理。堪为众生。演说此经也。自下初解行空处。住忍辱地者。要得生空。柔伏烦恼。出空处。有能忍于苦。是故以忍智生空者。何是忍而云其地。忍辱堪受加毁。故得名地。地能生为义。若尔即忍辱为地。由有忍故。恶土流通。堪受加毁。万行扶疏增长。功由于忍。故指忍辱为地。又解。生空是忍家地。若观心在空。见三事俱不可得。不见打者骂者。是护及以刀杖。皆不可得。是故处有。能忍疲苦者。由斯解空故。所以能忍。故指空为忍辱家地。柔和其言。亦可。柔和其意。善顺前人。是口忍。而不卒暴。是其身忍。见三事是空。不念加报。如其不忍念。加返报。卒暴应至。故言而不卒暴也。亦不惊。是其意忍。上之二行。何以得成。要由内心观空故。是恶来加。已心不惊惧。所以身口二忍。不卒暴也。上来明其生空也。又复于法明法空。明五阴诸法。缘假而有求实性毕竟空。故不可得。故于法所无行也。观五阴生。理智常尔。古今定准名如。绝于假诳名实相。能观之心。不空观境。著即是患。故名不行。能观所观。皆不可得。名不分别。观心调和。名行处也。自下更一周。明近处也。上直明生法二空。以为行处近处。今明修行之法。从浅及深。初戒中定后。则从定发慧。观生法二空。如是次第不亲近以下。及解将明亲近。于戒先列不亲近。即是亲近戒也。不亲近国王王子者。皆是宰民之主。□生卒暴。菩萨若当近之。恼生愤怒起心则犯菩萨戒故。所以不近也。不亲近外道梵志者。彼人习异。何容近之。赞咏外书者。其心浮薄。去理远矣。外道师难弟子。为及路。弟子难师。名为逆路。自余可知。不乐畜年少弟子者。皆是防之缘。自下第二次明定也。菩萨修定。故不畜也。是名初亲近处。结戒定二行也。观一切法空。第三明得胜惠。如实相者。此中明假实合观。观假体无。是其空境。观一切假实。有境如实相也不颠倒者。明能观之心。如理而观。名不颠倒。定在于空。名不动心。既不动亦不退。失于空境。空既不退。亦不转入于有也。下明三空观。如虚空者。明空门。第一义谛。□然心行处灭。名言语道断也。不生以下。明死生空门。亦言无相空门。始有名生。增长名起。事成名出。亦可。理非未来名不生。非过去名不出。非现在始生名不起。空理何可表彰名目。明无相空门。名相俱报下实安在。故言实无所有。空理出过量算名无量。自下亦可。明无愿空门。既无量数。安有边也。无碍无彰者。容理移然。谁能居碍。既无其碍。岂为物障也。亦可。观心明了。名无障碍也。若一向道空。凡夫则生其断灭。故讹有以进行。但以因缘假会而有也。空是颠倒。又解。业行是颠倒。由过去业行颠倒。见一切法是有。亦可。颠倒众生。说有是常。乐观缘假。而有实性。则无相也。以戒定为初。始观慧心。为第二近处也。初一偈半。颂前请。次十三偈半。颂离乱行处近处者。明戒定慧。皆有行处近处也。亦可。二空各有行之近处也。次一偈。颂法空行处。次一偈颂生空。半偈结句。次五偈半。颂二空近处。中间一颂释定。文少不次。颠倒众生。著其有无也。次四偈半。明能备此行即得果报。第二明际其口过。若口有过。常欲是已而非物。何能流通大化也。不乐说人者。小乘人。如其道彼长短。即与前人隔绝不得流通大法也。又解。欲流通大法。不乐说前人是非也。经典过者。小乘也。经明如来说法。非唯一道。自有隐伏之言。随缘化物。有益则行。不得以前责后。不得道经过也。亦不轻慢。诸余法师者。小乘法师。可有进之义。物轻慢也。不说化人。好恶长短者。道长必别他短。故不得说也。于声闻不得说其过恶。佛自说三乘教化。如其道过。即生彼懈怠。欲通大法。不说过恶也。若当赞叹。则著于小乘。应当方便引接。趣向大乘。故言不得赞叹其美也。不生怨慊之心。如令怨慊。与前人隔绝。不得流通大法也。不以小乘法答者。彼有请大之几。不得说小。敢有施言。皆方便接引。趣向大理。故言但以大乘而为解说。初十一偈半。颂说法方轨。次五偈。颂后果报。第三安乐明内无嫉妒者。嫉彼所得。妒者妒忌胜尚之心。先已而后人。有此在怀。何能流通大化。自行兼人。广作利益。故其教除其嫉妒也。卑颜绮辞。曲取人情。名谄谄。心事成名诳。如其谄诳在怀。则令人虚坠陷前人。故应除之。亦未轻骂学佛道者。三乘之人。皆是学佛道者。无得恼之。生其疑悔。欲流通大化。应当方便接引。进其修行。勿轻学。敬学如佛。故言亦勿轻骂学佛道者。求长时许。欲形彼短。皆是其过。安得流通大法。故勿求之。上来明除其嫉妒。方便接引。自下教求法宝义。又亦不应戏论诸法者。明理外之心。不当法宝。劳而无功名戏论。有所诤竞者。喜生是非。故经云诸法从缘生。万法皆无性。遍执有是非。达者无违诤。世人说有。我亦说有。故无违诤。故言不应有所诤竞也。当于一切众生起大悲相。教其接下。于诸如来以下。教其奉上。能训导于我。名之为师。故应加敬。平等说法者。明化导之方。当顺其几。然后为说。勿令增减。故言以顺法故。不多不少也。当相几说法。勿莫妄作也。乃至深爱法者。亦称几说法。勿令多少。自下明得果报。初二偈半颂说法宜轨次半偈。颂接下。次二偈。颂奉上。次一偈。颂得果报。第四安乐。以慈悲为体。于家出家人中。是小行菩萨。苦处轻微。作与乐之意。于悲苦人中者。凡夫人中。受苦无边。起其大悲。以大乘被彼。救拔其苦原也。如来方便。随宜说法不闻者。不闻一乘之道。破三归一。故名大失也。我得菩提者。是得性地以上菩提时。识众生根。随在何根地中。方便引之。令得住在一乘法中也。又解。我得佛果菩提时。方便始巧见理同备。以神力引之。令得住是一乘法中也。自下明得果报。所以者何。释弘经之行。得感诸天所护者。何理是深重。乃为三世诸佛之所护念。故乃能尔也。亦可。作势向下喻。自引于昔以来化道之方。到今出世。不即说一。施三方便。至今方始得说一乘。如来出世。由尚如是。汝等未来流通。应仿而成愿。不得妄有所作。教小行菩萨。化道方轨也。譬如强力圣者。喻释迦如来十六王子也。欲以大乘威势。使六百万亿。降伏四魔诸国也。而诸烦恼小王。不顺其命。起种种兵者。六百万亿。从王子以来。无量出世。教令发心。修行五戒十善。使其调顺。故言而往讨罚也。王见兵众战有功者。见其人天中修善。善几发也。称遂圣意。即大欢喜。随感为说。或与田宅。明二乘理教。生善为田。为行人迁神名宅。聚落者。四禅功德解脱除。入无漏等也。有为果名城邑。或与衣服者。惭愧忍辱等也。或与种种珍宝以下。明有为功德也。唯结中明珠。不以与之者。不得一乘也。下释明。大乘之道。唯佛独究。若为彼说。诸大菩萨。同见此几。未堪受大。故言若以与之。王诸眷属。必大惊怪。自下合喻。如来亦复如是。合转轮王喻。以大乘禅定智慧。名得法国也。而诸魔王。不顺伏者。合诸小王也。如来贤圣诸将。合种种兵。其有功者。合王见兵众战有功者。为说诸经。合随功偿赐。赐以禅定以下。合式与田宅。亦可。还合种种珍宝金银。又复赐与涅槃之城。合聚落城邑。而不为说。是法华经。合独王顶上。有此一珠。不得与之自下。作珠喻。出世以来。愠积此理。不妄与人。但施三乘言教。长养机根。到今方得说也。如来亦复如是以下。合转轮王喻。见贤圣军以下。合王见其兵众战有功者。贤圣军者。道成四果也。与五阴魔者。魔名杀者。明彼五阴皆伤害善法名为魔也。烦恼扰乱行人害其善法。名为魔也。临终之日。多生贪嗔。亦能丧灭善法。名死为魔。初生之时。亦生贪嗔。何故不名生为魔。明生本顺情。所以不道。三魔既伏。复能降伏第六天魔也。除嗔痴名三毒。破魔网者。魔网在于三界。今成罗汉。众患永除。出于三界。故破魔网也。此法华经以下。合以此难之珠。久在髻中。不妄与人。而今说之。即合而今与人。文殊师利以下。叹经深重。举外喻来怊。明王子以来。所施言教。不说一乘。要待大几。然后得说。汝等未来。当防则之。勿莫妄作也。初四偈。颂合三乘。次一偈。颂合与珠。次三偈。颂长行末。劝流通之人。应识宜轨。勿莫作也。次二十一偈半。颂得果报也。

　　从地踊出品

　　此品何由而来。上唱慕受持。药王。大乐。顺于佛教。他方菩萨。请欲受持。佛止不须。我下方自有六万恒河沙菩萨。自然持也。闻如来此言。忽然从地而出。故名踊出。所以从地出者。欲彰常住佛果。从无常地出也。就此品中。有其二文。初就汝等。自当因是得闻。明其序说。止他方者。有三意。一由止故得显踊出。时众生疑。弥勒致问。得明寿量。二欲使彼具足受持。如其不止。彼人即去。不闻寿量。不得因果具足受持也。有此三义。是故止也。自下明下方菩萨。从地而出也。皆是大众。唱导之首。列其胜者。为师。各将以下。明其弟子。初多后少。以况师转多也。如是时间迳五十小劫。谓如半日。事在难智。圣人延从劫数。云何可识。少病少恼者。问众生烦恼厚薄也。应度之者。受教易不。如其难者。即生劳疲。还说偈问。下如来答。明有感众生。易可化度无劳疲也。下释明受化来久。华严会上始见我身。闻我所说。即便信受。入如来慧者。入常住大乘佛慧也除先修习。学小乘者。似若劳吾精神。出世以来。方便诱进。几根成熟。得闻是经。入于佛慧也。自下师徒迭相赞叹。故使弥勒。大众生其疑念。弥勒腾众疑。故说偈而问。是从何所而来。问下方国土无量从何方而来。以何因缘集者。夫菩萨形无定。方待感则应。缘尽则灭。应游化十方。度于众生。广作利益。修其万行。有何物因缘。尔许大士。位阶十地。集在一处。为谁其说法教化。使得十地行备从谁初发心者。问其始行之处。乃不识一人者。弥勒是补处大士。岂可不识。但现疑导惑故。然明大士所为。实自难知。下明释迦分身。诸佛弟子。各请其师。问踊出因缘也。且待须臾。弥勒已问佛。今当答之。何须我也。自下第二略明常住。将欲为说。先难在前。然后识之。汝等当共一心。被精进铠者。铠本防身碎阵。明精进本不主一行。万行俱前。能摧四魔。敌阵防其身也。故言被精进铠。将明常住深理。要三大阿僧祇劫修行。始到在佛地。故应发坚固意也。如来今欲显发宣示。诸佛智慧者。何异于上方便品中□。昔日智慧。缘无常理起。今者智慧。缘常无常二理而起。是故有异□即生下如来如实知见。三界之相。诸佛自在神通之力。明如来生非实生。灭非实灭。达解法相。与法界齐等。岂非自在神通力也。亦可。生下我实成佛以来。甚大久远。常住不灭。诸佛师子夺迅之力者。奋迅本使毛尾中申舒。去尘之义。明金刚三昧灭。一念相应慧。现在。万累。云除。其心舒太。故言师子奋迅之力。亦可。本伏今起。明自昔以来。无常隐真。而不彰名伏。今明丈六方便尽。在此经。常果始显。义同起也。亦可。生下本行菩萨道时。成所寿命今犹未尽。复位上数也。诸佛威猛。大势力者。明一得永固。无常大力。所不能动。岂非威猛大势之力也。亦可。生下众生见劫尽大火所烧时。我此土安隐也。故说偈以诫之。勿得疑悔。当生信也。自下答从谁初发心者。我于是婆娑。得无上者。答论行至成佛。语其实处。唯一独脱灵智十住所不逮。今明菩萨行地。发愿成佛。要在人天。处空不得化。要在于有也。上言从谁初发心。今言我于净土娑婆。得无上菩提。教化示导。从我发心也。明道场树下。一念相应慧。在前缘常无常。二理俱备。即上显发诸佛智慧。自尔以来。灭不能灭。生非实生。即上自在神之力。一得相应慧。在现前。万累云除。即是师子奋迅之力。自尔以来。无常大力。所不能动。岂非威猛大势之力。此诸菩萨以下。答问是从何所来。明下方空世界中住。若方空中状。似解怠之人。今释。于诸经典。读诵通利。非懈怠也。自下答以何因缘集上问。菩萨大待感则现。缘尽则灭。所由有尔。多菩萨。聚在一处。今答言。不乐在众。多有所说。士有万行。各处一行。亦可。大众是乱独处为静。以洗无常为乱。常住为静。是故菩萨。不乐处众。乐静处也。勤行精进。常乐深智。故集在一处也。还说偈以重彰。我于加耶城。菩提树下。得成正觉。尔时令发道意。是故今日。位阶十地。上来一周略说。利根大士。可有仿佛。中下二人。未解。生其疑怪。是以弥勒。为众腾疑。执迹以问。闻导娑婆加耶。道场成佛。谓是今日。娑婆加耶。始成于佛。得道来近。云何化尔许多菩萨位阶十地。如此之事。世所难信。自下说喻来请。譬如有人。年二十五。指百岁人。言是其父母。是我之留里。其百岁人。亦指年少。是我之祖宗。生育我等。岂非难信。如其解者。知年少之时。服其仙药。得仙之后。乃至十年。童颜不毁子孙头白。何怪之有。未达闻之。生其不信。佛亦复如是。合喻义。同服药得仙之人明知。来服常住仙药。一得永固。无常大力。不能毁也。今道生者现应生也。我等解故。知久成佛。始行之人。不达权道。谓言近出。故言得道以来。其实未久。即合年二十五。而此大众以下。合百岁子。明其老少。既是不定。现在未来。始行之者。闻不能解。而起破法。愿为解说。使现在未来。不生疑也。初五偈。颂弥勒腾众疑请次二偈。讼喻。次七偈。颂合喻矣也。

　　法花义记第三

　　比丘法顺写记也

