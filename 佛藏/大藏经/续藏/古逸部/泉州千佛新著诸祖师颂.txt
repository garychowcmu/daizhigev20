  泉州千佛新著诸祖师颂
　　




　　泉州千佛新著诸祖师颂

　　　　终南山僧　慧观撰序
　　南岳泰公著五赞十颂。当时称之以美谈。及乐浦香严尤长厥颂。斯则助道之端耳。自祖灯相嘱始迦叶终曹溪。凡三十三祖信衣后迨数人。先贤之所未赞者。愚且病焉。虽宝林祖述其事阅而可委。奈何忘机。尚懒者或陋其系远残秋之可。愚得以前意请于　千佛灯禅师罕让而弗获免。未信宿而成盖辞理生　千佛之笔当时问答奇句或糅。其间约字虽则未多。识者历观诸圣之作于是乎在矣。亦犹纳须弥于芥子其橙一也。是以命笺染翰为之序云。西国二十八代祖师及唐土六祖师。后[枯-十+儿]庆明觉大师述。

　　初祖大迦叶尊者

　　伟哉迦叶　　密传佛心　　身依一纳
　　口海千寻　　威仪庠序　　化道幽深
　　未逢慈氏　　且定鸡岑

　　第二祖阿难尊者

　　多闻庆喜　　高建法幢　　传佛金偈
　　继祖银釭　　慈悲第一　　智慧无双
　　饮光后[跳-兆+屬]　　月印秋江

　　第三祖商那和修尊者

　　胎衣尊者　　暗室明灯　　人天耳目
　　佛法股肱　　非心非色　　无减无增
　　良哉至理　　觉海大鹏

　　第四祖优波鞠多尊者

　　优波鞠多　　辩泻玄河　　法山崷[山*(〦/(坐-土+十))]
　　道树婆娑　　筹盈石室　　尸系天魔
　　性非十七　　悟在刹那

　　第五祖提多迦尊者

　　多迦大士　　无我出家　　了根达境
　　兔月空花　　体非形相　　理出齿牙
　　随方利物　　岂有瓟瓜(薄交反以瓠可为饮瓜亦又音雹瓜雹也)

　　第六祖弥遮迦

　　弥遮加祖　　习五通仙　　遇师正法
　　看我心偏　　悟如未悟　　玄之又玄
　　神通示灭　　八部潜然

　　第七祖婆须蜜尊者

　　祖婆须蜜　　入弥遮室　　迷悟本如
　　物我冥一　　平携酒器　　项擎佛曰
　　奚是奚非　　谁得谁失

　　第八祖佛陀难提尊者

　　佛陀难提　　大化群迷　　心无心外
　　法理高位　　五天论将　　三界云梯
　　卓然真气　　南北东西

　　第九祖伏陀蜜多尊者

　　伏陀蜜多　　大器晚成　　五十不语
　　五十不行　　我逢达士　　倏契无生
　　崖松有操　　秋鸡无程

　　第十祖胁尊者

　　胁大尊者　　爱憎网[木*奢]　　量等虚空
　　道准箫洒　　真体自然　　因真舒凭
　　幼世苍杧　　奔腾意马

　　第十一祖富那夜奢尊者

　　富那夜奢　　智若须弥　　心指法住
　　身外荣衰　　明暗隐显　　视听希夷
　　现前提住　　更不参差

　　第十二祖马鸣菩萨尊者

　　尊者马鸣　　化花□成　　魔宫雾卷
　　[米*(白/(企-止+干))]苑风清　　我欲识佛　　不识者朋
　　莫非玄解　　动足尘生

　　第十三祖迦毗罗尊者

　　毗罗尊圣　　因地魔王　　凭师指教
　　杀证真常　　胡为愚智　　谁是矩长
　　德馨性净　　兰蕙冰霜

　　第十四祖龙树菩萨尊者

　　菩萨龙树　　化龙是雾　　心晓佛心
　　住而靡住　　身现圆了　　法流膏雨
　　提婆机投　　孰暗旨趣

　　第十五祖迦那提婆尊者

　　迦那提婆　　德岸弥高　　回旋香象
　　欠[去*欠]金毛　　机通岩雷　　辩泻秋涛
　　始终绝证　　勿误王刀

　　第十六祖罗睺罗多尊者

　　罗睺道德　　在口宁论　　因师说耳
　　寻得人门　　高提日了　　大照乾坤
　　不取不舍　　传乎子孙

　　第十七祖僧迦难提尊者

　　僧迦难提　　庄严王子　　逾域九重
　　入山千里　　定喻井金　　义乖终始
　　理屈于师　　忽穷自己

　　第十八祖迦耶舍多尊者

　　迦耶舍多　　幼会佛机　　手携宝镜
　　面难提师　　内外绝翳　　眉目无亏
　　风飘铎韵　　非我而谁

　　第十九祖鸠摩罗多尊者

　　鸠摩罗多　　大常止檐　　蒙师为泽
　　委父无厌　　本非锻炼　　肯藉锤钳
　　一榻孤坐　　人天礼瞻

　　第二十祖阇夜多尊者

　　阇夜多祖　　格高貌古　　锡有六环
　　田无半亩　　言下不生　　何处不普
　　垂手入廛　　他方此土

　　第二十一祖婆修盘头尊者

　　婆修盘头　　修行不卧　　虽历辛勤
　　翻成懒堕　　因指见见　　逢歌拍和
　　泡幻无真　　听情无过

　　第二十二祖摩拏罗尊者

　　辨塔降勇　　自在王子　　雷震蛰行
　　邪师失齿　　神运六通　　道风千里
　　声色恒真　　何须聩耳

　　第二十三祖鹤勒尊者

　　尊者鹤勒　　上德不得　　任性纵横
　　发言奇特　　功高二义　　名宜万国
　　稽首归依　　祖林胆卜

　　第二十四祖师子尊者

　　师子尊者　　人天仰誉　　空里案青
　　云间鹤翥　　论鼓才声　　法轮高御
　　[木*坐]柆邪徒　　梧真去处

　　第二十五祖婆舍斯多尊者

　　婆舍斯多　　久离攀沿　　未逢作者
　　终不闻拳　　传师衣钵　　度物桥船
　　当心妙见　　岂假言宜

　　第二十六祖不如蜜多者

　　不如蜜多　　胜王诞庆　　高远空嫔
　　迥就道行　　佛法梗梁　　王以瞻敬
　　洞鉴如研　　祖堂金镜

　　第二十七祖般若多罗尊者

　　般若多罗　　幼名璎珞　　父母沦亡
　　东西盘泊　　一晓龟毛　　恒嗟水涸
　　果满菩提　　道源辽廓

　　第二十八祖　唐土六代祖师


　　第一达摩祖师

　　菩提达摩　　道化无为　　九年少室
　　六叶宗师　　示灭能耳　　只履西归
　　梁天不荐　　惠可传衣

　　第二祖惠可大师

　　二祖硕学　　操为坚确　　心贯三乘
　　项寄五岳　　天上麒麟　　人间鸑鷟
　　断臂立灵　　混而不浊

　　第三祖僧璨大师

　　三祖大师　　诸王真子　　语出幽微
　　心无彼此　　或处山林　　或居廛示
　　因地花生　　栴檀[旖-大+(立-一)]旎

　　第四祖道信大师

　　四祖十四　　因师解脱　　处世道孤
　　与慈量阔　　永绝雕荧　　迥法始末
　　果少花多　　忍传衣钵

　　第五祖弘忍大师

　　五祖七岁　　洞达言前　　石牛吐雾
　　木马含咽　　身心恒寂　　理事俱玄
　　无情无种　　千年万年

　　第六祖惠能大师

　　师造黄梅　　得旨南来　　爰因幡义
　　大震法雷　　道明遭过　　神秀逢回
　　衣虽不付　　天下花开


　　南岳让和尚(法祖嗣六祖)

　　观音和尚　　厥名怀让　　般若栖神
　　禅门呆匠　　五岳德高　　四溟心量
　　法嗣六人　　马祖兴王

　　吉州行司和尚(法嗣六祖)

　　吉水真人　　出世卢陵　　唯提一脉
　　迥出三乘　　[瀛-女+羊]中月烛　　火里行水
　　讦君妙会　　说衣想应

　　国师惠忠和尚(法嗣司和尚)

　　唐朝国师　　大播鸿猷　　曹溪探月
　　渭水乘舟　　二天请问　　四众抛等
　　法才极瞻　　大耳惭羞

　　石头和尚(法嗣和尚)

　　南岳石头　　吉水分流　　庵栖碧洞
　　车驾白牛　　学成麟角　　誉漏神舟
　　僧问净土　　不垢何求

　　江西马和尚(法嗣让和尚)

　　马师道一　　行全金石　　悟本超然
　　寻枝劳役　　久定身心　　一时抛掷
　　大化南昌　　寒松千尺

　　沙州三界寺沙门道真记

