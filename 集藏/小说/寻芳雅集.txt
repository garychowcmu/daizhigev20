寻芳雅集〔明〕吴敬所 撰 

       元末时，秋官吴守礼者，浙之湖人也。初，论伯颜专权乱法，蠹国害民。疏上，忤旨，夺 职放归。于是买田筑室，以训子为事。子名廷璋，字汝玉，号寻芳主人。涉猎书史，挥吐云 烟，姿容俊雅，技通百家，且喜谈兵事，真文章班、马，风月张、韩也。守礼欲使子谋仕， 生曰：“今何时也?可求仕哉!水溢山崩，荧飞日食，天变不可挽矣。异端作乱，隶卒称兵， 人变不可支矣。兼以侏儒御重位，腥膻执大权，直节难容，奸邪立党。予家本南人，何忍拜 犬羊、偶豕彘乎?有田可耕，有庐可栖，适性怡情，偃仰烟霞足矣，何必披袍束带，徒为夷 虏所贵贱哉!况天人交变，运历将终，不几十年，必有真天子出。吾其俟之。”守礼闻言， 亦服其识见之卓。
　　一日，以事辞父往临安，过蕴玉巷，见小桥曲水，媚柳乔松，更有野花衬地，幽鸟啼枝。 正息步凝眸间，不觉笑语声喧于墙内，娇柔小巧，温然可掬。暗思：“必佳娃贵丽也。”随 促马窥之。果见美姿五六，皆拍蝶花间。惟一谈装素服，独立碧桃树下，体态幽闲，丰神绰 约，容光潋滟，娇媚时生，惟心神可悟而言语不足以形容之也。正玩好间，忽一女曰：“墙 外何郎，敢偷觑人如此!”闻之，皆遁去。
　　生归寓，若有所失。情思不堪，因赋诗一律以自解云。诗曰：
　　无端云雨恼襄王，不觉归来意欲狂。
　　为惜桃花飞面急，难禁蝶翅舞春忙。
　　满怀芳兴凭谁诉，一段幽思入梦长。
　　笑语无情声渐杳，可怜不管断人肠。
　　晨起，再往候之，惟绿树粉墙，小门深闭而已。俄见一老妪据石浣衣，生立俟久之，揖而进 曰：“墙内何氏园也?”妪曰：“参府王君家玩也。”生曰：“非其讳士龙者乎?”对曰：“ 然。”生曰：“彼有息女否?”答曰：“有女二，长曰娇鸾，寡服未释；次曰娇凤，聘伐未 谐。”生曰：“为人何如?”妪曰：“姿容窈窕，难以言述其妙矣。且能工词章，善琴弈， 而裁云刺锦，特余事耳。”生闻之，不觉神归楚岫，魄绕阳台，而求见之心益笃矣。因自喜 曰：“此吾老父契也。备贽谒之，以假馆为名，万一允焉，他日之事未可知也。”
　　于是持书及门，款曲之际，生进曰：“家君自别麾下，日志林泉，不获进瞻伟范，徒伫寞耳 。侄因游学贵地，遍索雅静居，俱不如意。昨闻名园闲旷，且极幽丽，欲贷少憩习业，未审 尊旨如何?倘念夙交，特赐容爱，小子当效草环之报。”王老笑而言曰：“尊翁与朽握手论 契，已非一朝，彼此情犹至戚。今君弃家求名，盛举也，敢不如命。”且嘱之曰：“日用之 需，吾当任奉，毋使牵书史心可也。”
　　翌日，生遣随仆携琴剑书囊而往。王老乃馆生于池亭小阁中。生虽身居书室，心忆鸾娘，采 青拾紫之念顿忘，而窃玉偷香之谋益计矣。处及旬余，心事杳杳，不胜悲叹。然王老见生举 止端详，言词温润，接人待物，罔不曲尽理道，心甚爱之。虽夫人、二娇之前，亦尝以伟器 目焉。
　　时台州李志甫作反，朝廷诏巩卜班总江浙军事行讨，王以武名亦与，因召生谓曰：“正欲 与 君亲益，奈征蛮之制已下，行期旦夕矣。家中外事，望乞支任。”生一一允诺。明日，王备 舟促装，送者驰骤。生晚归，心幸曰：“待月之事可成矣。”
　　后一夕，鸾独坐卧云轩中，手弄花枝，影碎风旋，炉篆香遗，自念：“金兰流水，不能 倚 玉树而遇知音，其为情也，诚不堪矣!”即呼待婢春英者，——慧巧倜傥，亦艳质也，—— 同至后园集芳亭前，步月舒闷。忽闻琴声丁丁，清如鹤唳中天，急若飞泉赴壑，或怨或悲 ， 如泣如慕，或有耳接而心恰者。鸾即往，穿窗窥之，见生正襟危坐，据膝抚床而弹，清香袅 袅，孤烛煌煌，望之若神仙中人。恐为生所觉，即呼春英，怏怏而去。归不能寐，适笔 砚在旁，援书《如梦令》词云：
　　正好欢娱彩幔，何事赤绳缘断。步月散幽怀，又被琴声撩乱。情愿，情愿 ，孤枕与君分半。
　　自是，口虽不言，心则已领会矣。后夜复至，意为听琴计也。适生独立柳阴玩月，鸾不知而 突至，见生赧颜，与春英相笑而去。生意必鸾也，欲追不能及，欲舍难为情，因借柳为喻， 遂书二律于壁云：
　　沿溪弱柳绿方稠，牵惹离人无限愁。
　　半娜腰肢风力软，长颦眉黛雨痕愁。
　　章台旧恨成虚度，汉苑新缘欲漫酬。
　　缕缕含情休荡漾，画桥之外有朱楼。
　　烟锁长堤两渭城，浅妆浑恨别离轻。
　　影临曲水如无倚，花入栏杆若有情。
　　学舞柔姿轻掠燕，偷眠弱态引流莺。
　　依稀可惜闲清夜，攀取疏斋续旧盟。
　　生就馆三旬，见鸾仅再，心猿意马，不能自驯。因访知春英乃鸾得意婢也，欲面求无会。 越二日，英独至园亭采茉莉花，生揖曰：“露气未收，采何早耶?”英曰：“迟恐为他人所 得。”生曰：“今采奉谁?”英曰：“鸾姐酷爱，方理妆候簪。”生笑曰：“然则惜花起早 ，诚然欤?但不知爱彼何如?”英曰：“爱其清香嫩素也。”生曰：“清香嫩素，子但知人爱 花娇雅温柔，独不见花亦爱人乎?”英曰：“花无情，何能爱人?”生曰：“万一有情者爱之 ，我子以为何如?英微笑不答，盒花而去。
　　明早，复会英于亭前。英曰：“官人亦欲此耶?”生曰：“欲则欲矣，恨未一攀。”英曰： “盆花满亭，任采何害。”生曰：“此花贵丽，不能自折，必欲仗人引手耳。”英即连摘数 朵与生，曰：“蕊瓣整洁，君试取之。”生佯受花，因把英手曰：“子，敏人也，犹不悟耶 ?”即出碧玉环一双，跪而进曰：“久怀鄙私，未获一展，吾子若许，方敢毕陈。”英扶起 曰：“既有高明，任言无隐。”生乃从容语曰：“予自家干谒，蒙尊主款留，幸矣。但意不 在索居也，实因墙外睹芳容，顿起攀花之念；柳边聆笑语，未承题叶之交。虽名节之系，吾 不敢也。第风月之怀，人皆有焉。是以昼夜彷徨，梦魂颠倒，不愧蒹葭托玉树，必期青鸾付 娇鸾。所赖以道达维持者，吾子也。可不乘机动意，效待月之红娘；因事进言，法遗香之淑 女?万一云雨之债得偿，纵使捐躯之报何惜，子其为我图之。”英见生丰姿俟俏，词气扬逸 ，心亦爱之，故赧色目生而言曰：“先生将希圣希贤，何忍谋及乃事?娘子素冰清玉洁，岂 容干彼以私?人谋固当忠，天理实难泯，吾不敢也。然而自古佳期雅会，多谐于月夕花朝， 况今女貌郎才，或出于天授人与，敢不委曲引君归洛浦、周旋扶汝至阳台乎?所赐之物，义 不敢领。”生强纳诸袖中而去。自喜事遂一二，归赋一律，以自庆焉：
　　天台花柳暗，今喜路能通。密意传何切，幽怀话正匆。
　　青灯空待月，红叶未随风。漫说鸾台远，相逢咫尺中。
　　越数日，春英不至。生出庭前观之，见一小鬟手持香草。生曰：“拾此何用?”鬟曰：“浸 油润发耳。”又曰：“见春英否?”鬟曰：“不见。”生曰：“彼此一家，何为推阻?”鬟曰 ：“吾值新姨房，彼为鸾姐所属，是以不见。”生曰：“新姨为谁?”鬟曰：“姓柳，名巫 云，家翁之宠妾也。迩因远征，权为家长，郁郁不得志，惟吟哦以度清宵耳。”言毕，鬟去 ，春英适来。生语英曰：“别后心事悬悬，痴病日笃，贤姐何不出一奇谋，以活涸辙之枯鱼 哉!”英曰：“吾尝为汝图矣，但芳心玉石，何能即开?迟之岁月可也。”生曰：“予岂不谅 ，第势如累卵，信子所言是，犹输万里之米而救饥饿士也，事能济乎!”英良久曰：“鸾姐 知诗，不若制一词以挑之，何如?”生曰：“善。”乃邀英至书阁中。方欲构思，见英侍 立，星眸含俏，云鬓笼情，彼此互观，欲思交动。乃谓英曰：“诗兴不来，春兴先到，奈何 ，奈何!”即挽英就枕，英亦不辞。金莲半起，玉体全偎，当芙蓉露滴之时，恍若梦寐中魂 魄矣。生起，喜曰：“予欲建策谋人，得子发轫。既能一战致捷，后虽有顽 敌坚城，可破竹下矣。”英曰：“但恐得手之日，不记发轫之人耳。”生曰：“如 有此心，神明共殛。”将行，索词。生一挥而就，乃《忆秦娥》也：
　　相逢后，月暗箫声人病酒。人病酒，一种风流，甚时消受无聊独立青青柳， 恍然邂逅原非偶。原非偶，觅个良宵，丁香解扣。
　　英度来久，急忙趋回，所索之词，竟遗于路。不意为小鬟所见，拾送巫云。云拆视之，曰 ： “此情词也，娇鸾有外遇矣。执而白之渠母，免玷王氏风，可乎?”复自忖曰：“彼母窘我 ，我亦无赖，又何苦自作怨?况闻吴公子潇洒聪明，愈于王老十倍，不若诈鸾词以先接之。 ”遂作《好事近》词以付，云：
　　好梦久飘遥，一柬将人轻撩。
　　准拟月儿高，莫把幽期负了。
　　曲房深幕护绞绡，留待多情到。
　　此际殷勤报道：要轻轻悄悄。
　　生方倚槛看花，忽见小鬟报曰：“鸾姐有书，约公子一会。”生曰：“春英何在?”鬟曰： “侍老夫人，无暇。且鸾姐害羞，夜不设火。公子如约，竟过集芳亭，越小门，达太和堂， 越迎晖轩，由左而旋，即鸾寝所。慎毋误也。”生得词，喜溢颜色，恨不得挥太阳归咸池 ，揭清光于石室。
　　少顷，远寺钟声，孤村灯影，一家人寂，满树鸦宁。生整衣冠，循路而入。正疑左右两道 ， 小鬟已执香待矣。引至闺中，别一洞房，虽无灯烛之光，而月映纱窗，人物可辨。彼方巧妆 艳服，莹彩袭人。生进揖曰：“佳词下赐，厚爱何当!极慕深思，顿令尽释。”云亦答礼曰 ：“久沽待价，拟弃于时，辱翰钟情，恍愧惭自献。”言毕，生抱曰：“今服何不素耶?” 答曰：“幸接新郎，固宜易服。”生于此时，兴不能遏，乃为之解衣，并枕而卧。但见：酥 胸紧贴，柳腰款款春浓；玉脸斜偎，檀口轻轻津送。虽戏水鸳鸯，穿花蝴蝶，未足以形容也 。彼此多情，不觉漏下三鼓。生因谓曰：“一自识荆桃下，几裂肺腑，万策千谋，今获遂愿 。但不知长远之计何出耳!”巫因答曰：“妾非娇鸾，主人侧室巫云也。偶得私词，不欲汝 败，因而情动，以致蝇疵。况容貌虽殊，恩义则一，百年交好，今夕殆与君订矣。何必他顾 ，以自苦耶?”生得语，默忖曰：“承主不拒，受惠良多，意属孀居，反淫爱妾，心虽不安 ，而悔无及矣。”云见生不答，复又慰曰：“娇鸾不足异，其妹娇凤，学绣于予，眉秀而长 ，眼光而润，不施朱粉，红白自然，飘逸若风动海棠，圆活如露旋荷盖。且又工诗善弈，尝 为回文歌，听者不自知其心怡神迥也，爱作懒鸦鬓，袅娜轻盈，甚是可目。今方十六，情事 想渐识矣。意或鄙妾，当与君图之，何如?”生曰：“自知愚拙，得遇仙姬，恨无以报雅爱 ，敢望吹嘘也。”云曰：“君果厚妾，妾亦当厚君。必不以此介意。”言语间，窗外鸡唱。 生求再会，云曰：“愿得情长，不在取色。”生曰：“亦非贪淫，但无此不足以显真爱耳。 ”阳台重赴，愈觉情浓，如此欢娱，肯嫌更永。事毕，口占一律以谢云，曰：
　　巫山十二握春云，喜得芳情枕上分。
　　带笑漫吹窗下火，含羞轻解月中裙。
　　娇声默默情偏厚，弱态迟迟意欲醺。
　　一刻千金真望外，风流反自愧东君。
　　云亦答以复生，曰：
　　浪说佳期自古难，如何一见即成欢。
　　情浓始信鱼游水，意密方知凤得鸾。
　　自讶更深孤影怯，不期春重两眉攒。
　　愿君常是心如一，莫使幽闺翠鬓寒。
　　诗成，披衣而散。
　　那娇鸾自月夜闻琴之后，一点芳心为生所鼓，但无隙之可乘耳。春英自愧失词，久不与生会 ；而生亦闻巫云之言，思鸾之心浅矣。云在凤前，每每赞生。
　　一日，凤持素枕面，托云描花。云曰：“吴公子博艺多才，丹青尤最，不若求彼一绘，岂不 胜予哉?”凤曰：“吴公子外人，倘求不雅。”云曰：“彼父与家君至契，以理论之，兄妹 间何避嫌为!”即呼鬟召生，生即往见。凤与云方并体而立，见生至，即掩云背。生进揖， 从容且恭，因而睨视。果然眉清眼媚、体秀容娇。诚婉若游龙，飘似惊鸿也；展转间，进退 无主，景态万千，不能尽述，惟翠枝振振而已。云曰：“屈君无事，凤姐有二枕面，敢劳公 子一挥洒耳。”生曰：“承命宜遵，但拙笔不足以当雅视。”凤微哂，欲言自止。生即按 几运思，唾手而就。一描拳石水仙花，一描并头金莲花。意犹未足，又各题一绝于旁云： 
　　素质天成分外奇，临风袅娜影迟迟。
　　衾孤寂寞情无限，一种幽香付与谁?
　　翠盖红衣水上芳，同心并蒂意何长。
　　多情莫道年来瑞，还是风流学洞房。
　　写完，呈上。凤不觉大喜而去。云曰：“两日候君，何不一顾耶?”生曰：“无小鬟，恐为 他人所遇，故不敢耳。”云曰：“今幸娇凤先去，可坐此一语。”即命小鬟候门，具酒与 生对酌。问曰：“向闻卿言，意为过誉。今阅之，卿言犹未尽也。天地生物之巧，何尽钟于 此 女耶!使我心胆不能自制，将若之何?”云曰：“非我赞襄，焉识天台之路?”生乘洒兴，即 抱云曰：“卿德如山，涓埃无效。当以此心，铭之没齿。”即插手云怀，潜解云带。云亦情 动，与生入帐，共效鸾凤，绸缪绻恋之际，恨前情犹未罄也。云起，谓生曰：“娇凤读书 知 礼，不可苟动。彼婢秋蟾者，亦颇通文。凤之情性，蟾素谙识，诚能以计得之，凤可不日取 矣。”生曰：“予固愚疏，惟卿指示。”乃相与执手而别。
　　生方及门，见一女童持盒至前，口称：“凤姐奉谢，望公子笑留。”生开视之，乃牙扇一柄 ，九龙香百枚，生急问曰：“子非秋蟾姐乎?”对曰：“公子何识?”生曰：“久慕芳名，尝 悬念虑。”将近身叙话，蟾即害羞别去。生因自悔，作《望江南》词以道之：
　　春梦断，心事仗谁怜?寂寂归来情未遣。小窗幸接新缘厚，贶自天传。---- 鬟翠展，相与欲留连。恍随莺燕忙飞远。望断红尘重怅然，徒使旅魂牵。
　　越两日，生独坐凝思：“着意者失意，无情者有情。”正唏嘘间，闻启户声，视之，乃秋 蟾 也。生曰：“昨有柬寄答凤姐，子竟不将去。今复来，殆非忍心者。”因命坐。蟾辞曰：“ 前日承画枕面，早检妆奁，不料为画眉灯烬所秽，自欲描补，笔法不类公子。凤姐知之，必 笞挞矣，故特奔求 ，幸赐垂怜。”生即承命描焉。至毕，问曰：“将何润笔?”蟾曰：“谢在后耳。”生曰： “笔还未尽，欲子发兴，何云后乎?”即抱蟾于榻。蟾力挣不能脱，意欲出声，恐两有所累 ，自度难免，不得已，从之。生试狎之，宛然一处子也，交会中甚有不胜状。生亦小心护持 ，不使情纵，得趣而已。将起，不觉猩红满衣，发鬓俱乱。生为之饰鬓，因谓曰：“巫云 与 鸾、凤，孰胜?”蟾曰：“鸾姐绰约，云姨丰艳，凤乃兼得，而雅逸尤过之。”生曰：“情 事何如?”蟾曰：“固不可测。然昨见《惜春》诗云：无聊独立意徘徊，记得春来春又催。 几 片落花门静掩，数声啼鸟梦初回。微风入幕红绡篆，细雨收阶绿长苔。弱质自怜光景掷， 晓窗羞试鬓中煤。观此，则情可识矣。”生又曰：“子能挑否?”蟾曰：“异姓骨肉，何萌 此 心?”生曰：“世事纷纷，子尚认真耶?”蟾曰：“今患眼，颇无兴，徐可图之。生曰：“予 有一方，甚验，子肯持去否?”蟾曰：“果有效验，何为不可。”生即录方，并致书于前曰 ：
　　久荷胼朦，未伸寸悃，又蒙贶下，愧面惊心，自接芳容以来，神魂恍惚，不 知其为何物也。 及顾赐仪，仍益凄怆。执扇痛风流之未遂，燃香慨意气之难投。朝暮依依，莫测所事。近闻 尊眸病热，又不暇自惜矣。顾影徘徊，犹患在体。千思万计，敬荐一方。倘得和平，则他日 清目之本，谁曰不在是哉。
　　书成，封付与蟾，兼完前枕，并持而去。
　　娇凤素爱生才，今得书，亦不甚怪，且医方治之，疾果愈。时暮春景候，幽禽乱呼，舞蝶相
　　逐，生无聊，欲趋会巫云，以话得秋蟾事。道经迎翠轩，得一金凤钗，制极工巧可爱。生喜 ，取而藏之。及至云所，云已不在。复回故道，而凤与蟾方咄咄相视。生趋揖，曰：“目患 方除，今又竭功耶?”凤未及答，蟾在旁应曰：“承方致愈，幸已涵明。早失一钗，来此 寻 觅。”生曰：“何以失之?”凤曰：“无心而失之。”生曰：“失虽无心，得者有缘。”凤 曰：“弃 之而已。”生曰：“金质凤名，何忍相弃?”凤曰：“纵不忍，奈无觅何。”生曰：“心诚 求之，天下未有求而不得者矣。”凤怒蟾曰：“汝在我后，眇不一看，安用汝为! ”生出钗，曰：“仆久蓄此，毋怒蟾矣。”凤接，笑曰：“旧物耳，兄何欺?”生曰：“绣 闺书室，若隔天渊，而失钗竟入仆手，不可谓无缘也。敢云欺乎?”语未竟，报：“鸾娘来 。”生即趋出，谩成一词：
　　访旧归来嗟不遇，转过迎晖，又与新人语。数句情言微自露，娇娥可是犹 难悟。----拾得金钗原有主，笑接殷勤，好把云鬓护。虽得相逢游洛浦，反教添我相思慕。 (《蝶恋花》)
　　日晚，仍赴云处。小鬓曰：“被酒睡矣。”生揭帐视之，但见桃花映面，绿鬓欹烟，困思朦 胧，虽画工不能模写也。生即解衣潜入衾内。云从梦寐中作娇声曰：“多情郎，乃为穿窬行 耶?”生曰：“本入幕宾，何得相讶。”兴止而罢。生曰：“卿知秋蟾事乎?”云曰：“虽 不 知，试观其言，似与君相洽者。”生曰：“何以见之?”云曰：“还钗赐药，凤曾道来。” 生曰：“然则感予否?”云曰：“纵彼不感，兄当从此机会。”生深然之，天曙而出。
　　一日清明，夫人代王祭扫，举家随行。凤以处女，得不与焉。生知其然，直抵其寝室。凤见 生，惊曰：“读书不知内外，所读何事?”生曰：“客居寂寥，访景怡情，迤逦而来，不觉 至此。”秋蟾从旁赞曰：“早是亲雅，不然，取侮多矣。”生俯立鞠躬，莫敢进退。凤亦平 颜，曰：“姑舍是，后宜慎之。然既来，理不当空返。”乃劝生坐。但见画床锦幕，香气袭 人，室虽不甚幽，广雅则若仙境，可爱也。正欲遍观，见几上有《烈女传》一帙。生因指曰 ：“此书不若《西厢》可人。”凤曰：“《西厢》，邪曲耳。”生曰：“《娇红传》何如? ”凤曰：“能坏心术。且二子人品，不足于人久矣，况顾慕之耶!”生曰：“崔氏才名，脍 炙人口。娇红节义，至今凛然。虽其始遇以情，而盘错艰难间，卒以义终其身，正妇人而丈 夫也，何可轻訾。较之昭君偶虏，卓氏当垆，西子败国忘家，则其人品之高下，二子又何如 哉?”凤亦语塞。
　　顷之，蟾捧茶至，因谓生曰：“公子识此味否?”生曰：“嫩绿旗枪，天池一种，味虽美， 恨不能一饱尝耳。”凤曰：“兄果欲，当奉少许，以助清趣。”生即拜曰：“若蒙俯爱，愿 粉身以谢。”凤艴然曰：“兄病心乎?何语之颠倒也。”生曰：“旅馆萧条，幽怀苦逼，昏 昏卒梦，百事不复措情。卿忝兄妹之交，意宜怜惜，反过责耶?”凤又曰：“然则兄思归乎? ” 生曰：“携囊负芨，兴何匆匆也。一旦夙望投空，踌躇行止，正昔人所谓要归归不得者矣。 ”凤曰：“何不倩一排遣?”生曰：“知心在眼，欲倩久矣，其如不肯垂情耶!”凤稍意会， 不辞而去。生因趋出，吟绝句二首以自叹：
　　池平窗静独归时，一见娇娥心自痴。
　　情深不堪回首处，倚栏空赋断肠诗。
　　乳燕飞飞莺乱啼，满腔心事被人迷。
　　琴堂轸冷知音少，无限芳情带草萋。
　　越数日，春英来园中。生招谓曰：“别后耿耿，子忍不一顾耶?”英曰：“予心亦然，但娇 娘子常有恙，难相离耳。”生曰：“向承许，杳不效力，岂为信人?”英曰：“公子将别望 ，敢相强乎。”生笑曰：“知心有几?”反顾间，秋蟾、小鬟亦至。生曰：“不约而俱，良 会也，安可虚负。试斗草一乐，劣者任胜者罚，何如?”众美皆曰：“可。”时有翠色花一 种，生先得之。秋蟾潜欲分之，英亦求惠，生方欲与，不料为小鬟所见，并力来夺。三女一 男，混作一处。鸾度英来，又谅必遇生，忌有所私，亲往伺察。鸾已近身也，春、秋犹争笑 自若。鸾叱曰：“男女不相授受，而顾狎戏如此，体面何在!”众皆遁去，惟春英伏地请罪 。鸾欲责谴，哀求而止。
　　后两日，英忿鸾之辱己也，乃盗鸾《如梦令》词及红凤头鞋一只与生，曰：“此娇娘子手 制 ，当为公子作媒。”生览之，大喜过望。候晚，密趋卧云轩。见鸾独立凝神，口诵 “不如意事常八九”之句，生即在背接曰：“何意不如?仆当解分一二。”鸾惊问曰：“汝 来此何干?”生曰：“来赴约耳。”鸾曰：“有何约可赴?”生出鞋，曰：“此物卿既与之， 今复悔耶?”鸾愕然，曰：“此必春英所窃，兄何见欺?”生曰：“然则‘与君分半’之词， 亦春英所作乎?”鸾不觉面色微红，低首不答，指捻裙带而已。生复附耳曰：“白玉久沉， 青春难再，事已至此，守尚何为?”即挽鸾颈，就大理石床上罗裙半卸，绣履就挑，眼朦胧 而纤手牢钩，腰闪烁而灵犀紧辏。在鸾久疏旧欲，觉芳兴之甚浓；在生幸接新目，识春怀之 正炽。是以玉容无主，任教踏碎花香；弱体难禁，拼取翻残桃浪，真天地间之一大快也。生 喜鸾多趣有情，乃于枕上构一词以庆之，名《惜春飞》：
　　蝶怨蜂愁迷不醒，分得枕边春兴。
　　何用鞋凭证，风流一刻皆前定。
　　寄语多情须细听，早办通宵欢庆。
　　还把新弦整，莫使妆台负明镜。
　　鸾起曰：“通宵之乐，实妾本心，第碍春英耳。”生绐曰：“不妨，当并取之，以塞其口。 ”彼此正兴逸，遥见火光，望之，乃夫人也。鸾即使生逾窗而避之，鞋与词俱不及与。生且 惧且行，不意小鬟在路，承命邀生生不能却。至，则巫云方守灯以待。见生面色萧然，亲以 手酌生，坐生膝上，每酌，则各饮其半，不料袖中鸾鞋为彼觉而搜之，生亦不能力拒，竟留 宿焉。但生虽在云房，而一念遑遑，实属于凤。于是诈言早起就外，欲至凤所，意彼尚寝， 当约秋蟾为援，以情强之。
　　谁知凤以宿妆起矣：云鬟半敛，梦态迟迟，何啻睡未足之海棠，雾初回之杨柳； 独倚窗栏， 看喜鹊争巢而舞。见生，问曰：“举家尚在梦中，兄何起之早耶?”生曰：“孤帏清淡 ，冷 气逼人，欲使安枕，难矣。”凤亦凄然无语。少顷，几上小瓶插红梅一枝，凤竟往添水，若 不礼生者。生从后抚其背，曰：“卿能惜花憔悴，独不念人断肠乎?”凤曰：“人自肠断， 于我何与?”生作意又问曰：“向有小柬，托秋蟾奉谢，不识曾赐览否?”凤亦作意答曰：“ 虽有华章，但意思深长，语多不解，今亦置矣。”生曰：“卿既不屑一观，当掷下还。”凤 笑曰：“恐还则又送人也。”生曰：“身萍浮梗，见弃于人久矣，尚有谁送?”凤曰：“新 姨每每致爱，何谓无人?”生曰：“果有之，但十巫云不足以易一卿耳。”凤又曰：“得陇 望蜀，兄何不知足耶。”生曰：“噫!卿犹不谅，无怪其视我恝然也。盖欲取虞，不得不先 取虢。至以灵台一点，惟卿是图，刺骨穿心，不能少释，予岂分情博爱者比哉。”凤见生言 词恳切，颇亦感动，睨视生移时。而秋蟾报：“夫人呼凤问事。”即与偕去。在亦出外，怏 怏不能披卷。及夜，赋五言律云：
　　话别幽窗下，情深思亦深。
　　佳期凭素枕，乡梦恋重衾。
　　自信人如玉，何妨钗与金。
　　莫怜空凤侣，还拟再论心。
　　鸾自通生后，忌春英眼，每降节下之，欲得其欢心。一日，英持玉丁香待妆，失手堕地，竟 损 一角。鸾收匿而不问。英因德鸾，乃扣启曰：“侍奉闺帏，久蒙恩育，倘有所使，当竭力以 图报。”鸾曰：“我无他，惟汝玉一节，两难周旋耳。”英曰：“夫人性宽，即在所略，则 下 此俱不足畏。况娘子情人，即我情人也，何自生嫌疑?”鸾曰：“汝既有美心，能引我一见 乎?”英曰：“不难。”即与鸾同至生室，相见欣然。因以眼拨生，曰：“那人已回心，今 夜 可作通宵计矣。”生点首是之。正笑语间，忽索前鞋及词，已无觅矣。生遮以别言，鸾疑其 执。生不得已，遂以实告。鸾重有不平意，少坐而去。
　　生虽喜得鸾，而以凤方之，则彼重于此多矣。是夜，因凤事未谐，郁郁不乐，伏枕而眠，不 赴鸾之约。鸾久候不至，意为巫云所邀，乃怨云夺己之爱。欲谋相倾。然所恨在彼，而所惜 在此，又不敢忄幸然自诀也。寝不能安，作《 一丛花》词以写其意：
　　晓来密约小亭中，戚戚两情浓。良宵挨尽心如痛，徒使我、望眼成空。红 叶无凭，绿窗虚扃，何处觅飞鸿?
　　欲眠犹自倚薰笼，幽恨积眉峰。孤灯独守难成梦，凄凉了、一枕残红。不是缘悭，非干薄幸 ，都为妒花风。
　　明早，鸾以此词命春英特送与生。生接览之，自悔无及，即同英入谢罪。过太和堂，望见凤 立丽春馆下，看金鱼戏水。生使英先回，竟趋赴凤。凤问秋蟾曰：“一雌前行，众雄随后 ，何相逼之甚耶?”生曰：“天下事，非相逼，焉能有成?”凤整容施礼，而生已当胸紧抱， 曰：“今日乃入手耶!”凤怒曰：“兄何太狂!人见则彼此名损多矣!”生曰：“为卿死且不 吝，何名之有?”凤因且拒且走，生恐伤彼力，寻亦放手，但随之而行，直至闺中。凤即坐 而舒气，生蹲踞而前，曰：“子诚铁石人耶。自拜丰姿，即劳梦寐，屡为吐露，不获垂怜， 使我空池虚馆中，当月朗灯残之候，度刻如年，形影相吊，将欲思归，则香扇犹在目也，情 柬犹未还也，何忍一旦自弃。及至姑留，又以热心而对冷眼，甚不能堪。是以千回万转，食 减容消，若痴醉沉昏然者，无非卿使之也。卿纵欲为彭蛾德耀之行，何卿送人至此极乎!” 言讫，不觉泪下。凤持生起，曰：“妾非草木，岂谓无情，方寸中被兄索乱久矣。然终不显 然 就兄者，诚以私奔窃取，终非美满之福，只自招人议耳。况观兄之才学，必不久卧池中者， 故父母亦爱兄敬兄。苟或事遂牵红，则偕老终身，妾愿足矣。计不出此，而徒依依吾前，何 不谅之甚耶!”生曰：“卿言诚是，但世情易变，后会难期，能保其事之必谐乎?倘或天不从 人，则万斛相思，顿成一梦，必难复牵子襟以自诉矣，悔恨又当何如!”凤又曰：“汝我情 缘，甚非易得。此身既许于君，死生随之，复肯流落他人手哉!”即脱指上玉记事一枚、系 青丝发一缕与生，曰：“兄当以结发为图，以苟合为戒。”生袖中偶有鸳鸯荷包，亦与凤， 曰：“情联意绊，百岁相思。”正话间，秋蟾驰至，颇知此情，乃曰：“彼此歃盟，不可无 证。兄姻缘得意，妾亦有所托者。”即折髻上玉簪，以半与生，祝曰：“君情若坚”；以半 与凤，祝曰：“姐志若白。绿鬓与交，苍头无影。”生、凤笑而收之。生感凤意 ，口占《清夜》词一阕云：
　　兰房兮春晓，玉人起兮纤腰小。誓固兮盟牢，黄河长兮泰山老。----莺愁兮 蝶困，绿阴阴兮红。密约兮虽都苦，沉梦兮难醒。
　　凤亦以词答生，词名《点绛唇》：
　　默步庭阑，无端又被狂郎见。排莺狎燕，顿使酥胸颤。订说盟言，半怯桃 花面。情洽处，且休留恋，早中金屏箭。
　　生回间，鸾见，挽生手，同至寝所，恣行欢谑。枕席中所讲会者，千态万状，虽巫云辈，远 拜其下风矣。事阑，日已西向。鸾起，挽生而坐，自含五和香，以舌舐生口中；或使生吸茶 ，又自接唇而饮。之情，实未有如鸾之极者也。是夜，复留生。生颇倦，婉辞而出。 鸾疑有他就，终不快于巫云。
　　生自说盟之后，虽常会凤，或携手，或联肩，或笑狎赓歌，或花月下对膝以话心事，无所不 至，但语一及淫，则正色曰：“妾岂淫荡者耶?妾果淫荡，兄何亦贵于妾!”每每不能相强而 罢。 一日，房前新荷盛开，谓生曰：“出污而婷婷不染，垂实而颗颗含香，真所谓花之君子也。 ”生曰：“凌波仙子，香色俱倾人矣。然当娇红嫩绿时不趁一赏，则秋风剥落，虽欲见，得 乎?”又一日，与生并坐，秋蟾忽持新蛾来，两尾相连，四翅绰约。因谓凤曰：“物类钟情 ，卿何固执?”凤掷蛾不语。生亦愀然曰：“大丈夫欲为一蛾不可得，虚生何为!”语虽感伤 ，而凤终坚守。
　　是夜归馆，适月朗风清，因作诗以自怨云：
　　相逢不若未相逢，赢得心牵意亦忡。
　　独立小栏凭往事，汪汪两泪泣西风。
　　当初邂逅望成欢，今日谁知恩意难。
　　镜里好花溪映月，不能入手即能看。
　　佳期不偶惜芳年，设尽盟言也枉然。
　　情重几回心欲裂，青灯夜雨梦魂颠。
　　着意寻花花正酣，相思两字用心探。
　　伤情无奈惶惶处，一嗅余香死亦甘。
　　吟一句，嗟叹一声，不觉以闷郁之怀，感风露之气，二鼓就寝，寒热迭攻。明旦，不能起。 馆童言于夫人，夫人命求汤药以治之。然生素脱洒，今患此，心益躁则病益剧，留连三五日 ，犹勿药也。巫云、娇鸾俱遣人问候，惟凤若不知者。正忆忖间，秋蟾在目，且持蜡丸一枚 奉生，曰：“凤姐多致意。”生曰：“吾病不在丸，子必知之。当复凤，如不弃盟，时来一 顾，九泉无憾矣。”蟾欲回，见几上所存诗稿，并拾以报凤。
　　凤得凶信，又味诗词，情意飘荡，心甚忧之。傍晚，密与蟾亲往问其疾。见生，执其手曰： “兄达人，何不幸罹此?”生曰：“一卧难起，自谓不得复睹芳容，此亦孽缘所羁，不自悔 也。但夙愿未酬，使我饮恨泉下，卿亦独能恝然乎?”语未终，泪随言下。凤亦带泪谓生曰 ：“妾身不毁，则良会可期，兄宜自爱。”亲出红帕，与生拭泪。见生面冷，又自以面温之 。临别时，依依不能舍。乃解绡金束腰与生，曰：“留此伴兄，胜妾亲在枕也。”含泪而去 ，且顾且行。
　　生虽未得通凤，然而脂香粉色，殆领会尽矣。况其意念，生亦感释，病为之少差。 生匿不闻，欲恐凤再至。越日，果来。近床问曰：“两日颇快否? ”生曰：“痴病恹恹，未知此 身孰有，敢望快乎!万一复理巾栉，当索快于吾卿，不识周旋之意何如耳。”凤欲宽生，乃 曰：“恭喜后，惟兄是从。敢执前见以负罪耶?”生不胜喜，病亦渐愈。
　　初起，即往候凤。凤见生，喜爱过于平日，因谓生曰：“兄在患时，妾心胆几裂，夜不解衣 者数晚。忧兄之情，行止坐卧不释也。今幸无恙，绵远之期可卜矣。”因出词以示生：
　　缘乖分薄，平地风波恶。得意人而疾作，两处一般耽搁。
　　书斋相问痛泪魂，孤衾拼与温存。忍别归来心戚，一线红泉偷滴。(右调《青玉案》)
　　生亦出词，乃谢凤者也，词名《南乡子》：
　　病起识红尘，患难方知益故人。按扣含娇轻解处，情真：一枕酥 香分外亲。----报德愧无因，惹我相思恨转新。骨瘦不堪情事重，伤春，绿暗红稀再问津。 
　　彼此看讫，情话绸缪。生不觉兴动，欲求凤会。凤不允，生曰：“卿言在耳，今又背之，守 信者当不如是也。”凤曰：“妾非爽信，但兄新愈，当迷云溺雨之时，能保其情之不少纵乎 !倘有不虞，虽曰爱兄，实害兄矣。妾忍见耶?”生闻凤言，历历可听，亦不甚强之。
　　又越两日，生意无聊，本欲会鸾一叙，然意重情坚，不觉足为心使，沉吟之间，寂至凤室。 以指击门，不应。生怒，排窗而入。凤方在围屏中拥炉背灯而浴，见生至，娇羞无措，即吹 灭灯。生从黑中抱住，曰：“正欲情胜，何相拒耶?”又以手摸其乳，小巧莹柔，软温香腻 ，虽寒玉酥鸡豆肉，不足以喻其妙也。因逼之就枕。凤度不可解，因诳生曰：“夙世姻缘， 今夜必偿兄矣。所虑者，兄花柳多情耳，万一抛人中道，使妾将何所归?必当对天证誓， 然 后就枕未晚也。”生以为然，乃曰：“此素愿耳，何难之有。”即舍凤自誓。凤徐理衣，诈 呼： “秋蟾觅火!”竟从小门遁去。灯至，誓完，而凤已去久矣。生彷徨怅望。不能为情。秋蟾 为生新愈，恐复激恙，因慰之曰：“凤姐裸裎灯下，是以害羞，然心实未尝昧也。公子无欲 速，则好事何患不成?今妾欲留公子，恐得罪凤姐，未敢也。不若游至新妙姨处一遣，何如? ”及至，云已睡熟，不能进矣。急辞蟾投鸾，鸾尚未寝。见生闷闷不言，问之亦不答，鸾又 促膝近 生，曰：“对知心人不吐露心曲，何也?”生难以实告，诈应之曰：“才梦见杨太真试浴， 正 戏狎间，为风竹所醒，不得成欢。然而情状态度，犹隐隐在腔子中，所以恋恋不已若此也。 ”鸾曰：“果郁此乎?妾虽不及太真，情则一也，即当与兄同浴，以解此怀。”乃命春英具 汤，设屏秉烛，各解其衣，挽手而浴。生虽负闷，然当此景，情岂不动?即抱鸾于膝，欲求 坐会。鸾亦任生所为。灯影中残妆弱态，香乳纤腰，粉颈朱唇，双湾雪股，事事物物，无非 快人意者。生于此时，不魂迷而魄扬也哉!浴毕，即携手共枕，戏谑无所不至，而情事未可 以言语形容也。
　　生早起就外，思凤之念犹未释然。乃画美女试浴图，写诗于上，以道忿怨之意：
　　灯前偷见一娇娥，试浴含羞脱绮罗。
　　怯露芙蓉新映水，舒香荷芰啸凌波。
　　云迷弱质欢情杳，月暗残妆梦想多。
　　旧日相思合愈渴，兰汤不共待如何。
　　生方掷笔，适凤使蟾候生起居，且曲为谢罪。生曰：“吾当面责之。”即持画而入。凤见生 ，掩口笑曰：苟非遁去，几入虎喙。”生亦笑曰：“狗盗之谋，何足为幸。”因出所题与观 。凤曰：“高才妙味，具见之矣。但今虽迷暗，岂无虚朗之日乎?”生曰：“卿之操志，心 领已深，第中热苦难忍耳。譬之于酒，醇醪在手，何忍弗醉，未有不取而吸之者也。譬之 于 花，芳葩在前，何忍望香，未有不嗅而攀之者也。苟为不然，至愚且负甚矣。人将不重嗤之 耶!今卿具醇醪之美，芳葩之娇，而仆又非愚而负者，此其所以欲一吸且攀也，何自蹈守株 缘木之行，徒作其人也哉!”凤曰：“妾非忍心，虑在远耳。兄知酒矣，独不知一泼不能收 耶? 兄知花矣，独不知一开不能蕊耶?兄固非薄幸者流，妾实念及于此，若徒逞目前之欲，则合 卺时将何以为质耶?是以今日之守，亦为兄守耳，兄何不谅之甚。”生曰：“是则是矣，吾 恐媒妁未偕，归期在迩，一会且未知何日也，何合卺之可望乎!”
　　生言愈恳，凤不能当，即抱生于怀内，曰：“兄何钟情之极!”生亦捧凤面，曰：“向使病 骨不起，则国色天香又入他人手，而温存款曲之情今将与卿永绝矣，此情安能不钟也。”凤 又 顿足起，曰：“芳盟在迩，岂敢昧心。万一事不可料，有死而已，不忍怜香惜粉以负兄也。 兄何出此言哉。”生不得已，乃难凤曰：“适呈拙题，敢请一和。以刻香半寸为则。香至诗 成 ，永甘卿议。不然，虽翅于天，鳞与渊，亦将与子随之。心肯灰冷耶?”生料凤虽聪慧，未 必如此敏也。不意得命即成，无劳思索。
　　夜静人阑浴素娥，曲凭深处解香罗；
　　偷看舞燕冲红雨，戏逐轻鸳起绿波。
　　意重不妨言意淡，情真何用讲情多；
　　红泉一点应难与，无奈东君欲速何。
　　香未至而诗先就。生亦无如之何，乃仰天叹曰：“大丈夫死只死矣，何向儿女子口中取气耶 。”即拂袖而出，生虽不得志，然亦直凤之言，高凤之节，未尝不私。自叹赏，而爱慕之心 ，益加切矣。
　　自是生久居鸾处，将及旬余，绝不与凤一面。巫云间或会焉；凤则常使人问候。殆无虚日， 时四月二十三。夫人度辰，召宴亲戚于忠列堂。生亦在焉，内则巫云辈五六人。外则叔侄 辈六七人，垂帘为蔽，优乐尽歌舞之美，水陆极龙凤之珍，聒耳充目，无非富丽者也。内有 褚晴岩者，夫人侄也，亦事举子业，与生话甚投，因对奕赌酒，生棋虽优，然心眼常在帘内 ，连负三局，罚酒六大杯，凤恐致醉，密使小鬟。祝生罢，奕生方收局。褚复逼生投壶，手 虽把箭，而心愈属凤，故矢皆落地。又得酒四大觥，而生渐醉矣。凤见生言扬，恐失礼于人 ，急拣王所合乾葛丸，贻生嚼之三咽后，清爽如故。生得不及乱者，凤之力也。席罢夫人先 寝，事托巫云为理。家人俱散，时近二更。生知无碍，即直造凤所。凤方坐床，脱绣，见生 至。且惊且喜曰：“兄久忙，何暇至此?”生曰：“被斥之人，无颜求见，今蒙不醉之德， 故来谢耳。”凤曰：“果非妾，兄将不胜甚矣。”生移身近凤曰：“麴 檗所酿，不过醉面，至于情意所绊，安能醉心。仆因卿醉，心甚矣，顾乃吝不一醒何耶? ”凤曰：“兄果执迷，必欲以情事相尚，则秋蟾爱婢也亦颇俊艳，以代妾，何如? ”生曰：“卿误矣，燕石满囊。不若粒玉之能宝，骀蹄盈厩何如，一骥之可良，病入膏肓， 心力俱困。若曰妾代如蟾者，虽得不死于卿前，形影孑孑，如穷鳞无翼之 所归，意在卿也。岂爱婢哉。”凤意稍解， 但默默不言。生又进曰：“天下有强奴悍冠始，虽甚恶之。及其输情纳罕 ，匍匐祈哀之时，未尝不屈法怜宥。然则仆之于卿，亦可谓舒 甚矣。而卿竟不少怜，岂奴冠之不若乎。”凤见生言垦垦，乃曰：“兄意既如此，妾敢 固爱，但姑待明夜可也。”生兴正发，即抱住曰：“仆胜颇短，不能优游以待，且人定回天 ，何况于子。”乃力推仆枕。凤亦不敢相却，任生解衣。翡翠衾中，轻试海棠新血，死央枕 上谩飘桂蕊音香。情浓任教织袜之纵横，兴逸哪管云鬟之撩乱。生爱凤娇，带笑 徐 徐；凤怜生病，含羞怯怯。肺腑情倾细舌，不由我香汗沾胸；绞绡春染红妆，难禁他娇声聒 耳。从今快梦想之怀，自是偿姻缘之债矣。是夜，生为情欲所迷，将五鼓才睡。当旭日红窗 ，而生凤犹交颈自若。秋蟾恐惧人来，乃揭幔低声曰：“阳台梦尚未醒耶?”生、凤乃惊觉 ，整衣而起。凤急饰妆，娇姿愈艳。生在旁大喜狂溢，乃缀《乐春风》一词以庆之：
　　锦褥香栖，幽闺春锁。几番神思蓬瀛，今得身游梦所。风流何处值钱多。 兰蕙舒芬芳，桃榴破颗。娇羞袅娜，情重处，玉堂金谷皆左。才识得，一刻千金价果。
　　凤观毕，曰：“妾之薄柳，不避淫污，一旦因兄致玷，诚以终身付之也。若曰暮暮朝朝，甚 非所愿。惟兄谅之，则万幸矣。”亦口缀前词以复焉：
　　鸾镜才圆，鹊桥初渡。暗思昨夜风光，羞展轻莲小步。杏花天外玉人酡， 难禁眉攒，又何妨鬓白。情谐意固，管什么，褪粉残红无数。须常记，一刻千金 价果。
　　是夜，娇鸾席散，欲得生一罄酒兴，乃自往邀生，至则野渡无人，几窗寂寂而已。因忿生不 先会己而赴巫云，不知生在凤处也。于是欲决意谋云，而未得其便。一日，会台州人归，以 军功报夫人。鸾乃重贿使，诈传王命：“早暮衙内凄凉，可送新姨作伴。”使者得贿，果如 计语夫人。夫人亦怜王在外，信而从之，即使云去。云患涉险，又以生故，不欲行。正踌躇 间，生忽趋至，云曰：“何来?”生曰：“闻卿被召，时决有无。”云曰：“诚然。”生曰 ：“去则去矣，仆将何依?”云曰：“一自情投，即坚仰托，正宜永好，常沐春阳，奈事不 如人，顿令隔别，虽曰后会有日，而一脉心情，不得与鸾、凤辈驰骋矣。”生曰：“事已至 此，为之奈何!”乃相与执手嘘唏。而夫人以明当吉日，又使小鬟促云整妆。生夜即留宿云 所，眷恋不可悉记。
　　早起，凤持纱衣一套，桂饼、梅丸各二封以赆。云因谓生曰：“凤姐与我自从奉接闺帏，情 同己出，况以公子之故，敢负斯心。汝百岁良姻，此行可力任矣，善自绸缪，毋生嫌隙。但 不知他日待我何如耳?”言讫泪下。凤与生亦大恸，正惜别间，报夫人来送，生即致意而出 矣。然自巫云去后，夫人以凤无所托，命鸾与俱家事，代云分埋。是以人之出入，门之启闭 ，亲为防间，鸾欲独任生情。今反两不得使，心窃悔焉。生亦怏怏失意，且遭连再，盖难为 情。是夜伏枕不安，谩成诗词各一首：
　　热梅小雨故连宵，旅馆愁来不待招。
　　笔砚病馀功课少，家乡云外梦魂遥。
　　檐声逼枕添惆怅，灯影怜人伴寂寥。
　　新绿满园虽可意，久虚寻赏任风摇。
　　香柳娘调：
　　对孤灯悄然，对孤灯悄然；夜阑人倦雨声，滴破相思怨。这情绪可怜，这情 绪可怜；展转不成眠，懒把罗衾恋。想伊儿妙年，想伊儿妙年；肠断心痛，务谐 姻眷。
　　不料夫人劳役太过，忽卧一疾不能起，凤方待汤药，而鸾密使春英报生，生乃以侄礼问安。 回至太和堂，散步自思曰：“此中旬日不登，风景入目顿别，不意鸾突在后，相见各喜。鸾 促而行。生逡巡不敢进。”鸾曰：“老母伏床，馀皆无虑，兄宜宽心。同行间，宛然凤寝旧 路，至则二闺紧贴，仅间一壁耳。”坐谓生曰：“向夜自走候兄，竟成不偶何也?”生曰： “想缘醉梦中，知罪!知罪!”又曰：“那人去后，颇劳兄念耶!”生曰：“相思情爱，何人 无之，苟为不然，薄幸甚矣!”卿亦何取于仆，鸾不能对。乃出饼果与生并体而食。正细话 间，报凤姐请议药方。生即告出，鸾曰：“暮夜无知，愿兄著意。”生曰：“中门锁钥，谁 则任之。”鸾曰：“自有处。”生及昏时，潜入太和堂。正欲扣门，鸾已先视英候矣。至谓 鸾曰：“今何能此?”答曰：“才与凤约，每夜轮伴老母，庶可节劳。幸吾妹如议，妾可常 常而见。兄可源源而来，妾之为兄，无不尽意如此。”生不暇备谈，即与就枕，时方清和， 狂荡甚过千态万以，不能悉明。乃以足枕生股，手抚生腮曰：“观君丰神情趣，色色可人， 真大作家也，恨相见之晚!”生曰：“但得此身在，永远可期，何晚之有!”语毕，鸾体颇倦 竟熟睡。生忆春英在近，不无动情者。乃轻含鸾萦欢于英，英曰：“鸾姐性酸，不敢仰就。 ”生曰：“向无子，焉有今日?纵知，且不较，况在梦乎。”英感生情，即如命。交会间亦 甚有趣。生虽战后，而眷恋新人，愈发豪兴。且其牡丹一朵，肥净、莹腻、窄浅，样是骇人 ，貌固不及诸美，而此实为最胜者也。生留连不忍去，英促之，复就鸾所。鸾亦暝目不觉。 东方白矣。临行时，鸾又约曰：“后夜莫推佳会。”
　　生至园亭，默忖“轮伴”之言，思欲与凤一款。及晚，密启中门，私趋内室。但见二闺杳然 无人。生乃独卧凤床，垂帏自蔽。候至更余，凤来，起幔见生，半惊半笑。生亦笑曰：“待 卿久矣。”凤曰：“正欲见兄，决一大事。”生曰：“何以教我?”凤曰：“一自见兄，情 颇难制，说盟不已，又辱私奔，虽其反己怀惭，而事原夙定，不足追也。奈此来老母染病， 俗言‘喜可破灾’，求婚者日无停议。妾在女流，不敢自白。兄，丈夫列也，计将安图?” 生曰：“托迹门来，即承二大人俯爱，正愧一无所报，而可以此情闻乎?卿固慧人，若以己 谋己，则势便而机投，倘谐所言，勉当恪遵，虽死不避。”凤低首蹙容，半晌不语，乃谓生 曰：“此事若图之老母，鸾姐在侍，必难允谐。为今之计，兄急索尊翁一书、聘物一二件， 竟送父任。老父素喜兄，而新姨又力赞，事想八九矣。苟得父命，纵母有别议，而妾可执以 为词，岂不万全也哉?”生喜曰：“此良策也，明当东归，一如卿议。”凤因命蟾备酒，自 捧觞，谓生曰：“此酌一则饯别，二则永诀。盖妾之一身既寄兄手，万一天不从人，妾宁碎 玉面沉珠，决不忍抱琵琶过别船也。此行勉旃，不可草草。纵老父未许，老母他从，变当再 来一会，莫使万种恩情竟成疏逖，则妾死无憾矣!”言毕，悲咽不胜，泪下如雨。生亦愀然 泣泪，唯唯承命。是夜虽与凤并头交股，奈欢心为离思所拘，未及构情而鸡已唱矣。凤乃枕 上成绝句二首以送生：
　　比翼初分肠断猿，离愁欲语复吞言；
　　相思好似湖头水，一路随君到故园。
　　送别余情分外浓，行行独泛酒旗风；
　　明朝此际凄凉处，凤枕鸾衾半截空。
　　生即辞凤，入谢夫人，娇鸾知之，急使春英留生。生托以“家尊有书远召，故不敢违。多致 意鸾姐，事完，当复来谒也”。鸾度不可留，乃送细果二盒、巾绢十衣为赆行之敬。
　　生抵家，备以王爱留之情、凤永谐之意，曲道于父。父不胜喜曰：“此吾责也。”即为书及 白金百两、彩缎二端、金钗环各二事，遣人往合求婚。
　　王得书，谓巫云曰：“吴兵部家求凤姐亲，汝为何如?”云曰：“簪缨世胄，才茂学优，何 不可之有?”王笑曰：“吾亦久蓄此意，但不欲自启耳。今当乘其来求索，以为赘，则吾老 亦有托矣。至于花烛之事，且待贼平荣归，亲自校点也。”因以聘礼送归夫人，答书许焉。 人还，生大喜如醉，因作《西江月》以自庆：
　　久待西厢明月，今方愿遂随乔。已知鸾凤下湘潇，何用信传青 鸟。----晓苑飞花有主，春田蕴玉成瑶。云桥再渡乐良宵，正是娥年少。
　　生欲再往复凤，生父止之曰：“前以客礼留连，今初聘结，不宜轻数，姑俟有便而往可也。 ”生郁郁不敢违。居家两月，人事、书史俱不介意，参前、侍侧，一凤之外无余思也。
　　不意巫云自别生后，朝暮思忆，食减容消，成一郁疾。王千方求治，毫不能愈。临终时， 进小鬟谓曰：“吾病已属膏肓，势在难救，然而取死之故，汝必知之。今亦不足言，但前有 鞋词，有我身且不保，留之何用!汝持归，万福公子：我不能再见矣，当与凤姐永好耳。” 言讫大悲，目亦寻闭。鬟急呼叫，意无济。王乃从厚葬殓，募僧追荐，举柩寄安国寺中。虽 甚痛悼，亦无如之何矣。
　　家中夫人受聘之后，病患日减。一日，时当七夕，乞巧于庭。二娇以夫人新食，筵极丰洁， 又使英、蟾辈歌诗侑觞，而夫人终若不豫。娇鸾请之，因答曰：“凤事告吉，可谓得人，吾 无忧矣。但汝父监军，未乞骸骨，汝年方壮，孤节难终，怀抱间所未释然者，犹坐此耳。汝 自成欢，毋吾以也。”是夜，皆不乐而罢。
　　二娇回房，鸾独长叹不卧。英私问曰：“娘子彷徨，得非忆吴公子乎?”鸾不答，但首点之 。英曰：“何不招之使来，徒自苦耶!”鸾曰：“招之使来，置凤何地?”英曰：“天下莫 重 者父母，所难者弟兄。今娘子与凤姐一脉所存，何不成以恩义，结以腹心，彼此忘怀共事也 ?”鸾曰：“然日登凤凰之台，时处潇湘之馆，岂不快哉；顾乃各立门墙，自生成隙，此夺 彼进，时忧明虑，不亦愚耶!”鸾又曰：“汝言唯良，开我蒙蔽多矣。”即相与诣凤，曰： “我汝骨肉，犹花两枝，本则一也。倘不见别，当以一言相告。”凤曰：“遵命。”鸾曰 ：“予与吴生有不韪之爱，自拟终身以之。不料六礼先成，予亦窃幸。但今一去三月，颇烦 念情。欲招之，则于妹有碍，欲舍之，则于心不忍。两可之间，敢持以质也。”凤怃然曰： “不敢请耳，筹之熟矣。予之得配吴君，论私恩，姐当为先，执公议，妹忝为正。心欲相较 ，则分薄而势争。不若骨肉同心，事一君子，上不贻父母之忧，下可全姊妹之爱，不出户庭 ，不烦媒伐，而人伦之至乐自在矣。但愿义笃情坚，益隆旧好，大小不较，无怀二心。妹之 所望于姐者此耳，何必郁郁拘拘于形迹间哉!”鸾曰：“妹果成我，我复何忧。”即为书邀 生。
　　生托以他事，赴焉。及门，夫人待之，礼加于昔。出就池馆，有感风景依然，谩成一律云： 
　　园亭复得启窗扉，案积凝尘手怕挥。
　　池净萍开鱼自跃，梁空泥落燕初归。
　　深知一遇生难再，况是三奇世所稀。
　　景色依然情事重，栏杆倚遍夕阳微。
　　是夜，二娇度生必至，设酒以待。更初，生果入谒。鸾迎，谓曰：“新女婿来矣。”生答曰 ：“旧相知耳。”相笑而坐。语中道及姐妹同心事，生喜曰：“情爱之间，人所难处也。二 卿秉义，娥、英不得专美矣。”然亦自惭曰：“而僭获奇逢，谨当毋倦盟心，少酬知己，二 卿其尚鉴之。”鸾、凤皆唯唯。酒罢，生欲就凤。凤辞曰：“凡事让长，妾不敢无。”生倾 鸾，鸾又曰：“奉礼新人，义不可僭。”相逊者久之。生不能全，乃曰：“鸾娘不妒，凤卿 不私，既在兼成，尤当兼爱。”即以一手挽鸾，一手拍凤肩，同入罗帏中。二娇虽欲自制， 亦挫于生兴之豪而止。是枕长枕：披大被，二美一男，委婉若盘蛇，屈贴如比翼，彼此行春 ，来递爱，殆不知生之为生、鸾凤之为鸾凤也。
　　一日，新雨初收，凉风微动。生觉寂困，乃趋凤闺。凤方昼卧一榻，生欲乱之，才起裙 ， 不料鸾至。鸾即低声抚生曰：“兄欲何为?”生曰：“刻心人阻我高兴。”乃舍凤狎鸾，推 倒于榻头，取双莲置之两臂，立而猎之。兴趣不能状，情逸声娇，凤竟惊觉，生复逼体私凤 ， 力拒不从。正持案间，鸾曰：“凤妹独作清客耶?”乃助生开怀，纵情大战。事毕 ，鸾指生 柄，曰：“期何物也?尝能授人如是?”凤笑曰：“坚肉。”盖以生字“汝玉”也。生答曰： “非此不能补缝。”盖以“凤”字同音也。鸾大笑而起。
　　一日，夫人以生馆寂寥，命迁之太和堂侧，意便供值，而不知益近娇所矣。鸾约凤携觞往贺 ，至，则生谓曰：“胜会难逢，不可独乐，虽英、蟾亦宜侍坐。”二娇许之。酒至半，生 令其取绯色，多得者为状头，余者听调。不料生果得五绯，而凤仅得一。乃使英执壶，蟾反 觞，而鸾侑食，凤则歌以劝生：
　　蛟起渊兮鸟出幽，红妆侍兮绿蚁浮。人生佳会兮不常有，及早行乐兮为良 谋。古人有见兮能达，不甘利禄兮优游。邀明月兮歌金缕，披清风兮醉玉楼。惟此二物兮何 友，取诸一襟兮奚求?堪嗟白驹兮易过，任汝朱颜兮难留。百年兮纵然能寿，其中兮几日无 忧。所以偷闲兮及时买笑，赏心兮何惜缠头。殷勤把盏兮愿拼酩酊，岂可碌碌徒效蜉蝣。
　　歌罢，鸾曰：“今赌拳，当便宜行事，何如?”生曰：“可。第无悔。”二娇欲难生，而 胜 算又为生得。秋蟾则在无算，生即抱蟾于怀，以手弄其乳；命鸾进酒，与蟾同饮，一吸酒， 则一接唇，戏谑无所不至。生因大醉，众美扶挟而寝。
　　一日，中秋后晚，鸾凤宴生于卧云轩之庭中。饮至二鼓，星月愈皎。生曰：“仆与卿等相 与 ，乐则乐矣。未曾通宵。今夕颇良，不若再陈狼籍之杯盘，检点将阑之兴趣，席地而坐，互 韵而歌，倦则对月长憩，醒则洗觞更酌，略分忘形，一乐可乎?”于是设重礼，铺绣褥，用 矮几置菜果，罗坐其上。时凤履青金点翠鞋，生爱其纤巧俊约，则 捧上膝头，把玩不忍释； 又脱以盛杯流饮，笑傲戏乐，人间之所无。生兴不能遏，欲求凤会。凤曰：“清光皓色中， 何可为此?”生曰：“广寒求此不能得，岂相妒耶。”即与凤交于褥间。事阑，英添香，蟾 斟酒，鸾自起而庆生。生曰：“姑待见渎后同饮，何如?”遂亦狎鸾，鸾亦不避。生因得大 舒醉兴。然患其惠之不均也，欲次及英。英当生娇相接时，情已飘荡，此则任生所行，无甚 难色。蟾度势必临己，先匿其迹。生方舍英觅蟾，已不在矣。生曰：“金汤且克，何惧蕞绵 。”乃遍索之，得于槐阴中之芙蓉架边，因笑曰：“子固苦我，今能翅耶?”不暇枕席，即 与狎戏。生兴固高，而酒又为助，蟾不能胜，正昏迷间，鸾、凤、春英皆至，遂止之。生夜 大醉，诸美亦被酒回房，时漏五下矣。
　　自后朝出暮入，习以为常，一凤一鸾，更相为伴。或投壶花下，或弹棋竹间，或携手联赓， 或连袂对酌，生之一身，日在脂粉绮罗中优游，而他不暇顾矣。因作《芳闺十胜》以自赏： 
　　云----鬟
　　梳罢香丝扰扰蟠，笑将金凤带斜安。
　　玉容得汝多妆点，秀媚如云若可餐。
　　鸦色腻，雀光寒，风流偏胜枕边看。
　　雪----股
　　娟娟白雪绛裙笼，无限风情屈曲中。
　　晓睡起来娇怯力，和身款款倚帘栊。
　　水骨嫩，玉山隆，鸳鸯衾里挽春风。
　　凤----眼
　　波水溶溶一点清，看花玩月特分明。
　　嫣然一段撩人处，酒后朦胧梦思盈。
　　梢带媚，角传情，相思几处泪痕生。
　　蛾----眉
　　淡月弯弯浅效颦，含情不尽亦精神。
　　低头想是思张敞，一抹罗纹巧簇春。
　　山样翠，柳般新，菱花镜里净无尘。
　　金----莲
　　龙金点翠凤为头，衬出莲花双玉钩。
　　尖小自怜行步怯，秋千裙里任风流。
　　穿芳径，上小楼，浅尘窄印任人愁。
　　玉----笋
　　春葱玉削美森森，袖拥香罗粉护深。
　　笑意花枝能索巧，更怜留别解牵襟。
　　机中字，弦上音，纤纤红用漫传心。
　　柳----腰
　　娇柔一捻出尘寰，端的丰标胜小蛮。
　　学得时妆宫样细，不禁袅娜带围宽。
　　低舞月，紧垂环，几回云雨梦中攀。
　　酥----乳
　　脉脉双含绛小桃，一团莹软酝琼醪。
　　等闲不许春风见，玉扣红绡束自牢。
　　温比玉，腻如膏，醉来入手兴偏豪。
　　粉----颈
　　霜肌不染色融圆，雅媚多生蟾鬓边。
　　钩挽不妨香粉褪，倦来常得枕相怜。
　　娇滴滴，嫩娟娟，每劳引望怅佳缘。
　　朱----唇
　　胭脂染就丽红妆，半启犹含茉莉芳。
　　一种香甜谁识得，殷勤帐里付情郎。
　　桃含颗，榴破房，衔杯霞影入瑶觞。
　　是月，台贼得平，且靖峒堡塞百余处。王以功领封敕归。 至家月余，欲与生、凤完礼，不料奔走宴贺之事甚劳，箭疮顿发，流血数升而死。遗命嫁鸾 ，夫人则托生终养。
　　凤闻云死，固自痛惜，今又遭丧，哀毁愈切，绝不许生一会，虽见，亦不戏一语。生重其孝 ，不敢相夺，时在太和堂纳闷。不意小鬟自内出，见生，唱礼后即垂泪曰：“新姨自公子而 亡，公子不为新姨面戚，何耶?”生曰：“子不知耳。自去经年，指望再续旧好。今忽闻变 ，泪从心饮，若自神知，欲求一面，无由可行，纵死以俟，戚亦难以尽我矣。”鬟怃然曰： “公子情义如此，无怪吾姨之死犹恋恋也。”生急问曰：“曾有言否?”鬟曰：“余无嘱， 惟愿与凤姐永好耳。且寄红鞋一只、书一柬，不知何意。”生急索之，鬟曰：“在我奁中， 容即奉也。”生曰：“随取何如?”鬟曰：“可。”乃相与至巫云旧房。但见床几依然，箱 厨积垢；及视鞋词，事迹如昨，怀人忆古，不觉凄然。生乃流涕大恸，鬟亦对泣。
　　生徐拭泪，抚鬟曰：“我无云姨，亦不能至此。今日不料寸报毫无，竟成永别。云姨不可 见 矣，见汝犹见云姨也，敢欲与子重缔新欢，少偿旧恨，阴灵有见，谅在喜全。”即欲求速， 鬟曰 ：“主母果有意，但文鸳不足以托彩凤耳。”生曰：“固情夺分，何伤，何伤。”鬟曰：“ 纵无伤，亦与二姐有碍。”生曰：“英、蟾且命自荐，何碍于子?”鬟笑而不答。生即挟至 床中，为彼脱衣解带。相狎时，甚能承受，勇于秋蟾过多。生笑问曰：“原红已落谁手?” 鬟应声曰：“昔时为老主所得。”生曰：“惜哉!娇海棠何忍枯藤缠耶!”鬟亦笑曰：“枯藤 朽矣，海棠又傍乔木矣。祸福难凭，世情固不测如此。”生因伤感，不得尽兴而起。书馆 茕茕，乃作挽云诗一章：
　　忆别依依出画栏，谁知复见此生难。
　　湘湖月缺波痕冷，巫峡云消山色寒。
　　绣架寂寥针线断，妆奁零落粉脂干。
　　灯残酒醒猿啼绝，空向西窗泪眼漫。
　　是夜，宿于鬟处，鸾凤寂不知也。
　　三七后，生因告归，报父，欲举奠祭之礼。岂期娇叔士彪者，素流荡险恶，溺情花酒中，家 殖始与王同，因此败落。王每讽诲，则以为轻已也，心甚衔之。王亡，举一子求嗣，欲利所 有。夫人虑其不诚，不许，且以有婚辞。彪怒，乃诬生因奸谋命，竟鸣于官。官得士彪私， 将产业一半与彪，以半与夫人赡老，断生在逃不究，二娇则令改嫁。生闻，奈公案已成，竟 不能白。士彪大喜，以娇为他妇，则许聘缔。鸾谓凤曰：“萧墙起变，骨肉相残，大事去矣 !将若之何?”凤勃然曰：“难测者外来之变，能定者吾心之天。今虽挫拂间关，正明义之秋 ，见节之日也。妹当与姐协力同心，坚盟守礼，万一恶叔悔悟而改，贪官罢黜以行，则卧云 之会，终为可期。苟或不能，有死而已。”鸾曰：“妹有此志，我亦窃效微末，虽不能为贞 节人，免使呼为淫劣妇足矣。”言论之间，悲惨特甚，乃相与大泣。自是，朝暮依依，唯生 是念。而生在家，亦惟鸾、凤是图，奈断案之后，士彪严为关防，虽苍头孺子，不许私出入 ，恐与生有所约也。将及年余，竟不能通一纸。生欲抱义与逞，生父又力阻之，是以两相耽 搁。二娇居处怨慕，所自排者，惟形之于诗词耳。有《四景闺怨》，录于后：
　　寂寂香闺昼掩门，飞花啼鸟两销魂。
　　眉峰愁重应难尽，事到伤心谁与论!
　　蔷薇一架雨初收，欲候归舟频上楼。
　　无奈梁间双燕子，对人事语绸缪?
　　浇来强自试新妆，倦整金莲看海棠。
　　不是幽人多懊恼，可怜辜负好春光。
　　开遍棠梨倚遍栏，无端瘦得带围宽。
　　花前赋就相思句，留与每天仔细看。
　　窗下新裁白苎衣，等闲红瘦绿成肥。
　　游人不是迷歌舞，飞尽杨花尚未归。
　　风定帘垂日正迟，篆烟袅袅午眠时。
　　簟凉好梦谁惊觉，小院飒飒噪柳枝。
　　曲栏新笋渐成竿，独对南薰忆旧欢。
　　露却酥胸香粉湿，倩谁与我掩齐纨。
　　惭愧红颜果薄缘，风流让与并头莲。
　　兰汤自解丁香浴，怯怯娇姿不似前。
　　小庭梧叶乍惊风，立尽清阴盼落鸿。
　　自信别来多寂寞，一缄此生未相逢。
　　好事蹉跎一梦如，应知今日悔当初。
　　芭蕉绿满芙蕖放，十约立誓九度虚。
　　览镜消容为念君，恩情何忍等秋云。
　　黄花不似愁人瘦，人比黄花瘦几分。
　　南楼待月负良宵，枫冷江空去路遥。
　　无限凄凉蛩话彻，孤灯明灭泪痕消。
　　锦幕生寒怯翠环，天涯目断几云山。
　　相思最是伤情处，野寺寒钟香霭间。
　　老干舒香已报春，不禁情动两眉颦。
　　金樽未举心先醉，惟有梅花是故人。
　　挑尽残灯拨尽灰，芙蓉帐冷共谁偎?
　　孤愁一段无凭着，斜倚薰笼梦几回。
　　芳心一点玉壶冰，谁肯轻捐万斛情。
　　携手何时重赏雪，卧云轩下许平生。
　　鸾见诗，谓凤曰：“妹有是心，予独无情乎?然诗妙矣，吾不能和，当以曲赓之。”亦成《 四景题情》一套于左：
　　降都春
　　情浓乍别，为多才，寸心千里萦结。暗想当初，背地香偷曾玉窃。如今 惹下相思孽，倒不如无情安贴。满怀愁绪，几能够对他分说?
　　出队子
　　兰芽长茁，又见春光早漏泄。莺莺燕燕飞成列。凝眸都是伤春物，娇滴棠梨 ，何心去折!
　　集贤宾
　　花飞碎玉飘香屑，凭栏目断天涯。猛听黄鹂声弄舌，唤起我离愁切切。狠心 薄劣，闪得我罗裙宽摺。无聊也，自且把珠帘半揭。
　　黄莺儿
　　枝头梅乍结，困人天，微雨歇。南薰独对枉自嗟，冰弦懒拨，香泉懒啜。端 为恩情一旦撇。心哽咽，泪湿纱衫，相看都是血。
　　玉抱肚
　　情乖爱夺，盼佳期，顿成永绝。空堪羡，并蒂荷花。怎支吾，暮蝉声迭。兰 汤浴罢鬓云斜，倩谁将我腰脱!
　　山坡羊
　　满地舞旋红叶。欲待题诗难写。近日临妆，不觉娇姿怯。亲瓜葛，梦与同欢 悦。又被西风忽动檐头铁，顷刻惊开原各别。闷也，拍瑶台灯灭。怨也，掷菱花拼碎跌。
　　五供养
　　西厢待月，挨几个黄昏时节。相思滋味逐头断，秋来更彻。是谁家砧杵声频 ，捣得我忧心欲裂。芳盟尽属空，好事翻成拙。楚岫云遮，高唐梦蝶。
　　忒忒令
　　绣闺寒侵，把兽炉慢。叹蓝关，人阻截。几番间揉碎梅花，揉碎梅花，惜 孤衾，香自洁，怕寒鸦，啼渐越。
　　侥侥令
　　愁结板桥霜，梦冷茅檐雪。书翠流红事已赊。甚时得破镜圆，断簪接。
　　尾声
　　相思担重苦难车，拼与他珠沉玉缺。你不见程姬，贞且烈。
　　是岁丁丑至元三年也。民间讹言朝廷拘刮童女，一时嫁娶殆尽。有赵应京者，新荫万户官 也 ，家极富，性落魄不羁，好鹰犬博弈，素慕娇名，碍生，不能启齿。今闻讹言，乃以金五百 ，夜贿士彪，欲求娶凤。彪性贪，竟许之，且使老婢告夫人曰：“我因一忿，以致参商。每 念寡妇孤儿，不忍一见。不若另觅东床，别联新好，使老有所托，幼有所归，不亦可乎。况 吴生官断，义难复全，彼必重婚，我何空守?”夫人未及对。凤即应曰：“噫!是何言欤!吾 叔利人之有，不义；割人之爱，不仁；既许而又背之，不信。吾与吴生，父母主盟，媒妁议 礼 ，情义所在，人皆知之。今欲悔约而谋倾，固非君子厚德之道，亦岂妇人从一之心?拜复吾 叔 ：吾头可断，吾身决不可辱也。”婢以此言达彪。彪知不可强，乃嘱赵子曰：“凤姐情义不 屈，计取为宜。择一吉辰，尔多带从仆，以亲迎为名，从则可矣，如其不然，始以官势逼之 ， 继以温言诱之，娇年幼质，必有所动，当不久负执迷也。”应京大喜，候日举行，不料为老 仆抱其不平，竟走报凤。凤私度曰：“老贼所为，险恶无比，吾力既不能制，吾名又不可污 ，亦莫如之何也，已矣!将欲自尽，乃作书遗生曰：
　　难妾王娇凤敛衽拜大文元汝玉夫君大人辱爱下：始而说盟，君心既已属之妾 ；既而成礼，妾心亦已属之君。正议鱼水百年，不料风波一旦。使我有容不整，有花不簪， 玩月反助清苦，吟诗适动幽思，一景一情，无非役吾神、扰吾梦者也。然犹早暮依依，不即 为兄轻生者，盖冀彼有所悔耳。既悔，则乐昌复合、延平再还，隐忍之罪，不犹可赎也哉。 岂意怙恶不悛，变中生变，移花于别种，割我良缘；辍玉于他田，断兄雅爱。当此时也，欲 拼一死，慨兄面之未瞻；欲待苟全，痛妾名之已辱。故与其丧节以捐名，不若死者之为愈与 ?其徒死而不足以偿千百年之恨，又不若姑存自待，万一得见之为尤愈乎?生不可，死不可， 进退两难，会离莫测，虽微躯弱质不足以伴贤哲者心，而断玉联金，尚犹在目也。兄忍蔑视 而不为之痛耶?情丝缕缕，笔难遍传，聊上一缄，敢求来会，则妾死 生有所诀矣。敢书，敢书。
　　生得书骇愕，即兼道赴之。又不敢显然自进，乃匿于昔日浣衣之老妪家，持金为礼，使得通 焉。挨至鼓余。二娇乃遣春英辈密开小门，放生私入。相见时，各各大恸，但不出声。凤因 谓 生曰：“愚姊妹幸与兄遇，恩爱已非一朝，准拟长松可依，朱弦得托，三生偕老，家室优游 。讵意门墙起变，半路相抛，使海义山情，冰消瓦解。故今请兄至者，非他意也，将欲与兄 一面，少释终天，必不忍冒耻辱身，甘作因风之柳絮，顺水之桃花。兄自此后，亦当善自珍 养，候事少息，与吾姐伉俪百年，实妾至愿，万毋为妾以伤贵重也。”言讫，悲咽不胜，泪 痕如线。生含泪曰：“好事多磨，佳期难偶，自古然者。今之所值，想亦仆命所该，何忍反 累。”凤又谓鸾曰：“老贼属意在我，势不俱生，我死则无事矣。”生曰：“无累也。彼丈 夫也，我丈夫也，吾何畏哉，必当出力与之较焉。”
　　正彼此论间，春英谓生、凤曰：“天下事，权则通，泥则病。一时奋激，徒作沟渠，于事何 益 ?不若默忍潜为，再图欢庆。”生怃然曰：“计得矣。昔相如窃文君以亡，辜生挟瑜娘而走 ，古人于事之难处者，有逃而已。今当买舟湖下，与凤姐乘月东归，僻径潜踪，待时舒志， 彼求不得，纵有恶谋诡计，将何施哉!苟便可乘，续谋兼并，犹未晚也。”众美皆曰：“善 。”于是托邻妪周旋，略检妆资，与娇鸾掩泪而别。舟行时，鼓已三矣。
　　途中无聊，有联句《古风》一首喻生为首倡，凤次之焉。
　　露气侵衣月在河，吁嗟好事反成磨，世间只有相思苦，偏我相思苦更多，今 夜兰房灯火明，大声唱别愁千结，归心一似恋帆风，叠叠重重急且咽。水静天空云惨凄，人 离家远梦魂迷。依稀重缔生前愿，往事伤心怕再提。怕提往事姑拥膝。夹岸苹芦秋瑟瑟。 一篙撑出波涛中，免使鲸鲲受尘汤。悠悠世态古道残，人心尤险行路 难。孤根此去托肥土，笑杀王郎成画虎。
　　越日至湖，觅居凤凰山中，隐僻深幽，虽生父不觉也。
　　士彪以娇凤之变自激而成，然势不能救，徒悔而已。鸾虽与谋，亦困于孤立之苦，风晨月夕 ，思怨之情，不可胜记。聊录数章，为好事者一览。
　　春愁睡起不胜悲，往事颠危谁与持?
　　魂逐游蜂身似借，肠牵飞絮意如痴。 泪痕隐血心从落，脸气生香手自支。
　　几度更深眠未稳，伴人惟有漏迟迟。
　　别时记得共芳尊，今日犹余万种恩。
　　绣妒鸳鸯闲白昼，书空鱼雁盼黄昏。
　　一番对月一成梦，几度临风几断魂。
　　挑尽残灯凄切处，薄衾香冷倩谁温!
　　晓妆台下思重重，懊叹何时笑语同?
　　情傍游丝牵嫩绿，意随流水恋残红。
　　当年自恨春如锦，今日应知色是空。
　　回首雕栏情况恶，闲愁千里付孤鸿。
　　锦帐朝寒只爱眠，相思如水夜如年。
　　新诗篾裂惭吟雪，旧事凄凉怕问天。
　　酒去愁萦心一寸，梦回神绕路三千。
　　人情变幻难凭计，何处鸾胶续断弦!
　　空庭草色翳苔茵，无奈深愁一样新。
　　凤髻乱盘浑似懒，蛾眉淡扫不如人。
　　梦中得合非真乐，帐里无郎实是贫。
　　起傍花阴强排遣，数声杜宇更伤神。
　　凭栏无语怨东风，愁遇春归恨转浓。
　　一枕凤鸾魂杳杳，半窗花月影重重。
　　环声细千般懒，脂粉容消万事慵。
　　纸短话长题不尽，殷勤寄取早相逢。
　　碧桃深处听啼莺，一似声声怨别轻。
　　翠凤有情欹绿鬓，彩裙无力扶红缨。
　　杨花未肯随风舞，葵萼还应向日倾。
　　种种幽情羞自语，安排衾枕度初更。
　　无端日日锁双蛾，缕缕愁来叠似波。
　　空忆高情疑是梦，难禁积恨欲成魔。
　　堪嗟好事全终少，深憾佳期不偶多。
　　拂鬓自怜还自叹，名花无主奈如何!
　　是岁，伯颜以罪徙龙兴，乃复科举制。生曰：“此吾明冤之一大机会，当不可失。”即辞凤 赴 试，果领乡荐。及亲策，又中左榜。左丞相孛儿怯不花素喜生才，竟选生为翰林承旨。生以 未 娶，奏闻朝廷，诏归娶。至家，贺者填门。生欲议日毕姻，凤谓曰：“人情处安乐，不忘患 难。向与我姐说盟，协意事兄，今妾先举而背之，置我姐于何处，不若并妾送归，使老母上 主， 迎兄至家，与愚姐妹花烛，庶不失吾赘兄之意也。亦且名正言顺，恶叔何辞!”生曰：“此 论甚当。”即为达鸾，兼送凤回。
　　夫人、娇鸾闻之，大喜，乃择十月戊戌之吉——至正三年也，迎生入赘之礼。乘鸾后，生 谓 鸾、凤曰：“平生素愿，中道一阻，不料复有日，天乎?人手?但士彪之忿，未能少雪，岂丈 夫耶?”凤曰：“彼虽不仁，份在骨肉。若乘势而窘之，无有不便，但睥睨芥蒂，不惟情 涉于此， 亦且量为不弘，故曰：‘宁人负我，毋我负人’。兄能忍人之所不能忍，容人之所不能容， 正大丈夫也，何留心于小小哉。”生喜，举杯大饮，因浩歌一绝云：
　　拜罢天墀胆气粗，归来醉倩玉人扶。
　　龙泉三尺书千卷，方是人间一丈夫。
　　未终，春英报曰：“叔叔才上缢，竟绝咽矣。”生笑曰：“此天假手以快也。”不料彪子 见 父之变，愧赧痛悼，亦相与投池中。急使人救援，一最幼者。其余三子，皆夫人为之发丧 ，各各从厚殡殓。
　　家事悉生掌握，因谓夫人曰：“错蒙厚爱，累罪良多。孰意天眷儒，侥登一第，且人亡事白 ，两姓万全，岂非至幸者乎?若竟恋夫妻之而怡乐于外堂，使堂上者一无所侍，人子之情， 不 能恝然而无所系，不若同至家中，处夫人于别院，所存房产，悉与彪叔之子，则在我父子之 养，在夫人有母子之欢，在孤有得所之托，将不两得也哉。”夫人曰：“我年老志短，所为 事一依公子。”生乃择日命驾，一家起行。
　　官民有送生者，列鼓吹笙。舟中风景，不能尽述，有《临江仙》词以道之：
　　心事今朝除悒怏，只怜云饶家乡。豪情骑鹤任翱翔。手扳仙苑桂 ，身惹御炉香。----极目烟霞迷画舫，一天紫绿斜阳。远山偏向望中长。将何酬美景，宿酒 醉新妆。
　　至家，生父甚喜，即设宴宴夫人。酒罢，生偕鸾、凤寝。鸾与生笑语自如，独凤俯首凭几， 若 有所忆者。生问曰：“我与卿历尽艰辛，幸得至此，正宜求乐而反含优；何耶?”凤不答， 但潸然泪下。生惶悚曰：“仆果有罪，请试数之，何烦自苦如此。”凤曰：“兄知今日聚合 之乐，独不念昔年引见之功乎?”生曰：“云姨盛德，今虽欲报，安从施哉?”凤曰：“念我 虽非抱育，然而恩情契重，则胜嫡也。幼年刺绣既沐提携，壮岁姻亲又承吹赞，本欲托我以 终身，不料去而不复返。尔我于朱楼绮阁中吟诗酌酒，使彼孤魂旅柩流落他乡，麦饭香花， 欲依无主，于情于份，安得不哀!”言毕，又泣。生抚抱曰：“是我责也。非卿言，几作薄 幸徒矣。然亦不难，明当遣人移柩至家，建醮以报，慎毋劳卿忧抑也。”生即使人往安国寺 迁棺 ，往返月余方至，则请玄武观刘真人为法主，起建水陆斋七日。生、凤亦薰沐虔诚，昼夜不 懈。醮毕，择后园空地筑圹以厝。
　　是夜，生因连日事扰，暂憩外书斋中，倦倚醉床之上。方闭目，梦见巫云徐步而前，貌饬如 故 ，曰：“别来忧恨，一旦感疾而亡，后会成虚，盟言难续，追思痛伤，然亦禄命所该。”语 未 终，生即抱住曰：“久思无觅，今从何来?汝不死耶?”云曰：“冥司以妾无罪，留妾在子孙 宫中，候阴例日满，托生贵家。今蒙公子水陆超度，复授妾为本司掌册之官，侍伴天妃，安 闲逸豫，得不入鬼尘寰者，皆公子惠也。今特致谢，聊释别来之情，嗣此不敢见矣。” 含 泪欲去。生又抱定，曰：“子既成仙，何妨再见?”云曰：“公子未知也。冥司立法，比世 尤严，毫有所私，重罚不赦。公子善自珍爱，我检簿籍，有二贵子，合生汝门，不必我念， 我当永别矣。”生急持其衣，云乃顿袂而去。生惊觉，余香犹在。生趋报凤曰：“鬼神之事 ，昔尝议其佛氏之诬，以今观之，信有之矣。”
　　凤问故，生以前梦悉为诵之。凤曰：“若如此，我不负云姨矣。”及言贵子事，凤又拊掌曰 ：“果娠三月，未知璋瓦何如。”再问鸾，鸾亦怀娠妊日，各大笑。生乃备牲醴致奠，鸾 、凤则共作文以哭之：
　　呜呼!以姨之贤，禄宜未艾；以姨之德，寿将天假。胡为乎云散秋空，雪消 春海?何为乎玉光埋，花飞香碎?呜呼!姨虽逝矣。鸾将安赖；痛哉!凤虽在矣，姨何能爱。 徒使帐锁余香，镜空鲜黛，无地通恩，有天难戴。呜呼!痛针刺之犹存，想音容之恍在。恨 彼苍之无凭，夺玉人之何迈。是以肠断欲联，眼枯无奈，见山知怨 ，望云兴慨。呜呼!仰仙魂之遥遥，望炉烟而长拜苟或灵其有知，愿芳苹 之略采!
　　后至正四年十月朔日，鸾、凤各生一子，俱在同时，闻者无不骇异，因呼为“三奇、二绝 ”，乡闾传诵不已。有好事者作词美之，不天尽录。
　　生慕果报之理，乃弃官营修，寡欲养气，开义井于路，造赈仓于家。族有寒微者助之，人有 孤寡者给之，筑街盖殿，塑佛饭僧。凡有便于人之事，虽损己为之，不恤也。
　　生以二子由神力所致，乃名其鸾出者为天与，凤出者为天锡，七岁能明经，及长，文武俱优 。正欲赴举业之科，奈张士诚以兵陷湖，生复挈家避难于凤凰山，不求闻达。一门三代，聚 乐怡怡。或著述群书。或调议世务，或讴吟于青山绿水之前，或饮酌于清风明月之下。耕食 凿饮，别是人间，不知其有红巾草莽之乱也。
　　及至正二十六年，大明兵取杭嘉湖等路，生父子喜曰：“真天子出矣。急出报效，不失丈夫 所为。有功即归，不可久恋取祸也。”生乃自荐。天与为李国公善长参谋，天锡为徐国公达 部将。及攻略有功，我太祖封与为枢密官，锡为元帅之职。二子受命，不任而归。后李、徐 二公使人迫之凤凰山，并祖、父不知去向矣。  
