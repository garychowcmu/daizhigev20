《京华碧血录》二十五章，时政小说。
原名《庚辛剑腥录》，后更今名，民国二年（1913年）北京平报社印行。署冷红生著，此乃林纾别号也。林纾（1852年-1924年），为近代最著名翻译家之一，与魏源齐名。他原名群玉，字琴南，号畏庐，别号冷红生，晚岁又号卓翁，福建闽侯人。初为光绪举人，后入京为京师大学堂教师。专治古文，以正宗桐城传人自居。他早期的诗文表现关心国事、抨击时政、反对帝国主义侵略的倾向，持改良主义立场，这突出表现在他为自己翻译的外国小说所写的序跋之中。早年是我国近代文学较早开拓者之一。晚年思想趋于保守，反对五四新文化运动。其主要成就在翻译，因其不懂外文，全凭别人口译，他用笔整理成文。据《读书》1982年第六期连燕堂《林译小说有多少种》一文的统计，林纾译的小说共有一百八十三种，包括英、美、法、俄、希腊、挪威、西班牙、日本等国的作品。其译文生动传神，深受当时读者的欢迎，产生了很大影响。早期的译文尤有神韵，晚年译笔反而枯涩无神。其译作由商务印书馆汇编成《林译小说丛书》。《京华碧血录》一书，在近代反映庚子事变的小说中，思想内容是比较进步的。作品在写作技巧上，完全摆脱了章回小说传统，而学习外国小说的表达技巧，只分章，而无回目。在叙述、结构上均具现代色彩，惟语言仍具古文风范。
第一章
外史氏曰：小说之体，非编年之书也。有可记者，则虽琐琐屑屑咸著于编；苟无可记，则一行之间，可越过一年。兹已交庚子三月矣。庚子之局，千头万绪，将从何处着笔？然乱天下者，义和团也，则为书者，不能不发端于此。
时邴仲光居都下垂三年矣，文章日高，而剑术亦日精。顾终秘其术，不敢语人。春季花开，间行至长椿寺。见殿廊之下，聚可数百人，廊上焚香供济颠神位。十余人以红巾裹首，瞪目吐沫，伸拳作势，呼嚣之声四彻。仲光大怪。问之旁人，曰：“此义和神拳也，能避枪炮之子。洋鬼决无敢近，亦不能胜。旦晚歼尽此碧眼虬髯者，天下平矣。”仲光笑曰：“碧眼虬髯者，宁可尽耶？”曰：“否。为人无多，天津一国，交民巷一国，西什库又一国，灭此三国，则余众慓惧散走，易于扑灭。今大师兄方托鸿钧老祖及神僧济颠之力，合众十余万。彼三国之洋人，又何能为？”仲光曰：“鸿钧老祖何人？”间有一老叟叹曰：“少年竟不读书，并老祖神通乃不之知！实告汝，古有宝书，曰《封神传》，老祖为元始天尊及通天教主之师。又有《济颠传》，茶馆中所常讲者，征服小西天刘香妙及狄小霞，神通广大。今降神辅我大清，灭此洋鬼。先生如此文雅，乃此等典故，亦茫然不知？非老人多事，今日读书少年，但知得八股，宜其不能治天下也。”仲光既悯其愚，又不敢纵声而笑，遂怏怏归。团匪逐处皆起。当此之时，东朝及官家方居颐和园。初闻拳匪起事，即降旨饬步军统领与神机、虎神营严捕首要各犯，即饬解散胁从，将城内外所设坛棚，尽行拆毁。识者额手称快。端王、储侗、冈梓良均弗悦。储平日奉《太上感应篇》，以为洋人猩獗，必获大神助顺，歼除其众。今得义和神拳，炮火不伤，则大悦，以为神。冈不识一丁，读“皋陶”为“皋淘”，又称舜为舜王，以“皋淘”为“舜王”驾前刑部尚书。生平日崇信《封神演义》。拳匪举动，乃深惬所怀。于是怂恿端王，以严符切勒五城御史，毋得逮捕。拳匪益肆。自是贼势蔓延畿辅矣。四月，杨福同副将为拳匪戕于涞水，政府释不问。各国大震，以为无政。堂堂中国，纵贼戕官，不治，祸且及客。五月壬寅，公使飞电天津，饬领事各以兵入卫使馆。癸卯平明，外兵吹笳整旅入城，为数四百有余，载子弹糗饆无数。东朝方居颐和园，敕冈梓良、赵书尧赴涿州安抚，俾勿蠢动。赵为刑曹老郎，以精刑律历阶至尚书，心薄团匪为道箓鬼兵。既至涿州，匪众中推大师兄出见。趣冈、赵跪。冈蠢蠢屈膝。赵方沉吟，而冈已引裾便拜。大师兄跳踉作势。冈悦，而赵私以为丑。顾身家念重，且为冈所劫，复命时，署名冈后，言有验，而东朝信之。自是大乱之局遂成。
第二章
拳匪既得志，始试手杀人。凡道行提西洋之物如雨盖之类，立取而践之；下令敢燃洋灯及用洋货者，死无赦。于是沿街皆玻璃之屑。复命人家设坛焚香，夜则泼水于门外。逻取教会之人，名曰二毛子，缚至南下洼戮之。身首既暴，群犬争噬，家人至无敢殓取。浸至白昼杀人于宣武门内矣。仲光居松筠庵，久不见修伯符兄弟。入城视之。甫入宣武门，有车疾驰过其侧。道旁红巾者五人，呼曰：“止，止！”御者弗省，仍鞭其骡。红巾者出刀进劈御者头颅，立殒于地。车中人，则衣冠赴验看者也，结舌不能语。红巾者握其辫发，另出一人斩之，刀钝不能入，更三刃始殊。仲光大怒，几欲出剑。顾念老母，又以一身在客，则咽其勇气。入白庙胡同。伯符兄弟憔悴如蒙重忧，见仲光余怒未息，争相问故。仲光以所见语之。伯符曰：“吾亦闻之。近欲上书，而御史台不听入，宗人府又弗肯代奏，坐听糜烂。只有一死，上报列祖。”遂倾谈至晚。伯符〔兄弟〕均以殉国自誓，仲光凄然不能答。自念：“戊戌上书，格不能进，今万念灰冷，且一身未有妻子，亦未有官守言责，易于处置。即遇变故，老母在闽，伯兄及季弟左右侍，以板舆入居乡曲，定无剽掠之患。所念者伯符良友，誓天自殉，决践其言。”又念：“古梅父女，羁身此间，妻病又不得去，果美人不幸，身坠虏中，则亦不能不加救护。”思至此，万念潮涌，而初月已上槐树。庵中景物凄清。方思以杯酒自慰愁抱，忽闻有幽惨悠长之声，呼曰：“泼水也！焚香也！”庵中僧徒，即纷纷争出香蜡，陈于门次。匪十余众执刀，加红兜肚，裹红巾，复以红布为膝衣，逐队高呼而过。月色惨淡，仲光心疑沦于鬼乡。六月辛亥，喧传乘舆自颐和园入京。众以为团匪之杀人或弭矣，顾乃加甚。是日，政府奉敕言：杀人者皆伪团，真团决不为此。至云辟伪扶正，度亦该团所深愿也。匪众得此愈炽，乃别创所以杀人之法矣。十三癸卯，童茀祥兵至。童，回匪也，贪财嗜杀，甚于团贼。意京师繁夥，使馆金宝山积，行思大掠。乘舆既入，趣令平匪。童笑曰：“吾安能以兵力杀此老百姓及苦娃娃邪？”遂潜连团匪及虎卫军，谋攻使馆矣。
第三章
松筠庵住僧慧月者，颇解事。恒与仲光论徐鸿儒。仲光异之，顾不欲常过街市，令慧月出侦贼状。团匪奉济颠。济颠，缁流也，故亦不戮僧众。又有所谓海乾和尚者，亦髡徒。慧月每过神坛，咸强其顶礼。匪中定制：凡捕得疑似者，趣拜坛下，大师兄为之焚青词，纸灰腾起则无罪，否则立斩。城中设坛者无虑数百处，愚民舆粟辇钱，以奉团匪。或投身入籍者，大师兄叉手于胸，授以红巾裹头；聚四五人，闭目凝立，大师兄禹步称神附体，即吐沫变色，隳突作势，力尽始已。然一日不过再练而已，筋力已疲，或有恹恹不能自举其躯者。而老团则言日可四五练，顾亦未见，殆讆言耳。匪徒日握刃扬矛，举大纛，整队过市。而西人已敛避，不欲与犯。独东洋人不之恤。有杉山久政者，日本书记也，野行过永定门外。团匪曰：“是大毛子，可杀也。”顾驽笨不灵，一人趋而拥抱其腰膂，众争以拳石击之。杉山能柔术，力与撑拒。然匪来益众，杉山遂死。匪以为诛得洋人矣，称贺跳叫，如胜大敌，长歌入城。是夜张德成入都，开正阳门，以肩舆入大内。冈梓、储侗、临淮王、兰公诸人，争膜拜于辇道间。张德成傲然过其车。张德成者，老团也。初起自山东曹州，名曰义士党，专
以仇杀洋人与教民为报国。其兵器有刀槊，而无火炮。初起名曰大刀会。自清廷有办团之诏旨，乃改名曰义合团，又曰义和团。竖旗曰“替天行道”，又曰“助清灭洋”。扎以红巾，内藏符箓。或有黄巾者。间有红披挂而黑巾者，名曰黑团。则黄、红二种，人皆侧媚无敢抗礼，咸曰：“此种人大有神通。”每人自四十岁以下，十岁以上，各抱大刀，露其刃，系以红布，遨游市肆间。其诈人之术，以发火为长技。以刀槊向人屋上指画，又向土中作符篆状，众齐声呼曰：“照！”火立发。或云预伏人于屋中，施火油以应之。有不验者，则曰是不宜烧，故不行吾法。自炫能避枪炮，或以利剑自斫其肢干，不能断，亦不见血。其选择净地为坛坫，名之曰团，立大师兄一人主之。人必茹素，禁不得犯妇人，不得掳财物。有子弟就坛皈依者，则大师兄授以符箓，巾带自备，必大师兄为加之，为之念咒，名曰上法。上法者，仰而卧地，沫被其唇，状如晕，少须蹶起，向东南叩首无算，于是张目嘘气，缩周身之力，聚于二臂，执刀而舞，法尽即委顿。见洋楼即毁，呼洋人曰“大毛子”，教民曰“二毛子”，突前取其头颅，即遇枪炮，亦不之避，弹至立死。其未殊者，群舁至坛次，而（面）大师兄。大师兄曰：“劳倦，行苏醒也。”则以刀取其弹。创或弗重或得生；其创重死者，则大师兄必遍索其身，得一二物，辄曰：“是劫人家财物者，死宜矣。”日啖三白之饭，夜则席地卧，以苦行自励。其曰能避枪炮者，名曰金钟罩。又取十八岁以下，至十二岁以上之闺女，衣履悉红，手红巾，提小红灯，名曰红灯罩。言上法后，扬之以箑，即御云而升天，若巨星耿于天际，一煽其巾，而巨炮音喑，弹格不能出矣。即兵舰过海上，煽之亦覆。或坚城石室，煽之无不立焚。总旗或画“乾”卦，或画“坎”卦。八卦弗全，惟坎旗最伙，即嘉庆时之八卦教也。储侗貌为道学，信之尤笃。于是怂勇东朝，以为可恃。匪胆益壮，遂合众于十六日丙辰进攻使馆。
第四章
攻使馆之前一日，匪众闻政府有所谓真团、伪团之别，则思刺劫平民无辜者为邪教。一日乘村人庙会，悉录为囚，歼之于市，用以示武。仲光午后自白庙胡同归松筠庵，忽见宣武门外万声喧豗，道塞不能通车。问故，则言：“今日大师兄诛邪教。有所谓皇帝及娘娘者，其人为白莲教之苗裔，诛之则辇毂不乱，洋人可平。”仲光心疑其谬，然亦好事，立而俟之。可半炊许，见前导两大旗，上作坎卦，当风飘扬，二白髯者分执其旗。列队可数百众，咸短刀长槊，无一火器。兵行逾半，见囚车矣。敝车可四五乘，一乘载数人。有三四童子，多幼愿可怜，中杂以老媪及贫窭之妇。有一年少女郎，可十七八，以发自覆其面，凄咽可怜。童子则不知俄顷且死，尚探怀中蚕豆食之。及第三车，众哗言：“帝、后至矣。”帝为一老翁，年可六十外；后则媪耳，似夫妇。衣饰皆类贫家，乃不知所谓帝、后者何证也。车中有一妇人辄问监者：“将吾到何处去？”监者不答。妇人指怀中尚有未完之履片，自云：“防一遗落，异日为履肆所索，无以应也。”闻者笑且怜之。既至菜市，众乃愈集。仲光以手分人出，众不能当，遂直至槛车之侧。见团匪一一摘取其人，授伍伯。清之旧制：有杀人之刀数口，名曰大将军、二将军、三将军，妄谬可笑。柄镌鬼物，铃目血齿，状如噬人。平日藏诸宣武门城楼之上，用乃取之。其伍伯，即前此杀晚翠及五君子者也。以手近眉际，招囚人跪。严绳横囚口，挽而合诸发上，引而长其颈，复以人挽囚臂。中有年少者拔刀，刀钝则力举大呼，跳而斫之。非斩也，打而断之也。童子见之大呼，或有晕者。妇人亦然。以次杀十数人，横尸自仲三元店肆门外，延长至十余丈以外。尸皆卧血泊中，状至奇惨！仲光此时心肺皆为热血所沸，既悲且愤。归松筠庵已上灯，天阴雷作且雨。案上得古梅书，言其夫人病急，召与计事。仲光不及饭而往。甫入门，大雨如注。既上草堂，周身沾湿。而古梅久不出，但闻其夫人呻吟之声时巨时微，似不胜楚。已而古梅出，憔悴不堪，言曰：“爱女宵来剨臂矣！”仲光大骇。既问夫人，复问女公子。古梅曰：“爱女无恙，荆人可危。老夫失计北来，竟值世乱。荆人纵使幸生，而外兵瞬息且至，逃将焉往？若在此，围城听人蹂躏，老夫死不瞑目。今以家口托仲光矣。”因呼曰：“梅儿出面仲兄。吾家在难患中，此间初无亲串。仲兄仗义，胜于骨肉。后此尽可相见，万勿拘以形迹。”女迟迟始出，似失眠而又痛哭者，然带雨梨花，风神尤艳。此时仲光亦但有舍性命救彼父女，与共死生，初无乞婚之意矣。女曰：“外间消息如何？闻老妪言连日杀人，确耶？朝廷失政，乃举天下大势托之薛荣宗、郭京一流人，何其傎邪？老母病深，恐旦夕事耳。脱京城一破，玉石俱烬。妹十九之年，别有自裁之法。愿以老父属兄，得归乡井，妹一无所憾感。”仲光奋然曰：“不才愿以死力卫妹一家，烬与同烬！”古梅太息曰：“疾风乃知劲草。仲光义心，岂待乱离始见。雨盛，请下榻吾家。鄙意且欲仲光同居。苟自脱可以南去，沿路得仲光为伴，老朽亦足自壮。”仲光诺，遂就晚膳。
第五章
明日，喧传义和团攻使馆矣。古梅、仲光皆失色，以为祸变且立及。外人视公使为其全国之望。公使辱，即国辱，公使死，即国亡，决不能听彼妄意屠杀。正彷徨间，高给谏书至，言冈梓良、临淮王、兰公力主杀使，储侗助之。龙宗华依违其间，隐以人抚慰公使，又不敢与诸人力抗。顾团匪无火器，一至交民巷使馆，兵卫悉登屋骑危，注枪不发。匪至，则排枪一纵，死者如积。虎卫军及童军助匪分攻，西东两面，焚民屋无算。童军又分其兵队，出海岱门剽掠行人，间见团匪，亦以枪殊。匪众遂舍东攻而西渐矣。今方议攻西什库，以虎神营助之。“虎神”者对“羊鬼”称也，虎能制羊，神不畏鬼。此等荒谬之想，均当轴者区画。然虎神营中人，或患烟瘾，状如乞人，则皆习称曰“虎神”，可笑也。二人读书竟，益愤。是日雨霁，泥涂接天。仲光有《西山红叶》手卷，付之裱肆。肆人家虎坊桥。仲光以车取画赠梅儿。车经菜市，见昨日所杀之尸，衣尽失，赤身卧淤泥中，尸为雨淋，作异色。有三五囚首丧面之人，以箦收尸。驱车过之，自念：“以生人之身，阅泥犁之狱，所闻所见，皆异人间矣。”得画后，命侍者清检笔研书籍，移入古梅家。女所居书屋已他徙，然尚留书二架，且有绢素之属，与书杂置架上。时女以母病，匆匆不及检也。仲光书案，即在女当日临窗读书露其玉簪云髻处，颇自怡悦，以为亲近玉人。庋置物事后，古梅偕梅儿同入。梅儿曰：“屋促无余地，较之谏草堂雅俗殊别。然以谏草堂较之塘西草庐，却鲜梅花，且又无水。今屈仲兄居此，或且得兄福荫，老母平安，托庇为不鲜矣。”古梅哂曰：“此婢子迩来颇解为酬应语。”仲光趣问：“夫人清恙，今日如何？”父女同曰：“日就绵缀，食亦锐减。”仲光太息不止。既而曰：“手卷已得，敬上妹氏藏之。”梅儿悦，为展卷，以水墨隐约写狮子窝，山路宛转，下趣秘魔岩，淡脂点染丹枫，枝皆北向。梅儿曰：“仲兄此卷，乃肖清晖，虽在乱中，亦必随之左右。”仲光曰：“如此俗劣笔墨，得妹氏鉴赏，荟益用自努勉矣！”
第六章
五月十八日戊午，日旰矣，人声大哗，市上有刀剑相磨声。仰视火光，熊熊烛天。仲光方与父女同膳，急投箸起。人声嚣杂，争涌入宣武门。以天主教堂正当门内，渐近门次，人乃愈集，亦无应援之人。丛中一人，散发仗剑，以红巾裹头，当门舞蹈，禹步持咒，即大师兄也。比舍居民争出，大呼曰：“大师兄行法，须救我家。火星落吾庭除矣，室且立焚，奈何？”大师兄止曰：“无碍！吾已饬神兵守护。此大毛子天人所愤，吾辈当静观其焦烂。”仲光遥注洋楼之上，火已从下而上，黑烟突突，自槛中出，陡一震爆，忽尔大明。第二层危栏之上，见欧西女教士数人，伸手向空，如待天神救护，风严不辨其声，略见口吻翕辟而已。忽黑烟再冒，瞬息不见。已而牖隙皆伸出火舌，想此女教士烬矣。时但焚教堂一区，初不延及邻屋，于是居人咸以为神。同日，东城亦火。仲光乃趁城出。古梅方彷徨花篱之下，仰面望火光，仲光至前，尚不之觉。仲光呼曰：“先生！”古梅始应曰：“如何？”仲光曰：“但烬一教堂。闻东城亦火，西什库尚远，正在围攻。荟防飞弹，不欲近视。”古梅曰：“飞弹焉可近也？”少须，梅儿潜步出，微语古梅曰：“老母幸能少睡，可勿声响以惊之。”又问仲光曰：“外间复杀人乎？”仲光曰：“焚杀耳，较之齿剑为酷。”是夜火光达晓。迟明火熄，慧月来访，仲光适晓起延坐。慧月曰：“君知昨夕东城之惨变乎？东城教民与平民杂居。团匪久悉其行止，昨日大纵火，取老翁及媪杀之通衢中。或数刃始殊，每下一刃，众即哗赞。取次戮及小儿，自二岁至四五岁无免者。或教民见取，哗辩不承，则取水按拍其额，言当立现十字，见即戮之。实则蓄杀之心已坚，无论其有字与否，靡不并戮。横尸市上，步军统领及五城御史无敢过问。时冈梓良、临淮王势盛，益以京僚中之愚妄者，咸曰是忠义之徒。而赵书尧亦曰：‘是当纵之杀戮，借是以威洋鬼。’长官既倡，百口为和，满朝咸指实有神兵神将。以衲观之，京城之祸未艾，居士胡不南归，避此凶逆？”仲光曰：“古梅先生见留为伴，又其夫人病不能兴。彼家无亲属，吾又单身在此，一无所惧，即不行亦无伤。”慧月既行，仲光亦出。见道上团匪复扬旗，言将往攻奥国使馆矣。仲光迤逦至伯符家，则左厢中行李、书箧已满，似有生客。伯符言昨夕外舅联公仙杏至。仲光曰：“仙杏先生闻名久矣，兄之婿于联氏，非吾闽先达橘叟为媒介耶？”伯符曰：“然。吾外舅素恶新政，尤不直昆南陔。近与吾累书辩论，亦渐悉祖制之不行于今。方将入面诸王，导以变法，且痛陈外道之不足恃，使馆之不宜攻。”仲光曰：“忠哉先生！伟哉伯符！吾恐锢蔽已深，断非一二君子所能为力。究竟甘为龙、比者，必不畏刀锯，愿先生壮其胆力。天若祚国家，或足挽救耳。”伯符请与仙杏同饭于外，仲光辞归。明日为二十日庚申，大祸作矣。团匪结队烧大栅栏德记洋货肆，又焚屈臣氏药房，下令曰：“天神赞助，使洋鬼无
立锥之地，救者有刑。初不累及氓庶。”大师兄步禹咒火，火立发。（此亦就所闻而记，火安能咒而发邪？）自大栅栏，及观音寺，出珠宝市，至廊房头二三巷、门框胡同、纸巷子、煤市街、西河沿、西月墙，至西荷包巷，上扑正阳门楼。飞焰入城，自棋盘街、东交民巷、近城南御河桥一带，直至台基厂、肃王府以东，至单牌楼三条胡同，俱成焦土，精华全竭。于是愚民失望，钱米之奉绝，贼乃渐渐出掳掠。戏园既罢，戏子亦争出分立坛坫，效团匪所为。有旦脚某甲，素为某太史所狎。一日，太史逢之于道，弹以正言。甲怒，几划刃其腹。自此道路以目矣。
第七章
京师大乱者三日。此三日中，古梅似加十年之老，长髯渐白，饮食亦减。梅儿内侍母病，外慰父忧，玉容亦颇憔悴，然尚佯欢强笑，用慰二亲。仲光以匝月不得家书，知洋兵已近，南北音问沮梗，偃卧绳榻，时或抚剑而叹，不知当去杀人与否。无聊中，就书架取书，忽带出聚头一箑。视之，则梅儿所写红踯躅，鲜艳欲滴，上有小鸟，以爪取虫，一翅飘落，虫尚力挣，而鸟眼怒张，爪亦握固，风致如生。左方则行书填《虞美人》云：小楼下即苏堤路，多半寻芳去。绿杨仍袅去年丝，还映绣屏银字旧宫词。寻芳我落诗人后，月上归来否？鞋痕印得二分苔，笑问墙西红杏待谁开？下署：“访社友姜秋史女士不值，留题其壁，琴栖倚声。”仲光读罢，觉万愁填胸，一一如露华受日，融化无迹，把箑吟哦不已。古梅似从外间归，匆匆呼曰：“仲光！”仲光力藏其箑，疾出问故。古梅曰：“吾适自杨医士家归，医言连日为山妻诊脉，尚足延长至于六月之杪。吾已万念灰冷，唯大事尚有急于此者。本日德国公使克林德赴总理衙门言事，车至东单牌楼路北为人戕杀，电报已达天津。外兵亦适至，坐索大沽炮台。敕俞德等分守九门，并谕李鸿荃迅速至京。闻冈梓良及兰公将取而杀之，以陶为国家之二毛子，留之适滋后患。”仲光此时吟诵之心复冷，又觉深愁巨患潮上心来，与古梅徘徊篱下，久久无言。忽闻梅儿呼茶。老妪适出，古梅趋入。仲光亦归房，更出画扇，涵泳其词，又类再举醇醪，沉沉醉睡矣。明日为二十六日丙寅，城中喧传已派临淮王、冈梓良统属义和团，与列强宣战。仲光愤极，笑曰：“此所谓遣斛律明月督鬼兵居前耳，不唯败也，适滋笑柄。”是日，匪徒猛攻东交民巷各使馆，均败归。虎卫军既不得当于西人，则侦得京僚之拥赀多者，趣劫之。京师大乱，人人重足一迹而立，旦夕莫知死所。是夜读邸抄，得直隶总督奏报连日与西人接仗获胜，人心粗安。然古梅、仲光终谓其未确，不即信也。
第八章
丁卯，降敕征各省勤王兵，无至者。独提督马玉冈先以一旅至京。壬申，各国联军取东局。东局近紫竹林，银圆、铜圆诸局均隶焉。然城守尚固，俞禄无主，以黄牒乞哀于老团。是日独流镇匪首张德成复至天津，散发衣道帔，仗剑用八人肩舆入节署。俞禄长跪迎迓问吉凶。张德成传神语慰劳俞禄，且言教堂中有地雷，当以法往取之。即仗剑出，随者万众。至教堂之外，禹步持咒，破门入掘，果得，状如小筒。德成以剑贯之，示众曰：“此地雷也。不尔，全城且陷！”万众称美，声振山岳。是夜，德成驰入都，进正阳门。明日，黄莲圣母至津，俞禄顶礼如礼张德成。圣母年三十许，龙衮庄严，俞禄跽迎，傲然径入。众皆哗骇，称为仙真。时俞禄未弁侍侧，少年也，善浪游，窃告人曰：“此吾所善倡也，数月之间，何由证仙如此之迅？”然无学，卒不悟其诈，亦随人拜跪墀下。俞禄问天津休咎，圣母曰：“天津不要紧也。”声如梨园中旦脚。尚有数语，亦均效旦脚所言者言之，丑态百出。俞禄心知其谬，然惕于冈梓良、储侗、兰公淫威，亦媚团以自结。同时毓咸在太原，亦惨杀教士，妇孺无一免者，童子拖肠于地，久久乃死。是时将相及北方藩镇，如狂如瞽，莫审其端。而南方互保之约出矣。忠诚公刘研庄先生，方督三吴，知北方糜烂，祸且南暨，乃与各领事立约，彼此互保。于是东南二百兆生灵，得不罹兵刃者，先生力也。以上诸事，皆慧月告仲光者。慧月交游广，闻见确，故仲光转得述之古梅。二人相对长愁。仲光尤戚戚于伯符，知大势一涣，伯符必死，遂往省之。道与团匪杂行，至时伯符方与仙杏先生坐语。伯符为仲光介绍，见先生。先生年垂六十，疏髯伟貌，方以内阁学士内调。先生喟然曰：“世局之幻，乃非所料，老夫行且上疏论之。”仲光曰：“上下锢蔽已深，左道无济，史中言之历历。然非大人长德，言或弗省。”先生曰：“老夫宁计成败？脱不幸，亦拼此老头颅不更戴吾颈矣。”仲光心讶其非祥。回顾伯符，则惨默不作语，时时以手自握作声。仲光辞归。道见兵来甚众，有人言曰：“此鉴军也，为李炳宏所将者。昨日马军门兵已开赴天津矣。”仲光立道左，待兵过尽，始见炳宏葛袍冠带，清癯如老书生。仲光固闻其廉，心窃自计，破敌非其任也。明日，闻洋兵取西局。又明日癸未，聂师、程军大败于八里台。时聂公恶团匪，将取而歼之。冈梓良草制切责。公大愤，又督战急，故陷敌死。冈等诬其纵敌，故谕中有殊堪痛恨等语。于是人无战心，西局以陷。是时台谏畏冈之威，噤如寒蝉。古越太常卿袁公逊秋，谓其同乡吏部左侍郎许公竹园曰：“殆矣！吾于五月二十二日曾上一疏，不报。今当与公联名论之。”于是上第二疏，请速保护使馆，维持大局，又不报。则上第三疏，严劾大臣崇信邪术，请旨惩办，中有“大学士储侗素性糊涂，罔识利害；军机大臣协办大学士冈梓良，比奸阿匪，顽固性成；军机大臣礼部尚书嵇岫，胶执己见，愚而自用；军机大臣刑部尚书赵书尧，居心狡狯，工于逢迎。”疏入，冈大怒。二十四日遍召九卿，议于合殿。官家见许公，引手挈许袂言曰：“今天下数万万生灵，立见涂炭，汝不可不切实言之。”许公对曰：“宜先保全公使，即宣战亦令其下旗生还。”临淮王侍侧，大咤曰：“许某！汝敢引上袂耶？”冈等诸人群吠一声，于是许、袁二公大祸遂作。
第九章
袁公疏草至秘，乃为其戚所得。古梅与二公为乡人，遂潜抄以示仲光。仲光周遭读至十余遍，拊案言曰：“吾旦晚送二公于菜市矣！”古梅愕然问故。仲光曰：“群奸方以酷杀外人为患，指斥团匪为妄，举朝噤声。而二公乃昌言攻之，且列此数奸，并及童茀祥。东朝方倚童为左右手，日防其携贰。今以二忠之赤手空拳，制彼张牙伸舌之蛇虎，在理万无不败。先生以为如何者？”古梅曰：“官家之意甚善。”仲光曰：“官家自戊戌至此，长处瀛台，东朝其能听之耶？”是日，始闻天津已于二十日失守，俞禄退入北仓。某国人用绿气炮攻城，城军不能堪，故至于败。时中外隔绝，消息至秘，隔四日始闻之也。人心益惧。时朝官不告而徙者，已十室而九。古梅以妻病不能行。仲光感古梅义，又心恋玉人，不忍置之凶烬，亦毅然请留。忽忽交七月初四日矣。先二日，储侗子沉极方为刑部侍郎，独骑至刑部大呼奉敕，出片纸，则袁、许二公名。立命缇骑逮人。二公初不相闻，及下狱始相见。袁公激昂慷慨，许公则雍容若无事。初四日，沉极复奉东朝旨至刑部，咆哮于公堂之上，立促缚人。承值司官为卓君孝馥，进而言曰：“侍郎固奉敕，然已飞饬员役供应，咄嗟至矣。”沉极仍跳叫不已。卓君知其狂谬，听之不复语。少须人集，出许公狱中。许公徐问左右曰：“今日尽职者尚有何人？”左右曰：“袁公耳。”许公无言，谓沉极曰：“伏法诚甘，唯吾在外部中尚有交涉未了之案，一旦身首异处，恐后此洋人不承前诺。今请笔墨，书某某藏案，及外人文件，可备后人检核者，然后就刑，亦罪臣所以报国也。”沉极初不许可，然格于众议，始允。许公徐书其目，从容如平时，识者皆为悲涕。及袁公出，神采毅然。衣冠既竟，遂就东市。刑部司员列案于布肆之前，上结草蓬，点名后，望阙谢恩。袁公肥，伍伯相视曰：“恐砍不断奈何？”于是商度举其最有力者执刃。二公既归神，天地变色，白日欲敛，实则皆伤心人目中所见者也。是日，仲光不出。但闻人言述二公死状。古梅以乡谊欲出临，梅儿力挽其袖，言曰：“世局至此，已无可言。母病方笃，老父徒增伤心，梅儿将何恃也？藏酒尚多，胡不与仲兄少饮，破此深愁。”古梅曰：“人言酒以消愁，妄也！须知愁人洒泪，多于醒时。故里迢迢，老妻复在旦夕，吾父女相依为命，固也，何因累及仲光？”仲光曰：“凡人莫不有死，死为知己，甘耳。下走一身，本无所怯，先生爱我，故不敢独身远祸。且津沽洋兵云集，近畿群盗如毛，夫人既不得行，百事听之天命。且下走心中人，尚有伯符兄弟。料洋兵必胜，左道必无济。乘舆但有西幸之一举，伯符愚忠，脱不随扈，必且自裁。下走昨日复至其家，夫人窃以人告走，伯符兄弟咸挟手枪于怀，万不为敌所辱，且备有人格之勿死，则以枪相向。伯符自誓，万不为吴梅村所谓‘沉吟不断，草间偷活’也。”古梅无言。梅儿已令老妪设醴于案，于是彼此举杯。仲光自念学剑数年，或此去杀人不远矣。思极胆壮，连举十巨觥，似已微醺。忽谓古梅曰：“先生重荟，荟有背人之技，不敢自陈，今日酒酣，请一拭之。”古梅愕然，曰：“仲光诗画文章，老夫皆已见，此外尚有绝艺，尤宜承教。”仲光曰：“剑耳！”古梅大骇曰：“仲光温文如不胜衣，乃能剑乎？郁伊至此，请出一泄胸中不平之气。”仲光如言，出剑。月光已上，照耀庭墀如昼。仲光以蠲师所授者，更百变其法。但觉寒光上下，如水影作圆纹，倒浸壁间，又如急雨将来，电光四闪。梅儿玉颜微展，叹息不止，语其父曰：“仲兄才兼文武，宁可多得？”意至欣悦。古梅此时忽有所思，久久无言。既乃喜形于色，曰：“得之矣！”梅儿闻言，疑其老父误会己意，翩然遽入。此时仲光收剑，不见梅儿，以为恶其伧楚，转怏怏无复聊赖。古梅曰：“将来能曲全性命，不落凶人之手者，或仰托仲光矣！”于是复饮，夜阑始罢。
第十章
平明，慧月复来。仲光以昨夕猛饮，颇病酒不能早起。闻慧月至，始着衣出。慧月曰：“先生似未解宿酲。宵来又豪饮矣。”仲光曰：“连日闻东城虎卫军有抢掠之信，其幸未至此者。斜街近皮库营，地颇荒寒，贼或不留意耳。”慧月曰：“上月十九日，拳匪入都统庆兴家，杀老稚数人，劫掠珍物。幸获得五人正法。然匪中至不平，称屈上止。且南下洼及西城根均拳匪抛尸之所。名曰戕教，实快其睚眦之仇。我辈性命，悉悬彼锋刃之下。”仲光笑曰：“贼杀人易，杀邴仲光非易！彼恃刀逞蛮，又不解用手枪，乌能敌我剑术？计南来得剑数年，未尝一试，今或且试之蠢驴。荟不敢欺慧师，三十人见困，不为怯也。”慧月合掌称曰：“愿佛天庇居士，不逢此厄，兽血岂可污君宝剑？”仲光大笑曰：“古人不言陆剸犀象耶，兽血何污也？”自癸卯杀袁、许二公后，冈梓良诸人，日以严符趣马玉冈、张夏、万英诸军与联军搏战，遂无暇及于罗织。然群奸聚谋，乃思以廷旨趣李鸿荃入觐杀之，用快其意，张英帆方在贬所，亦驰传取其首。张虽以他途进，然能诗善画，颇工骈文。既莅贬所，日事诗酒，且收藏书画甚富。矫旨既至，有司不敢径告。预戒伍伯之良者，伏于帷后，则大置酒张乐，延张饮。酒半，出旨示张。张读竟夷然曰：“今日可云离筵。吾久居此亦倦，魂魄或能归乡井耳！”乃豪饮无算。既而主人请起易衣冠谢恩，遂罢酒。张入室，甫搴帷，而刀已出，自喉断颈，头已飞掷庭墀。此着盖出张所不意也。时冈梓良之意，凡能与洋人言，及平日在总理衙门理外交者，皆歼之，以为二毛。嗜杀之心，盖出乎天性也。辛亥，天津警报至，张夏、万英之兵，与洋兵战于河西务，大败。退保南苑，京城戒严。于是思李鸿荃授以全权大臣，与联军媾和。先是养心殿召对群臣，端王、临淮王、兰公、冈梓良及崇武清诸人皆痛哭，言非战不足以图存，皆承迎端王之意。时端王子方立，王几总百揆，众皆阿附。朝议以徐润义、联源、栗三前赴各外国使馆止洋兵勿至，咸不得当。联公尤切言开衅之非计，有鸡犬不留之语。徐无言。栗三者，平日要结巨珰，广纳赇赂，家累百万，东朝恒称之为栗子者，至是亦言义和团之不足恃，与临淮王忤。端王以为三人咸有外心，趣立斩，东朝无如何也！
第十一章
联仙杏先生凡四女，长字伯符，次字仲符，其余二女未字也。既寓伯符家，冰玉至相能，旦夕长愁，均以国事为急。先生既自使馆归，谓伯符曰：“事亟矣！余至东交民巷，几不得入。公使对余言西兵旦夕至，馆中备严亦不汝畏。堂堂中国，乃谋杀使者，挑衅于列国，此斐洲野蛮之所无者，而中国行之。今事迫，欲求弭祸，请吾辈止西兵勿前。然则使者当束手待死耶？不惟无谋，而且愚陋极矣！余罹此奇辱，奋不欲生。而冈梓良诸人，蠢蠢如病风之狗，遇人辄噬。自度吾祸亦不远矣。”伯符、仲符夫人争出慰问。于是家人集饭，而先生心动不自止，即曰：“余心荡，恐不及明日矣。”即部勒家政，署遗嘱。伯符夫人泣不可仰，坐对呜咽。至四更始寝。甫迟明，闻叩门声至厉。伯符家奴，哑子也，奔至寝门之外，牙牙跳叫。伯符心知有异，即起启关，则哑奴方作势，似云门外人多也。已而缇骑果集庭树之下，锒铛之声锵然，大呼逮人。仙杏先生曰：“逮我耳，与吾二婿无与。”结袜甫竟，未及掩其襟，缇骑已加铁索，引而出。门外停破车，纳先生车中，辘辘然哗噪而行。邻右大震，争出问故，方知端王下〔令〕教取学士也。是日，同立（栗）、徐二人斩于西市。时张、方二军既败，鉴军亦溃于杨村。李炳宏无策，退守张家湾，自缢而死。京师大乱。命京堂分守九门，以沙囊积城下，稽查行人出入。时京僚已空，留者或爱新觉罗氏，及贫病不得去者。人人争以貂裘及珍贵之物寄诸典肆，以为可恃。而团匪竟肆焚夺，虽临淮王之狂暴，冈梓良之残忍，亦不敢出禁团匪，乃纵其所为。乘舆则宿驾以图西幸，市上寂无人行。是日古梅夫人已弥留，梅儿痛哭几成泪人。古梅日呼仲光为伴，即曰：“荆人倘有不幸，老夫当仍伸前约，以梅儿奉箕帚。惟此际匆匆，不宜明白宣示。仲光妹之可也。”仲光遂下拜，言曰：“蒙丈不鄙贫薄，齿及窭人，今已成骨肉之亲，亡亲所遗玉佩，敬以为聘。”古梅曰：“老夫乃无物奉酬。”仲光曰：“有之。前阅书架上，有女公子画扇一具，婿读与词画，爱不忍释，今仍存架上，能否以此为报？”古梅曰：“此幸非私相授受者，即以此报可尔。余前六日已购一槥，今山妻已不可救，不如舁来以俟。后园尚有余地，可以浅殡。事定再发，扶之回南，亦无不可。”仲光曰：“诺。”即出赴桅厂，授以六十金，匆匆舁归。漏三下，夫人遂逝。梅儿累醒累晕。古梅呼曰：“仲婿，此若妻也。汝不能更拘礼法，趣救吾女为急。吾料量衣衾，立下殓矣。”仲光不得已，进抱梅儿。梅儿卧仲光怀中，久久不即醒。然发香沁入仲光脑际，肤腻如脂。仲光此时悲胜于喜，防其沉缀不起，时按其脉，尚跃跃然。少顷似微有觉，即置之温榻之上，进助古梅小殓。已而棺盖，而梅儿始渐渐微伸。仲光不敢复前，命备锹锄之属，舁棺入后园大槐树下殡之。是夜，梅儿苏，觅母棺不得，复大痛。古梅曰：“吾已契仲光为义儿，汝今与仲光兄弟耳。城陷，当出避兵，汝且料量应须之物。吾已清检屋中物事，托之居停彭君。彭君故长者，可恃。幸尔母棺已殡后园槐树之下矣。”女悲号曰：“娘也！儿去娘何依？脱贼至残吾母棺者，将奈何？天乎！丽琼事母何罪，仍罚我如是酷也？”仲光亦大悲，进曰：“妹氏日中晕至三时许，天相幸不死。今旦晚当出走，脱更病者，宁非更促老人之忧？阿兄已拜膝前，生死与老人及妹氏共之。闻密云诸县尚无贼踪，潜相大局，再定行止。”夜中烛光荧荧，古梅已移梅儿于他室，守以老妪。古梅则宿于厅事上。仲光归寝，且慰且忧。慰得贤助，忧则亡国耳。
第十二章
七月十九日戊午夜，东洋兵由东便门跨越入城。是日团匪尚围攻交民巷，及闻兵入，则四散伏匿，咸投红巾于沟浍中，圊溷亦满。庚申，外兵入内城，人家争闭户不出。修伯符家白庙胡同，门小垣低，洋兵所不属意。顾其世父宝振甫侍郎，门阀宏壮，与小屋通。宝振甫先生有二女，长曰婉如，次曰淑如，长二十余岁，次乃九岁。伯符仁爱讲道学，弟妹咸事以父礼，不敢齿为兄弟。婉如恒就伯符受经，伯符抗颜为师，为婉如讲解经义，妻亦贤淑。始者，竹葆先生典试闽中，于九姓船中，得姬人某氏。先生平日慷直立朝，既买妾，防为人弹劾，仍自行检举，得旨罢职家居。方宝疏入时，宝鑫方当国，军机中读先生检举疏，呼曰：“好男子！”时李高阳同值，问曰：“何也？”宝曰：“吾素言竹葆者，酒色徒也。公恒以为好男子，今何如？好男子所为固如是乎？”高阳读既，亦呼曰：“任过不欺，真好男子！”宝大忤，于是与高阳构衅。先生既家居，月必数游西山，积诗高可隐人。仲光《铸龙志》初曾为梓行者。先生逝既数年，伯符服阕，得翰林。戊戌以后杜门不出，心知群邪柄国，无意进取。联仙杏之凶祸，伯符以为己实搆之，俾其外舅临老死于非命，死志遂决。逐日闻城外兵耗，及城中杀人，切齿握固，奋不欲生。及闻城破，洋兵已入，即自调药，合家人饮之。时仙杏先生长子序东进曰：“妹婿殉国，吾不敢力谏。惟诸甥幼稚，乞逮其命。”伯符曰：“可！”即问仲符曰：“汝意云何？”仲符曰：“地老天荒，求生无谓。”续见婉如挽其妹奔入曰：“洋兵至西院矣！”伯符曰：“吾不能辱。”趣进药，于是猛饮尽一器。仲符亦取饮。尚有二器，婉如既自尽一器，呼淑如进，提其耳灌之。余沥在器，侍婢龙儿进曰：“女奴能否可与死数？”伯符笑曰：“可！”龙儿遂仰其余沥。时家人皆集东院小屋中，而洋兵穷搜西院，不得金钱，取便溺之器覆之庭除，以为妇女恒掷金银于粪中，既而不得，乃去。东院获全，然伯符仍不之知。药力久未发，则作绝命三首，托其先人诗文稿于华太史，又不能死。伯符曰：“缢也！仲弟为我结绳。”于是饮药之五人，咸至西舍。伯符首登凳就缢，凳翻而绳亦绝。仲符至镇定，再结一缳，伯符趣登，立殊。于是婉如、淑如、龙儿以次缢，皆殊。仲符解而下之，陈诸别榻，然后仲符结巨缳于门，长笑纳首缳中，立殊。家人聚哭，一时不得棺。有某公义之，贷百金，而得薄槥五具，喝（碣）葬于后圃。时仲光与伯符家消息隔断，凡此皆事后始审也。
第十三章
嗟夫！天下固有死同而心异者，则储侗家也。储氏以伪道学愚其徒侣，平时偶讲学，皆肤浅可笑。一日聚生徒讲阴阳动静之理，仍以几为喻曰：“几之面，阳也；几之腹，阴也。置几，静也；移几，动也。”或有失笑于座者。平日于举趾间，皆加意镇定。某相国恒语人：“试观吾师，行步之间皆有学问。”昆南陔为其门生，以其言新学，几欲取而杀之，至令门者不为通刺。门临使馆，乃严闭弗开，出入皆启后户。尤恶官家之讲新政。东宫既立，力主内禅。龙宗华几为所动，幸忠诚自三吴飞电止之。储侗既郁郁不伸其志，于是崇信团匪，歼旃外人，意胜后可以倾官家。而冈梓良以言事几为官家飞研所中。故二人积憾，遂搆成此祸。及老洋兵入城，知必无幸，仍约其子沉极缢以殉国。沉极谬许之，为其父加缳，父子对立。迨储侗既死，沉极去缳潜下，得不死。因以蟒服裹尸，葬之小池之上。伦常之变，至此极矣！后沉极及稽岫，以西人索取罪魁，斩于菜市，即当日许、袁两先生死处。或云害贤之报。外史氏则谓之叛子，其斩头沥血，尚为幸也。崇武清者，承恩公也，平时以清廉自励，颇称端人。及为储侗诸人煽动而出，经济既非所长，遂亦颠倒错谬，拂乱所为。洋兵入城，自裁于家。其子戆而傲放，挖数穴于后圃，生瘗其母，后亦举家自尽。呜呼！以不学之身，行此古今不经见之事，忠臣耶？孝子耶？外史氏不敢加以定论，想识者自能定之耳。
第十四章
外史氏曰：京城既破，八国联军长驱直入。千头万绪，从何着笔？此书固以邴仲光为纬，然全城鼎沸，而邴氏闭门于穷巷，若一一皆贯以邴氏，则事有不涉于京城者，即京城之广，为邴氏所不见者，如何着笔？今敬告读者，凡小说家言若无征实，则稗官不足以供史料；若一味征实，则自有正史可稽。如此离奇之世局，若不借一人为贯串而下，则有目无纲，非稗官体也。今暂假史家编年之法，略记此时大略。及归到邴仲光时，再以仲光为纬也。
是夜洋兵即入，东朝及官家匆匆出走，随扈者但有伦公。提督宋柱珊，以所部追及乘舆，于是神机、虎神、八旗练军皆随扈。李珰不离左右。官家出时，他无所挈，手一金涂小盒。伦公同车，不知所宝何物，嘿不敢问。既过昌平，官家起，旋授盒于伦公。微启之，则小枣十余枚，馎饦二而已。伦公大悲。已而驰驱近怀来县。县官仓卒出迎，跪于道左。东朝及官家入署，县官孺人跪迎。东朝命起曰：“尔且为余理发，余饥矣。”趣进食。孺人奏曰：“小邑鄙陋，与供御者大别，敢昧死以常食进。”东朝曰：“可！”乃进汤饼。东朝御之至甘，谓孺人曰：“汝言常食，乃大官中所不能治。厨丁何姓？余将挈之西狩，俾日为余治汤饼也。”丙寅，驻跸宣化，龙宗华亦抵行在，枢臣先后咸集。独冈梓良道病，泄不止，夜卧辄见鬼物，掊击其躬。未几死。外史氏曰：甚哉！天道之不可知也。庚子全局之糜烂，系诸冈梓良一人。阴纳贿而外矫廉，几欲尽歼汉种，且痛斥孔子为非人。用人以目不识丁为第一，稍识字者次之，通人为下，而不识丁者，尤以满人为上。常曰“汉人肥，即满人瘦”，瞽惑东朝，且欲甘心于官家，虽为成济无恤也。生平所崇信者，《封神传》、《济公传》、《七侠五义》诸书，犹必待人讲论始悉。既秉大权，故奉义和团为神仙，一以说部中所言者为科律。朝士惮其势焰，如赵书尧、俞禄、廷穆等，违心附和，以讫于败。迨乘舆西狩，自知罪恶稔厚，不逃灵诛，忧郁成病以死。其所云见鬼者，非鬼，盖陷戮忠良，临死脑动，还其平坦之气，知杀人非法，故有是言。然而漏此元恶，不授首于东市，令读史者遗恨于无穷矣！八月乙亥，乘舆至山西大同府。丙戌，至太原府，以抚署为行宫。庚寅，敕廷穆护理直隶总督。时俞禄已死，用廷穆代之。岑公西龄，以封疆大臣荷枪宿卫，旦夕立行宫门外，出入必稽，夜亦席荐宫门，枕枪而卧。东朝官家咸以为忠，拟大用之。顾岑公以侃直自命，群小忌之，龙宗华心弗善也。乙酉，乘舆入潼关，降香于华岳庙。壬申，至西安驻跸，以北院为行宫。时岭南辛公海奔赴行在，朝绅亦续续至。王辰和相国年届八十，亦至。朝廷粗立。一日辛海入觐，痛陈东宫之立，非天下之望。且言端王倾邪误国，党结群小，致乘舆西狩。各国以端王之故，必株联于东宫。与其见劫列强，而废储贰，不如出自朝廷之意为正大，既足以弭列强之要求，亦足以平天下之觖望。东朝大骇，然亦意动，即曰：“汝与龙宗华商之。”时官家不言。惕于东朝，不敢言也。是后东宫之废，外人咸不知出自辛公，识者以为辛公识大体也。是时，端王失权，龙宗华独相。
第十五章
昔者西人哈葛德有言：“为小说者最有权力，笔之所向，能使读者眼光随笔而趋。”今吾书绕叙到北京矣。八国中唯甲国、丙国、戊国为文明，乙国狃于北方之习，颇有侵掠。丁国则以杀使之故，大仇在抱，故其遇华人至酷。八国既分界，而丁国界内，迁徙入于丙界者至夥。仲光所居者，正属丙国保护。仲光叹曰：“吾忝为男子，乃托庇于外人耶？此间又安可居？”是时，戊国以兵守大内，不敢阑入，以故宫中积金及法物咸未损，则不能不称戊国之文明也。各国既以理藩院为会议公所，首下令取稽岫及储侗。侗死乃囚其子沉极，意合端王、临淮、兰公、冈梓良、赵书尧诸人，同诛于市，以谢各国。顾闻冈、储皆前死，则仍坐索诸人，并议以兵趣西安。时以李鸿荃为全权大臣，入京议和。戊国以兵卫之，居贤良寺。于是各国西趣之锋弭，然尚议瓜分，甲国丙国不可而止。顾分界之兵，纪律虽严，而团匪有复变其宗旨者，投入各国为奴，间导其不肖者，稍出劫掠，禁城以内，盗剽日甚。各国复议：既已听讲，而地面事不如仍以华治华。乃移檄听五城御史行法，但须禀承各国政府而已。时陈钰主南城，执法甚严，日缚恶少十余人于市戮之，以牒告理藩院公所，人得粗安。然朝官之留京者，仍续续出。仲光与古梅议：“不如趁此暂出，居三河县，闻彼间尚宁谧。前云密云者，与怀柔县至迩，闻怀柔土匪戕杀知县焦立奎并其眷口幕宾皆尽，京官往避乱，亦多遇害。三河县为荟乡人，能部勒其卒伍，逮捕劫掠者，似可依也。此间偶一出户，为丁国所得，将受奇辱。不如暂避，俾少宁谧，南归未晚也。”古梅称可。古梅自丧妻后，以爱女得人，又日见仲光行事忠谨，虽已定聘，每遇梅儿必持礼防，未尝少杂游语。即有议论，舍诗书填词外无他语。古梅称颂不已。觉身困围城，日但以盐豉杂粗粝而食，而貌日加丰。梅儿虽未得受聘消息，见仲光之事其父如严君，动息禀承，心亦异之。自计：“母亡父老，又属衰宗，虽有薄田，而刘宗不可无嗣。族兄固审慎，然南北隔断，不审草堂中书籍曾否散失。又微闻浙中西安县有戕杀之事，至将县官脔割。杭州有无变故，不可知也。仲光已拜严君膝下，虽属异姓，情逾骨肉。母氏生时，曾闻有却婚之信，固是老母深恩恋儿。母今已矣，脱老父有不讳者，儿何属也？”思极泫然。忽见老父与仲光同入。仲光曰：“适商之阿翁，八国已分界，居人至不能得菜蔬。鄙意暂出三河，居友人郑公辖下。闻郑公能捕盗，或得粗安。今往东便门，以轻装出。此间物事，暂付居停。妹请检可挟持同行者，兄当出面戒车。”梅儿曰：“异乡逢难，得兄仗义关垂老父，并及先母之丧，感何可言？沿路有无盗剽，与其轻身触险，不如仍居此间，惟仲兄酌之。”古梅曰：“吾不能郁郁居此。向非尔母病不能兴，久已出矣。”梅儿闻及亡母，即流涕曰：“举家皆出，抛吾亡母殡宫与老槐相向，秋风已动，落叶满墀。母魄有知，能无凄怆？”仲光及古梅皆为酸鼻。古梅忽失声曰：“吾性命托仲婿矣。”梅儿大骇。古梅即改口曰：“吾托仲光也。”仲光此时不敢更出一语，但曰：“荟先出戒车，车二辆，老人与妹氏同行，荟专车为导也。”
第十六章
既近三河界之夏店镇，渡桥入泥洼铺。时土匪焚掠已过，村墟无人。两车辘辘，行至大林之下，已交下午矣。林中隐隐有十余众，或起、或行、或坐。仲光回顾后车，语古梅曰：“此间略有异，必为盗乡。”古梅未及答，梅儿疾言曰：“仲光幸勿杀人，能少惩，足过吾车足矣！”盖闻其父呼婿，觉终身之托已定，此时之对仲光，别有一种深情，此女儿恒态也。夫以仲光年少，学养皆优，文武兼备，又澹于荣利，仗义多情，梅儿乌能不恋于心？且相处日久，患难无变，梅儿尤极感激。又知贼不足虑，其令勿杀人者，亲爱防其伤人道也。凡此皆外史氏臆度之词，或梅儿本意初不如是，亦未可定。方仲光发声时，贼已陆续出，可三十余人，即草间出长槊或大刀，立而言曰：“来车必二毛子，当下车，至坛上焚符，灰起者免死，不则祖师不置汝地上也。”仲光笑曰：“鼠子！汝言能灭洋，何乃反为洋所灭？今将混战耶，抑选锋而斗？”中有执槊最巨者，出曰：“勿须多人，老子足以了汝。”仲光曰：“可。”即下车出剑。古梅失色，力防仲光有失。梅儿曰：“翁毋忧，仲兄闲暇如此，必能办贼。”语次，仲光已近贼。贼挺槊猛刺，古梅凝视，槊锋正向仲光胸际。仲光忽瞥在贼后，剑起，贼之头巾并发皆断。贼大怒，方握槊反刺，咄嗟间槊断。于是丛中突出三槊，并向仲光。仲光忽腾起数尺，身在三槊之上，引剑下斫，三槊立时同断。断发之贼渠，复夺得他槊刺仲光。仲光左手忽夺其槊，引剑沿槊柄而过。贼渠将指落。仲光夺其槊，插地深可二尺，语贼曰：“艺高者来试！”贼渠失指，负痛而骂詈。仲光大笑曰：“以竹鞭犬，我笑而汝吠，宜哉！”贼渠与众耳语，于是大进围仲光。仲光此时面目亡失，大呼陷阵。古梅驱车稍远，但见仲光剑光上下，每下必断一槊，贼或断指或割耳，俄顷间，三十余人皆辟易，啸引而退，不戮一人。忽见有卖油者，健步而过，虬髯海口，屡目仲光。仲光亦不之省，徐步就古梅，初不喘息。古梅慰劳至再，问可行否？仲光曰：“行也，何惧？”梅儿忽启樱唇，将欲有言复止。仲光曰：“适遵妹言，不欲杀戮，留此/猾之众，后将越人于货矣。然贼断指者无数，宜可少惩。”梅儿惊定，言曰：“贼谓兄雅步易与耳。兄适在百忙中，忽以王荆公字说为调诙，妹滋服阿兄镇定。”仲光曰：“承妹氏奖借，深以为愧。”于是复登车行。既至三河，觅得逆旅，时已薄暮，遂不更谒郑公。明日，仲光以刺入，郑公出见。仲光述道中遇贼事，郑公曰：“良然。此间多伏莽，吾即用贼渠为游徼，故盗风稍弭，不图乃复行劫于野。明日当为仲光治之。”坚留小饮而出。逾二日，郑公以柬速仲光入，言曰：“取得断指贼矣！吾临堂皇，兄可自座后观之。”县役以铁绳绾五贼，皆以布裹手。郑公问曰：“尔五人何由同有创手之病？”贼吃吃不能答。郑公曰：“延邴公出。”仲光出。郑公起立，言曰：“仲光先生，此创手者是乎？”仲光面贼渠笑曰：“尔断指，曾就医药否？”盗皆稽颡自承。仲光曰：“京畿已乱，何人非盗？为盗者宁止此数人？仆饱尝世变，万念皆空。妇人之仁，吾之所耻。若干他人之柄，作为威福，视人命如草菅，吾尤不忍。此事郑公自有令申，客子不敢与闻。”一揖而退。郑公感仲光言，乃立判五人永远幽禁。仲光归，述之古梅，父女皆叹息。仲光以逆旅湫隘且湿，当卜宅于野次。于是去县二里，相得一村，门临小河，支板为桥。时已秋初，临水垂杨，微有憔悴之色。幸草舍尚精洁，围以小篱。行李无多，以夹室居梅儿，古梅与仲光同居一室。古梅暇辄野行。而梅儿既同经患难，亦知后此决属身于仲光，日来细察老亲词气，其待仲光日加亲稔，若为假父干儿，决无如是情愫也。因亦无复敛避，但谨持礼防而已。古梅者，信仲光深，知婿、女皆贤，亦不加防检，一室之中，彬彬有礼。至于二人眉眼之间，有无流传情愫，则外史氏不与身其间，亦无从辨矣。一日，仲光甫起，即闻有人微扣篱扉。出观其人，似已晤面，突一省记，即破贼时所遇卖油者也。虬髯蓬蓬然，相见不作他语，但曰：“足下剑术，似出少林，得毋为蠲师弟子耶？”仲光大惊，问客何以知之。虬髯者笑曰：“蠲师独不与足下言有王壬者，曾经受业者耶？”仲光大悟曰：“然，然，君我同门耳。”肃客入座。王壬至慷爽，言：“一身沦落，不事生产。自经世乱，无可图生，因以卖油自活。此间多绿林豪士，咸耳己名，因多在门下，己以正言约束之。前此剧盗路剽，皆外来者。本欲助君，因见君剑法高，力败三十余人，能不伤一命，仁勇无敌。寻侦君为令君上客，不敢入面。及闻迁居于此，故造访一谈。闻彼盗尚欲纠合多人，至此复仇。仆已为君备之矣。车内有女郎甚美，谁也？”仲光失声曰：“山妻耳。”既而即改口曰：“聘而未娶。”王壬曰：“仆善相人，夫人不惟美也，且有德足以相君。”仲光曰：“适言盗至复仇，当以何时，吾早为备。”王壬曰：“三日耳。君且自篱中观。宜需君者，君出。”于是谈叙甚欢，别去。草堂既狭，不惟古梅闻之历历，即梅儿亦悉闻之，始知身已受聘矣。自计：“身为邴氏之妇，吾又何所敛避。邴郎既不明言，吾只合仍以兄事之耳。”
第十七章
夜中同膳，梅儿较前颇踧踖于座。仲光知之，低头不敢正视。膳罢归房，古梅随入，语曰：“仲婿，三日之期促矣。此王壬者何人？其言足信否？”仲光曰：“信。蠲师当日曾语荟以其人。蠲师，先觉人也，果有休咎必前示。师乃未言王壬之不善，决无事。且蠲师善知人，匪类必不荐宠。丈勿戚戚于心也。”时逾三日，日中仍无事。薄暮时，梅儿呼曰：“仲兄！”句（久）久无言。仲光笑曰：“妹殆谓贼将以今夕至耶？”梅儿不即答。又久乃言曰：“仲兄当审慎。彼卷土重来，未必不聘能者。”仲光曰：“不敢奉欺，蠲师剑术神，以口诀见示，即不敢自诩，然决无事。矧有王壬相助，决无他谬。”二更向尽，篱外闻有十余足音，复闻有铁绳声，似有物触刃而刃落者，又闻呼詈声，即闻此十余足音向北而趋，始闻有人大声呼曰：“驴！汝乃不识潍县王老铁耶？更来者殆矣！”已而万声都寂。仲光疾出开门视之，阒无一人，但见遗刀地上而已。仲光入曰：“王兄破贼，彼亦知妹意不欲杀人，特小创之而去。蠲师言彼学铁椎，以声度之，椎巨触刃，故刃应手落。”梅儿曰：“此事大类小说。妹读魏叔子《大铁椎传》，自谓必无其事，不图今日乃在隐约中得其人矣。”古梅曰：“文人好嚣张，宋濂之《秦士录》，宁有其人？叔子《大铁椎》，亦步其后尘耳。即如今日王壬之事，后来观者，亦不过视为小说之遇言。”于是大笑。时为八月，秋气已深，京畿一带，均洋兵纚属于道。杨村之民，尤蠢蠢好仇杀，因团匪起事，则大喜。于是取教民家，至于无少长皆斩，分肥其物。其幸不死者，诉之洋员，于是联军至杨村，纵火大焚其居。逃匿稍后者，亦罹于炮火，一望赤地。而涿州去京尚遥，团匪之焰仍炽，联军出一旅攻之，已立败。壬子，乙国游骑至保定城下，廷穆方假节署制府，从官咸不欲战，乃扬龙旗于城堞之上，开城纳联军。各国咸饬将校，率兵入城。主教某讼廷穆戕教，及臬司沈稼伯。联军诸将大怒，开军事审判。参将黄乙，盖手刃教民者也，联军取鞫于堂下。黄出廷穆檄书，谓发纵指示者制军，我乃奉行文书而已。廷穆语塞。复取沈稼伯，诘责所以戕教之故，以词气一忤，言：“我卫教，不戕教也。”联军取主教证对，主教力指其罪。沈曰：“妄也！我决不戕教，且以力卫之。”联军诸将曰：“于何取证？”沈曰：“吾即证之以主教之身。主教今日所以得生，能讼我于联军审判之堂，即我保卫之力。我若不卫主教，久已为乱民所杀矣，何能留此完全之躯命而讼我？此即我所以卫主教也。”诸将咸以为然，得不坐。乃定廷穆死刑。廷穆，满洲人，恂恂孝友，能书画，藏杨椒山手迹及王石谷《临安山色图》。画笔清雅，第少魄力。为人亦温煦可
亲，与沈稼伯友善。顾无断，为冈梓良诸人所劫。俞禄死后，遂代为直隶总督。以奉冈檄书，杀教取媚，遂及于祸。识者怜之。
第十八章
廷穆之罪既定诸联军之爰书，丁巳，出而斩之。令廷穆具朝衣朝冠，以印兵拥卫出东市。沈稼伯亦如之，顾乃不杀。人民观者如堵，颇有太息泣下者。廷穆过市愤极，取冠掷于道旁茶肆中。印度兵以枪向之，侍者复取冠加其首。既至刑所，泣谓沈稼伯曰：“吾历官数十年，初未剥取民之脂膏，今臂上缚有银帖三万两，为老母饘粥之供。我死，乞兄将付老母。严饬家人，勿言我被惨祸，防老母悲也。”沈泣不可仰。因取青巾，言曰：“司里无以报大帅，请以此青巾蔽目，可以安稳归神。”廷穆不语。联军饬华人下刃，众皆相视莫发。廷穆不能耐，复自褫其巾，谓平日所善一壮士曰：“汝为吾部曲，事既至此，趣为吾了之，勿濡时日。”于是尽于东市之上。外史氏曰：廷穆之死，人争惜之，吾独恨其无断。戕教死也，即不戕教亦死，当就鞫时，若能慷慨肆骂，则尚为长白之英雄，外人尚勇，或称中华之有人物。但观沈稼伯能辩，竟得保其首领。廷穆之所以逊于沈者，即寡读书，与见理昧耳。廷穆既死，沈得无事归。联军审判所忽悬一牌示大书曰：“沈稼伯著革职，永不叙用，并驱逐回籍。”观者大笑。联军盖效中国官府口吻，用是作游戏，君子颇引以为悲且辱也。同时道员谈武耀，亦为联军戮于津门。北塘炮台，亦为联军所有。时洋兵与团匪分据各州县，洋兵所至，团匪之焰立熸，共骈戮者，亦续续于道。当此之时，李鸿荃居京师，定和议。各国以李重望，咸敛其锋。而丁国以杀使之恨，丁皇帝推毂拜瓦德西为大将，以精兵东发复仇。用此之故，和议中梗。联军诸将，亦坐待瓦至判决。时列强中以丁国之陆军最精且夥，京中人庶，颇重足一迹而虞祸。幸五城御史尚得人，安辑闾巷，于是流亡稍有归者。九月庚寅，东朝官家自西安下谕惩祸首。时联军意属端王及兰公。二者皆近支，密旨饬李鸿荃力争。联军诸将重违其请，释二人弗治。然当镌去玉牒，黜为氓庶，且长流不听反。复论童茀祥。时童尚拥重兵，东朝虞其叵测，复饬李与联军开议，得罢职。乃以临淮、赵书尧、毓咸、稽岫、储沉极为解。稽、储已就逮于京师，冈梓良、储侗已前死勿论，而赵书尧方随扈，使者宣敕，就其家尽之。赵肥硕，饮食兼人，长于刑律，当时破称端士。顾身家念重，劫制于冈梓良，乃不敢论团匪短长。外人以为言，朝士颇知其枉。然乘舆在外，不惩祸首，和议莫就。赵饮药不能死，辗转床箦，使者坐堂上趣覆旨，不得已就缢，绳绝者再，始殊。其师薛殷森老矣，痛哭以为冤抑，然朝廷无如何也。同时斩毓咸。毓，《酷吏传》中人也，其治山东曹州诸盗，惨酷无人理。杀人之法，列长凳，仰缚人头足于其上，以力士执坚木为棒，力棒其腹。腹不任受棒，肺叶塞口而出，尸状凶狞，目珠尽突。在西安杀教士，虽老稚无免。陕西尊之为岳武穆者。临命作生挽联，识者笑之。临淮王者，前清八王之后也，少年轻躁，与兰公友善，又不学。见说部中如《封神演义》，以为法宝破贼及大小七十二变化确有其事。恶西人作横，时图报复。既得义和团，谓可资之排外，乃极力戕杀直言敢谏之士，用坚其信。事败后，知不为舆论所容，乃挟妻子西行，馆于古庙中。妻子别居。使者至，临淮出见。使者宣旨，临淮谢恩后，使者曰：“朝廷尚许王作家书，或得面其妻子。”王感谢。已而妃挈其二子至，抱膝大哭。王泣曰：“汝辈好为之，勿以祖宗大好河山，付诸外人之手。”语已入室。使者已预令人为王结缳，王大喜曰：“使者善我。”乃从容就缢。外史氏曰：临淮固王孙中之有勇者，果能不为恶少积习所中，折节向学，或出洋留学，亦足有为。乃不学无术，自戕其身，甚哉！人之不可以不学也。
第十九章
九月庚辰，瓦德西至，整兵自天津趣河西务，绕马家堡入都。联军推为总司令官，入居仪鸾殿。殿在三海之中，东朝所常临幸者也。殿华饰为三海诸殿之冠，粉墙皆细镌作人物，珠帘绣幕，金碧焕映。瓦德西为丁皇推毂大将，又为铁丞相旧部，与毛将军故交，联军诸将，咸倾襟推抱以向。时有西银华者，名妓也，美貌，能操丁国语言。将军见之大悦，遂同卧起殿中。然丁军得有国主号令，颇忤视华人。京师琉璃厂藏书夥，并为书画之肆。书贾谋乞哀于西银华。西可其请，转告之将军。于是下令，令勿蹂躏琉璃厂。识者多之。瓦将军既统诸国联军，将谋赴西安，先以一旅赴长城，遇义和团，歼之。而运河尚有华兵驻扎，见丁国兵至，亦退往山东。丁国复合己庚二国之兵，出宣化张家口。华兵不能抗，乃拔队尽赴山西。京畿一带，官军与义和团皆尽。十月辛未，西班牙公使始领衔，会同各国与全权大臣定大纲十二条。甲戌，全权大臣以大纲驰奏行在，照准，于是和议粗定。戊寅，得戕害公使克林德之凶某乙，为神机队长。就鞫时，神宇不挠，斩于菜市。观者如堵墙，乙高歌就刑，虽西人观之，无不心壮。十二月壬子，敕尚书张伯希为专使，赴甲国吊唁，并致贺。己未，再惩祸首，诸降革有差。壬戌，开复徐润义、栗三、联源原官。癸亥，谕将首祸诸人从前矫擅各要件，提出销毁，并下责躬之诏。甘肃提督童茀祥，亦即于己未革职。而大学士玉昆，初次奏请赐恤在京殉难诸臣。邴仲光在三河，始闻修伯符凶耗，纵声大哭。梅儿大惊，以为仲光得家书，即奔集仲光室中，玉容无主，樱唇尽白，呼曰：“仲兄！吾姑……”语时，色又大赪，吃吃不能出口，乃曰：“得毋兄有家书耶？”仲光哭少止，言曰：“修伯符兄弟殉难矣！”时古梅外出，梅儿即上瓯茗，置仲光几上曰：“伯符兄弟，忠概浑然，妹早知之。然乘舆尚在西安，祸非亡国。伯符即麻鞋行在，继踵杜陵，人岂能以不忠目之？今既殉节，阿兄契友孤矣。高铸龙远在杭州，林太守方志初亦久无音问。志初作令桐乡，有惠政，夙已闻之。然皆远在天末。即妹郁郁亦欲南归耳。患难之中，老父视阿兄如骨肉，妹又纤弱，非兄出死力护我，安能偷生于此？方阿兄与贼拼命时，妹心胆皆僵，自问后此……”语时诎然而止，两颧均作玫瑰之色。发黑眉青，腮红樱赤，一时羞赧之状，虽以周昉、龙眠，亦不能写其万一矣。仲光心悼良友，眠属娇妻，一悲一慰，如坠梦寐之中。梅儿目视茗碗，复视仲光，不能更作一语。不期倚身案侧，相视无言。仲光知此围力当自解，即拭泪捧瓯茗言曰：“谢妹氏见存。然良友之情，安能自是恝然耶？”
第二十章
明年正月三日庚午，得高给谏书，言京师粗定，朝士亦渐归矣，请古梅移家入都。古梅曰：“吾方瘗山妻时，藏金七百两于殡宫。今归当发之为运赀，拟与仲光回南。”仲光大悦。是日得伯寿家书，亦自高给谏转寄而来，言庚子茶市佳，又得数千金。弟病亦愈，母亦康健，事定宜速归。既不求官，勿恋恋京师。阿兄与汝偕隐耳。于是翁婿乃清检家具。且行，仲光曰：“婿当往访王老铁。”于是四出觅之，竟不得迹兆，或言卖油王二已出关矣。仲光曰：“老铁踪迹诡秘，令人疑骇。彼耻以救我为德，故引避耳。嗟夫，蠲师真知人哉！”于是以车入京。缘路颇见洋兵，幸不撞扰。既至旧居，门闼如故，花柳未芽。启户，积尘经寸。居停来信，间有洋兵入视，见所陈皆书籍，弗视而去。于是再取旧时老妪，并招归故仆，汍扫门宇。方匆匆间，仲光不见梅儿，即谓古梅曰：“妹氏安往？”古梅曰：“是必造后园省母殡宫耳。”入视无声，见梅儿已晕于树下，翁婿大震。仍仲光抱之而出。久久始发声哭。古梅曰：“愈矣！”仲光曰：“妹殊失于调摄。车中劳顿已极，既未进食，复恣哭老母。脱有清恙，则老人将如何耶？”梅儿呜咽不能答。古梅及仲光再三抚慰而出。明日，仲光奔赴修伯符家。望见白庙胡同，已呜咽不自胜。转入菜邦小胡同，见伯符家矣。以手挝门，哑童出应。仲光不及待其通刺，已奔至庭树之下，号啕大哭。伯符夫人及一子、二女、三侄亦同聚树下而哭。哑童哭声牙牙然。悲止，始问家事，则已易棺瘗于城外。仲光询伯符兄弟殉节处，则在西屋，门已封鐍。仲光再拜门外，自窗眼内窥，家具积叠如山，尘封经寸。仲光曰：“嫂夫人宜祀伯符兄弟及二妹与龙儿牌位于是间，于礼始合。”夫人曰：“满洲初无此礼。”仲光叹息而起。夫人曰：“亡夫死后，而姑比将蚕食我家。此事尚须大累先生也。”仲光曰：“苟可效力，敢不尽死。”夫人曰：“伯符临死，尚有遗嘱及诗。未亡人藏之箧笥，用待先生。”仲光曰：“请出见示。”夫人如言。纸长九寸，宽三寸有五，书告华太史曰：大事既去，待国破家亡，万无生理。老前辈如能奔赴行在，敢祈力为表明待死于此地。此时虽讲西学，并未降敌。家人有不欲死者，尚祈量力照拂，如死亦听之。外有先人奏疏、年谱及平生著作，并以奉渎，亦祈量力保全之。敢百拜以请。匆匆不及走别，是为至感。石甫、鸣西二弟，均此不另。绝命诗曰：衮衮诸君胆气粗，竟将血气丧鸿图。请看国破家亡后，到底书生是丈夫！曾蒙殊宠对承明，报国无能负此生。惟有孤魂凝不散，九原夜夜祝中兴。薰莸相杂恨东林，党祸牵连竟陆沉。今日海枯看白石，二年重谤不伤心。仲光读已复哭，泪湿其纸，即珍重还之夫人。夫人曰：“亡夫于先君子之死，自以为非己数言不至此，久欲以身为殉。亦知奔赴行在，行尚可达，顾群小仍在君侧，知事无可为，决计一死，自尽其职。”语时悲不自胜。仲光曰：“诗稿安在？”夫人曰：“已封裹藏之巾箱，顾欲启箱，如发茔兆，手颤不能启钥。”仲光曰：“俟嫂氏悲怀少杀，荟当来取。”嗟夫！生平良友，仅留此戋戋者，宁忍弃之也。悲极，怏怏而归。
第二十一章
正月初八日乙亥，日加卯。宣武门菜市中，人已猬集，言今日廷旨自西安来，徇联军之请，惩戎首，斩稽岫、储沉极于市。侍者入告仲光。仲光谓古梅曰：“戎首固可诛，然出之联军要胁，国之耻也。荟且出观之。”时市上已不能通车。各国联军皆携拍照之走马机，人手其一。店屋之上，人累累然。移时，西国兵队如林，出止市上。柴车二辆，一坐稽岫，一坐储沉极。刑部司官，以诏旨即车中示稽岫。稽神宇镇定，读至两遍，言曰：“圣恩圣恩。杀洋人固我也。旨中所论，一无冤抑。请即就刑。”于是下车望阙叩首，扶就刑所。储则昏惘无人色矣。仲光叹曰：“稽岫虽顽固，终是好男子！储氏逆子，宜其有此态也。”归时已傍午。梅儿曰：“仲兄今日又观不得意事矣。计自戊戌至此，日闻杀戮。朝廷若不更革，妹恐不日将有尔朱荣河阴之役，奈何？”仲光曰：“河阴之役，惟得尔朱氏，始敢行之，今兹尚无其人。吾闻革命党人已布东南。少年之留东者，恒痛心疾首于枢近所为。一夫大呼，海内立且崩析，胜、广之祸不远矣。兄宦情都尽，甚欲从妹高隐于秦亭山下。地去南漳未远。莳花种竹，尽吾一生足矣。”梅儿曰：“兄独不思归闽乎？”仲光曰：“吾意尚欲迎养老母。”梅儿曰：“妹亦可以南去，一览闽中风物。”外史氏曰：观此二人之言，似已心照矣。其可以纪之吾书者，均冠冕之词。须知鄙人之为此书，非为言情而设。顾不得仲光夫妇，亦无以贯串而成文。或且异时修史，得资以为料，则乱之所自生，与祸之未全弭，系属何人，有史识者固能辨之。至于宫廷幽閟之事，时亦得诸传闻，未敢据以为实，亦未便着笔。或且他日私家纪载，稍稍流传人间，有别足生人怆喟者。外史氏才力疏薄，不欲用臆度之事侈为异闻。读者当曲谅吾心也。时为二月，古梅召役人启树下之棺。先期将藏金启出，为南归资斧。棺外加以髹漆，令之坚实。因遂移厝于三圣庵。而仲光、梅儿日益亲稔，似同怀之兄弟。然彼此咸持礼防，言诗词书画，及于山水花木，杂以时事，匪所不论，但不言情。一日饭余，忽得高铸龙书，仲光大悦，梅儿亦就同观。其书曰：仲光足下：别仅三年，所历事变，盖万千矣。吾心绪如乱麻，而时局之乱，亦适肖吾之心绪。今与仲光书，教吾将从何处说起耶？生平契友，惟修伯符、林太守及仲光三人。伯符殉节，吾累月后始闻之，为位哭于西湖。闻其两妹一弟，及青衣龙儿皆殉。何一门忠义之多也？仲光与修家密迩，必能得其遗稿。将来剞劂之事，吾自任之。尚有不幸之事，吾不敢告仲光，度仲光此时闻之，必又大哭。林太守卒矣！仲光读至此，泪如泉涌，视书中字字皆有散丝，四射于纸上。盖泪渍目睫，其作散丝者，睫毛被泪光，幻为此状耳。仰天悲叹，不更作语。梅儿起而瀹茗，言曰：“仲光饮此。”既又改称曰：“仲兄。”仲光饮茗，神志少定。复读其书曰：太守素清健，自戊戌后，长日不怡。知大乱必不远，且日盼仲光之来杭。又闻仲光入监读书，遂不敢误仲光进取。当昆任之狱，越中言新法者，咸遁而守旧。太守复建一中学堂，闻者咋舌，而太守一不之恤。去年四月，以疾卒于署中。吾经营其丧，后为方志初招往桐乡。桐人乐志初惠政，有召母之称。度仲光闻之必为少慰。所惜者吴竹村为乱民戕于西安，全家几殉，幸留其季子未杀。其事迹大类蒋铅山所编传奇之《桂林霜》。忆竹村生时，好与仲光谈禅，吾尝戏称为吴邴之禅斗。仲光当必忆之。又曾否忆在云栖月下，莲池塔边，闻寺僧梵声，竹村曰：‘此真所谓海潮音。’忽忽四年矣。故人物化，又多强死，独仲光少年健旺，又怏怏不得志。顾亦知仲光宦情已淡，今乱后是否作计南归？闻已与古梅爱女结婚。梅儿观至此，面赪，欲避不能，欲读不敢。仲光立时收其书，起曰：“铸龙迩来好作谑浪语。妹在南中想未见其人。其人与丈有素。”既又自悔，对梅儿不应称丈，然而梅儿默然不作答，亦不走避，但垂头以手把其襟角，往来拈弄不已。此时古梅入曰：“闻铸龙有书，请以示我。”仲光出书授古梅。读竟，视梅儿微哂。梅儿益不能堪，强起入内，首低于胸。仲光目送之，但见其蝤蛴之领，洁白如玉也。
第二十二章
三月微喧（暄），古梅、仲光计以洋兵退后作归计。然此时西兵尚分界而守，出门非易。仲光家居时，督侍者以水灌花及柳。柳已纯青，掩映窗户。梅儿时时就内室读书，声极柔婉，为柳风所振，流入仲光耳中，不期魂酥而骨醉。仲光自念：“蠲师预言好事多磨，顾所磨者，均身外之事，而此心之怡乐，宁薄福人所能任耶？老母平日读书，著作不轻示人，即梅儿亦酷似其姑。吾自见扇头《虞美人》一词，乃不复多见。或定情以后，再读珠玉耳。”遂伏案作书报铸龙。书末并及梅儿画扇及填词。书讫，忽忆藏扇所在，即启小箱箧，出扇观之，往来展玩不已。忽闻古梅呼往法源寺看丁香，匆匆忘怀，遗画扇于案上而出。梅儿知仲光偕父同出，不期徐步入仲光书舍。回忆：“当时伏案作书，自窗眼陡见仲光，彼此眼光对射，不图此后身事其人。邴郎通赡恢富，文武兼长，第未觇其诗笔。今趁邴郎外出，试一偷翻案上，或且得披珠玉。”入时，忽于案上，赫然见己所作之画扇。再检扇之左方，于扇末隙处，绳（蝇）头细书《烛影摇红》一阕云：楼影侵湖，茜红窗暗春光晚。饧箫细趁踏青人，那受杨花绾。肯道苏堤路远，万千条烟丝醉软。杏花深锁，满院斜阳，双扉微款。踠地珠帘，
波纹都似春痕涴。噙香抱粉带诗来，竟左寻春伴。水上烟芜细短，绕西泠莼香未断。碧阴阴地，小立移时，鞋痕苔浅。下书“用原句（韵）”。跋云：和琴栖女士访社友姜女士作。原词直逼小山，非纳兰频伽所及，拙词不敢云和，聊识瓣香。下书“邴荟谨注”。梅儿喜极，肺叶微微动跃。自念：“邴郎才调，真能步武玉田。词中去上调融，音节谐婉。不图施剑于豺虎丛中之英雄，而性格柔和至此。邴郎！邴郎！丽琼事汝，为不虚生矣。”此时女尚未知以扇为聘物，思欲挈之以归，又防仲光不悦，但再三讽诵其词而出。
第二十三章
三月己巳，敕立政务处于京师，凡一切因革损益维新之务咸隶焉。于是徐、那、李三君，会于德使馆，议中华各项进款可指就者，以备赔款之需。己卯，丙国兵队全数撤退回国，南城归丁军管辖。都下绅民至制伞，称曰万民伞，以鼓吹送丙军。识者引与顺民之旗同耻也。庚辰，殷吉、马玉冈各军开往河北驻扎。此时王公大僚合疏请乘舆北归，不报。四月丁酉，都下绅民复请回銮，得旨：“俟洋兵尽退，即为定期。”庚戌，奉敕，凡在京王公百僚，均赏加半俸。丁巳，谕以七月十九日启銮，由河南还京。午节既届，都下官民已渐渐归。时有悬蒲于门者，仲光谓梅儿曰：“夫人殁已数月，不如趁蒲节往停灵之所一祭。”梅儿感动之容，立形于色，即曰：“三圣庵非远，仲兄能否同妹一行？此事勿烦老父。”仲光敬诺。立时趣治祭品，命至南下洼。甫入庵门，大树葱绿，敷阴满院，左厢严洁，已见灵輀。梅儿不及陈馔，已伏哭棺次。仲光命侍者陈设香蜡祭品，注香，请梅儿展拜。梅儿哭不可仰，伏地不起。仲光曰：“妹且起，容阿兄拜母也。”梅儿不期手挽仲光，盈盈起立。此时似以挟婿同来之心，掬示老母。仲光亦知其意，微握葱纤，密示亲爱之意。夫妻咸相喻于无言。祭已，仲光曰：“此去不二里即陶然亭。妹方悲梗，能否至彼一开郁陶？”梅儿曰：“是江亭乎？地原非胜，然在长安尘壒中，闻颇幽邃。不妨同往一游。”仲光即出戒车，扶梅儿践小凳而登。梅儿此时知一身已属仲光，即亦不复敛避。梅儿中坐，仲光初拟步随。梅儿曰：“车沿可坐也。”乃同上江亭。时芦葭已长，车行其中，如小艇加篷。高级十余，均仲光扶将以上。凭栏四顾，柳风拂面。梅儿曰：“记与老母同来一次。乃母病绵缀，游趣消歇。计老母生时，初不令我沉酣笔墨，日课纺纱，此仲兄所见者。儿家尚有薄田，何至与贫女同此生计，顾以怡悦老母耳。老父则深不谓然。今慈亲见背，儿尚忆临水小篱，与仁慈母氏同转机轴于溪上草堂。今北来久不面水，顾兹野凫潭上，聚水一湫，令人心念塘西不已。何时与兄同归草堂，领彼水态山容，小供阿兄词料。”仲光曰：“妹安知兄之能词？”梅儿绛颊复赪，久乃言曰：“扇上所书《烛影摇红》非欤？”语已微哂。然已稍放其胆，不类前此腼腆矣。仲光亦不欲再竟其词，防自隳礼检。即曰：“恐老人久候，可以归矣。”归时，古梅已延候于门外，言曰：“侍者归，言尔兄妹同赴陶然亭。梅儿，汝尚忆与若母同行乎？恨若母不甚知文，一无雅趣。庵中人为我照料停灵如何者？”仲光曰：“窗户严密，汍扫精洁。”古梅无言。于是家人小饮，梅儿亦共杯箸。此时三人心绪皆了了，第无翁婿及夫妻之名词耳。辛卯，阅邸抄，云已派纯王赴丁国，已自京首涂。是夜水会钲声大鸣，言南海大火，经时未熄。此即丁国大帅瓦德西所僭居者。火发，兵官走避不及，有焚死者。明日仲光始闻。心念：“中国不振旅，使异国大酋，入居襟籞。祸由谁召，上阳不足逃责矣。”
第二十四章
此时纷传各国洋兵尽数退出京城，仲光侦之果然。于是五城始分遣巡社治街道，时交七月矣。癸卯，得西安诏旨，将总理各国事务衙门改为外务部，班在六部之首，以亲王为领袖。古梅、仲光知和议垂成，将作归计。然天津至塘沽，各国洋兵尚分段以守，行李往来，宵小挟洋人之威，诈索行客。梅儿不欲行，于是复止。伯符夫人忽以人至，言竹葆先生姊氏嫁某甲而孀，其人冒利憸险，将倾仲符之家，请仲光趣议，弭此凶锋。仲光匆匆至而问故，方知宝振甫先生遗一孀妾，日哄于家。仲符既殉，妻不能堪其扰。奴子刘乙，调弄其间，而甲姑又袒此孀妾。与刘密谋，倾仲符妻，欲分其产，俾孀妾更立门户。旗人女嫁后，殊有力于其外家，于是刘乙凭其威力，大肆咆勃。迨仲光至，乙尚出面抗辩。仲光曰：“乙止！汝奴于人家，乃敢与其家事，且汝何力而狂妄如是？”乙愈怒，且以仲光文弱可凌。仲光笑曰：“鼠子敢尔！”骈二指，按其顶，乙立屈膝自顿于地。仲光曰：“后此汝当审慎。姑氏为尔惑，吾不怨姑氏。然尔当就鞫于京兆。”乃就案作笺与府尹陈君言状。陈则仲光友也，覆书请即下状。于是仲光别遣他仆以状入。陈君取刘乙杖之，事得寝。孀妾始月受金，寄食姑氏家以终。于是仲光复为伯符子橘徒署状上之宰相，具伯符兄弟殉节传略。得旨，赠光禄卿，饬事迹宣付史馆。仲光曰：“吾于伯符之事毕矣。遗诗二册，当挟而南归，与铸龙商定梓行耳。”己卯，谕停止八股及武举科。越六日乙酉，命夏育寿一军赴潼关治跸路，而丁雁臣一军仍驻侯韩岭，听调遣。八月丁未，各国大张告谕，扩充使馆界址，东至海岱门，西至正阳门，北至东单牌楼，立限令百姓铺户按期迁让。仲光曰：“呜呼！令人忆满洲当日入关圈地时矣。”丁巳，东朝官家自西安启銮还京，而群阉沿路宣索，地方骚然。戊子，宰相李鸿荃薨于京师邸第，而乘舆至河南府矣。
第二十五章
秋风夕起，古梅庭除之柳已惨绿，微动飘零之意。仲光目击京师巨变，颇怏怏，欲南归。商之古梅，古梅亦曰：“昨得子骥书，言秋来大熟。吾亦归理吾田。”于是入问梅儿。梅儿曰：“果阿翁与仲兄谋定者，儿亦决行。”乃卜日以辛未出都。书籍仅十二簏，箧笥八。以重棉为裹，裹夫人灵輀。自前门铁路下塘沽。先期至五城请得路引出城，备沿途交洋兵签字。仲光叹息，以为非大憝误国，胡至外人入梗中国之事！顾至此亦无如何。仲光都中故人，但有京兆尹陈君并慧月与伯符子橘徒，遂一一叙别。辛未迟明，仲光已先至三圣庵，奉徐夫人灵輀至车站。而古梅及梅儿已前在。梅儿哭，古梅立止之，勿骇物听。梅儿仍呜咽不已。方部置，见车前有虬髯人，手一书，呼曰：“仲兄行乎！”仲光惊视，则铁椎王壬也，执手大欢。壬曰：“此去必面蠲师，幸为我致此书。吾今将赴陪京，自图事业。仲光，值此世乱，不为官亦佳事。朝士方备迎銮，而仲光萧然南下，天下知机之人，固与愦愦与（者）殊别耳。吾耳目广，不十年，革命之军且起。而上阳所为，乖忤人心，去年之乱，谁则肇之？乱肇自上，而祸贻于民，赔款之钜，天下膏血皆竭。爱新觉罗氏宁能久存？辽沈多健儿，余当别觅一啖饭之地去矣。”仲光默然不知所对，知王壬此去，必长红胡，则辽边多事矣。顾亦不作他辞，但谢夜中却敌之盛意。王壬一笑别去，车隆隆作声而行。梅儿与仲光凭车窗外盼，用庐草碛，过如箭疾。抵暮至塘沽，得旅舍，地仅咫尺，而负荷箱簏之费，乃逾百金。脚夫之跳踉叫嚣，状若噬人。舟行二日有半，至沪上。既登岸，就关榷。乞得提单，起棺于舟中，置一善地。明日趁小舟入杭。垂至塘西，而子骥已以人延候。行箧既上，始舁灵輀入厝萧寺。子骥年可三十以外，见仲光即呼妹婿，古梅以目止之，弗悟，仍续续而呼，仲光忍笑而答。此时梅儿亦不之计，但匆匆自检书籍物事。四顾景物依然，而慈亲已化异物。顾新归，防老父悲涕，亦忍而不发。子骥者，朴啬人也。家具措置已井井，而梅儿尤避人为仲光陈设书室，一瓶一砚，位置匪不高雅。此时仲光知去佳期未远，意亦良适。夜灯既上，饮于草堂，四人同坐。元素亦来，絮絮问京师事。古梅告以爱女已赘仲光，并述三河遇难之故。元素骇曰：“吾初谓仲光书生耳，不图英武如是！”亦叹息尽泯前吝。语时梅儿咸在，然神宇沉肃如未尝闻，仲光深以为异。子骥下榻别室，梅儿仍居徐夫人所居室，仲光住当日故居。微闻有龙脑香气，则梅儿预焚于炉中者也。自是梅儿日仅三数见而已，余则深匿不出。然茗糗之属，咸恃佣妪。古梅日与子骥谋嫁女事，子骥遂营营治奁具矣。……

