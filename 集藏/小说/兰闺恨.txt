兰闺恨 清 徐枕亚著 

    　　慨自啼风泣月，多增客子之愁；握雨携云，滥演秘辛之记。话红颜之薄命，浪逐桃飞；笑青眼之迎人，路随柳折。往往钿难再合，镜不重圆，佳人随吒利而归，侯门断萧郎之迹。甚或兰摧玉折，香不返魂；水远山遥，书将寄恨。人生缺陷，似此偏多，我辈情怀，又将谁遣！翳古以来不胜纪已。陈子韬园，独能脱前人之窠臼，成绝世之文章，摭旧事而重题，数良缘兮非偶，悲欢无限，各写牢愁。离合何心，终圆美满。时则名花谁主，飘来藩溷之埸；落叶焉媒，流出御沟之水。凤凰交和，果合雌雄；鹣鲽相依，不离形影。倚玉台而赌咏，罚金谷以买欢。果然抬举东风，融成鸳梦；不道别离南浦，唱出骊歌，此一恨也。幸而细马同驮，春鹂互听，水郭山村之地，酒旗茶鼓之天，客里光阴，自饶风景，闲中岁月，只话家常。讵胜会之不时，蟾蜍圆缺；竟狂威之相逼，劳燕东西，此又一恨也。洎乎婆娑檀树，谬欲踰墙；消息梅花，姑将寄远。暮雨圜扉之路，晓风铃柝之声，处如许之凄凉，毕竟为郎憔悴；痛无情之摧折，肯教随俗浮沉。人本可怜，天胡此醉。此又一恨也。卒也红丝旧约，都付冰人；碧玉韶年，许谐嘉耦，望湖边之烟雨，荫到椿枝；听江上之琵琶，迎来桃叶。六珈辉耀，双璧清华，是足增家乘之光，食女贞之报矣。於戏，同是有情人，到此都成眷属；为留无限事，不妨再问因缘。丁巳莫春云间东讷 


第一回　悼亡 
　　天长地久，唐宫长恨之歌，室迩人遐，楚客相思之梦。本来幻境只隔天人，既入情场已成傀儡。咫尺蓬山渺何处，千年华表忽归来。亦可悟离合悲欢之故矣。英雄泪热，儿女愁多，絮果兰因，此生彼灭。碧翁之构造，有步步引人入胜者。春满长安，杏花红闹，山迎水送，露宿风餐，正计偕诸君子北上时也。清季不纲，联军深入。宫庭出狩，仓猝而西。迨请盟订约，后佥以首都肇衅，停止观场。然大典抡才，势难展缓，廷臣纷纷借箸，议请暂假汴闱。盖河南居天下之中，车水马龙，尽堪辐辏。诏书一纸，海内风行，而襆被来燕者，尽易游梁之辙矣。 
　　侯官林氏，素号望族。有仲堪孝廉者，璧人也。鞫于舅妗，故冠姓为沈。文忠文肃，夫固世通昏媾者。仲堪负幼慧之目，成童即青一衿。冠玉争誉，车果咸满。仲堪葳蕤自守，雅不欲作无谓之周旋。舅氏亦宿儒，朝夕督之读，不特秦楼楚馆未许问津，即亲串中姊妹行，亦相见一揖，赧然而退。舅氏择配严，弱冠尚未获佳耦。每对仲堪曰：“大丈夫当乘长风，破万里浪。恋恋于家室奚为哉。”妗氏望孙切，乃为聘阮氏妇。房中桦烛，厨下羹汤，戚邻都道新妇贤。仲堪尤顾而乐之，画眉韵事，福慧双修，虽比翼鸟连理枝不啻矣。逾数年，仲堪齿二十五。一黉声隽，屡压同曹。督学者檄举优行，而庭前桂馥，市上槐忙。名士渡江其多如鲫，是棘闱鏖战时也。仲堪与阮夫人婚后，无数日别，至此书囊剑匣，买棹入城会约。月圆花好，婿水当泛归槎耳。莲影照郎，叶声下笔，场事告毕。即忽忽束装返，舅氏趣索文稿，且读且赞，谓妗氏曰：“吾家千里驹，何患不破璧飞去耶？”阮夫人杯酒洗尘，哝哝话浃旬间事。讵意牛女两宿，仅此一宵向晨，知优试有期，午饭后急摒挡而去，骊歌将唱，行李在庭，双泪君前，一声河满，曾几何时而鸣鹿吹笙，旋复分鸾碎镜哉。他人如此，仲堪何堪，亦造物之狡狯弄人而已。 
　　仲堪当启行之日，阮夫人以功名念重，讳莫如深。其实心比梅酸，骨如柴瘦，病与秋俱深矣。仲堪虽闺房静好，以为白头相对，且俟将来。晨起临窗，夜阑伏案，阮夫人方怜惜不遑，何忍再以疾告然？知仲堪非池中物，恐薄命人不能久偶，而缝纫麻枲，洗涤苹蘩，犹是未敢云劳也。妗氏与阮夫人本中表姑侄，商飙倏起，妗氏肺病转剧，药炉茶灶，勉自支持。龙媪鸦鬟，殊不足代劳一二。展衾进菽，偎枕加餐，斗转参横，尚蹀躞往来不已。妗氏离床，而阮夫人已不胜憔悴矣。满城风雨逼近重阳，仲堪之泥金帖子至，阮夫人谓妗氏曰：“儿心慰，儿目瞑，不识卿卿我我，犹能一诀否？”妗氏爱阮夫人甚，潜以急电驰仲堪所。 
　　仲堪始以优行贡成均，及榜发果获魁选。簪花归去，酒已微曛，寓主人出一电相示，译未竟而泪涔涔下，呼僮扫榻，命仆检书，告以辨色即发。是电即妗氏促整归鞭者，兼程并进，薄暮已至。舅氏方集客小饮，仲堪寒暄数语，闯入中闺，但见寂寂阑干，沈沈帘幕，三五佣媪秉烛相守已耳。时阮母亦在女所，见仲堪至，喜从天降。即搴帏呼阮夫人，罗薄上钩，纱轻映幔，阮夫人仅露半面，仲堪已不知涕之何从。及睹仲堪，即颤声曰：“郎贵矣！侬不起矣！”鲛珠承睫，盈盈欲堕。阮母曰：“郎来伴汝，当即速痊，毋自苦也。”阮夫人曰：“郎年少，翁姑均七十，且又新得第，侬复无所出，速续理也，愿郎于年年寒食，向我一盂麦饭，心已足矣。弗以一妇人故，自隳壮志。”言次气已不相属。仲堪哽咽不知所云。佣媪以一瓯进，仲堪亲试冷暖，为承于口，阮夫人蘧蘧似睡矣。蛮丝待尽，蜡炬欲乾，两朵红霞遽飞上颊。阮母知不可为，急遣婢呼妗氏至，而阮夫人已醒，索茗碗者再。飞萤坐衣，啼鹠叫屋，满座灯火，黯然作青绿色。阮夫人轻嗽微喘，命此悬丝，妗氏与阮母均涕不可仰。仲堪则双目炯炯，呆若木鸡。时而向壁虚哠，时而咄咄书空。阮母既痛若女，又怜若婿，龙锺白发危坐于湘妃榻前，手理紫绒花毯，嘱小婢平铺榻上，低声呼仲堪假寐，仲堪以积日劳顿，饱受风霜，又复受此激刺，亦悲亦痛，魂灵儿早飞向半天去也。虽阮母一再相唤，仲堪若未之前闻。迨小婢牵其衣袂，始觉有无限感触，力随心潮起落，奁镜灰白，瓶花血碧，凡妆台上所陈诸物，都现一种可怜之色。而回顾阮夫人，欲唾无力，揾之以巾，因痰有声，欹之以枕。仲堪注视未久，忽闻阮夫人颤呼曰：“郎来。”仲堪如积雾沈霾一声霹雳，轻步床畔，偎问所苦。阮夫人乃作最后之哀声曰：“郎自珍重。”又对阮母曰：“郎在如侬在。”香消玉殒，转瞬都非。阮母大哭失声，而阮夫人犹握仲堪之腕不释。 
　　妗氏夙爱阮夫人，至此乃奔告其夫。沈老强揩醉眼，蹀躞窗外，促家人筹备后事。时正十月朔旦也，婢媪覆衾撤帐，循种种俗例，杨枝洒水，柏叶薰香。仲堪点点泪痕湿透，阮夫人衵服。妗氏婉言相劝，则泣声益悲且壮。沈老知仲堪痛极，不得不使之警觉。乃曰：“仲堪汝欲殉妻耶？两姓香烟系汝一线，果为情死，我辈如何？速自节哀，毋令逝者魂魄不安也。”仲堪夙慑于沈老，稍一离榻，而风裳水佩已成蜕化之身，寸烛瓣香，难解鹃啼之痛，桐棺数尺，穗帷一悬，天上人间相期何日，妗氏乃为仲堪移榻书斋，以解鳏绪。 
　　吊者在门，贺者在室。阮夫人大事终如礼，沈老仍料量各事，以鹿鸣宴觞戚邻。乡里间纷纷馈赆。谓新贵瞬且辞行，著祖生先鞭去矣。仲堪禀承严命，只得强与周旋，从前傅粉何郎，已不觉丰姿减损。幸俗冗少息，得以自遣。窗纸风裂，炉火烟沈，翠被不温，红灯如粟，此情此景，虽铁石人亦应堕泪。回忆文鸳叶底，彩凤花前，啮橄榄而同甘，醉葡萄而忘倦。其哀乐为何如耶。仲堪于暇时枯坐，辄入房检点遗奁，剩粉残脂，断钗零珥。无一不触人悲思，即女儿箱所储衣物，皆历年停辛茹苦次第制成者，愧非汉武李夫人有再见之时，除是鸿都杨太真得成仙之信，已矣不堪回首矣。 
　　仲堪诗名噪甚，本有下笔千言之概，感时述事，揽胜纪游无不托之于诗，马工枚速，实足以压倒元白。然自阮夫人一别，哀感微之神伤，奉倩忽忽盈月，未尝搦管成一字。偶欲赋悼亡数语，辄如群马纷奔、万箭攒刺，不知从何处说起。尘封砚匣，泪渍墨花，已尔许时矣，偶于旧枕函中，逐一开视，零纨碎锦，手泽如新。最后一纸，有诗数章，乃阮夫人病中作也，仲堪急检而读之，诗曰： 
　　西风无恙挂秋帆，山峙双峰水一函。昨夜轻寒新入户，可曾凉露湿征衫。 
　　料是三椽赁屋居，纵横一榻乱摊书。奚奴那解殷勤意，酒榼茶铛恁自如。 
　　黄卷青灯味妙回，苦吟不顾漏声催。只愁烛烬香残后，谁为荀郎熨体来。 
　　小挈书囊力已微，多如潮涌捷如飞。不堪预渡长江去，亲送君家到璅闱。 
　　情生文耶文生情耶，此阮夫人忆外四绝，已曲写客中况味矣。仲堪读竟乃大呼曰：“功名误我，我负夫人矣。夫人何哀而不怨，仍若体恤倍至，忘其身在病中者，斯时我尚在侧，夫人或可不死，乃争此虮虱，折我鸳鸯，虽此后腾达可期，亦不足弥此缺恨。”携诗出户，至灵帏前爇香少许，哝哝祝私语不置。 

第二回　证梦 
　　纸钱蝴蝶，血泪杜鹃。仲堪悲不自胜，乃凭棺一祷冀慰死者。然其语固讳莫如深，未肯为外人道也。一恸之后，回斋兀坐，急欲设策以遣愁魔，而四壁图书，两行琴剑，徒自增人惆怅。呼童煮酒，聊以自娱。盖拚却玉山颓倒，领略醉乡风味也。郇厨隽品，随园食单，肴核杂陈，皆妗氏亲调以供仲堪者。仲堪对灯独酌，如羁客，如枯禅，顾影自怜，浇愁未许。正出遗稿反覆吟诵，而小僮忽搴帘而报曰：“主人至。” 
　　沈老夙不与家人生产事，而名心未死，颇思借仲堪以吐肮脏之气，一樽晚饮，片席闲谈，谓八闽趋梁，非累月经旬不可。若由海道，当鼓轮入浙，越甬而沪，否则亦需从衢严下岸，小泊于钱塘江上也。海道波涛汹涌，坐卧不宁，不如借一苇之杭，径赴虎林，其中山迎水送，酒熟鱼肥，颇堪领略风景，而子陵高躅，皋羽哀思，两台实遥遥相对，船内起居饮食，亦颇适意。即杭州之六桥三竺，亦非寻常屐齿所到者，勾留数日再议，渡申至汉。汉有汽车，已抵汴属之信阳州，距省垣不千里耳。鸡声茅店，人迹板桥，此亦行旅者所难免，会看他日衣锦荣归。又焉能逃此仆仆哉？言讫顾仲堪而笑。仲堪曰：“雪往柳来，征人恨事儿，且俟春融冰泮，再图后举。今才岁暮，何急急焉。”仲堪此言，在沈老亦深信不疑，而不知仲堪实缓兵之计也。仲堪自读遗诗，深悔以无才薄命，累及玉人。蜗角微名，鸡肋余味，此后当一律屏却以报死者。日间之哭而拜，拜而祷者，亦以此意自誓，特为知者道，难与俗人言耳，孰知沈老刺刺不休，来相指告，老子于此兴复不浅，断不能掬肺腑以相示。姑待将来，或以病辞，或以事阻，决不愿软红十丈，再望冠盖京华也。沈老不解其意，遂嘱仲堪早睡而去。 
　　云想衣裳，月归环佩，飞鸾何处，化鹤都非。阮夫人亡已月余矣，沉沉长夜，已离不返之魂；寂寂空帏，未了相思之债。仲堪之读诗致祷，敝屣名场，亦非阮夫人所愿闻者，况其三生石上别有一番作合。若不暗中劝导，即舅妗亦莫可如何。翩矣御风，飘然入梦，正仲堪酒余倦卧时也，银蟾漏窗，金貌烬鼎，巷寒吠豹，被冷缩蚕。仲堪忽推衣曳履，疾趋至书案前，援笔写梦记一篇曰： 
　　亡妻阮氏，舍我而去者，四十一日矣！鳏目炯炯，澈夜不睡，即睡亦不久而觉，衣香鬓影，谁慰我思？十一月十一日偶得遗诗，益增忉怛，遂愿解除缰锁，闭户奉亲，虽老父督我起程，亦不过浪游湖海，一洗胸中之块垒而已。是夜为薄醉所中，寝入睡乡，迷离惝恍之间，觉亡妻已侍我而坐，修眉不画，香肩若凭，羊裘凤裙，妆束犹昔，岂宓妃之感陈思，隐现于洛水间耶；抑神女之恋楚襄，往来于巫峡间耶？余以久不得晤，宛转询其近状，亡妻谓我有化身，当在汉汴之交相待，若郎不游梁，是弃侬也。郎其勉为一行。余时虽知其已亡，坚欲请其理由，亡妻曰缘耳，宜速往，毋误毋迟，否则美人将归沙吒利，壮士恐无古押衙耳。余再欲有言，而已为壁上鸣钟惊醒，履声袜迹，犹依稀可辨。噫，是何言欤，是何理欤？摭其颠末，以免遗忘。是夕四鼓记。 
　　仲堪掷笔而起，拥被复卧，竟不成寐。逾时而东方白矣，暖日相烘，砚冰尽释，朝霞未散，庭础已乾。小僮入问曰：“公子起何早也！”进盥进漱，更进晨餐，仲堪回忆梦情，良深诧叹，不如赴汴一行，以探究竟，或者果有再生缘乎。但此事于舅妗前，宜守秘密，不如商之阮母，藉定行止，易服出门，绕弄而东，即阮第矣。行行重行行，阮仆方启门洒扫，忽睹仲堪曰：“公子久不至，主母正遣奴相迓也。”缘廊入室，狸奴方向阳于阶下。阮母坐寝室耳厢，为其女诵经祈冥福。嗟嗟，此耳厢非阮夫人归宁时下榻地耶？香尘弓印，剩粉爪痕，小影依然，飞仙何处，又增重伤感矣。阮母见仲堪至，乃曰：“女儿有灵哉，公子来何早，姑少坐，容余述昨事。”言未出而泪已夺眶溢，仲堪曰：“愿母无自苦，婿有事来与母议，愿母为婿一决。”言次，探怀出梦记，呈于母案。阮母觅瑷叇读之，既毕顾仲堪曰：“昨夜余亦梦女儿，劝公子勿沮游梁，计故余已嘱仆诣府，不料果先期至也，虽难续命业代通辞，如此青年岂宜高尚，果博得五花官诰，为女儿荣又窀穸，我当亲临江浒，看公子载美返也。”仲堪曰：“曾经沧海难乎为水，有此异兆，势难淹留，借此饱看江山，计亦良得。母不可泄诸二老人前。行将归问程期耳。” 
　　“海内存知己，天涯若比邻。”诗人岂欺余哉，仲堪别阮母归，从前抑塞愁惨之状，遽变为激昂慷慨之态。沈老迎问曰：“天晓寒，汝何往？”仲堪权对曰：“往访同年，询公车文牍耳。讵渠为儿述汴事，一肩行李，雪虐风饕，度儿犹能忍受，若俟春归柳上，裁束装去，恐于试期有误，苟得伴其先行乎。”沈老曰：“汝无虑，齐王百镒，陆使千金，余虽不能咄嗟办，然糗粮扉屦，供亿往来，亦断不令缺乏，惟是雕年急景，能不同饮屠苏。我心殊为挹挹，汝同年何日行。汝盍与之相约而后告我。”语未毕，妗氏亦扶婢出，谓仲堪曰：“汝乔梓窃窃议，能令我闻乎？”沈老曰：“渠将为游梁计耳，规画日期，计算程路，非两阅月不能达，腊鼓声中一帆飞去，犹可于河阳看满县花也。”妗曰：“妇将终七矣，既不能待百日，当于是日诵瑜伽经。惟慈母之线，游子之衣，皆须我任之矣。”沈老曰：“阿娘当披象服，受鸾封，享后日板舆之养，此琐琐事何得告劳。”妗氏付之一笑，而仲堪收拾书卷，熨贴衣裳。每念阮夫人手泽，犹介介不置。 
　　铙钹铮铮，香烟缕缕，梵声杂作，幡影交垂，此仲堪呼奈何天而不应者也。然视阮夫人遗影中，亦觉涡不展靥，颦欲含眉，似解仲堪之意者。嘉肴旨酒，芯芬四溢，九泉所到，一滴何曾，仲堪斯时，身被白袍，腰横素绖，望之亭亭玉立一若鹤耸鸡群者。上香斟酒，乃于案前展祭文而读之曰： 
　　维某年月日，期服夫沈林某，谨以庶羞清酌，致祭于元配阮氏之灵曰：“呜呼！垂帘何处，初寒欲夜之天；归院谁人，冷月空房之地，抚断琴而莫御，望绝江淹；指遗挂以犹存，魂铺潘岳。况乃连枝比翼，早誓死生；忧月惜花，不离形影，绣余小坐，细添熨袖之香；妆罢低声，惯乞画眉之笔，剥瓜仁而排梵字，寻琖底而印连环。握手猜枚，坐怀问字，谓之腻友，洵是解人。何图短梦匆匆，尘缘草草，滥说桂花香近，蟾织机张，顿教梧叶声空，鸦啼屏散，当角逐棘闱之际，正评量药茏之秋，石到化时，夫真空望；槎从泛后，婿不先归。月被云而未圆，霞趁风而都散，能否咒成钵底，幻尽生莲。果然卷怯帘前，瘦真似菊，鹣分鲽剖，蜻引蛾飞。凄凉针线之痕，廖落帷屏之影。从此泪弹别鹄，薄命怜卿；未曾骨换飞龙，浮名误我。方醒鳏梦，又唱骊歌，默默柔情，非非遐想。话刀环于少妇，谁盼封侯；寄缣素于新人，恐我薄幸。孤鸾舞镜，孽雁惊弦，唤到几时，譬己徒负。真真之画别来何太易，尚待招渺渺之魂。尚飨。 
　　仲堪读毕，引得合家皆哭，仲堪更哭不可仰。沈老见之曰：“儿又痴矣，二十四日为长至节，过此即可长征，恋恋于此，奚为哉。”妗氏及阮母亦劝之姑焚帛肃奠而出。从此仲堪遂为春明梦中人矣。 

第三回　纪游 
　　庭撤霰珠，檐排冰箸，老梅三五株，冒寒著花，盈盈欲笑，此非绝好一幅岁寒图耶。仲堪以同年订约，舣舟江浒急欲相将而往，先遣奚僮挈囊箧去。仲堪向舅妗肃拜，次及阮母，阮母絮絮述吉利语，仲堪逊谢者再。缪莲仙所谓轿歇门前，妻送堂前，仲堪已不堪回首，惟是雪花如掌，乱扑征袍，如此风霜，令人凄绝。仲堪毅然请命，略无留恋，人谓其功名心热，而不知固别有感触者在也。 
　　仲堪同行者，同年生二。一黄姓，字瘦菊，系闽县籍；一林姓，字步蟾，即仲堪小阮也。帆当悬处腹，劲饱风柁，到转时，脐圆旋水。锣声一棒，桅影半空。招飐黄旗，大书礼部会试字样。斯时，两岸山色，一江水光，俱黯然相送，而琪葩瑶草，珠阙银台，又若别开生面，以供我眺览者。舟行里许，即报下椗，盖应吉日，以发不拘程，亦不限时也。红树卖鲈，绿篱拨酒，彼此纵话，杂以谐笑。仲堪亦不觉离索之苦。但联吟对饮以永晨夕而已。不数日，已入浙境，潆洄平远，蕴藉冲和，道出兰江。命奚僮购兰薰数十肘，以为分饷汴中同乡者，越晚顿严陵关下，有人道五茄皮酒美，乃出携数瓶至，炖兰薰以为之侑。倾觞赌胜，一斗不醉。正喧呶间，忽闻琵琶声起于水上。仲堪虽非浔阳白傅，而青衫之湿，自在意中，但不解此声之胡为乎来也。于是三人默坐者有间。 
　　黄粱饭熟，白糁羹香，榜人助奚僮捧晚餐至。仲堪即以所闻者询之，榜人曰：“此非隔舟雏姬，弄弦索以自娱耶，否则酒绿灯红，金迷纸醉，必有客肆筵于舟招以侑酒者。”仲堪益惑不解，二生亦愿闻其略，乃坚令榜人详述之，舟子曰：“吾辈往来此江，相传有九姓渔船者，分泊于衢州、龙游、兰溪、严关、富春一带，而以罗刹江上者为翘楚，越江而容与于闻堰义桥者下驷耳。此辈浮家泛宅，足不履岸，其眷属则借管弦以向客。所谓一曲笙歌一束绫，美人犹是意嫌轻者，庶几近之。或称陈友谅亲属，明祖罚之充贱役。诸君均是读书人，想史乘上总亦解得，若欲见其人不妨招之至，酬以墨金一饼足矣。否则亦可联艺，往茶酌团龙，烟喷香麝，窃恐诸君皆翩翩年少，不免堕其情网耳。”榜人一笑去。仲堪与二生饭罢，拟趣舟子往召，瘦菊曰：“一宵之泊，一面之缘，何苦乃尔，不如至杭州时，作平原十日饮也。” 
　　仲堪初甚怦怦，继亦以愁里光阴，何必借此消遣，且杭州尚有父执，必需往谒，但不知王谢堂前燕，曾否飞入寻常百姓家耳。仲堪花虽秀发，蔗是旁生，乃父曾以一官宦浙，晋会稽太守者数年，玉洁冰清，一尘不染。仲堪本暮年所得者，老夫少妻，枯杨果华，不逾时而仲堪孤矣。生母亦随之殉宦，囊如洗，旅榇难归，舅氏沈老仗义扶持，得以教养，仲堪每聆舅氏言，知杭州同僚尚有某某，皆当时醵赀相赠者，谊联管鲍，交订纪群，徐孺偶来，陈蕃或堪榻下，王粲既至，蔡邕何借屣迎。故仲堪于杭州颇为注重，以为蜡孤山之屐，泛圣湖之舟，指日可待，而孰料又添此一重公案耶。 
　　严滩十八，积雪方消，顺水行舟，大有风利不得泊之势，徒听舟于相告曰：此桐卢、此富阳而已。又越一程，远见塔影寺影，出没帆樯起落间，而浪花相簇，舟叶顿轻。舟子改篷击缆，沈锚水底，犹恐其激荡者。仲堪曰：“日未衔山，霞犹亘水，何迟迟吾行如是？”舟子曰：“嘻，潮将至矣。”步蟾曰：“潮何害？”瘦菊曰：“枚乘七发，观涛于广陵之曲，江惟八月乃有潮，今何时耶，而亦有潮？舟子特讆言耳。”言竞舟已欲簸，台杌床帐俱震，历炊许始小息。舟子曰：“江潮昼夜凡两至，此泛之小者，已足惊旅客，若龛赭皆白，天地俱青，势将登陆避之。”然秋潮实一巨观也，风定涛落，舟子乃沽酒市脯归，寒月船唇，严霜篷背，推窗一望，但有长天远水而已。仲堪至此乌能免故乡之感哉。 
　　蘧蘧一枕，乡人黑甜，觉有人推枕相呼，而满耳邪许声，若断若续，开睫视之，则旭日瞳瞳照耀玻璃之上。立于其旁者，则瘦菊、步蟾也。仲堪起坐，只见人夫货物，虮聚蜂屯，然炮鸣钲，牵船傍埠，榜人来询寓所，备赁扛驳者。仲堪曰：“上板儿巷聚奎堂。”犹沈老所口授，而前为太守公寄顿眷属之所也。三人各乘肩舆，舟子则导奚僮入郭，俾可助安行李。街衢宽敞，尘市纷纭，毂击肩摩，异常挤拥，至聚奎堂，主人出，通款曲，且丰洁酒肴以相向。纸窗竹屋，茶鼎棋枰，又别有一番风趣矣。 
　　主人夙好客，知仲堪为宦裔，益加敬礼，并代探诸父执近状，某也存某也亡，某也迁某也归。沧桑更变，祗一刹那。仲堪一一往拜，或设席相招，或分金致赆，笑谈旧话，敦勉前途，中惟高阳观察情最笃，留住盘桓者三日，并出一缄与仲堪曰：“此石姓者，尊甫郡试所拔士也，衣钵之传，曾经相许，得一第后，即待铨中州，近闻其守开封矣。我亦收渠门下，故为吾侄函介。石古道人，当不忘尊甫德。”仲堪谨受教，时已鼓声祭蜡，灶影迎羊。仲堪徜徉西湖，毕竟未能抛得。而步蟾瘦菊虽亦联车并骑，往还于苏白两堤间，然意兴之豪，终让仲堪出一头地，鱼呼嫂脍，猪就僧烧，瀛屿梅妻，更婷娉婀娜，睨人而笑，恨不向香车油壁，一问苏小小消息也。客里残年，一宵易过。杭州之云居山，向祀城隍神，为愚夫妇正月间祈福地。仲堪于元旦破晓，强拉步蟾瘦菊徒步登颠。绿女红男，望尘膜拜，相与入荼寮小憩，博士饷以酥油饼，步蝉谓仲堪曰：“此间小住，已旬余矣，曷行乎？”仲堪曰：“尚欲勾当一时，请少安毋躁，汝辈亦当从我游也。” 
　　日将亭午，忽促归寓，主人罗只鸡斗酒，专为仲堪三人设樽倾竹叶，壶溢梨花。半酣，仲堪询主人曰：“舆备未？”主人曰：“待之久矣。”仲堪投箸起，邀瘦菊步蟾俱，主人亦蹀躞于后，及门，停舆四，各择其一，其行如风，转瞬已在郭外。瘦菊步蟾如堕十里雾中，听其所之，舆人沿江皋而上，至群舟纵横处。曰：“至矣至矣。”主人先降舆，仲堪挈瘦菊步蝉随其后。平沙浅水，架木成桥，主人既登，仲堪辈足弱，咸颤立，俄有舟子次第曳之上。则桦烛辉煌，炉烟缭绕，竹依翟袖，榴妒红裙。不特瘦菊步蟾瞠目不语，即仲堪亦咄咄称怪也。船媪出肃诸客，顾主人曰：“某某果约诸公子来，老妇今岁利市哉。”爰呼其眷属出，娇小者名绣琴，颀长者名青凤，花团锦簇，翠绕珠围，各开九子盘，以吉语相祝，仲堪至是始顾瘦菊步蟾曰：“聊以慰严陵一夜琵琶耳。”盖仲堪早与主人约，烦主人为之导线而已。 
　　劈柑剖橘，调荔煨莲，一席团圃，拭巾就坐。绣琴为仲堪侍，以青凤与瘦菊并坐，步蟾则于邻舟唤一雏姬来，貌较花妍，年才瓜破，叩其名曰阿男。而风鬟雾鬓，姗姗迟至者，则徐娘半老丰韵仅存，主人之旧识喜儿也。各抱琵琶，拨弦转轴，间关幽咽，水迸枪鸣，无不与浪声相激，继而藏钩射覆，药且未央，而四起炊烟，城闉上钥矣。仲堪醉视绣琴，谓之曰：“我以一联赠卿可乎？‘刺绣五纹添弱线，瑶琴一曲来薰风’，与卿恰称。”青凤阿男，嬲瘦菊步蟾不已。瘦菊曰：“卿因无赖舒青眼，草亦多情待凤头。正为我辈写照耳。”步蟾曰：“我不能联，但记有‘生小相依惟阿母，愿天速变作男儿’二语，以之移赠如何？”合座交赞。喜儿曰：“我其若何？”仲堪曰：“当不令卿向隅，寒山诗桂中子威诗钟，所谓紫禁象图欢喜佛，红闺鸾忏女儿禅，卿亦解得否？”酒阉灯炧，送客留髡。梦醒邯郸，晨鸡已唱。仲堪起乘舆入城，而奚僮早一舸至拱宸桥相迓矣。 

第四回　揽胜 
　　北关夜市，为钱塘八景之一。帆樯两岸，灯火三义，诚盛观也。日本马关之约，辟埠于三里外之拱宸桥，各处汽轮咸集于是，画楼箫管，舞榭氍毹，或亦邀旅人之一盼。仲堪等轻舟欸乃，穿水如梭，午后二时许抵埠后。奚僮已购定舟票，陈出卧具，群而鹢衔尾，扣舷纷投。仲堪等不再登岸，但分踞胡床，看小贩声声唤卖而已。呜呜鸣笛，驶出杭关，已是暮烟斜日，但见璘彬河水幻成金碧五色，触人眼帘不止。 
　　船灯明处，胪列杯盘。仲堪曰：“今夕不胜酒力矣！”瘦菊步蟾尚互谈江干事，谓仲堪曰：“欢笑未终，别离旋作。不识重来崔护，尚能睹人面桃花否？”仲堪曰：“此不过逢场作戏耳，茧蚕若缚，磨蝎即来，我辈定力未坚，窃恐为彼魔所扰。汝不闻宗室八旗名士草，江山九姓美人麻乎。宝竹坡以一侍郎督学，且不免于去职，此种风流佳话亦是孽缘，我辈青年，但视为水中明月、镜里空花而已。”步蟾笑曰：“叔甫悼亡故，不敢涉遐想，倘有奇遇，方诩为天作之合，乌至刺刺作头巾气语。”瘦菊曰：“勿争，我醉敢眠君去，姑侯将来可矣。”仲堪默不作声，展衾思卧，奈轮与水激，颇扰清梦。回视二人，均齁齁然鼾声大作。奚僮更蒙头而睡，回思昨宵一叙，人隔天河，死别生离两情交战，遂揽衣握笔，作诗自慨曰： 
　　天涯知己客中缘，都把离情寄四弦。此别本来判劳燕，相怜何必问夔蚿。春波 
　　南浦征人赋，秋月西江商妇船。他日成阴枝子满，不须杜牧记当年。 
　　诗成人倦，一觉瞢腾。及开眼四顾，船已小驻。夹岸彩绸悬挂，如垂璎珞，梢头舵尾，若爆竹，若纸箔，累累如贯珠，水陆交通生涯鼎盛，问诸他客，则曰：“此嘉兴也。”须臾仍展轮行。败荻枯芦，掠窗而过，瓦茆墙棘，傍水而居，始信张志和之鼓枻煎茶，是非尘俗中物。瘦菊步蟾亦相继起，顾诗一粲，曰：“若个男儿，真口不应心者，人人如此，情天缺，爱河乾矣。”仲堪亦不与辩，藏诗于箧。步蟾曰：“我有和章矣。”遂搦管书曰： 
　　谁翻旧谛证因缘，小展鹍筋借作弦，事本无常幻云狗，气如相感悟风蚿。临时分道歧中路，及早收帆泊后船。最怕沾泥如柳絮，脱离藩溷问何年。 
　　步蟾写罢，两人互观。仲堪曰：“汝何故入人罪，我岂登徒子流？乃作此语。”瘦菊曰：“刻画无盐，唐突西子。步蟾诚恶作剧，我当以一诗解纷，惟溪上东施，场中优孟，徒令人笑为形似耳。”诗曰： 
　　忽忽未了此生缘，姑把情怀托管弦。鸦到飞时难逐风，蛇如见后总怜蚿。不分胜负临枰局，敢学浮沈上濑船。满陌垂杨送离别，甘垂青眼自年年。 
　　仲堪曰：“得此差强人意。”步蟾方恣谐谑，奚僮入舱曰：“舟又停，将午饭矣。”渔夫渔妇携鲜求售，仲堪于此，亦增怅触，并不知舅妗近况亦复如何。而枫泾而松江，带水潆洄，线涛鼓荡。日晡已进黄浦，十余兵舰灯火通明，所过桥粱高及寻丈，沿途楼台层簇，舟楫纷驰，地近海旁，嘘如蜃气，指顾间而轮已解缆矣。挑夫车夫鱼贯而入，栈伙尤络绎不绝，奚僮呼曰：“有福兴栈人否？有后马路福兴栈人否？”此亦聚奎主人所授意者，持灯验票，按榻点装，人影幢幢，车声辘辘，仲堪三人，枵腹赴栈。奚僮随栈伙行，不里许福兴栈至，静中闹趣，忙里闲身，领略者能有几人。沪上为通商钜埠，其繁华较杭州数倍。然而满天尘埃，随地腥羶，一局樗蒲，数声弦索。其不入壳中者几希。仲堪虽亦周旋其间，而瘦菊步螗每托故不赴。仲堪谓其太杀风景，不知瘦菊固有苦衷，将赴金陵以贷资，而步蟾之丈人峰，又罗为制军幕府，两人约乘江裕船先行，俟诸汉皋旅舍，虽数日别，亦有赠言，祗一席谈，已多寓意。仲堪犹分金相予，而两人相携发矣。与仲堪相依为命者，从此仅一奚僮在。 
　　呜呼，奚僮何足知仲堪哉，游踪既倦，去志忽坚，探金焦，走建业，访赤壁，薄小孤，红玉桴鼓之声，王浚楼船之影。蛇蜓虹亘，虎踞龙蟠，僧寺六朝，精蓝如昔。估帆上幅，浪白皆飞，彭雪琴鼓掌归来，曹孟德赋诗遣去，皆仲堪所摹拟得之者。奚僮亦此处乐不思蜀，随时载酒，到处题诗，人第知为寻山玩水者，不信春榜中人，有如此好整以暇也。仲堪至汉已正月二十一日，瘦菊步蟾不能久待，遂留函径往。仲堪又逗留于汉者旬日。 
　　汉口自通商以后，其繁盛不下于沪滨。仲堪入国问俗，知此时芦汉路轨，已由大智门设站直达信阳，中隔武胜关，谷口若隧崖骨欲飞，旅客过此咸惴惴，惟朝发夕至，信阳已有青云等栈专为招待公车而设，车辆由官立局派员编号，给价起程，十余日即至汴都矣。仲堪每日必品茗于一品香，是楼固俯瞰汉江，可以觇武昌形胜者，曾题一联于壁曰： 
　　大好是江山，有几多帆影车声。我占上乘皆俯视； 
　　此间无宾主，但记取茶经食谱。人来异地亦忘归。 
　　剪刀风里，柳上春归，仲堪始有信阳之行。晨光熹微，露侵满袖，逶迤赴站，而车座几满。仲堪问头等客座，则已无插足地，不得已降就二等。始尚按次分列，继则骈肩叠背，转侧俱难，最后者席地而坐，厮养仆役，一炉同冶，饥肠雷动，虽重价亦无物可购，车中唤卖者柢熟鸡卵及薯蓣两种，稍一迟回，即为捷足者所得。车载既重，人轨尤滞，一路云气蓊翳，若将雨然。仲堪虽御重裘，犹觉轻寒砭骨，回视坐者、卧者，或一绨袍，或一絮纩，若不胜其瑟缩者，吴道子画地狱变相，尚不至是，问之皆锦袍宫帽者也。仲堪感慨久之，而雨声已淅沥而下，探囊出时计，才午后一时许，姑倚窗假寐以解烦闷。 
　　平沙十里，一望无际。若大戈壁，若古战场，有新屋三五幢，零星错落，点缀其间，盖即站屋及青云、连升两客栈也。车轨辄停，连催客下。时则泞泥凝路，积潦盈沟，碎石不平，乱尘相扑。有著屐者，有持盖者，有植立水中者，凤入鸡笯，虎归马枥。奚僮挈箧，偕至站左，出票向索行李。讵站中人曰：行李车在后，今夕不能到矣，可于明日来。 
　　群势汹汹，势如潮涌。站中人发声渐厉，黔念旅舍不远，不如暂栖一宵，再定行止。讵既抵馆外，则以闭门羹相饷，柴扉十扣，不肯遽开。折而之西，亦同一辙，暝色渐呈，雨势更急，茕茕主仆进退维谷，僦屋何处，赁庑无从。而同车诸人，强半步行入城去，一霎时风流云散。仲堪自度无此足力，且又不识蹊径，虑遭强暴。茫然四顾，怅怅何之，忽见里许外，一粟红灯，且行且近，辨之乃正泰公三字也。 
　　奚僮至此，急飞步迎灯，盖一褐衣人笼烛导客者。仲堪要其止宿地，云不靳值，褐衣人自云正泰公栈伙，不雨可雇舆或赁马往，今已暮，靡可得，不如就近借一席以蔽风雨，向明当取行李入城，较易从事。仲堪允其请，乃尾之行，果有数草庐若麟排然，随褐衣人掀帘入，则室大似斗，人多如鲫，短衣草屩者，黄陈一榻，饶有余味，是鸦片馆也。褐衣人为言于主人夫妇，乃扫东隅为仲堪休憩。褐衣人更向仲堪索赀购食具，虽三椽陋室，不堪容膝，然较之露宿，已隔仙凡。移时，褐衣人携酒持面置仲堪前，嘱主妇帜火为熏衣履。 
　　炊烟息后，草具两三，土锉泥炉，聊谋一醉。群众知有贵客在，亦先后敛具引去。主人为就榻设衾枕，类垢腻龌龊，不可向迩。然已倦极，姑不解衣卧，虱攒蚤啮，殊难宁寐。褐衣人与奚僮共一榻，亦窣窸有声，似作寒颤。挨至破晓，望之小霁，趣奚僮持票偕褐衣人取行李。仲堪酬主人墨银二。未几舆至，仲堪于是入信阳州城矣。 

第五回　投店 
　　无风三尺土，有雨一街泥。此北谚也。信阳当鄂、豫之冲，轨道交驰，行人如织。仲堪乘舆近郭，兽环分闪，雉堞密排，雄壮情形，迥非斗大孤城可比。舆夫越沟没踝行淖涂足，其状令人怜悯。域内阛阓繁盛，然皆阖窗障风，支石泄潦，四隅无一楼居者。二里余始抵该店，则牛溲马勃弥布墙阴，豚栅鸡楼别依屋角。主人展问邦族，为粪除一室以处之。仲堪与奚僮，暂置两榻，于是汲水煮茗，然火喷烟，幸哉得少佳趣矣。 
　　此店小屋栉比，密如蜂房，公车之假寓者，皆雇车未获，暂为税驾而已。群处无聊，互相遣兴，文楸一局，战竹四围，弦索之声，铮铮细响。时盖暮霭横空矣，繁音交集，触耳皆愁。斗室自娱，骋怀未远，穴窗窥之，则胭脂北地，奚比金粉南朝。因默思此地尘嚣，未必天生丽质；况侯门似海，谁访红颜；小家所居，深藏碧玉；孤身异地，告语无人。夫人此梦，绐我甚矣。支颐兀想，神为之往。忽一老妇侧身入，后随女子二，頳颜彩绚，垂发麟编，青袄红襦，纤趾锐如细笋。一可十六七，一可十四五，绰约多姿，别饶妩媚。坐次则琵琶遮面，转轴拨弦。最后有若移家具至者，何方旅燕，误认新巢，除是流莺，或来邻舍。错愕间栈役亦至，询之则曰：“此马班也，公子合则择之，否则遣之耳。”仲堪久不听琵琶声，至此乃顿触所好。 
　　明妃出塞，商妇移船，一曲才终，急如裂帛。仲堪思绣琴所弹，与此缓急各异，徐疾不同，换羽移宫，各随风气。触橐畀以钱币千，老妇曰：“寒宵似水，长夜如年，公子客途，顾耐独宿哉！小妮子不堪侍巾栉，然颇解音律，可为公子侑一觞。絮纵沾泥，花能解语，香衾辜负，人岂无情。”二女子亦妮妮软语，冀仲堪招之入幕，树犹如此，空歌陌上之桑；彼何人斯，肯折道旁之柳，奚僮睨仲堪而笑，仲堪叱奚僮趣老妇行，自此仲堪知有马班矣。仲堪枯坐终日，闲听雨溜，面墙而立，欲步为难，试期近矣，奚僮数数为仲堪言。而仲堪之流连信阳，其意固在彼不在此。 
　　信阳本设观察使一，辖南汝光三属者，其下则知州一。汴抚檄知州为东南应试者备车辆，而知州别设官车局于城西，始则转接辙联，络绎而至，不意从扣其一，胥吏扣其一，车膏马秣，强半阙如，御者且有朔饥欲死之叹矣。回盟相约，此后各车不再入城，然十日轻寒，为迟风信；二分春色，早到花朝。仲堪闷住，业已八日，未尝出空庭一步。隔花人远，遑问天涯，近水楼多，谁家月影，不如乘询车之便，薄游都市，或者邂逅相遇，能适我愿乎。问途而往，遍寻滑滑之泥，匪我思存，莫惜惺惺之曲。如是者二三日，街头巷尾涉诸群芳，而卒无当意。 
　　仲堪曾两至车局，车来辄为大力者攫去。局中人满心钱癖，随口官腔，仲堪更不乐与语。屐齿所到，恒在逢西左近，其间洛阳女子，居是对门，长安丽人，游从水次。凝妆翠楼之妇，添香红袖之姬，一笑回眸，十分作态，仲堪岂为所惑哉。薄暮返寓，游兴阑珊，恼煞天公，又不做美，因念游梁，此举本非夙愿，徒以一梦之故，身受跋涉，虽画船箫鼓，曲院弦歌，借此领略一二。然湖光三十里，徒增纪事之诗；山色六朝，已洒感时之泪。雨淋日炙，雪虐风欺，若仅为区区一官，早听杜宇声声不如归去也。萦怀昵语，回首箴言，觅得一如意珠，便可慰情聊胜。无如匆匆旬日，当意毫无，俗粉庸脂，乱头粗服，逐臭者方誉为南威西子，噫嘻殊可慨也。仲堪于是归思如潮，不愿与鸡鹅争食矣。短檠照字，小榻摊书，晚饮才过，雨声更从槽溜而下，门前积潴，旁流横决，虽欲至隔舍而不可。无聊之极，忽忆瘦菊步蟾，日内当可抵汴，乃作书以破岑寂。书曰： 
　　昔刘越石尝恐祖生先我著鞭，今则中流击楫者，难乎渡江而济矣。某以饱览江流风景，故后期至汉，仅得留别书数行。吾家阿咸，当疑我滞迹于黄歇浦边，为众香国醉倒也。黄鹤白云，一去千载，遗风余韵，犹系人思，兴尽登车，变蔗为檗，重以雨丝风片，昼夜浪浪，羁旅遣怀，无非杜康而已。偶有所遇，类皆尘羹土饭，令人不能咀嚼，整装待发，而冯驩无车，当事者不善维持，蚁聚蜂屯，不识如何收拾。再留旬日，决赋归欤，且俟桃浪红时，看诸君遨翔天衢也，望尘弗及，惭愧惭愧。恐关驰注，姑述近状，借问瘦菊同年，步蟾次阮旅绥。某白 
　　加封盖章既讫，伫待次早交邮。春眠不觉起，已晌午，无鸟可闻，无花可落，但风雨如晦而已。信阳于马车舟车外，有二把手车，尚可容一人居，下则独轮车，一推一挽，薄笨异常。且必左右重量相符，乃可行驶，若遇土阜瓦堆，水洼泥埂，即虞辙覆。况车不盈咫，坐卧均不安谧，缚绳作栏支席为盖，如鸡伏、如猬缩，辗转反侧，艰苦百倍，其能长征千里耶。栈中急急者求车不得，大率降格为此，而仲堪则与二三客子，同赏百花生日而已。七箸环张，履舄交错，淳于方朔，各肆滑稽，稍顷徵歌者姗姗至。仲堪为侣者，即前此琶琵一曲者也。惊鸿入座，小鸟依人，仲堪略不平视。而环顾诸妓，有长者有稚者，有颇而长者，有幼而矬者，有浓涂两颊作落霞妆者，有故压两鬓作堕马髻者，有著羊裘短袄，四围饰以金丝者；有束薄棉长襔，叉头厚舄为旗下妇者。环肥燕瘦，尽许评量；阮啸稽琴，不嫌寂寞。诸客方顾而乐之。仲堪至此，以为如此装束，如此容华，雨雨风风莺莺燕燕，意中人果安在耶，五中辗转，相对遂不发一言。 
　　热恼场中，参以冷淡，仲堪何太不情哉。侧坐者乘闲拍仲堪肩，戏问曰：“公子何落落乃尔，若使我武家妹子来，两人可镇日相对。”仲堪经此一语，若受激刺，遽曰：“既有武家妹子，曷召之来。”妓微笑曰：“可惜可惜，料此时犹泪人儿般也。”仲堪益骇怪，复问曰：“然则此女年几何矣？”妓曰：“约十六七。”又曰：“是何处人？”妓曰：“我却不知，其口音似南人耳。”又曰：“可一见否？”妓曰：“难矣，公子迟矣。武家与我家只一垣隔，漏二三下，必闻呼号声，初亦视为寻常，久之乃至渠家，则姊妹三五均浓装艳裹，长袖轻裾，阿妈倚为钱树子者，而渠则蓬鬟飞花莲钩脱瓣，满身凝脂，点点作桃花色。晨炊暮汲，憔悴堪怜，其劬苦有甚于灶下婢者，阿妈始而劝，继而责，心如止水，不起波澜，至今犹完璧也。阿妈鞭扑，恒在中夜，诸姊妹伴客笑语，而渠之悲境至矣。” 
　　仲堪闻言，不禁涕下，乃曰：“火坑中果有青莲花哉，吾誓欲拔之。”又问妓曰：“此女品可贵矣，貌究何如？”妓曰：“武氏以渠为翘楚，近则颊晕不涡，腰围增瘦，零落不堪矣。然一颦一笑，楚楚动人，我辈甘拜下风也。且闻其歌罢曲终，闲寻翰墨，诗题关盼，书校薛涛，有此才而无此福，其结果将复如何。”言时欷歔者再，嗟嗟，凄凉身世，旁观无意之谈；沦落风尘，顿触多情之耳。仲堪坚要诸客席散后一至其处，座妓咸吃吃笑不置。 
　　座客请仲堪曰：“君诚憨且呆矣，勾栏中人，乌有既笄而犹处子者耶，烟脂水涂，作守宫血，不过欺少不解事者耳，渠既不肯见客，虽去亦属无益。小妮子信口开河，罚渠先作氤氲使，令武家盛饰待君。或者红拂多情，愿奔李靖；文君既寡，有待相如欤。但此中销金锅，君无轻身一掷也。”语毕相与抚掌，酒阑人散，各妓亦纷纷请辞，羯鼓一催，万花齐散。仲堪犹叮咛至再，为坚翌日武氏之约。 

第六回　哄车 
　　灵犀一点，泻漏春光；玉貌韶年，令人意远。不独仲堪然也。仲堪得此消息，辗转不寐。如有隐忧，一觉瞢腾，不知东方之既白，而同栈诸三车，如蝇附膻，如蚁旋磨，早各向车局赁得一辆，准备午发。盖斯时檄赴信阳三车，已先后遵轨至也。仲堪心曲所注，实在彼美，知音世少，相见时难，反以仓猝游梁，有辜作合，故索车诸事，强半付之奚僮。满望于午后与诸客同赴武氏，孰知未及日昃，诸客已车粼粼，马萧萧，一笑扬鞭而去矣。 
　　春草碧色，春水绿波，送君南浦，伤如之何？仲堪与诸客乐数晨夕，临风把琖，赏雨敲棋，茶灶香炉，琴囊书箧，无不互商位置。即至酒酣耳热，慷慨悲歌，亦复前于后喁，此倡彼和，相逢何必曾相识，白傅洵知甘苦哉。惟诸客大率寒酸，急于成行。固非弃仲堪而不顾，仲堪进退维谷，心如辘轳，不料好事多磨，增此一重障碍，枇杷门下果在谁家，杨柳楼头仍同陌路，念此女必非藩溷中人，弱草相依，名花无主，伤哉集蓼，惨矣飞茵，余之罪也。不则梨随雨打，螫毒奚堪，桃逐浪流，鸩媒易堕，玉虽不碎，璧已遭污，又岂我所能为力耶。群流交汇，万弩竟攒，恨不插翅入武氏家，与彼姝者子，一诉衷曲也。 
　　奚僮见仲堪忽忽如有所失，方疑诸客扬镳分道，仅剩孑身，因之意有未慊，即翩然向车局探动定。仲堪略不措意，但呼栈役询武氏寓，役曰：“吹云易散，掬月难捞，此间妓家，半多流寓，往时趁墟纷至，均僦舍于鸡鹅口街左近，夕阳西下，每有姊妹花三五朵相点缀，近则清明时节，细雨纷纷，不复有马嘶金勒，人醉玉楼之趣矣。花事渐谢，个中人又别营新垒，飙驰蓬转浪激萍浮，物色佳人，良非猝得。公子尚未行，再容徐访，但不知公子能细数落花，缓寻芳草否？”仲堪曰：“速为我图，当有以报。”其时奚僮正喘息入。 
　　仲堪睹奚僮状，知其有异，遽呵曰：“汝何事忙？”奚僮始咻咻曰：“公子车不可得矣，日哺至局时，但闻万声鼎沸，庭前诸人如潮涌，马嘶人语，气急汗流，望之均衣冠楚楚，交相评论，局中实虚无一人。室中陈设，捣毁满地，书画片片作蝴蝶舞，奴询诸旁观者，乃知彼此以争车故，哄成众怒。经州司马言于道署，允为排解，公子不出，僮力乌能得车，讵试期不过二十日，曷以一封书乞怜当道哉。”仲堪曰：“我无长铗，何事重弹，人到宝山，不妨空手，汝姑退，休无刺刺迷车事乱人意。”霪雨兼旬，未瞑先暮。仲堪敻敻踽踽，但呼青州从事，平原督邮为伴侣，杂感交作，莫可排遣，无车入汴，停顿中途，固非初意所及料，惟是玉珂风想，金钥云迷，柳任苏藏，桃疑秦避，余岂竟虚此一行哉。当时尘海茫茫，问津无处，余亦姑恝然舍之。今则杳未出墙，栋先报信，寻根究底，未必无一面缘，但旅邸长栖，名场中梗，仅与不解事之童子相周旋，自顾亦无乐趣，留原非计，归又何辞，未免有情，花颤隔帘之影；似曾相识，襟多渍酒之痕，已矣！已矣！抛书渐倦，就枕仍醒，为彼个侬，益涉遐想，乃为诗曰： 
　　破瓜年纪女儿身，豆蔻梢头不解春。急雨揉花花堕溷，凭谁抬举出风尘。 
　　杨枝无力强支持，深锁葳蕤若个知。我乞比邻崔处士，护花不许告封姨。 
　　粉褪脂残剩骨香，莫将自赏傲孤芳。几多蜂蝶纷纷闹，桃李虽秾是隔墙。 
　　东劳西燕欲分飞，红瘦何堪绿更肥。叶未成阴枝未满，有人搔首惜芳菲。 
　　诗成犹有余感，以为不遇此蛛，誓不返旆。奚僮闻声曰：“公子何忧之深哉？往者奴劝公子，函达司马，公子且咎奴多口，近日人烟寥落，市面萧条，公车已一律启行矣，游梁之计，恐成画饼，偃旗息鼓，不如归休。游子异乡，征人客馆，不识老主人如何盼望也，且此去东南风景，尽可娱情，沂水冠童，快听临风之咏；兰亭少长，分流曲水之觞，乐事赏心，随在俱有。胡恋此尘嚣地为？”仲堪虽意不为然，而实无以对奚僮，但曰：“马瘏仆痛，姑事休息，且群辙虽远，或者犹可为后尘步也，汝第少安毋躁，去就我自主之。”然仲堪待栈役之复音，实有望穿秋水者。 
　　积雨以后，风尖日澹，春寒料峭，未肯出门。仲堪检点行箧，奚僮逐一整理，冠履衣裳，半遭雨渍。彼此惋惜，忽栈役闯入曰：“公子！公子，得之矣，亦在鸡鹅口街角。本北人，来此未久，行将挈之去。公子曷从奴行。”告语末终，愁思顿展，到蓝桥而有路，借红叶以为媒。痛煞乐昌，镜难再合；几曾小玉，钗肯重还。斯时之仲堪，意尚狐疑，心如鹿撞。姑整齐檐之乌帽，重寻在笥之鹴裘，谷织靴纹，锦翻袍影，诚翩翩一佳公子也。童子何知，未敢进问，然念阮夫人殁后，仲堪无此装束，一个闷葫芦，何从打破。仲堪在前，栈役在后，势不能追踪而去。仲堪从栈役循径以北，初谓费举足之力，明眸善睐，靥辅承权，即可供我一赏，孰知不如意事，常至八九哉。 
　　狗儿吠客，鹦哥唤茶，花径三弓，珠帘一桁，南中曲院，往往得此幽趣。仲堪至门，仅白板扉两扇而已，栈夥剥啄者久，始见一颀面黑者启户出，及睹仲堪，便屈一膝，低声问姓，转身高呼客至。仲堪早徐步而入，屋小容膝，檐矮碍眉，堂前一阵笑语声，花面婆子率三五粉头出，有高髻者曰排二，有左衽窄靴者曰排三，而浓施朱粉、双趺不缠，年可十四五者，则排六也。排六横眉未修，含睇若笑，身轻舞燕，鬓薄堆鸦，一似久开情窦者，虽姿首较佳，而意味难洽，此不过扶持之绿叶耳，名花倾国，岂别有雕栏护惜耶；抑图画中人，不轻易春云一展耶？逡巡至再，但询此处是武姓否？应者曰：“然。”仲堪不得以择排六，偕红粉两行，一齐回首。排六乃携仲堪入其室。 
　　帘波油绿，炉火泥红，匣镜帷灯，更形恅愺。虽壁上缀琵琶诸乐器，而俗尘未扑者，何止三斗。仲堪本不耐久坐，回思使传青鸟，若个通词，宿指红鸾，何时同命？不得不强与笑语。排六殷勤甚，自陈身世甚悉，仲堪乘间问曰：“卿家姊妹行祗此耶？”曰：“排七娇憨，未足应客。”仲堪曰：“然则何无排四排五？”曰：“排四久锢矣。公子南人，不知故实，谁家有称排五者？乾隆佛爷逛胡同，纳排五为妃，与宋徽宗之李师师，明熹宗之刘倩影，鼎足而立，固平康中一段佳话也。”仲堪笑颔之，度排四即若女。应嘱其传语假母，愿见排四。 
　　棉袄棉裙，棉袴子膨胀，那里有春风新试薄罗裳，满嘴大蒜和韭菜，腌臜。那里有夜深私语口脂香，开口便唱冤家的歪腔，那里有临风一曲杜韦娘，瓦杯满注烧刀子，难当。那里有兰陵美酒郁金香。 
　　仲堪身历其境，细味其词，不觉对排六一笑。排六方调弦索，误疑仲堪属意，移坐身侧，喋喋不已。仲堪曰：“汝何艰于一行耶？”排六曰：“得陇望蜀，谈何容易，公子为排四来，禅参金粟，香领木樨，渠自有洁室在，不必以我处为停云地也。业在我处即为我客，岂真枳棘，未可栖鸾。纵愧蒹葭，坚思倚玉，公子休矣。莫再絮絮问排四。”仲堪知急则生变，因啖以重金，乃许商诸假母，玉树金钗，声声哀艳，按歌点拍，黯然神伤。粉墙上祗斜阳一角矣。排六嬲仲堪夜饮，仲堪辞以翌午。刚至檐阶，假母又殷殷订约，鹿难指马，枭不成卢，深扃上苑之花，空泣长门之赋。何须碧汉，始访天孙，为问红绡，肯随侠客。仲堪至此，决从栈役归去，而奚僮尚倚门相候也。奚僮俟仲堪更衣毕，一再探问。仲堪曰：“汝闽人，举车夫语不可辨，我故与栈役觅车耳。”奚僮证以栈役前言，未能符合，然不敢再逢彼怒。拟于夜间灯炧后，委曲相诉。噫嘻，渭城朝雨，挹来客舍之尘，扬子春风，唤醒青楼之梦。奚僮始行进酒，继劝加餐，而仲堪且持著击杯，唱懊侬歌一曲以自解。 

第七回　遇美 
　　对酒当歌，人生几何？仲堪至此，不能再向奚僮讳言矣。奚僮坚要同往，谓：“若辈以钱为命，以色为饵，若杜十娘、李亚仙者，当此能有几人？既为贵公子，且丰姿尤翘迈尘表，剪发赌誓，分钗订盟，迨至羞涩阮囊，反颜若不相识。此中惯技，奴实闻之，夫人既有是梦，信阳果有是人，虽非有情人，始成眷属；或是注定事，莫错姻缘。惟奴之不能不虑者，老主人命公子何事而来，不看杏花，反迎桃叶。阮太太何能为公子曲庇耶？况挥金买笑，终有穷期，无谓淹留，奚以持久。即使彼家首肯，愿与偕行，公子其偶之欤，抑妾之婢之欤，九州铁错，一著棋输，公子恐受累不堪矣。”仲堪不从，翌午果挈奚僮往，马樱一树便是儿家。仲堪固重来崔护也，入门迳至排六室，排六掩襦曳履，尚未晨妆。见仲堪悄立无言，心旌一动，偎腮熨舌，捱枕推衾。仲堪笑曰：“睛日满窗，憧憧人影，奚可作阳台梦哉。”然仗渠为糟邱，生亦不忍过拂其意，扶柳入座，搂花在怀，听渠遍体扪索，聊以解嘲而已。仲堪略一举手，而肤凝粟粒，乳绽芡珠，已为之忍俊不禁，至此乃从容询昨约。乃曰：“是谁饶舌来，此急色儿，癞虾蟆想吃天鹅肉耳。公子自问阿妈，我为唤阿妈至。” 
　　门帘微动，婆子已偃蹇进，曳大袖衣系小脚裈，手持烟袋尺有咫，对仲堪且吸且言曰：“排六向老妇言，公子愿见我家排四，但发垂种种，骨剩棱棱，不足当公子一顾矣。”仲堪曰：“我有所闻，但期一见，不识此女何名？”假母曰：“此女自作践，当时婆子购诸南中时，才十一二岁耳，为之读书者有年，以后栉鬓上鬟，削趾缠帛，何一非老妇所亲试，教歌授曲，劝酒行觞，老妇因其颜色较丽，颇望博缠头以娱我老，孰料未曾接客，先说从良，我等门户人家，岂欲留渠造贞节坊耶，今已不齿人类矣。公子欲见，令见之，我名之曰珍娘，即以珍娘呼之可也。”言次令排六呼珍娘至。有顷，排六出曰：“珍姊未梳洗，奈何？且云公子愿见渠，非渠愿见公子，渠何必出。妆亦见，不妆亦见，彼何必妆。”假母曰：“冤孽哉，真穷骨相也。”起身欲往曳，仲堪顾随之同行，及入后圃侧室左，祗见椽空漏瓦，荐敞支扉，地滑积泥，沟秽潴臭。屋中一三足桌旁支，破炕败絮，束藁零落，堆垛而已。然脂奁粉匣，妆阁镜台，则星罗棋布于桌上，盖假母迫其妆饰，暂假诸姊妹行者。仲堪惊心触目，若不胜情，无限哀思一腔热泪，几欲涔涔而下。假母厉声曰：“沈公子至矣，汝有何面目见沈公子，而劳公子贵步，汝速出，公子不汝待也。”仲堪方徘徊间，假母乘隙入室，鹰拿燕雀，置珍娘于门前，谓仲堪曰：“此即我家排四，公子勿哂。” 
　　翩若惊鸿，矫若游龙。一瞥之间，仲堪疑为病中之阮夫人也，玉萧再世，果是前缘；金屋能藏，方谐夙愿，合作幻中之幻，已成身外之身。四目互观，一词未赘，假母亦不识所谓，但曰：“公子可去矣，此龌龊地非可亵贵人，徒以锢钱娃耳。”仲堪曰：“我尚拟小坐，妈先往料量各事。”假母见仲堪不返，珍娘不退，或其中尚有一隙望，乃顾珍娘曰：“好自为之，云泥之分，在今日须臾间耳。”假母大步去，珍娘退坐炕侧，仲堪亦小憩木凳，细视珍娘，爪印犹存，杖痕宛在，眉颦鬋乱，蕉萃姬姜，衣绽缝而悬鹑，鞋露尖而折凤，容华色泽阒如暗如。所不能掩者，齿如瓠犀，领如蝤蛴而已。珍娘斜睨，仲堪似亦秀外慧中者，屈尊败屋，对坐病人，无倦容，无亵态。从此一缕情丝，牢牢缚定，舞袖拭睫，沾襟洒泪，而仲堪留前顾后，亦有所感。断肠人对断肠人，那得不同声一哭哉！珍娘益以仲堪为知己，而假母嘱排六促仲堪赴宴矣。 
　　排六素与珍娘不相能，至此恐仲堪属意珍娘，夺其所宠，遂微讽仲堪曰：“唐明皇游月宫得见嫦娥矣，不知何日许以玉杵捣玄霜也。”珍娘不笑不语。仲堪怒排六以目，排六复顾珍娘曰：“今日蔡经行酒，麻仙姑肯下降擘麟脯否？”珍娘才发声曰：“且稍待。”其声清如雏凤，啭比流莺，使人之意也消。仲堪犹未下阶，排二排三亦一哄至，谓仲堪曰：“今晚阿妈为妹夫接风，名为合家欢，六妹速偕妹夫往，须知此席亦合卺酒耳。”排六曰：“谁是你妹丈，值德臊人脸，萧史自有弄玉在，行看跨凤同去矣。”排三已会其意，且于假母前屡袒珍娘者，排二、排六亦从仲堪去。排三独往慰珍娘，至则珍娘方施栉沐，发长委地，光可鉴人。排三曰：“萼绿华亦慕羊权，吴彩鸾将嫁文箫耳，仙子思凡，可称难得。”珍娘泫然曰：“姊休笑我，业瞰此间饭，坐视诸妹妹赚钱养我，我何忍？当从按拍，对酒催筝，分曹射覆之豪，隔座藏钩之乐。譬请逢场作戏，番谱奕棋，枰散剧终，依然故我。我当时何尝不为，若思玷污清白，不得我同意，我誓死而已。今见来者恋恋于我，故为阿妈稍博数金。强欲推人人穽，我固不改初志也。”排三乃回房检衣履数事，助之修饰，姗姗随排三出。 
　　两行华烛，一部清歌，党尉乌羊，卢家蒸鸭，假母方延仲堪踞上座，排一、排七急举壶奉酒，流匙承肴以相劝，排六更扬扬有得色。以为仲堪固彼之佳客也，谁知许飞琼已天风吹下耶，排三携珍娘置仲堪右。假母诸姬均出，不意仲堪凝睇相望，如阮夫人靓妆而坐，眉梢横黛，眼角施朱，颊不丰而自腴，唇不点而亦艳。花如知暖，气欲袭衣，步果凌渡，尘疑生袜，仲堪停杯不语，以为聊乐，我愿意矣，不识薄福书生，能消受此温柔乡否？假母见珍娘猝至，如获异宝，乃笑问仲堪曰：“公子生公说法，顽石点头。吾一年来未曾见渠梳里矣。”又谓珍娘曰：“公子汝恩人，且歌一曲以侑公子酒。”珍娘乃拨琵琶歌曰： 
　　举棹年少唱新词，听似竹枝女儿。已经客愁无奈何，禁他弯弯月子歌。分是水窗眠不稳，支画枕，要待宵声静。夜航开，乡梦来，惊回玉河秋雁哀。　右调河传 
　　缠绵悱恻，细响铮铮。仲堪曰：“久不听南腔矣，烟雨楼前，鸳鸯湖畔，相与诵竹垞老人词，有此清芬，无此悲思。卿从何处得来耶，能为我续一阕否。”珍娘遂轻捻慢拢，曼声歌曰： 
　　碧天凉，露秋时，吹瘦玉参差。风情灭，似赤兰桥畔，残柳丝丝。欲写湿红笺子寄，怎生书，千万相思。但描心字，一钩是月，三点成伊。　右调极相思 
　　仲堪曰：“可儿可儿。笛裂桓伊，琴咽安道矣。”诸姬各请献技，仲堪闻此，知珍娘自是素心人。艳曲淫哇，不堪污耳，遽曰：“勿歌勿歌，今有七人在坐，珍娘尤难得与宴，我辈曷行一酒令，首句古诗，次句词牌，三句千字文，姐儿识字多，当亦不难。”假母曰：“珍娘较易，排三、排六亦可附骥尾，排二、排七恐不能勉强。老妇则自愿受罚。”仲堪曰：“妈之令，由我代，我且先说。”乃曰： 
　　淡妆浓抹总相宜，多丽，容止若思。 
　　仲堪既饮令杯，次及排六，排六见珍娘在坐，即曰： 
　　晚雨留人入醉乡，丑奴儿，接杯举觞。 
　　排二闻之，斟酒前曰：“六妹吃酒莫吃醋，请速干此杯。”遂接令言曰： 
　　老大嫁作商人妇，双双燕，爰育黎首。 
　　排三笑曰：“二姊不但想嫁，还想养娃子，真不识羞。”排二曰：“让若辈为妈当门户。”亦接令曰： 
　　犹有傲霜枝，贺新郎，毛施淑姿。 
　　仲堪曰：“老三语妙双关，普席应贺一杯。”珍娘至此，情不自禁，亦举杯一饮而尽。末座是假母，仲堪代言曰： 
　　嫣红姹紫遥相映，东风齐，著力寸阴。 
　　假母饮讫，排六曰：“我辈不能胜珍姊。”仲堪曰：“独尔饶舌。”排七曰： 
　　隔花临水时一见，声声慢，弦歌酒燕。 
　　仲堪曰：“不失本来面目，殊佳。”最后为珍娘。亦笑曰： 
　　花不能言意可知，凤凰台上忆吹箫，夫唱妻随。 
　　合座均赞结语，谓有后福。时已鱼更三跃矣。仲堪不胜酒力，仍扶入排六室。奚僮持灯回栈去。此为仲堪留宿武氏之始。 

第八回　述怀 
　　漏残炉烬，潜偷韩掾之香，带解钮松，小熨荀郎之体。排六诚侥幸哉。仲堪自江干一醉，两度蟾圆，马足车尘，方虑玉人何处，不料群鸡粥粥中，抠山一鹤挺然独立，色授魂与自在意中，特未知此豸娟娟，肯如曹赎文姬，千金相许，范携西子，一舸同归否。花真解事，酒落欢肠，白堕觞终，黑酣枕熟，排六涎仲堪久，暗中摸索，分外缠绵，柒指于鼎，居然得尝一脔矣，晨曦扑牖，排六视仲堪侧身卧，酣恬棠睡，香溢兰吹，难免神驰，转惭形秽。于是积愧成愤，积愤成妒，而珍娘之生命，仲堪之资斧，皆在排六算计中。 
　　荒云迷洞，瘴雨缘溪，此境此情，荒唐一梦。仲堪以为莺莺佳遇，红娘之力居多，预买欢心，免居奇货，况渠已为情颠倒耶。仲堪停午始起，侍儿已为珍娘另易洁室，缚帚扫宇，翦纸幕窗，设几安床，备极明净。即衣椸镜阁，亦均布置得宜，遥而望之，疑是新嫁春闺图也。珍娘身轻似叶，命薄于花，瘦影姗姗，打熬到此，几不复有生人趣，乃以东风抬举，由九渊而至九天，劫比沧桑，人非木石，有不感激涕零于仲堪耶。然未语先期，欲前仍却，临去转眼，佯羞低头。仲堪于此不免为情魔融化矣，晚餐末久，假母早扃户而藏其钥。 
　　一灯黯淡，相对忘言，珍娘乃谓仲堪曰：“公子仍就六妹所，侬倦欲睡矣。”仲堪怜怜惜惜，因不忍拂之，珍重一声，翩然欲出，而双扉早阖，力撼不胜。仲堪曰：“两人万里，一刻千金，何弃我之甚也。”珍娘曰：“侬惟不肯作夜度娘，乃至失欢于假母。若使津随渔问，门任僧敲，甘蒙白璧之瑕，愿掷黄金之牝，何必以蓬髻龋齿见公子哉。公子诚爱侬，当不至强侬所难，公子请早寝，侬当焚香鬻茗以待公子。”仲堪曰：“寂寥深夜惆帐个人，坐到天明得毋自苦，何勿异衾同榻，絮话家常也。”珍娘曰：“公子陌生，阿侬处女，共席就食，已属从权，况其甚耶？”仲堪曰：“业在此间，奚须墨守。”珍娘曰：“惟公子不轻视侬，故吐肝鬲，否则拔钗撒珥，预侬阿妈辣手耳。”仲堪闻此，始知女贞之本固，非列风淫雨所能摧折者。 
　　吹皱一池春水，干卿底事。排六中夜迟仲堪不至，闲敲棋子，斜倚薰笼，大唤奈何，人真无赖。遂潜伏珍娘窗外，但闻两心叩叩，私语哝哝，情愫所通，笑啼并作，负气归寝。以为豆蔻稍头，今夜必探春信矣。仲堪、珍娘分斟玉斝，静听铜壶，同在天涯，互谈身世。仲堪略不为讳，告以久虚中馈，急待择人，不果游梁，归鞭宜早，但不言阮夫人一梦而已。珍娘似吐仍茹，盈盈欲泪，仲堪慰之曰：“乍聚旋别，宜乎慨叹，卿之冰玉，敬而且爱，卿于幼年家族，尚能省识否？”珍娘知其语挚，始曰： 
　　卷葹偷活，芍药迟开，六载艰难，不堪复问矣。侬固清白吏子孙也，白鹇入笼，断难轻放，始则金尊檀板，银烛画屏，家侬习观儿女态而已。婷婷袅袅，年过十三，善才服声，秋娘妒色，遂携侬于八大胡同。出以应客，每当罗衫汗渍，毳幕风严，蟾吐绾弦，鸡鸣待曙，辄奔走弦管不少憩。嗣又辗转于津沽之侯家后，楼台金碧，蜃近海旁，图画丹青，虹垂天半。侬已笄矣，假母密遣阿姊偕侬宿，浪谈风月，挑逗春心，甚或故示色身。迫侬亦与之偕处，乌乎，矢难玷玉，火不铄金，一点臂砂，半眦心井，而侬之苦境，至此乃益增剧。 
　　然其时言甘币重，犹欲诱我入彀也。新图秘戏，大会无遮。故意接触眼帘，使侬执鞭从后，侬至此知祸在眉睫矣。风吹苹末，人自多言，雨飐杨花，我真无力，遂毁妆托病，日与药炉茗碗相伴。假母祈侬速愈，鼓其如簧之舌，许听我择人而事，香巢稳筑，艳帜重张，一哄人多，五陵年少，或丰姿潘卫，语颇温存，或门第金张，情尤缱绻，或炫石崇之金谷，顾聘绿珠，或赌徐陵之玉台，来传青简，我则贞而不字，彼则人尽可夫。如是月余，百方游说，侬固以微词讽之，最后来一贫士敲书读画，按笛吹萧，若与侬针芥相投者，比肩把臂携手倚栏，若离若即之间，探侬心事，依究年轻识浅，尽情吐露，于是又絮絮话窘状，尽假储蓄而去。幸哉！荆山之璞，未献楚王。不然早在白杨衰草间矣。”此客黄鹤一去，杳不可追。假母遽向侬索缠头锦，自顾四壁，不名一钱，侬犹未解彼之诡计也。讵知环生迭引，力胁利饵，均为假母之爪牙。总之侬肯丧贞，渠才得意，其氋氃鹤舞，望若神仙中人者口童也。其挥金如土，一曲红绡不知数者，厮养卒也。至贫士亦某邸之清客，投侬所好劫侬所储，然鼯鼠五技穷矣，惟日聒于侧，逼侬上阳台以自赎，花拚长谢，虫诉可怜，偷得浮生作何了局，而姊妹辈耽耽环伺，动必以闻，侬亦心绪无聊，不入歌场者十余日。  
　　假母以侬为撒娇，乘侬早卧，操白梃入寝室，魂飞心颤，不知所云。急面揉花，疾风扫箨，始犹曳被自卫，继则声嘶力竭。瞑目以待，厉责声辱詈声，尚申申不已，姊妹中相与劝解，并拥护以出，姊妹辈慰问至再，嘱侬宜知进退，似嘲似讽，亦爱亦怜。嗟乎，浅水游鱼，鳂能相戏，平阳落虎，犬亦交欺，爨婢梳佣且窃窃议侬不识时务，侬亦不知生之可乐矣。辗转自思，苦乏死所，是夕残灯不焰，轻帘半垂，兀坐支颐，身犹作痛，忽排六入曰：“姊思饮乎？”以一瓯进，盈盈作殷红色，侬方承口，排六曰：“鸩耳。”侬曰：“鸩亦良佳。”讵涓滴入喉，奇热内发，楚王心荡，赵后身轻，侬以所饮有异，而排六早一瞥不见，凭几面窥侬者，一三十许男子也，攫侬入座，涉以谐谑，侬知斯人必以非礼相干者，急思返身遁，而天罗地网，密布层层，男子强暴之行乃起。 
　　男子何人，亦蹂躏花丛之蝥贼也。侬本纤趾，足力夙强，彼伧急缓结束，颇思迎刃而解。侬举腕相格，啮血交喷，男子作狞笑曰：“手不胜雏，何苦乃尔。”讵知侬正尺素封云，残红满月时也。男子气为之夺，稍一徘徊，侬已起身拔关出，奔至假母房，排六方津津谈进酒事。盖此名勃勒宁，酿于稗瀛者，士诱女怀，情波一点，侬亦不暇诘排六，而假母早顾侬而愕然矣。三尺蒲鞭一生花劫，横拖发虿，满溅血猩。仅余半缕之魂，难属垂丝之气。命何不吊，罹此鞠凶，死亦奚悲，那堪狼藉。幸排三较长厚，长跽乞假母，舁侬入排三室，调药捣杵，哺茗承匙，偷隙周旋，每餐辄煮双弓米相饷，绮年黯狱，异地孤身，人竟无良，天胡此醉，苟无排三，尚有此叙哉！ 
　　假母料不能夺，乃驱侬而进排六。门前冷落，车马皆稀，不得已渡河而南，由来逾月矣，始迫侬为庖湢之役。抽薪釜底，淅米矛头，手不橙搓，指成姜缩。假母遣排六来问曰：“苦未？”侬笑不答，更迫侬为浣濯之役，同晨抱瓮，午夜挈瓶。春雨裙湔，秋风衣熨。假母复遣排六来问曰：“苦未？”侬又笑不答。假母曰：“孺子真不可教矣。”弛及袙服，解至行缠，拘絷厕旁，使操畚涤，不意紫姑神尚能相侬也，不及数日，得见郎君。青眼虽垂，白头难矢，埋忧此地，脱迹何年。顾影自伤，不觉百感交集矣。 
　　言讫泪下如绠。仲堪思以一语相慰，苦不可得。春宵苦短，红日一竿。排六早起至珍娘所，陡谓仲堪曰：“但见新人笑，不闻旧人哭。公子忍哉。”回顾珍娘曰：“花径不曾缘客扫，蓬门今始为君开。姊有如意郎君矣，我辈皆相逢萍水耳。”珍娘未及酬答，假母又欣欣至，珍娘起立，见其云黛尚敛，星眼不波，而仲堪更默无一言，乃戏曰：“兰绾同心，莲开并蒂，鸿沟露滴，鸟道霞横，珍娘何福，得恃公子哉。”排六曰：“今日珍姊，益发娇艳矣！我辈当醵资为贺，何如？”假母曰：“佳婿东床之选，女儿西子之妆，叶复鸳鸯，花眠蛱蝶，我当先作东道主人，为一对玉人斟合欢杯也。”言次，奚僮忽自外入，与仲堪附耳许时，仲堪乃兴辞欲行。 

第九回　定情 
　　仲堪濒行，假母嘱其早至。珍娘望远不语，欲步还迟，仲堪已飘然门外矣。假母细问珍娘夜来事，珍娘曰：“萧郎在路，神女不云，虽对芙蓉，未探蓓蕾，妈何急急哉。”排六曰：“嘻！沈公子去矣，胡为乎来？为恋可餐之色，不如其已，未销真个之魂，才貌如斯，珍姊犹不甘同梦，恐春花秋月都是等闲度却也。”假母曰：“冰心一片，丫角半生，渠必有属意者在，沈公子不来，我惟有作量珠之鬻耳。”珍娘料仲堪必至，但默坐以待，不与假母辨。 
　　撩人春思，棠谢絮飞，珍娘中夜絮谈，不觉晴窗午倦，云横半绉，星睨微饧。一幅鲛绡，低偎枕畔。仲堪轻步入，梨花梦熟，凡骨皆仙，况薄玉一弓，绣红三寸，尤足钩人愁绪耶。意有所触，情不自禁，鞋样偷量，褶痕细熨，却不敢恣意轻薄，盖恐美人睡醒，易起娇嗔也。微笑欠伸，佯言强起；春圆两靥，为愠生人；秋转一波，且呼佳客。珍娘与仲堪并坐，仲堪为珍娘掠鬓，厮磨佳趣，领略从今，盖珍娘已愿作鸳鸳矣。仲堪曰：“昨晚竹报来，家君以朱提二百，为我助旅费，故儿童摧我归。旧寓縻芜一径，萧葛三秋，度卿处姊妹较多，未必相思如我。”言次以手拍珍娘肩而笑。 
　　珍娘曰：“鹤犹雏羽，凤是么年，难得相逢，岂能虚掷？公子诚爱侬哉，然而佳偶当垆，旋求蜀妾。故妃捐扇，间话汉宫，暮烟杨柳之天，细雨芭蕉之夜，欢场情劫，后顾茫茫，此则大可悲者。公子大椿荫浓，灵萱花茂，好逑淑女，讵无良媒。公子纵不负侬，乌能以走马章台中人，遽偕琴瑟，衾稠所抱，不过少星，砧杵相依，空敲残月，亦非侬之愿也。即使家翁痴聋，丝萝许附，新弦既续，旧事不题，而戚鲜邢谭，先乏香奁之赠，姓非王谢，何从介贽之通，苡谤交兴，梁楼不稳，公子更觉难堪矣。寸寸柔肠，重重棘手，公子不自计，而苦苦逼侬，侬其如公子何。” 
　　假母于午后见仲堪至，知仲堪恋恋珍娘，听其两情缱绻，一意缠绵而已。排六更不忍见仲堪，落日帘钩，晚风镜槛，垂髫婢始携银缸至，凭窗双著，买醉一壶。珍娘移坐仲堪侧，商量南归之策，仲堪曰：“春游卅六，丽选三千，虽重聘亦奚敢吝，第恨客中行箧，不足偿买花钱耳。若将来霓裳仙子，深领广寒，不几使唐玄宗闷损耶。”珍娘曰：“貂裘易敝，骥足终羁，既不弃侬，曷先归省酬金订约，相待半涂。侬已许君，决不使初心负负，第虑迎来画鹢，郎为无信之潮，化作冤禽，妾堕难填之海，斯一哭也。”仲堪信誓旦旦，倚醉与珍娘谑，珍娘虽宋广平铁石心肠，亦不免作梅花赋矣，被翻红浪，帏漾绿波。仲堪假寐逾时，珍娘已催其早睡，且徘徊于妆台前，欲卸不卸者有间。手拈裙带，足蹴鞋帮，似喜似惊，又羞又恼。此真无可奈何时也。，仲堪佯睡以待，万籁声寂，一缕香浓，珍娘正在踟蹰，忽假母叩门至曰：“明星在户，清露满庭，阿妈养汝多年，所盼者只在今夜，况鸣嘤交和，莺谷已迁，顾影相招，鹊桥早驾，何必惺惺作态耶。”催珍娘卸妆讫，匆匆合扉去。仲堪背灯微瞬，拥被偷觑，手握柔荑，臂弯酥藕，罗襦乍解，吹来息息之兰；锦舄重兜，解到棱棱之箨，为松金扣，悄掩抹胸，怕堕玉钗，轻笼押发，红薄晕而转赧，黛深领而凝愁。仲堪斯时不禁失声呼曰：“美哉！珍娘也。”珍娘急下帷，欹枕以自掩。当珍娘展衾之际，正如晓风残月时，于万顷莲叶中，一朵红芙渠，迎人欲笑。盖早料碧天雨露，必能湿透荷裳也，脸儿回顾，投入郎怀，痒不禁呵，香嫌太暖。仲堪温存倍至，软慰肤脂，玉楼起粟之时，银海生花之影。腰绵家令，瘦不能支；舌吐西施，腻还有味。珍娘微亸曰：“郎欲如何便如何耳，侬已心儿醋，眼儿甜矣。”斜睇玉环，依然来指，悄扬罗袜，无奈凌波，春浣蚕丝，绾就同功之茧；寒探鸿爪，印成有迹之泥；乡是温柔，梦何缥缈，兰因絮果，结束如斯。不待侍儿扶起，到此已娇无力矣。仲堪曰：“尘海知音，情场艳福，乐此几生修到哉。”珍娘犹敛容不语，若有愠色。 
　　苞窝丹孕，蕊颤紫须；明蟾两钩，文犀一觡；灯光隐约中，珍娘又如初开牡丹，一枝凝露，笼罩于轻烟薄雾中也。仲堪曰：“清风一枕，值得万钱；雨密云稠，香温玉软，张生所谓心肝般看待，庶几近之。”珍娘隐透酥胸，浅横眉妩，游仙此梦，胡蝶蘧蘧，点水前绿，蜻蜓疑款，春宵苦短，起已日高。仲子犹觉阮夫人有此丰姿，无此妩媚耳。婿真是赘，姑已有郎，燕尔新婚，如兄如弟。仲堪欲赋定情诗未果，乃变其例为珍娘曲。曲曰： 
　　软红十丈扬香尘，嗔莺叱燕都是春。春色盈盈关不住，一颗挈出掌中珍。掌珍含胎洁如水，无端暗投来北里。摊笺小署薜涛名，抚弦学试丁娘技。长安道上人垂髫，雏凤声清老凤骄。远忆秦娥借箫引，浪游蜀客恋琴挑。春去春来都不管，梅娇杏憨娘为伴。袭人艳称花气香，问年刚说月轮满。亭亭二八破瓜时，韫椟藏珍若个知。开到青莲知不染，寄来红豆剧相思。蝶使蜂媒尽园绕，玉壶一片冰心皎。本来顾影幻杯蛇，那堪折翼扬弓鸟。片片飞英踏落红，可怜沦堕怪东风，闲来旧侣悲如愿，生小芳盟证守宫，朝朝暮暮若相迫，瘦骨崚嶒羞见客。撩鬓敲残犀角簪，飞蚨蹴破凤头舄，铅华迸逐泪痕流，生固难堪死亦愁。可有王郎迟谷水，怕从苏小问杭州。红丝系定姻缘薄，相见无多愿相聚。闭门翻笑枇杷居，刺舟许入桃花坞。一笑依依破涕初，朱兰屈曲碧窜疏。斜兜红袖香添韵，细界乌丝墨孕书。红颜未必多薄命，夭桃秾李交相映。我从天帝借钱来，寄语席珍须待聘。 
　　仲堪写完此曲，递与珍娘。珍娘曰：“宋艳班香，沁人齿颊，若以泥金小幅，效卫夫人簪花格书之，当增声价不少。否则按诸工尺，谱入管弦，夜阑人定时浅斟低唱，不减陈后主后庭花、阮胡子燕子笺也。珠玉在前，侬将搁笔矣。”仲堪方欲捉其纤腕，假母又隔窗呼珍娘，珍娘去而排六至，笑曰：“草幽涧畔，上有鹂鸣，药满阶前，闲凭免捣，试问恣情哑声时，亦叫哥哥行不得否。汝依病鹤，我宿孤鸾，咫尺万里，惄焉如捣。使君有妇，罗敷有夫，伊谁之功耶？”仲堪曰：“琼琚之报，固不敢忘，但鹂颔甫探，而蚖膏别挹，人其谓我何？”排六侍案旁吃吃作鹭鹚笑，徐徐曰：“酒当微醉，花是半开，果佳境也，我当布置后事可耳。”与仲堪一溜而出。 
　　排六行矣，珍娘尚未归也。排六于珍娘银桂铸成，石溜妒煞，尚冀仲堪借观音法水，遍洒杨枝。不期花好月圆，他人已如冰泮，此中媒孽，亦欲使仲堪为金尽之苏季子而已。悲哉！靴靴擎鄂，蓦来天际之罡风，灼灼开华，打起源中之急浪。仲堪固非所料，而珍娘若谓闺房之一乐，有甚画眉；文字之缘，不难融乳；柳阴所复，蔗境初回。而于母则利在金钱，意谓珍娘此时，必能罗仲堪之所有。冀分河润，聊以自娱。力矢冰清，翻疑过靳，假母亦若有憾珍娘者。珍娘返室，彼此互述。仲堪乃裒饼金百以寿假母。 
　　花垂璎珞，助成八宝之妆；云想衣裳，织遍七襄之锦。仲堪为珍娘次第装束，观者咸以为艳绝。盖珍娘久混迹于荆钗裙布中也，绛仙色秀，太真肌丰，柳试小蛮之腰，莲斗潘妃之步。排六更退避三舍，然其谋尚蓄而未发。仲堪虽不与排六处，而金缕裁衣，玉钗按鬓，未尝不点缀一二。即排二、排三等，羽毛齿革，无不赖珍娘一波及。假母之涎颜乞赏，密口分肥，更无论矣。谁是铜山金穴，取之不穷，无如角枕锦衾，恋焉难舍，流连者六七日，箧中金已去其强半，奚僮私为仲堪曰：“所储者不五百矣，妇德无极，欲壑难填，为欢几何，欲归不得，公子慧心人，曷早为计？”仲堪商于珍娘，为之转达假母，愿以十斛珠聘珍娘去。 

第十回　泣别 
　　假母有养子曰武贵，夙营赶车业，彼中所谓管班也。其夥曰黄太，曰老麻，调鹰最善。喝雉称豪，而以老麻为最狡。即仲堪初次所见之颀黑者，有宋郎之膂力，尚让张三。虽施公之神明，未擒康八。假母恒倚之为谋主，珍娘之种种苦恼，老麻亦为假母授计。盖欲假母置之濒死，而自占耳。仲堪之来，突出不意。春阴乞得，愿护海棠，小字呼来，已开木笔，莫止望梅之渴，欲图变枳之迁。适仲堪议聘珍娘，假母复就商于老麻，虽合仍离，欲取姑与，乃允以珍娘归仲堪。 
　　灯圆结穗，预题欢喜之缘，笔灿生花，端写年庚之字，珍娘一为得所矣。假母从老麻言，仅以千金署约，而要朱提二百为之贽。江妃解佩，送到汉皋，陶朱泛舟，载从湖上。彼来此往，不还蟾圆一度耳。仲堪衔感假母，且肯亲劳跋陟，即珍娘亦谓天作之合，不假人焉。自起开笼，相将出谷。此因缘何等美满，惟恨为兹阿堵物，至檀郎轻别，徒唤奈何。回思被角障风，衾窝团雪，郎润鸡头之颗，侬松螺黛之痕，褪将罗袜一钩，轻随肩并，贴到蕈纹双印，温与胸俱，此乐未终，而又使侬夕听邻鸡，晨占檐鹊耶。珍娘注意在是，故假母与老麻所策划者，亦未尝侦知其万一。  
　　假母于此，不过恋恋珍娘而已。彼美一人，于勾兰中颇难其选，始则衿言贞操，松心竹节，之死靡他，不意芳愫才通，情扃顿解，幽欢宵半，大体人双，谅已咀嚼此中滋味矣。虽劳燕遽分，易呼负负，而蟀鹒既易，相顾茫茫。况近者燕燧全销，銮舆俱返。赛金花、谢珊珊辈历余黑劫，飞遍红笺，似此钱树子，有不于歌衫舞扇中，夺一重席耶。将来虢国承恩，陈圆侍宠，当不在杨翠花红下，较之兰闺厮守，婢学夫人，其苦乐奚翅霄壤。故于仲堪之去，纵有成约，均是卫言。而老麻尚期期以为不可。 
　　老麻知仲堪易与耳，其所患者在奚僮。旁观者清，人言可畏。仲堪即倾筐倒箧，于珍娘亦所不惜，珍娘温存心坎，蕴藉眉梢，但博长留，遑知后顾。奚僮则晨钟一杵，早唤醒薨薨春梦矣！仲堪归计，借箸奚僮。饵既钩鱼，媒防引雉，问道秦庭之璧，深渊合浦之珠。其所挟以自信者，珍娘干支而已。稍不自慎，官符飞下矣。老麻急欲去奚僮，而使仲堪自悔珍娘议，则珍娘金随众铄，瓦不再全，尚能于莲花落一曲中，访郑元和哉？此幕亦不遽揭，恐奚僮必挟主人往。 
　　排六亦与假母谋，而其所怼者在珍娘，果阱陷珍娘，可复引仲堪以为偶也。日聒假母侧，欲设策以蛊仲堪。打鸭惊鸳，易醒好梦，刻鹄联鹜，亦具雏形，藕丝本属相联，瓜蔓何妨再抱，排六之愿，亦难显白。惟冀仲堪小住，则芙蕖之爱，纵不狎观，而桑榆之收，讵嫌晚岁，釜鱼砧内，尽以加诸珍娘耳。一国三公，各人心事。仲堪但嘱奚僮妥为料量，以便成行。至珍娘脂粉之需，尤为不惜丰腆，有情难得，甘依蒲柳之姿。此去吉归，且记蔷薇之架，珍娘知仲堪之别，只此一宵矣。忍泪进言，含愁劝酒。此亦在人意计中者。 
　　银蒜摇光，铜荷掩影，风欹前幕，月界下弦。仲堪尚呼茶解渴，珍娘已轻妆就枕矣。绣襦锦档，浓淡相间，回眸一笑，四溢麝兰，此种欢娱，殆如刘辰阮肇，再到天台，瞰胡麻饭也。珊瑚玉树，本许交柯，翡翠兰苕，何嫌对映，水到渠成之趣，鸟啼花放之时。仲堪固不肯生啖江瑶，使珍娘嘤嘤啜泣也。融融泄泄，乐且未央，仲堪又密诘珍娘姓氏，珍娘仍嗫嚅不吐。仲堪曰：“大诚非偶，生有自来，业既同衾，奚须曲讳。”珍娘逡巡至再曰：“侬但记杨姓耳，十岁时老父课读曝书亭时，曾琅琅上口，采菱船上，一棹咿哑，仿佛如在目前，父乐宦游，侬为寇虏，踉跄走山西去，萍飘梗断，叶暗花稀，不识此生犹能相见否也。身已属君，敢吐实况，公子当为侬终秘。” 
　　仲堪闻此，不禁作色曰：“卿真不解事，独不知有法律耶？”珍娘微笑曰：“巢破能完，已称难得，栖幕未久，何苦自危，侬之隐忍不死者，满望拨云见日，拜倒严亲膝下也。往者遇人不淑，虚与委蛇，如醉如痴，以待君子。幸得躬执箕帚，完我清名，老父丧失掌珠，其凄惋当可预料。在南在北，雁杳鱼沈，言至于斯，益觉涕不可仰矣。”仲堪悯其遭际，深加敬礼，终宵密语。一隙曙光，珍娘早起凝妆，促仲堪速施盥栉。重衾虽恋，梦已无多。古镜有知，心原不竟，恨成就得迟，怨分去得疾。柳丝长玉骢难系，双文此曲，不啻为珍娘写照也。假母受老麻策，姑偕奚僮入珍娘室。 
　　奚僮侍仲堪左，车票、行李票、购物单、栈房帐单，一一罗列案上。且云午后一时出郭，暮宿青云栈。翌早上汽车至汉，不堪留恋，定知翠被之寒，如此淋漓，起止青衫之湿，夕阳古道暮霭长堤，两处徘徊，一声保重。珍娘以奚僮在侧，目视仲堪，仲堪遂命奚僮退。假母乃笑曰：“绣衾未暖，春意方酣，归骑相催，离怀那遣公子。舟迎车送，犹可娱情，独惜珍娘，恨压三峰，洎添九曲，使老妇亦无从相解也。珍珍性又静寂，惟排三尚与相洽，其余姊妹行，非借樗蒲以解嘲，即嘘芙蓉以遣闷。珍娘咸格不相入，公子宜速返，不然望夫台上，盼断藁砧矣。”珍娘闻此，悲从中来，乃揾手把作呜咽声。 
　　候母回顾珍娘曰：“阿妈真不解事，寸阴寸金，犹无端耽误耶。”言已，又一笑告仲堪，谓排六有妙策，公子曷于酒间询之。乃搴帏出，珍娘曰：“侬无多言，乞不负约，稍事停顿，恐阿妈又变了卦也。”出约指，一并以泪渍手，把交仲堪。半钩月小，同心君子之金，一幅云寒，纤手可人之玉，有悲情而莫诉，虽并坐而忘言。小婢邀仲堪午餐，珍娘益趑趄不愿出，仲堪强曳其臂。珍娘曰：“面污梨白，眼绽桃红，得不虑姊妹行奚落耶。顷阿妈有言，排六将设策以教公子，渠与依夙有隙，公子宜自慎。” 
　　团团四座，离别一杯，诸姊妹次第就席，假母又亲携珍娘至。金尊满倒，低催檀板之声，玉勒骄嘶，斜亸鞭丝之影。淡烟杉屋，晴日花砖。奚僮已控骑而待矣，排六忽思仲堪言曰：“公子尚作游梁想乎？何归之速也？庖人不治，尸祝越俎而代。我非尼公子行，远道葡萄，已劳游子，满城桃李，况属春宫，讵可不战而退哉。公子与珍姊初遇，安稳栖鸾之梦，缠绵控鹤之情，水溢潭深，云行峡黯，我故来敢絮絮，不期良缘甫缔，遽挂归帆。车儿向东，马儿向西，那得不增人惆怅。即欲南回禀命，纪纲尚在，尽可代劳。何事轻弃功名，为此仆仆。妈不善计，珍姊肯为郎请命耶，苟虑游梁无车，妈可询诸武贵。” 
　　仲堪珍娘，隔座相视，以排六奇军突出，可感亦复可诧。排六复言曰：“琵琶一记，惭愧中郎，厌故怜新，男儿惯态，公子即不至是。高堂两老，尚肯为一妇人故，令公子腰缠十万，骑鹤扬州耶？梓里青庐，华堂红烛，公子只委曲从命，而海枯石烂，地老天荒，珍姊徒标梅迨吉而已。若公子游梁，命仆人持书返闽，无论公子词源三峡，笔阵千人，行将破璧飞去。而老人有此希望，必急遣仆人相迎，此时公子文战告终，从容江汉，黄姑织女，借乘奉使之槎，德耀伯鸾，并举相庄之按。果能春风得意，第一仙人，珍姊之福何如？阿妈之福又何如？一不虑停妻再娶妻；二不虑文齐福不齐。珍姊我为汝留得紫薇郎，仍可与紫薇花相对也。”仲堪珍娘均投入排六罗网，万种离愁，已化作一天喜气矣。 
　　此策盖出自老麻，令假母授意排六，濒行时始告诸仲堪。面面都圆，心心相印，不特仲堪珍娘为所倾倒，即奚僮小憩阶下，亦感排六斟酌尽善。驰驱来往，安敢告劳，惟武贵未来，不知能否借辖。项将谁说，髡已终留，灰将熄而复燃，钿欲分而仍合。人生聚散，岂意料所能及者耶。酒余歌歇，假母已令武贵率老麻，入谒仲堪。 

第十一回　借辖 
　　武贵一傀儡耳，皆任老麻之播弄。至是叩仲堪于庭，假母复在旁怂恿。老麻曰：“今已二月二十三矣，汴梁必十日可达。若二十五上车，初四可抵朱仙镇，初五入城，试期犹不误也。”此时最乐者为奚僮，千里观光，执鞭亦慕，半涂滞迹，返旆难堪。主果游梁，可告无罪矣，其次曰珍娘，依然好梦，谁为卧榻之鼾，毕竟同车，免洒长亭之泪。荒村雨露，野店风霜，眠早起迟，均堪调护。而仲堪则花初弄色，鸟已知春。所谓有限姻缘，方才宁贴者，又岂愿饱尝别离况味耶。鹿如双挽，尽可娱情，凤果一鸣，何难奋翮，遂一意注重借辖，而其他不暇问矣。 
　　诸人最后之商榷，以车二辆假仲堪。赴汴者凡六人，留信阳者凡四人，奚僮则赴闽取资，场后相待于汉口。仲堪珍娘合一辆，老麻为御，假母排六合一辆，武贵为御，排二、排三、排七，则与黄太居信阳州。计划已毕，武贵率老麻膏轮袜马，忽忽辞仲堪出。排六伪与珍娘匿，随假母入室去。奚僮密谓仲堪曰：“人心变幻，捷似秦云，世路险巇，难于蜀道，此辈寄身歌舞，浪迹江湖，虽有挚情，恐生异志。珍娘愿归公子，恐六娘将厉阶为梗也，奚奴一去，公子孑身，征雁远飞，良鹣新匹，诸宜自慎。奴亦从此辞矣，老主人宜奉家报，奴当于翌晨叩领。” 
　　仲堪聆奚僮言，颇以为鳃鳃过虑。粉墙高处，仅剩斜曛绣闼，深时如含宿雾，仲堪徐步入。排穴正助珍娘理行李，江干黄竹，女儿未嫁之箱。水面青苹，少妇初开之镜，罗衣不换，亦待添香。宝髻虽梳，何须助饰，一囊一箧，识为标识。仲堪曰：“六妹劳矣，当以酒酬。”排六曰：“无然，行期不远，公子亦整装否？”仲堪告以赴闽之先，早经收拾。惟贮银革笥，好自护持耳。言毕以匙授珍娘。而排六目灼灼有光，早一一为记事珠。 
　　晨光熹微，睡思浓郁，奚僮叩扉索信。并以公子嘱珍娘，两地寸心，一声双泪，奚僮飘然去矣。仲堪痴然默坐，若不胜情。珍娘乃尽屏铅华，依然布衣推髻，然梨寒写照，梅静参禅，固别有一番冷隽也。及睹仲堪颜色，从容劝解，彼此各嫣然一笑。排二、排七等固罕与珍娘通，即排三亦日仅一至，惟排六往来如织。足趾无移晷停，武贵率老麻搬运上车。封完极密，仲堪更出牛酒资以为犒，可曾贾谊，适逢射策之年，岂比巫臣，徒作窃妻之喜。倚装待发，闲话家常，珍娘促仲堪睡，而亲至排三所言别。 
　　马嘶人语，循路出城，云亘山青，露濡草白，不比南中风景矣。晓行夜宿，备历艰难，素衣化缁，果非虚语。仲堪不胜颠簸，或携珍娘徒行里许，珍娘首遮乌帕，足蹴蛮靴，倜傥风流，自成装束，水村山郭中，无不惊以为艳，几疑汉宫王昭君，不骑而步也。否则并坐车中，卷帘眺远，浮风叠巘都到目前，槐柳两三行，绿叶掠辕尾过，老麻更次第指点古迹。仲堪辄削铅为笔，汇录为日记，嘱珍娘以簪花小楷誊之。长途岁月，借此销磨，不数日而祧园镇至矣，夹路成林，著树作绯红色，安仁旧治，满县皆春，渊明故源，舍舟可入。询之知为刘、关、张结义处，镇左有庙，峥嵘奇伟，为镇人醵资建者，至此方行春赛礼。仲堪命御者息辙一天，俾供游览。 
　　积劳成倦，香梦惊回，不觉三竿日上矣。仲堪闲坐，珍娘以所誊日记进仲堪曰：“学书初学卫夫人，但恨无过王右军，卿之谓也。”因随读随加点墨，录其日记如下。 
　　二十五日昧爽，偕珍娘上车。御者挥鞭逾郭门，清尘卷风至，路屈曲如田塍，车辙所过，时作磬折状，然绛云在霄，舒卷自如，朝旭如铜钲初挂，都在山巅树杪间也。晴翠点点，扑车帘作深碧色。珍娘凭肩问答，泥人絮絮，别饶风趣。午餐于二十里坡，彼中人所谓打尖者。饭罢行五十里，沿途撵土运石者，络绎不绝。红旗绿帜，相交辉映，盖信阳接轨。于是晚至春风寨，投宿於叶氏，主人亦老明经，扫书室为下榻地，其眷属更肃珍娘辈入。伯喈揖客，丈人留宾，亦途中所难得者耳。然烛闭门欲睡，麻袱被来侍。 
　　二十六日晓发，主人赠鸡卵为晨餐。三十里至西平县，旌旗蔽日，戈戟排云。荼火军容，好整以暇。质之土人，知南皮张阅铁路驻此，同行者为兰陵盛京卿。书生得意，一至于斯。檠戟所临，襜帷暂息，殊令人动夫婿封侯之想矣。绕县城六七里许，饭于村店，亭午日色忽瞑，山色云气，蓊翳相望。珍娘理一裘为覆予体，雨丝风片，已棱棱砭人肌骨。约十余里，一山横亘道左，闻需凿隧以通车者，犹记余过武胜关时有一绝云：陡绝峰峦压巨灵，危崖猎猎走雷軿，是谁小试开山手，不信之间有五丁。盖记实也。是山约略相类，过此则榆柳成行，一泓溪水，属遂平县境。以雨甚早息，晚发家报。 
　　二十七日冒雨行二十里，为汝宁府城。廛舍栉比，车辙辐辏，系游梁孔道。是时天已开霁，暂憩旅肆以便沽饮，盖与红友别者三日矣。珍娘谙余食性，亲撷椿芽，复调菽乳，漉吴盐，糁越豉以进，颇觉可口。餐后携珍娘入市，各购杂物，出城趱四十里。将薄暮矣，过一大桥，凡八十余级，桥下水声，急如瀑布。堞灯初上，戍鼓已严，守城者持钥诘姓民。告而后入，泥泞湫隘，不下信阳，僦小屋暂栖。苦不得食，饥肠雷动，以苦茗佐饼饵啮之。来晨辄发，叩之老麻，知为上蔡县。 
　　二十八日渡漯水，风和日丽，可易春服。珍娘笼髻易履，与余下车行。宿雨含桃，朝烟拂柳，临流一曲，茅屋两三，太吠鸡鸣，自开蹊径，黄童白叟，争延客于檐际小坐。妇女辈衣左衽，发山花，誉珍娘为神仙中人。然俯瞰双翘，强丰皆不盈一握也。三里许村落已过，别荒原一片而已。乃挈珍娘上车，风驰电掣，马蹄揉春泥而过。平芜浅草中，忽矗一钜碣，文曰：宗吕文穆公养晦处。始知世传寒窑读书事，未为子虚。因口占云：偕隐由来亦夙缘，山邱华屋付云烟，相公勋业今何在，剩此荒凉石一拳。珍娘相与一叹，二时甫得小集，购面饼充食。数十里几无人烟，祗野田蔓草环潴道旁耳，暮投范张鸡黍留宾处宿，古碑破屋，蝙蝠乱飞，守寨笳声，凄然入耳。是夜反覆不能成寐。 
　　二十九日起较宴，因珍娘小有不适。属者麻叱驭缓行，低压罗裘，平铺茵席，余于车中偎珍娘卧，沿途风景，来尝领略。将午过东里镇，有郑子产祠，复有闵子骞祠。人欲行而又止，门虽设而常关，苟无珍娘之病，余必启扃展谒也。下昼珍娘一汗而愈。所经之地，似非前时光景。小车呕哑，恒载村妆士子，遵曲径而进。老者壮者，手持牲酒，若将为满篝满车之祝，呜呼，邻翁相约，且掠社饯，居士偶题，便求人福，亦风俗使然耳。余问老麻，知距挑园镇不远，翌朝朔旦，例祀三义。到镇时余辉掩映，犹散在鸦背作黄金色也。 
　　仲堪读罢，仍交珍娘，假母率排六逡巡入。排六攫日记观之曰：“公子雅人，珍姊妙笔，闲情别致，足称双绝。”仲堪付之一哂，假母曰：“公子与珍娘，度须过午至祠，我拟与排六先往。”珍娘曰：“何勿同行？”假母曰：“守籯无主，劫箧防人，倘有疏虞，咎将谁职？”仲堪方伏其老成练达，而不知别有狡谋也。排六本旗装，渲脂点粉，过市招摇。假母又操北音，望而知为马班中人，名为拈香，实以逐臭。即非东邻宋玉，其不登墙而窥者鲜矣。假母与排六还，仲堪始偕珍娘往，而令武贵随于后。蹁跹缟袂，淡冶罗巾，影与月俱，香随风送，与仲堪遥遥相映，几若箫史弄玉，尚在人间也。百余武即至祠畔，鱼龙曼衍，百戏杂陈，社客村夫，惊为从天飞下。仲堪仰观祠额，则三字曰：三义祠。丹楹碧宇，炉香袅然，红男绿女，出入者奚止百许。跪者、拜者、伛偻者、俯伏者、焚檀默祝者、祈签索解者，更不知凡几。仲堪与珍娘，徘徊廊下，若无可投足，然亦不肯遽返。盖二人固有秘密举动，而欲取证于三义也。武贵于此，亦惟呆立如木鸡然。 

第十二回　订盟 
　　七月七日长生殿，夜半无人私语时。在天愿作比翼鸟，在地愿作连理枝。白太傅长恨歌，将玄宗寿妃之心事，摹绘尽致，曲曲传出。仲堪珍娘，安得借此写生妙笔，为之道其缠绵恩爱哉。仲堪平素磊落，雅不愿屑屑于此。珍娘女流，以为萍才合小，萝已施松，固属此生快事，窃恐甫赓永好，旋叹仳离，女一而终，士贰其行，得无为姊妹行贻笑耶。况同室同穴，久有誓词，谁妁谁媒，亦遵昏礼，掬心自矢，听命于神。因泥仲堪草盟稿，而取证于三义，儿女心肠，抑何自苦乃尔也。仲堪与珍娘，入祠以后，同往前后殿瞻览，祠联累累，鲜有佳者，惟神幔旁有髹漆作小篆者，文曰：同患难、同富贵、同生死、亦朋友、亦兄弟、亦君臣。直起直落，殊合身分，盖衡阳彭雪琴尚书撰也。其馀均摭拾演义中语，与陈寿志且不合符契。日渐就哺，人影散乱，仲堪始嘱武贵爇香而拜。珍娘且喃喃若有所祷，葱尖轻合，莲蒂平欹，蒲团稽首之时，絮语通诚之地。仲堪拟以誓文投炉，珍娘乃起而眎之，词曰： 
　　维在卯三岁，上巳之月，侯官某谨宣认于后汉昭烈帝、关汉寿亭侯、张桓侯之前曰：窃以结百年之好，大义早肇于婚姻，联二姓之欢，爱情特锺于匹配。采国风为輶史，弋雁同翔，进王化以闺门，关睢交和。某吴兴遗胤，闽峤鲰生，廿龄溯加冠之年，四时永读书之乐，何图桂窟，竟承错爱于嫦娥；不道兰闺，旋作离魂之倩女，茫茫幽宅，鳏目常醒；惘惘出门，鹍筋待续。别绪西湖之月，悲声扬子之涛，话茆店于飞卿，曾嫌寂寞；访梅妻于和靖，但斗婵娟。因清极而不寒，虽望之而难狎。若论色相，应伴维摩，及数家声，且宗太尉。爰仿聘棠之例，为伸嫁杏之期，并非白石好游，小红吹萧而长侍。毕竟鲍宣故里，少君提瓮以同归。道出名医，吉蠲朔旦，敢借丹心之证，用昭白首之盟。从今妇妇夫夫，自成嘉耦，但矢生生世世，勿食前言。 
　　珍娘置词于案，以巾裹授仲堪，亦誓词也，词曰： 
　　嘉兴女子杨珍娘，亦宣誓于三义神前曰：晋文欲去，季隗守就木之年。李靖相逢，红拂乐执巾之役。识英雄于未遇，本是裙钗，偕女士以同游，岂甘溱洧。女子飘零薄命，阿母难依，隐忍偷生，诸天皆劫。溷风尘于异地，历哀乐于髫年，纵教绿柳芳菲，肯归吒利，尚有红莲颜色，远播通州。花著雨而不开，草上风而未偃，不名士竟渡江来，艳说美人，曷移家去。场超热恼，渴消梅子之林，船傍孝廉，梦绕桃根之揖，此生得所，如愿相偿。心抱石以难移，首栽山而知重，果作瑟琴之友，乐溢苹芩，即居参昴之班，恩成樛木，相依为命，之死靡他，有渝此盟，神其殛之。  
　　誓词焚毕，又于神前变换纪念品物。绿华条脱，何充指环，金玉珠玑，粲粲罐目。武贵曰：“妈待久矣，云何不返？”仲堪与珍娘循石级下，武贵为导，甫入门，排六笑曰：“珍姊诚痴绝，若个好郎君，几生修到，额上犹坟起如珠粟，岂甫效凤飞，遽求熊梦耶。”假母亦曰：“一去尔许时，几乎令人盼煞，我将遣老麻来迎矣。”仲堪只逊谢，珍娘见二人目动言肆，颇有戒心。遂不愿以订盟白假母，晚炊缕缕，散作轻烟，夜漏鼕鼕，烧残短烛，于是又向桃源镇北发。 
　　小溪罨画，曲径遮茵，官柳行行，仿佛绾羁人别恨者。堤边春草，都不知名。一望芊绵，隐隐作惨绿色，较之信阳城外，风景全殊，斗酒只鸡，味殊不恶。中宵小憩，亦有携琵琶者踵门至，惟见座有眷属，则掉头趋他所。过桃源镇二日，连村社鼓，列寨神旗，扶得醉人，家家归去。此间习俗又仲堪见所未见者，绕郊二百里，但有嵯峨城蝶，出没其间，若新蔡，若新郑，河山依旧，人民已非，殊不胜今昔之感矣，四日午后至一大都曰许州。 
　　许州为汴洛冲要地，曹魏曾居此为行都。花草吴宫，都埋幽径，衣冠晋代，已付古邱，传闻阿瞒七十二疑冢，犹约略可辨，金鱼玉碗，不复人间，一世之雄，而今安在哉？仲堪以为时未晏，率老麻扯寻故迹，并出白金易钱，而市上咸称许平，与他地异，可怜铁瓮，犹留百雉之城，何处铜驼，空剩一坏之土，山僧已矣，谁说南朝，宫女何来，再谈天宝，其荦荦大者，祗阴丽华故宅，铜雀台遗址而已。仲堪归后，以诗寄，慨于阴丽华故宅曰： 
　　暮霭横空夕照斜，参天古树剩归鸦。耰锄一梦南阳地，脂粉三姨虢国家。帝子痴情求故剑，美人遗迹浣轻纱，当年钗盒今何处，零落残碑蚀土花。 
　　又咏铜雀台遗址曰： 
　　铜盘承露本荒唐，百尺高台笑洛阳。多少兴亡多少泪，金人毕竟阅沧桑。 
　　土木经营拥大都，玉龙金凤两萦纡。汉家旧事崇图谶，道是他年受禅符。 
　　石壁峻嶒一炬红，二乔有福属英雄。周郎不借东风便，也在分香卖履中。 
　　尺檀寸梓尽烟云，荆棘丛残护晚曛。我怪才人偏好事，砚材犹选瓦当文。 
　　珍娘笑曰：“诗则佳矣，销金锅视为安乐窝，公子何不念前途耶？”仲堪曰：“怪哉卿之言也，如花美眷，似水柔情，有女同车，颜如舜华，洵为人生乐事矣。况假母殷勤周至，六妹又为卿分劳。客里光阴得此已足，尚何悒悒为？”珍娘曰：“不然，信阳起行，于今九日，山程水驿，迎送羁人，依亦顾而乐之。公子骄花宠柳，护惜倍至，恩感知已，尚有何言，惟朔日侍公子谒祠，乞得一签，颇滋疑窦，事虽涉迷信，智者不谈，而人不知心，画难到骨，笑谈锋刃，尊俎戈矛，都有出人意料者，此诚不可不防。”言已以一纸付仲堪观之。 
　　仲堪瞿然曰：“卿有所闻耶？”珍娘曰：“无之。”晨视签词，为十二卦天地否，有塞翁失马，焉知非福语。仲堪曰：“卿愚矣，汴梁咫尺，四达通衢，他时赁庑卿家，卿亦能为我厮守，文战告毕，马首瞻南，甚不愿痴待榜花，使奚僮饱尝旅味也。马且不存，失于何有？”珍娘知不可劝，亦姑隐忍，幕危巢燕，钩曲吞鱼，处此情形，祗默祝福星一路而已。假母与排六，时来就珍娘语，宵分相对，以插科打诨为乐，且曰明日抵朱仙镇矣，当相将拜岳爷爷。 
　　铁骑横飞，银牌迅召，冤沉三字，泪洒两河，读岳武穆传者，类能言之。即至贩夫走卒，具有顾曲癖者，于朱仙镇一剧，诋诽桧贼，幸幸金人，直道斯民，流传已久，镇人慨念武穆，立庙祀之，鸱吻高张，狮形蜷伏，琉璃一碧，扫尽尘埃。镇属祥符县，距汴省凡四十里。岳庙本闰闳高大，纵人游观者，听鼓声声，遥邻茶社，垂帘处处，笑指酒家，竿缘卖解之人，市逐吹萧之客，较之三义庙，犹有过焉。道出此镇，必加展谒，神灵庙貌，香火因缘。仲堪何惮一行，惟至镇日已加未，旅店距庙较远，仲堪辞以翌早，而排六嬲之不已。乃偕珍娘同行，而仍以武贵及店役为导。 
　　斯时旅店中，祗一假母，一老麻而已。排六为假母所使，务令仲堪珍娘同出，而武贵亦不足与谋者，呜呼，摸来苏季之金，已防落魄，碎到相如之璧，未必钟情，姑为打鸭以相惊，且欲连鸡而俱去，门迎桃笑，何苦重来，丝借藕连，恐难再续。老麻既与假母约，不得不借排六以为监。排六至庙，故踽踽作细步行，袭裾染草，坐石摩苔，一若徘徊不忍去者。珍娘促之再，犹曰当日三义庙，汝夫妇去何久，今乃相逼之甚耶。仲堪左右为难，携二人出庙归，然已金蛇万道，照耀都市矣。 

第十三回　谋劫 
　　排六趣仲堪珍娘谒岳祠，而留假母老麻于旅舍，夫固第二次密谋矣。桃园镇谒三义祠时，假母挈排六先往者，亦欲与老麻谋密策，故使武贵与仲堪珍娘俱。老麻何人，虽曰车夫，实绿林中桀黠耳。鱼曾漏网，雁为避矰，蓬颗埋身，萍飘混迹。初为武贵所役，能以小忠小信悦假母。假母本为荡妇，又系孤嫠，试嫪毐之大阴，嬖昌宗为美貌，宾称入幕，挥霍何堪，客善治生，穿窬亦可，于是假母为老麻窝顿。而自排二以下，强半为老麻所染指。 
　　梨痕迸泪，棠影工啼，楚楚可怜，亭亭玉立，珍娘之为老麻涎者久矣。千摧百折，此恨何如，不特珍娘略不相能，即假母亦视为禁。献勤助汲，著意添薪，卺叠呼冤，依依寄媚，曾谓珍娘能为所惑耶。不得已再乞于假母，且挟决裂以要之，假母辄谓俟破瓜后，当为设法。否则五丁力士不足称开山之手也。讵仲堪漆胶相爱，形影不离，婚约既成，料难中变，假母亦不暇再为老麻计。老麻知排六亦憾珍娘，遂内外设谋，务欲破坏仲堪珍娘之好事而后已。 
　　借辖以后，趱程将半，稍纵即逝，至汴而大事去矣。然仲堪珍娘同行同处，假母焉能就老麻谋，三义祠之盟，若授假母等以间者然。老麻侃侃与假母谈，谓仲堪貌比卫潘，才侪屈宋，珍娘因而恋之。非也仲堪储金满赢，取之甚裕，朝增翠羽，夕增明珰，寒熨狐裘，暖筹蝉谷。珍娘抑塞已久，遽尔腾达，其亲爱自逾常格。况复莲房初剖，搓露成珠，桃泛才通，飞霞作径，抱暖云而自软，润小雨而如酥。晚餐微醉之时，欢填心曲，午梦初慵以后，春满眉峰，赏心如此，乐事如彼，珍娘有不为仲堪用哉。汝于珍娘，徒为渊驱鱼，为丛驱爵耳，惟前则盘马弯弓，今则弹丸脱手，于汝亦殊不值得。排六聪明人，曷为妈设一谋。 
　　假母曰：“游梁以后，接济无人，行且垂橐而归耳，”排六曰：“信阳濒行时，闻存者尚有数百金，今且耗什之三矣，妈何妨示意珍姊，为索夜度资，岂有金丝帐底，却尘褥边，暮暮朝朝，一钱不值耶。”老麻笑曰：“汝固老悖，排六亦徒作负气语，我辈之能制仲堪者，祗途中数日间耳，欲罄所有，亦必谋诸珍娘。若欲听其自离，焉知侨汴同乡，不能效分金之义哉。即奚僮抵汉后，仲堪祗需一电，兼程并进，不及旬期，汝得聘资，断不能得其百两之御也。事急眉然，祸防脐噬，汝何不思之甚。”假母知老麻老谋深箅，于此实故作腾挪，乃再三相询，排六更穷形尽相以献媚态。老麻曰：“狡窟既亡莫烹走狗，城门已火那顾池鱼，我惟有劫之而已。”假母曰：“险哉此谋也。侦骑若临，狱辞便定，汝诚一身是胆矣。”老麻曰：“我辈仍需捉刀人耳，旧党某某，尚散处朱仙镇左近，振臂一呼，跃身四起。仲堪手无缚鸡力，刀光人影，退缩不遑，珍娘一味娇羞，尚敢挺身而出耶？事后寄胆旧党，尽以仲堪金为汝寿，而取珍娘所有者，为排六奁资，旧党祗略加犒赏可耳。”假母曰：“然则何以处仲堪？”老麻曰：“彼肯禁声，姑贷一命，不则刃之矣。”假母曰：“然则又何以处珍娘？”老麻曰：“身外无长物，荣辱生死，惟汝之命。”排六闻言，乃反唇以诘老麻。 
　　排六于仲堪，荷珠暂圆，曾通情愫，柳枝既折，常慨飘零，徒以妒珍娘而涉及仲堪耳。老麻欲刃仲堪，遂委曲为仲堪解，并请留其画箧，俾得游粱就试。然对于珍娘，则曰老麻仗诸弟兄力，何不以珍娘酬之，幽鸟相逐之间，枝都纷踏，渴骥交奔之际，花亦随揉。虽贯革以何伤，俾抚心而知愧，试问渠尚敢假惺惺作态否？老麻视珍娘如命，劝排六勿与珍娘修怨：“此辈赳赳，珍娘那能堪此。”假母曰：“老麻汝果何所为而若是哉？”老麻嗫嚅曰：“我慕珍娘久，从不能一亲乡泽，此番上车后，仲堪与之并坐，珍娘每翘一足倚仲堪膝，洁排藕覆，锐砺菱尖，不麝亦香，与鸳俱睡。我心中兔起鹘落，恨不化为蝴蝶，一嗅裙边，我但使珍娘侍寝足矣。珍娘仍令在汝所，我决不夺汝珍娘而去。” 
　　排六恶老麻之袒珍娘也，必欲得珍娘而甘心。然根结连理，花折并头，仗老麻作此杀风景事，遂不复与较。老麻强搂排六，偎傍有顷，情不自禁，夜行多露之诗，昼寝阳台之梦，雉飞求牡，蝇附慕口。假母尚思分一杯羹，而武贵已偕仲堪珍娘返，幽欢未遂，强笑相迎，竹怯心虚，桃烘面热，珍娘慧眼，早有赚疑，而不料其残毒乃尔也。 
　　朱仙镇环闹市二里许，老麻独驶车而北，长堤绵亘，古树杈丫，棘墙茅瓦中，独矗然立一院落。酒肴悉备，坐卧皆俱，不知者视为旅店，而实则盗党之秘窟也。老麻密谋以后，旧党皆天涯海角，随嬗逋逃，焉能一一啸聚之，此店夙备机关，旧党可按图索骥，且闹市有兵有警，闻声猝至，力恐不胜，不如僦居此店，则瓮中捉鳖，釜底游鱼，尚能飞出樊龙哉。仲堪珍娘以为转瞬到汴，方欣欣然有喜色。往游岳庙，心已坦然，假母老麻遂有第二次之密谋。 
　　此店屋凡两幢，缭以厚垣，分为重阙。层楼耸翠，画栋飞丹，本某绅故宅，该党遂赁之以营业。庭有桐树二，绿叶著庑，映带窗槛，后圃亦杂莳花竹，并设马枥于圃左。薪樮刍秣，稠叠积于圃右而通庖厨之室。庭外有东厢西厢，藉以安置兼从者。仲堪辈至店，老麻以楼东为仲堪珍娘卧室，而栖假母、排六于楼西。楼东墙倚宅外，且穴月洞以资凭眺，桐阴浓郁，雅若帘波。仲堪亦嘉许，老麻并为仲堪安顿书箧、衣箧，而藏银箧于枕畔，开门相揖，借径为通。老麻此时，固已通盘筹算，静待夜阑举事而已。 
　　排六既嬲仲堪珍娘赴岳庙，假母与老麻更详细筹善后，假母曰：“仲堪既劫，一物无存，其弃而不顾耶，抑仍送之游梁耶？”老麻曰：“蜂虿有毒，而况于人，距汴只一程，何惜一执策劳，使之增许多疑惑。惟汴寓不宜宣布，即宣布亦不宜真者，最后以仲堪回闽语，绝珍娘望。盈盈牛女，虽一见而已难，渺渺关河，问再来以何日，珍娘堕甑既破，明镜谁圆，一金一缣，俱归乌有，言甘币重，可以诱矣。若恝置仲堪，四十里渠能自往，只身赴署，投报我等姓名，不几一网打尽耶。”假母服其谋，老麻又遣人遍告旧党，期以三鼓后。 
　　假母与老麻谋再定，亟询逆盗之策。老麻曰：“某某善逾垣，当先至；某某善缘树，当继至。我以楼东寓仲堪，取其便耳。夜间事起，我必奋力与彼辈格，以坚仲堪信，汝等但破扉出，速挈珍娘匿于后圃，我与店主自能护仲堪。彼辈之行，约在五鼓，我劝仲堪，汝慰珍娘，汝可携珍娘同车，我即送仲堪入城去。鞭丝帽影，可怜憔翠之容，玉佩琼琚，别享团圆之乐。仲堪不知住址，地缭且曲，门叩不开，慧若珍娘，何从出探消息？汝亦从此宽怀矣。”假母声声称善，而以老麻与排六昵，高张馋吻，急求一滴甘露水，藉解烦渴，士夫老妇，枯杨瞬华，老麻复出与店主约。  
　　笼灯曲引，缘路徐行，仲堪与珍娘、排六归矣。坐花开筵，烧叶暧酒，乃店主人特备以向客者。假母于坐间，问岳庙形式，且言归时有暇，当亲往一观。排六色舞眉飞，津津若有馀味。仲堪珍娘，洗盏对酌，尽欢而散，相将登楼去。假母谓珍娘曰：“古称行路难，我辈跋涉千里，幸送公子至，然为山九仞，未成一篑，夜间宜知警，明午抵汴，而一肩重担，可以脱卸矣。”珍娘惟恐梁上君子乘机作祟。而孰料祸患即起于眉睫间。 

第十四回　遇盗 
　　新月如钩，疏星三五，香温茶熟，仲堪入帏先卧。珍娘从容理妆讫，自念一身飘泊，幸遇知音，私意此生，当图常好矣。转思三义庙一签，虽是寓言，颇防情劫。短棨四射，万籁无声，珍娘搜索磷寸，一一周备，始兜软底鞋，易衷衣。听仲堪齁齁熟睡。呜呼，文人心事，只解读书，醉客欢场，无非寻梦。珍娘捱身倚枕，仲堪已瞿然而醒，脸偎腿压，兴也勃焉，岂独君瑞双文为然哉。此时雨散云收，睡魔遣去，方欲叙到汴后各事，而窗外梧桐似摇飐时，影射窗纸。 
　　珍娘急起推窗，庭前已有黑衣劲装者三五辈，伺楼若有所待。回顾仲堪，若略不经意然。于是掩衣曳履过楼西，将以情告假母。蛾飞投火，龟坠临渊，珍娘此去，与仲堪别者凡七日。而楼东自珍娘行后，黑衣者即次第跃窗入。仲堪急呼老麻，黑衣者持刀闪烁，与灯光相激射，拍拍击桌隅有声，果然此贼能飞，都缠锦帕，未必吾家故物，肯胜青毡，倒箧倾筐，括囊卷席。仲堪匿于帐后，未敢出而相搏。约两小时许，始从容呼啸去，仲堪检视各物，只存文具箱，幸公车单及石信，至此尚未被攫。 
　　当东楼哗噪时，珍娘尚在假母所。假母闻声乃故作张皇状，带断不续，舄化欲飞，伪抱囊底之金，急息几间之烛，迈步禁声下楼去。排六亦携珍娘继于后，店主人导之至后圃，珍娘目眙齿战，魄丧魂飞。惟闻庭间搏击声甚厉，初不知仲堪此际，作何景象。区区毛锥子，料不能为众人敌，稍一抗拒，鸡肋何足当尊拳耶。珍娘拟冒险一探，辄为假母所阻，最后乃遣排六代行，孰料请君入瓮，其疏而不漏如此者。 
　　群盗东楼搜括后，仍欲顾而之他。然楼西黝黑甚，于身畔出裹纸然之。排六正于暗陬听消息，突为群盗所见。本为劫财，竟思渔色，强曳排六至榻，大张厥阵，新发于硎，满溢赴壑之流，狂逞挟口之势，雨摧败叶，淅沥有声，风卷残花，支持无力，排六至此不胜其惫矣。奈何刃犹再接，布竟三登，器已将欹，杯真难渡，泪随声下，乞全舍佛之身，气与喘并，已满饮河之腹。盗凡老少四，事已，仍穿窗下。老麻狂呼追喊，盖欲借以欺仲堪者，时已参横斗转，东方欲白矣。老麻至东楼视仲堪，而西楼排六，犹赤条条僵卧不能动。 
　　当排六被盗时，惟仲堪尚闻震撼声，然恐群盗别有所逞，姑徐俟以观其变。而排六本章台之柳，尽可任人攀折者，其始罄控纵送，尽听群盗衔辔，继则大受凿柄，未许翕张，欲呼救而喉涩矣。老麻见此惨状，急报假母知，而复以危词耸珍娘。老麻复刺刺与仲堪述格盗事，并出臂伤示仲堪。血濡成缕，肤裂有痕，谓此事非速报县不可。公子本公车中人，县衙何敢膜视。珠还合浦，璧返邯郸，固意中事。珍娘况无恙，惟排六则受创甚矣。假母已为排六收拾讫，使之静卧，亦来以软语慰仲堪。 
　　仲堪左右为难，进退维谷。一身以外，长物俱无，探衣囊计之，只鹰饼三翼耳。老麻与假母微窥其意，愿仍载仲堪入汴，仲堪暂拟居闽馆，老麻曰：“蚨飞易返，鹰饱未飏，公子利在急行，否则鸟兽一散，踪迹难矣。”仲堪颇以为然，老麻已驾车相候。仲堪曰：“珍娘何在？我须一别。”假母曰：“小妮子惊魂甫定，才入睡乡，公子启行，我亦将继续而去。岂排六经此蹂躏，尚思借此为养疴地耶。我本有旧屋在山货店街，到后当命武贵至闽馆相迓，半日别耳。有我在，好作护花铃也。若必需相见，当从黑甜中唤起，不过多增一副泪眼而已。”仲堪素惜珍娘，亟止不必，望溯洄于秋水，化咫尺为蓬山，楼级层层，车轮得得，都随仲堪之愁恨而去矣。假母辈深以此计为得。 
　　仲堪去矣，珍娘犹未知也。珍娘为老麻所绐，以同心之梁盂，作避面之尹邢，盖恐盗党复来，至蹈排六覆辙耳。日已加已，枯坐后圃，忽忽若有所失，遂冒险绕屋后出。假母突相遇，珍娘遽同公子，曰：“赴县报案矣。”珍娘曰：“何不告我？”假母曰：“稍纵易逝，辨色即行，渠重在金，尚暇顾汝。排六痛剧，姑让一日顿，汝不患不得见仲堪。但阮囊羞涩，苏橐空虚，能从渠餐风吸露耶。阿娘不误汝，汝姑登楼少憩，午后老麻返，当有仲堪好消息。” 
　　珍娘闻言，知将中变，遂至西楼视排六。排六唇红凝白，瞳碧翻黄，呼吸之间，如丝不属，启衾相视，而双峰坟起，犹是浃席流丹也。珍娘哽咽者再，始转东楼，零落断钗，凄凉破镜，倒叠支床之枕，斜拖挂施之衣，堕珥遗簪，委诸沙砾，尺缣寸素，散在尘埃，箧已启而不鐍，帘虽垂而已坠。回忆迷离云峡，恍惚星河，不过转瞬间耳。物何在耶，人何在耶，无端噩梦，红悲历劫之羊，岂是孽缘，黑压孤飞之雁，痛定思痛，愁更生愁。珍娘于此，不能不放声一恸，而因系恋仲堪故，尚望得老麻回音以自慰。 
　　其间昏昏然如堕五里雾中者，武贵也。盗至则避，盗去则呼，至仲堪行而武贵益惑矣。卒非同室，奚事操戈，不料谩藏，居然诲盗，因急急进问假母，并询排六病状。假母枝梧其词，不以实告。薄暮老麻驱车返，群党窝赃后，亦先后至店。论功行赏，分坐交椅，大有梁山泊忠义堂光景。过门大嚼，举座皆欢，并互述昨事以为笑乐。惟对于排六，则议抽资以调养之，并趣假母等速行，俟缉捕稍懈，再行俵分，今姑寄顿于离村十里之萧村，老麻获此醉饱，遂欲饰仲堪之词以欺珍娘。讵知鼓钟于宫，声闻于外，武贵已得其大概耶。仲堪珍娘，一线不绝者，实恃有武贵在。武贵闻此密谋，寸心如捣，孤掌难鸣，料此时必无补救术，姑隐忍不发以待其后，惟劝假母毋郁郁居此而已。老麻视武贵蠢蠢如鹿豕，亦略不在意。惟恐珍娘会心不远，或于酒酣耳热时，东露一鳞，西露一爪，则此情决难久秘。然无仲堪为后盾，此豸又何能为哉。于是入告假母，而珍娘适在，乃曰：“仲堪至闽馆矣，同乡人无与语者，茕茕寄人篱下，东家食，西家宿，将为士林不齿也。以无纸笔故，凭我传语于汝，自顾不遑，人言可畏，逝将弃汝矣。我恐故乡佽产亦子虚耳，幸汝青年毋为薄幸人所误。” 
　　珍娘闻言，更涕不可仰。然默念仲堪两情缱绻，一味温存，断不忍挥慧剑而斩情丝者，况复家承驷马，久大其门，世袭貂蝉，不忘其旧，人情冷暖，何至若是耶！以告者过，老麻殊不可信。假母见珍娘凝思不语，又曰：“儿福诚薄哉，雀屏才中，妙选如斯，鱼水虽欢，柔情已矣。幸未从之去，不然蛮烟瘴雨之乡，瓮牖绳枢之地，谁收尔骨，徒伤我心。儿纵损失多，将来可倍蓰于此，彼豪客于排六为仇，于儿则为恩矣，琵琶学成，教坊第一，虾蟆陵下，鹦鹉洲边，行将有拭目俟儿者。”珍娘于此，益知假母老麻，然实合谋以逐去仲堪也。排六呻吟一昼夜，斧凿有痕，补苴无恙，似可起坐矣。乃以软椅舁之楼下，扶掖上车，珍娘则与假母俱，驹辕一鞭，雁行两服，未午至汴，别僦居于书店街左。所谓山货店街，伪耳。时已三月初六，满市喧传大总裁入闱，万人空巷，竟斗新妆，假母偕老麻往观，而卧排六于楼左。珍娘雅不愿同行，乃与武贵守户，但闻风声卷到，鸣钲噌呟而已，武贵约略询珍娘，珍娘乃欲藉武贵以通词仲堪。 

第十五回　露机 
　　珍娘闻武贵语，颇摇摇不能自主，是真是伪，将信将疑，岂人之无良一至于是耶。抑欲使侬与仲堪绝，故弄此狡狯耶。老天太妒，仍成无主之花，好事多磨，谁寄相思之字。老麻固谋主，假母亦惟利是嗜者，惟彼排六等诸自郐，受此激刺，汽可小憩。惟武贵尚朴愿，当可假为臂助。侬料仲堪，此时方及锋待试，简练以为揣摩，亦不愿以莫须有之辞，乱其心曲，且俟谍得确讯，再与相约，而假母老麻，已接武归来矣。 
　　老麻以此举，于假母有莫大功，必欲得珍娘而甘心。假母恐珍娘有变，一再为其缓颊。是晚同膳时，假母言：“归途遗老麻访仲堪，业已从闽馆他徙，浮萍人海，乱絮随风，一飞垂翅之鹏，三匝无依之鹊，穷途远道，我实怜之。儿闻斯言，得无魂飞肠断耶。”珍娘知假母口蜜腹剑，姑借此语以相试，乃笑曰：“早知如此，悔不当初，穷措大能有几两福，累侬亦罄其所有，后此花红欲褪，叶绿成阴，崔护不来，刘郎何处，阿妈当为侬图，老眼无花，当不至一误再误也。”假母骤闻此言，颇疑其诈，乃尽情吐诸老麻。 
　　老麻视珍娘为易与，令假母设法游说，以动其所欲，假母果至珍娘所。宛转言曰：“儿果舍娘他适耶？我以为婿乡在是耳，我无风韵，愧煞徐娘，儿非等闲，肯为商妇，我所钟爱者在儿。将来传此衣钵，使我不为若敖鬼，心滋慰矣。排二等不足道，排六瘦始麻秸，弱比杨枝，即使身痊，力安济耶？故我为儿计，必先谋一佳耦，惊锵风岁，宜室宜家，然后婿掌门楣，儿操井臼，我则多年行脚，将作退院闲僧矣。儿意以为如何？” 
　　珍娘知假母意有所属，特碍于启齿。故不惜步步引入，乃佯惊曰：“侬年轻，侬识浅，乌足继阿妈任，但愿为阿妈怍将伯，阿妈早言此，侬身不令仲堪玷矣。则今则太羹调后，膳宰先尝，大厦成时，匠人已坐，虽我辈不必介介，谁肯于花台柳榭中，效淳于几称赘婿哉。况欢场歌舞，买尽黄金，若果心许目成，何惜春风一度。晚妆红袖，晓梦碧绡，讵肯辜负香衾。嫁得金龟，侬又足以慰阿妈，阿妈若有意中人，尽可为侬言之，无庸见首不见尾也。”假母始嗫嚅述老麻语，并谓老麻尚四出求仲堪。珍娘益信武贵之言为可恃。 
　　心蕉怒茁，舌莲强翻，珍娘对于老麻，恨不扑杀此獠矣。然欲探秘索隐，不妨姑与周旋，仲堪非常人，一纸公文，两行缇骑，恐不能漏却法网也。然苦无证据，决难持柄而摇，珍娘为仲堪谋，非软叩老麻，决无信谳，遂徐谓假母曰：“若非红玉谁识韩贫，可惜绿珠甘随石富，老麻年不逾三十，屈于仆御，未能自拔，若锦衣花帽，亦翩翩浊世佳公子，口错纳粟，卜式输财，安必如若辈于字句间讨生活哉。”假母曰：“数年之功，成于一旦，老麻诚徼幸矣。老麻注意于汝久，因仲堪未敢骤发，特不知仲堪究竟，于汝有无窒碍。” 
　　珍娘于此，恐老麻唆假母酖仲堪，不得不预为之备，复曰：“莲心太苦，梅子终酸，仲堪侬不复问矣。但冀此尺寸地，不为仲堪知，免得仲堪箪食豆羹，嘑尔蹴尔，为诸人所嗤议。”假母曰：“渠虽慕蔺，我是借荆，奚能以升斗之水相活哉。”珍娘方欲再言，而老麻猝至，乃曰：“仲堪已矣，昨宵红叶，明日黄花，以迟至不能再投卷。呜呼！昔人有云，蓝榜先登，早诸公宽限六日，青云有路，待老夫磨砺三年。仲堪并此不得投卷，处以闭门羹相待矣。或曰南归，或曰北上，甚至视为匹夫匹妇自经沟渎者，群言淆惑，众论纷呶，此或有所妒而云然。仲堪公子，谅不至此。” 
　　假母睨视老麻曰：“珍娘许汝矣，同是一家人，仲堪姑听其所之，汝当执子婿礼见我。”老麻似惊似喜，乃曰：“我今夜何处宿？”假母回顾珍娘。珍娘曰：“伉俪之缘成于嘉礼，绸缪之咏，见此良人，是岂可草草从事哉。虽然侬当酌酒以酬老麻，他事则约以七日后，老麻奉命维谨，忽忽购衣履归。昔仅短褐者，今絮袍矣；昔仅草屩者，今华履矣。行尸走肉，令人欲三日呕，珍娘强为欢笑，阳与缠绵，满引金樽，频倾玉液，珍娘量本豪，老麻固非其敌。然取欲悦珍娘，不觉沈沈欲醉，珍娘喟然长叹，谓此番遭劫，仲堪仅数百金，盛饰华莶，一时俱去，皆侬所心爱者也。会当别求豪于赀者，以为补偿计，将来汝其毋妒。 
　　老麻虽狡且猾者，侧击旁敲，恰难领会，况在眼花足躧时耶，粉气脂香，又阵阵沁入脑海，乃谓珍娘曰：“汝为我妇，当为汝备各物，云英下嫁，裴航当持玉杵臼来也。”珍娘笑曰：“汝呆矣，无论镂金错采，刻翠裁红，需费几许时，即金线年年，为人作嫁衣裳者，亦非咄嗟所能办，岂汝别有所蓄以畀我哉，汝如持以来，我不复再居此风流薮，嫁鸡逐鸡，嫁狗逐狗，母亦乌能夺我志。”老麻喜极欲狂，于囊中探约指一，曰：“以此为信。”此约指即在三义庙交换者，珍娘置诸食指，趣老麻赴寝所。而于灯下修笺问仲堪。词曰： 
　　仲堪公子辱鉴：邮亭一夜，许续鸾胶，感激知音，较胜于秦若兰倍蓰矣。不意宣州打鸭，惊散鸳鸯，鞭影晓风，轮声残月，恐人间烦恼非车儿所能载起也。公子茌蒲猝遇，命驾即行，虽得意春风，马蹄俱疾，亦知闺中人秋波望断否。妾于订盟归寓，便疑运筹帷幄，大有其人，借箸留侯，果然机密，捉刀孟德，亦是英雄未变之先，妾曾劝公子自慎，不意迅雷之来，未及掩耳。伤哉此别，妾自分春暮絮飞，随风堕落，孰意狼子野心，利在得妾，借鹄刻骛，强凤随鸦，谈笑之间，图穷而匕首见矣。渠魁在室，便是老麻。假母教养多年，或可宽其一线，排六既创，武贵更不知情，且免株连，亦存忠厚，倘遵花判，好结姻缘。妾寓书店街西第三家。公子宜速图之，苍莽愁城，淃涟苦海，誓言旦旦，谅未忘心，伫盼好音，藉颂元箸。 
　　珍娘封完以后，思此信祗能与武贵谋。淡月三更，清飔双户，远防厐吠，轻效咜行，始达武贵所。武贵已齁齁熟睡，乃撼之醒，武贵惊曰：“嫦娥仙子，何时吹下耶，阿母言汝将为老麻妇。纵教兰芍不惜多情，试问薰莸岂堪同器，汝乃欢然相接，甘之如饴，还一念仲堪公子，与汝形影不离否。”珍娘曰：“士也罔极，二三其德，侬亦借老麻为安乐窝而已。侬今有信一椾，系与仲堪诉离者。汝为侬投福建会馆，明日初九，当可毕第一场，汝于午后往，面付仲堪，但不可泄诸阿妈。” 
　　福建会馆与东司邻，距书店街约二里许。汴城多小车，可容一人坐，取值廉甚，且能为诸作乡导，武贵承珍娘命，雇车达会馆。闳富壮丽，金碧丹青，询之阍者，知仲堪尚未返，姑假坐以待，俄而群辕骈集，纷纷穿甬道入，阍者引武贵至仲堪寝室。仲堪瞥见武贵，即曰：“姑娘安否，汝何才今日来，我至山货店街三四匝矣，避秦何所，小隐仙源，寻史谁人，屡迷香洞，汝岂将姑娘意来召我耶，我当易服与汝行。” 
　　武贵见仲堪丰姿依旧，即陈设亦颇精雅，书囊萦拂，画卷参差，锦被匡床，仍不失为贵公子。乃默默为珍娘惜，及闻仲堪言，始矍然曰：“武贵现寓书店街，公子误矣。”仲堪曰：“妈言岂欺我哉！”武贵不知所措，但言姑娘念公子，嘱武贵持函至，鸾笺一幅，和泪书成，茧绪十分，是愁织就，公子但观此足矣。惟来时不为阿妈知，幸为武贵秘。”言讫欲辞去，仲堪乃出二金奖青鸟使。 

第十六回　访艳 
　　武贵行矣，仲堪乃徐徐启函封。书抵万金，缘悭一面，天公待我，忒煞蹊跷，读未终篇，觉字里行间别有一种凄婉之味。而小阮步蟾适至，见仲堪持笺兀立，若不胜愁，乃曰：“叔又何为耶？”攫而琅琅诵，徐曰：“诗人未老唤到莺莺，公子若归忙来燕燕。有此卫夫人般字，谢道蕴般文，我合婶渠。”遂扬声於隔房呼瘦菊，瘦菊亦来与商，但曰：“仲堪不必往，往则惹若辈疑，苟宵遁，苦珍娘矣。我勉与步蟾行，汝速缮复书以慰。” 
　　瘦菊与步蟾自沪滨与仲堪别，仍相遇於汉上，以仲堪不果至，留书於汉，至信阳合雇一车行。山水闲关，风尘鞅掌，二月杪已投汴馆矣。嗣得仲堪信，知为无车所梗，未曾修到，来看一日之花，遽赋归欤，已悟十年之梦。讵初六早，仲堪竟仓猝入馆，尘飞席帽，泥渍征袍，补被萧然，不胜其惫，瘦菊等乃洁除一室，与之谈别后事，量珠未聘，怀璧先亡，瘦菊等亦为欷歔者再。江淹借笔，鲍叔分金，步蟾又为之纳卷於扃，而仲堪则蹀躞於山货街者，凡数四，归辄作呓语，呼珍娘，至此乃奋笔怍书曰： 
　　珍娘可人妆阁：禹鼎铸奸，温犀烛怪，微卿慧眼，终是糊涂，仆与卿别五日矣。三秋采葛，一水思葭，旅馆枕单，纸窗被薄，草楼惊梦，情实相同然。每当歧路徘徊，柴扉十扣，孰料桃花红处，并人面不复相见哉。幸乘间道，述此缕缕，老麻豺声蜂目，本自难堪。沿途忻慕执鞭，仆亦尝假以辞色，利心既炽，欲念亦张，神山之仙境三洲，秦水之情澜十丈。假母至此，可谓愚矣。排六既历此劫，怨艾何如，仆以避嫌，不敢亲踵。来友皆仆同岁，兰心蕙质，尽可商量。宵分当谒官衙，朱牒纷拿，卿祈弗怖，从此茏开鹦鹉，卿是良家；旋数谱点鸳鸯，仆偿夙愿。伫望伫望，藉此先容。 
　　仲堪以书交步蟾，并令探珍娘意，且索一二证物。濒行，仲堪复谓步蟾曰：“渠家有排六，尤物也。肩垂落索，耳绾圆珰，妆斗慵来，髻编闹扫。惟裙下则肤圆六寸，犹故饰金珠以自炫。前为盗所裸，参种种欢喜禅。性幻淫魔，术工姹女。步蟾秀丽，渠必欢迎，然此辈狐媚惑人，幸弗与之相狎。惟预为羁绊，瘦菊可就珍娘谈，声东击西，事乃有济。否则排六既奸且狡，必欲在珍娘左右间也。”瘦菊、步蟾相将出，迤逦至书店街，绕西祗三两胡同而已。红纸书名，碧油掩幙，盖夙驾以备侑觞之招者。第三家一媪倚门立，后侍一满饰女。细落庭花，家僮未扫；平垂帘蒜，仙子何来，依依一笑之缘，姗姗个人之影。二人乃相携入，盖媪即假母，女即排六也。珍娘得武贵还报，料仲堪必有布置，支頣危坐，举目凝思，悄兜金缕之鞋，懒整玉钗之髻，侬非覆水，岂患难收，郎似侯门，何时许入。正在踌躇间，假母已呼之出，但闻环佩，已彀销魂，转笑琵琶，无端遮面。排六已延步蟾入室，而珍娘遂殷勤肃瘦菊。 
　　恨添一味，空怜时世之妆；愁到十分，低唱懊依之曲。瘦菊坐稍定，乃默计曰：“阿子我见汝犹怜，何况仲堪。”乃徐出仲堪书，并述仲堪语。珍娘曰：“辱蒙沈公子相爱，婢侬妾侬，侬何敢怒，况加以殊礼，俾迎归主中馈哉。此身抬举，应属东风若辈猖狂，将倾朝露。朱仙镇之变，皆老麻主之也。假母旧与媟黩，至诸姊昧皆为所胁。闲谈唐事，洗儿盆内之钱，欲问汉宫，行乐图中之戏，侬纵猥贱，未敢苟同。摧辱者至矣，知侬有适，构此诡谋，母也不谅，逼人已甚。然非老麻妄思缡结，则眉尖口角断不能为侬索解也。” 
　　瘦菊曰：“往事已矣，今将奈何。”珍娘曰：“沈公子既暮往，当促长官即拘絷，侬拚囚首垢面，公庭对薄矣。老麻衣裳楚楚，笑倒蜉蝣，酒食营营，粉如蝇蚋，以为好事将近，若醉生梦死者然。明晨闻将赴朱仙镇，鹤防远去，未免楼空，蛇纵同惊，终成杯幻，侬有约指一，祈携以交沈公子，藉此金戒，可成铁案。”瘦菊反覆凝视，而假母遽至，询及邦族，知亦闽籍。因欲探仲堪状，令珍娘往唤排六，言将飨二公子以酒。 
　　瘦菊逆知假母意，不愿以珍娘在汴告，乃曰：“沈某归闽矣。渠家无担石储，恃渭阳以为生活，及时惹草，到处黏花，与识者咸不之齿，且渠得新厌旧者屡，自谓临风玉树，对影翩翻，俯视教坊中人，业若明月清风，不用一钱买。去秋乃眷感疾殉，世家巨族，无与论婚者。乃借游梁为名，向族邻亲串中趱凑得资斧，江流罗刹，徒事徵歌，水榭秦淮亦曾买醉。初六始到汴，据述被盗劫，同人均以为伪，不甚加礼，且渠家报至，奚僮病惫，不复再至汉，游梁一梦，改辙而南，岂阿姥处亦缺缠头锦耶。已矣！文人无行，我辈为之颜汗，阿姥亦不必再言渠。” 
　　瘦菊语讫，珍娘偕步蟾、排六来。排六笑向假母曰：“我道阿妈画屏选婿，必能出人人一头地，孰知转朐之间，霞散云飞，水流花谢哉。此辈南中贵人，当可一榜赐及第，乃至才惭贾谊，射策何时，遇比刘蒉，登科无望，今又茕茕走泥淖中，洵可怜生矣。珍姊合是我家人，不至被拿云捉月者赚去，否则骊龙失珠，仅馀鳞爪，阿蚂钱树子，不亦倒耶。”珍娘知其相诮，料此言必出於步蟾，因强为欢笑，而瘦菊步蟾，皆兴辞欲去。 
　　日之夕矣，二人联步来仲堪室，一樽浊酒，三尺孤檠，考具零星，尚错杂列几案侧，愁惨之色，与黯淡之灯光相掩映。及见二凡人，始卒然问曰：“珍娘见否？”步蟾曰：“叔诚累人不浅哉，珍娘于归有日矣，若婿殊倜傥，徐公城北，洵美且都，锦帐红罗，轻衫白袷，与珍娘疏帘对弈，如在画图中人，我等於排六处小坐，容知此为某贵介，两情授意，一见倾心，轻抛买笑之钱，遂赋催妆之计，大约团圆三五，吹下广寒，叔亦不必恋恋也。惟嘱假母授纸里一，云代觅闽籍沈姓者归之，莫言旧好，愿待来生，此物尚存瘦菊处，叔曷审之，与叔有无关系。” 
　　瘦菊即以约指授仲堪。仲堪端视者再，乃曰：“是胡为乎来哉，情之所钟，正在於我，物犹如此，何以为人！”涕泗滂沱，若恐步蟾之言为实者。瘦菊曰：‘君休矣，小阮清狂，过於大阮，宜位置於竹林七贤间也。”俱道所以，仲堪犹未敢深信，步蟾谦谦谢过，并述排六语以资谑，责万章为好事，指方朔以不根。仲堪及瘦菊等相视而笑。彼此晚餐後，瘦菊曰：“差若毫厘，谬以千里，汝可早自为计矣。”仲堪握管草节略，并罗列失物单两纸曰：“前日投县报劫，至今寂寂无声息，再为冯妇，故我依然，庸有济耶，无已，我当求之良二千石。” 
　　开封府知府非他，即仲堪乃父之旧门生也。经杭州某观察之函介，至汴後尚未往谒，通家杨孔，早订神交，世好纪群，不忘夙谊，太守本以孝廉宰某县，时值庚子之变，两宫驻跸於此，天颜飚足，王事贤劳，破格酬庸，按阶晋秩。莅任年馀，治盗极为严厉，以故各属奉命，於缉捕未敢稍弛。仲堪一案，祥符县考成所系，早已饬役侦探，无如冥冥鸿飞，弋人何慕，县宰祗一再追比。讵是夜奉太守檄，不得不命驾而往，至则失主沈氏先在，太守仅以失单二，约指一，付县宰并谕速赴书店街西第三家捕盗，连宵录供详府，毋枉毋纵。仲堪亦一揖相恳，壶中卖药，未免玄虚。源里寻花，自然神妙，姑辞太守归县，标签急急往书店街。 

第十七回　谒守 
　　祥符县奉太守面谕，自然风行雷厉，静待带人推鞫。仲堪在太守签押室，细谈旧事，袖中诗本，襟上酒痕，无不增一番感慨，回馆时鼍更三报矣。然仲堪素性兀傲，雅不愿沟通当道，衣冠桎梏，礼貌拘墟，跅跎不羁者，却非素习。此番虽被盗劫，却付之行云流水，未尝向县叠催，惟感於珍娘，不得不为之援手。琼枝若夺，郑史不欢，紫云既存，牧之自醉，故由馆至署时，骑迹车尘，疾如矢发，而一钩新月，尚钓起多少愁思也。 
　　府署为赵宋京尹趾，左有坊曰包肃，右有坊曰欧宽。盖孝肃文忠，均典是郡者。崇阶累级，官烛两行。御者执柬授阍者，阍者辞以夜，仲堪亲与阍者语，乃许将命入。高敞华堂之火，宏开画阁之门，历阈三重，太守於檐间肃而入。紫芝眉宇，春柳丰姿，年约五十许。互拜以后，太守虚左相待，乃询仲堪曰：“到汴几时矣，往者孟、荀诸子，远道游粱，唐宋以来，侈为盛事，雄都紧县，名山大川，洵非东南所有，诸君子以礼闱之便，戾止是邦，我亦借天假之缘，与世兄得此良觌，大约需俟题名慈口后，再当渡黄而北，接尘已幸，倒屐未迎，世兄至此，今夜谅有见教。”仲堪谦挹者再，先徐出某观察函。太守曰：“老师久不赐训矣。”发而读之曰： 
　　某某太守贤棣足下：河干送别，早知士元非百里才，迨载道口碑，随风南下。老夫且有荣施矣。荆玉南金，果邀睿赏，不次之擢，遽握铜符。蜀郡文翁，山阴刘宠，士称儒雅，民拜清廉，岂若仆之旅进旅退，略无建树哉。沈仲堪世兄，本故人某某孽子，来时旧雨，曙后孤星，曾为其母舅某某嗣，劬学英年，崭然已露头角　春闱入汴，道出杭州，骥子凤雏，深为某某私幸。及叩其所学，又复渊懿扑茂，与近时游骑无归者不同，吾棣与某某有香火缘，闻此当亦一快，倘能待以徐稚之礼，俾得朝夕依倚，固所忻盼。不则亦宜加一青眼，庶几无负师门，吾棣古道热肠，度不责仆侃直也。西湖风景，歌舞年年，垂老无聊。已成官隐，北鸿有便，尚希系帛，顺问戬祉，不尽欲言。 
　　太守读罢复笑问仲堪曰：“衙斋尘俗，有辱高贤，不识世兄肯罗而致之幕下否？”仲堪曰：“老亲垂白，井臼虚人，毕此举场，即需返旆，惟途中不慎，误遇匪人。近虽略得端倪，而折狱片言，仍赖长官保护，风清圃草，雨润庭花，世先生当不以弟为渎。”探囊复出节略一，失单二，媵以约指一，曰：“此事实，此赃证，县已有案。忽忽未破获，今距署不二三里，接图索骥，举网得鱼，男女仅五人，可一鞫而定，弟拜盛德多矣。”太守乃就烛观失单。 
　　观未及半，叉问仲堪曰：“世兄挈眷来耶，抑南来新纳如君耶？所失衣饰，多涉妇女者，世兄何需此？”仲堪曰：“节略中约言之矣，请为世先生道其详，弟之来也，过信阳即无车，随路寻芳，因泥沾絮，愧非狂言之御史，几成见惯司空。有之珍娘者与弟昵，订约欲归，解装作聘，渠家愿载弟来汴，而遣奚僮走闽中，颇感其诚，忽遭此变，单中衣饰，皆弟制赠珍娘者。约指亦证婚物，同时为盗所掠，珍娘今复贻弟，盗焉能狡辩哉。惟是荒唐宋玉，轻薄温峤，殊为世先生一哂耳。”太守已从容阅节略毕，饬仆往传祥符县。 
　　仲堪感谢太守，太守曰：“地方官不能弭盗，致旅人丧其资斧，愧煞俸钱矣。”仲堪亟思兴辞。太守亸然曰：“世兄曷小坐，弟犹有不解者，韩翃柳枝献之桃叶，文人韵事，于德何伤？况复醉里相看，自有娉婷之影，夜来新惹，已非兰麝之香，珍娘之慕世兄，于理于情，均所应有，世兄与霞同举，本是轩轩；如月在怀，果为朗朗，特不知珍娘为武氏自出乎？抑或移根他族乎？”仲堪慨然曰：“世先生洵贤使君哉。珍娘亦宦裔，幼掠入武氏手，南湖烟雨，旧是侬家，北里笙歌，生非我愿，闻其父尚以薄官次山右，不作玷蝇之玉，肯从弹雀之珠。弟至渠家，仍是一朵青莲，含苞未放也。”太守颔首再三，于是必欲以珍娘偶仲堪。祥符县令至，对太守不敢有所白，仲堪颇为县令亢，而又不能为县令告。太守询问毕，县令乃辞去，去后太守乃谓仲堪曰：“世兄既示以盗所，不难唾手获，然门沈犴狴，室毁鸱鸮，不免名花瘦损矣。世兄明日为次场，势不能面质，若县宰能一鞫服，弟自有法以慰世兄，不然狱吏尊严，绛侯且畏，圜扉寥落，齐妇何冤，弟当檄县亲提，派员发审，决不使世兄仙侣常沈埋于鸾箍凤槛中也。”仲堪知太守为可倚，归途料老麻辈必将就逮，整顿考具，预备翌早入场。而祥符县公役，已缧绁老麻、武贵、假母、排六、珍娘五人至署。人影长街，拆声深巷，破扉直入，东窜西奔，此县役往捕之时也。珍娘自瘦菊步蟾行后，料夜间必有变动，綦巾布服，结束双弓，知此行断难幸免；老麻为驰赴朱仙镇计，轻遮车马，软衬马鞯，秘密就排六宿。排六裹绯色衣裤，与老麻叙情话，老麻于此，固已整戈擐甲，从事先登矣。假母与武贵，分居内外，早已瞢腾一觉，群役先絷武贵，导之至排六室，红罗被底，一对野鸳鸯双双惊起。老麻固短衣跣足，尚思以武力与群役角，排六则鸟悲弓影，鱼怯钩痕，若疑群盗之复至者，身瑟瑟欲颤，齿震震有声，而珍娘早拔关出，假母亦次第随之行。 
　　左邻右舍，强半从睡乡唤归，不曰祝融神，即曰梁上君子，回环奔集、五人已如鱼贯。群询县役，始知为盗案关系，于是探怀出官牒，呼名曰老麻、曰武贵、曰武氏、曰武六、曰武珍娘，数役拥之出屋，一役始闭门加键，标十字条曰祥符县封。星稀掩树，怪啼屋顶之鹗，露冷侵衣，狂吠檐前之犬，老麻以凶横加桁杨，余惟铁绳羁其足，沿途值役三两，若相呼应，健防豕突，歧恐羊亡。珍娘举步维艰，乞为缓颊，群役且互相嘲谑，驱之速行，珍娘之泪珠，早扑簌簌如线串而下。约炊许时始至县署，以盗案重要，悉交典史官寄诸狱。 
　　鸡鸣败纸，瓦漏疏椽，无几无床，并无灯火。珍娘与假母、排六絷于此，武贵、老麻分别沿东廊去。室盈尘气，地伏窨阴，珍娘愁苦万分，足趾又痛如肤剥，但闻铃铎声，锒铛声，狱囚叹息声，啜泣声，风鸣树叶声，无不乱人心曲。正凝想间，一老妇携灯至，先顾假母曰：“汝知例否，宜速缴，否则棰楚无悔。”排六最桀黠，脱耳珰二与之，假母亦赠以约指一，老妇作鹭鸶笑，珍娘荆钗椎髻，实无一物以为馈。假母商诸老妇，许支板扉为憩息地，而别乞苦茗以润吻，此中情绪，恨不起吴道子，一画地狱变相也。珍娘初谓至庭一讯，当可省释，孰知事有不然者。 
　　祥符县令自太守署归，检牍签差讫，携失单、约指一。莲花幕里，药材笼中，自信大有人在，乃从容与之计议，并举仲堪报县原案以为证。论者皆谓仲堪财物，隶属珍娘，平康中人难保不监守自盗，况武氏是伊母，武贵是伊兄，武六是伊妹，通同谋劫，尤在意中。老麻外姓，或不知情，严究珍娘，有不水落石出哉。呜呼！张汤钩距，徒传酷吏之名，邹衍累囚，合作仰天之叹。县令惑于先人，不惜以珍娘为罪魁。惨锁葱尖，痛攒棘刺，冷肃霜严之面，怒闻霆疾之声，申诉再三，辄不一省。而假母及老麻、排六辈，不过略为诘问，排六尤矢口珍娘，黑索拘挛，赭衣黯敝，仍实诸人于狱，而县令彻夜叙详，一若以得情为喜者。珍娘之冤，竟至于是耶！糊涂哉令之治斯狱也。 

第十八回　鞫冤 
　　“覆盆徒望日，蛰户未惊雷”，此骆宾王狱中咏也。珍娘遭县令之逼，还埋幽狱，已与假母、排六相隔绝，终夜悲痛，手爪斑斑作殷红色，默念此案既破，县令何不究党羽，铁经铸后，错已将成，丝到治时，棼还益甚，国已失而逐鹿，城既火而殃鱼，如此草菅，那胜蕉萃，惟仲堪未曾面质，出场以后，度能委曲周旋。转念至斯，不得不预书供状，朝旭入室，略露余晖，于同难中丐得破笔一，素纸一，啮指血为墨作状曰： 
　　具供状人杨珍娘，叩首座下：窃以黄衫未遇，谁呼梦里之鞋；红线何来，竟取床头之金，寄余情于娇女，本是善怀，参侠气于隐娘，可怜无力。况乃髫龄禾水，宦辙椿庭，一官丞薄之卑，千里江湖之谪，偶携梅鹤，姑借衔头，突遇林鸮，竟亡珠掌。家山何处，疑成紫玉之烟；沧海同沦，飘堕青楼之籍。雏时发才覆额，眉未知颦，呼阿母为螟蛉，化前身为蝴蝶，哀丝豪竹，只此欢娱。舞扇歌衫，尽教消受，陶然亭畔，灯红酒绿之场；燕支台前，纸醉金迷之梦，何图楚岫云黯相催，自信秦关泥封不破，挑琴已矣，不甘坐柳下之怀；酬简何为，谁许践桑间之约，是以屡逢彼怒，不恤人言。婢没泥中，姬投瓮里，织贝锦而数丈，惑虎市以三人。如此窘乡，空留怨女，果然处士，能抗封姨。千金南越之装，十日平原之饮，差谓梁栖燕子，可以娱情，岂其属乱猧儿，无端打劫，有媒是鸩，相击皆狙。量珠之使未归，焚玉之冈已炽，不须忌器，且兴投鼠之谣；奚待补牢，预纵亡羊之路，操矛刺盾，借突徙薪，偷荆棘以未除，藉兼葭而思倚，计缘渔色，碎壁何堪，罪在图财，钩金亦证。用是名标谋主，物附奸赃，特投剖鲤之书，乞下逐鹯之牒，心都叵测，方知涉世艰难；身不自由，未免为郎憔悴。仰云霓而在望，妒风雨以相欺。泪到啼红，轻绡亦寄，血能化碧，片石同沈。尚望严鞫胁从，痛惩首要。俾返连城之值，且安逆旅之怀。珍娘虽负奇冤，必蒙昭鉴。云得风而俱散，雪见晛而自消，从此鸳谱重谐，免庶士标梅之怨；还冀鸿邮偏觅，报游子寸草之心。谨状。 
　　珍娘写罢，纸上一片作燕支色，旁观者靡不堕泪。然凄凄圜土，寂寂禁门，翌日仍无消息。珍娘既沈苦海，难索解人，不食不饥，愈思愈痛。时为三月十三日，忽狱卒持牌入，谓府署派员承审，县令将亲解卷宗人犯往。大道往来之地，未免頳颤，公庭匍匐之时，可怜屈膝，不得已随狱卒出。而老麻、武贵、假母、排六，已先珍娘在，佥幸覆讯一过，归狱珍娘。珍娘则急盼仲堪为之援手，及迤逦入府署，敞公座三。左席已坐一冠服者，县令乃就右席，衣彰獬豸，阁辟麒麟，须臾一贵官踞中坐，絮袍缨帽，鸾停鹄峙。于案旁者，即仲堪也。左右席向上捧卷下，从者喧呼带群犯进，游鳞一竿，穿来柳叶，群鸟交错，拜倒花枝，从者挥珍娘就左席跪。仲堪亦下揖左坐者，回顾珍娘，则深领蝤蛴，平埋翡翠，不禁涕下如绠矣。左席者持节略询仲堪，仲堪陈辞侃侃，并历述被劫时状，言已出珍娘原函为据。仲堪退至阶左，始一一诘珍娘，珍娘袖探供状，行行星密，灿灿霞飞，辞较骚而更哀，字得色而益艳，珍娘俯伏在地，楚楚堪怜。左席者乃陈供状于中座，中座者呼珍娘问情事，并举武贵为佐证，来踪去迹，针芥皆符，后果前缘，岑苔相合。中座命释珍娘刑具，姑与武贵退。 
　　是时左席者已提老麻至矣，蹈瑕抵隙，使之无可置喙。老麻方喋喋称追盗功，且曰如座情虚，决不送仲堪入汴。况巨鱼纵壑，鸿毛遇风，孰不可高飞远举哉，何为郁郁居此，至罹罦罹罿而不遁也。及询以约指所自至，则曰是珍娘嘱仲堪诬栽者，矢口不移，愿盟皎日，扪心无愧，但泣青天，赏以一部肉鼓吹，而坚执不稍披露。乃易而问假母，与老麻同出一辙，并谓珍娘背德反噬，仲堪索诈教唆。汨汨其来，滔滔不绝，即淑问者闻之，亦若持之有故，言之成理然。左席知二人不易夺，遂设法以诱排六。 
　　排六非所谓媚如狐，黠如鼠，毒如蜂虿者耶。左席亦逆料其狡，较之老麻、假母，似易探其底蕴，甫就鞫，即呼撺其指，突谓此案各盗，与汝均索相识，不然花飞蕊堕，狼藉难堪，决不愿隐忍是仇也。珍娘所供，或与汝有郄，而老麻则谓汝妒珍娘，故招盗至，即约指亦为汝所赠，武氏且称汝与盗别有窝赃地，渠未知什之一，包身是胆，立足有跟。既结党以相要，料覆巢而不悔，汝能逐一吐实，当为汝开一面网，否则三尺法固俱在也。惟观汝绮年韶貌，亦殊可惜，如果为人受过，尽堪为汝剖解。若近若远，疑是疑非，此老吏断狱之妙诀。而排六神色陡变，此案遂迎刃而解矣。 
　　左席犹恐排六之嗫嚅也，乃尽驱老麻等于左廊。敛容低声以讯排六，排六一泻千丈，竟至和盘脱出，老麻之种种秘策，如活如画，不少隐讳，潮流退涨，石骨嶙峋，木叶飞痕，山容瘦峭。左席至此，知珍娘实无与是案，而武贵宜留以为证，复私问排六曰：“然则群盗汝尽识之乎？”排六曰：“当时鹃魂几断，鼷胆先寒，惟一短且小者，一肥且秃者，凶悍之气，尚隐然溢于眉宇。其余沓来纷至，几至奄奄无生气。”左席嘱排六画诺后，陈设三木，唤老麻、假母上，声色交厉，血肉横飞。假母知事不可为，所供与排六无异，而老麻亦力竭声嘶矣。此生夙孽，果不由人，何事平反，行将及我。老麻之供辞定，又复持以呈中座，中座立传县令上，与以各人供状，微笑曰：“今日无徐丞会审，珍娘将毙杖下矣。贵县但凭度臆，未肯平心，不留棠舍之阴，竟尚蒲鞭之辱，同为人命，弱草谁依，况是良家，名花宜惜，珍娘无罪，而摧折至是，自问亦堪为民父母否。”县令曰：“珍娘语多脱节，言太模棱，反复推出，无非自诿，同是武氏，岂有弃其所亲，与厮养沆瀣一气哉。至珍娘杨氏一节，今始涣然冰释。大纲已具，只待搜赃，发落如何，敢求裁决。”中座者令将老麻、武氏收禁，武六寄监，武贵暂羁押所，珍娘交官媒妥为安插，而别遣府役查抄住屋，此案遂于此得小结束。盖会审时巍然中坐者，石太守也，左坐者为府署发审员徐司马，汴中之以干练著者，为民请命，折狱如神，而虚右坐以待祥符县唐令。唐本以纳粟得官，遇事皆借重内幕，民如草芥，已类毁雠，天纵萑蒲，偏多輢轭。唐令以珍娘为弱，咸思借此以取供。孰料日暮途穷，倒行逆施，至于是极哉。太守因县令所详。情节离奇，言辞惝恍，而又以珍娘为首告人，断难加之以罪，况仲堪与珍娘，相爱相亲，可歌可泣，若听伯州犁上下其手，不特难对珍娘，奚以求解于仲堪哉。于是会审之议定，而使唐令自知所愧。 
　　珍娘既得大解脱，仲堪亦相将出署。乱鸦堆鬓，浅螺蹙眉，泥染鞋样之污，泪賸衫痕之渍，官媒洁一屋使处，梳栉镜奁毕具，重添新恨，小试啼妆。仲堪坐于桌隅，不啻水晶帘下看梳头也。仲堪向珍娘道歉，谓文战牵掣，王累卿卿抱屈，县令诚不解事。珍娘曰：“一饮一啄，莫非前定，侬合有此磨蝎，何能抱怨公子，惟县署集讯时，老麻等铁铮铮如此不屈，今则俯首帖耳，所供历历如绘，徐司马诚神明哉。侬在此当无大苦，只以全案连带，不得不暂作停顿，公子场事未毕，宜归馆为休息计，团聚不远，何事恋恋。此地关防所系，公子亦不宜屡亵。”仲堪感其言，悲其意，一笑而出，惟速盼当事者定谳而已。 

第十九回　搜赃 
　　翌日仲堪已三场矣，此九日中兔起鹘落，波谲云诡，几出寻常意计外，故仲堪虽逐逐于黄茅白苇，而文字不无减色，然儁杰廉悍，神近柳州，浑浩流转，气类韩氏，亦同人所得未曾有者。惟步蟾则忧忧独造，一扫凡近，所谓回者如轮，萦者如带，直者如燧，奔者如焰，跳者如鹭，跃者如鲤者，庶几似之。瘦菊则纡徐委蛇，蜿蜒沦涟也。三人均为闽籍所传诵，望之如泰山北斗。十六日出闱较早，约午膳于福兴居，谓之吃梦，此为与试者之常例。而仲堪自入汴后，俗事憧憧，离情惘惘，久不获此雅叙矣。饭余乃往视珍娘，一展契阔。 
　　珍娘在官媒寓，忽忽凡三日。尘镜不花，铁衾自冷，未悲先泪，欲语已慵，但传闻署役已搜赃至，絷盗党及店主人凡六，盖知此案将告终矣。自念飘泊一身，幸而有偶，微论仲堪瑶林玉树，自是风尘外物，对之尚惭形秽，将来笄珈象服，不难与之偕老。即使文章憎命，小隐邱园，而得侍谢郎，江左应称第一也。挈归桑梓，助理苹蘩，玉案谈诗，金闱赌字，此乐正未有艾，惟恨故乡何在，老父何依，倘得传书鸽飞度太原，未必竟杳无消息。倘老父果犹在晋，暮年风烛，重睹明珠，不识若何忻喜，而侬亦主婚有人矣。疑伫未久，而仲堪适至，遂以此情相告。仲堪亦不与太守商，碧筠帘下，汲水煎茶，一曲瓶笙，冷冷人听。仲堪因酒余甚渴，思借此以涤烦襟者，讵太守促往认赃之役至，仲堪乃相与询底蕴，役曰： 
　　是差苦矣，幸而就获，尚不负此行。始仅四役张王何赵而已，据老麻所供，赃在距朱仙镇十里之某村，余党皆散处无定所，麻鞋就道，本类羁人。茅店问程，自称估客，中以赵役最有胆识，互相谋于桑下，以张王两役及余赴某村。而赵役先至镇店以觇动静。约晚间聚于镇上，歧途判艺，异地借骖，柳眠桃懒之天，麦涨秧分之路，午后已至某村。市集荒凉，人家寥落，不得已姑憩茗肆，而暗使张役访乡保。 
　　乡保非他，艾其姓福其名，正顿赃之主人翁也。为虎作伥，乡人悉供其鱼肉。闻我辈以盗案往，早泄风声于群盗，而群盗遂相率至镇店，以为护身符。春雷一声，百虫起蛰，不复再居故土矣。艾福为我辈东道主，谈次力为村人辩，并云某业农，某业工，某业贾，曲折委璅，如数家珍：盗口多诬扳，曷再鞫以求得实，诸君且返报，容某讲线侦窝主，金玉锦绣，非村人所恒有。大而典质，小而市肆，苟能发见一二，便得探其崖略，沿流所至，必溯来源。此亦某应尽之责，诸君以为何如？呜呼！既无空穴，何处招风，自叹为山，未曾覆篑，于是乃辞艾福至镇。 
　　镇有夜市，而旅店辄与酒帘，俱白堕一觞，黄梁半枕，赵役已追踪至。见余等怒曰：“汝辈尚蘧蘧作庄周梦，独不虑闻讯兔脱耶。我不早至镇店，必将败乃公事，此后风流云散，全案又何从收拾。今幸盗党先后莅店，傍晚更来一老者，登楼聚议，置酒密谈。店主人监视诸客弗外出，我固贿店伙行，恐将晓发矣，非疾骑请兵不能获。”余等亦述某村状，赵役以后至者为艾福，而迫余连夜缒城入。孤灯匹马，啾啾鬼唱之声；淡月疏星，蹙蹙神行之技；四小时驰四十里，至则堞楼戍鼓未四严也。急进署以闻，乃有千总官一，率兵一排随余往。 
　　盗党以事急不敢挟赃行，拟仍令艾福还村为留守计。我等至镇店，晨光仅熹微可辨，而驾轻车就熟道，若辈均拔关出矣。赵与王、何三役，相候于中道，至此以兵围前后户，各蹑千总官后，时也短襟窄袖，舞遍天魔，复室重廊，掘残地煞，浏亮公孙之长剑，从容光弼之短刀，千总官轻哨一声，众兵早排闼入，细荆巨绠，无一得免。窃怪艾福未与斯难，及千总官详细研鞫，始知各赃在艾福所，艾福已夜归潜易矣。店主人亦以知情同罪坐，逐店伙而扃之。于是督兵押盗再至某村，小桥流水，几树垂杨，鸡黍昨宵，室迩人远，不特我辈兵役瞠目相视，彼盗党亦咄咄称怪事。破扉而进，则牖户轩敞，几案纵横，厨下积灰犹未冷也。店主人曰：“老艾遁矣，物果亡否？”蜿蜒沿屋北隅入，阶左有复壁，以手击砖，启门若圭窦然。蛇行瞩之，已黑魆魆，空洞洞，无纤芥留矣。群盗纵声詈老艾，必欲灭此而朝食。我辈询诸邻右，但云艾福素强暴，无一愿与立谈者，晚间见其踉跄归，破晓以一车载家具去。黄鹄既翔，青蝇谁吊，曲径三叉之地，短扉双键之家，有盗无赃，仍难归宿，姑请千总官押群盗到署。留兵八人为我辈助。 
　　自镇至村，从公枵腹，经此波折，祗得购山芋为晨餐。侦骑四分，而驻兵入于社庙。舍南舍北均是桑麻，亭短亭长几多蓬荜，彼艾福踪迹，如石沉大海，不可复究。自计何以复命，诸人络绎返社庙。最后赵役牵一车夫至，曰得之矣。此即为艾福移送器物者，以借为导掩，捕固极简易，田塍缭曲，村落参差，樵夫山麓之吟，渔父溪流之语，无不隐约入画，至则一石堡也。凡刘氏皆聚族居，艾福因与其族有连，故得分一席地。众兵纷绕，若临大敌，堡民推族长来质，赵役为述约略，堡民曰，非其种者，锄而去之，遂启砦引兵入。于是艾福及眷属始就缚。 
　　填箱委燕，充韧中闺，辟而视之，灿然镂花刻采者，黄金也；莹然翘边细纹者，白金也：累累然满盘错落者，珠也；温温然比石润泽者，玉也。红者知其为珊瑚，碧者知其为翡翠；组织细致者，知其为文绮；裁剪熨贴者，知其为锦绣。冬裘夏葛，女舄男冠，所在俱备。我辈一一收注毕，携赃驱艾福行，昨晚八时到署，已由发审委员逐讯。明后日当可定谳，但贼多单少，必须亲往检视，我尚到有公务，请速赴署接洽，上官待公子久矣。 
　　衔杯进苕，吸管喷烟，移时乃一笑辞去。仲堪谓珍娘曰：“狡哉，此盗危哉，此赃也，若辈深入虎穴，始得虎子，虽奉长官命，然焚巢覆卵，其计划固自井井。我既无此损失，当拨百金为若辈犒，实嘉侠气，非买欢心，若辈倘稍一委蛇，则鸟迹兽蹄交于四境矣。”珍娘深赞仲堪。仲堪遂复谒太守，似曾相识，当年飞去之蚨，若不胜情，何处归来之鹤，匹夫无罪，怀璧其罪，挟重赀而涉远道，殆犹树高帜以招暴客耶。太守为仲堪贺，仲堪复向太守谢。太守置酒向仲堪，并欲为仲堪一叙情愫，乃招徐司马与仲堪闲话，亲将余赃发祥符县符领。 
　　晶帘动处，满架蔷薇，魏紫姚黄，移根于洛阳者三五本，胆瓶莹彻，疏落插婪，尾春数枝，集书为屏，磨铜作镜，琳琅满壁，皆乾嘉间名人旧作。琴囊棋匣，位置天然，身入其间，扑去俗尘数斛矣。此为太守读书所，每与文人韵士觞咏其间，或联词句或击诗钟。老子兴复不浅，以仲堪珠辉玉润，望之如神仙中人，贤主嘉宾，特开东阁，酒肴既具，太守乃幅巾轻裾而至。并携垂髫儿一，尊仲堪为世叔。四人开琼筵，飞羽筋，咳唾生风，令人忘倦。太守戏谓仲堪曰：“珍娘乱头粗服不掩其美，世兄赏鉴匪虚哉。刘碧玉偷嫁汝南王，未尝不谱为艳史，若令笃糟糠之爱，恐老师清芬世德，未足继美也。”仲堪谢曰：“闻珍娘为杨氏女，其父听鼓于晋，渠拟以尺素往探，而苦无借径，世先生晋有故旧否耶？”太守曰：“世兄姑请珍娘备函来，弟当设法代达，此事果确，亦系美谈。他时玉洁冰清，争迎簪绂，花娇柳亸，重拜氍毹，弟当要徐可马为冰上人何如？”仲堪逊谢，并请储衣饰于太守所。金谷屡罚，玉山已颓，仲堪与太守别，就近往晤珍娘。珍娘尚跌坐灯前，拈着红绣鞋儿占卦也。 

第二十回　通讯 
　　仲堪久与珍娘别。绿波新涨，交戏游鳞，红雨乱飞，枯栖啼鸟，身段轻偎之趣，口脂私语之香。仲堪略述太守语，珍娘曰：“奔则为妾，载在礼经，当时急出火坑，是以不求媒妁。太守雅意，司马热肠，定分正名，何等郑重。侬当晨修家报，为语平安，不必及武家事。倘老父未经返浙，必能逐汽轨而东也。虽属卑官，略知大体，惟屈公子拜倒丈人峰耳。”仲堪矮屋积劳，鼾呼泥醉，枕同一觉，衾冷半床，盖缕缕晴烟，迎朝暾作深碧色，珍娘早拂笺磨墨，振笔直书矣。书曰： 
　　父亲膝下：长途篝火，魂梦犹惊，六载樊笼，至今始能飞出，援手之力，皆侯官沈公子也。季芊钟建，既涉嫌疑，徐淑秦嘉，应成眷属。惟念一弱女子耳，作嫔他姓，礼许归宁，瞻望嘉禾，并门楣亦不复省识。矧父亲远游已久，浮沉宦海，出入书丛，近状又复奚似。每一忆及，恨不飞还女年十八。父亲正五十有九，诗怀酒兴，是否如前，庶母弄璋，弱弟业已八龀，倘能轻携杖履，一笑游梁，则昨夜洞房，交辉桦烛，父亲可躬操昏主矣。钗荆裙布，依样安贫，决不忍千里外向老人索恭妆费也。沈公子以礼部试寓闽馆，通讯于此较便，肃介颐福，并致意庶母、弱弟。 
　　缮毕，持交仲堪，仲堪曰：“字面纸上如此轩昂，不愧女相如矣。”盥漱后即以书付太守，太守遣干役驰驿赴太原，限七日还报。栉风沐雨，苦效奔驰。送水迎山，敢嫌迢递，珍娘心已大慰。但冀大椿无恙，得以常资荫庇，虽睽违南北，不浃旬可以通讯。况仲堪得邀一第，联翩直上，宦辙安必不晋，因之抚衷望远，缕指计程。仲堪屡笑其痴，而珍娘仍自若也。噫嘻，吾于是为述得信之杨老。 
　　蠡湖旧族，鹤渚故乡，杨老曾食饩于庠。毝毨年年，飘零处处，青灯黄卷，徒老年华，荆人陆氏仅一女，小宇珍娘。丽质天成，慧根夙种，夫妇固视为枕中鸿宝者。杨老不得志于有司，恒自叹曰：“大丈夫当自立谋生活，安用毛锥子为哉。”遂摒挡一切，纳粟为县贰，虽分省在晋，尚濡滞不愿遽赴。既虞道远，巫臣之尽室难行。复慨位卑，渊明之归田不得。讵料戊戌政变，继以庚子，陆氏又骖弯而去矣。珍娘年只十二，不能料量米盐事，樛累葛藟梯兆枯杨，纳一妾曰云云，逾岁得举一子，杨老忽动宦兴，脚靴手版甘为五斗米折腰。一舸轻舟，沿枫泾闵航而上，小孤山色，汾浦潮声，又添卻许多诗料矣。汉江东望，尽是车尘，未至晋西，而群盗尽劫所有去。 
　　云云保护幼子，无暇再顾珍娘。杨老于迷罔中，亦未为珍娘筹趋避法。冷风荒草，暗月疏林，珍娘卒不得脱。于是缘老麻以鬻于武氏，当日摇旗呐喊，为群盗助威者，老麻亦与是役也。杨老窜匿树从，盗去始复出现。轻莺无恙，雏凤仍清，行李萧条，而告身尚在行箧，惟此一朵女儿花，竟被狂飚所吹折，中郎感慨，何以慰情，太冲咏歌，可曾托讽，乃赴县请缉。而仍率云云、幼子行，瓠落一官，薪劳三载，忽忽无善状。徒设马融帐，传伏生经，借供客中之薪米而已，然于珍娘未尝一日忘也。 
　　六飞西狩，道出太原。豆粥素衣，已非昔日，抚晋者派杨老料理供给，尚方玉食，出自天厨。而阉竖弄权，辄能化神奇为臭腐。其余穷奢极欲，令人不可向迩，杨老曾有游仙诗以记其事，句云： 
　　火枣交梨久厌观，紫樱桃熟蔗浆寒。银刀细擘麒麟脯，王母今朝进大餐。 
　　亢壑年年羽化迟，华阴深处有谁知。彭篯斟雉寻常味，飞诏东瀛采紫芝。 
　　天星一角酒旗开，甘露金茎味妙回。西域葡萄新酿熟，璇宫快试夜光杯。 
　　侍宴蟠桃乐奏终，霓裳曲散舞台空。仙家也厌宫墙笛，谱入留声机器中。 
　　杨老俟銮跸趋潼，始行竣事，上游叙绩，委权绛县县丞。棒檄毛生，居然色喜，从此可抛却青毡况味矣。云云又弄一瓦，牙牙学语，亦是可人。回忆珍娘，天人永隔，特不知临风雏燕，犹能弱羽差池否。起徒系帛，难到上林，便许还家，已迷故道，花晨月夕，往往托诸吟咏。来绛已两载矣，瓜期既届，梓梦转沟，舻莼张掾之思，鲑菜庾郎之趣。盈宦橐者二千金，种竹莳花，盘桓三径，自计尚堪温饱，何必再从蓬海中讨牛活哉。整装进省，卜一廛以栖宅眷，而遂初之志，竟不可复遏。人偿云约，我足山资，竹桁蓝衫，松枝乌帽，杨老洵知足不辱哉。会大府批牍未下，始迟迟以待，忽传薇署有汴使至，促杨老往，盖于役无可摸索，而乞灵于科吏者。至则授以珍娘函，并与归寓索还信。杨老久不睹珍娘字迹矣，心存芥蒂，眼熨麻茶，且读且疑，且疑且泪，既而叹曰：“老天还我女儿，何其侥幸哉！”云云亦起问大概，杨老掀髯一笑，谓此后不但有女，抑且有婿。几曾投卷，来题卢氏之诗，或者牵丝，为隔张实之幔，我当往汴，一观嘉礼，并以谢石太守也。云云亦相与怂恿，杨老乃写复书交汴使，而督云云为备奁具。书曰： 
　　珍女收览：一朵红云，自天飞下，广陵散果尚在人间也。愚自遗珠以后，长途老泪，无可再挥。侦骑纷呶，徒成一哄，到晋三载，昧同鸡肋。每欲投簪归去，而故园松菊，久已荒芜，祗得随老马恋此栈豆而已。前岁幸权县贰，杯水之饮，所入几何。差喜案牍余闲，仍能从吾所好，今已一骤归省矣。解组之意，正在怦怦，吾女言旋，且获良偶，非贤太守代署绻缱司，断不能有此佳话。希传语新婿，为老夫赁屋三两，藉息劳辙，并开甥馆。渠为卫玠，得毋自惭乐广耶。云云尚足娱老，汝弟亦解读书。束装之期，约以三日。为问俪吉。 
　　汴使持书复命，杨老亦遵陆而东矣。太守得报，即驰付仲堪寓。著花老树，焉有丑枝。仲堪亦为之忻喜，遂以情达珍娘。珍娘方理红绒线，绣鸳鸯合欢鞋，软自难胜，错非到底。仲堪笑掷以书，曰：“卿何劳耶？准备油壁车向南城迎阿父也。”曹门多巨室，当向之商僦一角。跄鸾迎处，烂本盈门，弋雁歌余，静还在御，虽相处不过旬日。而嘉宾式燕，吹笙鼓簧，岂能使局促如辕下驹哉。至于厨娘膳宰，灯婢烛奴，仓猝之间，易于裒集，我当要瘦菊、步蟾为助。而阃以内惟卿制之，况卿已有覆翼者，我亦得以少慰。惟居此决非久计，应催太守速定谳。 
　　仲堪出与瘦菊、步蟾商。步蟾曰：“杨婶往事，如浮云蔽空，不复再贻口实。乃父既儒而仕者，亦系名教中人，不假蹇修，何从解佩，况逢雍伯，自乐分田。求婚岂第朱张，通好恰如平邓，太守允以徐司马为介，叔宜谒司马而请之。瘦菊等固乐襄外事，但冠衔金凤，带绾玉龙，杨婶谅不能自为也。叔曷与太守谋，事或有济，屋务当偕馆中会计往。得之亦非难者。至于七宝安床，九重设席，太子金装之丽，诗人玉倚之屏，布置维艰，购求须早。叔可质诸杨婶，毋令新人议我后也。”瘦菊亦以此为言，仲堪遂由闽馆至太守署。 
　　时司马亦在太守所，仲堪恳其执柯，并求一理内政者，太守曰：“秀萦芝草，岂必无根，清到梅花，可怜太冷。珍娘今为世嫂矣，徐司马亦好事，拟一妙判，可助清谈。他时治谱告成，当于游粱小录中，添此一段因果也。晚堂可宣布谳词，珍娘照例省释，惟硕人翟弗，君子笄珈，淑慎温恭，奚可屈书官牒。弟当以鱼轩相送耳。司马为世兄通词，内事亦主诸司马，将来嘱珍娘持诗为贽，向司马夫人盈盈一拜而已。”司马唯唯诺诺，而仲堪复为武贵请，欲于籍没武氏者，赏诸武贵以偿其传书功，斯亦珍娘所授意者。饮来海若，水亦知源；补到娲皇，天真不缺。太守亦极为赞可，复留仲堪晚饮。而命徐司马勾当是案，绣衣抱牍，碧障笼灯，而祥符县至矣。老麻、武氏、武六、武贵，林立为阶下囚，司马照原供鞫问讫，而嘱堂吏读狱词以谕诸囚。 

第二十一回　定案 
　　庭楼老树，星明月满之天；阶簇落花，人镜吏冰之地，诸囚固战栗待命。两行胥役，亦屏息无一辞，堂吏始引吭朗诵曰： 
　　镜非久破，乐昌有必合之缘。网纵能宽，成汤无幸逃之律。假穿窬而为伍，咎不胜诛。合玉石以俱焚，心嫌太忍。情得虽云匆喜，罪疑本是惟轻。惟尔老麻首创技谋，妄图好事，逼苏秀子而落魄，得罗敷女而甘心。起知申春、申兰，谢小娥矢以必报。桃根桃叶，王献之曾有定盟。如此昧良，亟宜科罚，应照强盗为首律。尔艾福等，同恶相济，惟利是图，或守株伏待兔之机，或引房逞窝蜂之智，风高火炽，挟利刃以凌威，月黑人孤，点淫筹而纵欲，凡兹凶慝，各判等差，应照强盗为从律。至尔武氏，以相依之娇女，徇如意之郎君，既受聘钱，敢浸完璧，即尔夙翔鸨羽，屡作鸿飞，岂能因已往而不追，是宜并同科而难赦，应照律不赎。排六，蝉能脱壳，虎竟离山，未尝疗妒之羹，甘抱党同之辙，姑念傲霜老菊，枝已先残，逐水野桃，花都长谢，此的竟供众矢，大壑且合群流。应照律准其折赎。惟武贵不宜心俗，能烛先机，遇变而预为人谋，临事而弗随亲讳，果能逐爵，岂徒开莒仆之端，几等攘羊，已同作直躬之证，其情殊正，厥赏宜隆，应将查封武氏器物，发交武贵承领。珍娘既为螺负，久结鸡盟，况逾笄总之年，谁负纱封之选，扇如轻掩，雅重何郎，镜若相贻，合随温氏。应令沈生迎归完聚。呜呼！论功谕罪，无非剂两造之平，公是公非，即此补三章之约。咸遵所判，俾众咸知。 
　　堂吏读罢，堂下一片哭声。排六以无力折赎，愿随武氏监禁。老麻等一干人犯，俟详司申院，咨部执行。仲堪回馆时，瘦菊等早为仲堪卜宅矣。廉泉让水，是在其间，朱雀乌衣，相离不远，饶平泉之花木，指沁水之池亭，厅事陈列，大率假诸屋上者。此外雕廓缭曲，自成响屐之声，复室参差，争写隔帘之影。春风迸暖，散作丹青，落霞逐尘，绚成绀碧，规画井井，预备以七车宝迎珍娘。而仲堪则别辟斗室以处之，然屏围玛瑙，窗拓琉璃，四隅文绮之厨，半笏潇湘之榻，洵不愧为风雅士也。仲堪再三称谢，于翌早至珍娘所，约与俱来。 
　　靓妆百媚，微步双弓，縠佩绡裙，纤埃不染，珍娘岂俗粉庸脂比哉。武氏家小鬟，曾随珍娘在官媒处，于此亦留备使。应武贵夙谨愿，愿舍业送仲堪，南门户之责，奔走之劳，未敢或诿。其余不过一司炊、一司厨而已。大致楚楚，杨老亦如期至，投怀燕小，泪已啼干。脱手莺孤，声真凄绝。杨老笑曰：“儿慧矣，然痴甚。世未有以丫髻终老者，阿父囊涩甚，只以三百金供嫁具。云云别有针户之属，女婿能谅我，当不至嫌我贫也。”俄而仲堪归，修谒见礼，谁宾谁主，且尽一觞，佳妇佳儿，自成两美。乃诹吉于三月二十九日结婚。距此尚有六日，而杨老勃发游梁之兴，约仲堪与瘦菊、步蟾偕。 
　　汴梁本北宋故都，其先代亦著名胜。河源所发刊，一碣曰“龙马负图处”，苍秀古劲，望而知为数千年物。东南则信陵亭也，梁孝王吹台也，丰乐楼也，莲花楼也，清虚堂也。琼林旧话，此苑何存。艮岳奇观，厥峰特挺，而终以宋太祖龙亭遗址为最伟。门迎阊阖，地回穹窿，拥润础以莓苔，鞫古碑为茂草，声声梵呗，那堪长乐之钟；处处泥涂，谁问未央之瓦。惟亭下传有石龙，一说者谓鳞甲生动，予以青蚨数十翼，为持烛导以入，其质润纹细，雕镂极工，确非民间所有者。以告者过，殊可一粲，而所谓大相寺者，则酒帘茶牡，履舄交驰，不足助同人歌咏也。仲堪欲为徐司马觞，乃订杨老辈假座于二曾祠。 
　　有清中兴之绩，交口颂湘乡昆季，骑箕以后，立功省分，各修祠祀。汴为发捻转纽处，城烽鼠窜，篝火狐惊，中宵刁斗之声，落日旌旗之影，父老中犹能仿佛一二。祠址极宏敞，而建筑尤为完善。门署一联曰：天下安天下危，注意将注意相。侯一位伯一位，难为弟难为兄。正殿奉文正、忠襄两栗主，而部下若杨若墖、若彭若曾，附祀者尤众。殿后为湘人同乡聚饮处，匀排丙舍，小缀丁帘，棐几乌皮，疏枝蛎壳。面悬文征明昼八帧，山青蓄树，水碧舣舟，晴雯一抹之痕，夜雨三篙之涨，莫不摹绘尽致，识昔谓为天下第二本也。背瞰曲栏，折而为九，波晕染眼，潭影空心。洵是天然胜境，尤奇者汴城向无勺水，而均取汲于原野，即或沟浍偶盈，其涸亦可立待。独此梳潆洄映带，澈鉴须眉，清浅沦漪，交横荇藻，游梁者咸于此间得少佳趣。仲堪亦未能免俗，聊复尔尔矣。 
　　杨老与仲堪既相洽，而瘦菊、步蟾无不乐陪杖履者。四人先后至祠，幽赏未已，高谈转清。杨老以为在晋六载，无此雅会。徐司马亦倜傥一流，杨老向之称谢。讵知东方之语，半杂诙谐，逸少之情，为联觞咏。次第就坐后，花光山色，都落洒卮，那得不令人心醉也。徐司马先与杨老议婚事，于二十八日先受聘礼，杨老更要瘦菊为妁。瘦菊欣然相从，司马夙以诗钟名于时者，因欲借此以助觞政。杨老曰：“搜索枯肠，老夫耄矣，曷若司马成诵在心，借书于手耶。”司马固强而后可，爰以沈仲堪三字为鸿爪格，群咸以曳白为虑。 
　　步蟾矍然曰：“必得其一，聊以塞责耳。别有心期王处仲，不堪形陋沈攸之。”司马曰：“捷哉。”瘦菊曰：“三咽堪怜陈仲子，四声合订沈休文。我与步蟾，正复相类。”杨老曰：“戴娱仲若堪砭耳，沈瘦休文久病腰。”司马曰：“杨丈为己写照而已，然亦工绝。”仲堪曰：“韵协仄平梁沈约，经储伯仲汉周堪。”司马乃抚掌曰：“浑脱浏亮，可夺全席。”乃徐诵所作，则为：文薄齐梁堪吐沈，困摹翁仲合镕刘。众人皆赞曰，不愧老斫轮手。司马曰：“诗钟不难在巧难，在练不难在工难。”洗盏更酌，杨老复与司马拇战，拳同钩弋，手善运斤。仲堪等继之，而司马渐不能支矣，景薄崦嵫，余霞成绮，始相揖驱车而散。 
　　杨老率仲堪等遨游在外，珍娘对于洞房点缀品，无不躬自安排。内阃凡三楹，其右为寝所，紫罗兜幔，青绫障帘，箔垂珠样之丝，壁砑银光之纸，钟鸣铿韵，旋以螺纹，炉袅烟痕，衔于猊吻。金锵屈戌之声，风来拂槛。玉亸丫叉之色，月欲窥帘。拄间悬摄影一，画中镜里，爱宠情郎，不啻璧合矣。横置仇十洲石印直幅，左右装淡红笺。联书曰：分韵应增家令瘦，承恩雅助侍儿娇。此系瘦菊调仲堪者，中间则案列眉公，榻摊湘女，台擅百灵之小，椅分一字之斜，书帖画屏，琳琅满目。中贮太真醉酒图，徐司马借讽珍娘。其绚烂俱归平澹，但于画幅左角，题诗二绝曰： 
　　花容含笑称云裳，亲为君王晋一觞。记否沈香亭子畔，青莲学士忒疏狂。 
　　不须妒煞赵昭仪，乡到温柔祗自知。水佩风鬟自潇洒，新酒酿熟不多时。 
　　联云： 
　　谁瘦谁肥，妃子可曾偕帝子；此离此合，吴兴果不负嘉兴。 
　　石太守叹也。左为仲堪书室，犹空其中以待仲堪，而珍娘瘁甚。司马夫人于二十七日视珍娘，且为珍娘拂床展被，以志吉利。司马固伉俪齐眉，儿孙绕膝者。珍娘移居房后，留其前以备合卺，喜欢新味，都是悲来。美满前缘，请从今始，珍娘以杨老初至，于旧事未曾详告，是晚因仲堪别宴，暖酒为杨老寿，备述武氏颠末，杨老曰：“祸为福倚，竟至于斯，仲堪奇才，一顾空群，识汝在牝牡骊黄之外，汝惟勉尽妇职可矣。汝父已老，不识与汝相见有几。”小鬟知珍娘心事，久属仲堪，劝杨老无庸过虑，花回波影，树绕斜晖，而仲堪返，犹记赵秋舲词曰：等得归家淡，月刚上碧纱。亲手递杯茶，软语呼名骂。他只是眼昏花，脚尖儿乱路，问著些儿半响无回话，偏生要靠住侬身似柳斜。此境颇为相似。仲堪来辞杨老，珍娘令小鬟出扶仲堪，而自掖杨老归书房。翊晨即为二十八日行聘。 

第二十二回　结婚 
　　丝垂络索，双行碧玉之钗。幅展蒙葺，十匹红罗之锦，盘堆象服。交映六珈，匣灿鸾书，平题八字。徐司马先至闽馆，与瘦菊同携聘礼至。盖仲堪暂假闽馆，而以步蟾主婚者，宫花乱舞，爆竹分喧，灯悬熠熠之光，球飐垂垂之彩。杨老礼服相迓，衣饰以外，媵以聘仪三百。于是酒倾一石，筵敞七重，水陆俱陈，笙歌竞奏。日晷过午，乃各尽欢而散。杨老则目笑转蓬，有惭冰玉，徐司马暨瘦菊复归闽馆。仲堪又以盛馔相饷，华堂富贵，福地神仙，闽馆中已敷设一新矣。 
　　二十九日破晓时，步蟾为仲堪祀神后。石太守命驾肃贺，未几徐司马亦踵武至，素非亲故之祥符县令，更来周旋其间。别驾也，参军也，下至贰尹少尉之属，均因太守故，先后赴闽馆。闲驰车马，满听喧阗，跄济冠裳，自然齐整。仲堪于步蟾外，别延同乡同年，四人为招待，而杨老已飞軿下降矣，宫花齐矗，小亸帽檐，蛮锦交叉。分萦衣袂，飞落花之朱盖，耀弱柳之青旂。仲堪辞诸人升舆去，石太守等亦次第兴，步蟾先迎后送，异常忙迫。闽馆事定，始往杨老处称喜。 
　　鸾笙凤管，一片嗷嘈，碧罽朱毡，四周温软。仲堪俟于庭左，而乐声又作，葱珩戛处，遥知佩玉之锵。花样翻成，新炫镂金之细，喜嫔步步扶珍娘出。裙拖六幅，水映潇湘，衣拂五铢，香回宫禁。面轻绡而作障，足寸帛以兜鞋。明月前身，天风吹下，旁观者咸啧啧称羡。孰知数十日前曾飘泊厕牏，迥翔囹圄者耶。珍娘转入庭右，傧相起赞，鸣钲者九，映名花而对舞，缀累叶以同辉，如此璧人，果然玉女。乃设座遥谒沈老夫妇，嗣遂双叩杨老，自徐司马以次，各相见以礼。烟云缥缈，送入仙乡，风月绸缨，催开阆苑。仲堪入房后，于花冠下远视珍娘，其艳丽较前突过数倍。 
　　珍娘与仲堪，平时固互供谈笑，以资欢乐者。至此转相对默默，意中殊觉自赧。杨老遣人促仲堪赴宴，而推诸首座。次徐司马，次瘦菊、步蟾，殿以杨老。司马曰：“五斗之醉，莫笑淳于，贰室之居，合依沩汭，杨丈向平之愿毕矣。仲堪君波平波起，获此美眷，后福正未有艾，而令媛之冰心峻骨，百折不回，殊足令人起敬。小人无往不福君子，今日仙娥车降，快婿槎迎，我辈相聚一堂，不识彼中人若何凄楚也。”杨老曰：“此事本出意外，亡荆仅遗此女。诡失诡得，天实为之。既适仲堪，余心窃慰，三日后仍拟回晋摒挡，以备南行。芡税菱租，桑畦麻亩，常为盛世老民而已。仲堪直俟榜发否，两老在堂，似宜早归为是。”仲堪方欲起对，闽馆役送汉口电信至，盖奚僮自名利栈发来者，电云勘到汉，款应否汇汴。庭谕挈眷归，勿待榜。仲堪交杨老阅后，亦曰婿作三日停，饯岳丈后，即雇一驼轿，一驴车去矣。汉有仆在，当为婿一一筹备。闽渐本邻省，将来常至衢兰铁轨衔接，自仙霞关而下，距杭嘉线不二三日，归宁亦良便也。瘦菊、步蟾笑曰：“三人来则同来，去将奈何？千里之行，敢附骥尾，一舸之载，殊妒鸱夷，仲堪恐不我许耳。”仲堪以步蟾文章冠绝，劝伊留汴，他日渡黄而北，无庸多此往还。射策丁年，标名甲第，或得与瘦菊相颃颉，徐司马亦颇为赞同，而诸人之行止俱决。 
　　欢声雷动，逸兴云飞。酒过半酣，徐司马等嬲仲堪入贺珍娘。仲堪先为珍娘辞，既乃一哄而进，珍娘裥浓茜染，袄簇花团，翠细蜚翘，丹轻融粉。司马先揖曰：“昔时唐突西子，幸弗见罪，今则仙人第一，已许状头矣。其能酬我一爵乎？”瘦菊继言曰：“朱仙镇之役，效劳者久，狂飚尽息，皓魄终圆，第二爵理宜酬我。”步蟾曰：“我系小辈，然代叔仆仆亟拜，亦不可不酬我一爵。”仲堪阴嗾喜嫔令珍娘执壶相敬，群言喧笑。且致谢词，瘦菊曰：“我记有新婚序一首，为沈嫂诵之，勿责我亵也。”乃曰： 
　　兰秀芝香，赋就茑萝之句。鸳衾雁币，订来山海之盟。红丝系定姻缘，冰斧伐成伉俪。瑶池开玉辇，灯烛交辉，阆苑动仙舆，笙歌迭奏。广寒仙子临凡，金屋阿娇出世。同心带绾，喜溢兰房。合卺杯交，春生玉液。佳人知此夜，红梅破玉，低首含羞。才子料今朝，丹桂生香，杨眉带笑。解开金扣，重重锦绣透花枝。露出冰肌，寸寸琼瑶依玉树。五色彩鸾并戏，九苞丹凤齐飞。阴阳会龙虎风云，上下开乾坤橐龠。向中原问鼎，击破琉璃。从赤壁鏖兵，冲开铁锁。秦关狭隘，曾当匹马先登，蜀道畸岖，岂止雄兵直进。入不毛之地，为歃血之盟。抵紫极之宫，开临潼之宝，始若聊城之劲，欲罢不能。既成玉门之冲，来者不拒。半推半就之意，独运中军，又惊又喜之情，恐闻邻国。樊姬有口，合吮樱桃。沈令分腰，早欷杨柳。心钩神饵，宜来色海钓秋波。性斧情斤，每向恩山樵夜月。寸阴尺璧，一刻千金。指杏脸而泣残，堕苔鬟而云散。烟回银管，鼎吐丹砂。此闻风月双清，巢栖鹦鹉；何处水天一色，池覆鸳鸯。 
　　珍娘闻此，几欲失笑。仲堪曰：“何苦恶作剧，汔可小憩矣。”徐司马与杨老闲话，约于三朝为仲堪贺且饯。别时容易，谁赋江淹，醉后佯狂，不胜阮籍。杨老既送司马，瘦菊、步蟾亦辞赴闽馆。仲堪嘱武贵料量内外，徐步入视珍娘。深靥两涡，回眸一笑，绣带锦裆之趣，短襟窄袖之情。小鬟为珍娘卸妆后，炉煨香茗，琖溢明膏，始忽忽出房去。仲堪悄偎半面，戏凭双肩，谓珍娘曰：“卿诚乐矣。”珍娘曰：“子非鱼，焉知鱼之乐。”仲堪展衾先入，珍娘亦从容易履，息檠掩帏，仅留所停红烛已耳。仲堪轻搂珍娘，珍娘偏闭目转面内向。曾记杂事秘本所载女莹事，有所谓胸乳菽发，脐容半寸许珠，又云阴沟握丹，火齐欲吐者，直不啻为新嫁娘摄影。而瘦菊所述新婚序，反觉露种种斧凿痕矣。珍娘至此，惺惺若小儿梦中啼，仲堪更贾其余勇，以尽盘马弯弓之技，而珍娘早从南柯子游。 
　　仲堪辗转反侧，不能成寐。时计仅指一时又半，因念奚僮在汉，必先以一电相复，俾仍赴信阳州相迓。度雨渍黄梅，阴遮绿树，别有一番景象矣。珍娘虽翼鹩目蹀，已慰旧情，而回忆九姓渔船，尚有重重公案，绣琴虽不逮珍娘。然参昴小星，躬襄筐笛，未尝不为珍娘分劳也。第自新婚燕尔，如鼓瑟琴，遽告此情，难免使床头人齿冷。姑俟淞滨小住，假道泉唐，彼美近情于我，能否眷眷。斯际曲陈婉述，或者我见犹怜。否则画虎不成，印鸿有迹，何必著此尘障耶？此机一定，睡魔即乘间而入，回顾珍娘，则鼻息调香，额痕熨汗，不觉与之俱化耳。 
　　余寒料峭，尚滞春寒，小雨如酥，黯云尚笼罩窗棂间也。仲堪揽衣推枕，珍娘亦相顾而起，小鬟旋进盥漱，珍娘促司栉者理发。仲堪出电译对码，云款止汇，将日行，速至信站候。由小鬟交武贵往拍，时已四月初一矣。闺房之乐，甚于画眉，仲堪果何修而得此。菂珠汤馥，菰米羹和，相对忘言，令人意远。仲堪以行期在迩，嘱珍娘好自收束。而亲向外厢陪杨老，杨老正携杖独步，看佣人扫除花径。及晤仲堪，则曰：“芭蕉叶大，听雨何妨，薛荔丝多，迎烟自若，此间颇有雅至。惜寓公草草，不能领略一二。”仲堪亦相与叹赏，而珍娘早携小鬟问安杨老。 
　　仲堪与珍娘，本非人间所恒有者。况又悲欢离合，备历诸艰哉。杨老临别赠言，欲仲堪远到高骞，弗遽作名士想，且谓沈林遗胤，仅恃一人。珍娘体质较羸，不妨旁置侍姬，藉助添香之役。料无狮吼来破谈禅。珍娘且对仲堪而笑，仲堪絮絮与杨老约，以今岁幸第，尚需赴燕朝殿。珍娘当秋晚来禾，否则明春仍作汴行。雪里梅花，应打桨于魏塘、伍塘间也。杨老亦言归晋。旬馀即赋渊明归去来辞，落拓一官，本如传舍，决不使北陇腾笑也。惟珍娘乍见旋别，不无枨觞，久不展老母墓，门前梅棘，将复何如。故订期尤为坚决，午餐既罢，先后归房，瘦菊、步蟾又联袂而至。盛称某班角色，树帜京津，今在汴北登场。已由全馆公车，醵赀为贺，并邀石太守徐司马诸公。吾闽盛事一时传诵，不可无此举以为纪念。仲堪愿肆筵设席藉款贺者。 

第二十三回　醵贺 
　　梦回菊部，新登优孟之场。谱按梨园，竞听龟年之曲。阅馆之舞台，盖同乡藉以庆年节者。仲堪夙著清门，又称硕士，而珍娘之热肠巨眼，更能赏识英雄，相得益彰，有美必合，乡人士咸为欣叹。不图芙蓉镜下，居然有此艳迹。婉兮娈兮，曷不肃雝，群欲一睹珍娘以为快。霓裳三叠，风佩双锵，仲堪早偕珍娘至馆。珠帘寂寂，鬓影钗光，金扣沈沈，衫痕扇迹。内部自徐夫人外，闽籍之宦汴者，强半率其眷属至。娇描螺黛，步摇百练之金，艳助燕脂，条脱双环之玉。裙翻蛱蝶，扉掩鹪鹩，然无人能出珍娘右者。外部则巾裾飘逸，冠盖纷纶，至亭午始就坐开演。 
　　雉膏分食，兔首争炰，清酒百壶，交相酬酢。此正肉竹杂起，粉墨互进时也。仲堪各座劝觞后，乃曰：“某诚不肖，留滞中途，明月吹箫，朝霞理瑟，初不过遣兴而已。孰意停云姓馆，竟作婿乡，扇合股钗，离而复聚，是非太守之德，司马之才，焉有今日！且令杨氏父女，重话一朝，尤属人生幸事，诸乡长不以某夫妇为可鄙，优以隆贶，俾得瞻望丰采，窃以某之游梁，约计百日，祗一梦耳。此变彼幻，可作传奇。某曾自谱数章，被以管弦，按之工尺，殊与下里巴人者等，乞诸乡长有以见教。”言毕即出一册于袖，题曰《游梁梦》，内分八出，字迹清腴，词句旖旎，诸人遂挨次传看。 
　　徐司马雅擅拍曲，读到定情一出，便唱道： 
　　绣枕鸳鸯，银床凤凰。到此仙乡，绮裳罗帐。花团锦簇，与旧人一样。连理、树合欢，花间此乐从谁酿，将刘阮天台访（右忒忒令）。 
　　莫便说眼皮佛养，愿心坎温存无恙。算了却情场魔障，此后燕燕颉颃。凭你水 
　　复山重，牛女银河两两相将（右尹令）。 
　　云满夔巫，倚醉解明珰，雨掩潇湘。和梦熨香囊，如嘶如喘，合逐娇声扬。况桃源春涨，任渔郎乘风破浪。单怕短影参差，银箭催声五夜长。（右品令） 
　　司马随拍随赞，说人情人理，一字一珠，此曲祗应天上有，人间难得几回闻。二语尽堪持赠。瘦菊道：“且看赠环之艳丽，狱怨之哀惨，更是高人一等。”瘦菊遂翻册检视者再，既而瘦菊检得赠环有句云： 
　　金笄玉珥，看篆纹细嵌小字，有情人著意端详，道雪泥鸿爪迷离。较量肥瘦约 
　　柔荑，美人心事个中贻（右六厶令）。 
　　萁狱怨后阕云： 
　　我是命宫磨蝎坐，忒坎轲，绣鞋卜错了灯前课。更蹉跎，杨花落树随风播，真无奢。飘零那许微尘浣，姑顿挫。（右赛红娘）。 
　　可恨萑蒲，平地风波，莲池惊醒鸳鸯卧。若坏我疲驴旋磨，把官法如炉强作。（右莺踏花） 
　　羞答答玉颜酡，急雨狂飚胆破。算是花枝软，对孤灯泪如梭。听铃柝且滂沱（右番卜算） 
　　画眉何处展双蛾，鸦雀呕人分外多。萧郎宛转隔天河，招惹情魔又病魔。（又草地锦裆） 
　　料多少春愁大，华年似水消磨。从今忏尽风流过，纤十指痛摩沙。弓弓怕贴蛮靴，行不得也哥哥，行不得也哥哥（右十二时）。 
　　孤灯照影离人个，哀词揾泪教谁和，且与梦中佳偶，同唤春婆（右尾声）。 
　　瘦菊次第击节，与台上哀丝豪竹，若相唱和，座中有为之太息者。石太守曰：“瘦菊殊杀风景，曷取末出观之。”其末出标目，则为旅圆二字。太守诵云：“不道彩軿下嫁，喜金玉因缘交美。料一刹那凤和鸾吹，说张崖文齐福齐，依依宝黛慰相思，到此欢怀若个知。”诵罢即道：“诸君以为如何？我当一贺仲堪。”大众群嬲仲堪饮，仲堪以瘦菊、步蟾为辅，力战于诸同乡前，徐司马曰：“我已为珍娘成小传矣，游梁梦传奇果付剞劂，或许藉以纪实欤。”亦探袖以一纸付仲堪。传曰： 
　　珍娘本杨氏士，幼从父官于晋。未至汴为盗所劫，年祗十二也。父某以诸生筮仕，因此殊郁郁，珍娘辗转鬻于武氏。习琵琶及诸乐器，虽历京津一带，而澹泊瘦峭，突过其群。惟念起家清白，不愿与风尘中人伍。周濂溪所谓出淤泥而不染者，庶几近之。某年侨居信阳，益自衰落，遇侯官沈孝廉某，相见恨晚，遂与订盟。比翼之鸟，连理之枝，讵是过耶。会有妒之者又厄以盗，而珍娘递陷于狱。开封太守廉得其情，函访杨父，始与仲堪成婚礼，珍娘之贞之一讵易得哉。某年月日某记 
　　仲堪曰：“老树著花无丑枝，珍娘增几许声价矣。当以此传弁首，而次以瘦菊之序，殿以步蟾之跋，诸同人肯不吝珠玉，尤当鳞次栉比，存诸卷端。”同人始朗诵瘦菊之序，序云： 
　　春花秋实，群芳缔美满之缘。人寿月圆，大地散团栾之影。牵良姻于一线，千里何遥。指永好于三生，两情斯合。况复瘦腰家令，名压吴兴，豪气元龙，目空湖海。红袖访莫愁湖上，青楼记扬子江边。那堪冶叶倡条，供人攀折，别有远山近水，助我遨游。尔乃小顿州城，偶寻曲院，问金环之门巷，笑解师师，繙玉局之风怀，间呼小小。客装所寄，拚作缠头，卿意相怜，自成比目。凭轼而望风，轻逐马足之尘，脱巾相哗，霜冷闹鸡声之店。于是南辕北辙，既慨参商，不图前于后喁，复罗罹网，鸾悲栖棘，蝶愧含花。命也如斯，天乎无罪，重重公案，许还在掌之珍。雅雅名流，再绾同心之结。酒斟合卺，诗赋催妆，慰多愁多病之身，化一树一翁之影，呜呼！琼台小谪，仙子何来；金屋深藏，阿娇未去。爰搜事实，为补传奇，名曰《游梁梦》，凡以写幽情，蕴遗恨也。归帆无恙，尽堪摹双美之图，家乘有光，藉此订百年之谱。谨序。 
　　诸人俱云，缠绵悱侧，善于言情，有此曲不可无此序。继而传入内部，均为珍娘称赏，锦心绣口，齿颊俱芬。珍娘周旋其间，弄琖传杯，交相谈笑，诸女眷对于珍娘，莫不品足评头，谓如彼美者实称翘楚，灼华蒉实，之子于归，此福良不易觏也。珍娘抑然自下，以为采葑采菲，殊负仲堪，虽幼守葳蕤，差堪一证。而岂无膏沐，谁适为容，何足当夫人过誉哉。维时曲终宴罢，诸客粉然星散，女眷亦绕廊升车去。峰青江上，何处湘灵，花紫庭中，不胜叔宝。仲堪送杨老出馆，始挈珍娘回寓，雏鬟老媪，已相率检点箱簏，武贵更偕驼轿夫骡车夫，入谒仲堪，约于三日午后起行。鱼听两跃，蟾隐半钩，衾展翡翠之香，帐拂珠玑之韵。在汴祗此一宿矣。珍娘以杨老临晨上车，偕仲堪至站相送。而回闽各具，亦由武贵督率装车，凭几清淡，挑灯闲坐。仲堪恐珍娘伤感，因与之破涕为笑，坠欢果拾，应思惨绿之年，入梦方酣，巧看摇红之影，珍娘终以老父故，不能成寐。而仲堪又恐晏起，鸡鸣昧旦，互相警问，小鬟早惊觉矣。椒汤潋滟，兰粉缤纷，发栉靥脂，安排妥贴。珍娘推仲堪醒，先往作杨老伴，易衣理鬓，旋嘱武贵套车，杨老未言先咽，但祝石麟早降，帛雁常通，以慰老人期望而已。仲堪珍娘由站归来，其时日已将午。 
　　瘦菊、步蟾，例宜走送，并各出竹报交仲堪。驴车夫搬运行李，先后络绎不绝，而驼轿亦候于门矣。曲唱阳关，鞭催驿路，一尊酾酒，千里怀人。仲堪与瘦菊、步蟾别，并嘱其榜花一到，飞电相知。如或旅费不充，早为婉商太守。太守爱才若渴，决不靳此区区，今后水带离声，山产别恨。徒停顿于荒村野店间也。仲堪睹珍娘登轿，小鬟亦揭幕登车，武贵与车夫揽辔待发。数行柳色，那堪灞岸之情，四面云阴，莫问河梁之手。仲堪一揖登轿，瘦菊、步蟾复与房主交涉讫。日光人影云气车尘，不刹那间，已由曹门而南矣。 
　　困人天气，晴日初长，水驿山程，又是别开生面。仲堪因急于归省，令武贵从速进行，麦气扑衣，柳丝绾毂，回思来时情景，不觉一粲。车过桃源镇，复与珍娘往谒，不七日而至信阳州矣。奚僮自返闽后，沈老亦以仲堪之事为然。筹划钜金，促僮北上，岸花送客，樯燕泥人，长亭短亭，不胜憔悴，到汉即电告仲堪。而仲堪嘱僮到信，寄居青云栈者三五日，仲堪夫妇始至。客中迎客，归梦非归，奚僮依依不舍。武贵给发车轿，姑借栈以待晓车，武贵及小鬟本奚僮所夙稔者，惟念珍娘之来，假母抑何慷慨。夜阑人静，仲堪遂细告奚僮，奚僮曰：“奴固知老麻非善良，不意假母排六均是一炉同冶，苟无太守，新主母危矣。天相吉人，家贻淑女，明晚达汉，约月圆时可以归闽。公子勿事流连，致老主人远怀莫释也。” 

第二十四回　偕归 
　　水天一色，狂歌孟德之诗。风月双清，闲写子瞻之赋。仲堪已由信阳至汉，息辙一宵，即由江乘船至沪。珍娘沿途眺览，诧为钜观。烟雨楼台，与四百八十寺相辉映，金陵王气，相顾黯然。夕阳返照中，仅金、焦山色，滚滚于大江蚀浪而已。沪居华膴，妆饰亦较为入时。珍娘领略笙歌，扶摇园囿，祗两日已买棹入浙。然于南湖一角，菱唱渔歌，未尝不怦怦动念也。抵杭复寓聚奎栈，荷包花顶，药粉杏羹，均得诸汴市者。乃出以馈父执，得间往视绣琴，遂催绣琴船溯江而上。 
　　银釭斜背，小语谁闻，金缕空歌，新诗快睹。绣琴对于仲堪，其留恋固意中事，徒以珍娘在坐，未敢涉于戏谑。但眉挑目语，珍娘已自知之，笑谓仲堪曰：“我非甘后，奚妒玉人，绣琴与公子有旧，公子奚必我讳。况绣琴固轻躯窈窕，善步香尘，醉影依稀，重施花障者，临流曲，侬尚让渠，公子曷谋诸其母，设严君责备，托言侬之侍婢可也。”仲堪犹不敢遽允，珍娘亲与议价，以五百金为脱乐籍，而绣琴亦善事珍娘，未敢向仲堪当夕。 
　　三衢以上，水迟而陆捷，奚僮为复主命，并欲舆迓珍娘，乃先雇一骑兼程去。仲堪辈仍挽舟逆流而进，浪花喷薄，轻欹三尺之篙；山树蒙茸，低飚两行之纤。珍娘无事，辄凋羹煮酒，与仲堪对酌。绣琴以弦索为侑，泠泠入耳，渺渺含情，隔船相望，虽神仙中人不啻也。船行四日，始人闽城。奚僮早傍岸相迎，传沈老言，需翌日辰时乃吉。而薄暮则以小舆载一喜嫔至，翠翘金雀，绣服花冠，一一咸备。并以长裾短袖为绣琴饰。鸾衔丹彩，鹤舞红緌，箫管和鸣，旌旗交绕。仲堪与珍娘在前，而殿以绣琴，奚僮与武贵，亦惟执策相随而已。 
　　烛光熠耀，乐韵悠扬，仆从如云，左右作雁行立，喜嫔导仲堪珍娘出，而绣琴亦蹀躞于后。先谒沈氏家庙，次乃及林、沈老夫妇。俱公服受礼，阮母亦与焉。沈老以婚事宜简，不复遍告戚串，喜嫔扶珍娘登楼，寝室三间，与汴寓陈列相等。帘栊鹦鹉，未敢多言，罘罳蜻蛉，依然涉趣。其右为绣琴卧榻，碧绡紫锦，排当得宜。喜嫔复为绣琴梳洗，而阮母早携二三客眷至，黄堆卢橘，青醉曹梅，鹅李碧酣，莺桃红熟，佐以橙丁瓜子之属。罗衣纨扇，香袭薰风，珍娘密意柔情，互询行辈，于阮母尤加以殊礼，阮母乃拔金钗簪于珍娘髻以为赠。 
　　诸客眷有姑者，有姊者，有妹者，佥云与阮夫人相似。岂杜丽娘与柳梦梅，果有再生缘耶。一颦一笑，仿佛前人。阮母与诸客眷述前梦，谓女儿遗恨，祗住未举一男，故寂寞夜台，尚为婿特色佳偶，果也中途邂逅。眷眷彼姝，将来梦兆熊罴，使女儿得以稍慰。况今者正弦以外，犹有么弦，观其绰约多姿，临风招飐，亦一南都丽人也。琅玕节影，字写乌丝，琥珀斟香，曲填碧玉，淡月巡檐之趣，晓风拂槛之吟。此景此情，惟吾婿居然消受，我亦可偷闲到此，与新人互谈衷曲。窃恐婿登高第，行将随宦京华耳。诸客眷愿视绣琴，亦由阮母挈之往，而珍娘早姗姗其来。 
　　绣琴较珍娘尤婀娜，珍娘为绣琴指点，始以红毡地贴，遍拜诸客眷。岂真倾国，带笑相看，长此抱衾，含情欲说。柔肌纤理，修短合度，不必罗襦襟解，而芗泽微闻矣。非仲堪奉倩风流，不冷落郁金堂中少妇哉。诸客眷对于绣琴，或贻一珠，或馈一翠，香巾绣帕，聊衣微衷。绣琴一再称谢，而幽情淡远，芳韵弥增。阮母顾珍娘曰：“是儿有宜男相，应好自护持之。小袖银泥，明钿金粟，与之约略相称。吾婿倘骊歌远别，亦是闺中良伴，固无待凤纸缄愁，鸾衾压梦也。”珍娘一笑颔之。而诸客眷俱纷纷下楼，就沈母道贺，杯倾红友，觞捧青衣，至此咸调笑仲堪矣。 
　　香车宝马，电逐飚驰，仲堪遂从容返寝所。室家既乐，魂梦俱恬，珍娘嘱仲堪函慰杨老，并询其何时南下。绣琴亦侍坐东隅，令乞仲堪报平安信。仲堪曰：“我非殷洪乔，不作寄书邮者，卿等何喋喋不惮烦。岂虑逐石头城水而去耶？我亦当谢启石太守及徐司马，近日瘦菊、步蟾，方忙忙听红录，螭头珥笔，鳖背鸣珂。我当让渠辈树一壁累。不然既罗佳丽，复侧科名，殊令人羡煞妒煞也。”绣琴执烛告别，仲堪珍娘亦倦余思睡。翌早仲堪为发函讫，又成后珍娘曲一首，清新开府，俊逸参军，读之若不胜凄惋者然，因录示珍娘。词曰： 
　　紫泥捣麝红飞纸，卯酉寅申序年齿。一床风月定情诗，千里关山辇金使。自言我生非不辰，律吹黍谷重回眷。彩鸾未嫁苦相忆，饥鹰不饱遥为膦。车辚马萧伴郎去，视耽欲逐谁执御。柔心有结绾晴丝，魔力交侵压泥絮。可怜三义殿中盟，不道风波咫尺生。拚舍重金酬轵里，欲隳完璧易连城。人声刀影春寒夜，残灯闪烁珠帘下。身轻翳叶便鸿飞，眼瞥昙花惊羽化。郎踪一别侬心悲，贝锦萋菲剧可疑，漫砺青萍消夙怨，强抛红豆慰相思。不图消息无端破，一幅花笺替传播。情怀偏惹美人怜，颜色翻教妃子涴。棱棱瘦骨本来孱，苦把花枝作草菅。罗袂揩余啼渍湿，绡巾染遍血痕斑。会稽太守亲援手，摧折伊谁呼负负。旧案空偷曼倩桃，新衔顾护渊明柳。六年骨肉幸团栾，别后因缘劫后欢。芳讯忽忽问青鸟，誓言历历证红鸾。西秦北晋曾通好，胡帝胡天赋偕老。花口悄拜鄂王祠，锦衣轻走长安道。轻帆无恙指江边，笑倚檀郎话比肩。离舍悲欢等闲事，不须重唱懊侬篇。 
　　珍娘凄罢，愿用乌金笺，泥金屑，作王右军楷。附以《游粱梦》之后，临窗晴日，拂案午风，珍娘乐此不疲，以为非此不足以成佳话。绣琴识字无多，愿执贽称诗弟子，仲堪处此仙境，亦不知人间富贵矣。汴电至闽，步蟾果获魁选，瘦菊亦附于榜尾。惟仲堪仅挑取誊录，副车博浪，聊胜于无。然投供入都，博得秘院钞胥四字，徒为通人齿冷。于是下帷自励，再待春闱。孰知文福不齐，以百里宰官身，往来于苏台瓜步间哉，呜呼！径留松菊，尽可盘桓，山满蕨薇，别饶风趣，辛亥以后，仲堪遂归隐于闽。 
　　杨老自南返后，于鸳鸯湖畔小筑数椽，且耕且读。珍娘亦时相来往，或挈绣琴与俱，迨仲堪筮仕至苏，秋水一航，春风双桨。沈老日与杨老倡和为乐。而云云之于杨老，不啻小红之随姜白石也。沈母阮母，亦尝以板舆迎养，遍览江湖间精蓝梵刹。凡水村山郭，无不留二老人爪印。高崖挽举，别浦抽帆，武贵固愿供斯役者。仲堪解组，而武贵亦小康矣。珍娘以小鬟为武贵俪，且割田宅以相瞻。沈老与杨老，沈母与阮母，至今固犹健在也。珍娘举丈夫子二，绣琴亦举其一。兰徵一索，槐茁三株，沈氏林氏，均不虑若敖之馁。而仲堪惓惓阮夫人，尚有割紫云庐忆语二十四则。 
　　仲堪以宦为隐，与酒俱仙，暇辄倘徉于长江上下游。禅参玉版之僧，梦倦珠帘之妓，以故般娘灶婢，鲜有不知仲堪者。珍娘以可人夫婿，不愧秦嘉，携手游山，并肩击楫，是闺房中极风雅事。绣琴铜琶铁板，响遏行云，更足增几许情致。仲堪所编诗集曰《怀珍楼诗钞》，珍娘则题为《忆鸳湖主》，而绣琴直署曰《苏小乡亲》并有诗附珍娘集后，琴耽瑟好，璧合珠联。仲堪之结绶十年，抽簪一笑，其旷达为何如耶！其高尚为何如耶！仲堪诚非游粱梦中人也。 
　　黄绵冬暖，纳日南檐，絮话旧闻，已如白头宫女。仲堪此游，亦空亦色，若喜若惊，不特汴人津津乐道，当日公车故侣，无不争相传述。而仲堪与珍娘，亦以始终无间，遇合极奇，故欲以《游粱梦传奇》唤醒痴男騃女。然而峡云无迹，泥雪有痕。我又何必为仲堪讳哉。因题一绝于后曰： 
　　莫问天人幻与真，孰为后果孰前因。当年也逐游粱辙，惭愧春明梦里人。
  
