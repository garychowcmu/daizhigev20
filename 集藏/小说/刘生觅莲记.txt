刘生觅莲记　（明　吴敬所著） 

　　刘一春，字茂华，号熙寰，江东人也。世居重叠山华村之西，为故家旧族，祖先广积阴功。 父武南公，为痒生，有重名，厚于德，福于学，而未发，尝自信曰：“吾有儿必显。”生三 子：一奉，一春，一泰。一春自幼聪颖，禀逸韵于天陶，含冲气于特秀。甫十五，即留心武 事，弓马精熟，以鹰扬自期；忽思“挽二石弓，不如识一丁字”，遂弃武，专于文。年十八 ，补邑庠生，猎史搜经，著述日富，远蜚清誉，卓冠士林。人以其才似贾谊，称为“洛阳 子”。
　　时有母舅马二皋，知府邻省。生极为舅妗所钟爱，生父命生饯送。舅欲与之偕，生以秋试在 念，送二程而返。过一凤巢谷，有老人称知微翁，数术甚高，戢曜幽壑，采真重崖，僻结草 庐于山麓。生亦仰其名，特拜求今岁之数。老人先书一红纸贴于门曰：“今日主喜事福人至 。”生至恳数，书二句付生，曰：“觅莲得新藕，折桂获灵苗。”生不解，求明示。老人又 画一人手持一圭，下书“己酉禾斗”字。生曰：“吾当于己酉发科乎？然非其时矣。”老人 笑曰：“数之说微，徵则为验，但前行，知此不过三日。”生辞退。
　　次日，至一村。绿水护居，竹篱遮舍，其家姓赵名思智，号乐水散人，盖生之受业恩师也。 因进访，师喜，款留备至，寓生于东厢之梅轩前。时属孟春末旬，寒玉堆芳，冰葩散馥。生 步于梅下，诵古诗一首：
　　玉堂清不寐，寒夜漏声长。吟到梅花处，诗成字也香。
　　复举手整冠，仰数梅花。见古梅压短墙东西，闻隔墙似有女声者，乃以折梅为由，履扁石 窥之。一女浅妆淡饰，年可十六七，手执梅枝，口中吟曰：“今日看梅树，新花已自生。” 忽回头见生，遽掩其身。生心赞曰：“冰肌玉质，不亚寿阳，笑出花间语，独擅百花之魁。 不意尘埃中有此仙品!”俄而师至，与生游于适然园。至红甫亭，亭中有桃花纸挂屏，针剌 小诗一绝：
　　小园日涉已成趣，引得东风到草堂。惟有芳桃解春意，笑舒粉脸待刘郎。
　　生玩之，似有喜意。师笑曰：“此吾甥女所书，自幼爱观史籍并词话，独处皆喜题诗。渠 父不知戒，吾以谓非女子长技，往往规之。昨与寒荆到小园，又有此绝句矣。昔吾姊梦李白 送轴而生，盖不凡女也。”生极心慕口赞，返至树下，独立久之，自思：“题诗之女，必隔 墙所见者。”忽忆知微翁之数，点首悟曰：“人持一圭，乃‘佳’字也；己酉二字，乃‘配 ’字也。所谓佳配者，其此乎？不然，何以曰‘解春意’？又曰：‘待刘郎’？又不然，何不 先不后而见诗睹面，适当三日之期也？微生有幸，当不避赴梅之嫌；淑女多缘，幸尚免标梅 之叹。吩咐梅花自主张，为我作媒妁，如何？”
　　次日又至，隔墙自沉吟曰：“今朝梅树下，定有咏花人。”用意窥之，则杳不可见。欲久留 以图再面，自度不可。辞师而归，悒悒曰：“此别一见无由，何有于配？知微翁、知微翁， 其戏我矣!”
　　越日，禀命父母，携琴负芨，游学外处。泛舟至落石村，推篷望之：柳拖新绿，桃染初红。 乃停舟水涯，步于堤上，吟曰：
　　弱柳含颦弄楚腰，孤舟趁日渡低桥。
　　闲花有意迎征袖，回首黄鹂过别梢。
　　时有一老者，须发皓然，衣冠闲雅，一舟一仆，飘然而来。适与生值，见生年少可挹，知其 非常人，因询生所以。生语之故。老人张目视生曰：“华村刘二郎，其执事否？”生曰“然 。”老人喜甚，盖生之父与老人素契者。老人姓金，名维贤，号守朴野老，年逾六旬，性好 交纳，而家极饶裕，且崇礼乐善，乡誉颇隆。与生执手谈曰：“吾家岁延名师文士，为课儿 计，又与尊翁契厚，其枉留文旌，以续通家旧好。”生欣然从之。至家，馆生于东堂左室。 
　　时守朴翁有名园，奇花异卉，怪石丛林，种种咸具，人羡之曰“小洛阳”。而其中有迎春轩 。守朴翁逾数日，叩师以生所学，师大誉为名世器；而其子名友胜者，亦于父前延誉不已。 守朴翁加敬，迁生于迎春轩中。窗外有修竹数竿，竹外有花坛一座，其侧有二亭，一曰晴晖 ，一曰万绿。亭畔有碧桃、红杏数十株。转南界一小粉墙，墙启一门，虽设而不闭者。墙之 后，垒石为假山，构一堂，匾曰“闲闲”。旁有小楼，八窗玲珑，天光云影，交纳无碍。过 荼架而西，有隔浦池。池之左，群木繁茂，中有茅亭，匾曰“无暑”。池之右， 有玉兰数株，筑一室曰“兰室”。斜辟一径，达于池之前，跃鱼破萍，鸣禽奏管，凡可玩之 物，无不夺目惬情。尽园四围环以高墙，凡至园者，必由迎春轩后一门而入，扃其门则清闲 僻静，极乐世界也。守朴翁以绝人往来，故独居生于此。遣一俊仆，名守桂，承值以伴生， 年十五，尽秀逸，且识字，善歌唱，性驯而雅。生悦之，留于座侧，教以诗曲，训以书翰， 即能领略，呼曰爱童。
　　生至坛前，配红匹绿，胎青孕紫，芳径闲闲，一尘不到，深以为幸。趁步徐行，见梅枝横覆 墙上，叹曰：“风景不殊，梅下折花人何在？昔以三日为期，今数日不瞻矣。使此过遇所见 ，假以时日，当不至空相忆也。”转高西顾，池前一室，有小轩，遥见“培桂”二字；波汶 上槛，日缕摇窗，精熠殊甚。生意谓书室，径由斜径往窥之：珠帘高卷，绝无一人；其中之 所有，皆女工所需之物，杂以文几之具。恐有人觉而返。
　　次一日，洗砚于鱼池，坐兰室中，闻窗内有嘻笑声。生悄步池侧，忽见手持绣鞋，可三寸许 ，置于帘外石上，仅露纤纤一手，吟曰：
　　“碧栏杆外苔痕湿，果是将来换绣鞋。
　　又一应声曰：“今欲晒向西窗，趁晚晴乎？”生闻之，思：“幽僻处有些，其董永之织女乎？ 其孙恪之袁氏乎？”未几，又凭窗而吟曰：
　　芳心荡漾，夜来愁拥梅花帐。风送清香，熏彻孤衾梦不成。
　　隔檐莺闹，为人鼓出相思调。体怯轻寒，连理羞将病眼看。”
　　(《减字木兰花》)
　　长吁一声，初不知有生之在其侧，探首帘外，生亦突抵帘前。两面忽一相觌，其女低声曰： “帘外一生，美如冠玉，非天台路何以至此？”命侍女取绣鞋而入。生初见之，月眉星眼， 露鬓云鬟，撇下一天丰韵；柳腰花面，樱唇笋手，占来百媚芳姿。尽态极妍，颜盛色茂，恍 若玉环之再世，毛施之复容，其美难将口状；而通词句，雅吟咏，又疑奇花而解语，真所谓 仙宫 只有世间无者也。生猛然自失曰：“此奇货可居也!乍遇间而自手及足、自面及心，总收 一目，知微翁所云佳配，又果在此乎？有女怀春，吉士诱之，吾今所寓，无异梅轩，使不至 此，几虚过一生矣。”久立未忍遽去，意女已回避，而不知端于帘内窥生。生佯为不见者 ，曰：“外面令人倍惆怅，里头举眼自分明矣。”因朗赋一词，以作词战之先锋云：
　　和光艳，春盈面，掀帘晴昼香风扇。人寂寂，愁如织。暖风倦体，看花无 力。----雕梁畔，双来燕，喃喃诉出愁多遍。倾城色，初相识，佳词赋，也漏春消息。”(《撷芳词》)
　　生自思：“游学每遇故知，已出非意，园名洛阳，轩曰迎春，若将有待予之至者，况静所遇 文姬，与师处相见，才貌难伯仲。数日之间，二接才丽，益不易得，何幸中之幸也!”乃 书知微翁之数于壁间，忆女室而吟曰：
　　西邻之女洵矣哉，入眼平生未有也；微生今日有何幸，不期而遇知音者。
　　又思：“女性幽静，外言难入，而乃出口成章如是，深喜其可以笔句动也。”作《如梦令》 以自幸：
　　日暖风和时候，玉女花前邂逅。谩赋启朱唇，轻递脂香未透。欣骤， 欣骤，有日相如琴奏。
　　后女知此情为生所觉，心生愧赧，每玩景临风，常定睛不语者移时。盖闻生之词，接生之貌 ，爱生之才，若动隐情而口不可言耳。而生心亦未尝一刻不在女也。为雨阻，绝步园中。后 值晴霁，辍卷纵观。适守朴翁命爱童持罗衣授生，童因尾生闲步。生指女室问之，童曰：“ 此 吾邻孙氏所居。其女名芳桃，改名碧莲，年已十八，诗赋词歌、琴棋书画、刺绣工夫，无不 完备精绝。早丧其母，未曾许配，故其父择此居之。买一邻女以伴莲，姓曹，名桂红，后改 名素梅，少莲娘二岁，视如亲妹，无一间言，谙文墨，美姿容，莲娘之亚也。尝于培桂轩中 联四 景诗，迭为酬和，以为得趣。尝谓梅曰：‘国朝若开女进士科，吾期夺传胪首唱，亦许尔 共 步瀛洲。’闻者每羡，而卒无能睹一面、得一词者。其父性喜外出探友。或竟日而返，或信 宿 而归，归则爱独处一室而无亲人。”生闻言，心神不胜踊跃，嘱童曰：“为我严锁外门，吾 今爱静，无事则免使他人入来。”童会生之意，唯唯笑曰：“吾固笑此门锁钥非童不可也。 ”生初闻其为芳桃，忽忆师处所见，继又闻其为碧莲，猛省知微翁所云，于是念莲之心更 切 矣。复题于壁曰：
　　直须杜门绝客，深下一团工夫；
　　定叫铁杵成针，不负远来夙志。
　　客至，见之，咸以生不喜交接，故候谒者亦稀。生亦自谓数有可乘，乃私号“爱莲子”，冀 自遇于碧莲，口占一词，名曰《临江仙》：
　　一睹娇姿魂已散，满腔心事谁知？东瞻西盼竟差迟。装聋还作哑，似醉复如 痴。
　　我欲将心书尺素，倩人寄首新诗。个中暗与约佳期。不知何年更何月，何日更何时。 
　　时有友李见阳拉生郊游。生与偕行。适数妓斗草于得春亭下。询之，皆乐平巷中名妓，一曰 李月英，一曰高巧云，一曰包伊玉，一曰许文仙。生亦喜花柳趣，心甚留爱，乃曰：“今日 之行，触眼见琳琅珠玉，皆子美诗中黄四娘也。”同兴谈笑移时。偕至印月溪边，睹鸳鸯 浴 水，粉蝶穿花，因曰：“诸妹俱士女班头，吾欲择其一，以缔永好，先唱《忆秦娥》词，能 续成者即取之。”生徐曰：
　　春堤曲，一溪水漾新纹绿。鸯鸳弄日，晴沂对浴。
　　文仙执生之手，嘻嘻然应曰：
　　和风不断香馥郁，墙头粉蝶相随逐。相随逐。双双飞入，花间并宿。（《忆秦娥》）
　　词成，群口喝彩。生敬且爱，期约而回。
　　坐窗下，花影横栏，春香飘户，有寂寥意。命童磨墨，拂笺挥一歌，使童歌之：
　　薄试轻罗散幽趣，莺唇燕舌番新句。
　　东风引我入桃源，含笑桃花红满树。
　　问花何事笑东风？笑我不饮空归去。
　　我即解衣典醇酉录，醉春买乐红芳处。
　　只愁东风不久情，吹作一天轻红絮。
　　着意看花花不红，百计留春春不住。
　　春老花残将奈何，袖薄难胜泪如注。
　　歌罢，同步于万绿亭前。爱童挥小扇以逐飞蝶，生亦促之。忽二蝶争花，堕花下，相抱不解 。生拆之，对童而笑。童笑曰：“物之性犹人之性，释之、释之，毋拆散姻缘也。”生弃蝶 ，成《西江月》词：
　　三月韶光过半，一年胜景堪奇。
　　伤春自个谩徘徊，偶睹游蜂堕地。
　　款款柔情莫托，殷殷吩咐蜂媒。
　　惟期及早效于飞，不负花前一对。
　　越夕，生嘱爱童守门，径访妓家。文仙出《娇红记》，与生观之。曰：“有是哉!有始无终 ，非美谈也。”留宿而回。
　　后日，守朴翁设宴，坐中红袖，正前妓巧云、文仙也。至晚，文仙自荐于生。
　　次日将别，守朴翁至，曰：“近来多冷落，文仙一名姝，欲留数日，以畅文兴，才子佳人， 光我庄圃。”生欢甚，携文仙剧饮于假山之小楼。时玉兰开盛，又携酌于兰室，问柳答花 ，搜 联构句，两相畅逸，名珍情会。生曰：“卿名不在楚莲香之下，幸同枕席，誓不相忘。”文 仙曰：“里流泽薮，不足以辱君子。吾有一路指君，君其图之。”生问其故。文仙指莲室曰 ：“个中一女，姿容绝世，美丽超群，赋性聪明，词华炳烨。吾有一友，窃窥之，羡曰：‘ 美哉妙矣，诸好备矣，此诚无价宝也。’闻惟一待女为伴，先结侍女之心，庶可渐入佳境。 且以君之恺悌俊逸，无有求而不得者。然须慎之密之，毋炫巧致拙。”生谢曰：“是教当书 绅，是情当刻骨，此言出在卿口，入在吾耳，幸毋他泄。”文仙曰：“君固不下申厚卿，我 也不为丁怜怜，亦何疑焉。”乃取一犀簪，解一香囊留赠而别。生视之，亲绣一绝句：
　　独坐纱窗理绣针，一丝一线费芳心。
　　从求知己亲相赠，佩取殷勤爱我深。
　　生始感文仙爱己出于真诚，而情亦眷眷，不忍少忘。至午，素梅以生窗之左有海棠花，偷 步 摘之。少爱童抱瓮注水，适至浇花，戏谓梅曰：“吩咐偷花者：可一不可再。”梅曰：“一 之未甚，再思可矣。”童曰：“一摘使花好，再摘使花稀也。”因以水湿其 手，梅牵童衣拭之，反若有意于爱童者。童忙入谓生曰：“素梅在窗外，年虽少，有丰韵， 可挑也。”生故出，拥其归路。梅摘花而返，生喜揖之，梅怀不安之状。生笑曰：
　　“花下睹妖娆，含羞称万福。相对两难言，花艳惊郎目。”
　　梅求路不得，曰：“先生当路于此，男女无以别于途。君子避女流，故不能少让我也？吾非 迷失女子，胡为关津留难？”生曰：“为汝初犯窃盗，今欲盘诘奸细耳。”各嘻然相视而笑 。生忆文仙之言，心自计曰：“不将我语和他语，未卜他心知我心。”乃戏问曰：“卿卿果 芳桃之侍妹名桂红者乎？抑果碧莲之侍妹名素梅者乎？”梅曰：“先生止游诗书之府，何由 知 闺阁之名也？”生绐曰：“吾昨梦登太华山，至西天阙，入广寒宫，履嫦娥殿，亲得数名 指 示，故此积诚候卿。今得见之，正应佳梦矣。乞先为刘一春道意，后有万千未谈之衷曲也。 ”梅曰：“此春梦也。吾非小红，便逞张生家语，吾当有一场发落!乍间姑免究。”执花而 行，复回顾，低念“刘一春”者数四。生尾其后，曰：“刘一春送。”梅戏应曰：“回!” 生垂手顿足曰：“妙妙!女果以张生待我，则虽訾栗斯、喔 咿儒儿以事女，亦甘 心也。”返室 ，爱童曰：“此女不速自来，焉得秋毫无犯，作无事人乎？”生曰：“事勿欲速，恐耳属于 垣，则名教扫地也。且喋喋利口，有无限风趣，此一物亦足以释西伯矣。梅尚如此，莲更何 如。安排牙爪，以为降龙伏虎之计，此第一着也。”童曰：“牵肠挂肚在莲娘，送暖偷寒在 素梅，诈谋奇计在相公，热心冷眼在小童。吾若守口如瓶，决不败乃公事。好为之，好为之 !”生暗喜曰：“成吾志者，子也。今日丧心病狂亦由汝，赏心乐事亦由汝矣。”
　　梅归，对莲备道生语，且有誉生意。莲故作不理，偷书一歌于窗外：
　　莺声清晓传春语，道说与游人，趁我娇华，莫放歌金缕。
　　杜鹃一夜叫声喧，呼凄风，唤妒雨。促吾直往天涯去，要寻乐地谁为主？
　　生至，味之，自觉莲之留意甚速，喜焉如狂，曰：“且记此词，为他日负赖表记。”然时或 见莲，则见其故逞百媚之姿，或微露可疑之状，或掩窗自蔽，或以目流情，或与桂红相谑， 或正色不可动。假意真情，不可测识，而生亦未与莲亲接一语。且此有守桂，彼有桂红，亦 未敢深信。故会面虽屡屡，心旆虽摇摇，而每为首鼠之状。
　　一日，生抱闷，步于墙西之别圃，转至假山，见碧莲俏妆轻服，面带喜容，纤手露金镯，捻 并蒂花枝，视双蝶斗舞。蝶稍进，则随而观之。蝶渐近假山，生略少避，喜曰：“蝴蝶甚着 人。”莲已见生，故作不见，反翻袖促蝶。生逼近，曰：“古有司花女，于今见之，诚闺分 之秀 也。”乃整衣肃冠，施一长揖。莲徐徐置花石上，含媚答礼，仍自执花，偷目觑生。生以正 目视莲，各默默者久之。生笑曰：“幽花如处女。”莲举花视之，曰：“此东坡闲话。”生 指花枝低赋一绝曰：
　　卿手捻花枝，花敢与卿斗。卿貌觉羞花，花应落卿后。
　　莲曰：“君不怕花怪乎？”生曰：“然则卿爱我矣。”莲面红，曰：“先生大胆。”举扇自 蔽，欲返。生前诉曰：“自见之后，未领笑语，企慕之悃，山高海深。每谓卿如琼林琪树， 常 欲在目前，奈咫尺天涯，劳心怛怛。昨睹佳句，今寻得此乐地，愿借假山以为巫峰，纵委 身 风露，犹瞑目泉壤也。且楚词有曰‘乐莫乐兮新相知’，何太自郑重如此？”因执莲之扇而 牵之。莲假手放扇于生，目生，低声曰：“读书人但轻自己之手足，更不重他人之耳目耶？ ” 生曰：“四无人声，惟有子知我知耳。”莲曰：“天知，地知，奈何？”生曰：“天地无阴 阳乎？”彷徨不能自持，遽执莲手，曰：“到此地位，工夫尤难。此未语可知心者。虽铁石 打成心性，亦当慈悲嗟愍!”斯时也，生魂已飞天外。莲曰：“妾，娇体也，乃相煎太急， 今日胆落于君矣!此臂今当断君，亦何取于妾？且此何地也，此何时也，此何事也，妾与君何 如人也，而敢犯礼侵义若是也？”力欲脱身，堕下金镯。生方拾之，而素梅适至。
　　生避于树下。梅曰：“料莲娘被困，故独马单枪至此，可同我回。”莲与俱返，体若竦惕 者， 谓梅曰：“此生技痒，触物便吟，岂其锦心绣口，故吐句皆若宿构耶？”梅笑而不答。又 曰 ：“此生貌欺潘岳，见之岂不欲投果？”梅又笑而不答。又曰：“此生出语温存，动容腼腆 ，必多情而重义者，今日反累彼怀抱矣。”梅又笑而不答。又曰：“此生远之则可爱近之则 可畏，何也？”梅又笑而不答。莲有惭色，欲行不行者久之。生尚兀立不动，形如槁木，心 如沸鼎，方叹曰：“天乎，天乎!救兵卒至，解围白登，所谓对面不相逢者乎!相见不相亲， 不如不相见。惊饵鱼，伤弓鸟，何缘再得。”因作《行香子》词，书于莲扇：
　　山石之旁，红绿齐芳。遇佳娥，正出兰房，娇娇媚媚，巧样梳妆。更好风 韵，好标致，好行藏。
　　绝世无双，不比寻常。尽吾戏调何妨。止应配我、个样新郎。谩眼空劳，心妄 想。兴徒狂。
　　书罢，见扇骨上细刻“刘一春”三字，乃知莲之念己，更觉愈不能遗。
　　至晚，莲梅秉烛相对而坐。梅曰：“刘生显两番手段，皆为我等轻举深入之故。试以几日坚 壁不出，彼敢斩关而入否？”莲曰：“然。”遂强习女工。
　　生自假山会后。懵懵如痴，错错若寐，食焉而不知其味，坐焉而不知其处。寐焉而不知其 旦 ，或入大堂，或趋讲丈，或归书室，或游别地，眼之所见，意之所接，皆假山也。盖无根 而 情自固矣。书史之功顿废，笔砚之事顿忘。或低吟树下，或从步池边，或登眺小楼，而莲梅 踪迹，绝不可见。一日，邀友杨文陵访文仙。文仙迎生，有笑容，多喜意。少叙杯酌，酒半 酣，欣欣相告曰：“别后思君，如心悬一物，恐妨君正业，不敢奉迓。前为君卜一筮，昨为 君起 一数，又以君年月日时与知命者推之，皆大魁之吉兆也。吾亦阅人多矣，多伶多俐，多才 多 美，无逾于君。当奋祖鞭，以看花上苑。得君捷，妾亦分荣矣。”生谢曰：“爱我哉!金石 之论，可宝终身。”别文仙而归。复至假山，春景融融，终不能忘前遇也。取锥刻一歌于竹 ：
　　四际春光入望中，杏开十里红霞簇。
　　两对黄鹂调娇舌，三声五声新腔曲。
　　唤起离人百感伤，千愁万恨填心腹。
　　不如意事常八九，云雨巫山空二六。
　　何如一醉忘世情，同与七贤坐修竹。
　　书毕，转至晴晕亭。有 素纸一幅，柱上偶悬一针，生持之，且思且行。忽见小桃一株，夭夭可爱，猛记红雨亭之诗 ，叹 息曰：“此芳桃也，能解吾意乎？”乃以师处桃花挂色屏绝复以针刺之，以针定于兰室之 壁上而回。遇爱童持玉簪花来，种于花坛。命童往视莲室。
　　莲方绣一袋。童至，曰：“前见刘相公有香囊一枚，自谓精绝，今莲娘所制更妙也。明当与 一赛 。”莲曰：“刘相公为谁？”曰：“名一春，字茂华，号熙寰，改号爱莲子。”曰：“何处 得来？”曰：“家重叠山华村之西。”曰：“何为家汝家？”曰：“吾主相识之子。”曰：“ 今何不去？”曰：“吾主延致攻书，图其耸壑昂霄耳。”曰：“学问何如？”曰：“去年游泮 ， 文武两全，鸿才海富，逸思泉涌。”曰：“为人何如？”曰：“制行英卓，动容俊雅，立志 温和，趋向超拔。”曰：“家望何如？”曰：“故家子，读书种，仁人之裔。杜中丞、郝中 书欲谋为婿而不就，故今欲俟宝窗消息，可以知其为人矣。”莲见生清扬逸洒，已动心注， 而闻童之言，企仰俞真，谓童曰：“汝为刘生修一生谱牒，作一身行状。”俟童回，私叹 曰： “是天遣此生以贻相思之种也。初见若尔，后将奈何；见犹若尔，别将奈何!断送一生，惟 有此矣!”愈觉足不宁地，强梅以观花为由，将窥生室。而爱童归，正与生道及碧莲询生之 语，立于窗外。莲乃返至花屏间，见二绝句：
　　凝目花间忆粉腮，一腔烦恼逐春来。
　　花如解得无聊意，长向刘郎闷里开。
　　又诗：
　　小门昼永春岑寂，安得斯人共一床。
　　自是洛阳花下客，刘郎不是老刘郎。
　　莲谓梅曰：“汝解此绝意乎？乃改集句诗也。诗意极巧，小门‘小’字，改‘千’字也；一 床‘床’字，改‘觞’字也；自是‘自’字改‘曾’字也；不是‘不’字，改‘今’字也。 初，刘原父以年老续婚，故谓‘老刘郎’；今彼寓小洛阳为客，明示我以未曾有婚之意。然 以岑寂，何预他人？而遽欲斯人共一床，则伤于欲速而无礼”梅曰：“彼谓‘斯人’者，何 人也？”莲曰：“斯人者，斯人也，必求其名以实之，则凿矣。”与梅并立，久无语。梅曰 ： “何思？”莲曰：“吾亦欲改集以和。适为诗才所窘，安排句法，已难寻，较是输他一首矣 。” 梅曰：“还有一首。”袖出一绝，与莲观之，乃针刺成者。莲见之，曰：“怪哉!怪哉!异哉 ，异哉!有是事哉!”梅曰：“何故？”莲曰：“汝未知来历。此吾作于母舅园中红雨亭挂屏 上，亦以宝针刺成。此帖汝得于何地？天地间有此意外偶然事，其神运乎？其鬼输乎？竟莫测 所自也。”梅曰：“吾昨得于池右之兰室。意谓莲娘所书样，于形迹 太露；使出于刘君，不知何由得之？”莲长吁曰：“是园素无外人，吾尝由此无忌，今与 我 共之矣。又况岂无他人，当敛足缩步，辍笔息吟，以自韬晦。然吾书此时毫无着意，自今 验之，似字字有情。苟诗作凭，良缘天启，则韩夫人之红叶再流御沟何异也。”
　　正论间，生推门而出，见莲梅俱在，步又中止，倚花而偷望之。花面与粉面争娇，脂香与花 香竞 馥，自不忍舍，叹曰：“凡间仙人，可以疗饥。”又叹曰：“碧莲、素梅者，千万人中两人 耳。”占词二阙，书于手帙：
　　爱杀芬芳春一点，娇姿压倒杨妃。倚花注目已多时。枯肠聊止渴，饿眼暂 充饥。对面重逢无妙策，费吾一段心机。何时亲贴艳丰颐。玉钗挂吾首，罗袖拂吾衣。(《临江仙》)
　　花满枝，蝶满枝，恋恋迷香不忍归。迎暄晒粉衣。----
　　盼佳期，算佳期，尽付书斋懒睡时。春情许梦知。(《长相思》) 
　　莲归，犹折花在手，蝴蝶绕花而飞，梅曰：“蝴蝶有情，相随不舍，其为花乎？其为莲娘乎？ ”莲曰：“爱花则为花，爱我则为我，何怪蝴蝶之迷恋也。”命取笔，书一《爱花词》于东 檐之壁：
　　一枝花外漾新晴，卖花声里春光泄。正解语花娇，山花子艳，后庭花未结 。猛睹蝶恋花梢 ，也须索赏宫花，沉醉花阴歌笑彻，待醒来，向柰子花前，木兰花畔，斗百花奇绝。莫放雨 中花谢，落路花飞，断送了赏花时节。等闲间落花红满地，又早见石榴花吐迎新热。金钱花 散美人愁，菊花新处情人别。冷清清开到腊梅花，意孜孜揉碎梅花雪。( 二十牌名)
　　后生见之，料莲所作，笑曰：“花固可爱，岂知春可惜乎？”对一《惜春词》，并书于后： 
　　春从天上来，春霁和风扇淑。沁园春景巧安排，花柳分春，有流莺宿。单 衣初试探春令， 喜的是画堂春满，锦堂春足。那更庆春泽畔，正雪消春水来，有鱼游春水分波绿。玉楼春 盎日 初长，忽看海棠春放，春光好，好看无拘束。又何如登帝春台，赏汉宫春，谩醉春风中，齐 唱彻宜春令曲。体轻放绛都春光，武陵春去，春云怨惹愁眉蹙。(二十牌 名)
　　题罢，回至坛前，抱膝而坐，心自计曰：“吾之见莲者，邂逅也。吾之寓此者，暂也。吾之 窥莲者，私也。莲之爱我者，幸也。彼此之传情歌咏者，礼所禁也。吾志之所期者，未可必 也。知微翁所云者，渺茫之数也。而莲之年则已及笄，而必有他适矣。吾欲乘邂逅之暂， 触 礼之所禁，侥幸以行吾私，焉保其不他适而必符此数、必遂吾志乎？使我后日要丑妇，则我 当为我惜，而彼亦当惜我。使彼终身伴拙夫，则彼当为彼惜，而我亦当惜彼，眷眷情绪，两 下湮沉矣。然既生春，又生莲，天若行方便，必无此事也。”怅怅然自为问答者久之。又欲 至 文仙处以散积闷，值守朴翁带二歌童携酌于闲闲堂。生醉甚。翁斟大卮劝生，生力 辞。守朴翁曰：“吾羡子有八斗之才，倚马可待，今以情字为韵，若能立就一绝句，吾当代 子饮之。”生即应曰：
　　燕春台外柳梢青，昼锦堂前醉太平。好事近今如梦令，传言玉女诉衷情。(八牌名)
　　守朴翁素质直，初不知生之寓意有在也，但笑曰：“玉女，即嫦娥也今秋必要高中。”尽欢 而别。
　　后莲睹生所对之词，叹曰：“何物老奴生此宁馨儿!美口声，铮铮乎敲金戛玉；卖俊俏，蔼 蔼然惜玉怜香。如百戏场中子弟，件样精通，风月前容吾二人唱和，足称劲敌。悠悠苍天 ，悠 悠苍天，有志难酬，仰呼无益，万般心绪付之一声叹吁!若挫过此生，则春风徒笑我矣，乃 以春、花二字结之：
　　雕栏春色上花梢，花底春莺巧更娇。
　　春为花开添富贵，花因春到逞娇娆。
　　花容不久春空老，春景无多花暗消。
　　几欲留春花言，落花春梦杳迢迢。
　　莲此诗书于片纸。偶爱童持瓦盆到池边觅取小鱼，梅见之，亲至，问何为？”
　　曰：“刘相公近因兴闷，欲取置几案，窃其活泼之趣耳。”梅递莲诗于童，曰：“兴趣在此 ，何以鱼为。”童曰：“何故？”梅曰：“汝不《见爱花》《惜春》二词乎？今两下合而为 一，见之则兴自活泼矣。”童奉生，述梅之言。生阅之，不觉鼓舞。
　　自是，莲常凝目窗外，又恐生之见，又恐生之不见；意欲绝生，情不忍绝；意欲许生，身不 敢许；每羞涩依依，有不可形状意。面对小轴，美女怯春图，莲戏之曰：“吾因春无奈耳。 尔无知，何作此郁结状也？”乃赋于其上曰：
　　万斛新愁眉锁住，凭栏不赋啼鹃句。
　　终朝理恨几时舒，良二难画相思处。
　　多情对此愁千绪，心随风逐沾飞絮。
　　不如将心托笔寄丹青，落得不知春归去。
　　(《步蟾宫》)
　　又书一词于绿窗之侧，浓淡笔，短长句，以坚生志、写己怨也。
　　春山愁压慵临镜，忆芳菲，嗟薄命。望中烟草连天，座里花阴斜映。空度 流年，虚浪美景，谁把佳期牢订。对景怨东风，无语垂帘静。----狂风浪蝶多情兴，争抱一 枝红杏。鹧鸪隔树喧声，唤动惜春心性。燕子双双，莺儿对对，花也枝枝交并。
　　莲书未毕，因庆娘处女使至，亟入接问。少顷生至，诵之，知其为《昼夜乐》词而末韵 未成，取笔续之曰：“百物总关情，何事人孤零。”(《昼夜乐》)时鹦鹉处于槛内，连 呼：“有客。”生曰：“客是谁？”莲于内低应曰：忽到窗前，疑是君矣。”自为卷帘 ，见生犹执笔而立，对生曰：“有客。有客。”生执其笔，相揖于隔窗。生曰：“只分 窗内外耳。我见莲娘多妩媚，想莲娘见我亦如是也。”莲未及对，忽回首，梅立于后。曰： 所言公，公言之。”莲逸别室。生曰：“主人何避客之深也？”犹不忍去，抚窗窥内。梅亦 曰：“何为至此？得非欲窥见室家之好乎？”生曰：“为室家不足，无奈看花洛阳，以收天下 春。”梅又含意曰：“先生儒者，当折桂枝，醉春红，占春魁。今穿花至此，岂三年力学不 窥园者乎!”因笑倚窗侧，以袖拂生。生亦倚身窗外，以手抚梅曰：“莲娘情何如？”曰：“ 不浓不淡。”生曰：“绣户春风暖，想莲娘心热矣。”梅曰：“青灯夜雨寒，恐先生心冷耳 。”正谑间，莲至，命梅煮茶。梅少退。莲至前，将露私言，似欲接手，而童已至。梅内指 曰：“鬼仆又来矣。”各默默而散。童曰：“适来王谢诸公来订文会，叩门至轩中，吾善计 回之去。恐夜来摄踪 ，识破行径，故唐突而来请。”生曰：“甚是。”步至东，坐于湖山石上。爱童拂拭落花。 生曰：“昔日相逢，碧桃初放，今梅酸溅齿，春气将阑。天上好景，人间乐事，顾不为我一 留也。”作词送春：
　　残花无奈黄昏雨，那更更长苦。枕头听得子规啼，叫道春光今去几时回。 ----东君不管离人老，花信凭谁讨？一生须得几青春，尽在书斋做个忆春人。
　　次日，生忆玩词之处，已深感莲之惠然肯近，而尚未能接一心话。会愈多则情愈恋，话更 难则念更深，云破月来之时，花落门扃之际，皆恼人滋味也。占《贺圣朝》词：
　　“疾心偷步巫山下，枉自担惊怕。
　　胸前着次，心肠干热，谁人堪话。
　　书中之女千金价，甚日青鸾跨？
　　心似风筝，身如傀儡，悬悬牵挂。”
　　又《春光好》：
　　春已矣，树浮青。少啼莺。数点催花雨，美声不可听。
　　心事千头千脑，幽斋孤影孤形。谁问玉人曾约否？半应承。
　　又三字诗：
　　月升树，花影重。酒未醒，愁又浓。
　　莲亦自风生之后，常无言静坐。素梅侍侧，一目视莲，久不移。莲曰：“视我何为？”梅曰 ：“近来善风鉴，能模心相。”莲曰：“何如？”梅曰：“口内无言，心中有事。”莲曰： “然，今日情思不爽，兼倦人天气，恨不能寄愁天上，埋忧地下。第取琴，试操一曲，余音 似前弦。”梅为之设几焚香，置琴于上。莲方整弦，遽曰：“指力倦，琴音散，不若以棋较 胜负。”梅又为之设棋枰。下未终局，遽推枰而起。自理绣工。又曰：“眼昏，不便针线， 暖酒较手技可也。”酒至未饮，则曰：“恐醉，姑置之。”梅曰：“消遣我太甚。今日何异 常日？如此，信必有故。”莲曰：“予实不知。”梅曰：“他人有心，予忖度之矣。”莲曰 ：“无浪言，为我卷帘，细数落花，何如？”梅掀帘，曰：“外间世情甚不美。”曰：“何 故？”曰：“绿暗红稀，飘零颜色，春去矣。”莲喟然曰：“春去乎？春亦解误人乎!”梅曰 ：“春不误人，人有误春者。”莲曰：“吾惜春，非误春也。”梅曰：“惜春何不留春？ ”莲曰：“春肯为我留乎？”命取手轴，书曰：
　　夜雨生愁
　　烟雨妒春声不歇，无故把繁华摧折。看欹网留春，斜兜花瓣，不放东君别。 ----隔槛下香和恨结，泪滴处衣罗凝血。正冷落佳人，柴门深闭，刚是愁时节。
　　(《雨中花》)
　　春风积怨
　　春风几度，空把青年误。古道堆红无数，妆点东君归路。----
　　乐事于今半已空，园林绿遍消红。咫尺窗纱，万里衷情，吟付东风。(名 《青玉案》)
　　静里凄寥
　　闹嚷嚷春景无涯，近一簇香车，远一簇香车。雨筛风搅攘韶华，打一夜梨花 ，飘一夜梨花。 心病也，意儿慵，对一霎纱窗，倚一霎纱窗。情重也，泪儿枯，叹一声冤家，念一声冤家。 恁黄昏帘幕重遮，鼓一部青蛙，送一部青蛙。
　　(名《闺怨蟾宫》)
　　望中索莫
　　小鸟窥人惊枝去，一声啼歇。
　　莲方书，梅笑曰：“刘先生于窗外多时矣。”莲曰：“何不早言。”欣然投笔而起，探首外 望，乃诳也。莲甚不快，遂置前词，和衣而卧。而生果至，梅复曰：“刘先生于窗前候久矣 。”强之不能起。久之，梅诳生曰：“莲娘见君至，反就枕。”生曰：“其似恨我乎？梅曰 ：“非惟恨，抑且恨。”生曰：“容我一见请罪，何如？”梅曰：“君罪太多，罪不容于请
　　。”曰：“我得何罪？”梅曰：“窃窥邻女，眼罪也；吟赋诗词，口罪也；攀花弄管，手罪 也；勤步窗前，脚罪也；用意轻薄，心罪也；私闻窃听，耳罪也。然连日疏阔，一身都是罪 也。”生曰：“前诸罪可恕，末后一罪，我自认之。”遂悒悒而回。
　　至晚，莲于枕上问梅曰：“刘君此际果岑寂否？”梅曰：“有守桂在。”莲曰：“汝比得守 桂否？”梅笑曰：“然则莲娘其岑寂乎？春色恼人眠不得，当坐以待旦。今日春阑，当高枕无 忧矣。”莲不答。少刻，梅假睡，莲频呼之，不应，曰：“年幼未谙伤春也。”梅闻之暗笑 。莲视残灯尚在，起而独坐，书一歌：
　　花落啼鹃后，纷纷逐晚风。与我似相识，轻轻入帘栊。春色殊怜我，傍我 频相从。春光何富饰，也败风雨中。妾颜花作面，春去谁为容？膏沐懒去事，绿云成飞蓬。 兰室怯情晓，停针倦女工。春去知还在，春畴情转通。蓦地有长吁，茫然兴复空。寄语伤春 者，为我惜飞红。
　　越数日，生与其友关世隆、张文杰者，游酌于园中。未几，诸葛钧至，相与畅饮于万绿亭。 世隆曰：“今日刘、关、张复会于桃园，可无侑酒者乎？”文杰笑曰：“凭军师处之。”生 曰：“吾熟一妓，招之则来。得一点红，足以消酒。”遣人邀文仙，则已去迹多日矣。生稍 兴，勉强联句，俱至大醉。生涤手，独至池边。适莲卷帘，面池独立，因生手挥残沥，授一 帕于外，带一香囊。生拾之，左右瞻顾，欲以称谢，而爱童先诸友至，莲遥见，长叹避之。 生忌友之觉也，即与偕返，送友出。命童访文仙所在，乃知鸨儿之故，欲卖之，恐其不允 ，诒 之行者。故去数日，而生不知也。生闻，似有所失，举莲帕，检视绣袋，更忆文仙所赠，又 乱一心曲矣。作词念之：
　　章台多柳枝，此枝世稀有。爱尔美恩情，到我十之九。别来梦亦劳，天涯 几翘首。思卿卿在心，念卿卿在口。料卿也同心，有我相思否？
　　又因投帕之惠，扣手歌《凤凰阁》词：
　　记当初花下，分明传约。思量就把芳心托。岂料书生福薄，竟成空诺。能 勾向他行着脚？----你也不合，常把眼来睃着。怎知书幌添萧索。奈何哉，这病根几时芟却 。直若到空梁月落。
　　自后思情愈浓，心怀恍恍。素梅亦悉莲之情，恐蹈他故，再四以言语而试之。莲笑曰：“汝 欲以绛桃碧桃、三春三红之事待我，如伤风败欲诸话本乎？”梅曰：“此事恐非儿女子所可 自 行。刘君前程万里自远大之器，就之恐玷彼清德，绝之恐丧彼性命。差毫厘而谬千里其端在 此。勿谓素梅今日不言也。”莲正色曰：“何以刘君为惜哉!女子之身，贱之则鸿毛，贵之 则万金也。鼎当有耳，岂不闻女子妄从可贱，汝弗疑。”长叹不语者移时。复谓梅曰：“自 思天下有淫妇人，故天下无贞男了。瑜娘之遇辜生，吾不为也。崔莺之遇张生，吾不敢也。 娇娘之遇申生，吾不愿也。伍娘之遇陈生，吾不屑也。倘达士垂情，俯遂幽志，吾当百计善 筹，惟图成好相识，以为佳配，决不作恶姻缘，以遗话把。吾度刘君之意无不可，草草之事 不 难为，而所以不敢轻举妄行者，盖长虑却顾耳。然刘君之用情于我者，专矣。日月凡跳，如 隙驹壑蛇，深欲息意不思春，恐报刘君之日短也。”作一词：
　　一睹仙郎肠欲断，断肠枉自痴痴。痴心长日拟佳期。期郎还未定，定有害 相思。----思深偏切愁人梦，梦中添下孤独。惶 惶泪滴几多时。时动文君想，想在俏相如。”(《临江仙》)
　　倚床而坐，体若不胜。梅曰：“弱体不胜衣，为郎憔悴多矣。”莲曰：“憔悴无伤，恐不能 自悴憔而止也。”梅亦虑老父觉之，劝以勉强笑语。良久，莲笑谓梅曰：“汝年纪长矣，名 桂红不谐，私呼汝为红娘可乎？”桂红笑曰：“莲娘欲作崔，使刘君为张乎？今外无高墙，内 无夫人，旁无和尚，邻无犬吠，以培桂迎春为普救西厢何不可？而愿时时清白，刻刻崖岸， 则向所云‘不敢’者，真也？伪也？诚也？假也？”莲面有惭色，徐曰：“吾欲尊汝故尔，谁为 汝演西厢记也？”梅曰：“以桂红呼红娘为尊，莫若以素梅为媒婆之为愈尊也。”莲默然含 泪曰：“吾于刘君幸无失德，自以汝可寄心腹，故不少存形迹。今汝舌剑唇枪，吾何为吞声 忍气？吾拼索性，汝须得干净人也？”梅执莲手，跪而告曰：“吾为戏言，娘何僻见乎？生待 我若亲，贱奴岂草木人耶？”莲曰：“汝知否，刘君尚未娶故耳。”
　　至晚，具云履一双、美女一轴、金扇一柄、水晶糖一匣，自取一谜，令梅馈生。梅佯曰：“ 吾无副，不可行。”莲曰：“两国相争，不斩来使。彼若敬主及使，汝自解纷。”
　　梅欣欣而行。至迎春轩，独见爱童，而不见生。将回，童出挽之。曰：“何所闻而来？何所 见而去耶？”梅曰：“‘礼闻来学，不闻往教’，是以来不见子充，乃见狡童。是以去。” 童曰：“凡物必有偶，刘相公已心匹莲娘，吾与汝未有下稍，汝若肯舍身普施。吾当得好眼 看承。两人深相结，共保快活无忧也。”梅不答。童强之人，与共坐于北窗之小床。梅曰： “非我求童蒙，童蒙求我。汝事刘相公久，学无赖贼作偷花汉耶？且刘相公尚未有成说，尔 何敢僭先？”童曰：“高材疾足者先得焉。刘相公亦让我一头地矣。”为之搂定香肩，持 素手，松钮扣。而生睡已起，遽推门出，见二人之状，戏之曰：“卧榻之侧，岂容他人鼾睡 耶？”童曰：“非敢越礼，特欲小试，为行道之端耳。”梅有惭色，敛衽整衣曰：“君可谓 入幕之宾矣。”因视童而微笑。生亦目童，作摇首状，童即避出。生执梅之手，引就坐，曰 ：“吾设此位以待卿久矣。今日之事，须极热为之。”梅曰：“两国相争，不斩来使。”生 曰：“莲娘之意何如？”梅曰：“已受重戒而来，不许，不许!”乃以碧莲彻夜念生岑寂之语 、假寐之事，悉对生述之。生曰：“肯念我之岑寂哉？得莲念，胜天怜念矣。然念念不忘， 我心更切也。”又曰：“汝年幼，未暗伤春，我当教汝。”梅曰：“汝男子，那识女情？我 亦生而知之，不劳尊诲。”因袖出莲所贻者与生，曰：“此莲娘雅赠，欲得君详一谜也。” 生细玩之：“云履无底，美女在胸。”笑曰：“吾揣其意回之。”
　　禁足书窗外，幽怀且放开。谩言心地热，苦尽自甘来。
　　生曰：“是否？”梅曰：“得之矣。”梅回，见童于窗外。童曰：“恐莲娘冷静，代汝奉陪 。”又附耳曰：“谢我方便之恩。”径自笑回。
　　至晚，生以香扇坠一个、玉绦环一副、枕头席一领、老人图一幅奉答。嘱童奉莲，曰：“亦 欲详一意耳。”莲收之，复于生曰：
　　要弄偷香手，终存窃玉心。若能同枕席，永赋白头吟。
　　生得之曰：“知我者其莲乎!”
　　自此以后，虽绝步于园中，而驰心于池侧者不能忘，乃抵书投地曰：“原初来意，本欲寻新 温故，以期进取。今所遇若是，虽孔情墨守，何以堪之。抽黄数墨之心，易为倚翠偎红之句 ；登天步月之想，翻为尤云雨之情。然只愁佳人难再得，不忧 富贵不逼人也。”书一短词于扇面：
　　寂寂寥寥度此春，朝朝暮暮两眉颦。重重叠叠眼添新。----句句声声心里 事，孤孤孑孑客边身。思思想想意中人。”
　　(《浣溪沙》)
　　带爱童，锁外门，赴丛芳馆会。
　　莲偶至轩前，拨纸窗窥之，见琴侧有一对云：
　　惜花恨春去，折桂待秋来。
　　又见红纸帖云：
　　觅莲得新藕，折桂获灵苗。
　　喜事福人书。
　　莲细思不能解。适几上有幅花笺，乃书一歌行，并二绝句：
　　自思忽自笑，甘为何等人？句中说秦晋，笔底约朱陈。我意欲作假，君心 要认真。闻道洛阳花似锦，偏我来时不遇春。
　　绝句：
　　月清秦阁冷，云近楚山低。春色刚来至，东君错放归。
　　又：
　　霜节透高枝，横窗月上时。成林应有日，可待凤凰栖。
　　素梅忙至，曰：“此刘君寓室也，哪敢独行!幸不至，使其卒至，则书室为阳台矣。”莲曰 ：“好容易!是谁敢？”梅笑曰：“极会，敢极。会敢者，刘先生也。”莲曰：“吾亦不敢。 ”梅曰：“不敢请耳，固所愿也。”莲曰：“吾亦不愿。”梅曰：“愿是不愿，不愿是愿。 ”莲曰：“吾无愿乎尔，子为我愿之乎! ”梅曰：“两相情愿，各无异悔。”莲不答，亦不欲行。梅曰：“忠 言不入，炫玉求售，非计之得也。”径先去。莲初意以生无一面之识，无一丝之因，适一时 之 遇，才一窗之隔，今而至于朝暮见，且两月余，男子所无之事，识礼甘犯之，而尚不及罄一 心谈，着意制《桃源忆故人》及《贺新郎》二词，素梅睡，怀以 探生。偶生他出，意已不悦 ，又值素梅见之，不可久持。乃留一戒指并原制二词于诗笺上，以界尺压之，仍闭窗而去 。
　　生归，童先见而拾之。至晚，生就月坐于坛前。童曰：“适于几上得解愠方二纸，宽愁散一 枚，可以疗郁结之疾。欲得之乎？”乃以诗笺、戒指呈生。生曰：“得于何来？”童曰：“此 必莲娘之贻，亲至不遇，留而去之。然幸吾先收，使他人得之，奈何!”生曰：“彼亦谅吾 室无别至者故耳。然机不密则害成，当用为戒。”生诵之，至“放归”“不遇”句，思莲有 枉就意，深自悔曰：“近来跬步不出，不见亲次玉趾，今偶尔他适，即失此良晤，岂瞰亡而 来与？岂好事多磨而然与？数之穷、命之蹇、缘之悭、会之难、运之厄、遇之否，一至于此! 信事之成，不在于人之计较也。”乃集古诗成兴体四章：
　　林有朴树，其叶蓁蓁。靡日不思，西方美人。----野有蔓草，维 叶 萋萋。窈窕淑女，洵有情兮。山有蕨薇，其叶。我之怀矣，曷其维忘。隰有苌楚，其叶 蓬蓬。子无良媒，忧心有冲。(林有朴树四章，章四句)
　　又沉思：“留一戒指，不知寓何意？或戒我休折野花乎？或戒我休生妄想乎？或戒我休忘此情 乎？或戒我休荒书史乎？或戒我休得苦心头乎？或戒我休得急心性乎？或戒我休得遽思归乎？或 戒我休对人前说破乎？”心焉惶惑，排解更难。而莲又以微恙少出，素梅终夜不离左右，生 欲求一面而不可得。乃画莲花一枝，肖己像于侧，名曰：“爱莲图”，悬于书壁，常常对之 。想其坐，则曰“座上莲花”；想其貌，则曰“面似莲花”；想其词，则曰“口出莲花”； 想其行，则曰“步步生莲花”。又画梅花一枝，题其上曰：
　　铁石肝肠冰玉肌，风中雪里逞标枝。殷勤结尔一知心，为春传送新消息。 
　　每对此二书，则悠悠荡荡，愁喜交集。
　　一日，微雨初过，跃鱼戏水，生带爱童，钓于隔浦池。吟云：
　　化龙原有日，暂伏在清流。万丈深潭难设计，且将蚓饵钓鳌头。早上金钩 ，早上金钩。
　　莲先见之，谓梅曰：“刘君深深谙钓术，所谓水滨之役夫也。”梅曰：“钓术何如？”莲不 答。梅喻其掀帘指生曰：“临渊羡鱼，何不退而结网？”生闻之，即抵窗前。梅其窗曰： 
　　休念佳怀休假呆，好将哑谜细论猜。我家门户重重闭，春色缘何 得入来？
　　生索然沮兴，曰：前日作情方沐，而今日又复变卦，焉得以隔浦池目为浣溪沙，以培杜轩署 作心院乎？”即弃钓归室，将爱童而睡。
　　睡起，即令童取酒，生至醉，枕书隐几。闻扣门声，放之入。乃金友胜，因至书坊，觅得 话本，特持与生观之。见《天缘奇遇》，鄙之曰：“兽心狗行，丧尽天真，为此话本，其无 后乎？”见《荔枝奇逢》及《怀春雅集》，留之。私曰：“男情女欲，何人无之？不意今者近 出吾身，苟得遂此志，则风月谈中增一本传奇，可笑也。”送友胜出，愈醉不可及，复隐几 而卧。
　　又闻扣门者，乃守朴翁内侄耿汝和也。是人刻而妒，奸而险，唱和每出生下，而反好胜，--- 稍轻之；又尝对生求守桂，生不与，故有憾于生。是日偶至，见生具有《烛影摇红》一词， 尽含风味。且素知他侧居一女，心甚疑之。而生尚酩酊，汝和因强生解其词。生朗诵一遍， 因被酒，漏言曰：“吾心可成金石，虽苏张更生，弄转圜之舌，不能间我爱也。”汝和乘 醉以言挑之，生笑曰：“吾始睹其貌，心之而不置，吾既得其词，手之而不释，意为同志相 得与？”汝和故作不解。生吟曰：
　　隔池美姬，女中解魁。今朝重睹西施。奈情猿怎持？兴言念之，心如醉兮。 纵然今夜于飞，恨佳期已迟。
　　(《四字令》)
　　汝和曰：“此事何所据？”日袖出碧莲《桃源忆故人》词递汝和观之，曰：“汝虚甘罪， 所 供是实。”爱童计不知所出，适欲接之，而汝和即怀去。生曰：“自我得之，自我得之，亦 复何恨!”又大笑就寝，童捧之而睡至夜半言之，而生瞀然而记也。徐徐问其词，生曰： “ 昨日果大醉耶？”童尤之曰：“三爵不识，因可多乎？小事糊涂，而大事亦糊涂。此何等事 ， 而可不避人目？风流罪过，已今供招，而又虚名祸者，奈之何!且耿生素肯发人之私，今又得 此，必是报闻于吾主，自疑图祸隙矣，久念使人惊怖。”生彷徨曰：“怪哉!喜为忧恨， 福为 祸本，吾志从此体，吾行从此劣。岂非祸从手发耶？”又曰：“吾固无足惜，奈玷莲娘何!乃 知酒之流祸矣。许文仙真圣人也，许文仙真圣人也!”因绕几而行。童亦不乐。生曰：“汝 未知我心，近日心事有势不得行者，但欲醇酒求醉耳。”
　　至午，守朴翁招生与汝和饮于私室，生再四不欲行，久之，曰：“诗云：‘岂不欲往，畏我 朋友。’我之谓与？”勉强赴酌。汝和对生微笑，曰：“酒道真性。”又曰：“勿忧，明早 还汝。弟怜几月好用心，羡汝一人独专乐耳。献出守桂，自有商量。”生遂杂以他词，幸守 朴翁不觉。生乃俯意卑词，小心取貌，不敢出气。汝和扬扬自得， 略不为礼。生劝以大觥，汝和曰：“尔亦欲吾醉，乘中处事耶？故不饮。”生亦不能对。爱 童行酒，心抱不平。偷至汝和窗外，湿纸窗窥之，见莲词压于砚侧，喜曰：“得来全不费工 夫，可谓慢藏矣。刘相公之福，孙莲娘之幸也。”逾窗窃取而归。
　　生别汝和，不胜忿惧，而爱童呈是柬词，道其所由。生如梦初觉，如醉方醒，抚童背谢之， 曰：“微子，则吾不知所终矣。今幸全璧归赵，如合浦珠还，深荷百朋之锡，纵彼能吹毛求 疵，亦与白赖而已。”
　　后汝和失柬所在，意童窃去，呼童质之，将欲白于守朴翁。童惧，先于守朴翁处短之，且捏 诉以妒生之故。而是日，生之家童至。生父母以生久不归，因召之。生默然。然以耿子 为嫌，”吾且归，可以消猜释忌”。故辞翁欲行，而终不能舍碧莲也，作回文一绝：
　　牵情最恨别，人仙美少年。
　　又词一阕：
　　风里杨花轻薄性，银烛高烧心热。香饵悬钩，鱼不轻吞，枉把钩儿虚设。 桑蚕到老丝长绊，针刺眼泪流成血。思量起枯枝花朵，果儿难结。----海样深情忍撇，似梦 里相逢，不成欢悦出 水双莲，摘取一枝，可惜并头分拆。猛期月满会娥，谁知是初生新月。折翼鸟，甚是于 飞时节。(《花心动》)
　　生将行，私嘱童曰：“耿生为吾所轻简，实为汝故，致成嫌隙，汝亦当自爱。吾去后，老翁 前有萋斐，汝亦当周旋粉饰。”童曰：“相公至此，爱敬者无分小长。此人龌龊傲视，吾家 大小皆嫌。吾已于主翁前道过，彼虽置万喙，决亦不信。但行矣，不久且当奉迎。”生至园 中，见莲窗紧闭，料不得见，作词付童曰：“莲娘处为我申意。”即日辞行。
　　汝和终有憾于生，于翁前暴其过。翁终以先入之言为主，而心不直之，乃曰：“刘生至日， 吾梦见池中一鲤化龙，一春即乘之而去。吾重其所梦，慕其为人，因处之于此，期飞扬为吾 光。且视彼待汝亦谨厚，故汝陷人不义，乃面朋面友耳。吾不愿汝曹有此行也。”汝和愧且 恨，自至生寓，见窗壁题吟，愈嫉之。托以觅生为由，径达莲所。
　　时莲与梅共坐窗下，相与谈生，曰：“久不见刘生，近日不知作何状？”梅曰：“刘君者， 国士无双，人物第一，必非久下人者也。”莲曰：“何谓？”梅曰：“刘君有何郎之貌， 有 子建之才，有张敞之情，有尾生之信，惜其淹扬子之居，塞田洙之遇，是以昼兴贾生之叹息 ，夜怀宋玉之悲伤耳。今乍与之会，如饮醇醪，不觉自醉矣。”莲曰：“吾所见亦然。但昨 晚梦刘君别找而回，我留之，彼云：‘被人妒陷，聊以避谤’。初不知其故也。”
　　适耿汝直至前，莲与梅不及避。汝和遽曰：“刘熙寰在否？”梅曰：“吾处深闺，君处书室 ， 是惟风马牛不相及也。孰为熙寰？君为谁？其误入桃源矣。”汝和曰：“吾乃耿相公，为《桃 源忆故人》，故至此。故人知君，君不知故人，何也？”梅无以对。汝和又诳曰：“刘一春 本微家子，吾辈羞与为伍。今得罪于吾翁，已作逐客，决无复来之理。汝若恋恋有故人情， 乃明珠暗投耳。”径拂袖笑声而去。
　　莲闻之，惶惶如有失，呜呜不能语，茫茫无容身之地，谓梅曰：“知人知面不知心。此必刘 君不能自慎，以致露丑于人。情欲之事可遣，失身之罪难逃。今后宜吞刀割肠，饮灰洗胃。 免使青蝇玷玉。”少顷，又见汝和昂然往来丁隔池，扬言曰：“迎春轩今为吾行乐窝矣。” 莲曰：“刘君必被此人妒陷无疑，敛迹避狂，料有以也。”梅曰：“刘君挽不留，耿子推不 去。使刘君若在，岂使耿子至此!”值守朴翁至，汝和潜回。
　　莲令梅密扃其窗，非事则不启，以避耿也。
　　次日，爱童扣窗不获，转至欣欣亭后，见莲、梅共立于石榴树下。莲邀童入，问其故。童亦 为生讳之，莲怀少释。童出袖中云笺，曰：“此刘相公辞帖也。”拆观之：
　　万种相思未了偿，被人生嫉妒，又参商。花前笑语尚留香。轻别也，能得不思量？----寄 语嘱莲娘，莫忘前日话，换心肠。好将密约细端详。卿知否，吾意与天长。(《小重山》)
　　莲未知生来期，情不能舍，亦成一词。
　　二郎神去竟何之？重叠山西。亭前柳树空啼鸟，满庭芳草萋萋。我怨王孙 薄幸，声声谩诉凄其。长相思忆旧游时，春锁南枝。而今仲夏初临也，疏帘淡月容辉。试问 阮郎归未。奴娇怯谁知!（《风入松》十四牌名）
　　爱童归，正遇汝和于迎春轩。汝和笑迎，问之曰：“汝自何来？”曰：“来处来。”不顾而 去。汝和嗔之曰：“媚刘子，牵莲娘，蔽主耳目，皆此顽童，其过之首罪之魁乎!”然汝 和虽妒之，而至此亦未如之矣。
　　
　　生于守朴翁家，行舟出门，听一谶语：忽一小舟相值，二书童各执莲花，相与联句曰：
　　馥馥碧莲花，有分归吾手。异日掇莲房，取次求新藕。
　　一驾舟者曰：“大官好捷才!决中，决中!”生惊喜曰：“此即知微翁‘觅莲得新藕’之句也 。数与谶合，或者其有验乎？”行未二里，又遇一舟，闻笙鼓声，乃生友乐昌时、卜可仕挟 妓高巧云、包伊玉游碧荷渚，激生过酌。舟舣而行。巧云曰：“曾得文仙踪迹乎？昔与吾为 姊妹们，行动坐卧，心心口口皆刘相公也。”生喟然曰：“纥乾山头之雀，不知漂泊何所， 芦花明月，寻亦无处，身不由己，琵琶别舟。今见卿，又动往想矣。”各别而归。
　　家居将旬日，独行，独步，独坐，独吟。买乐无文仙矣，吟咏无碧莲，矣传情无素梅矣，承 值 无爱童矣，想迎春轩之景益切，则抱耿汝和之恨益深。常书空作“咄咄”语，默地自念隐语 曰：“吾当火烧其耳，水淹其目，木塞其口，不足以泄其恨。”当食食忘，当寝寝废，虽父 母亦 不解其意也。
　　一日，会一奉、一泰于友仁馆而回，独处书楼，见月散余辉，形影相吊，歌曰：
　　峦屿献翠兮，天际云开。云际月来兮，光浸楼台。清光莹澈兮，照我孤独 。孤影相吊兮，遐想多才。
　　次日整骑，往万石山探友。适舟自南来，推篷者，守桂也。生于马上问曰：“胡为乎来哉？ 必有以也。”童曰：“奉主翁命来请。”生返骑，曰：“不去则辜莲，欲去则忌耿，如进退 掣肘何？”童曰：“耿氏为吾主不悦，已随父至辽东。吾来时，莲娘、梅姐皆有私嘱，此行 安稳，不必犹豫也。”生以手加额曰：“此天助吾!”辞父母启行。父嘱曰：“守朴翁为我 契交，汝当执弟子礼，用心举业，无孤留汝意。”生受命登舟。童曰：“颇怀莲娘否？”生 出新制《半天飞》曲。命童唱之：
　　花样娇娆，便有巧手，丹青怎画描？越地把芳名叫，能勾在怀中抱？倘就了 凤鸾交，我再替你画着眉梢，整着云翘，傅着香腮，束着纤腰。多媚多娇，打扮做个观音貌 。不羡当年有二乔。
　　费尽心情，他作怪跷蹊不志诚。假意儿胡答应，不顾我添新病。实为你渐劳形，只落得吃着 虚惊，挨着残更，抚着愁胸，怨舒前生，双眼睁睁。无缰意马难拴定，何日堂开孔雀屏？
　　即晚抵旧寓。时守朴翁构一亭于隔浦池上，初成，上署一匾，浼生书之。又晤知微翁之数， 欣然大书曰“觅莲亭”。心自喜曰：“又增我一乐地也。”
　　次日，天色暄热，生设几于无暑亭中。命童取文具，连挥数幅。有迎春轩之诗，有晴晖、 万绿 亭之歌，有闲闲堂之记，有兰室、无暑亭之词。皆各书以真草篆隶，字字龙蛇，章章星斗， 焕然新目，整饰可爱。守朴翁创一见之，不觉鼓掌曰：“重劳珠玉，蓬筚生辉。”
　　薄暮，置酒觅莲亭中，邀师生共赏之。生视池中，有并头莲数枝，庆幸不置。翁曰：“吾 种 荷几年，今始睹此莲，盖为子而瑞也。”生让不敢当。时月东升，正照莲纱窗，生凝眸熟视 ，若欲飞渡。忽其师扣桌歌曰：
　　新亭趁晚泛霞觞，槐阴微剩雨余凉。鸳鸯跃处晴波，开遍荷花凤亦香。 夜阑披月扶归去，醉诵《南山》诗一章。
　　守朴翁亦作一词，名《秋波媚》：
　　碧天夜色浸闲亭，荷香带露清。身边皓月，杯中诗思，分外风情。----
　　临风对月联诗句，诗成醉亦醒。一觞歌罢，万声俱寂，四壁空明。
　　其师与宁朴翁命生为觅莲亭词，生承命曰：
　　向晚新亭共赏，荷开香溢壶浆。爱莲情似藕丝长，心与波纹荡漾。----
　　欲把莲房掇取，宛隔在水中央。鸳鸯两两睡黄粱，做个宿花模样。(《西 江月》)
　　守朴翁笑曰：“少年词趣，自是逸洒。”取笔，命生书于粉壁。题曰“爱莲子一春书”。翁 喜，对生谈乘龙之梦。生暗幸，以为乘龙佳婿。尽欢而散。
　　生酒后与师占《百字令》：
　　脂唇粉面，记相逢，才是伤春时节。耽忆贪思，又早是、捱过两三四月。用 尽机关，搜穷计较，滋味空亲切。言挑语弄，两下都无体歇。----欲待丢下冤家，闷心头、 系了千绳百结。病 态愁肠，暗地里，不觉吞声哽咽。忧怨之心。相思之病，万口浑难说。有分乘龙。毕竟寻个 欢悦。
　　有顷，爱童对生曰：“相公觅莲亭词嫌于太露，恐耿生之外有耿生也。
　　后翁果以觅莲亭之词，忆耿汝和之言，追思闲闲堂之句，亦不能无疑于生。忽留童于内，命 女使绣凤送茶果。生晚谓童曰：“自至此，未见女使。今日独遣美婢至，果何意？昔有倚草 附木之妖，得无以我独居而窃至弄人耶？”童曰：“婢名绣凤，吾主所爱，不必外疑。但我 家家政甚肃，无分毫犯清议。前有耿子之说在焉，知不以此试真伪邪？”生大悟曰：“汝言 亦大有理，真智囊也。”
　　越日黑晚，又留守桂，命绣凤携酒果，至则扃其门，凤从容以大卮劝生。生视之，比前加衣 饰，有比昵态。生曰：“久有守桂，何劳汝至再？且幕夜无人，使我不安。请归内。”凤 甚 爱生，真不欲即行，目生曰：“守桂有他事，未得陪。因无人，故至此。昔耿官人欲求伴少 刻而不可得，今反不欲我一伴耶？”生曰：“谁遣尔来？来意何谓？”凤曰：“遣命出家主， 既来之，则安之，亦当惟命是从矣。”生曰：“君子不为昭昭申节，不为冥冥堕行。汝在此 ，无能损我。如嫌疑，何敢酒一卮。”谢而遣之。未出门，守朴翁带爱童候于门外已久，进 与生叙谈，夜分而回。生倍服童之言，而守朴之疑冰释矣。
　　莲自生归之后，意绪沉沉，百不经处，惟翻阅书本，检考诗词。几上有《草堂诗余》，信手 揭之，见《卜算子》词云：“有意送春归，无计留春住。毕竟年年用着来，何似休归去。目 断楚天遥，不见春归路。”掩卷叹曰：“是词能道吾心中语。”改其末韵云：“绣阁佳人也 是愁，暗泪飘红雨。”是时莲之表妹邵庆娘，乃母姑之女也，幼常居处，甚相得，以冬间于 归，恐又不得会，特至候莲，莲父留之。故莲虽知生之已至，而不敢窥园者数日。生亦自以 来久，不获一见，心亦疑之。且莲以汝和之事为戒，生以绣凤之试为嫌，彼此两存形迹。但 令童往觇，亦不识庆娘。不敢交一语而返。生候晚，乘月纵步，又闻莲父笑声彻处，作六言 、七言，自吟而回：
　　相遇美人未偶，绿窗恨我东西。一笑阳台梦到，依然秦岭云迷。
　　七言
　　一自花飞怨杜鹃，谁知今日尚无欢。平生欠却鸳鸯债，捱尽相思思未完。 
　　后庆娘方归，莲又以母舅乐水寝疾，偕父往视，独留梅看家。
　　生次日至其处。梅于觅莲亭上倚栏看花，见生，口称：“久违!”即诉汝和之事。生问莲娘 启处。梅曰：“舅氏有疾，父子往探，剩吾作空房主人。索居闲处，难免沉默寂寥，无人惜 我之孤零也。”生曰：“客斋旅榻，自歌独咏，有愁如海，精卫难填。吾为汝心动神疲，其 如汝坚持雅操何!”梅含笑曰：“今晚不弃，开窗以奉欢笑。”生佯曰：“吾正人，岂可近 花月之妖？使爱童伴汝。”梅曰：“所谓己不用而使子弟为卿者也。然则君言果不足信乎？ ”生曰：“真戏耳。敢忍自外，非人情也。”
　　生晚造之，梅推窗曰：“自南过荼架，转欣欣亭，则可以入此室矣。吾将俟君以 著乎。” 而生入莲房，极其精洁，纱帐垂钩，宝炉香袅，镜台春盎，翠簟风生。房之内房后窗外有花 坛花屏，盆鱼凤竹；内列瑶琴，并文几玩器，旁一桌，有诗词史籍。壁间张小小诗画，皆莲 亲笔。侧侧小房，凡女工所需之物咸具。东池一室，莲父设榻，扃其门，不可入。生曰：“ 自海棠开后，望到如今，未由亲履，今幸睹之，如入仙宫、游月窟，敢忘盛德之权舆乎! 且 为耿汝和秉心不良，特与吾为水火，今乃远行，岂非数乎!“因坐于内房。梅自出整小酒。 时春台上有花盆，尚留一朵，生戏题于粉壁；
　　东君瞒我去何急，望中翘首追无及。忙重韶光去收拾，遗下一枝芳可挹。 我今笑折手中执，娇客一睹喜交集。贯来不许啼鹃泣，醉中常对胭脂湿。
　　梅具酒进房，时几上有宋玉《讽赋》、司马《美人赋》。生方阅之，梅乃施其上服，表其亵 衣，自横陈于生之旁，逸兴飘飘，若不可已。生曰：“佳人先有情乎？”梅曰：“情之所钟 ，正在吾辈。情之一字，莫须有。今夕之会，上至天，下至地，东西南北，惟吾两人在也。 当两下舒畅，以勾夙帐。自非天崩地陷，夫复何忧？”生猛思曰：“宋玉尚不忍爱主人之女 。长卿犹不肯私自陈之姬，吾所以用意于碧莲者，盖欲谋为百年计耳。彼素梅纵为侍女，亦 良 家处子也，何得波颓澜溢，以亡污清质乎？”乃气服于内，心正于怀，取笔书：“不可”字 于粉壁。梅曰：“君子当洒洒不羁，吾不忍先生苦心，折节自献，烈火干柴，已同一处， 君何得无丈夫志？且嘉会难逢，何阳拒之深也。”生曰：“欲心固不可遏，然须于难克处克 将去，使吾为清清烈丈夫，卿为真真贞女子，不亦两得之乎!”梅曰：“向与童将谐而遽休 ，今与君将欢而见弃，然则君将为口头交而已与？”生笑曰：“此天欲以完节付二人故耳。 且色胆天大，欲火易燃，识透则不为所使。若前缘已种，而得莲娘为压寨夫人，则当使卿 为带 来洞主，决不忍舍汝萧何之妙情，断不敢忘汝善才之大德也。”相与侃侃正谈，举杯迭饮。 梅亦收拾尘心，倍加爱重，曰：“君可与阮籍辈齐名矣。”生曰：“吾非薄情汉，特誓于 此 生，弥敢失节，故不首为乱阶。然见色则为色引，视花则为花牵，终不能遗诸胸中，是吾私 也 。”命梅启窗以验月色。忽守桂持灯来，生命入行酒，因备问碧莲徇及于舅氏，始知其为 业 师赵乐水之甥女，大惊异。以知微翁之数、红雨亭之诗及见碧莲于隔墙之事，备述于梅。特 莲 有《怀春百咏》并平昔得意佳句，集为一帙，题曰“留春一话”。梅闻生之言，心大异之， 故并以此集示生。生啧啧称羡，题诗于集后：
　　春心摇曳，无寻蝶使。姻缘簿里，偷添名字。新词一阕缔新盟，佳配双成 偿夙志。(《哭岐婆》)
　　天将旦矣，同童返室，即修一书，命人驰师问疾。莲启观之，乃刘一春柬也，亦始知其为 母 舅之徒。昔尝一面，今又同园，追思红雨亭之绝句，盖天启也。而情倍念生，不欲久留，幸 以舅恙稍可，先父而归。
　　甫入门，即问梅曰：“汝晓我与刘君异事乎？”梅曰：“不晓。”曰：“汝知刘君在乎？”曰 ：“不知。”曰：“汝见刘君面乎？”曰：“不见。”曰：“刘君来乎？”曰：“不来。”曰 ：“汝曾一去乎？”曰：“不去。”曰：“然而刘君又回乎？”曰：“不回。”曰：“刘君怪 我乎？”曰：“不恼。”曰：“何时学得此二字文!然而刘君忘我乎？”曰：“何日忘之？终身 不能忘。”曰：“刘君思我乎？”曰：“岂不尔思？去后常相思。”因指壁上之句，曰：“此 刘君亲手书也。”指集后之词，曰：“此刘君亲笔写也。”指内室之床，曰：“此刘君亲 身 坐也。”莲作色曰：“我略不在，汝引贼入界，汝私于刘君已不可言，而显迹留壁，更不忌 老父觉之耶!”自起为灭其迹。梅曰：“彼自咏花耳，关渠何事？”更述生行止端方，和而不 流，料今访古，盖不多得。莲闭目摇首曰：“孰有盗跖而施仁义者乎？入宝山而空手回者乎？ 伶俐人至此寻汝学本分者乎？”梅曰：“予所否者，天必厌之。谓予不信，有如皎日。”莲 曰：“天日哪管此事？”梅又尽道刘君好处，誉之不啻口出。莲曰：“汝誉刘君，举之如欲 升之天，进之而欲加之膝，异日容吾试之。”
　　逾曰：守朴翁双寿，莲亦往贺。莲父与生与外席。酒酣，翁与众宾散步园中，历历指引，阅 生佳作。莲父甚重生，恨相见之晚。
　　次日，莲父具酌于舍，邀生雅叙。生规行矩步，色温貌恭，口若悬河，百问百对。莲父愈敬 之若神。生归，莲父醉寝，莲出立于葡萄架下。生望之，奇葩逸丽，景耀光起，比常愈美。 生步近低声曰：“仰蒙款赐，未及请谢。”莲曰：“草率奉屈，幸荷宠临。”生曰：“久不 会谈 ，可坐一谈否？”莲曰：“家君不时呼唤，可速回，改日当话。”忽闻窗内人声，莲急行， 坠下金钗一股。生抬之，曰：“客中乏荆钗之聘，此殆天授也。”珍藏入室。
　　至次晚，莲使梅至，索钗。生执梅之手，曰：“事急矣，惟卿可任大事，安刘者必卿也。苟 推心置腹，使我如鱼得水，敢不报效曹公乎!”梅曰：“先生且休矣。倘画虎不成，有何面 目见江东父老？”生曰：“巫云缀玉，眩眼撩心，情若投胶，势同陌路，吾方寸乱 矣。”梅 曰：“君衷志不回，慕柳下惠之不乱。向使莲娘首肯，而君一曰‘宋玉’，二曰‘长卿’， 一曰‘烈丈夫’，二曰‘贞女子’，以谩讲道学，则彼颜之厚，何以自洗？”生曰：“酒逢 知己饮，诗向会人吟，然骐骥惟孙阳睨盼，彼若不以先配为可耻，则吾 自另有制度矣。”梅曰：“二人所谈，所见略同。但婚姻重事，非一小丫鬟贱女流足以了此 。”生曰：“举目 无亲，知心有几？卿其图之。”笑书一曲曰：
　　密约多遭，杳杳无消耗，火喷袄神庙。卿卿当鹊桥。低驾天河，早渡仙娥 到。春意沁鲛绡，那时当赠缠头报。(《步步娇》)
　　梅曰：“恐力不足耳，敢望报乎？”生付钗于梅，曰 ：“愿如是钗，早得相会可也。”赠以玉环、小诗一绝：
　　会贪隔薄莲，难禁花心动。要结玉连环，先会钗头凤。( 四牌名)
　　梅行，目生笑曰：“天下有如此痴人，乃知宋王、长卿未是俊物。”
　　生送梅出，携童坐小楼待月。须臾月来，命童取酒邀月而饮。生知莲父赴里社日休会，而二 女独居，命童取琴，鼓而吟曰：
　　彼美人兮。巧笑倩兮。美目盼兮，婉兮娈兮，终不可谖兮。
　　乃如之人兮。我不见兮。念我独兮，劳心惨兮，使我不能餐兮。----子兮子兮，履我闼兮。 燕笑语兮，行与子逝兮，无使我心悲兮。(《美人》三章，章五句)
　　莲亦刚以步月在外，闻琴声，呼梅听之，笑曰：“刘君无道理，乃以琴心挑我，使诱人套子 。琴虽工，其如我之不好何。二人切莫理会，令其兴沮，彼且归矣。”莲口虽宽，而心实急 ，盖 欲梅赞己行也。而梅不解意。故莲足欲行而趑趄者屡屡，命梅期生曰：“我倦欲眠君且去， 明朝有意抱琴来。”
　　次夜生往，久候不见，倚池侧石栏望之。惟见窗内隐隐有灯，且阴云四合，有寂寥意，长 叹而 归。盖莲意以生至，必抵已室，又羞颜于先往，故假寝内房，命梅候于窗下。梅亦趁凉误睡 ，及醒时，生已回。莲至夜半不睹生，以为生反爽信矣。
　　次晚，生命童先睡，复至亭畔。闻欣欣亭后有洞箫声，清亮可爱。顷之，碧莲为懒梳妆状， 持凤箫，扇掩酥胸而来，飘飘若仙子之下临凡世。见生，伫立不动，生迎而揖之。莲侧身斜 视而拜，举箫谓生曰：“亏吹此以引凤凰。”生大喜曰：“卿其真莲娘耶？其娥耶？其 神女 耶？吾其真见耶？其饿眼生花耶？其醉中梦里耶？”莲曰：“凡胎欲质，何劳误爱如是。”回 头 顾后，又复四望。生曰：“何故？”曰：“我极熟素梅，见之犹觉有畏心。”生曰：“我极 熟 爱童，见之未免有疑心。盖欲心则起畏，私心则生疑，情固然也。”莲曰：“夜来有约，何 忍 背之？”生曰：“卿自背我，我何曾背卿也。”莲笑出一词，云：“昨夜候君子不至，作此 记闷者。”生月下观之：
　　懒上牙床，懒下牙床。捱到黄昏整素妆。有约不来过夜半，念有千遍刘郎 。
　　生跃然曰：“吾昨夜候卿不出，亦作一词，见之绝倒，大为奇事，卿试阅之。”
　　朝也思量，暮也思量。满拟今宵话一场。人面不知何处去，念有千遍莲娘 。
　　莲失色曰：“如是哉，如是哉!只此可作一番话本。非一心一口，何由一词一意？得君子如此 ，不负平生。今当以二词为一阕，名曰《同心结》。”生曰：“是则然矣。月下止吾二人， 眼前意卿一决。”莲佯笑曰：“今止谈风月，醉翁之意不在酒，面后心事，束之高阁可也。 ”生曰：“半榻旅情，一腔苦思，无剖诉，忧心如酲。今俯降玉颜，赛郭翰仙女，大慰祈望 多矣。月白风清，畅怀可意，能念我之孤零而见怜，亦苦尽甘来之惠也。”莲曰：“吾无七 宝 枕，奈何？”生曰：“会合分离。在此一举，毋作宽宽话。”莲执手曰：“会久矣，思切矣 ，两相 信深矣，恶风波经历矣，得事君子，愿亦遂矣，遇亦幸矣，千怨万怨尽除矣!假未结发之真 夫妇也，少生携二，当以一个字了余生，夫复何言!”固倚身生怀，生欲强之，同至迎春轩 中。莲曰：“如斯而已乎。君子未室，下妾未嫁。怨旷两生，情投事引，粗容鄙质，固不敢 有 辞于君子，但星月盗欢，终为野合，倘乐聚未几，朝吴暮越，则乐昌镜破，延平剑分，纵 君 子有书中之玉，妾当为泉下之尘，是可虑也。历观古今之情胜者，惟娱目前，不思身后，故 往往扇丑扬污，他美莫赎。妾与君子足称一世佳配，焉忍遽自轻之!”生曰：“将奈之何？” 莲曰：“求我庶士，迨其谓之。幸君子不弃，浼一伐柯，订为婚好，庶得以白首相随，殆愈 于偷香窃玉多多也。妾见熟矣，岂君子见不及此乎？”生曰：“吾欲迷魂汤，不食益智粽， 故昏昏至此。浼媒诚非绝德，求亲亦非犯禁，向所谓退而结网者，此与异日下玉镜之台 ，坦 东床之腹，则今虽生与蛮夷居，日与魑魅游，依依然百千万日所不辞也。但择婿在尊翁，聘 妇由吾父，二人虽同心，恐未免成龃龉耳。”莲曰：“上苍配合，尺寸不爽。且为子择 妇得 妾焉，何患君家见弃？为女择婿得君子焉，何患吾父有辞？但所虑者，数与福分耳。然心已许 君 子，身岂有二三，君子详之。媒妁固非妾所浼也。”生曰：“谋事在人，成事在天。然据吾 所见之数，以度所遇之缘，以验将来之福，则料在必谐。进谒吾师，适逢佳句，一也；游 学 逢旧，不期又遇，二也；耿子起妒，已值远行，三也；年齿相若，默契同心，四也。至于事 之必成，则注定已久，曾向与梅姐露其端，而未与卿卿说其详耳。”
　　莲喜问其故。生曰：“吾初春谒吾师之前一日，凤巢谷有知微翁，精数术，吾投问之，许 我‘佳配’二字，又曰‘觅莲得新藕’。故向一见卿于梅下而已动心，今再见卿于池侧而即 留意，岂知前后所见即是一名。故荷亭之匾吾即名曰“觅莲’，以应前数；所谓得藕之藕， 盖 必佳偶之偶也。不然，卿固深闺艳女也，无故而相窥，则视生为何等轻薄子哉!”莲曰：“ 信有是，则相如当北面，文君甘下风，吾二人数，岂偶然也。”因共至觅莲亭上以瞻是匾并 《西江月》词。二人凭栏倚肩而坐，虽牛女之夕不减也。莲曰：“今夕何夕，巧笑之---， 其 啸也歌，如此邂逅何!相思之债，今日可勾，姻媾之好，今宵亲订，百岁千朝，幸无轻弃。 恐蛟龙得云雨，终非池中物，异日富贵，无忘今日在池亭上也。”生曰：“卿可为深虑矣， 天下岂有负人一春子哉!”莲曰：“今夜视昨夜，心事霄壤，第不知后夜视今夜何如耳。” 各各相视而笑。莲曰：“礼之至严者，男女也。妾与君子略无夙昔之好，而吟风咏月，至倾 腹吐心，是礼外之情也。吾二人行事，何异墙花露柳哉!”生曰：“不然。情之至重者，男 女也。生与卿卿已有半年之会，而守信抱负，绝寸瑕点辱，是情中之礼也。吾二人心事， 则如青天白日矣。”
　　又携手共至假山，以宣春间不谐之郁。时团月在空，皎皎如昼。生细观莲，抚其肌体，莹然 冰 姿，湛然月质，深自庆曰：“无福也难招也。知微翁预占我为喜事福人，岂应在卿身上乎？ 钝口拙舌，敢申一赞，实非虚誉，卿以为何如？”
　　娇滴滴，月下芳卿。笑欣欣，自可人情，两山淡淡，双水澄澄。软软柳腰 弄弱，小小莲步徐行。绿扰扰宫妆云挽，微喷喷檀口香生；浓艳艳脸如桃破，柔滑滑肤似脂 凝。纱袖笼尖尖嫩笋，一种种露出轻盈。诗句兮灿灿，歌韵兮清清。天造就齐齐整整，袅袅 婷婷。真真的苎萝堪并，端不数崔氏莺莺。呵，今日里谆谆盟约， 何日是意融融、乐陶陶，遂一钩新月带三星。
　　莲曰：“嘉奖太过，恐盛扬之下，其实难副，深自愧也。”
　　时爱童睡醒，夜已过半，久不见生，探步莲处，适逢素梅于外，二人各言其故，大笑不已。 童曰：“孙刘二人终非好相识也，私期暗约，已及数月，不为城阙奇逢，必为丘中乐事矣。 ”梅曰：“莲娘贤女子也，刘君真君子也。大德不逾，乌有苟行？两为才炫，少露锋芒，久 有积心，觅期望罄，必相与步月清谈。试往寻之，休得惊恐。”童目梅曰：“半帘良夜风和 月，一对青年我共伊。乐时乐地，无以逾此，愿以其所有易其所无，而了所未了，何如？” 梅曰：“且不了罢。”童曰：“吾有对句，还我便罢。”曰：“何对？”曰：“守桂官，培 桂轩前逢桂姐，得其所哉。”梅应曰：“爱莲子，觅莲亭上哄莲娘，不可道也。”童曰： “好对。 同往何如？”梅曰：“不便。”
　　童行未数十步，二人背月而来。生问曰：“何至此？”童曰：“睡醒无
　　聊，偶成《西江月》词，会中无以为乐，敢弄斧班门，以助一笑。”莲蹑生足，曰：“去。 ”生曰：“听，无伤也。”童嘻然曰：东舍多情才子，西邻有意佳人，看来何等热亲亲，恩爱一言难尽。----
　　不见不胜萦挂，乍逢乍觉欢欣，可怜未遂洞房春，常把诗词传信。
　　莲笑曰：“强将之手无弱兵。昔有弄臣，今有弄童，童殆在之匹矣。”生曰：“童比得素梅 否？年幼未谙调情，吾常岑寂也。”莲曰：“何为有此语？”曰：“吾得于假睡中。”莲定睛 不语，隙地而笑，不与生别，径去。生与童返，称莲之真见厚情。
　　莲至，求门不得。梅曰：“为莲娘逾垣而相从，故我闭门而不纳。”莲曰：“两贤岂相厄哉 ？”梅放手，曰：“适刘君携手而同行，何乃过门而不入也？乃又拱手曰：“今夜亲遇盗跖， 入宝山、学伶俐，岑寂之债勾完否？”莲以实告，曰：“此事惟我能之，亦惟刘君子能之。 身亲经历，殆信汝向日之言不我诳也。然吾极恼假睡者。”梅沉思曰：“何谓？”曰：“窃 听人言。”曰：“非假寝，何由得真言？”莲曰：“何以对人言之？”曰：“可与言而言，表 莲娘独寤寐之真情耳。”后生得莲约，不能自举。
　　忽一日，守朴翁至，语及通家话，情义恳切。命童取酌，饮于荷亭。生指女室，问翁曰： “ 吾数日前见一女于隔池，前日又睹二女于隔窗，仪容秀雅，气象闲都，得大家风范，何与吾 丈 同园，而且不限彼此也？”翁笑曰：“看得何如？君欲得之否？”生曰：“焉敢望此。”翁命 守桂：“至吾书房匣中，取写就启来。”启至，乃守朴翁奉生父者。翁持启谓生曰：“此吾 邻孙氏女。其父，前日会中沧渊公，少吾一岁，为至交者。无妻儿，止一慧女，故付产于我 ，就吾室居，已及五载。是如德色双全，写作两妙，尝自矢不配凡子，是以高门望族求婚未 获，吾子得此佳配，所谓君子好逑也。因未禀命尊翁，未敢擅举。明日宜结婚姻，当达是启 ，以为撮合山。”生喜甚，且感且谢，曰：“知微翁验矣。”
　　次日，翁遣人至生家。生父特至守朴翁家恳媒，乃知生父与莲父为同庠友，昔同交游者也 。守朴翁即过孙氏议，誉生为佳坦。而莲之母舅乐水公适有书至，莲父与守朴翁共观之： 
　　承命遍阅多士，无可为甥女配。吾徒刘一春，人中隽也，百长俱备，一跃 可期。执斧者至，即可慨诺。玉润冰清，缘分甚雅。智生顿首。
　　二人执此书大笑，二媒不约而同，益信婚姻之数定矣。莲父曰：“此生，金石君子也。小女 多缘，倚此玉树，附此松柏，有何他辞。”
　　莲父名士龙，号沧渊，曾补庠生，雅好山水，不干仕进，行乐二十余年，自访友吟酌之外， 别无营心。家资素厚，而止得莲。初，莲之母善相，对莲父曰：“吾女怀生颇异，当颖敏出 群，后必有放达之才。才充则性逸，然少心昂然，幼貌端庄，逸中有检，万无一虑。且夫主 必贵，因夫贵及可预喜者，恨吾不及见之。尔得所依，生女胜生男矣。”后母丧，沧渊尝 为 女卜婿，屡对赵乐水曰：“吾欲觅一快婿，以托终身。若得才郎雅称斯女，余无计也。”及 守朴翁偕乐水书至，故欣然从之，即订择日行礼。莲曰：“天岂从人愿乎!”梅曰：“二人 花 前月下，万约千期，月下花前，千期万约，都为乾热，而媒氏片言寸柬，即成终身姻契，信 哉‘娶妻如之何，匪媒则不得’也。”笑成三五七言：
　　月之前，花之下，用尽两家心，说了千般话。冰人双脚系丝，天河早愿银 桥跨。
　　红莲喜，奉生书曰：
　　妾自觌君子，情窦丝牵，言句不法，热中无能自持。盖自幼失仪，蹈此丑 相。反躬沉思， 汗颜丑貌，过蒙不贱，屡暗惠私诚，邀盟星月。妾恐寒盟贻哂君子，是用眷眷切虑，寤 寐永叹 ，若坠深谷。何幸自天作对，得侍苹蘩，俾数时花月情，假诺成 真，眉睫耀喜，梦寐增荣。 自此对时，夙恨灰散。前日无聊之句，不屑睹矣。快中草布，素梅即刻可遣回。外象牙香筒 一对，玳瑁笔屏一面，不足珍，供文几一玩具。酷吏欺人，万千宝贵，宝贵万千。妾莲敛衽 拜。
　　又细字书曰：
　　据有定配，此柬实为赘词。喜不自胜，聊以志喜。笔札有罪。
　　生得书，曰：“莲娘心多，欲汝即回。吾与汝今有瓜葛亲亲之情，幸叙不妨。”梅曰：“人 苦 不知足，既得莲娘，复欲外生根业耶？守志不终，恐宋玉、长卿笑人，莲娘候久起疑矣，姐 夫不惧哉？”生即复书：
　　重佩卿爱，仰奇无涯，笔舌难谢。追思唱酬，得只言片句。如宝和璧隋珠 ，自揣犹以逾越 抱愧，敢望金石月盟，俯缔丝萝而不鄙予？又荷云笺，心口尽词飞示，客窗得此，如病渴怀 嚼清冰，令人心骨适爽，泠然解恨。梅姐不敢久留，谨以琥珀 珠二枚、水晶镇纸一座奉答。前坠金镯，陪我岑寂之思，甚不忍忘，谨附璧上。余情欲露者 ，弗惮梅姐再往复。春生再顿首。
　　次日，守朴翁以七夕，设酌小楼。散归，坐月，梅至，邀生至荷亭。莲具攒酌于亭上，曰： “ 前会匆匆，今家尊以朱陈二家轮约自往，尚三日示回，故假牛女之夕，屈话通宵，以贺喜。 ”生曰：“今宵比前夜更何如？”莲曰：“似为胜之。”生曰：“早信数定，梅树下即可浼 媒，何用许多唇舌为花月粉饰文貌？”莲曰：“得之若易，无比相亲，情极始谐，殊为两快 。”因命素梅行酒。莲及问童，生曰：“今名分已定，不敢与矣。”共与谈今古，相敬如宾 。莲曰：“君子可谓风流学士，使寓邮亭，则风光好词当盈箱积案矣。”生曰：“古有官妓 ， 达人随地生春，偶通一笑，于官箴、于心术、于阴骘亦无大损。惟知其为驿卒之女，则当以 良家人礼待矣。而乃一夜弄丑，故人笑秀实，至今齿冷，若以吾一生心地遇之，虽百熙载 ， 焉能浼我哉。”莲曰：“假山初会时，君子罪拟得不合否？”生曰：“竹窗私顾时，卿罪亦 在 未减。然月下之会，乃见真性，此卿之所以为卿，我之所以为我也。”莲曰：“古人远绝女 色，如防火水中，避溺山隅，良有以也。”生曰：“但存心里，正何必痛绝而远之？女有夜 投者，吾哀其穷，收之而已耳。今有托妻寄子者，果绝德乎？鲁男子者，不能信心、不能克 己者也。且天地间无私物，分中所得私何？在夫惟妾，在妻惟夫，无分毫可假。是可苟也， 孰不可苟也。此上见得分明，自无难遏之欲。吾与卿熬煎至今，梅姐周旋身侧，亦过欲心第 一 关矣。”莲曰：“一夜话胜十年书。”生曰：“读书不识节义字，所学何事？”莲深然之。 时值天光，各各回室。
　　越数日，槐黄逼眼，桂香薰心，生欲赴省应试。莲知生之踏槐也，绘一折桂图，书一《步蟾 宫》词于上，命梅赆生。
　　次日，守朴翁送之，曰：“今日此行，准期发解。”生曰：“岂望翰飞，终愁迹滞。但不敢 自诿康子，以伴孙山。”抵家而行。途中见山含烟紫，鸟憩翠阴，口吟一绝：
　　落日山含紫，千山鸟树声。长途人怯马，琴剑伴西行。
　　后棘闱战罢，生独处一室，功名在心，百无聊赖。城西有一胜湖，碧域千顷，两岸芙蓉，不 断嬉游，四时萧鼓，亦乐地也。生步于湖堤，俄阴一舟，坐数游女。近视，一女貌类碧莲。 生祈 一谶语，视女曰：“今日游湖，明日可看迎举人。”生喜甚，买醉步回，乘醉卧于西窗。良 久，见一女逾窗而入。生迎曰：“吾昨游胜湖，有美女貌类于卿，甚加想念，今幸远临，客 馆之乐遂矣。”莲曰：“别后寤寐思服，此战君必奏凯，故特远来。人生乐事，惟在登科， 欲以朝夕荣耀。”生呼童备酒，为莲洗尘。闻一人推门，甚凶恶。视之，乃耿汝和，愤然 入室，肆为丑置，以为莲私奔，特自辽东带三五恶少至，必欲得莲。生大愤，以铁如意碎其 首 ，恶少惊散。忽然而醒，乃梦也。起而坐，闻街上传捷声，生以《诗经》中式第十四名。越 数日，会同年于公所，作一词：
　　圣世崇文网俊英，棘闱共奏凯歌声。谫材误厕明经史，笑逐诸公学步瀛。--- ---初显姓，乍扬名，忘将方寸负生平。预期学个经纶策，拟待他年答圣明。(《鹧鸪天》)
　　生家闻报，贺者排门。莲作《再团圆》词，遥为生庆。词曰：
　　朱衣点额，文场一捷，何乐如之？鳌头独占，龙门跃过，稳步天梯。----青 云路上，月中桂子，折得新枝。长安春暖，马蹄蹀躞，杏花吟诗。
　　时登科录至马二皋处，不胜欣慰，而适升兵备副使。有土贼金三重者，称虎将军，号百胜战 ，聚众作寇。二皋以生便弓马，且少年，不欲其连捷，因差人迎生。生欲荣归毕姻，而偶得 此信，叹曰：“人为财役，士为技忙，我之怀矣，自贻伊戚矣!”
　　及归，过拜乐水，即拜守朴翁家，于胡处止宿焉。时届季秋望后，
　　月色正明，夜半，微闻扣 窗声。视之，素梅立月下。生欲求莲一见。行未十余步，莲亦至，贺生曰：“妾闻君子捷， 大称平生。别已两月，又闻有远行，伤春未已复悲愁，何日赋归与，使妾免立石之望也。生 曰：“别后值凄凉天气，莫以我故，致减容颜，惟强饭强笑为佳耳。”又嘱梅曰：“久荷 深情，未酬分寸，莲娘起处，为我周旋。”莲又嘱曰：“此去客途甚赊，早晚当护风霜，到 彼宜防进退。使群盗未平，须效赋诗退虏，毋必欲杀贼奴致躬冒矢石也。”梅曰：“彼此 情非立谈能罄，露冷衣襟，难为娇体。”生曰：“不过三四月，决有回期，拼割今者之悲， 以待将来之欢。”各相看而别。次日告归，求爱童为伴，守朴翁赠之。童亦喜得所依，快心 特甚。
　　至家，生父命行。生偕家童、爱童并本县差送夫役而往。深谷逶迤，而生是涉，高山岩岩 ，而生是越，途路倦体，离思萦心，占一词：
　　辞故里，拂行鞭，人倦长途马不前。一担新愁挑着去，谩劳枕上自熬煎。 (《捣练子》)
　　生抵任，舅氏劳之曰：“尔青年，但知章句，未谙事体，以后出仕、居卿，必有任性使势、 强占侵夺之弊，若今不肖士夫所为，致往往为人诬讪，羞亲辱祖，损德隳名，皆由不曾经历 之故，故人人以少年高科为不幸。此行历途路、涉江河、任劳苦、经饥渴、冒风霜，亦足以 老才坚志。且住衙内，略晓宦情官况，于仕籍上不无少补。故招尔来，可省吾言。”生曰： “然。惟舅舅教之。”
　　此时金贼死，群盗无首，逃散者多。生喜遣家童归报平安。嘱私致封书于莲。莲拆观之： 
　　一别来，隔离别恨关几重，有如许高大，惟梦中私越以会卿，不知亦开门 接我以话一通宵否？抵任后，幸群盗渐散。然日夕难挨，茫茫间阔，吾意八九十月矣，计来 未满旬日。独坐悉苦，每一念之思，顷迷心忽，浮身如土偶，肠骨欲沸热，强起步之，竟昧 南北。回想荷池之测，如瑶台仙界，如阆苑蓬莱，欲再于此领佳句，何能，何能!各天遐想 ，无欢有恨，无乐有愁。始知别离之况，在百情中为独苦。短笺百诉，长漏无俦，无奈，无 奈!月夕之嘱，言犹在耳，临灯修楮，心悬妆次矣。短词达意，崇昭好好。
　　夜阔梦难收，宋玉多情我结俦。千点漏声万点泪，悠悠。霜月鸡声几段愁。----难展皱眉头 ，怨句哀吟送客秋。蟋蟀床头调夜曲，啾啾。又听惊人雁别楼。(《南乡子》)
　　忆思多处红珠滴，秋叶落添愁。----寂寂孤身客，通信托归鸿。(逐句迥文《菩萨蛮》)
　　莲读罢，谓梅曰：“刘君之思吾，犹吾之思彼也。”即集古曰：
　　行行重行行，与君生别离。遥遥万里帆，茫茫终何之。如何有所思，而无 相见期？终须一相见，并得两心知。(集古两句体)
　　莲自生去后，已过月余，未尝举目视窗外，未尝移步至池边，未尝试笔挥一词，未尝启口吟 一句，惟镇日静坐，略习女工。至是登楼，感望中之情，叹曰：“古树栖成阵，空山叶做堆 。如此天气，奈离人何!”偶成二词：
　　飘荡寒风天色惫，帐里佳人，暗老应无奈。霜里荷房今又败，碧莲冷落无 聊赖。----盼望郎君天海外，种种新愁，交付谁人卖？为君褪却腰围带，为君兜下伤秋债 。(《蝶恋花》)
　　愁思锁眉峰，愁损芳容。愁肠寸结泪抛红。愁对银灯增叹息，愁转 加浓。----愁自举金钟，愁倚屏风。愁闻樵鼓送冬冬。愁拥孤衾寒似铁，愁整薰栊。 
　　俄而素梅至，手持白绫一条。莲接之，曰：“此绫洁白可爱，足堪题写 。试集古五言古风 一章，或珍藏，或远寄，待刘君子观之，表别后怀思之意，何如？”碧莲口念，素梅书之： 
　　彼美洛阳子(任涛诗)，词气浩纵横(杜甫诗)。学 成文武艺(神童诗)，于今独擅名(李白诗)。自嗟贫家子(杜工部)，非质不足营(谢惠连)。知 子之好之(诗经)，怜君如弟兄(杜子美)。喜在常相近(苏武)，劝君勤六经(杜子美)。朗月同 携手(沈约)，逍遥步两楹(曹子建)。生为并蒂花(陆鲁望)，春风语 流莺(李太白)。分手信云易(萧琛)，孤槎自客星(杜子美)。自君之出矣，(鲍含辉)凛厉寒风 升。(曹植)莲寒池不香，(鲍泉)芦冻白花轻。(阴铿)感此伤妾心，( 李白)万恨满心声。(简文帝)有怀无与言，(王安石)愁吟与独行。(方干)欲言无子和，(集诗 )缘琴歇芳声。(韦应孝)玉簪久落鬓，(刘孝威)淹泣闭金屏。(何逊)粉泪羞明镜。(叟成师) 结镜待君明。(王融)愁人心已枯，(孟东野)金翠暗无精。(宋孝武)所思情在远，(古诗)回顾 览园亭。(陈琳)升高临四野，(鲍昭)疏扉望远城。(简文帝)寸情百重结，(范云)望极与川平 。(谢眺)远极千里目，(魏昭)举目增凄清。(孝武帝)天目孤烟起，(范云)落景照长亭。(卢 思道)久阴结闲幕，(谢惠莲)层云郁冥冥。(陆机)引领还入房，(梅叶)托梦通京城。(王仲宜 )夜中枕席冷，(刘平山)挟纩如怀冰。(集诗)幽闺多怨思，(王均)单眠梦里惊。(阴铿)自羞 无燥，(江总)终怜梦泣琼。(刘子军)静夜不能寐，(魏明帝)历历听钟鸣。(像章王)欲因晨风 发，(李陵)乘之以遐征。(石崇)无由一化羽，(刘孝威)太虚不可凌。(陆机)爱聚双情矣，( 宋孝武)含情易为盈。(谢灵运)独有相思意，(祖孙)丘山不可胜。(鲍昭)思君加人老，(古诗 )慨然独抚膺。(张茂先)灼灼佳人姿，(陈伯玉)谁能久荧荧。(阮嗣宗)哀哀自熬煎。(韦应物 )嗟嗟劳我行。(张九龄)寂寞对寒窗，(萧子范)渌面照窗棂。(古诗)光照窗中妇，(萧子显) 劳歌居寝兴。(杜工部)论今无新喜，(张华)愁语醉无醒。(杜工部)梅蕊腊前破，(杜工部) 寒华徒自荣。(陶渊明)渺渺杜云雁，(谢惠 连)音音不可听。(张九龄)春人竟何在，(梁元帝)羁旅尚甲兵。(杜 工部)一身千里外，(顾况)却来犹未能。(周贺)开屏写密书，(邓铿)离恨正相仍。(裴谏) 谁谓情可书，(谢宣远)心悲书不成。(刘孝威)久要谅有誓，(谢惠连)归舟返帝京。(杜子美) 何时当奉面，(左九嫔)相见睛终青。(杜子美)耳与予同梦，(诗经)永副我中情。(陈思玉)梅书毕，曰：“相思之意，若出天成，至矣尽矣!何生无聊？”莲曰：“予岂 忘此？谁无为聊哉？”梅笑而收之。 过月余，生欲辞归，舅妗恳留，勉强承命。时生接承上下，极谦以周，而又以文词弓矢冠绝 一方，虽邻郡牧守，无不倾盖如故。相与赓和唱酬，名目益起。
　　一日，登衙后福全山，其上有留月松房，右招凤亭，左有驯鹤亭，又前有寄目亭，可以周 览遍望。生坐台上，爱童带弓矢至，扮饰俏丽，动止轻活，愈见可爱。生抚之曰：“汝亦为 悦己者容耶？”童曰：“聊落他邦无别伴，随行童仆作亲人。相公云云，何也？”生以立石上 有一鹰，取弓矢在手，问天买卜曰：“我家父母兄弟无恙，则一发中之。”果应弦而毙。又 见古木上一鸦，又私卜曰：“碧莲无恙，亦能中之。”鸦随矢落。生曰：“快活哉!异方得 一平安信矣。”童曰：“不意能命中如是，纪昌、由基不过也。”生曰：“是不难。”有鹰 自南而来，生曰：“吾此外有喜事，则中此。”亦一发获之。童曰：“即此三箭，可定天山 。”生亦有喜容。坐亭上，与谈乡话。久之，见残照笼松，轻淫浮栋，忽动乡思，作绝句： 
　　旧愁万种推未开，又苦新愁眉上来。
　　无限云山无限恨，思乡慵上望乡台。
　　归与吟，夸文耀武，围炉而坐，饮于灯下。更一衣，袖里得碧莲旧词集古一阕：
　　当时书语正堪悲(田昼)，不用登临怨落晖(牧之)，今在穷荒岂易归(郭勿 甫)。酒盈杯(韩无咎)，拨尽寒炉一夜灰。(吕蒙正)(《忆王孙》) 
　　又首尾联环二绝：
　　客病恹恹有自知，相思最切月明时。
　　灯花落烬人初睡，梦入香山带月驰。
　　梦入香山带月驰，觉来偏是五更时。
　　鸡声啼落关情泪，客病恹恹有自知。
　　后舅以事公出。有一婢曰云香，文雅而秀丽，妗信爱之，尝与生饮，则命香侍之，且许陪饮 。舅之婢六七人，皆爱生，而云香尤甚，备切温存，常较手技，或与燕笑。生虽与之戏谈， 而以碧莲为念，信誓自持，虽暗室相值，虽幽室久处，虽执手相欢，而无一丝苟简，盖良玉 之温润而栗然。涅而不淄者也。然赋性天植，平易可亲，虽不媚人，人自近之。故常自欢幸 曰：“平生得结儿女子之缘，随处皆亲美丽，以有脚阳春、一路福星目我可也。”
　　一日，天气甚寒，香恐生客边衾薄，躬至生房，检生寝榻，见几上有花笺书散句而云“枕生 寒，孤衾积冻。”香曰：“吾亦虑此，何不早对吾言之？”又曰：“会少欢应少，心多梦亦 多。梦中相会时，休使遽分离。无情是鸡声，惊开梦里人。愁看灯影陪孤影，厌听鸡声催漏 声。一种相思两处愁，两地相思一样愁。”香看毕，生自外来，觉有寒意，香解衣与生，生 即服之。香询生曰：“适阅数句，何多情思语也？”生曰：“绊迹异方，思有千万，然亦奈 之何!”香抚生曰：“客处宜善排遣，而行有嗟，坐有叹，吾为二哥不祥。”生承香之慰解 谆谆，又爱香之温情绻绻。乃令香闭门，引就床共坐。抚摩戏而试之。香不为动，自起开门 曰：“不可坐此，不愧轩中备酌敌寒，可即往。”生至，妗先已坐定。酒间，妗指香曰：“ 能歌。”生出莲词，香歌之，余音缭缭，遏 云绕梁。生赞赏不已。与香登望阙楼，闻雁声，生不乐。香曰：“受恩深处，不殊于家。主 母待君，过逾常格，妾虽下贱，亦足随侍，何乃自苦如是也？”生曰：“汝亦知我心乎？游 子思故乡，吾亦欲归耳，安能郁郁久居于此也。”作歌示云香曰：
　　腊里客中身，客身今也久。惆怅登楼豁病时，嘹呖一声来雁口。殷勤封信问 所之，尺书能寄吾乡否？雁飞不顾怀人情，我亦无言空翘首。望断孤飞魂亦飞，孤身常为北 风羁。几树晚声送萧飒，落叶声中寒侵衣。斜阳满地鸦知返，何事游子无还期。愁转加，半 床客梦绕梅花。无际长更眠不稳，催听寒鸡报晓衙。睡起凭高望乡国，归途多少云山遮。
　　次日，生睡方起，忽云香与真真各折梅花一枝而来，皆以梅奉生。香曰：
　　春在吾家了，殷勤赠一枝。
　　广平才调好，得韵便吟诗。
　　生独执云香一枝，曰：“倒转又好。”因对香注目而笑，若有所思。真真见生内着云香小衣 ，即疑生有私于香而故遗落己也 ，嗔曰：“色不如，诗不中，奉承不如，梅花亦不如也!”掷梅于地，怀憾而去。生忆碧莲 之遇始于梅轩，云香之爱不殊素梅，睹物思人，无暇礼真真。香见其去，笑曰：“丑奴儿， 又作此状。”生因作一词。名《丑儿令》：
　　佳人报道梅花发，暗度香尘。树缀琼英，放出梅稍雪里春。
　　一枝欲寄江南信，传与多情。望尽长亭，恨无南归驿使人。
　　残腊将尽，父母以生未娶，久在外省，而碧莲亦时有小恙，故遣前价召生。莲闻之喜，而 价私至求书。莲预以五彩绣线结成二歌，效织锦回文之意，又书一阕于小笺。价至，生得家 报，如珍万金，又得莲词，未启函如见面也。与云香观之，香曰：“苏弱兰之巧、女相如之 才也。”生曰：“汝赛得否？”香曰：“之如美玉。”生读之曰：
　　妾望君兮水隔水，君望妾兮山隔山。惟有梦中情更切，不辞山水接君颜。枕 边梦去心亦去，醒后梦还心不还。而今万点相思泪，焉能弹点到君间？
　　夜寂兮不哗，月明兮窗纱。有怀兮耿耿，所思兮天涯。人素兮谁寄，望目兮云赊。吁嗟兮忘 寐，知心兮灯花。
　　又一《玉蝶环》词：
　　几时慵整乌蝉鬓，香消兰烬。临床修楮付亲亲，泪湿数行书信。----
　　近日衷情休问，欲言先恨。君颜远在五云端，目与行云无尽。
　　香曰：“君所匹，有如此蕙。”复他顾曰：“宜乎视我如道旁苦李也。”生略哂之。香又曰 ：“当宽心。翁归，须赞行。第下妾缘悭，无由久视君子为恨。”生曰：“清风无老日，明 月有圆时，暂时虽不忍，后会谅有期也。”香潸然泪下，呜咽不禁。生问其故，香曰：“心 腹有苦事。”生曰：“何不言？”香曰：“吾志得谐，则不必言。不然，则汲汲过此生，无 可言也。”生曰：“汝志度得可谐否？”曰：“易则至易，难则甚难。”生诘之，终不言。 生亦不忍舍，小帖书一别词：
　　多时旅邸迟留，欲归难。今日未离行处，怕阳关。轻别去，何缘再睹红颜 。一夜清清好梦，到伊间。(《上西楼》)
　　香得词，含泪藏袖中。至晚香亦以小帖书《桃源忆故人》词，欲以送生：仰君德望山平重，味月嘲风，曾共巾栉。惭非鸳凤，情爱无限重。----缘悭又值卿心动， 念念都成春梦。未到先怀心送，一曲俚歌奉。
　　香方书毕，而主父自外回，置之袖中出迎。至真真房，取帕抹额而二笺俱失于地。初不之觉 ，彼真真拾之。真真不识字意必有他说，因前憾，上是笺于主父。主父怀之，私谓生妗曰 ：“云香吾知其颇识字，不意其工于题咏。然据此二词，则是婢似有浪子野心，岂以吾甥之 循循雅饰者，而亦欲晋情儿女子耶？”妗素爱生，且素怜香，解之曰：“吾察生举动颇端， 常令香为彼行酒。男女各敬爱，故相牵恋如此。观其词，足徵其行之无矣。”舅曰：“明日 赠之，俾两情允惬何如？且已为仕途中人，置作别室，无伤也。”妗大喜，俟舅出坐于密室 ，令小鬟秋翠呼云香与生来，谓生曰：“汝曾作词与香否？”谓香曰：“汝曾作词送行否？” 二人默然失色。妗曰：“我知无害，词落于真真。真真上于主翁处矣!”生大愧，无言而去 。云香跪而告曰：“亳忽举动，主母素知。可一方便否？”妗备以语之，且嘱以弗言。香 方释曰：“塞上翁之意。失马不足忧也。”至夜又书一笺授生。生曰：“汝慢藏，殃及池鱼 ，今又何词？王真真知否？”香曰：“君试观之。
　　云笺一幅兮偶成功，丝罗有日兮附乔松。
　　与君行兮缅挹春风，我心写兮，谢彼苍兮。
　　生沉思曰：“岂易得哉？”亦不以著意。香微笑不止。生曰：“何笑？”曰：“若果有此事， 岂不至乐至乐也哉？但今夜明月，无颜见主翁，特至与君书策耳。”生曰：“由他。”又问 以前日落泪之故。香又堕泪曰：“妾非君舅衙中粗婢也，原为苗氏之女，小名秀云。赖母训 ，通文墨列传，少负女秀才之誉。父以纳粟补官，任府事。过鹰岭。夜被盗逐散，吾于茂草 中潜形。
　　次日，遇府主过，讳姓易名，乞哀求活。虽不以常婢待我，然不得不与真真辈为伍。思亲 不得见，家无可归，身未有主，故遇君子不得不动心耳。若得侍君子、事莲娘，运帚操箕， 磨墨捧砚，亦免失为下人妇也。”生怜而礼之，曰：“吾不知，慢卿多矣。然必欲我从，则 是谋非吾所能及也。”会秀英与爱童至，香驰去。
　　次日，舅妗设宴饯生，命小童促云香出拜，衣裳楚楚，威仪棣棣， 堂然大家状也。妗见之喜。生疑，问故。舅曰：“是女非凡婢，可以侍吾甥。汝善待之。客 路花枝，少添春色，不必辞。”生喜过望，方悟知微翁“折桂获灵苗”之句，二书童取次“ 求新藕”之言，复名云香为秀录。生谓之曰：“古人有获人之女而为之嫁之者，吾为汝择配 正名，汝欲之乎？”秀灵曰：“吾志已决，他非所愿矣。”
　　生偕童辈辞舅妗而行。二皋差人舟护送，各各加厚赠。生在舟中对秀灵谈遇碧莲始末，且曰 ：“莲娘新匹，秀灵远从，人间俊艳，一网收尽，吾当高筑铜雀以锁二乔。昔时素有此志， 今果然矣。”至晚，秀灵另设寝具。生强曰：“汝惧真真见之耶？”秀灵曰：“此行幸有终 身之托，明日侍帏房、拂衾塌，固不敢辞。但莲娘未遂于归，而下 妾先承私爱，于心安乎？正嫡妾之分，当自今日始。”生正容谢之，曰：“好议论，吾不如 。”
　　逾数日，舟次于清源市头，值年家，停舟往候。爱童闲行小巷，数妓倚门献笑；一妓自骑回 ，讯之，乃许文仙也。文仙亦认爱童，童即驰报生。生特至，问曰：“汝何至于此？天幸适 逢其会。”文仙曰：“君别后，相念惟心，意欲谢烟花、洗脂粉以守君，鸨儿揣知此意，以 他词绐我，与一闽人游，泛舟至此，复陷我，规利而去。前耿汝和过，因与君厚，曾嫁侮 于我。若得借升合湘水以救涸鲋，此君夙昔之余爱也，敢不衔结以报。”因询碧莲之事，并 生别后情及远行之故。生悉告之，且曰：“久念真情，今在难中，吾当援拔。”即谋于秀灵 ，以百金赎焉。生曰：“长条虽近他人手，鸾胶幸续断弦声。更相得贺可也。”与之偕至舟 中，谓之曰：“此系官舫，更非闽人之舟比。”文仙曰：“向谓得君捷，妾亦分荣，今荣及 于妾矣。多谢，多谢!”至晚，文仙亦辞生，荐寝于苗。生曰：“反见外乎？”文仙曰：“侧 室尚未谐欢，路花岂宜窃趣？俟君归后，当整旧好，惟命也。”生曰：“汝亦能之乎？好议论 ，吾不如。家人离，起于妇人睽，汝妇人不睽矣。吾当成汝之美。”生在舟中，伴此二人， 歌童曲韵，溢耳陶情，乐极无涯，欢爱有待，可谓登仙舟，行世陶情真奇遇也。
　　后经风巢谷，生慕其前数大验，将欲问终身事，诚意登访，而知微翁已灭迹游五山矣。生返 舟，值仲春末旬，草色浮青，野菜添绿，而夹莺花，无异去年春景。生对文仙曰：“汝记得 春亭之词乎？《忆秦娥》一阕，吾二人之月老也。”文仙曰：“有往日然后有今日，诚不敢 忘。”又生对秀灵曰：“《上西楼》一阕，吾二人之媒妁也。”秀灵曰：“莲娘何自而得之 ？”曰：“红雨亭一诗，又吾二人之冰人也。”文仙曰：“男女有词，婚姻赖之。如之何其 废词也？”各各谑笑。忽爱童指前村曰：“此见龙湾，抵家不及百里矣。”生喜，吟曰： 
　　忽指前村近，行行意自欣。风尘他处客，花柳故乡春。
　　客思归诗思，新人共旧人。倩言灵韵鹃，传信慰亲亲。
　　翌日，至家。武南翁选日为生毕姻。莲父欲以素梅为从。梅曰：“老父孑居，晨错当代温 清。”言甚恳切，莲父不强。
　　佳期已至，生行亲迎礼。重以他乡返旆，获就新婚，桃夭逞媚，黄鸟喈鸣，正之子于归时也 。乐水偕守朴翁毕集，咸谓：“新郎新妇，足称佳儿佳妇，遽此佳配，人间绝稀。非先人种 德，文福双齐，何以至此。
　　暨晚，生谓莲曰：“相会周年，今偿此志，想前度刘郎今又来矣。今晚比觅莲亭上之夜更 又何如？”莲曰：“又觉胜之。盖假山之会面矣,快心也，琴箫之会心矣而未真也，荷亭之会 真矣而未亲也。至今合卺之会。”则莲笑而不竟其言。生曰：“何故？”莲曰：“自君了别 后，胜一日而九断，心一夜而九飞，引领成劳，破粉成痕，立影对孤躯，含啼私自怜耳。 别久而有今日，思久而有今宵，何谓不乐也。”莲又指自身曰：“此无足贵，但虽与君子幽 会多时，而此身仍为处子，亦足以少盖前愆。使前日惟欲是从，则今宵之愧心愧容，无由 释矣。”生唤秀灵至前，述其言，抚其膺曰：“彼亦仍处子也。”莲重感而敬之。是晚。共 赋一词，莲曰：“君有题柱才。”生曰：“卿比生香玉。”莲曰：“乐意相牵丝幕红，万愿 今宵足。”生曰：“桂榜喜书名。”莲曰：“洞房谐花烛。”生曰：“并蒂比肓 入 绣帷，两两鸳鸯逐。”(《卜算子》)生于枕上视莲，若人中之仙也；生自视，若仙中人也。 得意处，与寻常伉俪大不相侔。生歌曰：
　　天上娥降尘世，堆出万般娇俏。不弃寒微，德音来教。争夸天喜加临， 更羡门阑光耀。休谈孟光，不数温峤。妙、妙、妙!愿得卿难老吾常少，谩唱低随，永赋白 头欢笑。
　　莲曰：“向欲窃玉偷香，今幸同枕席，白头之愿遂矣。惜不令耿汝和知之。”少顷，秀灵至 前，生笑谓曰：“惜不令王真真见之。”又指秀灵，戏谓莲曰：“不必以此介嫌，未见卿时 ，知微翁已为我先聘定矣，卿向见‘折桂获灵苗’之数是也。”莲曰：“文仙吾尚爱之，况 于苗乎。”秀灵喜歌柏梁诗：
　　绿纱窗外莺声晓，小桃枝上春光好。
　　百年夫妇伸偕老，旧恨前思今日了。 兰香吐篆烟袅袅，红丝新结同心巧。
　　才郎万斛明珠宝，女貌千娇冠尘表。
　　昨宵好合情多少，洞房自有蓬莱岛。
　　交颈鸳鸯比翼鸟，乐事应浓愁应扫。
　　云情雨意方倾倒，绸缪恨却鸡声早。 妾惭体质尘埃眇，荷辱垂青愿相保。
　　檀木恩覃思结草，聊成新句歌喉小。
　　莲曰：“妙哉!始吾与素梅亦颇自许，今又得秀灵，乃知天之赋人无尽，君才之感召一至是 也。”愈爱愈敬，呼为“妹妹”。自此家庭之际，其乐也融融矣。
　　生后承父母之命，迎莲父养之。为爱童娶素梅。文仙归后，生另处一室，小婢一人事之，待 如家人，莲父、秀灵皆爱之，无间言，衣饰食用，皆与己同。
　　一泰随发科，同登进士。生任国博，历任至少参。居官清慎慈和，听至有去思。父母受封， 即乞归养，捐俸资以周亲族乡邻之贫乏者。所居之前，辟一花园，广培草木，饶绿繁红，引 水为池，环以石栏，临池构小堂，署曰“清白”。堂之后有文昌楼，又后有聚珍阁，遍积古 今书史，时阅览其中。著所得，以立言不朽。池之东，面池一室，署曰“寄趣”。池之西 ，面池一室，署曰“逃尘”。俱备有玩器。春、夏、秋、冬择方隅为四亭，春曰“数花亭” ，夏曰“来薰亭”，秋曰“晚翠亭”，冬曰“耐寒亭”。堂之前有池，为一轩，署曰“自 得 轩”。轩之侧有观音堂，文仙朝夕焚香。轩之前有一室，四壁列名人古画，而置己行乐于中 室。左右列两厢房，前种松、竹、梅，署曰“三友居”。侧穿一径，周绕于文昌楼之后。别 置一室，养瑞鹤，列瑶琴，署曰“琴鹤所”。侧穿一径，以四时花木夹道为屏，直通于清白 堂前。家政悉宰于一奉。生日与父母兄弟游乐于斯，或与宾朋剧饮，或与亲戚宴集。或与莲 娘游，则必命秀灵、文仙侍饮，以素梅、爱童行酒。熙然春盎，逍遥光景间，耽风月以寄 诗词者将三十年。
　　莲娘、秀灵事舅姑以孝闻，待一家以顺闻。各出一子一女，二子为大儒，一女适名门，夫妇 共享上寿。其家五世同居，人人传妇夫。  
