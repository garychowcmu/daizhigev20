
金谷怀春　〔明〕　楚江仙隐石公　编辑

 

　　《金谷怀春》是一部写爱情的小说，又名《怀春雅集》、《融春集》。作者不详何人，但见《百川书志》　注为“　国朝三山凤池卢民表著，又称秋月著”。欣欣子在《金瓶梅词话》序中说是“前代骚人”卢梅湖著。此书大约产生于明中叶成化年间，在小说戏曲史上有着重要的地位；明代戏曲家曾据以改编成《忠节记》、《怀春记》、《罗囊记》等有影响的传奇；名著《金瓶梅》　曾引用其中许多首诗词；孕育了才子佳人小说的诞生。不见此书的单行本，校点底本自《花陈绮奇言》中引出。书署“　吴门翰史茂生选评”，校点时删其旁批及总评。

 


　　至正初年，有苏生者，名道春，字国华，号百花主人。远祖累臣唐宋，迨元初尤盛，本贯武功仕籍。生而神凝秋水，貌莹寒冰；文章倒三峡之词源，议论惊四筵之雄辩。书画琴棋，靡不通晓，诚人中之翘楚者耳。年方十五，随父任河南廉访司使。逾两春秋，学问进益。至次年，正月十五上元之夕。晕球灿烂，莲烛荧煌。遂与本司令史何一清者，游专诸门，登望仙桥，至望仙市。且行且观，灯月相映，乃郡城一都会也。有鳌山接汉，车马轰云。俄见两小鬟，各挑丝纱莲花灯前导。一佳人，年可十六七，独坐香车之中，从二女奴，卫以四小童，皆披红垂绿。美人忽下车，以团扇障面，徐行数十步，云鬟月貌袭人。苏生以为出于公侯之家，莫敢仰视。美人停立良久，复登车而去。生窥视之，颜色绝世，真神仙中人。翩若惊鸿而蜿若游龙也。生自谓奇遇，因口占《烛影摇红》一词，以寓情云：

　　十夜东风，万斛会莲灯开遍。烂花前后映楼台，光沸瑶池宴。十里珠帘尽卷，人正在未央宫殿。嫦娥奔月，仕女乘鸾，宽衣素练。谁驾香车，彩云扶下双双留连。踏破绛都春，只恐春宵短，可是将人抛闪。倚阑干笙歌别院，幽恨千条，残星数点。

　　令史何一清，亦口占《一隔秋》歌以和云：

 

　　乘闲步移湘水春，风吹罗绮飘香尘。
　　谁将檀板敲明月？梅花一声愁杀人。
　　凤皇台上神仙客，尽把黄金买春色。
　　观灯深饮流霞秀，遥望芙蓉秋水隔。
　　人生行乐虽及时，莫教青春愁红丝。
　　等闲庭院夜将永，星斗满天秋露垂。
　　洛阳景物应如昼，酒酣不管长安价。
　　玉山颠倒醉花阴，翠袖笼香扶上马。

　　生至次夜，灯残人静，再游其处。意下有所遇也。往来问，见一女步行，似不类昨。体饰宫妆，亦以二小娃前导。一持金吊炉，一携紫绣褥，徐徐而进。侧目窃视生之容止。乃知为昨夜所遇之人也。不能自抑，因制《　谒金门》　一词云：

　　深深意，喜遇洞庭姝丽。万种风流含笑里，回头生百媚。瑶玉当年双美，肯问紫云孰是，拟把名花齐与比，名花羞不起。

　　女亦有感而作《海棠春》词云：

　　迟迟已到花深处，看未足，密云欲布。花外许神仙，丰度欺良玉。带春归去，洋洋金缕，似把我芳心低诉。无定两情眸，怎禁人胡觑。

　　后因赋景，有二律云：

　　其一

　　蓬莱咫尺隔红尘，谁买仙槎一问津。
　　闲惜落花联藻句，倦随芳草坐苔茵。
　　绿云暖阁莺声小，翠袖分香柳色新。
　　只恐迁音飞鸟过，一声漏泄武陵春。

　　其二

　　羞傍妆台整玉容，翠翘浮动宝钗珑。
　　罗裙半溅潇湘水，金线斜牵太液风。
　　莺啭上林花烂熳，客游三月草菁葱。
　　倚窗尽日浑无事，欲把珊瑚斗石崇。

　　生自侧目之后，梦魂撩乱，神思昏迷，行住坐卧，无不在于美人左右。因书室中栽植牡丹一株，盛开，艳丽娉婷，天香国色，异于百花。遂更号，曰牡丹主人。乃忆所遇，娇姿相似。欲谐姻愿，遂思：堂下司狱之神至灵，往求叩卜前事，心甚诚切。是夜，忽闻窗外，有人吟诗一首云：

　　牡丹红靓比人龙，半在南阳半武功。
　　国色天香谁是主？想应都付与东风。

　　生既闻诗，开户视之，寂然无人。乃悟曰：“此司狱神之告我也。吾有牡丹之号，彼有海棠之应；吾郡武功，彼郡南阳。是耳。明日，以牲帛祀神，遂书一律于东壁，以识异。其诗曰：

　　公门庙食狱神祠，千载功勋勒石碑。
　　梁上新题唐岁月，冥中常是旧威仪。
　　风生剑戟降魔处，云拥旌旗出相时。
　　欲问古今人世事，捷如□□□□知。

　　生自是喜形眉宇。遂托前吏何一清访之。复以神所咏诗示之。吏曰：“君无往，我当行以报。”　寻至其处，见一农老而过道左，乃就而问之。农者曰：“吾不知也。前去东风楼下名居，有老妪，以媒为治生，名蔡妈者，凡富贵贫贱之家男女，美　恶　容　貌，年　月　日　时　之　生，无　不　周　知。盍　往　质之。”吏因悟东风楼下之语，竟造妪家，备述其情，托媒通事。妪曰：“有诸。其女父潘姓，万斛其名，先任四川通政大夫，向寓中山，累罹兵火，迁自南阳，方建第宅于都中，皆以香柏为柱，梓为梁。花木竹石，极其富丽。亭榭楼台，极其宏敞。虽陶朱之室，石氏之园，莫能及也。今通政谢事家居，年五十，惟一女，名拱壁，字玉贞，年方十七。语态度，则娇若芙蓉之映秋水，语颜色，则皎如明月之辗瑶空。聪明秀丽能诗。少游张大参衙内张夫人，嘉其娇质，呼为海棠红，至今家人以为号。女有诗章数百首，自名曰《　海棠集》。近闻侍母往赴外祖赵学士家。元夕之会，相去不远，未知归否。且潘夫人谨恪，闺门严肃。尝有贵戚求亲，多不见许。今子欲求，这事妪即当奉命。”　吏得妪言，喜溢于心，辞归，备道其详与生，且为生致喜再三。生自喜不胜，因作近体唐律二首。

　　其一

　　信手烹鱼觅素音，神仙有路足登临。
　　扫阶偶得任卿叶，弹月轻移司马琴。
　　桑下肯期秋有意，怀中可犯柳无心。
　　黄昏误入销金帐，且把羔儿独自斟。

　　其二

　　小棹移游宿柳阴，轻烟迢递罩前林。
　　鸟啼城外闻清调，鹊噪檐头送好音。
　　隐几顿生青草梦，遣怀谩作白头吟。
　　成都佳卜应难买，闷掩蓬窗夜雨深。

　　生厥后遥望明河，不觉几更□荚。至次年春，生送父朝京觐。行道过南阳，遇友，姓黄名中者，与生为莫逆之交。见生至，晤而叙断金之好。黄中以书为业，陋巷贫居。生遂以所有，代其处置田宅。黄中父早丧，丧事生为之举。黄中母暮年，甘旨生为之备。交好始终一于，敬而不少衰，可以见其立心忠厚，待友之诚，轻财重义之美，鲍叔纯仁，不是过也。生于讲习之余，曾口占一律以遗黄中云：

　　殷勤持酒问春光，报道梅花老寿阳。
　　把臂并游风雨冷，对床夜话桂兰香。
　　四方相逐逢东野，千里神交契远章。
　　剪烛西窗清论后，鹏程九万看翱翔。

　　黄中亦依韵以答生曰：

　　开了篷门竹送光，论情未可道山阳。
　　一轮明月陈蕃榻，几阵清风荀令香。
　　鸡黍谩留生死义，萤灯还究圣贤章。
　　期君早展凌霄翼，五色云中快凤翔。

　　生复继之以五言律一首：

　　不见黄生久，匆匆鄙吝留。
　　风晨怀命驾，云夜兴乘舟。
　　胜境临杨宅，携琴上庚楼。
　　且穷樽底酒，扫却一身愁。

　　黄中亦答之曰：

　　光阴容易老，白发总难留。
　　门掩安康凤，江浮李郭舟。
　　片羹香碧涧，落月碍琼楼。
　　最是庭前草，能消一段愁。

　　生寓客居，风月之怀有感，每劳于声口。云雨之梦，多寄情于词章。黄中常览生所作，莫探其故。询及再三，生不得已以实对。黄中曰：“隔园桃李，固不可以勉强窥。荆石圭璋，尤不可以容易得。事若克谐，缘有所兆。彼投梭折齿，围扇障面者，何足尚哉。”　且慰之曰：“　天下无难处之事，喜势有可图之机。惟潘相国，渊源学问，足追古人余事，文章卓越。今试为君计者，莫若束书执贽，卜日从游乎，以接明道一团之和气，入孔氏数仞之门墙。不惟为进德之基，抑且为通名之地。况足下霁月光风，冰清玉洁，襟怀之不可及，一也。珠庭日角，玉哲芝眉，风采之不可及，二也。笔花生稿，发藻成章，才毕之不可及，三也。彼海棠红者，固贤女子也。岂无一动其心哉？”　言毕，又以女之词章以语生。生恍然，不觉自失，因作春风词，以发其意云：

　　春风起兮百花香，粉翅荡兮蝶身忙。
　　燕有语兮莺有声，叹此时兮难为情。
　　忆扬州兮鹤未还，醉琼瑶兮舞小蛮。
　　帘幕低兮白昼闲，愁绪结兮憔朱颜。
　　夜半鸟啼兮月一山。

　　越明日，生如其言，整步趋马融之绛帐，凝眸仰韩愈之高山，执贽就业于潘之门，嘱应门者通名展转。潘相国方理他事，遂易更衣，呼传命者，引生入千中堂，设榻东席，不受生拜，且慰劳甚至。询问应答，起止进退，而生多有可人意，相国甚喜。茶罢，复进父书一缄，表里二端。相国忽改容曰：“斯文通家，书则宜受，表里绢帛，何以物为。”　别遣二童归之，设馔极其丰洁，留生饮于宾馆，歌吹谈笑相延。时生情逸，殊忘形迹。言归靡定，相国笑曰：“一客何烦两主人。”生曰：“舍馆未定，飘零殊甚。”　再拜辞谢。相国曰：“莫能强焉。”　与生执手曰：“　明早扫榻以待。”　生□而归。是夜偶成一律：

　　咫尺仙凡有路通，碧桃含露醉东风。
　　看花旧有伤春意，折桂新成力学功。
　　宝鸭吹香来几席，银蟾流影入帘栊。
　　书窗半榻荼□架，自与人间景不同。

　　次日，生遂授业于潘门。洗耳听□堂之教，检书燃东阁之藜。相国延入，馆生于丽春园之明翠轩。时见华居壮丽，轩之前有瑶草琪花，罗列于左右。珍禽奇兽，飞走于前后。轩北以盆池养金鲫其中，墙西以竹屏结翠柏其上。屏下设假石山，山外彩楼数椽。四时景物，各逞奇芳。生因赋近体诗一律，以写其胜云：

　　小园风景四时佳，曲曲亭台寂不哗。
　　一色远峰凌画栋，半池活水映窗纱。
　　缘浓翠湿琅□竹，风细香飘锦绣花。
　　别有洞天人世上，相逢何必问仙家。

　　诗后再制《春从天上来》曲一阕，以自遣云：

　　淮海逍遥，叹几番风雨，魄散魂凋。梦里曾来，月殿云霄，凤皇九奏萧韶。问当年丰采，有□娥百媚千娇。笑相招，把霓裳轻举，仙□飘飘。满酌琼浆频劝，醉春风几度，鬓发萧萧。懊恨蟾蜍，截断长虹，万丈银桥。梦回时，酒醒人何在？烛暗香销。展转无聊，书帏寂寂，夜漏迢迢。

　　玉贞于隔窗下，时闻书声。读罢三更，月琴韵调回百媚春，不知其父所主者，何如人也。暨二侍女，一曰桂英，二曰兰英，从环翠亭达宜春堂，垂帘下窥之。见绣窗半启，绛烛高烧，生坐琴榻，凭几支颐，似有所思者。玉贞见生，仪容不让宋弘之独步，儒雅肯辞董子之多才。一见，心颇悦之。盖亦未免无私意之累也。俄而，桂英曰：“此非元夕遇人耶？”玉贞乃悟，因制一调，名曰《浣溪沙》：

　　月转兰阶夜几更，书声才辍又琴声，风流儒雅总生成。翠缕柳边金钲响，彩莲灯下锦衣明，教人无处不关情。

　　他日，生坐对泉亭下，有一哑仆者，过生亭前。生戏之曰：“君以眼为耳，予以手为口。”　不意玉贞在绣幕下，莞然笑声而作。生挑之曰：“得黄金百钧，不如卿子一笑，正谓此也。”时春三月，有牡丹数朵。生题《点绛唇》　词以戏之曰：

　　百宝阑干，名花一捻红妆巧。数枝浓艳，妆点春多少。锦萼檀心，画手描难了。东君道，韶光易老，好买千金笑。

　　玉贞观毕，不以为意。生无聊间，见桂英至。问之曰：“汝公相，台榭之盛如此，景象之富如彼，若外有佳景，以适吾玩好者乎？”桂英遂引生于聚景园内玩之。园内四时花草，一望无际。行至赏春亭上，见佳咏数首，字字典雅，句句清新，虽李易安、苏若兰之辈未可优也。生问桂英曰：“此佳制，出于何人？”　桂英答曰：“　此妾家小姐。赋质清明，长于翰墨。拈金针于倦绣之暇，试彩笔于咏物之时。故有此诗数首。诗云：

　　咏兰花

　　不枝不蔓吐芳心，空谷无声足赏音。
　　读罢离骚清玩久，满怀真趣托瑶琴。


　　咏杏花

　　芳姿着酒□枝头，行客村前醉不休。
　　斜出短墙春正暖，不施朱粉自风流。

　　咏梨花

　　冰肌玉质自轻盈，寂寞黄昏对月明。
　　最是半帘风雨恶，闭门无限惜春情。

　　咏茶花

　　翠条无力引风长，点破银葩玉雪香。
　　韵友似知人意好，隔栏轻舞白霓裳。

　　咏辛夷花

　　向晓开来露未干，胭脂红染玉阑干。
　　含娇妆点春无价，错晓东风问牡丹。

　　咏柳花

　　临水佳人事事幽，迎云体态最风流。
　　雨余犹润胭脂色，占断西湖万顷秋。

　　咏鸡冠花

　　艳质昂昂迥出头，顶丹堪与鹤为俦。
　　阶前风急闲相问，不识官家报晓筹。

　　咏玉簪花

　　灵魄食香冷露侵，瑶池深处绿云阴。
　　若为昨夜天风起，吹落飞仙白玉簪。

　　咏山茶花

　　绿叶红苞带雪嘉，半浓半淡两三葩。
　　广寒与我长潇洒，不比寻常桃杏花。

　　咏梅花

　　一枝春寄小江南，独自迎霜独自寒。
　　淡月细香清艳处，玉人和泪倚阑干。

　　生于玉贞才思，始言者，尝闻其略；兹见者，则致其详。喜而遍观。其中，所有花草，遗而不尽咏者，生因援笔以咏之。诗曰：

　　咏丽春花

　　枝头娇困在东林，一段轻红雨后深。
　　总把玉壶花下倒，不禁春色恼人心。

　　咏海棠花

　　海棠着雨怨红稀，故把娇姿带媚垂。
　　试问东君伤底事，沉香亭下倒杨妃。

　　咏杜鹃花

　　踯躅啼春点淡脂，雨濡阆苑醉西施。
　　请看枝上哀魂在，惆怅兴亡知不知。

　　咏李花

　　素妆寂寞有余寒，弱态轻盈雨后残。
　　笑倚冰姿归去也，带看春色凭阑干。

　　咏水仙花

　　玉质纤纤斗丽华，银台带酒醉香葩。
　　江妃梦杳今何处？向出东风第一花。

　　咏葵花

　　浅紫深红更淡奇，金杯侧下小西施。
　　斜阳两脚留残照，一点丹心付与谁？

　　咏石榴花

　　紫府深沉白昼中，珊瑚映水笑薰风。
　　千花万草无颜色，都让猩猩一点红。

　　咏菱角

　　怀芳夺角浸清流，一种奇逢一种幽。
　　何处夕阳萧鼓闹，两湖人荡采菱舟。

　　咏茉莉花

　　玉体轻盈学道妆，迎风□露最生香。
　　晚来清透琅□簟，带得瑶台暑气凉。

　　咏紫薇花

　　绛霞鸟质锦为裳，娇倚南风逞淡妆。
　　月满华堂清似洗，朱颜肯对紫薇郎。

　　咏金钱花

　　功巧都由造化修，形模何必费泉流。
　　知君不惜囊中物，买断江南一味秋。

　　咏冬菊花

　　腊蕊霜头簇色奇，岁寒惟有两三枝。
　　黄金满地无人拾，留买渊明醉后诗。

　　咏瑞香花

　　奇葩巧蹙紫罗裳，浓碧婆娑压众芳。
　　垂与举杯花下饮，醉归犹觉绮罗香。

　　咏红梅花

　　妆遍江南别样山，道人偏爱惜朱颜。
　　冰肌自是清奇绝，何事东园看牡丹。

　　生吟兴豪甚，又赋五七言二律：

　　咏并头莲

　　自是池中物，钟情独异常。
　　迎阳倾国色，带露见宫妆。
　　窈窕同妃子，风流胜六郎。
　　两枝相倚处，愁杀野鸳鸯。

　　咏梅花


　　罗浮梦断杳无踪，冰雪仙姝两两逢。
　　缟袂怯单寒夜袭，粉妆嫌薄夕阳浓。
　　迎风一笑和颜厚，临水相看见影重。
　　道眼只将平等视，玉环飞燕总天容。

　　既而，因亭名“赏春”，乃作《赏春行》一阕云：

　　世人赏春为春好，我何赏春被春恼。
　　太昊驾别五更风，万紫千红如一扫。
　　我今年少未白头，才得白头又枯槁。
　　赏春年少须追游，莫待春归吊衰草。
　　春归毕竟有来时，头白乌纱难再造。
　　何当别置留春轩，但愿赏春人不老。

　　桂英以生游赏之故，所赋之诗，语于玉贞。玉贞曰：“我有诗在彼，公子见否？”　桂英曰：“　公子每观，但深赞美。”玉贞遂纵步其所，见生佳作，真如明珠美玉，光振而可脱也。如秋风夜露，凄然而感恻也。如神思超越，高远而不可挽也。观毕，亦欲题律诗以复之，意犹未可，卒不见人，遂书于几云：

　　天挺聪明倚马才，日光玉洁任徘徊。
　　秦川锦缎桃花样，合浦长流珠蚌胎。
　　海内文章夸七步，翰林风月老三槐。
　　南金声价须珍重，却有佳人捧矾来。

　　再成三五七言古风一首：

　　帘半卷，香消篆。
　　池塘雨溅荷，声与芳心乱。
　　谩道黄昏独倚门，谁知吾有长门怨。

　　时，人间秋半，天上月圆。八月十有五日也。夫人当寿旦，生以致贺之仪，入谒拜夫人。两旁拱立者，皆内外亲属，不知其几多也。生作礼，进退未尝少有造次。众咸异之，莫不加敬。相国遂设酒于崇礼堂，大宴宾客。酒及中席。有张万户者起，捧觞致生前曰：“　今日之会，盛事也。幸逢公子在座，光彩倍常。酒中无以为乐，愿闻佳制，以为夫人寿。”语毕，生不辞。遂赋《千秋岁》词一阕以进。生素善歌，座间有好事者，皆知之，而请歌甚切。生不得已，乃慷慨歌之，以侑寿觞。歌毕，夫人喜甚，众宾皆举酒谢生，转为生寿。其词云：

　　祥云缥缈，天上琼楼杳。
　　飞仙舞，异香绕。
　　画堂春似海，醉把金樽倒。
　　寿星聚，分明高照梅花早。
　　玉盘堆玛瑙，捧出安期枣。
　　人不老，春长好。
　　是非华表鹤，总与中书巧。
　　平白地，谁知自有蓬莱岛。

　　遏云歌罢，余音绕梁，座人赞称，同出一口。夫大悦，重加钟爱。时也以龙剂四笏、兔颖十枝，遣左右持莲炬照生归于故馆。是夜，月浸楼台，万丈广寒清有路；香来庭院，一枝丹桂落无声。惟玉贞独坐于爱月之亭，知生独步于影娥之沼。轻笑轻语，情兼贾氏之窥帘；或默或言，意重宓妃之留枕。幸其有意寓焉。生乃托月试吟二绝，以寄情云：

　　其一

　　一团冰镜隔银河，爱此清光夜几何？
　　万丈广寒如可到，直将心事问□娥。

　　其二

　　静观银汉暮云收，皎皎金波映碧流。
　　天窟肯巢蟾兔穴，谁知乌鹊欠枝投。

　　又即景四绝以述怀云：

　　其一

　　飘飘黄叶下庭除，夜月移来影渐疏。
　　风景参差留不住，一池秋水浸芙蕖。

　　其二

　　挑尽银灯苦夜长，萦心万事总参商。
　　西风不管人憔悴？暗送秋声到枕傍。

　　其三

　　银蟾明透自家秋，会见高人秉烛游。
　　吹笛桓伊声不远，清光空浸洞庭流。

　　其四

　　倚栏频问夜何期？待月中庭欲睡迟。
　　一树西风黄叶响，不关风景自生悲。

　　自是之后，几度捧瞻淑范，但知己之驹阴。生惟齿录玉贞，络绎怀春，辗转其心。奈何相府潭潭，见且不可得亟，而况得其私之乎。一旦，步于万玉清秋窗曲。但见嘉木数十株，交荫庭户。引流为清池，以石￥栏楣环之。怪石高出池中，如怒猊绕骥。红蕖绿蕉，与木芙蓉掩映水上，金鱼鸳鸯凫鸭之属，出没菰蒲间。窗外斑竹千挺，于深处垒壁为台，作亭于上。由窗前一径，级而登焉。竹下列石为几，双鹤往来。径傍品菊数百，霜英灿然。池南橙桔相亚，累累若金。又别有茆亭，在东林蓊郁中，各擅其胜也。偶望见玉贞，上衣绛罗衫，下着翠纹裙，坐亭之前。卓越化玉有清香；娇艳如花能解语。诚谓两痕鸾月眉边照，一朵松云鬓畔妆。生率然进而揖之。玉贞惊惶中，回避莫及，乃仄身施礼，遂脱身独回。生因见玉贞，喜而作《临江仙》词一阕云：

　　忆昔望仙桥上遇，归来想象无真。今朝亲见活精神。动衣香满路，潇洒出风尘。回首多情何处也。踌蹰立遍西清。临江一曲尽宜人，把持花下意，犹恐梦中身。

　　又作《寄思曲》一阕云：

　　江头一枝解语花，不随桃李争春华。孤根流芳媚疏雨，香酥晕脸明朝霞。有人比花更奇切，犹带蓬莱秋夜月。南楼高土最关愁，相思梦断双蝴蝶。

　　词后又有绝句六首：

　　其一

　　翠带围宽瘦损腰，天台何处共吹箫？
　　可怜夜半秋天月，独自无言懒步桥。

　　其二

　　一片西风万里秋，落霞孤鹜使人愁。
　　若寻是处无愁地，却在鸾丘与凤丘。

　　其三

　　悠悠迎日对南山，吟啸何如谢传闲。
　　镇日倚楼无个事，寒鸦几带夕阳还。

　　其四

　　惜花无计可留春，倚遍阑干不见人。
　　细雨霏霏长不寐，坐听残角两三声。

　　其五

　　自别家中山满楼，举头不见郑瓜州。
　　于今冷落东篱下，虚度黄花又一秋。

　　其六

　　千家楼阁千家月，万里江湖万里秋。
　　江上芦花无异色，天边白鸟下汀洲。

　　玉贞因见苏生，遂作近体二律云：

　　其一

　　徐徐步入小蓬莱，笑指东山处士来。
　　诗为雨催遗丽句，花知人意倍娇开。
　　只鸡斗酒堪悲也，明月清风亦快哉。
　　还想多情行动处，秋鸿飞到越王台。

　　其二

　　闷倚苍藤趁晓晴，残蝉衰柳不禁鸣。
　　花间烧笋茶烟湿，竹底篝灯露气清。
　　月向水中流夜色，风从芦里撼秋声。
　　凭谁借得飞云履，不惮崎岖上玉京。

　　又成《秋怀》一曲云：

　　风吹细细伴廉雨，转眼光阻掷如缕。
　　倚楼惆怅望江南，迢递青山谁共语？
　　鬓云巧学月样梳，蹙地金莲红氍毹。
　　□娥自起霓裳舞，清歌沉醉黄金壶。
　　不觉枫林秋已半，相思欲寄雁行疏。

　　玉贞是夜，坐于独秀轩下，不堪默默以思，奈以两弯翠黛，致偷送之。分明一点芳心，却被春之拘管。既而，密遣小鸾者，持鹧鸪斑遗生，且戒之曰：“　若公子问所从何来，只道汝物供奉。”小鸾拜领其言，即以与之。生见是香出自西国，非小莺所有者。再三叩其所由，小莺盖权辞以对。生知其附会，以厚赂之，始以实告。生喜□思不逮，顿觉允说中藏。又思小莺之言，不可致辞以谢。乃喜而作五言古风一首：

　　夜长更几分，荀令薰龙文。
　　矗矗清檀火，纷纷洛浦云。
　　素馨不可窃，瑞霭还氤氲。
　　念此灰心久，凄然伤我魂。

　　生虽得玉贞雅意，未见出于杳冥。求其形迹可窥者，第初识荆，不知人顾自处何如耳。因于冰月台上，玉贞常所经处，生以是台为名，大书绝句三乎。望其赓酬之意，庶可以取言于心。诗曰：

　　其一

　　寒梅千顷接高台，四面玲珑绣户开。
　　天上有津堪去问，不愁弱水隔蓬莱。

　　其二

　　万绿空中出宝轮，瑶台深锁避飞尘。
　　自来自去无拘管，却念凭阑有佳人。

　　其三

　　玉华石冷漱流泉，瀛海蓬莱别有天。
　　最是宜人秋可惜，一潭寒水浸婵娟。

　　时玉贞，愁牵风景，金针懒刺。上林苑意访清幽；玉步轻移纤瓣笋。乃与桂英往游后苑，果越其所。望见粉壁间，新句墨痕犹润。知生作也，遂依韵和之。其词盖泛云耳：

　　其一

　　池塘分影倒楼台，一道清香桂尽开。
　　自是蓬莱观不尽，蓬莱顶上起蓬莱。

　　其二

　　月里声虚响画轮，水晶碾破滑无尘。
　　个中万籁俱收拾，惟有清风是故人。

　　其三

　　松飞孤鹤涧飞泉，何事人间有二天？
　　坐彻夜阑无觅处，一台水冷月娟娟。

　　生见玉贞虽赓其韵，何句中与向者事情多不吻合？不愉而归。秋香亭畔，窥见玉贞，独凭栏斗，闲视鸳鸯，久不移目。又有词以赋之，未毕，望见生至，急转身而去。生进前，见词名《卜算子》　也。遂续前以挑之，试其意。玉贞词曰：

　　秋日映寒塘，风弄文禽影。翠鬣红毛尽不如，时向波心整。

　　生续之曰：

　　韩魄犹凄凉，有恨无人省。只为多情也白头，花下双交颈。

　　既而自制七言律诗一首，以起之云：

　　相戏相亲近御沟，人人谁不道风流。
　　和鸣声彻双溪月，锦绣文飞五凤楼。
　　乌帽等闲歌白发，好花容易谢清秋。
　　寄君早结鸳鸯侣，尽解当年刺史愁。

　　书罢，投笔而去。玉贞见生联句，词曲又无忠厚之意，将欲纳之，恐类嫌疑之诮。将欲却之，未免绝人太甚。遂将原词，各分其半，命桂英还之。生见词还，大失所望。虽此，然致敬桂英之礼且恭。桂英见生有慕玉贞意，遂从而戏生曰：“妾非张氏嬖人，官人何尽礼如此？”生曰：“若得张氏嬖人，当以金屋贮之。”　桂英曰：“方便之门断，吾心不掩玉成之合。顾天意何如？独不闻乎，哓哓者易缺，皎皎者易污。”生曰：“且子言过耳。不日坚乎磨而不磷，不曰白乎涅而不缁。”桂英曰：“不然，妾每侍左右，观其对花惜过半之春，览镜悲三千之色，一段风情，被君拘束久耳。兹者，还词以却，其中有所贪昧，隐忍而不肯受之之实，从可知也。”生笑曰：“　必君之意，岂知他意，如君揆我之心，难料他心似我。且以妇人水性，信乎可决东西。况彼前意尽佳，到此又　相　各　别。是　诚　所　谓　误　天　下　之　苍　生　者，必　斯　人也。”桂英笑曰：“然此乃妾特写糟粕，其内真情，是未可知也。若左右赞襄，谨当趋命。”　乃退。生因作七言律诗一首，以写其悒怏云：

　　淅淅风高细雨收，庭前万叶总惊秋。
　　黄花不语空辞树，流水无情自入沟。
　　石火难消离合恨，月钩空挂古今愁。
　　凭阑忽见衡阳雁，费尽人呼不下楼。

　　生惟玉贞是念。何以见其殷勤？宵星之灿，每瞻北斗。感暮云之生，长向江东而忆李。其于寝食之间，常有不平之叹。盖遑遑焉如有求而弗得也。桂英识之，代彼曲为道达玉贞之前。玉贞知生之慕已深，曰：“子何不云，男儿欲遂平生志，六经勤向窗前读。”　桂英如其言，以达苏生。生喜玉贞有相勉之意，赋情特甚，又求之曰：　“　子可谓我言曰，‘室中若未结姻亲，自有佳人求匹配’　之句。”　桂英以告玉贞，玉贞见其词语迫切，怒责桂英，且又嘱桂英曰：“汝达官人处，切勿言我之失怒，当以我之无言为答。”　桂英承命以对，生知其有恨乎己。因制《忆秦娥》词一阕：

　　箫声切，无端却被风吹别。风吹别，一声声是，怨花愁月。流萤四起灯明灭，未眠孤馆心先怯。心先怯，枕单衣薄花残月缺。

　　玉贞亦自作一律，并绝句一首：

　　残角凄凉动鼓鼙，颠狂起舞在闻鸡。
　　闷弹焦尾歌黄鹄，醉倚空床倒白羁。
　　半夜檐头霜月静，一声树抄野猿啼。
　　偶然不失生平笑，犹自无心过虎溪。

　　绝句

　　鳞鳞鸳瓦试新霜，海水铜壶滴夜长。
　　酒醒无眠还起坐，一枝梅月转回廊。

　　即辰，窗梅横月，檐雪滚风。生父母遣左右，持通天之犀二，照乘之珠五，以为束脯之仪，并书一缄，促生归焉。生见书至，失意殊甚。由两情未决，进退两难。不得已，将父书上启于相国之前。相国见书大悦，意在礼而不在物。须臾生告归，相国与夫人，款留坚执。生从命而退。

　　玉贞天挺英标，节介冰城，坚似玉环，不断情分，心绪乱如丝。父接苏生犀表，岂无摇厄于中。适闻生系马长亭，实有寸心千里。少焉，知生留居别院，不啻一日三秋，其感

　　可知矣。时季冬，晦日前一夜，步于得月池亭。生知玉贞在，遂口占一绝，以瞰玉贞来意何如。果蒙赓中垂意，生深慰所怀。其诗云：

　　嫦娥何事掩妆楼？故把双眉皱不休。
　　自是杨花无定性，随风恐逐水东流。

　　玉贞依韵和云：

　　家住东城十二楼，霓裳一曲未曾休。
　　天河有路通人世，更许乘搓溯上流。

　　是夜竹爆千门，灯燃万户。相国作腊酒于具庆堂宴生。俎豆备水陆之珍，歌舞极声容之盛。举府大小，无不毕集，惟玉贞不与其列。须臾，命桂英招之。玉贞以嫌疑之故不出。夫人复行催促，玉贞重以父母之诺，而不敢留，乃趋其命，但有欲进不进之状。夫人顾玉贞曰：“　苏公子一家人也，何避嫌之有。”玉贞从阶下徐徐而进，展拜生前。生熟视之，见其柳眉横远岫，星眼动秋波，体态妖妍，词气婉媚，真神仙中人，风尘外物也。顷间，夫人亲酌饮生，生力辞以不胜杯酌之故。夫人曰：“公子酒既不任，如今夕佳会何？”因指壁上《仙客宴蓬莱图》命生以赋其上。生承命赋之，顷刻而就。文不加点，赋名《仙客宴蓬山》：

　　蓬山深静，烛光吐红。壮金屋之巍峨，开朱户之玲珑。五步一亭，十步一宫。东池一山，西池一岛。武夷北向，罗浮西峙。左带瑶池，右环翠水。非红尘之到处，乃长房之壶中。既为仙客之所都，又盛华筵之所设。交梨火枣美其时，冰桃碧藕加其洁。有麟凤可脯，与蛟龙可血。猗欤盛欤，悉庆所有。招邀秦女，吹凤屋之珠笙。指点云英，捣蓝桥之玉臼。王烈鸣弦，冯夷击鼓。花绕洞而玉蟾催，锦缠头而湘子舞。既而，孔雀扇，麒麟车，仙班簇簇；龙麝香，琼瑶□，尘世寥寥。争看麻姑之会方平，紫徽之邀许穆。有李玉局之说经，有贺鉴湖之一曲。摩耶子晋，各献奇术。又二童子，拜师命飘然莫识所以。须臾，见琴高乘赤鲤而来，王乔飞步履而至。咸曰善哉，且曰快哉。少焉，月出东山之上，徘徊斗牛之间。弋高鸿，钓游鲤，追凉风，濯清水。罢弹石下，一局棋残，听尽檐头，数声鹊喜。奉瑶觞，则神女当前，奏瑶琴，则灵妃在后。一饮一石，一醉千日。或吟彻黄鹤楼前，或醉沉碧桃花里，或叱石以成羊，或画水而成路。慨然长啸一声，俯仰人间今古。嗟夫，以地之杰，以人之灵，道可悟而不可行，仙可望而不可迎。徒见山寒兮屋青青，宴罢兮水泠泠。白鹤飞兮而不去，睡鹿扰兮而不惊。夫对咫尺云路，弗能整履以登。但身外无求，长使醉斗酒于自家风月，天高海阔而忘其主宾。

　　赋罢呈上，相国与夫人大悦，雅论均口。须臾，相国以事扰出席，生因斯语夫人曰：“迩奉玉音，岂当违逆。故忘其固陋之习，敢攀其高明以赋。若小姐，月胁天心，才调甚堪如李杜；瑶琚玉佩，文华谁肯尚班曹。幸逢今宵长筵，不可以无佳制。玉贞对曰：“　聊斟薄酒，非敢言招。自惴鄙庸，何劳过誉。且新句佳词，皆君所道，则余文俗语，我尚何言。”　夫人顾玉贞曰：“　既荷公子雅意，毋以执一是拘。汝试为之，求其斧削可也。”　玉贞因是，遂成五言律诗一首：

　　石髓寻常服，壶中自岁华。
　　青蛇藏舞袖，白兔捣灵沙。
　　渴饮长生酒，闲栽不老花。
　　清风明月夜，跨鹤访君家。

　　复继之除夜诗一首：

　　今夜逢除夕，人家物候催。
　　欢声惊爆竹，春意到寒梅。
　　守岁椒花颂，分年柏酒杯。
　　明朝调献节，黄道九天开。

　　生倾听之余，自叹弗及。时酒罢，各谢而退。生因玉贞于宴会之际，有感于心，乃口占一词，名《西江月》：

　　暖入春风小院，人间七宝高台。皇天谪下素娥来，别是香尘世界。　　翡翠楼中酌绿，醑红粉晕香腮。晓霞丹脸笑颜开，一似观音出现。

　　生一日，步于平远堂后，达夺锦轩中。壁间忽见孔子图，并有百花图许多。值玉贞正隐几而卧，凡上有画海棠其上，出玉贞妙手。生轻步潜后，拊其背曰：“勿寝，独不观孔夫子在迩，当昼而寝乎。”　玉贞惊恐而起，其意有责生者。生负罪以告其非。玉贞曰：“公子既遵孔氏之格言，独不闻乎男正位于外，女位于内，男子无故不入中堂，况入人家闺阁乎？”生曰：“客居寂寞，访景怡情，信步而来，莫知所犯，万惟泰广宽洪，必加涵贷。”　玉贞曰：“寒居颇广，宜昧所知。既犯之初，于情可恕，向后若此之愚，即当白诸相国，必见屈于子矣。”　生曰：“相国不屈于人久耳，非小姐之前断，不若此之甚。”　玉贞乃笑，且曰：“　昨承佳作，我母再三道及奇才。”生就而视曰：“此海棠图，能事固美，可试生赋之，以彰其美，可乎？”　玉贞然之。生作《　明月棹孤舟》一调：

　　富丽谩夸金谷好，芳枝一夜韶光老。猛省春风，都来几日，报道海棠开了。妃子睡余天乍晓，新妆里胭脂初透。子美无诗，梅花柏绕，能有暗香来到。

　　玉贞曰：“此词曲高雅，善于形容景物，信如落花依草也。只下段句欠着实。”　生见玉贞亲览己词，乃藉词引身近之。然玉贞虽常于交攘，亦待之从容，不能免其泰中之严。见生随近，贞乃随退。生笑曰：“　国华客邸萧条，久疏笔砚，虽勉强而成，不无感伤之病，伏惟小姐不泻苍海之珠胎，裁支机之云锦，为生一洗之何如？”　玉贞亦强成绝句一首，以副其意云：

　　彩云飞散锦屏空，窈窕花仙媚晚风。
　　爱惜芳心浑未解，谩劳银烛照春红。

　　生得交接间，慰情殊切，不觉日落咸池，月生东谷。玉贞逼生曰：“　斯地不可所履，公子早宜回步，恐我父母到此，自贻圭玷。”生致谢而退，因制律诗一首曰：“

　　信步名园觅小红，谁家玉貌笑相逢。
　　遗音有地闻箫史，宝□无缘授木公。
　　元盛愿教从尹吉，孟光终欲择梁鸿。
　　此情尤可成追忆，只恐相逢是梦中。

　　又寄绝句二首：

　　其一

　　翠眉云鬓画中人，袅娜宫妆迥出尘。
　　天上□娥原有种，娇羞酿出十分春。

　　其二

　　恼人光景断人肠，才子相逢窈窕娘。
　　春意不知何处着，绿窗东畔杏花香。

　　时正月，朔后十日，夜半。四顾寂寥，生步牙琐寒窗下，见瑞雪飘飘，轻寒剪剪，窗前月色皎洁，如水浅浸，疏枝之上。壁间灯火，明灭似星，低迷孤枕之中。睡鸭中蔷薇露冷，绛纱内翡翠衾寒。有琅＆石几，弹棋枕琴，布置潇洒。生抚琴以寄其指，乃操《　雉朝飞》　一调，观其舞鹤下庭，游鱼翻水。时玉贞方倚床无寐，忽闻窗外琴韵，呜呜焉，如怨如慕，如泣如诉，余音袅袅不绝如缕。知生之奏，遣桂英持武夷龙团以遗生。生起而受之，因移身私桂英。桂英从之。生见其色，虽不能可拟玉贞万一，亦婢中之翘楚者也。方与情好，玉贞知桂英与生遇，遣兰英促之。桂英见兰英，急遽于前，莫掩其实，惟赧然而归。生因占《　好事近》词一阕，以自讳云：

　　夜色映帘栊，梅影半横斜月。闲把素琴消遣，这芳心谁说。　　高山流水遇知音，石鼎分香雪。一啜何须七碗？喜衷肠清绝。

　　玉贞亦歌一曲，又绝句一首，以自抑云：

　　何处远来寒水晶，犹能勾引骊龙吟。
　　曲弹白雪阳春调，中有离愁白鹤声。
　　嗟哉子期胡不返？松梢鹤唳伤人情。
　　夜深泪落残灯下，博山香透冰弦清。
　　风吹余音敲窗响，为诉满庭空月明。

　　绝句

　　月照梅花淡又浓，何人窗外诉东风。
　　欲知后夜相思处，尽在瑶琴一曲中。

　　不意，兰英以桂英之事，语于玉贞。玉贞亦知其情状，初无不足之意。因题《初春》二绝，以戏生云：

　　其一

　　一鞠阳和动物华，深红浅绿总萌芽。
　　野梅亦足供清玩，何必辛夷树上花。

　　其二

　　一气流行自有分，辛夷那有吐奇芬。
　　昨宵似与东皇道，开到梅花便到君。

　　生因玉贞以佳句为戏，私喜何如。偶因桂英至，谓之曰：“吾有书一缄，能与我持去否？”　桂英曰：“　敢不从命。奈小姐以孤高峻绝之姿，贞白坚雅之操，见此，正谓楚国亡猿，祸延林木；城门失火，殃及池鱼。不亦难乎？”　生曰：“不难，若事有不可为者，吾用力而为之，固不知轻重之别。事有可以为者，吾侥幸而为之，亦不知取舍之宜。第小姐遇我以厚，我岂甘受其薄。兹修尺楮，以申谢意。愿子挽千钧之力，代吾展转维持。若遂所愿，当以千金为酬。”　桂英曰：“君子成人之美，妾岂反是。其受素心之谋，谨当周密。事若克谐，是所愿也。小财余事，岂望报耶。”　遂入见，遇玉贞于万娇亭东畔，即以与之。玉贞急纳于袖，返室观之云：

　　辱爱生苏道春，顿首拜启，芳卿可人妆次。曩者，天意有在，人愿仅从。获接手仪，自知多幸。惟兰姿挺秀，薰质生香。粹然冰玉水洁，盎矣春阳之温，柳媚花娇，世所罕见。奈何地限南北，天各一方。情无由而达，意无自而通，使人于月白风清之顷，酒醒梦觉之余，宛若其留连耳。相见之思，常怀于晋接；相亲之慕，每切于震邻。夫以小姐娇姿淑态，致我之反侧。今一味若此，姑得运亮于思维，贡言于微机，万望小姐体咸之虚，全垢之遇，垂念贤女有吉士之怀，而君子有淑女之逑。则西厢之月可待也，生独不为张氏君瑞乎？梁圆之琴可听也，生独不能为司马相如乎？诚如是焉，桃夭思配，得其时耳。君子好逑，遂其欲耳。天意人愿，岂不为之两全哉。倘不俯就，斯言置之度外，则付人之情怀万斛，与衰柳败荷，相忘于地下矣。兹奏伏，矧之一言，难尽衷肠之万缕。伏冀目击之余，发笑之后，毋使青鸾信杳，黄犬音乖。则生之幸，可胜慨耶。

　　继之律诗一首云：

　　有美佳人自出群，轻风斜拂石榴裙。
　　花开金谷春三月，漏转铜壶夜十分。
　　玉雪精神联仲琰，琼林才貌□崔君。
　　少年情思应须早，莫把无心托白云。

　　桂英索贞回音，玉贞苦其所索，遂封白笺一纸以与生，且固其缄。生见重重于封之密，自以为得其佳人，亦喜以遂所愿也。竟开视云，其中曳白。复题短律一章于其上，以与玉贞云：

　　午夜方彩席，临对一强颜。
　　玉成情似海，珍重意如山。
　　为我先事折，怀人尽日攀。
　　料应相许后，都在不言间。

　　玉贞接生诗后，亦不与答，乃因时作佳句以自遗。多不尽录，姑记一二，以书于左：

　　特地寻春

　　闻道西园欲早春，偶凭幽鸟语来真。
　　不知好景归何地，试向梅花问主人。

　　上林春晓

　　宫柳如烟晓露零，一弯残月映三星。
　　个中多少闲花草，尽逐东风出武陵。

　　花槛雨晴

　　窗外花含宿雨低，喜看寒碧涨前溪。
　　出门检点春多少？绿暗红稀莺乱啼。

　　兰闺春恨（四首）

　　其一

　　花娇柳媚燕呢喃，香径幽怀两不堪。
　　人在东风庭院里，相思无语佩宜男。

　　其二

　　静掩重门春昼长，为谁展转怨流光。
　　更怜无似秋波眼，镇日怀人泪两行。

　　其三

　　悠悠余恨怨春闺，嫩绿飞红半掩泥。
　　正是不堪回首处，海棠憔悴子规啼。

　　其四

　　几度伤春怯杜鹃，不堪坐冷旧青毡。
　　登楼王粲今何在？只见垂杨舞翠烟。

　　洞房春睡

　　芙蓉帐暖度春宵，梦入巫山去路遥。
　　忽被邻歌频唤醒，声声都是念奴娇。

　　雨霁惜春

　　临水夭桃褪晚妆，东风吹雨到池塘。
　　不知乱落花多少？起剔银灯看海棠。

　　客窗春夜

　　丰山亭下正鸣霜，落落春容绕建章。
　　最是不堪孤枕客？五更撞碎九回肠。

　　洞房春夜（二首）

　　其一

　　高卧琼台第一宫，花心着雨泣香红。
　　重门深锁多情梦，咫尺谁怜梦不通。

　　其二

　　瓮头酒熟人皆醉，林下烟浓花正红。
　　夜半灯残香阁静，秋千垂挂月明中。

　　春宵无寐

　　清露洒桃红透，微雨点波绿皱。灭烛解罗衣，正是千金时候。知否？门外绿肥红瘦。右调《如梦令》

　　香闺春情

　　绛桃倚笑，醉九重春色，东风有约。扇底把娇羞向我，红楼画阁。廉下金钩，香销宝篆，锦字长抛却。燕莺交处，这情报地安着。谁念绿绮飘零？曲终人远，按一床弦丝。惊起两眸无定任，望断天涯地角。倦鸟知还，野云出岫，半点心难托。此时光景，为谁长是萧索。右调《念奴娇》

　　右调《念奴娇》时春二月，尚有醉杨妃菊盛开。玉贞异而美之，置于水晶盆内。因题七言古风一首于壁上，以咏之云：

　　马嵬坡下春光好，香魂染作江南草。
　　红颜岂负西风心，自是东风爱相恼。
　　芳心一点和春结，那更重重犹叠叠。
　　大家留取看多娇，寄语谁人敢攀折？

　　苏生一日，见咏中有“　敢攀折”　之句，知其必自任之重，因戏以折之，遂秉笔题二绝，以挑其意云：

　　其一

　　玉根托与玉人栽，暂把香泥筑马台。
　　不道蟾宫攀桂客，却将浓艳窃将来。

　　其二

　　造化无私亦有私，为何偏许傲霜枝。
　　知他爱彼风流种，故向春风唤贵妃。

　　玉贞见是菊开非其时，甚可人意，每玩而爱之。生折，不为所吝，且笑曰：“此君何放荡若是哉！”　亦托根寓意答之云：

　　娇花插向少年头，年少花娇正好逑。
　　一种暗香知有约，来生重会此生休。

　　又继之古诗一首云：

　　采采黄金花，相亲何太切。
　　笑我惜花心，恩情中道绝。
　　疏之久反亲，宠极爱还歇。
　　盆中更取青青华，留与窗前对明月。

　　明惟春仲，和气艳阳，丽日初长。苏生虽得玉贞诗词往来，然莫能与诉衷曲。朝暮怀想，郁悒无聊，乃制春辞数十首，以道感慨云：

　　春愁

　　红炉谁与共团□，此际真成蜀道难。
　　旧恨新愁无住着，一帘风雨杏花寒。

　　春恨

　　春满江南蔽弱兰，山中夜夜梦魂单。
　　临风不作昭君怨，空把琵琶独自弹。

　　春思

　　恼人好景暗消磨，独倚江楼看逝波。
　　身似虚舟轻是叶，载将清怨晚来多。

　　春眠

　　聚散无凭似梦中，起来斜日映窗红。
　　钟情自古多神会，谁道阳台路不通。

　　春暖

　　莺逢日暖歌声滑，人值花明笑脸开。
　　一片落英随水去，肯邀刘阮到天台。

　　春色

　　千红万紫竞芳辰，纵有王维写未真。
　　自是卖花人着力，一肩挑出洛阳春。

　　春雨

　　闷对花时倍感伤，一年好景是春光。
　　无端几阵催花雨，天棘开来妒海棠。

　　春日

　　丽日迟迟上翠屏，北窗高卧醉初醒。
　　伤春黄鸟如人语，独立荼□花下听。

　　春游

　　轻风细雨燕飞斜，笑解金龟问酒家。
　　九十韶光容易老，何妨秉烛夜看花。

　　春暮

　　绕檐新竹薄生寒，绿暗红稀春意阑。
　　忽报东君欲归去，相留无计独凭阑。

　　伤春（四首）

　　其一

　　春归无计为春留，舞榭歌台总是愁。
　　记得怀人云雨梦，一声断雁五更头。

　　其二

　　尽日恹恹对画楼，眉头才放又心头。
　　桃花莫谓刘郎老，浪把轻红逐水流。

　　其三

　　半掩朱门日已西，蓝桥路阻草萋萋。
　　子规更有伤春意，来向海棠花外啼。

　　其四

　　酒醒南窗梦未真，满怀心事向谁陈？
　　自怜辜负看花眼，来到花开不遇春。

　　春归词一阕

　　春暮愁万种，门外五更风雨。青鸟不来春欲去，隔帘双燕语。最苦留春不住，满目落红飞絮。行云遮断阳台路，总是伤情处。

　　生赋罢，乃乘间画张生遇莺莺图，有倮’薄恶之态。题一诗一词于上，终日思以便鸿。忽兰英至，生求之，兰英竟以生图付于玉贞。时玉贞因侍父疾，方治汤药，兰英莫知。乃曰：“苏公子有图奉此。”　玉贞惶愧，乃言他事杂之，得不觉，因蹑其足，遂悟。即返绣室展观之，题曰《　崔张佳遇图》，有诗词焉。

　　轻寒时透绿罗裳，情重佳人懒下床。
　　对舞翩翻双蛱蝶，同心颠倒两鸳鸯。
　　行云飞雨来神女，倚翠偎红钾沈郎。
　　忘却碧阑干外立，不知何处是西厢。

　　又词一阕《观皇阁》

　　仰看星河半落，洞房乍晓，弄晴黄鸟声声巧。春在流苏深处，合欢梦绕。正是恼人时候，琉璃枕上，知是春多少？含情睡起娇无力，乘兴也傍章台，柳烟青小，怎禁得海棠花老。

　　玉贞观毕，遣兰英召之。生闻召，即趋而往。至则玉贞仍坐不安。生揖之不答，叩之不应，如是者三。生曰：“子如不言，吾几失子耳。”乃曰：“愚虽女流，不能流芳百世，亦当遗臭万年。洞开重门，正如我心。少有邪曲，君皆见之，且置之勿言，盖闻公了负不世之才，蕴非常之见。所托不得其人，况其大者乎？”　玉贞具以其故告之。生曰：“　殆哉，殆哉，此则国华之罪也。”　玉贞笑曰：“　公子无罪，何其心之有罪？”　生曰：“　昔熊渠子夜行，见寝石以为伏虎，射之，灭矢饮羽。渠子曰，吾之诚心，金石可开，况人心乎。然则，国华之心，乃一诚耳，惟小姐金石，何不为我开耶？”玉贞默然，笑而不答。因指几上之琴，谓生曰：“　公子雅操见闻。”生乃自制一调，名曰《相思》，操以挑之：

　　相思相思何纷纷，不见知音空见君。
　　三径菊松空有恨，五更风雨暗伤魂。
　　一枝梅吐楚江内，一枝梅吐楚江外。
　　楚江内外一枝梅，一枝梅落楚江在。
　　笑我苦相思，尽日无停歇。
　　微吟略可怀，付与梅稍月。
　　梅低月尚高，悠悠过夜半。
　　相思望楚江，芦苇投孤雁。
　　自断楚江云，回首相思远。
　　梅稍转明月，春宵何苦短。
　　相思复相思，阳台无梦处。
　　佳期多间阻，京兆眉愁聚。
　　荀令独伤情，我今亦几死。
　　长相思兮长相忆，苦相思兮无尽极。
　　早知薄幸负人心，悔教望仙桥上立。

　　余音

　　落花流水恨飘零，惟得东风两鬓星。
　　一曲相思人不识，惟余江上数峰青。

　　生鼓琴既罢，玉贞危坐若无所闻。生曰：“小姐所谓铁肠而石心也。”　玉贞乃莞尔而笑，复命兰英取琴，放己膝前，亦自制一曲，以答之。名曰《和鸾操》：

　　听罢相思琴，谩起广平心。　　　　
　　不识陶潜隐，满帘风露深。
　　清韵琅琅悲又悲，诉与君闻知不知？
　　伯牙流水高山调，万古知音只子期。
　　岂知堂上荧煌烛，偏照愁人庭下哭。
　　悲哭何因泪许多？一江涨出春波绿。
　　解我相思心，知我相思苦。
　　为言君子有终交，此道今人弃如土。
　　君不见，上苑一枝花，深红浅紫争春华。
　　最恶江南连日雨，奇芬不久落尘沙。
　　又不见半空一轮月，光浮万里尤高洁。
　　仙籁云间正可宜，团圆之时还又缺。
　　多情惟有楚江流，昼夜滔滔常不竭。
　　君兮君兮思又伤，凄复凄兮无可奈。
　　愿君好学楚江流，终须还了相思债。

　　余音

　　为问多才浣此情，试听膝上两三声。
　　曲终自冷画堂夜，寂寂寥寥恨杀人。

　　生曰：“　佳哉指法，但此音未免金石之音。”　玉贞曰：

　　“何为其然也？”生曰：“小姐心不应手故也。”玉贞曰：“不然，心正则手正。”俱各嬉笑相倚，时春半甚寒，生设言寒甚，愿托一衣，意谓千金可以买笑，百媚由此春生。玉贞不逆其请，重于所私，即解衣衣之。生谢曰：“一衣可有，万感难名，镂骨刻心，衔环结草。兹有此者，以为得幽人之伴，左右不忘君也。”　言未已，忽兰英报曰：“相公疾笃。”遂去。生因作律诗一首云：

　　万竹窗前理素琴，曾如飞瀑下遥岑。
　　映阶碧草自春色，隔树黄鹂空好音。
　　兀坐以思忘坐趣，即人所指见人心。
　　韶光易上青云鬓，几度沉吟惜寸阴。

　　时潘相国病笃，遗嘱夫人曰：“家事多端，卿治内固优为矣，惟玉贞大婚未讲，此女性质聪颖，出于寻常，不可以财帛论，不可为庸人妇。人思善马，远访西域。我意骐骥近在比邻。若苏国华，丰姿隽逸，学问优长，诚卧东床而坦腹者，射屏　雀　而　中　目　者。况　故　家　文　物，亦　甚　相　宜，卿　其　念之。”夫人怅然受命，召生至，握手与决别，悲不自胜。明旦卒于正寝，盖庚戌年九月之秋也。生一如礼，助之丧事。殡殓既周，复效近体唐律一章，以哀之云。诗曰：

　　早把文章夺锦标，急流勇退荷清朝。
　　官居一品名犹在，人去千秋恨未消。
　　潮水源流千古道，孔颜恩义一时凋。
　　先生去也还知否，天上人间两寂寥。

　　玉贞痛父之殁，守丧哀毁，虽祁寒暑雨，侍立柩侧。晨昏吊慰，未尝废离。闾闫郑卫之音，未尝一经于耳。不正非礼之书，未尝一接于目。每想父容，辄为流涕。先于父病之时，衣不解带，汤药必亲尝，稽颡北辰，求以身代。如割股之貌，无所不至。及此，常有双鸟，鸣于墓上，灵芝出乎庭前。众以为孝感所致，故并及之。生既别数月，一夕隔帘之间，见玉贞冠素冠，服素服，以家事行过于西帘下，若有追思不平之叹。生因见之，遂口占《　虞美人》　词一阕，使闻之：

　　银蟾光漏栏杆曲，照个人如玉。悠悠清夜两交光，惟有梨花，高素向东墙。莫非玉府潭潭隔，乘作人间客，含娇犹把翠眉颦，教我有私，何处度芳心？

　　玉贞闻之，乃托月意，哭咏一绝，以答生诗云：

　　玉清宫下水悠悠，一种相思两地愁。
　　月色不知人事改，夜深还照粉墙头。

　　他日，潘夫人赴玉清观，追荐相国，命生辅行。生至中场僭归，见玉贞独坐于览绣窗下。生趋而揖之曰：“卿有所思乎？”玉贞从容作礼，答曰：“　自严君去后，凄惨交集，何所思耶？”生曰：“心有所执，固不足以言思。思父之有，独无我思。”　玉贞曰：“思若急于人而缓于父，正谓所厚者薄，所薄者厚，未之有也。”　生无以答。玉贞见生失容，复曰：“吾以思君，以其事端百出。愿得为吾家柱石，愿意之必报也。”生曰：“　若报，当以何事？”　玉贞起，取白璧二双，黄金五锭，致生前曰：“　聊赠客边之需。”　生艴然曰：“黄金百镒，唾视于轲氏之口。白璧二双，芥拾于虞卿之手。何以利而见诱。”　玉贞笑曰：“吾为君蓄此久耳，正所谓敬以将之以玉帛则为礼。爱敬之心，假此以达，何必曰利。”生揖而受之，曰：“国华愿赠百倍以谢卿，可乎？”　贞曰：“百倍特可以谢桂英之躯耳。”生曰：“如桂英，发蒙振落耳，安敢以撮土而拟泰华哉。”　生虽与语，视其色多不自安。遂引身促之，玉贞环柱而走。复正色制之曰：“君不闻乎，君子之交淡若水，始虽疏而终必亲。小人之交浓若醴，始虽亲而终必疏。盍不以君子相待乎？”　生曰：“　吾岂不知君子小人之分，若就以君子而论，吾闻以礼食则饥而死，不以礼食则得食，必以礼乎？亲迎则不得娶，不亲迎则得娶，必亲迎乎？”玉贞未及答，生竟掩扉留之。玉贞恐不可脱，因制之曰：“吾见善始者多，克终若寡，君当议以悠久之交可也。后园有一小祠之神，甚灵，宜请盟于神，未晚也。”生信之，遂与同行。玉贞又曰：“交神明若无香，一念之敬安在哉？”生感其言，大喜过望，遂往取香，玉贞从他路而归。生至，则行矣。生自叹甚愚，’徨无措，因赋近体一律诗云：

　　踌蹰无地忆元晖，一握薰风下紫薇。
　　鲁矢拟飞聊必下，秦都不割赵空归。
　　水流东涧朝西涧，云过南扉下北扉。
　　携手不堪分手处，闲庭日永燕交飞。

　　玉贞一旦独步于爱莲亭上，生从会胜园内奔入，踵其后，以手抱之。玉贞力拒坚制，生求之曰：“国华于此，盖有日矣。岂不以父母之心为心，故卿之念为念。只为玉人情重，是以燕子忘归。感朝露以兴嗟，见秋蟾而增叹。茕茕骨立，形影相吊。君岂得坐视而忍心耶？”　玉贞曰：“　吾岂不自知，但见一念之差，百年之恨。是故，闭门童子，一善尚求孔氏之贤；奔夜文君，万载而污苏瞻之齿。眼底纷纷，心中怏怏，倘失自裁，不惟我之名节丧失，亦且君之士风扫地。第可望者，适闻我母有结姻之言，可因其势而交之，庶得以遂兼葭之倚美玉，兔丝之附丝萝矣。”　生曰：“　斯愿克谐，是天来相，虽藉一时之欢合，亦何补于终身；三生之念，岂偶然耶。”玉贞深喜其志，遂携手于亭东畔，并坐留连，不觉金乌西坠，玉兔东升。生益为色所夺，口虽言而心不逮，又逼之曰：“室迩入遐，当如暮夜无知何？”　玉贞笑曰：“君何为是，吾岂刻舟求剑，胶柱鼓瑟之流。夫人，立心不为昭　昭　信，伸　节　不　为　冥　冥　惰。岂　可　暗　昧，废　其　所　立哉。”又从而诳之曰：“子欲图我之私，我欲求君之制，得闻《酹江月》　一词可矣。若然，吾当刻烛为信，若君烛至词成，吾即定期从约，不敢以爽。否则非所知也。”　生曰：“固当应命，奈无徵之言，误人有素。请命何题？”　玉贞曰：“不过即其所处之景，自写所蓄之怀。生曰：“欲写吾之郁抱，但恐笔舌不能尽焉。”　乃用辛幼安之韵，俄顷而成。其词曰：

　　天涯寥落，等闲间，又近端阳时节。竹箪微凉无限好，争奈骚人偏怯。绿树荫移，水晶帘卷，此境尘寰别。暗中挥泪，万千心绪难说。谁信藕断丝连，泪干痕在，夜夜窗前月。旧恨眉峰舒不起，怎禁新愁又叠。默想归期，悠悠似水，空把肝肠折。不思岁月，无情白添华发。

　　烛至刻而词成，玉贞虽甚叹赏，亦甚推托抵牾，终不肯从约。生不能强，郁郁无奈，乃曰：“吾之词即占，君之言又背，此夜月白风清，不可以无佳句，卿当赋一《　临江仙》调以抵之可也。吾击钵为信，若立刻响绝而就则已。”　因戏曰：“不然，则上自玉楼，下自冰室，亦与君俱往然。”　击钵之音未终，而玉贞之词随继。词曰：

　　扇动笙箫声袅袅，玉轮光浸寒波。风摇花影美娇娥。欲凭十二曲，试问夜如何？天柱指迷人去久，疏星空绕银河。细思好景暗消磨。天街凉似水，素露接飞蛾。

　　生见玉贞所赋之咏，不无枯淡之意。其中所蕴者，例此可知其余。无可奈何，知玉贞决不可犯，言语颠倒，进退怆惶。玉贞又慰之曰：“慎宜郑重，愿君抽织锦之一机，露操月之半指，但　迟　之　以　岁　月，即　当　期　报。吾　岂　守　株　待　兔　者耶。”生曰：“不再青春，光阴流水，无凭白发，百年身世一浮萍。若迟之以岁月，吾知心与时驰，意与岁去，鸡皮鹤发，是之谁愆？”　言毕，忽闻众声喧哗，遂循去，不得再语。生次早，闻鹧鸪鸣，因占七言绝句一首：

　　苦竹山头苦竹西，山寒竹苦鹧鸪啼。
　　逢前正好□徨立，又向相思树畔啼。

　　复因爱莲亭下有含莲数朵，故题一绝于亭之右，以示玉贞云：

　　浴罢贵妃出水隈，便将玉手托香腮。
　　薰风尽作催花鼓，何事含情不肯开？

　　生自会玉贞之后，酝成采薪之忧。桂英以告玉贞，玉贞遂作《天仙子》词一曲示生云：

　　流水桥头舟一带，情重骚人不堪载。谓言消瘦怕郎招，忧未解，愁先碍，谩说江山如有待。　　阆苑多春无处买，抚景平怀增感慨。寄君着力把金钩，宜作态，须宁耐，都付五湖明月在。

　　生见桂　英　持　至，大　喜。开　视，竟　无　遂　愿　之　意。复　泪　笔　题《长相思》曲以答云：

　　风一林，月一林。景少情多两不禁，羞弹靖节琴。　　忆归心，数归心。血泪滂滂满素襟，西山日半沉。

　　玉贞见生诗意飘荡，又恐有累生躯。所谓（娘者，乃女之从婢，虽容貌不及玉贞一二，但其体态窈窕，真仿佛一玉贞也。玉贞平日喜其姿容类己，以善遇之。至此，不得已，以厚谋之。且曰：“以意感人，人以意投。以德感人，人以德报。报施之道自然。你在我荫下有日，未尝以薄亦未尝寄一切己事。奈我因与武功苏官人有约，今日我疾作，不可以风。愿汝代我可否？”　又以行事之实告之。□娘平时，蒙恩戴德之良多，奔走承顺之不暇，即应曰：“敢不从命。若于明烛中，不无妍媸之别乎？”　玉贞曰：“　不妨，吾有善处之之术。且我与苏公子，交日无多，而汝又不为熟。愿汝勿以圭角太露。”　遂使调己之言，服己之服。又先遣桂英，持《画堂春》词以许生云：

　　银河一派鹊成桥，因风吹下文箫。牛郎织女会今宵，还咏桃夭。　　好把雅情持重，雨暮云朝。花窗月上影斜摇，报道佳招。

　　生见词意有许，欣慰有加，乃扣桂英曰：“吾闻，轻诺者必寡信，小姐欺我乎？”桂英曰：“小姐岂有欺官人之心。”　临行又曰：“　请官人勿秉烛以待，恐隔窗有耳，傍隙有人。”生信之，如其言，候至三鼓，果见前至。远迎曰：“卿今日作个信人也。”挽之入室，引于帐下。交好之情，虽翡翠之在青霄，鸳鸯之游绿水，未足谕也。相与枕藉，不知东方之既白。□娘告归，生送之数步，乃觉。且笑且喜，遂作近体一律，托□娘示玉贞云：

　　嘉会相逢实不期，思因依反好因依。
　　蓝田美玉双呈端，沧海明珠两蕴辉。
　　异草肯同繁草梦，野花偏艳好花枝。
　　充肠不及灵薯蓣，一粟安能止得饥。

　　玉贞见机不密，深为失意。明日接生于凝碧亭后，抚掌大笑，戏生。生笑曰：“　一□娘亦足以慰山伯耳，非卿阴德乎。”计其何以得解白登，自后疑怨更生。因作一《　思归谣》云：

　　望云忆归期，归期是何时？卷帘对明月，明月天一方。故园松菊知犹芳，清风满林谁主张。倚楼醉把梁州按，孤情正属人倚阑。千里家乡回春晚，惟有故山劳望眼。

　　生父母，以生久在他乡，遣书促归甚急。生无奈，告禀夫人。夫人知其势不可留，谓生曰：“　久劳调护，飘然非愿。郎君远念，音书宿诺，可乘便俯临。命酒饯行。酒罢，生致谢而退。时节在端午，生写一律，并前所赋之谣与桂英，以达玉贞。诗曰：

　　清湖竞渡属端阳，解语琼荷作意妆。
　　爰俗且从传角黍，洗心犹愧浴兰汤。
　　诗因趣少吟来涩，花为风多灭去香。
　　万古无私天上月，照人窗下读离章。

　　玉贞见诗，已知生去，悒怏满怀。是夜，伺夫人睡尽，欲与生寄别，又恐生窃私之意未除。乃率从妾三五，潜出别生，相视饮泣。生曰：“　风景几番，我怀为之牢，窘甚矣。正所谓落花随水抛人去，芳草连天何处归。然国华早夜思卿，或辗转在旁，或举目如见。故诗曰，既见君子，我心写兮，若则　未　见，而　写　我　心。卿　何　寡　情　若　此　哉？”　玉　贞　曰：“君知其然，而不知其所以然。吾忝风流余韵，情私恐玷于品流，父道母仪，家教素遵于弱质，诚闺阃是非，吾恐项庄舞剑，意在沛公。周公戒子，责在成王耳。在我，固所甘心，于君诚恐累德。至曰附会支离之词，致之勿论。八极虽广，寸眸可圆，万物虽多，一朝可齐。卿若以心视我，何惮事之不周，但无心故也。一念之中，惟君是仰。我固有解）之情，君只恐贻养鹰之诮。幸吾严君，有室家之遗命，慈母有敬爱之宿心。但子力为维持，庶几种玉之缘克谐也，同心之愿永于也。”生但含默不言。玉贞无奈，又慰之曰：“　君到家，因便速来，休轻远别，向后当期所报，勿以凄怆之情，见累青云之体。”　言毕，双泪交流，须臾告归。生无已，乃姑留之。玉贞亦不忍舍去，因并坐中庭之前。生遂缀一律以与玉贞，诗曰：

　　琥珀杯中酒正浓，却教马首驻江东。
　　苍茫别意鸡三唱，迢递烟波恨几重？
　　眉黛锁愁山聚碧，泪痕轻坠烛摇红。
　　凄凉不尽相思话，惊起沙头一个鸿。

　　玉贞依韵答生云：

　　留别空余夜色浓，伤怀人坐竹林东。
　　薰风拂席荷香满，明月穿帘树影重。
　　绿鬓多因愁里白，朱颜非为酒中红。
　　相看莫便移青眼，好把平安报便鸿。

　　顷闻庭树中有慈鸟，惊林飞鸣。玉贞吟一绝以赋之云：

　　惊鸟飞过断桥头，拣尽寒枝不肯投。
　　莫道栖身无定处，海棠花外有高楼。

　　生疑玉贞“海棠花外有高楼”句有异志，谓之曰：“吾暂舒飞燕之眉，又饵祖翁之计，每于君前白诸怀抱，不惮烦劳，第感道及前词，足慰黄金其诺。但日睽颜角，则时曳心旌，正谓‘相思相见知何日，此时此夜难为情。’　卿何谓出此落句？”　玉贞正色对曰：“独不闻乎说诗之法，不可以一字而害一句之义，不可以一句而害说辞之意，当以己意，迎取作者之志，乃可得之。且君与我之私，名虽无点水之交，情则有丘山之固。偶然之句，何足疑哉。定不以此身而落他人之手，如果不遂所志，吾有死而已。”　遂剪发为信。生信其义，不胜所慰。玉贞面生，再拜曰：“吾只此别君，明日不能出矣。”生曰：“吾明早言还，必欲愿卿一见，胡云不出，使我心伤。”玉贞曰：“　百结愁肠，难誊口说。吾于一日十二时，时时兴叹。五更两三点，点点思君。岂不愿见，若见则情重，浃连而不自知其丑，人众中猜疑之诮何追。”生曰：　“　彼此皆然。”　各辞退，明清晨，玉贞遣□娘行《阳关曲》一阕，及白凌绢数十匹赠生，曲云：

　　风飘落叶蓬蓬雨，水面芙渠犹泣露。洪都人去海茫茫，梦魂不到阳台处。天长地久两鸳鸯，爱合双飞便双死。早来勉强傍妆台，欲插花枝泪如许。苏卿锦上织回文，浑是相思徐作缕。尽多恩爱只如此，愿君勿作无根树。苦苦留君君不住，赠君一阕阳关语。

　　再有绝句一首：

　　独怜幽草雨中残，游子思归泪不干。
　　南望关山云不断，怎禁惆怅送君还。

　　生立缀前韵，并以大珠数十颗，以答玉贞云：

　　夜来听彻芭蕉雨，泪染西湖荷叶露。嗟哉孤雁傍谁飞？含悲啼过花深处。碧玉连环能解时，我生何惮蜉蝣死。燕子楼中寂暗尘，雾鬓云鬟在何许？坐对寒灯数点红，柔肠散乱千千缕。咫尺天涯人彼此，两地栽培连理树。绿窗犹唱留君住，落花满地莺无语。

　　再和绝句一首：

　　一声鸡唱五钟残，花外朦胧露未干。
　　惟有多情双蛱蝶，向人飞去又飞还。

　　生次早遂归，既达父母侍下，而子职克勤。祗载夔夔，谩把白云翘脱重；小心翼翼，聊将寸草报春晖。四体谕一乐之意，满堂蔼慈孝之天。生父母，以生久在他乡，爱子之心，无所不至也。然而坐毡未暖，仕路随登，与友人黄中，俱赴春选。果联高第，惟黄中次之。殆见其步下香氤氲，天根月窟；笔头花灿烂，玉戛金铿。十里长安，香杏暗随追电马；白云深处，神仙沉醉曲江春。生因作绝句一首：

　　琼林宴罢出紫宸，绣幕争看第一人。
　　高着锦袍声价重，马蹄踏破凤池春。

　　黄中答曰：

　　蓝袍气概动丹宸，始信文章不误人。
　　回首长安红几许？鬓边尤带一枝春。

　　时有名宦所作词令赠生，并附于此：

　　游阆苑，步金銮，宴罢披衣上绣鞍。月窟天根文有价，满怀星斗灿波澜。

　　七言绝句诗一首：

　　玉骨英才天下奇，匆匆瑞色上双宜。
　　嫦娥不惜蟾宫桂，付与东风第一枝。

　　时有邓平章者，重生少年儒雅，心愿以女妻之。遣门生求请。生感佩玉贞之意，不忍背之，固辞。门生曰：“宠以郗鉴之招，敢效宋弘之辞。第我，上有啮指之亲，礼所当告；下有＊＋之妇，义不可忘。汝于公相处，善为我辞。”门生以生之言，告于平章。平章喜生志节，不与之强。次早，生遂以省亲之故乞归，上许之。寓金陵，因作律诗一首：

　　夜梦慈闱病鲤鱼，便从金阙捧丹书。
　　候门稚子迎归骑，夹道乡人迓使车。
　　天上风云终有待，堂前定省恐生疏。
　　知源好在全忠孝，明舞班衣慰倚闾。

　　时玉贞年芳貌美，常见重于贵戚豪族，俱各为子求亲。潘夫人多不之许，遂遣东风楼下老妪，持书于生父处，言亲事。生父大喜，遂涓择吉，纳采潘府。玉贞喜之特甚，因作律诗一首：

　　自古姻娅不偶然，赤绳系足总前缘。
　　欢声缭绕弦歌曲，瑞气笼葱鼎沸烟。
　　凤卜示占宜敬仲，鹿车共挽慰鲍宣。
　　夜阑几度忘情后，多把茗芽试玉川。

　　生亦作律诗一首：

　　画锦堂前春色浓，灵芝瑞草庆重重。
　　麝兰香衬三千履，罗绮红飘万里风。
　　谩学谪仙夸绮凤，未几黄宪愧乘龙。
　　自家一段风流种，何必巫山十二峰。

　　生题名后，不以报政为事，惟以可人是思。常自言曰：“应举不状元，仕宦不宰相，虚生也。”　然企慕玉贞之切，未尝顷刻而忘于怀。正仰想间，忽报潘夫人遣人致贺，并玉贞托书达生：

　　妾潘拱璧，书奉苏先生茂才逸史。另来未几，企仰殊深。飞梦之思，无日不形诸左右，但恨无生生缩地之术得以了此生良缘也。恭审秋元得隽，而大魁天下，名播圜宇，诚风行海流之四溢也。则异日十八瀛州，拟猜天风扶玉步；三千礼乐，俄看宫锦动金銮。妾之平生所怀，今已大慰矣。然画阁情深，愁拖万缕。每欲对面而谈，抵掌而论，斯愿莫伸，为之奈何？白而倚栏，黄昏抚几，度日如年，知妾之心乐否也。万望马首东行，复绝结纳，则前日姻缘，宛然在目。笔砚琴书，既足以供文士之高致，而新恩旧爱，又足以赏吾辈之深情。彼此两心，各偿所愿，亦一大快事也。不然，则一在天之涯，一在地之角，纵有驰情劳思，而两无所得耳。惟冀早图，万万。

　　生遂因以致谢之期而往。既踵门，夫人见生至，且贺且谢，遂馆生于贰室。生起居月余，莫能与玉贞诉一衷曲。

　　一日，因夫人出于林大尹家。生见玉贞于接天楼下，进步揖之，且喜且悲。玉贞曰：“　吾别君久耳，而落月之思，停云之想，不待赘言。君何薄幸，不传青鸟之书，徒使人咨咨于仰望之际。”生曰：“书不尽言，言何多耶。以无恨之情，而归有限之笔，吾恐画马不能尽其毛，画山不能尽其高，不如无书之为愈也。”　玉贞曰：“然。”　但以彷徨是立。生曰：“笔舌之言，未可以量人之心腹。就中之举，方足以见人之真情。卿向者，一则恐致家门之辱，次则恐陷守身之污，吾因不敢犯。今则六礼告成，请毋以他辞见却，万冀见怜，吾书中之所愿足慰，何必华礼左方，从事虚文之为意哉。”玉贞笑曰：“君不见太阳之照，虽不求葵藿之倾，而葵藿自倾。和气之至，虽不求□□自鸣，而□□自鸣。曩者，吾所以不如君愿益请，佳人不可以私奔，才子不可以窃娶。今幸箱中得于□之红叶，笼内悬宗室之白雁。从此失身，毕竟无秀兰之议。既闻我母，始终为苏子之妻。”　遂与生携手于枕流亭，达览秀窗下，指窗后一门：“今夜可纳。”约自牖。生再揖而退，喜而作七言律诗一首云：

　　八面明窗次第开，伫看环□下瑶台。
　　闺门春色连新柳，岭角寒香梅自开。
　　影动花稍明月上，风敲竹径故人来。
　　合欢一幅鸳鸯锦，都付东君自剪裁。

　　时野马安闲，谯楼三鼓，生重以期桥之信，旁通方便之门，用寻入四彻堂之翠围阁下，过爱梅轩，轩后乃得玉贞寝所，名曰卧云窗。玉贞方倚窗而望，望见生至，且惊且喜，迎之入室。室内锦绣盈屋，沉檀扑鼻。有水晶小几，高阁今古之书；云母围屏，模写淡浓之笔。又锦囊响）其内，银瓶插紫笋其中。窗前绿竹数竿，时舞潇湘之雨；品花几朵，艳妆金谷之春。窗左畔，粉墙四塞，或小石青蒲，布置清雅。窗右侧，引流为池，真所谓神仙洞府。生未暇遍观，即携玉贞就枕。玉贞犹惑，羞于进退之间。生曰：“漏催晓箭，月倒琼楼，恐　过　此　则　幸　会　难　逢。但　尔　我　情　深，又　何　怯　羞　之有。”强携入帐中，为之解衣，并枕而卧。生视玉贞，体态丰而且艳，犹美玉之无瑕，尚有异香可掬。玉贞曰：“吾深居久处，世故不谙，枕席之欢，万惟情谅。却不道，娇枝未惯风和雨，吩咐东君好护持。”　生曰：“　护持之意，我固知之，请将勉强于今宵，庶几见惯于后日。”　然合欢之际，玉贞乃娇啼嫩语，恐惧逡巡，似有不胜之状。生曰：“卿也毋执，早不念人断肠，今日方知断肠由。”　两情会合之际，虽巫山洛浦之遇，岂可以同日语哉。既而雨散云收，玉贞笑曰：“君之千方百计，我之万转千思，自今日足耳。”　生于枕上，口占《　苏幕遮》　词一阕，与七言古风一首，索和于玉贞云：

　　洞房幽，平径绝，拂袖邮门踏破花心月。钟鼓楼中声未歇。欢娱佳境，撞入何曾怯。拥香衾，情两结，覆雨翻云，暗把春偷设。若断良宵容易别，试听紫燕深深说。

　　七言古风诗曰：

　　兰房几曲深悄悄，香滕宝鸭清烟袅。
　　梦回绣帐月溶溶，展转牙床春窈窕。
　　无心误入少年场，但闻丝竹生宫商。
　　□情欲起娇无任，须教宋玉赋高唐。
　　洞开重重无锁钥，露出十双红芍药。

　　玉贞亦和《苏幕遮》韵，及律诗与绝句，各一首：

　　漏声沉，人影绝，素手相携转过花阴月。莲步轻移娇又歇。怕人瞧见，欲进羞还怯。口脂香，罗带解，誓海盟山，尽向枕前说。可恨灵鸡催晓别，临时犹自低低说。

　　着人情意觉初阑，试把鲛绡仔细看。
　　到老春蚕丝乃尽，成灰蜡烛泪方干。

　　颠鸾倒凤惊花外，软绿轻红异世间。
　　两字风流夸未了，鸡鸣残月五更寒。

　　槛竹敲声入小斋，满腔春事浩无涯。
　　一身径藉东君爱，不管床头坠玉钗。

　　正是：解冻东凤，红雨乱飞春雁字；偷香粉蝶，花房深宿夜风流。玉贞为情所困，乃藏生于内阁下十余日，夫人不之知。所知者，惟兰英、桂英而已。吾知其不谓天上姓名播扬于许子，只知两心娱合见惯于司空。时命桂英取酒于生饮。玉贞口占一绝句，以勤生云：

　　日月相催似跳丸，请君莫强素杯难。
　　扁舟老叟今何在？难买生前一笑欢。

　　生亦吟一绝句以复玉贞云：

　　临凤随意荐露杯，笑指桃花上脸来。
　　且问醉乡佳景好，绛纱深处玉山颓。

　　时酒初阑，生曰：“忆昔河都之会，于载几更，岂期得遇今日。”　因以神语一节告之，玉贞叹而异曰：“　心亲则千里晤对，情异则连屋不相往来。以神语而观，信其然耳。”生又曰：“　昔者，吾灯前所遇卿时，尚会之初，亦能表意否？”玉贞曰：“眉尖目角之意虽有，缘不知及此。但以诗词自抑，不下百首。”生曰：“彼此皆然。”遂俱出前遇所作绝句诗章，录一二以呈。玉贞诗曰：

　　十分春上小桃红，谩有灵犀一点通。
　　闭户固将踪迹避，几回无语立东风。

　　又

　　野花狼藉怨胭脂，垂却疏帘不忍窥。
　　试把银缸聊一照，从容吟彻四愁诗。

　　又

　　隔楼掩映夏云峰，写景无文亦不工。
　　粉蝶不随春去也，飞来池馆舞薰风。

　　又

　　新留一点绿枝头，手捻花枝独自羞。
　　此恨付随流水去，长江不断许多愁。

　　又

　　渭水滔滔空自流，落霞飞断楚江秋。
　　玉楼深锁薄情种，何处逢人唤莫愁。

　　又

　　绣帏展转奈何孤，壁上残灯半有无。
　　辽阔莫嗔音问少，楚天沙漠雁来稀。

　　又

　　细雨飘飘入纸窗，地炉灰尽冷侵床。
　　个中正罢相思梦，风扑梅花斗帐香。

　　又

　　雨打芭蕉竹动风，无聊欹枕听僧钟。
　　不禁夜雨清人骨，一笑开门雪满松。

　　苏生诗曰：

　　我生非醉亦非痴，何事无忧每皱眉。
　　凝望阶前谁是怨，杜鹃啼在落花枝。

　　又

　　满眼风光转眼移，残花委地欲成泥。
　　舍琴暂息商陵操，静听山禽绕树啼。

　　又

　　绿荫松萝暑气凉，清泉泻入小池塘。
　　人闲昼永无聊赖，一朵荷花满院香。

　　又

　　新篁小阁午风飘，何处朱唇印洞箫。
　　鸳鸯惯从花下立，一双添出许多娇。

　　又

　　飒飒西风金铁鸣，黄花落地寂无声。
　　清秋莫道无颜色，一叶残荷罩□□。

　　又

　　明月荷花远近洲，堪惊又是捣衣秋。
　　暗中不道流年换，底事青春也白头。

　　又

　　玉宇微茫白雪倾，疏帘淡月照人清。
　　凄凉睡到无聊处，怪杀寒鸡不肯鸣。

　　又

　　铁马喧风菊尽残，起来和梦倚栏杆。
　　修心不到梅花地，耐得山中一夜寒。

　　既而览毕，生乘醉，与玉贞携手，纵步于绣金亭，进雪月轩中。生见石壁深高，幽篁邃密，林障秀阻，人迹罕交。生欲与之构欢，玉贞不从。且笑曰：“　如此日丽中天何？”生强之，乃从。但见艳体露杨妃之玉，朱唇点汉署之香，其两情吻合，弗克名状。时玉贞卯酒未醒，随生遣兴。酒醒之后，钗横鬓乱。生曰：“卿子亦所谓海棠睡未足也。”　玉贞号为海棠红，遂缀一律诗与生云：

　　带雨笼烟匝树奇，妖娇身势似难支。
　　红推西国无双色，春占河阳第一枝。
　　浓艳正宜吟郑子，工夫何用写王维。
　　含情欲把芳心束，留在东风不放归。

　　生亦作古风短篇一首，答玉贞云：

　　洞庭昨夜春风起，又见海棠花吐蕊。
　　幽姿淑态最风流，一枝低带鸳鸯睡。
　　朱唇得酒猩猩足，太真亭外凉新浴。
　　春雨晴天笑半开，纷纷桃李总媚俗。

　　诗方就，不觉夫人信步于后。时生与玉贞方交体而坐，鬓发纵横，见夫人至，大恐，莫能趋避。玉贞顾生曰：“毋恐。”因谓其母曰：“向者，天缘事合，儿女情多。隔水赋梅花，非谓广平之罪。上楼见杨柳，乃知王子之愁。伏以儿女犯私通之咎，非不节之名。惟冀泰度包荒，庶几以恩合者终于恩，以情合者终于情。”　生但鞠躬惶恐而已，不瞰翘首。夫人宠爱玉贞与生，颜色如故，乃谓生曰：“吾见私奔窃娶者，当加犯法之名。正娶明婚者，莫作违条之论。顾玉贞，乃寡人　今　日　之　门　楣，却　为　郎　明　日　之　箕　帚。郎　君　毋　恐也。”遂择吉完亲。玉贞因作律诗一首以赠生。诗曰：

　　朱陈秦晋喜齐谐，剩把华筵月下排。
　　天意却符人意好，恶缘向作好缘来。
　　香芬仲宝莲花幕，光满温郎玉镜台。
　　今夜洞房春万种，不须蝶使与蜂媒。

　　生亦庚前韵，以答玉贞云：

　　不事佳期却偶谐，都缘天意巧安排。
　　野花有约常开落，浪蝶无心自往来。
　　静与瑶笙陪绮席，醉乘佳趣上高台。
　　几回惹得疏狂兴，竟向东风独自媒。

　　生既卒以合卺之后，置富贵于度外，不以试文为念。玉贞常道之曰：“　子幸衮龙殿上，曾夸独对之三千，朱雀桥边，不作寻常之百姓。念予之赋情有日，期子之兼善及时。方今，纲纪纵横，民生涂炭，子可展擎天之手段，沛大旱之甘霖。上可以柱石朝廷，下可以雨露海宇。且龙以屈伸为神，凤以嘉鸣为贵，何必隐形天外，潜鳞于重渊哉。”　生见其有道之语，亦委听从之焉。时在七夕，玉贞命价荐酒，遂与遣情。乃口占律诗一首与生。诗曰：

　　九霄高驾众星桥，罗绮香浓步阿娇。
　　玉树三更云漠漠，银河一带水迢迢。
　　欢娱只恐催银箭，情绪难禁倒翠翘。
　　都付两天心地老，何妨暮暮与朝朝。

　　生见玉贞咏七夕，乃作惜花说以答云：

　　余生平，有诗酒琴棋之趣，兼耽风花雪月之怀。尝遍撰名花，而植于系春之堂。莫不爱恋保护，而灌溉栽培，无所不至。故其花，有红沉而醉西施者，有含嘻而笑妃子者，有富贵而傲凡品者，有隐逸不染尘滓者，有先名而占春魁者，有独秀而喷秋香者，有妖娇而媚东风者，有冶艳而妆朝雨者。

　　独见一朵，长颦有恨，如怨如诉。余乃进而解之曰：花呵，花呵，作尽为悦己之容，媚人之色，而何失颜不展，恨不抬头耶？莫是为残红西飞，却怨着五更风恶耶？莫是为纷纷点苔，却怨着妒雨相摧耶？莫是为冉冉绿荫却怨着门外之无为借问耶？莫是为飘风万点，却怨着欲尽之无为经眼耶？在消长者，时也。

　　爱憎者，情也。时不能常遇，情不能以无徇。故姚公之恂于牡丹，不无富贵之怀。周子之徇于莲花，偏有隐逸之趣。渊明之于菊，和靖之于梅，宝郎之于柳，王氏之于槐，各徇其情性之所安。虽有异芳奇品，亦不为之移其所甚好。尔亦随其所遇，随其所好而已。于天，夫何怨。于人，夫何尤？于是花，乃偏反。

　　叶垂露滴如啼泪，若有悟于相解之有感者矣。但又未能释然，消勃然兴。故余又解之曰：“道当反之于己，变则委之于运。但恨自枝之无叶，莫怨太阳之独偏。自恨花锦之无似，莫怨有花之无人。可知东风不私被，云雨无择施。或有惜此而起早者，有恼此而眠不得者。或有葑菲无弃，下体拱把而兼所爱，则彼无专厚，此无独薄。花又何怨，花又何尤。花乃一枝微动，随风上下，有若点头道是者然，作惜花说。

