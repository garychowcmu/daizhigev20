宗伯集 明 孙继皋
　　


　　
　　钦定四库全书
　　
　　集部六
　　
　　宗伯集
　　
　　别集类五
　　
　　明
　　
　　提要
　　
　　臣等谨案宗伯集十巻明孙继皋撰继皋字以徳无锡人万厯甲戌进士第一人歴官至吏部侍郎当陈太后梓宫发引时神宗称疾不肯送继皋疏争忤旨及三殿灾大臣自陈皆慰留独继皋致仕去后追赠礼部尚书此编题曰宗伯集从所赠官也凡杂文九巻诗一巻第二巻末有其子源文跋语称其父生平不敢自居于名以故谏草都焚箧中祇存辞疏十八又求得其三其留中者无从觅稿即其它著述亦多不存今所刻碑铭志传之文皆源文杂得之其子若孙暨朽缄败扇与行于世者云云故集中所録多应制及酬赠之作然当继皋之时士习佻而文体亦弊七子之风未艾三袁之焰方新或棘句钩章或矜竒吊诡操觚者出此入彼大抵随波而靡继皋诗文独雍容恬雅有承平台阁之遗风亦可谓不移于俗矣
　　
　　乾隆四十五年三月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　宗伯集巻一
　　
　　（明）孙继皋 撰
　　
　　○册文
　　
　　昭妃册文
　　
　　皇帝制曰朕恭承慈训式叙彝伦惟王化始于宜家既肇建中宫之位而壸政资于多助用敷求内职之良名号攸崇典章具在咨尔刘氏柔嘉为性贞静自持礼度夙娴动有珩璜之节言容纯备行符图史之规爰副长乐之简抡俾翼坤寜之教范兹特封尔为昭妃象应四星丽紫垣而耀彩荣先九御炜彤管以流芳服此宠光迪惟淑慎尚祇勤于夙夜用集庆于家邦钦哉
　　
　　宜妃册文
　　
　　皇帝制曰化先闺闼式资协赞之良礼重宗祧宜广继承之道爰率备官之茂典载颁叙进之明恩光我壸仪亶惟邦媛咨尔杨氏储祥令族毓粹中州端良合法相之征窈窕副好逑之选徽容有晔已参景曜于轩龙懿号所加宜亚声华于褕翟兹特封尔为宜妃椒涂敷秀聿昭四徳之休兰殿承芬用佐二南之化尚其祇服勿替执勤勉遵图史之规丕衍本支之庆钦哉
　　
　　○诰命
　　
　　少傅兼太子太傅礼部尚书武英殿大学士张四维诰命
　　
　　奉天承运皇帝制曰朕精求理道眷倚名贤冀绍修谟烈之陆用敷贲基图之重帝赉予弼官惟其人二公宣寅亮之勲三载奏奋庸之绩宜颁异数以示崇恩咨尔具官涵经世之才猷抱佐王之道术有奥衍闳深之识而出以忱怐有端方直亮之操而将之谨恪简自肃祖翼我先皇史局宫僚身久依于日月佐铨长翰望雅重乎机衡洎于朕躬爰立尔相自端尹践中台之席由秩宗跻亚保之班尔乃感特达之深知罄生平之积蓄敷陈尧舜若谓吾君为能殚竭谋猷犹曰我后之徳以正色表仪乎羣辟以和衷参决乎万几睠此乾坤之清夷良由左右之弼直肤功来上朕志允谐孤卿加帝傅之衔四辅晋佐师之秩茂延世赏申霈廷纶仍授尔阶光禄大夫勲柱国锡之诰命于戏朕方询事以考言故嘉乃丕绩朕甚尊师而重傅故陟尔穹阶尚其肩鼎足以承君秉丹心而率职唯徳唯义道益进于保躬作醴作羮忠无忘于训志登闳上治光辅中兴钦哉
　　
　　制曰朕惟枢机之佐夙夜在公固上臣之事君不有其家亦中闺之有淑相在尔室肆举懋功之典并疏从爵之恩国有彝章今为异数尔具官妻封一品夫人王氏诞秀髙华俪芳名硕柔嘉自性徳咸中乎珩璜静正为仪动一遵夫图史眷兹内美襄我元僚酬寅亮之崇勲霈申重之宠命是用仍封尔为一品夫人度表山河増贲六珈之饰徽扬江汉祗承三锡之荣
　　
　　制曰自古帝王之佐社稷之臣其出也有为而功徳所被不止一民一物之微其生也有自而善祥所锺不止一世二世之积故恩礼特隆于宰辅而宠褒覃及其曽先尔赠光禄大夫少保兼太子太保礼部尚书武英殿大学士张寜乃具官四维之曽祖父长者之心仁人其行曰唯孝友于兄弟有善于身不求闻达于家邦无名于世百年所积三叶而昌若金作砺而旱作霖允资弼铉如水有源而木有本宜霈休纶是用加赠尔具官穹阶峻秩弥彰天锡之隆厚祉余休益笃云仍之佑
　　
　　制曰国家尊礼元僚宠颁异数凡追崇其上世得并逮于曽闱矧从一居贞亮清白之节保孤永祀开炽昌之图在古不磨于今为烈尔赠一品夫人雷氏乃具官之曽祖母夙禀慈训来归徳门中道而失所天矢心则有如日抚一线之脉更子而孙坚两髦之仪繄女而士眷经邦之伟绩嘉启祚之弘功是用仍赠尔为一品夫人懿范如新诵栢舟而慕义明恩未艾纪彤管以流芳
　　
　　制曰夫幽潜之士厚积在躬而庆常流于后燮理之臣弘施在世而源常浚于先故国家申眷于宗工则恩数特隆于祖考非独明有始之义亦俾衍无疆之休尔赠官张谊乃具官四维之祖父天予敦龎力行孝弟与物无竞有仁人长者之风直躬而行无靡丽纷华之习蓄其善祉开尔闻孙弼予一人如巨川之作楫兴于再世殆髙山之出云宜有显褒以彰明徳是用赠尔如具官秩崇上佐丕扬祖庙之光恩贲重原永笃相门之庆
　　
　　制曰夫诵共姜之诗则慕其烈读令伯之表则哀其情然共无闻于立孤而李弗有于追显孰与我奋庸之佐兼隆夫烝畀之仪亮节弥光鸿名并久尔赠一品夫人解氏乃具官之祖母早以淑媛归于哲人违偕老之期艰难备歴矢靡他之誓志操逾坚既翼子以贻孙肆承家而秉国懋着上臣之伟绩丕扬先世之徽音是用仍赠尔为一品夫人风教是维为信史必传之事沾恩斯渥慰闻孙欲报之情
　　
　　制曰明王立政不惟其官惟其人积善降祥不于其身于其子葢帝赉良弼非偶而天佑善人靡常若乃身居枢筦之司亦有父逮鼎钟之养造化所笃朝廷罕俦尔乃具官之父朴茂居贞慈祥好施诚心直道追三代之遗风达徳髙年望百龄之厚祉诞启禹皋之佐弘敷尧舜之猷于身亲见其成当世阴蒙其赐载畴义训申锡恩纶是用封尔如具官杖屦优游为天下之大老簪缨舄奕极人间之至荣益迓天庥遹观相业
　　
　　制曰母之爱子靡弗知劳而身显则教益彰子之爱亲靡弗知慕而位髙则思愈切肆国家有善推之典而臣子无不尽之情至我辅相之元僚尤极褒崇之异数尔王氏乃具官之母天予静贞性含慈恵言为姆训扬列传之徽音行合妇仪肃名家之礼法实相夫而廸子爰作弼以匡君经纶见机杼之遗调燮余桮桊之恋宜申渥宠以报劬劳是用仍赠尔为一品夫人九原焜耀彰昊天罔极之恩三锡骈蕃慰大孝终身之慕懿灵不昧明命其承
　　
　　少保兼太子太保礼部尚书武英殿大学士张四维并妻诰命一道
　　
　　制曰朕尊亲立爱锡命疏恩睠兹小大之臣咸被休嘉之庆矧贰公弼亮式頼忠贤而一徳寅恭克襄孝治不有宠褒之渥曷彰眷倚之懐咨尔具官张四维名世伟人熙朝宿望有博达渊潜之识而本之忱恂有端方直亮之操而将以勤恪自服官于史局已夙鬯乎英声洊陟宫僚多讲幄论思之益升华翰署冠文学侍从之班旋跻铨部之贰卿克佐建邦之六典先皇帝用以遗朕俾尹储闱余一人劳于求贤延登揆路感酬知遇弘宣承辟之猷殚竭忠贞式展经邦之畧运陶甄于鼎铉罄谋断于枢机誉实兼隆勲劳茂着允谐朕志庸示眷酬四辅晋秩于春官孤卿加衔于殿学兹以覃恩授尔阶光禄大夫锡之诰命于戱三少之官于今己备五臣之烈自古称隆卿其勿替初忱于以追踪徃哲股肱一体朕将赓喜起之歌师保同心尔益效燮调之绩敬乃有位永孚于休钦哉
　　
　　制曰赉余良弼眷惟名世之贤宜其家人资于好逑之助恩礼既隆于朝宁光华亦逮于闺闱厥有上彝用章内范尔具官张四维妻累封淑人王氏克配君子卓为女师训服衿鞶肃名家之礼度动遵榘矱扬列传之音徽繄兹相业之光昭实頼壸仪之淑慎宜从崇爵申锡荣名是用加封尔为一品夫人祎翟斯煌祇荷鸿休之荐被丝纶有赫式嘉象服之维宜
　　
　　制曰朕惟生贤为国应千载之昌期积善于家衍百年之余庆蓄厚者其施逺功盛者其报隆粤有特恩光于奕世尔张寜乃具官四维之曽祖父性禀醇良行敦孝友含贞抱璞夙髙长者之评委祉储庥逺笃曽孙之祜相业方茂先徳弥昌頼酒醴曲糵之资重水木本原之念兹用赠尔具官于戏四世而昌垂令名于不朽九原可作服峻秩以维新
　　
　　制曰朕观图史所载闺阈之良或恒一徳以终身而未必自于蚤岁或罹百忧以抚子而未必亢于厥宗惟备美以流芳宜旷世而滋显尔雷氏乃具官四维之曽祖母禔身贞淑秉性幽闲顾蚤违于所天誓每严于皎日既鞠孤子复抚孤孙不辞夙夜之拮据用嗣春秋之馈享睠予辅弼有懐启祚之功念尔艰贞宜荷追崇之典是用赠尔为一品夫人懿则如存尚重膺于渥泽嘉名肇锡庻永庇于云仍
　　
　　制曰朕弘敷庆泽崇答臣僚劢相国家既奬其赞襄之绩纉戎祖考宜慰其似续之思爰有显褒以彰盛典尔赠通议大夫吏部左侍郎兼翰林院学士张谊乃具官四维之祖父宅心仁厚秉性朴醇恱礼敦诗徳公之遗安畎亩履仁蹈义太丘之表正乡闾是开绳武之贤作我调元之佐惟孙谋之克绍知祖徳之垂芳兹特加赠尔具官申命自天宠数极中朝之盛嘉亨在庙宗祊延奕叶之光
　　
　　制曰家有世徳流光施及于子孙国有殊恩命秩兼隆于祖妣礼虽或限于令典义则可起以至情惟我重臣被兹异数尔赠淑人王氏乃具官之前祖母禔躬令淑作配善良树懿范于闺闱遗善祥于胤祚虽贻孙翼子弗在其身而积功累仁乃昌厥后睠中台之茂绩遡奕世之徽音是用加赠尔为一品夫人荣名并烈祖之光九原増贲灵爽笃孝孙之祜百世弥昌
　　
　　制曰孙谋贻燕虽本祖功门阀肇兴亦资内徳故王母有介福之宠俾后贤遂报本之思縁情而推惟礼之称尔赠淑人解氏乃具官之祖母幽闲夙禀纯懿性成矢志靡他不愧共姜之烈保孤能训式勤文伯之规传子而孙益昌且炽匪頼起家之厚泽曷成体国之崇勲是用加赠尔为一品夫人天佑宗祊世笃艰贞之节国推庆渥光昭垂裕之休
　　
　　制曰眷我邦家硕辅忠孝兼资润色皇猷茂佐中天之运瞻依庭训有懐爱日之诚宜推锡类之隆恩用慰尊亲之至愿尔累封具官允龄乃具官之父慈祥乐善醇朴居贞雅尚清修人共推其长厚髙年茂徳天乃锡之寿康笃启嗣贤跻登鼎铉调元赞化谟谋本自其家传济美承庥勲业岂殊于已出爰酬善诲晋陟穹阶兹特加封尔具官于戏惟徳致福疏荣特迈乎等伦移孝作忠诒谷无忘于终始服兹休命益介纯禧
　　
　　制曰朕敷庆羣工推及其母虽縁情而锡类实因分以致隆有若元僚素承慈训辅弼之勲既着劬劳之报宜崇尔赠淑人王氏乃具官之母动合女师仪为邦媛相夫顺正持儆戒以相成治内明章秉静恭而作范玉成哲嗣晋位台司黼藻经纶教未忘于机杼盐梅调燮泽尚恋于桮桊宜荐褒嘉以彰圣善是用加赠尔为一品夫人宠章晋锡永贻彤史之芳显号鼎新用作玄扃之贲
　　
　　少傅兼太子太傅礼部尚书建极殿大学士许国并妻诰命
　　
　　制曰朕独炳化原重新政典惟润色裁成之助属同心辅相之贤国宪朝章咸归黼藻神谟圣烈具载缥缃忠勚茂隆眷酬滋渥咨尔少傅兼太子太傅建极殿大学士许国大儒全学名佐上才浩博渊宏涵匡时之道术端方直亮树表世之风猷以公望侍经帏弘资启沃以老成登宰席益殚谟谋参决弛张身荷天工帝载分明枉直力回世道人心谙礼乐刑政之宜综述作文章之任当朕埀衣端拱实资崇职以董百官繄卿领袖班聨恒竭乃猷以谐三事勲奏于作弼提衡之日而功多于尹储载笔之年斟酌百王名符骏业经纶一代法本鸿裁是惟致太平之书允禆顾问有如条故事而上行倚平章可陟位于孤卿兼进班于近殿载敷宠告用答成劳兹特授尔阶光禄大夫勲柱国锡之诰命于戏虞帝命官百揆兼于大禹周王训治六官制自姬公尚其虔秉同寅勤宣令甲惟徳惟义以诏王躬是训是行以扶皇极钦哉
　　
　　制曰朕申布典章嘉台臣之润色永懐图史慕哲媛之徽音肆奬答元功咸归内美而愍扬懿范不爱重褒尔具官许国妻累赠一品夫人汪氏秉徳静庄作逑名硕追赠佩鸣环之助雅着令仪眷当枢秉轴之劳弥宣往勚胡弗偕老竟此潜辉丝纶延袆翟之光泉壤閟河山之度是用仍赠尔为一品夫人荣歆三命埒显爵于黄扉化衍二南纪芳华于彤管
　　
　　制曰国家有大制作应重熈累洽之期臣子有大勲劳征积功累仁之效恩特隆于近辅徳必遡其曽先尔累赠光禄大夫少保兼太子太保礼部尚书武英殿大学士许（阙）乃具官国之曽祖父雅志好修终懐髙蹈戢身而隠徜徉不譲幽人趿履而逰闾里称为儒者流光四世而遥实启盐梅之佐晋秩六官之首益彰统绪之遗是用加赠尔具官报崇本始百年善庆犹新祜笃云仍三锡恩华未艾
　　
　　制曰国崇寅亮之勲三孤并秩家叶和鸣之兆五世将昌宰席恩蕃曽闱庆洽尔赠一品夫人田氏乃具官许国之曾祖母身持雅操力相清修佐髙隠于征君人称齐徳播幽芳于列女天与发祥瓜瓞肇以绵延盐梅倚其调燮惟启祚之渊源甚逺肆扬徽之涣汗弥新是用仍赠尔为一品夫人宠极内阶益増华于窀穸福流中壸恒锡祉于本支
　　
　　制曰帝王以继述为达孝而毗徳恒待于臣宰执以赞襄为大忠而显名恒归于父伟兹国典美尔庭闻尔累赠光禄大夫少保兼太子太保礼部尚书武英殿大学士许（阙）乃具官之父倜傥多奇温良有让躬万石之行不出家而教成赓五噫之歌一出闗而身隠是父是子业在遗经有君有臣政存方策人有技若已有技保我子孙吾不为吾子必为施于邦国是用加赠尔具官功懋懋赏相门垂堂构之光得全全昌祢庙勒鼎彝之伐
　　
　　制曰朕申令庶官推功上宰嘉其増休于前政则有显褒念其禀训于先慈则加崇恤尔累赠一品夫人汪氏乃具官之母幽闲禀性淑慎禔躬隠佐冥鸿徳尚垂于荆布祥开鸣鳯绪克绍于箕裘皇猷藉黼黻之华圣善余机丝之诲易三公以一日风木悲深极九我于三年蓼莪思切是用赠尔为一品夫人丕扬相业报昊天罔极之恩叠被恩章慰大孝终身之慕
　　
　　○勅命
　　
　　南京兵部武库司主事张正鹄父母并妻勅命
　　
　　勅曰朕晋号慈闱颁纶庶寀所以广湛恩同休庆也其有夙构家艰而已复还朝列明诏具存岂有爱哉尔具官正鹄策名髙第通籍太常陟官留都列属司马而恭勤清敏蔚乎有闻枢钥之司禆益不细兹如诏指授尔阶承徳郎锡之勅命尔今改秩秋曹民命是寄尚以诘戎之虑为敬狱之图惟尔之能庶朕以怿
　　
　　勅曰良士好修贤妻善助故礼隆于敌体而恩逮于俱荣是本彝章亦闗劝典尔原任具官妻封孺人周氏毓贞宦阀嫓徳儒门婉有妇仪闲于阃范尔夫以清勤着誉尔实襄之是用封尔为安人祇承再锡之华益懋相成之义
　　
　　勅曰士有富文学砥行立名然无禄早世而其遗胤不絶如带此天道之所隠也俾炽而昌若合于损益之理焉尔生员赠文林郎太常寺博士张桐乃具官正鹄之父笃志好古慕为纯儒而不长厥年遽见其止幸哉有子起称部郎愍册方新庻用以慰兹加赠尔承徳郎南京兵部武库司主事生也有涯殁而无憾
　　
　　勅曰朕岁遣使者分行天下览观风俗其有闾阎之间贞妇可褒表者具以事闻旌异如制矧亮节一徳迪子于成居朕郎列者乎则霈恩岂有量哉尔封太孺人诸氏乃具官之母本以女士归于儒英中道相捐矢心靡慝晩沾禄养优游以终尔于徃者居者俱无余憾已兹赠尔为安人永流彤管之辉长作玄扃之贲
　　
　　○表
　　
　　百官贺仁圣懿安皇太后表
　　
　　伏以慈谋协豫式隆主配之求孝理重光载举尊亲之典侈鸿名于有永垂燕翼于无穷祜笃三灵欢腾万国恭惟仁圣懿安皇太后陛下幽闲贞静光大含弘相穆考于至寜心存儆戒启今皇于初服化衍雍熙更勤庙社之深图爰命宫闱之肇建择贤俪圣登太姒而太任之教弥章治国观家正长秋而长乐之颜益慰矧两宫之嫓美宜五位之推崇穆卜良辰重申大号黄金字灿宣寳册以扬休翠羽仪开伏璇宫而展庆増贲彤闱之奉茂延紫极之禧葢尧徳荡荡以难名而舜心夔夔之愈栗永式家邦之范丕昭史笔之华臣等幸际明昌欣逢盛美天门日丽拜瞻莫罄于阶葵禁籞春迟承藉思依于辇草伏愿福随徳厚寿与名齐养以九州岛椒寝时闻乎视膳备兹百顺兰房早遂乎含饴
　　
　　命妇贺仁圣皇太后表
　　
　　伏以化基宫阃治内俪治外而称尊礼重宗祧长乐得长秋而衍庆盈廷有烂含气胥欢恭惟仁圣皇太后陛下贞顺夙成肃雍允备鸡鸣致儆阴毗穆穆之风樛木示慈诞发振振之瑞圣躬允资于启佑母道聿显其光华徳比珩璜名辉图史属者轸帝龄之方茂感风人之好逑谓万福之原始诸匹配而二姓之好象彼乾坤慎选淑媛俾承宸御文王嘉止文母之福履弥绥太姒嫔京太任之徽音克嗣九有庆中闱之有主六宫仰慈极之増辉妾等幸际熙辰忻逢嘉礼祇深雀跃莫罄嵩呼伏愿百世本支长奉含饴之庆万年景命永承思媚之庥妾等无任欢忭之至
　　
　　命妇贺慈圣皇太后表
　　
　　伏以坤维贞静承干徳以含光妇顺明章缵母仪而协极化宣闺闼庆溢家邦恭惟慈圣皇太后陛下徳藴贞纯性涵温恵居惟循夫图史动悉应夫箴规翼赞功深类涂山之佐大禹劬劳徳茂同庆都之诞神尧长乐尊崇致养方隆于万国洽阳嘉止卜祥爰俪乎一人主馈得贤承祧有頼袭休征于莞簟表令范于椒兰缛典告成徽音克嗣妾等幸叨壸教仰荷慈恩祗深欢忭之诚莫罄揄扬之悃伏愿贶増视膳祉遂含饴蛰蛰绳绳百世绵本支于有永皇皇穆穆万年歌景命于无疆
　　
　　命妇贺中宫笺
　　
　　伏以紫掖升华肇启二南之化彤庭涣命遹观六礼之成庆溢寰区欢腾臣妾恭惟皇后殿下锺祥令族毓粹神都质柔顺以俔天徳安贞而应地属圣龄方茂来嫔有待于涂山乃天意攸锺作合已占于渭涘肆协神谋之吉爰征文定之祥祎翟光华星轩朗润献稑穜而相祀春秋奉九庙之烝尝羞脯栗以承欢左右致两宫之孝养聿章妇顺允称母仪象彼坤维配干元而载物方之月彩俪日驭以中天永膺函夏之归心茂迓长秋之介祉妾等幸际光华之旦获从朝谒之班庆忭实深揄扬莫旣伏愿化光壸政道赞皇风庆锺乎麟趾螽斯穆穆皇皇益衍无疆之祚和征于葛覃樛木雍雍肃肃恒培有美之祥
　　
　　○致语
　　
　　两宫宴会致语
　　
　　伏以庆协慈闱寳册鸿名昭百代祥开寿域瑶图鹤筭启千龄尊崇同宇内之欢心宴乐极人间之盛事正韶华未老天颜有喜偏宜更化日初长景命无疆预祝最难逢良辰美景争快睹绮席芳筵恭惟圣母仁圣懿安皇太后陛下得一以寜秉徳建仪刑之极履正而顺浚猷垂启佑之图圣母慈圣宣文皇太后陛下起涂山而相禹笃生克继之贤嫔渭涘以兴周诞育丕承之圣允矣两宫嫓美居然五位承欢恭惟皇上至圣至仁立爱立敬念百方拥佑恩罔极以齐天思九我劬劳养无方而爱日适择俪初成于缛典肆扬休载晋于徽称普皇仁下诏彤墀介圣寿称觞紫极钟鸣禁里双扶凤辇下天来彩戏阶前百拜龙章呈日丽看宫花一万树万树晓风吹遍荐仙实三千年千年春色籹成太液池管取作瑶池翠管银璈合奏宜春苑从教为阆苑黄莺青鸟俱飞玉露琼浆寳鼎分将御酝驼峯麟脯琱盘擎出天厨可知天上神仙从此会安臻福寿端是女中尧舜继自今坐阅勲华臣等身处掖庭职叨法部幸沐二南之化多惭荡荡难名聊抒三祝之忱敢拟洋洋足聴御筵双敞奉慈闱圣主尊亲愿不违禁树千层回鳯辇宫云五色护龙衣莺声弄曲歌全涩花气侵杯酒渐微共祝含饴还介祉年年长得颂恩晖
　　
　　○谢表
　　
　　丁丑进士谢恩表
　　
　　伏以彤墀赐对幸瞻上圣之虚懐玉陛敷言滥被清时之盛选遇主深惭于蹇劣致身胥庆于遭逢天佑文明人沾渥泽恭惟皇帝陛下法天行健稽古右文负扆凝旒徳政每勤于昃日细旃广厦谭经不辍于祁寒普菁莪之化以作人弘鼗铎之规而取士人争磨濯世会雍熙方允升于大猷乃犹切于清问临轩而策究心乎国计民生侧席以思加意于官常武备斯盖已治而忧未治故欲有为以享无为讵期草野之敷陈获荷枫宸之采择胪传内殿宴启南宫色灿冠袍特拜尚方之赐荣颁镪楮均叨左藏之珍非啻用其言而显其身抑将循其名而责其实恩蕃晋锡式増士类之光道协泰交益显儒风之振若为称塞徒有凌兢臣等敢不弥坚初进之心勉责后来之效先资成信誓终始以勿携补过尽忠期夙宵而匪懈庶以明君逸臣劳之义亦庸答天髙地厚之仁伏愿纯心任贤逊志典学祖虞舜之兢业聿收亮采之功师文王之缉熙直拟显谟之盛臣等无任瞻天仰圣激切屏营之至
　　
　　庚辰进士谢恩表
　　
　　伏以圣主右文懿典重临轩之策清朝通籍隆恩叨赐第之荣言扬毕庆于泰征礼遇深惭乎晋锡遭逢甚盛感戴难胜兹葢伏遇皇帝陛下天启神明日新圣敬尊亲飨帝体仁孝以绥猷讲学亲贤本身心而立教备举礼文之事弘开俊乂之途谓圣道泄于九畴而皇极妙于三徳歴陈经训深究化原阐御世之规欲以祛偏陂好恶求宜民之道思以善正直刚柔赐一日之燕闲垂九重之清问当神禹叙畴之日切姬王访道之心方虞登对之难酬猥荷览观而并録胪传内殿宴锡南宫色灿冠袍特拜尚方之贶恩颁镪楮均承左蔵之珍风云之感会非常雨露之沾濡更渥儒风丕振士类増光臣等敢不坚守先资勉图后效惟忠惟孝虽温饱以何心是训是行庶光华之克觐并赞会归之化少酬髙厚之仁伏愿兢业图几俭勤保大五福时敛益培沕穆之淳风万邦以贞长享平康之盛治
　　
　　拟驾幸文渊阁谢表
　　
　　伏以纶扉地密清华依日月之光法驾天临仪卫拥风云之色惟贤君能有礼下之盛节在儒者以为旷古之奇逢喜动岩廊光生袍笏恭惟皇上神授当天生知作圣典学而经帷日御笃商宗思道之诚咨政而便殿时询迈殷后访予之想干纲独总厘百度以维新震叠旁行辑九围而丕式即号为皋夔伊傅莫能望其下风岂凡为师保疑丞所得陪其末议何期圣徳特溥宸光谓内阁创自文皇位崇鼎铉而阁臣首乎羣辟职转钧枢爰从临御之余式枉文渊之驾觏翠华之迢逓恍飞动于云间惊清跸之传呼忽降从于天上望尘瞻拜威颜咫尺以非遥侍辇从容慰谕再三而特至匪啻夸宸游之逸豫义存明目达聪虽名瞩秘阁之清严礼原用上敬下飞龙显象初疑帝所之梦游舞兽均欢终荷仙舆之亲驻彼庆厯引辅臣于天章非同赐幸而隆平阅书史于秘省无取畴咨卓矣清朝昭哉旷典动书左史永传泰道之交恩播外廷共庆谦光之照盖圣人之举动非常而儒道之遭逢甚盛也臣等位司密勿才乏赞襄近耿光于九天处惭非据沐恩数于三接荣反为忧敢不属氷渊惕厉之心对天日照临之鉴曰为先后曰为左右不忘夙夜以孜孜国尔忘家公尔忘私永佩王臣之蹇蹇伏愿圣不自圣谦而愈谦精神交通不独尊崇于礼貌廉陛不隔常如接见乎师儒则帝徳罔愆行驾今而轶古皇猷允塞终咸五以登三矣臣等无任瞻天仰圣激切屏营之至
　　
　　拟唐以御制金镜述颁示侍臣谢表（贞观二年）
　　
　　贞观二年某月某日具官臣某等伏蒙圣恩颁示御制金镜述谨奉表称谢者伏以明王制治瑶编洪稽古之猷圣主覃恩寳训广敷言之益妙述既隆于一代虚懐复切于交修受帙知荣拊躬増媿臣等诚欢诚忭稽首顿首上言切惟帝王成盛治必资千古之绪言臣子効微忠恒藉一人之锡类故道询畴范周王愿治惟勤而歌赓明良虞帝交儆弥切自秦不师古空留壁里之遗编迨汉不事书益沿马上之余习武帝访求虽遍那思鉴以为师宣宗章奏徒勤未见颁之作式事如有待道不虚行兹葢伏遇皇帝陛下天挺英资日新帝徳布昭圣武舆图弘一统之规丕殚皇仁大业奠万年之固从谏扩转圜之量虽小不遗用人妙器使之公无微不録葢爱民亹亹治己轶于先王而望道孜孜心不忘于今日牙籖晴日丽刻意校雠锦轴彩云分留心编缉事闗国体撮其要而析其详道切君身提其纲而悉其目鸾回凤翥诚哉经世之英华璧合珠聨允矣安邦之训典鉴取人为善之义踵述而不作之名用命为金镜之述以成书爰颁诸近侍之臣以广恵琅函灿烂晓来阊阖生寒寳墨淋漓春到缥缃动色捧归薇省争看诰训之章伏读兰台惊睹典谟之笔将永以传之世世抑持以示乎人人是诚天子劝忠之大端夫亦圣人懋徳之明验也伏念臣位列章缝班聨侍御尘心未拭惭无磨炼之才暗质初开愧乏光明之业敢不矢心润色竭力宣扬视制如谟儆戒不忘于夙夜对言如镜开陈无替于始终于以光圣徳于无疆且以焕王言于有赫伏愿圣不自圣谦而又谦谓古人为必可师探意绪于编摩之外谓古治为必可复挹精神于梦寐之中则四三王六五帝永为后人著述之端三十世八百年应作奕世明良之镜矣臣无任瞻天仰圣激切屏营之至谨奉表称谢以闻
　　
　　拟宋王曽诠録古先圣贤六十事绘图以献上降诏褒美命禁署月进二十轴仍镂板印赐近臣谢表（天圣元年）
　　
　　天圣元年某月某日具官臣等伏蒙圣恩以辅臣王曽所献古先圣贤六十事图既降诏褒美命禁署月进二十轴仍镂板印赐谨奉表称谢者伏以贤臣翊运瑶图弘稽古之猷圣主当阳玉诏广纳言之益睿览既厪于宸御王纶复布于臣邻捧帙知荣抚躬増媿臣某等诚欢诚忭稽首顿首上言窃惟帝王隆徳业必师古昔之圣贤朝廷懋元良恒谨燕闲之禁署虽尧舜禹汤文武之圣咸自得师即皋夔伊傅周召之贤并言法古日新时敏卓立芳规廷戒宫严丕昭懿范自谟弼之风既冺而忧勤之治遂衰临政优游孰揖古人于梦寐坐朝懈怠谁知敬徳于穆清金鉴之録徒褒千秋何补太平之书日进五位奚裨况一人虽得于鉴观而列侍未蒙于锡类事如有待道不虚行兹盖伏遇皇帝陛下刚健中正文武圣神问膳问安孝特隆于内寝不畜不杀仁常溢于遐方中夜止烧羊念念不忘乎茂对满朝无指鹿人人咸服其公明盖千古圣贤既以仰跻其驾而一时诠録犹然俯纳其忠绘成六十图褒诏恍从丹凤下月进二十轴温纶还向紫扉来爰镂之版以成书更赐之臣以广恵牙籖初启云排阊阖晓生寒锦轴甫开日映缥缃春动色坐藜阁而清宵展巻俄惊见于二帝三王捧琅函而子夜还家欲永传于千年万祀此诚臣子逢时之幸抑亦圣人懋徳之征也伏念臣某等职列章缝班聨侍御科名滥厕惭非王曽不媿之才图籍叨承羞负皇上求贤之意读经语如闻天语对格言若服圣言敢不矢志书绅尽心补衮发古先所未发聊阐素心陈今日所已陈畧输丹悃务续百年之道统用开万世之太平伏愿圣不自圣谦而又谦得意忘言修徳期于罔觉识心忘象进学底于无疆则治烈嵬峩永作后人之图画奇功卓越应成他日之刻镂地久天长固金瓯于亿载山凝川永绵玉厯于万年矣臣无任瞻天仰圣激切屏营之至谨奉表称谢以闻
　　
　　拟辅臣以所撰大寳箴注进讲赐银八寳谢表
　　
　　伏以帷幄敷陈古训阐责难之益琼瑶贲锡恩光昭受善之勤徳业起于相规地天占其交泰荣生籖轴色动簮绅臣某等诚惶诚恐稽首顿首上言窃惟帝王之大寳曰位位实艰难臣子之効忠以言言何容易慨黄虞下降皆繇蔑徳而亡猗李唐初兴特用求言而烈太宗持箓兢乎若陨深渊藴古献箴亟矣如罹覆辙俯仰古今之际览观治忽之源原公明之体合照同仁叹逸乐之流生哀召祸欲其去桀而去纣即宫室饮食声色货利之俱防望其为髙而为文故庆赏刑威耳目聪明之备饬词不烦而意自足言有尽而心无穷岂独罄一时欵欵之忱亦宜垂万代明明之鉴葢君道主于忧勤勤则劳劳则有功而巩苞桑之固抑国政隳于暇逸逸则惰惰则不振而贻复隍之虞在古多然于今宜慎恭惟皇帝陛下英资颕特睿学光明敬天法祖勤民凝图穆穆亲贤逺奸去佞嗣服昭昭御藻亲裁十二事之鸿铭日掲朝纲独揽亿万年之大法风行治已跻于至康贞观敢望化全流于黙运箴训何禆顾臣之愚犹盛之惧念拘挛俗学即辅弼之任奚称而掇拾前闻或芹曝之私可达遂忘其陋輙注斯箴句析条分法畧依于训诂言诠字释事咸究其指归取其明白易知俚词并采期于感发生惧已意兼施讵谓资九重天纵之明秪以发一得愚衷之见寜知进讲遽荷殊恩赐出尚方分扬州之三品颁从内帑集寰宇之八珍开函则合璧连珠灿一天之星斗入袖则握瑜懐瑾腾百丈之光华畴若予工能使川呈海现惟徳其物应令泽润山辉彼箴言实始徒闻束帛之颁乃讲解何功过冒奇珍之赐是微臣刍荛之遇比藴古特隆而皇上采纳之深过太宗甚逺也臣等阿衡有职作砺无才注疏卑卑补衮惭无一字恩私种种许身媿比双金敢不夙夜谟谋捐糜报称盟心以对共图保泰之猷载寳而朝时被骈蕃之宠伏愿以逸居逸虽休勿休惟危惟微惟精一以执厥中慎乃有位曰慈曰俭曰不敢以先天下寳惟其贤则徳日以盛业日以昌永奠无疆之厯天不爱地道不爱寳长流至治之光矣臣无任瞻天仰圣激切屏营之至
　　
　　○策
　　
　　廷对策
　　
　　臣对臣闻帝王之继天以立极也端其本以为学而后可以立天下之治原审其要以出政而后可以弘天下之治化何者人君之学非徒以资诵说也凝神于宥密涵养于穆清固羲皇以来之道统所赖以继之于无穷者也本之弗端则其学也为儒生口耳之学而何以造于天徳之精人君之政非徒以饰文为也任君师之责为治教之宗固羲皇以来之道统所頼以衍之于不替者也要之弗审则其政也为后世粉饰之政而何以臻于王道之极惟求端于本而不徒事于口耳之粗则愈涵泳而愈充周时敏之余皆实学也圣徳所以同天而至治之原于此乎端矣惟致审于要而不徒事乎粉饰之具则愈敷施而愈恢廓推行之际皆实政也而至治之化于此乎成矣学以基政政以显学道合一而不偏学务其本政举其要事不劳而可举自古帝王不出邃密之中而道积厥躬万世称至学不烦措置之力而事得其理万世称至治者此道行也况出震维新正道岸诞登之始继离方早正人心望治之初可不取其所当急者以为典学之本择其所当先者以为立政之要也哉钦惟皇帝陛下弱齿含元岐嶷神授十龄出阁温文日新正位宸极而玄徳愈光委政耆硕而王猷益扩嘉纳帝鉴图说而披览不倦一舜典尧谟之式命书四箴六箴而顾諟不忘一汤盘武几之铭近又渥经筵之赐严觐史之饬葢学已至矣政已弘矣轶于唐虞三代之盛矣乃犹不自满假进臣等于廷俯赐清问首举商周之训次及汉唐宋君臣之事而终策臣等以典学立政之要慎始笃初之规岂意臣等集先圣之术明当世之务有足以禆万分之一者乎而臣非其人也虽然臣愚学惭稽古志切摅忠敢不披沥罄竭以对臣闻之君者天之子也民之主也为徃圣继絶学者其道也为万世开太平者其责也故美玉不琢则射斗之光不生寳鉴不拭则映日之辉不发圣人不学则光天之徳不耀甚矣哉学之弗可已也然不曰壮而好学如日中之光少而好学如日出之阳嗣服之始学其不尤要乎家而无政则大夫无以着浚明之勲国而无政则诸侯无以树亮采之绩天下而无政则天子无以布清寜之化甚矣哉政之不可忽也然不曰慎厥初惟厥终终以不困不惟厥终终以困穷嗣服之始政其不尤要乎是故临朝愿学临政愿治凡为哲后者皆然而始尤重也论学以辅徳论政以辅治凡为良弼者皆然而始尤切也粤稽诸商太甲髙宗善守成者也臣考其初则有伊尹傅说之诲矣人纪之修风愆之戒非伊之所为训王者乎逊志之益聪明之宪非说之所为诏王者乎臣言焉君行焉此所以终允徳而靖殷邦也故终商之世而曰中兴之令主者必推太甲髙宗也载稽诸周成王亦善守成者也臣考其初则有周公之诲矣绍庭上下陟降厥家非访落之诗所为作乎稼穑艰难政事劳瘁非无逸之书所为戒乎臣言焉君聴焉此所以觐耿光而扬大烈也故终周之世而曰继述之贤君者必推成王也然学勤矣而所以典其学者有本政勤矣而所以立其政者有要三代以后此义不明强学之主诚代有之而记诵之习兴矣光武夜分讲经而昧三公之体大宗岁周御览而失兄弟之义英宗不废讲读而暗祸阶之萌顾洪业之建乃出于不事诗书之汉髙此其故何也天授之资固足以创大业而惟其弃焉不学学焉无本此髙之所以止于髙也励精之主诚代有之而粉饰之风盛矣始皇衡石程书何补于秦之乱文帝卫士传餐何益于隋之亡宣宗汗服而不倦何禆于唐之衰顾致理之效乃出于清净无为之汉文此其故何也玄黙之修固足以致治平而惟其政之不更立之无要此文之所以止于文也天启休明生我皇上日亲讲幄而进学之志寒暑不忘日咨辅臣而求治之思细大不废盖法天行以励学独超于章句之外宪天道以出政深探夫理道之原即商周之主不能过之即诗书所称何以加焉我二祖八宗之丕绪真足以扬于不坠矣顾臣伏读圣制有曰论者谓帝王之学与韦布不同葢不在章句间也不知舍章句之外又何学欤又或谓主好要则百事详所谓要者果安在欤臣有以见陛下之心望道未见之心也视民如伤之心也夫帝王之学与韦布不同此程子之言也所谓知学之本者也主好要则百事详此荀卿之言也所谓知政之要者也是故往代之臣各执其见以陈正始之谟而往代之君亦各因其谟以禆正始之治如汉自仲舒天人三策之后有王吉变俗之论匡衡审尚之疏与夫六戒四仪之陈贡禹节俭之劝陈宠荡涤烦苛之议皆为当时学与政设也然而诸君之最著者不过表章六经临雍拜老吏多循良治多聪察无他本与要不在也宋自先天元佑之间吕公着陈十事以助新政司马光献三札以隆治平与夫熙寜间程颢有稽古正学定志之说皆为当时学与政设也然而诸君之最著者不过雅好儒术崇尚文学绍述有声乂安数载无他本与要不在也然则本何在乎闻之上学以心下学以耳欲得其本纯心之道不可不讲也要何在乎闻之用人者用天下而有余自用者为天下用而不足欲得其要任人之道不可不讲也请因圣问之所及而极论之陛下终篇策臣曰尔多士习先圣之术明当世之务其为朕折衷众论究其指归典学何急立政何先或古今异宜创守殊轨悉茂明之以副朕慎始笃初之意臣愚以为人之一心操存舎亡其几至可畏也况人君之心百欲攻之一念弗纯欲且乗之入焉其系于学之进退非浅小也必也戒惧于不睹不闻之时慎独于莫见莫显之顷至善为的主善为师不息不移允迪可期帝王为学之本或者其在是欤譬则水焉清之终日可见眉睫不过一挠莫辨方圆诚不可以不慎也故曰日月久照不改其眀星辰久旋不改其度圣人久于其道不辍其功学至此天下之至学也非装缀为能品藻为工矻矻终年者比也人之一身一日二日其事尚难兼也况人君之一身百责萃之一有弗任则事且因之以隳焉其系于政之得失非浅小也必也精其择于任用之初专其任于简畀之后不信谗间不责细事惟和惟一政事乃乂帝王为政之要或者其在是欤譬之御焉輗軏不具其何以行有其辅之一日百里诚不可以不审也故曰酒非曲蘖则无与成羮非盐梅则无与和君非贤臣则无与治政至此天下之大政也非出纳必躬案牍必亲厪厪守法者此也此所谓典学之大本也立政之大要也然臣又有献焉纯心以为学而任人之本即存传曰为政在人取人以身此之谓也任人以立政而辅学之资有頼经曰朝夕纳诲以辅台徳此之谓也顾臣不患陛下弗纯心以为学而虑聪明之太过或以为商周之主不足法而求于学之外焉不患陛下弗任人以立政而虑英敏之太过或以为商周之君不足法而求于政之外焉求于学之外则索之愈髙而失之愈逺将有谈正道而尚曲学如公孙弘之惑武帝矣求于政之外则更之愈急而行之愈敝将有口尧舜而心桑孔如王安石之惑神宗矣此臣愚之过计固然而亦岂可以弗早戒哉伏愿我陛下上畏天地近法祖宗无以学至矣而骛于髙逺无以政成矣而事于纷更无以深居而好逸游无以物力丰盛而事土木无以海宇升平而事逺夷无以安处深宫而狎近习则道徳髙厚治化洋溢内恬外熙瑞应祥集虞夏商周不足侔矣况汉唐宋乎哉臣不识忌讳干冒天威无任战栗陨越之至臣谨对
　　
　　宗伯集巻一
　　
　　●钦定四库全书
　　
　　宗伯集巻二
　　
　　（明）孙继皋 撰
　　
　　○疏
　　
　　乞恩疏
　　
　　翰林院修撰臣孙继皋奏为比例陈情恳乞天恩俯赐追赠前母事臣由万厯二年进士除授前职万厯五年四月内三年考满吏部引奏复职臣父孙臣臣母刘氏妻曹氏俱蒙准给应得勅命臣叨沐鸿恩举家感戴唯是前母刘氏实臣父结髪之妻备极艰辛遗泽未冺而臣祇奉令甲未敢陈乞显扬一念耿耿难忘兹者恭遇皇上晋号两宫推荣羣下臣之微愿正获斯时查得先年吏部稽勲司署郎中事主事等官张翀等俱以穆宗皇帝登极覃恩乞赠前母多蒙允给最后渎奏纷然该部乃有从宜酌议之请意在防范冒滥权衡予夺夫庆笃于嘉礼之成旷典也恩覃于锡类之指大孝也臣之遭遇自谓值人子可以自致之时拟于隆庆诸臣尤为希特而臣伏读诏书两京文臣有未考满而许预给者有已考满而许再给者有许移封移赠者有先已移封移赠而又许补给本身者臣谬荷拔擢列在侍从既幸躬逢盛美亦欲均沾濊泽况臣考满在前止儌前母一赠揆于事体似非冒滥用是披沥血诚冒昧上请伏望皇上垂怜至情特勅吏部查照前例将臣前母刘氏一体追赠则皇上旷荡之恩益弘而微臣衔结之私愈切矣臣无任激切悚惧恳祈之至
　　
　　乞发推拟奏章疏
　　
　　奏为铨政壅阏日甚冢臣求去益力恳乞圣明深思治理亟发推拟多疏以明留贤之实以隆有道之长事臣惟天立君为生民主天又生贤才为人主用冢宰一官固人主所倚毗使澄序流品剂量注授以厘百工而熙庶绩者也贤才进政事举冢宰得其职而天下治矣虽老且病不当去贤才伏政事废冢宰不得其职而天下不治矣虽不老且病不得不去我祖宗朝吏部尚书若蹇义王翱等臣主一心操纵如志遇大升除徃徃非时召对面相评隲葢信重如此即我皇上临御寳极二十有四年于兹部所推拟亦何尝不晨奏晨览夕批夕发絶未尝有停阁者有之自今尚书孙丕扬始丕扬柄事且二年于兹臣佐丕扬亦已一年于兹去年所推拟间依陪点或着另推停阁之章月不再见其积而至累数十推不下累数十缺不补则又自今年四五月始夫此累数十缺者皇上其以为冗散不急之官耶而非也此累数十推者皇上其以为朦胧非例之擢耶而又非也臣请熟数之于前而皇上试垂听焉堂官则有若北之工书祭酒仆少南之吏侍属官则有若南北之郎中贠外主事评事经歴重职则有若给事御史大吏则有若布按二司及府正官内者展采外者宣力大者廷推小者序迁此其缺可虚耶弗可虚耶惟是初推不下催请又不下另推又不下单推者不省耦推者亦不省起复假满听降调而补者亦不省向讶点陪为非次今并陪不点矣向疑传旨另推者为偶左今并另推旨不得矣需次长安者林林株守嗟索米之良难待迁逺外者咄咄浪猜叹积薪之最苦所悬一缺所淹实不止一人所停一官所废实不止一事贤愚同滞上下不交丕扬所守何官所任何职而令掣肘坐困如此此其心安耶弗安耶又有甚难缓者行取巨典也贤良抑而弗征虑上怠而下玩是民生之忧也台省空而弗继虑下闭而上蔽是朝政之忧也又有甚不便者文选剧司也郎中闻升而复亲事虑事泥抑见为耽权而弗敢安也未闻命而弗亲事虑事壅抑见为避难而弗敢安也葢至于是而吏部之事束手而难为扼腕而莫控矣丕扬用公忠素望特蒙简任虽久以足疾卧邸一切缺帖犹手自标注心乎在公乃乞身则每荷温留启事则槩从中格任事者已彷徨去住之介而任人者又以展转疑信之间夫使丕扬而宠利人也则可丕扬而秉徳不回执塞不变人也肯虚拘乎哉臣备员佐铨诚不忍见英主在上贞臣任事而曹事耗废反至斯极用敢披沥悃诚仰干廽照伏望皇上深维为政在人留贤有实悉检今年四月以前推拟多疏俯赐批发擢用行取中间有未当圣心者不惜批示另推仍严勅丕扬当此国家多故之秋紧急用人之际勉出视事上副眷倚庻其展布四体殚竭一心铨政再新吏治有頼有如慰勉弥笃停阁弥多虽谕之留实速之去臣未见其可也臣冒昧陈言不胜皇恐局蹐待命之至
　　
　　乞行攀送梓宫疏
　　
　　奏为古今大纲常必不可亏国家大典礼必不可缺冒恳圣明扶病攀送母后以光圣人大孝以慰寰海同情事臣于本月十五日忽礼部接出圣旨朕自闰八月初旬偶尔痰流注于左足动履不便今大行皇妣引发朕不能恭行攀送不胜哀恸着遣献代行卿等还传示务要虔洁敬慎恭诚供事钦此臣再三捧诵再三思维于所谓痰注左足动履不便者而见圣情之万不获已也于所谓虔洁敬慎恭诚供事者而见圣心之万不获安也虽然皇上纲常之主而典礼之宗也兹举而遂皇上异日必自追悔又必将追咎羣臣不言而以为朝廷无人臣敢先言之以无贻皇上悔可乎夫皇上大孝闻天下久矣毋论母后生前极天下养即初逝而成服皇上且奔且哭哭极哀外廷所闻也上慈谥奏册寳登降荐献戚与礼称歩而过宫门而后登舆外廷所见也葢天生大圣人其举动不愆徃往若此矣今只一攀送而以疾格九仞一篑臣窃为皇上惜之且皇上不出宫眷必不得帷而至午门神帛朝祖必且降而藉奠献之手宫眷即不送其小者也神帛何帛朝祖何事奠献使何人而猥令亵渎不知母后之神灵肯于帛乎冯依否耶列圣在天之神灵肯于使乎降鉴否耶古人于亲丧虽小物细故必诚必信必躬必亲而今却于大处不无亏缺也臣又为皇上重惜之然而皇上固曰吾困于痰弗良于行耳臣请有以进今夫礼居丧无沐浴饮酒食肉而有沐浴饮酒食肉者疾故也皇上诚困于痰弗良于行即舆而出午门等门掖而成礼何弗可者亲之丧达乎天子在所自致而已事闗大纲常大典礼四海观刑万代瞻仰实在兹举臣不胜狗马心摅其愚忠惟皇上深思力行勿之有悔臣冒昧陈言无任皇恐激切待罪之至
　　
　　吁救钦降六科十三道公疏
　　
　　奏为岁序更新皇仁在宥恳乞圣慈姑停言官外谪嘉与更始以隆万世治安事先是皇上有旨发吏部降调两京六科都给事十三道掌道御史余皆罚俸臣等骤闻震恐妄意回天会疏请贷而皇上于吏部所开职名疏内御笔勾出却多至二十三人自都给事中掌道御史而外不啻数倍随该阁臣某等伸救未蒙俞允夫皇上之处言官是罪其不言而非罪其言也是惧之使言而非扼之使不言也诸臣何辞臣等复何说顾其情似犹有可矜而其材品亦良有可惜者臣等备位大臣荷国厚恩敢不毕其愚夫兵部之滥用霍文炳也而言官不言皇上罪之是也然而么么武弁踪迹诡秘诸臣容有弗闻弗闻则有所疑而弗敢遽言矣张诚之聨姻外戚倚恃壊法也而言官弗言皇上罪之是也然而老悖中官依慿城社诸臣容有弗闻弗闻则有所忌而弗敢轻言矣皇上神圣羣臣莫及见周于四海九州岛而弗蔽于几席法行于百司庶府而弗借于贵近一切处分悉烦圣虑臣等额手仰叹至明则日月至断则雷霆大圣人所作为虽欲望下风佐末议其道无繇也独念此二十三人者皆皇上所养育所选拔使分布台省之班典司南北之职中间多以贤良征敏练著者养之数十年而摧折之一旦拔之数百人而弃之一眚言路甚重人材难得臣等不敢不为朝廷惜也古者孟春之月遒人狥铎于路以劝规而召谏也天子迎春于郊以布徳而和令也徃哲有之今胡不然仰惟献春发祥百嘉咸畅惟兹罪谪诸臣乃独索然镌职级辞阙庭而去光天化日之下曽不得与百兽骈舞二鸟比荣圣朝寛洪岂宜有此至御史差在逺方自有职事而无端连及南京越在江表安所睹记而一槩播迁政体人情尤骇观聴伏望皇上大霈鸿慈益恢圣度俯收成命姑停诸臣降调咸与维新以应时令乞惟准照初旨止将都给事中掌道御史调处余曲贷免谪以安羣心严勅言官自今毋得有所附和而言有所疑忌而不言违者罪勿宥则上转圜而听下且埋轮而弹上推赤而求下且披丹而献奸邪屏迹攻刑毕举国家亿万年休明之治有頼矣臣等不胜惶恐恳切局蹐待命之至
　　
　　自陈疏
　　
　　奏为遇灾循省佐铨失职恳乞圣明亟赐罢黜以答天谴事顷者清寜宫灾皇上悚然降谕引咎责躬寻勅在廷诸臣痛加修省夫此一谕也成汤之六事不足多而宋景之一言不足侈矣顾臣以为修省有文有实其实乃在振淹抑録废锢汰阘茸始而汰阘茸乃在臣铨部始而臣则职佐铨者也臣本单寒误蒙拔擢积资史局代匮部僚惟是才不逮人处非其据席贰天卿而不能比其长以弘登进之路衔兼翰学而不能辅吾君以効责难之恭何补职司祗丛愆戾臣窃自忖以臣偷惰虽投闲置散尚羞尸禄矧厕剧曹以臣虚庸虽履顺安常犹惧辱官矧承灾谴臣分当汰臣心甚明伏望皇上特准罢归别行推择庶官与人两重而人与政一新国之弃材将以次而登延朝之过举亦以时而匡正弭灾召祥回天保命之道度不出此臣不胜惶恐局蹐待命之至
　　
　　覆郑民部疏
　　
　　题该南京户部四川司郎中郑材奏前事奉圣旨吏部知道钦此抄出到部送司查议又该本官奏为任满日久旷官不寜乞赐裁定以便恪遵事奉圣旨吏部知道钦此钦遵抄出到部送司随查部职掌两京司属除自告改南者北俸通理外其曽经被言调南者并无准理通论之例止查得一欵万厯十三年七月该本部题准今后南京堂上官曽经考察被劾改调者俱以后任之日为始另厯给由不得一槩通理若自行陈请得旨改调者仍许通理等因节奉圣旨依拟着实行钦此又一欵迁谪官员或因事诖误或建议被罪或考察降用酌量迁谪縁由人品髙下照例推升又查得本年五月内云南按察司副使唐守钦升任员缺该本部将南京户部四川司郎中郑材南京兵部武库司郎中顾起淹拟升未奉允旨已将前缺另推讫又查得郑材于万厯十四年二月以山东济南府徳州徳平县知县升户部广西司主事十七年九月升本部山西司署员外郎主事十八年五月升云南司署郎中事主事二十年二月实授本月具奏回籍调理二十一年四月起送到部本年五月除补户部山西司郎中十二月内该陜西道御史宋兴祖一本为时事激中虚文虚言皆属无补恳乞圣明饬羣工修实政以禆天下国家事内论户部右侍郎李祯以郎中郑材疏论待罪乞改别部以全大臣安堂属正体统奉圣旨郑材着调南京用钦此随调南京户部四川司郎中今该前因通查案呈到部看得南京户部四川司郎中郑材奏称歴任已及九年要得通理两京前后实俸赴部给由偶因报升云南佥事心有未服遂乞休致一节为照本部为朝廷用人计其俸并计其资而为封疆置吏度其材仍度其地向郎中郑材之调南也非以告行以挂弹章也故歴任虽九年不得通理于职掌所载京堂官曽经被劾改调另厯给由者而可推也然其所以调南也非以罪谴以竞时事也前后俸虽三年不得久淹于职掌所载迁谪官员酌量人品照例推升者而可推也去任尚书孙丕扬权于资俸才品之间而有云南佥事之拟也惟是材者北产而授之逺方违其适矣抑孙尚书本善道而疑为薄处迷其指矣矧当时拟陪者顾起淹也淹亦资深而俸浅者孙尚书即有意左材而有意左淹乎若夫南京刑部员外邹元标其调南也以中旨非由人言其给由也方给由旋以请告本无成例似难概援但本官材猷素着年力正强岂得以歴俸自多抗章求去今差事已竣微疾已瘳合无令本官照旧前去供职其应否给由一节听南京该部查例处分本部遇有相应员缺仍酌量升转则本官报主褆身之义庻其两得而圣朝官人励世之道亦两不悖矣奉圣旨是
　　
　　催点冢宰疏
　　
　　题为冢臣再催未蒙点用恳赐早择以昭公典事先该本部缺尚书臣等会官推举南京吏部等衙门尚书等官蔡国珍萧大亨衷贞吉李世达堪任前缺屡疏催请节奉圣旨吏部尚书员缺着从公再推堪任的几员来看钦此臣等随于本年十一月十八日复会官推举太子少保户部尚书杨俊民少保兼太子太保兵部尚书石星南京兵部尚书参赞机务周世选原任太子少保工部尚书曽同亨请旨简用今又旬日往矣尚未蒙钦点夫皇上之降旨再推也是所谓劳于求贤惟恐老成者俊犹有遗于所举之外者也而不即点用是所谓慎于用贤惟恐人心物论犹有间于所举之中者也皇上之为铨衡计得人斯以勤矣臣等第宜服而候命何敢轻渎顾冢席久虚铨政多窒顷自奉旨再推以来臣于内外员缺絶不敢推拟一人以须尚书至而柄事也而久之未下臣窃自惟念廷推至再贤无敢弗举明旨孔严举无敢弗公计两推堪任诸臣衔名并留御前但望皇上早赐裁择点用批发庻公典益昭而羣心咸慰其于邦治庻有总统臣叨署事不得不冒昧渎请仰惟圣明省览施行臣不胜恐惧恳切俟命之至
　　
　　再催冢宰疏
　　
　　题为仰乞圣明体阳徳简冢臣以隆至治事日者履长锡庆阳徳载亨君子道长其惟兹时我皇上独秉阳刚亲调元化法天用贤亦惟兹时矧冢宰首臣邦治所托一缺三月中外喁喁日望我皇上早择耆儁俾正铨席以无遏佚我国家亮工熙载之治不以兹时涣明旨谕在廷臣则何人长此代署臣前奉命会官推举堪任吏部尚书若蔡国珍萧大亨衷贞吉李世达四员其官迹咸疏御前其才品无逃圣鉴第在我皇上沛然一批发而已冢臣用舎实邪正消长治理隆污之所闗臣用敢不避烦渎冒昧申请伏惟圣明垂仁速简臣无任恳切皇恐待命之至
　　
　　催发选郎疏
　　
　　题为选郎势难终缺冒罪恳恩俯赐裁夺事窃惟郎署小臣调补恒事而我皇上偶寝不报此岂若廷推大缺为股肱重寄不可旦暮即决者乃臣叨署事再三催请干渎宸聴虽圣度如天无所谴诃臣心何安臣罪何逭顾臣揆之朝常察之政体选郎一官实难终缺葢天下官员途有正杂俸有深浅人有贤否缺有优劣其出身资格考语等第册籍开报月异岁殊每遇选除堂官不得亲也必该司郎中检阅的当具呈堂官而后加注拟焉然而郎中亦不得专也必派委其司之员外郎主事分头检阅总而会之郎中而后呈堂而加注拟焉此一郎也其官则为朝廷用人之官也不为不要重其事则皆为吏道剔垢厘蠧之事也不为不细碎他置勿论即如昨者十月大选臣日夜惴惴虑负我皇上委署至意督同该司员外郎主事毕力拮据勉而卒役惟是一时堂司举皆代庖拮据撑持局蹐万状止縁前推验封郎中白所知调补文选郎中员缺日久未下故至此臣目击兹苦用敢不避烦聒冒昧申请仰候圣明裁夺如以此官果难终缺即赐批发将白所知准调文选司典选供事则铨政有统而臣之署事亦有頼矣臣不胜冒昧恳祈之至
　　
　　催发河南巡抚疏
　　
　　奏为急缺重地抚臣恳恩速赐点用以保泰宁事臣惟河南为天下之中藩封独繁物力故诎向者民饥相食聚而为乱赖我皇上捐帑赈贷以克底定顷又闻旱蝗赤地矣其河南南阳两府多有矿洞皇上遣官开采原奉旨着该抚按悉心经画设法防护毋得推诿务保无虞而此两府之间顷又开矿矿徒四集不下数万斯岂良民善众肯帖然为我用者当此灾地创此重役所为调度弹压建威销萌全恃廵抚一官而前抚臣荆州土业奉旨养病回籍矣臣会同九卿博访慎选推举得堪任抚臣刘士忠锺化民二员请旨点用日久未蒙批发夫此二臣者在刘士忠尝巡按河南素着风采其威名犹在列郡在锺化民尝赈济河南夙娴方畧其恩信犹在民心皇上若于此二臣内简用一员照例请勅令其前去任事必能殚智毕力为皇上巩此腹心者事闗重地安危伏惟圣明早赐裁择容臣等遵奉施行如犹未当圣心亦愿明示作急另推庶于地方不致悞事臣不胜恐惧恳切仰祈之至
　　
　　辩疏
　　
　　奏为闻言省咎恳恩亟罢改委印务并分疏推拟事件以明职掌事本月初一日臣在部办事忽闻吏科署科事给事中刘道亨上疏参臣及臣属文选司员外郎蔡应麟候旨两日未下业已传得其掲帖大畧论臣在科场则壊科举法在吏部则壊铨选法而胪列应麟受贿不法状甚具臣疾读一过且骇且媿生平岂有疑行乎何挂人颊至此臣第当阖门待罪何敢置一吻顾名节臣所矜也职掌臣所守也臣不上章自理谁为陛下白臣寃者谨按掲帖徐泰时臣庚辰分考所举士臣年十八进学二十四乡举五年间贫而餬口不出其邑并无徃苏州处馆董祖锡今复姓崔祖锡臣浙江乙酉所举士原籍吴江久居湖州因查冒籍前监临御史今总督王世扬查明回奏今都御史衷贞吉时以左布政使提调可问也并非姻娅臣犹记泰时后场雄博祖锡春秋劲笔有无闗节两府士大夫在京师者定有公论赵南星往典京察号为执法旣臣邪污多端显诋不肖何置弗处臣修撰十三年而升谕徳庻子接忧六年而起少詹事凡通籍二十年而得侍郎一甲人升官如臣为迟当起少詹时前辅臣王锡爵归省在里臣果求起掌院曷不之朝之辅臣而之家之辅臣耶锡爵能遥制耶又云少詹之起由钻求其门生忆是年止有门生顾宪成一人再入吏部然以七月十七日命下而宪成以九月二十七日抵国门果门生力否耶有无请求见在四阁臣亦应有定评至谓臣署印以来鬻官大着臣无他材能不幸代庖于此危地怨府惟是朝夕惕励奉公守法差足自信臣如曽私亲故一人甘悬首市曹毋论他搢绅交游曽受同年同乡书帕分文决陷尸江海皇天在上明神在旁挤则挤耳何至并其硁硁拙守而污蔑之臣死不瞑也若所参蔡应麟事情臣查金华广州延平三知府寜阳潘县丞皆在任未升有无纳贿臣不能知恩生奚继善臣批候考定其有无勒贿臣亦不能知乃部规凡会推京堂多系堂官自行采访推举司官止是承行故陈用宾以巡抚首俸陪推顾养谦以邉材候用陪推锺化民以赈荒有誉陪推臣实主之应麟不得弄也凡推升京外官司官执俸单呈堂酌拟堂官亲注缺帖故蔡如川刘三乐俸皆及府刘北人偶无北缺蔡南人得先拟云南缺也戴燝陈一简俸先后一月而陈经总督孙矿保任虽未覆宜且留戴又纪録故拟江西也周诗俸三年外而科目已二十年外原只拟佥事张应凤俸可副使京粮考核该部昨咨过前此亦未敢动也刘庭芥三年四荐而推南部以疏谪官秦効鹏四年八荐而推府同兹惟常调王允元刘以忠倪思益三推官之急选王需北缺刘回本贯倪乃得赣州监生之上选单加级捱卯长行序年今见行无改此皆臣与该司拟议而行之应麟不得专也乃若赵之宾委果除官在先假文发觉在后蒋应吉陈惟一委果悞籖誊榜在先附选本依例改正在后已上臣部皆有俸单考语及臣批监生呈词等项在案附选本取旨存科果其谬戾止应论臣果有奸私亦止应罪臣臣堕身坑堑絶意仕进应麟亦事同甑破不望瓦全臣复何顾恋力为剖析第念堂司一体职守相闗倘应麟受贿有迹是应麟负臣臣不敢庇若本臣主议而使应麟蒙辜是臣累应麟臣何敢自欺为此据实分疏仰干天聴伏望皇上亟将臣赐罢其本部印务或急简尚书或选委各部院堂上官一员前来兼署臣与应麟被参情节请如道亨言下九卿科道官逐一公评恭聴圣明处分施行则臣名虽辱而臣节少明臣身虽退而臣职不淆矣臣无任陨越恐惧待罪之至
　　
　　考满疏
　　
　　奏为考满缺官代题据实具陈恭听明旨处分事臣直隶常州府无锡县人由万厯二年进士本年三月除授翰林院修撰四年某月内阁题充会典纂修官八年某月题管文官诰勅本年八月具奏给假省亲吏部覆准回籍十二年五月起送赴部复除本院修撰本年七月题会典充纂修官某月题管理诰勅十四年某月题充经筵讲官本年某月九年考满升右春坊右谕徳兼翰林院侍读十五年二月会典成升本坊右庻子仍兼侍读掌管本坊印信本年九月丁父忧回籍守制十六年十月接丁母忧扣至十九年正月服阕二十年八月在籍起升詹事府少詹事兼翰林院侍读学士充玉牒纂修官行取来京二十一年五月赴京到任本年十二月十一日升礼部右侍郎仍兼翰林院侍读学士二十二年二月题充经筵讲官四月题充正史副总裁官二十三年二月改吏部右侍郎二十四年正月升本部左侍郎兼官经筵副总裁俱照旧本年闰八月内奉旨署掌本部印信扣至本年十一月初十日连闰实歴正三品俸三十六个月俸满例应给由臣查得吏部见行事例九卿堂上官三年俸满给由过部本部查理明白具题引奏其本部堂上官考满咨送同堂代题引奏今臣备员吏部而尚书两推尚在候旨右侍郎裴应章亦两辞未任孑焉署事代题无官又臣自念旷瘝已久罪戾滋多俸既及期分应幽黜若复蒙昧居职臣实悚仄不寜为此将歴俸月日具实奏闻伏候圣明降旨处分施行臣无任皇恐陨越待罪之至
　　
　　假印冒官疏
　　
　　奏为奸徒伪造假文冒选职官事本月十九日准兵部职方清吏司案呈奉本部送据巡捕参将姚洪等呈前事等因到部送司案查先奉本部送准吏部咨内称赵之宾假文冒选一事已经具题参送而据所口供雕印造文等事有孙心葵王敬南等犯至替拣替考则麻瘦人周姓者今皆闻风脱逃此辈若不缉获正法法纪何由整顿奸徒何由屏息合咨兵部烦为密嘱锦衣捕营巡缉等衙门多方搜捕必期罪人尽得庶法司得以根究严鞫如律按问肃清选法实在此举等因到部已经札行巡捕营密缉奸党去后今据该营呈解伪造假文余杰前来合将原呈招词相应黏送吏部参处案呈到部为此除将本犯批候聴处外合咨吏部径自参处施行计黏呈一纸内内开京城内外巡捕参将署都指挥佥事姚洪许大成等呈蒙提督衙门备奉兵部札付准吏部咨文内严密缉访孙心葵王敬南等犯事理到营札仰各该把总缉访去后本月十三日据把总周应龙袁寜呈据军番王奉李之蕃等公同旗牌官田伏兴等访获伪造部印卖选假官犯人余杰等三名到官卑职等随即会同中军官李之仁胡梦士张九徳审得余杰供年二十九岁系福建延平府顺昌县民由吏员授冠带私造起选假印文书一套希图投部冒选见今追出在官于二十三年二月内有同省人谢应朝以白丁托杰要假作南京吏部考中回籍起本省聴选印信文书杰不合依允遂私雕福建布政司延平府顺昌县印各一颗私造文书一套用印钤盖亲付应朝得银一百五十两有在官知情吴洗挟分银二十七两三月内投部四月分选浙江杭州府临安县典史见今丁忧回籍乂于本年四月内同省人廖汝魁以白丁托杰要假作南京吏部考中回籍起本省印信文书杰不合依允紏同见今在法司縁事书办江兴周私雕福建布政司延平府顺昌县印各一颗私冩文书一套假印钤盖亲付汝魁得银一百五十两江兴周分银四十两汝魁随即投部六月分选河南开封府沈丘县典史见今在任又于本年十一月内有乡亲俞以良以听选经歴应该二十八年选官托杰在部通同书办江兴周将该司册库封条润起透开门鎻偷出选簿将俞以良姓名更移在前敲透印文钤葢得银三十两至今二十四年八月内选兴州中屯卫经歴见今在任又于本年六月内同省人李绍卿以两考托杰要作南京吏部考中回籍起本省印信文书杰又不合依允遂假雕福建布政司福州府福清县印各一颗私冩文书一套假印钤盖亲付绍卿得银二百两八月分选广平府鸡泽县典史见今在任又于本年八月内有浙江金华府永康县人赵之宾以三考吏要改作选贡监生杰不合通同今脱逃火房黄灿将该司册库封条润起透开门鎻偷出选簿内应选监生王之宾洗改作赵之宾仍敲透印文钤盖得银七十两同伙今脱逃王继南黄灿得银二百两伪造该省府县假印文书亲付之宾投部十月分选福建晋江县主簿见今事犯刑部究问于本年九月有同省人叶茂晩系选贡监生托杰讨吏部给假帖文杰不合依允假雕堂印一颗仍冩假票一张用印钤盖得银十三两亲付茂晩见今回籍今蒙研审前情不敢隠讳等情具供到职随于本犯名下追出雕刀一把当官雕出吏部堂印一颗应天府印一颗及本犯起送本省府县假印文书一套暨审吴洗知情分赃是的家人傅祥供词相同各等因到臣据此臣随查得本年十一月十九日先该臣部奏参奸犯赵之宾诈冒縁由节奉圣旨这诈犯着送法司严究钦此臣见雕印造文等犯脱逃末获随即移咨兵部转行巡缉衙门去后今果缉获余杰等一起除江兴周臣已先期行中兵马司拘同赵之宾送刑部听鞫外查得俞以良系吏员二十一年十一月准户部咨加纳外卫经歴二十四年八月选除大寜都司营州后屯卫咨文选簿明白序次应选李绍卿系京卫仓攅典二十三年二月准户部广东清吏司手本收选二十四年六月拣中选直隶广平府鸡泽县典史该仓守支公文及考功司付文具皆明白似无别弊叶茂晩遍检选簿并无此名无从根求其谢应朝系考功司考中一等杂职二十年二月除浙江杭州府临安县典史二十二年七月报丁忧回籍讫廖汝魁系实办承差十六年八月选除河南开封府沈丘县典史二十一年四月升代府仓大使讫已上二官原系十六二十等年升选俱非臣及见在司官经手管理及查见在公文簿册又皆有据但本部铨选官员惟据各衙门起送印信公文今奸徒余杰雕刻印信假造公文神巧难测恣横无忌至于如此若非多方密缉奸恶几于漏网至所供攀前项各官多与本部存贮簿册选除年月互异顾既经攀执恐有别情法应追究除将本部簿册及户部原送咨文等项封参送办审外理合具奏伏乞勅下法司将见获奸徒余杰等一千人犯应同赵之宾一起一并严加究处其供攀俞以良等吊比公文册簿一一详鞫如果明白无弊不妨昭雪若系诈伪的确仍行原籍原任各该巡按御史提问如律庶法纪整肃铨政清明而任事之臣得以寡过矣臣杜门待罪方在辞印不宜陈渎縁事属假冒不敢稽延谨具奏闻伏候敕旨
　　
　　辩辞疏
　　
　　奏为辱官旷职义当引决恳恩亟罢以重铨地事臣自本月初四以来请罢者一请解印者三而俞旨不一下也据兵部咨一参奸徒余杰等事而京营巡视科臣程绍遂以为侵职为术笼横猜曲诋推波助澜不遗余力臣窃自叹臣之身待罪之身也不当辩臣所参事职守之事也不必辩顾又自念挟诈用术此小人之为而端人良士之耻也臣虽不肖叨厕九列亦尝奉教于君子矣安可无说以处此夫使臣而果挟诈用术有意绐科臣而缓之疏也必臣有书启名帖而后可而臣无是也果托司官转致必司官曽致堂官口语而后可而司官无是也非独此而已科臣自疏固云闭门谢一切客考察营将至二十日申时始出公署接该营呈词臣之疏固亦以二十日申时封上疏中所佥小日可覆按也臣疏上矣而犹欲缓科疏何为哉大凡缓人而急已者必其人欲饰罪者也欲攘功者也臣查余杰所攀各官典史谢应朝系二十年选典史廖汝魁系十六年选二十一年升二官非臣入部后事经歴俞以良今年八月选典史李绍卿今年六月选非臣署印后事且见在公文选簿及户部原咨等项确有证据的无那改至监生叶茂晩并其姓名亦不经见非有罪可饰也臣区区愚心不过欲为衙门辩诬为此四三小官释累非有功可攘也臣既据实奏闻以明人臣勿欺之义而于其明日遍投内阁本兵巡视科道掲帖以修同事之恭即不意臣为恭而科道反以为怨其已悮矣吏部官言吏部事巡视官言巡视事臣考据得实而先言之讵为僣科臣完毕公事而后言之讵为慢亦各言其职掌耳而诋为侵越为挟诈用术其已过矣夫挟诈用术臣不但乏此伎俩实亦无此肺肠故不得不辩也惟是臣两遭诟辱既以轻朝廷羞当世之士而解印不报凡臣部推升急选大选满官引奏及一应题覆纎巨事件无敢擅主暂皆停滞兹惟臣担悞大罪臣所以愧恨忧惧仰而呼天亟愿乞身以去伏望我皇上即将臣赐罢以谢人言以重铨地别选英硕使署印务庶臣获粗保身名归见乡里臣之幸厚矣臣无任激切屏营待命之至
　　
　　辞印疏
　　
　　奏为负罪恳恩速罢臣以重印务事臣于本月初四日具疏奏为闻言省咎恳恩亟罢改委印务并分疏推拟事件以明职掌事内辩科臣刘道亨参论事情并乞将臣赐罢候旨积日未下也臣心甘席藁身比坐芒葢髙载厚独臣局蹐伏念臣之不肖臣亦自知皇上不察畀以佐铨委以署印即不意尚书两推未点而右侍郎裴应章又两辞未任处既非据去又非情孑焉支撑旦暮若厉而抨击至矣已矣臣不获复事陛下矣第臣身一日不可再留而臣部印务一日不可无属以臣一日不可留之身而虚一日不可旷之部务计他日必又有以不早解印堕悞铨政罪臣者臣何辞置对也伏望我皇上速将臣赐罢庶印务有归而臣罪少逭臣得儌恩出国门有余荣矣臣无任皇恐激切待命之至
　　
　　题明会议疏
　　
　　奏为奉旨会推恳恩改委事臣于本月十五日伏见邸报该户部等衙门太子少保尚书等官杨俊民等题为奉旨会议倭情事奉圣旨这会议倭情既说朝鲜当救朕念兵事重大贵图万全战守方畧还须详加计议务求停当来说枢臣既宜更换就着吏部会同九卿科道官从公推举熟练边务堪任的五六员来看钦此臣庄诵明纶仰窥睿筭决藩篱之至计务极周详简枢筦之重臣预求熟练煌煌圣谟已足以耀神武伐狡谋矣顾吏部印信尚臣署掌则会推公典应臣奉行而臣待罪杜门抱疴请告方当候旨敢复代庖惟是事急燃眉旨严涣汗我皇上如犹慎重冢臣未即点用伏乞于别部院大臣内钦委一员俾领印务遵照明旨内事理会官推举臣前所上病疏另候降旨施行庶国家立见用人之效而臣亦少寛悞事之诛臣无任恳祈恐惧待命之至
　　
　　辞疏
　　
　　奏为力恳天恩急改印务以重典制事臣于本月初四日具疏奏为闻言省咎恳恩亟罢改委印务并分疏推拟事件以明职掌事内辩科臣刘道亨参论事情并请亟将臣赐罢仍选委别部院堂上官前来代署候旨旬日未蒙批发臣自当静听处分夫复何言第念臣之身待罪之身也而臣之印务皇上所委署之印务也臣身决不可复出而臣部双月大选系祖宗二百年来大典制不可以臣暂废查得大选在二十五日为钦定日期而前是堂司昼夜拮据克日办理无论阅单会单等剧务即推升京外官具题须一日截取听选官一日司审堂拣一日考举监一日考三考一日急选官具题一日定二等杂职官衔一日至二十三日选讫而后二十五日有事于朝也天下听选官鳞集辇毂无虑数百人诸紧事取办只止旬日而印务未有所属司官何所禀受万一担悞堕废异日且复有罪臣不早解印者臣何辞也臣心丼席藁身苦坐芒当此之时葢髙载厚独臣局蹐用敢据实陈状冒昧上请伏望我皇上急将臣所署印务暂借别部院堂上官一员前来代署供此选事臣静听圣明处分施行庶部务不悞臣心少安臣无任激切恐惧候命之至
　　
　　辞印疏
　　
　　奏为辞印久未得旨大选势难如期请乞明示以便遵奉事臣于本月十二等日两疏辞印恳恩改委别部院堂上官前来兼署代领大选容臣静听处分俱候旨未下今去二十五日钦定选期止六日耳自来大选官员有缺悉取诸推升官员具题必列堂衔用堂印臣今被参待罪义不得视事用印而印务未蒙改委推升谁为具题推升缺不出即欲依期大选安所藉手臣所以自恨自伤奈何以不肖而被言又奈何以被言故而愆祖宗旧章悞国家大事也臣用敢不避烦渎三疏申请今日之事倘蒙慨赐批发速改印务昼夜督促选期犹可及也惟皇上命不然而钦改选期俟印务有属另行补选是事之穷而政之权也亦惟皇上命统俟圣明裁示勅臣遵奉臣仍静听处分施行臣无任冒罪悚惧候命之至
　　
　　再辞印疏
　　
　　奏为大选期逼立候明旨改委印务事臣于本月十二日奏为力恳天恩改委印务以重典制事内乞圣明将臣部印务改委别部院堂上官前来代署容臣静听处分候旨累日未蒙批发窃照双月大选自祖宗二百余年以来未尝有一朝废缺而选期在二十五日自皇上钦定以来未尝有一选担悞今以臣之不肖被参而使令甲少愆钦期顿改臣即身膏斧钺何以辞于天下即今时日益促事体益逼凡前期推升誊缺拣考急选等项诸紧务俱系堂官掌行而大选具本亦只系堂官列衔纵司官全设罔与提衡矧仅仅此二主事安所禀式故印务迟改一日则选事迟悞一日臣心何安臣罪何底臣所以昼夜杌陧亟请解印非独臣为逭罪谋良为国事谋也伏望我皇上俯念大典必不可缺选期必不可更准将臣部印务立委别部院堂上官一员前来代署行事臣仍听圣明处分施行庻臣挂议之身少免悞国之罚臣无任激切恐惧待命之至
　　
　　辞疏
　　
　　奏为哀恳天恩俯怜病苦特准休致事臣于年前陡患痰厥病症自后眩晕时作医药罔效不得已于今年正月十九等日两次具疏陈状恳恩放免俱未蒙批发夫皇上之尊天也天听甚髙臣分甚卑傥臣病可渐愈力可渐支何敢累渎威严自干诃谴顾臣气禀素弱忧患复深悒郁之极病来若凑即今虚火炎攻脾土受克眩晕不已继以呕哕行立旋转食饮不纳盖昔之病在头目而今且在膏肓矣医人咸谓不免官还家静摄者久且不治臣身不足惜臣上辜任使下隳职守朝廷亦安用此病臣为也为此三疏呼天苦丐微命伏望圣慈垂仁哀怜特准休致使便调理臣所署印信俟得请后容臣另本请命臣庶几幸而获生歌咏太平祝延圣寿与天无极也臣无任力疾惶悚祈恩之至
　　
　　辞疏
　　
　　奏为忧病増剧力恳天恩放归田里事臣于本月十九日具奏为旷官感疾恳乞天恩早赐放免以安微分事縁臣于岁前二十五日痰火陡作一仆几絶病盖得之烦忧攻中邪火壮而元气耗也渐已匝月未见痊可诚恐病日以深职日已废徼恩放免而疏上六日未蒙批发臣第当静听明旨敢复陈渎第臣虽被言印务未解待罪五十日职守隳废臣之忧病实本诸此今病势益増医药罔效每一思虑起辄昏迷眩晕不省人事据床倚壁仅而暂苏夫人有急则吁天疾病则吁父母臣遘兹危苦而不哀鸣君父之前是上误国事而下复误其身也为此不避烦渎沥血申恳伏望我皇上怜臣病困放归田里使全微命亟简名硕畀以印务臣未填沟壑之年皆歌咏太平之日也臣无任激切恐惧待命之至
　　
　　辞疏
　　
　　奏为久病濒危遵例恳恩俯准休致事臣向縁病晕病呕旷官尸禄于前月初十日六疏请罢概未蒙批发是时臣印未解臣忧转烦抚枕呻吟何当解印静摄专意医药幸而少瘥臣一介单寒擢第登华荷恩髙厚忍不竭狗马力终事陛下今冢臣点用矣印改署矣臣获静摄亲医药且再旬矣而命数多蹇神气久销前疾未祛变症叠见即今脾胃虚热痰涎壅盛水糓不受肢体酸软孤身旅邸十分狼狈照得令甲朝叅官注门籍三阅月者停俸不支有疾准致仕臣自去冬腊月避言谢事以迨今兹月已逾三病且非一臣数自悲念臣既遇矣顾不获竟尺寸之用依圣明之君臣之耻也然臣既病矣顾犹縻俸给不停挂衔名不去尤臣之大耻也臣用敢沥血披诚引例申请伏望我皇上怜臣谢事已乆遘病已危特准照例休致放还田里臣虽不得进而观喜起之交犹能退而修亷耻之节助流圣化维植士风臣之此去或少禆益臣无任悚惧哀恳待命之至
　　
　　先大夫生平不敢自居于名以故諌草都焚箧中止存辞疏十八攀送疏源文得之先源孝遗簏请发推拟寛降谪二疏殁而觅得之京邸若署篆首日率属请升储公疏救荒疏救曹侍御典刑公疏特疏条上出阁议凡四三十通部事通行者不与焉昔时同事耆硕人人能言之业皆留中惜无从觅稿即其它著述亦多不存若今所刻碑铭志传之文亦源文杂得之其子若孙暨朽缄败扇与行于世者耳十不存一挂遗至多拊心涕零伏惟垂鉴季男源文谨识
　　
　　宗伯集巻二
　　
　　●钦定四库全书
　　
　　宗伯集巻三
　　
　　（明）孙继皋 撰
　　
　　○叙
　　
　　拟御制重修大明会典叙
　　
　　大明会典者我皇曽伯祖孝宗皇帝特命儒臣谨遵我太祖皇帝所定诸司职掌间取累朝列圣因革损益之故以模拟附萃而成书者也重修者何自弘治壬戌逮嘉靖巳酉我皇祖世宗皇帝尝申命増辑辑成进御未惬至懐爰自巳酉以逮朕躬岁月既多条例弥广重修成先志也于是今年万厯丁亥书乃毕修籍奏矣阁臣奉勅受事凡更数人而后定分曹列局凡数岁而后论功为册凡若干为巻凡若干搜罗纂次良已独勤考据折衷各有攸当朕受而披览喜慰羮墙圣烈神谟重光并耀此诚万年之巨典而一代之鸿制也亟付所司锓梓颁布将与中外臣民遵守无极朕为题其首尝闻王者必积德百年而后礼乐可兴盖制作若斯之难也故周之礼制最为大备然不成于永清垂拱之日而成于访落训官之时汉号近古孝文之德几致刑措车旗礼文阙焉而不讲谦让而未遑非其未暇夫亦不当时耳国家圣圣相承德化醲郁烝为至治积之百五十年而我皇祖乗时入继凝图嗣统绍天开人自朝庙宫闱以至车旗服色靡不观其会通归于秩叙敷贲前业佑启后人远轶成周何论汉制朕冲龄嗣服幸席洪庥早夜兢兢深惧遏佚数与二三大臣讲求故事次第兴修数年以来庶几勿坠六卿无隳职四方无呰俗朝不溷市野不踰国庶绩其凝边陲晏如斯亦守法之效已书不云乎监于成宪其永无愆言贵守也又云惟臣钦若惟民从乂言贵与臣若民共守也朕仰惟二祖八宗朝章国宪载在秘府并所恪守罔敢踰越惟是此书之成所以丕昭我皇祖政令制度为多足以慰答在天之灵而朕所以重修之指亦惟觐光绳武用少成皇祖未遂之志以垂示永永无违之式因序简端以明祖烈且令后世有考焉
　　
　　浙江乡试録叙
　　
　　万厯十三年秋八月郡国复当大比士前是士稍因縁幸进絓于吏议玷贤能书议者言士所繇多途文学吏溺其职而衡量外禀也宜如肃皇帝朝遣京朝官称诏书临校以明大公称盛典章下礼官议曰便上报可而修撰臣继皋暨刑科右给事中臣居敬被命当往浙江臣窃伏惟浙首藩也文献甲天下四方望之以为此玉之昆冈而玄珠之薮也顾至于今而士有薄经艺而谈玄理慕浮诞而弃本实波流相荡浸滛江左余习矣臣自念术业浅陋即竭其愚心引绳操墨以求士而士文不中程习尚不一变进无益于县官何以称上意指而明浙望于诸藩乎臣为此惧乃以六月朝辞驰至其境维廵按御史臣王世扬实用职事监临饬具堤备既豫既严而提调则左布政使臣衷贞吉右布政使臣余一龙监试则按察使臣冯时雨副使臣史继志具肃臣等及御史所征同考试官推官臣王守素知县臣周孔教学正臣黄弘勅教谕臣杨启新林岳伟倪思益杜方伟刘懐民廖自伸训导臣陆策以入而臣乃得合提学佥事臣苏浚所选士二千七百有竒三试之臣集诸同事相戒夫试欲以观其变有诏不得程虚浮其谨择纯厚尔雅之士毋有所眩卒业如额收九十人将録文以献臣又相戒夫録欲以观其质有诏不得隳先资其谨择本文毋有所饰凡臣守科指尺寸惟是兢兢不敢先自背越教士不信之端而后乃进而宣言风以感遇论报之义臣闻千里而得一士犹比肩累时而得一士犹接踵盖其难也王制大夫献书则拜诸侯贡士而适则有庆招以弓旌延以车马盖其重也夫古人叹才难而今三岁一劝驾偕计之士至累千百飙集而景附已易矣古之士也重而今猜防绳结之意不独以持士而寖移之有司已轻矣则何也古之为士者身抱帝臣之具胸韬王佐之畧而今第规尺幅冯空文古之举士者亲可也不引嫌雠可也不修怨廓然明白絶无人我而今不能无逺形迹然犹不获尽以心信于天下难易轻重较然而悬殊可思也已明兴二百年来用高皇帝约束以罗士而士乗风云奋起者以时而就其实姑无以他论如浙士大者翼运扶艰殿邦淑世秩于庙祀次亦不失显名于时斌斌照映矣上绍明圣绪力求太平业五举士于兹顷受事者一不当而上沛然改易其弦辙不难借史曹省署之臣与之更始山陬海徼冠盖相望所以待郡国士几与二京埒臣有以窥上之心圣人至公之心也大指在广搜眞才储峙实用而无私畀焉臣荷上拔擢恩幸甚深而奉任使甚厚敢不益毖饬伏自闻命趋事迄于籍奏凛乎帝天临之而神明摄之也故臣有所亟收有所置弗收公也非臣所敢与也收矣有録其文有所置弗録公也非臣所敢与也臣大指乃在布德意应明诏勉体一人寤寐侧席之思而无私植焉臣所为毕心藉手以报上若斯止矣然此犹士也其进则上臣也有如以公奋身而不以公効国是士不信臣以公荐士而不以公成士是臣不信士臣与士乃两相负矣臣请遂与士约夫圣王无私臣而忠臣无私营蹇蹇匪躬尽节官下勿私其身乃心王室罔攸内顾勿私其家谋猷曰后若畏人知勿私其名不矜不伐勲成智隠勿私其功专志壹节唯社稷是扞元元是急期于尽心任职而止斯贞士之朴忠而臣子之纯懿也不然而营私废公者悖挟公济私者欺上渊然秉至公之心何所不鉴观朝不蔽公论国不借公法岂惟士之辜主者亦何辞之与有盖浙山水奥区而贤圣所廵游也禹会万国玉帛于此而遗烈炳焉到今史迁一上会稽归而光纂先业扬文采于后世孕灵锺秀矧其乡之人臣诚不自量不第欲得才士思矫其习不第甄其文欲向风慕化之速思一其心故为申戒之如此夫惟士易至上故待之常轻而其敝至官惰而事隳则易者难矣惟士难求上故待之常重而其效至思皇济济不可胜用则难者易矣上今至重士士安可不为其重者亦将以难责士士安可不勉其难者徃慎哉忘私循公轨于大道以风四方尚毋以臣言为私言而公弃之也则臣幸矣是为序
　　
　　观艺録叙
　　
　　观艺録者直指孟津陈公按吴校四郡士遴所入彀之文而刻焉以式者也刻成邮以示余且属为序余惟文泄于性而铸于心者髙者妙经纬成变化以垂训行逺学士家业尊之曰经而其下者亦掞藻抉精极舒冩比属之工而猥辱之曰艺夫艺也至于占毕俳偶名科举之业而愈益下矣然而国用以罗士士亦用以致身取寸晷尺幅衍绎圣贤之微言以畅其所自得良以明经而辅之尊非苟为艺也日者士不务讲求经术而杂采旁猎相骇为不可知以文其浅陋人心世道识者重忧之上用公卿议裒先朝所为程墨文颁布学宫号之正式夫式何也曰法则也今夫匠氏斵木而为式陶人埏埴而为器毋废法焉而况于文乎绣衣持斧之使载简书廵行一方事无巨纎无所不当问亦无不斩焉一禀三尺而独校士往往取具文而已匪法之文惟其辞之为士于何观文于何式公輶轩所驻既以布常陈纪察举吏弊檄羣青衿试之不员额泥也退而亲评隲其文左执规右执矩为差上下百焉不失一盖余椎不文间卒业兹刻虽言人人殊大都能屏去百家二氏诸谬悠之谈而一本之六经宁质毋缛宁直毋谲宁屈其才以就法毋逞而轶于法之外理归意匠思归玄冶纵横阖辟雅中天则吴先正之遗将嗣徽而振之响噫盛矣观止矣夫上观士士亦观上公嘉与学官弟子守功令崇体要非法不以程士士仰流象指其自程顾若有甚于公所程士者斯岂非右文焉而执法式之效欤而余则以为法非独于文也惟政亦有之语云不习为吏视已成事始公起家令边邑邑被兵空无人土田化为区脱令来委印绶去矣公曰非设官意也招徕流移给牛种以耕业成而后赋之来复者万家邑始具版籍备更徭役庶以殷为塞下乐都征入台督漕故事漕使掠艘而前示贵倨公独殿测水盈缩为进止止不虞胶进不虞漂漕倍以驶功最而后乃来按吴吴孔道也公则先僻邑据僻而檄旁近邑爰书阅之尽至则师听丕蔽无余日矣絶不欲以我故累厨传久溷凋瘵为凡此皆公以意为师以古名臣为摹一张一弛动有衡量故令邑邑完持宪宪饬于程士见一斑尔而公实夙秉明德纯赤为其里纯白为其表可律可度不言而肃又穆然有掲政事之上而型于品文论士之先者士亲末光望下风傥亦能以公为法而式公乎嗟乎习之渝也久矣彼亢首觚翰而行弗涤弗式哆口道义而志弗涤弗式士而欲公式也其必厚自湔濯合文行华实为一人焉而后天下耳而目之乃可以观德乎哉进于艺矣记有之德成上也艺成下也先王有上有下故能观人文以成化士亦有上有下故能肖公而不局于艺是为序
　　
　　赠少司马中丞巴蜀赵公被召迁少司空叙
　　
　　少司马中丞巴蜀赵公以节钺鎭抚吾江以南三年而上召入为少司空前是公用望实当迁者数矣方皋备右铨是时左铨缺太宰谂于廷列公名上不报寻推公少司马宜为真俄推本兵又推总云中边前后无虑十许推皆枢筦鎻钥之寄国家所与共安危呼吸者上一切不以属而顷忽以司空召也司空掌邦土在汉号三公今制视周官秩卿而六班稍后都人士心仪公秉政久相与觖然不厌以为曷弗遂登钧衡而贰将作为而皋则有以窥上用公与公之为上用盖至于今而始大且光也夫古之大臣固亦有辍耕钓而都将相脱羇旅而升庙廊者斯千古之一遘天畀非人力也乃若耆德之老魁特之隽国家用之则安于覆盂不用则危于累碁此非立谈而投握手而合也所由周践皇途荐扬朝采其才识智虑淘洗磨炼如金始镕如枲始沤一耀于精白而后当机处中决疑定倾不震不腾为社稷臣即人主所以用之亦必歴试博咨穷之以事变之所絶难察之以人情之所共归使下之向之甚于上之求之而后延登倚毗共国而治故臣主俱荣享名无穷公束发登朝凡三十五年于兹矣一为御史失当事者意仓皇领臬事去然勲名亦繇是鹊起久之晋都御史开府更重鎭五矣中间驱驰出入再仆再起其于世路夷而康庄险而太行翻覆变幻无不谙于官方细而米盐烦而刑名大而兵戎窽会机宜无不晰于方舆腹心而圻甸肩臂而关陜手足而闽越夷情民俗幽遐隐伏无不抉他不具论论其抚吾吴者吴故根本之区而财赋之薮也顾此数岁间民间之盖藏洗而杼轴空矣倭又躙我属国兵食之征发舟船器械之调遣檄旁午至大农督旱逋三服官督尚方绮币凌遽逼迫急于星火盱衡扼腕焦心苦思左支右吾多裒寡益上以纾竭泽而下以苏涸辙而百姓不知也流涕太息手疏疾苦为元元请命为羣有司释累而羣有司不知也间延揽豪杰讲求战守阴为扞海备而外示休暇而境内外不知也意独上知之两宫饬涂三殿裁基万年鼎命丕哉永图念非岷峨上才莫可栋柱者乃逼召公为宅揆地耳皋居则考吴乘故不乏名中丞公孳孳为民设便利务在安之似周文襄惩贪奬廉凛凛风裁似吴嘉鱼孤介澹泊不异寒酸似鲁天台而赈贫植弱饥溺由已似王端毅王端毅后赞南枢卒正北铨清风亮节声施到今公召矣上业歴试博咨而用公矣不久肖端毅登钧衡慰都人士望当机处中决疑定倾海内想见太平矣有诘者曰公巴产也公之乡先哲不有蹇忠定乎岂其亦歴试博咨而后用耶皋应之曰唯唯否否夫忠定吾向所称耕钓羇旅之朋也而端毅所称淘洗磨錬以精白结主知者也公之不得为忠定时也而其必能为端毅则兹召也卜之矣皋至闇劣渉世又浅骤进骤蹶故于公之召不复引攀卧借留之义直踊跃起舞庆明德之终达又庆国家终赖老成人之用未有量也会公之属四郡守苏州则朱君某常州则边君某松江则某镇江则某并荷栽培欣逢盛美爰修故事猥索赠言皋亦公宇下人也輙不辞而复之如此云
　　
　　贺方伯济寰杨公奏最蒙恩叙
　　
　　上御极二十有五年滇左辖杨公以报最来朝一时搢绅同声而贤之天子嘉焉诏所司给恩数如制于是鈇钺之寄枢筦之托骎乎下矣其给事时礼闱所举士司封王君某等若而人谋所以为公贺者而征言于余始余守馆职与公给事时邸舍迫相向朝夕相过从乐也余行服还里而公备兵颍泗数使使渡江劳苦余丘陇间公为人博大精密才无所不综而心独长者余既雅习之矣属者余又用职事检校公辖滇牍则其风采勲烈复烂焉矫矫最于功公之才与品岂不亦兼茂而交至乎哉前是滇中诸土司袭其世官则藩司操其急以故袭者往往行金柄事者以希快利而柄事者亦往往借口柔远阳若为不得已也者而阴实其槖沿陋因敝所从来矣公甫下车会丽江土舍木青来请袭輙亦走使函千金进曰故事也公按之面发赤亟言状两台封金府库佐军储法其人不少贷诸夷始乃啮指咋舌转相戒今使君清严愼毋犯犯且丽法一时纪纲肃然不怒而威吏民不寒而栗然公弗矜为竒节也公曩备兵岢岚有债帅杨某挂阅臣白简念非公不可解尝亦函百金进公公拒絶之顾独隐忍不以言两台曰彼弁落井矣言之是下石夫忍弁贿以毋甚人罪发土贿以观远夷乃知公之为廉洁非近名非贾誉以无疚已志而已余尝谓阿衡相汤其勲业至于格皇天乃其操修始于取与一介公本原之地皭乎精白譬髙山出泉泯泯淙淙不滓纎尘出而为江为河流泽委润何所弗渐溉于是公于体用本末备矣故以亷观公可以尽公不可亷者多狷狭于人寡谐公所至人人以为亲已廉者严急旣以持其躬亦以律下鲜不毛鸷湿束公简易持大体纲举而目随亷者节苦其色常抑郁不平公神和气雄翫弄超越迈絶一世亷者局曲硁硁自守而乏通方公挥霍如意批却导窽游刄有余地凡廉者所易有皆公所絶无故曰廉不足尽公也夫与人亲者其量夷也简易持大体者其度平也神和气雄者其节安也游刄有余者其才广也天下方望公若悬崖峭壁而公实未尝有畛畦盖髙而能夷严而能平约而能安俭而能广一弛一张一文一武公之才与品岂不亦兼茂而交至乎哉昔公家伯起惟是四知为兢兢其后卒拜为三公为汉忠臣今海内多故主上思得恢廓磊落具有才品之士而用之扞隅殿邦以庶几乎安攘之效公绩用既腾望实咸茂俄而开府俄而当轴不动声色而狡夷革心四垂晏如社稷终将赖之矣麒麟之业考功氏不胜书而彝鼎竹帛不胜褒也今日之事又安足为公多且艳乎司封君等曰固然盍书以归之使以雠昔日
　　
　　赠督抚中丞获鹿曹公晋少司空兼中丞治河叙
　　
　　上在位之三十有二年秋总河大臣缺铨宰谂于廷推资地望实可倚毗者凡三臣以闻而吾江以南督抚中丞获鹿曹公与焉久之有诏定用公超拜公少司空仍中丞节以行盖特简也始上愼是遣章上不即下台省争言河比者业北决不塞必夺漕系国家咽喉命脉不细宜急择可使者使秉钺受事便盈廷请之力上以其言忠寻降旨用公往嘻綦重矣吾常郡诸大夫自守以下率其属谋所以赠公行者而征言于不榖继皋继皋窃惟河之患所从来久远惟是我国家弭其患而犹欲藉其利故治之甚亟而甚难已事勿论自上临御以来河臣盖数易所縻水衡钱无论数百万然往往幸以河驯逺者五六年近者二三年漕以亡害而独此数载之问河靡岁不决朝廷靡岁不忧河盖南决即虞陵北决即虞漕宠命在前严程在后肩者惴惴不啻若惧府故王家口之河成而丰沛决留城梗前政仓皇创泇口以一线挽东南四百万之粟仅而克济今单堤又见告矣单堤决势且啮太行薄鱼台射昭阳壅泇之上流而泇遂等区脱夫创泇以避河而河决乃适无泇非独无泇也将泇之下流亦日以涸而究且不得河一勺之用京师百官六军之命其安所恃赖则治之亟且难未有过今日者也语有之非常之事必有非常之人有非常之人必有非常之功公开府吾江以南四年于兹矣儌陛下威灵海上幸无事无所窥公扫氛荡窟截鲸斩鲵之畧而其最苦心者大农并宿逋三服官督尚方绮币公左支右吾多裒寡益以佐边计应上供鳃鳃为羣有司释谴而羣有司不知也未也采榷之使出而山泽以驿骚公百方调停官为征输便矣俄而料洲田俄而捜田庐劵闾井藉藉责课者且至公引玺书固争连拄使者口车止不得东民间不知也未也其市民甘心营税者聚而烧街巷杀人公闻下檄使解散而法其首祸者凡以已乱定变明三尺不可犯杜陵迟渐耳而吴人士不知也大都公之精神用之庇元元厚根本而不为矜诩取名其聪明用之综吏治剔奸弊而不为纷更多事今夫禹之行水也行其所无事而私智不用焉是故称之曰神公不难为无事而难河哉思昔圣人之系易也其占为利渉大川者凡七曰需同人蛊大畜益涣中孚云需言遇同人言度蛊言时益言学涣言文中孚言信卦之德何若斯之备也河上应天汉下宗四渎滥觞昆仑建瓴中原宇宙内名川之险而不易渉者殆莫大乎是而今亦其蛊之会而需人以济之日已公用文学起家致大位盖与涣其躬者同而兼容并包靡所不延揽为同人博图经搜故实靡所不谙畅为大畜赤心白意不忍欺一人人亦不敢欺公为中孚夫以一卦当一占宜足以渉一德而况公会众卦之德以弘济于艰难必且出其素所讲求蓄积者以効忠悃塞知遇用纾上彷徨宵旰如汉武歌瓠子湛美玉至意河虽湍悍善决意耀灵翔贶顺轨遵故如神禹就平成允赖之绩无疑也公之开府吾江以南自吾吴兵使者擢也而公又尝为兵使者徐方故习河楚雍澨之役不然乎师以吴难告而士有傍笑者曰久矣吾目不亲波涛手不亲舟楫而今仍操之哉鼓柁趋之卒以胜吴兹行也则亦公趋而鼓柁之秋矣夫治河以治漕大计也择而后使迫而后授大任也以裕军国以奠苍赤大功也皋辱宇下久度吾吴不得更私公故于诸大夫之请不复引攀卧借留之义以对而直祝公渉险弭患以幸社稷玄圭之锡焉
　　
　　贺督抚中丞临川周公六载奏绩叙
　　
　　国家设廵抚中丞使仗节钺开大府自藩臬大吏以逮郡县之长贰咸禀成而受画焉所临制无虑千余里生杀予夺一切得专行盖其重哉苟以飬尊而处优旦暮盛威容军吏幸管内无事托之乎安静吾惧其食之蠧而无以御突至猝来之患也其矜诩奋迅铺张挥霍以见竒而乏痌瘝恳恻之实与纯白修正之素则亦无以宣主德而救民艰何则其心不必真故其精神不聚其施用不光而众不孚也吾临川周公之抚吾吴也民俗之情伪户口之殷耗戎伍之虚实帑庾之盈缩无弗烛也无弗核也兴除因革之故维风起敝之术无弗讲也甫下车则曰兹土也外江而内湖是善薮盗吾不病夫中盗者而恶夫匿盗者但匿且按劾贼惴惴搜捕率满品而萑苻息警矣则又曰是并大海风波飘忽岛夷不可测此中奸民得无有纠亡命抵禁逐盐利而酿非意者乎吾必覆之擒其魁籍其舟船解散其徒党而海濵不虞生衅矣则又曰夫养稂莠者害嘉榖故文武不备良民惧假令一中人之家土豪卵翼恶少狙逞复何生趣之有物色其有主名若瞷穰氏者以及闾阎鸡狗雄都次第就逮肆诸街市而氓庶帖席卧矣于是上疏言征榷吴民奉漕粟当天下半以供六宫百官之需三服官岁赍尚方绮币以充奏御是外廪且外府也椎骨及髓胡以厚根本安重地上霈然减税额半是他中丞所敝唇焦舌以请而不得而公得以一言邀此浩荡恩也于是下令程征输闻之民附国国亦附民必取盈焉皮之不存毛将焉附自今催科及赋额而九者缓其一以示无竭泽至称引苍鹰乳虎为炯戒父老扶杖读之且泣且额手是又他中丞所星火而趣铢两而括者而公独以一分寛此凋瘵也而又履畆而丈以清诡逋徒歩而祷以苏旱农撤尼僧之庐以遏邪滛畅儒先之绪以尊正学不避事亦不喜事风清术正廪廪濯濯未易更仆则皆公赤衷白意所溢而流也窃尝观公挥羽委裘不下堂皇而其心思所擘画直环行百城周扼四履手披口决不离案牍而其聪明所听照直旁抉阴细普晰幽遐举凡民间隐痛积苦诚若其身尝之而惟恐一日而不即登诸春台奠诸袵席者斯其心何心哉商之保衡不然乎一夫不被泽而纳沟以为辜夫惟以为辜而其心乃真其泽乃究其世乃真为唐虞公其有保衡之思哉嗟乎吾窥公而慨今之不为公者何其多也吾见有剥军实责赎锾以饱其槖者矣而公矢不縻县官一钱虽衙舍所食粟亦载自乡邑是之谓真洁廉然世或以为迂吾又见有工请托广结纳以张其名声者矣而公矢不奉京贵人书虽过客亦鲜所劳苦是之为眞节省然世或以为简顾世或不能尽知公而终不敢妄猜公或能蔑公异日而即不敢蔑公抚吴时盖至于吴民守阙上书愿长有公如前政文襄而上温然亟褒公得民之深也公之真心不第孚万口且孚九重矣公今用四品满六载考矣内台虚左执法待公公故台臣也习台纲有如上嘉公劳召佥其院事诏问何以省议论一法守饬风纪公何以置对夫自顷士大夫不无甘陵朔洛之衅而仕道盖多端也公居外行一意孳孳务和其民岂其处中而疑之正色厉风采中立矫矫以涣羣而成丘共起格主格天光明儁伟之业是萃万心为一心非夫有尧舜其君愧耻若挞之真心者不克办此也公之功又不专抚吴矣于是吾乡郡诸大夫若五邑令夙奉要束欣际盛美谋所以効幕下贺者而某从乡缙绅后剽所耳熟者书之以复遂以为赠云
　　
　　贺督抚佥都御史临川周公晋副都御史治河叙
　　
　　上御极之三十有六年秋督河大臣缺铨宰谂于廷推择资地望实可肩重负巨者凡二臣名以上而吾江以南督抚中丞临川周公与焉俄得旨定用公遂进佥为其院副降玺书更节钺以往盖特简也前是夏暑雨雨连旬不休水暴至可丈余自旧都连列郡弥望一壑旣杀麦又不可以稻小民无所恃命哭声满野公仓皇上封事臣管内财赋半天下国家倚若外府猝不幸罹异灾不儌陛下浩荡之恩破常格以时赈贷即无以固根本销衅孽上闻为感动亟诏大农熟议便宜以报而公拜行河命矣吴氓则奋袂狂走扶服三四千里叫北阙下勿夺我所天留抚我孑遗章下所司都人士颙颙延颈庶几复见河南借寇故事而某则以为是未易遂也大臣与小臣异督河大臣与他督臣异夫职业有崇卑而事任有难易东西南北惟上所使此臣矩也诚其人与地相习位与望相副亡论郡县虽藩臬大吏台察可以抗牍而留主爵可以増秩而叙矣开府臣不然师锡公诸盈廷简在眷诸密勿煌煌大号而容反汗为故曰大臣与小臣异国家因河之利久矣而中河之害数矣上甚忧河河又最善徙北徙则虞漕南徙则虞园陵是才臣之所望而却也安危系呼吸成毁系一篑廵行按视往往在沮洳之场莽荡之区冒波涛犯霜露与畚锸分功仅而弭患是劳臣之所闵而嗟也假令逡廵不时上见为避事为择便简书在前有议其后者矣故曰督河大臣与他督臣异然而公无难河也神禹之烈也而行所无事以为大智公用名御史积官抚吾吴不直为商船请命减税额半檄有司权征输缓赋一以示毋察渊毋竭泽为顺流更始而已即非时有所逮捕霆击斧断威声流闻然非郡国瞷穰之豪则亦闾阎鸡狗之雄众所指目事有左验要以锄莠拔薤与百姓同其欲恶虽有事犹之乎无事也不闻公辕门令乎甫告灾一夫骛而夺糈肆诸市立死矣自此四垂晏如絶不有夺糈者殆所谓以有事为无事之效也而公方且察迩谋远度时审势苦心疲神条荒政二十有三矢与监司守令设诚効实起沟壑登袵席中间劝导谆谆引喻凄恻读之有泣下者盖旁括府库余钱易榖数十万石市贱平贵以安待哺斯又不以无事忘有事即胼胝勤民曷以加兹语有之民犹水也民之归仁犹水之就下公业能以治水者治吴俾茕茕灾黎忍死枵腹以待县官涓滴之润讵难以治吴者治水俾河伯效灵黄流顺轨瓠子辍歌宣房筑宫为漕为园陵世世利哉公大臣也由全吴督进而督全河大任也以巩腹心以利咽喉大计也吴安得久私公异日者平成底绩玄圭告成更进而宅百揆相天下与神禹争烈荣施乎社稷泽漑乎氓庶吴蒙福侈矣虽谓公终无去吴其可矣某持此说也以慰都人士而会吾乡郡诸大夫以逮诸县令咸有意长奉要约禀明训而不可得也谒所以为公贺者而复之如此云
　　
　　又贺
　　
　　吾江以南督抚中丞临川周公拜新命晋为其院副主治河吾郡大夫谋所以为公赠者于是吴民方守阙上书愿无去公如前政文襄一抚吴二十二年也某窃以为公大臣饶大畧治河大任成命不可回公宜勿留郡大夫唯唯亡何而司农两使君亦谋所为赠者而征言焉两使君咸以职司有事于此其于公譬同舟而渉海猷念一矣某则安所更端以对无已两使君词焉而某择焉可乎乃兊使君释户版起曰楚之役责赋也而不虞吴之沼也吴赋半天下实国家外储而督发不中程若简书何夫巧妇不能为无米炊矧于国计自公以灾闻请得停见征寛积逋而楚乃藉手谢严谴矣靡及之懐纾矣歌皇华之首章榷使君释商算起曰萱之役讥关也而亦不虞吴之沼也旅有出于途而农不获耕于野嗟其鱼矣敢谓非职而秦越为夫闾阎犹以钱通矧于民艰自公以灾闻请止关税备赈贷而萱乃藉慰蒿目矣哀鸣之惨宁矣歌鸿鴈之末章词旣某乃揖而进曰善两使君之称诗以道志也而惟是君民之间为兢兢何其忠计也顾未及治河事请畧言易易之益利有攸往利渉大川夫益之言益下也而渉大川言济险也今夫川浊无所不涂清无所不洒不知凡几支派而至大者莫如河河上应天汉折万里入中国悍而善啮奔而善徙若有神焉至险者亦莫如河然而益则象利渉何也水至柔而难可以力排也民亦柔而难可以威刼也故曰伏至险于至顺则民与水一也初公来抚吴也民间席屡丰之后野有葢藏家有杼轴熈熈攘攘俗恬以嬉非有阴阳愆伏之形变异之兆也而公以凛凛抱不然之忧曰此民也是祖宗二百四十年三宫六军所恃以食与衣之民也臣幸得拥节钺开府兹土假令不深维根本之重厚瘠下以肥上何以称陛下子惠元元至意亟上疏议榷政幸特裁总额以毋竭泽而上霈然嘉纳裁额之半为金钱四万是六四之中行告公从者也公又自为令下有司自今催科及赋额者九可且勿取盈缓其一予贫民以庶几古者用一缓二之义父老扶杖读条教聚而欢呼有泣下者是九五之有孚惠心而有孚惠德者也公之善为损上以益下如此而会滛雨为灾自旧都连列郡弥望一壑麦禾烂死公登城而叹天乎吾虞有今日久矣既涕泣为灾黎请命如前所称停见征止关税者而又多所陈乞以几圣慈哀怜小民普浩荡恩苏此孑遗也他安集劝导市官粟法市攫所以为扞百方而后强者屏息弱者帖席宁饥死不敢为乱则公业已柔民心之险而还之至顺矣而又何难河险乎哉禹之治水也九川既决始乃贸迁有无化居以通利源九州岛既同始乃则壤成赋以裕邦计盖洪荒辟而经制定君民上下之间所损益可知矣今日中邦之赋琐科条其目以方古昔何啻什百千万而所谓贸迁化居者其利已半归之公上矣此两使君当职所明知也公文武操纵为逺猷鸿烈非一乃其所肩荷在赋税而所调停减缓亦先赋税上以君之心为心而下以民之心为心精神作用眞有已饥已溺之思焉兹行也用其治民者治河收渉川之效缵平成之绪以玄圭告成功六三之有孚中行告公用圭者公几是乎夫禹之昌言也固推劳益稷是风雷交助之象也两使君相与协心忧职勤其民以助襄益道之美于益稷光矣而公之明德逺矣歌信南山之首章两使君更揖而进曰子之引益稷误顾公之必能为禹而为原隰疆理以垂永利也斯父母之德而无穷之闻也再歌南山有台之三章而某因次第其语以干掌谒
　　
　　赠吴中丞奏最蒙恩叙
　　
　　环洲吴公者山阴人也第进士起家所治輙有声其为中丞宣府用边才云初强敌数犯边边人良独苦朝廷岁不惜巨万万金钱之费而烽火不得息庙堂以为忧盖庄皇帝朝而敌之大长不胜其裔孽之爱而固请贡愿终为内臣焉当是时廷议谨择可者开府縁边诸郡以与民休息而收咸宁之效而吴公得宣府然宣府竟赖以安至今则吴公者岂非真大臣哉夫边之难安不熟敌情而边不得安轻动多易而边不得安虐用其下而厚自封而边不得安故亷仁慎重者安边之要术而固国之上计也吴公之为宣府也始至则下令曰无启衅无贾怨无先示不信无我自曲将休于垣士守其伍以无负上所以包纳绥懐之意又下令曰夫圣皇治世而要荒宾从者大宁也先示恩信不逆其来者鸿畧也休养生育广升平之乐者闿泽也乘时修备以安为危者哲虑也尔将士其务如临敌对垒终日钦钦无所怠于是崇墙峻壁之间烟尘之色不惊而刁斗之声不絶戈矛之锋不接而弓马之习勿懈盖有四美焉巩都邑之胜一也久制御之策二也坚归顺之义三也厉忠勤之路四也夫宣府者古上谷地也其在今日则京师肘腋矣往者己巳之变六龙震惕岂兵不利士不众哉岂威德不逺格哉居庸失守而藩篱壊也故肘腋之地安即腹心安矣虽万年可矣夫苟旦夕之逸者忽久逺之图者也彼其居常则相视而嬉仓卒则束手而遯所谓危计耳吴公为政寛然有老成之虑焉即敌万一渝盟其谁能乘之虽久安可也兵志曰以礼为固以仁为胜故御得其道则胡越同轨御失其道则周亲易志非虚言也敌今欵关为市稽颡而称臣即重译之世不加于此矣我无其隙而彼何辞之先乎故以结归顺则约可坚也且今天下所不足者非财也忠义之胆与尽瘁之节也信以忠树功何功不克以劳集事何事不定故以广忠勤则义可风也夫巩都邑之胜则宗社谧久制御之策则华夏尊坚归顺之义则皇仁洽厉忠勤之路则臣鹄建如吴公所称为大臣非耶于是公再考绩矣上以为能下诏晋公秩少司马兼佥都御史廵抚如故而朝之士某某乞余言为寿余曰不佞有执经之役窃数数覩上宛然西顾焉今而拔擢公是知公劳苦于边深也夫上至神圣日明习国家事意且思得借筹聚米之雄一指敌形于睫中则旦暮召公矣
　　
　　赠邹龙望兵宪擢广西右方伯叙
　　
　　吾师龙望先生姚江邹公以湖广观察使治兵苏松可四年而擢广西右方伯以行吾常郡诸大夫暨五县令聚而谋所以为公赠者而谒言于不榖继皋继皋公门下士也谨对曰微诸使君之辱不榖固将有言焉幸甚藉手兹役其敢谢弗敏闻之汉人之言曰观人察质必先察其平淡而后求其聪明夫聪明世所尚以极玄体变抚世酬物宰臣用之以亮朝采着国是屏藩大吏用之以烛蘖芽巩藩维凡鸿伐美业虑无不权舆是者而曰先平淡平淡顾出聪明上耶窃尝譬之髙山嵬嵬洪流汤汤见以为瑰瓌之观蕃庶之府而不知广原大陆逶迤漫衍所磅礴逺矣辛甘酸咸之调酝酿醲郁以为至味而不知太羮玄酒之以无味为味也故聪明世所须以用而非所以用也有所以用之者也圣贤极明德于天下而要之乎平入德而本之乎淡平淡以用其聪明斯聪明之所以运而不穷韬而益光也公之治苏松兵可四年而兼治吾常镇者踰一年当此之时徼陛下威灵釡倭业宵遁海上无事公所代前使者即拜中丞兹土规画具在靡所庸更张公第以时简什伍汰老弱料饷给绳贪朘而一军如长城矣声色无所厉嚬笑无所借端表贞轨以临于上而羣有司相戒亷洁矣他如请谳之批答台察之逢迎徃不胜扰公独暇徃不胜烦公独简四封之内清凈宁一几无以窥公声迹者而独苏两岁两见告有以见公张弛之大云先是奸人挟榷使议榷苏市中机丝阊门罢市组工窘呼集数十百人手格杀营榷者纵火烧荐绅家声势惨恶鲜所惮公闻自州镇疾驰至檄守长此辈虞夺糈为亡聊耳守亲好慰遣之宜散事旣定公则收其魁众数之曰汝慕为义侠乎独奈何扞吾法廷榜之半百论如律而吴民始知朝廷有三尺在也今夫千仭之山而跛羊牧其上陵迟故也公讵不能为甘言美辞以悦其众而据法守正廪廪不可夺凡为公所为极难耳此一变也微公法几隳苏守考士而扑其哗而越者斯何与诸人事而其倚关而起亦呼集数十百人击门入攘臂大噪士踉跄弃巻走守负墙以免公亦收按其魁十许人他置不问或私公某某实包祸心焉宁第此公曰是诛意也吾第诛事此十许人者亦足以塞严旨蔽明法矣此又一变也微公狱几滥嗟乎吏道之多端也而人情之多途也闪烁变幻往往用其聪明于窥瞷避就之间以尝上指而要众誉间或以快忿疾而市威权士风民俗盖敝壊不可救彼其中情崄巇而醲于名与利也公防斧戈之寻以为严而不为惨核谨玉石之辨以为寛而不为纵舍一张一弛我无心焉其聪明有大过人者卒之民安肆士安学熙熙雍雍还于旧观而公之色犹愀然而若有忧公直为国家计根本为一方计长久而不自计其名与利后日当何如也所称以平淡为聪明者非乎盖公故吾无锡令也请言公令锡事其时中丞用直臣起暴贵以爱民为声会岁祲听民贷富家粟不时贷夺矣旁近县汹汹且见告公独苦心拊循其境内民不夺粟亦不饥而中丞不知也久之繇望郎出守一监司悍然起大役将引海潮入城坏贵官田宅示不挠公闭合三日上台使者极言非便竟以役罢所完美田庐无算而众人不知也夫上而监司又上而中丞守若令所望风而伏竭蹶而趋者而公孳孳务得民和岳岳行一意不左右顾原夫情性所禀受材质所变化冲夷渊穆自释褐迨今兹如一日岂其必建节于此而后有以窥见公也哉公擢方伯公旧物也于江以西实为其左僚有欲攘公位者挤公公飘然赋闲居不色愠除书迟两岁下仅而克复不色喜吴去家一衣带水不近为忻岭右薄要荒不逺为戚于是公之养定矣继皋公门下最偷惰弟子也弱冠蒙采拔旋以通籍中岁免归家棠阴再敷桃李藉荣幸获以其闲摄齐望履而公行以迁去门墙旧恩河海新润念之有黯然魂销者虽然今中丞固前使者进也旦夕且驿召公之建节有成劳矣安知不遂代之秉钺开府以终福吾江以南使都人士传盛事无穷也欤继皋不敏妄自谓能知公者旣以所闻平淡聪明者之说聊以貌公而又卜公之重来以慰诸使君依依慕恋之意且以自慰焉
　　
　　贺兵宪大观察同安蔡公貤恩再世叙
　　
　　属者慈极登耆皇心燕喜爰率羣臣恭上万万年之觞申荐徽称益隆尊养遂覃恩内廷以逮外僚之秩四品以上而尝列剡荐者而吾常镇治兵者今观察使同安蔡公是时方以参知莅兹土得加赠厥祖故别驾赠郡守公如已官厥考故浙江观察使公进本阶祖妣淑人母寿母也封太淑人咸予诰盖异数也煌煌命辞霈从九天施及再世公北面稽首言臣越在江介去国絶逺诚不自意遭逢普庆蒙被非望臣敢不竭驽钝布宣陛下威徳保固根本则又南乡稽首函所予诰使使驰而献之家庙以光贻燕抑又匣褕翟敬进太淑人愿亟御板舆就邸中禄上锡类教孝也于是郡国慕艳士庶翔舞侈传为盛事而某则仰叹国家所以体恤劳臣优隆大吏其已周矣思昔周之王也临朝燕遣则歌皇华四牡之诗凡人臣低回瞻顾心之所廹欲言而势之所厄弗克遂者人主不惜咨嗟而重言之以相感慰而未闻以其亲之不得将有所推荣也国朝考功法内外臣满三年考称厥职概得推荣所生顾特严外臣外臣非抚察荐不得名称职非才且贤也不得荐虽贤且才抚察不时不得荐不满岁而迁不得考葢其难如此公自内擢外迁超拜三品冠恵文都金紫建节畿甸贵倨矣任事可朞月诸台荐章樊然交公交车俄而遇国庆儌再世恩如制夫非人臣子欤他藩臬难之且百端而公遘会乘际以臻茂宠若斯之易也可不谓竒哉然公用名进士起家曹郎所更践皆清署华贯凛凛以风节自负间有所论奏秉礼据正忤贵势弗顾回翔两都间久则公之年甫强而仕也而其资序业积有十五六年深矣迨其奉玺书而来清夷简重以其羔羊素丝委蛇之度标表于上而郡邑吏望风承指争自洒濯以应于下无所藉绳约也所辖外江而内湖风波飘忽寇盗多有公下令贼曹毋鈇疑毋网漏收其魁宿解散其徒党而桴鼓不惊萑苻晏如无所辱搜捕也兴除因其地张弛因其俗寛猛因其人赢绌因其时四履之内四民之众仰流渐化清和咸理而公乃以拊循弹压之暇縁学使者指从檐晷间拔一孤生少年百千人中一出而联举上第为王国祯■〈宀禹〉县章缝士额手想望何当呈尺幅使君门墙希国士遇虑无不韩欧向公者寻公素望参兹鸿烈庆之覃由之乎程勋而酬劳讵与容容黙黙循位縻廪坐而叨恩者同乎某生也晚不及闻赠公倅郡事猥尝以典试入浙一再遇观察公魁然巨公长者生平宦辙强半在浙旧恩遗爱留其部至今讴思之不衰云夫非独弓有箕而冶有裘也赵氏象二日而胡家钦二清于古志之今胡不然公绍闻席美踵大科袭显仕而又世载明徳鹊起华问以休有貤典阀阅勲名之盛至烦人主焕敷纶綍流耀海隅公家父子祖孙以方颍川人所评公惭卿卿惭长者可以终有誉于天下矣公即拜大观察亦又朞月矣洪水壊民田庐全吴几为沼而吾二郡元元之命忍死待恩泽不尽填沟壑公安集之功多焉上睠南顾懋嘉民庸行晋而斧钺寄枢轴以次极人臣之品不难儌三世恩重褒累锡政方始耳圣母之寿齐天太淑人之寿齐冈陵松栢天笃蔡氏国庆家荣虽同休永世可也语不云乎得全全昌敢操劵而俟之公之属吾二郡诸大夫暨所领县皆公身为标表而才贤之者也谒言于某谋所以贺公者某因畧具本末声实家世之概以明非幸乃其言质言也不文不逺不知于公有当乎否
　　
　　贺兵意大观察蜀温江梁公貤恩再世叙
　　
　　岁辛丑皇太子册立礼成其明年春肇举嘉礼上遂率羣臣加上皇太后徽号有诏覃恩内廷以逮在外藩臬诸大吏之尝剡荐者而吾常镇备兵使者大观察蜀温江梁公得赠封其祖若父如已官赠封其祖妣若母皆淑人煌煌命书霈从九天施及再世公北向稽首言臣守在江介去国絶逺诚不自意遭逄普庆蒙被非望臣敢不竭驽钝布宣陛下威徳以饬畿甸固根本则又西向稽首言儿违亲而仕去家愈益逺义不得左右侍幸而遇明时儌茂恩儿所以得称人子若孙者非儿之能惟贻燕之光公既祇厥命一时士庶式歌街巷嗟异夫非人臣子欤何使君席灵臻宠若斯之鬯也不佞闻而羡之以为此非特人事也良亦有天道焉易不云乎人助信天助顺我思古人世而我违既终迷于环辙我而与世逄又中扼于回车仕而不得意既増感于积薪仕而得意又兴悲于负米彼其君亲之间若造物者阴有以限之非苟然而已不独古也余间者尝佐铨窃见越与黔两省之以岁阅闻者其人皆才大夫前是台使不时代荐者缺焉无所希恩则姑为下所司更核而上而后乃得请给爰着为宪令葢其难如此公之用三品秩治兵吾土朞有半耳升储至巨典盈庭争之且十许年而上一夕奋干断许定大计国庆已覃公屹然为扶冯于分得首沾于秩得推庆再世而二老人又方踰耆矫健无恙得身被金紫褕翟之荣也得全全昌岂人力也哉虽然公遘会遭际以及异数天也乃其积勲累伐以卫社稷则公所自为非天也葢公往以郎督饷边会东事急俄擢藩参监辽阳兵援属国岚山雾海往来相冲倭以宵遁公于疆埸业炳焉有成劳矣迨超拜以来不钩剔而明不绳削而威风猷所震能使羣吏承指奸人屏息即榷使四驰所在驿骚而吾管内谧如穷檐下蔀恃有宁宇公弹压之功多焉寻公边勚参兹民庸庆之覃其由程功而酬劳讵与循位黙黙靡所见奇坐而叨恩者同类而并侈乎余又闻封翁为人长者自公通籍谢学宫饩即官封翁泊然弗有也晨起跨一驴治田十里外晚而策归以为常葢老而弥勤太君衣麤食粝贵而弥俭齐徳一操居然鹿门髙隐哉夫天道福善而益谦明乎二老人之天而后益着于公之天以余窥公文武具足声实腾茂非久定畀节钺开大府虽晋而极人臣之品度所能自致者锦江之濵玉垒之阳重褒累锡繄惟二老人即三世恩直操劵俟之矣公之属吾常镇若苏松四郡守夙禀矩矱欣覩盛美征余言贺也于是乎言
　　
　　赠郡伯封丘南亭邉公晋山东观察副使兵备霸州叙
　　
　　吾常郡守边公以西安守行服家居甫公除也而上即家起公守吾常葢异数云前是公尝为吾常贰其治尚威严大事霆击小事斧断吏民惴惴若负霜雪然公之为严严于舞文吏民之豪而扞文网者耳他善良实恃公奠袵席公又洁亷其于私钱若驺虞之肉窃脂之榖匪独不食自其天性所不欲也盖公去而民讴思之不忘后十余年为乙未而公被命来为守民乃大讙噪吾神君来矣扶老携幼顶香盆望尘遮迎效郭细侯骑竹马故事逺迩传为盛而公所以为守即不复用威严理也曰常吾旧治吾必有以答父老子弟相慕愿之意一切务简静夷易嘉与元元休息讼非大不逞若杀伤人者勿收按而讼师奸胥逆折屏息四境之外矣吏事持大体不毛举其细然程赋不乏供行水不废蓄泄稽察盗贼不闻桴鼓而阖郡晏如矣家累不以随自奉菲薄过于寒士所省供帐酒食之费以百千计凌晨坐堂皇日仄而休衙庭中閴清郡门如水所省膏火费亦以十百计而郡大治矣戊戌大计羣吏天下郡守治行尤异者三而公第一于是太宰一拟公督学再拟公边镇阶观察副使上皆留不下而下者为最后拟兵备霸州郡之父老子弟咨嗟涕洟狂走失次谋借寇不可得而公之诸僚大夫服公矩矱久亦相与悒怏若不能一日去公者余谓吾常获私公再矣夫安得恒辱公且赤闻霸之重于吾常而上之用公于霸为重于他边镇也今夫霸斗大一州耳乃京东保障之寄实作镇于此其管内所谓去天尺五者也近臣近亲目摄肘掣故调剂难其俗好弯弓跃马探赤白丸为弹曩正徳中有司一弗戢而刘齐之祸躏中原几墟矣故弹压难涝旱时有加以利臣四出椎骨及髓竭泽而渔明年将无鱼故抚循难其重若彼其难若此此非急功名盛声容与夫偏至一节之士可得而办也凡吏严者疑多亷亷即苦峭厉刻深甚者祸贼寛者疑多仁顾其人慈恵爱人即往往苦不亷世至以亷刻贪仁相随属若药之苦温良毒然斯无异故彼第就其性所近为严寛而非夙有标本操纵之辨也第慕亷仁为声而非真有悃愊粹白之实也公束发登朝二十六年于兹矣其严为锄莠拔薤而不为惨核其寛为纵辔解网而不为陵迟其亷为朱丝玉壶而不为溪刻其仁为威凤祥麟而不为驩虞以俗为政不以我为政以我殉官不以官殉名醇乎伟矣上以霸畀公惟以畿甸首善之地文经武纬兼施异用以固根本而销萌蘖咸于公乎赖任使方他镇甚厚公又建节禀三尺专诸一道诸所兴罢得自致不但昔之领一郡兢兢驭绳墨而已敉宁耆定之烈且朝错采而夕闻于黼扆所以为国家巩瓯扶鼎岂轻也哉吾常固无敢以一郡恒辱公有如上念故都丰镐他日以中丞钺还公江南吾常之棠阴吾见其三荣也于是郡父老子弟惘然以去而诸僚大夫亦皆洒然曰诗不云乎恵而好我示我周行吾侪正无必重去公其务相勉为亷仁奠此一方以无失矩矱即千里而比肩矣余不敏遂受简书之为公赠
　　
　　赠郡大夫河南钱公应觐叙
　　
　　窃尝考于虞廷咨牧之辞首曰食哉惟时而终之曰蛮夷率服葢牧职之重如此厥后孔门弟子若由与求褎然表政事之科而他日言志由第曰可使有勇且知方也求第曰可使足民彼其居平所肩荷心仪以为能事厪厪止此矣假令作牧典州足食攘夷安所分而处焉则又何兼才之难也今之郡守犹古州牧之遗也而其职所领自刑罚教化以逮于钱榖兵戎靡所不总统提衡下邑邑事无巨纎靡所不受成葢古之为牧者十有二今天下大郡以百数若碁置然由求殚智竭能而不能兼而今合为一官当之一人又何易办也噫兹其故可思矣方内无事灾沴不生衅孽不作野有葢藏徼无传警烟火万里文恬而武熙当此之时守驾五马露冕行春而治耳故不兼才而易今则不然人主西顾忧兵食公卿大臣焦心蒿目庶几东南根本之地为国家外储可以晏然无旦暮波涛之虑而不虞其亦多故也自顷者两丁水旱疫疠之余氓相与粪其余业幸岁羡升斗惟是以抵见租不给而并索其旧逋困矣海国见告不为备虑猝有变备又无余钱窘矣此亦所谓师旅饥馑因仍之秋而非若数十里之邦可以次第而为也故兼才为难虽然世所名为才者政不由求若耳果由求也即难者易矣吾常郡大夫河南钱公今之才臣而上所咨以为牧者也用望郎剖虎竹符以来含香握兰名在省闱未尝仕州邑试制锦烹鲜之理也起曹郎署回翔揖降未尝治兵赋稽什伍综出纳也白门朱雀之间可隐可仙未尝亲叫嚣敲扑之途也曹事可以白决尚书之期可以不顾未尝习簿书期会筐箧刀笔之鞅掌也而公自下车于郡事一切治办丝若棼而理马若啮而驾经纶操纵无不如意若不繁剧者他置勿论即主计者数下记督逋赋辞甚峻公不为动也方且询瘼咨蠧为条便宜谋万民之安而民用以无虞于贫潢池之警闻而公不为哗方且内修备外示暇以身为金汤而民用以无虞于乱去贫与乱虽治天下易矣何难一郡乎则公非兼才而何也语固有之任大事者必诚与才合公几微粹密之地恵慈洁清一禀于笃醇驺虞鸾凤不足为其仁朱丝玉壶不足为其亷夫既仁且亷进乎诚矣以诚而用其才外内已合矣故公所谓眞才者也公今且奉计以其属如京师朝明年今夫四朝亦虞典也如经所云岂其区区修礼如器协时辑瑞之文而已哉固将奏言而试功焉重华在御垂心郅隆之模有如览常郡守治状足食攘夷不悖古咨牧至意下诏召问天下一郡之积也今海内虚耗太仓无见储何以佐县官西北边多事何以郄敌守具以对公无若由求言志者輙谢曰臣才第办一郡也必有借前箸而筹矣属自武进而下凡五县令某某皆一时之才所与共为理者也将从公朝征皋言纳行李于是乎言
　　
　　又赠
　　
　　今年冬方内长吏相戒以其属如京师朝明年制也于是我常郡大夫河南钱公奉计促装以行而所隶郡县博某等若而人羣而谋所以赠公行者而谒言于不谷不谷谨对曰幸甚不榖之获因诸君以有献也虽然诸君试言焉而不谷试择焉于是有按诸生籍而进者曰夫一年树榖十年树木百年树人言育材也故文翁选学官童子使便坐受事而巴蜀以好文公不尝抗言学使者请无抑童子试益増青衿额乎是明徳之遗也诵泮水之四章则又有按乡书而进者曰夫诸侯贡士一适谓好徳再适谓贤贤三适谓有功言贵士也故吴公推毂一贾生而以首治举公所兴士举畿试大县丽车下者以十数江岛僻少文亦不失一焉是薪槱之烈也诵棫朴之首章则又有按旌书而进者曰夫治太上教导之其次整齐之最下刑罚言教重也故孝子悌弟贞妇顺孙时以众多而黄霸以褒爵赐金公今为郡甫朞月俗几变观风之使察幽宣媺虑不胜旌矣是正国之效也诵鸤鸠之卒章词既皋乃拱手起谢曰善诸君之称诗以颂也顾独未循其本夫古之治教出于一今之治教出于二古司徒之官所掌财赋户口所隶学官保师故一今断以宗伯领教化司徒领会计故二然犹有合而未尽分治而得兼为教者惟是郡国二千石若令长而已故曰民之师帅此其职亦以重矣而世儒俗吏故往往旁夺其力于刀笔筐箧厨传之务而虗縻其精神于期会殿最课试之文内以营其家外以营其官彼其身之弗治而曷以教焉不谷习公为郎时所职户曹岁课利薮蠧穴众所熏心染指而公濯于污泥拔于缁尘孤介迥特业隐然系都人士之望日者剖符慿轼来守兹土名位弥髙风采弥峻形势弥便廉隅弥饬葢自指使色笑以逮张弛行罢靡不为楷模型范者而犹兢兢焉唯恐少纵人以为特操公以为恒行人以为亮节公以为应迹譬窃脂之于谷驺虞之于肉自其性所不欲非以为贪夫警亷为浊世激清也语固有之标直影直故治莫大于兴文造士移风易俗而簿领为下教莫贞于素丝氷壶而条章为下夫郡也得公为师虽家弦戸歌乡举有选吾弗敢谓多虽人君子而屋可风吾弗敢谓异何则风所渐摩者逺矣且诸君亦犹记关西夫子杨伯起乎四知之盟盖在东莱太守时卒乃征为三公显功名汉室公今行矣行且用风节被征拜大都河南颍川之理不足为喻矣于是不谷亦诵鹿鸣之二章诸君辗然曰善子之称诗以颂也民以不恌而君子以则效非公徳音孰能当此者乎抑岂惟吾侪士民公奕然载徳而朝即享于天子必矣请书遂次第书之
　　
　　赠保定太守贾公兵备山东叙
　　
　　今年春山东治兵使者阙有司第中外资望声实茂著者莫若保定守平阳贾公疏其名以上报可于是贾公受玺书单车行矣保定之人士不胜其借冦之欲则相与狂走叫呼攀辕止车足然不得竟借也诸属邑令长自清苑而下靡不难公行乃俨然列治状于史皋曰惟是使君休有迁秩矣县官诚重齐急才夺保定往胡不念都人士失怙恃也无论都人士即不榖二三兄弟辱在下风使君实覆露我以无虞諐盭而一旦去之禀式之谓何夫槖笔而传循吏为后人师史氏职也子岂有意乎哉余敬谢不敏顾窃念曩者尝一持使节过保定望见公颜色公固长者又治理流闻阙下藉甚余耳熟久矣愿有以复诸君今畿内之郡八不视汉扶风冯翊乎保定去京师又最迩浩穰于三辅彼其控扼重关外捍匈奴而内辅朝庙滹沱易水奔命旁午赤白之嚢靡日不交也所隶州县二十广袤几当外行省之一居半尺籍羠羯不均寇盗充斥夫险阻阨塞则供亿难幅■〈巾员〉延博则拊循难军民杂处而盗薮则防弭难也先是保定比不得能太守主爵者畀公直以公才宜保定无所难耳公禔躬端轨方亷爽亮内外上下洞澈若镜既下车求瘼摉蠧簿符殷集无巨细缓急缕析网摄若窽解然狱讼繁兴胥吏无不睥睨公旦坐堂皇单词剖决各得意去军民鲜嘉肺之声吏无所上下其手何其辩也居常煦妪敦本节啬不用毛鸷为能至剖摘奸伏则山奠石立屹不可动卓瞷上豪不敢居间齮龁阳桥之鱼扱纶错饵莫能迎吸大布脱粟素丝羔羊蔬核之饷絶迹于邸门庭皭然不啻秋水僚属顾化相戒以长物为凂得无负我公乎葢公之操持凛凛又如此县官不重齐则可诚重齐急推择治兵之使计无出公右者则保定亦安得长借公也微独此而已国家建都燕江淮灌输由山东入而临清权衡南北之漕表里三辅又一大都会也抑其中泉货充牣厨传绎骚萑苻之冦所在而有假令天下万分一有急一揺足轻重而势分故先臣丘文庄公尝议以为当宿重兵其地以备缓急御非常葢其审也夫以临清若斯之难也非得如公者持宪饬兵以坐镇而弹压之必不可不然岂其轻去股肱重郡而徒以循资转公哉夫天下吏治最急惟守令上则为监司公才宜守则宜监司易保定则无难临清公行矣向二千石虽贵倨得所志然困于逢迎束于受成间不能无屈首今官重于守得专制便宜行事公驾轻就熟宁复忧羊肠如所谓供亿拊循防弭之难者乎昔伟节称父于新息孟坚行部于冀州贾之先在汉往往用能吏显余故策公驾未税齐而声迹必照映漯河濮卫之濵犹保定也故事列边开府率用习边者法得繇藩臬超拜公山以西人宦迹多西北今治兵习兵他日持中丞之节镇幽蓟上谷间又安知县官不终以公惠保定也乎诗有言蔽芾甘棠勿剪勿伐又言我觏之子衮衣绣裳公甘棠固在即衮绣而来非逺诸君第守画一奉约束如向时人士被服教化毋忘公恩信即公熊轼建隼而居郡无以殊矣于是诸令长若李君某翁君某以为然旣以慰谕都人士广其去思而又书以贻使君明所为兢兢焉
　　
　　赠同年卫阳赫君司理苏州叙
　　
　　葢某登籍而与赫登甫君并出应虹陈先生门也陈先生业已由给谏出治兵东海上而诸同时在门下者大半领除目或得告去独君待次天官为最久而又雅以余隶史氏职不事吏事则时时过余谈说平生余未尝不咨嗟异之焉君之称言曰夫干将莫邪曷为而宝也见能断犀兕辟妖魅其用异也遇时而弗试即人莫覩其神矣骐骥之足曷为而稀有也见能追风逐电絶尘而奔也就驾而不千里即人人以为驽马矣夫力耕不如逢年善仕不如遇合七尺丈夫而用文章致身既以乘风云为时用矣安能睢睢盱盱脂韦突梯而以负明时乎且夫士为不朽要在所建树尺寸耳人寿荣名宁有旣乎时余无言第目摄君君一日又庄语余曰器贵藏才忌露剑锋刃凛凛特甚不缺且折夫骥所称者徳也以余览观古载纪所具列循吏歴歴可指数已率奉法修职无赫赫名必以武健严厉而后为胜任而用愉快也循良之谓何虽取世资博殊赏万一用之余岂愿为哉余闻其言叹之谓异日者为吏而有贤能声褎然而显事功非他人必君居无何苏州司理缺则主爵者以君往于是君携其装都门旦夕由齐道鲁浮淮涉江而入于吴未发顾问余子锡山人去金阊门不百里而近当习其俗余曰君而奚俗问乎君为若官第论官夫司理者古所称为士师者也在今秩七品隶之大郡法得尽理其郡狱词而有所平反然而部使者耳目也部使者廵行州县即司理亦得从之廵行州县故长吏之能否民间之利病部使者亷而问之司理得以告也故司理而任即吏与民俱受福焉不任即吏与民俱受病焉其职重最难称也君行矣无论君所自治州一县七皆物伙众盛俗奢而讼繁号难治即其旁郡如吾常若松及镇皆君车辙所得遍歴也君自计能悉披其诸长吏之肝胆而烛照之乎今天下之网密矣大江以南旱魃为虐米一斛几千钱又海上用兵纔罢顷复报濵海一二县没大水矣夫三吴畿辅之地国家财赋所自出也兵荒因仍即民多流离而困苦民多流离而困苦即多作奸触网不自惜者且夫法者火也火若逸必横焚君得无希上意旨鍜炼而不察元元之情乎夫于此葢亦有道焉激浊而扬清者公也虚心而平允者明也殷忧而过计者忠也旁询而博访者仁也宁树怨毋宁市恩宁漏网无宁察渊者直与寛也此数者通儒之全徳哲士之卓荦而老成长厚之虑也故人有疵徳斯天有盭气寃魄不化乃甘澍不降非所谓感召自然乎则不可不慎也君行矣君徒欲文无害不失其令名即君向所称器贵藏才忌露恢恢乎大哉余不能赞其一词虽余亦终身守之弗失若欲有所建树光显于明时余言傥有当焉君第勉之余且时从余乡吴下人来京师者一一问君政君应令余有所欢呼而起舞进一觞快矣于是君辗然避席曰余不佞安能令君起舞而快然不敢忘子言以羞于我东海陈先生葢君大名人貌稍苍类古有道长者故其前后所称言率依于厚余旣与二三兄弟朱君雷君邹君置酒送之东郭门外而余又鳞次其言及余所告语如此
　　
　　赠郡伯长治周公应觐叙
　　
　　今庙堂之上衡量之地往往叹世无真才夫非无真才也繇无真心焉今夫才也者妙于鼓舞而运于精神通于万变而起于方寸极于参两而根于性术大臣用之以格主非定国是剖符绾章之吏用之以和人民奠藩维非夫赤心白意果足以光日月动鬼神贯金石而能耶彼勇任其意气之所偶激智虑之所偏至于是铺张挥霍以为博大而卒且虞于踈绸缪栉剔以为纎密而卒且虞于窒夫其为博大为纎密一时非不亦可以用众集事而卒且虞于踈与窒则国家之事有受其敝而元元之众有蒙其殃者而用人者遂以为非才相诟病而不知世未尝乏才也其真有所移易而精光蔽蚀也辟金之在冶水之在沼镕炼澄定之力不至以殽杂其本体而曰安所与利用而养生嗟嗟斯岂通论乎哉吾常郡伯长治周公■〈宀禹〉内所推为才臣者也乡者东方用兵所调遣无虑数十万所需饷无虑千万公用司农郎往给军兴檄书旁午呼吸致变公握筹挥羽飞挽以时民不告劳士不告饥竟以倭殱来守常郡郡外江而内湖为留都屏翰自昔而重所治隶邑五俗龎杂有悍而狞有弱而狡是不易驯也富者田连阡陌然困更徭贫者曽不得食糠粃化为游手是不易均也豪右奸胥因縁为表里乡僻之愚氓噤不敢望天日是不易察也簿书之填委邮传之往来昼鲜宁晷夕鲜淹漏是不易给也然公为之拔薤锄莠间行于豪猾而凛凛负霜雪矣恤贫逹贤多借于幽遐而煦然被青阳矣请托之门杜侥幸之途塞争夺之风息喧嚣之讼平葢公在事甫二岁许而郡以内清和咸理政局甚博大文法甚纎密而卒不见其踈与窒者则公之为真才文武具足而张弛毕当也而余窃又以窥公之心则真视国如家视民犹子者夏旱不雨农事告瘁公徒跣呼天躬引咎甘霖四濡岁更大穰境有利臣狐慿狼噬公折其角不左右顾頼上圣明有诏逮治野以胥庆凡此皆公痌瘝恻怛之实悃愊肫恳之素足以格君而格天故国不难反汗天不难消祲其为效若斯之捷也讵可以声色之间袭取而幸致也乎不见丰城之宝剑乎置之土中而其紫气乃上烛乎斗牛物各有其真人才亦然公今以觐行矣朝廷大典章大政令日以壅阏山采水榷民间大患害日以酝酿在古阿衡耻挞市辜内沟夫任天下之重尧舜其君民此皆才有大过人者而耻与辜之真心则所以佑世觉民原本也公之才与诚郡中见一斑矣兹行也有如上开便殿延见来朝之诸侯诹以治道信则可以谏一言而悟易也哉吾将与田畯野老拭目而观之于是公之属五邑令晏君某等皆良令也而又皆能以公之心从公上京师奉计典吾见主衡量者且啧啧称多才矣
　　
　　又赠周公移守苏州叙
　　
　　吾邦伯长治周公毕正朝还治郡甫三月也而俄奉诏徙守苏始榷议起吾江以南四郡创五关角而立千里之内商船往来虑无不受榷者而市肆自质钱外幸以无阑号为安堵一日苏市中讙传税监且下紧令榷机丝诸治丝家不胜窘卒罢市谋徙业组工靡所得食则投杼而起可百千人亷营榷者主名搏杀之纵火烧荐绅家声势惨恶赖前守民所爱也挈两县令招谕之百方凡五日而后定而守业以迁去督抚中丞以谓苏一大都会也又乱新戢守安可一日缺且守素非有威望任事为旁郡所信向虽拥千骑居上头不足消反侧使长久无事其以常徙苏便中丞言吏部吏部言上朝奏夕报可于是公之为吾常二年往矣公居官亷所食民间一水其治务饬纲纪厉风采讼庭肃清乡者他税监尝越江而榷于吾土地公折其角不左右顾岁亢旱公菲屦徒歩以祷卒获甘澍以有嘉榖凡公之斤斧恒信于奸胥名豪而其所袵席恒在于穷檐丰蔀公之强执即不肯朘下阿上而其精诚至以人而格天常之民愿长有公不啻婴儿之恋慈母也而中道以徙父老子弟狂走叫呼郡之名股肱等耳而今者乃夺常予苏为夺者重耶为予者重耶县官诚重苏诚才公可急使猝不幸他郡复见告复移公莅他郡耶涕泣满车下不得反余觧之曰是夫一隅之见而非通方之观也夫重苏所以重常也常安得私公国家北都燕畿以吾江南为外府四郡碁置山水相错如绣惟是苏与常接壤时平则肩摩世难则肤剥辟若一家然是其为同室而不第为乡邻明矣在汉渤海废乱龚少卿至起徒中驰传以往公自常移苏不越宿而受事先抚所治金阊万家释燕雀处堂之危而贻虎豹在山之安夫一城安则百城俱安中丞为此方计长久果无便于此者重苏乃以重常而亦以为朝廷重根本也常安得独私公虽然公亦以常之治治苏耶百仭之山而跛羊牧其上陵夷故也民之无聊快于一击谁为厉阶有执其咎然已太逞矣人主在宥不即夷戮苏民动辄梗王法顾如三尺何夫弛张公所审也竭泽而渔明年无鱼顷大农新被旨飞檄督积逋有司一切停俸至严切矣苏财赋当天下半以十五六年旱涝之所寛假而一朝见攫括椎骨及髓闾左安所托命惧又阶之厉也夫缓急公所操也波流茅靡俗之壊比郡然矣而苏为甚毋论袭骄好奢所从来久彼其揺笔填词转喉谐声调笑讥切优孟之态虽文士不耻为焉流风相嬗家濡而户染盖有识者不忧乱民而忧浇俗斯其虑逺矣二千石民之师帅有如励精圗治相与移易诚非可以声色猛厉而禁也语有之王道本于诚意公诚与才合政与诚合备善诸法矣即易地而守易民而治道化其兴乎故以公为之常亦治苏亦治然公治常而未见常之易也则公之眷然于常将有甚于常民之恋公而欲私公也哉言旣父老子弟怃然会公之属五县令闻余言也而亦色怡蹶而起曰公毋忘常民而忘我绾绶吏乎诗不云乎徳音孔昭请次第书之持以赠公庶几终禀式而寡过乎
　　
　　赠郡司理光化韩公应召入朝叙
　　
　　吾常郡理楚光化篸岭韩公以进士理常之五年吏部推择天下郡理邑令治行尤异可给事御史选者以名闻凡若干人公名在第二盖极选也疏屡上不报会今年六月当复开进士选选曹无所从得缺则别为疏取旨檄公等诣阙需次而以其缺予选人于是公脂车行矣余惟朝廷天下国家之事惟宰相得而行之惟言官得而言之故言官之重与宰相等国家设内阁预机务比于宰相其政事分隶六卿而给事主封驳御史职廵行惟是纠正奸弊弹劾官邪并得非时露章靡所避盖其重如此顾兹选辍弗行浸寻十年往矣额员大半虚班序落落如晨星遣者及瓜时不代亦言路一厄会也前是诸署曹郎衔召者主爵者亟请改选支匮乏牍无虑数十上而上弗许风尘萧瑟索米长安市良苦士大夫则望九阍而疑岂其便榷利而忌直諌乎哉毋鲸波东靖狼穴西荡藐天下事无足为者而弁髦此官耶余窃明其不然夫上严主也而实寛主也榷事起毋论台省凡郎吏具得奋其笔舌以争激辞狂论有侪辈所不忍受者而一切穆然优容之东西之役何尝不公听旁采以收成效而弁髦为故夫疑者误也不见近置相乎梦且卜久之一日而下制麻旧辅新参同升并命煜乎追古重华五臣之数嘻盛矣今夫重宰相即未有不重言官者俄而下明诏其以前后所召入郡邑吏博抡妙简备列耳目固知皁嚢白简白马青騘朝着出入相望为辇毂下旷仪荣观也公今行矣寻以言为职矣国家幸无事宫闱辑睦储副尊安非有乡者不必然之虞城社修饬台阁同协非有巨奸伏慝蟠据而窃玩之患殊庭解约留孽剪芽非有烽燧之警羽檄之交海内所扼腕独阏政不即决榷使不即撤逐臣不即还为郁郁耳斯其象为否为蛊非夫救时君子所为戒苞桑而利渉川之日哉譬之人身然病不在肢体而在腹心不治将深善疗者毋急攻毋泛投精心察脉案其病所在而施砭焉砭与病相中而否以通蛊以平矣公国之卢扁也语有之理天下者视理身又曰天下者一郡之积也昔于定国为郡决曹征入为御史好直諌卒至廷尉丞相封侯汉业光焉吕夷简推绛州用文穆荐召拜侍从多所陈对后竟为名相宋室之乂安赖之公之理吾常亷平不苛单辞疑法应手立断其精神力量可以综数官而不欲越职守以见竒其才望标格可以司百吏而不压寮寀以示异盖遗直之遐轨而公辅之逺器也夫以其哀鳏寡重民命之真心用以感格人主何诚意不孚以平亭剖判敬狱慎谳之素用以规切大政何窽会不中信而后諌择而后言如龟决策如矢破的上至神圣所以转圜更弦一反其疵国病民旷官遗士之旧以还太平有道之隆者宁俟览之毕哉异日者海内翕然传诵銮坡栢台之间有以片言悟陛下者非他人必公也是休否干蛊其功果在言路而言路之果为国家重也其亦以公而重也夫于是公之属若吾锡林君某而下揖而曰公必为言路重子之言亦庶几为公重余谢不敏遂书以赠
　　
　　送李参军还寿阳叙
　　
　　龙池李参军者淮南寿阳人也参军长公鸿胪君孝尝割股愈母疾名闻搢绅间余习鸿胪因并习参军云李之先燕人簪缨文墨累累未尝絶至其在寿阳则自参军尊人小山翁用计然氏言以赀雄里中而又倜傥好义凶年出粟活饥人数百人于是寿阳李赫淮南淮南人诵李氏义无穷焉参军少时亦尝从其兄业举子即折节读举子书声琅琅彻户外诸诵李氏义者輙谓天昌李氏后乎必且在参军参军三上有司弗利则从洪涛中买舟楫济人以无忘先尊人之徳人几溺而活者又不可胜数参军有大志状貌魁硕不与人羣抵掌论天下事无不中肯窽既弗利举子乃蹶然起曰丈夫束发受书而必以科名显耶夫亦卑卑也乎夫干将莫邪不试则人莫覩其利矣鸾凤伏于樊笼则人莫覩其竒矣且夫萧相国勋庸荦荦不尝为主吏掾哉遂入京师就吏部辟为掾史客有劝之者尔代以文学兴胡刀笔之为不听卒就掾史居无何又蹶然起曰夫夜光之璧无因而至前则人按剑视之鸿鹄志在千里一枝假息耳余安能懐璧而见疑而不千里也余亦丈夫耳安能碌碌执簿书奔走于显者之前哉复如例乞为京卫参军蹔归寿阳嗟乎如参军者将有大施于世焉士亦胡可以皮相也时其子太学生以言余余为之序曰余经淮南盖尝登八公山下视寿阳南引荆州东连三吴北接梁宋西援陈许其地外有江湖之阻内保淮淝之固其利金石皮革苞木管竹其俗尚气力多勇悍其人习战争贵诈伪而李氏乃隆然以孝义闻也此岂其性然耶又何其萃于一门也且古称一命之士苟存乎爱物于人必有所济则参军布衣时业以济人洪涛中今且参戈幕赞佐谋画又其位将日以寖显其所济人又安能以限量乎夫天道恢恢岂不大哉太学君褎然起声矣
　　
　　赠邑大夫濳江柴侯应觐叙
　　
　　窃尝览古今之变考论吏治得失之林则知政者由俗者也所以为政者由人者也盖俗之嬗也久矣虽甚良吏驭于程墨牵于文法其势不能避而之乎一切之外以与世抗而独不能俛而处乎一切之内以为世役贾子之言曰移风易俗使天下回心而向道其本不在簿书会期之间夫居今之世由今之俗假令簿书会期悉屏弗用上何以摄下下何以应上上下不相摄应亦必不可为治然而曰其本不在也则何适为本儒者言刑罚必言教化言催科必言抚字言周官之法度必言关雎麟趾之意夫以关雎麟趾之意行周官之法度此太和在成周宇宙间至今称不衰也明兴吏治凡数易大抵始乎悃愊卒乎巧獧始乎安简卒乎烦碎始乎寛大卒乎武猛迄今极矣余涉世浅及事邑大夫前后不过六七公其人往往而贤然其于节文寛猛之间一何难兼也而今大夫潜江柴侯实交余间语余曰夫锡江左大县也上供之金钱亡虑若干万四垂之氓挟睚眦相雠恨者讼庭为满冠盖之客项背望于郊使吾师曲逆饮醇酒不事事乎虑难为上毛举鸷击好为小辨师赵张虑难为下吾兢兢忧其职有如儌天之幸吏民相守奉法共臻于和平吾称塞过半矣余拱手起谢曰甚善侯斯言阖邑元元之福也而余退而瞷侯行事戴星秉烛以为营朱丝玉壶以为操鸾凤驺虞以为象敲扑未尝弛也要以抶惰惩奸非用饰怒租赋未尝不督也为调缓急酌程限以输匪用最课厨传未尝不谨视也所藉手成礼匪用媒誉衣冠之族不幸扞文网未尝不批击也蹙额腐心不得已而后当之法匪用博名其于下不为廪廪见严不为煦煦见徳而下悦其于上不为矫矫见异不为翕翕见容而上亦悦朞月之间吏民敛手相戒一禀于恒度毋或冥顽累侯仁明其年秋暴风禾穂吹为空一雨复实老农传为异卒以有岁侯之果能以其邑共臻于和平如此昔单父弹琴不下堂而治中牟驯雊雉童子有仁心今夫五音七弦何适于治本之心和而声和也人鸟适相习何为异本之政和而民物亦和也侯孳孳务得民和爰洽鸿化遽感嘉瑞余以此乃叹古今人不必相逺簿书会期不必悉屏弗用为之有本末行之有名实耳侯今且用职事如京师朝明年矣朝廷之政亦凡数易矣不务行谊而务意气不竞职业而竞议论不尚长厚而尚陵轹迄于今亦已极矣侯今日奉计之吏他日弼违之储也今日制锦之效他日补衮之模也南北交警士鼓噪于庭太仓无见粮上宵衣拊髀劳于周宣侯朝集之暇试游心寓目周庐交戟之旁主徳军情官常士尚傥亦有慨于中乎则何长计便画令朝野蒸蒸并臻和平之福哉杞人之忧天亟矣侯还幸为我终言之是行也侯之寮丞王某刘某簿黄某尉黄某皆精其职佐侯以和其民而有惠于余邑者也征余言纳行李于是乎言
　　
　　贺邑侯赵公考绩蒙恩叙
　　
　　邑父母粤新会赵侯来令吾邑之三年政化醲洽绩用有成两台使者以最书闻上下其书冢宰冢宰属考功氏按六条序其伐以上上曰此佳吏也其令司封氏予恩如制于是侯拜有貤典逮厥所生龙章垂天煌煌乎宠矣邑之搢绅大夫席宇下久观成际美交臂相庆爰聚族而谋所为贺者而授简于皋余旣纳简书则揖而前曰兹役也微诸大夫俨然命之皋固将勉焉虽然愿诸大夫之先有言也时则有若大官丞典属国上林令之属言曰■〈宀禹〉县绣错令长碁置孰是恩貤匪荐曷畀侯名剡驰何第十余乃孚宪令有成赞书于都哉是孝子之至荣也敢以为侯贺则又有秘书内史尚书郎之属言曰北山闵劳靡事弗为羔羊自公退食委蛇侯太勤止将谒帝所佩环从容以燕以处于都哉是劳臣之极愉也敢以为侯贺则又有藩臬大吏郡太守之属言曰鸾凤枳棘大夫百里由人适国足下伊始侯之勲名如日斯升殿邦扞圉以罔不胜于都哉是才臣之鸿畧也敢以为侯贺则又有中丞冏伯给事御史之属言曰有释制锦补衮是工有翔双鳬去而乗骢侯征不逺徃作耳目批鳞揽辔为宗社福于都哉是贞士之上猷也敢以为侯贺言旣余复揖而前曰善诸大夫之为侯贺也以忠孝相慕悦而以公卿台諌之业相期勉备矣无以益矣乃余窃有窥侯之心今夫渡虎反火至卓诡也而弘农托诸偶然化刀剑为牛犊条教甚设而渤海以归诸圣徳彼皆有殊尤絶迹不以自多而惟是尊主芘民之为兢兢故足述也侯之心亦若是斯焉已锡大县也货之所流而宾客徃来之所经其赋额在一郡视他县甲而逋负亦最伙其衣冠文献不乏而奸宄亦实繁其民偷衣羙食相诩为富饶而闾阎鲜终歳之积街市鲜终日之积侯来为令批郄导窽一切迎刃而解追呼非驿骚也课往往为诸县最矣钩距未行也而奸人屏息夺魄矣厨传非餙也而过客得意去矣兴罢因其俗威懐因其人操纵因其时葢自侯任事以来狱讼减少盗贼衰止其效乃至雨旸时若顺成大有盛矣而余察侯之色方且穆然而深维惕然而若有忧丰宁而虞旱涝承平而虑兵革盱衡檐蔀之逺而凝神几席之近程功一日之暂而算效百年之久履满而惧居成而勿怠深乎深乎侯其有弘农渤海之心乎然又有本矣侯所产固吾先朝理学大儒白沙先生之乡矣其精可以治身其绪余可以治天下国家门墙里闬侯闻道意不啻耳接焉吾夫子不云乎君子学道则爱人侯学而后从政其精神作用深心极思卓乎有出俗吏刀笔筐箧之上有以也夫不伐不矜公孙硕肤即相臣之体段于斯具矣又何暇与弘农渤海量功较徳乎哉公具台諌之业余不以为侯贺而且将为国家贺得人也于是诸大夫乃复前曰吾侪覩侯之貌而未覩侯之心悉其政而未悉其学也子言则诚备矣无以益矣余敬谢不敏遂次第书之为叙
　　
　　又赠
　　
　　治国犹治室也有栋梁之用有榱桷之用榱桷所以为容而非所以荷重肩巨也不待盈寻合抱而用已足矣有栋梁扵此工师受而施诸朝庙之上法日月象河汉其为用若斯之重且巨也非夫邓林之植豫章之产胡以运斤斧而胜任者乎夫非独木也人才亦然顾世之所谓才者大都琐屑苛细擢发而■〈木莭〉数米而炊以示捷给彼其于事非不亦■〈忄间〉然号小治办而望以决疑勘难持危定倾之效譬以筳撞钟必无幸矣夫惟明主察相程其材品衡其职业使小大各得其职各尽其用故豪杰咸臻而治效大光然而髙才异能之士即未有不颖脱县令者也吾父母粤新会赵侯来令吾邑三年矣邑于江以南为浩穰案牍阗委吏鳞次受署不丙夜不罢而侯手披舌决大事斧断小事刃解案空若濯矣邑故孔道也冠盖之客项背相望侯于厨传无饬供无贬节取成礼以应而客皆以侯亲已得意去矣县官督宿逋甚急自监司以下停俸待罪而侯为调停损益上姑以塞严谴而下以苏疲民民用不病赋亦及额矣税使出而邑有利官阛阓驿骚侯阳为好遇之者而阴掣其肘使不得横市以不易肆官亦卷空槖跳矣戴星为其勤而不以期会见能饮水为其清而不以溪刻见亷物之情伪户口之虚实若察渊观火而不以钩距见竒暴强敛迹嚚讼惕息而不以拔薤见勇葢自侯任事以来桴鼔不昼击铃柝不夜警雨旸均调岁则大丰长老鼔腹相庆以为百年所未有侯之绩蔚乎茂矣嗟乎吏治之难也苟且日月一切卤莽则草盛而多秽惨刻决裂倚法以削则苗伤为吏弱亦病强亦病侯不兢不絿治归乎平明其心志通乎民而其精神乃若通乎天此岂可以袭取幸致哉本之侯聪明强力有过人者顾一切屏弗用而独以其真实之心布而为精详博大之政故惠泽流而孚格神也兹之谓诚与才合其才乃大也虽然古记有之天下无害灾虽有贤圣无所施才以予观今之时星孛山移蜀氛闽警一时见告惟是宣索不省减而搜括日闻杞忧嫠恤有识同叹夫亦才臣志士感慨振奋之秋也侯之才业于治邑有一斑矣上亦旣嘉侯之能而下书褒扬之矣按考功法令治行尤异得非次征入朝备耳目之选其谋议当上意者往往去为公卿侯其遂征乎且得以其素所蓄积者进而参庙堂之画所谓决疑勘难持危定倾行于侯乎寄栋梁之用讵与斤斤効榱桷者同乎哉侯之来也余忝题才之地实与于选抡今废矣幸获覩侯之成以为愉快有如藉侯之灵不即填沟壑尚将与田畯甿叟见荷重肩巨为国家支此大厦也侯之僚盖君等欣遘盛美丐余言为贺余不敏遂叙而归之如此
　　
　　赠邑父母漳浦林侯奏最叙
　　
　　太史公之传循吏也而曰奉法循理亦可以为治何必威严哉世儒不深惟其指又不考论孙叔敖诸贤所以当官治民之实猥云毋严第用寛治矣嗟乎是释衔辔可以御马而废芸茇可以服田也且得名良御与良农乎哉夫理者天而已矣法则朝廷所与官民共守之者也人臣终日行不离理法离之则百隳而谤随合之则百成而颂兴今夫天日月星辰风雨露雷安轨顺度各得其序而四时行焉百物生焉不然而稍一■〈炙〉盭说者且辱之亢为妖为眚为滛而不胜憾何则天羣物之祖也六气有自然而推迁有当然虽天亦不得而违也违所以憾也郎吏者上应列宿而下宰黔庻其治宜象天象天宜奉法法辅理而立理丽法而行不可得而轻重増减者也故吏治纯用严过纯用寛亦过无严无寛就理与法为权衡以集事而芘民即古循吏何以加兹漳浦林侯之为吾锡也有年所矣锡故岩邑财货之所流而宾客往来之所经其赋额在一郡视他邑甲而逋累亦最伙其衣冠文献不乏而奸宄亦日繁其民偷衣美食相诩为富饶而闾阎鲜终岁之积街市鲜终日之积是甚不易治也侯盛年髙第绾铜墨受事其聪明才力心思智虑何所不听覩不周浃而惟是理与法为兢兢按籍而催科披牍而剸割拥盖逢迎盱衡而劳来大都因民而导因俗而劝因事而裁因物而应期于聚民欲美俗化中事窽称物情而止譬医师之以标本为缓急而不自为方也譬衣之于燠寒食之于饱饥而不自为节也故追呼非驿骚而课往往为诸邑最矣厨传非饬也而过客得意去矣钩距非设也而铢两之奸毕照矣拔薤非行也而豪有力者屏息夺魄矣言若不出口而理所在苏张不能夺身若不胜衣而法所在贲育不能夺士若民始而咋舌终而输心其效乃至狱讼希简贼盗衰止盖藏多有户口蕃息岁间一告旱而侯心棘歩祷卒以克穰天人响答嘉祉鬯遂以余观民间融融熙熙以游以嬉度无不游于化日临于福星披拂于和风甘雨不复知世固有身为灾沴以殃其民者也不亦休有成绩乎哉盖侯为人不立城府不习机械独以其一片真实心提以示若民而洁操峻节皭然无两真若窃脂之于榖驺虞之于肉自其性所不欲耳是天之不贰不滓以为髙明无穷者也虽然厥亦有本矣侯之尊人方伯公海内所推为贞臣廉吏者也顷者即家起长藩臬两粤誉望綦重侯筮仕已能禆素风扬其家声父子能擅美史乗乎何啻以奉法循理轶迹孙叔敖诸循吏而已主上神圣弦辙业渐更而辟门侧席之思亦渐以亟有如一日沛然下明诏用给事御史征侯而以卿亚处方伯公赤墀文石之班周公拜于前鲁公拜于后同日荷恩宠为圣朝盛事忠贞清白世以益笃以佐国家太平万年之业者可胜道哉侯之僚马君辈以侯最谒余文以赠而余惰不以时执役又不欲以赝本相冒盖积日月而后复之如此而不自知其言之终无当于公也则余滋愧且惧云
　　
　　赠雷大将军考绩蒙恩叙
　　
　　上登极旣三年而大将军雷公守三镇业九年所劳苦矣大司马献其绩于朝上以为能诏晋大都督镇守如故所为褒赏甚具于是雷将军功显于塞下夫世尝说天下安注意相天下危注意将此非通言也夫安不得忘危而守不得忘战古者天子遣大将筑坛而拜之跪而推毂曰阃以内寡人制之阃以外将军制之汉文帝入细栁军马不得驰驱至式车中使人称谢而去盖其重如此然当是时匈奴大寇边挟其人马之众物力之盛夷灭月氏奄有楼兰以要中国而汉之君臣怵于白登之围俛首屈意约为婚姻所遣将聊以备胡不月余皆罢而天子动色羣臣惊恐明大将威不轻用也今天下文教翔洽九边晏如悖乱之孽归命而授首骁雄之桀欵关而求贡将休于垣士饱于伍大将军信才勇第轻裘缓带无所用其挞伐报国之心而上不出殿廷特加将军功锡之异数可不谓难焉恶覩所谓安危将相云也夫天下无害菑虽有圣人无所施才上下和同虽有贤者无所施功言贵时也猿臂之子身经七十余战号为飞将而竟亦以不侯人主叹之曰嗟乎子不遇时夫雷将军守在千里之外暴露行间非有肺腑之亲左右之誉徒以积资累级当庙堂之意结特逹之知有如异日一得当单于即驱之漠北俘其名王归勒铭于燕然取封侯事如反掌安所夸诩今日乎然而将军愿之乎否也今夫褒忠奬义不惜通侯之印不难百里之赏者哲后之轨也蕲卫社稷不蕲见竒蕲安边疆不蕲儌爵者国士之概也某不佞闻之雷将军自其为小吏时年少耳威名逺略顾已殷殷起关塞间洎其建大将旗扬歴三镇善以少击众前后所获千余级敌莫能当语具在部使者奏牍中盖不佞槖笔立馆下考览先朝时事习之甚而间从边人言将军长者终日钦钦无所怠即如今业与敌平岁岁互市以为常边尘不惊朔方无事而公顾深忧过计明烽火谨间谍缮城堡利器械惟恐敌一旦渝盟贻朝廷忧嗟乎藉第令人人为将如将军上岂有忧哉某不佞故知将军之志不务胜敌而务安边不先爵禄而先君国虽古颇牧不贤于将军矣人亦有言关西将关东相将军关以西人也则其天性然乎善乎太史公云如欲成事业宁九州岛兴圣统惟在择任将相哉惟在择任将相哉
　　
　　沈飞霞梅花分咏诗叙
　　
　　梅花宜荒落之濵萧闲之野絶类清癯山泽之夫则风人韵士在在为之推毂焉然花之所在即境生情多传丽藻若梁简文之苑何逊之官舍孔中丘之雪里杜甫之江头张九龄之庭陆凯之驿钱起之山路是皆嚼芳咀华于缥囊者耶自宋元以下诗格稍卑若苏文忠赏林君复之七言赵文敏书冯子振之百首论安老衲从而和焉国初王太史先生逹善又赏次其韵前辈品其神捷固未尝标题成咏也比得沈山人分咏诗虽不满百凡地之宜花冥搜殆尽而复原题立评辞理俱妙譬之名画又类顾长康写照云余因忆吴中玄墓山见岩崖村坞之花珑璁万树其髙下揜映横斜莫状余得逶迤涧道壶榼命随香风举袖坠雪飘衣如行仙峤中尝谓王恭鹤氅何得独号仙人耶兹覧山人诗以一披巻应接不暇无复诩前游之胜矣而山人游躅未广好读书多得之渉猎中人初鲜窥其藴藉余独怜山人简澹不滥梅花为偶花孤洁而有神快山人为知已耶嗟彼罗浮生酒人也滥与花而偕名山人词人负儁逸之姿苦心篇什千古驰驱名决不在阴何下已山人授简以余昵山人畴昔与梅花亦有旧是两不当弃而竟序之使知梅花之足尚又不翅为风尘表物也
　　
　　○寿叙
　　
　　奉寿累封一品王母吴太夫人八十叙
　　
　　今元辅王公当国之十年其母呉太夫人开八袠夏五月十有三日其诞辰公卿列侯而下交臂上寿而公故简严门清如水束脯斗醴之献望而弗敢纳也吾吴中大夫士之仕辇毂者窃比于族属子姓谋相与罗拜堂下以祝而属继皋使修词继皋闻之河海所以成其大昆仑之输也星辰所以成其髙曜灵之起也自古良弼察相执衡运物身不见智名勇功而宗社安若泰山疆埸巩于覆盂则亦有源源本本盖政调于揆席之上化基乎寝门之内若太夫人非欤始太夫人佐赠宫保爱荆公庀家政也而终乃就相舍勅公宰国政令妻寿母一身而兼焉乃吾独观公之出处而知微公无以广圣孝锡类于天下微太夫人无以作公忠和宁其国家公为相而享完名耀鸿业则太夫人之为也方公之领词林也而柄臣据威权彝伦常弗省公隠然以其身去就为海内轻重省觐一行如游龙矫凤行天而翔云天下固量公之处教士大夫有亲也不数年而上察于人情梦卜之同驰相麻田间驰大行人敦促就道荣观盛事今昔无两公不俟驾第御板舆以来天下又量公之出教士大夫有君也而其后太夫人一日而思乡园则归公一日而思太夫人则又归娄水之东殆将终焉上悯怜其意手诏公亟奉卿母诣北阙无久困我诏凡十数下敦促之使冠盖相望于路公于是再入相首端揆一年之间卒以外定劻勷而内定基本然则公之出处太夫人之为也夫人主躬秉孝徳推心臣庻不皇之诗良不闻于行役至如超然降辞动称卿母曲体隆眷安车导养循宫帷寝膳之适悉晨昏定省之隐此岂可望于君臣间者哉菽水鼎釡讵谓乏娱身直为辅弼重臣而不失莱彩之奉黼扆然其信家邦陶其化机务不窒于朝私情得展于室人间母子亦罕覩矣史称张齐贤拜中书门下平章军国其母孙且八十余太宗优诏存问荐绅艳其荣公自登铉路位上相上尊礼之如严师太夫人懿淑嘉于五位恩华发乎至慈正不数回班候起居故事何言存问具体貌也太夫人其可谓敛箕畴之全得天人之备寿固所自有者矣然吾闻太夫人意念深大虽贵宠已极一切无所芬华夙夜劳苦公老人恃粥毋我深念其惟披赤诚以格上布公谠以镇下无动于意气无炫于声迹苦心造膝事定而不见功微言密筹中外阴受其福而不知徳盖公之为政也如河海之行于大地而万物以润也如星辰之运于中天而四序以正也太夫人之发源而授精也则所谓不竭之渊而元气之司也是乌可寻常算数计哉世之言积功满百子孙必仙积功满千其身必仙太夫人之后业有得道冲举仙去者蓬莱方丈近在房闼繇斯以观太夫人之积厚矣于道深矣继皋又何能为词倘获因诸大夫士而觞也则酌而言曰惟天子能导其臣以养惟太夫人能成其子以忠若作酒醴若作和羮天子万年三寿作朋惟太夫人之功则又酌曰孰使野无疠札孰使俗有雍熈腾百川而雨天下鼓元和而铸大炉万民之寿相君之调燮太夫人之绪余则又酌曰彼蹁跹者衮衣绣裳彼吐纳者玉液瑶觞驭金母于西华征桃实于东方是为太夫人之寿后天而老调三光诸大夫士忻然而解頥也爰授诸简以后所称为太夫人贺以前所称为天下国家庆也
　　
　　寿祝太君邵太孺人八袠叙
　　
　　吾邑令海宁许侯自江西之上饶移剧吾锡厘蠧剔垢与封内更始不半岁邑以改观吏畏而民懐赫然神明之宰也侯顾嫟就余间私余凡不榖所繇厕朝籍滥兹民社寄者微独燕贻之以也亦惟是吾祝氏之称太舅母者邵太孺人其为徳于吾许甚大而望不谷甚厚不谷念之不敢忘盖吾海宁之士族著者独四姓甲而祝于许为尤甲始吾王母祝之归吾王父儒官公也许壁立矣太孺人怜之若同产也者而后吾王母获寄居托食以无仳离也惟吾王父亦若赘子也者以安于读长子若孙以安于老而后不谷有今日也不谷之髫也太孺人竒爱之曰许母有孙乎诸生喜举于乡又喜举南宫益又喜不榖亦且勉自淬厉以遥慰太孺人于祝而后太孺人若有以慰吾王母地下也夫不榖不敢忘吾王母敢忘太孺人余闻之异焉易之睽二女同居不同行而太孺人本情扶义不衰门间亲不外党贬戚挈而与之相朝夕终其身无厌弃也虽天笃许祜以有闻孙微太孺人庇度不及此斯之为烈以方世俗簪筓者流不大径庭哉侯又言太孺人名家女也父为比部公尝批逆鳞谪戌边嫁赠公赠公拙生计太孺人斥装遣流转拮据而后能以其家饶也赠公有子太孺人延师盛供具身自为督而后伯子成进士令祁门入郎比部以有今封仲亦遇恩选策名公交车也太孺人又最好施凡里中梁圮者庙颓者饥待炊寒待絮者一切仰太孺人或取责不即偿火其劵曰姑俟若异世耳太孺人雅习书居恒手太上感应篇持诵奉行宝若帝符又转以示人愿人人向善也于是太孺人今年政八十矣神明不衰颜加渥健匕箸无恙余闻之愈益异焉书不云乎作善降之百祥作不善降之百殃故感应之理如影传形如鼔答桴不可诬也太上之指以谓欲求地仙当立三百善欲求天仙当立一千三百善夫善亦何数算之有太孺人非浮慕为仙也乃其阴行善亦若营家然铢两而殖之岁月而府之其殖也不见其多其府也乃见其积积则圆满圆满则仙矣世岂复有金函玉笈天书洞章轶兹感应一编之上者哉且仙者徃徃叹沧海三变为桑田矣以太孺人耳目所睹记姑无暇他论即许氏乡者席鸿伐而中微何闇■〈勿上月下〉也今者亢弱宗而大显又何焜耀也菀枯盛衰迭运互乗而沧桑在人寰矣太孺人亦何必身践所谓西池南岳者游于紫虚云林之间而始乃名真仙乎太孺人即不求为仙寿兹无期矣抑余又有说于此今夫至人缮形逹人缮名故名寿为上形寿次之昔魏阳元为寗氏贵甥卒成宅相其外祖母实前识之也侯为令属耳而声华已冠絶江左峩峩台省先猷不亡趾美绍闻勲业何量余知侯之贵将在日月之际而他日传侯事者且推隆外氏以太孺人之名与天壤俱敝也彼冈陵松栢之喻曷足为太孺人寿侯辗然起谢曰藉子之言也奚啻寿太孺人不榖藉手报刘矣拜使者驰海上以春仲五日张之初筵佐酌者
　　
　　余母黄太孺人寿叙
　　
　　太史余君之母孺人以今已夘岁寿届八旬仲冬某日维初度之辰时天子简文学之臣紬书东观而君以翘才硕彦为上所任使无繇暂解吏事过里门上堂展庆低回久之乃授简于予请一言以代寿觞祝予闻学士大夫于所尊亲者相与折俎摄醤帣鞴为寿必颂其徳而以诗歌篇什申之此两者交相为重而今昔所同也乃今太史君羁于王事而征言代祝庻几抒望云之思而寄爱日之情夫亦适情理之中者乎孺人系出望族笄年归御史公始公为博士弟子居贫力学而孺人佐之独任内政不遗外虑量盈缩稽出入综理诸务俾无废阙且旦夕劝勉其君子而学业赖以成比登第官御史台孺人从之京服食麄粝犹其为诸生时也至所以奉御史公者务从腆美以公绩满例封孺人虽被恩锡禄入有余而益自节缩盖其天性俭约不为物迁而御史公亦自励为清白吏风裁凛凛至今谈者为之敓气其内外渐渍以有成也如此御史公弃世太史君尚幼独持门户辛苦拮据家庭内外井然以理不以一事烦太史君故君得毕力于学以艺自奋淹贯羣籍娴于文辞岂独其天性粹美亦有母教焉卒取进士髙等为史官徃年迎孺人于京邸毎以清白朂君曰尔父不幸早世无以酬国恩尔藉遗泽蒙主上拔擢入践华贯其勉修职业以图报塞庻几称不堕家风太史君受教惟谨久之奉诏封藩奉孺人归归复以书教戒尤切其明于大义而慈孝之相成又如此夫令妻哲母不出闺闼而徳善所及足以标世范俗可不谓难乎自教之熄也公卿大夫无完徳以今观于孺人妇顺母仪皆可为世法其徳备焉矣记称福者备也徳备而福从之引而期頥上寿重褒累命固天之所以厚其报太史克臻慈训修学砥行儌国宠荣而致之于亲虽逺在千里外而孺人闻之乐可知矣是为以志养固胜于色养者也岂必伛偻亲侧然后为孝耶余与太史君有一日之雅闻孺人善行颇悉故不辞芜陋颂述其大者以为寿筵祝
　　
　　寿陈母李恭人七十叙
　　
　　今大司空义河李公当肃皇帝之世在諌垣有声节自庄皇帝以来诸议论臣以声节著者又推今陜西参政陈君参政君者大司空姊子也李氏之先以文物为楚望族世有明徳至赠尚书公益弘衍其嗣祚锺而为丈夫子则大司空与户部君锺而为女子则陈君母恭人而陈君父曰西桥翁西桥翁者亦楚望族也恭人以绩学修名相西桥翁游艺府而躬修鞶匜米盐之务以代操其家政阃以内大小戚踈罔不利赖比之才丈夫而西桥翁学成为文儒以明经髙等仕至郡佐史著名迹巴渝之间诸子彬彬起健志富才干云吐霓而参政君掞藻天庭致身贵近大其家声而大司空位日益重于是两家阀阅奕奕赫赫益昌而炽矣西桥翁以子贵再封至中宪大夫山东按察副使恭人再晋爵有今号玺书褒谕累累数十百言大都如所述云徃大司空丞汝南不佞实偕计吏上而汝南去大司空里不甚逺家大人尝吏其地以是知两家颇悉一日大司空枉车骑过谓不佞伯姊蒙先人之福操箕帚以事夫君徳相俪也今年满七十所矣更一岁而西桥翁之年如之我之自出越在藩服不克执爵膝下余又仕长安窃不胜睠然懐顾欲以五月八日诞辰使使修币觞伯姊更一歳而图祝西桥翁也以夙昔之谊窃不胜至愿敢儌宠于大方之词不佞再三谢尝闻楚有七泽其著者云梦云梦者羣山岑崟日月蔽亏陂泽迤靡澶漫千里不可涯涘而玟瑰琳珉鹓鸾楩梓众色炫耀生殖其中莫之纪数故曰髙山大泽龙蛇生焉美所锺也夫轩冕巨族其毓粹聚美倘亦若是乎陈李家云梦上为楚衣冠巨汇锡祉锺灵有日矣参政君之岳岳即舅如大司空毎称珠玉在侧履华据津绯紫辉映世或有之乃其声施懿铄一何相肖也桓少君儒宗女慕司隶之志至布裳挽鹿车提瓮出汲修妇道后子孙贵盛丹朱其毂至谓太夫人宁记挽鹿车时班氏兄弟以文史勲伐为汉世家而昭从组紃中工词修训椒宫彤庭咸师事焉故桓之子孙福泽班之兄弟声烈至今载之牒记艳人口耳又孰知恭人赅而有之夫鸾鹤千岁蜉蝣终朝松栢常荣芝菌夕枯天也然使栖鸾鹤于枳林而摧松栢于斤斧难言寿矣故人聪明溢盎四体强固而不中道惫予之天者也志意恬愉荣理和泽而无所纡轸于中养之人者也恭人于古今盛美赅而有之第无论荣养其于天地之祉不谓得全者也耶闻之祉全者心恬心恬者气定气定则愉愉休休顺性以游思虑不扰形神莫敝故夫恭人之年不蕲而有矣参政君方策勲树绩为世伟人流声金石而恭人亦侈称乎当时颂说乎后世此之为寿即少广之筹不足纪而桑海之算不为延也又何待人之蕲之哉大司空称善牍而志其语以为恭人祝因献西桥翁一奏觞焉
　　
　　寿守耕封翁七十叙
　　
　　家大人数游史翁云史翁今尚书民部郎思善大人也不佞与思善交驩而家大人时时从里中黄生饮习翁杯酒间甚得然归则呼不佞叹之曰而翁安敢望史翁乎哉吾饮酒一斗竟醉一升亦醉翁仅仅颜酡也吾年奚啻当兄事翁顾齿半落髪种种矣翁皆无恙也吾居平屦不能出户外出稍逺不能以徒歩翁矫捷无所事舆骑也吾坐輙先怠思去翁从容语笑自若也吾安敢望史翁乎哉史翁殆异人不佞跽受教趣介思善愿修通家之礼于翁而翁固谢不肯出久之思善翼翁去寻用绩最封如其官踰年翁七十思善有旧都之役过家为寿而后喜可知也夫不佞亦人子耳家大人之欲归而适也与翁之欲归而适岂有异哉然不佞侍家大人守舎中如故则不佞媿思善甚也而黄生第言翁固谢子不见微独于子盖自思善成进士而思善之同为进士者吏于其邑尝十造翁而十不见也翁之辞曰吾宁渠能摄老人衣冠龊龊向官人家作嗫嚅状竟谢去不与通而独好与甿畯野老行田间说桑麻事问今岁当收获粳稻几何相劳苦眠食安否即喜着眉宇终日无所倦翁之不欲见贵人其天性也而又内行修友于兄弟至不惜倾所积赀偿其逋于县官雅乐道人之善然不扬恶故翁身不出井陌有长者声而郡国守相岁按令甲饮于乡輙虚翁大宾之席翁不应曰吾以待吾子荐贤书尔已荐贤书矣又不应曰吾以待吾子籍奏也盖翁善自匿其大指在不与守相通而其逡巡逊让以为有所待特阳浮慕之实所重不在此翁所谓中心诚笃君子耶于是不佞闻其言辗然避席曰有是哉有是哉夫风俗之靡久矣以不佞所覩记吴中士人父即多伉厉守髙自崇其品乃其懦者徃徃晨报举而夕新其门闾驺呼而驷驰以明得意而其陋者至受人金钱关白事矣斯何以故则习之移人也翁芚兮其若孩敦兮其若朴有而若无盈而若虚岂非其天者定耶翁诚异人不佞安能望见翁黄生又言溧水之阳显者照映前后不乏顾其于亲能必之乎赠而不能必之乎封有封自翁始翁春秋七十俨衣冠坐堂上子以使事过里门下车鞠■〈月卺〉奉觞上千百岁寿雍容车马甚都观者太息以为贤自思善始此夫所以异也不佞唯唯翁于贵若濡恶有于其身于世若遗恶有于其子翁用此异乎哉翁信用此异也则胡以狎甿畯野老而蹙额贵人昵家大人而固谢不佞也生超若自失谓不佞言当翁请次第书之以先酌者
　　
　　寿江母胡夫人六十叙
　　
　　余览观载籍则新都有黄山云相传为黄帝与容成子浮丘公炼丹处山有泉时时涌丹砂浴之愈病盖余刘安人病而十余年也余心庻几旦暮一徃遇之而会守官翰林仓卒不得所欲甚恨居久之余同籍奏者江君以其母胡夫人六十也问言于余余望见江君輙前问所谓丹砂愈病者而江君逡巡无有也则余愈益恨之焉夫余之欲愈其母也与江君之欲寿其母岂有异哉然而有健弗健也天耶非耶江君之诵其母也曰凡吾母所以健者其恭俭仁恕非有所服食而得也艰难而劳苦非有所逸而养也初吾母之归吾先君子也而食贫先君子又数竒也虽有声诸生间乎然起而蹶者数矣吾母弗为怼也先君之不好为名髙也而好为徳故宁弃数十年之责而不收而不令负我者急而无宁宁废箸而资臧获贾而不令臧获坐我窘也吾母赞决之也凡吾母不为慈而损严不为里奢而贬啬其天定也本自无恙亦无有丹砂愈病之事余闻其言叹之念两家母千里而遥然其居平持行一何其恍惚似之也而有健弗健岂非天耶余敬谢江君良愧江君无所复言乃江君则又请曰子之母病耶幸禄养吾母始寿而吾不得一捧觞为乐也吾愧子愿子竟余言则以为天地之精气凝于人之身而为寿其盘结融润于山川泉石之间而为液为髓即丹砂之属是已上古之世浑沦不散故其俗不竞不慆惛惛以居狉狉以逰而靡弗寿其人又皆杂处于山谷之间流水之濵所啖草木之根而靡弗益寿也斯何以故人之气完而徃徃与泉石之髓液遇山川之气亦完而徃徃与人遇而皆不知也晩近世不然人不胜其五官之役昼夜营缮以求所谓生而其眞已漓山川亦不胜其汩没酬应之扰而化而之乎烟云紫黛之态而不复与世遇故寿难也今江君所称胡夫人恭俭仁恕与其艰难劳苦之状与众等耳而六十而益少虽其天定岂亦其生于名区以老而亦不自知其遇者乎由斯以谈百岁何言此其渺小者哉今夫神仙黄白儒生所耻言之故摈瑶池为逺而斥桃实为诞然如前所载延年郄病余不敢谓载籍皆妄也敬谢江君奚必捧觞而后愉快有如蒙人主恩制诏封胡夫人如制江君奉所谓五花词头者盘龙飞凤其上而以归夫人夫人色喜即瑶池桃实在阶阈之迩矣余不佞尚愿从江君徃拜而觞夫人而亲问所以健而无恙者盖江君新都人家黄山下
　　
　　寿周先生七十叙
　　
　　不佞不习周先生习其子若金云恂恂笃行君子也口呐呐不出一言骤而遇之木强人也徐而与之游古之人乎一何其肫肫恳至也徐而叩之其于书靡所不读于文章靡所不操纵则其名在天下久矣人亦有言不知其父视其子即先生为人长者何如哉他日以问其乡人良然于是先生春秋七十髙矣若金语不佞幸同籍而升请有辞以先酌者不佞考览汉事则世世醇谨无逾万石君家然万石君起微细无尺寸之累而其诸子虽并极尊宠至都丞相封侯顾无文学当是之时藉第令人主制诏石氏父子其与贾董诸君盍有所论著具以上必用不当指罢矣而太史公侈称之不休彼诚有慨慕非虚而已明兴而学士大夫故独斌斌然长老言宪孝以前质而朴武世以来浮而靡也又言大江以北质而朴大江以南浮而靡也斯其故则不佞能解之自孝弟力田不登于功令弓旌不下于山泽而流安得不荡今夫吴一大都会也其地饶富其民多鸣瑟跕屣目挑心招之习而风安得不薄故俗之渐人虽户说以眇论所不能化盖其势也先生岂不亦吴人乎乃其父子间剖觚而为圜斲雕而为朴犹行古之道不衰而况先生世受文业老矣尚声殷殷动庠序即若金一举而冠乡书再举而成进士髙第也何论流俗彼徒用醇谨而止此以方先生不大寥寥哉太史公称万石君长子郎中令建白首君尚无恙以不佞覩若金甚壮且旦夕郎尚书曹勲业飙起翊国家质文之理未艾先生坐而迟万石之封直方少耳寿永永无算矣若金辗然避席曰砺不敏曷足以当子言有如赖子灵备一官于朝即上元之夜扈主上祠太乙而归从祥烟中望昆山白云跽而三致辞当驰子言先矣先生生辰正月十五日
　　
　　宗伯集巻三
　　
　　●钦定四库全书
　　
　　宗伯集巻四
　　
　　（明）孙继皋 撰
　　
　　○传
　　
　　姚安守秦公传
　　
　　秦公者名汴字思宋别号次山其先扬之髙邮人在宋国史院编修淮海先生观有子湛倅常州葬先生璨山下子孙因家武进之新塘十传而有瑞五公者为无锡胡埭赘壻遂徙为无锡人又六传而鳯山公金起家弘治六年进士仕终尚书太子太保其为尚书凢五文昌之座陟几徧显名朝廷卒谥端敏生子二长曰泮公其次也端敏为提学副使河南而公产大梁臬司官舍中故以为名公生十余岁而以端敏任入太学则端敏为户部尚书崇贵矣公弗自命为尚书子也晨起从府中摄布襕袍从一童子驱驴入黉舍甚敛稍长益绩学工艺文得佳公子声嘉靖十三年大比顺天公所为经义中程矣中罢自是连比輙报罢而端敏亦且老致其仕家居又公之兄所谓泮者业举于乡矣竟夭端敏嘿嘿不自得以为人固各有命科名何可必待且任职宁渠非王臣也耶趣公使谒选于是公得南京后府都事到官颜其室曰锺陵吏隠称吏隠者明非其志也而公环视府僚率多负贵介习为侈靡即无如绛州陶治公安邹廷泽两君者好学而贤乃相与缔好特密时人号曰府中三友云满三载考持端敏服自官所奔归服除上书乞终养母钮夫人即又持钮夫人服公前后遭两丧皆束身走京师伏阙下涕泣几上哀怜以得恤典而上亦念老臣功德隆茂所以褒赠有加公为子能尽力如此三十三年公再起补右府都事寻迁左府经歴左府者浙江都司所隶也公计以为浙故多荐绅大夫长安中彼其故人邑子以军戎事上府者何可胜数非一切禁絶请托无以守画一示兵柄重由是竟公为左府无一人请托者府以清肃乆之擢云南姚安知府姚安在万里外文网稀阔而大姓髙某为不法横行郡中吏莫敢诘问公乗传至其界亟收捕下狱吏乃大惊不意新太守张设如是惴惴相戒毋犯法犯法太守立碎汝矣其为政凛烈皆此类也而公自其再起为都事经歴时尝从辈行一徃见相严相严与端敏有故遇公大善至命其子为具召公而公从座上语数侵相严子又其得姚安实太宰李公黙知公乆次以畀公而相严子所前属吏部两人者乃皆不得以此得相严子恚恨会考察京朝官有诏当公经歴不称职免是时三十六年也而公归自姚安自念偃蹇终不能取容当世遂絶意仕进构小楼名曰万巻聚图籍其中而身为蠧昕夕诵读雠校至胸袖间朱墨狼籍为满不厌间游于酒酒酣指大白徐言曰我于世枘凿非是物谁当我亲者人葢以此窥公之有所托矣而乆之公遂病枯其半体然公不以病尽罢酒及废书不观乃竟坐病卒于是公年七十三岁云公孤介贞洁自其天性凡三为府僚一守逺郡絶不肯妄通谒造请诸公亦不肯非谊有所诎下乃诸公名端雅者即不谓公简顾或加爱敬焉居家几廿年门下絶不妄通一客郡国守相希睹其面而顾独好与一二老僧谭说经史白首相徃来公所以偃蹇不能取容当世者也故公之卒也其名能知公者以为公驭于绳墨又守郡日浅无所毕其竒而知公深者乃谓公当汶汶之时列冗散寘逺外激辞抗论为独信其节为公恨者以为公一出而踬徒连蹇一室中以老而为公幸者乃谓公愕愕而得全为免于道边之叹也公所著有三才通考行世怀李斋集録诗赋文赞铭若干篇俱藏于家公有三丈夫子长柄用诸生乆资贡上太学次楷先卒次柱中书舍人左迁王国官二子皆伉直有父风又皆博学好古公所为不亡以此
　　
　　史继皋曰余观秦公志操介特此非独其天性然也葢亦以矫时俗之趋焉当严相时一国之士若狂矣公凭席先世之宠灵抑又有故假令少自屈损出门下与之昵朱丹其毂岂足道哉然公方且不胜愤懑不平讼言谔谔至面折无所避身虽黜辱正直之气伸矣公所以为世风深哉今夫松柏无弱枝鸾凤无卑翼公之为端敏子者足矣
　　
　　樵阳子传
　　
　　樵阳子者蜀灌县青城山樵子也本大足县人姓雷氏方诞有踞而募于其门者父若母因呼之化縁化縁可二岁父若母死安县安县民陈和养为子养十余岁陈夫妇亦死化縁孱然一孤童耳则托足青城山下童翁家童翁家又贫无所得食则入山斫柴售灌人以活灌县人持升米或碗许米市樵子柴尽一挑樵子不计也一日入山天大雨雪迷失道入山益深雪盈六七尺许所见惟髙厓万丈古木架阴壑飞鸟都絶忽一老人须眉皓白手执拂子招樵子坐顷之又一老人貌颀腹便便衣大袖紫衣亦来共坐如是累月并有所指授其语秘不传已乃导樵子大树下指而曰是中尔前身所托也坐樵子石上设十二拜礼恭甚号之曰樵阳子以故人皆称樵阳子云老人既去樵阳徘徊岩谷间徃往闻隔厓弹琴声或人声及迹之无有也结跏趺大树下凡百数十日败衣掩形颓然槁木采药人遇而怪之佛耶仙耶颇以语灌县人灌县人转相语羣走物色识为童家儿是儿陷雪窖一年乆矣曷不死寒饿死虎狼乃作如是相事闻灌县令令景某也驾而之山中临问状耳所对斑斑应古记非童子口吻也自言吾前身在树中令便使人斫树树轰然若雷震者火发其腹划然开现委蜕焉发垂额覆领指爪遶身其貌像则樵阳子也令惊叹而返寻并蜕坐处得一石匣匣有文字亦秘不传有布衲有鐡冠绦有剑樵阳子以为已有剑柔绕指今失所在其时令下教制龛奉树中蜕筑庵居樵阳子于是樵阳之名一日而倾动州郡士庶竞来瞻谒樵阳子遽能谈人未来事又能已人疾来者愈益多樵阳子避而匿安县之天池山士庶则亦走天池趾相错其自乡荐绅以迨官长车盖相望而独石泉邓令某憯墨吏也问丹何居樵阳子云为令亷而仁是官人外丹令疑诮已恨刺骨而孙弁某将因縁为功阴教令名之妖人上变告台司用令追捕毋醸乱事下成都张丞某逮治樵阳子朴野至则箕踞而谇丞大恚骂何物囚敢尔痛榜之无苦也系囹圄三月狱上而王观察某特亷其非辜覆丞牍身为白艾中丞是夫童而好修安所渉人间世而惑众为事得解乆之谭中丞来檄所司即乡所筑庵建大通观遣还山厥后凡开府及领藩臬至者率召见樵阳子樵阳子率一再徃不拒也顾其意忽忽不自得会吾常吴参知以捧表过家谋挟之来江南樵阳子洒然从焉来则止常之永庆寺亦数过吾锡山龚方伯城南别业稍一游武林西湖樵阳子所至江南人就征未来事若丐已疾者麋集樵阳子不甚应间露一斑即徃徃中樵阳子在山专生饵黄精出乃复火食食止蔬素然终岁废便溺良有絶异者故本名强而自名曰思道亦书出山后事相传其大父孔文进士也与内江赵文某同榜友善父鸣春盖其乡人为樵阳子言如此留未一岁归焉赞曰昔东林老古锥定峩眉树中七百年既出求复定去今青城树中身托樵阳子是两也玄与禅有异乎张紫阳因折琼花事推明阴阳性命之变以必得金丹乃是最上乗法通乎此可以知所竟矣余不解为二氏言幸获习樵阳子其人冲夷恬穆不介人我教人只于心地上领宗旨虽以通儒者言不谬嗟乎余安能极樵阳子所诣哉
　　
　　○记
　　
　　修建新设常镇兵备道江阴县驻扎公署记
　　
　　维万厯之二十有四年廵抚都御史臣可怀廵按御史臣乆征交章言臣幸得奉玺书廵行江以南臣所辖凡苏松常镇四郡所与共事凡兵备宪臣粮储守臣二道粮储得兼治水利不得治兵而兵备臣独徃来督察盗贼理狱讼岁半在道路不纯治其官即仓卒有急不暇左右顾非县官所以重畿辅慎封守至意臣检故牒肃皇帝朝以倭患专设一道备常镇兵事宁而罢之顷倭又见告矣宜以时严为备臣不胜愚心昧死谨请裂四郡为二并兵粮为一前署曰兵备道更降勅换印对掌弹压勿复罢便奏上上下其议吏部吏部覆如都御史言制报曰可于是参政彭公解粮事以本官兼佥事领常镇兵备道事自苏移驻常之江阴前是江阴故有兵备道官署在时平无事县又徼僻使者不时至岁乆圮坏即余址十五筑为官庾矣公业用宪令当移驻谋所以缮而新之而又兢兢焉唯举赢之是虞下檄所司毋重为使者治舍烦苦百姓某县积镪若干缗可以佐材石瓦甓聚糇粮毋动民一钱一粟一切縁旧取严密而已毋伤侈靡所司守要约惟谨乃以日月之吉庀役始事葺所欲腐益所未备凡为重门为堂为寝楼为庑总若干楹则葺凡为宾馆为神祠为燕圃之亭为从史之室总若干楹则益不踰时告成崇基内耸修垣外缭言仍昔观亦焕新采盖屹然雄镇云公既莅镇斯署则属史皋使为记惟我太祖髙皇帝起淮甸取金陵下镇江克常州遂拔江阴江阴斗大一城耳当此之时羣雄所在割据名都大邑未收者何限乃太祖得江阴若得一敌国使所亲故江阴侯吴襄烈镇之且戒之曰毋逐小利毋与贼争锋保境安民而已襄烈守江阴十余年卒以其力蔽常镇以待太祖剪汉而蹙吴平定天下襄烈亦用扞御功予劵封侯神谟骏烈垂贲宏逺矣代袭熙洽议者不深惟桑土衣袽之戒猥言省官省事全吴并江海千余里倚一使者以威声遥制虽鞭之长不及马腹非完计也陛下神圣惟是缵戎保大忧劳宵旰不难采部使者言分官并职画地置守与吏民更始煌煌虎符将太祖之神灵实式临之语不云乎猛兽在山藜藿不采自今使者以春秋抗旌盖江山潮汐之间既令既申戈船如龙组练如云盖上以控金陵之门戸而下以扼吴越之襟喉近以消潢池萑苻之孽而逺以褫岛夷鲸鲵之胆建威销萌于国家岂轻也哉夫草昧而置将则建阃阃重承平而假台察则创道道重然吾闻襄烈奋行间饶勇畧乃其在镇仁恕清俭食不兼味好奬名节士兴文学弦歌相闻祭征虏羊开府之流亚也公虚和玄朗其亷惠譬窃脂之不谷驺虞之不肉本之天性顾其胸中之甲兵即声色不动而分数甚明隠然以身任金汤谓今之韩范非乎夫作镇自天造以逮今兹垂二百三十年镇以复新而其人正得文武才后先照暎以幸此一方事兴复良若有待者以斯而知地以镇重镇又以人重非苟焉而已皋既推明往畧布定近令而又本人地之相为重者以谂后之治是镇者庶考而式焉都御史为赵公已人御史为鹿公定兴人彭公名国光德化人而董是役者为常之同知史君名起钦鄞人皆进士
　　
　　尤氏章山新阡记
　　
　　吾邑西盖有九龙山云蜿蜒东走擘一支而南势如奋爪然是其为章山吾友刑部主事南华尤君卜兆于兹峰峦回合溪流映带郁乎佳哉信天之所留而神之所锡也于是君之配葛安人卒一年徃矣今年癸卯十二月某日之吉以葬而谒余为记夫余不能为形家者言以定兹阡之必安且吉也乃征安人贤而有以定兹阡之必安且吉也安人者处士邻桥公女也始君之尊人赠承德郎思乐公与处士公善故安人归君安人入门不及事其姑冯安人而事其继周与其侧室呉龂龂如也安人从中为宛转调辑而帷帟间两相释忘谇矣赠公入室而融融如也盖偷悦加匕箸忘老矣君读而不能无虞于膏火安人罄奁具买田负郭而君忘贫矣君之成诸生晩寻举于乡数试礼部不利己丑之役主者得君卷大珍赏庋之秘临籍却遗之安人曰命也而君忘诎矣于是君用选人拜莱阳令安人弗从曰妾从谁为君率子妇谨烝尝者妾从谁为君督童奴守田庐者然已旁饰一姬侍行不令君耽衙宇忧扃鐍事也君治莱阳而效晋令宛平风雪中以间过里门意不无少系恋安人曰君用高第征而以情累羁耶天邑翼翼声易驰上慎自爱爱黔首君凡两为令后先可八载许治行表东海强执闻辇毂名在御屏擢为尚书郎繇安人留治家得一心营职云安人一子拥爱之甚甚于它人家母子然小有过必诮让无所贷今诸生盛明是也克厉其业以有闻于时二女妆遣皆手自办治更能推其余以佐其兄之子而娶女而嫁者要亦有节度无侈溢也性渊静足不出户以内声不出户以外被服缟素即于归时不乏华袨笥之而已雅不欲以口食事刀俎晩而构一阁礼佛其中遂断荤肉不御嗟嗟生长饶裕而躬俭啬偕守隠约而违宦逹再儌封号而秉斋素度安人夷然不知夫子之有官与其身之为官人妻也庸讵知世所纷艳为珠琲罗绮者哉不贤而能之乎今夫形家言儒者不道也而亦不废也故牛眠献异陶家显仕书生道逢袁氏五公所从来矣余则以为閟宫灵壤天所留也而天益谦神所锡也而神福谦以安人和顺明淑徃徃有非女妇人所敢望者而未尝一日从君于迈沾溉荣禄年寿又不雠敛余发祥以祚子孙后之昌其可最欤芝原瀼瀼龙章煌煌有来未央不直乡者两恩命为生前光而已爰抽彤管勒玄石以竢是为记
　　
　　虎丘重修五贤祠记
　　
　　虎丘之北岑旧有平远堂以佐名胜豁游目而乆之乃为龛以祠五贤则为唐韦转运白少傅刘宾客宋王翰林苏文忠韦白刘先后繇重职补外刺史苏州王由大理宰长洲而苏以南窜经涉不啻数数然咸有乐乎斯丘者龛之设实自近岁江长洲始后十许年为今年庚戍戸部陈公用望郎榷关浒墅自公来登覩堂宇渐圮阶砌都裂慨焉捐榷之羡凡百有廿金以付寺僧明镜仍遴官耆之才而勤者使饬而新之工竣属余记其事余于斯役而窃有感于斯丘之有数君子也夫此数君子者文章风节凌跨一时焜耀千古而或一麾以出或三黜以徙羁縻流浪于江湖之间而斯丘至今幸得借其风流以为重假令当时身不出国门官不离兰台鳯阁以老虽勲业在朝着望斯丘迢迢东南一坏耳尚谁得而有之哉盖惟天也若故偃蹇其遇而饶予之以吾吴之佳山水而数君子因得称隠吏迁人徜徉笑傲于幽竒葱菁之区流连题咏低回而不忍去夫亦重有感也然则斯丘也其遂为数君子之丘欤客曰不然前此阖闾不有之以为墓乎而虎不至今蹲也是阖闾且不得而有也生公不有之以为台乎而石不至今点头也是生公亦不得而有也王珣不有之以为宅乎而非禅宫梵刹不至今永也是王珣曽不得而有也矧宦辙谪辕飘忽徃来譬若云萍然乌得而有诸嗟乎惟其逓处之逓去之而终不得据以为有则天下之倐忽灭没转盼而不可以为常者皆是类也彼区区得丧宠辱尚足以挂高贤旷士之胷怀哉吾以知数君子者其深有得于斯丘也矣今吾试与公凭髙而眺临深而观晨霞之粲然夕照之轩然而禽声之嘤然非夫数君子之文章耶池水之泠然石仭之■〈石〈免上免下〉〉然而松柏之苍然非夫数君子之风节耶以至岁时寒暑之推迁风霆雨电之不测卉物之凋荣而烟岚之聚散又非数君子升沉显晦之变态耶公其亦有俯而思仰而会旷世而相感者乎是数君子之寄于斯丘者其迹而寄于公之俯仰间者其神斯丘之寄其迹杳乎其不可寻而公之寄其神者跃乎其如有在也祠之右又有宋尹和靖暨国朝胡别驾二祠和靖宋儒故结庵丘之傍而别驾在正德间于郡有保障功公概而饬之固宜祠下为重台五盘旋蜿蜒直丘之麓公所创也公名吁谟闽之长泰人万厯辛丑进士
　　
　　○引
　　
　　清对馆课引
　　
　　晋剧阳子雅善射在后将军府初不见知己备数登场发无不中举坐鲜所敌后将军叹曰吾之不足以尽卿才如此射矣后果显名惟人主亦器重之望而曰魏舒堂堂人之领袖也剧阳于是称寗氏贵甥符宅相云盖余两甥为刘氏仲若季仲常吉季常康顷者季得隽而人若为非意也者即其家众与其亲交间亦若咄咄曷不仲而季也俄而试卷出而众乃谢知季晩矣咸谓之子机神风骨殆飘飘若凌云乎哉寻又出其牕草而览者愈益慕向之斯其剧阳之射耶非耶虽然士所用名世讵兹艺维艺也攻苦变化亦何穷之有进而务深沉之思抉微眇之趣规闳远之图落落穆穆毋忘后将军府时虽以领袖后来可也
　　
　　○跋
　　
　　书西郭赵季梅花巻后
　　
　　邑西郊赵季玉川子生而有深心雅尚于梅也家去惠山可三里而近山之阳为太湖毎花时驾篮舆遵湖行投深坞絶壑或残庵宿垄低回物色不惜买花钱赂守者折取其樛枝樊然悬舆傍归也枝皆盘屈夭矫作虬龙飞舞势既瓶而供精舍间庋一枝两枝斋壁召所善幽人韵士毕来欢赏季善饮酒所善亦多酒人相与浮大白花下径醉客狼狈睨童子将去主人不复问其疎豁如此吾山中诸贵家园林若碁置徃徃植梅数百株列亭榭其上弥望如雪而季以为此第以奉裘貂氅鹤舞衣歌板之娯耳即岭头标格不亦微减乎哉掉头去去不一瞬惟是倐然独徃必其孤芳古意亭亭尘壒之外而后以辱攀摘季虽布衣无名位可以震世揆物乃其意尚倘亦有阐潜光而厉隠操之思耶彼灞桥驴背上人风流耀千古不知其会心处于季何如也吾焚鱼十年徃矣扬州官阁非复吾意中事愿为季扶杖屦以时从游湖山间幽遐之观使邑人益搜剔岩穴竒品留异日一段佳话于是季有巻题诸翰林诗其甥周太史引其端而吾复为之识其后
　　
　　○赞
　　
　　顾封君像赞
　　
　　为郡丞之子而口不厌修瀡睨赙赠如睨敝屣为柱史君之父而足不践公府逺贵势如逺伏罟辍穷经而貤赞书而曰吾何德以居释青衿而披绣衣而曰吾何福以几新知岂不乐一丘一壑惟老友是托以娱觞酌时局岂不煜一简一牍惟古格是覆以砭表暴凛兮其若秋澄有高而陵有卑而乗我谐以烝煦兮其若春融有戕而封有鬻而宗我震以恫于状有之不可得而踈不可得而亲穆然游乎其天而泊然遗乎其人盖阅春秋八十有七而葆玄素居然一日也斯其为行之质而民之逸者欤
　　
　　质孝先生赞
　　
　　身不离闾井而逋播是恤名不越庠序而乡域是率迹不践规矩而入紫阳之室行不渉幽眇而应芝云之茁盖先生之文不胜其质先生之孝质有其实故望其容者以为有仁人君子之风而窥其微者以为抱终天九地之恤耶
　　
　　题茅平仲小像
　　
　　骨类节侠胸有竒字五侯曽游千驷弗视老不废吟贫益好事汝或予颔予言汝似
　　
　　自警
　　
　　匪徇货贿讵婪酒食心热手快意汝病惑不疗将深从偏处克笔管牢把耳孔坚塞旣融俗猜亦保玄德
　　
　　○议
　　
　　东事议
　　
　　议照东封一事当事者殆欲羁縻内寛兵食保属国以安中国也初亦未甚失策乃其失在未成封而先撤兵刘綎之兵自朝鲜撤南兵自石门寨天津登莱撤而吾备御少衰矣二使同在事同居海上脱者言变谓倭已启疆留者言不变谓倭方屏息悠悠之谈不皆可据语不云乎无恃其不来恃吾有以待之谓宜急设谋勇大将宿重兵营鸭緑江上持重据要以固封守益设禆将提游兵直吕顺口耀威扬武以防奔突并海诸卫道若北之天津山东之登莱南之淮扬吴淞浙之温寜闽广之兴漳惠雷诸处倭无所不入我无所不备察举将吏择其可者责成修饬毋扰毋玩是守在内也朝鲜之乌岭一大要害也速谕其君若臣使并力扼此岭它扼塞亦坚壁守之倘其胆怯伤弓不堪贾勇吾防倭大将不妨走偏师佐彼当闗报急则徃事定则旋蹔借则因粮久戍则屯种是守在外也夫守在外非为朝鲜守也为中国守也守在内非为倭变守也即倭不变亦弗可弗守也至于倭迎封杨方亨渡海而册可也不为中国荣吾不为当事者功倭不迎封杨方亨完璧而归可也不足为中国辱吾不为当事者罪必遣科臣则权驻节乌岭北俟迎封之舟至而后驰釡山可也不遣科臣则降节付杨方亨令奉以行事可也大抵备御必不可不修朝鲜必不可不保而封事则原以示羁縻不得全恃亦不必中罢谨议
　　
　　册定吏部効劳议
　　
　　近考劳以定优缺后先较之徃辙下首引人不由官而由吏上首选官不任法而任情诚可称澄清矣惟夲部请旨初意原欲官慿籖定乃该司议报之册仍是缺坐名给兹于掣籖之法不矛盾乎且部以外用籖部以内定缺何以令众庻见也今去万厯六年几何日也当是时止十三项人耳阳城一倡二百年积弊赖之如洗今効劳乞恩一选司已加至六十九人矣而四十四讨缺之当该不与焉举内外美缺共垂涎者册开才六十六处如之何能推其余核以少庇孤寒也诸贤各负建立可沿习滥觞而不共肩之与议法之体止当各司定为规矩明开项数令各官吏相与持循似不必某某如何以致人人乞哀即如効劳难裁诸贤掣肘非以顶头为病根乎斯固奉旨各衙门皆有逓减者也不则革役究遣矣明纶森严本部吏独格不行且有増至数干者今当明立册籍实书银数除徃事姑不究外此后务奉明旨与别部一体遵行此项另造一册先报查考清弊之原一当议也効劳一十三项三年许选部规有成范矣似难更易既欲不碍掣籖止当量与地方或共众与三四五籖之内或量减其三十六月之期若有假期即不复叩除以厚之矣中如旨意官颇有使费当议赏班选司本头独劳各司毋减月给总之成此掣籖之公法而已若有悮事仍司务厅立一纪过之簿禀堂迟选几月亦所以教各役之小心也二当议也各司当该有缺美者如选司之僧道科求贤科给假科功司二考科三考科杂职科封司实授科拨吏科勲司报复科毎年获利访俱千金近日陆士俊事是明劵也虽不考中谁不援例而入哉三当议也効劳之吏似当酌定行头必用二考为便又如同一火房在司中七分之银禀告不足在三堂一毫无与俾月备茶又如在司供役人必赏缺司务借役人止赏银推之后堂承差朝房劳官皆令自为备茶比及讨缺藉为口实此当人各量给毋令赔费法始可行四当议也大一石系吏道首选比其成也得进卫幕荣先人称贵显矣徃多轻畀部人不律者予以知律不职者子以称职而牢不可破其故何也又其入部以小行头到部加大行头当其吏也求中求拣及其官也欲援欲缺似此无厌効劳何所利赖而必欲为每事玉成如此耶同心节制似非过刻五当议也此就本部一耳一目心思闻见求商榷耳诸贤同心为国深愿补我不逮各出髙见则本部敛袵受益矣四司公议定日仍欲策报叙此于端并列会议姓名以见一时共事之雅外总册一本分册五本备会议用
　　
　　建桥事原
　　
　　南河之宜桥也去水故也北河长安桥之不宜石也来水故也长安桥石而儿童为之謡荐绅蒙其殃议毁仍木久矣而弗遽毁也因故也桥南之议相传发于未翁阁老昌于王旸谷兵使而顷畧鸠于华元皋鸿胪葢邑父母尝捐十金驱石相基业有端矣而弗继也无所因故也夫宜继而弗继与宜毁而弗毁皆邑之阙政而吾侪大夫士之耻也皋不肖生且晩不当首事顾私念贤者宜为其大而不贤者宜为其细长者宜任逸而卑者宜任劳则试号于众曰长安石桥盍毁诸佥曰然又号于众曰盍因毁以为成因北以为南佥又曰然然而其为工尚巨而其费为不赀也方今水衡无钱而必仰给背于道筑长府有诫而必泛募疑于箕敛则兹役也亦惟是吾侪大夫与凡为大夫士之父兄子弟而勇于公义者之事也于是相与推择忠实有心计若华氏元悌陈氏治道四三辈综厥务而遍以册告请寘笔焉倘曰形家之谈儒者弗道也且祸不必我先福不必我后则皋方怃然内媿赧然色沮不敢复言之矣
　　
　　○启
　　
　　请吕老师启
　　
　　伏以周室罗才圣世荷葑菲之并采虞廷辑瑞清时忻桃李之俱荣感恩私切乎瞻依门墙日丽精意跂承乎提诲几席风生肃効燕私齐敦鸿衎恭惟上柱国吕老师阁下斗躔毓粹粤峤锺英名奏金墀采映祥云五色书雠石室藜然瑞霭三冬草麻则奎璧晴聮敷藻则丝纶夜静道勤思乎经天纬地功茂起乎赞化调元履北扉升东序之班清华洊歴绾南省晋中台之秩密勿崇参叶符帝赉之良师表人伦之重当今上冲龄御厯运启龙飞肆先生妙简抡文光腾虎变燕台髙筑希来干里之竒药笼傍储并蓄寸材之陋以兹疎逖与辱甄收释褐春官知已多惭于白璧谒铨天宰儒生何误于青袍纷中外以分曹自是难同冶铸总后先其儋爵应知尽属裁成有意酬君忍负先资献纳无嗟作吏俄惊隙景居诸于是三载届期九州岛述职奉中朝之玉帛藩服来同萃上国之冠裳公门至止谁道绛帷之逺隔俨师模依日月之间第闻黄阁之深严瞻弼直暴云霄之上于是月某日谨诹穆卜预启芳晨玉宇阳回荐嘉旨于溪毛涧藻沙堤候转移景曜于太乙文昌期教令之重申表盍簮之协豫伏望鉴其愫悃枉以清尘曳玉呜珂奉步趋而是则是效霏金屑玉聆咳唾而为训为彛某等无任欣幸恳祈之至
　　
　　请何老师启
　　
　　伏以朱衣校艺品题昔重欧公翠幄传经忠谠今推程氏循分敢称乎桃李感恩胥跂于门墙欣协豫以来同拟乗需而启燕恭惟大师相震翁老师阁下粹毓中嵩祥开北斗六州发解文章魁洛下之英三馆搜储圗史读寰中之秘载笔于石渠东观燃藜于天禄西清锦帙牙籖日侍金华之直银章青绶天临玉笋之班流风雅为家声蚤是襄阳二杜振英华为世重全凌巴蜀三苏揖让人主之前陪游相君之列当今上冲龄御厯运启龙飞肆先生妙简抡文光腾虎变尽东南之美将收竹箭之竒空西北之羣并相驽骀之陋兹令海邦逖贱之士获厕天府贤能之书传食而来待公交车者可百十辈挟策以对蒙赐第者殆十九人去住云泥慨当年之踪迹浮沉日月逢此地以踟蹰葢虞廷考绩之方终又周室罗才之复始膺门鹄立绯袍彩映于青袍孔帐鳞升内服簮聫于外服不作渡江之橘自隳先资还同倾日之葵齐闻后命谨于二月某日阳归玉署候转沙堤鼔瑟吹笙再展鹿鸣之会陈笾设豆期敦鸿衎之欢伏望下蓬禁之清阴垂菲筵之末照鸣珂曳履俨师模而亦步亦趋屑玉霏金闻大道而是彛是训某等无任忻幸恳祈之至
　　
　　戊子新春元会请令公启
　　
　　伏以天府升名擢桂快月中之歩师门服义烹葵符云上之占歌鹿为荣登龙有素兹拟月之某日爱宜冬日节应春阳怀国士之深知人疑孔铸忝乡书之列荐世目周桢谁实栽培自喜方滋桃李何当补报且庸羞彼藻芹愿分弹琴半刻之阴来赐挥麈千言之诲遥瞻下舄敢告前驺谨启
　　
　　请林邑侯启
　　
　　窃以弹琴岁久花封五见春风飞舄天遥槐陛再朝正月情闗秣马色动歌骊肃詹来月某日言扫蓬茅薄羞芹藻借戴星之暇暂许停车迟卜昼之欢聊同卧辙惟使君计已当及瓜而代用汝作霖若童子可能复骑竹而迎望公如岁鸣驺是听称兕为期谨启
　　
　　请林邑侯尊翁方伯考吾公公启
　　
　　窃以返斾九天薇省遂呼嵩之祝停骖百里花封纾陟岾之瞻薄体邦君聚顺之思朋修地主留欢之燕兹惟月之某日小春应候冬日宜人望四岳之仪刑髙山在仰鍳二泉之澄澈明水堪羞昼卜早谐暂借半晌庭槐之荫寒香晩媚同餐九秋篱菊之英谁家坐隔屏风共羡恩华日近此会谈挥麈尾俄看妙论风生敢乞西山拳石之灵用儌南极一星之照车尘是望闗气同瞻谨启
　　
　　送子入学请令公及学博启
　　
　　窃以在泮采芹发轫初腾骥足肆筵羞藻观旗争听鸾声惟髦士鹄袍谒庙之辰正神君鳬舄升朝之日圣门七十子服孔子同游巧附希踪帝座十五星为郎官内召仍勤盛举敢侈绛帐极一时之选悬知冰壶生六月之寒闻弦歌暂荫甘棠奉璋瓒宁忘棫朴负墙以候重席为期谨具启上
　　
　　请许令公启
　　
　　窃以才雄百里循良髙换县之名福荫二天殊礼荷式庐之重恩先野老颂满神君卜兹月之某日薄采溪芹言陈水薤爱宜冬日甫踰添线之辰歌动阳春拟借鸣弦之暇咳唾想珠琲错落光辉希冠剑从容称兕为期传驺是听谨启
　　
　　六十自寿请令公诸亲友启
　　
　　窃以正朔际春朝百岁巧逢新厯耆年安晚节一生甘老残编岩居真荷主恩川祝敢忘宾贶谨卜月之某日束风应律南极分辉灯焰吐银花映月借九霄末照歌声翻白纻遏云儌一顾殊荣行觞拟申颂椒辛检箓幸甫周花甲庭迎舞鹤门听鸣鸾谨启
　　
　　宗伯集巻四
　　

　　●钦定四库全书
　　
　　宗伯集巻五
　　
　　（明）孙继皋 撰
　　
　　○尺牍
　　
　　答林明府英麓
　　
　　曩滥棘闱获亲芝宇再从京辇相遘公交车而一别忽隔五秋两地迥逾千里盖明公牛刀试邑僻守花封而不肖鸡骨支床荐羁艹土毎披交籍想见光仪兹者猥勤落月之思逺辱非时之贶损俸佐食客义埒分金遗书慰故人心劳劝驾顾不肖深悲负米甘老前薪幸而妥先将永托松杉旧垄藉以报上似犹赢桃李明庭第需仙鳬上国之征用穏野鹿长林之卧愿终美业亟迓明恩谨谢不次
　　
　　答陈学博
　　
　　公读艺名场夙标赤帜传经学舍髙拥绛帷虽司业之酒钱自是时分郑老乃阳城之月俸岂堪致誉陈苌而载贲华笺仍贻渥贶心劳劝驾疑车马之在门谊比弹冠意珰貂之虚席顾不肖常悲负米甘老积薪不通政府书久矣木天无梦愿守先人冢伤哉草土余生政使陈人之见收亦须改岁而后发预叨逺馈深感至懐下拜媿其何名聊酬将兹不腆皎相思其如日敢埒报琼纷聚乐之若云想勤鸣铎愿言报德用迓新除谨谢不次
　　
　　答董大宗伯浔阳
　　
　　向携弱息于徃庆门旣怜其稚齿童心未娴礼法复媿以贫家薄遣匪称髙华敢望宜人惧弗任妇而我太翁老伯恕其苟简转笃殷勤鉴其真诚曲加体念慰劳稠疉欵洽留连情文具隆内外胥恱若乃姑视媳若女而相覆以慈妇以夫为天而相成以敬此家有严君之效而门多和气之征也不肖皋喜慰特深感惭尤倍自还宅里毎跂门墙而目眚耽延忽踰三月心神溃耗未遣一书乃我太翁老伯分北牕髙卧之凉动东阁豪吟之兴贻以拱璧饷以多珍凝睇独劳眷思知切不肖皋奉扬传示夸以为荣下拜仰瞻食而必饱矣起色方新寸椷陈谢承颜有待九顿为期
　　
　　又答
　　
　　皋艹土余生木天断梦而忽闻朝命俾贰宫端自惟凉德鲜才无当恩数亦知分华割采幸藉宠灵葢我老年伯一代逹尊三朝元老海宇侦其衰健卜世之安危庙堂察其隠扬定人之用舍吹嘘所被枯朽为荣而皋夙叨肺腑之亲毎沐齿牙之润惟误而推毂施于所不知肆滥而起家授以所不任十九在外念鹓鸾之会久稀四十无闻叹犬马之齿已长虚生自惜踰分多惭逺勤劝驾之笺载忆悬弧之度劬劳増其孺慕报効矢此愚忠敢昧隆知惟深极感尚俟游子成行之日趿履以登专祈仁人相赠之言书绅以诵谨谢不次
　　
　　答牛鹾院春宇
　　
　　皋乆甘家食忽荷朝抡岂伊簪履之微曽有衣冠之誉惟我老公祖独持国纪兼秉人伦意采诸月旦常推毂于所不知肆嘘以阳春获滥竽于所不任有心慕义无路酬知不图柱后之威严载枉台端之问讯霜回栢府宇呈屑玉之竒日过花砖人拜兼金之赐瞻依益迩循省为荣欣逢揽辔而廵即西贼南倭澄清可待敢不弹冠而起将北门东观冯藉弥深庶有时侪彼都人避鲍氏之骢矢他日报以国士化杨家之雀肃兹展报猝不宣怀仰冀台慈俯垂鉴察谨附谢
　　
　　答聂按台惕吾
　　
　　惟兹畿甸总隶观风诸在里绅并蒙覆露而某瞻依更笃寤寐常劳未遂识韩空知责沈兹者忽勤鼎札逺下衡门挟栢府之清霜宇霏玉屑贲花砖之永日封寄瑶华拜赐独光缔盟何幸窃念今西贼东倭吠犬传烽之候惟我才人志士闻鸡击楫之时老公祖文武全才经纶大手绣衣白简居台敌寝邪谋铁面丹心忧国人推石画忻逢揽辔敢后弹冠不尽感懐愿垂严察谨谢
　　
　　答钱宪副飬庵
　　
　　通籍廿年偃蹇诚知量已升荣三事遭逢偶际乏人兹惟圣主一时过误之恩亦由慈君千里帡幪之庇而老父母近看除目逺用慰心信而未能久矣愧漆雕之仕喜而不寐居然许乐正之优爰贲华笺猥颁腆贶珍重谷君之札揺彩笔以成文殷勤鲍子之知损飡钱而见饷某踌蹰累息黾勉深维无路仰酬实尠琼瑶之报临风下拜难忘金玉之音聊托缄题载抒感激惟老父母清氷比节化日同仁三仕一官到处尽沾棠覆九迁一载非久将遂萍依尚冀鼎调俄膺晋命谨谢并祝
　　
　　公启范司成屏翁老师
　　
　　公交车奋迹廿年怀一日之知函丈违颜千里恨三吴之隔几劳梦寐获上兴居伏惟老师阁下朝之羽仪人之模楷传经比于刘向为帝师亦为国师秉德方之太丘应人瑞亦应天瑞髙文大策总国猷鸿业悉藉以千秋直道诚心虽时宰要人希得其一字以故中路之风波不免然而寰区之斗岱弥髙惟旧学有若甘盘即名德不输君实而人情逐世吏道乖方岂常见齐民月旦之公何致烦部使秋霜之烈讶沧桑之将变定自惊心思水木之偏亲空多扼腕偶闻羽便为告心劳所望老师处困而亨以静制动白衣苍狗笑浮云之幻态何常丹壑青松信挺雪之贞姿不改勿为乡里小儿所窘益珍蒲轮待起之身是固门墙下士所期愿卜衮服重来之日生等临状不胜拳拳恳欵之至
　　
　　答顾太史开雍
　　
　　某幸联桑梓获近芝兰报下金泥弹冠色动讣传苫凷投匕心悲谊本笃于通家情复殷于同馆顾自几席一拜迨今竿牍全疎而门下于读礼之余示裁书之暇亭云怆目未回攀栢之呼梁月兴懐似忆燃藜之侣睠兹德意敢有遐心尚希乗渊濳隠雾之时究川济为霖之业是惟不负先公之义训亦以仰酬圣主之恩私某倘犹窃禄风尘庶得分华禁近谨谢不宣
　　
　　答蔡明府
　　
　　门下一枝挺秀片玉标竒某幸縁桑梓之恭获遂芝兰之慕每念离乡诣阙再逐风尘靡由缩地升堂虚劳梦寐幸辱云笺之贲疑亲霁宇之辉损贶何因感知难报惟鸾栖鳯举本非百里之才矧雉伏蝗空已播万人之誉伫闻推毂虚法从而征行慰执鞭奉清言以绎庻藉蓬扶之助亦章萍聚之荣愿殚骏猷用需驿召谨谢并祝不宣
　　
　　答汪茂才
　　
　　曩依丘陇已隔光仪迨返阙廷愈疎音问几动云萍之感毎翻月桂之期而公再罹大艰尚纡后举得书兴怆阙礼为惭惟不肖以廿年之资偶叨登进乃足下以一日之谊逺用慰存损贶甚隆感知弥激由负乗之羞不浅肆悬车之梦常殷所望读礼之暇无怠于读遗经治家之心不分于治本业将冲天惊人庻乎有待即荣亲信友亶也非迟谨谢并祝不宣
　　
　　公与王相国对南
　　
　　伏惟老先生赤心谋国九庙鉴其精诚黒髪还家四夷询其动定而虚瞻北斗未起东山帝心之简在自真将天意之治平有待某夙蒙厦覆幸辱墙依诵衮衣赤舄之诗堪辉日月望黄纸白麻之诏几跂云霄俄闻悼亡叹此嫓德蒙荘自逹鼔盆之意可师洛社非闲调鼎之身独重愿言抑损用迓吉康薄有公申谨兹私布某临风不胜拳拳
　　
　　答刘侍御在田
　　
　　不肖自遘家艰久乖生趣再尘朝序虚负岁华届兹桑梓有事之秋不浅蒲柳先零之感而公以吾一日知已之爱弥新如彼三秋怀人之思已切逺勤飞牍光佐举觞顾不肖学等烛光几兴悲于老大养违鼎食敢为乐于劬劳麋鹿之性依然行投丰野犬马之齿长矣何补明时拜贶増惭酬知倍切更惟清峻靡所报将率谢幸亮不宣
　　
　　答刘太守应沙
　　
　　不肖幸蒙推毂以获滥竽自惟袜线之才无当冠缨之路虑遭官谤仰辱君恩讵公劳轻案牍谊溢书函双鱼逺致殷勤五马悬知整暇河南第一汉庭治行谁先江夏无双楚甸才名久着公自保民如子业焦心赈贷之施吾将以人事君行藉手循良之绩庶其分美因以掩瑕愿殚谋猷用需艰大损贶谨拜讫率谢不宣
　　
　　答季少司成青城
　　
　　门下操觚东观玉堂载其髙文振铎南雍璧沼钦其古谊美朴棫归作人之绩怅萍蓬隔知已之欢岁报初闻年华再易猥蒙芳讯深感至懐度黄纸之召非遥驿路春风有待知绛帐之移渐逼桥门化雨难留谨复不宣
　　
　　答唐漕院翀宇
　　
　　惟运道为国家咽喉血脉之所闗惟明公为主上耳目聪明之所寄肆膺特简爰借将漕悬知绣斧星临百灵効顺伫见帆樯风驶万舰如期帝命用光军储自足拜函浣慰临答瞻驰不宣
　　
　　答周元戎
　　
　　紫荆天险实控神京细柳雄军爰资儒将臂腋托重而恃力心腹居安而处优伊谁之功尚亦有赖屡当刁斗之暇猥辱尊罍之贻深知桑梓情多转怅萍蓬迹逺愿熈鸿伐行借末光率谢不宣
　　
　　答刘在田
　　
　　风尘作客岁月磨人感光阴之若驰怅吾生之虚度而公依然念旧嘉与更新不胜萍梗之思猥佐椒花之酌德则孔厚时与俱长叹过隙之白驹吾已极支离之恨羡避人之骢马公其崇耆定之勲谨谢并祝不宣
　　
　　答贾操院春宇
　　
　　惟留都为国家根本之区画长江雅名天堑惟台察为政事纪纲之地开大府允藉人英我老公祖爰起田间聿来江表霜清豸院官属仰其威棱风凈鳞波岛夷消其窥伺永奠金汤之固良资文武之才力不数铁鎻千寻丹心报国身且作金茎一柱赤手擎天某逖望台端幸居宇下欣承荣问喜倍恒情谨复不宣
　　
　　答查虞皋提学
　　
　　门下挺秀武林撷英文苑妙年驰誉乆趋南省含香大省抡才遂借西江振铎帝嘉彩笔士慕绣衣品题业见杀青陶铸谁夸隔绛不肖幸承众美良贺人师愿益弘化雨之施将弥动文星之仰谨谢并祝不宣
　　
　　答谭蜀抚岳南
　　
　　不觌清光几更岁月有怀明德奈阻山川欣承贡箑之分独抱滥竽之媿伏惟门下文武具足巻舒惟时挥白羽以扬灵名髙汉相配瑶琴而解愠声动虞庭争言金玉其相早已备四时之气伫见风烟以凈讵惟贻三蜀之安某久逐淄尘幸叨素雅风来天末奉扬敢后簮绅月在怀中珍重疑随剑履谨谢不宣
　　
　　答梅中丞衡湘
　　
　　某偶承匮乏谬荷改迁自知才不逮人良媿处非其据而门下逺看除目深用注心分裘带之余闲笺裁五色借簮裾之渥宠意倍三薫某拜诲知荣酬知敢替乆矣孤忠贯斗早钦絶塞鸿名屹焉一柱擎天立见中枢驿召庶荷聨履亦慰抠衣谨谢并祝不宣
　　
　　答周大行弱生
　　
　　淮阴一别江路千重念读礼之将周恨封书之未寄兹者逺承芳讯弥荷至怀情亲不隔同心契阔聊同蹔面顾弟处非其据弥増负乗之羞才不逮人转笃悬车之计何当屣弃用慰襟联率复不宣
　　
　　答孙中丞浒西
　　
　　窃以安石东山之望久繋苍生子牟北阙之情毋忘雅故逺承芳讯深荷至怀伏惟老公祖才识合符文武具足大斧按部激扬示百辟之刑单车入营指顾定一军之变早烦作镇爰告居庐栖迟更以数年誉望元同一日游希盘谷应多藉草新题梦到曲江却忆寻茶旧侣辱以贰铨之耗猥勤尺牍之颁拜教为荣酬知敢替伫见还中丞之节召起田问行看壮元老之猷敉宁宇内敢称推毂庻遂盍簮谨谢并祝不宣
　　
　　答陆同年
　　
　　幸托维桑载聨擢桂早同意气难渝金石之盟自涉风尘爰示参商之迹顷违阙下似梦难堪忽隔天涯兹游可念谪居并海河阳桃李谁怜宾幕依台緑水芙蓉自别永惟夙好猥辱遥缄弟诵以兴怀奉之生色愧縻厚禄敢忘推毂之恩尚觊良縁庶遂盍簮之想谨谢并以损贶归璧不宣
　　
　　答史少府敬所
　　
　　不肖未亲芝府幸庇棠阴欣传千家孔迩之歌想见一郡太平之理自惟偷惰尚缺起居而老公祖分余闲于簿书筐箧之间飞逺讯于辇毂衣冠之众遂蒙芸翰猥贲萍踪帡幪真比二天梦寐堪纾两地感知加额佩德铭心倘可効其揄扬敢后黄童白叟何当被其容接行瞻皂葢朱旛谨谢不宣
　　
　　答陈学院怀云
　　
　　尧阶之蓂荚载新狄门之桃李逾茂望凤城而渺隔邀骢歩以难期乃老公祖逺贲芸笺埒华椒颂遥曕化雨若坐春风诵义弥深感知曷替谨谢不宣
　　
　　答毕司理白阳
　　
　　法星乆借云间幸沾末照淑气乍回天上适奏成劳驿召非遥驺鸣可卜而老公祖特勤记忆逺贲封题恍对氷壶想见澄心似水几翻玉律应知枯骨咸春伫参补衮之班早慰执鞭之愿谨复不宣
　　
　　答王明府
　　
　　公名家汗血艺圃前茅洵沧海之遗珠偶悭科目去山城而握篆聊畅生平惟兹君侯下车发轫之初想见氓庻扶杖载盆之众公第力追古道孳孶务得民和将顿起贤声炳炳频书上考不乏粉署豸垣之召益扬枢廷麟阁之光损贶归璧谨附谢不宣
　　
　　答陈兴化荩庵
　　
　　海邦作牧五马称其风流天阙程功七闽尊其威望伫看髙第征九列之崇班庻续旧游修廿年之积阔几劳梦寐忽辱音书璀璨拟于瑶华绸缪究其环结不殊蹔面良慰同心若夫负纎翼以泰山策疲驽以广驾岂其实任谁谓可驱诵以周旋増其媿畏损贶随例归璧谨附谢不宣
　　
　　答郝江阴聚崧
　　
　　窃谓河润百里人仰二天惟江城为梁溪接壤之区惟明府为燕市从游之旧春回化日已传泽满随车路映福星想见恩流错绣不肖祗縁趋走未遂起居而老父母从簿书倥偬之中示笺翰殷勤之雅不肖遥歌孔迩敢怠中藏愿殚令猷用熈鸿烈谨谢不宣
　　
　　答张州守溟池
　　
　　不肖夙怀桑梓之恭久切芝兰之慕幸縁职事获与选抡而公以南金大贝之才典东土方州之任虽于选人已号为异等而于杰士尚视为麤官然公拜命而行捧檄而喜洗手奉职寻孤琴独鹤之风实心为民向卖剑买牛之化想见行春露冕应知甘雨随车兹惟循吏之遗不沗真儒之用不肖逺蒙芳讯猥荷至怀笺分芸阁余清字灿芝灯异采蹔时若对疑追五马清尘何日重逢终合双龙紫气谨复不宣
　　
　　答陆运长自斋
　　
　　门下操逺略而服盐车处利权而贞苦节在部使监司共髙其守凡贤人君子多惜其淹兹者业奏成劳爰书上考伫见横飞直上渐跻斧钺之崇亦惟遗大投艰永勒鼎钟之烈不肖猥縁职事累荷记存逺辱函书载勤损贶心盟初服敢分罗衣在笥之珍路指迷津谨拜绣佛长斋之供愿言亮在弥切感惭谨复不宣
　　
　　答朱长葛惺复
　　
　　不腆江县实累贤侯蕞尔葛城乃来仙令锐志想更新之治诚心见敦故之思拜教为荣酬知敢替伫俟期月三年桃李阴繁花县还看一日千里桑榆誉起兰闱勿以伤弓怠于制锦损贶随例返上谨谢不宣
　　
　　答髙宪副青崖
　　
　　自别春明倐更岁序毎縁日隔想见风流快最绩之来闻钦貤恩之下逮劳征分竹典渥赐金兹臣子之极荣亦友朋之共契不肖偶縁职事获厕观成伫见除书还欣陟要即节钺之操非逺将鼎钟之业可期愿殚壮猷用迓新命损贶敬拜谨谢不宣
　　
　　答谭中丞岳南
　　
　　弟空怀素尚久逐缁尘追惟同片玉之科表树逊双金之许而翁丈猥敦夙好弥示同心宫箑分纨揺动恍依明月天香出袖奉扬真被仁风吹拂良多拜嘉知重谨谢不宣
　　
　　答程方伯居左
　　
　　方岳在瞻久钦名德髙山可仰未觌清光欣承贡箑之分偏抱滥竽之媿伏惟门下文武具足巻舒惟时挥白羽以扬灵名髙汉相配瑶琴而解愠声动虞廷争言金玉其相早已备四时之气共贺烽烟已凈讵惟贻三蜀之安不肖虚逐缁尘每惭素食风来天末奉扬敢后簮绅月在懐中珍重疑陪剑履谨谢不宣
　　
　　答吴临川夲如
　　
　　窃惟化征驯雉逺分桑梓之荣望隔登龙未遂芝兰之慕而书来北阙言自西江戴星自尠余闲芳讯独先于故壤满岁已臻上考虚怀翻剧于初官双鳬一鹤雅足云霄威鳯翔鸾宁栖枳棘不肖偶承人乏滥贰天曹深惭衡鉴之司虑辱簮绅之路即看髙第晋居补衮华阶庻拜下风克慰更衣积愿幸熈永誉用迓征书损贶随例返上谨附谢不宣
　　
　　答黄司成毅庵
　　
　　伏念弭旌璧沼振铎桥门登歌流苹藻之辉听讲极衣冠之盛人推稽古士颂得师而门下遥思槖笔之朋猥示横经之暇逺勤书问亦荷币将兹惟至懐敢不下拜今主上方隆广学弘文之理而门下适秉兴贤敷教之权瞻化雨以维新诗赓薪槱贺为霖其不逺诏许延登尚冀鼎调用需瓯卜谨谢并祝不宣
　　
　　答杜太守见田
　　
　　辱以令节驰此芳函叹天涯风俗之同识时序推迁之异心惊悬艾契感纫兰拜贶为荣酬知敢替谨谢不宣
　　
　　答周明府
　　
　　丈错采海邦流声天阙弟早偕擢桂遥想歌棠色喜可知迹遐为恨而忽来芸牍恍对芝颜深承荒政之苦心益想穷民之加额伫腾剡荐行副弓招庶慰盍簪不虚捧檄损贶随例返上谨附谢不宣
　　
　　答王太守玉沙
　　
　　窃惟河润九里故甘棠荫于其邻人仰二天由桑梓泽于其德祥瞻下鳯望隔登龙而老公祖蔚以最闻枉其书讯笺裁郡阁涛声分铁瓮之清坐想江楼天宇皎玉壶之润誉问独髙于五马恩貤行下于双龙不肖幸以职司与观盛美虽不获追随老稚赓来暮之歌其犹将指点江山展孔迩之慕损贶随例璧掌记谨谢不宣
　　
　　答王学博
　　
　　公文雄彩笔业擅青箱猥烦振铎之行光萃盍簪之益阴繁桃李造士多于泮宫念笃枌榆懐人极于双阙芸笺逺坠芝宇疑亲龙头应属老成荣名有待牛耳久司盟主妙誉先驰冀斆学以相成乗时会而大举损贶随例璧掌记谨谢并祝不宣
　　
　　答王别驾丰舆
　　
　　惟门下家承彩笔世美青箱名在词坛盟主归其牛耳谪从画省驱车轻彼羊肠爰屈髙贤左迁雄郡天宇皎玉壶之洁不染一尘涛声分铁瓮之清独持三尺不肖润沾九里覆仰二天蔽邻幸荫甘棠泽德不殊桑梓祗縁奔走未遂起居而远承问讯之隆想见殷勤之谊纵不获追随老稚同赓来暮之歌庻犹将指点江山遥伸孔通之慕滥竽未巳推毂敢忘损贶随例璧掌记率谢不宣
　　
　　答谢理刑武林
　　
　　惟吴兴为山水奥区夙称雄郡而门下比星云显瑞共识髙贤逺借刑名用烦推鞫金科夜检万口以为不寃丹笔回春一方可使无讼绩闻宁扆恩逮庭闱天垣之驿召非遥皇路之趋呼有待不肖久钦誉问未挹光华苕霅波澄鸠署之清可想竹梧风细龙门之御将攀猥辱芳函何当盛意损贶随例璧掌记率谢不宣
　　
　　答卢太守龙岩
　　
　　伏惟分虎画熊夙推师帅悬鱼下凤雅重扶冯治行真二千石之良声名自十六州之最劳征剖竹典渥赐金不肖偶厕职司与闻盛美矧縁乡曲曽忝交知幸荷芸笺疑亲芝宇功能已试于三辅即鈇钺之借非遥次第行入为九卿将鼎钟之铭可俟愿终茂业用迓鸿庥损贶随例璧掌记谨谢不宣
　　
　　答张观察莲滨
　　
　　惟菁山为吾师传衣之地而门下其密亲惟白岳为吾乡错绣之区而门下其察使枌榆社接春风似覆棠阴桃李门遥暮雪疑逢芝宇偶悭御李真媿识韩而门下轻朱旟按部之劳神交北阙借丹笔治书之暇使发南邮指倍三薫笺裁五色不肖奉以増媿藏以侈荣追惟揽辔名髙铁斧乗骢夙树澄清之烈兹喜建牙事近麟台策骏弥征保障之勲愿殚壮猷用迎殊眷即庙社因之笃祜岂门墙藉以分光损贶随例璧掌记谨谢不宣
　　
　　与蔡太宰见麓
　　
　　惟皇天有意国家惟圣主克知宅俊故虽两持半载勿下新纶良由一德三朝独髙旧格爰正统均之席再提人物之衡水镜添澄金瓯待巩不肖深惭挂议敢觊分华心劳听履之思长悬北斗身决抽簮之计议趂东风老公祖庻几并日而趋不肖某犹当望尘而伏愿无俟驾用答临轩某临楮不胜瞻依
　　
　　答谭中丞岳南程左使居左
　　
　　不肖久混洛尘竟踣蜀道虚疑水镜抱明月于怀中孰惜冰纨借清风于掌上空怜憔悴只合弃捐而仁兄涣采封题分华贡箑惟贤哲之用心自无凉燠在士人之酬世因悟巻舒伏枕拜嘉抚函珍重虽望红云于雉尾不获重奉光辉而浣白石于矶头粗可自完贞洁敢希吹拂聊当奉扬谨谢不宣
　　
　　答杜大守见田
　　
　　不肖谐时计拙去国身孤乞骸奈隔九关偏格呼天之奏销骨况婴百病毎需续命之丝而公深怀廿载之旧知不废五辰之故事贻之芳讯佐以黍资敢不拜嘉縁而感叹三湘竞棹空传遗恨层波五月披裘谁信贞心一水古尝有此今何不然輙因报椷畧抒孤愤率谢不次
　　
　　与三阁下
　　
　　某欣遂乞骸怅违握髪家山秋老归逢开径之期相舍天髙梦断埽门之路忆昨风波震恐頼庙堂公道力剖上前肆今云水清夷即湖海孤踪安游物外一去悬车席宠向来推毂知恩爰拜朔风载瞻台斗惟军国纷纶之日正相师旋转之秋愿枢轴永膺赤手共亲扶日月庻藩维不耸闲身亦穏卧烟霞谨谢并祝不宣
　　
　　与九卿
　　
　　不肖幸冯福庇获荷恩休归及晩秋松菊正舒三径睡慵朝日风槐真隔九天追惟割席两曹夙奉上公之履以迨杜门半岁屡停长者之车感倍恒情縁应异世聊因还役仰谢守阍共虞国步多艰赤手愿亲扶日月伫见藩维不耸闲身亦穏卧烟霞谨祝不宣
　　
　　与宫坊翰林国子监
　　
　　不肖幸席宠帡获蒙恩放秋疎菊径乍欣初服之还天断蓬瀛倍笃同袍之恋永怀至谊疑隔前生敬报归来因明感慕惟帝资良弼早承霖雨之求庶人乐太平长穏烟霞之卧谨谢不宣
　　
　　答陆中丞仲鹤
　　
　　不肖解绁风波投竿烟水焚鱼陛逺世縁已悟空花罗雀门闲物态甘同遗核而门下独深神契弥笃心期分栢府之余清书裁五色贲芝函之委润指倍三薫割廪孔多转媿缁衣之好买山不乏兼堪蜡屐之资剑合何时珠衔有日所愿入襄衮扆晋秉枢衡捧日力转重轮擎天身为六柱庶樗栎见太平之泽而菰芦皆穏卧之年谨谢并祝不宣
　　
　　答孙莱芜屏湖
　　
　　不肖幸逃世鞅获遂初衣丛桂可搴聊托迹避人之隠蓼莪终废毎伤心生我之辰猥辱旧游却怜初度清分簿领书椷岱岳云英惠割俸钱锦借河阳花色言钦髙义真荷至荣自惟马齿暗増蜡屐布帆雅堪送老仍喜鸿冥渐逺惊波骇电岂复闗人第吾知已腾茂异之声庻予余生藉光华之润愿言努力庸慰遐思率谢并祝不宣
　　
　　答许同年
　　
　　窃以名聨擢桂幸同片玉之科会阻班荆久负断金之好毎歌皎月輙望文星未遂问竒毎縁话旧而吾老年丈怀人岁底发使春前竿牍遥分暂辍诗书之暇篚筐载锡尚流爼豆之辉深荷至情敢忘髙义所愿龙头晚属起魁名于绛帐不让少年庶令骥尾风生沾末照于青林终辉暮景谨谢并祝
　　
　　答吴学博
　　
　　不肖获遂焚鱼久安失马湖山无恙布帆蜡屐不倦登临风月可亲石枕竹床尽供偃仰凡人间幻景絶不闗心第天末交游颇犹萦念深惟修阻难遂合并而公分皋比之清阴笺裁五色割脯修之薄俸惠过百朋谁夸在泮之藻芹堪艳盈门之桃李受而下拜镂以中藏龙头必属老成不逺云程消息骥足何妨晩骋终看天阙游行庶子弃捐亦沾华宠谨谢并祝
　　
　　答陆明府存吾
　　
　　不肖渉世寡谐屏居多病门堪罗雀札鲜通鱼而公独敦一日之知连发两春之讯深承至意载辱多仪下拜为荣中藏敢替惟慈君行县誉满桑麻庻知已在林光分桃李所希努力言慰逺心谨附谢薄有不腆具仪柬
　　
　　答杨侍御意白
　　
　　忆在徂秋曽来旧雨泽亭日晩深怜画鹢难留京阙天髙想见青骢共避寻膺特遣徃按全辽惟此一时难应百倍乡止忧敌忧倭而今且忧阉竖诛求之太急乡止窘战窘守而今且窘官曹议论之相攻弹压独劳驱驰良苦乃公谊敦一日望断重云即磨盾作檄之余裁书不废当散金酬士之后分俸相存人真遵海而南信若从天而下丘园借贲闾巷増荣所愿力持财赋之衡身作金汤之固绣衣铁斧逺清絶塞之尘露布铙歌光振中朝之烈谨谢并祝不宣
　　
　　答顾州守
　　
　　春明一别岁属频更新都昔领青衿夙勤注意故国重开绛帐毎荷传书无忘久要已见髙义兹日邉五马茂恩乍典方州乃天畔双鱼芳讯先投下里温然道故若威仪笑语之亲承黯尔忧公惟社稷民人之曲轸肯让龚黄之理为期月而可观敢同管鲍之交积岁时而弥笃猥蒙损贶深媿荣施不肖泽国闲身明时弃物不作风尘旧梦颇安泉石余生伫听显休用光岑寂谨谢并祝不宣
　　
　　答林太守
　　
　　曩托同曹选地曽钦水镜迩临下里炎天恍挹氷壶诵义方殷含诚未展而门下载飞笺讯兼坠筐将世态悠悠于不肖如遗核而独示以久要尘心漠漠于不肖如空花而尚期之再辱爱踰肺腑荣借齿牙何来长者之言自识幽人之分顾时政争趋竭泽惟仁贤咸属济川积方寸而家庆遹臻已兆百男之瑞寛一分而国基孔固弥征三老之歌全材推庙社之良砥柱作闗河之翰谨谢并祝不宣
　　
　　答王节推振宇
　　
　　公才遴竹箭品埒氷壶夙推东越之英共拟南宫之选十年空献策黉宫乍领青毡万里独扬旌徼郡还需丹笔洞庭下木叶逺掷瑶华泽国乱蒹葭疑亲玉树俸分官廨深知鲍子之情赀付酒家不负陶公之兴荣分桃李宠藉蓬茅惟祥刑操三尺之平蚤闻妙誉况劲节耸千寻之直愈想髙标迟尔内征慰予私伫谨谢不宣
　　
　　答葛明府
　　
　　不肖幸联桑梓雅习芳名甘老薜萝难通芜讯而门下独敦古谊不靳先施五色华笺双南惠重前身知勾漏今姓落人间举手见武夷君仕游天上神仙作吏邦国称良不肖捧牍分华因风诵义猥荷髙贤之昐敢忘知已之酬谨谢不宣
　　
　　答朱太守午台
　　
　　自公适郡忽已两朞维予怀贤有如一日虽山川间阻面晤为难而音问频通心期若对兹承使贶特贲笺书深知记忆之同逺谂兴居之槩会闻新命弥慰久要截镫攀鞍想见建水悲歌之切焚香拥幰悬知温陵跂望之殷玺书征帝宠之优节钺伫羣心之属不肖樗栎之质业遂川观萋菲之谈犹烦波及幸公等心知不乏抑吾侪身隠焉文拜牍分荣临风诵义谨谢不宣
　　
　　答徐溧阳十洲
　　
　　千里通家下榻幸逢徐孺二天接壤举觞敬累苏章犹阻因循尚稽问讯而公属莅官行政之初偏深念旧当御侮折冲之暇不废裁书乆要惭楮墨之温殊礼骇篚筐之侈下拜因而藉手中藏矢以终身惟溧称首善之区争却五千金已闻讴颂惟公抱殊尤之器奠彼十万户乃擅熈鸿愿言殚心以慰倾耳谨谢不宣
　　
　　答王平湖念惺
　　
　　座拥飞鳬蓬荜争迎茂宰河传渡虎枌榆不乏来贤毎跂英风转思旧雨媿乖讯问欣荷殷勤鞠彼子民簿领应劳呴沫眷予父友笺书猥示吹嘘灿然文丽七襄共识名扬制锦卓尔政成三异悬知化美鸣琴青蚨分仙令之飡钱緑蚁佐闲人之酒债自惟弃物难忘髙情尚希绩最循良畏垒深贻大泽爰见荣施雅故通家亦借余光努力为期铭心敢替谨谢不宣
　　
　　答陆令存吾
　　
　　花县宣和茂起三年之绩萱堂背养长违百载之欢闾阎乍失慈君道路咸称孝子抱终天之恨读礼思深追一日之知裁书寄逺暂辍哀于苴蒯承分惠于篚筐猥荷荣施转惭阙礼闗河迢逓蹉跎未展一刍日月居诸想象空怀寸草愿保先人之遗体且慰旧民之去思节顺为期熈鸿有待率谢不宣
　　
　　答顾州守
　　
　　不肖犬马増年虫鱼送日老知将至幸为泽国闲人名疾弗称久作清朝弃物而公独敦髙义毎念旧游见秋月以怀人梦落山中丛桂因晨风以发使光揺戸外枯蓬遗书分君侯退食之闲割俸佐宾客行觞之费下拜罔知所报中藏曷敢有忘爰期报政成功早备棘槐之选因获藉荣邀宠弥添桑梓之辉谨谢并祝不宣
　　
　　答贾临淮
　　
　　绛帐谭经未撤春风之坐铜章试吏初呈冬日之辉离情怅缩地为难逺讯欣从天忽下睠惟岩邑幸借异才察眉吁闾阎疾苦之由力与疲民作主嘘骨明汤沐本根之重争言太祖有灵下车已见永图张琴应多妙用想花满河阳之日即异时桃李与有光华期棠敷南国之年虽不腆薜萝还沾覆冒愿闻来誉弥慰去思谨复不宣
　　
　　答吴乳源赤含
　　
　　五羊天逺难聆韶石之音双鲤人来又见岭梅之色频承至意不有遐心公试今仙源莹神吏道除众庶百年之蠧弊絶风清执当官三字之符政成誉起剡荐已闻获上桑祈况颂回天业已同中牟之无蝗何啻似泰山之有虎谊敦一日虽心烦思职不惜裁书望隔三秋虽面瘦忧民转劳分俸礼意贲鹿门之隠荣光穿雀户之罗下拜能忘中藏敢替公来何暮想民间倚命方殷汝用作霖知天上征贤有待愿终美业益殚宏猷谨谢不宣
　　
　　答方明府
　　
　　海邦擢桂名髙征鼔瑟之诗江县栽花政美着弹琴之理雅勤向徃未遂抠趋敢縁姚江一日之知遽谈水木不逺金斗千山之路忽下鱼鸿书到从天人疑缩地布币明缁衣之好分金佐蜡屐之资宠锡多仪荣施弃物从兹倚玉能忘说项之频媿彼报琼行副识韩之愿谨谢不宣
　　
　　答钱太守养庵
　　
　　泽满江乡茂宰留二天之庇政成岩郡慈君布两地之和久媿投林末由趋府敢希念旧云霄忽下双鱼猥荷分华林莽疑逢五马何殊蹔对极慰相思殷勤縁割飡钱潦倒堪偿酒债岁聿云莫春风回蓬荜之寒日以为年白露益蒹葭之想惟大计定推异等锡金知独重幨帷抑旧民偏恋遗恩建节冀重瞻衮绣遮迎有待仰颂为期谨谢不宣
　　
　　答张仪部又白
　　
　　曩辱征言深惭引重遥想髙堂介寿大椿之日月方长载惟空谷栖贤丛桂之烟霞好共祗縁修阻难可过从敢勤千里之思重贲十行之讯珠玑锦绣书裁五色之华彛鼎玄黄物备百朋之贶精心逺注使指仍严下拜汗颜中藏次骨逼除倥偬率寓空椷练日从容还修报悃谨谢不宣
　　
　　答薛明府
　　
　　逖矣五羊贲然双鹤怀人万里华笺征落月之思作令孤城皂葢想行春之盛此地故海滨邹鲁惟公实当代龚黄政美琴堂即驱鳄还珠何难轶古名书黼扆即乗骢佩玉立见登朝愿展大猷用臻成绩何啻花封耀采永垂慈父之歌亦使梓里分荣逺借陈人之宠所颁损贶下拜知惭聊寓空椷中藏不替
　　
　　答杨侍御意白
　　
　　西台执法夙钦仗斧之雄南国抡文特借持衡之重以吾一日独有二天敢夸平生知已假桃李之荣光实贺多士得师侈枌榆之盛事比者津途捧袂极知唐突榜人俄而里巷传旌转惧动烦驺驭萍分渐渺芒负如新忽飞笺来自鳯凰之阳度校艺甫当冲马之暇逺道恍亲玉案炎天疑濯氷壶载割飡钱堪偿酒债自惟菲德猥辱鸿施所愿辨才于甘苦疾徐之间凡枝叶浮华稍从芟刈庻其收士于骊黄牝牡之外此本根重地永作楷模惟贞臣纯心事君果不第以身乃吾党藉手报国亦何必自已并希崇护爰慰逖思谨谢并祝不宣
　　
　　答方明府
　　
　　向辱逺存想象毎依金斗尚虚良晤依稀似挹氷壶爱屋上之乌谁肯推恩水木惊门前之雀偏烦贲贶云林割亷吏余钱以佐酒资恰喜春来天上函仙人旧箓以袪尘虑恍疑身到山中庻勤望舄之思弥笃抠衣之愿空缄志感永矢为期
　　
　　答耿常熟蓝阳
　　
　　夙钦藻誉不后泰曕幸接花封欣沾河润自惟懒惰未遂参承而老父母猥贲华笺特垂腆贶香承梅萼颁厯藉以生春暖动椒花授餐佐之卒岁寒灰借色暮景知荣深媿厚施敢忘明德惟使君之为政与日俱新将邻国之仰流如风必偃试看衣带一水非遥行望履綦三薫有待
　　
　　答陈乌程端瀛
　　
　　路隔苕溪玉舄毎瞻天上人来花县瑶函忽坠云中未遂执鞭恍逢倾葢窃惟明公海邦才子岩邑神君戴星不废弹琴治髙单父禁火仍闻歌袴名轶成都三年兼两地贤劳一日伫九天特召深惟樗栎久摈菰芦半子情亲儌宠内惭阳桥二天恩大推荣真比屋乌业荷帡幪转勤筐篚元黄错采遥征制锦之竒清白腾声弥习饮氷之操三薫有待九顿为期
　　
　　答劳当涂金粟
　　
　　不肖樗栎闲身菰芦弃物虽髙山共仰久钦绾绶之名乃荒野终逃空切执鞭之愿忽闻使命来自官衙书拟从天人同缩地趋府争夸緑鬓亲栽满县之花入宫偏妬红颜转畏当途之棘世情自尔明德何疑田郎早注御屏讵必吹嘘送上叶令频飞仙舄行看诏令征还识韩应慰素心说项敢私微力筐篚拜非常之赐琼瑶惭不腆之将
　　
　　答陈安吉
　　
　　公交车久压名流人推老骥仕轼新烦僻郡帝宠飞熊窃慕执鞭未遂倾葢而门下独标古格不靳先施露冕裁书论交在形迹之外承筐布币将意于礼仪之先深荷久要敢忘永好惟山乡作牧两浙独此一州度幕府程贤百城无先五马歌棠已遍位棘非遥愿殚鸿猷用纾特召
　　
　　答张兵宪云台
　　
　　惟公节建海邦甫踰半载以我衡栖闾巷业拜三函兹届朱明仍勤赤牍光揺彩缕飞笺粲若葵榴誉播素丝割俸佐之蒲黍深承笃眷良慰离居节序惊心年去惜年来虚嗟徃日云烟极目江南望江北幸接仁风
　　
　　答金水部启心
　　
　　曩停使节荣分罗雀之门遽隔仙槎影断飞鳬之路祇縁促别未遂留欢遥望石头开署正临山色近传除目注衘光借水衡展采方新熈鸿有待不肖才非用世性复耽闲已坚榆社之盟不作木天之梦逺承芳讯虚负至怀
　　
　　答倪武进六符
　　
　　月近中秋解识光聨列宿风清百里欣逢壤接二天不隔素辉幸临佳节神仙作令前身曽到广寒佐史同游后夜定闻清啸怀人则屋梁动色飞使而瓮牖分华五彩笺呈已见香浮丛桂三更梦断曽知影借甘棠慈君普照何私共指当空悬玉镜野老末光偏被何妨永夕醉金樽谨因报椷聊抒谢悃不宣
　　
　　又答
　　
　　见月懐人方荷久要之讯问年知老载贻初度之荣循髪増惭铭心志感赖有二天之覆福星不逺花封宁怀百岁之忧残日渐低蓬戸赋赓丛桂四方之志已灰诗废蓼莪九我之恩难报长犬马之齿真是虚生狎麋鹿之羣祇应遯世猥烦记忆敢昧光华
　　
　　答张云台
　　
　　腊日凝晖暮景感山中之厯晨风借翼先春来江上之书载承节例之班弥见交情之重官梅逺寄扬州正忆何郎社栎虚生漆圃媿同庄叟锦帙分从甲帐犹悬邺架之籖金钱割佐辛盘顿益阮厨之酒腼颜下拜镂骨中藏
　　
　　贺叶相公台山
　　
　　金瓯定相麻宣侈螭陛之殊荣玉铉登朝鼎召传鳯城之盛事绍虞室五臣之烈孚啇家一德之交伏惟相公阁下学本儒宗才优帝佐簮笔而游东观早富经纶秉衡而宰南曹弥精品藻雅收公望特简上心钦褒除使命之并隆验梦卜人情之允协忆闽海自杨文敏而后今始见癸未二辅之同升考留铨由张文毅以来恰将遇甲子一周而再见气数之亨非偶人文之萃有时去踏沙堤知旧侣望尘而拜来曕岩石度羣工班路而迎未艾掌枢机三握犹看黒髪匪躬谋社稷一生独矢丹心推车副虚左之求当轴运处中之画回天捧日决壅蔽长谐鱼水之欢酌斗作霖苏疲民不负龙云之会媿震泽一闲人已矣敢效弹冠度台陛大知已在焉还余望舄谨贺不宣
　　
　　答耿常熟蓝阳
　　
　　弦歌洽化春风宣被物之和竿牍传情岁序动怀人之想花封布令荜户生辉老至惊心又见山中厯改客来开口宁教座上杯空幸分玉食之余私慰桂薪之感栢椒藉暖藜藿知恩
　　
　　答喻宜兴养微
　　
　　青郊转律嘘枯占淑气之催赤县鸣弦抚景藉和风之入阳回动地宠锡从天喜逢陇上春来驿梅逺寄怕见山中厯改社栎濒衰殷勤猥滥飡钱早见椒盘借色潦倒堪偿酒债争看荜戸生辉望二天河润重新隔百里泰曕如对登龙有待跃雀为期
　　
　　答余江阴
　　
　　一鹤依人三县争传异绩双鳬谒帝九天忽下征书方兹促装就驾之初想见截镫攀辕之众而老父母特深记忆留示殷勤宠贲书函荣分资斧不肖夙沾河润难忘去后之思遥拜岘碑转切初来之慕尚愿孤忠扶日月朝阳符鸣鳯之占庻几髙卧穏烟霞晩景遂眠鸥之适
　　
　　答张关尹九岳
　　
　　吴闗月出正逢秋色平分汉署风清想见寒光咫尺迫临佳节深荷至怀五彩笺裁已觉香浮老桂三更梦断县知影度疎桐意前身曽到广寒共羡神仙作吏度后夜定闻清啸何妨佐史同游飞侍末由注存良厚酒资逺饷盈盈好醉金樽明徳难忘耿耿如看玉镜
　　
　　答施世兄麟阳
　　
　　宫墙爼豆推隆见崇德之遗弓冶冠裳济美征象贤之盛惟吾师之有子卓有父风虽获士不乏人孰肩公论猥余绵力久负异恩讵有胸而无心毎惭筑舍欣一倡而百和聊慰及门那敢贪天真同得岁龙城在望难忘立雪之年鳣座重新誓守饮氷之训是所以报如何为怀
　　
　　答曽乌程兰若
　　
　　倾葢定交列宿动山园之彩下车求瘼新阳回泽国之和哀飞鸿知谋野方勤凛驭马度纳沟是惧而不废蒹葭之想毋忘蓬荜之欢望秋月以怀人笺裁五色因晨风而发使惠灿百朋真同改缁分纩之温难写照胆输心之感仁风永拂素履増惭乗饥渇而施恩岘石先传堕泪遇盘错而知利越城犹羡蜚声
　　
　　答张戸曹九岳
　　
　　葭灰应律履长符彩线之占芸馥分笺颁庆荷缁衣之好宁希节贶猥及衰迟微阳见天地之心君子今看道长晩岁穏烟霞之卧陈人自喜身闲怀德难忘藉荣非一岁寒不改敢渝松柏之盟暮景堪依常挹芷兰之气谁传进袜不后执鞭
　　
　　答陆令存吾
　　
　　一官三仕郊迎慰骑竹之欢百里十年巷颂益憩棠之慕由吏民之相得有素肆怙恃之同情不渝争传飞舄下重天良縁不浅共卜明珠还合浦佳话方新可知近恱远来真是驾轻就熟政惟由旧誉克永终猥烦削牍之勤弥见鸣弦之暇遥分五斗适届一阳律动葭灰从此欣看道长名题剡荐从前已信功髙慎旃百尺之岑添却万分之美
　　
　　答张九岳
　　
　　厯改山中北望红光通蓟阙春回天上东来紫气满吴闗节例遥分荣施累辱折梅寄芳信悬知香动罗浮爆竹思华年堪叹景濒蒙谷嗟暮齿幸因卒岁喜寒灰实藉生恩柳看青眼之舒椒拟赤心之颂
　　
　　答申相公
　　
　　伏念某齿増犬马身似鸥鳬追叹无闻深孤谬眷而老先生特垂鼎记猥示贲存宠以如椽荣之在笥某归币拜轴蓬茅掲以生辉改价回春樗栎因之不朽三生有幸九顿何期
　　
　　答陈户曹莲湖
　　
　　交逢倾葢垂光分玉宇之清惠佐持觞普润挹璇霄之彩时惟佳节深荷至怀而不肖偶为白门之游重荷赫蹏之赉兹荣再贲弥惕私悰五色笺裁已觉香浮老桂三更梦断还怜影度疎桐惟公前身曽到广寒汉署羡神仙之府媿我斯夕方淹逆旅庾楼虚佐史之班飞侍实难注存何厚酒资重饷不妨仍醉金樽明德敢忘从此长依宝镜
　　
　　答何南二太史
　　
　　东寮接武近臣通鹤禁之班南国抡文多士慰龙门之御自惟中废久隔清尘敢以旧游仍希末照而门下燕甫终于歌鹿信已托于征鸿翰札缄情粲矣见芸阁故人之雅贤书卒业依然还艺林先辈之程升朝重片玉之科悬市空千金之购朱衣显异贺桃李尽属陶甄华衮推荣嗟桑榆犹蒙眷注仙槎下八月曽勤犯斗之占使节回双星转动登瀛之羡因风布谢作雨为期不宣
　　
　　答杨常熟太洪
　　
　　弦歌洽化阳和宣被物之仁竿牍传情时序动怀人之想花封布令荜户増荣爆竹思华年怕见山中厯改折梅寄芳讯欣逢天上春来授粲承节例之频颁蒙润觉恩晖之孔迩嘘枮起仆念寒灰渐藉生温去故迎新嗟暮景幸同卒岁椒拟赤心之颂柳看青眼之舒谨谢不宣
　　
　　答商司理调阳
　　
　　名家夙侈三元箕裘裔美剧郡亲持五辟鈇钺民威遥钦荐剡之腾具识刑书之慎驾鹭车而问俗质成应满闽方坐鸠署以怀人飞讯独先吴地裁笺灿丹笔字挟层霞茹蘖凛冰壶俸分五斗真不替三秋之慕尚无忘一日之知下拜増荣中藏勿斁
　　
　　宗伯集巻五
　　

　　●钦定四库全书
　　
　　宗伯集巻六
　　
　　（明）孙继皋 撰
　　
　　○尺牍
　　
　　答陶太史石篑
　　
　　曩不肖再诵公所为制义而卜公之必取大物也出而对士人言之入而对妻孥言之捷驰之日友朋哗于外家人哗于内以谓何物眸子乃能物色大魁于众人中也然不肖实不以公得大魁为公快而以国家真得一良士为吾道快耳初第良苦资斧何便损币贶相讯下拜窃有惭感公温温蔼蔼金锡圭璧一身而有不肖所望公大且逺不独用文翰扬声词林而已愿言垂意使者赍书至自言附驿马而南不能停寸晷遂急占数行以谢贵同年公贶于不肖无当也乃亦不得不拜顾不能遽寓书第各用帖子报闻以须乡人有北者以时将寄也公为道声厚幸仓卒不次
　　
　　答刘侍御在田
　　
　　不肖守在服舍一日见朝报于是知公有淮阳之命矣则叹江以北闾左闾右元元之众何幸亲公绣斧也江以南独何不幸而不获借公岂非公去昆不数载束于宪令欤盖顷者宇内大旱旱连数千里而广而江以南较尤烈贫者委沟壑富者倾仓庾放赈得不偿费缓征停不敌急檐蔀不炊萑苻多警此父老耳目之所不前有而国家腹心之忧也闻之江以北亦不减公仁心为质又宰灾邑乆娴于拊循百方熟计以活凋瘵亿万之命故知饶为之然而公一身耳孰与守亲又孰与令亲传檄下教约束督诫必令郡县长吏毋为名存务以实应其有用刀笔筐箧为政而泽不宣究者亟以柱后惠文弹治之刍荛以献当今政要意其在此不然公虽日夜焦心蒿目于上无益此孑遗也公下车甫一月席未暖而垂心幽忧寂寞之夫损函贶来讯甚盛下拜荣感所不敢报一缣溷清严者惟公澄察因风寓谢积愫难吐祗有逖慕巡行多苦勉矣加飡
　　
　　答李抚院养愚
　　
　　江南十郡如天之福获借老公祖斧钺作镇以镇抚此百万元元之众报到之日荐绅相庆于家士庆于校商贾庆于市农庆于野以为孑遗何幸庙堂有此举动闾阎有此覆载也语不云乎桃李不言下自成蹊则老公祖所自结于民深矣不肖编氓中一夫耳感特达之深知蒙过误之殊宠顶戴踊跃倍万恒情而自以姓名不详未敢上干记曹以张一时之盛乃老公祖特垂顾复逺赐函书温言奨词优隆过当不肖循发内省实无繇树尺寸以报知已异日含媿而已今纷然议图运者非真圗运也收自里长而解亦自里长则曰圗收圗运收自里长而解自粮长则曰圗收粮运圗收圗运国初都金陵或可行今非其时矣圗收粮运亦必先审圗而后可而审圗亦自有许多未可卒议者日者窃见始议呈词云无论里长甲首每图审编粮长五人是固粮收非圗收也而又不言以何人主解意者当更佥大室为运戸耳则今之所谓变法者不过变区而圗变少而多变之善处在以众力举众轻而其不善处乃在家至戸到骚动一县而不得休息也譬之羣饮向者客能大饮輙饮以一石或二石三石今第闵其独醉虽不胜杯勺者亦举斗而进之彼业不任有掉头而去耳则大饮者仍亦径醉矣而实能一二石者即益以斗不见苛不能斗者即滴沥亦且见虐此今日变法之喻也而况一圗之内未必实有五人将议朋役是五人多矣而又多于五人之外多多益不善将议连役是本以恤富而又终于困富也令益不善盖今者法未行而敝邑中人之家已生心流徙矣何也中人之家有田数十畆屋一区每年输纳本戸钱谷之外士安于读商贾安于兴贩农安于耕煦然温饱也忽而受此役下无干仆事必躬亲手无见钱用必称贷本无积势徒隶易以鱼肉本无积资畜产易以丧亡念之寒心不徙何待则老公祖所极虑者在白粮之难派漕粮之不时而不肖所揣摩正恐邑里自兹多故官府自此多事也然而府檄初下时称便者实繁有徒良由议法编役适与时会困役之家只欲解使去已随声附和诡曰良法而奸民之豪于圗如家尝富而今贫或家本贫而素横者皆欲乗此机縁挺身承认以为咀嚼乡民之计大者干没钱粮次亦厌饱酒食此两等人合词称便上官听之似乎公论有如骤而诘之始议呈词云何圗收圗运乎圗收粮运乎利病究竟若何且咋舌而退矣乃今则亦絶无有称便者亦可以见变法之利少而害多而人情土俗有终不可强也葢老公祖之言曰救粮长之苦而不失祖宗之意者当自有在故有有司以院府督促遽而索完数遂怠不征则顽者望风遁矣于是有赔偿之苦有司以粮长皆上赀公费私费一切追呼视若外府于是有取用之苦赖社稷之灵老公祖在事倘曲为调停严为约束苦何不袪法何不善而不肖亦为之说曰粮长所以破家非独法敝也亦当自有在夫岁歉民贫而征不前阻风失水而运不前此犹以粮长也伤人及盗亦粮长乎不才子弟呼卢游狭邪亦粮长乎故谓粮长不偏累不可谓偏累而以破家无它端不可谓偏累破家而骚动一县以均其累尤不可然始此议者实发愤于花戸之难搜揺眩于殷实之难决为百姓求息肩期耳其心良亦苦惟是老公祖真心爱民虚懐尽下刍荛之愚不敢不献故知无当惟老成谋国之见卓有明裁东南幸甚民生国计幸甚损贶谨百颡下拜讫仓卒具此陈谢傅左伯书币以时邮寄多言恣肆临椷皇恐
　　
　　与侯都諌少芝
　　
　　别来又荏苒再秋念之耿耿兹邑李侯被言矣所指摘不知云何想当以城中一月三失事故计今部覆已上处分已下其复何言惟是一行作吏才半年而挂弹章官民甫相得而忽焉失意以去吴楚数千里至不能具资斧萧条黯惨凡诸大夫士诸父老子弟皆为伤心动色真有可悲念者书有之若有子罔不在厥初生葢前抚公病侯初政以为性似偏才似迟而不复察其迩者两月以来讲求则心甚虚听断则法甚习官方吏弊正有端绪土风物情渐以周晓即如议圗运絶不肻阿上而便不便暸然审粮役绝不难尽下而豁不豁帖然假令需以岁月自是佳令惜乎其遭之穷也夫事同甑破法难瓦全我辈毕竟复何言第文官在禁近为乡国簪绅领袖一言之出此于九鼎傥诸公长者诧而问焉丈不惜为一分明之以致怜才称屈之意侯自兹失之东隅收之桑榆未必不藉今日为之地也丈好厚者故敢以此说进惟省察此中两月不雨昨业过处暑矣即得雨晩矣矧不必得无岁不灾奈何并及不次
　　
　　答杨侍御意白
　　
　　公之以令征名裒然在高等其必为给事御史禁近之选明矣东西多故括兵括船括饷骚动已半宇内而上仍深拱禁中不闻朝御三军何由鼓舞敌人何由沮丧今借筹补衮为下达幽隠为上布威德惟此皂囊白简咫尺之牍揣摩之谈而议或淆于盈廷见或迷于当局一人也而乍舍乍用又乍舍一事也而乍行乍窒又乍行议论滋纷事实滋眩故国步之艰无艰于此时为给事御史而谋国之艰亦无艰于此时公且居言路其尚持大体惜人才为国家建敉寜耆定之画毋以一人一事务为异而博名务为同而取谐也公有心人故敢以此言私诸执事惟公裁察不肖即家召补顾此冱寒计在来正乃得北向损贶下拜讫因风寓谢猝不宣懐
　　
　　与常中丞心吾
　　
　　初弟诸生时有所事学师卫晋斋先生名鋭浙之仁和人也其称弟知已葢在吾龙冈师之先其为教敬而能寛去而人思之为肖像生祠焉即问之月旦可知也已今其春秋八十有八既寿且康洵惟德征顾不幸无子家又新毁于火穷独之身若鲁灵光之独存良有足念者不揣干丈一牍令得藉手一见胡令公顾盼所流倘亦其桑榆之幸乎惟即寘笔至愿率谢不次
　　
　　答傅方伯楚筑
　　
　　曩过任城因风寄声为告相思耳何乃勤逺使见投乎东方使君岁满不迁雅弗为厌苦也而孶孶调兵食隠然兼十二城金汤之固斯所为积日月为功累尺寸为劳大类成弘间魁硕人物迩时后生暴贵急名而攘位者不足直丈一唾也顾益殚心卒力以表东海以幸四垂惟是社稷亦有恃赖弟碌碌落落无所短长丈所习知顷入帝城非藉知已宠灵曷以臻兹顾鼠量易盈黔技易见负官縻禄虑羞当世安得从长兄朝夕日亲矩矱予日以望联帙分惠不啻合璧而又损俸佐之酒价厚至此耶一拜一惭一惭一感三郎君俱读书衙斋否翩翩多才使人艳慕不能去心制义诗篇不惜寄示幸幸见泾阳考功当道拳拳且明丈无书抵政府意率然寓谢词不宣臆并惟崇察临笔瞻恋
　　
　　又
　　
　　丈南徙殊不快人意我辈方为咄咄乃功弟也有如弟尝効毛发者丈正得横拜胡此平调乎大笑大笑虽然丈今者业用积阀进九卿非时下玺书赐斧钺丈且开府出镇鼎钟大业若飙电而起上所以须丈故不薄耳弟下走陈人再望阙廷譬乗雁双鳬讵足为少多风尘莽荡骨相孤苦社榆陇树又冉冉闗心矣丈吾知已故以私白非忍为谩也损贶佐资斧特厚下拜知感不腆聊展一丝之报大媿不称率然勒谢百不宣一所希崇察何当握手东望飞心
　　
　　公启道府
　　
　　伏谂巡行将遍风烈载扬生等并丽厦帡惟深尸祝兹舍亲杨常博应文者顷当考绩例得推荣痛以其先人太学君死抱寃诬疏祈洗雪获行台下勘彼生前生等列在士人闻诸父老敢略陈其本末用仰备于咨诹始太学绩文有声操行靡玷乡闾共期其济美官长亦称为誉髦中遘竒疴爰遗世事夫以一儒生不支之病体而承先都宪不腆之遗赀恶族于是启戎豪门因之助桀求索不遂酿成仇恨侵侮不已宻谋中伤谤揭既腾宪单随下惊魂暴悈愤骨难枯常博襁而破家龆而当戸百罹艰楚以得显庸此亦见天道之好还而善人之有后也惟我老公祖采诸月旦苏以阳春早与暴明俾沾恩数毋论其父子存没重瞻皎日之光即生等逺迩衣冠悉荷仁风之被矣常博方当待命未敢奉书统冀崇严特垂慈察不宣
　　
　　答冯宪副文所
　　
　　方干旌指桂林不肖之邮一牍吾应城师也计无便此者不记以何茫茫即门下首途无从知之何问牍邮矣草土余生木天断梦藉知已宠灵以获再出陈人新秩岂不曰都顾不肖骨相本薄声价复卑聊可窃禄靡当世用正恐久之颠仆为桑梓忧耳门下文武具足屈在荒徼海内豪杰之士扼腕可知虽然惠文三尺弹压恃赖且行九折习苦海天所以开宰割调剂之用于异日也门下业甘之故敢以此言进应城师司封君皆能知门下者所谓声气之合也以间当为门下道拳拳损贶下拜讫不腆展逺悰祈付之主吏仓皇具谢絶不宣尽南天异候努力加飡
　　
　　答孙此部瑶岑
　　
　　去冬日夜从里门望干旌之至也久之乃闻由西道径抵金陵含意未申耿耿我懐不肖春仲首途夏孟入辇下以知公有疏谈东事而无由一覩之为快今幸见公第二疏而竟亦不下也此其故不肖莫能知之繄公实首事之人即谭之固当何虞出位第朝鲜我外藩朝廷不得不援言不必援似非通论也在任事者早做结果耳今报倭众已渡王子已还息肩之期或亦可卜顾一畨饱掠饕心复萌异日将奈何不识秉枢者何以圗之公初疏有顺羽幸录一通寄看不肖独立寡依拙守靡効计且南徙即与公把臂促膝日月非逺矣币贶下拜讫不腆之将聊屐积愫微凉凄凄白云仙隠公其留心经济大业以需艰巨临笔神去
　　
　　答袁计部肖海
　　
　　治粟内史筹国心劳而犹对月懐人因风感旧走数行相讯也此情何情弟之不肖骨相本薄声价复卑守其拙愚无所凭借每事输人渐成弃物亦其分也而仁兄且低回念之曰众何滚滚汝何栖栖冯唐冯唐不自怜而人怜耶夫人固各有命士亦各有志鹏之抟奚必胜鷃之适乎丈达观者其以弟言为何如诗无朋遂亦无兴年来酬应虽有数首总非合作迟迟当录寄请正新刻定多何惜枉示一修旧盟拭目以望珍惠下拜讫懐核见羮感与日积矣空椷寓谢但祝加飡
　　
　　答沈州守瀛壶
　　
　　公当内转而竟外谪此大怪事奈何公独遭之然亦有命数焉不可强也达者处此只合反躬自艾更不得尤人形影之间以滋忿树敌无益徒憧憧耳铨补自不烦公赴部不肖当与泾阳君商之托其从催促早补然必欲无隶府恐亦不可泥也古来宦人用才能罹多口歴坎■〈土禀〉者何限只是竭能尽节感发砥砺尽其在人以听其在天我容则就我不容则去如此而已高明谓何损贶下拜不腆聊展逺愫谨谢之使者肝鬲至契布此愚忠惟澄亮菲劣之身拙守无効业已向当事者请南傥遂所乞依丘垄了婚嫁幸矣并私诸执事率然寓谢词不宣懐
　　
　　答吴詹簿
　　
　　不肖一再获从杖屦游窃见翁之头班白矣而食噉不减少壮人至其崇论宏议动中窽会又何辩也则叹今天下方多事假令得借翁持筹而画当机而断何忧艰危哉北来忽忽易凉燠想望风采魂梦为劳即不意翁亦惠念我损赀逺贶佐长安桂玉也下拜感与惭合矣虚薄之身只合将迟补拙谁伪为除书欺翁者而翁信之色喜在区区之私第愿藉灵获一南徙依丘垄毕婚嫁便足吾事贪嗔痴三大戒也敢干其一乎率然寓谢并布肝鬲想不谓谬不腆聊展情愫惟命之主者寒生水国慎葆为期
　　
　　与王中丞懐棘
　　
　　曩不肖之行服也而明公猥有荣施于我先君子不肖不敢忘先君子敢忘明公感颂没齿矣冲边开府敌驯而欵固亦惟明公金汤是赖语不云乎猛虎在山藜藿不采威名所播樽俎而折裘带而却固其理也不肖行能至虚薄然获起家食再入承明此之滥竽决由推毂会乡人天城周经卫将西出闗自言小吏时尝操禄命说游门下今安可不一见不肖遂付此纸令藉手且以明区区之德明公数载一日如此周又言兹行当用职事効驱走阳和刘使君者明公岂有意覆露之齿牙之余泥涂之润也并惟裁幸何当披对临笔瞻驰
　　
　　答陈老师应虹先生
　　
　　书来谂已移镇视事此非独慰两粤官民将士瞻依之愿而亦以舒九重南顾之忧矣门生某喜跃不可言顾弹压心劳指麾形劳蛮方瘴海一切起居之节靡所不当谨老师岂能自见而自调之师母老夫人暨公子大哥而下一家骨肉恐须驰传速之而俱也某之兢兢自好碌碌无竒幸为老师所怜而不为柄事者所急以故渐成弃置每事输人然某亦安之不敢向世人言也第藉宠灵得南徙了婚嫁依丘垄便足吾事不复作木天痴梦矣老师得无以为狂生何辜负父师生成而画此为今者时事多艰朝政顾益促逼一竖子上章则少宰去波流蔓引御史大夫去少司农亦且决去矣昨复以起一省臣空一铨司上明示不测以息建储之请国本将奈何矧谭倭封忽内备谭国赋忽民穷太平之理不知何日而臻也老师身肩斧钺望重枢衡非久且入辅安得不早计而豫圗之侧闻老师在事浮费节缩殆尽逺贶再辱飡钱不捐罄耶下拜惭感并复不宣
　　
　　答夏比部冲寰
　　
　　当公之跣而奔也而犹以不肖故从黄河乱流中棹小舟遡而晤不肖篷底此情何情感诵而已再入春明颇苦尘事尚未获走尺一相慰一修通家之恭而公却轻数千里驰使者持书逺讯筐篚之辱烂盈斐几一何笃也业下拜谨南向举手谢窃惟萱庭谢荣板舆罢御母劬子痛自是难消顾椿龄正长榆社可恃破涕承颜无伤尊翁老人心此又公所以善为孝者愿言采择留意抑损目眚当由过恸伤血葢不肖庐居时尝亦苦此赖仪真医人李小塘君而愈其人病聋然其于眼科海内絶技也公试访之何如不肖骨相本薄声价复卑尸素送日无大况趣傥藉灵得南徙过家问丘垄握手劳苦其犹有待仓卒空牍无所将答都俟专报不肖临楮不胜拳拳
　　
　　答韩博平彬庵
　　
　　向者出东境丈驾而逐我乎河之涘而弟乃得停舟野泊一展须臾之欢当此之时乡语家醅疑从九峯二泉之间与知已呼卢啸歌也西日垂垂恨乏鲁阳天戈假令弟不逼官程丈不羁官守寜草草别哉既入春明造请不给无因縁奉尺一为报第旦暮与翼庵文学交诵明德并钦古行聊慰相思耳使来获承手书佐之损贶意蒸蒸良厚敢不拜赐丈为政务以仁心为质不催科为能搏撃为名此循良吏也虽暂见屈抑于身于官后来定多受用愿益努力陈直指之行曽寄数行原藁呈览直道在民去思方切即微弟言何虑东境各台察少石交有之自当为丈根抵亦不烦丁寜尘事杂于猬毛使者所见空椷附谢媿无将寄惟有感悚何当合并临笔神驰
　　
　　答陈总戎
　　
　　逺承惠炭甚富是日云物黯黯晩渐雪拥炉而吟冷局寒官忽登春台矣敬谢敬谢朔风吹边将军暴露良苦虽赐貂事远而挟纩恩多其惟努力以建鸿伐率尔不宣
　　
　　答万中丞涵台
　　
　　乞南自弟意得南自弟分而犹未免见推也安之而已妻孥不果遣则以寒冻故入春便圗之皇元子出阁本之执政力请闻贵妃居中亦力争此九庙神灵所阴持也谕教自是第一义即稍迟册必固控矣新选君蒙猜被诘坚欲请告縁近旨颇峻似须勉出弟固亦劝之未知其意中毕竟如何吕新吾中丞向弟言万左伯博大而精宻圎通而有骨肋眼中开府之选止见此一人耳第此言也以闻之骧宇侍御侍御抵掌以为知言官资如此物望如彼丈意云何也猿峰秘书省觐还承明云家乡薄收之甚大约只可七分米石且陆钱催征亦渐急奈何乃淮徐上下千里无烟树无皮草无根矣流离载道伤心惨目中原腹心大可忧也可奈何晋中之岁当由福星在辖虽然爱养休息使有葢藏以无虞于兵荒则今日事也努力播德以熈鸿业甚盛甚盛虹麓已成异物矣丈知否锡山亦竟不起亲知沦丧客愁为添也倂及之珍莱下拜讫率尔寓谢词不宣尽惟亮之
　　
　　答苑阳曲近阳
　　
　　人亦有言凤铩羽骥绊足公之谓耶以公之才又家尺五天而不获依日月之末光展风云之素抱岂非命哉不肖来此中且六阅月矣众皆滚滚我独栖栖生非疾足高材自合输人落后安之而已即如新选君当事无何遽尔蒙猜被诘虽公道自在然时事可知也所喜应沙戸部见田河间两君相继入春明廿年一日聚首差快耳结撰遂已成帙把诵洒然裁剪致精使言言合作则今而后事也高明谓何损饷皆珍品大厌馋口敬谢不腆佐椷殊媿努力自广以时加飡
　　
　　答袁肖海戸部
　　
　　弟之为司马谈也与丈之为冯唐也留滞则均焉弟忽而藉宠灵滥贰于春卿而丈称治粟内史如故那得不媿丈虽然料兵食以巩陵京孳孳修其职此谓効实安用旅进旅退顾尚书期者之为也币贶随例控璧所分俸见饷者业下拜佐桂玉感着乎心不知所报率然附谢词不宣懐
　　
　　答陈应翁老师
　　
　　属者门生某业藉宠灵贰礼曹矣廿年资地幸厕三品于词林故事似堕迟局然以某之浅薄孤孑而获积日月以及于此饮水则思源依木则思荫一冠一组安所非老师赐也盖某尝乞南矣而不得今长儿当归补岁试且就婚舍中内外亲絶无一人可恃赖只须遣室人携之南一家两计情事掣肘比于触藩之羝政不如得南快耳次儿拟留邸舍伴岑寂余两儿尚穉多索随母兄去老师谓某骨肉间不费踌躇耶顾长儿类好涉猎羣书文粗通耳次儿笔端稍亦露竒此所称差强人意者也郎君大哥乆闻英粹老师胡贬抑乃尔以某之愚成不必速达不必早本领既熟一飞一鸣谁能御之玉液之刻先太老师学识凌厉至此乎天下有豪杰命世若此等人而不自售家学家政夫安得不传老师下笔而珠玑下车而俎豆其有原本也王梧冈直指某同门举者也其推隆老师以为前无古人后无来者而粤西陈如冈中丞亦兢兢以绍休嗣烈为难能某不尽闻制府事第如推厂费归县官是安可望之挽近澳夷一约束建威销萌勲埒乎铜柱不然朝鲜之釜山其殷鉴也窃计此中事有类厂费澳夷者尚不乏老师身为法程心为筹划试一申令俾有司者各洗尔垢各弭尔患岭海万年之安其在斯乎老师不以此时调停处置枢衡之召不出今春彼林林者安能久借节钺也金华肇讲储仪略定独东事如不系之舟揺揺奈何太叔光禄公垂得外既留定有处无烦逺念迭拜损贶荣施累若心之藏矣何以仰称南望惟顶戴诚轩民部已量徙一言以为不知是故君子慎之炎方多氛慎葆万祝
　　
　　与张太府希山
　　
　　丈辞爽鸠而慿画熊贵矣郡当楚徼湖山映带下车问俗露冕行春想见新使君威仪也一别忽尔更岁道阻且长无因縁奉一书修殷勤会乡人瞿将军汝益以才勇被命守清镇随牒南下輙为寓此瞿故宗伯学士昆湖先生子也而耽书好修以儒世其家而以武致身胷中森森有甲兵焉顾非荫大树为左提右挈虽有竒将安施遂付一牍令藉手谒下吏丈质有文武骤而见此儒将彬彬者其必有合也因风托讯词不宣懐
　　
　　答李佥宪雨亭
　　
　　曩丈西发弟比以目眚不获一握手河梁折杨柳为别至今念之若有欠事焉其秋弟遂藉灵补宫秩踰冬歴春涉夏而始乃拜恩辇下也遥闻丈在事风裁矫矫声名藉甚私为吾兄弟中愉快而弟来此顾多病郁郁不自喜念可得南徙庶几去依丘陇了婚嫁而逼除乃晋官贰南宫计已无复之则姑遣内人携儿归授室且补岁试也昨业下潞河矣丈谓我于风尘况瘁何如哉我乃真葛藤也者而丈书云云耶非弟所敢闻也丈望实并美葢自为令为郎以迨于今无近名无急功而孤介峻洁当途无根抵之容交游无引手之援然儌上灵功名不后于人此弟居恒所以钦者而弟顾不胜其惰才薄位高虑一旦颠仆为知已辱也丈何以策之能因风诏之乎承寄讯佐之损贶下拜知感人去良逼聊以空椷寓谢积愫种种一不宣尽所希省察楚天多雾为祝加飡
　　
　　与唐选郎曙台
　　
　　曩弟伏在林莽尘中事一切不敢问而独丈用素望晋尚玺弟未尝不额手颂曰正人用矣为沾沾喜无何而丈奉家讳跣而奔南海而弟未尝不黯然以悲也今者弟业藉灵复入帝城而丈犹依依社揄垄树之间道阻且修无因縁奉一书寄相思而揭阳朱任宇公被调以往于仙里邻也遂为寓此朱故为江阴弟父母事之恺悌君子也以称职调兹幸而登有道门墙丈能摄衣冠见之乎即弟数年来居而憔悴出而慵惰鬓毛踪迹种种可问而得也陈老师邮报不乏风猷烂焉惟粤之福亦惟门弟子之光顾内召近矣公等土人奈冦公何率然托讯不尽郁积丈幸察
　　
　　答陆少宗伯葵石
　　
　　读大疏一何洒洒凿凿也剂量今昔之际调停名实之间粲乎备矣经济藴藉见此一斑敢拜下风贡额并増国体人情均在不疑第闻部议甫定不欲骤更罗老先生必有以逺副德意拳拳也新命乆下门下其幸早来以酬眷知需爰立不肖临楮不胜瞻依
　　
　　与韩宪副约庵
　　
　　去冬辱使翰拜币贶曾几何时而张学博来复托之芳讯贻我酒巵一酌一祝矣老公祖何时入浙南浔董氏之事虽其胚胎酝酿积有岁年而一旦衡决诸田土事年无论逺近词无论真伪蜂起猬集动至千人上官都为耸动令长极力奉行家众奔窜于外女妇彷徨于内局天蹐地莽无所容噫亦窘矣正月间间老公祖力为调停稍见寛解而兹两台且交疏特击吾师范大司成不已过乎嗟乎事势如此业已大壊极敝不可收拾然而民欲亦何厌之有抚台疏已凛凛而直指尤可骇老公祖即满腔皆恻隠心度不可入亦惟是委曲调停救十一于千百犹不无望仁人君子之卒德也守道郭公所幸无惜与之深论老成意见想当拱听令长亦邀一言稍缓其锋此皆弟以肺腑之故恃骨肉之爱率为干乞比于秦庭之泣同室之救非其见托而然也大都豪右当抑而元气犹当培闾左可扶而刁风不可长惟老公祖施恩冥冥种德昭昭而已仓卒手勒临笔皇恐
　　
　　答董膳部青芝
　　
　　自别乡国还承明冉冉踰朞而不一奉书密亲知已繇多病恶事一切堕落以抵于此乃其心不啻逐苕霅行云也入冬微闻公家为奸民所窘已闻上官实阴主之已又闻门下欲为分疏也者而却以招累流传种种都无的耗逼除得令祖老年伯手扎始稍悉其曲折然犹以为寄庄骚然而乡郡寂若旦晩可幸收拾即不意浙两台至露草交抨一而至再也民风如彼吏道如此长此安穷兴言痛心公家既已逢怒遘屯无可奈何亲家可且镇定以安家众详慎以谋讲解上以顺适老年伯耄年而内以无伤吾嫂夫人其它身外之物意外之侮譬于沧桑梦幻不足念也且门下不见吾吴下诸士族乎青天一霹坐以不轨百身百口无门告诉是惟东南一片土实遭阳九公家田土之扰犹为有命官司也以斯自广庶其少纾矧政府调停业得旨行勘公论渐出久当解释耳不肖情闗休戚力谢扶持殊媿逺托然苟可自効何爱发肤所谕俱已在意诸惟使者口复临楮不胜黯结
　　
　　与杨中丞沧屿
　　
　　公备辽而以身当敌获奇捷鸿畧见一斑矣荣藉可知顾区区之愚犹以公威望既孚士心咸向猝有警急第须居中持重授成算为必胜毋必陷阵摧锋与将领分劳此所谓樽俎之烈而万全之术也何如杨将军元者公部内产也而顷晤之阙下不肖前问吾友东方使君弹压兵吏适中机宜乎渠拱手对兹吾冲边百年所未覩也口勲烈甚具彼其雄心直肠决非肻为谀者不肖闻而慰喜又可知也而其东征功罪谭者不一昨见制府始末机宜一疏稍亦为分疏夫戎事劻勷将才难得公职在疆场法当别白果以功获罪毋惜从公据实为申雪之怜才惜枉想有同心乎然事遥远我曹何敢与闻亦惟公裁察率然附状诸不宣尽临笔神往
　　
　　答蒋礼部中复
　　
　　不肖辱在桑梓之末夙有芝兰之慕而官方两隔合并为难想象清标倾心嘉誉耿耿而已兹者远承华翰获读副封当职而思其忧在位而谋其政修壊举废权衡于人情国法之间而为计长远何思之深也嗟乎士人之侈竒节而弃本业久矣令人人而公且职职而办何庸旁骛哉借差罗老先生似竟欲题窃以塞鑚窦议假一件事在天部恐其泥成例未必肯体公至意也谨以质对尘纷撩人猝不宣尽惟公幸察不肖临楮不胜拳拳
　　
　　答陈大司农应翁老师
　　
　　老师望实弥崇簮绅共仰指日奉召入秉铨衡门生傥藉灵縻于兹者袭尘分采犹有日也非敢为佞吴乡被水赖老师有言余润赵中丞精心念之功德厚矣唐选郎门生所长兄事之者而今且相压顷其当事善人君子咸有恃焉顾调停通变之云门生言之再三虑亦成画饼耳人各有见安能强之旧选郎着意自好然一中蜚语又须多谈其中葢有构之者盈廷聚讼纷纭未已如朝廷大体何率然布复诸不宣尽
　　
　　答冯宪副文所
　　
　　门下建节郧子之邦搴帷玄帝之麓雅称仙吏共仰神君结撰副在名山声华映乎寰海而睠兹良辟几中含沙此为树高多风亦见岁寒不凋者矣损贶既归掌记格于例耳非于鲍子之前而効原思之守也楚天杳渺临笔瞻驰
　　
　　答陈学宪怀云
　　
　　輶车按江以北公明之誉有翔自南第不审何时校吴青衿如云望名主司品题虑不啻若望岁耳淮阴饿夫昔为老妇人所怜而兹学人乃为横竖所毒天下事何至于此此吾道之厄也大疏义形于国都人士皆额手仰诵何第死者抡文劳只为祝加飡
　　
　　与孙中丞浒西
　　
　　弟藉灵佐铨地而老公祖尚淹东山也溺其职矣虽然有如上问谁可急使者节钺之征不之莱阳何之乎兹贵邑尤令捧檄往吾夫子固言之居是邦也事其大夫之贤者辄邮数行令藉手见尤于弟为诸生时石交其所上南宫牍往往倾其曹偶而卒报罢命也顾其才特敏练气亦勃勃心慕为佳令而幸而得贵邑然遥闻两三年来敝也极矣夫士业专一城而肩之而不为元元抉蛊剔蠧是惟令之过令有意咨隠询瘼而乡之荐绅不以告亦惟是乡之荐绅之过今者尤精求之而老公祖精言之言者若家督而行者若素宦吾未见邑之不焕然以新也惟垂意幸幸率然寓状词不宣心
　　
　　答朱按台襟江
　　
　　老公祖有恢然能为之才奋然欲为之志而又有兢然不敢轻为之心方且嘉与士民锡和平之福岂天不欲弃吾吴元元耶何遭之幸也敝邑摊粮事前已白诸掌记闻士民尚自汹汹早为明谕只仍旧贯毋以朱抚院一批为口实便帖然矣此须赵老公祖主持不肖业已达之不妨一相成也董氏丧败极矣而又夭祠部君手来示为错愕者移时改折事已行仁人之泽溥矣率然草略惟有皇恐
　　
　　答赵抚台寜宇
　　
　　敝邑田粮事不肖顷承清问思得当以报而平乡之诸士夫忽以联牍来其大指不出所以吁老公祖者而中有一刻揭今昔之故似明且备恐竟须仍旧贯无疑也敢封上掌记葢敝邑今日之势平低乡与高乡之民情既以乖离而三乡士夫之体亦既稍伤矣仍旧贯固争不仍旧贯亦争然仍旧贯之争只呶呶老公祖之前第为大方所笑耳老公祖力持之息矣无能为矣不仍旧贯之争将衡决而不可收拾其流祸且使高乡之士夫与令君并为其瑕颣此之不可不虑也杜争于未甚消祸于方胎以存大体以养元气诚在老公祖力持之而已不肖既重为士夫雅道惜而又为贤令惜非老公祖明谕严督早结此局以拄纷纭之口令君又安所藉手也都中今啧传高乡首事者将干宰执出动台聴不肖絶不闻亦不谓然夫老公祖至虚至明至公至平向答简见一斑矣不肖直布其愚心如此惟老公祖财择
　　
　　与顾铨曹泾阳
　　
　　贵乡摊粮事平低乡士夫之里居者既奋臂以争而其仕辇下者亦扼腕以叹是同室乡邻之见而非平等之见也是见我之为其乡为公而不见人之为其乡亦为公也虽然事已至此公等奈何以公心贾众怨以闾井之衅而妨衣冠之好乎遥闻县公且以由旧请而不肖顷亦具书抵抚公不若徇舆情反故额以杜争而消祸且以无重伤吾通邑搢绅之体为邻国所笑不识于事机有当乎否也诗有之维桑与梓必恭敬止不肖之于桑梓葢熟念之矣故敢布其愚心惟兄财择焉
　　
　　答刘太守应沙
　　
　　公守大郡名与俱雄顾中州人最偷惰而省会尤甚诵易俗编去奢教俭可谓真切着明士民当化而不肖尤以课民兴水利务农桑精力其本业使有积贮葢藏以无虞于凶年此尤今日所当讲求而利导者也何如手勒不次
　　
　　答朱侍御襟江
　　
　　天之不欲贻吾吴安也而从中谪五柱史而吾老公祖与焉且兹一举也两衙门会拾武弁疏实媒之夫凶竖之用谁其导上者吾党方以此为圣德之瑕而奈何扬其波也可以见朝政之失不必小人亦君子与有过矣十七日不肖被召接此旨大为诸贤短气而廿日廿五日又两接旨处分弥过人情弥惧国体弥伤四辅争之不听九卿争之不听日下尚拟再举不谂能回天转日否耳乃老公祖五人者业已逺补第须访韩公于潮阳梦苏子于黄州矣率复不次
　　
　　答李中丞实吾
　　
　　伏诵来谕尊大母之为程也与程之为室女也无惑也而不幸为乡者吏人所误册籍开注牢不可解今门下身为巨僚而使重闱有不白之玷清朝有不沾之恩决宜吁一疏自明仍请行乡郡检勘明白无论此畨恩赠即大参时缺典似可补也高明以为何如占复不次
　　
　　答金春元启心
　　
　　书来知馆谷瀛海之间读不下帷讲仍设帐想见切磋之多益也昔冯奉新实用此着以取上第勉旃努力无虚景光新篇三义似孟义佳近来风尚良不嫌粗字狠句然于理致不厌精邃词语不厌秀丽政不必过为叫跳以快俗耳也何如贵县黄令甫岁满而士民交颂之如此此以见令贤亦以见湖俗之美矣谨心识之率复并及不尽
　　
　　答余大司成幼峰
　　
　　弟此官从来具员絶不闻事安所得长者之言而尊用之虽然人才进退最闗理乱自是正论傥犹縻禄于兹者此谕不敢不书诸绅耳大内异灾真是天心仁爱上引咎自责廷臣亦危惧自陈顾所以挽回更始之术未见亟行而鸠工聚材之需浩乎方始人心尚觖民力已穷仰屋之叹将无同乎丈忧国惊心擎天袖手何当召起一济艰难也手勒诸不宣
　　
　　答龚郡守修黙
　　
　　丈经术吏治度越时辈季冉游夏彚为一人弟北面乆矣兹岁阀来闻部使者署丈考不独侈言政绩乃亦有文堪衡鉴语夫兹署也岂不谓知言哉公家两贤事册谨珍诸箧笥俟阁中有教作传当出之著作之庭讼言诸作者以扬吾常先哲之光也此复不次
　　
　　答杨中丞小林
　　
　　夏州当残破之余内有反侧外有逋逃故拊循懐来以建威而销萌此今日第一紧着也明公承节钺而西不言战不言欵而首言收拾人心为根本计安穏要领得矣何忧边哉布令振弱扶倾犁然石画长计孤镇军民复还旧观其有日矣承逺谕附复诸不次
　　
　　答杨中丞沧屿
　　
　　门下开府冲边而不肖喜不寐非为吾世讲喜也为封疆得人喜也语不云乎军中一韩贼闻胆寒不肖敢持此为今日颂焉东事倾朝争之甚详而制府持之亦甚力顾时势有难易而闗系有轻重不可以不审也夫曩者出师救属国而不乗胜殱此敌也是谓狃小胜姑许之封贡以误之而不早与絶也是谓胶小信葢当事者之怯而疎也门下之所谓舛是也乃今则异是矣倭将顿兵境上且一年小酋以身请亦且半岁彼其心已热而望已穿矣而竟不之许势且躏朝鲜而有之既已巢朝鲜彼且无入犯而第饱食睥睨其间山海以东不能安枕矣是时议兵饷太仓太仆两皆告匮加赋之事不言可知岁荒民穷邦本奈何此其忧不在边境而在宗社也不肖以为必当姑徇其请令此辈必尽去釜山朝鲜能自为守而吾乃可议絶也此等皆朝士所讳言而仆以与门下廿年之交百世之谊且辱以肝鬲见示故布其愚如此此一大担子制府肩之而门下辅之者也其谓何
　　
　　答郭中丞希所
　　
　　乡者丈之以吾先人故见吊也是时弟之哭也新不获留车骑津下握谈为恨别久之丈持中丞节镇楚而弟亦藉推毂起家宫寮业入春明望荆衡亭云在焉而又不获因风飞赤蹏相劳苦也然而丈之勲名已炳烺铿鍧早晩驿召佐枢筦虽吾同升若晨星乎如丈所谓有数人物大用之吾道且大昌矣而弟之虚薄位过其量亦从此有所凭依庶免于颠隮簪合非遥愉快可知辱芳讯想见垂念輙此陈谢疏藁拜明教矣炎天泽国拊循劳止丈慎爱猝不宣尽
　　
　　答李中丞梦池
　　
　　帝居傍一大福星不照吾吴分而为幽冀所夺那能不使人惘然如失乎伏惟门下真心古道高节清风松栢等坚芝兰谢馥某幸以词林后进猥蒙推毂获効执鞭今咫尺千里门墙遽隔瞻依惆怅尤万恒品闻已领节钺受事大君子作用必能为扶冯建金汤之安羣吏抑心百城加额可以想见使还率此寓谢诸不宣尽拊循多政鼎摄为期
　　
　　答杨中丞沧屿
　　
　　公之度辽也而不肖凡三奉书一为钱副地一为日者戴生介也而最后以杨将军罢归辽而使藉手想次第达矣辽之士马凋残而敌又大入葢已得我虚实也高明即虞敌而不虞倭第倭巢釜山能忘朝鲜乎朝鲜再中倭我能袖手不救乎不救而折于倭我能安枕乎夫朝鲜无恙即不虞倭而虞敌可也无朝鲜山海之外不得不两虞也一方而受四攻公之担子于是乎艰且重矣公威名胆略震耸中外身幸当长城其竭智勇为之惟是九庙藉灵何啻旧故德意良厚检槖中微长物可称塞者空椷寓谢所希崇察临笔神往
　　
　　答边司农少微
　　
　　留都国家之根本也而财赋尤所以为国家之根本也方今内地恒饥四郊多警军兴每乏民命尤艰主上诚几得老成忠实之臣而任之令调停公私缓急之间以无瘠民无病国而挈而授明公其柄明公扬歴乆矣目击而心恫意当有慨于其中一行受事想见持筹秉衡官民并蒙其福也承驰书见贲率兹寓谢有懐御李无路识韩何当盍簪庶其听履某临风不胜瞻依
　　
　　答杨方伯济寰
　　
　　门下之及瓜而需代也以尊旨也而反以速谤军民之恋甘棠而借冦也以留贤也而反以累贤天下事不可晓如此台章自苛部覆自公宦迹官声政复何损门下行矣碧鸡金马煌煌奇丽方岳不薄节钺易颁努力拊循勿为摧沮是大英雄作用也承驰书见报再拜明贶率然寓谢西望极目临笔瞻依
　　
　　副陈太守珍凡
　　
　　丈露冕遐方而弹冠故友何义之高也粤中内外二台长皆吾同气丈独以郡主执版上下其间得无劳乎吾师屏麓先生以夏五九日自经而死矣先是其长君肖麓太学业仰药死死之后官府为验问数四而后即于殡今且以老子殉伤心哉造何宿孽而至斯极此吾衣冠之僇而尤门墙之痛也相见二台长其以弟言闻之京师今岁特酷热聊为寓此炎郡炎月不知便作何状劳我逺忆去人匹马空椷皇恐
　　
　　答周侍御章云
　　
　　弟之还承明而数有味乎丈清源邂逅之言也丈之言舟事也曰我所固有我弗保焉矧非我有者乎弟以此则悟宦道矣非苟悟之而身遘之凡一切荣名美秩靡不输人一头地而后获用久次厕南宫之半席则聊亦所谓能保其固有以处于此而又不知其终之作何税驾也丈书至若为弟色喜也者故敢以质对乡者丈一疏直攻主失力挽时趋真成犯颜匪同拾唾虽不蒙批发而黙有匡扶弟心屈焉若乃闗政一新原夫壮猷是惟余绪何足为丈诵葢丈饱谙坎■〈土禀〉而弟久甘孑遗循分守官殚能竭节庶须天定敢望人知舟之谈吾两人终身焉而已丈亦有味弟之言乎损贶下拜讫率然并复临笔黯然
　　
　　副詹宪副洞源
　　
　　丈之为观察葢弥调而弥重也此一大担子度丈巳无可摆脱只索以身为金汤安肩背以安腹心光起鸿伐慰上东顾忧耳开府建牙非异日任亦非异人任勉旃努力毋有所让吾同升兄弟光华不细也闽客何幸获萦至懐弟藉手报吾知已施先生矣并复疆事良苦丈强食自爱
　　
　　答王令
　　
　　公之佐下邑葢洗手奉职而精心剔蠧也光复旧物固宜今哦松之迹已陈而甘棠之荫方茂回首吴云得无劳寤寐乎不肖幸以久次厕南宫半席终懵且惰虑于颠仆非久且谋税驾一丘一壑不知还得如公者为覆露否秦陇僻在天西想其民悍直而事安简公故当饶为之然而平心降气察其痛痒徐为兴罢孶孶务得民和此尤理人之术而良吏之模也遗爱独深献此肝鬲诸当涂有相习者自应在意不烦丁寜损贶下拜不腆藉手寓谢何当奉对临笔瞻遡
　　
　　副林太守静春
　　
　　日新直指李公行不肖业以公丁寜之顷旧直指陈公相见不肖为公谢其举渠甚贤公救荒之政也不肖荣藉矣顾今大祲之后譬凋瘵初起非大剂参苓不足补虚益元公自慈君第执清慎勤三字符以身救之而又须严饬其胥徒无令一人朘削吾民严厉其属无令一县朘削吾民此为保民如吾子治郡如吾家政声四起流移来复公一生功名得力于此矣治行且为天下第一何让开封愿言殚力胡上舍偶过迫戸部请耳今其还京与否不肖俱不闻率此并复诸不宣尽
　　
　　答陆运使自斋
　　
　　向因使者询起居忽忽便已匝岁凉风起天末回首武林西湖白云华月谁独名僊吏行游其间者而门下书载至矣启函读之顾若不胜畏途苦海之感夫吏道湿束虽山水弗能仙乎不肖居平鲜所表见藉灵厕半席南宫尘纷困人正复与湿束何异家在大江南望西湖一衣带而逺早晩谋税驾浮片叶往来为娱门下吏而弗得仙不肖弗吏当可仙也敢私诸掌记门下望实翔洽主爵者方奨亷拔淹横飞直上其维兹时有如名遂功成此着亦须早放达人遐览傥见颔否损贶例不拜率此具谢词不宣尽临笔神往
　　
　　答李中丞霖寰
　　
　　丈之所闗黼黻韬钤一身而有葢乡者用文师东士而兹用武军东隅唐人献李节度不云乎渔阳老将多回席鲁国诸生半在门丈岂其后身耶何其似也弟又窃闻之今东隅不虞倭而虞辽渖步骑出入如践区脱然丈甫下车业虚声走之自兹且当用实力制之矣士马消耗城堡常虚招徕绸缪以守为战非丈谁肩之乎廿年同升诚愿丈往而收仗钺之效而后入而佐垂衣之理也辱赐书率然作报并布心膂如此风高絶塞鼎摄为期
　　
　　答冯宪副文所
　　
　　门下粤游去天万里矣然其山川风物谲奇瑰丽之观皆足以发挥门下之文章而佐之斧藻是天之有薏于门下而开以不朽之业也兹者复作楚游所部大岳篸峰玉虚师相实宫焉仙窟玄都其为谲竒瑰丽又有超然出尘寰浊世之外者门下身都金紫志抗烟霞作镇心闲掞天力富天所开不朽之业且副在名山夫山之名孰名于此甚盛甚盛承远翰展诵如对率然陈谢殊不宣尽惟省察幸幸竹帛之身台鼎是望勉旃加飡
　　
　　答王州伯阳溪
　　
　　函书再辱德意弥深眺上谷以非遥想曲江其如昨升沉聚散使人怅然不肖自维分涯已渝止足知戒早晩税驾中野乗舟五湖山月林花谁当狎主江南冀北各天相望矣郎君还率状具复临笔瞻遡
　　
　　答杨制府沧屿
　　
　　戴生渡辽而还沾沾东方使君以为此非独锁钥之雄而枢筦之器也不肖笑谓子衡命亦衡人乎前是吾客曹陈郎自言尝与公共事永平又尝从公猎塞外威名胆略坐令强敌气夺匝岁不敢近夫昔之备永平能使敌不来而今之备辽能使其来而大挫以去公之可以鎻钥而又可以枢筦也于兹试矣倭封奉谕旨业有成言制府主守自是正论顾安得四十万者而输之不米而炊巧女攒眉虽然米不可掬炊不可已在所为之而已公当事者幸其努力不肖孤孑而处于此大无况味乡心日夜动须来春圗之辱使使逺讯会病愦愦留数日乃得遣占谢殊不宣悉所希省亮边风砭骨鼎摄为期
　　
　　副江观察澄源
　　
　　丈与春寰大参俱以才望西借重镇此吾同志之光也而手谕固同实心实事无媿独知弟诵之尤东向额手焉今天下岂少倜傥挥霍之士乃病痛正在不实实矣何内地弗安何边陲不固丈持此以往虽以天下平不难也努力努力畿南开府为李梦池公丈今者且与共事此公正所谓实心实事者得所依矣艰危之秋白云乡思可且蹔辍乃弟之虚薄则自当引分也丈其教我损贶原不当随例相控顾吾党道义之雅政不在此輙用归璧丈其慈察尘纷猬集手勒不次
　　
　　与连德清荣洲
　　
　　方吴兴之事起其不贤者至推波助澜而公独挺砥柱其贤者亦望风匿影而公独进药石假令当事者稍用公言曷为衡决哉不肖曩报公书略已及之谅有当也今其事吾师母夫人所讼大者业奉明旨处分而其所称乱民讼师学霸等尚行两台结断夫两台亦倚郡县耳公今之孝肃也幸而烦师听甚善即不尔愿借齿颊主者亟与归结毕此前件何如夫辱莫辱于登床骂詈恨莫恨于揑名揭呈而附和为轻区区之愚窃以芟其魁即徒党可量原正其罪即逼勒可量置但使早结一日而死者生者获早安一日是所以封殖范氏而毋弃其孤也公仁人君子之心而不肖叨附于神交契合之末故敢以门墙私请仰干执事公垂神省察至望临楮皇恐
　　
　　答田大京兆易斋
　　
　　门下名高西掖望重东藩俄列九卿渐跻独坐鸿名骏伐日映云蒸此社稷之所倚毗而簪绅之所慕向也不肖偶以职事获观盛美而门下叠颁华札远贲缛仪不肖循髪省躬何名冒滥谨额手望谢璧之使者想大君子能察兹曲谨矣国是棼丝圣主侧席秋风正夹伏惟早驾以慰延伫不宣
　　
　　答时侍御干所
　　
　　顷都人皆避骢而弟得附骥一时擢桂之朋咸敦赠兰之好盛矣丈称直指使者山以西而弟居辇毂间遂无与游即二三兄弟杯酒笑谈间者阔焉乃知豸冠岳岳之为领袖也承已入境受事要速甫下风采凌厉想见吏民震悚山川动揺所希明宣诏书茂展雄烈惟是吾党遥有荣藉即聚首欢乐不足喻也人去率此附复有懐缕缕仓猝难竟惟垂察厚幸凛秋并祝加飡
　　
　　答李司农实吾
　　
　　门下以一身扞强敌羽书旁午支军事不给而犹以其间念畴昔游从之雅一再问讯词指弥笃此之高义上薄云霄矣感诵感诵书到之日适与廷推会不肖幸用职事摄兹役两日而奉上特简进贰司农朝绅动色以为圣主急劳臣如此愿遵不俟驾之义以副侧席之求也损贶敬拜遂藉手以贺部咨附往望尘非远枢侍为期
　　
　　答徐大银台陵阳
　　
　　芳甸锺灵庆门联秀银台自峻水镜相辉三朝践更九列对跱盛矣不肖夙懐桑梓之恭每笃芝兰之慕属苦尘鞅无繇起居而门下问讯独勤宠借过当诵之惭感伏惟尊养既久典刑共归政合早出东山再游南国不肖虽具数此曹不与闻事敢忘推毂用慰执鞭明贶随例返记室所希垂察毋以见过临笔神往
　　
　　与林侍御
　　
　　曩老公祖用治行尤异征拜台使而不肖幸获奉颜色葢其人如青厓丹壁望之而知其为正人杰士也已乃谂太翁尝振铎江上春风化雨遗思若新则老公祖所禀承逺矣而兹者豸斧绣衣实以天子指巡察储胥畿向之间惟是不腆下邑伏在管内不肖且比于编戸一民之数沾被明福甘棠繁荫遂与先君子所留桃李蔚相照暎一何盛也闻问阔稀私心缺焉爰因翔雁寓此起居临笔不胜瞻切
　　
　　副
　　
　　谨启生之邑父母柴令恪贤令也在事五年任劳而任怨不激而亦不随无论其它时而上好催科令亦催科然而敲扑缓矣时而上好搏撃令即不搏撃所保全众矣凡此皆苦心调停葢仰以无失上人之意而下以无破壊一邑之元气林林士民固阴受其赐而不知者而邑故多荐绅大夫及太学诸生高者或薏见有所不同而以訾令卑者或闗请有所不遂而以望令无论其它即如迩时摊粮一件高低乡之荐绅大夫及太学诸生分垒而争攘臂而鬬此亦一是非彼亦一是非令谐此则彼哗矣谐彼则此哗矣为此之邑不亦难哉然而向之訾且望者犹且不察其苦心而乗时流萋菲以中之令不立碎也者几希如天之福老公祖将报命令虽内擢计未离钤下愿不爱显荐以拄谗谤者之口以风来兹而贻我一方安也生居平非阿所好者实深知令贤而又深知谗谤者之私故为揺颊如此决不敢用邦人故市恩而以点吾老公祖虚明惟垂仁省焉生临笔不胜拳拳
　　
　　答李大参玉海
　　
　　门下焚草之忠独高省掖分茅之遣蹔过里门而忽降玺书爰烦亷访峨峨薇省实并锦江不亦贵倨乎哉乡闗阻修闻问阙如而门下敦先施之谊游从之雅依然若对良用感诵顷者天怒有赫言路摧折光景殊畏人门下幸建节西南宣布威德勲伐当电起固天所以相英硕而开之钟鼎之业也勉旃努力惟桑梓行有荣藉率复不备
　　
　　寄沈相公龙江
　　
　　乡者召命入山而老先生坚卧不肯起以辞疏闻维时不肖某尝拜一书乃报牍既削而使者行矣悚焉至今伏惟老先生宿德旧学峻节高标出则匡主违扶国是为世道持衡居亦贞教维风为人伦立极寰海之内林林簮笏额手宗依第霖雨尚屯星云共仰司马之来洛阳正维兹日蒲输在御麻綍将传不肖某门墙旧游傥犹縻于斯者庶获终事左右奉矩矱乎袁观察之南道出中州自言当立雪坐春载亲函丈敢寓此起居下执事不周不庄惟老先生俨然慈察临笔神往
　　
　　答曹抚台嗣山
　　
　　自老公祖在事而四郡元元之众登袵席之安鲜沟渠之纳适耕凿之乐寡雀鼠之争民风吏道悉臻寜静则老公祖所以弹压调停其上者良以勤矣不肖夙歌孔迩极思乆借而地望积崇爰推晋辖乃被旨另拟岂圣衷惠顾东南留老公祖吾吴将即其地开府赐节钺乎斯诚何幸焉两地间闗二天迢遥不获以时上起居修桑梓恭而老公祖使使见讯词指温厚无两损贶又郑重不肖辱子民一人之数不敢不破例拜也第安所得当以报矢之异日而已率尔用空牍谢瞻依缕私殊不宣尽老公祖省察
　　
　　答林太守沧州
　　
　　弟尝爱丈所为文苍然古格也雅似其为人夫岂惟文然惟政亦然然而世之知丈者寡也则古格之不可行于今乆矣弟托同气之雅卿贰题才之地而不克有所効颊舌唐人不云乎知尔不能荐羞称献纳臣吾甚有感乎斯言郡课考功氏不即以闻牵于例也使者能口其曲折弟之不足赖此殆其一斑已损贶辞不拜弟亦惟是牵于例耳匪有遐心丈其省察率谢不宣尽南望神往
　　
　　刘中丞用斋
　　
　　乡者不胜门墙之私突而奉书深惟干冒崇严虑蒙诮让明公付不问幸矣敢勤报闻矧烦批答葢使者捧华牍翩翩自武林来而后乃知明公德度若斯之洪也伏惟秉钺开府于彼大藩下车以来四民安堵海波不扬伊谁之贶则明公文武惠威所运量远矣稍积日月且入参独坐晋翼中枢不肖傥犹縻于兹者望履抠衣其犹有待损贶例不拜非于明公忍处疎逖并希矜察率谢诸不宣尽伏楮瞻驰
　　
　　答马中丞凤麓
　　
　　远承翰谕深惟国是变更人材催折以烦极虑丈之身在外而心在王室于兹覩矣而猥以转移甄别诏不肖弟顾弟非其任也具员窃禄方非据之是虞又踰分之为惧安所得长者之教而尊用之顷大内异灾天谴有赫上悚然责躬转灾为祥此时自一大机括向所变更所摧折者度当次第反正也使去率状布复幷私耿耿损贶随例璧掌记同气同心想蒙慈察弟临楮不胜拳拳
　　
　　答沈司空镜宇
　　
　　乡者获奉清尘槐棘之间行坐追随沾溉不浅城闉一别倐忽再春九列簪联谁为知已不自知心揺摇游乎苕天霅水上矣函翰飞坠词指温厚回环诵之恍若蹔面良用慰怀国家多故法宫夜毁东使宵奔鸠聚征发浩乎方始安得门下辞垄赴阙筹划主持襄此天步也不肖久处非据踰量丛过洛阳■〈禾龟〉风起季鹰之舟或犹能及杖屦东山乎率然作报词不宣尽惟垂察幸甚南望神往
　　
　　副
　　
　　门下不错寸趾公门而犹能因谢祭为菁山出词组所以为德于吾师幽明者厚矣厚矣近来官府功名念重而迎合意多左顾右盼借口体面亦自其恒无足怪者第获早结便足保全而天不厌祸难起房闼其如何当此之时利菑者快下石之谋而赴义者重纳沟之耻窃薏门下必能卒此大德也新直指爽朗有气魄人也度能为孤寡持平第不审其作用如何疏入自有庙堂四老在率谢并复不次
　　
　　答尹中丞春寰
　　
　　夏州当残破之余内有反侧外有逋逃拊循逋缉以销萌孽巩根本惟一二大吏是赖丈天予文武之性声猷风烈所至卓尔爰膺推择治兵孤镇一年之间士戢于伍民保其宇熈熈春台烽燧不惊则谁赐乎节钺之借且在眉睫愿言殚力用需后命弟佐铨非其任也况一切多中格曹事耗废虽具员亦媿其官太宰业留否极而通傥其时矣承问讯奨宠过当诵之面赤损贶于诸友朋都不拜非独丈也丈吾知已决能垂察率然附谢词不宣尽西望瞻依
　　
　　副
　　
　　承谕知西州风物自嫂夫人以下都己相安寛慰不可言丈才大而心细建节临戎何事不饶为之者第边备之弛久矣肻加意整顿使士无虚伍人有固心便足耀中国之威寒敌人之胆若欲募兵买马灭此而朝食虑非三十万金不能办也且敌亦安可灭故在今日各边似俱以自守为本计而在西州似尤以收拾人心建威销萌为本计弟腐儒也拘见小言不知足当军前一书否丈宦辙已广阅人定多所辖文武将吏中亦有出人一头地异时堪为国家肩大事者乎有之幸因风教我弟非能用人者或可持以告夫能用人者也率尔诸不次
　　
　　答陈太仆
　　
　　昔贤诗云流水声中了公事寒山影里见人家冏寺高华环滁献秀翁为簿领其间一何清絶翛然仙吏不让昔贤耳不肖劳劳俗鞅揣分既踰省愆多有便须脱簪纳履五湖七十峰芙蓉浸天又何慕环滁哉承问讯宦情客思稍似寥寂政如上界思凡尘縁未断异日翁拮据民功应复念此矣函贶随例返掌记所希慈察毋以督过青云极目临笔瞻驰
　　
　　答董佥宪
　　
　　门下西川之砥柱也弹压调停以收军心而急公家斯所谓实心任事者疆场之固比于金汤矣中丞公最知公苦心相与勠力分猷以惠此一方上何烦西顾哉承挥翰远贲率此附复诸不宣尽峩眉万里临笔瞻驰
　　
　　答李中丞及泉
　　
　　乡者九日龙山之会文酒淋漓真足千古厥后虽尝一再遭之武林冠葢云来仓皇解维两情郁不宣也然己十二年往矣日月易得乃尔伏惟老公祖文武具足才诚合符扞敌殿邦巩肩背以巩腹心勲伐甚茂即今枢廷恃力当宁委心加秩赐金不足酬而长城锁钥不足喻也盛矣不肖劣且媠老公祖所知也业已久处非据而又令代斵望轻则厌众难诚薄则动主难壅阏日深罪衅日积正恐一朝颠仆为僇知已棠阴旧士不知老公祖肯怜而策之否瑶函飞自军前问年道故德意满纸诵之恍疑蹔面敢不诵义损贶敬拜輙藉手以贺所希垂察厚幸冻笔猝不宣尽麟阁之身为祝加飡
　　
　　寄孙太宰立亭
　　
　　别老先生后凡四阅月而为言者所抨语不云乎代大匠斵者希不伤手以不肖闇劣又久处非据宜其及也夫复何恨第两年抠侍老先生若以不肖可比于人数也者所以荐宠拂拭甚至而不肖实亦事老先生如严师黾勉祓濯纎巨不敢苟几以酬知已误恩且无为铨庭僇乃结局竟尔尔此不肖所为灰心汗颜仰天而吁者也然不肖去志早已决矣妻孥早已遣矣杜门谢事亦又四阅月矣而辩疏解印疏病疏计十三上都不得一旨三时困顿数口乖离葢德薄才薄命薄遘会乃至斯耶窃计老先生必为不肖懊恼者故不惜披露一鸣诸下执事伏惟阖门万福梦兰产玉想当兆祥不肖瞻忭可知惟是国方多艰人各为政安得老先生起东山领袖同朝主张国是使宗社蒙祉苍生被润不肖虽长摈菰芦中一蓑一笠何弗适也愿言葆啬为天下自重南考功予假送母还率尔寓此瞻依积私殊不宣尽老先生幸察
　　
　　答范宪副岫云
　　
　　丈今之才臣也葢天予以文武之性而徘徊偃蹇阅二纪而始参徼藩古云拙宦丈无是乎虽然栋梁之材必饱霜雪骐骥之足必谙山坂丈践更既乆吏弊边情炳如指掌自兹横飞直上秉钺开府殿邦扞圉之略直运斤而定游刅而解矣弟至不肖处在非据以及于败乞身之章虽累上累格会有日得请菰芦中蓑笠自在犹能沾河润覆棠荫也逺承遣讯同气同心一何拳拳感诵可知损贶自来不拜非以避言起例并希亮在病困灼艾率然寓谢词不宣尽临笔瞻溯
　　
　　答杨经畧沧屿
　　
　　日公请奔疏葢仁人孝子所决不能自已者后命孔严缞墨而行于是公于君亲之间两无憾也前旌何日渡鸭緑斧钺专征真古今最胜竒事竒遘会须策竒藉报主上战守机宜如制府两疏所称某道守某门及利用步少用骑诸兵食料似已甚具顾区区之愚窃见昔人用兵往往用间用谋扰之百端或烧敌众聚凿敌船舰扰之亦百端此等伎俩人今皆安在军前傥亦有可遣者耶法曰攻心为上攻城为下不可不留意也今有通国所号为中行氏说者其人须以计好致之归久之虑且诡死为后日患公肩背上事自巨且艰斯亦其吃紧一着敢缕质之掌记者高明其谓何殊方异候勉旃加珍
　　
　　答龚方伯毅所
　　
　　承谕荣奨慰矣羁人不幸复见此三殿异灾天怒孔赫痛心骇目虽然上肯从兹省悟力求上理是中兴一大机括也不肖病疏凡十三上而不一报或须俟戒谕后再渎耳特此裁报诸不次
　　
　　答周抚台懐鲁
　　
　　不肖此行主上不遽弃而淹之半年士大夫不共弃而惜之若一口秋风荐爽秋水灌渠乗涨饱帆如困鸟脱笼逸马逗枥快哉于不肖足矣惟是异灾习见实政不行天命难谋人心易动杞忧嫠恤不敢以我身既去遂忘耿耿也门下刚肠直口小人所忌君子所恃都肄告竣计且过阙朝天台端有人国是庶有托乎愿言主持力圗修弭蓬急雨勒此附复临笔神去
　　
　　答李中丞及泉
　　
　　不肖以避言引退而上以应变赐免轻装出国门政如鸟脱于笼羝决于藩自惟生平极快无踰此时矣扬帆潞河新涨新凉行人安穏扣舷发啸真不知去住孰得身名孰亲也老公祖闻报萦懐既惜既慰爰勤函翰飞使追送不肖临流启诵德意盈盈山中人所不矢之没齿有如此水蓬底勒此寓谢瞻恋下私百不尽一所希老公祖澄察金汤之身为祝加飡
　　
　　与吏部四司
　　
　　不肖蒙恩赐归秋风放船布帆无恙遂获摄敝衣冠入里门骨肉团聚莼鲈松菊往往而有则秋毫皆宠灵也第云霄路絶追惟故人知己盍簪奉履便如隔世永言惆怅送人还率楮寓谢国步正艰所希努力熈鸿为林中人光不宣
　　
　　与王封司翼庵
　　
　　乡者儌天之幸备位两曹获与吾亲家共事自为可藉手寡过矣而卒及于败则其命也归来泉石亡恙明农课子尽足自愉恱第愿吾密亲扬骏策鸿显名朝廷当此多事之秋用士之日外计伊迩黜陟司存加薏爱惜毋以一眚废人则亦古大臣所为以人事君之用心也何如张氏母舅周氏僚婿想过从不异率尔漫及不次
　　
　　与同乡京宦
　　
　　不肖业以杪秋还里门松菊在园枌榆在社亲知相劳苦酒巵蟹螯往往不乏不复知人间世尚有荣辱毁誉事也意门下念之甚谨托数行附谢朔风渐劲仰惟慎重起居以迓台禧林中人不胜瞻依
　　
　　答赵中丞寜宇
　　
　　半月中承损贶者再老公祖则勤于施矣第不肖赧于拜耳选郎拟升未得旨而推代者想白已丁艰乎南推请复留中恐又作客年故事事之难为真未有甚于斯时者也道路流传东方大失利不肖尚未见报果若所闻我军进退维谷转输征发害且将移之根本矣金瓯完器良多后忧奈何老公祖求才扞圉无所不绸缪仰见当事者心独苦耳率谢漫及殊不宣尽雨雪应酿春寒伏惟百方葆啬临楮増恋
　　
　　答史宪副纬古
　　
　　日见报公江推不下而川推下矣蜀道实难叱驭良苦私心为咄咄久之虽然锦江花县甘棠在焉公有宿縁此一方耶即自兹用久次开府其地何不可也闻所主仓庾所驻会城扞边采木厥责匪萃差快人意愿以时早上慰西人想望铨郎槩逐铨法半更而铨政遂大通夫通矣虽逐且更庸何恨乎第征书尚阁矿令未收储庆仍俟新宫军兴久耗属国而江南数郡春潦夏亢民已乏食官犹索逋其如何林中人一叶五湖自可乐饥不闗世事聊为公等任艰大者一私嫠恤耳不腆奉制一袍以祝非以贺也惟公涵照幸幸相望益遐临答如割严程溽暑慎旃加珍
　　
　　答江吏部渌萝
　　
　　铨庭自文昌首曹顾四三年来几以为惧府矣顷主上一切变置凡所登进既稽众选复荷亲除任使弥荣壅阏亦决此一时也岂非甚盛隆际哉不肖德薄命薄待罪当日不获逢时遇合而幸从林中闻老父母妙简之旨神气之交狂喜不寐徒以多病堕落一笺之贺含志未伸乃老父母赐书志眷分贶惜别斯情何情令人刻感使去先此寓谢锦帆北上决由梁溪不肖当驾小舠遮前驱致登仙之恋也瞻承不逺词不宣心
　　
　　答赵中丞寜宇
　　
　　节钺借江以南葢四三年于兹矣虽天灾岁有国逋日急而元元之众犹相与勤生保业不即捐沟壑者秋毫皆老公祖抚循力也今应召矣赤子去慈母其如何不肖久托二天瞻依攀恋之懐不在诸父老子弟后而以善病未获走句曲诣军前一展情愫即衿绅礼数笺笺之贺尚未遑也而使翰业俨然下矣老公祖无倦施我奈何疏节媿悚不可言肃此附谢移驻小遥投诚有待兹不宣心
　　
　　答吴宪副挺庵
　　
　　惟丈以郡最闻书抵弟也实有损贶弟随例返贶使者约以时作报而风波吼地至矣仓皇杜门不复问曹事使者亦不索报竟去永惟至懐阙焉到今无官身轻暮春积雨中尝放棹武林西湖望三衢数舍而遥无从一觌使君威仪以为恨兹辱书恍疑从天读之如暂与故人班荆而谈也翻葆光诗所从游酒间花下诸高唱皆在焉盍簮联镳恍昨日事而已屈指十六年往矣暌今聚昔浮云逝水之感真不胜情丈所在着声迹儒用光显追惟弟在事时几与所司议借丈文衡志未酬而身先退此古贤所为羞献纳也顾弟已矣而丈勲业方霞蒸电掣林中人分华割荣长此未艾愿言努力以幸同志贶惠敬拜不知所报占答増仰
　　
　　副
　　
　　丈家教家学英隽趾接甚盛次郎即微根柢之容何至按剑而逺勤慈心也业己如指传致朱郡公其必能若吴公之引汲洛阳也春时弟尝诣湖之菁山一拜屏翁座师墓下便与其乡绅若朱襟江侍御钱继修寺丞凡四五辈集其嫡庶四子请于师母吴夫人再出其分授田庐旧籍重为开列名使实授仍用诸绅名为盟言申谕以和好之义而庶孽向以其生母经死有词讦其兄事在按台亦为白府公乞其准息以上按台遂批允似可相安矣而顷闻庶孽复为狎客讼师所蛊将所受产贱直以售声言欲俟新直指新宪长至更端起衅不两败不止嗟嗟屏师不知作何孽而其后人乃自戕害以至斯极也弟林居人无所効绵力丈俨然上官门墙谊不薄有可消于未然救于已形者无惜九鼎度贤者所不能自已也因风落墨比于促膝惟澄察幸幸何当合并临发瞻遡
　　
　　答钱郡丞培垣
　　
　　芳讯再辱丘园增贲矣不肖弟窃自念进无益于时而退乃有以自乐床头绿酒屐底青山夜雪曽乗春云可恱君平已弃世世亦弃君平真不覩身外人间复有所为荣名厚利者也弟已矣丈雄才伟器屈而丞郡且屈而佐矿役伐榛莽破岩壑前有虎后有狼昔人云正惟贤者尽力之秋良有味乎斯言故知弹压抚循苦心费调停耳勉旃努力终美业为林中故人光宠损贶非所敢承谨拜吴越一刻病中作报词不宣志临笔瞻遡
　　
　　答袁遂溪越畸
　　
　　去歳遭公武林之浒仓皇分手恨不获呼浊酒相劳苦也归而乃知儿辈拜有币贶既感既媿窃惟向者河伯无赖震惊下吏实公用不肖故逗遛以及于此不肖至今以为孽而公顾以为徳殆长者之言乎海邑弹丸业万里朝京师而犹令遄反主爵者所以处上才似少调适今珠使再遣鲛人泣波塞诏苏瘼贤者苦心可以想见矣不肖春来病苦交侵殊无好懐手芸翰恍与达人暂对聊藉为慰割俸逺饷将毋太损叠拜増汗人还率此寓谢不腆佐衙斋小饮且昔人赠江南春之意也非所为报临笔神去
　　
　　答吴太府凤麓
　　
　　门下古心古谊较然不爽此吾党所信向而一麾出守遽罹于谗以免世岂复有公道耶嗟乎直弦曲钩之喻侯封道边之叹古之不可行于今也亦已久矣去春不肖有事菁山遂从顾钱诸荐绅为白鹊之游已复眺翠岩在云际欣然欲往问道所经则通德里门也愈益飞动而雨岑岑来迫人不克成行至今悔之如有欠事焉门下家湖山间扁舟两屐野鹤孤云安所不自喜胜隼旟熊轼远矣不肖以谗去官与门下同而恨城居境不与意会望门下犹仙凡隔也谨因芳讯而报所艳于门下者如此何当藉草一相劳苦临笔瞻驰
　　
　　答曾中丞景黙
　　
　　始某登朝则尝从建礼门望见明公光仪已明公守云间河润九里惟吾梁溪亦得渐被焉顾不胜惰也未克一御元礼为恨后二十许年某业解职归而明公始乃繇浙藩开府中州天飞渊沉自以无复通姓名于掌故之日矣即不意明公一日而忘年降贵千里走书讯僇民菰芦中嗟乎某之不适于时也虽春明旧游虑亡不遗核唾弃者而明公不唯胸臆注之而齿牙润之而封题贲之斯与嗜痂何异某一诵一感一悲矣伏惟明公手鈇钺之寄肩腹心之重丁饥馑之仍丛采榷之扰然而两河晏如四郊无垒谁之赐也非夫才与诚合孚格运量有妙于不言捷于不令者耶俄晋而秉枢衡当危疑回天捧日社稷之功行于明公乎观厥成焉休矣幸而卒获通姓名于掌故惟是死灰不再然败犊不再驱念更欲奉履綦于典谒决靡有日也长者之言永绎増媿不腆藉手展微愫非所用报并希慈察望望仓皇占答词不宣心
　　
　　答赵抚台寜宇
　　
　　不肖窃以谓当今之时朝政耗废士气消沮此乱萌也而方内尚晏如此系祖宗法度严密两台提衡饬纪藩臬大吏受成禀式郡县仰流奉法大小相维上下相制截乎肃如成宪毋改故至此假令两台先不安于上今日杜门明日谢事亟去以为望事益不可为矣老公祖辞疏既以上度必谋温留留则不可再渎葢渎则上必厌厌则中格不即下不下则进退维谷事不无阁泽不无壅畿内何地镇抚何官不肖前见总漕公累辞不下几一年而淹日后得留旨便幡然视事顷枉车骑顾不肖河干不复渎矣良为国事为民瘼不得为其身也老公祖以愚言为何如统惟台慈垂察
　　
　　答沈州守瀛壶
　　
　　不肖此归山之东西湖之南北从此皆为我有不复问人间世毁誉荣辱事矣倭北不逞而南之圗以为忧此公为南人忧耳不肖正恐其大逞于北而不南之圗也何也不北而南于吾軰为剥肤然其志小逞北而姑置南于国家为扼吭其志大儌天之幸与祖宗之灵倭酋猝死其国内乱是中国息肩时也杨陈二君一将一监固皆杰士第未审遭际若何良为念之承赐翰相劳苦一水盈盈宛见旧知谨附数行谢惟亮察不次
　　
　　与赵郡丞
　　
　　敬启吾师屏麓公家门之祸转眼三年非使君以公心直道护持于上孱然四孤久已作覆巢卵矣如天之福幸延余绪以及今日秋毫皆慈君赐也顾院词一日未结讼师蛊客一日侧足而窥反唇而构履冰缊火后忧方大今四孤幡然悟离间之非忠痛凋残之日甚如梦乍醒愿还和好其亲族輙为具息台下以请所望大父母特批准息申院早豁非独范氏一家数口更生再造远近荐绅之族当无不诵明德亡穷也至其孽子分业虽半已浪费饱奸人之腹不肖业与王佥宪钱光禄诸君重为料理立有簿籍并用封上惟俯赐印结谕令永守尤荷世泽不胜门墙之谊率干掌记皇恐不次
　　
　　与方按台岱阳
　　
　　不肖还山以来絶不闻戸外事而情累有所不忍见分义有所不忍避不得不为调停收拾者则敝座师范大司成家门之祸也前是范师既以身殉难而其妾又复用小忿自经奸人鼓掌奉若竒货结讼鬬捷虽其母子兄弟嫡庶之间骨肉一家无终拆理而构者必欲从旁离间以收渔利葢两年于此矣以故前按台即准有息词在郡无有为请命者不肖顷过其家师在殡未塟也师母哭泣告诉若不欲生凋残丧败之状真使人伤心酸鼻不揣輙为召集乡搢绅之为其密亲者呼嫡庶四孤而以衷言感动之四孤唯唯复为料理其分业使各有籍四孤亦如约遂申恳郡庭上状台台台台仁人孝子之心披此牒也其必悯然哀怜乐为批允矣台察崇严不敢竟白谨藉手鹾台宠灵仰干大造伏荷推恩荣感何可言乡搢绅联牍并函上统希赐省幸幸不胜门墙私谊冒昧尘渎临笔皇恐
　　
　　答李学宪雨亭
　　
　　迩时文体决裂士习狂诞而司衡量者又往往导之无论他方即顷者吾锡童子一试所褎然居前者侏■〈亻离〉鴂舌几不可解弁髦经传首鼠佛老长此安穷丈于此道故极精深兹身为范模愿力挽颓波独还大雅为四方矜式也林居寂寞忽荷芳讯使去逼索报殊不宣尽
　　
　　与边太府南亭
　　
　　林居多病不获以时上郡展起居之恭耿耿而已故中翰余山秦君柱迩邑诸生联牍举祠乡贤葢公论也秦君素厉名节曩吴赵二公之被杖也血肉狼籍平生交知鸟兽散去秦君独挺身守视为进粥糜调医药护持其妻子缇骑侦者旁午至弗为沮也二公赖以生还而秦君卒以是削籍此皆弟耳而目之者秦君义声闻士大夫间用此若其博雅好古识竒字妙书法秦君雅不以自多亦非海内所以多秦君者今兹之举起靡振懦义有攸当老公祖不惜华衮俯为批允风化幸甚厥子孝亷延蒸悲其父之生而以直道弃也而没而以公道举于其行辄附此数行弟临文不胜拳拳
　　
　　与何州守近邾
　　
　　忆丈曾驾云軿飘霞裾翩然临我衡门也坐谭不须臾竟去难可复留矣葢若仙云苍茫十余年意丈当已踏遍五岳息影瑶池十洲之上而顷见名字忽复辱典州岂主爵者修汉晋间王乔许逊故事而丈亦庶几藉此积功行救人度世耶夫丈则亦所谓仙吏也弟无官矣依然此凡骨丈何以祓濯之偶弟之同郡前辈后翁吴太史公以一札来有所请于主吏语具在其札輙封上寓览太史公弟诸生时所尝北面请业者其文章号修五凤楼手而其于人世比鲁灵光丈幸有以处之率尔诸不宣
　　
　　答常中丞心吾
　　
　　武昌鱼腹中剖得丈素书丈怜我艾耶洗却四十九年之非署将七十二峯之长菟裘堪老丛桂可搴以方畏路风尘孰适而安丈遂举两郎即丈能自力亦何可谓非归来闲居之助语不云乎无官一身轻有子万事足方此桑孔杂进中外驿骚之■〈禾龟〉戢羽弄雏俟时之清何弗可也然弟业且抱三孙丈似须终让我一筹顾弟所脉脉艳丈者丈独擅板舆莱彩之娱耳明贶美人之贻也其安敢不拜惟慈察幸幸班荆何日临发神去
　　
　　与沈少参邃庵
　　
　　别去忽忽半岁所蒹葭已霜懐人为劳兹南昌刘茂才一麐其先公见云侍御吾师也师按吴时最好士罗四郡之彦课文中吴书院中而不肖与焉奨拔宠异颇越伦类不肖服义佩恩三十年来未尝去心也顷茂才谒则师母夫人业垂垂耄矣而家赤贫至不能匕箸亷吏可为不可为使人悲心林中人无所从振之于其行聊为揺笔告吾知已西江浩渺公俨然其藩大夫傥能■〈奭斗〉升斗水活涸鲋犹为有德于不肖也率渎惟留意诸不次
　　
　　与支中丞简亭
　　
　　林中人不敢言天下事楚人剽轻多怨三湘七泽之间汹汹嗷嗷独以大府为天耳愿丈以一身救万姓也兹胡岳州旦弟老门生也在事可两朞藉丈之灵上下似相安而不胜病病为下血葢宿孽也骸骨之思愈迫以切走急足梁溪促弟书为代恳弟读其手札使人瞿然感动寓一牍乞恩掌记来札亦封览夫病不能其官而亦不縻其禄此其与漏尽钟寂而行不止者不亦什伯乎哉许之亦足以风有位者丈幸与直指公议沛然为一题也何如寒窓揺笔词不宣心丈幸察
　　
　　答朱太府午台
　　
　　遥闻治郡清净寜一不以簿书刀笔见功而定变应猝不动声色而羣不逞就缚此龚黄之伐也顾敉寜辑和释其猜疑消其反侧却须更费一段功夫又闻后房罹堕胎之厄公颇为烦恼不肖切以为无庸也子息比功名自有其时乗势据要正可行阴德活人救命夫行德亦非一意柔慈安静之谓拔薤去莠以植嘉种是一方行所皈依也而于自身受用处小不当意直情恕理遣无以挠其天和凝和导祥玉麟之符源源乎其来矣何如承飞笺损贶率谢并布积愫幸惟澄照
　　
　　答杨参戎
　　
　　客有言玉浦将军业参戎粤西者不肖手报而色喜可知也窃以公必且顿旌旗故山为桑梓光而函翰飞坠似将繇长江溯流而南雄风破浪大是快事国方多故丈夫政须乗时树勲取斗大金印佩腰间耳其惟努力不肖尝闻粤西苦猺獞獞亦苦官府左右人好利而武人好功好利故往往狐假以胁吓彼夷而又假为夷不逊语以怒官府而好功者执戈矛随其后矣芟夷一畨功赏继之嗟乎如天道何圣人不云乎忠信笃敬蛮貊可行公儒将也故敢以区区之愚进不肖菰芦弃物日与渔钓为伍黜陟理乱久不闻矣翰示所称执大义以成直名词指何居不肖莽不知其解也明贶藉手以贺所希澄察临笔神去
　　
　　与施嵊县麟阳
　　
　　不肖虽投闲然未能避俗虽习懒然亦颇好游城市应酬林泉眺赏往往相半以故顺风不乏而音讯阙如秪余耿耿耳吾先师小传不肖非忍担负窃以师名节治行状中所遗者正多毋论其全即不肖诸生时所闻于郡邑父老者尚有数件皆古循良而率不见载其微言盛节师弟发之偶然出之无意而实有非浅夫俗吏之所敢望者自以为非不肖不能模写而非身逸心静幽居清夜不能伸纸搦笔也且不肖于前所言数件外更欲一遍询郡邑益所未闻然后构结大兄毋惜寛限志以系玄石而传以信来世不肖寜详毋略故寜迟毋速此区区服义酬恩之至心也师俨列乡贤此自月旦之公为善之报而亦大兄孝诚之事也率惟诸不宣
　　
　　与朱学宪恒岳
　　
　　别来又一易裘葛矣吾山林日月尚觉如驰矧公翶翔皇路者乎兹有私于执事者故长乐郁令文周不肖之密亲也顷其邑人来言乐之士民哀令之勤其官而死也讴思其遗泽而不能忘也合词言县谋俎豆之学宫县言府府言学道无曰不可者道用故事下府复核而府文未申请故有待公以间为大府一言早为持议遹观厥成以顺羣情而风循吏亦甚盛举也率渎惟留意不次
　　
　　与郭副都希所
　　
　　兹同里严侍御应召而北有一段情事虑不能自言之端公欲弟代言而弟亦以丈故念我即破林居例通一讯非过乃为白诸下执事侍御葢乡者有老母今母以寿终而未入土也意又不能无絓乡者艰子今有子矣而在襁褓也意又不能无絓自惟台臣持斧揽辔东西南北惟天子使惟端公主其曷敢择便而犹揺摇心旌诚恐一肩外差丁今时势瓜及而不代瓠系而不食家国两阻谁复可告语者爰托儌灵特与一京差聊以报効称塞以俟时至而请告焉仓皇上记词不宣懐
　　
　　与王太府慎轩
　　
　　日奉书为宋学博孤寡乞灵祈哀也不审遂闻诸掌记否兹因三芝别驾远道上谒輙复寓此别驾弟周亲也自言曩佐贵郡属丈行服在里相与甚深感旧徇知葢二十年一日焉今其晩景萧索足不践公府而不忘轻舟车犯霜露懐刺走姑熟庶几望见故人知己搴帷露冕之盛斯其义尤有足多者惟丈省察幸幸弟近况殊恶别驾定能口之不具陈
　　
　　答李尚宝元冲
　　
　　客秋两儿以报牍还且携有损贶甚厚又具言老父母所以遇之甚优而不肖额手可知也顾其时儿长者病矣而延至逼除遂不起是儿雅劬于书人亦修谨颇为大君子所宠异而竟罹此是不肖之薄德丛孽以干神谴而弱家祚也复何意山中闻老父母业比转夫兹转犹银艾也而已陪九列促大卿矣节钺枢衡阶序可循崇高易致辱在宇下良为色喜不肖中废永弃而老父母故借之曰澹澹美称也循省何以当不肖自署直懒耳何如次儿不量顷亦备数国子不知曽一候门墙否当此戒装远承记忆既感既诵仓皇作答未宣积悃容嗣展临楮瞻遡
　　
　　与吴建平文石
　　
　　日承停桡见贲暂获倾倒良慰积阔第为别甚遽使人怅望丼直指荐剡想已裒然借重此中邸报濡迟尚未得见悬悬可知劣袊败羣奋勇擒得神君异政远迩想望虽然严子姓之往来以塞疑窦寛词讼之纳赎以杜议端与博士弟子更始矜其弱者而拔其颖者是防雠而保誉之法也高明以谓何如陆光宇舍妹夫有事溧上以间过公不肖己为道明府清苦状矣聊寄此令藉手诸不言尽临笔神去
　　
　　与徐泰和惺勿
　　
　　曩邑父母杨二尹使还曽邮一牍展起居想已达矣公大才治此山县举坠起废一新耳目而易心志昔之所谓三不在者必且慑神君而各还其所无复阑出矣度斯之时吏民相得上下相信荐剡交腾誉声四驰异日奉征召备台省可不筮而决也愿言殚力以终美业兹有所请故宗师新建谢虬峰先生以癸酉首举不肖科试者也是科不肖遂举于乡其明年吾师被谗下迁又十五年而卒衔恩服义秋毫未有以报也顷其子诸生天觉不远千余里谒不肖问而知其尊人尚未成葬伤哉古负土起坟若侯芭之于扬雄桓荣之于朱普者彼何人哉自维身伏林莽无气力可以振之贵治境颇密迩不揣令投谒门下倘肯以不肖故而推隆于其师因推隆于其子得少借河润以佐窀穸公之阴功濊泽施于幽冥光于簪绂矣不肖不敢忘吾师其忘公乎率尔尘渎摇笔媿悚惟亮
　　
　　答解茂才
　　
　　别来忽忽两月追惟公不远千里去其乡而求经师为青云上计非大有志者其肯务此此江左士人所心屈也至其借榻僧寮经年屹屹毋论世俗所趋走即山水闲适亦不少瞬公之志于是乎专而其心于是乎勤矣一水相望无从再一把臂良用怅怏而华笺以岁端远辱烂焉多仪贲而临之何情之眷眷若此念之惟有惭感闻公旦夕且驾道试必得高列不筮可决顾亦惟是场中大业不可不早构制义大体段据不肖头巾见识稍可为公乱道必欲求其奥窔只于名家墨巻中细心探讨而无袭其恶谈字様以触时禁是为要着若课诵之余仍将十分工夫内分得二分取史传成段好文字朗诵细绎笔头便另有一片精光一团古意庶遇法眼能刮目也何如不腆聊侑缄亦希莞存修途万方慎爱
　　
　　与章湖口继枫
　　
　　公之为湖令雅得强项声无论士民度上官当无不以重公者而自觐后可数月宦籍俄换一主名及迹公所擢处而又不得也岂慕彭泽风流浩然赋归来耶至今未悟所繇耳兹吴少君山人客死敝邑遗言幸葬我惠山下不肖为行求一二地而厥子弗善也曰必返骨祖垄伤哉赤贫忽忽且五阅岁而后不肖始获佐少塟资使扶而南遣一力护焉念少君属纩时揖而曰枫山先生候我矣斯亦或其生平宗依一念乎敢以告公厥子颛而孱此行或阻阴阳家言或其宗人从中生他端不令成葬便复作画饼公毋惜正言一救正也闻贵同年叶见心孝亷是其旧亲亦以不肖意示之何如不克另启惟传致幸幸不次
　　
　　与陈州守
　　
　　雪途邂逅停桡对酒四峯嶙峋正映玉人胜地胜縁至今为快入春忽忽不怡爰同友人彭兴祖为西湖游朱侍御按察二君亦追及之淹留十日桃花正妍席中恨无五马使君相与品题歌咏为苏白二刺史増一段风流耳东还兴祖忽言与使君旧好也愿一谒阍吏望威仪不肖私尼之山城如弹丸讼庭如水郡斋如僧寮也不如无往顾其迫尚平累计无复之必见故人而后抑心焉遂揺笔勒此牍即无可佐游子急者下榻啜新茗扬搉风雅亦贤太守清事也何如不具陈小苦目眚草略幸亮
　　
　　答胡方伯瑞芝
　　
　　乡者徐増城行服归姚江曽以翁丈书见报且荷有损贶感诵可知第入粤鲜顺羽无从声谢耳客秋邑子鲍海康觐还附一椷鲍于行间调闽之同安度不克手致然此一椷者亦未以返未审浮沈作何状也川途阻修白云在天吾同气同心即通一音问往往不时到矧敢望聚首促膝乎哉弟德薄祚薄一长儿颇能读书而丙午冬一疾夭衰迟冷落寜复堪此顷勉作西湖游一散幽郁而使者忽赍翰牍自梁溪追及之六桥之畔八行从天下大竒事此中实翁丈旧治弟从花下启函读恍对玉人緑鬓行春时也弟已矣吾同榜兄弟眼前地望可节钺寄者只翁丈暨晞阳左伯勉旃新命为故人生色也果以入贺行勿惜由吾吴三十五年老兄弟得一披对何幸吾九龙二泉似不恶弟扫石待也旅次不以一缕将有媿而已想蒙鉴亮
　　
　　与周抚台懐鲁
　　
　　积雨不肯休晩麦化为萍梗想见老公祖恫乎其忧之深也夏灾例亦须一题乎敢问
　　
　　与钱司理惺复
　　
　　顷质儿赖老公祖前拔以获青其衿为若父者不啻满望矣吾先师施先生祠事不肖含之廿年而定议今日光生俎豆欢动门墙夫昔以我师而名一时者何人今以吾师而名千古者何人感激之极不觉涢涕此宜百顿堂阶以谢而宪节辐辏车骑晨出而暮还不得间也又虞以褦襶累阍吏輙勒此先布下悃执事者卜日入祠不肖尚当从都人士后快覩盛举并展私悰耳期会甚繁毋烦批答谨白
　　
　　答蒋侍御
　　
　　法从还朝停骢下访此何情也葢谊笃葭莩而光生薜荔矣台除顷之俄借鹾斧彼淮之南江之北实亦吾乡真翩翩昼绣哉书来从天云树之思想见真切军国大命爰藉澄清惟是一阉侵权羣商剥髓调停整顿难且万倍吾老亲家赤心白意亮节鸿猷必能使虐焰潜收颓纲尽振也愿言殚力以答主知山中人依然懒困所慰国储既定内衅全消一丘半壑无妨穏卧耳损贶敬拜佐蜡屐资栢院森肃不敢以长物将报额手而已率然勒谢词不宣怀
　　
　　公与京宦
　　
　　敬启江南横罹水患惨夺农时积潦不消无麦无稻灾民愁苦危急嗷嗷汹汹之状抚台周公祖业拜疏阙下而老先生肩荷国计民生之重素勤已饥已溺之思度有骤闻而深衋之矣生等伏在林莽何敢越分置喙以干台听惟是敝邑号居苏松上游水之来似可泄而其幅员东北负大江而西南逼太湖中间若芙蓉似阳濠蠡诸湖清鱼苏舍黄郢诸荡亡虑以十数实四汇之薮也夫江涨则暴涌湖溢则倒灌凡自昔周文襄所并湖荡塞而为田者葢弥望成巨浸矣以方苏松略不减虽嘉靖初遗老聚族而泣以为此异灾絶未经见云今三吴亿万生灵垂毙之命全恃主计大君子闵念根本调停拯救以广德意销乱萌生等身同樗栎心轸枌榆居乡言乡不能不为茕茕孑遗祈恩庙堂丐沾沟壑也不揣僭陈临发皇恐
　　
　　与施嵊县麟阳
　　
　　自使者行后今已三四月弟每以玉体为念而不得一耗悬悬可知吾大兄善自调又方为嵊人造福天佑元吉想饮食胜常矣先师俎豆事钱理公纔署篆便以此为意而颇牵试事四月尽乃得申道道上之学台则已按吾常为五月望间矣卧而至下旬而后得逓入学台初若以为此良守吾所习闻也胡呈之迟不无疑府尊亟传示诸邑令邑令传诸生于朔日进禀夫事有久而论定者正此类也如嘉靖初应守凡五十年而俟施守来而入今犹其近者耳学台唯唯吾固幼而习闻之若龙城乐育稿大佳此之宜入不待深言矣发武进案暨覆试童生后弟以叔儿幸进谒谢且为先师谢渠复问胡呈之迟也弟乃以情事告之吾丁酉以前在仕路也归而与大行周铉者约拟于龙城旧基买尺地为专祠而费大不克办此基寻为欧阳守买去为先贤祠又欲于其旁附一祠而欧阳嫌为已地避弗许已而大行物故矣而吾亦遂有长儿之痛作念本大举事反迟迟者则吾罪也学台亦唯唯此为六月初五日其申文则已于初三日批出矣武进诸搢绅亦以是日谒见无不为先师声谢者葢喜动门墙欢腾士庶云敢录其批词上闻钱理公业见约于入主之日来见示吾约及武江宜三县旧士皆已略订之于其日集衣冠送入祠当不出此秋孟偶敝邑尉朱父母人还因寄此诸不次
　　
　　与周抚台懐鲁
　　
　　日者毙一乱民而哭市帖然建威销萌百城禔福矣宪谕通外米禁内米无非为元元谋长算远而敝邑马丞乃以遵禁见告夫不禁以为上弃我而禁又以为上厉我民情之趋利而多变乃尔救荒固无竒即有竒将安施乎士绅颇为丞扼腕敢以闻上灾疏何久不下想见老公祖旴衡而揺旌也主计者傥垂意根本或便当据揭覆请秋暑尚稽军前一谒稍凉即走候草略不既
　　
　　与陶大司成石篑
　　
　　春仲曽赴朱午台宪副约一游西湖葢不至此十许年矣念欲邀公涉江相与倾倒积阔而会境上诸大夫渐来物色遂鼓棹而归耳客有言后房已得雄者不肖闻之喜以为慈白在堂含饴当极欢是天之昌仁人而又成其为孝子也有顺羽幸示以慰甘抚台早晩得代矣施嵊县久为公所奨赏此自得诸口碑而资地限人上官或不必闻公一方山斗无惜九鼎力专精推毂倘遂获登荐剡是为山城植良令以风有位亦贤士大夫家居盛德事也然万勿言不肖有托重意不胜世谊爰干清听临笔瞻遡
　　
　　与王宪副慎轩
　　
　　忆征帆道梁溪必停桡一问寂寞此何情也独恨前畨翁丈以贺还葢脉脉长往矣而飞渡不泊后会安可期怅望如之何昔人每叹林下无人以翁丈资地望实不难计日月待节钺而飘然弃之迩边南亭年兄亦复然何吾党诸兄弟之勇于退也鸿冥凤举政不逊绘麟勒彛之为烈耳别来遥惟起居万福宅近名山赤城如霞翁丈蹑履曳杖行吟翠微亦曽遇异人授长生诀乎弟尘心凡骨不克从游念之媿焉兹周大行之婿谭甥京感诵恩施不远踵谢聊为寄此之子诎文战而又食贫不识大行同年之为州县者能稍振之否翁丈能为一借鼎否惟裁幸临笔神去
　　
　　答高太守衷白
　　
　　榷珰之恶言官攻之言官之公也主上撤之主上之明也夫既已撤矣即使守土之官果护之出境亦守土之官之分也循职而行易地皆然必羣起而辱之而后为快干主上之明威贻一方之惨祸所损国体官常政复不细奈之何今朝端之论不参职掌而必以雷同为贤林莽弃物不识忌讳见解如此左计中伤之说辩揭不得不尔人各有良心世未冺公道安得以刑余只词而据以蔑官常定人品其亦舛矣矧案牍具在抵牾非一搢绅父老咸能讼言之此可徒耳目袭取乎业已视事无前却得丧命也毁誉时也吾无媿于心无媿于天俟之而已承下问率以质对惟亮在不尽
　　
　　与蔡臬副梅岩
　　
　　与丈别不省在何年其不相闻问意自绣斧按畿南以后便成旷絶耳追惟长安中联镳捧袂两皆青鬓弟今者镜丝如银雅不乏林下风气不知使君起东山建节海外作何面孔也海外亦是丈绣斧巡行处此畨舟渡中外望威仪崩角帆前作何光景殊以为念几谋飞数行一展积思会儋州陈倅允培随牒而南聊为布此陈吴人尝事弟讲业与其弟故上虞令允坚齐名廪于学官久之不遇抑志为此官波心天末弟勉之成行者恃丈为葢载耳惟是其尊人封公老矣亦以此颇慰意所希推恩垂盼幸厚万里裁书临椷轸结
　　
　　与陈吴县石湖
　　
　　乡者以谒贺抚台舟泊吴胥门猥蒙老父母临况津下损赀见饷甚宠甚隆自惟不克倒屣候迎迨走谢又不克奉袂暂聆玄论也至今耿耿兹不揣敢以民瘼闻之主计者某之先人实坟于治境之二十有一都顷以扫松至忽有父老百余軰环而言荒瘠状良苦谓此山中田三千亩縁秋旱鲜粒收而掌赋者报以为熟虽罄家无所抵愿得改折占旷荡恩也不肖慰而遣之有慈君在吾隔壌不当言未同不当言而此辈迫之愈坚至相随不肯舍某于是乃不得不为言也语具在其禀揭中輙封上尘台览窃惟亩而止三千以一邑计数殊不多老父母家视邑子视民稍为勘验轸恤以活此四三图孑遗似亦非难事在一垂仁用爱而已率渎清严容专造请不宣
　　
　　公与甘中丞紫亭
　　
　　伏谂迹荣枫陛祗召棘庭即晋而参秉枢衡光调鼎轴后命非远海内颙颙望太平矣生等辱宇下久同心庆忭倍万恒品而并以偷懒不克拚五日程展谒军前修燕雀贺瞻悚亡以喻兹不揣窃有所请施嵊县三捷者生等所受知故敝郡守龙冈先师之子也当其为孝亷时束身最检饬而又练事茂才智顷去为嵊甫岁遥闻嵊之人慈母爱之严父戴之以为自有嵊无此良令也老公祖耳目甚逺扬激甚公度已蒙物色安所须生等言顾生等不敢忘先师则亦不敢不为嵊县地仰惟剡书报命恳望推恩一顾品题登荐彼资格固謭薄从此便得自拔侪伍卬首信睂一志竭节以报知已而生等门墙旧士樗栎陈人亦藉手効毛发矣其为华宠与躬被之何异谨九顿奉联牍托同门湖州陈宪副邮上干冐崇严临椷不胜震恐之深
　　
　　与王宪副玉沙
　　
　　惠泉言别离愁雨色黯黯昨日事也追惟明德雅懐谋邀我为雁荡之游而逡巡未诺今衰且惫矣即猛然扶策往谁适为主者以此则叹山縁之薄也老公祖自参蜀藩凡数岁许始晋领右辖淹矣然地位既崇望实弥重斧钺之寄近在眉睫顾不知吾吴百万生灵犹得儌天之幸借衣绣来威否意老公祖以润州为并州其亦未忘江以南山州民物也兹谈龙安如锦分符西上不揣邮一牍稍展积阔龙安实不肖密亲用任子至此官向所居职并克砥砺以剔弊蠧有声迹如天之福获出钤下度决能奉要约为徼郡良牧以无坠其家声也尚希覆露使有怙恃不肖临发不胜瞻依
　　
　　与张太府岵望
　　
　　曩获于留都曽一再相闻问高山之仰良惬我心乃五马趋信州而不肖不知以何适不克携一觞祖之河梁也葢至今媿矣伏惟雄文亮节卓然为吾吴有数人物而又以才望守兹名郡遥想驱车问俗露冕行春謡颂洋洋七城一口维桑与梓实有荣藉偶通家子费茂才元禄以征文至于其人还聊为布此茂才尊人为故太仆唐衢公不肖典浙试太仆甚推隆不肖也以故茂才与不肖有交云茂才固才子少年富撰述所为诗若文四十巻行世脍炙矣其操行又凛凛用太仆遗教损田宅祠鹅湖四先生赖使君持议以成盛举不胜知已之戴托为声谢昔陈豫章为徐孺子设榻胜事炳千古此足当之乎率尔惟慈察不言尽
　　
　　答吴建平
　　
　　久不闻问此心悬切适得芸翰知士心已寜民情允协学台既降颜推矣而道尊开荐复破格缀数行于下吃紧痛快其用力至矣览之不胜喜慰十月间曽以振寰别驾中谗贻书抚台因道及公渠答云吾生平御属吏未尝不严而处之未尝不厚总之取其新不计其旧匿其瑕务见其瑜今吴建平可概知也观此则其属意于公明矣幸静听之然公在事须倍万严密倍万检点戒家众之往来慎形迹之疑似必终日兢兢常如对阵者而后可以保此终誉也輙布腹心所希采择逼除远荷损贶爆竹椒酒饫荣施矣敬谢敬谢率尔具复不宣所懐
　　
　　公与杨按台淇园
　　
　　敬启敝邑袁学谕德显者用举人署者也曩老公祖以直指报命时业蒙收之荐剡一经品题久已称师儒矣今其满考给由例得听衮斧为殿最切惟此谕虽未有竒节殊迹足以震耀庠序而其性资固醇厚学术固赡博师范素优士心共向生辈子姓咸在游从耳而目之不啻习矣仰惟老公祖文宗教主衡鉴自定第望俯怜乡书致身之难更念寒官砥职之不易曲垂贲饰终赐陶铸使从此藉灵梯荣树尺寸报剪拂是古大臣造就矜怜之盛心而生辈通邑荐绅之光也士林幸甚联牍希恩极知干冒临发皇恐
　　
　　与朱宪副午台
　　
　　山中阅除目则公已建节河东矣仕途夸此道仙道也而不肖又颇闻晋中大都寒瘠即食味不敢望江南百之一果尔公一切供具可且坚忍茹淡薄为此方作福耳公官尊体崇一笑颦诸下吏以为荣辱忧喜者幸以博大寛缓为政使下吏之爱上官甚于上官之护持下吏可也诸生解中式丙午丁未间在敝邑读书不肖亲与讲艺而儿辈与会考作文此生离家负笈埋头苦志真非悠悠者可及今其归候秋战輙令以所业请益门墙惟推恩破格特与评论赐以指南用为遥臆至望不肖第度琐闱监视定当借重恐此辈亦须避嫌顾六月以前或不妨临见点铁成金在公鼓舞矣因风附此诸不言尽容嗣展惟亮
　　
　　与王右辖玉沙
　　
　　徂腊谈龙安领符竹上事爰邮一椷通契阔计彻览矣入春无何荏苒朱夏遥想锦江玉垒之间藩宣大业舄奕无两建牙秉钺为人主扞西南半壁真旦晩事也兹华断事孚曽者亦不肖密亲也本名家子酝藉修谨不忝鸡羣独鹤此行获奔走钤下度老公祖定能推恩回盼遇以异等惟是官冗格卑台察如云或不皆青眼所赖老公祖母惜齿颊普为嘘润二天可恃何蜀道难哉叠请皇恐不腆展远愫并希命主者幸甚
　　
　　答何世兄
　　
　　比者忽而闻老师上仙之耗不肖惊魂欲絶失声而长号曰天乎吾师遽至此乎前是维扬吕逸人者以老师书来不肖敬问起居无恙逸人为言老师神甚王肌甚固少壮人不及也问诸公大哥斑斑擅文藻美声誉不减河东三凤不肖南向手额吾师百岁其遂见三凤一日而仪于廷哉秋榜四驰亟物色中州贤书觖然不无遗珠弃璧之恨久之乃有告山颓木壊者矣吁嗟老师身为帝者师不克究厥施于爰立而林泉之日月又不跻于上寿岳降星孕其何为耶门墙旧士絮炙多时千里闗河逡巡未发而吾二哥远使相辱曰是惟先君子遗意永言恩义能无痛心戚恸而已嗟嗟吾师已矣不可复作矣浏览所惠二刻本末纯备经纬具足真吾师为不亡而大复先生代兴也区区之愚犹愿一意本业光踵大科而后肆力于古文词可乎以慰吾师幽遐而顺适吾师母太夫人晩暮无大此耳若家庭门戸非意不情之来斯其细小然适足以为吾缮性练材之助也何如损贶谨拜稽手不腆以谢遗体良重慎爱千万容专上不次
　　
　　答边宪副南亭
　　
　　顷者老公祖自霸上移镇新城所部益薄边位望亦益重先声制敌长策殿邦安肩背以安腹心恃力不细小须日月立起勲名晋而秉节钺开大府真眉睫间事耳葢宣府中丞之自蓟门迁而亦实自吾江左迁也有成例矣矧昔淹今利非独官评良亦天道然乎不肖弟恨隔二天幸专一壑布帆蜡屐诗巻棋枰尽容送老所念把臂何年谭心何地兴言惆怅远承芳讯载拜损贶便堪持付酒家召村老对篱菊擘蟹行觞为欢乐休官人不妨频醉也何如谨因使者声谢并寓不腆展积愫所希垂察军城早寒折冲心劳惟慎爱
　　
　　答陈太府
　　
　　乡者不肖堕风波中而门下指天日为雪之知己之感与岁俱深矣门下用望郎守畿郡而忽亦有齮龁者不问而知以才名遭忌命也然南移而得海邦雄镇屹然即朝有公道可知计楼船当过梁溪每与周孝亷引领福星计得遮谒而仙帆夜渡闗门紫气瞻望空劳我情如何承损贶伏拜明贶仰见至懐不相遗弃使人铭感使行甚遽率然布复俟徐乐清之官当专启寓候猝不宣尽
　　
　　答胡少府
　　
　　公自师席领郡符为逺于春明矣扶冯雄镇国家所倚为右臂者而又当积祲之余拊循劳来上所以托重恃力实于公乎在公用文学饰吏治政成誉起晋而耀郎署肩弘巨勲名何可量政须努力此一畨耳不肖孤根朽株为圣朝弃物公安所得长者之言误相呴沫虽然吾乡好山水不肖颇健饭善酒布帆蜡屐徜徉其间以阅世送老何不可也吾终不以此易彼矣尊公还辱贻书寄讯且割月俸佐我游资公离广文亡何輙此厚损使人惭感因风寓空牍声谢殊不宣尽临笔神去
　　
　　答王宜兴咸所
　　
　　荆溪梁溪相望百里而遥而不肖惰也尚未克一谒堂皇修起居之恭耿耿而已侧闻慈君为政鳃鳃民瘼不难履亩而丈为元元谋万年之安暑雨秋霜躬行阡陌良亦劳只穷阎歌德邻壤向风殆有以也辱以逼除割资钱佐椒觞春风天来满门鼓舞谨对使者下拜且额手谢抠趋有待九顿为期
　　
　　答赵常熟太室
　　
　　拱读二赋云霞珠玉错落震骇子虚上林不得独歩汉庭矣若乃深心极思惟往哲是型惟民恫是惜此尤风人之絶调而作者之本指也讵惟称大夫才而已哉权舆一割老父母精神政术实在此书何言海虞虽以拊循宇内可也拜教之辱惟有叹服并谢不次
　　
　　公启樊二府
　　
　　昨诸生中有传老公祖台旨以谓赵父母管征廿六七两年南项钱粮分数絶少今甄别在迩例得参处者不肖辈窃见赵父母在事于国赋未尝一日弁髦祗縁年来旱涝多有或其调停于南北轻重缓急之间尽力全完北项而过寛于南项以少苏民力耳而今春涝灾益又甚是两年者实奉抚台明文停征故其迁而去也脱然无后虞即不意以累老公祖持籍握算而无以应也夫急公大义也催科首务也部院按数而责逋按例而科罚督促严切自其政体惟是赵父母以老公祖为天而百姓且以老公祖为命今日之事亦惟老公祖为政不能无望于鼎力一担当者所恳曲意包荒婉文置对一面不妨摘催以塞上指庶当事者有所藉手定从寛假而贤令保其终誉元元慰其去思讴德诵义曷有穷已不肖辈不胜区区敢以父老子弟皇皇之意请
　　
　　公启梁理刑
　　
　　谨启敝邑尉许父母智生等耳而目之凡二年于兹矣兢兢守其职不有纤芥之过生等甚爱重之顷蒙鹾台责戒闻所督过在多支朝觐公费及克减火夫工食夫觐费有无多支非生等所知窃意库金铢两并有主者尉故解事安敢越例而索也即索谁其与之若火夫工食颇有说工食原取诸门税门税向多冒免尉一切清出是其能也乃冒免家无所匿弊益相挨不肻输税而工食遂不获以时给火夫与冒免家交怨而谤行矣尉其何辜乎然此已事也江台旦暮且按临已破之甑将无再辱夫邑有良尉而使为法受恶又庭辱无已非尉之耻而生等荐绅之耻也仰惟老公祖至明至仁靡所不覆露生等乃敢以合城父老之意力为请命所望矜怜昭雪曲许自新尉幸甚生等幸甚有如尉果得罪于民者鹾台之恶犹吾恶也而生等以私庇之其若公论何愿言博咨特垂清听率渎不次
　　
　　与边南亭
　　
　　客■〈禾龟〉荷芳讯仓猝声谢蓟门三千里恨不克奋羽立阶戺効起居之恭耳江乡借余春棠阴贲然士人赓衮衣稚子拭竹马吾君何当下五云拥节钺来乎葢咨咨讴慕之焉矿税遽反汗庙堂能回天否老公祖守在尺五何以为畿民计兹宝坻汪尉国宾者弟佐铨时笔史也弟得告又尝护弟还里门顷闻以承奉税珰为直指所督过嗟嗟此辈声势熏灼不啻虎狼而责小吏岳岳折其角乎譬以莛撞钟亦何幸之有矧此似出萋菲非实有是事者伏惟老公祖怜才恤小如天之覆尉业不胜顶戴惟是直指且报命假令送部考册一字小劣堕入深坑矣屋之乌梁之蚁敢望推恩保持予以优考卒兹浮圗弟良亦有荣藉乎哉谨因筠塘恤部邮上片牍千万留意临文皇恐祗余瞻恋
　　
　　答陈大司农老师
　　
　　岁中得老师书长跽捧读恩义满楮窃惟门生不肖以老师当国而不幸早废不获奉麈缀武以观勲业之盛此门生之不幸也惟老师经纶大手何所不运量而独丁此不可为之时而莅此不可为之官似亦老师之不逢也顷者有报有縁开例言者门生不以恚而以喜吾师用此弛担荣矣俄而谕旨罢矿税留两大臣门生愈益喜吾师用此终事上又荣矣乃寛政遽反汗部疏三诤不报而老师尚亦坚卧门生于是且恚且喜恚者叹回天之难而喜者喜吾师犹及用此弛担而荣也夫矿税之祸易见也而酿之在主上边饷不时发苟旦夕无祸耳而责乃在主计门生故谓弛担荣也老师忧国而忘其身门生忧天而忘老师爰输沥肝胆以进所希矜其忠而恕其狂幸幸疏刻委序敢不唯命俟黾勉执役呈政清源浔阳二闗皆隆遣而皆以属门生旧游非推师恩曷克臻此顾此二子并克自树立知不负推择也并望始终造就唯门生亦有荣藉乎手勒不具陈
　　
　　又
　　
　　诵手谕仰见老师无一日不思起沟中瘠而青黄之也顾彼虎视者不眈眈乎爱我哉其中沮者耶然以门生之不肖而庙堂犹过听老师而毋忘门生也门生之荣荣于青黄矣谨百顿首以谢
　　
　　与堵江山太冲
　　
　　丈令岩邑岁满而政成英声流闻蔚乎茂矣上不能废台諌不置安能按征书使不时下丈之用尤异褎然举贤良首驿而召也其在眉睫间哉弟不肖托在雅故跂而俟之以为吾林莽光兹县父毋许尉智被逐归闽道出江头敢寓一牍往尉兢兢在官不私人一钱而不幸中谗去伤哉贫也至不能挈妻子吾侪搢绅稍佐之费始克成行闗路迢迢既阻且艰如天之福可以干泽丈仁人也以桑梓之故给少夫与之出境不令立僵道傍不俟弟言之毕矣率此惟怜察万万不它及
　　
　　与刘兵部楚盘
　　
　　往吾刘氏外表以里门一健儿而亲家降贵而饮食之又破戒例给札使执以梯荣地所以为不肖推恩踰其分矣而吾刘氏甥家报归数言亲家礼遇之殊等即顷者援纳遭驳至尽力为分明以渐有挽回不肖闻而感颂可知也而会徐氏鼎祚亦去而游太学乃敢奉数行谢德意遂令藉手长者之子资禀素开敏不至溺纨袴习而以孤童久夺志家累鲜专一之效兹游似鋭然将有所肆力亲家艺林指南也无惜提其耳何如兵食调停犁然石画日奉教乃知事虽纷丝殽乱靡所不可定而异日艰巨之贻必有属国家无忧乏才矣并不次
　　
　　答费太学
　　
　　铅锡相望千里而遥风马牛不相及也公子徒以莆田郑初知菰芦中有不肖又因吾吴博士习不肖里闬间事过而辱赐书请所为不朽其母夫人者公子孝浮于刻木而义笃于命驾矣不肖既受命退而浏览诸刻集连璧大珠光采陆离纷不可摸捉不肖椎鲁不能定公子文窃念公子年少耳乃其撰着业褎然满家有如一日致身青云缵戎绳武丝纶世业于是乎在不肖庶几从林莽间睹之所委属窘他役仓卒未能俟杪秋当勉为立传付博士所使以时邮寄不烦再使也闻尊公栖东山甚怡恱不肖用职事尝奉教武林瞻慕至今希为道拳拳函贶敬拜不腆藉手侑报牍何当觌光仪春树暮云行劳梦思矣
　　
　　答张明府
　　
　　西蜀征殿材连岁不得休顷困军兴甫平耳此之为难视他省亡虑百倍而丈屈为县无一事不烦擘画悬知诚与才合调停剂量绰有妙用庆民沐浴膏泽中人歌戸祝可以想见比及书最褒命且下朝廷惟疆圉是虞决不当负劳臣也不肖位过其望归来家山与乡里衣冠啸傲烟霞间尽足自愉快尚安得复作春明旧梦诵手翰长者之言也惭感而已杨宪副得数相闻否神明茂宰何上官不爱重而须根柢为远贶敬拜土种各种以志德意四币非所敢承也惟亮在率然附谢词不宣懐
　　
　　答杨侍御意白
　　
　　不肖闲居惟此一时也利臣四驰山童泽涸宇内怨声若沸而犹俛首帖尾无敢遽动者直指之使提纲饬纪建威销萌有所以弹压于上也虽然长此安穷不虞一朝土裂乎公今三巡矣得代且当还台天听甚高何以挽回更彼弦辙不肖业絶意人间世甘老田间惟是匡王定国开弘济之业吾知已能为之不啻吾身为之也公其努力霜函远坠想见懐人之切飡钱分饷毋乃太损便堪买山何论置酒敬谢谢輶车道锡青林一顾能如约乎望之望之
　　
　　答高户曹衷白
　　
　　公为闗业已得代商民口碑翔播四远山中闻之慰喜可知公还朝且绾篆正郎位领剧司方今筦库如磬悬边人待哺以日为岁讵不至危急而当事者过而求宿逋不已椎骨及髓邦本独不当念耶公今之贤者也卓识深虑筹之熟矣国与民之间愿言调剂以幸苍赤北征尚暑慎葆为期
　　
　　答杨侍御意白
　　
　　公还台后微闻绣斧且按中州矣忽而见按辽之命辽自征倭困征发光景凋敝定非曩昔比而益以采榷惟恐其不尽更山林啸聚几成大事非公调停弹压扞此疆圉不因而失陷者几希旧台事何乆不成勘此又一难题也虽然以至公至平之心处之何所不可耳使来自东方逖哉劳人所损贶敬拜以奉宾客对使额手谢以法台清严即一缕不敢将报也公亮在筹边劳苦为祝慎爱
　　
　　答刘侍御在田
　　
　　林中人窃见山泽多隠沦而又闻宫掖多隠忧入而讽谕出而消弭以为国家奠万年之安政台省事也公其尽力不肖慵心傲骨自兹恩放亦惟是社榆垄树以娱晩暮公入都无何遽而书及之且佐以损贶诵公之诗把公之觞坐上客满尊中不空夫复何求哉谨额手谢因风布状惟公慈亮
　　
　　又答刘在田
　　
　　公性薄浮荣学臻空有此是山中十年大领悟所名大知识者然而拔薤锄莠以沃善根植危苏困以培善果住世度世愈益大功德政不必枯守蒲团为清凉福地也不肖欲界安身嚣尘满目诗文之障酒肉之縁种种业案独以春明旧路梦断心灰除却烦恼转生欢喜聊足供知己一笑耳公其谓我何法署清严书贶再辱恍若把臂倾郁輙兹再寓空牍以谢公幸察
　　
　　答金计曹我平
　　
　　清源分署故是好差遣今中使横攫人行旅絶希道路以目葢昔人有其利而公当其病昔人享其易而公遭其难民之脂膏国之血脉有大可忧者至而郁悒不自怡传所称恫鳏乃身非耶顾劳臣智士长算远虑往往不在彼而在此斯其说在易之损不得顾身名而为一肩负也寒天异域勉旃加飡
　　
　　答陈中丞毓台
　　
　　初明公仗节钺镇滇不无虞缅也今帖席卧矣即驱缅不无虞饷今所在露积矣天下见数年来滇之无事也以为明公拮据卒瘏大有造于滇而不肖以谓何啻滇也葢大有造于天下夫倭自外瑕者也哱与播则内衅也当局者举事一不当而疲海内之兵力而始就平帑藏悉空赋敛益急池鱼林木所从来矣明公不爱其精神谋略以策滇不恤讥谗以扞滇而其福泽至被区宇勲伐着社稷古大臣实心为国家固如此虽十年不入朝不肖窃见先朝周杨两文襄项襄毅诸名公皆暴露行间劳苦而功高久乃晋秉枢筦登相位今日上所以用明公与明公所以报上正不在外内淹骤间也何如远书从天萝薜改色禽鱼弄影损贶下拜佐宾客资归鸿取报迫仓皇寓空椷以谢一日明公奉驿召入朝旌旄道我梁溪不肖遮谒军前九顿矣
　　
　　答堵大令太冲
　　
　　弟废弃之余甘老丘壑絶不作春明旧梦而顷李通政者辩疏中复蒙波及夫鸿飞冥冥弋人犹篡之耶世弃君平政不知君平亦已弃世矣丈绾绶六年饮冰一日循良之绩直与江郎三石同其崔嵬虽然百尺竿头尤望殚力以需内召星变示异其占叵测而家乡四月不雨二麦未芽米价顿腾盗贼多有兼之催科猛于火贫富交困官民俱病不审来春景象又当何若辱损书贶率谢漫及不觉缕缕积愫容特展临楮増懐
　　
　　答杜臬副见田
　　
　　不肖居则惟国家不惜百万兵力以救朝鲜而朝鲜卒赖以存也顾此一役也行间徼外为居中而制胜者吾相知中凡三人焉比于三杰矣然岷麓以身徇沧屿以官■〈彳句〉而公独收完效晋崇秩身名俱荣主上尊宠之若金汤然士立功名讵不以时哉蓟门度可二年烽燧不警羽书闲闲巩肩背以巩腹心攘外安内功在庙社意节钺又旦夕畀矣不肖被放乆业絶意人间世恃公等在事建威销萌培太平之基林中人穏卧烟霞岂不沾赐远使垂讯深悉存注飡钱分饷毋乃太损下拜知感五云极目占谢心飞
　　
　　答章湖口继枫
　　
　　公初上即不肯为中使屈稍以相忤便飘然欲解印去士民挽留上官敦谕而犹未出也兹辱翰示承已勉出公品高格古又大贤之后士大夫所心重初政有此举动风节凛凛自今第加一段耐烦工夫遇事掣肘处略可调停剂量无必以去为高也葢去之意不可无而去之言不可恒有恒以去为言虑猾胥奸民窥见意指或相縁为弊以玩我又或相构为衅以激我而我堕其彀志未必行而身罹其累矣公无欲人也无欲自能烛奸自能远累为四封赤子呴沫一畨而数言归乎不揣献其愚忠不审高明以为何如率复不次
　　
　　答范方伯晞阳
　　
　　伏自通籍以来而吾两人者盍簪联袂不四三指屈也同桑梓又同游曲江讵鲜宿縁而旷焉若参辰乎念之怅然芸翰从天启函回环读恍疑暂面追惟曩者幸与曙台年兄共事恨不获一日而登翁丈九列以表仪都人士其后事多所掣肘而弟亦荷恩放是天犹未欲显暴真儒之用于世耶嘉帙三种学术世风醒迷救溺谨拜明教赋刻遂揜扬马何得擅此寜馨艳慕不可言敢问阿翁仲固兼才游戏而为之奈何不令专一本业而分心驰骛为也猥恃世讲言布朴愚不知其陋临笔瞻遡
　　
　　答尹中丞春寰
　　
　　顷弟所举士袁参知之南因寓一牍往葢别不四三日而翰使从天下矣良用寛慰惟浙地大物丰蛊蚀其间而迩时中使驿骚虎而翼蚕而食椎剥滋甚节钺大府所左提右挈以抚循元元亦惟此郡邑吏耳假令吏治循袭巧者规厚利强者博名高元气益削大命且蹙虽有能者其胡以救之翁丈不胜愤积方下车极力澄清风猷所树百城凛凛奉法争自祓濯以避严谴吴越首藩百万生灵实恃有寜宇口碑流传无论衿绅氓庶如出一辞弟山林人闻之絶真非苟为谀也愿竟鸿烈以须枢衡之召率谢并祝崇护为期
　　
　　答顾大令
　　
　　岁且逼除忽得函翰启而诵之言言皆肝鬲也比于促膝矣以公之才实能用文学饬吏治者甲第人徒有其表耳今伸纸奋笔含英吐华如公几人哉嫉而谗固宜然而居才大难遇此辈人尤难彼自不能而吾示之能彼以吾为有心炫之也则难吾能而示之不能彼以吾为有心避之也则难无独大篇高咏即一牍一文者为人激赏俗吏侧目矣虽然孟氏言之矣至诚而不动者未之有也吾不期于耀采不期于铲采物来无穷吾第以眞实心应之有所见解吾不能缩舌有所施设吾不能缩手期于尽吾所当为者而止吾不知其甲第少年人也非甲第少年人也期于尽吾礼而止久之定相孚信相倚藉昔之嫉而谗者转而爱以誉矣何如率谢并布愚忠不悉
　　
　　答刘宪副应沙
　　
　　唐人诗云日晩江南望江北寒鸦飞尽水悠悠情人景物千古一日矣不肖长伏丘壑往往作濠濮间想睠言知己实奉玺书巡行其土而不克摄野人衣冠望法台亲未光云天莽苍江流限之我劳如何岁聿云暮忽此芳讯遥惟建节使君弭盗行河救荒问疾驱驰良苦虽国家腹心之患陵园根本之忧赖以销萌因之巩固然而风雨积露之瘁其形机牙窽会之烦其心玉体来疟头须为白固其理也幸已太康率谢并复临笔心驰
　　
　　答屠礼部赤水
　　
　　别来忽复六七年俗子守一丘不能蹑一两屐访诸名胜因求先生于烟霞竹树之间追惟少年时通籍定交相驩若兄弟今便如隔世那得不相思昱上人来得手书数行不啻雨花从空中下者诵之知道斾将从广陵渡江道梁溪幸一会弟而以阻冰却度海东还也何縁之悭一聚首而造物限之怅望如何上人归附此奉复容嗣布
　　
　　与王宪副慎轩
　　
　　舟中夜别裘葛屡更山林人望西南天法星荧荧焉知鸿名骏伐剑阁齐高矣周百里幸而晩成不负大知己怜才至心也乃弟不独以其成名喜而尤以其官使局喜此意想吾二人同之兹新寜吴簿本慈亦晋陵人郡幕迁此官其才识畅朗似不肻为俗吏者惟是蜀道大难卑栖可念所希推恩覆露使有所恃以効奔走幸甚临风落墨词不宣懐
　　
　　答朱学宪金岳
　　
　　吴胥分袂倐踰两朞岭外别一天提衡驰校良苦追惟公守苏则数病苏士不饬又往往甚常熟士比竟以败具如公所虞县官至勒停一科试守亦解职去祸已烈矣虽然令公在事士安瑕而噪即噪片言折其角可也度不至决裂如此则叹乡者民变不三日大定市不易务官不易常赖公敉寜力耳民变而后征公得民之深士噪而后并征公遇士之善彼其士民讴思之回视别时转笃厥有以也损贶暨二录函自万里下拜知感媿靡所报临楮心飞
　　
　　答杨督学意白
　　
　　语有之经师易耳人师难也公祖以简重质朴恂恂如书生时所称人师不虚耳已览所颁学政一切崇尚本实屏黜浮薄若乃岁课月程真循循之诱哉士习自海虞一处分后渐似检束大都爱士自盛德事爱而曲护其短以酿成其骄横亦当事者过也公祖第以公心平心提衡其上何束湿弛衔之虞乎愿无深念属者津头一晤至勤车骑入城鄙心方局蹐公祖犹娓娓言之是使我重不寜也媿媿率谢并复俟法从还留都当嗣上不次
　　
　　答赵司理如城
　　
　　理官守三尺未有八年淹者有之自公始而晋留省参戎枢主恩不薄矣书来德意何独勤回环把诵忧天悯人言言激烈虽然此海内一大刼数也度伊周大圣贤另自有一段格心学术高皇帝功德无古威灵在天当不使金瓯瓦解不肖已矣补衮弘济行赖公等林中人其藉手穏烟霞卧矣损贶下拜空椷寓谢词不宣懐
　　
　　答耿常熟蓝阳
　　
　　铁笛子开口便竒崛皆千古诗人文人所不经道者使星斗乱坠神鬼号哭矣至兴革一刻求瘼剔蠧抑又何详宻委宛自结于民之深也彼海虞一弹丸何幸士得仙令为弦歌民得神君为葢载乎春湖水生当棹小舠叩堂皇颜色不宣
　　
　　答陶大司成石篑
　　
　　公谢雍席之召而安板舆之娱潜龙翔凤海内想其声光慕其丰采真不媿居东山之乡者即一日起而霖雨九垓羽仪百辟林中人分华割荣其未有量也长儿雅为公所许可而不幸舍我去是惟不肖俭于德丰于孽以及于是嗟乎已矣温翰远唁读之老泪如迸泉转増悲感虽然不敢不奉慰勉强自排遣也台荡久已意往一畨摧伤兴便索然傥赢博成封济胜不乏终圗毕此山縁并践芳约耳雪涕占谢词不宣心
　　
　　答叶阁老台山
　　
　　日者旧辅新参一时并命朝野鼓舞想望太平矣而老先生尤所称明公独妙年者龙象之精神宇宙内事何所不担负黄阁三十年清风亿万古敢为舍人诵之早已牍一笺谋遣次儿效燕雀贺而会厥子中痘逡巡不得发乃周季君归自白门则俨然以函翰来矣登枢而问布衣古名相躬此盛节者几人良用荣感方今时势士大夫所责成相臣甚苛而相臣所以补拾剂量亦甚苦顾上明主也亦刚主也争之烦见谓收誉争之切见谓沽直何益成败上在位久于公卿台諌多所厌薄而于执政恩数独隆重尚不废累朝之遗焉有如诸老聨翩入朝以至诚恳恻之意力请召对幸而垂许盟心造膝同词合陈圣衷其必有感悟也决壅政撤利臣格天勲业定在此行林中人拭目观其盛焉币贶集刻俱下拜讫北向占谢极目五云
　　
　　与朱宫谕兰嵎
　　
　　留都阁下桑梓地也而以宫秩领翰篆葢无一日不昼绣哉梁溪相望不十舍而近而不肖屏林莽又病苦因仍不克奉尺一问木天故人耿耿可知己顷彭上林传示东使一刻而余大司成亦以雅游编见贶珠揺玉映不啻窥见作者一斑矣白云自怡高山在仰所希崇鉴神与书驰
　　
　　答曽乌程兰若
　　
　　客自苕城来者具言荣任席未暖而巡行阡陌吊灾问疾苦即古所称已饥已溺不劬于此矣且其劝赈也独以欢而不以威慈君作用略见一斑即返祲为丰何难乎枉坠笺翰贲以筐篚敢不下拜谨额手谢董氏婿猥托二天光庇百口范氏诸世讲亦津津诵恩斯惟屋上乌终为环下雀耳并为志感不次
　　
　　答王计部华岗
　　
　　日丈所托王鸿胪寄弟书把诵知感华崧兄不得意于其身而得意于其子固当吾两人滥一第矣而吃亏受枉处政自不少有如两家子不若沈家子者不妨引例问彼苍何意也一笑遥闻燕齐大水而吾乡顾旱旱而久使君数飞檄督吴逋讵乏香火情乎所谕谨唯命病脾守艾火推枕复此殊不尽丈慈亮
　　
　　与纪明府
　　
　　顷王茂才从礼来访山中始知明府随牒令萧石福星荧荧瞻慕可知茂才葢不肖乙酉浙闱所尝校定者临上榜而忍爱割舍意其后科必峻发而竟堕落迟局也才士之厄我实贻之顾其志贫而坚伏枥而不倦千里门下倘肻推恩回盼造就此老门生使与少年争驱不肖实藉手塞咎幸甚闻其子童子嗣登弱冠亦有文亦不无望门下之拔而收之也渎请不次
　　
　　答刘兵宪应沙
　　
　　乡者王鸿胪还得报牍公自言所繇废似本之钱转运为祟者而其实不然也转运为人疎而轻脱口语不检点则有之若夫深机密械阴为穽以构人决无此伎俩也颇闻有它僚尝借转运名揭公于中丞中丞一日问焉而转运骇焉遂置不谈公所疑殆是类乎总之已事只宜付之东流耳林居亦是有一段乐处公达人也想极夷旷极潇洒不肖过来人也敢以此劳苦书到恍若暂面何当促膝一倾郁积临笔耿切
　　
　　答张兵宪云台
　　
　　自荣任后而翰使再辱不啻两畨晤对矣慰慰江盗之有窝此本论也犄角耳目务潴其窟甚善顾闻诸道路以盗之魁踞海外一山离内地可四三日程者不审果然否厚下安集以建威而销萌是在公等耳顷见邸报上霈然诏罢矿而又不惜以税之半佐将作则其尽罢也定亦有日英主举动毕竟非臣庶所能窥圣德顿光太平有象林中人鼓舞呼万岁讵在山氓途旅后乎维扬自昔称繁华地乃琼花箫月久已凄迷矣多谢至意兹兴恐未易发也因风寓谢临笔神往
　　
　　与朱大司成平涵
　　
　　客岁使者还浔中曽辱以手书来谓非我治诸生而诸生治我耳读之不觉絶倒夫惟诸生治我者而后成其为我治诸生也道岂远乎哉教岂异乎哉兹邑子吴桂荐黄道弘并名家子也奉例趋馆下卒业不肖实忝周亲不敢不以一牍为根柢惟门下推恩流盼特垂造就幸幸率尔不次
　　
　　与胡太守镜阳
　　
　　昨陈兊部自武林来却言吾姚江师即且用播功驾而北候新除辇下也不肖不觉色喜以谓此诚贞士劳臣展采扬声之秋也顾徐而不能无疑凡叙功而得辇下候命者必其非自免而后可其自免者非即家拜不得起也不然则其奉部札敦促诣阙者也不审此一叙公亦接有部札中亦载有诣阙文字否出处大矣昔以弃屣今以弹冠若不得一札藉手者幸毋轻出冒干进之嫌为少年所窥金石之交不敢不献其愚以质于执事者惟高明财幸因风寄此不次
　　
　　答林太守丹山
　　
　　立秋日得丈书时暑政剧发函读之所谓奨借弟与期许弟者甚过当弟不胜媿益之汗矣已展鲤湖册子羣峰落翠九漈奔流飒然满堂生寒若身到仙都从知已坐幽石看飞瀑大快意敢不拜赐奉为世宝国有大庆恩诏叠颁山泽捜英弓旌招士此宜首及建白诖误两项人其次乃在负大才抱大屈而不幸挂计籍者则破格收焉丈其一人也弟具既薄分既踰于吾生溢矣他非所闻一花卉册子吴友笔也不足当大方雄染并绣达磨一幅聊以为报惟命之主记临风勒谢词不宣心
　　
　　答诸醴陵留方
　　
　　不肖之以南宫捷急公等殆有甚于公等之自为急也虽然士亦在所自树耳有如仕而为德于一方使其民尸而祝之勲名亦何可限量醴陵之行愿无自菲薄清慎勤司民社者三字符也贱辰何足烦记忆而公于捧檄倥偬间犹割修脯之余相问遗敢不勉拜用佐汤饼光樽俎乃币贶则非所宜滥也惟亮之率谢并复词不宣懐
　　
　　答杨中丞沧屿
　　
　　翰使忽至亟启函疾读娓娓数百言回环绎之悃欵甚挚叙致甚真不啻连床接席把臂而披腹也慰喜无以喻窃惟公提戈异域墨缞从戎此国家所未有之役而亲督将士躬冒矢石几生繋两倭酋致之阙下此臣子所未有之伐乃天不欲厌祸滛雨为祟人不欲成美谗口为殃进以为退功以为罪嗟乎寃矣中山之箧何必乐羊然哉林居阅邸报上业深雪公且拊髀思公而顷者九边方汲汲多故微公谁可急使者即家畀节钺为疆场扞为社稷卫斯其时也语不云乎失之东隅收之桑榆开虎门绘麟阁勲业炳炳照寰宇无复叹髀里肉生矣惟是不肖梦断木天心安草野而去腊乃不幸夭吾长儿生而劬于书自经史外往往从异县捜异书缮写翻阅参互考订颇博洽举子业亦颇雅正而一疾顿不起是不肖积有衅孽而神降之罚也天乎长者如此少者更何望已矣百感俱集百念俱灰摧楚正新敢具以闻大贶以币将又以参饵参固病子所急需者诸儿胡亦挂公胸次承亦遣惠使布楮墨公独高于世谊也遂率之西望九顿谢聊展不腆以侑报牍非所为称惟澄鉴幸幸情长纸蹙未悉所懐
　　
　　与吴学士复所
　　
　　不肖以虚薄滥殊遇积有岁年自惟林卧善病凡起居都阙如即大礼亦堕废而公顾不惜枉车骑贲我罗雀之巷荣感可知已遥闻旌旄北指光华载途亲知间歌骊折柳极衣冠饯送之盛而不肖方在繁忧中惆怅不前谨遣一介泥首津庭赍献不腆聊附于行必以赆之义惟是俨然麾顿为幸圣度容言衮阙待补伏蒲焚草想闻风议虽然论事持大体不以细苛论人观大节不以微瞹斯老成所以主国是而迂腐所以赠知己也公其谓然否率尔不一
　　
　　答孙大司马月峰
　　
　　林中见邸报知翁丈以定乱事为言者所波及既以叹大臣任事之难而中旨勉留甚温倚毗甚切又以叹明主任贤之笃然而恨道远不克相与把臂一询事理始末惟有耿耿弟近况盖强自排遣改面对人耳岂其慕旷达而忘苦楚屡辱垂慰悲感而已率谢不次
　　
　　答华商丘本素
　　
　　郑非弹丸宋盖岩邑当事者为氓庶借才英声四驰矣管内向困河患继以秋霖虑妨穑事约已饬吏简讼缓刑以一身救百姓度茂宰饶为之愿言努力高少师诸刻最不易致兹获睹其大全大快事也沈少保社约大学八条目似都在此书吾辈之社于乡而止于嚼酒噉饭而已读此媿矣媿矣倘更有别刻毋论谁所撰不惜续惠是惟陇蜀之望仓卒占谢词不宣尽
　　
　　答施嵊县
　　
　　不肖自以年衰矣足力尚堪济胜不以此时了名山縁更何待因以视次儿为名裹粮蜡屐直走白门遵江问竒登楼礼佛值贱生则于牛首峰头一面自寿盖生平大快事也凡半月余而归见使者得书如见大兄情事弥畅矣不肖寛慰可知聊此占复临笔神驰
　　
　　答周抚院懐鲁
　　
　　松陵津头晤对还而台承奉芝牍竢我乎衡门矣伏惟牙纛移镇真不啻天回地转吴氓戴香扶杖攀拥呼号声震门闗不肖从旁耳而目之窃以为大府崇严体貌隔絶非诚心闿泽下彻骨髓胡以来赤子之慕若斯之深也即令忌者睹兹景略亦当动心咋舌诧其希有悔其失言以方彼超拜登朝而闾阎了不相闗者荣华不倍万乎哉敢侈盛事以慰苦心飡钱割贶下拜惭汗仓皇布谢临笔神往
　　
　　答叶相公台山
　　
　　纶扉岩岩丽在霄汉老先生犹毋忘林莽弃物因张孝亷以书来某离席再拜启函捧诵遥祇师言俨然衮舄矣荣幸无比窃惟老先生精忠亮节独秉政几当此之时上病于壅阏下病于轇轕而苦心极虑一切代言批答传布海宇亦惟是坚持国是力为振刷盖社稷倚为盘石而簪绅望若砥柱久之亦委心而听元老亦造膝而谟格天回天相业光华未有量也某不肖辟于败辕之犊涸辙之鲋已矣不复作春明梦矣昔人有言举世有一人知我我可以不恨夫以某之无用于世而相师尝有意青黄之太宰公又齿牙及焉是两也庙堂之上有两大知己衰年病骨虽终老丘壑何恨之有敢仍因孝亷以手牍报谢感激之私曕依之悃殊不宣尽仰希台慈崇鉴吐握之月葆护为期
　　
　　答陈户部磵云
　　
　　午之冬而有亡儿之事其明年冬而有孽奴之事年衰运退咎积衅深以及于此命也乃今弱体亦竟病矣病得之泻泻五日而肌肉顿脱精神渐销冉冉业六阅月虽食饮不大减而瘦损良自怜不审尚得还昔健否也稍可喜者两孤孙皆已业文而大者尽已明习间有劲节或天之闵逝者而不坠其后耳门墙雅故想亦乐闻之为破颜焉力疾不尽
　　
　　答陈侍御中湛
　　
　　西台风纪获藉纲维入而簪笔出而持斧重矣而门下犹眷焉兴懐踰三千里问林中人眠食无恙不肖又自叹衰年祚薄形神销减已矣不复作春明梦矣孰其推毂而望弹冠乎区区之私第愿大知已以赤忠回主心以正论扶国是抉疑通壅安危定倾使朝有太和之风而野有太平之乐斯之盛烈则不肖翘首跂足而望者也飡钱割贶下拜惭感空椷附谢词不宣尽
　　
　　答吴兵马文石
　　
　　久不获晤对有懐缕缕郁陶不可言兹病中忽得翰示承留都新例之擢而后喜可知也此例隆庆间新郑相国曽一行之今太宰前柄铨不肖佐之亦尝与光禄署正同一题总之多繇言官建言覆有俞旨乃选择而使殆以京师浩穰奸宄百出非居恒强项有执者不以注也公此转或考语中见处乌生一事号为强力乎矧官在留都去旧辖不远诸台察诸司理声息尚相及物论官评访闻较易兹尤一便利事愿决策早赴无有前郄祗虞猥庸循袭非一朝夕从今体统规模却宜另议诘慝剔蠧全赖神采似必于上事前后打出一畨精神酌为欵目呈明巡视衙门恳其特为严饬奉而行之乃可一新观听耳惟高明努力损贶敢不拜赐伏枕占谢空椷皇恐
　　
　　与顾宪副襟宇
　　
　　曩游长安犹获与丈数通闻问今云萍万里矣瞻慕可知林居閴寂每思风波起时忌者相与含血喷我而刘济沧大諌独昌言夫夫亷洁士也吾得诸吾霸州使君云昔贤葢言之世但有一人知我我以不恨信公道如白日弟即长摈菰芦中怡然安之矣几谋因风寄讯一舒耿耿而今永平千戸王九思者还自征播来见弟告将回卫縁而寓此王颖人故将家子少尝为小吏事弟后以事隶尺籍然善技撃业用倭功得此官顷播事又获功矣实撄锋犯难脱万死易一生非比它人借资攘级者且其所收养家丁可三十人皆健勇足以相死故所向而克也丈勲名位望日隆以峻计望建钺开府眉睫间事耳倘推恩用此人备缓急令更得御敌其必能出死力报府主无疑不揣以名闻惟赐财择甚幸折冲良苦慎旃加爱
　　
　　与冯吴江起衡
　　
　　日获望履綦高山之仰慰忭可知晤对时所谈逋租诸贫氓絶不知何许人也偶縁其乞哀庭中不揣为儌恩几以奉扬仁闻而慈君转圜听之立散之归畊盖不肖抵家可月余客从松陵来有啧啧传诵者而后有以知老父母之于刍荛误采也倾葢不相疑荣幸无比会令叔督学公见过扶病占此聊以志感不烦批答
　　
　　宗伯集巻六
　　

　　●钦定四库全书
　　
　　宗伯集巻七
　　
　　（明）孙继皋 撰
　　
　　○行状
　　
　　通议大夫吏部左侍郎兼翰林院侍读学士掌詹事府事赠礼部尚书谥文恪儆庵周公行状
　　
　　万厯丙戌十二月二十九日故吏部左侍郎兼翰林院侍读学士掌詹事府事儆庵周公卒于长安之私第明年丁亥二月大明会典成政府疏纂修劳最公有诏予公恤其毋以卒官掩成绩于是吏部奉诏疏赠公礼部尚书礼部檄所司致祭工部治葬遣行人董厥事并获视二品翰林议谥上特赐谥曰文恪隆恩异数自国朝二百年来于卿贰无两呜呼休哉公之子官生炳文等徒跣数千里且哭且扶以公丧还里门卜以今年戊子十一月十五日葬公九龙山谕茔私惧纯懿鸿烁湮郁弗章无以示后世明不朽将沥血乞哀于当代之元老巨公怜而惠之铭若表若传而属后学继皋为之状状曰公讳子义字以方儆庵其所自号世为我常州无锡人其先有讳志善者累髙赀髙皇帝时以养老召见阙下抽一子从军滇南籍始隶军是为公髙祖志善五子次讳昌言是为公曽祖昌言子明逺公讳鉴美文行是为公祖明逺公子月川公讳浚工古歌诗书工小揩荐绅学士慕好其风雅是为公父盖自公祖父皆倜傥喜施予不屑屑事家人生产而家遂落然皆以公贵赠通议大夫吏部左侍郎兼翰林院侍读学士祖妣陆妣吴并赠淑人始月川公举子晩长曰沛泉公子敬其次为公公生则月川公艾矣公又羸善病月川公絶怜爱之甚于爱沛泉公而公五岁即善诵书一覧輙记不忘十二善属文十五游里中殷孝亷先生之门殷荆川先生髙第弟子也意不可一世独见公逊谢自以不及十八就学使者试御史冯公寘髙等以儒士试应天不第归而下帷发愤以为俗学徇华絶根要以梯荣阶进则可耳不可谓本领工夫也乃取五经及宋诸儒书暨国朝文清文成虚斋诸说切磋究之口诵心维久若有得间本章句参互注疏辑为一家言用以羽翼经传曰诸书彀语凡二十巻而复摅所自得别为日録见闻凡十巻自是公于理学特邃所为制举义亦特髙而不幸连持月川公呉淑人丧服除为嘉靖辛酉始举应天试乙丑举进士髙第改庶吉士读书翰林公故嗜书业被选则多购求书穷日夜读不休月再试内阁所为诗赋流传藉甚而公殊不自喜曰儒者经世亦欲以实学济实用耳独奈何薾然敝精神于壮夫所不为者哉诎诗赋不谭即谭不欲求工然有所独至卒未尝不工也隆庆改元授编修与修世庙实録戊辰分校礼闱己巳持节充正使册封荆藩还朝秩满给恩命如制寻奉命管理文官诰勅充经筵展书官仍修实録当肃皇帝初年稽古礼文之事最巨以繁而公所纂自五年至十二年靡所不搜采心独苦壬申升南京国子监司业南中诸曹见谓简逺相习为具文而国子尤窳惰不振公至则摄大司成事奋然曰留都成均夫非丰镐辟雍耶圣域贤闗于是乎在讵令陵夷若是升堂容礼甚严退则检功令进诸生相与剖析疑义诸生执经圜桥而听者人人自以虚而往实而归也一切差假视试次试次视其文即故人邑子不借以私而公实行之以寛有不率譬之百方不轻扞以法以故后先陟大司成至者按公成事相守若宪令而最后稍行督责荼毒周全之謡且形奏牍矣初江陵当国用操切为政公所首举士余给事■〈樊，心代大〉学居南垣抗疏指摘言极恺切江陵疑公所授意衔之甚然无以中也乙亥满考赴部词林前辈若今大学士申公王公皆以公且留不当复南而公竟守故秩以去会内计掌南铨者尝以他请不行故亦衔公又希江陵指思齮龁公以为媚而一时清议閧然不平其人则佯惊此非予意也公以此杜门请自免而诸生毎晨起大集跪门外哭泣愿夫子无终弃二三子如是者累日公为感动复勉出视事无何江陵夺情议起南中九列业具疏留有谓监寺不可无疏者同列商之公公指所名堂颜此何也卒不具疏留冬量移国子监司业戊寅夏抵京师六品且再考始进司经局洗马兼翰林院修撰己卯秋典试顺天俄奉命清理武黄庚辰再分校礼闱夏进国子监祭酒寻充经筵讲官公为祭酒如司业而法加毖绳贵幸子一若寒素寒素子精力于业未尝不津津宠异之也诸小侯以习礼至者必与语忠孝大节卒业受事絶不复与通时江陵用事久公卿多出其门造请无虚日而公独耽守寂寞课士之暇兀坐一堂以谓国家更二百余禩典制大备著述弥详贤士大夫言行烂焉多佚不传爰稽实録采稗官思述一代掌故勒为成书以自表见往往至夜分不停披焉故事诸生例月给餐钱惟是南雍赋郡县时羡北雍多倚办九闗税主者毎告乏诸生有满岁不得给一钱者而奸胥猥持其空劵责之官如责负甚或贷私钱佐公费屑越几不赀公约已绳下省烦节冗约诸生非亲持劵不得给盖朞年而足踰年而贫生得预请三年而所积余千金钱几十万乃大修葺公廨不仰费将作余且以赈诸生之死而无归者其综理周密皆此类也壬午以皇长子生给封诰如制癸未晋礼部右侍郎兼翰林院侍读学士未几转左比祭酒未有三年淹者而公独竟江陵没始徙官二月知会试贡举寻充会典副总裁先是会典修数岁无成功公故明习国家事则自命此余职也安可使此书不成于余手乃辍向所辑故实一意会典字勘句栉寒暑无所间卒以籍奏厥功茂焉夏奉命教习庶吉士冬改吏部左侍郎掌詹事府事兼官如故甲申议文庙从祀公疏王阳明陈白沙二先生可祀胡敬斋蔡虚斋吕泾野章枫山四先生不妨以渐议祀而深着紫阳内外兼体之学非徒求诸外者且证以所与吕伯恭书学者以求放心为主等语大惧后学弃循序渐进之阶梯希躐等径入之门路将道术多岐无以持一统而同教化虑至深逺廷论倚之冬礼部尚书阙吏部以今尚书沈公及公名上上用沈公然中外固心仪公旦夕且大拜也而会上置相今大学士王公即家召起于公为前辈山阴王公自讲席延登两公同日入政府实上所特简以故公不与推毂人意公不自得公正色曰夫当官任职亦惧不称耳谁能越职而希卿相之位乎且古贞臣志士闻以位譲未闻以位争入而考定会典出而课诸吉士切劘其器业意殊得也乙酉冬公病痔疏请假上为予假遣中使视疾赐蔬豕酒米等物寻满三品最闻上复遣中使赐羊酒钞锭吏部请给勲阶诰荫如制丙戌奉命副王公会试天下贡士寻充廷试读巻官于是公所病痔旋发旋已自以精力向减慨然欲上宫端印绶遽去走谒大学士许公王公且陈将疏请状二公咸重公端亮博雅不可使去朝廷力慰止之而公请愈益力许公则危言曰我固当避贤坐此公缩舌然未尝一日忘去也御史某新从外来将撼公洗垢吹毛无间置喙则谓公前不与推毂当亟去语侵公甚頼上明圣却弗省俄降温旨以公学行素优勉留公公再疏乞骸骨明人臣分义且曰臣实有狗马病不能终事陛下旨再下特峻不得请而三相君亦再至邸谕上意又岁逼除履端大庆非逺公为不得已出顾意有所不可一日召其子诲之曰尔识亷耻字乎夫古所谓耻在行已之间而今所谓耻在势位之际此正忧在世道尔小子识之春日大官设春饼公与宴归而荐岁事检点架上书雍容如平常厥明奄逝实无少疾云公天性孝友内行淳至木讷寡言笑欵欵若愚而蹈矩履绳望之知为正人君子事月川公吴淑人以寿终然月朔荐新岁时致飨輙泫然掩涕以为生晩不获早贵逮禄养也事兄沛泉公恭甚以日月上起居不乏絶姊孀于陈力抚其遗孤曰幸逮吾禄也居恒无疾言遽色闺门之内不啻如宾诸子偶得过不诮让惟色怒对之改而止不言而躬行家庭化之有万石君之风焉日有日程即一言一行读何书所接见何人备书以自镜夜犹卜之梦寐晨起家人望其色而知其夜梦有惬不惬也与人交不解为寒暄软语亦不习为龌龊疏节自揖公辅逮疏贱斤斤一禀于礼惟是敦旧笃故扶颠振急如恐不及友人陆应贡守都下生馆殁殡亲为铭其墓邑陈丞死纲运赙而归其丧诸如此类不可枚举架上书积万余巻多所手校朱墨沸焉至世所称古尊彛图画珍奇之玩不以闗目也室无衣帛之妾饮食供帐觕于寒士数贻书戒诸子慎毋买田宅为富人居贫者士之常也其简俭如此繇史官歴卿贰抡才造士所识拔士大夫遍天下而絶不肯以咫尺书私于人人亦不敢干以私请托无所许问遗无所受当晋詹府一边臣馈可百金公恚曰焉有人臣縻帑金若是而能饱战士扞疆场者吾不忍受也郄之固忠清孤介一心营职中间国是屡揺公屹焉中立终不与时俯仰持方枘纳圆凿不无龃龉于世然众方走势利如骛而公独块然迹与众逺故虽忮者卒亦莫之忌云盖公殁而举朝之士无不惊悼悲惋抱贤人之嗟及易名之旨下而又无不举手加额以为此吾君吾相万世之公也呜呼亦可以观公生平矣公所订正书梓在南雍者有周礼史记五代史而子彚则所自编辑者也未梓者有纲目纂要史汉类纂所撰着则自彀语日録见闻外有中书直阁记谓相臣系天下安危人为品隲媺慝具载以征往诏来顾不以示人有国朝故实则巻几二百草创未就所谓辍之辑会典者也所评选则有左国诸子韩非唐诗皆藏于家公生嘉靖己丑四月初十日迨卒得年仅五十有八配赵氏封淑人子男四长即炳文次炳谟继皋无似于公为桑梓后进而又踵武词林逮事公为宫寮公之逝也启手启足继皋实与焉退而痛公诚心直道完名亮节士林所宗仰自惟卑且近不敢逖引古名臣旧徳挈而张公归求之乡之先贤则公者邵公文庄之后一人而已盖文庄当弘正间文章政迹云蒸龙变业跻崇膴矣而以忤权阉废乃复兴晩宗伯之召坚卧不起论者以为天之不欲究公之用也公致身禁近闇然真修早负公辅之望而以忤权相徘徊两都时异事异渐迩枢轴而公不待矣寅清愍綍宣在幽壤亦岂非天哉然而勲名满朝著述满家嘉言善行蔚可师法者满邑里不朽大业后先辉映异时倘俎豆两公于九龙二泉之间虽百世可也继皋无似何敢輙评隲公谨因官生炳文所摭遗事聊为条具而复缀之如此伏惟当代之元老巨公覧而财择焉
　　
　　通议大夫太常寺卿掌尚宝司事仰斋徐公行状
　　
　　当肃皇帝朝社稷钧衡之辅时则有若华亭徐文贞公澄浊拄壊决疑扶危功徳隆隆烂焉信史矣而趋庭禀训家而忘其官官而忘其家以安文贞公相位几二十年维是长君太常公力多焉皋生晩辱词臣后不幸不及事文贞公而幸获偕其冢孙元春举进士甲戌元春亦嗣为太常也于是公卒且葬今太常手遗事属为状皋习公显懿熟矣其何敢不卒役公讳璠字鲁卿初号云岩中更号仰斋仰斋云者以文贞公尝颜其斋存斋也文贞公讳阶仕特进光禄大夫柱国少师兼太子太师吏部尚书建极殿大学士薨而赠太师得今谥名寿荣哀于人臣无两天子尝推恩于其父寜都丞黼祖礼曽祖贤并累赠如文贞公官母顾祖母黄曽祖母沈并一品夫人华亭之所谓佛子徐者始大以炽为江左鼎族而公之为文贞公子又贤也公兄弟凡三人仲琨季瑛并以四品服俸守尚宝司卿而公居长公生故文贞公编修翰林时也母曰沈夫人文贞公论孔子祀典不合谪推官延平而沈没公甫踰朞睟耳则鞠于其祖母顾太夫人自延平擢佥事提学浙江始置继而公复育于其继张夫人自少凝逺不好弄稍长治毛诗精其奥义为文伸纸落笔不点窜而公纔十五遂为其郡诸生试輙魁其曹人无不心仪公一第芥拾矣而都肄应天即报罢公弗为挫愈益发愤结知名士为文社切磋究之会文贞公召拜祭酒国子陟侍郎礼吏二部用三品满荫公国子生复藉甚六馆诸生间人且不敢以一第尽公而一夕蜚语公闻掷巻流涕仰天太息士何必甲乙贤书而后茂且竖乎夫汲长孺范忠宣不任子起耶何凛烈也归而尽弃故所习举子业一意读古人书间考论朝家故实四方利病搜猎揣摩几得一当而文贞公俄以旧学臣延登公如京师省觐遂为选人吏部授都事右府再岁转署经歴后府又一岁考满转署经歴宗人府于是大臣子官参军者往往相仿效为贵倨事幕府示骄蹇以为固当而公执礼独恭相竞为鲜衣怒马沈湎陆博以明得意而公独兢兢思其职右府羁降卒百余曹也人或犬豕畜之公为给毳衣酪饮必丰必时毋违其性后府校戍遣必据实毋饰空文收内供薪苇必衡其值毋以金钱饱猾胥而身染指其羡宗人勘王国名封必权县官费几何以为忧毋第庋髙阁盖公负用世实才而又抱其实心乃尔迁知府云南广南文贞公援故事请留侍得尚宝司司丞永寿宫灾司丞兼营缮主事佐将作拮据擘画肤裂而足趼不百日奏功上大悦赐白金云雁衣盖异数也超拜太常寺少卿久之以少卿领尚宝司事最后用文贞公一品十八年恩晋为其寺卿领司事如故公之领尚宝始与其竂钧礼惟是勲臣卫士铜符鱼钥夙夜出纳必慎必亲符政一新焉遭今上登极公受三品诰亦荫一子国子生公果茂且竖不必逊甲乙贤书也而一日忽念父子乘肩舆入朝得无虞盈满疏乞致其仕部议持不可引辞禄养亲例以覆而文贞公寻谢政公遽以闲身扶侍行朝绅始大服公蚤见云初文贞公位亚相也分宜实柄事分宜老且悖厥子世蕃专盗上威福以行其恣睢官以贿成若列肆然又好逢上怒为文致刻深起诏狱杕系贤士大夫风天下附已文贞公身秉素丝之节而无以易也抑心笃缁衣之好而有所弗能争公行文贞公令请托无所许馈送无所受务为粹白以相磨砺而又行文贞公意先后保护诏逮诸臣若袁公世荣杨公允绳吴公时来董公传策张公翀生者进药食死者调棺敛几中分宜螫无所惮天下以此多公且喁喁向文贞公矣而自文贞公请老公复縁其意为徳于乡乡人窘赋役则剏义田子弟艰于学则置义塾囚系郡狱而隘则辟其门三楹岁凶人饥则捐粟设糜疫则施医药给槥具大寒则散绨絮目触心惕所以施惠非一而公之从兄弟死无嗣者嫠妇孤女无依者疏族之吉凶无告者姑之子姨之子若女而窭者母夫人之所自出而餧者执友之才而贫者公倒囷倾槖为置后以祀为授室以爨为置田以赡为入赀以贡人人各如其意所出而宗党鲜不榖之子不祭之鬼贡者且领京闱解骤贵矣则乡人复以此多公而公顾不责酬海中丞为政齐民望风指齮龁公家几破公弗恨新郑修郄监司守令望风指齮龁公里中无贵贱眈眈幸鱼肉家又几破公亦弗恨吁而呼天文贞公东山无恙于吾愿足矣新郑败而事立释家得复完今太常捷狎至文贞公优游开八袠天子遣大行人赍玺书存问恩宠希特照耀宇内向谋鱼肉公者乃皆啮指咋舌不自得世以为有天道焉公丧文贞公易戚两至葬而庐于墓生恨不识母夫人事继母如母也诸父为少司冦觉庵公奉之极恭谨处仲季间白首无间言少而食贫老而甘麤粝山海珍奇之味不以入口花石禽鱼古尊罍敦彛之属不以闗目衣冠古朴不问不知为九卿巨僚也恬愉澹泊不知为宰相子也盖文贞公相业独盛乃所从道徳性命之学有原本焉意嗣哲绍闻公家庭所濡染深矣公素强无疾晩而病痿痹又三年而病疟竟以不起是为万厯壬辰二月九日距生嘉靖己丑五月二十日子十一人皋帷国朝名执政盖两文贞云其一为庐陵公庐陵相四朝为国宗臣开八袠卒官休矣而独以汰子故功名损于末路华亭笃棐平格君臣始终以方庐陵不啻过之而又幸有贤子若公也居则能其家仕则能其官父子同日出长安城门比于二疏身名俱泰荣华到今不亦完福欤今太常撰遗事犹痛念其厄夫不厄不亨假令分宜不共政天下不多公忠亷新郑不修郄文贞公不睹十余年之安里中儿不构衅公健不病今太常不急请公疏乞身御软舆更诸子家饮极欢效陆贾故事也夫惟亨故思厄思厄故见亨之乐矣公之为文贞公贤子而又今太常之得为公贤子者岂非天哉皋不敏谨摭其大都如左以备当代立言大君子采择
　　
　　周母赵太夫人行状
　　
　　太夫人赵氏故吏部左侍郎兼翰林院侍读学士掌詹事府事赠礼部尚书谥文恪周公之配也太夫人累封淑人而文恪公卒官厥子炳文以父任仕都察院都事岁满太夫人晋今封视文恪公二品赠云太夫人之卒也而都事君业前卒其仲国子生炳谟将拜疏请恤于朝以日月之吉袝太夫人谕茔先期谋丐所不朽于当代之巨公元老而条事行使皋为之状皋文恪公后进士且姻也乡者则尝状文恪公矣于太夫人奚辞按吾无锡之赵相传出宋申恭裕王徳父之系讳公玑者始来占籍族蕃以雄凡若干传而为太夫人父小江公勉之饶于赀倜傥好义负人伦鉴母顾实生太夫人太夫人生而有贵征稍长凝重端慎言动矩矩小江公奇爱之不欲以耦挑达少年而阴求敦厚有器识者而文恪公少而成诸生魁其曹嶷然悫士小江公一见喜曰此真吾婿矣太夫人乃字年十九归文恪公文恪公父赠侍郎月川公母吴淑人皆己老家适中落文恪公则授书里中资修脯以养十九在外而太夫人以时候起居无阙吴淑人治家严朝夕饔飱一糜一饭须白乃许太夫人身立井臼间亲问姑所欲米几溢耶而后敢即炊以为常吴淑人病太夫人亲为抱持栉沐浣中裠调进汤药三岁靡所厌苦盖惟太夫人妇而后二老人安匕箸且安簟褥也亦惟太夫人妇而后文恪公安馆谷已二老人相次没文恪公废着以葬少资僦屋不足则太夫人脱簮裾佐之而后逝者安于兆而生者安于居且安于读于是文恪公辛酉举应天乙丑举礼部选吉士翰林遂为其院编修出为南国子司业久之改北转洗马司经局晋祭酒擢礼部侍郎已秩吏部视詹事篆太夫人皆从文恪公故嗜书自以通籍词林得竟其生平所欲读矻矻不减诸生下帷时而太夫人念子女繁手纫缉不少休亦不减诸生妇时文恪公不欲家于官砥砺冰蘗而太夫人谨身操作亦不去蔬布从南雍产最少女襁而自乳或劝太夫人贵矣何乃自苦为太夫人顾谓我数自乳儿今胡不然且我纵自逸乃公苜蓿斋中有余糈耶文恪公则叹以为今荐绅家淑媛清徳往往不乏至如此件实人情所独难咨嗟称异焉文恪公在南雍也而江陵相当国南垣余给事者文恪公所首举士也上疏诋时政江陵夺情公卿聨疏留而文恪公不肯署名留京为京察南铨有希旨相齮龁者文恪公不自得思引疾去太夫人好慰曰士在所自处耳显晦命用舍时也即去能违之乎乃希旨者卒亦无以中也而冉冉逼两考始量移北则江陵愈益侈文恪公以其钝口朴貌与相角立无改度太夫人守蔬布修鸡鸣之警无易操后江陵败朝局有所更易一时士大夫畸立成党文恪公位卿贰独无党孤立独介然中流不能无龃龉太夫人则进曰乡者固欲归今殆其时矣文恪公唯唯曰会典吾专责幸垂上上而请庻以明吾为人臣无素食也乎顷之书垂上而文恪公亦夕逝而太夫人痛可知也曰天乎吾夫子职之务尽而其身之不暇恤也则又曰夫子少而瘁于学老而瘁于职以死繄命也耶絶而苏者再维时方隆冬诸公方就卧诀见布衾练帐觕于寒士咸惊哀泣下既以贤文恪公而以贤太夫人嫓徳云太夫人哭文恪公可数年而哭都事君初都事君簿奉常用使事归所辞郄甚众太夫人问而知状曰此而父家法也勉旃报国恩使人慕称清白吏子使还徙台幕人之誉郁起书绩最然亡何亦一夕逝而太夫人痛又可知也而中又一哭女再哭妇忧能伤人浸淫病痰病良己又二年骤剧竟以不起太夫人为令哲非一其舅若姑微独生事死葬为之尽而己惟是伏腊祠烝必五鼓起治具在邸舍将事唯谨父母家圯于役为继乏絶老且死为调棺殓又为收恤其子弟之有才质者使无堕落文恪公有兄为诸生子敬同居二十年妯娌间无片言文恪公贵而让所僦屋太夫人忘其脱簮裾办也无子遣叔子为之后叔子者侧室子也而太夫人爱之如己子然夫人慈而严觇诸子所交名胜所行徳谊事则色喜无事而华其衣间口语小失輙对案不食以故诸子率美文行得佳公子声居平囷鲜赢粟槖鲜羡镪而独不忍人危厄毋论外内亲即在京师乡人有丧资斧困逆旅者缓急来叩门终不令空手去陆贡士死宦塾曰是惟吾子师仓皇缝衣衾纳之棺其敦仁重义多此类文恪公四肄乡会士三为国师再为吉士师所领校悉朝家着令藜杖皋席几以徇老不恒入内入亦嗃嗃数语闺闱肃穆宾如也而出而太夫人为谨扃钥束家众惟惧弗饬晩称未亡人弛严为寛扫一室奉大士像其中顶礼持诵若有契西方净慈之旨者寿甫开七袠宾筵之觞甫撤而溘焉终矣先是炳谟兄弟逼秋试将之南都太夫人属之曰孺子努力绍前光吾倚闾望之试竣心动驰而还而太夫人已前一日卒卒之日独叔子在炳谟兄弟自以违而弗及诀也呼天踊地若无所容于世而欲藉手如椽笔以纾其极痛语不云乎妇人之徳如玉在璞如珠在渊追惟文恪公名徳亮节幸已垂琬琰照泉壤而太夫人幽潜之懿实襄文恪公以昌厥家微兹玄宫一片石安所托不朽信来世乎谨次第摭而书之以备采择太夫人生嘉靖辛卯正月二十八日卒万厯庚子八月十八日得年七十子男四谕茔在龙山黄家坞之原
　　
　　特旨晋太仆寺卿致仕继山王公暨配鲍宜人合葬行状
　　
　　岁己丑南京鸿胪寺卿臣鉴言臣行年七十老矣臣位列卿于例不得用年请顾臣衰且病筋骨怠惰礼文之事臣力不任愿早放归田里避贤路书奏上为下吏部吏部为言臣鉴久废强起其人亷于进勇于退所请宜曲徇或稍増秩益级以明陛下惜才奬恬至意诏曰可其进鸿胪卿为太仆卿致其仕于是中外簮绅之士无不相与咨嗟叹息慕太仆公之贤而颂天子之圣也曰当官弗尸其禄爱士弗穷其力君臣之间具有终始如此公归甫半岁则病脾又半岁称笃忽而捐宾客逝矣悲夫悲夫国亡耆硕邑丧典型风流可师月旦非邈我思哲人岂复有宗族称孝乡党称弟如公者乎岂复有独行不媿影独寝不媿衾如公者乎岂复有清如水介如石如公者乎岂复有知足不辱知止不殆如公者乎公之子孝亷将以今年辛卯葬公青山莲花峰之麓启其母鲍宜人兆来合而手遗事属为状余故尝执经仲山先生之门于公通家子也然生晩不敢以雁行进而公行甚髙余北面事公久乃受简状焉谨按公字汝明别号继山王于江左为大姓入明有讳宏者居锡之三登里用人材判两浙盐运卒官有清惠称子二长惟一次惟新惟新抽戍辽而惟一自浙还葬运判公锡山下生子五长伯常公经有任侠风伯常公生槐庵公宗槐庵公生乐莘公泽乐莘公故诸生有名然不售以其业授二子先后成进士遂以其官累封奉政大夫南京兵部车驾司郎中配钱宜人二子为戸部员外郎南山公召广东按察司佥事致仕仲山先生问仲山先生余所执经其门者也嘉迹满郎曹鸿述满家塾翰墨声华满天下居而逺近师尊之殁而祀之乡贤祠之泉石之间配李宜人实生公公生纯悫端古自其少时仲山先生守南兵部其尊人奉政公耄难邸中养公业代为子家内外事无所不总统矣而公不以其故妨业结约誉髦才彦相与切磋其艺艺日以有闻二十补博士弟子员己酉举于乡己未捷南宫会闻奉政公丧辍大廷对归而慰仲山先生草土之次益读书深山中所谓誉髦才彦乃皆执经称弟子依然河汾教授矣乙丑对大廷赐进士出身授山东武定州知州公下车则矢诸神曰守不徳辱在兹土惟是钱谷刑狱守所职也守今与神约无私羡无私锾否者神立殛无赦升堂吏抱牍而趋第两人余鼠窜雏伏不可迹公怪而问而知以逋赋故不胜上官掠也下教与百姓更始自今征用条编法征必以限限外有罚百姓安其有程而又乐其无羡也大家牛车小家担负不逾时逋为清吏亦稍稍来而又会当编戸戸则凡九公虚心推腹间助以咨访所下上一州称神无论贫者获减损额手歌徳即富者踊跃骛义矣州故任种马马不蕃息县官索马往往赍厚直买青兖马以充民最为苦公言上官银马等耳折银易马便州自此遂不苦马而所谓商税者凡数千而多故守所囊槖也公絶不为染指第以其余招流移给牛种垦荒荒为熟戸口来复无算公曰民可以教矣则创书院课士膏火之资捐俸入以给士感且奋朝弦暮灯彬彬顾化也公又最慎狱有李让以微误大辟公一讯出之十年沉寃复见天日而元凶若髙若胡凡数辈横行墟市官司莫敢诘公以计擒之悉伏其辜一水必酬之钱一衣必倍之直亷公有威吏慑而民安一时当涂如河道镇山朱公巡抚芳洲洪公臬司念山罗公无不引公为助所条上着为宪令旁郡邑有疑事必借公为平亭公亦为之尽力飞檄嘉奬举尤异非一俄应召入为戸部浙江司员外郎武定民不能留也当是时襄毅杨公佐太宰以为公贤者其公清可以表俗其纯白可以秉鍳疏改公吏部验封司员外郎歴考功再歴文选陟稽勲司郎中公在事所司吏役办拨故事出都吏手公弗许也为阄而定之所名罚班罚赎纳办等例以资仆马公一切弗用请托无所与馈遗无所受自太宰而下愈益敬公倚为重而公忽念仲山先生春秋髙力请告归侍归可数岁许中间即家起者再公坚不赴久之持仲山先生服服除又数岁许公自以吾木强人也吾不能刓方而为圆揉直而为曲吾其将终焉甲申朝政一新搜剔岩穴几尽台省交荐公宜超拜乃起公故官公幡然曰吾今乃可以仕矣遂理装出公还稽勲则公向所与同官及同年举者皆已翱翔至大官公陈人古物踆踆郎中岿如鲁灵光官长皆屈位次降接公逊谢弗为亢也亡何陟尚宝司卿尚宝所职曰牙牌铜牌常参官所悬以出入而禁士所佩以宿卫者也岁久法弛多遗蔑不可问公则有稽核之疏又所职曰诰勅用宝宝不时用即无以重纶綍殊荣宠公则有画一之疏上皆嘉纳令所司遵行至今牌面五载为一清宝以春秋季递用云踰年益世子当封公奉命充正使持节往册礼成从中道请告不允固请南乃得南京鸿胪寺卿鸿胪于南中最冷局而其属转相习为冗散溺其职公弗自菲薄也亦弗鄙夷其属行求得演礼亭故址白大将作葺焉以月朔望令寺官习礼其中传趋赞拜威仪卒度雍然改旧观矣于是公辞疾上哀怜老臣闵劳以事乃进卿太仆致其仕公既致仕而直指使者雍野李公犹移文榜公门报命举佚才犹褎然首公也公孝友自其至性仲山先生雅善病病怔忡竟夕无寐公亦竟夕束带侍如是者凡几月其后筑庵郊垧曰緑萝数召所善客陪杖屦往来其间以娱志游目而寝乃始甘病脾经数医弗疗公率子姓露祷庭下皈心斗极夜仲山先生梦天神降药一丸者嚼之愈盖公少失母其事仲山先生姝姝媛媛若不似人间父子者继而阅两试始释褐予告归侍再起再不赴则皆以亲故继母为袁宜人其齿于公五岁而长公谨事之如母袁殁有妾曰徐曰陈实善事仲山先生以顺适其余年陈尤烈絶未尝以色进殁而公制服以报公始配为刘宜人继乃为鲍鲍归公一年卒公拊膺曰吾失良友矣且吾幸有子曾参王骏吾之师也时公年才三十二耳从老苍头一二人幞被屏外舍坚忍割断寥閴孤苦四十年如一日贤者以为难公女兄归陈陈寒门也而特好学白首不衰止公遇之犹兄妹袁出也归殷殷馆贰室获亲贤师友以学以卒有立其贫也割田以佐薪水戸部南山公有子金窘逋赋为里胥所窘公曰其倾吾囷奉政公耄而生子怡公曰吾大人行也事之甚恭内外亲待公而举火者若干家婚待室者疾待砭者死待槥者讼而待白者若干人周急解悬人人各如其意所出而于师门年谱尤深所隆重翰林含斋曹公公座主也送往事居以无隳厥绪公力为多太守明庵徐公御史莲渠胡公孝亷虹泉王公皆先后与公同举受遗扶弱所以覆露之如一公蹈仁扶义不以踈间亲不以新间旧皆此类公居平足不迹公府口不挂时事而言及民艰慷慨持议事闗公举身当领袖漆塘湖堧也髙者连山麓易旱下者连湖波易涝向署平坦科上粮民困于输矣当丈田公为言邑令杜山张公截髙分下轻其徭赋而民以苏息岁大旱邑之荐绅坛野外而雩公日必扶病往掖而拜不言罢也客劝公何不少休公嚬蹙曰夫古有焚身而禳者吾岂以微躯不为元元请命哉日一往如初公为利不私其家为徳不私其身故生而邑之人膻附焉卒而巷哭市罢狂走失次用此始公之诞也仲山先生实梦一老僧从邵文庄公舆而入寤而后房报举公公弥留之际忽举手曰邵公趣我矣言讫而逝此其于生灭去来岂有所谓宿因证果者耶何其异也公所著有禹贡山川图释五经摘要楚越游纪宝界集书工小楷画工白描然不多作以寄兴而已鲍宜人先公四十年卒父曰心本公芝以例授王国官母曰李媪宜人孝谨明肃十八而归公公事奉政代仲山先生子以宜人能代李宜人妇也公最思慕李宜人李有妹适袁而嫠宜人迎而养之恒曰吾不及事吾姑事其似吾姑者犹事吾姑也则犹公之思慕其母也夫嫓徳而啬于数身有令名而弗享其年公盛年相失矢不再娶虽惕于践霜衣絮之事哉亦其思贤悼亡之感深矣嗟乎贞气久漓俗化相嬗体用乖刺故鲜完徳出处悖谬故鲜完名世但见公前启后承家有文献以为极衣冠阀阅之盛而不知公灯檠木榻萧然送老生人乐事百弗尝一世但见公履绳约矩淳朴未散以为擅贞夫介士之节而不知公当官尽职所居而理经纶大业百弗试一世但见公旋起旋卧若仕若隐急流勇退置散投闲以为上若不能尽用公公若不能尽为上用而不知臣行志君行令臣遗荣君赐秩所以励风植教以视积日月算功效百不当一也公不亦完徳完名者哉余不敏无所能窥公一斑聊摭遗事为彷佛其生平而以鲍宜人附焉明徳渐遐髙山在仰幽扃永闭片石难泐立言君子尚赐覧观垂采择幸甚
　　
　　先儒林行状
　　
　　呜呼痛哉继皋不肖积孽积愆罪通乎天其身之不诛灭而以祸吾亲若斯之烈也葢不肖守宫竂甫踰期也而吾父捐邸中养以卒寿不及七十不肖守服舍亦甫踰期而吾母亦又卒寿不及六十一年之间夺我两人顾瞻庭闱空余响像今者儌天之幸与吾父若母之灵卜兆而食蓍日而吉将以今年辛卯三月十一日丁未忍死毕力扶而葬之吴县山师家岭之新阡而所托为不朽者未有请也本之不肖抱至痛伸纸约结苦不能为端而又吾父朴淳于世也若遗吾母病而癎于世也若梦事行稀简黯弗忍为饰虽然古固有独行而传片言而永者不肖业廹事敢不摭所睹记大凡上状立言大君子庶几怜而赐之铭若碑表若传以幸吾先骨不肖死不恨吾父讳臣字国英别号雪窗吾孙世居邑双河望梁溪城五里而遥家本农也系牒无传焉吾髙祖士安曾祖礼吾祖守益府君友谅始入居城为陈赘守益府君故长者能为痘疹医察色脉决凶吉生死十不失一人称为神吾父吾祖母陈出也生而凝静寡言笑资禀秀异才十余岁固已从里中师受毛诗读之既骎骎向举子业矣而以食贫力不能游他师罢而更向医从守益府君受素难诸书读之亦以既亦以力不能游他明医罢而吾父爰授室室为吾前母刘安人前母而得称安人则以不肖乞诏恩得特赠云刘安人父母家少饶间能絶甘私余佐乏絶而吾父亦自旦暮仆仆耕舌佣腕以餬其口当是时虽贫父母子妇相乐也亡何守益府君卒刘安人亦卒而吾父茕茕孑孑以断弦结蒯之身奉母嫠以活送往事居母子相为命生人之趣良有独苦者而久之吾母安人来吾母亦氏刘父处士鼎母杨媪也家贫不如刘安人父母饶然吾母特敏慧纂组刺纴之事不式而巧不饬而办能以十指佐吾父奉母为稍给而不幸病俄而吾祖母复不幸瞽姑妇交困中馈无所主而不肖兄妹又最稚弱冬绨夏褴罔与缀纫家日以洗逋日以起吾父一俯仰愈益苦于十载前情事矣而其后不肖颇习为举子业推择邑诸生遂娶于曹子衿弱冠携荆布拜堂下而吾父始为一伸眉也又明年直指使者兵使者试不肖髙等资膏火课之艺郡太守闽施公试必举首不肖损飡钱偿其逋先后檄入书院扬其声名而吾父始为一解頥也又明年不肖晋食廪寻举于乡连举南宫廷对蒙恩擢第一而吾父始乃大愉悦自谓过望然吾母病不衰止吾祖母亦既以寿终吾父出见客乐入室即不乐伤吾母负沉抱痼而不悟其子之幸有立也外为驩而中恫如痛吾祖母茹荼饮蘗歴艰危长其孙而不及见也于是吾父自苦自知自知而自怜之矣而不肖官修撰翰林则迎吾父若母京师满考复蒙恩即阙下封吾父翰林院修撰儒林郎吾母安人明年不肖充节使册唐藩以吾父若母归归一年当报命谋中道请告不可则留吾妇侍而身独往又一年始得请归省而吾父开六袠生辰与长至日会不肖归而张所乞公卿才彦锦绮琳琅之词尽召邑之缙绅长老为髙会而吾父升降揖让从容中礼虽夜分罢不惰观者以为百岁人也又三年不肖还官翰林复奉吾父若母京师不肖用九载考又用会典劳荐跻今秩然封命不再进而吾父溘焉捐矣朞而吾母复继之则不肖兹苦其又谁知而谁怜之乎呜呼痛哉吾父为人甚质絶不解人间世有所谓机锋械巧亦絶不解有甘言便利可欺可逝勿羡勿援颓然葛天无懐之遗也甚厚不以疎间亲不以新间旧刘安人父母死曰于我殡里中胥尝逼胁酒食为所侵凌置之不复念也甚孝岁时享祀呜呜泣数行下祖墓夷于豪宦宛转以复戒毋讼讼伤先人心也甚让遇新进小生必引与钧礼吾儿子师在塾必食与相对不一饔飱自便也甚介不以突无烟衣无襦偻而干人不以暴贵意得造请郡邑守长居间取金钱曰吾封君素宦自其体也甚俭澣衣敝冠阅数岁不忍弃病矣跣而下床不肖跽进暖履曰新吾不忍御也而在不肖初第时世俗人情尤最易动心改度者吾父厚自贬抑慎厥原本门祚至单薄也有以通谱见谨谢曰吾未敢知家用至窘廹也有以婚请谨谢曰吾鲜有弱息一角巾不肯易一肩舆不肯驾韦布而徒曰吾安之何冠葢为一僮奴不肯纳曰吾何以饱若属凡此皆始于日用彛伦之间发于至诚恻怛之意习于家庭唯诺之常信于闾巷流传之口任真见愊匪雕与斵不肖所能想象而求寻声而思者也而其不言而躬行人不知而天知之实则伏于方寸游于澹泊所谓不思善不思恶不肖无所从极其彷佛总之不欲有一念欺人一言忤人一事先人强名之曰守分曰存天理而已吾母为令哲非一而自不肖微有知则每见吾母凌晨而盥中夜犹课女红以为常吾祖母严多絮吾母事之宛如也于吾父宾如也于不肖兄妹龂如也而于臧获斩如也顾性似少容而郁不发舒志似太奢而阨弗慰遂愤懑所积己潜病萌而会吾父误匠氏撤圮庐建一小楼吾母实赞其成力之弗任悉脱簮珥又弗任出劵债家又弗任亲拾瓦砾暴风日与佣作分功而病以忧劳深矣始痰发于心颠顿失次横不可近者二年其稍定而屹不下楼者四三年其又定而贴床卧者几终其身病中非时歌泣而吾母故端凝不轻笑嚬病中数壊什器而吾母故纎啬不■〈扌弃〉丝粟紏纒荒忽半生筦簟计中间仅就养而北蹶然登途遭丧而归忽拈缝线外若差强者而中愦如懵如膏沐仍废则其子不孝而无天之明效也而不肖转思髫龀追感劬劳恨徳业之无成怆爱劳其罔极始不肖劣也吾父引手一击其额不肖泣吾父亦泣自此絶不忍诮诃不肖矣而吾母却以不肖饭邻妪跪庭下痛掠之顶为出血曰吾第令儿起居何輙饭也吾父不甚督不肖读惟是旁引髙贤显名相诱勉而吾母却诲勅无巳时每晨起必就傅必令背诵所受书忆已更诵凡数四度畅乃已不以不谙习书传置不问也不肖以此则仰天而呼吾父畜不肖媛媛姝姝若不似人间父子然者而吾母操不肖以勤励不肖以耻身为严师以成吾父慈藉不病或当有所禀成磨钝以就其学而今皆已矣亡矣丧矣不可复追矣呜呼痛哉吾父居平无靡丽纷华之好第好杜工部诗其选能倒帙诵也好书法数使不肖懐箑祈名人书暇则把玩以乐好象戏双陆遭其敌为忘寝食好客主觞政征事射覆杯罚纵横服其坐人忽有所不自得病脾侵寻减飱饭废酒竟用以不起万厯丁亥九月二十日距生为正徳辛巳十一月初五日吾母病为癎一切事不了了而独弗昧药药投日夜哭并食饮废矣以故不肖一再还里窃有意寻医访方而逡巡不敢行晩而痰注于膝漏弗收体反复肿亦竟用不起万厯戊子十月初八日距生为嘉靖壬辰十一月十六日不肖痛念箕畴衍福兼本寿康至孝显亲要归扬立而吾父母渉世赤贫百罹孤苦一何殢也言遘奇疾闇沕而终又何厄也见蒙推恩罔貤二命复何靳也踰艾踰耆弗臻下中又何啬也而不肖且碌碌落落浮沉进退葢上之不能黼猷藻业仰副文字之职下之不能礲徳砥行近收乡曲之誉亲恩君宠两俱辜负则不肖所以称人子而无媿其所生者岂复有俟哉嗟乎嗟乎言有重于九鼎大吕而人有传于寸珉尺石者今日之事是也不肖实不胜痛心椎骨讼其身而思不朽其亲輙藉手遗事扶服门下以请一字一泪一泪一颡伏惟当世有道仁人俯垂哀矜留采择幸甚谨上状
　　
　　○碑铭
　　
　　山西太原府代州繁峙县知县累赠光禄大夫太子太保礼部尚书兼文渊阁大学士马公神道碑铭
　　
　　当成化间繁峙令同州马公卒官其葬也在某州之某原后二十年为嘉靖改元以子丞宛平赠阶文林郎又五十年为隆庆壬申以孙文庄公官宫詹赠通议大夫詹事兼翰林院侍读学士又七年为万厯戊寅文庄公入相今上再赠光禄大夫太子太保尚书大学士嘻宠矣法得树石神道而未有举也又二十九年为丙午其孙凤阳郡丞协谋举兹役以荣国典耀先徳而以皋年家子也使文其石谨按郡丞所为状公讳通字致逺世陜之同州人父讳文母闗夫人并得逮文庄公一品恩赠如制所生子凡八而公居长公自童子时其志量恢乎大也又克自检束言动矩矩十二补州诸生有隽声景泰初有诏诸生纳马佐边费得升太学公应例游太学成化中用太学生久次称选人谒吏部得真定之博野丞丞于事无専成惟是令所授记得收讯公才敏习文法见无不游刃立决者台使者闻以为能檄署其旁县束鹿篆束鹿人健讼讼多于博野公为衡曲直立决如博野公间呼讼者来尔胡苦角溷乃公为夫丛怨伤和气非吾良民也两家头抢地涕泣辞去矣民大和悦讼亦衰止满九载吏部亦闻以为能超拜公县令还博野公既为真乃大发舒下教罢兴其利病诘奸惠良多所条画与百姓更始凡昔之悯然有慨于中而压弗克展者次第见施用闾井改观焉不轻科人赎锾科即籍而登之听勾校备赈贷独理自丞尉者予勿籍曰以佐亷也僚吏感奋相戒毋朘民一钱并心修其职而邑大治台使者行部则又盛推公以媿他县令曰士何必问资地博野可师也诸计偕士之道公境者闯堂皇觇公退而额其手神君神君吾侪即异日博一令者乃无敢望下风其心屈如此居四载持闗夫人服归槖如洗室人交谪公夷然不屑也寻又持赠公服先后葬祭一禀紫阳家礼服除补山西繁峙令繁峙山僻俗犷悍善逋赋公不鄙夷其地与民所以化诲懐服甚至悍几以驯逋亦几以清俄而公病病且剧公有所雪死囚者富人也向惮公清严衔恩弗敢言及是乃懐金跽合外明府实活某某永惧不报此聊以志耳家人逡巡言盍少内佐归骨公张目叱我凛凛毕一生而墨泉下耶众释之出乃瞑于是公之定力征矣得年五十有六公所至大得民当捧檄署束鹿博野人塞车下不听发辕为折已自束鹿拜令博野两邑人守阙下上书噪而争借公吏部举成命慰遣乃肯罢在繁峙教少年掾习字读爰书后多用文毋害得官有尉蜀出墓下扶服洒泪镌名以去者公真实心所为入人深也公好为徳其乡无独其家食时然惟宦游亦然博野官衙堧亶衍埒区脱公树之桑命夫人蚕焉犁为田耕亦有获会陜饥里党来就食公出所积设粥糜食之不令伤饱其还也人一囊粟或一束缣益割俸买驴给资斧以行且诫曰斯非民间物也慎毋侈夫公不家于官而以官为其家不以吾乡人来病吾民而亦不以吾民故秦越乡人仁人哉纯懿孚神明而福祚流子孙矣文庄公由文学侍从位宰辅宏勲亮节为社稷毗重纶炳焉今去公甫百年而曽玄如云无虑百余人诗书代兴簮绂世美有非海内士大夫家所易颉颃者嗟乎公之明徳逺矣公配某赠夫人子男五瑞珝璠皆有官瑜廪生珍宛平丞以文林郎赠者也孙十五自勉判顺天自强赠少保谥文庄者也曽孙三十二今郡丞协藩参怡吾同年举者南尚宝卿慥以科第起家者也玄孙五十三守朴来孙若干乡举士从朱其通籍者也葢自孙而下仕丞倅官师儒肄成均列庠校者林立不可胜书书其著者窃惟于公髙门王氏植槐若操券责偿一言而一售何其中欤某不佞以谓为善无近名亦无儌福繁峙公孶孳勤其官以和其民清不蕲人知惠不蕲人懐尚计吾身后食鼎铉报哉大德不德是以有德夫惟无近名名乃闻宸聪无儌福福乃滋丰天之道乎吾不知马氏之盛之所极矣系以铭铭曰
　　
　　明于闗西始相文庄今皇之朝惟明惟良文荘有祖繄良邑宰勤民以瘁以俎畏垒是祖是孙以贻以绳亦有宛平是启是承孰公惭卿孰卿惭长三世齐德异代罕两惟成弘间化醲道醇乃挺循吏乃毓元臣于皇卜相咨厥原本白麻宣墀紫诰敷衮贲尔铜墨绾玉纡朱曽玄锵锵金绯是都玄云兆霖坚石韫寳闇闇穆穆乃契苍昊惟天不替有耀斯潜峨峨丰碑百世之瞻
　　
　　累封通议大夫山东按察使司按察使例晋从二品服色頥庵袁公神道碑
　　
　　累封通议大夫山东按察使晋从二品服色颐庵袁公卒且塟厥子湖广布政使一骥大治冢域以谓公官封髙得视京卿三品以上例辟神道伐石树碑而手所自为状谒余使文焉以侈国恩耀先徳用示永久余从交亲耳习公姱行稔矣方布政君郎仪制余为其部贰雅相重也敢不敬诺按公讳禹臣字承谟頥庵其号尝一名谊号震庵后复今讳更頥庵云江阴之袁当汴宋南渡有郡马党者止而家邑之东乡乡人名之曰袁庄数传而入国朝为沧江钓者宾又数传而为僎僎生■〈糹正〉■〈糹正〉生龙溪公甫亦以布政君贵赠按察者也赠公四子公之生也而嫡母周淑人前已举伯若仲长矣公生十一年而其生母赵淑人卒其嫡实抚之忘乎公之非所出也公亦忘乎非周淑人出也赠公固怜爱公不欲耦公于伯仲间以句读妨举子业而公退而以其私彷为文英英露奇赠公窥得之大惊赏曰儿慕属文耶亟延他师一意课督公之业亦猛进年十七以童子试郡名在第二而有力者窜以去罢台试又十年为甲子始成诸生则赠公没八年徃矣赠公之没也所受分田不四十畆而受公私逋无虑数倍公既从伯若仲赠公诸人毕来责逋所以窘辱诟詈殊不忍见闻而公安之公受室为赵淑人赵淑人产布政君襁而力十指佐饔飱犹时时悬釡断炊而公亦安之惟是日夜切磋其艺幸得挂博士籍而赵淑人病病得之产女殇痼床笫八年百方不可疗而公悲悼可知也伯若仲者故名诸生也业后先举乡书而布政君甫弱冠名遽出两伯父上取进士如掇公积困暴起旁睨者妄意且改度而公逡巡守故步自如后布政君由京国援涉清曹称大郎外擢都藩臬称大吏再遇恩益封公至金绯而公益伛偻屏车葢■〈敝〉■〈敝〉行道中不轩眉髙趾向人或诮公宦门转畏人乎公笑曰惟宦门乃畏人耳方贫时宗党间鲜有推升斗相呴沫者女弟家间遣奴馈食亦复峻却之然公好缓急人尤笃宗党亡者待槥殡者待塟所为徳非一不欲广斥田宅即有所贸买必倍其直坐欺绐不悔敬伯若仲如父今独其伯在白首无违言友爱其季没而植其孤如子无异视感风树为缮丘垄懐水木为叙谱牒晩谋营废址建家庙则未竟之志也哭赵淑人而后房虚无人矢义鳏居者十五年隠操亮节可通神明凛然鲁男子之风焉艾而强勉再置室而室中蔑翠羽明珰之餙玄黄绮縠之御也盖清约简澹所操持长逺矣郡士大夫终岁不一见毎言偃室不入是儒者守身分内事而当时诩为得人客有请事者不循理直应曰伐国不问仁人此非吾所闻也危坐一小楼于书鲜所不观有得则书有感则书积久成帙题曰秉烛漫抄可二十巻又着安分尊生各十巻楼下杂莳花木品题点缀率有致雅不好佛老第言于佛吾师其慈师其忍于老师其俭师其退而己政得两家三昧尝名忍为一字经方便为二字经依本分为三字经曰吾以一经起家而以三经守之庶其免夫公少而饱艰危善病思子即又病尝扶病走京授廨见朝廷宗庙百官之盛以为愉快病良已及是开七袠矣介小侮病脾走右辖廨几尽覧楚三湘七泽之竒因观涛霍然而病加剧布政君投牒不待报侍公浮江踰采石望家五百里而近竟卒布政君所为痛心摧肝不自比人子数用此然公命于朝而宾于乡乡之人咨嗟涕洟相吊失典型也公之所以为布政君父者其已无憾矣公世寿七十有二赵淑人所生子女各一子即布政君而后室亦氏赵淑人所生二子一骏一骅生卒嫁娶聘字之详具志中余惟否泰时也通塞命也故达人待时君子俟命公孑然贫诸生父子相守空闺短檐之下虑不免空乏何荣膴敢望而一朝用式谷显身服重褒极其品外台而公贞遇齐物培德轨训又何兢兢不忘故也天之所以大袁氏讵独在布政君一身焉而己哉余既以慰布政君因为铭勒诸石俾过者式焉铭曰
　　
　　汝南诸袁世载明徳有来江干光沉景匿孰开美度风流未忘嶷嶷方伯昭哉义方尔伯尔仲骈起擢桂小阮捷发芥取甲第含香秉宪帝嘉曰能匪臣实能一经家承煌煌赞册爰旌式谷公拜稽首起就章服再命而偻老臣何修敢夸里闬弁髦旧游思昔蓬累釜悬壁立今我滥恩儿有禄入空房再春有属于毛伤心往事哀鸣嗷嗷上下俯仰悲歌感激曷以报国以训以廸以谦以和以俗不偷于藩于宣于儿殚猷驾言西迈言观楚政稍慰庭趋其如道病瞻彼采石锦袍何仙公无往从骑鲸上天公神行天公魄埋此山川出云草树笼紫素风质行金镌石书有出墓下考德停车
　　
　　勅封翰林院编修文林郎景南孙公暨配唐孺人合塟墓碑铭
　　
　　公讳某字邦正别署景南常之武进人也孙氏其先凤阳定远人国初讳继达者从高皇帝起兵积功至都督同知镇常州因便置属籍几传为公之祖銮正德间进士终行太仆卿父洲国子生公小时絶为太仆公所怜人或少公太仆公独曰世人自无由知此儿此儿凝逺吾宗后来之秀也及长风神韶令以文学知名时同县御史中丞唐公海内巨儒负人伦朗鉴为女择婿徧访英俊鲜所许可已见公輙深相知器竟以女归之公既美艺业内行尤孝谨众心仪公定早逹顾数奇屡试不第中丞公好慰曰孙郎才识异常兼又大好行谊天将启之不容不贵政怪今者小迟迟耳冰玉映照自为知已公少秉清尚凡生产经纪一不闗懐家禅太仆公遗业赀尚丰泰家众议分析公不肯曰一门之内絶多分少自赢饘粥若谋异财必须横安眉目子与父二理之不允饶亦何为因旁皇流涕闻者感动卒不果析迨后屡空罔悔恨公因食贫然好施舍厉志操见人言乏解槖可二三金随手便与身所缓急虽一餐之馈终不干人县起大徭役巨万都尽有富人頼公得脱盛徳公持千金为寿公悉叱去不留一钱诸如此类非复一事仲子慎行一甲进士拜翰林院编修三载满秩封公如制公业已贵倨恬守儒素筵席虚静门无异客岁时与郡县长吏还往任真通率不为局蹐苛礼所亲间私公令子今籍华贯官曹甚严重公愿为尽力何不以时营殖乃更落落自苦空失良会公反走不顾居身简澹转踰畴曩唐孺人为中丞公爱女慕悦文史女红之暇搜覧书册每至午夜持诸儿女极严恒教令知耻儿女即在细弱但从旁近舍手受一果饵归輙诃夺之好啮茗叶絶御醲脆清净肃穆雅与公志意相称始中丞公以得婿为快意政念此孺人前公十余年卒公矢不娶良不欲负中丞公厚知亦思孺人贤不再云生嘉靖甲午卒万厯己亥得年六十有六孺人生嘉靖癸巳卒万厯丙子得年四十有四子男四长慎言次慎行以今年庚子合葬邑西彤弓之原于是令范渐遐衿佩悲叹相与伐石着德用示永久铭曰
　　
　　于皇大德卓尔拔萃灵咨渊穆哲行纯备高揖先民遐迹允类玄懿既敦经纬孔明体斯亮实休有烈芳佥曰伟器为龙为光时用幽否保我清妙含神无营泌丘有耀寻根去华示世作教爰有令淑高德高蹈降命有终垂则靡期告哀金石摛文委辞嗟尔裔昆式奉为彛昭穆百千祚福来兹
　　
　　勅封文林郎陜西延安府鄜州洛安县知县逸庵陈公墓碑铭
　　
　　封公陈氏讳某字伯敏号逸庵吾江以南巡抚中丞惟芝之父也为河南之孟津人而其先山东人元季有讳胡者避乱来徙凡六传为公公生而醇固自七八岁时逡逡家庭少长间具有礼让厥祖絶怜爱之引与食饮卧起他子若孙即怜爱不引与食饮卧起也家世力田稍长厥祖使治孟庄田曰农之子恒为农何迁业为公适有天幸治田辄岁沾沾自喜益办具菽麦蔬菜竭筋力以养不复占毕而公已壮有室举二丈夫子而才抚而曰吾今倘可以迁业乎贽明师督之学学舍去家里许一日天大雨雪道为塞公自持帚径里许扫除以尽里人怪问公方天寒何为尔曰吾不欲令儿子辈辍一日课诵也于是中丞公称名诸生遂举于乡公偶诣县途而遭报者途之人大哗竞前挽公裾廹令反公敬谢勿亟吾方有少事子姑去卒诣县如是方还若不与公家门事者明年中丞公成进士谒选得陜之洛川令洛川絶徼逼邻敌比岁大祲流徙畧尽或劝中丞公毋行请下迁学官便公闻驰书诫中丞公洛川诚空无民讵不有土选人得洛川悉弃去县废不复置令耶驱之吾不习学官何便也中丞公拜受教至则慰抚其孑遗给牛种开薙荒瘠雨泽多有禾黍芃芃然向流徙人稍稍来再岁乃毕来令为创版籍议更徭劳来安集斯民庶终令在事敌不敢窥洛城一步满三岁以最得封公如其官洛川自建县令率以不称免无得满考即考满无敢望恩貤恩貤自公始前是公忽念游子吏徼邑良苦吾欲往观之策一驴单行不从一奴行可二千里至其界土辟民聚居然大县也公大欢慰儿任为令矣留信宿径归往来飘忽逆旅人无识为贵人父者洛川令用尤异征入台凡三持斧于漕于吴于燕己繇廷尉畀节钺来镇吾江以南公往往敦勅儿农家子幸得儒起事上所居官即不离风纪任使甚厚儿毋忘家所繇造矣中丞公拜受教会采榷使四出县官督积逋元元愁叹中丞公数疏争宛转调剂管内以无扰小民恃以苟旦夕之命公之以也嗟乎以方踞床诲谄过县置吏职弗问者夫非人父乎哉公介特夷易人我一见荣晦一操壮老一心亡论其巨者著者迹诸琐细事具可传述县脱公践更公私予钱践更家曰幸甚吾独佚若独劳聊用相佐有所买物业给直辄又推好取恶与卖者交避曰吾择尔良孰售尔觕妇家墓濵河而圮公行求髙燥地拔棺去累累凡七冢家人戕公弟而逃久之来归公号诸宗此亡命抵死固当顾鳏独人也杀之譬如鼠雀亡益不如生之老且死仍割地以瘗邢进士者公姻也夫妇相继死公收恤其孤杂诸孙中鞠育教诲卒以有立仁恕惠慈多此类公素强无疾甫就养中丞公邸得疾为风痹再举良已归而游行田园纡覧古邙低回汉陵酣啸竟日夕霍如也再感疾竟卒年八十有一配雷封孺人二子一为中丞公一帷兰以贡入太学世系生卒子姓婚媾之详具志中孙某曰余观陈封公椎少文非尝攻诗书圣贤之业也又非有师友讲习之素也乃其操行不规而圆不矩而方率其自然轨乎先民一何恂恂乎至遇楛菀得丧率言有命委运于天不介于物深乎契于道矣语有之鱼鳖不食饵者不出于渊树木胜霜雪者不听于天士能自治者不从圣人之言公盖是也然公实开中丞公诗书之业以沛泽区宇而流祚亡穷儒之名公不必身有之而其效乃身见之又何备福也余既采公遗事文诸墓门之石而又系以铭铭曰
　　
　　嵩洛之间阴阳萃中郁为人文代多巨公亦有遗老不显其躬考盘乐饥德则亶丰邈哉太丘有美遐裔夙秉渊穆力行孝悌日用饮食斥远声势我行其畆以树以艺以菑以畬三岁而新迈种厥德乃开闻人二龙峥峥一耀其鳞持斧四驱仗钺南廵甘棠勿剪藜藿不采恩斯威斯燕翼斯在惟是昆仑在水禆海邦人敬祝川陵勿改陵何忽颓川何忽焦至人何恋乗化逍遥白鹤春秋青松暮朝不见北邙玉匣烟销中丞恸哭立碑穷迹没有令闻生有显策鸿伐方将褒愍有奕我铭素风诏世千百
　　
　　四川布政司右参政致仕豫庵华公墓碑铭
　　
　　夫石氏孝谨里门下车华公郄馈郡斋悬鱼邴生挹满辞禄自免蒋卿归老塞径却扫彼其人皆醇笃贞固设诚任真不欺其意故当时称之后世慕焉乃吾邑则亦有参政华公公讳启直字礼成别署豫庵吾无锡人也公拜参政四川辞不赴归隠鹅湖之上诏许公以新秩致其仕以风世云公父余溪公舜钦起家辛丑进士积官江西瑞州太守母钱恭人钱恭人举公也晩然其征有异公生果异书再过目辄成诵属对如响应声惊其座人年十五所为博士业靡所不中程其师自以弗及也其族之祭酒鸿山学士先生大竒之十八补邑诸生寻饩于学宫又数年为辛酉举应天乡试明年举礼部魁其经遂成进士名在第三甲或谓公褒然南宫者顾不当廷抡耶公曰必我先谁当我后者以次选湖广孝感知县不拜请下徙学职便养主爵者无欲公逺外改教授顺天公集诸生讲徳考业质经问难以实行相劘切居然人师也转国子丞主在纠绳然所以劘切六馆士如顺天擢刑部浙江司主事时海忠介公以戅直触上怒逮系都官逻趾相错公如弗闻也者为调护甚力忠介得不死公亦无祸于是钱恭人卒于邸公间闗持丧归甫成葬瑞州公亦弃养公毁瘠以病病间服亦除黾勉如京师值新郑柄政公年家子也昵就公公絶弗往官亦停不补株守七阅月资斧罄矣而会今上改元新郑逐而去公复除其部云南司意有所不乐乞南徙得武选俄迁车驾司员外郎晋武选郎中前是诸卫弁最苦将漕其黠者以计脱而姑窘其孱者以应卒之人与漕俱敝耳此殆以国储壑也公为政必选畀才有力者终事有纪不幸耗损有恤漕事大济五年一简汰诸卫弁有所更置谓之黄选公无垢匿无瘢索铨叙一清众大悦服以郎久次出知湖广永州府永楚徼郡也其民杂夷公寛平持大体一切与之休息论者比杜翁贾父始公在武选风节凛凛尚书倚为重而要人顾多有不便者会京察其人谗之冢宰几中公冢宰大惊曰华郎中处子安可蔑也谗者计沮及是外察迹永州事无所得第劾公病罢状考功氏采舆论公实不病且循吏格不行陟贵州按察副使管内苖民作难连结溪峒势张甚督府檄公急剿公曰毋庸也下尺一晓示祸福不解且行诛诸苖踉跄迸散去复召诸溪峒酋跪庭下诘责之尔亦不儌上恩称官长耶而纵尔部煽者何也诸酋泣抢地誓守约束自効无敢背恩信而督府疑见短乃亦藉手外察刺公考功氏复格不行固己倦游矣逡巡留逾年竟以四川参政归二十余年而卒公事父母孝为孺子慕终其身兄弟请析产客间私公尔嫡也不得夷于庶公弗应取田庐三之一清门薄业自租入俸赐外它无所仰给则往往贷贷而偿偿而复贷不为苦也取舍一闲界若封畛跬步不敢越请托无所许馈遗无所受断迹城府萧然独远即邑令造门自通使人敬谢而去痛周安人结发同甘苦中道相失不再娶乃所以推隆其父若母不啻安人存也外内人有窭无食死无槥者度戚疎赴其急量不可挠以荣辱意不可窥以喜愠乡者再见抨见谓非意再见留见谓异数浮云任其自至而一朝请老鸿冥凤举公庶几其人焉嗟乎世风之漓也外孑孑为亷中实贪外窈窈为静中实躁平津之布被终南之快捷方式所从来乆矣公亷不近名贞不绝俗质行介节黙黙自厉以方前所称下车悬鱼辞禄塞径诸贤古今人寜讵不相及哉然公居官任职所擘画多着宪令去而人讴思之不忘又不知诸贤人以方公谁可甲乙也嗟乎公生而称贤大夫没称乡先生则可以无忝焉公卒万厯丁酉距生嘉靖癸巳得年六十有五子男三氏系孙曽婚媾之详具志中余既按黄赣州状采公事行之大者文诸新阡隧道之石而又系以铭铭曰
　　
　　鹅湖吞吐日月光有来聚庐耕湖旁磅礴孕毓人文昌一门羔雁纷成行姓名往往通天阊太史给諌尚书郎辟彼邓林栖凤皇父有典郡儿藩方南桥北梓郁相望胡家二清谁者强帝图禹迹何茫茫敢云黔楚连要荒行春解网人乐康夷歌蛮舞讴女娘燕石为璧亦何常诎信信诎浮云翔主恩自隆臣自尫翻因徙职腾谢章高山九折回王阳东篱菊绽酒满觞干旄不得登公堂素心白节老自将百年古意搴孤芳神还太虚魄此蔵亷顽敦薄流风长墓门有石式者臧
　　
　　陈母雷孺人墓碑铭
　　
　　封孺人雷氏诸生封文林郎河南光山令陈公之配也用厥子于廷令光山最得封云雷陈并宜兴士族孺人父俸与封公父古愚公者友也封公生未孩而古愚公客死旌节妇邵毁面剔目矢不二古愚公日夜号而曰天乎未亡人所不与此儿相守有如日孺人父闻而悲之曰嗟苦节嗟苦节彼其胤不昌以炽者无日无天遂字孺人封公孺人特早慧自四岁时父盛怒其异母兄当笞孺人私与易小杖以进以无为父若兄劳家之人传为异既归封公封公孤贫家鲜担石庤孺人则百方市毳手羮之以奉节姑而自乃噉麤粝又念节姑老不忍其孑处为设别床并节姑寝承候声影昕夕温凊以为常而后封公乃得去膝下游旁近县择友贤俊切磋其艺以文学抗颜人师也封公雅好客客来趣为具与饮留连极欢客无不得意去又好市义溧人周公坐飞孽见法心怜之为行金营救以免终不责偿凡此封公非有束修之赢铢寸之蓄可以咄嗟办率孺人质衣典簮珥黾勉佐之封公不第以文学名唯是其义声亦藉藉士林本之孺人力为多于是光山且英英露头角矣孺人督之甚甚于封公每从师所来就问儿今日师授书几何可覆诵否诵而觉稍龃龉輙诃去令再诵度畅乃已又往往训以弟谨毋佻以亵毋诞以傲不尔尔父若师夏楚在也光山唯唯受教卒连举进士褎然轶循良孺人以封惜乎封可一岁所遽卒孺人晓大体识理道所为懿铄非一室疫相惊以祟门内争走避孺人曰吾命在也何祟持水浆携一妪往灌之病者以苏族人酗而善詈詈封公数矣死而一豪簒取其妻遗幼小流离道傍孺人召令还于我乎衣食人尤为难居恒虽屡空寜自忍絶不肯启口向人曰我自怜人亦望人我怜耶老而执勤贵而无释劳每篝灯自督夜作诸妇跽以諌孺人叱曰我正怪今人遇小如意便弃故业盛富贵容尔辈皆有儿女亦猥欲坐食嘉谷消耗日月非老妇所闻也不听孺人之精志特操讵与寻常笄黛之伦同乎哉陈氏之兴也勃焉繄惟天祚节门亦孺人所启佑宏逺矣孺人生嘉靖癸卯卒万厯巳亥得年五十有七子男三长即光山令于廷夫哀哀劬劳慕而终身者孝子之极思也扬媺流化以昭彤管者史氏之本业也余既嘉孺人之鸿懿又感光山之永哀爰为勒铭碑石以章于世世铭曰
　　
　　矫矫节姑夫死立孤帝旌尔劬有妇而淑以尔子式榖帝命尔服嗟人臣其忠其良其亦何常惟妇德不扬苟逢之臧名可必光命服有晔纶诰有迭山回水接吉兆斯协以尔子孙千叶墓表
　　
　　翁母王太孺人墓表
　　
　　今常熟推贵盛者前洲翁氏翁世受儒然未有显者有之自给諌兄弟始翁所自出石塘王氏王亦世受儒亦未有显者有之自参知始舅若甥先后取科第蝉聫鹊起舄奕相望两家之兴勃焉葢不数洛中刘郭云于是给諌将葬其母王太孺人而谒余文其墓上之石太孺人者赠给諌某公配也父为赠太守石村公母朱太恭人赠封以叅知之麟故始太孺人归而其翁介石公姑薛相慰喜得贤妇也曰吾二老人可髙枕卧矣无何而逋奴夜行窃堕水死前是介石公弃诸生早里中豪业目摄之及是系狱而其黠者从旁为甘言多所要索欲以困赠公赠公不胜窘跳而讼父寃不归太孺人则日治美好饮食恣所噉幸以介石公免而赠公乃亦成诸生有名俄而介石公感末疾卒赠公固善病又毁不胜丧太孺人相之始克成葬已相赠公读家外内事咸在太孺人一不以闗赠公顾赠公数奇鲜所遇则相之教子赠公五子延明师分课之有箧而城有塾而乡太孺人往来省抚滫瀡膏烛无阙供也赠公操厥子急检所课弗中程间督以夏楚太孺人阳为解而阴召其惰者让之峻无曲护也如是者数岁而赠公溘焉卒太孺人欲下从者数矣念姑老子一二穉不可死姑忍死矢诸孤既竟学毋逡巡落人后负未亡人由未亡人负汝父也言讫大悲恸诸孤亦恸退而并心一力旦夜淬砺其业屈指一星周而五子者凡三举科试太孺人观厥成焉嗟嗟鄙谚有之但知获田不知足趼见太孺人一门竞爽震耀海上以为荣华无两而不知其茹荼席棘时也毋论中道而失所天当吾翁之长者而龁里豪也吾兄之才而蹇而吾父吾母之徙而窭也门戸衰亲戚单庸敢必有今日吾子踵吾兄而连翩挂朝籍也乎哉苦极必甘险极必夷吾以征太孺人三子者给諌最先第得鄞令将上太孺人诫之曰甬东十万戸儿为政矣儿慎旃褆躬亷字下仁察奸明遇士礼其乃称良吏鄞令跽受教后少子令邹平所以诫之如诫鄞令者邹平亦跽受教卒鄞令用治行髙等征入垣风采议论扬声熙朝邹平亦以才异移繁会稽蔚有令誉人曰太孺人非独就子学也又畅子仕太孺人天性笃至事耄姑几五十年殁而又依依若孺慕不休参知方隶政辇毂父殁于里为谨视含殓无悔寡姊老且贫移其家旁近以时佐乏絶参知卒官扶病奔哭呕血几殆伦理骨肉之间具有终始如此乃其敦尚俭约不履丰易质救援穷阨不当匮啬施整齐家众不以盗奴加横奴盗而瞽吾犹将收食之其横也必抶无所贷温温凛凛循守儒素读者之所以粹于学而仕者之所以和于民也其亦由慈范以然今夫断机还鲊之事炳在图史以为殊尤絶迹于世而太孺人拮据苦艰心殚肢瘁而后享有禄养被有封号原夫皎志雄画力开显家往往有刚男子所不敢望者矧在女子是宜表厥懿铄光示来兹太孺人寿六十五岁五子长蕙祥次懋祥皆诸生次宪祥即给諌次应祥举人次愈祥即会稽令为其叔后生卒日月子姓婚媾之详具志中
　　
　　华节母陆孺人墓表
　　
　　华仲子太学与进之葬其母也而属余表之曰呜呼是惟华节母陆孺人之墓夫母何以称节也孺人十八而归故廪生赓虞君归九年而寡其志洁其行芳二十五年一日也然则何以不被旌按功令妇而节者逾五十始中程而孺人刚以五十终故弗及也葢有待也陆故长洲仕族嘉靖初赓虞之大父学士鸿山先生与孺人之曽大父给事贞山公同举进士丙戌同选为庶吉士读书翰林才名相甲乙相得驩甚约曰异日者吾两家相秦晋乎后学士先生焚鱼归得冢孙为赓虞君而给諌公有曽孙女为孺人生之相若也乃克寻盟焉赓虞君之父为太学洞庵公而季父为客部玄谷公客部公妙年践华贯而赓虞君髪覆额青其衿英气逼人学士先生年髙廹桑榆竒爱赓虞君不啻如所以爱客部公者会病亟呼太学属曰而翁几一见而媳而快太学公跽受命饬舟车遣媒妁通言趣迎吾媳来来则拜重闱前佩裾雝然学士先生为色喜曰是任吾家妇矣学士先生竟以老病卒孺人乃成妇遇卑尊上下曲折有礼而外内亲果皆贺得妇也太学公之绳赓虞君也不以爱辍劳不以少且才弛严而孺人为诵鸡鸣之诗无怠朝赓虞君劬于书虽燕私必手一编而哦而孺人纂组刺纴佐之无怠夕赓虞君之母其嫡安也而所生沈也孺人事其嫡恭且候起居婉娈无愆仪而于所生无傲色以故舅若姑亦私相贺曰新妇贤妇也即赓虞君亦曰吾妇吾良友也于是赓虞君毎台试輙冠饩于学宫已夘都试应天几得隽中罢孺人且慰且勉君其益揣摩淬厉以须后举而不幸一疾夭矣祚之衰也客部公业前七年夭而赓虞君复继之当是时与进兄弟孱然两稚子耳太学夫妇垂老孺人长恸欲絶不惜以红颜殉白骨而独难二老人为忍死强食顺适其余年乃二老人相次殁沈亦殁而孺人痛可知也两稚子之长也延明师课督之奬勤抶惰不啻熊丸断机然已娶两妇为纳聘嫁一女为治装所以拮据百方粲焉成礼乃伯子亦又夭而孺人痛又可知也夫夫所天也舅若姑所事也而子所从也孺人阅世甫半百一哭其夫再哭其姑三哭其子生人之荼蘗集矣锵锵和鸣以燕以愉度止初归时五六年间有此景光耳譬朝曦遽敛阴曀旋塞天于孺人何如哉幸哉其仲也才惟是秘阁残编青毡旧业皇皇三世之绪尚有所寄托以不堕家声也孺人可以见赓虞君地下矣世尝言妇节单门难也即不难贵家今夫单门之难难矣彼早席丰华倐罹凶惨百责百艰忧来无方非夫皭然厉冰霜其志易渝挺乎植松栢其操易仆也昔巴寡妇清葢用财自卫不见侵犯华固素封孺人受分曽几何而筦库奴一渔至八千金落门垂槖更何所恃命而卒以立孤当戸凛有完节可不谓难能哉缵文绳武以儌国典耀家乘是在仲子矣是在仲子矣孺人所嫁女实余媳余雅习孺人孺人事其父诸生鲁墟公母张孝谨岁时闻问无缺御家众慈以惠非大得过鲜所诃谴他懿淑种种非一奉大士蔬素美不胜记余故特书其妇节之炳炳在里巷口者勒之贞石使抉幽采芳者有考焉氏族生卒之详具志中
　　
　　光禄监事封征仕郎中书舍人循古华公墓表
　　
　　乡者余通词林籍甫一年而遇故光禄封中舍循古华公阙下也是时公方用光禄选人谒吏部选为其寺监事顾上事不三月请告南矣后可十年余省觐归幸与公之羣从中有连获稍近公公为人穆穆落落尔无所从窥公几微又后可十年余解左铨归又幸媳公之女孙益习公则公之义声藉甚其乡乡之人且相率推公为祭酒而公病矣病可三年以卒盖公之曾大父为封奉政大夫一桂公而其大父为典簿鸿泉公典簿公学士鸿山先生兄也父为署丞少泉公学士先生地望髙起家埒素封署丞公席休累纎产亦益殖惟是堂构播获之计不无倚家督而公木讷言不出诸口见为无訾省无爱也乃署丞公一旦捐馆舍而公授事诸臧获咸适其任一切钱榖敛散具有程门内之政不嗃嗃而肃而人乃更嘉叹斯之为内朗弗外炫云公既谢光禄请急绝意不复仕纸屏木榻纯绵脱粟晏如也痛母秦背弃早而母之弟太学贫则为具资斧使谒选仕终马曹又贫则为营栖止白首相因依渭阳之情笃焉伤女弟之适周而嫠岁时馈饷无乏絶子若女五于我乎婚嫁未老为治木木美骨肉友爱恩礼周悉世罕有两他宗党以缓急告几恃公为外府而公指庾倾帑而应之几若其同室然靡靳亦靡厌也闵乡人之往往以长赋败而为割上腴五百畆佐公家役富者是以无虞于输挽闵岁之不登捐粟千斛佐公家赈而贫者是以无虞于沟壑公之好行徳多此类语有之人富而仁义附焉夫仁义亦人所自为耳俗之薄也有垄而笼之虏而守之者矣虽富也何附落木满山松栢挺竒公而可求之今之人也乎哉不言而躬行无所为而为善亦犹行古之道也公坦衷夷度境不可挠以顺逆色不可寻以喜愠族忮者间为鼠雀困公公庭而公付弗较奴黠者又为鸡狗盗公私藏而公置弗问且以为虚舟且以为破甑深乎深乎斯其中良有未易涯涘者丈夫子二长太学嘉庆也克名砥行而不幸无年余为志其墓次中舍嘉荫积载笔劳儌诏恩封公如其官公北向逡巡言臣病困自废久即不意上不弃臣以臣子故推荣予清秩甚宠臣死无以报伏地稽首谢邑令亷公长者召宾其乡饮不赴始中舍当分异公为创南第遂筑园其傍若菟裘名之乐榆卒老于是堂而构播而获公之为署丞子者足矣恒言知子莫若父殆非耶嗟嗟公不蕲其父知而蕲人知乎然而泽流而徳光其究也乡之人尽知之而人主亦知之煌煌命书鸿懿孔章公所以为公大略可覩矣公讳宗泽字汝衍循古其自号以见志寿七十有四于是中舍袝公龙泽新阡手事状以表隧请余既雅习公抑又习中舍爰为采掇其概着之贞石传之来兹有过而式者敦薄寛鄙倘亦有风焉他世系生卒子姓姻媾之详则申少师之志在
　　
　　太学生又山浦公暨配金孺人合葬墓表
　　
　　余归田而与浦太学梦熊游其人嗜义倜傥士也己而持母丧将葬而以其父太学又山公事行请合而文诸墓上之石以告世之考徳征节者而余然后乃知太学之绍闻济美所从来矣谨按又山公讳润之字汝玉世为吾无锡马桥人故以其赀雄其里国朝有讳明逺者始徙前涧家焉族蕃以殷为邑大姓数传而为太学晓山公文龙公父也配于叶实生公晓山公弃公早公孱然一孤童耳会吴中倭邑用军兴法籍诸富人使受署而公甫弱冠在籍中署城城公负畚锸城若干丈署筑坛公鸠匠石筑者三署治海舰公饬劲檝■〈广外侍内〉战具甚设令松滋王侯数睨公是少年何一切治办也殆古终军流乎为嗟异久之顾冦退而所席产半削矣于是公壮受室且读且拮据乃更以其产拓遂应例入南太学为两司成吾乡瞿文懿姜大宗伯所激赏葢公英气咄咄逼人不专以艺名也公内行笃至小弱弟异居而遥御其侮姊归华而嫠植其孤外家中微振其乏他宗党间饥而待糈寒而待襦待资而婚待槥而葬者凡若而家所卵翼呴沫以起者若而人慷慨慕风节不侵为然诺急人之急若甚于已逺近以此多公长者而负气不肻下沾沾自喜心厌绳束忌者亦以此目摄公中蜚语就吏矣簿对寻得白然公夷然无所修郄也猝不幸夭死才年四十有一耳公室为金孺人蔡湾令族父文泉翁淄母安媪孺人入门称仲妇十有五年而称未亡人二十有二年中间洊遭闵凶情事絶惨毒非生人恒有也孺人生二男一女太学长而为娶妇于龚今岳伯公女也半岁死而其仲亦死仲妇华孤女也童而来归亦又死明年嫁女于秦半岁死四丧累累骨肉摧折几尽泪无日不承睫独强颜视太学相为命耳嘻酷矣乃孺人为懿烁非一公在而积纎累微佐公丰其产倒廪倾槖佐公行其徳公殁而大起冢墓饰甲舍以无狭公志延明师傅洁滫瀡课太学读以无隤公家声百罹艰险幸以太学立又幸有孙庶几谢家政礼佛享晩暮一日之安半菽之奉而讵意亦四十八以死也嗟乎王政之废也而民俗之伪也是故求才之途隘而急公者怠矣采节之防峻而矢志者屈矣夫秦皇汉武何如主哉卜式请输家财半助边诏书褒美尊宠至大官巴寡妇用财自卫筑台而名之懐清斯其事并卓诡然犹有风世厉俗之意焉公弱冠当戸饶干济不难挫产佐县官之急而夷于齐民齿于往役不闻幕府有所察举也孺人荼蓼其身冰霜其操忍死植太学逺谋雄画有刚男子所不敢望者而年不中格不及于旌典谓圣朝隆盛而草莽鲜弃才闾阎鲜遗节乎哉虽然家殉国妻殉夫亦各明其志而已本之非有所希冀而为也敷前光儌后荣是在太学父子矣余既闵太学之请嘉慕其先烈而为表之曰是惟有明故太学义侠又山公暨其配节母金孺人之墓使过者式焉月日子姓生卒婚媾之详具志中
　　
　　○祭文
　　
　　祭东岳文
　　
　　仰惟五岳之尊实作四方之镇縁皋顷罹疟鬼忽梦明神伞盖舟船拥卫不乏冠裳貌相雍容甚都布席若三列爵惟五似来岭海将贺阙廷方望尘于山水之间俄接武于泉石之上褒以已字他年尚许儌灵噉以唾余凡子何当投脔一汗而醒再寝而平自怜孱弱之姿敢忘生全之徳爰申望祭用答恩私更乞鸿庥益襄暮齿某不胜屏营感激祷祝之至谨谢并告
　　
　　吕相公告改神道祭文（代）
　　
　　于惟先人世泽汪濊施于孙子久而未艾蚤尘侍从晩被褒封诏予三世恩深九重是曰君宠亦繇祖徳非余实能以儌于国爰辟隧道树之丰碑神其往来庶几格思谨告祭
　　
　　新建会龙石桥土地之神疏文
　　
　　双河上游九峰支脉桥同驾鹊名肇会龙兹者上蒙督府厚捐下藉乡闾协助易木以石撤旧而新行人免一旦飘风骤雨之虞野老慰百年截汉垂虹之望疑见鳌擎海岛真看龙会天池北拱黄图步步祝齐天圣寿东通赤县源源呈捧日人文儌神庥屡兆丰年汇灵气雄开巨镇谨告
　　
　　祭施宪副老师文
　　
　　门人翰林修撰句吴孙继皋谨奉瓣香束帛自家至于闽玉融即故广东按察副使前常州太守龙冈夫子施先生之墓下百拜为奠而哭以文曰嗟乎昔人有言士为知己者死继皋未尝不感激呜咽于斯也故智伯厚遇豫让废仲子为寿聂政剖太子请行荆卿裂是夫皆战国侠客之流赴义立然诺争死如骛彼徒以深知我也何况握道徳之贞符禀人伦之朗鉴一朝拔士于闇沕而耀之光明者哉初先生由望郎来守吾常也熊轼之席未暇暖而露冕行春之令未暇颁布也然业已进一郡五邑之士而都试之矣当是时士无虑三千人风檐竞于灯火而冰鍳悬于日月士毕技而呈先生流目而览大都以为无竒尔自继皋执巻进而先生亟赏曰何其词之具本末也庶几得当我举乎明日以冠多士以遍视于乡之荐绅以游扬于学士大夫之道津下者非一而渺微之名字始乃着人齿颊间矣嗟乎先生之于继皋何如者哉微独此而已继皋生而贫父且老母病厨无见粮灶突不日烟又负人子钱若干缗岁尽取责秋毫无所抵此自尽之术也先生亷其状亟发帑金佐之抵偿而令以少资买田数畆具饘粥奉其亲一意修业斯与袵席人涂泥中起白骨而肉之何异乎鄙人何知向其利为有徳矧若先生故继皋之欲倾寸赤于先生即隋之珠可化而献而杨之环可变而衔也先生辟书院羣誉髦弦诵其中而继皋几为之领袖日有日程月有月程所以课督切磋甚备于是继皋举于乡先生弗善也曰碌碌如石非我所急于尔也偕先生奏计试南宫出而诵所为制义于先生而先生亦弗善也曰是故且第然当与第乡书等耳至继皋奉大对蒙恩举首而先生手泥金南欧道中始乃大喜引觞痛饮径醉矣忆异时先生书来实云嗟乎先生之私继皋与继皋之幸于先生抑何深也先生之才靡所不挥霍而雅慕好为文辞于书靡所不读而尤邃于庄周之指于度靡所不包而特不能伍于当世龌龊小夫及贪墨吏故名愈髙而众愈忌政已成而谤已丛主爵之贵人修逢迎之旧郄于上而望风希旨之徒俄中先生太守事落岭右观察归矣嗟乎斥凤凰为鸱枭兮诡麒麟为不仁毁伯夷为盗跖兮诬贞女而曰滛悠悠苍天此何人哉厥后先生粹白之名绩稍稍昭明于公道之口而执政方欲借先生以伸其新法竟引辟院课士目为道学终摈先生厉禁四驰比于祸本葢至今明天子采直臣言弛禁去苛广途收士即无问先生再起不起幸一复见兴文之盛以为愉快而先生先一岁捐馆矣嗟乎生而为世指名兮殁而其道乃大光也有其废之孰与兴兮何陵谷之靡常也亷吏可为不可为兮羌行歌而彷徨也天道恢恢疎而不漏兮蚤见蕙兰之芬芳也彼当途豺虎平地波涛今既安在又奚足以当先生九泉之一粲哉今夫解剑而挂墓上之树者为心许也炙鸡斗酒千里赴吊者为酬知也夫以一带佩之饰一聘辟之雅犹生死不相背负如此继皋而忍负先生于冥冥者乎哲人萎矣明徳不忘典型丧矣微言尚在继皋自分呰惰浮沉即不能蜚藻石渠扬声著作効职业之寸尺以副先生特逹之知至于守其拙愚甘所澹泊罔以躁取名罔以利伤行寜为驽质不敢为泛驾而驰寜为贱工不敢为诡遇而获兹所盟心于伯乐之误形矢志于王良之下乘旦暮兢兢欲用为报者也嗟乎人非宋玉难招屈子之魂才媿贾生虚托吴公之举流水之弦堪絶山阳之调忍闻是用轻河山跋履之艰望松栢凄凉之路述恩知之大槩悼年位之何迍兴懐侠烈之风增感存亡之谊酌以明水冩其愚心皎日不欺列星有耀先生尚终鉴继皋之区区焉尚飨
　　
　　同门合祭浮川陆太老先生文
　　
　　于惟先生太古之遗四明耆旧两浙蓍龟学深河洛道嫓皇羲九丘八索彻奥洞疑二仪四象遐覧玄窥彦方宿范太丘清规藴灵含曜不衒而竒种于其身发于吾师三槐显瑞双麟应期冲襟对命驾骏腾螭文章翰苑政事藩司昔秉衡鉴棘院分藜量包葑菲明照黄骊念兹大造发迹伊谁五岳有原昆仑崔岿百汇有宗裨海逶迤夫子之泽先生之贻先生多福天章宠绥行进师保以享繁祺先生多寿望耋踰耆行满百龄为世期頥胡天不慭萎我芬蓍参苓改色桃李生悲事有必至死生则宜情有固然师生之私某等风尘末学门墙旧知忽闻讣报相对嗟咨百身难赎千里陈辞溪毛涧酒薄荐灵輀先生不死尚鉴哀思尚飨
　　
　　祭澹翁王太老师文
　　
　　于惟先生河岳之精藴灵含曜不衒而珍栖神养徳惟种召获骏发厥祥流光奕奕笃生夫子文章之纪二典三坟五际四始网罗经济以恢帝纮渔猎竹素以握文衡在其质色骊黄牝牡瞻彼门墙太山北斗御风鞭霆为帝者师翼辅佐卿而皋而伊六籍以还代有作者惟我夫子卓然大雅五岳有原西北昆仑百汇有宗禆海是尊夫子之功谁为孕毓浚哲惟昌先生是属先生而存吾道有光先生而殁斯文皇皇胡不百龄以觐相业倐焉云殂箕腾昴灭夫子惠我情好葭莩而我先生不我卒图帝用慨噫存我夫子吾属惘惘慰生悼死事有必至往来古今人有不忘师生至情夫子括髪素车发发门徒匍匐生刍一束严霜降丘草木为秋长夜冥冥莱衣何求河清可俟人寿无几洒泪临岐滹沱风雨呜呼哀哉尚飨
　　
　　合祭双松丁太老先生文
　　
　　呜呼大江东回长淮西流士生其间含贞好修先生之生曰清河沚藴秀储灵神栖守视志抗孤隠节挺乔松清风千古浮云万锺轶太丘范标彦方格积以流光种而召获诞毓师尊庭训有仪扬芳振藻魁世鸣时石室摛文玉除簮笔载师辟雍寻晋卿秩纶扉严肃讲幄雍容为帝者师为天下宗舜简皋夔周隆旦奭梦卜人情师保朝夕先生而存相业允光胡天不慭而忽云亡悲风南来有讣凄切事闻九重恤典孔晣生有象服没有鸿恩人曰荣休我心未蕃两世四朝望耄踰耋岂不寿考不延一诀某等同上春官并出公门敢言桃李幸托灵根恩既有原师生父子涕岂无从慰生悼死会尽者数难赎者身所慰玄理至人不泯溪毛葱青涧酒匀緑辞告灵輀鉴兹衷曲
　　
　　路祭李老师母文
　　
　　呜呼夫人行矣素车发发丹旐揺揺阴云莽莽易水萧萧蓟门将辞楚天何处黄河中断衡湘南阻生不踰阀宦亦相从安识故乡孰导冥踪岂不有子承家万里尔恨终天母魂谁恃于征于迈疑恋疑升观者酸鼻送者抚膺匪厄之悲匪促之震来乎翟軿去兮孤榇嗟我夫子痛于蒙庄一身系国万泪伤亡我等门人视母犹母薤露兴歌涕沾于■〈车卯〉路则有祭祖载之遗持觞荐芷遮献灵輀轮不可攀日忽以下往哉永睽相哭原野
　　
　　合祭范太老师母文
　　
　　呜呼菁山之阳太湖之濵振范氏宗实惟夫人胡以振之生我夫子为帝者师为学者轨夫人徳曜来归伯鸾俪芳蘅芷嫓美琅玕于筥于筐乃笾乃豆恭顺有仪宾祀无疚天乎忽断孀闱自怜幸哉有子式谷遗编夫子大贤机不待截献策明廷魁英驾杰玉除簮笔石室摛文两都振铎六馆蒸云朔召承明贾还宣室彻炬宵行横经昼述母曰主圣尔惟勉旃古称报国荐士宜先黄金筑台朱衣继晷两采葑菲一门杞梓水分裨海山起昆仑夫子之徳夫人之恩垂老益虔既贵弥俭惠问乡评令徳家范翟冠峩峩象服则宜白髪皤皤望耋踰耆夫子擢南板舆式假津门萧萧讣何为者是耶非耶泪洒长河事闻九重恤典孔多岂不荣休不延旦夕岂不寿考而不千百某等同升义重知己情深师模未逺母讣何憯庆吊如轸吉凶若梦相告沾襟为夫子恸月落不死至人久存悟此玄理存殁何论涧酒一尊门墙千里执绋难期缄辞告祀
　　
　　合祭沈年伯祖母王太夫人文
　　
　　呜呼贤岂必贵荣岂必寿冥冥者天夫贵难子子贤难孙数则惟玄于铄夫人既角而翼亦足而翩身具五福美阅三世造化疑偏惟夫人生名门淑媛阀阅婵娟归于上林和鸣飞逐鳯徳凰聨冠佩则俭笾豆则饬令仪罔愆亦曰恭顺亦曰端一嘉闻孔宣幸哉有子蜚文角艺成均勉旃迅发孙枝英英玉立髙科少年乃谂毋教不独于子于孙亦然沈称珠林母殆丹穴江表流传忽焉一疾溘尔奄逝宾于上仙人若犹憾天则已备谁曰未全某等两附职方母我大母休戚情聨哀哀讣至惊心陨涕有泪如泉薤露将歌匏瓜各异奈此山川缄辞束帛遥奠芳帷灵鉴斯虔
　　
　　祭王太淑人文
　　
　　太原有赫起司冦公含灵孕秀曰夫人功繄夫人生实惟于郑京兆之裔平陵之孟来归夫子秉哲好修乃偶以贞乃相以幽笾豆期馨苹蘩务饬恭敬有仪喜愠无色既俦鳯徳六产麟姿缥缨云陛绁组天墀西省详寃南邦造士明耻不疑文追欧子驱车岭表开府淮阳龙章贲贲翟服煌煌子也还朝母福备只况复青云见其孙子胡天不慭一疾弗延岂不寿考不百斯年嗟尔令子绯袍象笏归命自边待问于阙恍兮惚兮孰讣而传是耶非耶泪洒炎天帝闻曰吁朝士凄切司冦重臣含哀茹血呜呼星坠前垣生则良竒婺沉于渊殁其何为我闻天台仙人所止将无羽化瑶池者是呜呼壸仪在合隔世而香锡典在珉重泉而光圣善熟闻椒浆遥奠灵乎有知千里来荐
　　
　　祭扬太宰文
　　
　　呜呼古今往来理则云然凡厥有生孰能无死顾如翁者岂可以死哉夫世之悼翁而慰翁者则曰内肃百僚外寜四塞即旗常史册未足铭之翁于功名之际可为极矣眷懋三朝恩蕃五世即封侯食采未足方之翁于富贵之际可谓极矣两子魁文一人拔武即三槐五桂未足儗之翁于胤嗣之际可谓极矣夫人生志抗勋猷而不遇其时身遭荣显而罔必其后者岂少哉翁也备兹百顺夫复何憾顾愚所谓恸者翁之生也闗天地之运翁之出也任国家之重翁之亡也失天下之望盖翁抱命世才弱冠而登朝三年令尹八载职方其所擘画若迎刃而运騞然解也人以为有姚相之能及其敡歴臬藩载迁开府则少司马之命下矣制阃边闗之命又下矣其所慑服若撼山而震赫然威也人以为有郭令之风又其入也晋官天曹总兹百职盖前后被命而起以宫保绾部章者数矣其所铨镜若悬鉴而照的然当也人以为有山公之鉴夫以翁如是之才之威之鉴所谓为国蓍龟为邦蕃卫者非耶所谓社稷是毗苍生是倚者非耶天下安可以一日而无翁也故翁在则天下有司马起而遮道聚观之望翁殁则天下有司马死而罢市巷哭之悲翁之所系于天下岂轻也某等昔从令子与观学政凡吾乡之子弟皆翁令子之子弟则令子之悲独非吾乡人之悲乎嗟乎身骑箕尾气作山川翁身则死翁神不朘缄辞千里聊冩我虔迢迢姑射有泪如涟
　　
　　祭苕翁王年伯文
　　
　　呜呼三江之间五湖之濵代有至人韬光隠沦先生之隠苕溪之上巻帙栖神山川寄放或扶笻杖或棹兰舟烟霞万顷风月三秋沾醉长吟非陶非李晋室余芬唐人袭美少亦谈艺老犹受经诸生绛帐鲤也趋庭诗礼传承贡于天府职大行人宣威尊主去年拥传奉使蒲阳彩衣归觐寿酒浮香使节还朝椿颜乐只翻然厌世忽宾仙史呜呼龙章凤诰不日而驰即翁无意天胡不遗骈祉景福骎乎日炽业迈古稀而胡遽弃某等令子同升视翁吾翁情伤白练泪洒丹枫涧酒芜词抒衷献悃芳灵有知来格而返尚飨
　　
　　同乡年家祭苕溪王年伯文
　　
　　惟翁抱璞含贞履规约矩肥遯丘园栖迟稼圃无爵亦贵不衒乃珍儒者髙蹈圣世逸民既刚以方亦和而恕轶太丘范标彦方誉苕溪卜隠春月秋风无羡于外寜汩其中间为诗歌以助斟酌长吟衰凤江天独鹤惟种召获厚积流光快哉有子华国宾王立朝有仪奉使不辱为瑚为琏如金如玉轺车入晋彩服归吴芳筵寿酒载欢载娱戒曰王程尔惟勿忒促驾还朝亲颜动色何期旬月讣自南■〈舟召〉暮烟踈雨奈此枫桥吁嗟令子春明考绩胡不少延以俟荣锡翁年迈七良古所稀胡不满百以享余晖我闻至人没亦不死传称典型久而难圮岂乘元化与仙为徒长洲茂苑魂往来乎某等乡里后生年家小子叹旧徳亡痛哲人萎簮组匏系山川阻修情伤匹练目断松楸溪毛葱青涧酒匀緑冩我寸私寄兹一哭灵其鉴只庶几格斯蒿里之曲执绋还期尚飨
　　
　　祭节翁贡年伯文
　　
　　惟翁不离耕凿而信于乡不涉经济而徳一方不引铜墨而被冠裳不学黄白而履吉康曷以臻兹曰繇善良善斯召庆良乃其昌初翁之生抱璞含芳丁叶之衰干蛊用光倜傥好义振急存亡类彼太丘乡闾所望徳立行成令闻飙扬郡国枉驾锡服用章翁实承之洵美且臧类彼彦方众人以匡广陵故侯余泽瀼瀼翁嗣其烈永言未央翩翩令子玉质金相贤科赐第翁发其祥追惟甲戌春满髙堂曲江齐宴瞻云捧觞胡不三载倐焉以翔寒风飒栗千里苍黄呜呼黄山苍苍宛水泱泱生游其间殁于何傍我闻敬亭仙人所藏将无羽化驭彼鸾皇某等九州岛之人令子同行视翁吾翁百身可当溪毛涧酒泣奠彷徨灵乎有知鉴此衷肠
　　
　　同馆祭王午山太史文
　　
　　嗟嗟太史胡数之竒胡郁之久胡发之迟胡享之薄胡促之随才固不偶理其难知百身莫赎千古为悲初太史生早负英姿芳声茂实博学宏词二十翔校三十登墀四十鼎甲鸣世魁时石渠载笔天禄燃藜公辅之器邦家之基宜履遐祉庸需宠绥溘焉以捐夺者其谁呜呼谓天不仁曷隆厥施谓为仁耶竟此何为奎躔宵揜兰芬昼摧凄其共巷矧我同池月临玄酒风来素帷魂飞燕越身骑尾箕
　　
　　门生祭王太史文（代）
　　
　　呜呼太山崔嵬中原所望划焉其颓川谷无光斗枢在天紫薇太极一宵而陨星罗失色嗟我夫子岳降奎躔胸藏万巻笔倒三川非熊非罴如龙如虎清庙珪璋明堂黻黼二十名立三十登廷四十鼎甲天语亲聆金马彯缨石渠载笔士识经纶人传著述见谓殊器公辅之基不亦标轨为天下师胡天不吊忌才殃徳一疾弗延亦己其亟呜呼夫子之学洞彻渊深丹颜未驻黄土何任夫子之文云流日丽彩笔终悬青灯曷继夫子之量月霁风光孰厄其衷而归杳茫夫子之容金相玉质孰夺其魄而闭幽室呜呼谓天不仁业与之才谓为仁耶而促何哉有穷者理会尽者数独斯之酷莫审其故我闻仙史亦累尘縁既谪为人复升为仙岂其羽化返于天阙香案中间垂绅正笏某等北方学者谬厕公门敢言桃李幸托灵根绛帐生寒繐帷初列百身莫当一恸欲絶
　　
　　祭朱南阳年丈文
　　
　　嗟嗟南阳何者非所当寿也而顾弗寿也松栢其干金玉其相神情内含良贾深藏此相人者所谓寿也学探本原识通性命发为词章如泉斯涌此观文者所谓寿也寒暑必慎饮食必节伸息语动悉有常辙此养生者所谓寿也而况踵前人之芳躅并难弟之英声强年聨第初拜郎官盖其进方骎骎即位陟枢衡年跻耋耇顾岂谓过幸者耶嗟嗟南阳是皆所当寿也而乃弗寿也或者曰寿不朽之令名也古人以徳与功与言为三不朽然耶否耶有徳未施有功未就立言固其余事而天且踬之场屋使二十年间含毫弄椠以习所谓时文今方弃其筌蹄发其阃阈以游作者之庭而又重夺其志天之不欲寿人也如此嗟嗟南阳其当寿而弗寿也真造物者妬之耶某等南阳同年士也不惟识其面更知其心所愿望于南阳者甚厚而今则巳矣虽然天于南阳固沉珠埋璧尔其用未究其体全矣在南阳何损也吾辈存则南阳所愿望于吾辈者亦存诚有克自淬砺居一于不朽以为一榜光则南阳方沾沾九泉矣如徒延岁月费廪饩以幸贵重而略无表树于其间甚或贻玷焉南阳有知不将嗤之羞与齿耶南阳之殁也吾辈既集其庭而哭之兹灵輀驾矣将归葬于会稽禹穴间则死生从此永诀而吾辈醵束刍清酤以酹于南阳之柩而侑之以辞盖重以南阳之当寿而恨其弗寿又毋以南阳之弗寿而吾辈可弃其所当寿也南阳其鉴之
　　
　　合祭丁老先生文
　　
　　呜呼长淮西回大海东阻汇结秀灵郁发鸿巨初公尚少而思古人履规约矩蹈义遵仁大对明庭魁英冠杰忠孝是求温饱匪悦乃趋金马乃司辟廱文宣纶綍徳被章缝一贰邦礼再分邦治入侍经帷出陪廷议衔哀一返读礼三冬岂其过毁而竟相从呜呼主徳清明待公启沃溘以长终念此明朂元元计日需公为霖望而不见奈彼羣心观涛莫起落木逾怆贤哲反促理数难谅辽东鸣鹤曰惟令威公其后耶千年一归呜呼生有令闻殁有崇谥人寿荣名早尽曷媿一刍寄哭千里陈辞寜独艺林天下之悲
　　
　　祭詹老年伯母江太孺人文
　　
　　江浙上游三衢隩区闻人代兴着姓世居着姓维何为詹为江婚媾世聨甲第相望祖佐台宪父称师儒秀锺贤媛禀徳实殊动遵礼法间习威仪慎择快士丕则闺帏六礼既修作配司成肃见詹庙荐以藻苹贽陈脯枣尊章是承凡百僚妇靡不式钦相尔夫子为时髦英学成五鹿游薄马卿筮仕两都奏最帝廷恩隆所自覃及鸡鸣戴凤被霞辉映徳门念兹宗祏兴在得人虽则有子未见振振言求仲氏塞渊既宜小星有赋如埙如篪二麟载绂三凤聨飞伯也不永二雏颉颃仲季并起以翱以翔曰子大夫曰尚书郎兰玉盈阶冠盖一堂称寿圣善为乐未央云胡一疾宝婺沉光讣从何来闻者彷徨陨兹令徳天道曷常皋等昔与季君同举戌闱谊笃孔懐休戚咸依伤哉大故中心若摧素车欲命金马难违何以冩哀视此旒旗路逺莫致邈焉河山酌我酒浆撷我椒兰因仲以往踯躅重闗再拜引领涕泪为潸万里将诚灵其为餐
　　
　　祭刑部主事两豫黄年丈文
　　
　　嗟嗟两豫早负英姿芳声茂实博学宏词偃蹇一第乃践彤墀爽鸠初官白云递司哀矜折狱平反示慈世号有功亦比释之公辅之器邦家之基宜履遐祉用需宠绥溘焉其捐夺者其谁呜呼谓天不仁己隆厥施谓为仁耶竟此何为室如悬磬家无羡赀儿号于庭妻哭于帷渺渺穰东途路险巇迢迢旅榇孰恃而驰没者长逝生者安支见者酸鼻听者攒眉矧余兄弟能无涕洟我闻于公积徳务滋爰启廷尉髙门匪欺又闻崇公死狱勤思爰启文忠泷冈刻碑君所身有先徳之贻君之所贻倘在来兹灵輀既戒朔风其吹朋尊一恸存亡别离尚飨
　　
　　祭王母刘恭人文
　　
　　粤若内则妇尚柔贞母氏圣善慈以严成寥寥彤管畴嗣徽音仰惟袆灵俪美积芬昔比部翁淑问虞廷彻蔀伐坚民颂无寃五斗不折解官四明潇然田里凤举鸿冥佐之者谁曰太恭人阃政茂修母仪克称断织督课和熊助勤乃有侍御聿振家声大行奋迹简在枫宸铁冠豸服柱后惠文督鹾淮阳剔蠧更新巡行呉越风纪肃清归报于朝嫓古埋轮笃庆有源式谷自亲有烈母训着于朝绅咸谓女士式昌名臣百年寿考宠禄永膺天胡不慭宝婺匿精讣闻侍御攀号震惊萱陨北堂桮桊空存板舆弗御兰芳萎尘呜呼生也有涯不朽惟名矧兹闺合炳朗徳馨两世济美褕翟光荣息劳大块瑶池返真翱翔青鸟浩刼无垠某等执鞭侍御夙仰仪型逹观者理怛化者情缀以芜词奠以涧苹神其不吐歆此一尊尚飨
　　
　　同年祭髙年伯文
　　
　　惟翁幼秉渊懿长标瓌竒匪侠而烈暮儒而医仲产曷减急兄之危终然壁立吟诵常怡心乎利人岐黄我师爰有论著为时所推于己若忘于徳务滋赤子之心先民之遗天道无亲惟善乃私浚发英贤致身彤墀人钦上第帝宠鸿词乞为博士曰永教思出则敷契入焉步夔禄养安只恩纶再貤胡弗长享奄与世辞七十希有翁业过之岂实数定而不期頥甬东迢迢山川逶迤行乎间闗至止何期某等通家义厚犹此情悲忍看华毂去作繐帷刍束在几兰升在巵丘首虽邈箕魂假斯
　　
　　祭韩老年伯母文
　　
　　呜呼继母如母孝子不殊是在仪礼服亦有图懿美夫人金相玉质归于君子宜家宜室协其恭敬佐以俭勤幸哉有子我视焉分陋哉闵母冬月为虐不见穆姜名芳调药乃顾乃复过于所生是训是迪以底厥成闽海蜚英天墀振翼初官虞衡而举其职帝曰尔才其往承天陵工重巨尔惟克虔六传将驰尺书传讣奕奕星轺忽焉改素吁嗟往昔孝感多竒祷泉泉涌母疾竟差胡天不吊母南子北医祝罔亲理数难臆某等敦世讲谊称年家生承兹凶问能不伤情有羞匪嘉有酒匪旨聊摅我哀灵乎鉴只
　　
　　祭陈年伯文
　　
　　于惟先生奋迹海濵儒者髙蹈圣世逸民外操直方内秉渊懿履规约矩咀仁嚼义既探六籍亦采百家吐为文辞蔚焉以葩蚤易青紫芥可俯拾数献弗收荆山抱泣晩起应诏冠裳自荣俄以子贵龙章再膺其命弥进其躬弥俯其人虽今其心则古观徳家庭肃肃雝雝观化乡闾一徳同风前有太丘有道长者后有先生卓尔大雅颇传耆硕洛社盟投翛然独往悼彼风流海鸥画飞亭鹤宵唳不见行吟空闻雪涕某等逺方之人令子同行视翁我翁百身莫当溪毛葱青涧酒匀緑相望云间寄兹一哭
　　
　　祭戈年伯文
　　
　　惟翁系出呉会而籍于燕业本士人而迹于廛被泽独迩尺五之天种徳惟勤方寸之田朝市大隠都邑髙贤其和若醇其直如弦斵雕以朴剖觚为圜不用于世孰覩厥全无羡于中孰淆其渊是称葆真以享大年亦启哲嗣天池腾鶱初官百里行哉勉旃民瘼殷恤主徳茂宣三载政成天子嘉焉曰子实良式谷其先乃降玺书龙章凤笺推恩所生锦服春妍见者谓华望者谓仙自兹景福为山为川未论耄耋可彭可籛胡天弗慭一疾弗延秦人罢舂良令其旋都人罢市老成弃捐矧于某等分戚情聨视翁吾翁泪下如泉溪毛涧酒薄冩微虔罗拜堂阶魂来几筵
　　
　　祭王母徐太孺人文
　　
　　于赫王宗亢之者子孰诏厥成曰有母氏母氏来归实嫔隠君协其恭敬相以俭勤言不出阃动不踰阈兰茝俪芳金玉比徳昔在梁鸿爰配孟光千年懿淑照映吴昌克浚哲源乃毓贤嗣奋翼登朝蜚英奉使皇华在路春萱在堂人传并茂天锡全昌曽未几何蚤忽凋丧庆吊奚常理数难亮忆尔报使尊人永离甫来谒选母复长辞素车白马仆仆途路恨也终天悲哉孺慕差强寿祉并过稀年非久貤恩贲于九泉某等令子同升视母吾母上悼令仪下唁良友聊采涧藻以侑椒浆慈灵有知来格洋洋
　　
　　公祭黄对兹年丈文
　　
　　忠贯金石莫彻九阍名悬日月身不长存古道炳甚千秋讵谖唯闽有公悬寓麟鹓叔度千顷长卿万言髙第起家循令弭繁焯焯最书烨烨铨论帝俞公才入拜黄门鳞批仗斥曽不昕夕朝阳倐鸣永丰初谪寻理河间雪沉肺石爽鸠甫膺淮阳再戹悠悠楚兰孤贞靡格展禽有言吾介曷易宣室霁明召公藻衡声栗南国望籍瑶京肮脏犹昔冰风自盟山公在曹百职倚平彼旻弗眷造物嫉烜弥留遘竒箕尾莫挽公言可行公遇则蹇公志方腾公曰己晩皋等聨籍公交车缔谊雝■〈渠鸟〉哲人不待型范畴如浮云几何咄嗟史鱼游旛载南髙盖栖墟酹以椒浆荐以濵菹焄蒿非遥一鉴欷歔尚飨
　　
　　合祭王相国母呉太夫人文
　　
　　呜呼昔在安仁板舆奉母闲居亦欢不闻践斗师亮母孙手诏问年迨其弃养平章外迁于太夫人实启相国名寿髙齐荣哀备极相国甚孝乌鸟系思帝许辍直庸慰母慈相国甚忠计安宗祏母曰予往卒以定策十任强起十辞归欤来同四皓去亦二疏赐金羞饍赐玉萦彩婺曜中台合侍元宰八袠初开鹤髪皤皤一品累锡龙章孔多言树萱草緑野之背人歌燕喜百龄未艾岂其厌世倐而长捐披霞骖云家不乏仙西池听璈南岳拥佩孰是桮桊以忧鼎鼐尺素告哀五位咨嗟尚方致赙恤亦云奢维予九列于相国耦义忝升堂情殷奠酒不腆厥词曰将逺心纶闱勿恸繐帐其歆尚飨
　　
　　祭周太夫人文
　　
　　呜呼维岳降灵胚竒育神睠彼邦媛哀此令嫔六二之贞非仪之令谁其尸之曰维夫人猗欤夫人维王之裔归我文恪徳音孔俪有俪其徳温柔敬立阴教是承式彼嫔则克相夫子周扬懿美有夫有子弘我化理天子是毗庶士是望金章肃庸厥庸斯昂迢遥四封载镇纲纪为明祭酒万邦式止弘美两朝衣裳雍容匪嫓房中曷来兹荣偕我荼苦以及栋隆蚤诞琳琅晩复桑梓卜迁训读丸熊信拟百千万年行复有以胡天不吊贞令忽摧卿月沉轮婺宿揜辉家丧令仪噭噭同哀人亦有言百纪莫保有如夫人履顺获考借未耋期亦曰后老荣哀既备终始以道维余后进通家谊深接礼论道相知之心不揆弱息嫔于髙门百恸之态孰知予心呜呼哀哉重曰四徳令善五礼上秩礼称帝师徳副夫职皇哉介秩逖矣华宗怡愉懿范先周同风琬琰令姿有美螽斯既全妇道亦仰母仪庭玉流芳室兰传香楚楚象服唯唯河鲂翟茀七襄轩车六命鼎室辞亲槐庭赞政斯教斯勤我恃我有胡天不辰去尔在疚飞青来黩水碧弗遘月落珠埋萱枯桂摧金枣长含银蚕莫追孤鸾絶音双虹去津留连赵瑟凄怆秦笙哀哉尚飨
　　
　　祭呉太亲母文
　　
　　天帱广覆地灵厚载勿勿迁涂芸芸岐类七浪风摧四山雷迈孰是顿超脱纒豁盖猗欤惟灵弘懿中闲昔植琼根今滋宝澜休神凌虚不迹应縁不遗世相契实开权于归髙门作逑君子箴管处职珈篸协礼玉筐■〈燕鸟〉堕金笼蚕起爰从夫荣玄衣描雉翟茀有辉簧翿荐欣金波回月绮树停春屑玉杵膏和香扇尘彩鸳罗庭紫鸾嘉吟欢故未厌悲新遄及予美惟谢色服惟孑飙焰刃倾灵茎翠泣非有既了所无寜实诀定一乘雕薫六度业珠回澄识镜转露昙弥记外华光补处腾神金渠纒悲宝树呜呼哀哉皋闻偏空互阙大慧双融遗遗亦遗空空乃空观无靡取形碍俱通惟灵唯然圆应尘中振振令子英英华胄玉震兰揺金锵桂缛岂薄前因孰解嘉媾衔识同痛在戚弥疚呜呼哀哉藏壑有趋送涯无还珍台散空绀髪留山风啸楸梧云翳陵峦苦空无常刹那摧颜哀哉尚飨
　　
　　祭刘封君文（靖江令父）
　　
　　光迟蕙亩和被椒台春气伤心摧恻纡懐予懐胡摧灵修遐谢雾彩晞晨星躔惨夜呜呼哀哉惟翁弘懿允廸天真秉彛清粹挥景絪缊笃修门内孝友穆融九徳耀区三懿宅躬体道既渊兴文有郁谓倐雄飞而顷幽伏饮露朝兰飡英夕菊霏微佩芬泬■〈氵寥〉含情渐逵鸿羽孚音鹤鸣于烁令子硕响嗣振华藻炳焕芳烈纷纶扬闻明庭宰物下邑龙跃偶需凤举犹辑康阜用成威和咸宜令有濊泽惟翁之施礼乐敦俗伦彛是导令有洪训惟翁之教积善斯頥自昔格言荣名宠章在福宜蕃哀彼造物寿仁何愆褒美弘多而■〈恡，去忄〉斯年呜呼哀哉某被襟令子旁荫兰风仁宅不遐徳邻适逢山髙既荒河润且迥挥袂同瘏执绋有耿献岁发春江枫结哀招以楚音魂兮归来哀哉尚飨
　　
　　祭茅鹿门宪副亲翁文
　　
　　岁星谢辉文昌复壁硕徳不遗中心如惄呜呼哀哉自公以降爰及于期我之仰止内诵心维端明介辞旨忤誉彰公拂贵人身诎行方行方伊何诎身翱翔一麾乃出令于青阳諓諓者金受赝于鼎微公弗信民兹焉颋如婴离懐如罹焚溺孝子令闻而不永锡丹徒承轨沐钦仁风赈此惸独爰及孤穷明徳日新克俊克仁徳周能事体合机神严罔式刑仁扶物施威和两振泽湛皇畿公化大行自北而南恩沃望隆大江载咸庆辉云荫泥润川渐入配台垣登降具瞻声于太常礼官威仪乃司厥勲庶绩祁祁体直秉真慎行居贞屈曳蹈机与世靡矜青蝇翩翻贤隆忌存孰云我公不闻斯言壬子惟月于以入粤粤獠暴只丑类飘忽佥曰我公志厥惠和岂伊弱翰寻言荷戈元凶既盈虫臂思竞侈彼鲸鲵逆我王命公则赫然舞干起陈金钺镜日云旗降文鵰剿隼击再振其斧龙旗飞藻灵鼔树羽君子懐徳多人嫉勲河带靡湮黜我令人言归丘林就兹初服独寐寤啸有懐如玉切松作糜烹桂以飱仪道无闷于焉考盘惟昔之春枉用相存庆风煴■〈火勃〉嘉宾在门黄髪儿齿颜如舜华姑射是侣厥色敷腴谓可万年长尔翩跹如何不吊大命罔延呜呼哀哉人玩其华鲜识其实公岂真迁良蜕其骨惟公之庭琼辉素灵瑾瑜大宝荐于神京人孰不化惟公上寿人谁不没惟公昌后金石垂文永焉不朽子长孟坚庶几无负尚飨
　　
　　祭赵肖鹤文旧无锡令
　　
　　蓉湖之濵有祠岿然貌公而祝曰公万年公庶重来甘棠勿伐曷飙者氛信公已没呜呼伤哉公秉异姿特逹灵通岳岳其仪属属其衷雄文逸才如空斯虹渥颜飘髯如松斯风释褐绾绶来令我邑我邑不腆势盖岌岌新榷实烦旧逋益急民鲜生趣士多窳习公曰敝矣令执其咎弦更予鼓铏砺予剖且批且决予手予口星临日映电掣霆走维时利官若飞而肉公折厥角奔迸窜伏大府责课飞檄更仆公无榜笞课亦不缩有严学宫鼓钟其鍧月朔幸临矩步盈盈薪之槱之陶此俊英咄彼旁郡乃窘狂生既威以惠亦温而理程书煌煌上考功氏天子曰能维国杞梓殿材尔需亟其内徙起曹登仙送者万人且送且泣挽公征轮公去如秋公留如春何当迎伋以慰借恂曽不逾朞颇闻被疾何恙不已奉使遄出还朝我期清和良日函书若新世寿永毕呜呼伤哉予猥知举公执弟子一日非长二天是恃两儿何知以録以齿及门之荣通家之以嗟公已乎百身何为祠则有碑予其焉辞独鹤天边五羊海湄间闗哭公公神在兹呜呼伤哉尚飨
　　
　　祭董夫人文
　　
　　言溯苕霅实锺灵奇既产英硕亦笃女师华溪孕珠默林发枝两姓之媾百年之期嶷嶷尚书词臣入直矫矫观察文章之伯相得益章相视莫逆有子吾婿有女吾媳于惟宜人来相厥家姑亡已矣姑病如何亡者墓哭病吾拊摩人曰新妇齐名孝娥尚书归来日进宾客琼筵卜昼华灯继夕西第之供中厨是职僮奴凛凛以罔不饬给諌老学屡踬公交车鸡鸣佐勤俄闻唱胪客部少隽青紫芥如丸熊习劳母氏之劬一堂三世圭传组袭拜庆疏荣帔霞冠翟履兹盛际声光舄奕惟宜人贤宜此福泽曽几何年夫君长终市义媒祸为善降凶寿夭同尽祖孙相从惟宜人贤而晩兹逢呜呼伤哉茫茫世界悠悠陷缺麻姑上仙沧桑几阅遗产幸完余子不劣才明智畧女中之杰业开七袠胡不百龄堂萱委露镜婺沈星下报而翁无恙一经何虞尾大应慑神灵呜呼伤哉我有弱息嫁尔仲子辜负恩勤间阔生死获事幽冥想像悲喜宜人之恸吾女之以白杨萧疎丹旐徘徊徃即给諌葛山之隈执管効铭执绋助哀河冰岭雪间闗一杯呜呼伤哉尚飨
　　
　　祭安太亲母王太君文
　　
　　于惟太君相门之秀身绕珠玉家丛绮绣一水衣带乔木相望有峩素封胶山之阳嶷嶷佥宪簮豸建隼翩翩公子琼枝玉笋太君来归百两将之桃夭其质兰郁其仪佥宪解臬林泉却扫敬共旨甘以娱寿考惟郭宜人嗃嗃厥声伺色而进先意以迎繄翁若姑曰尔贤妇是善事我我祜斯厚夫君绩文太学焉游太君治内以无省忧太学好客咄嗟取办太君储胥以佐欢燕家门方盛不佚不骄迨廹衰冷不震不揺贵婿开府声势不有督我两儿遗经共守盛衰荣寂处一境忘如彼麻姑几阅沧桑未亡之身荏苒三十九原下见曰儿有立儿故弃我弗我即墦頼有叔氏挈此孤孙丹旐飘飘苍原郁郁一壑藏棺千人执绋某沗新媾夙耳徽音扶服会塟哀吁衋心匪人之悲惟徳之慕词以冩衷灵乎俨顾尚飨
　　
　　祭王鸿胪文
　　
　　呜呼胡形弗流胡化弗迁哀哉我翁百不斯年惟翁尊人为名御史豸冠绣衣霜棱岳峙闽方揽辔丹陛簮笔桑榆晩荣兰芽乃茁翁幼而孤其气槩雄丱而掞词俯仰生风借资南宫策名委质秩拜典客威仪棣棣五日治行三日秣驹使彼漳南玉节金符宣我谕旨夷王崩角惟天使命敢不奉朔间展父客旧恩属耳或驩或泣使君有子报命于朝天子曰能小臣有母孰是臣矜予告归里娱彩以乐开枰促觞门有剥啄倒屣文士扶服民丧容省南国驿希郑庄热心直肠龂龂欵欵削去城府忘却冷暖我有宿诺千金可贯我有良朋千里可驾所嗜古篆印章累累篇什之佳手抄目披飘须龎眉是寿者相飞食疾步垂老转壮云胡不天雨滛暴摧灵药弗投大命是随呜呼哀哉某等交深末契分托密亲谊敦世讲情笃比邻断金攻玉九原不作朝露夕波彼苍己虐居诸不停星纪倐移送徃多悲矧翁之思乃歌紫曲乃酹芳尊哭翁慰翁翁有子孙伯以诗鸣叔以官嗣阶庭林林青缃是肄神理斯在翁为不忘魂兮下来桂馥椒香
　　
　　祭安研亭文
　　
　　东胶之阳山川郁纡孰望于斯素封而儒岳岳宪臣有美文孙世其家学以扬艺园经生之言探颐抉隠风雅之叶锦肠绣吻诗泣鬼神赋掷金石刻意攻苦挥毫对客既耽竹素亦妙丹青花鸟春愁云烟昼冥其人摩诘其庄辋川岩壑幽邈松筠静娟是名西林公所游钓以觞以咏以歌以啸亭馆依然紫翠常新我行其庭不见其人呜呼伤哉才弗世庸年复蚤谢空传翰墨流声长价生席故业没无余财曷遗嗣人图史尊罍尔母尔兄以偕尔室累累在殡窀穸未毕尔子尔女尔孙也晩有就外傅有襁中壸婚嫁都遥何如尚平三丧何停贫不曼卿奈此身事而弃宾客岂蛇之年丁鵩之厄呜呼伤哉忆昔髫稚受试尔祖言挹令仪如袭芳杜垂四十载交欢一日爰缔葭莩弥固胶漆忍闻永隔哭公乡庐朞而陈觞嗟彼居诸公所未瞑有司封在九原可作以慰以戴呜呼伤哉尚飨
　　
　　祭安老亲母呉孺人文
　　
　　延陵之呉系惟季子礼教家袭官秩世美亦有季女太史所怜才髙咏雪职妙闻弦作嫔华阀实俪哲士鸣凤叶占乘龙贺喜惟佥宪公俨在重闱惟翁素封玉食锦衣处贵不骄居富能啬敬问寝兴躬督蚕织士曰昧旦女曰鸡鸣力襄本业相朂荣名咄彼敝裘颇狎声酒御我短裳空房独守焚香扫地穆然幽闲林下风气果见红颜晩饶子息出不必已樛木推恩螽斯集祉冥享遐算以酬静縁谁歌薤露曽不艾年于惟孺人云林之侣岂其厌世终焉霞举夫君矫矫壮心丕丕廹耆而陨九原唱随某之穉儿幸忝婚媾倚玉情新断金谊旧俄闻丹旐权即苍原纵稽宅兆且迩家园百世之盟一觞之献灵乎徘徊鉴此缱绻尚飨
　　
　　祭王亲母华孺人文
　　
　　夫惟鼎族并起词林乔木相望丝萝是寻有美哲媛乃得快婿如鼓瑟琴以偕伉俪事其舅姑如事父母敬问寝兴躬亲箕帚夫子藉甚秩文翩翩戒曰勿怠祖武在前久之不逄陵阳冷落慰曰勿辍力耕乃获所产素封而守儒帏青灯荧荧对此牛衣所长夏屋矮檐弗艴容膝易安且此蠖屈礼法罔愆雍穆有仪从爵可卜戬谷是宜胡弗登艾一疾而萎雁断楼头鸾分镜里髙堂双白迸泪千行何老何壮人生何常伤哉孝女一号同毙岂从地下将愬上帝妯娌何为母女继之两旬四丧一门孝慈世阀世徳蒙祸特惨真宰乖视善人堕胆将无神理有大倚伏寒尽始春剥极必复思昔东里王翰为邻稔问懿淑爰缔婚姻维余穉儿有来爱女倚玉懐惭乘龙谬许繄縁之悭寻夺所依相彼二室而暗春晖丹旐指山素车如水枫落堪悲兰芬不死言陈楚觞用释庄缶繐帐风生灵乎格否
　　
　　祭万夫人文
　　
　　呜呼世丧母仪宗陨宪师赴者同哀行者増欷矧辱姻缔情百其悲酌酒于筵叩帷陈辞呜呼哀哉于烁夫人太阴毓秀徳之休明亦固天授惠心婉娈淑质纯茂令仪不忒内则靡疚肇自弱笄有穆其容长而于归归中丞公惟中丞公髙明显融崧岳其标江海其衷夫人归止玉质金相肃拜宗庙虔奉尊章是爚是练是惟蚕桑是涤是和是惟酒浆爰公登庸抽书秘府白笔入省彤襜行部皂盖太原碧幢东土或留或偕翟冠绣黼徳全者昌天祚方谷夫妇悦康光膺祉禄推恩羣御普施疏族仁闻章明义惠优渥共姜纺绩仲尼曰贤贵而能降夫人有焉膳无珍错服无丽鲜都人妇子是式是瞻是名齐徳宜享偕老甫臻艾年胡弃中道影分镜鸾辉揜婺宝数耶非耶借问苍昊呜呼哀哉公我偕举金石匪二两家内子义均姊娣娈我季儿实沗子婿构此惨怛潸焉出涕桓桓中丞嵯峩栋梁林林贤胤鼎立珪璋煌煌愍褒自天未央庶用慰懐以兹不忘呜呼哀哉尚飨
　　
　　祭张苓石母文
　　
　　于惟太君实家娄东有子而贤来为寓公寓公之贤嗜住山水曰兹九龙■〈奭斗〉泉而美爰御板舆乃营菟裘寿母燕喜哲人好修焚香扫地清吟细酌时乎兴至解衣盘礴胷蟠丘壑笔泚云烟生绡半幅青钱几千薄市甘毳以佐莱舞母曰予乐何必吾土母龄廹九儿亦踰耆相守一室相安孝慈是谓色养虽贫亦得谁其背亲暮南朝北寸草谢晖灵萱委除胡不盈百瑞我州闾白头儿啼鸡骨孺慕痛极终天哀感行路没斯葬斯言即山冈委蜕同尽那知异方升堂义笃望墓心恻庶歆芳椒庸慰栾棘尚飨
　　
　　祭华节母陆孺人文
　　
　　古称敬姜是曰女宗彤管流辉副珈式崇猗欤令母盛厥嫔徳翼子允臧嗣徽靡忒鹅湖呈祥鸿岳表灵巨公大族甲姓髙门母出于陆世着于呉阀阅相望簮笔伏蒲胄子女孙婚姻是讲爰及结褵室家竞爽妇徳令柔君徳淑傥拮据阃内公宫用奬胡天不吊早岁云徂所不即死藐诸遗孤代事姑嫜攻苦茹荼孝翼圣善俯答玄墟哀哀双雏其鸣嘒嘒奋翻以飞一乃永逝能不痛心羣生之制饮泣拊膺聿康厥世惟阴隲善惟天树贞苍天苍天矜此劳人乃诏仲子爰遵先轨藉藉蜚声翩翩霞举成均誉髦泰阶簉羽伊谁之功奉仪授矩寜乏纨绮澣濯斯陈寜乏纂组织纴斯亲寜甘缟素爰示仪型借曰苛矣范彼孤惸言相树蘐岁休坚好畴兹令淑乃弗寿考袆服斑衣宜尔长保云胡不禄卒焉终老繄余次儿承慈秉恩瞻衣在御慰诲如存卜宅兆原哀輀届门旋陈玉鼎前奉牺尊呜呼哀哉尚飨
　　
　　祭邹封君文
　　
　　相彼醴泉流方折圆孰浚发是其源涓涓跂彼长松垂阴百亩人亦有言根深叶茂猗欤太翁含和葆真通非狥物介不絶尘鼓箧芹宫担簦璧水道亢古今义穷经史翁语雕虫壮夫所鄙浮世荣名视同脱屣为政于家春霭冬曦佚荡夷易温温色词为徳于乡霜雨以时五服之内咸食其施乃锺象贤聨翩献赋容驷髙门渐鸿要路有倬次公夜光连城望郎出守再典文衡维皇锡孝推恩所生绥尔纶綍贲尔簮缨醉心花月怡情松竹白公香山李老盘谷行开九袠拟膺百福共羡栖鸾俄惊赋鵩某于令子年谊所敦爰以家儿尚翁女孙两家相望载欣载奔殷殷肺腑哑哑笑言儿夭颜年明我不徳有藐未亡猥蒙勤恤翁复弃世遽返冥极既衋且伤痛薪艰棘言携二稚敬拜帷堂乃奠于馈乃酹之觞欷歔酸鼻迸涙沾裳白云苍莽髣髴来尝尚飨
　　
　　祭蒋母曹孺人文
　　
　　夫惟太君秀毓江干家承礼法代袭衣冠厥祖柱下岳岳持斧本所自出玉堂彯组大姑流誉季女推贤百里逺嫁百岁缔縁箕帚敬共琴瑟静好芳挹芷兰洁修苹藻老姑残龄上食夔夔前子吾子穆姜吾师鸡鸣戒勤书声杂杼二簋安俭短衣楚楚穷通有命不以夫荣白头青衿偕老亦亨言称未亡尔命不淑福不臻五寿止踰六呜呼伤哉嗟尔君子我所严事竒文我赏周亲我字维则维程胡然雁行伯姊如母余妻所庄人亦有言感恩知己一饭未忘九原不起难酬异世追数当年忍闻入土下泪如泉丹旐将翔繐帷非隔肺腑冩哀魂归来格呜呼伤哉尚飨
　　
　　祭邹孺人文
　　
　　世徳之后再起斯文惟朝列公徳勲不羣惟太夫人淑惠令闻宜于名牧作宦惟勤不有贤媛孰延其赉桓桓郑宗保世滋大是昔作州以劳以屯夫人俪徳分艰剖辛岂无六珈布衣练裳岂无庖官浓鲜却尝以相夫子沛兹甘棠人亡弥思徳亡弥光交交者禽惠我好音像而祠之桐乡之心人见其赫莫觌其阴阴隲格天善余庆深乃诞髙贤奕世惟芬家学之承资以事君事君伊何奉此三尺爰奉简书以莅泽国百城喁喁仰见天日载笑载言载荷明徳无庸愿公公唯有母愿公将母百千其寿天胡不仁忽夺我慈使我明君衔恤而归千里遡流蜀道﨑岖母有贤子瞑目含怡其若吴民止有余悲呜呼哀哉人亦有言河润九里公廽盼睐施及小子服义歌徳满门没齿母吾大母百身可抵岂惟邦人失其怙恃公宵以奔繐帷凄其敢申厥辞用冩我悲尚飨
　　
　　宗伯集巻七
　　
　　●钦定四库全书
　　
　　宗伯集巻八
　　
　　（明）孙继皋 撰
　　
　　○志铭
　　
　　通议大夫吏部左侍郎兼翰林院侍读学士掌詹事府事赠礼部尚书谥文裕王公墓志铭
　　
　　吾师故吏部左侍郎兼翰林院侍读学士掌詹事府事东岑先生南昌王公之卒也上闻诏所司予祭予葬寻予诰赠尚书礼部已又特予谥曰文裕于是朝廷所以闵恤儒臣之典綦隆以备矣而独墓中石有所请焉而弗雠也公既葬之若干年为万厯丙午公之子今广西浔州守时文方郎南曹则以范学宪廷言状委余曰张上恩耀先猷以毕不孝遗责是在吾子余公甲戌所举士也夫孔子之葬也而公西华识之小子何人敢为地下辱盖逡巡谢不敏又可一岁所而始获按状为之志志曰公讳希烈字子忠东岑号也世江西临川人其先有讳本渊者徙为南昌人再传为绍肃绍肃传竹轩公崇祯是为公祖崇祯传澹斋公廷望是为公父两世皆以公贰礼部满祖若祖妣喻得诰赠父若妣徐得诰封并视三品而两亲之及于封尤人子之希遘云公生有贵征质又竒颕七岁能为诗乃祖赠公尝携之过邻家指和壁间韵公应声有敲落梅花衬笔香之句坐客嗟异曰此今之杨亿也他日必以文名天下年十七补邑诸生又二年为嘉靖庚子举于乡顾不利礼部试公则益结同志为文社相与切磋其艺学日以进而文日以髙又十四年为癸丑成进士改翰林院庶吉士解馆授其院编修丁巳充节使封益藩己未壬戌两分校会试理诰勅预修永乐大典癸亥除侍读乙丑主武试丙寅大典成赐金币晋左春坊左谕徳隆庆改元补经筵讲官公次当讲盟心积诚几有所感悟所进讲章因事寓规讽反复劘切上动容耸听丁夘主应天试是科用言者议革国子生所编皿字号者而以夷于郡邑生迨发榜国子额大诎会主司庙谒噪而前公谕以礼法且许为请复故号噪者唯唯退迁国子监祭酒都人士惴惴惧乃公毋怒而色耶公顾无几微第数召集之馆下诏以忠孝大节间为讲明道术剖析经义欵欵不倦毋论诸誉髦斌斌顾化即跅??辈一变而鱼雅矣己巳擢礼部右侍郎兼翰林院侍读学士俄转左遣祀先医疏言神农古炎帝神圣首出而旅医师不伦宜改正不报寻署其部篆肃藩有营为王后者政府为闗说公力持不可竟寝辛未知会试贡举壬申补日讲官秩满貤恩赠封如制癸酉今上改元改今秩视詹府篆充世穆二庙实録副总裁无何以穆庙实録劳进一阶食二品俸仍赐金币甲戌副吾师少傅吕文简公主会试时江陵子在试中意不无公乎属公若为弗悟也者裁所呈巻信心矢笔略无所物色厥子弃弗録其翁弗慊也为辍是科馆选盖公生平恬穆雅不欲示踔厉声乃义所不可则又崭崭不旁夺如此于是二老人春秋髙矣日夜谋请侍不遂遽持其封公服服除为丁丑上亟召公践故官为吉士师而公固寝疾疾増剧遂终于家公内行淳至始侍读时尝一迎其亲养邸中乐也后虽违离然不以逺旷省不以艾弛慕以故封公没而公致毁凡四兄弟兄没事寡嫂恭甚两弟亦前没卵翼其犹子以植于成未中年断弦虚其室不更续曰吾不欲辜人处子也与人交不言而意有余久而使人加亲所余奉赐往往以急人困厄行为赍遣死为殡殓若邑子徐生贵溪江孝亷兹其着听覩者不习世有机械事人或侵我我置弗较亦不记为谁何寛然古长者之风焉所论撰宗欧阳文忠温醇典雅泽乎道徳庙堂之容盛世之文也诗婉淡评者以儗王右丞公尤注思鸿业凡朝章国典因革损益之故靡不隠心屈首考求探索识其大者上幸思旧学起公于家意且大用公而公逝矣易箦而言惟是上恩未报母养不克终以为臣子恨无穷也悲夫公卒万厯丁丑六月二十一日距生正徳辛巳十一月初十日得年五十有七谕茔在临川罗家山当江陵柄国初也业好修郄而尚修名故甲戌之役虽少望犹诇公洁完无以中也盖公教士之词曰正心术保皇极深乎深乎心正而极遵而朋比消矣而臣主荣矣假令公不持服留相天子砥柱岩廊之上士大夫阴有所风厉张氏科名不熏灼祸亦不烈矣夫孰使公以忧去且以毁瘁朝廷不获赖正人之用而尽伏罪案者岂非天哉词林于是有两文裕今夫强学好问之不足以尽公也而公得耦陆詹事詹事尝于经帷忤宰执而公乃于棘闱嘻其可以齐称矣为之铭铭曰
　　
　　豫章之生七年可知公年甫七咏梅赋诗赋丽以新中乃铁石广平往矣宛见风格南宫典校择才而收天临日鉴谁为贵游寜触贵臣敢辱公典贞心亮节媿彼巽软豫章之产豫章之材言升庙堂地切三台梅则有实不以调鼎肖其芳华鸿业炳炳征车在门哭者在庐行服死孝苍生其如帝悯遗德赠恤有异考实易名华衮一字小子服义污不至阿人思泰岱世叹江河公神行天公魄斯瘗追铭其幽用诏来世
　　
　　贵州布政使司左参政澄斋张公暨配陆宜人合塟墓志铭
　　
　　自余行服于家而参政澄斋张公亦持其母夫人服幽忧中两人数相对涕泣已转相譬抑也公之服除而将终焉则数召邑之荐绅长老为高会山水之间修香山洛阳故事惟余亦往往而与则公忘年而昵余久矣一日公饭客罢自言我头岑岑者趣就卧顷之不起万厯庚寅十一月十日也余既哭公寝门而其葬也厥子大受大任以墓石来属嗟乎余安忍铭公余安忍不铭公铭公而余之悲其又可知也按高大行攀龙状公讳子仁字安甫澄斋其号世为我常之无锡人胜国时有讳居仁者居仁生显显生翼翼实说伪吴将迎明兵以降邑赖以全事见宋文宪墓文中翼生筹以荐仕国朝终礼部尚书筹生讷讷生允恭允恭生恕恕生珍珍生廷珪廷珪生守平守平生累赠奉政大夫湖广按察司佥事小竹公炯公父也母袁太宜人公生而颖异甫十岁已能咏庭中花稍长课制义即不好雕饰务禀于理嘉靖甲午遂以儒士比应天乙夘举乡书丙辰落南宫试归而屏纷累下帷窥濓洛诸儒先语録充然有得盖公志慕为正学不独欲以文艺知名也而公之为制义顾愈益工己未成进士主事南京兵部当是时丰城李公为其尚书实参留枢公所以事李公如严师而李公亦引公为助相与讲求民间利病朝家故实未尝不移日问夜则公且志慕为经济不独精力其职而已而会岁满主爵者用公佥事楚之湖南湖南故讼府又盗薮公亷讼师数十辈杖遣之庭为清以计擒盗之剧而逸者而脱其囚之繋而寃者境内为肃又会岁满晋公参议蜀藩于是有九丝之役公赞其决身为监遂以其巢平某都御史疏公功褎然举首而公无所报谢也客或说公公笑曰夫使举者为张安世而见举者为叔向不可乎且吾终不欲以市道交无何果中公以他事公弗辩拂衣东下其后蜀复有征军兴大窘然至公故所辖累累积囷也后都御史曽公具白状上乃置中者言赐白金奨公前劳下补佥事辽阳公至昼夜调兵食宣朝廷恩德遇行间士甚厚士得宿饱人人呼万岁寻移佥浙嘉湖嘉湖俗侈靡公帅以俭俗恣横公绳以三尺盖豪右凛凛若负霜雪而闾左若登春台于是有海塘之役塘成而上复赐金奨公劳还公少参仍巡察其地良异数也久之擢副使广西治古田时当事者议省官大裁巡守而古田在裁中公即家迟铨改凡三岁拜浙之金衢之命浙当兵变之后士骄而惰公搜廪搜伍剔其老羸者而简壮健者以时训练具有程约伍无伪占廪无虚縻屹然一军寇不敢窥则擢公参政贵州公愀然曰夫轻万里游而忘八旬慈白耶是曳裾叱驭为烈而舞斑御舆不得言孝也吾休矣不能扞兹远藩两上章致其仕公宦辙驱驰几三十年所操不离兵刑然一切治办着声迹世以此推公果娴于经济也而中间且功且罪且前且却处之无几微介意蒋径不除偃室不入虚懐若不足奨借下士若不及世又以此多公学力云公配陆宜人万厯甲申六月二十四日先公卒于金衢官舍父王国官云竹公某母某氏也归公而贫宜人进寛譬既贵进规劝无傲容公远仕太宜人皆留进温饱秉哲宣懿以相夫于孝忠而无斩厥祀抚二子有立此皆女妇人所难能者若公与宜人真可谓齐德矣公生嘉靖甲申宜人生嘉靖丁亥子男二长大受次大任将以今年癸巳合而袝之青山祖茔之次礼也葢余获侍公久私以谓公所称于当世又不独其学术与政术而已长身玉立白皙美须髯望者以为此何难节钺枢衡而仅老一参知尊生寡嗜厚伦而乐善靡所不敦固而仅迫中寿天人之际亦固有不可必哉史公之言曰人貌荣名寜有既乎公仕而兵民以为天居而公交车牍交荐光映乎东山之下高吟畅咏与陶韦同趣公与世不死矣以方龌龊至大官多寿而多辱者屈信修短何如也宜人生而共其荣殁而共其藏铭焉宜铭曰
　　
　　世风日波声利汩汩孰是矜谨施用则竭公譬大匠尺寸规矩小役指使大运斤斧勇退早收浮云去来彼耄而荣漏急钟催矧是外物我身亦幻委化须臾何恋何患还神太虚魄则斯藏尔淑与居青山夜长刻铭贞石以诏来禩以诏来禩视此铭懿
　　
　　云南按察司副使昆源华公墓志铭
　　
　　云南按察司副使昆源华公卒将塟其子太学道时以其族父参知公启直所为状哀而诣余泣请铭参知公公门下士也其人恂恂笃论君子余生晩且陋虽言岂复有重参知公然太学请甚坚余安可终让按状公讳汝砺字用成昆源其别号华之先为南齐旌孝子宝家锡之惠山其后自原泉扈汴跸南渡复家隆亭族蕃以杂簮绂鹊起其在兴道则德昌公始肇厥基德昌生勤勤生■〈弁页〉■〈弁页〉生治安是为公父以公贵赠奉政大夫刑部陜西司郎中母陈累封太宜人公十岁能属文十二能辞家读书禅宫所治易能旁猎左国史汉诸书掇其菁华十八推择邑诸生踰七年进食廪直指使者拔冠决科试文誉籍甚顾不第迄嘉靖壬子始举应天己未举南宫成进士又皆踰七年而售则公荏苒强仕矣以进士一饷延绥军还拜主事刑部四川司分宜败厥子世蕃当论罪公职其比即奋笔署曰狼贪螫毒不足为喻法当戍士论快之陟广东司署员外郎满三岁考是时赠公虽老尚健无恙与太宜人皆被封有诏公虑囚四川未行持赠公讣奔还行服服除仍故官浙江司公既追痛赠公不胜风木之悲而又内念太宜人廹景光桑榆寻请告归侍阅二岁强起补陜西司郎中适三法曹会勘省台臣大狱公复从众中掀髯抗议一禀于法尚书为倚重主爵者习公风采谋以内秩处公而公自以无劳遇恩赠公进今赠太宜人进今号于臣子分足矣不当觊非次会又遘客难日夜虞太宜人愈益急力请外得浙江按察副使备兵温处过家母子相劳苦重绯垂白相映照而后慰喜可知也温处故边海上既到郡忽海水暴涨壊民田庐浸滛决城郭公排有司议亟启下流坝杀其势郡以得完岁大祲旁近郡下令平粜米涌贵公独弛禁商乃大集民得不饥公临事察变以一身救百姓其捷如此而独不能庇贪墨吏引绳批根忤台使者指竟中蜚语论调调乃得云南治澜沧云南去家国万里公咄咄欲毋行太宜人不可为强食齿决示不惫者公乃黾勉单车行而南省台会疏备外计复以公名上则犹用前郄故然主爵者雅知公为不平不以累公也而公亦自感奋不鄙夷其地庶几为上扞疆场报大恩凡摄六道一切厉亷布诚宣示威徳军民土夷皆大感悦所以爱戴公甚于温处矣俄而公之配杨宜人与太宜人之讣先后狎至公仓皇纳玺书间闗以奔而终天之痛又可知也于是公归塟太宜人羊祈山与赠公合悬车不复出公为人直亮恬雅居平无疾言遽色亦不习为矜夸扬诩事其事二亲虽宦游不获奉朝夕然手状问眠食戒子妇以时顺适其意千里一室也赠公有弟而贫拊循之百方公拊循其遗孤亦百方太宜人特怜爱幼女数问遗之不絶公亦数问遗之不絶曰此吾二老人意也宗党有缓急必为之画邑里有所兴罢必首义曰此吾职所当办也又何功为其乡请于中丞公损赋额十二三又请于水田使者筑大堤以扞沮洳之区几化为上腴则皆公闿泽鸿烈云以故公生而乡人尸祝之没而村吁巷哭也亦可以观公平生矣公生嘉靖癸未卒万厯己丑余因是而叹吏治之不振繇扬激之道失也夫铨衡意也内而给事御史外而中丞直指耳目也分而曹郎又分而藩臬郡县手足也今夫耳目淆而意眩手足无所効其持行矣他余不能知即华公一官二十年中外不离执法讵不称贵倨然可以内矣胡外可以留矣胡调则意亦随耳目而化也公之言曰吾固兢兢者而及此殆有四病世好结纳吾寡合世好伛偻吾强项世好游谈吾拙讷世好将迎吾不阿夫公之四病古所谓贞介正直四德也假令汲黯备禁闼鲍宣持斧邓攸秉铨且引与同列又何病焉公自以为病世亦以病公吾故曰失也虽然仕而其民思之为立碑颂德居而俨然宾郡邑称乡先生士亦在所自树肯以彼易此哉余既为之志而系以铭铭曰
　　
　　金科玉条公所持绯衣豸冠公威仪碧鸡金马公驱驰石楼雁荡公埋碑南人吹芦东人思公去胡为无返期人乎不容天不遗寿仁生直乖难窥芝原缛缛光离离千秋片石长如斯
　　
　　中宪大夫陜西按察司提学副使雨亭李公墓志铭
　　
　　公讳应祥字善征别号雨亭李氏世吾无锡人相传宋忠定公后国初有元丑者饶勇略事高皇帝累战功予之官辞不拜居锡邑之陡门土田千亩以老李始着陡门元丑五传为拙逸公拙逸生茧斋公望博学工文辞邑名卿才大夫多出其门以贡仕峡江谕峡江公生赠文林郎浙江临海知县沐斋公缯配杨太孺人公之父若母也公之生也峡江公尚无恙一夕梦骑鹿而手其尾导从甚都寤而子舍报举公峡江公私独喜曰之儿殆其祥乎因以命名公生不数岁而峡江公卒赠公当戸产挫于役室庐毁于倭家徒四壁立陡门之业衰焉赠公则称句读师教授里中公从之里中已赠公教授吴阊门又从之吴阊门父子间相授受一经终不名他师然公所为文业脍炙吴人士口甲子隶博士弟子籍其年娶毛孺人孺人吴产也公婿于毛可五年而赠公卒公丧之如礼服除吾郡太守闽施龙岗先生以选拔公龙城书院文誉出侪偶上癸酉举应天丁丑成进士谒选得临海令临海浙岩邑公以书生随牒往顾不啻若素宦所剸割拊循名美政非一而其大者无若为民履亩而丈搜伏税为则而均之而赋清输赋惮海仓险远公力请于上官得改折民间苦养马公用帑金易马民以休息小弱戸困积逋逮系无已时公每岁捐其羡代为偿囹圄以空凡此皆公精心毕力筹便利计长久真欲为山陬海堧谋千百年之安而独不畏强御间有所得过豪贵人以此得强项声在事且六年台荐无虑十许上仅征拜主事戸部而督饷越行县延见旧民而辙下之攀恋其可知也于是杨太孺人卒公丧之如赠公服除守故官晋其部员外郎出而督饷楚遂擢其省按察佥事治湖北所积赎锾檄所司买谷备赈不秋毫润私槖会楚饥湖北民独不饥转参议陜守闗内矿事起公调剂百方陜民粗得保旦夕不至憯为矿使鱼肉者公之力居多久之再转副使楚治驿传俄调陜督其学前是公楚臬入奉新太宰迎而曰君非临海令耶淹矣调督学用此公于吏事絶精然其雅志殊不屑也所好评隲举子业尝两抡浙闱所收皆知名士又尝自教儿斤斤先民之程既闻命驰传入闗毅然以兴文造士为己任而旁摄四篆吏事益蜂涌猬集葢昼而理牍宵而阅巻而精以销亡矣以其间出校商洛再校同州而病乃在膏肓亟纳节归归无何竟卒公居平恂恂无所竒至其排难解纷万人必往台兵哗哗以台吏朘饷故兵使者度不可制以属公公毕召其队之长来吾与汝曹约自今队予一大镪听汝剖谁朘汝者众崩角谢陜青衿士忿加税将甘心税使公奋曰是不可激激且生祸立散士税使又将甘心三原令公引义据正折其角卒援令其从容镇定多此类公为贫诸生时朱中丞峡江公门人也来抚呉行求得公问生有言乎吾与生有言也公谨谢无有公之居官亷毛孺人卒不能具十金殓则由其素也公之以诸生应郡试也自苏走常不能具舟楫入而不能具晨餔公居官苦节徒步祷雨二十里外不言疲行役宿荒野恶溪瀑涨几不保不言危则亦由其素也而于内行至淳笃每追忆二老人遗训朴遫泪数行下一兄夭弟又蚤世为植其孤女兄弟而嫠者为嫁其遗女族人而窭者岁给之廪以为恒公育黎保赤惟恐伤之则亦由其家之推也葢公之雅言曰为学须识本来面目病且革曰吾不愧葢棺矣夫本来者何不媿者又何夫非人真心哉公惟真心好修故不为名髙为质行惟真心爱百姓故不务赫赫务悃愊然公居而乡里咸信爱之仕而临海民为立祠至率金买田供俎豆志勿絶嗟乎斯可以观公矣貌癯古须飘然善诗所至题其壁行书遒劲有法所撰有常试编昼帘清断宦游等稿藏于家卒万厯己亥七月十八日距生嘉靖壬寅八月初八日得年五十有八配毛孺人继陈孺人亦呉产用临海最赠封子男三墓在邑西南军将山塟以今年壬寅十二月十九日丙午启毛孺人之兆合焉礼也余与公同乡书举者知公既按状为之志而系以铭铭曰
　　
　　世好画龙有墨而儒孰赝孰真流风之趋公无近名矧彼功利一真肫肫所至而治秉衡执宪往校秦中天将丧文乃瘁厥躬去征青羊来召玄鹿魄焉斯藏万世之卜
　　
　　中书舍人斗墟邹君暨配王孺人合塟墓志铭
　　
　　中书舍人斗墟邹君守官长安邸中而其王孺人卒于寝君悲焉孺人卒之明年而君奉使齐鲁之间以间从孺人丧归呉归未六月而君亦卒则人又无不悲君者以为君夫妇皆才而贤又皆盛年方贵不当夭而相随以夭也及是将葬其子弘基持所自为状泣而谒余铭余与君同举乡书交最昵余安可不铭君虽然余铭君而余之悲其又可知也按状君讳龙光字彦为斗墟其号邹氏相传出宋龙图待制忠公浩之后忠公从子朴由晋陵徙无锡故今为无锡人朴八传而入我明为桂堂公庄庄生霜桧公普普生学古公堂堂生履坦公钲皆世隠徳为其乡祭酒钲生汀州郡丞右湖公子进是为君大父子进生寜陵令龙桥公懋昭是为君父两公在嘉靖中父子先后举应天仕皆以惠徳直节为声而邹益大以着寜陵公配华太孺人生二丈夫子君其长也君生而岐嶷居恒黙黙端坐澄然内朗汀州公絶怜爱之稍长伸纸属词纚纚数千言不休甲子推择学官诸生隶呉郡自台使者郡守邑令试辄最君君于时髦籍甚矣而都试即报罢者再万厯癸酉举于乡又再罢南宫试然君弗为愠也开小楼集图书其中遐覧勤思修宏博之业以时治肴醴召羣从奉寜陵公次第起为寿以顺适其意寜陵公为数举觞宾客望之比于星聚焉庚辰成进士典在纶綍见推贵近而君不自喜曰陛下置我鳯凰池幸甚顾安得手持黄纸身向沧洲升堂而拜吾亲乎会格于禁一切不得请望白云忧思久之而寜陵公之讳闻矣君奔归则疽发于背葢君既内恨不得终事寜陵公椎心裂肠不胜哭而又外为寛譬以无伤太孺人心愤懑约结宜其及也然当是时濵死者数矣适有天幸不死服除趋朝铨旧官日引月长自以决不死矣猝不幸赋彼悼亡疽复发竟死呜呼其不可知也君内行醇谨始寜陵公令应城独君留侍汀州公二老人二老人忘其子之不在侧也而安君于家寜陵强项景恭王亲天子介弟忤其中涓被逮乃得调君倾室中装佐资斧絶不令寜陵公知寜陵公忘其困也而安其遇于官割田以赡宗妇之嫠而贫者分馆榖以教姑之子之贫而不能学者其妇若子忘其贫也而安其志节于阨穷无聊之际宗人尝残躯构君君螫其毒几败迨贵遇之有礼无所憎而讼者亦遂忘其尝毒君也而内安君坦夷忠厚厚施徳而薄报怨皆此类本之君天性孝友亦王孺人助之力也孺人名家女父曰太学与春公休道母茹氏大父曰兵部司务五湖公业宗党外内簮绂照映名有家法故孺人幼而敏慧娴于女诫归而操家廪廪米盐靡密无所不程度盖婉娈以佐大人欢而拮据以相夫子为徳于乡而成名于时懿烁所从来矣呜呼以君夫妇相笃而庄虽巨源不媵于千乘奉倩取怜于庭除岂有异哉而不得相守以老徳则双美数乃齐折其益不可知也君生嘉靖甲辰卒万厯丙戌孺人生嘉靖壬寅卒万厯乙酉墓在塘庄原以万厯十七年正月初一日同穴而窆太孺人命也于是余为之铭铭曰
　　
　　女曰鸡鸣士曰昧旦我思古人慨焉永叹嗟尔夫妇徳则同贯人琴将亡弦乃先断麻姑先导玉楼挥翰长夜不晓鸡鸣歴乱寿年有极寿名无筭我得铭诗彤史青汗以信来兹其永勿漫
　　
　　勅封文林郎福建泉州府惠安县知县加按察司佥事服色培橘刘公暨配何孺人合塟墓志铭
　　
　　余友江西参议长洲刘君弘道之佥事湖广也而其尊人封文林郎惠安县知县诏进佥事服色培橘公卒于家惟是提学副使陆君檄实状之少宰学士徐公显卿实铭之然厝而未克塟也其后刘君起佥山东徙参江西而其母何孺人卒于廨刘君以丧归既卜吉将塟以封公来合而手所自为状请余铭其合塟之石余于刘君同举者再封公吾丈人行孺人视吾母于明徳显懿习矣铭恶乎辞谨按封公讳承宗字继仁自号培橘培橘之号以其髙王父橘泉公王父梦橘公故刘故籍嘉定自国初有讳溥者用明医征隶太医令归而止其郡金昌之濠居焉以故籍长洲溥生赠兵部主事资资生传所谓橘泉公者也传生礼部儒士鹏鹏生会则所谓梦橘公于是刘氏之于医度三世矣会生炳炳娶于杜杜腹封公七月而炳以疾夭死炳死而杜免身谛视之子男为封公而杜乃大悲泣且泣且乳褓封公以长长而梦橘公老健亡恙悉授封公禁方及药论书封公性颕慧善悟所揣摩设方往往与梦橘公悬合葢其术一试于大祲疫立起人阽危而诸老医逊避以为不及即梦橘公亦心喜孺子似我似我益试于备倭之士士环聚疲者饮釡中汁皆能苏僵踣提戈鋋而名在部使者诸公间封公以此最劳书被冠服杜以此被旌而后母子相慰藉可知也顾独恨生不得见父岁时飨祭像而拜拜而泣数行下低徊久之以为常极甘毳奉杜余年杜有兄而独有外母而寡于我乎衣食殁于我殡然他亲交用缓急受恩无等本之好行徳不独于母氏为顺适而已事梦橘公能望指副意尝为卜兆其夕感异梦寤而得善地梦橘公以寿终适与倭变会仓皇敛含无抑痛无杀礼人尤以为难晩而刘君起家进士令惠安务以徳化终不持一钱归惠安人至今思之征入垣疏请裁三服官増置行水使者东南頼其便封公之教也会有所弹劾忤执政补外计且留侍杖履毋行而封公固不许日夜召所善客置酒为髙会鸡鸣月落觞相属不疲曰儿强效官置老人家山甚乐大都封公好客豪举自其天性何孺人佐之末尝不咄嗟办也施与狼藉不问生产孺人未尝不御机杼综米盐以俭勤补苴也舅而重闱姑而嫠居孺人未尝不晨昏定省相成以孝敬也课其子博士家言孺人未尝不躬洁滫瀡敬其师调膏火励之攻也而犹数献规封公身幸用子贵释药嚢衣绣而乗轩其务保身惜福毋忘异日又数劝封公公之为遗腹儿危哉则曷不多置媵广支庶媵有子抚之若刘君无两孺人之合于鸡鸣樛木之指如此此其于封公庶几齐齿嫓徳者矣封公生正徳己夘卒万厯癸未子男三长即刘君弘道墓在寳华山之阳余惟封公眇焉孤童耳盖刘（阙）
　　
　　河南开封府太康县知县友樵周公暨配曹孺人合塟墓志铭
　　
　　余最严事故太康令周公云公宜兴人也而婚吾无锡曹氏因留止锡称寓公而余与公邻也居平习见公古衣冠危坐庄语髙视阔步人目之迂及其遇知己慷慨谈天下事掀髯抵掌多竒计大略公即不迂顾其意殊不可一世乃世亦竟迂公一为太康逐矣归不十年遽卒悲夫天且弗容而况人乎公卒之一年而孺人亦卒于是厥子诸生天瑞等用公遗命将以其二人之丧还而葬之其乡而手状问墓铭于余悲夫余最严事公而公折辈行忘年而最昵余也而今不可复见矣余忍铭余又忍弗铭公初名之禧字子敬号友樵仕而更讳淳字还之宜兴之周靡不系孝侯而公世谱独系齐纯阳侯周盘龙故当有据其后不知若干传而为晓三公隠于医子二长仲彬洪武初仕太医判坐累戍河间次仲逹家六陵村赘亳村子宗礼自亳村徙下裴宗礼子海海子钦自下裴徙城南门子六衍衎衢卫衡冲衎善治产得节侠声是为公祖子望山公有仁望山公尝后于其叔冲冲字道通王文成公髙第弟子也文成尝称曰吾门笃实无如周道通举正徳庚午筮仕邵武终唐王相门人称之曰静庵先生先生后自有子望山公不复子而抚其子身后顾甚力配薛生公城南舍公生时天寒气息微婢惊是死儿请弃之祖母储弗弃也腹之苏乳之乳輙来凡三岁襁褓皆在储于是储母年五十余髙矣而自哺其孙活邑传为异公亦以是慕储终身公幼脆弱善病然质敏强记叔孝亷有容尝逮事静庵先生而亲炙文成公独曰此吾家学渊源也往禀业焉当是时公孱然小稚子耳乃其志已不颛颛应举决科矣而为文固不凡年十七故大司马嘉鱼方公来宰邑拔公童子中特见器重台试复髙等于是公再授室连断出而资馆谷以养实主故大宗伯万文恭公塾遂因文恭游唐中丞门公于主宾师友之间多所切磋养日以深而文亦日以精遂婚于曹始居锡久之念且归矣而有祖祠之事于是公家祖祠在城南敬宗收族咸于是乎在而一豪计并之公发愤曰国有社家有祠等耳可异乎我必复之讼于官豪外螫宗人内蛊讼连岁不决事几败葢祠复而槖洗矣丁丑罢南宫试时方公开制府云中边币聘公为其子师公蹶曰此吾知己也敢以孤逺为解遂行且行且求问山川险夷敌情忍悖与夫兵食盈缩尽得其要领讲艺之暇间与方公借箸而筹居然石画也方公大诧赏吾以君冉闵而堪颇牧也耶相得甚骧方公入为大司马柄用而公乃谢归归而持望山公服锡庐火公自是不作仕进想矣而会邑令固劝驾乃以丙戌谒选得河南之太康下车树二誓于堂皇月朔望望阙伏令两吏髙声唱之以为常其为政先教化后刑罚额忠孝亷节四大字学宫而以出师表陈情表四知传归去来辞分署其下表先贤子羔冢复子禽冢牒学官诸生以时洒奠亲临祀韩烈士王节妇唯谨街巷小儿所读书多讹误则市书订句读选耆儒充教读督之且令相与诵说古名贤遗事诱使向往卑髙贱良使有别而公乃尽法豪之噬民而持吏者邑大安悦公略于事上官而谨于勤民未事常忧劳而临事常整暇旱饥公府下檄流民赈境内贷公抗之一孑遗也而赈与贷是两也夫其目前之不救而问异日偿乎立发粟千石赈之公府又下檄练兵而公练兵极精有诮公多事者公笑曰彼不闻乡者师尚诏事耶不恃兵而恃此土城易穴耳其曷敢安汴河决而溺死人畜以数万计公仓皇集人徒给畚锸疏壅决阏畅其下流水至境平矣一日正宴客吏民相惊言寇至惶遽甚公弗为动已愈汹汹公心知是讹坐益坚客色动数起公愈益留客竟酒罢无冦葢公见事捷持重老成深坚故能缓弗弛防急弗摇众也而独强项直指所当非法歴阶引律争监司有所督过当谢固弗谢卒以劾罢始望山公好言人禄命公亦好言禄命已丧望山公又好形家者流迨罢归为两家术者坐上常满然公意指殊与术家异布筭必参验人事善败以定凶吉往往竒中相宅必欲荫子孙为圣贤豪杰者不贵富卜也公执古守正薄晩近称先王毁誉荣辱不以扰其中似得诸万文恭唐中丞静庵先生余绪为多其深心逺识视宇宙内事都无足为者则廿年老公交车风尘边徼耳目习而思虑审矣惜哉一为令不克终竟死公初娶储继徐又继为吾无锡书孺人孺人父曰汀州守察母王兄曰征献亦乙夘举应天者也汀州公以厥子故得公榜下曰夫夫宜兴城南周氏耶吾宦邵武而邵武人至今悲思宜兴周静庵先生此其后必贤乃以孺人归孺人汀州公爱女不欲令去逺为治宅城东隅絶甘分旨担负络绎于路没而属其子岁资钱榖乏絶而孺人弗屑也曰父死之谓何又因以为利执勤累纎垂四十年祠之讼为脱簮珥庐之火为拾瓦砾官之廨为扃筦钥男女之婚嫁为画奁币补苴相助终以成夫子孝亷大节亶哲妇云公生嘉靖己丑卒万厯乙未得年六十有七子男四墓在乡之善计祖茔之次合而祔焉礼也古语不云乎曲如钩封公侯直如弦死道边故夫强项几于见棰折腰縁而解印所从来矣公虽坐强直早废然去而士民拥车哭走冰雪斯又何也夫直道犹在人心哉彼剥民买声誉奉上官而下以润妻子虽共荣偕老方公夫妇冰花腐草矣为之铭铭曰
　　
　　学不苟同文成真宗吾家道通仕不苟禄我梦若告配食孝肃白璧不完朱弦不弹鹿门盘桓其芬如兰水归木落返塟乡郭斯丘偕乐以尔子孙永托
　　
　　例札授千戸心田马公暨配许夫人合塟墓志铭
　　
　　余同年故别驾如皋马君一日渡江谒余里居累累衰绖也余骤问君何服君泫然曰某不肖不能事亲某之先人千戸公暨吾母许夫人相随弃养逝矣嗟乎已矣愿有以累子出所自为状拜而请一词志铭其墓余谨谢不敏君复泫然曰某不肖不能业官某之先人千戸公暨吾母许夫人之逝也而某竟不获徼一命以报矣嗟乎已矣愿终有以累子夫君之分谊可思而其情事又可悲也余其敢终让按状千戸公者讳应祯字汝福别号心田世扬州如皋人尝遇诏恩以赀赐爵级得千戸故称之曰千戸公云公曽祖讳茂才用人才仕忠义右卫经歴祖讳继祖起家进士仕南京云南道御史屯田闽广避逆瑾焰自免隠然厉风节父讳绅举应天仕宝丰令亦以病自免而归母某寳丰令三子而公最长公生故颖异为举子业良苦有名矣会病羸中废而以其才用之家督顾一切治办当宝丰公心初宝丰公当朝正居官亷至无以具资斧公是时未弱冠也已自能其家百方集若千金独身走河洛间佐宝丰公北宝丰公是以无虞于宦公两弟其仲应科守诸生久弗振公亦阴为集若千金令应例入太学季应中公所教也久之亦弗振为应例挂秩太医左右提挈絶不闗寳丰公知宝丰公是以无虞于家于是公自有子矣子凡五而别驾君才公召之前勅曰吾家世有名甲乙贤书而今絶于余乎子必勉之子必勉之毋忘吾所训励矣君跽受教丁夘举应天甲戌成进士而后公喜可知也然公务好行其徳故事邑举一士自额金外令自以意裒民间金累百私举者家命之曰作兴南宫捷尤倍公前后频蹙谢家有负郭幸不贫毋庸也亟召主计其尽削逋租籍悉焚债劵以相娱乐毋重困吾窭人佃戸恩流惠行墟里之间林林作颂矣而其后君令会稽中谗移寿昌又中谗左迁重庆倅未上罢而公顾弗色愠曰藉令吾儿逄上骩法至大官孰与直道而黜父子相守老林下乐乎召所善客来谈笑移日夷然不屑也而其好行徳益甚族饥无糈者寒无襦者死无槥者咸于公乎取邑祲捐金百佐贫民邑疫捐闲田十余亩为泽园以瘗邑城城捐上腴数十余亩以筑以凿无所恡奉禁迁夺古冢毋得占城市宋王龙图夫人冢在公田中祭而后敢迁若新封然则急仁骛义固公天性也大都公为人长而无释恭似鲁恭养亲极滋味似黄香推产其弟似薛包平心率物判正争讼似陈寔盗耻见知以徳感人似王烈晩而结社游赏留连觞咏则似白居易云尝一宾其乡饮乡人望见公眉宇为快后固匿不肯出配许夫人故诸生珊女母范媪也甫十三归公然已能相公事宝丰公问疾侍汤药无豫色顺适其姑某暮景无惰容没而含殓丧塟无违礼接娣姒无间言指机杼督诸子学数见棰楚无溺爱臧获若干指时其燠寒饱饥无阙芘俭以成其勤严以修其慈守闺合六十余年白首若宾则又似鸿光夫妇已公生正徳癸酉卒万厯丙戌许夫人生正徳癸酉卒万厯己丑五子余惟万年教謟咸以卧听延年暴酷严媪死诀夫独非天性欤则何其相缪戾焉余雅闻别驾君再中谗皆以强项故其为寿昌视会稽治行尤烈去之日刻石颂徳父老过之有泣下者岂其以不徼一命贬孝公则称先公兢兢清白之诫弗暴贵意得弗骤废意失岂其以不沾一命贬荣则公家父子间慈与孝适相得矣而况许夫人齐徳偕老人貌荣名故有不在彼而在此者余故志其行事系之铭以慰其夫妇九原而舒别驾君之悲焉铭曰
　　
　　胡玉弗沽有子升墀于何武衔不换文资匪衔之荣曷换而怡父实教忠寜拙毋脂亦有贤母煌煌母仪是曰齐徳福寿攸宜没而同藏江河带之以妥以寜以佑来兹后千百年考迹铭诗
　　
　　上林苑监林衡署署丞鲁川朱公墓志铭
　　
　　公讳汶字文鲁别号鲁川吾常州靖江人也其先凤阳人有徳四者以元进士仕扬州路总管即泰兴家焉国初吏部侍郎颙以其子良瑜渡江而来止东沙靖江于是始有朱氏再传至栢轩公■〈忄虒〉■〈忄虒〉生太学懐栢公承恩公父也太学公故长者令长榜其名县亭以章有徳实娶于刘生公公生英颖太学公授之春秋公即能为春秋所师事颛门老生莫能难也年十四遂补邑博士弟子明年晋食廪髫而青衿超冠其曹道路观者藉藉叹息谁家郎君以彼其年何论明经擢桂乎然公六上有司即不得一当会廪食久次贡礼部廷中都肄公乃得第一其秋遂繇北太学上顺天几得隽矣而以额满撤去是年隆庆元年也事闻自同郡周太史而下靡弗为扼腕公顾弗戚曰先生不见射乎夫射有及的而不必穿札饮羽者则犹有遗技也归而愈益发愤切磋其业又六上有司兾终得一当而竟弗得而公后乃大伤恚曰悲夫悲夫人其如命何且古有弃繻而入闗牧豕而登朝者此两人非耶吾自髫而壮而艾今髪种种矣而十余上而不得一当吾其复何望万厯丙戌起家谒选人久之拜上林林衡丞非其志也然公强力一岁中犹执讯一横胥当之法按籍而饩宿蠧为一洗捐俸入兴修社学教之歌诵刻虑竭节欲以观其能声称卓然中贵敛手诸公交誉以为公不负丞也一日行部出意忽忽不自得亟移疾请老江上得请卧江上甫三月卒矣公为人谨严居平畏俗若缁惟恐其湼之临事即直言勇为无所避让当为诸生县令特见尊宠公以间言令罢无名更徭六百名所省县庸钱几以千计宗党有讼頼公一言而解则公着才名上林其素所挟持也而公惟是名不中第禄不逮养为愧其亲晩幸有官乃其意即不自得徒以亲故其卒也以哭其爱弟戎幕君人琴一痛闻者尤悲焉公卒万厯己丑距生嘉靖戊子配江阴贡氏贤明有闻先公八年卒葢余闻公之娠也得之天瑞云冬夜室中水在盆而冰冰棱起可寸许作花如缬里人聚观以为祥也必生奇子明年公生夫公挺洁白掞葩藻几似之矣而卒官冷局上林春风曽不再荣何花不瘁何冰不澌天之所兆谁能违之哉然公故亦有不死者宜铭铭曰
　　
　　曷名太早何官暮年曷举十余而仕不再迁上林一枝以当腾鶱弗击弗搏惟其命然匪人也天徳则大全我懐髙贤勒铭黄泉其以公传
　　
　　上林丞王公暨配胡夫人合塟墓志铭
　　
　　上林丞见岩王公卒厝而未克塟也踰四年而其配胡夫人亦卒又踰三年而厥子化醇徳醇始获启公兆以胡夫人从而即其祖茔所谓前王之阡者合而窆焉而问铭于余余生后公甚然仕而及公同朝也余之妇北而胡夫人舟相衔以行余徙而得公里为比邻余有女胡夫人爱之而以其孙来聘两家殷勤通往来若昆友娣姒然公夫妇鸿烁纯懿微余谁知而铭者按公邑北郭王氏讳望道字懋及初号见庵中乃更见岩以其尊人九岩公故九岩公讳表繇进士选翰林郎中南京礼部者也礼部公四子长尧衢先生立道亦繇进士选翰林为其编修次梁川公重道为序班鸿胪而又次乃为公当编修先生在时父子相继起词林践华贯而公仲父五湖公业业亦魁乡试顺天后司务兵部一门之内簮缨照暎贵盛无比独公以一青衿下帷而修诸生之业帷是父若兄以为才曰吾家青缃其幸有托乎命鸿胪公任家督而公任读公遂以诗游唐中丞薛督学两先生之门两先生亦以为才爱之试督学御史御史以为才前后数列公髙等而公弗第也升太学太学先生才公如御史数亦列公髙等而公即弗第公黯然太息兹命也夫兹命也夫且贤书奏籍岂独吾一家物哉会编修先生卒礼部公哭之痛公涕泣与鸿胪公诀兄其留侍生者而弟往送死者偻行走京师以丧归归则礼部公亦已上章请老公趣具尽召所善客宛转寛譬顺适之百方以无伤礼部公心而久之礼部公亦卒当析产邑不幸适中倭当受军兴役公又涕泣与鸿胪公约以其上腴予孤童明吾伯兄贫官也次以酬吾兄拮据而后敢言弟于是田取其瘠者室庐取其僻者而役则当其巨者城之治战舰长区赋倾槖佐县官不赀絶不欲偏苦鸿胪公而久之鸿胪公卒公仰天椎心大悲悼曰吾今而后而乃独称子矣出而持门戸卵翼吾兄之孤入而破颜色奉其母朱太夫人宛转寛譬顺适之百方一如礼部公而太夫人顾不怿一日呼公前勅曰汝居恒不言科第非一家物耶汝视我老矣我视汝亦髪种种白而犹以儒衣冠侍徒令我思汝两兄无休已时公唯唯受教为太夫人举八十觞遂行谒选人当外公因请内亦序班鸿胪遂以其年赍水衡钱两淮拥节乗轺车间归拜堂下而后太夫人喜可知也明年报使俄迁丞上林所署良牧一切治办然公日夜念太夫人老疏请告凶问亦寻至星奔哭棺下一恸几絶公自此且与社榆垄栢盟矣公始配顾夫人继乃胡夫人胡夫人太保毘陵忠安公玄孙女也生而端慧名家礼法见而熟实佐公葢公好读书于书靡所不观不耐视事而胡夫人操家斩斩积纎累微以佐公于勤公好行徳尝捐若干金脱宗人弃市罪负责者焚其劵而胡夫人益散丝粟贫人以佐公于义公斥园囿莳花卉楼船板舆以娯二老人而胡夫人辨色而朝翁寝门盗斧闗入身翼姑以免以佐公于孝公扫城中居舍鸿胪公避余燹返而栖郭门外而胡夫人掇瓦砾理薪木以佐公于让晩而公有官私钱锾金峻却无所受凡以洗垢剔蠧而胡夫人严扃鐍惟谨以佐公于洁亷又晩而公病稍溺尊生家言焚香礼维摩冀以延年而胡夫人故习为吐纳导引指授公大要以佐公于摄公与胡夫人相笃庄虽白首不衰其有繇也公祖赠承徳郎戸部主事约斋公冕曽祖友竹公某公卒万厯癸未生正徳丁丑胡夫人父锦衣冠带舍人一山公某母庄卒万厯丁亥生正徳辛巳得年皆六十有七夫浩刼滚滚孰测其终元化芚芚孰知其始异哉公首娠也太夫人梦佛指一儿授焉寤而生公公为人终长者里中亦号之佛胡夫人少而好修长而梦一媪慰之若良苦行见度矣其后海上有昙阳之事胡夫人叩厥宗旨约略若梦卒之日若有期会焉公夫妇岂独明去来之因而夙悟始终之故者乎夫此余不敢知独其育世阀而忘丁落门而安中外肃穆令徳皆有于人间世亦足以不死矣为之铭铭曰
　　
　　耦世甲子踰周而七同归玄扃异宫而一何去何来生何必百我最其徳以尔子孙千亿
　　
　　湖广长沙府浏阳县知县致仕柱峯朱君墓志铭
　　
　　君讳正裕字在问初号志咸既乃更柱峯云朱之先至元而有仕左丞相清者督漕事海上家焉则今太仓州也左丞生都水监虎都水生枢密院判枢密生荆州刺史源泽荆州生判簿暹判簿避兵江阴之马沙则今靖江县也判簿生■〈日上永下〉■〈日上永下〉生岩岩生鸿胪序班軏鸿胪生三子其季东阳公庶之君父也母陆君生甫三月而陆病以卒则其继郭实襁褓君以长君长而特英颖日诵千余言十二善属文十六应童子试年少娟好望若璧人可念遂为其邑诸生俄而晋食廪屈其侪辈矣而君务刻苦精攻其业所治春秋渡江而游吾梁溪孙一元长洲陆安道两先生之门昼夜手一编切磋究之尽得两先生之说诸专门老师莫能难也而君乃归而谒其从父参元先生参元先生为良知之学号为入室海内讲学之士往来质问殆无虚岁君从旁闻所谓玄言绪论跃如有悟于是口耳训诂亦且莫能尽矣而君遂以甲子举应天君弗为喜也务刻苦专攻其业愈益甚甚于诸生时然数竒屡上春官皆不第而君亦弗为愠携其妇刘击鲜烹肥佐二老人欢延师盛供帐课其二子诸生肇启肇修者读白首在堂青衿在庭而君自以孝亷在公交车年且未艾也无何刘一疾死二子相继夭于瘵冢妇秦亦夭君独持其最少子泣二老人持君泣则为君取继于江阴亦刘也刘来无何为甲戌君自出公交车奔东阳公丧甫成塟刘亦一疾死当是时人无不为君伤心酸鼻者而君亦不胜楚神理都尽忽忽病念以母郭故再继于刘携家家江阴而身复上春官冀得一当乃又不第寻谒选得楚之浏阳令时丁丑三月也浏故山县又楚徼其俗剽悍君至用片言折狱之久繋而疑者片纸按盗之魁而逸者逺近藉藉称为神明而会奉例丈田君上下山阪蒙犯雾露身履亩而丈病繇此急亟请致仕归归而拜母郭堂下幸健无恙而后喜可知也然君病即不衰止留江阴数年还故土困床箦又三年竟以病卒君为人清简和易出于悃愊子游之室不至曹丘之金不顾然宗党有挂文罔怜其老未尝不奋袂起也阮家竹林之游陈氏聚星之会怡怡觞咏移日卜夜然非仪不义未尝不微哂示箴戒也在官不能候满考飘然去之曰陶彭泽吾师也闲居驾板舆娯太夫人曰吾不欲潘令擅风流洛涘也淳风逺韵方美前哲度越尘表而骨肉多故连蹇竒疾忧能伤人何坚弗摧以此悲之君卒万厯庚寅生嘉靖甲辰子肇隆以其始继两刘母合而乞余文其墓石也余惟靖江于吾郡故乐土而艰科名更数十年一捷乡书而君以明经鏖战得之郡县吏不得自移疾而君美治行直指使者请于朝为予告荣遘异数易人所难如此而无所树勋业以死何也君家光禄君手具事状猥云不当贵寿嗟乎迹君生平岂其囿风气而生待贵寿而传者乎铭以慰之铭曰
　　
　　天无意乎孰使崛兴为吏而能天有意乎胡二竖是乗而下寿弗登物忌多取文乃命憎匪风气之然造化之恒所以逹观彭殇齐称我身泡影名于何矜君魄止是君魂天升山萦水纡以勿骞崩复千百年繄吾铭乎征
　　
　　勅封文林郎山东东昌府冠县知县凤山张公墓志铭
　　
　　山东副使汝州张君维新以岁甲戌与余同南宫籍奏云于是其尊人封文林郎山东冠县知县凤山公卒将塟副使君哭授书使者令踰汴涉颍浮淮渡江以来曰天乎孤之不获比于人子也孤愿以藩臣养吾父者数矣而会拜今秩弗敢请也孤徼灵捧表亦惟吾父故归而廹数舍近矣而吾父弗能待也天乎孤之不获比于人子也惟是墓石以累子余覧书悲焉质所为状则其州太守方君应选方君亦与余同籍奏应天其人备文武质不谀且讼言非宪老学宫希睹公面也则公明徳逺矣余乃按为志志曰公讳从易字以时凤山其号家汝上无虑若干世大都闇■〈勿上目下〉不耀而自公之祖髙厓公克用始倅某州州倅生栢庵公粹娶于孙生公公生伟骨相栢庵公竒爱之顾不幸甫三岁丧其母孙实褓于祖母何以长栢庵公抚公泣曰是儿似李密耶微吾母谁为吾子者课之读辄忆试之艺文蔚纷以藻栢庵公则又喜吾门待吾子而大日者告我矣而亡何公复不幸丧栢庵公当是时公内不胜痛而外不胜宗人齮龁业几堕然公批却导窽终亦弗为窘也而久之服除遂娶于丁为封孺人公推家秉孺人身卒业所谓清溪观者寻推择郡诸生试即倾其侪辈籍甚独都肄连报罢公仰屋咄咄日者欺吾翁乎抑吾子实当之于是副使君七岁矣而公有异祥公又居副使君所谓髙厓别墅者旦暮督之峻又七岁副使君推择州诸生又若干岁籍奏河南明年捷南宫又三年为丁丑廷对成进士而后公愉快可知也进士以次当拜令得冠时执政方好束湿吏事以刻核为声公戒冠令奉法循理可以为治何必威严哉厥后执政败诸为刻核者名沉采灭而冠令用循良召入给事中公又戒给事官以諌为名勉旃报上恩无以二老人为念给事乃发舒効恳欵上治兵大内疏谨微贵介滥赏贤书疏更辙中土饥疏赈急飞挽费不赀疏剔蠧言官坐言废疏奨直他封驳一岁中凡十余上间以启事入侍文华劝讲彻所赐上尊珍膳出羞公子舍公引丁孺人额手谢宴而歌天保而后公愉快益又可知也然给事竟以数言事不获久居内擢参议湖广而公无几微憾惟是丁孺人溘焉捐帷渐老而单公凄怆不自得参议奔自楚所以顺适公百方进名碑佐临池进骚雅副墨佐吟进花石觞豆佐枌榆社中会而公忘亡矣参议起藩山东擢副使公一疾遽卒则辛夘六月廿又六日也遡生嘉靖癸未公为徳于乡非一自副使君成进士业置负郭百甽为义廪赡其族置塾诲族之子弟晚而属岁祲公益捐余钱输幕府以风餔殍瘗骼为桥道以济汝洛之间义声为满公又善感谕人有阋于墙出数言立解豪生截公门使酒走匿若弗闻生醒愧悔诸为长者多此类以故公在而闾里化之没而填戸哭嗟乎公之明徳信逺矣公配丁孺人婉慧有淑徳进士云峯公女也盖闻天降时雨山川出云故世有有用之用有不用之用公固一诸生以老泽不出其乡然副使君推其绪余焚香伏蒲往往多天下大计公不用以副使君为用用乃大光矣身食隆报享有荣名不亦伟哉彼薛宣行县置吏职万年教谄怒不省此其父子间独何也是宜为之铭铭曰
　　
　　至道之精精于治身守一处和物将自亲广成谈天黄帝下拜宫于崆峒至今勿壊公家是间实遭异人授以其秘俾之维申我握其精弃其土苴有推而行以雨天下不用用光大徳徳忘天凝天行返于芴芒魄则藏是勿震勿毁为铭幽扃以诏来祀
　　
　　粤始兴医学训科岩山谭公暨配李孺人合塟墓志铭
　　
　　自余解宫官行服于家而粤始兴谭文学先生来教谕吾锡先生孤介寡合士也然独昵余而余亦独严先生一日叩门拜而后言吾先子训科公之塟也吾叔父司徒公实铭之然而门以内笔也吾先慈之与训科公合也吾司徒公之门人陈博士实状之而未有铭也某不肖适有天幸辱在兹土敢以合塟之石请余谨谢不敢当而先生左迁王国官吾锡之荐绅大夫与诸生席函丈者无不惜先生去以戚而先生顾私独喜曰吾乃今得拥破毡以归以不朽吾原下人矣诣余请益坚余又谨谢不敢当而先生留津下不去示坚决不浮慕也余其可终让训科公者讳大中字宗正南雄始兴人境有南岩山公爱其竒胜因自号岩山云其先出宋朝散大夫文焕公之后文焕公事行具郡志中六传为铜川授敏铜川公子懋材懋材子为寿昌丞逊寿昌公子升升三子其季为医学训科公骥骥尝用寿昌公命越世序而后其叔祖恭其后以司徒公太初贵卒与升皆累赠戸部左侍郎是为公父赠公配刘公嫡母也生母亦刘亦皆以司徒公累赠淑人公与司徒公为同母兄而公独为其嫡所竒爱生不离襁褓帷帟之间以长疑不慧然公实非不慧也或进諌曰夫人亦爱子乎父母而真能为爱子者非爱之呴呕美衣食也爱之以艺业使游四方故男子生而弧矢悬其门所以志也当是时赠公方以医领职事苍梧幕府苍梧幕府者东西粤总镇建节其地得便宜开局曰军门医学尽辟所辖官医之精其技者更畨肄其间曰上班而赠公以其邑训科名髙见推择为领袖于是嫡感諌者言令公提药囊侍赠公则尽得其方又以赠公指从他师受针灸八法尽其术又旁习星卜诸小道尽其变化而后知公之果非不慧也公既于医精具于拔沉起痼一切随手效遂以世业补其邑医学医生十年为其训科会赠公自幕府请老公竟嗣其职在职又十年而公引疾归则司徒公举于乡当偕计北上公不忍其独行也护之京师亲见司徒公成进士而公乃翛然鼓柁而南歴齐过鲁渉淮浮江度呉絶越尽揽中原上国文物声名之盛而其先徃来苍梧间又已极潇湘洞庭武夷仙岩幽遐之观一笻双屐几遍宇内而后知公之果能游四方为男子事也公虽隐于医乎乃其为人长者坦衷质行斤斤一禀绳墨以故嗣幕府最久上下一口称之曰贤彼其中心诚信于士大夫非独用医重云而自司徒公践华据津公之为长者益甚有懐暮夜金要公居间公正色拒之固郡太守约以通家礼见积数岁弗能得也即以疾请亦避弗应曰吾老弗任医且吾终不欲以吾故而损吾弟名杜门检方书寡所酬接间独喜从田间野老沽村酒一鲑一菜引满索醉古朴真率有五栁柴桑之风焉配为李孺人讳明贞处士北隅公华女母某妇也十八而归公两刘淑人严持新妇嗃嗃孺人事之婉娈有仪曰吾幼所事吾父若母如此也子生而才脱簮珥佐之读棰勅不少借曰吾闻吾两姑督汝叔如此也嫠而总家政特井井墓以有田所居以有室庐内外事一切治办曰吾先君子遗令如此也耋而轻万里程就其子禄养溧阳曰吾儿子不欲旦暮背舍我如此也而其后蒙诏恩有司给肉与帛榜其门曰圣孝锡类乡里以为荣盖自孺人归公而公往往有苍梧之役孺人则代为子公没孺人代为父令妻寿母卓行明淑晩而丁盛朝遘异数虽时与年会亦其纯徳备福所私于天厚矣公生弘治丁巳卒嘉靖辛酉孺人生弘治己未卒万厯丙戌子男四次即先生所繇溧阳训迁谕封川起谕吾锡者也余惟道之精以治身其绪余以治天下国家世但见司徒公致位文昌显名朝廷以为儒之用大而不知调剂补泄以佐燠寒惨舒侵蚀之偏公所操固性命之枢也其乡国但见生死肉骨比于仓公扁鹊以为克推隆赠公之传而不知公皭然好修澹泊寡营其所身有固儒者之粹实也孺人徳齐而寿考过之夫非公活人多不自享修龄大年而造物者特推其余以畀孺人而报公于冥冥欤然有子教三邑所造士无筭植节励风出处具有终始儒之用卒不为不大而活人之世泽其将益衍以昌无疑也为之铭固宜铭曰
　　
　　繄儒而医已疾扶衰赠公之遗繄医而儒矩蹈绳趋以兄司徒医以畅泽儒以传轨振铎起迷文学之以有美嫓徳望若鹿门藏斯妥斯长彼兰孙胡轨弗传胡泽弗延弥大而宣后千百年视予铭以然
　　
　　医寿官杨村吕翁墓志铭
　　
　　江阴杨村吕翁卒而其从子应锺丧之哀曰天乎自吾父逝而吾伯父犹吾父也吾伯父不子吾弟应律以夭而吾犹子也而今已矣其如何则又曰夫死生命之恒也蕃悴数之值也窀穸人之归也金石事之永也吾其从史家乞一言以殉吾伯父地下矣斋而诣余泣请铭余雅闻吕翁为人而又悲应锺指不敢辞吕翁者讳讲字明学所居杨庄因号之杨村云吕翁非实吕姓也吕故承氏宋迄元入我明世负江而居间有仕邑宰者自吕翁之曽祖悛丁家难早卒子巢云公坤藐焉孤童耳其母周袵而之所自出吕匿焉吕拊循之有恩巢云公矢曰生我者吕也吾子孙世世不得复顾承氏矣遂冒吕氏巢云公之废儒而医以病痿故传子春林公夔而医大着春林公娶于李生两子为吕翁兄弟而医又大着初吕翁髫时巢云公尚无恙也一日召吕翁前勅曰吾使汝兄弟儒而偃蹇以老乎孰与医而颉颃以名乎吾材汝审矣汝何择术焉吕翁跽对曰惟大父命乃亦废儒而医尽得巢云公禁方及药论书偕共仲阳桥翁读切磋究之他日杂出视人病察色脉传变相与设疑难算功效同者十九不同者十一而后知巢云公之材之弗爽也病者家以得吕翁兄弟一药而安以不得吕翁兄弟一药而危声价鹊起几揜春林公出之上而后知吕翁兄弟之名之果颉颃也然吕翁不独名医而已其治人病人治而我收其功功不必我出我治而人收其利利不必我得无乗危无择安曰吾闻诸先大父之与人交率意哆口不习为苛礼踈节一言投契虽终身可也间谭说古今人成败慷慨感愤朴樕泪数行下人目为迂曰吾不讳迂丐贷无所取横逆无所较焚劵拭唾曰吾师乎晩而用诏恩拜官服岁不四三御邑令召乡饮不肻往曰吾徳不任此仁心为质蝉蜕声利第好读古人书泛滥经史不专轩岐家言好诵诗忆可千首好蓄名贤画染讽咏展玩翛然清逺而后知吕翁之卒未尝以医废儒也盖吕翁所自述与应锺所为余述者云尔而余益访求吕翁遗事欲尽其为人则潜徳媺行甚伙不胜书夫急知已疾而逆之淮执不令具资斧一何笃也疾凡在死法中戒其家勿他治他治徒损金钱乃无益又何悃也终老踯躅衢路不休不逺郄步不暑加盖复何质也出入必荐所嗜于先园花开必折以献若对若思又何孝也遇佳山水扁舟独往留连不忍去益何旷也逍遥待尽检所爱图书且披且吟禁毋得呼佛抑何定也夫是者不独无废儒又类知道也余又安能尽吕翁吕翁卒万厯庚寅距生正徳戊寅配蒋氏继娶李氏亦无子余考齐仓公师庆年七十余无子遭仓公喜方授以其书史公传仓公动必称师庆然不言庆何如人也吕翁亦年七十余无子然有重名于时又亲其从子应锺克绍明徳润色其业此之所托以方庆不亦幸甚无憾哉乃其为人进于技矣余故撮而列之付应锺纳诸其幽令后世有考焉铭曰
　　
　　彭泽生挽香山自铭齐一生死逍遥醉醒吕翁慕之垂老有述曰无胥谀世好曲笔我笔无谀贽此玄室必铭而刋小阮之意医术儒行合为一志以诏来兹其两勿媿
　　
　　太学古泾华君墓志铭
　　
　　余不习华太学古泾君习其子诸生寯云寯与余同以丁夘游于学宫采采芹藻之间相乐也余为诸生七年用射策中科而寯一旦厌弃其业罢诸生籍又十八年余还守先人冢浮沉里门而寯持其尊人丧未塟也衰而诣余言志铭事问谁状则赵郡丞道隆郡丞尝别驾福州余邂逅之福州其人择言而发择地而蹈之非苟为谀者状宜信然余竟读大都言家庭之恒节非有殊尤絶迹于世也而又偃蹇守太学以老名不挂选人泽不被闾左安所名不朽焉虽然公之为承徳郎尚絅公子也嫡而兄者三而公居季称孽子矣而公不自菲薄方迎师求友切磋经生之业十六补郡诸生十七进太学志行醇美为伦大司成所宠异弱冠婿于秦妇翁赠奉直公泮太翁宫保尚书端敏公也端敏参机务留中称贵婿矣而君不自侈汰兢兢践绳墨为乔太宰魏大理诸名流巨人所进承徳公且死分异诸子田庐君独得所谓刘团桥者地偏以瘠称下产矣而君弗为较勤以补瘠屹然植立于浇漓嚚薄之中以寜厥居晩而困长赋称落门矣而君亦弗为摧食麤衣韦俭以补约以卒无乏絶盖公须髯如戟好面折人过似亢厉然其中心开爽无他城府纎啬不轻予人一钱似笃于利然顾名义厚伦理非其有不取于其先人家法庶几能力守而勿坠者以余耳目所睹记华山千支林林始未尝不殷厚好礼后稍陵逼彼其铢两尺寸而累之声色酒食博塞鬬争而屑越之何聚弗散何盛弗衰奈何笑俭勤曰毋庸雠礼法若桎梏嗟嗟以此持家家可知矣君固无竒行闿泽可以不朽乃其处丰履盈常有以自下窘且老顾又若不肯下人者岂其常游天下士有所闻于名流巨人耶余故不辞而为之志志曰君讳谅字企明古泾其号承徳公讳秩用王国官授嫡母安人过氏承徳之父为听竹公守吉听竹之父为怡隠公宗寿实惟鹅湖始兴之祖其上不具次总之南齐孝子寳裔也配秦氏君生于正徳已夘卒于万厯甲申余又为之铭铭曰
　　
　　史公有言人貌荣名君貌人憎而名弗荣第考其平生孝友而勤畊是惟先民之程吾故以铭君之幽茔
　　
　　郡文学养吾堵先生暨配苏孺人合塟墓志铭
　　
　　堵养吾先生既卒且塟之二十有三年而其配苏孺人亦卒厥子邑诸生维藩闽南平令维垣及维屏将以月日之吉奉孺人柩启先生兆合焉而谒志铭于余盖余髫而与维藩维垣两兄弟者友也于先生乎假馆朝饔而夕飱于先生乎授粲先生不以余孱稚厌弃余所以拊循如其子切劘如其友而模范又如其师乃余之幸而第也而先生不及见也即先生之子之第也而先生亦不及见也悲夫先生夫妇明徳潜懿具在事状余得藉手墓中石舒生平之感其安敢弗力谨按先生讳鸿字鸣秋养吾其号吾无锡之堵自义兴徙其先有志三者生文玉文玉生理理生伦伦生乐耕公岳先生父也乐耕公行古之道厉操行乡人尊为长者配薛继曹实祷于句曲山而生先生先生之生也乐耕公春秋五十余髙矣而先生质又敏慧乐耕公私独喜抚而曰儿将大吾门耶华阳神告我矣六岁就外傅受章句十二习为制举文弱冠僦居邑城之崇安卒业焉夏不帷冬不被攻苦食淡昼夜兀兀以为常功几与苦行头陀埒而后获以丙午成郡诸生也是时乐耕公夫妇老无恙先生愈益奋泛滥百家言咀其英华几一当京兆试慰二老人意而四上应天皆报罢二老人又相继没先生泫然曰天乎亲弗待矣而守青衿何为乎且吾幸有子吾休矣于是维藩两兄弟并崭崭露头角先生业为择良师友身又自操督之极严竟两兄弟所繇立本之绩学亦严父力云先生少而具卓识自乐耕公好行徳戸纳亩千宗亲以匿徭而我以任役先生跽请曰此夫以虚亩以贾实累者也盍洗诸戸空而累释而后乐耕公之于耕乐也母曹之在殡也而倭适来焚掠特惨先生哀号吁天计无所复之则仓皇陈牲酒米蔬于庭而大署其屏曰幸甚毋毁我先骨倭遶棺大嚼去竟以不火人谓孝感先生恂抑善下人足不肯践公府而独不能忍强御豪有假长赋鱼肉人者势张甚先生恚曰是里虎也我必撄之立白诸令绳以法闾井始贴席凡先生所重然诺所谨取与燕居必衣冠终其身不习为狎游谑浪矩矱森肃见无不严惮而于宗亲故曲有恩意割田以佐窭者醵金以资娶者画山以妥塟者盖环而家者倚若外府人又无不亲先生归焉先生雅病啖喘病得之哭乐耕公居平即无一日不病即不一日卧病也岁癸酉秋顿剧遂以卒余忆是岁初夏学使者试义兴余忝诸生甲维藩两兄弟于童子中自甲乙盛矣先生贺余曰同志同遇盍同载泛具区归乎猝而遭狂飙洪涛沸天舟且覆頼先生色定指夫椒以免悲夫余辈甫以其夏徼先生灵以活而先生遽以其秋死耶且夫不死湖波死牖下天未为无意先生也苏孺人者父西涧公良弼前母张母王孺人生十有七年而归先生相先生三十有二年而称未亡人又十有五年而见其子成进士又四年禄官廨以卒孺人之相先生婉娈以奉舅姑辛苦约束以佐读为令妻絶甘私余以养父母老为孝女延师洁滫瀡进衣履不以子通塞为喜愠于士言命于官言职为哲毋则孺人于先生其所以内外相成生死不相悖者矣先生卒万厯癸酉七月二十八日距生为嘉靖壬午正月初六日得年五十有二塟于祖茔之昭而孺人之合而祔也以今年丁酉十二月孙继皋曰曩余请业西溪之上则甚徳两先生一为王泽南先生其人坚忍强力饩郡学宫将得贡死一为先生两先生皆产邑西鄙家并太湖而城居又皆在西溪皆有子延明师纳友余故皆得厕席焉然余窥堵先生外严而内沉类有体用者非文士而已藉令柄事当机应猝决谋定虑声色不动而事集矣惜乎不一遇以死式谷似之以昌厥施其在南平乎孺人后死二十许年睹其子之成以报先生地下先生亦永有慰也铭曰
　　
　　学以苦植行以严操弗逢弗庸咄嗟青袍亦既有子蜚黄绾墨譬彼藨蓘报乃斯食淑也道捐终焉同藏宅斯兆斯祖宗之旁煌煌天书有来无已我志厥迹以诏来祀
　　
　　惠泉孙隠君墓志铭
　　
　　君讳炯字季明别号惠泉君非实孙姓也故蒋氏居江阴之刘庄自其七世祖竹坡公观徙吾无锡之湖塘居焉故遂为无锡人竹坡公生萝月公椿萝月公生桧轩公佑桧轩公生慕岩公世昌慕岩公生思仁公辅实后于其姑之适孙而斩者于是蒙孙姓思仁公生太学梓溪公岐娶于钱生四子长照次耀次焕君其最少子也世之父母往往爱最少子而君顾以生晩毋爱然君生英颖雅不好弄其诸父西郊公者一见竒之以为此儿寜馨得而袵之去会他日西郊公自有子乃归归而父若母则皆已老矣产亦已析其上腴悉已瓜分诸长兄而二老人仅拥其余瘠以自支给逋日起君入而低回膝间出而就外傅读读不丙夜不辍蔚然文儒也而即不幸二老人相继以没遗令授君其瘠并授君其逋当是时君孱焉一孤童诸债家执契劵窘子母钱危矣邑又中倭急军兴里胥追呼按籍而窘役益又危矣顾君弗自危也曰吾故农家子吾力农亦足以佐县官而封殖其私何必用儒起哉所谓呉戴村者君所受瘠也荷耒耜往畊焉栉沐风雨与僮畯分功适有天幸多岁获以倍入而逋渐减损矣以身殉义以义终事而役弗困矣盖自君徙呉戴而田畴墟落芃芃鬰鬰几与湖塘之业埓君之果能用力农立厥家如此君有至性方髫齓尝身扞梓溪公于盗弱冠而持丧毁且骨五十而慕岁时祠祀呜呜泣数行下事诸长兄犹父抚循诸长兄之孤犹子也不以谗间亲不以久渝爱人尤为难君为俭至于米盐靡密衣不四三浣弗易室庐非倾圮弗治而缓急能周人窭人佃戸以无携其孥宗党无瘐死于狱则皆以君故君为慎至于朝夕相戒若罟在门若穽在途而事至患来即又处以镇静筹以理势神情弥朗卒亦无恙夫善建者不拔善抱者不脱君振家开业良本之乎勤乃其人实卓然有以自立故足述也君居平好占候医药诸书间从野老村氓卜晴雨砭疾病效验多有又好为吐纳偃仰以时修息自诧有得然其晩而为勤益甚外强而中干竟以瘁终其可悲也已不竟为儒用其才当官治民而苐用之阡陌劳来僮仆殿最之间诏书不赐爵郡国不举征不获比于汉之孝弟力田而苐用捐粟振闾左旌门予冠服以老其又可悲也已君卒万厯己丑距生嘉靖乙未配靖江朱氏墓亦在呉戴村君尝以子维圻从余游余于君不为不深也铭安辞铭曰
　　
　　于斯乎徙于斯乎藏枌榆松槚鬰乎相望彼何老人君其乡匪瘠乃腴其以子孙永昌
　　
　　邑诸生文渊谈君墓志铭
　　
　　谈君讳经字子常别号文渊其先汴商也宋南渡来居无锡莲蓉湖上入明有讳寿者用从征劳授官七品又传而生志广志广生景芳景芳生仁仁生干是为君父母朱氏君生而颖慧年十二通尚书能为制举义气又最髙君父尝坐事当诣县对簿君随之入垂髪争庭下甚力县令檇李卜公竒其辩问童子能属文乎君谨对曰能立试君书义君奋笔立就卜公乃大嘉赏事遽释无所问于是县人为之语曰谁不生男即不如谈居久之君推择县博士弟子员故广西按察仲山王先生与今善化令文峯钱公者皆世所称文章家者也先后讲艺县之洞虚宫中从游者云集君课其间常最称入室弟子君又魁然伟人当是时人无不逊避君此特芥视一第耳即君亦内自许我固饶为之而君五试应天顾皆报罢然君弗为沮气乃愈益髙曰苏不敝貂卞不刖胫孰能明其璞用其策者乎且我幸壮未老终当有知我者则亦出讲艺洞虚宫中后生从游亦云集其逺乃有自白下与金坛溧水之间来者往往得君指南归而籍甚有名间举于其乡而君依然青衿也自此君乃视贤能奏书真比于千佛名经矣鬰鬰销损竟卒君虽业儒生食贫然能资所进修脯奉其父若母旨甘又能斥其余婚嫁其弟若妹又能辅族人光复其先世所遗业毋废此皆君笃行大者然亦以此无积赀宗党有相构君为分别曲直各得所欲去有寃为奋白公府即致怨不恤也盖其刚直之节信于平日云君且卒呼弟诸生纬与其子诀曰我才非不如人志非不如人而今已矣我死必遗二老人忧善慰之是在吾弟忠信俭勤以持门戸是在吾子言讫遂瞑嗟乎以君其气身不离庠序年不踰艾以死命止此耶其亦可悲也已君生嘉靖乙未卒万厯壬午子应奎塟君小岭原而乞余铭其墓中之石余与君同里闬而君又尝同学为诸生又先后同出仲山先生门余每从诸门人以春秋祠先生未尝不遇君俎豆间也低回久之未尝不殷勤相劳苦而君亦不可作矣嗟乎余不当铭君哉铭曰
　　
　　君胡气之髙而命之卑仅止于斯彼胡挟持而印累累而寿永绥嗟嗟谈君人忌犹可天孰谅我身没坎坷山深水左木茂樟楠君长此妥以尔孙子繁伙
　　
　　华室谈孺人墓志铭
　　
　　往嘉靖中少司马中丞十山谈公恺解两粤总镇归老城东功名富贵一时无两而介弟鸿胪明阳公悌韦布粝食依然寒素也邑争言第五之名不减骠骑矣而华在南郭自封戸部海月公麟祥用计然氏言起髙赀埒素封其子戸部郎中补庵公云贵而无释文未老而谢为义廪食其族人颇方之范氏父子云封公晚而得今太学次庵君露竒爱之必择妇曰妇无必名公卿家其人不离寒素者而可也鸿胪公娶于秦再举而女亦竒爱之必择婿曰婿无必髙赀其家不乏贤士大夫者而可也于是孺人归太学君孺人之归太学君也而封公业前卒嫡某安人益又前卒独所生薛氏姑在耳孺人所以隆薛氏姑不啻若嫡也食饮必旨甘而敬进之筐篚筦钥无敢或专擅而后薛氏姑乃大喜曰新妇贤幸善事我我无虞瘁矣封公之命太学君也汝父事伯兄而母事丘嫂孺人则亦舅事兄而姑事姒旦夕问起居岁时上履所以事杨安人不啻若薛氏姑也而后杨安人乃亦大喜曰娣贤幸亲我我无虞间矣太学君禀学戸部公所而异厥居间而归省侍孺人未尝不引乐羊断机之事相激勉也太学君好招延茂异为文社切劘其业孺人未尝不洁滫瀡益膏火佐之攻也而后太学君乃亦大喜曰吾妻贤幸克匡我我无虞画矣盖自孺人称太学君妇而门以内外无不贤孺人者孺人又识重见逺谙晓大义不落女妇人局蹐闺阁见解一夕盗斧闗入势张甚孺人不钱帛问也急扣薛氏姑寝门身仓皇掖走以免薛氏姑且惊且定泣谓孺人而何第善我而实生我煦煦徳之矣而太学君以父戸部公故所分授田庐降而与其子五人者齿太学君意不无鞅鞅孺人从容言先大人不徒手起南郭乎丈夫在所自致何龌龊计较为且微兄公君寜有今日太学君遽感悟自此絶不以挂口故知向者孺人之事杨安人非独引分亦其中心诚不背本也而久之孺人即不子则为营别馆饰一姬侍太学君又不子又以一姬进他日果有报后房举子者而孺人喜可知也曰先大人其终祚君以无遗吾姑矣亲卵翼呴濡惟恐伤之疾几殆捐槖装召医巫省视卒以不败长而督之读龂龂如也卒以观其成其为门戸嗣续计长乆如此此岂但相太学君为劝学助勤比于益友而已乎于是逺近亦无不贤孺人且以贤太学君能孝恭母兄而不坠其宗也且又以征士不离寒素者其女必贤而能择人者又贤也孺人生嘉靖辛夘卒万厯庚寅塟孺人梅里新阡而以孺人弟太学君信余修状令二子来乞铭夫弟也而居平不轻丐姊一钱没而肯溢一词乎状宜信然余尝厕文社昵太学君久彼其鸿懿淳烁耳而习之矣即微状信也铭安辞铭曰
　　
　　维诗二南古歌房中闗雎梦寐小星在公里巷化之俗美且同世衰教熄遐哉王风巧妬工谗索家殄宗有卓明淑惠仁以容姬子吾子曷生匪躬以幸厥先以厚尔终谅古有闻亦徳之丰郁郁高原于作新宫藏斯妥斯祚滋无穷我揭以铭诏彼嚚蒙
　　
　　勅封孺人孙室尹氏墓志铭
　　
　　孺人尹氏都察院右佥都御史操江南畿莱阳孙公旬继配也公受操江命未上而母戴太孺人卒于里惟是含殓诚信毕在孺人公奔归且踊且号微吾妻谁代吾子乎太孺人之服■〈衤覃〉而孺人亦卒公即又悲泣吾妻从吾母地下耶吾弗忘吾母忍忘吾妻于是自为传传孺人而贻书继皋志铭其塟嗟乎教之衰也勃溪之俗成而嫖忽之歌闻矣如孺人所称贤孝妇非乎遂为志志曰孺人莱士族祖诸生天麒父煌孺人腹母栁六月而煌卒生数岁栁亦卒实鞠于祖母薛慧且淑也薛怜爱之甚偃蹇其偶年十七其季父文学某察公诸生中异之以为贵人会弦再絶孺人乃来为继入门逮事王舅姑暨其舅陵川公咸婉娈有仪而独事姑太孺人久终其天年继以死初太孺人失陵川公也嫠且病性又严重持新妇嗃嗃鲜所当意公又淹诸生未达孺人逆色望指调旨甘而敬进之以时奉衣襦病走医巫间拮据绩纴累纎啬佐朝夕凡以顺适太孺人欢其心抑安公读也而公果用丁卯举乡书甲戌成进士拜大行人选入台为御史皇华直指之使骖牡而乗骢十九在官十一在家太孺人无离忧以孺人在也公自御史久次贰大理以陟都御史一意宣风亮采庶几藉太孺人余年报主上大恩亦以孺人在也而竟相随以死计孺人从公禄邸中分华而享佚月日可屈指数耳其可悲也已孺人为懿烈非一自处妯娌逮宗党下至里妇无所不周睦人人自以德已损赀植诸尹亲为长久毋使坐糜勅其子必曰积德积德不专责读书先后置二媵侍公待之并有恩礼无丑穷无溢盈斯皆女妇人所难能者然无大事太孺人以身相终始非独至性亦其于经训习矣孺人生嘉靖（缺）卒万厯壬辰葢孺人被今称用公御史时诏恩与元配李孺人同赠封者也公伟望重臣朝野倾向久即家拜煌煌显号贲孺人幽潜寜一二锡然哉皋既志之如此而又为铭铭曰
　　
　　女而士兮妇而子兮以奉姑终下而从兮以相中丞往靖共兮呜呼斯其为尹吉氏之封兮
　　
　　华母安太君墓志铭
　　
　　安于无锡最着华又着两家皆累高赀乔木相望所从来久其在嘉靖中华则鸿山先生察繇翰林吉士累官侍读学士视南篆安则胶峰公如山亦繇吉士外迁佥事四川地望官阶畧亦相当学士先生有子太学洞庵君伯贞长而材絶怜爱之曰必妇名家女而佥事公之季太学胶阳公如石有女贤故华所自出也曰必婿名家子于是太君归太学君太君之归太学君也而学士先生业焚鱼家居然所识拔门生故人满天下他日拥车葢造请鹅湖之濵者趾交错不乏惟是饮食燕劳一切需太君取咄嗟办太君不为难也曰妇不幸不及事吾姑钱宜人幸及事吾翁何敢不尽力学士先生课太学君严所招延皆四方名士旦暮各有程而太君相以勤太学斤斤守其家微近啬而太君相以礼宗党有缓急岁时伏腊有赠遗问太君僮仆千指饱饥燠寒问太君不问太学君也葢太君身不出帷帟足不离机杼而阃内外事斩焉以理絶无难太君者太君所难子乃又不妬饰宜子之妾以进而太学君有子矣幼而顾复长而督诲太君忘其非吾出也即诸子亦忘太君非所出而太君有子矣嗟乎教之熄也樛木小星之诗不歌于房中而妇以妬败徳士以妇灭宗者岂少乎如太君不亦秉谊逹识女妇而丈夫者哉吾独叹乡者学士先生老矣其少子礼部君叔阳又弱冠用名进士起家当此之时太学君伏枥未衰而其长子诸生师皋髫而妙文辞复隠然负青云之器家方隆盛簮缨衿佩堂阶映照太君一俯仰而慰意可知也久之学士先生以寿终礼部君夭虽太学君父子不能竢一第相随逝矣岁曽几何太君一哭其翁再哭其子更哭其夫菀枯炎寂之变躬阅亲尝而后以身殉焉太君所能为华氏世者人也所不能为华氏世者天也其可悲也已太君殁万厯己丑距生嘉靖辛卯卜以今年己丑启太学君兆合焉礼也吾既为之志而系以铭铭曰
　　
　　不子而子以祚华氏其传二禩没而塟此世号皇妣后多受祉厥祚不已
　　
　　邑诸生涵虚马君妻徐氏墓志铭
　　
　　诸生马君希尹之妻徐氏卒而涕泣自为状来请铭曰吾妻江阴人也江阴之徐望于我常州之五邑而太学生璜拙翁某与其配秦实生吾妻方吾妻之在室也父若母絶怜爱之吾妻亦婉娈而承事也葢其家尝一受盗火着其父之身伤焉吾妻则亦自灸其臂曰以分痛也父病几殆则早夜起而呼天曰愿以不肖女之身代也于是称为孝女而自归于吾则以不及事吾先大夫与吾之嫡金宜人为恨所以事吾生母林与所以事其母无两是吾妻之能顺也吾之少也不能问生产吾妻弗为意也吾窳惰不力于学而吾妻乃諌諌弗从则往往涕泣道矣吾昼与友朋切劘文史之业而吾妻进滫瀡无阙夜而篝灯读而身以女红佐吾劳也吾出而试学使者而吾妻已病然犹归寜傍父母以安吾于试而幸成诸生而吾妻病已笃顾犹谆谆戒我无佚废业无利伤行也嗟乎吾妻吾益友也二十而来归四年而遽弃吾以夭遗形永离遗息仍丧断弦孤雁能不悲乎今之塟也子其幸铭之余尝考覧载籍妇徳之禆士行何其大也故王章愤激于牛衣羊子终业于断织相成之效自昔而然今无论马君所称思之皆有事实可信即其缉文励行卓然将振其家声非孺人之贤而何也孺人生嘉靖戊午卒万厯辛巳得年仅二十有四铭曰
　　
　　相彼凡鸟双飞并翔凤兮凤兮乃失其凰嗟何续矣鸡鸣之章
　　
　　王母华孺人墓志铭
　　
　　华孺人者故鸿胪梁川王公重道之继室也本邹氏父小泾翁泳母郭其氏华者郭卒而长于姑邹竟乃母邹而父■〈山侯〉山翁惺也华邹皆无锡大族孺人生长其间两家父母絶怜爱之以孺人婉慧静庄称其为女也逮归于王王又大族也舅曰礼部郎九岩公兄公国史编修尧衢公其父子并践华贯赫奕贵盛家又饶礼法孺人甫入门称贤姑朱安人太姑唐太安人无不宜孺人孝谨称其为妇也编修公卒官礼部公卒于家而王氏遂多事会岛夷飙起有司用军兴法百方窘鸿胪公鸿胪公捐槖应之凡以佐县官城守而家顾承岛夷火焚掠几尽然鸿胪公无深念以孺人能譬说慰解无伤其心而又身拮据以补助之也鸿胪公卒孺人称未亡人十六年卒睹孤之有立以孺人能教也若孺人者所以为女为妇为母之道何其备也然孺人处贵富而多忧劳之攻不出帷帟而婴门戸之虑故未老而病痹病八年竟卒矣距其生为嘉靖癸未卒为万厯辛巳葢余闻里中化行之事其母孝也八年于病而身抱扶卧起殁而恸几絶者数则孺人有子矣塟孺人前王村祖茔之次启鸿胪公兆合焉而手状来请铭余安敢以不文为解乃为铭铭曰
　　
　　邹有淑华则嫁归于王亦继华奉尊嫜顺以下德多有闺门化中道艰良人谢爰立孤陶母亚美崇原水纷迓石上铭照长夜
　　
　　徐孺人薛氏墓志铭
　　
　　孺人薛氏文学澄宇徐翁之配而茂才文光文瑞之母也徐江阴大族素封丹毂所在相望而薛自观察畏斋先生以名进士起家道德文词宗表当世其配宜人谈也实生孺人孺人生而静婉观察絶怜爱之曰吾女不与凡子而会徐翁少而负隽声择焉乃字于是孺人归翁孺人之归徐翁年甫十六耳而徐翁之尊人忽然捐馆舍孺人相徐翁丧塟易戚一禀于礼宗党内外叹息哗曰毋言妇新不俭人之亲徐翁于诸兄弟中最少田割其瘠者庐割其狭者而又中岛夷冦藐焉一孤持门戸苦岌岌本业几废孺人斥钗钏御荆布拮据操作比于寒女一不以累徐翁而徐翁遂推择为诸生所为文益工声益起则孺人左右之也徐翁数竒都试輙报罢久之用恩例拜章服聊以自老孺人为不怡晩而二子茂才亦少而负隽声而喜可知也孺人则督其二子甚具往往诫曰夫业美家传誉归宅相尔不闻之乎勉旃毋遏佚尔前光忘尔所自出矣而二子并以诸生高等次第廪学宫骎骎乎凌云而擢桂则亦孺人左右徐翁成之也凡此皆孺人大者本之能明识道理自其天性然观察闺阈观刑之教所从来矣孺人生嘉靖庚寅卒万厯丁亥二子请于其翁谋以塟孺人土渎新阡而泣诣余丐铭其墓中之石夫道美扬辉助流政教史氏职也余何敢以服为解铭曰
　　
　　观察楚楚不媿为女氷食蘗茹文学厚负不媿为妇行汲操舂胡德孔良而算弗长其后将昌以为莽泱视子瑞光
　　
　　宗伯集巻八
　　
　　●钦定四库全书
　　
　　宗伯集巻九
　　
　　（明）孙继皋 撰
　　
　　○志铭
　　
　　累封中宪大夫湖广德安府知府豫吾杨公墓志铭
　　
　　累封中宪大夫湖广德安知府豫吾杨公云南按察副使以忠之父也初副使君擢云南念公老逡廵欲毋行公意不怿曰吾健饭也而儿不以时为人主扞疆场古有叱其驭九折阪者非人子也耶副使君不忍逆公指黾勉决别盖去可一岁所而公以不讳闻矣悲夫悲夫星奔万里荼苦终天兹副使君所为痛心刺骨者乎既三年免丧副使君始克塟公于其邑羊区之原以其母朱恭人来合而手状使余志铭其墓按公讳诚字君言豫吾其自号杨之先陜人自宋徙家吾常故今为常之武进人祖澯父东亭公经名医也又尝不昧人遗金乡里以此推为长者东亭公长子谔生而瞶冉冉逼艾矣而举公公实慧颕人乃曰此天所以祚东亭公也稍长受毛诗遂以诗列为诸生先后负笈游薛方山丘双桥冯南津三先生之门称入室弟子又好玩诵理学诸儒先所论撰多所领会以故其文醇正尔雅似其为人其人温良乐易似其为文彬乎文质纯备君子也顾数奇数上有司皆不第于是副使君崭崭露头角公抚而曰吾一经有托矣举所受之三先生及夙所自得者悉以付副使君使切磋究之而副使君寻用家学成进士终不假他师也副使君官主事户部则以诏恩封公主事出知府永州则又以恩晋公四品服移德安满而最则又晋公今封三锡而都金绯贵五马盖不啻身致青云上云方公之困诸生间也而东亭公尚无恙然罢矣母周亦善病公与朱恭人朝夕时其旨甘而进之间为调汤药所以扶持万端而二老人寿皆开八袠以没没之若干年而副使君之捷至公祠谒不以喜而以悲曰天乎奈何不令吾父若母见今日事耶潸焉出涕贺者为动容兄之瞶也凡公私外内事公一切为之尽无或孑遗且命仲子为之后春秋上冢必旁酹其族祖一杯曰是尝卵翼孤童时吾弗忘昔也其天性笃至如此与人交语温而气和惟恐伤之人亦以公亲已家尠剰缕羡镪之积而于内外亲徃徃轸其寒饥佐其吉凶礼以为常有缔肺腑絓罪状公府者公身为直其寃卒以免他造请干谒招权顾金钱公弗为也公自副使君贵尝一护家临视之京邸又尝偕之德安廨训勑要约惟是官方民隐之为兢兢己单车离德安絶不欲费辖内一钱竟公过亦无知闻者夫触屏拒诲谄过县置吏事而敎之衰也久矣副使君之号良二千石而皭然不愧为清白吏子孙也岂不亦有繇哉公虽拜有官封被章服雅好与其穷交老友婆娑啸傲于溪云陇月之间以相娯乐晩而失朱恭人白首伤离忽忽不自得每初度子孙罗拜上觞为寿公奉两尊人像中堂旁像朱恭人欷歔对之觞却弗御矣则公之澹于物而深于情也素强鲜疾疾已亟不颓卧衣冠整严不怖不恋以正而毙类有道者是为万厯丙申七月九日距生嘉靖乙酉十月二十五日得年七十有二配朱恭人恭人赠也实始封安人有贤德先公卒公所以思不解子男五长即副使君以忠娶叶氏封安人语有之山致髙云雨兴水致深蛟龙生士致德福禄凝杨氏世载德至公以经术启副使君益培壅滋溉以致于民德施普矣身备锡予之隆而子孙极兰森玉立之盛天之所昌安可量也彼乗势踞便算财贿以明得意朝而荣华夕而憔悴矣以方公所享孰多倘亦不能以此易彼欤公之塟也以今年己亥八月八日而余为之铭铭曰
　　
　　我闻治田菑畬以亲力而逢年嘉谷乃臻公受儒术一传崛起兴也胡勃世德之以既种而获亦增而培三世益蕃髙阳多才登原载光龙章有煜我铭新宫以诏式榖
　　
　　江西参政呉君配邵恭人墓志铭
　　
　　恭人邵氏无锡故浦城令阳湖公德之女而武进今江西参政容宇呉君之龙之配也参政君之父助教昆麓先生嵚与浦城公同举于乡相得甚欢曰两家子若女偶乎浦城公不幸客死国子先生迎归其丧以参政君委聘恭人人曰厚哉殡亡友媳孤女恭人生二十年而归参政君归七年而参政君举于乡遂成进士又七年而参政君用主事工部最恭人封安人又十年而卒卒之年参政君用副使山东最进赠今号又五年始克塟参政君手事状以来泣而曰甚矣吾之德吾妻也吾少而守诸生而猎隽声吾妻之以组紃佐吾勤也吾仕而搉武林行河张秋备兵清源而猎才廉声吾妻之以筦钥佐吾严也吾先国子之殁而殡也而吾弗及躬吾先太恭人絶爱少子而吾幸以色养吾妻之能为孝也吾甚慈而吾子无废读大者诸生小者孝亷矣吾宦而吾婚子无愆期吾妻之能为爱与劳也甚矣吾之德吾妻也乃今已矣则又曰吾妻死而吾先太恭人哭之如哭其女自吾丘嫂以下如哭其同产吾姬妾如泣其所生邵之宗亲彷徨涕洟如夺其所依则内外亲之黯然而德吾妻其又可知也子必铭必子铭而可盖余览状而贤之夫恭人之事太恭人也析居则从寝兴则问燠寒进匕箸则调饱饥病则尝药是不以媳事姑而以母也恭人即后长姒而贵然贵于他姒最少而雁行而修起居之节佩环雝然无矜容无翔言是森乎被法之守也身自官所归一再择良家子进之以安于宦而膏沐拂拭几女畜之矣市两美木以安其嫡母胡所生母张于晩暮而女几代为子则孝慈惠和其天性也抑聪明识理道炳大体恭人生而称令妻殁而哭之皆恸厥有以夫然而备德而无年寿仁福谦之训其又何也岂完者在其夫若子而缺者顾在其身耶其可悲也已恭人生嘉靖某年月日卒万厯某年月日墓在西埼之原以今年某月日葬铭曰
　　
　　彼修而愚哲斯萎途德则孔腴而命弗俱亦既贵止亦有隽子留余介祉其将在此铭石以俟
　　
　　处士沧江盛君暨配徐孺人合葬墓志铭
　　
　　在昔盛王之世家人之燕则歌棠棣焉故其时道化醲洽风俗醇美家翕戸睦熈如也敎而熄也角弓之刺兴而骨肉之恩薄于是姜肱薛包之事世艳之殊尤絶迹矣夫兄弟之间盖难言哉微独其俗偷也亦溺女德焉形骸离其外谗间离其内日月朘削此天伦也不乖剌澌灭岂已乎乃今则推贤靖江盛氏盛氏沧江君者五岁而孤厥兄沧洲翁仅十年长耳当此之时其家赤贫翁持其弟日夜泣曰天乎孰不为子而孤我两稚儿耶虽然我终不令弟死襁褓而我独生卵翼之甚力迨翁壮有室而君亦渐长矣君事翁父也而事嫂母也翁之治生勤身自操作所以拮据万端而君胼胝佐之翁日昃弗食君弗敢尝食翁午夜弗寝君亦弗寝以为常翁之治生有心计人又忠信亷贾五之又适有天幸所息皆倍赀暴起而君弗私一竒羡于是君亦壮有室且有子或劝君盍亦自为计君嚬蹙曰兄能字我而不能字吾子耶客休矣勿复出口盖君之子二而翁子四凡六君病且死执兄手而决吾幸席兄之余以至今日死不恨顾吾子安得比兄子脱不讳他日分异必六而可翁呜咽不许君瞪目曰兄不欲逝者瞑地下耶取纸笔来疏遗令给吾子若兄子使奉为成言嗟乎君兄弟起孤童逐什一非有诗礼敎训也又非有友朋讲习之素也而生无异财殁无渝志彼俨然列士君子之林竞小锥刀或日寻斧焉斯何人哉然君之室徐实从臾君以成君义每曰姒吾姑也吾弗敢以妯娌进而吾子比伯氏子即伯氏不六许者吾以死请矣故君夫妇死而江上之人称曰盛氏兄弟义人也乃其妇亦令妻也君生平不慢欺人人亦不慢欺君虽狙狯之豪必曰君长者吾何忍负丝发又好行德尝于逆旅中倒槖中镪脱邑子于厄其质行倜傥多此类徐孺人十六而归君其姒生女抚之已代姒综内政剂戚疏贱良皆有法饬宾祭有礼曰吾姒敎我如是柔和静谦其天性也卒能引义成夫子志云记有之兄弟睦夫妇和而家肥江岛弹丸和气盈盈萃盛氏一门而兴也勃焉以斯则知贤者特立不贤者雅化古今人不相及所从来矣君之先本翟氏自武进徙靖江祖仲美为盛赘遂蒙盛氏仲美生镗娶郭君父母也生嘉靖某年月日卒万厯某年月日君之子彦等以某年月日甲子用伯氏命塟江阴之毘山而今年某月日奉孺人柩启而祔焉礼也彦自为状以来而余为之志铭铭曰
　　
　　一体而岐百心崄巇煮豆燃箕吁嗟连枝披枝伤根侧目伤恩匪伊友昆妇言则烦蒸和召祥芝荣露瀼矧以家张何福不穰毘山隆隆双魄妥中我铭幽宫以观薄风
　　
　　中殇孙第五女圹志
　　
　　女华为余梁溪孙继皋以德第五女万厯丁亥正月十二日余内子曹安人生女京师石驸马街邸舍余谕德时也其年九月余持先修撰丧归女从而南后七年癸已余即家拜少詹事女又从而北明年甲午安人归娶妇女从母南丙申女又从母北明年丁酉余避言谢侍郎吏部归女又先五月从母南盖生十年而徃来燕呉者六焉明年戊戌女遂病毒发齿牙间药之良已数旁发数已所谓胃火也腹按之坚若有物病得之食积所从来久然食益不节肌肉瘦以尽齿牙间火益张竟死庚子九月八日也年十有四女性洁严甫四岁见妳子与人语问之其夫也自此巻被卧絶不近妳子长而言动矩矩然知书自能读传记鲜难字始字呉氏厥子殇今年诺周氏子而女殇世多言山林人闲旷赢有家乐余已亥哭董氏女不再岁又哭女天于余何如耶余实饶宿孽残蚀其骨肉挠苦之耶然余考古志殇女独韩柳有彼皆与贬窜会仓卒道死野瘗今诵其文犹痛余因废弃女不离帷帟而竟死亦可哀矣女凡有三兄二姊两弟余以其死之月二十日庚申塟女先修撰先安人墓西南数百歩为呉县师家山铭曰
　　
　　去汝父母来傍汝祖暨汝祖妣汝永宁此
　　
　　秦母王宜人墓志铭
　　
　　宜人王氏故广西庆逺太守企凤秦公配也王武进望族宜人之祖为尚书文肃公父应天经歴文炳娶于徐生宜人宜人生而早慧微独妙纂组而已敎之诗赋輙能诵诗赋不忝为女士而太守公实尚书少保端敏公诸孙倜傥而文雅亦称佳公子云宜人十五而归太守公当是时太守公之父赠公泮应天举者也业前卒唯是端敏公暨其配钮夫人老齐福偕姑张宜人携新妇拜堂下佩环锵然而羞枣栗献履上寿威仪卒度内外亲啧啧太息尚书家女而后乃任尚书家妇也讵与荆布子同乎哉无何端敏公暨钮夫人先后捐馆舍张宜人亦弃养乡俗薄恶颇有修睚眦相齮龁者太守公凡两兄弟并孱弱不耐事事皆太守公又以任子三比应天弗收门第益衰落意不无郁郁宜人从容进曰科目一家物耶而君必欲须此而致身儌上之恩与先尚书之灵何所不勉焉君徃就官矣太守公韪其言谒选得南京都察院都事晋经歴后府一再被恩宜人晋今封久之出守庆逺庆逺在西南万里外于是侧室子大学延■〈术上灬下〉生数岁矣宜人留曰吾为君抚吾儿饰一媵使偕行太守公至则奉制府檄讨叛猺猝有传庆逺守陷没者声闻甚恶家人惊怖流涕宜人呼太学解曰而父居平好深计千条百端不应临敌悖乱取丧败且粤辽逺流行之口多失实而宜勿听已果以捷成其识见超卓如此太守公自庆逺免归家宜人更为广饰媵祝之多男子而其仲延熹生生五岁而太守公卒卒可十年而宜人卒宜人孝恭俭慈自其天性名家礼法习而熟其奉张宜人婉娈笃至所以顺适之万方处妯娌和而庄闺门之内宾如也足不踰阈虽里媪邻妪罕覩其面太守公好客宜人亲为治具务鲜腆而自乃食蔬素嫁女尽力为装遣而自乃衣澣衣谓宜人殊荆布子哉荆布子政不能为宜人所为耳然无若为太守公蕃支派以笃宗祜者宜人可以见端敏公钮夫人祠庙矣宜人卒万厯丙申距生嘉靖己丑塟宜人华藏之东启太守公兆来合焉而使余为之志且铭余惟宜人年不满七十身所经见盛衰丰约之变何其屡更也世言沧桑不虚耳然宜人弗骄以盈弗谪以摧躬秉令淑以相夫子而祚无穷古所称女宗非欤铭宜铭曰
　　
　　不子而子诗咏葛藟绥尔福履以大受祉五世复始其将在此
　　
　　亚中大夫湖广布政使司右参政瀛浒马公墓志铭
　　
　　湖广参政东光马公将漕渡淮及下邳病卒其邸时万厯辛卯閠三月二十八日也漕使者疏言臣允登勤其官而死宜有恤上下其疏吏部吏部弗为请以寝嗟乎公死官职耳而规身后荣乎哉厥子绍英等徒跣走千里逆丧归以甲午十二月某日甲子塟公金铺之原而手状谒余志铭其墓余辞焉弗获久之始克为之以报绍英使追纳诸幽公字尗先号瀛浒其先晋陵州人自永乐初讳大成者来徙东光故今为东光人大成生进进生杲杲生封中书舍人尧辅尧辅生工科都给事中汝松公父也马氏世受农至都谏公始受儒而仕仕大光显立朝居乡并着风节士林慕称之母曲孺人公之失曲孺人才六龄耳昕夕寝兴一于都谏公都谏公且抚且诲以励公于学而公质特颖异十岁即能属文十三推择邑诸生弱冠科试当都试顺天而会持都谏公服服除公学益超诣文亦益髙所知举酒贺公青云足下生矣公亦雅自负不让也遂以庚午举顺天明年成进士授山东齐河令甫下车受所讯杀人狱而疑之曰是老夫妇者酒佣耳人好与之同居而毙之野乎迹之则二恶少数就之饮而利其槖也立释同居者捕二恶少寘之理人称为神亡何调潍令未上持继母徐孺人服服除补河南之泌阳泌阳山瘠民多流徙公为清版籍裁更繇拊循慰勉甚至方春时和身行田间给牛种使力作户口来复者无算邑以改观明年复调安阳安阳附郡郭又孔道也事法穰于他县胥吏因縁为奸不可诘公厘蠧剔垢所兴除便不便一切与百姓更始而无大吁部使者民间苦养马甚请折价银输县官部使者以闻卒着为宪令漳河溢公为收殓其溺者而赈其孑遗者民欢若更生兴文劝学士连茹而起盖公令安阳五年为最久而声实亦最孚以着荐剡不啻数十上俄用尤异征拜御史福建道尝一廵卢沟寻按辽东又按淮阳四郡辽重镇公奬率将吏辑睦兵民以威信为金汤蓄鋭树威雄邉安堵矣淮阳吏民夙号为惰窳公激扬彰瘅凛凛风裁乃寳应一内河实公创议清浚以却湖险河成有诏纪録赉金此国漕万年伐也而公两奉玺书率兼学政观风造士更复竒遘云还掌河南道戍亥外内计皆与闻然公严毋曲庇毋苛求所禆益制典人才不轻而于大僚贵戚有絓公论者徃徃露章弹击虽触忤贾怨不为避也竟以此出副使山东备青州兵公领台章久众意公必厌薄外吏不为而公顾曰吾柱后惠文自若也提衡三郡守三十州县之长为之核军实备要害平亭狱讼督察盗贼以力为良民扞海岱之间闾左晏如踰年擢参政湖广主粮储当不登公设法程督赋仅而及额而民力且大诎则议请改折半以苏凋瘵公之苦心为调停也而病所从来矣风波霜露凡三护漕而最后死半道鞠躬竭节毕命官下士大夫共悲悼之公孝友自其天性痛曲孺人之不逮其长也都谏公之不见其贵也徐孺人之不逮其封命也岁时享祀呜呜泣数行下事同母兄二畜异母女弟二具有恩礼族窭且贫置义仓储粟百石春贷秋敛以为常割田二百亩捐其入佐之祭而后举宗无流人无馁鬼也友朋亲戚缓急叩门终不以无为解后亦不责偿庻几范氏父子之风焉公于书靡所不窥即医卜星厯率能抉其奥窔间有所结撰以寄兴而已徃徃削草不存襟宇凌旷气局闳逺国家事虽甚艰且巨其才饶为之其志亦勇为之而不幸以年夺也惜哉然公所至美声迹去而人讴思之不衰为立像生祠之者比比然也其亦可以观公矣公之卒也距生嘉靖戊申十一月十一日得年四十有四配王迩枢女封孺人子男五长绍英郡廪生（阙）
　　
　　征仕郎中书舍人芝台华公暨配夏孺人合塟墓志铭
　　
　　中书舍人芝台华公予告归三年卒于是公之配夏孺人卒十年徃矣公生则以孺人故为兆于鸭城之原及是公之子师周将奉其父若母以塟而手安司封希范所为公状与所自为孺人状泣而乞余志且铭夫传美发潜以信来世史氏职也曷敢辞按状公讳仲亨字起龙芝台其号吾无锡之华着晋孝子寳族蕃以着代有簪绂入我明有讳悰韡者始居鹅湖悰韡生兴叔兴叔生宗寿宗寿生守吉守吉生烨烨生奉政大夫谨谨生学士鸿山先生察又徙居东亭则又着公父也嫡母钱宜人所生母冯孺人学士先生凡三子长太学伯贞季礼部主事叔阳而公居仲公生而肌晳望之如璧读书课文不强敎以习十七补郡博士弟子当是时学士先生焚鱼家居龙门未就之业迫欲有所寄而太学公奉政公所怜爱也礼部公固竒颖方兰茁其芽念乗时取科第以家声禅独中男恃耳身绳督之甚甚于束湿薪而公亦痛自刻励昕夕占毕以为常顾数竒再绌应天试用例游北太学试顺天几得隽矣格一同舍巻罢是科礼部公弱冠举于乡连举于南宫学士先生不少子早逹厌也惟是公失利以为恚公出而色喜藉有贵弟而自伤胡以塞严父指下帷揣摩愈益愤奋矢一售自振不可得而学士先生捐馆矣明年礼部公亦夭殁髙门暴摧家政如棼丝公不得复肄经生言而冯孺人且荏苒廹老公蹶然曰我纵不获猎一第报先公九原独不能儌一命酬母劬耶且决不令吾母荆布而屈他母盖礼部公所生母顾前封安人云公装而谒选人业遇例得典属国俄被选入给事武英殿任笔札号为华贯而公脉脉心动亟假将作差乗传而南几以衣冠早慰慈白而冯孺人之问至矣公跣而奔而后痛可知也服除如京师给事如故前后满三岁授试中书舍人又三岁为真则公假司农差转饷山海以间过家一省松楸还而以最闻子恩数如制冯孺人始乃赠今号而后公悲且喜又可知也惟是公遂以疾请矣公纯诚孺慕虽不克以科第成学士先生志乃所以缵承甚勤初乡氓善逋赋窘其长代输故长赋病有司责逋急按里而追呼窘甲之首故里甲又病病长赋学士先生尝于其区创田若干顷署曰役田岁收其入以佐烦费此百世德也顾身后不无动公疏以闻奉俞旨得世守焉病里甲公率羣从凡五百金公职其半复为创田二顷亦署曰役田岁收其入以佐甲之首而里甲即奔命不言疲矣两役田相表里以福区人而永先泽公之善为孝也于兄弟最友爱送徃事居靡不为之尽宗人齮龁我一切屏不问异日有以他端扞文罔犹力为解救以免通财折劵窭于我乎赡死于我乎槥水木原本公所深念也质库奴糜千金室再火所蓄积毁以尽而行德市义不衰岁饥邑议赈无所出公首捐粟千斛以倡诸藏粟家乃皆争致锺釡应矣民赖全活部使者为旌门官邸固薄游公自奉又极约缩而穷交宿好多所收恤居为资斧行为赍发病为医祷殁为含殓周兆龙太学絶而属公三百金公益千钱归之其孥其著者也执政大僚多公通家欢公裹足不一徃一弁迹公为杨大司徒所爱重囊重赇请因语次从容言采矿便几以闻上公惊曰此桑孔术也售且扰天下面发赤拒之峻故事内直诸舍人事巨珰过为贬损公不贬损贞操亮节先见极虑所处虽闲局散秩隠然有以自重中年颇畜歌儿一朝几遣尽独好为诗诗玄淡不失岩居家法间有行世者夏孺人亦以公满考恩赠今称夏实江阴大族父通政参议给事文华璜溪公范母徐宜人孺人之归公其为懿淑非一而其大者则皆非女妇人能也公屡举失利学士先生不胜恚恚且移孺人而孺人安之学士先生没而侮者狎至公一意逊避孺人曰毋避避乃养患公初薄赀郎曰勿薄姑老矣姑没为奉厥终唯谨公归以无憾后房一乳举二男子孺人曰吾子也鞠育训诲以有成立公御下慈毋论小不当即糜金奴罢偿矣火不戒废棰矣孺人曰是宜问问则怵以守惠明静严以佐柔寛而绥厥家女妇而丈夫者耶惜乎一从公京师不获偕荣以老而以客死也公生嘉靖已亥七月初四日卒万厯己亥二月二十日得年六十有一孺人生嘉靖丁酉五月十七日卒万厯庚寅七月十八日得年五十有四子男二侧室陈出长即师周次师召后礼部公余闻之日中则移月满则亏公生富贵盛矣物禁太盛学成而踬一第家日以削有以也夫然公方且损施以为绍述俭慈恭让以为贻燕夫物无恒盛亦无久瘁我承其瘁后将席其盛天之道疑有然者余既采公及孺人齐德之大者为志而系以铭铭曰
　　
　　公贵人耶抱玉而号谓公弗逢居然凤毛天池霈纶言锡尔妣世其文儒亦世孝子有淑于室如凤斯鸣蔼蔼齐德何悴弗荣芝原作宫徃妥双魄刻时贞珉百世勿斁
　　
　　懐逺将军锦衣卫指挥同知管卫事云津史公墓志铭
　　
　　徃嘉靖丙辰倭躏江以南转逼留都势恣甚官军望而走溧阳故太仆少卿玉阳史公谢吏部主事家居招集乡里少年御之于其邑之旧县益散家财募勇敢士蹑而败之浙之平湖焚其巢幕府上功诏即家拜尚寳卿再晋少卿太仆官一子锦衣百户世世弗絶人曰家食不后国臣之忠也功録不啬上之厚也后四十二年为万厯丁酉倭业墟朝鲜然诡言乞封其实谋内逞朝廷大征兵剿之设开府天津为掎角而苦乏军兴太仆公之子锦衣指挥同知云津公喟然叹曰海上田若区脱弃弗耕而括贫民粟以奉属国非计夫田天津且耕且守豫门户厚根本壮声势此金城畧也开府臣竒其策疏请以属公公愈感奋乃于天津并海若直沽诸处身督亚旅载芟载柞意且奄观铚艾以纾东方之急而会倭遁功以弗竟居一歳而公亦已没矣厥子致爵等既以公丧归将塟之某阡而以墓中石委余嗟嗟国家泰宁长无事则已令更有事非公父子谁肯以家殉者余悲其志为之志且铭公讳继书字符秉云津其号汉溧阳侯史崇苗裔也故世为溧阳人自侯凡若干传入我明而为公之曽祖赠南京刑科给事祚祚生光禄少卿后后生太仆公际配杨继陈并以公贵视太仆公爵封赠皆恭人公陈恭人出也陈恭人之举公也于义兴别墅有紫云之祥公生果岐嶷才胜衣已能署墅中儿左右伍而立行则使呵而前而身都其中以为常稍长善读书又美书法又工为举子义当是时公兄为杨恭人所生子者业前夭太仆公意不无忽忽至举公则颜开曰吾家书香其有继也夫因以命名云公年甫十六而大司马按首功簿而檄当为任子者太仆公北面拜稽首曰老臣何功陛下至任臣子备宿卫恩宠殊絶不可虚乃逼公上百户锦衣非公志也踰年称使者督木巴蜀以间归娶是为马恭人久之擢其卫指挥佥事遇恩给纶诰用此俄奔太仆公丧丧毕守故官寻领南镇抚司可六年陟同知得佥书卫事锦衣独其帅亲重而诸佥书名位与颉颃骎贵用事然徃徃盛衣马侈得意公顾跳而缔词臣骚客为诗社雅歌投壶恂恂文儒也京营大阅公当御公修而白晳侍立甚庄谨上顾问内侍此何官家安在内侍谨对是溧阳先臣太仆际子用倭功任锦衣史继书者也上心器重焉无何赐飞鱼服一时以为荣于是陈恭人卒于邸公哀呼请恤得旨赐祭塟仍给驿护丧故事文臣四品无塟上多太仆公军功得全给盖异数也公既塟母起而佥卫事如故而台臣有抨公者公遂鲜见任且移疾归矣初太仆公家居好行德尝捐粟二万斛捄旁郡涝所全活万人公遭歳大旱亦捐粟二万斛又益捐谷万六千斛佐县官赈所全活益众太仆公尝割上腴若干亩籍学宫赡贫士公独力垦荒秽成田二千亩佃贫民输逋赋千金已又首义裒牧马地之折民间者亩量增田税乃大减有司以着功令凡此皆后其家而先民瘠其身而肥民以无遏佚前光公所为善用孝也公之出而田海上也槖几洗矣而慷慨赴之惟恐不尽力牛千头畚锸钱鏄千具茅蒲袯■〈衤奭〉之属千耦所费絶不赀而公弗为俭也事中半而弃之而公亦弗为悔蹶而曰赖社稷之灵与上之断鲸鲵逺窜藩篱不剪斯已大愉快矣吾为而弗功创而弗卒复何恨乎客间劳苦公公又逡廵言古记有之乗马死难男子不为国家勒燕然封狼居胥而仅仅効微力阡陌间曽足多耶其退让如此嗟嗟余毎伟汉卜式首奋诛反者孝武下诏褒扬之曰虽未战可谓义形于内矣赐爵列侯尊宠至大官公佐赈佐军力展忠计鲜所不类式上慕长畧轶汉武讵无意进用公惜乎公不待以死而世亦未能明之者无论逊式弗如以方太仆公闇■〈勿上目下〉没世矣劳臣志士之节异日何以暴于天下岂不悲哉公然诺意气于密亲穷交植孤焚劵之事甚伙不着着其征于国与民之大者令后世有考焉铭曰
　　
　　仕何以执金吾懐金纡朱惟先臣遗躯谋何以佐石画实亩实籍惟先臣遗筴匪谋弗庸我师既同走彼顽凶为何必功云车风马还报地下大启来者世锡尔纯嘏
　　
　　冯孺人郁氏墓志铭
　　
　　孺人郁氏冯君志忠之配也冯与郁并江阴大姓族蕃以殷而孺人归冯君则冯君之父经歴公业用长赋槖洗矣顾又不胜追呼孺人甫入门语冯君大人无窘乎妾不腆簪珥在捐以佐乏絶无所爱盖自是茹荼衣澣躬辛苦相冯君当户以安经歴公晩暮以顺适继姑某欢其心三十年一日也举二丈夫子而才会孺人有兄故长乐令文周起乡书为请于冯君饬二子使就舅氏学问以时告诫甚具而其仲遂亦以乙酉举应天凛凛厉志节即不啻乃舅云孺人晩而好佛禁宰杀喜施舍若深有悟于慈悲凈明之旨者一日无疾卒万厯丙子八月十八日也距生嘉靖戊寅十二月十八日得年六十有三二子长时良卜以今年某月某甲子扶而塟之由里东华山新阡而以其父冯君所手列数事来请铭余惟妇德不出阃晩近世薄主馈宜家之懿以为恒节而樊然相附丽以伟丈夫之概嘻诎矣冯君父子握三寸管岂其有所靳于孺人而所手列仅仅止此然孺人所以为妇为母之道讵不已备乎嗟嗟渊珠石玉虽韫与藏其光华弗可匿也铭曰
　　
　　我歌古诗鸡鸣采苹我思古人断机择邻化洽教流图史以陈虚实相冒彤管斯曲孰谀而诎匪荣伊辱有美令哲孝恭以慈名不踰阈蔚为女师德潜用光是名古意刻铭贞石警彼尘世
　　
　　光禄寺大官署监事涘湖呉公墓志铭
　　
　　万厯丙午三月十有八日光禄监事涘湖呉公卒于邑城之东第厥子鸿胪署丞济时等奉终事唯谨其仲合州守澄时后于公之弟光禄署丞讷庵公者也援功令解见任归治丧哭公甚痛于是吊者相与嗟异有泣下者曰监事荣备矣塟而予志铭其墓按鸿胪状公讳敷锡字序所世无锡西鄙闾江人闾江太湖之涘也故自号涘湖居闾江自讳均聘者始均聘生伯成伯成生元度元度生师浩师浩生克勤克勤生贯贯生程程生钝斋公亨赠翰林编修赠编修生泽峰公情嘉靖甲辰进士第三人官春坊谕德兼翰林侍读公父也母杨孺人公生而杨孺人陨于蓐鞠于其继戴孺人戴孺人自有子讳申锡讷庵公也谕德公擢第而公年已十许余英气咄咄廹人谕德公抚而曰是儿殆汗血乎无患不千里患衔勒不谨耳延明师课督之极严公亦惟是父师之训为兢兢偕其弟读书荒斋咿唔声不絶昼画虀粥以餔夜共一布被卧耳谕德公闻而辗然曰吾贫官称吾家儿矣如是者九年二十授室为黄孺人又五年而成郡诸生遂游北雍大司成新郑髙相国谕德公馆僚最契厚者也乃亦竒赏公才子弟云辛酉试顺天谕德公实以是秋主应天试试既竣言者颇有所指摘上雅重词臣而难言者落职调外谕德公遽请致其仕公则肩家督家本农也治田乗屋一切倚办公之所事中程当谕德公指谕德公一歳中数徃来乡城间鲜宁居公数徃来侍车船杖屦无所不敦饬欢然色养也辛丑以谕德命用选人谒吏部得光禄寺大官署监事俄奔其丧毁瘠骨立杖而后能起乙酉服阕铨旧官故事庙祭上饮福署官从旁跽受爵公敬慎无愆仪内庭宣索力折中人角无贬节胥吏进羡镪面发赤曰此残商膏血也无湼操盖公名家子习见其尊人旃厦从容之度而又稔闻清白正直守官之箴以故娴于进止强于职业澹于货贿大为官长所器重而不无为僚友所齮龁顷之挂内讣归矣归可二十年合州选茂异供事史局则喜举顺天则又喜举南宫益又喜曰今而先谕德伸眉地下也中间第一哭子乃其季复翩翩欲上公意殊得而迫古稀产一雏絶怜爱之挟之居城西息交游屏滋味淡食若将求长生为顾家非熊地者而竟以殉老也公慨慷重然诺慕鲁朱家剧孟之为人好拯人于厄即羁人贱士望门投公无空手辞者邑举义率金钱之他富人不必谐之公必能谐顾公酒巵燕器徃徃走子钱家矣性孤峭一语意合刭项可许所不合不足当一盼向在官下谕德公所举士多显贵有并列鼎铉者据客坐瞋目奋舌争事得失不少逊或遂拂衣去不顾诸公亦皆悉公生平不为异也居恒凡丝竹粉黛博塞之娯黄白男女之事未尝不濡染然过而不留入而不滓晩而持空王咒毎凌晨暗诵极千遍以为常夫公求长生而又欲证无生乎哉诗学长庆书法懐素风流文采吾吟社诸耆儁无不推先公者而公逝矣余获幸公久窃窥公赴义如骛似侠终慕谕德公谈细小事即陨涕又似质不贵势要似倨遇贤人君子虽执鞭所忻慕焉又似恭任真率常外无饰行要于不欺其意而止世有考德者其以是观公可也公之生为嘉靖甲午四月二十日得年七十有三墓在闾江山之第一湾塟卜某年某甲子启黄刘二孺人兆以合而余为之铭铭曰
　　
　　孰识宰相而于尘埃宫臣之能乃赋归来以侍以娯繄公之才孰斯恩勤而以继絶有美绳武典州竭节尔爱尔劳繄公之哲在朝则趋曳组鸣环在庙则肃咫尺天颜小臣何幸鹭立龙攀染指禁脔掉头东还既作既述亦既展采德流福绥七十三载一宫双淑松楸未改公长妥斯冈气腾叆
　　
　　太学斗原陈君暨配谈孺人合塟墓志铭
　　
　　余友太学陈君穉登与其配孺人相次卒厥子艺之将以今年某月某日甲子合而祔之祖茔之次而先事持顾选部所为状泣请铭嗟乎余其忍铭君耶夫以一青衿殉命之穷也廹艾而靳其一数之促也夫妇不两月而奄然皆尽事之惨也祇一子未覩其有立情之悲也余其忍铭君耶虽然藉令君生而声翔没而景灭犹吾侪友朋之痛也余其忍无铭君之讳尔耕穉登其字前号斗原陈之先嘉定人国初有讳实者避地徙吾锡之宅仁乡居焉遂为无锡人实生广安同知赠户部郎中昱昱生河南参政周仕官得刚直声周生赠宁乡知县凤洁修工诗名载邑志凤生光州知州云浦公以忠所至着声迹歴祀名宦君父也母王孺人君生特早慧自弱龄业茁茁露竒颖稍长禀学光州公光州公言语妙天下所交知皆海内文章家宗工巨儒也君趋庭下食耳目所濡染若日游于雕龙绣虎之场而又好渔猎古人书书不求要眇才得大旨辄弃去然已能抉菁吐华发为文词顷刻可千言姿态横生烂有异采余与君髫而同为诸生未尝不逊谢自以弗及也顾以余无似不乆幸一第去而君试郡邑利试台使者即弗利发愤用例入南太学时新安新建两相国同为司成最爱重君已改北名亦噪竞盖迩时博士业格调凡数变类汝南月旦而君揺笔雅化余犹及见君甲午丁酉两废卷风骨凌厉虽褎然入彀者不必能压君而君竟蒙刖也岂非命哉光州公魁垒负竒节义声流传而君绰有父风丁酉试未半所善骆大行暴死棘中出而莫适为经纪者君仓皇伏尸哭躬为调棺殓赍发之返乡郡夫自署门着论而交道之薄久矣君一士子乃能为宦人归丧以方古所称迎丧引柩之朋不尤难能耶其在门内光州公以君嫡且长也谋畀产半君跽谢曰弟即异母固皆吾大人遗体也幸以夷于庻光州公殁而所以字诸庻以成御侮不啻如其子若女兄弟若母之女兄弟贫而授室嫠而抚孤又不啻如其弟也城府空洞无掩盖无矫饰而与妻孥言亦可与宾客言可与僮仆言亦可与先生长者言肺腑肾肠握以示无难者文行卓特逺近慕向君卒而其父友通州司马渡海哭之为失声君之为光州公子者足矣谈孺人父冠带儒士勉庵公承俸母王媪也幼而女于其族之寡姑寡姑者中丞女而秦方伯冢妇也而方伯实又君姑之夫于是孺人归君孺人婉娈端静动凖礼法逮事王孺人十年事光州公二十年闺闱相守三十年絶甘分少奉父若母依栖里闬间者终其身中间佐太学庄襄两尊人塟治堂构率不难脱簪珥以给而又能为君广置媵媵所生女爱之钧已子也孝恭慈和政肃而惠所谓孺人之为君妇者亦已足矣君生嘉靖辛亥卒万厯已亥得年四十有九孺人生嘉靖壬子卒万厯戊戌得年四十有七子男一即艺之文弱可念余惟光州公遇乖早逹犹不失名刺史年谢中寿犹积而称耆君文采节侠亢其家声而坎■〈土禀〉困顿遽见其止天不欲君父子间齐名擅美耶顾君所不朽者在此不在彼概满留余以须天定后之收傥可俟乎余不胜山阳之悲既志君及孺人懿烈之大者而系以铭铭曰
　　
　　有柜美玉弗逢国工寳剑弗割化为星虹偶然去来辟彼寄寓荣悴春秋短修旦暮咄嗟齐德厥亦无年人琴将亡有先断弦九原一丘下侍先子灵竒之锺冈枝腾紫
　　
　　勅封承德郎礼部祠祭清吏司主事奉溪周公墓志铭
　　
　　封承德郎礼部祠祭司主事奉溪周公者今湖广督学佥事继昌之父也始督学繇祠部出佥楚臬念公老欲毋行公勅督学儿乡者郎尚书曹絶未尝以身试吏以身试吏报主恩自今日始儿行矣春和江暖老人行视湖南廨耳督学君黾勉决别甫上事得今调仓皇出按部公亦不成行迨秋而病以卒矣督学君解学政奔还栾心棘肠谋以月日妥公而委余墓中石余谢弗获则为按督学君所自状而为之志志曰公讳冠字惟瞻奉溪其号世吾无锡人也相传出舂陵宋濓溪先生其孙以仕浙籍吾锡世有官位不着着其入国朝者为纲运官均礼均礼生允常天兵压城函邑篆献之城以克完语具陈都谏志允常生泽泽生宗秀宗秀生鼎鼎生奭奭生汉曰傍溪公之父也母杨实生公公生有异征当贵髫则受春秋于其世父所号为强记敏悟而傍溪公贫无所具修脯即毋但修脯傍溪公父若母老两王母愈益老无所具甘毳也公计划无复之则徙而逐什一之业然又徒手无以为甚困公始授室乐遽卒再室郑安人郑安人固挟少簪珥以来公顾谓郑安人若籹而朝舅若姑以为恭乎宁椎髻操作纾舅若姑朝夕也郑安人则立脱其饰畀公请以佐生计会有天幸业渐起供养无乏絶而傍溪公忘贫矣傍溪公之父若母暨两王母以时加匕箸忘老矣如是者可数年重闱两世寿皆七八十以终惟是丧塟咸在公公几代傍溪公子而公又有弟若妹凡五婚嫁亦咸在公则公几代傍溪公父矣于是督学君弱而善文公为延明师督之程艺课功惟恐其后人也至所以矩押绳束又惟恐其先人也督学君遂以乙酉举应天第一己丑成进士为郎缮部晋祠部以督视楚学所至率精严有誉本之服公敎云公之事傍溪公微独体其意为抚畜诸季爨无析炊产无均受而已又能推其意于宗墓葺其夷者曰吾不忍其馁也于族党赒其乏者曰吾不忍其瘠也又益广其意遇宵溺予絮遇道殣予槥曰吾不忍其暴露也其敦伦重本好施而乐予多此类然公有德于人公忘之有怨于公而公亦忘之尝逼除走呉阊脱人急难其人奉数金寿公挥弃弗顾里中豪尝以室庐故齮龁公公终不修郄布袍蔬食贵而无改度老而无易操有官封矣从一僮偪仄行道中人不知其显人父也邑屡宾乡饮自称衰罢不德仅一再赴凛凛德让嗟乎公岂非朴而未雕淳而未漓不言而躬行哉足不离阛阓其澹素疑与古之隠君子同趣名不挂子衿其所佩服意今之儒者且让质盖余绎公行事以方吾先儒林大略似之顾余堕废度终无所表竖以慰逝者愧督学君逺甚余志公黯然悲心矣公卒万厯庚子七月七日距生嘉靖己丑六月二十日得年七十有二子男一即督学君继昌娶胡封安人墓在小岭湾与郑安人兆合以今年辛丑九月初三日而余志其石为之铭铭曰
　　
　　夫非人子三世吾倚惟孝弟是履夫非人父一经吾付惟德义是祚何积弗流何种弗收龙章天雠曰褒尔好修有封者墓有镌者石长此安魄惟申命用奕
　　
　　将仕佐郎国子监学録襟泉钱君墓志铭
　　
　　嗟乎伤哉余忍铭吾钱君始君繇州博士晋国子师未数月闻母丧君惊且号呕血欲絶忍死奔而南塟母贾山下迁其父棺来合一小豪以为兹吉壤也思以计攘之大发难窘君君不胜恚一夕心痛卒万厯辛丑四月二十三日也君既卒邑士人大哗何物鸡狗雄而凌轹我冠绅将羣攻之会其人用他端败毙郡狱事遂解嗟乎君死恚也哭母且死不死死此一坏土君殆死孝也余又忍不铭君君讳万善字惟一别号襟泉世吾锡西鄙唐村人族故蕃所业耕读祖浩父林泉公晟庚桑遗老也年耋以皇储恩予冠服母冯实生君君少则从其父受书长而去家廿里许事晋陵钱文学为举子业钱严师君固新授室不帷帟慕也毎闻鸡而起夜分而息以为常盖三年而业成入邑城邑故宪副屿南施公方以名孝亷讲业老氏宫从游者甚众月再考糊名易书毖于公府君恒在髙等丁卯成诸生君之为诸生久畿试徃徃落乙卷戊子甫得隽则君齿踰强矣寻又持林泉公服乙未试南宫名复落乙榜君泫然曰悲夫吾父之不逮吾升斗也而又不以时効吾母一日养睠彼风木揽兹春草吾独非人子欤谒选得滁学正君下车与诸生约凡数十条劂而布之矩矱森肃窳习为一变台使者亷君能数檄以吏事谢弗应尝一守州篆所收税并官纸堂馔钱可百金散而给贫诸生或佐其州桥工即锱铢不以润枯槖也台使者益贤君荐第一俄擢国子学録君之范国子如所以范滁士而训加饬今制六馆先生以次应两司成敎拥髙座都讲顾鲜有厌心者君抗颜发齿清词妙义琅琅声出金石圜桥耸听焉君诸生时治经术絶精所为文不务为髙竒而务切理行又最长者以故邑荐绅家若王太仆呉给谏争延致君诲其子若孙逺者八九年近亦四五年不相弃捐尝一宾檇李呉太宰塾誉髦咸景附得隽后荆南傅方伯藩山东君塾其廨厥子一孝亷一选贡士君所就也最后亦讲业老氏宫仿其师施宪副故事今髙第弟子若孝亷而下无虑百许人彬彬不乏俊髦云君虽贫歳所席馆榖不薄又良有心计米盐靡密殁而无以为殓也抑累累多公私逋本之君孝友二老人颇溺因果好施君竭力奉之布施君母弟三其子若女二老人有所怜爱君曰于我乎育长而曰于我乎婚嫁塟父不率其弟一钱奔母丧质一荘友人乃得归而家以壁立矣嗟乎余盖髫而与君友也时则有若浦湛如孝亷沈瀛壶学博四人者同志同隶邑学官同肄龙城书院为吾师郡太守闽施先生所赏士然余尤倾心君出就试同载居同赁虀盐风雨同旦暮君亦厚嫟余深心隐衷可相握示也余幸偕孝亷最先第次瀛壶又次为君君固晚逹其精神强力有过人者临事果决敢任所擘画中窽会遇物夷易杯酒谈笑倾其座人天假之年获监制一道或领一郡剸割调剂可以见功集事而溘焉殉一毡终也伤哉君之卒也余急走视君君举手呜呜言惟是先人丘陇事及此藐诸孤以累子余且诺且掩哭诀而出因追感畴昔孝亷特早世媿余凉薄寥寥未有以振其后者今独何以报君虽然君尝阴行善歳大祲宗党来请贷即瓶粟扑钱可倒以益也中表坐怨家构阱之盗君以诸生言郡丞立得雪凡此皆贵富人所奉首匿者而君勇为之居平未尝择一美食慕一袨服有官矣出入徒歩未尝耀车盖里门明得意也夫善而庆谦而益古经训不犂然具乎傥天道不于君独茫昧者后死者乃可以籍手报君矣君卒距生嘉靖乙已正月二十六日得年五十有七配冯孺人有妇德先卒塟贾山子男六长映奎礼部儒士卜以今年癸卯十二月二十二日癸卯塟君邑西南漆塘山新阡不贾山合者穴形敛不克两也铭曰
　　
　　嗟君经术世所师公交车奏名何其迟乡国诸生捧绛帷委蛇六馆官非卑先人一坏攘者谁惟天胜人难可欺松槚无恙君前辞君死死孝人所悲君多男子恒苦饥何以遗之德蕃滋魂兮傍亲魄此绥我铭贞石伤锺期
　　
　　太学呉君墓志铭
　　
　　太学君呉氏讳梦桂字应秋别号怀鹉常之宜兴人也宜兴之呉大族君髙祖玉以歳荐官至戸部员外郎曽祖经训导祖南京礼部尚书赠宫保谥文肃两世皆以文肃礼部侍郎特恩赠如其官文肃二子长鹉塘公骥尚寳司少卿次小洛公骖浔州守君浔州公次子而后于尚寳公所为号怀鹉用此生而凝静不好弄质又颖异尚寳公絶怜爱之爰立为后君之为后无何尚寳公捐馆舍当是之时君年才十四擗踊哭泣已称其丧主矣稍长攻举子业十九补邑诸生二十娶于少司马角山詹公詹公家山海两家相望殆三千里而遥实詹公昵尚寳公同朝才君而字之其女者也君既间关逺娶遂以例入太学文誉飙起藉藉都人士上甲子试顺天已得隽矣会主者有所争各言罢厥后凡八试皆罢而君亦已倦游矣客有风君曷不称选入谒主爵者乞一官归耶君笑不答竟乃用儒衣冠老云君行纯密自伤不及终事尚寳公歳时享祭潸焉泣数行下庻母凌恃君没齿不以庻且老缺供不以身后人而于所生贬爱浔州公几中非法君为损重赀尽力申理以免张宜人之家落而子姓多赤贫君所以抚之不啻抚其亲子弟也严以治身俭勤以治家以先人之遗业饶而不以导侈朋友死于我乎塟孤寡遗于我乎托歳祲设糜以食饿者而置槥以揜暴露者其为德于乡恒不靳也居平退然有以自下至考论典礼评隲时事凿凿中窽会则君之学术深而世故熟矣夫君庻几所谓诚与才合者假令资适逢世其施用也有可观者而以儒衣冠老也惜哉然君产世阀即同堂绅笏累叶簮缨而君独以质行信于其家而闻于其乡世所以观君其又在此不在彼也君生嘉靖某年卒万厯某年以其诸父御史安节君之状来而余为之志若铭铭曰
　　
　　不子而子有赫宗祀死而不死令德是似既继既承亦培亦増辟畊而恒穑人乃登芝原夜光魂升魄藏我铭幽堂以君乐康以尔子孙炽昌
　　
　　呉母曹孺人墓志铭
　　
　　盖余读太学呉君桂芳之状其母也而悲之夫欲以其母不朽也而不忍以一词溢也欲身以其母不朽而又自伤不克如古之贤且隐者以就母名其思深其词痛嗟乎斯仁人孝子之用心而母之所以为贤也乎是宜志志曰母曹氏故礼科给事中震华公汝伦之配也给事公尝为河南彰德推官满考封母孺人故今称孺人云孺人之大父寅济阳令父近呉公征禄吾无钖泰伯里乔木望族也孺人幼丧其母朱迨长性度庄静言动矩矩近呉公絶竒爱之曰女易不男子耶而会给事公未壮而失其前配邵孺人孺人乃来为继当是时给事公之父赠推官晴江公维孝以髙赀闻里中人齮龁之讼端猬而起赠公度无以拄也则日夜督给事公读几以髙其门若于公而孺人入室而修鸡鸣之职篝灯辟纑以相励勉未尝以狎见也赠公性卞急继姑华太孺人操新妇嗃嗃孺人登堂而候寝兴羮旨甘而进之未尝以惰见也于是给事公名满诸生间矣而都试即弗售其仲一试而售给事公咄嗟自失孺人从容进曰士各有时二老人幸慰意少子奈何令不足君所乎已乃家人子不无生凉燠孺人则又进曰夫大鹏之息也而斥鷃笑之彼局于见耳给事公笑而曰吾固弗异也后六年为庚午而给事公举应天第一人家人子剧喜过望孺人曰勿讙乃公以自矢久矣给事公归而孺人顾相与欷歔累日则犹以不获及赠公存令一见之为快也明年给事公成进士随牒之彰德孺人辞弗从曰君诸子林立且幼谁为君调其寒饥者给事公居官清诸所需缯絮酝粲一切于家乎取孺人以时函而辇致之无阙给事公后果用亷勤无害召入垣而不幸病客死矣孺人一恸几絶已乃苏持诸子泣曰吾难从而父地下耶顾吾向所以不从而父宦者何也而父已矣惟是其箧中书具在儿无忘而父所论撰矣称未亡人身综家政益招延良师友为程约劘切而后诸子次第成诸生也间又勅曰士不患跅??患不激发不患不遭时患不读书太学受此言也以为絶痛孺人老矣犹手绩以训勤诸孙一衣履新犹鳃鳃戒无侈以训俭非时举先世艰难及诸齮龁家陵夷衰微状以训凡待内外亲具有恩礼闵贫救苦多所收恤盖孺人晚而好禅所讽内典能妙契宗旨不第如他女妪佞佛祈福者没而不怖不恋嗒然以化云孺人生嘉靖戊戌卒万厯已亥得寿六十有二子男五长即桂芳余惟呉氏诸兄弟皆读书能文章又皆友恭以让彬彬贤矣得时则驾安所事隠而犹以不克就母名如古之孟氏介子者而以自伤也此慕以养志为孝者也嗟乎人母尽欲其子贤又尽欲教其子仕而孺人意不难隐孺人于是乎贤于世俗之为母者矣是宜铭铭曰母而父百罹艰苦以厥子抚贞而禅根尘两捐以离众縁何为去来本无生灭矧彼荣悴譬如影隙下见夫子为指真谛亦无暌合一朝永世
　　
　　任子忠所江君墓志铭
　　
　　故任子忠所江君者余同年今廵抚中丞缵石公铎冢子也徃余备数卿亚君来应京闱试以年家子一再谒余余与之言文艺器识斌斌不羣余既爱君以间为推毂不令君知而君顾以德余比于知已乃君累绌不第以为有待而俄以不讳闻矣悲夫敏才短札独子安升之然乎哉前是中丞公以观察使者起治易州岳君大母李太宜人实在行会播事急上亲擢中丞公开新府偏沅即日畀节钺徃君则从子舍倍道北走渡淮犯怒涛逆太宜人以归惟是太宜人笃老归无何弃养君内伤太宜人而外虞中丞公行间忧劳毁瘠神理都尽而又廹秋试仓皇趣治装去道病遄征卒以不起钱吏部飬亷之状君也谓为死孝夫王师微中丞公贼不灭中丞公微君无与将太宜人太宜人生死靡所恃托中丞公方寸乱矣贼亦不灭然则君无独死孝亦由之死忠耶非耶于是中丞公将塟君而余为之志君讳世卿字笃之杭之仁和人江氏中丞公而上为提学佥事公圻为赠尚书侍郎公晓为谥文昭赠宫保尚书公澜为赠侍郎参政公玭凡五世皆起家进士至大官于海内无两忠孝洁亷矫矫着风节于海内亦无两而君之为中丞公子也母许恭人君在襁褓韶秀可念提学公携之官邸口授之书辄忆稍长刻励问学自六经外旁猎子史窥其指要十三用旧恩补任子入北雍北雍多才士然无敢以其长傲君目为畏友十六以新例应试浙闱沁水刘大司空时视浙闱学得君卷大嗟赏以为乡校生弗如一时学士大夫咸以君名家汗血一日且千里而君前后凡六试率报罢命也君有至性自稚齿持提学公朞丧已遂持许恭人三年丧哀慕如成人身为中丞公爱子乃所以事齐栗惟谨中丞公宦游抱小疴君闻疾走省视不反顾中丞公在告虽小出入不专决异母弟之母死君为怜恤拥护惟恐伤之不啻其母存也盛年失耦矢不再娶妇翁死为卵翼其遗腹子以观厥成其厚伦敦谊多此类居恒不妄然诺亦不侵然诺宗党有不平必为之雪假令非理相干面折不少贬敝袍芒屦抑抑行道中絶不染贵介子弟裘马习气斋头一榻鲜古尊彛图画之好湖船遇声伎踉跄走匿客徃徃罢席矣虽素风古格家传世袭亦其中情恬澹然乎君之病也自悼弗克儌一第绳五世业其指絶痛既瞑有急报楚师大捷者君张目慰且恨以卒万厯庚子六月十九日也距生隆庆丁卯九月二十三日得年仅三十四配沈子男六塟以今年某月某日甲子余惟邓林有千歳木焉虽层层拂云不能无披枝然其根蒂深以固矣故扶疎交荫荣华不歇君固梁栋材不幸早折乃其履盈思谦处盛思约所以壅且培有加隆者攀发而旁擢五叶箕裘不有爱弟在何虞中絶乎余既以慰君且以慰中丞公而又为之铭铭曰
　　
　　为大母毁则死为中丞公瘁则死死可矣君所不死在其弟子后五叶起以续以似以百世更祉
　　
　　顾母华孺人墓志铭
　　
　　孺人华氏故太学曽泉顾公起东配也实处州府经歴白湖公际亨之女郡诸生蓉峰公木之孙女蓉峰公之兄为嵩峰公金而曽泉公之父为洞阳公可久洞阳公仕毅肃两朝尝一諌南廵再诤大礼两被杖北阙下而嵩峯公诤礼亦有疏两公同邑同郎戸部同志节相爱重晚而同谢宪副家居溪庄村墅白首同杯酒而后相乐可知也于是白湖公有女而贤曾泉公委禽焉是为孺人曽泉公之嫡母为王恭人而所生母为郁孺人王恭人自有子操子妇特庄孺人来归则王恭人已下世独洞阳公在而郁孺人身事之郁孺人习王恭人之所以操子妇者操孺人颇亦急而孺人弗敢贰也曰吾不逮事吾嫡事吾夫所生犹吾嫡也晨而朝洞阳公问起居退而候郁孺人以为常洞阳公好客座上恒满曾泉公之伯兄为鸿胪后山公其丘嫂沈孺人夫妻日夜共具极洗腆而孺人相其姒庖湢间惟所指授无乏庤无阙需盖洞阳公老矣健匕箸无恙非直其左右善节调也又非直冢妇能养也厥亦安少妇贤矣久之洞阳公以寿终而曾泉公析居外则迎郁孺人就子舍养融融泄泄以方乡者在翁侧时若犹貌事也居恒推郁孺人指数称引箕裘弓冶之训以勉曽泉公于学曽泉公困诸生久即又捐帑资佐曽泉公南雍游曾泉公少而席贵盛靡倨傲恶习中丁衰寂志业不隳门阀无改孺人有力焉孺人所产二子业已长而后房有产子者曽泉公勅弗举孺人进曰頼先大人灵广支庻蕃胤祚厚幸夫非君骨肉也者而忍自戕为固举之已为择乳保择良师傅不殊已所出壮而为授室孺人从兄弟女也嗟乎世衰教熄樛木螽斯之诗不歌于房中毋益多世益鲜所从来矣孺人而犹当帷笄较哲愚乎哉孺人甚孝白湖公一日病亟疑不起孺人急走省视请祷致医药揣摩意所欲顺适之百方其诸弟愧谢曰吾子职固当敢累娣孺人唯唯否否夫哀哀劬劳子若女有异耶白湖公病良已人曰天相孝女也洞阳公亷于官而腴于家其世业丰也白湖公豪长者嫁女故不薄而孺人鲜袨衣珍食之奉迨曽泉公没南雍邸孺人一恸几絶称未亡人屏荤肉却纨绮躬蔬布终矣郁孺人常扫一合龛大士像事之惟谨孺人亦龛大士像事之惟谨郁孺人不忍途之人寒饥好施予孺人亦不忍人寒饥好施予六时凈土方寸福田垂老不倦修然犹韬懿逊烈言必遡吾姑云孺人今年正七十子若孙彬彬美文学婿典大州皆须时上百歳觞衿绅流采门屏色动庻几复见洞阳公盛时事而忽忽感少疾遽卒万厯癸卯三月十八日也距生嘉靖甲午八月十六日子男三道深郡诸生卜以孺人卒之年十二月二十一日塟之某山之原与曽泉公合而手其从兄余文学友太学道泰状来请铭夫泽州则尝征余言寿矣不及以寿而寿兹石示来禩其益永也铭曰
　　
　　德咸四福绥五镜图史絶今古仰嗣徽俯笃祜号女宗报夫主睽以合夜不午扬幽潜诏嚚瞽
　　
　　礼部儒士文岩秦君墓志铭
　　
　　余少则闻诸长老邑秦氏其先视万石君家风云门内被服孝弟攻诗书之业出则循循退让望之知为秦氏子弟也后簪绂蝉联起甲第相望家门鼎贵甚盛而孝谨或少衰矣以余所获交文岩君犹其遗焉君故业举子所为文酝藉多致然不得志于有司抑又不得志于年以死名不挂朝籍身不出闾巷乃其质行有足多者方髫时祖博士公老且病诸孙子度不起入而争窥其槖君独反袂走曰吾祖病也而因以为利吾不忍见也卒不窥其槖事父若母惟恐伤之病而呼天请以身代没而毁几以身殉女兄弟三皆逺嫁孀者二为卵翼其藐诸孤孤无父而有父也仳离者一迎之归以老无家而有家也从弟死无子邑令用宗人议定君次子为之子所承产沮洳耳亩不盈三十送徃事居肩之絶不吝弟无子而有子君之子嗣而若弗嗣也大抵君为人愿朴又最孤介行不恤毁誉惟伦之敦地不择腴瘠惟义之趋遭家中落业废箸转徙矣犹徃徃质劵债家然君重然诺虽晨餔不饱不担负人一钱也有行金请居问所知者遽拂衣起曰何乃凂我与人交落落漠漠即见贵人无所脂韦间偕一二同志行游山间长吟浩啸以拨闷寄傲而已嗟嗟以君操修进而求诸古之遗民可也矧于挽近矧其族士不朽在所立岂其荣膴寿老而后闻于来兹也乎哉君讳杨字子舒文岩其号裕庵公洸配杨君父母也祖博士公者讳铉曾祖诏旌孝子奭髙祖封中宪大夫武昌知府旭而其系则宋国史编修淮海先生之子湛实以先生塟吾锡粲山而开厥家君生嘉靖已酉卒万厯壬申年仅五十有四配蔡孺人子男三长■〈火丽〉卜塟以今年三月二十九日祔龙山世墓余雅名知君为之志且铭铭曰
　　
　　藴竒而穷踰艾而终惟命之逢式其孝恭以绍祖风惟德之丰尔祖在中尔宫其东考铭斯崇
　　
　　江西瑞州府上髙县儒学敎谕致仕清庵俞公暨配张孺人合塟墓志铭
　　
　　清庵俞公解学职归召其邑诸老生为社会而吾先儒林在社中烟峦雾波相与婆娑觞咏其间衎衎乐也吾先儒林前谢且一纪而公卒年八十有六髙矣又二年而公之配张孺人亦卒年八十有九益又髙矣偕老而全福人间伉俪斯为异将塟厥子士允手顾太守云山先生状泣而请余志铭其墓夫太守公门人言信而余尤通家子也敢不敬诺按公讳寅字汝明一字汝直初号春涛以同兄名再更清庵公诸生时南昌万少司冦来为令国士遇公为订交云吾锡俞氏在胜国有福一者三传至安一安一生德惠髙皇朝征拜行人使蜀遇贼不屈死再传为思恭思恭二子次实斋公赞赞二子次肖实公孚娶于陆实生公公生有异质又最躭书甫总角所为制举义业脍炙人口公世父大参正斋公抚而曰兹吾家白眉也于是公之从兄亷宪是堂公方举于乡而春涛公已饩于庠序公应大参公教依春涛公讲艺家庭切磋终不名他师然公名几出两兄上弱冠隶博士弟子籍乡荐绅先生无不虚宾席遣子弟北面请业争先布币为快郡守邑令学使者凡考肄虑无不举首公母死万令君亲临其丧亷公贫赙米廿斛以塟其见礼重如此而公数奇累试应天皆报罢丁酉之役新昌吕大司空令溧水有事帘以外私署公魁榜出怪弗雠则公前两场都已中程魁其经策场亡虑千万言録人不胜书裂矣嗟乎非録人为之而天为之哉公寻用食廪久次贡礼部逡廵可三岁选浙之上虞训既上饬矩矱厉功令所以贞敎甚备而尤以强执闻尝一署其邑篆有主柜私易官锤渔小民金尝公以其羡公叱其羡收按其私锤主狱吏纳大辟赂逸之外公主收按吏还大辟狱摘伏若神逺腻若洗吏民震骇训经生耶乃老吏弗如久之擢谕江西之上髙公治尚书专门而髙乏传遂不列于学官公奋曰吾老伏生也不可以当吾世而失之抗席开讲许民间子毕来听仍为白学使録其茂异者而髙士有以尚书起家者矣会棘试台司习公闳博互檄入省会勾当程序文字声籍甚法当荐而独不能其长令令墨当劾虞公中之媒蘖之百方而公遂左迁衡国授以去而士衿之感怆可知也公既还里居羮莼酿菊以时修香山洛社故事翛然简逺寿七十夜梦汪洋中示一南字寤而曰天导我南海游乎裹粮谒大士莲花洋登普陀招寳诸山归途遍览西湖诸名胜若将有遗世之志八十江台聂侍御髙旧士也绣斧东廵登堂引觞祝士林艳为荣维余亦寿之诗云筏曽渡海观能定屐惯登山醉不扶又云桃李晚依台里柏桑弧老傍社中榆见者谓实録公貌修伟望之如苍崖青壁不可狎近而孳孳乐人为善温言巽词荐宠后軰又蔼如和风庆云而取与虽纎介必慎以严敦伦重本续先谱葺世墓间为树碑立传用诏久逺乡里恶少徃徃齮龁我置弗校其人败且死亦若弗闻经术行谊轶乎前修表乎流俗公出而称人师居而称乡先生其无忝也已张孺人者儒家女也父云松公鹤母没童而来归及事舅笄而婚焉事其姑拮据井臼间定省无缺供公之所以安于馆榖也上虞则从上髙则留从以谨中馈留以育孙子公之所以安于官也公有幼妹于我嫁弱弟于我婚装遣聘问取成礼公之所以安于室也而歳时伏腊宗党有馈遗缓急来叩门有赈贷公之所以安于归也齐德髙齿盖七十年相守如一日以公夫妇不知人间世屈指可几许人斯之为异不然乎公生正德甲戌五月二十九日卒万歴戊戌十一月二十四日孺人生正德癸酉閠五月二十七日卒万歴庚子十月二十二日子男一即士允卜以今年壬寅某月某日甲子合而葬之邑龙山之阳公生时所自营兆也窃惟科目以罗士举刺以辩官国家择而用用而又择盖其详哉公能文章又能其职业乃皆佹奏名而失之也悲夫世之为公者岂少也哉说者以此则叹贤书吏剡不必能尽才才者正多老岩穴耳虽然公之门墙袭公之余而显者多矣其阶庭亦将有绎公之绪而兴者矣公与孺人虽九原可也铭曰
　　
　　一第易耳蹇不吾以世难者寿公寿多有惟公有之惟孺人似之偕老而怡若唱若随一丘同归其永弗隳
　　
　　呉母张太孺人墓志铭
　　
　　间者吏部臣推择中外吏之当为省台郎者铨次言上而太常博士呉君道行得给事中诸选人候旨北阙下累月不报而呉君一日奉其母张太孺人之丧以奔号而曰天乎吾岂急琐闼一席地者而以易吾亲栾心棘肠至不欲自比于人子数而久之且葬乃手所自为状使余志铭其墓按张太孺人者赠博士山泉呉公枨配也宜兴之呉望于吾常簪缨若蝉聨而张氏族于其邑之漳渚世有隠操处士恒母陈实生太孺人太孺人自其在室时处士公业裒内则诸书诲之间与讲解太孺人辄晓大义称贤女而笄而归赠公舅若姑暨王舅姑幸皆在太孺人鸡鸣诣寝门修起居之节无阙仪重闱一堂即又称贤妇矣舅两山公长者畜赠公寛媛媛姝姝不甚绳约而王舅草堂公持诸孙严所以督赠公举子业特峻太孺人篝灯絣■〈糹辟〉洸佐宵读曰无庶予子憎以故赠公于庠序间得隽声而赠公不肯事家人产以为士贵任达彼米盐琐屑不足问也然雅好客至輙具取咄嗟办惟是脯糗酒浆太孺人庤而出之无乏供客意得去佐赠公敬爱客縁太孺人主馈也太孺人所生二男三女更饰良家子宜子者遣事赠公曰其以昌胤可于是生呉君太孺人恩勤爱劳不啻如所生子后所生子壮有室生男矣相继天而呉君为名诸生抡贡礼部寻举于乡成进士太孺人且慰且怆曰本吾为夫子饰所接以有此儿也而惜乎吾夫子弗及见也呉君则迎太孺人太常邸中官于俸赐薄依然蔬水而太孺人安之秩满儌太孺人今封幸用翟茀易荆布而太孺人亦安之留邸可三歳归归一岁卒太孺人生而惠和言色无所疾遽歳时伏腊处妯娌闾党具有恩礼庾鲜赢粟槖鲜剰镪而好施予缓急来叩门量所有贷之不必责偿年踰大耋聪明不衰犹手自缝纴呉君跽请盍少休曰吾虞夫大寒冻中道旁有僵死人耳信奉佛诵佛号不去口老病且瞑神气闲定类有悟云太孺人卒万厯庚子九月十八日距生正德乙亥十二月初七日世寿八十有六子男三长道行墓在邑筱岭之原与赠公合塟以明年壬寅正月十六日嗟夫敎之熄也樛木小星之诗不歌于房中而女妇多凶德徃徃有馁其鬼而弗悟者太孺人自有子乃肯为赠公树侧室子而天顾夭其嫡而昌其庶俾尔康尔寿以显收纶綍翟茀之报而颔而逮曽玄乃巧为酬者然语不云乎得全全昌讵不亦休哉呉君起而拜命入琐闼立致尊膴愍褒也铭曰是
　　
　　惟博士公之封太君来从以永厥终是名女宗愧彼嚚蒙惟尔有子惟帝命方始惟曽玄是似以尔皇妣世之受祉
　　
　　上林苑监林衡署録事李江徐公暨配季孺人合塟墓志铭
　　
　　上林録事李江徐公讳育德字养之苏之常熟人也在宋南渡徐有千十四公者来居邑李墓凡若干传族蕃以昌而公之曽祖鲲祖天民并以公世父尚书凤竹公拭贵赠司马中丞而公父为赠光禄凤塘公侯生三子而公居季公生而枝指父若母欲勿举泣而声喤喤然卒举之然公质敏悟幼而劬于书长而为举子义多所玄解尚书公絶器之曰此吾家汗血也弱冠成诸生有隽声然试应天辄不利随例入太学又不利公咄嗟吾青衫敝矣而世鲜能物色我者俟河之清人寿几何谒馆下辞去于是公有子尽出先世所遗书使卒业而即家叠竒石为山树卉列台榭课小苍头度梨园曲客来投其辖传觞秉烛徃徃月西坠始罢酒当是时尚书公方用宦迹显名朝廷赫奕甚盛而公凛凛勅纲纪毋淹公家赋毋逐里中儿较尺寸短长门屏肃然性伉直意有所不可面发赤讼言非是事已付东流水不复挂胸臆穷交末亲缓急来叩门终不以无为解即黠者间为术绐我我弗亿也强有力者至为穽窘我而我亦弗校其人丽于法转为行金关说名其非辜人尤以为难徐归德万仭公太学中同舍生也两人深相结誓生死不相背负归德卒官公素车白马迎归其丧燕人武挟养生术诣公一见语合客之家三十年死于我乎殡凡此有以见公赤心白意一日千古非苟为厚而已而公雅善术家者言琴川河邑营卫也强半壅文庙丙位直阛阓乖文明之观公私心病焉会浚河公首先効畚锸议树屏扞宫墙公割要址甃以私财取不日就勇义急公助光文敎其勤如此邑举宾乡饮请者再始一赴晚而应例隶秩上林非公志也公配为季孺人季族于文村其着犹李墓孺人春溪公萱之女也名家礼法习而熟入门及事舅若姑实能以时问寝兴以安公于学公试不利能百方譬喻以安公于声酒而其难者无若公与仲共烟二十年而妯娌无间言抑调适其犹子妇姑间无谇语又无若为公树贰而又为其贰树所生子如已子孺人又甚孝母耄且病迎侍奉甘毳终其余龄顾又甚慈阃以内鲜嗃嗃声歳一再饭狱囚积今世因救见在苦懿德名淑良有非寻常帏笄所敢望者公甫艾而失孺人而空室不再筮讵独有惕于践霜割冰之事哉厥亦怀贤悼亡之感深矣公生嘉靖庚寅卒万厯辛丑得年七十有二孺人生嘉靖戊子卒万厯已卯得年五十有二子男三长待宾卜万厯癸卯二月丁未日合而塟之昭德之新阡而以余幸有连也手其从兄乐清令待聘之状以不朽请嗟乎士之逢世之难也以公其才仅仅为家尚书所竒赏为归德君所独契而世固睨而按劔耳然公不以落魄近声酒迨行德义急乎公家虽闇汶亦有以自耀者不贤而能之乎身没名立子孙彬彬质有其文公与孺人即九原可也余既为之志而系以铭铭曰
　　
　　匪父母之弃而弃于时匪上林之栖而秩是縻枌榆婆娑厥施孔多乡人式歌维阃有淑维一丘卜其永禔福
　　
　　承德郎福建邵武府通判见吾陈公暨配徐孺人合塟墓志铭
　　
　　邵武别驾江阴陈公称寓公吾锡者三十有四年而卒卒三年而厥子太学必铭等反塟公于其邑之敔山祖茔启其母徐孺人兆合焉而以墓中石委余泣而曰此吾父遗命也盖余尝与公夹河而居交甚驩知公不可辞按公讳力字子相别号见吾江阴之陈在胜国时有讳坦者仕黄岩令坦生眞一眞一生寿寿生孚孚生芑承事郎芑生二子长凤举正德庚午次太学青田公鹤公父也母刘孺人实生公公生质秀颖髫则攻举子业顾难一诸生以例游南太学再应京兆试不利会邑中倭家在围城中公仓皇取间道归杂诸豪逻行楼橹间凡几十昼夜倭解围转掠去幸以城完而公之家强半破矣公固不任长而任家督户外内事一切倚办公鲜共忧患者公不胜窘则跳而卜吾城东隅以居曰梁之溪范之港李之台是中贤者多托迹焉何必江干吾莵裘哉盖去故业不啻屣脱云居久之以选人谒铨曹得断事万全都司万全隶云中边军民夷汉错居而交梗公弗为难也务为佚荡夷易以縻其情以痛裁其积蠧一士一马一刍一粟即不得虚冒有挟重赂请者面发赤白台察抵罪矣一大辟久不决谳之立决边人望若神明公在事可六岁许荐牍无虑数上尝一从制府中丞入援一佐互市监西境门一督修边垣并与被恩赉尤异数也擢判浙之台州遂持其母孺人服服除起补福建之邵武邵武所职饷蠲羡却例敛散具有则一署其郡篆三署其属光泽邵武建宁篆一清太宁户口署篆官政理清户口更徭平在事亦可六歳许其时分守大吏为潜江欧阳参知亟推毂陈别驾今之循吏也而守某且侧目竟坐徙王国官矣于是公倦游既一还江干省坟墓仍来吾城东故居偕二三同好选九龙山下汲泉煮茗穿云看竹徜徉啸咏遇者不知其冠盖客也公居平固好行德族子壮而贫恃以室有官恃以宦贸迁恃以贾所贷而负至累千不问单骑趋留都脱王生某于戍蹶而堕几絶不悔汤氏姻甫成拜也其子童而孤携归卒女之不责财凡此皆其乡长老所啧啧悚异者晚而好行德益甚族无赖子售墓前地他氏公捐赀以复兄茶丘进士绰楔圯公鸠工以葺先太学亭广济井苏道渴公増制以饬又绎先太学意于蔡径途之中亭五里休负担者又益绎其意刻医方四家诏为岐黄术者其行弥逺其济弥广盖公服孝弟履仁义不有其家而所崇隆即不忘其先不老于其乡而所恭敬必于其桑梓公之贤于人逺矣其徐孺人者父鸿胪簿云岐公悦中母华孺人孺人端慧通书数娴礼法公需次国门事垂白姑不以顺弛恭几代公子督三子学不以慈弛严几代公父岁祲倒筐箧佐舍人子急不以俭啬施又几代公行德也礼佛翻华严累数寒暑如一日自盛年已然惜乎不及占荣禄中道捐弃公悼亡怀贤终其身空室不再偶其亦重系念也公卒万厯壬寅五月九日距生嘉靖乙酉五月十六日得年七十有八孺人卒嘉靖丙寅十一月八日距生嘉靖乙酉七月二十九日得年四十有二子男三长太学必铭以今年甲辰十二月十五日庚申盖公自家食时裒里中交知结六贤小社以爼豆诸葛武侯关寿亭侯狄梁公张中丞岳武穆文信公低徊瞻拜若得而执鞭焉所慕向伟矣仅仅铨厅幕官用吏职自表见非其志也虽然公丁熈洽耀圭组邀治民功烂焉燕云闽海间然且栖迟佳山水享有老寿以方六贤所遭遇何如哉诀孺人至四十年获相从地下庶两有慰也为之志若铭铭曰
　　
　　天地逆旅去家亦可枯菀寒暑薄宦非左寿予夭汝等此石火江带山敔卜塟其妥
　　
　　华室呉孺人墓志铭
　　
　　孺人呉氏上林苑监中宇华公之克之配也呉为冝兴望族孺人之父为浔州守小洛公而王父为礼部尚书文肃公孺人生而端静寡言笑授曲礼内则能通其大义王母林太夫人母张宜人絶怜之曰是贤女也十七归上林公华又吾无锡望族也其舅为学博岳西公而王舅为刑部郎中补庵公孺人入门郎中公暨王姑杨宜人尚无恙杨宜人严操家嗃嗃难事孺人从厥姑莫孺人上食候寝兴婉娈有仪而杨宜人亦怜之曰吾孙妇贤妇也惟郎中公亦曰吾孙妇果贤妇也上林公少而负隽声郎中公望之绳武大业甚厚上林公深自淬厉读书别墅不关家内外事事一切仰孺人孺人纎啬躬拮据若贫士妇者以安上林公于学而学博暨莫孺人乃亦曰吾新妇贤妇也于是孺人产丈夫子三而奇爱其长子瑮纯瑮纯业成名诸生矣毎台试心揺揺然虞其不前也至都肄则曰斯有命焉儿勉旃俟时而又以征孺人之为母贤母矣夫孺人名家女嫁名家子两家方贵盛承藉不薄奁遣亦奢而孺人处之无矜容无翔声迨其晚暮业不无构而削矣槖不无胠而销矣孺人虽少望然不旁恚不苛诘斯其于菀枯丰约逆顺之境庶卓然有以自持者孺人所谓尤贤哉盖余每过南郭必之上林公上林公必固欵余出其先世所遗名贤巻册相品鍳已久出奁遣中所守文肃公赐瓢觞我而孺人亦必盛为具饷客取咄嗟办余之习孺人之贤久矣上林公之游国子拜苑秩孺人实从臾之然不以一官故迫之仕卒白首相庄以老孺人殆天所笃耶何其贤而寿也孺人生于嘉靖庚寅卒万厯丁未得年七十有八三子长即邑诸生瑮纯卜以今年十二月某日塟孺人其乡世墓之北而手所自为状乞余铭铭曰
　　
　　妇德不扬玉韫珠藏惟美在中其质乃光既美以光亦寿而康返真寕玄石固川长
　　
　　广东广州府通判玉庵呉公墓志铭
　　
　　广东别驾呉公讳聘字子来别号玉庵凡江以南之呉大都系延陵而公之先有讳同让者国初繇江阴徙吾无锡故为无锡人同让生福一福一生麟麟生文江文江生京祥京祥生云崖公葵博学嗜古以句读为童子师邑荐绅咸厚礼之公父也母祝实生公公生而颕异束发属制举义即不骛浮蔓徃徃根极理致抉圣贤奥窔诸老生见之自以弗及也顾弗利有司年二十八楚蕲冯督学来擢公儒士第一人遂试应天明年豫章胡督学来于诸生中为第三人晋食廪又十年而楚黄耿督学赏公行不独其文也既列髙等将非次拔公贡时当贡者为邹生芾公固譲某决不敢躐先邹生卒贡邹又十二年公始成贡奉大廷对俄奔云崖公丧服除谒选得京武卫学训公之为诸生治尚书甚精行又甚髙里中学者多师尊之有取科第至大官者至是邑之秦中丞方给事中遣其子北面受经惟是呉县相国亦以币招公谢相国不赴旬日之间一羸马蹩躠走给事邸抗颜踞席考业辩难依然家食时也久之陟南京国子典籍南雍藏书不乏然苦漫漶公用老宿軄掌故其大司成为常熟赵少宰雅习公喜而曰此学府也下札委校勘公字雠句订屹屹多所是正而陈书唐书暨玉海三编劳尤剧芸局倚重焉会歳满辍而赴吏部考公秩九品当得本身告几言部移赠云崖公例不合泫然悲心吾先人终布衣地下耶某为子无状敢滥恩并本身者置弗请还守典籍如故寻出通判广州广絶逺逡巡欲毋行其门人邑龚方伯从臾之乃行既上则却歳例杜私谒精力其职以佐太守名蔚起部使者檄监含光厂税公曰是惟利薮善腻人吾不欲以身试腻固控乃得免后连视三属邑篆所致烛奸剔蠧修废举坠为美政非一而其大者南海一死囚系狱久令数易无以异也公按爰书亷其非辜立请于台察寘末减乡试士束宾兴额请于督学増进示宠异已又捐私钱盛供张壮其行士弥感奋其秋有白鳯来集城东之髙冈羣鸟万余随之越三日翔去邑人即其地筑凤凰台以张治征谭者方公黄颍川云于是公倦游慨焉太息夫钟漏微矣而劳劳夜行邴曼容何人哉一朝致其仕归官僚士民争相挽留不终日俟也公性至孝为贫诸生事其父若母甘毳无阙供母祝先逝云崖公困末疾公昼挟之行夜伏床下伺喘息或以体温溺器手而进如是十余年即慕为黄香者以为难丧二老人泪尽继以血哀感行路遇母弟最友爱散财佐乏絶归而共娯乐适暮齿怡怡如也生不登娈童之床不入季女之室夫妇相守白首滋益庄终日言不离右今絶口不谈人过失绳束检押斤斤不失尺寸然内无城府外无岸谷煦焉饮人以和虽新进小生一被容接未尝不以呉先生亲已也再为乡饮宾清声便体登降卒度观者谓不忝乡祭酒嗟乎斯可以观公生平矣公寿七十九卒实万厯戊戌五月十二日距生为正德己卯九月十日配亷孺人子男二长逹祖余惟公学有本原行有坊表偃蹇一第以老明经致身虽不克竟厥施当年其所详定书亦足垂名后世虽不克儌荣于其亲其所平反亦将流福于其子孙不辱不殆以令名终公含笑九原可也于是逹祖兄弟以今年癸卯十一月某日甲子塟公邑西万螺山之新阡其门人顾太学道泰为之状而余公忘年交也为之志若铭铭曰
　　
　　世争以夺公守勿越以弗早逹世迷以羁公归不迟以乐余祺凤兮凤兮洁白其羽言象公德巢阁以舞万螺葱葱公魄斯藏亦万斯祀永锡尔光
　　
　　董母茅冝人墓志铭
　　
　　宜人茅氏尚书学士浔阳董公份之妇给事中龙山公道醇之妻而客部郎嗣成之母也宜人有今封匪夫爵之以以客部最云宜人之父为按察副使鹿门公坤母为姚孺人呉兴诸士族若华溪之茅默林之董乔木蔚相望而尚书与按察两公又皆以文章名震耀一时驩相得也以故宜人得归给事公宜人之归给事公也而其姑顾淑人适背养宜人甫成妇便走哭墓下以不先奉杯羮簋脯为极痛宗党嗟异有泣下者而后姑呉淑人来呉淑人生贵雅善病宜人从给事公北事之尚书公邸中屏气和颜色候寝兴调侍汤药外舍火戒勿闻吾姑吾姑不禁怖也火亦寻灭呉淑人闻而心怜宜人新妇爱我爱我尚书公用词臣参内直佐铨典邦礼将入相矣而一日致其仕家所斥田园庐舍颇连旁近县内外政事呉淑人则悉筦钥授冝人宜人晨而持筹会计丙夜而息诸敛散出纳具有程童仆累千指虑亡不粥粥受要束者尚书公奇其能尚书推毂贤士大夫满天下门生故人取苕霅道问起居冠盖如织东山西第流连觞豆徃徃秉烛迫曙光以为常凡燕劳酬赠一切仰宜人尚书公署笺牍而已给事公之举京闱淹矣而籍公交车又淹于是客部髫而负隽声尚书公望之不啻望岁也益招延四方魁人誉髦切磋其艺凡旦暮共具春秋都肄戒装具资斧亦一切仰宜人给事公父子则亦鼔书箧而已而此五岁间遂各以其业奋先后成进士一门三世同时被青紫于海内无两宜人履其盛焉后五年而给事公以行人选南工科未上得疾卒又五年客部争立储削朝籍而癸已之难作先是客部好市义以前所斥田园庐舍多贫民产不惜损赀以益而奸民以为此可煽也环里门要索蜂起不可制通国若狂邑令台使者不察构大衅至飞章按劾当是时同难者为吾师范大司成大司成不胜愤自绞死其夫人守阙击登闻上书上以师臣故大震怒有所逮系下其事所司而尚书公不待矣客部鬰郁寻继之其弟进士嗣招才通籍俄以榇还宜人一身当三丧乃亦帷素车挝鼓郡门呼寃事益解则雪涕戒诸子家破矣遗经固在若軰读书励名检毋隤先绪也稍稍缉残敝黾勉十岁许以老病且亟中夜蹶起曰老妇可以下报先尚书乎趣驾之家祠力不任卒始宜人在室好观古图箴传记慨慕其风范故其持家凛凛禀大体尚书公创义仓义居收其族人以逮其里之贫而无依者宜人实佐其画董氏五世皆单传宜人上堂谒尚书公诵诗而美樛木螽斯之章以请尚书公仰天谢幸甚斯吾宗祏神灵敎妇言也为给事公置贰产子四并嫡而六宜人抚之一耳给事公未第时携家自北归道病无所从求名医宜人刲股羮以进愈迨卒再刲再羮以进不愈则其命也奁不乏玑翠笥不乏罗绮而经岁郄不御简俭若寒素殆其性然善属文诸子分异各为记弁其端斐然申国家法云夫宜人之于家不能使满之不倾而能使破之终完也于子不能使夭之必寿而能使弱之将昌也于监奴庐儿不能使悍之悉驯而能使服之不叛也华悴不改其度亨困不渝其志真有才丈夫之所不及办而刚男子之所不易支者宜人之功德于董氏岂微也哉宜人卒万厯丙午三月二十三日距生为嘉靖丙申五月二十一日得年七十有一子男六长客部郎嗣成娶徐氏封宜人墓在安吉州之东葛山以今年丁未十二月某日启给事公兆合焉余既以嗣茂等请按二岑公国缙状传余所尝一二耳剽者为志而系以铭铭曰
　　
　　夫惟人臣时平委蛇遭世多故才者见竒时乃地道亦镜妇德其晦其光良系所值宜人实才聊用持家逼而亨屯我心则嗟千秋一室下报夫子神理穆穆世永受祉
　　
　　处士以约陈公暨配呉孺人合葬墓志铭
　　
　　进士陈君一敎甫释褐母呉孺人卒于里于是其父以约公卒十七年徃矣进士君奔且号曰天乎吾父望孤教一第如望岁也而不克见也吾母幸见之矣而弗克享也孤教安所比人子既抵家行服则手次遗行走百里诣余泣且请曰乡者吾父之塟也而未有铭也今且以吾母祔惟是阐幽锡光以昭永永敢丐史氏夫进士君者余儿子师也文学操行褎然出都人士上意庭闱间所被服渐摩深矣是宜为之志公讳某字某以约其所自号其先永嘉人相传宋中书舍人止斋先生之后有仓四者自永嘉徙义兴之南湖居焉又若干传而为卫辉二守洪甫自湖南赘亳村呉氏遂定居亳村又若干传而为耕隠公浦世载耆德埒素封耕隠公之子亳溪公郁倜傥好施予家以顿落公之父也母孟实生公公生而颕动止严整有法望之知为端士少即工举子业然至都肄数见龃龉不获一隶博士籍而公发愤益旁渉羣书间以其侘傺牢骚之感发之声诗诗好陶靖节兴寄潇逺荐绅学士多推公老宿延致馆塾曰陈先生人师非经师也公诲人一以敦本实厉亷耻为主讲艺之暇徃徃举古贤人忠孝节义事洒洒言之淋漓感慨或至陨涕惟敎儿亦然尝曰文藻春华耳行薄位尊祇滛人济恶之具纵读破万巻何益所居塾有邻妇夜窥之旦即徙其处馆人请故终不以告其为长者多此类公秉至性持父丧毁几骨母困末疾肿溃败身为抱扶推燥就湿母没丧之如父遗幼弟妹卵翼之以长择所对于我乎婚嫁族有嫠而寠者倡义给日廪用坚其节他近属家故饶恡弗与也公至割饔飱佐乏絶宗祠率头会敛宗人金息其子为春秋费而主者干没以尽公悉鬻其私田代为偿曰吾乃不忍吾祖宗馁于不肖子孙也而公自此槖若洗矣顾公特坚忍即突不烟衣不襦絶不肯开口告人居平不向人作可怜之色邑中曹大司空号为简贵公徃谒直入踞上坐议论岳岳无所逊大司空深相礼重时人两贤之公之称人师不虚耳呉孺人者故儒家女父诸生灿母杜去亳村可五里而近始两家翁雅相善也故孺人来归孺人归而两翁忽相失谗人构之几及于讼公无敢父母背也乃孺人亦无敢以舅姑怼日夜吁天泣皇恐请罪而久之果皆分弃前怨还肺腑孺人乃先用勤俭佐公食贫凡送徃事居亢宗收族以砺进士公于成孺人有力焉公卒万厯乙酉四月三日距生嘉靖壬辰九月十三日得年五十有四孺人卒万厯辛丑四月二日距生嘉靖辛卯十二月五日得年七十有一子男三次即进士君一敎观工部政娶曹即大司空识进士君髫时而女以弟之子者也进士君启公兆而以孺人来合则今年壬寅某月某日某甲子嗟嗟自国论不及乎里闾而穷经好修之士身不脱韦布以老者独公乎哉幸哉有进士君实奉遗经以扬于明廷遇何必自躬也孺人病且笃能预为日决进士君中上第以为前知夫公之必昌后也与进士君之必耀其先也则夫人而知之矣是宜为之铭铭曰
　　
　　昔胡以邅弗贵且年悬棺而阡今胡以丰孺人来从厥子奋庸以约失鲜一经以腆以其绪显我铭贞石有来愍册贲彼玄夕
　　
　　乡饮介泾田顾公墓志铭
　　
　　顾氏自其叔子选部叔时与其季季时先后成进士起泾上而其后又皆用言事落职久之相与讲学城之东林四方贤士大夫毕来会望之若伊洛然以为此两兄弟者则皆醇儒也而不知其伯氏泾田公最长者质行可纪云于是公卒四年矣将葬厥子诸生与淑等以选部状谒余志铭其墓选部余友也余故习公重其为人状不苐貌公行事直肖公神采矣为之志志曰公讳性成字伯时泾田其号顾于呉为着姓宋将仕郎百七公者始家吾锡之上舍数传而讳廷秀者雄于赀好行其德语具商文毅志再传而为如月公麟如月公生诸生友竹公纬耽书家以落友竹公生侍竹公某侍竹公生赠户部主事南墅公学凡再徙居泾上公父也余亦以选部故数侍赠公赠公魁磊超特望之知为非常人其行义为里人所信向母钱太安人生四子公居长初公为经生言而斐然也而念赠公方食贫治生计良苦仲又善病心独竒两少弟才以为弗如则请于赠公儿终不忍以儿子軰数口而瘁大人筋力愿改业佐拮据赠公许诺遂称家督代事延名医疗仲病进药饵延名师课两少弟读进修脯一切毋乏絶纎啬积累而后赠公能以其家饶也选部领应天解而赠公殁服除仪部蝉聫举寻相次举南宫公则又代两弟董家政公之为政有所售产必厚酬直或更数收遽还之不骤责偿或主庾毋取盈佃人逋租累累然转子之钱粟遇歳祲出劵若干纸手裂之示毋窘树德市义即不纯事封殖而后两弟能以其家忘也选部再典铨再逐仪部亦外谪自惟戅直被严谴并谢亡状而公欢然迎慰之叔不负季矣季不负叔矣汝伯仲幸不负叔季庭荆池草相问讯无恙以为愉快而后两弟益能以其官忘也赠公之殁也而有遗田三百甽则请于钱太安人大人不津津义田乎毋瓜分其以赡族便以故族人鲜衣食困者婚且塟鲜踰时不遂者好为人解纷息争不已为设酒食殷勤谕免讼为捐槖赀调护以无两伤而其人不知也以故里人鲜终讼者仁心为其质孝慈为其性孤介为其操丧赠公易不胜戚丧钱太安人如赠公老矣歳时上冡伏地哭如初丧时也与田畯野老同其忧患卜阴晴筹旱涝虞歳之不登登而为虞公私负踌躇擘画若其躬之恤也大雪中一舟沿洄行一人系焉侦之迫官逋二金耳公怆然是不死逋死寒饥矣为捐二金其人望门叩首去终不问谁何也客有函金祈居间者公面发赤夫夫不知吾两弟耶兼亦不知乃公拒之峻斯为斤斤修两弟名乎哉其所素履以然语有之良玉不斵醴泉不和其天全也公含醇抱朴与物无竞与天为徒躬仁人君子之行而不见德以两弟表当世而不见名夫名公所弃也而德穆乎逺矣嗟乎兹所以为公欤公生嘉靖辛丑七月十一日卒万厯乙已正月十三日得年六十有五配陆孺人子男六与淑邑诸生娶黄氏墓在泾西阡塟以今年十一月十九日壬寅徃余贰礼部也因选部注一札椷寄以自附于诗人缁衣之指而公若将凂焉已邑令来旌门公辞请介其乡饮又辞而余乃愧悔窥公浅也则公尚何有身后一片石虽然选部实属予为之铭铭曰
　　
　　孰公拙愚公有令图浚美家庭有开醇儒其名不章其德乃腴敦义蹈仁赒贫恤逋以其天全与化俱徂魄焉斯丘中埋瑾瑜后千百年我铭不诬
　　
　　侯介妇徐孺人墓志铭
　　
　　侯介妇徐孺人者太学子兢次君之配也徐江阴望族孺人之父为临洮郡丞渐庵公而母为苗孺人孺人在门称爱女其两亲小不怿藉以平有疑事藉以决盖不啻女而子矣十七而归次君次君之父为都谏少芝公而母为张孺人都諌公居家简俭张孺人治阃内和以穆孺人入门不矜尚华侈当舅若姑意间羞甘旨饰衣履而进之毎旦起上堂候起居伺察安否以为愉惕十九年一日也次君为邑诸生有声升上舍试輙在髙等然弗即第孺人且慰且勉曰士在所自树耳淹速命也次君恃为益友次君口不言钱镪手不执筹算而孺人斥嫁时金缯为流转营殖以佐资用又徃徃推其余以厌宗党之告缓急者以故人人手加额曰愿孺人福而寿乃年三十五病痢卒矣卒为万厯庚戌正月九日距生为万厯丙子二月二十五日于是次君哭于室曰天乎何吾妻之贤而弗偕以老乎舅若姑哭于堂曰何吾妇之贤而弗终事我以安乎其妯娌哭于寝曰何吾姒之贤而弗视其子若女以长乎下逮臧获望而哭极哀即宗党无不匍匐陨涕色然以骇者曰侯介妇贤妇也夭矣孺人凡十一乳而育者四男女次君不欲以子荆之悲而重伤其父若母之心也以卒之年二月二十六日权厝东郊祖茔之旁将筮吉以塟焉而谒铭于余盖余诵诗葛覃服絺绤采苹湘锜釡樛木萦葛藟鸡鸣弋鳬雁女妇之德奉尊嫜宜室家而止矣岂其骛竒节殊行以懿淑闻虽无年不可谓非天所厚也为之铭铭曰
　　
　　胡德之光而阅世弗长而名则芳魄焉斯藏其以尔遗胤允臧
　　
　　处士乡饮宾元楼华公暨配钱孺人合塟墓志铭
　　
　　华孝亷祖勤之父处士元楼公卒七年而其母钱孺人前卒且十六年公生则以孺人故行求髙燥地于其乡之所谓曹家桥者营窀穸未就而孝亷既并失公益负土増筑如公遗指将以月日之吉成塟先期手所列事畧来请铭而寻复以安吏部状来畧之词质绎其指絶痛乃状又绵宻斐亹有致也公夫妇生平懿铄灿乎备矣采而为志志曰公讳椿枝字寿传元楼其号吾无锡华祖晋孝子寳自宗原泉处士家隆亭族衍以蕃入明多显仕而其自荡口徙湖桥者为东郭公之子感岵公感岵公之子为西楼公讳世桢公父也嫡母邹孺人所生母为杨孺人西楼公席先世业故饶而不胜侈好结客为豪举以其槖洗又以其产鬻产尽又以其舍旁地鬻且壁立矣而公生公质清慧稍长一受易习经生言而贫不耐也去而治田田佃诸宗人距家逺毎农事兴以五鼓督庐儿服镈铚徃而身犯雾雨或冒烈日行田间与佣作分功获而纳课主者家而后有其余粒也盖其困如此当是时西楼公别置贰拥少子谋以莵裘自老而析公母子宅北偏败屋中略无意怜之惟是其好客不衰客来有所趋具辄复呼吾大儿安在徃徃取嚄唶办而西楼公忘贫矣西楼公病疽公罄所有迎医问药食不觧带而侍所以调护万端幸以疽平而西楼公忘罢矣西楼公以寿终公丧之如礼而犹自以俭于木悒郁不自得后诸子预为公择木美公悼徃发恸举室皆感涕则乡者附体附棺必于诚信其可推也公又怆邹孺人之不逮养也杨孺人之相守而相为命也跽而曰儿作苦勤母忧有岁矣今者获効一菽幸甚市甘毳敬进之毋为加匕箸公亦起舞乐孝养慈享以安晩暮诸孙曾几得见重闱百岁云始西桥公雅负债乃其终颇亦遗少资公画而三之吾兄弟两抵债一诸债家来受偿大喜过望不知公固裒私钱阴佐之也而公既清西楼公逋益务力作拮据其家家大起然有天幸所耕污莱即逢旱耕垄坂即涝虽巧厯弗能筭也倾囷粜即榖贵粜已即贱又若工白圭计然之筴者然以故赢得厚集所招业几与先世埒而公特勇义不惜缓急人又善让忍负不校于宗党更笃尝破劵还老从兄所售田不责值是兄好贷又好嫚骂骂置不较贷亦终不偿不问也人尤谓难居恒慕范文正义田而虞弗继着家训令歳储米百石以给近属之不举火者曰能者践迹不能者师意其可也歳大祲邑令劝富人出粟备赈公首输若干斛令迁去犹贻书褒美惩西楼公以汰败一切纎啬无所纷华独延师课孝亷兄弟盛供具恣所出不恡于是孝亷举于乡会是年公当长乡赋遽徃受役令示意此可徙署公若弗悟也或蕲孝亷有所关说公咈然孺子室女而闻媒妁事乎谢弗许孝亷斤斤驭绳墨名公交车良士公之教也盖公业儒虽不终所涉猎书史率有会间考论古今人得失事善败擘肌分理不爽毛髪善病病痰喘卧起中夜至其综家政指使僮仆靡不得其任器物度置皆有法其才办也遇物甚夷易有强御人以病凌轹之从床褥中奋身愿予敌其气壮也嗟乎以公器畧藉令终儒业得当世用鼎谟石画可胜道哉而苐以施其家狭矣钱孺人者松壑公女也年十七归公松壑公之父为东洲公与西楼公相慕为豪举孺人乃字西楼公之业微孺人乃来归不以其父装遣薄为父怼也亦不以家式微为舅若姑怼也公治田孺人日夜弄机杼绩麻枲佐畚锸公孝养其父母孺人操井臼调甘旨佐饔飱公病慎筦钥佐摄公课子续膏火佐读而卒乃见其家之丰也老姑之寿也而子之成名也孺人之为华家妇而比他簪髻之为人妇者哉余以此则叹不艺不获不为不成方公困阨时孱然弃子也而孺人弃女也计廪廪不终日何温裕敢望而感愤坚志戮力操作竟之以农业缔厥家而以儒业亢厥宗夫世何常亦在为之而已然公质行姱节屡宾其乡饮有德者必昌殆亦天所祚非人力也公卒万厯甲辰三月十一日距生嘉靖戊戌三月二十日得年六十有七孺人卒万厯甲午十月二十四日距生嘉靖已亥五月十九日得年五十有六子男三次即孝亷祖勤举甲午应天乡试娶尤墓坐（阙）向（阙）今年已酉三月四日乙酉塟日也余不忍孝亷之痛其亲无穷也而又为之铭铭曰
　　
　　家有乔木及公而凋以树以艺卒以家饶北堂有萱春秋望百孰是莱舞中寿而阨惟壸有淑生同险夷没同斯丘以罔不绥惟天祚德惟帝求士金书将来冈树腾紫
　　
　　华母陈孺人墓志铭
　　
　　孺人陈氏华太学师召所生母也何以称孺人也太学之父为中翰芝台其嫡母封孺人夏也孺人则及接中翰公者也太学后其季父客部玄谷公矣何以仍称子也太学与其伯兄诸生师周实孪生伯不幸夭厥子幼不成为丧主且客部夫妇没矣称子或礼所寛也以教孝也盖夏孺人江阴之横塘人而孺人其里中民家女父辅母陆媪初夏孺人艰子谋于其父通参璜溪公请为中翰公置贰也通参公辗然曰甚善夫芝草何根婿园芝之祥殆兆是乎陈氏女其可孺人乃来来可一年产一女又三年一产二男子太学兄弟也当是时中翰公之父学士鸿山先生春秋髙喜得孙而两特为御皇祖所赐麟玉坐燕寝出金钏奬夏孺人曰微妇贤不及此顾不直夏孺人贤也孺人又贤孺人既产子深自避匿终歳不更侍中翰公而夏孺人乃愈益心怜孺人也有孺人而征夏孺人之能容孺人毎旦起凡米盐滫瀡盛饬以洁遇燕享大事夏孺人非孺人不以藉手也有孺人而征夏孺人之能勤中翰公自学士先生背养稍狎声歌写湮郁金钱出入恣主者不问孺人私夏孺人请以间进药石塞漏巵而后中翰公瞿然省也有孺人而征夏孺人之能规于是太学兄弟英英峙双玉矣髫而青其衿同日拜堂下夏孺人传言拜我亟拜汝母而孺人踉跄走弗敢子也已后先为娶妇会夏孺人业捐馆中翰公传言汝少姑也歳时得具母仪东向朝子妇而孺人泫然若犹在夏孺人侧也弗敢妇也盖夏孺人四女其嫁也倚孺人而装资遣甚具而嫁其所产女特俭示无欲匹嫡夏孺人执不可乃止此尤恒情所难者生平无袨饰无私藏澹泊希简于世鲜所取与或劝之盍少积孺人唯唯否否身幸用贫女造髙门一乳而两家宗祀赖以无坠天所以奉老妇侈矣尚安事积嗟乎盈满而惧止足而戒亦惟是丈夫倜傥具宏识者乃有此见解耳则孺人之贤于簪笄者流逺矣孺人哭夏孺人十年而哭中翰公又二年而哭其伯子忧思伤人侵寻病脾卒得年六十三二男子一即诸生师周先一年夭娶周氏赠尚书文恪公女一即太学师召出为季父客部公后娶呉郡韩氏宪副凝宇公女墓在鸭城新阡于中翰公乎依塟以今年己酉十二月十三日庚申余读太学所为孺人状而悲其意也曰天乎何吾兄弗状而孤状也则又曰何孤之为吾母子而弗终为子也绎其指絶痛夫阐幽章懿以耀谦光而慰劬慕吾彤管不诬也许之铭铭曰
　　
　　屈节何伤以其家昌得雄而双宗兆用光生也弗子殁乃受祉天之所启世号皇妣归魄于此其永弗毁
　　
　　宗伯集巻九
　　

　　●钦定四库全书
　　
　　宗伯集巻十
　　
　　（明）孙继皋 撰
　　
　　○诗
　　
　　秋日早朝
　　
　　圣主能勤御臣心敢避痾风传天上漏云集晓来珂鹓序鸣钟列龙光接陛多日临千月荚烟覆万年萝彩簇新齐仗衣单旧赐罗冠裾髙蹈舞鸟雀并讴歌香散螭头鸭车回鹭口鹅遥瞻紫微里隠隠翠华过
　　
　　枣轩述懐迭前韵
　　
　　休沐堪除累乗闲学养痾北牕聊伏枕南陌自鸣珂静爱琴尊润清怜雨露多焚香邀紫翠晒药入藤萝碧草萦湘帙朱花剪绛罗石苔随意长山鸟任情歌舞罢非调鹤书成岂换鹅客应看竹至敢拟问竒过
　　
　　送吴鸿胪改官旧都
　　
　　君才长合侍明光乞得新恩指凤皇恋主几人仍奉母移官随分只为郎闗城栁对三山月驿路枫凋一夜霜我亦周南留滞者归心早已到江乡
　　
　　送黄翰长奉使河阳
　　
　　使节飘飖出建章宫袍绰约动辉光天临二室金函固日吐三花玉叶长北极风云驱入洛中原词赋盛游梁须知圣主劳供奉莫遣轺车滞故乡
　　
　　送余太史使东藩
　　
　　玉节金函出汉宫清时乗传几人同天临海岱河山古地接青徐日月中授简故应操白雪搴帷犹自起雄风承明共入真怜汝一水心将夜夜东
　　
　　送李鸿胪解官还苻离
　　
　　不縁华发谢朝簮云白山青自素心天语曽传三殿出主恩偏向五湖深人归雎水逢春暮家近淮阳接桂林最是陆沈吾已久因君乡思一沾襟
　　
　　东门路
　　
　　东门路垂杨树年年只解送行人不管风光递来去我生良苦亦以休白髪岂为青春谋请看桥下长流水日夜潺湲何处留
　　
　　答邹缮部病中赠余枣轩新成不能过赏之作
　　
　　不是恋簮裾风尘暂结庐苔深长者辙竹引故人书夜月寒相照秋花晚更疎天涯同病在乗兴意何如
　　
　　留钱征君思归
　　
　　那堪秋色里容易别愁生朝市非君意乡原是客情天寒一水阔木落万山清是处宜髙隠何须叹转萍
　　
　　得玉酒船漫赋
　　
　　爱此璠玙质偏宜托酒船直须酿沧海长醉白云边载月浮金谷乗风度绮筵美人何处隔引满一鸣舷
　　
　　寒夜管山人携具过访分得肥字
　　
　　周南留滞未能归江畔鲈鱼几度肥岁晚惊心羇宦薄天涯乗兴故人稀林光引月过闲幔夜色将寒上敝衣君亦萍踪流落久一尊何限思依依
　　
　　解钱征君自嘲以入贺长至故
　　
　　几年披髪学垂纶此日抠衣谒紫宸莫以素心翻自诧金门元有隠沦人
　　
　　阳归仙仗觉春浮野服何人见冕旒自是无心能玩世故山猿鹤未应愁
　　
　　含元殿下五云新观阙中天日月亲圣主可知能得士巢由今已共称臣
　　
　　长至
　　
　　六管葭灰动新阳到玉除履祥元老献云物史臣书气应和风转衣添弱线初自怜留滞者犹复待吹嘘
　　
　　小至集斗室分得知字
　　
　　蚤解浮生理经时一以悲年华催鬓短风景觉阳迟心岂寒灰热愁将弱线丝宦情兼旅思犹喜故人知
　　
　　秋尽日雨
　　
　　一自客咸秦愁看落木频秋随暮雨尽寒入敝裘新金马吾堪隠雕虫老更亲最怜牕外竹萧瑟故人邻
　　
　　送管山人游山东
　　
　　緑酒黄花此送君髙城逺雁不堪闻随风若到天门观为寄峰头一片云
　　
　　不唱人间行路难飘零早已客长安独怜一片并州梦夜夜闗山月里寒
　　
　　九月燕山乍雪霏客行何处授寒衣遥知一水通吴楚莫学王猷漫兴归
　　
　　当年五岭屐痕斑五岳从今次第攀游遍冩将图画里梅花一夜满名山
　　
　　立秋日病
　　
　　伏枕仍今夕开轩乍已秋髙梧片叶落大火一星流楚塞砧初动齐纨扇欲收因思故园鲙强起赋登楼
　　
　　咏西内白鹦鹉
　　
　　慧质冯谁赋竒毛祇自怜黄冠莲蕊散白羽雪花妍讵有还山梦能言度陇年宫门盈尺地不到圣人前
　　
　　集顾秘书一枝馆得西字
　　
　　一枝今见凤曾栖门外谁当叔夜题献赋昼趋金殿里开尊秋满玉河西寒花自媚兰台草暮霭遥分秘阁藜痛饮不辞疲击柝沉冥吾已醉如泥
　　
　　送陆生还吴（生能吹箫度新声）
　　
　　岂为风尘说剑难薄游无意恋长安天垂碧野孤亭出路入青山独马看酒傍栁花江店晚潮翻云树海门寒春归度尽相思曲紫玉声中夜月残
　　
　　戏调浦进士
　　
　　朱阁层层绮户开今时碧玉号多才相逢乍问郎年少几度章台折栁来
　　
　　十二楼中吹笛声梅花落尽不胜情夜深忘却公交车诏笑指灯前暗结盟
　　
　　春风面面翠钿新一片兰心好自亲明日探花曲江院知君遥属意中人
　　
　　下却髙楼欲别难如花容貌倚栏干悬知簮绂无多日云雨翻将梦里看
　　
　　寄题钱山人园居
　　
　　明月招我饮白云披我衣莫言生事少镇日灌园归
　　
　　右伐檀斋
　　
　　藤花白雪香缤纷荫林樾谁当问字来踏破瑶台月
　　
　　右香雪馆
　　
　　日落罢玄草长廊一徘徊山月出未出幽人来不来
　　
　　右待月廊
　　
　　川原何缭绕开阁吞八九为问阁中人望见长安不
　　
　　右旷视阁
　　
　　除夕喜浦大性初至为作长句
　　
　　别君亦以久见君一何难相思两天外各指流云端歳暮闗河匹马迟朔风猎猎向人吹可怜执手重逢处正是天涯除夕时丈夫聚散亦常尔蓬转萍飘安足儗但令意气无所惜管鲍于今竟谁是我生与子良已竒束髪倾盖苍颜期家徒四壁只大醉醒来一笑傍儿嗤去年乡书挂名字秋江桂树双琼枝石渠金马漫相失明月夜光空尔疑迩来闻君大努力文成班马无颜色三年端合髙飞鸣一饱宁劳置胸臆劝君解轻装为君拂长剑烛花寒复殷明星夜方湛殷勤会面梦耶真惨淡魂销可具陈莫惜尊前一杯酒明朝又是来年人
　　
　　寿陈石溪先生
　　
　　起草名传建礼闱东山归去倍恩辉云霞彩簇新承诰薜荔香生旧赐衣酒下黄封知禁液人从白玉见清徽武夷应有神仙会夜夜羣星集少微
　　
　　集王鸿胪宅
　　
　　停策玉河边清歌尽日妍最怜林是竹真有酒如泉山月淡未出野花红欲然相看兴不减何必晋人贤
　　
　　送内兄曹二还湘潭亲舍
　　
　　怜君竟漂泊骑马出长安去国闗云暗思亲楚水寒功名尘世幻道路古今难莫以无家叹还期振羽翰
　　
　　其二
　　
　　岁晏尔何适情亲泪满裳片云山下舍孤剑槖中装风急洞庭白月明闗路苍泽兰如可采为寄说行藏
　　
　　独坐
　　
　　独坐空斋静悠然太古心日来亭己午云过总成阴山鸟乱鸣树和风微动琴平生寥落意因以忆长林
　　
　　题钱生册（从其长公征君请）
　　
　　宫墙花发映垂杨白马青衫满路光游遍晋陵人共指少年经术是钱郎
　　
　　岸岸流莺树树啼春晴风日锦标齐最怜天畔池塘梦尽逐芳菲衬马蹄
　　
　　解说天门秘九闗广寒髙处几人攀君今踏得芹宫月千丈丹梯在此间
　　
　　不知衿佩未为荣自是云霄第一程赋就金门明主召青袍不解悮儒生
　　
　　送茹懋集山人还乡二首
　　
　　辞家日以久归骑逼微寒作客风尘倦依人道路难行歌劳陟屺持赠托纫兰别去空相忆深杯此夜残
　　
　　文章难自贵贫贱况天涯归客惜芳草离人对菊花浮云迷汉阙飞雪犯平沙可有并州梦闗山路正赊
　　
　　送李山人
　　
　　故人骢马客春尽一书来分茗供幽事论诗得异才林塘堪下榻风雨且深杯苕水逢新涨孤帆何处开
　　
　　夜集得年字
　　
　　逢君懐旧事把酒惜流年为问阊门道垂杨几处眠青山不在郭风雨且开筵好作平原饮莺花春正妍
　　
　　赠楚孝子无学居士
　　
　　百里双亲隔夜台三春寸草折寒灰伤心易老乾坤窄归骨重埋道路哀宿伴空山思转剧泪沾新冢梦初回遥知周匝松楸外两两青天吊鹤来
　　
　　管山人携具枣轩同钱征君分得年字
　　
　　为爱风林竹髙阳度酒船蝉声连薄暮花气入流年片月窥人出双星带客悬宁辞永夜酌一醉阮生贤
　　
　　雨霁有懐钱征君
　　
　　去住各何意交情中路分长安一夜雨漂泊倍思君树霭澹初日城阴低暮云雁书那可问空自惜离羣
　　
　　其二
　　
　　户外雨不歇忆君初到时青山一以隔华髪总堪悲世事酒杯过闲情鸥乌知离居未可道含意为裁诗
　　
　　有懐管山人建初
　　
　　尽日风雨急黯然千虑侵不知江海客何处酒杯深萍水居难卜云霄陆可沉思之叹离索一为赋愁霖
　　
　　夏日史民部饮斗室
　　
　　画省风流独见君散衙驱马慰离羣总縁六月歌成雪遂使双龙气薄云坐久凉飔供命酒更阑花色照论文当尊慷慨元吾辈不向髙楼问夜分
　　
　　夏日同诸子集顾光禄分得屏字是日为光禄诞日
　　
　　风尘玄草见君亭尊酒千花照岁星禁署声华头未白中朝冠盖眼逾青云浮北阙髙金掌日落西山列翠屏以我相从诸子后非才偏自学沉冥
　　
　　夏日卧病得诗十首
　　
　　客久堪谁过官闲穏自慵琴书供病色花竹散尘容昼杳沧洲梦时寻白鹤踪东方有髙隠吾意倘相从
　　
　　其二
　　
　　会心那在逺小筑见幽情过雨宜花事当风忽鸟鸣青山供卧起白日废逢迎懒病依然惯非髙吏隠名
　　
　　其三
　　
　　幽居无俗事小径即花源薜荔春常在轩窓月每存焚香惟晏坐对客只清言更爱看山色新开傍竹门
　　
　　其四
　　
　　不浅烟萝兴尘中亦掩闗诗情消白日病骨傲青山野鹤焚香下闲云散帙还浮名将薄宦吾意有无间
　　
　　其五
　　
　　偶尔成幽赏居然得隠心月檐松树迥门径枣花深窃禄从宾戏论诗许客寻浮生元不薄何必定抽簮
　　
　　其六
　　
　　伏枕违丹掖端居坐紫微颇怜官舍寂未觉吏情非乳燕窥悬幕鲜云护赐衣还思散直处钟月逺微微
　　
　　其七
　　
　　偃蹇供常病栖迟隔故乡检书槐月晓移枕竹风凉翠管虚中禁金茎足上方圣朝无羽猎未敢奏长杨
　　
　　其八
　　
　　万事堪髙枕官衙况薜萝闭门玄草歇开牖白云过竹翠晴犹湿荷香晚更多陆沉翻自爱不复厌婆娑
　　
　　其九
　　
　　乞假辞朝谒耽幽学隠沦病翻思客至闲不厌官贫髙树团晴霭秾花恋晚春物华偏在眼肯惜酒杯频
　　
　　其十
　　
　　官阁暑犹寒生涯寄药栏风尘吾意懒岁月主恩寛短髪牵丛桂同心忆采兰小盘甘苜蓿时复一加餐
　　
　　送文文学读书虎丘之梅花楼
　　
　　黄金谁复起燕台白雪千春事可哀易水风寒髙士去吴门秋早大江来不縁莼菜劳归棹自爱梅花照举杯垂老飘零君莫问穷愁今见著书才
　　
　　其二
　　
　　汉廷寥落滞雄文燕市悲歌忽送君调里寒光回夜雪行边真气动秋云巨源交态疑中散山令才名视右军江阁梅花应好在可能吟向凤城闻
　　
　　雨中同丁黎二计部欧博士顾王二鸿胪秦顾二中翰分得言字
　　
　　良晤一何惬爽然秋兴存同来粉署客共有沧洲言木落雁鸿劲庭空风雨繁犹怜握手晚未敢厌清尊
　　
　　送丁少鹤计部奏最还南都
　　
　　酇侯绩奏未央宫圣主亲嘉转饷功廿载驱驰官总拙三朝筹划计逾工霜清画角襜帷外月冷丹枫驿路中君莫自怜郎署长汉家根本两京同
　　
　　管建初山人从黄太史游嵩少诸山赋赠
　　
　　名山千古欝相望着屐归来鬓未苍二室玉花飞翰墨中嵩云气湿衣裳髙僧诀向峰头授太史书宜石上藏十载尚平游岳梦逢君先为乞琼浆
　　
　　送华三还南
　　
　　浮名那足恋风雨问归途客泪三年尽乡心一雁徂衣将裁薜荔帆欲挂蘼芜明镜刀头夜霜华鬓有无
　　
　　其二
　　
　　弹铗竟何意挂帆秋满船艰难为客倦惨淡逐人怜世路浮云外乡心落日前西风吹易水因尔一潸然
　　
　　丙子春梦得一联足成一絶
　　
　　落日船头浪春风江上山家园几千里却向梦中还
　　
　　冬日顾光禄管山人过集分得春字
　　
　　黄云惨白日緑鬓悲青春尊畔菊花老梦中梅萼新浮沉薄宦拙出处贫交真莫负天涯会同为岁暮人
　　
　　彗经旬不灭
　　
　　十月彗星见亘旬光丈余银河不用扫天意欲何如避殿君王诏登台太史书杞人忧国泪占夜几踌躇
　　
　　顾光禄管山人轩窓坐月分得生字
　　
　　冬夜月仍满入林踈影横霜清薜茘色雁度闗山情对酒兴难尽披裘寒更生故园丛菊在寂寂照残英
　　
　　送管山人之临清
　　
　　行人岁暮返而汝独孤征总惯无家别非轻作客情层冰岐路仄落月大堤平莫上髙楼宿应多哀雁声
　　
　　其二
　　
　　客久复行役将因慰所亲燕齐俱异路氷雪未归人水涸鱼龙苦江寒豺虎新贱贫何足问君自慎风尘
　　
　　小至
　　
　　今日日以短明日日以长长短互相催一阴与一阳浮云乱白日倐忽东西翔百岁苦易盈何况生难量金貂岂不贵朱绶岂不扬荣华等朝芳夕散纷以戕南山有松桂氷雪交青苍当窓读古书可以终徜徉
　　
　　二
　　
　　徜徉岂不好乞身苦不早江湖莽荆棘豺虎伏中道长星亘璧月光芒下欲扫羣公上封事天子夕露祷小臣解忧国涕泪亦盈抱以兹坐蹉跎安能不终老
　　
　　三
　　
　　老至会有时吁嗟亦何为吾年未三十鬓髪冰霜欺寒灰半夜动客心难自吹转念线欲添翻令愁欲丝去住两踯躅风光正迟迟明发书云物丰年以为期
　　
　　精卫
　　
　　精卫精卫朝衔西山木暮衔西山石去填东海头东海常年流吁嗟东海之流有时尽只恐西山一日化为海水何时收
　　
　　送狄明府之官交河
　　
　　郎官新出宰早晚下滹沱古渡层冰壮荒城积雪多君才元慷慨民俗亦悲歌预想鸣琴暇能无剑客过
　　
　　应制题春景图
　　
　　春草接堤平晴湖抱槛明逺山花作障纡岸栁为城树杪踈篱出流边古渡横依依岚翠积冉冉野烟生地似桃源胜人疑剡曲行披图皇览洽一慰豫游情
　　
　　人日同李明府张上林顾光禄万吉士管山人集沈太史宅得妃字
　　
　　雪后西山带落晖天涯尊酒暂相依人逢七日遗新胜客为经年感敝衣何事周南淹太史却怜汉苑妬明妃春风吹遍千杨栁尘世沧江有是非
　　
　　正月十一夜同陈明府诸君集王鸿胪彦贻宅分得江字即席作
　　
　　灯火动春光酣来月过窓世情悲白髪吾意忆沧江肯惜金尊百难逢玉舄双何年五株栁共系钓鱼艭
　　
　　又得潮字
　　
　　岁序何磅礴宦情转寂寥相逢不醉饮其奈此良宵夜筑当风壮春灯带月骄乡心与羇思同入大江潮
　　
　　送张殿读之南司成
　　
　　几岁谈经傍日边新恩仍许石头传衣冠太学诸生侯礼乐中兴圣主年幄帐春风花半拂桥门夜月璧双圆师臣讲席多同异不似扬雄只儗玄
　　
　　题云水竒踪巻
　　
　　兴以名山发游因汗漫竒偶随流水去时与白云期髙士吾能传如君世所师肯同垂钓者名姓使人疑
　　
　　送徐光禄挂冠还荆溪
　　
　　白首轻微禄清时早乞身挂冠辞汉月归棹及王春世事深杯得闲情倦鸟亲无劳买山隠家在五湖濵
　　
　　送谈参军免官还吴
　　
　　孤帆落日去何迟细草长烟满路岐燕地故应销骏骨汉宫元不妬蛾眉千花黯黯春辞幕片月盈盈夜堕巵最是主恩寛放逐五湖容易乞垂丝
　　
　　花朝后一日王彦贻黄清父姜固孟同集枣轩分得欢字
　　
　　月引谈天兴春留卜夜欢柝声沉逺戍花信怯余寒梦自依温树游堪理木兰平生去住意寥落为君弹
　　
　　二月十五日雨中同黎参议欧博士顾典客顾舍为锺丈人人沈进士黄文学永上人集王鸿胪宅得风字
　　
　　相逢春正中为客几春风细雨飞觞白秾花落烬红世情吾自厌狂态尔谁同不见芳菲色年年没汉宫
　　
　　送顾廷评汝和奉使滇南
　　
　　金函飞诏出彤墀玉节乗春四牡驰五尺风烟秦道路千山草木汉旌旗天威合下蛮夷拜使指无烦老父疑异日词臣能奏赋甘泉元有碧鸡祠
　　
　　送黄清父
　　
　　西南天万里送尔欲沾巾汉月行行逺蛮风一一新雨凉鸿雁晩花暖碧鸡春珍重王阳驭衡门望老亲
　　
　　奉使宛洛初出都门
　　
　　奉使分桐叶承颜御木兰建侯家法旧将父主恩寛冠盖星辰动河山带砺盘季原吴是族佚使史为官风细回清吹湍鸣泻逺澜皇华歌未竟回首忆长安
　　
　　阻风河西
　　
　　持节出都门驾言逺行游山川莽回互道路良阻修狂风从东来烈烈吹我舟长年戒轻进停桡避惊流周南尚云遥曷为此滞留童仆穏昼眼予也靡及忧上下眺原隰何以爰咨诹鱼龙莫深猜王命建中州庶以将事心殷勤抱吴钩
　　
　　杨村道中迟韩侍讲
　　
　　轻帆扬浅浦日夕凉风吹不见同行侣悠然空尔思沙平鸥鹭立槛静水云移可似金堤畔相携入直时
　　
　　晩行
　　
　　画舫轻于叶飘飘日暮行星随龙节度日傍雉城明岸树风全入汀潮晩更生无须叹劳役昼夜总王程
　　
　　甲马营驿
　　
　　当年赵祖生当王甲马营中满室香千年王尽香亦歇甲马古营化为驿我来泊此愁阻风津头一望平原空鸣蝉髙树聒人耳卫水劳劳西复东古今成败那可说云轻飙驰白日烈身上黄袍讵有无袖中禅草终磨灭吁嗟营驿竟何常蘼芜万里春茫茫
　　
　　晩行呈建初山人
　　
　　千樯夹岸集如云一苇中流鼔吹闻月吐东风来海色风揺南浦动波纹王程乍向青徐度使节遥从宛洛分可是客星髙傍斗天边鸾鹤故为羣
　　
　　舟行苦热
　　
　　亦解舟行好其如却暑难人非游洛并节似渡泸看梦失千山雨樽虚十日寒何当兎园雪薄洒使臣冠
　　
　　发临清
　　
　　我行向宛洛道路何逶迤冠盖耀林落车马纷以驰王事岂不劳顾盼生光辉永言无辱命庶以扬鸿徽
　　
　　饭彰徳
　　
　　停轺饭山店日午蝉声繁小可忘劳役依然思故园野田瓜菓熟村巷犬羊屯风俗犹存古吾将试采论
　　
　　宴同年吴明府衙斋
　　
　　风云昔日满长安冠盖相逢卜昼欢出郭栁将飞舄去停轺花似曲江看行边对酒星辰聚别后论心岁月难自是冰壶清浸玉坐来烦暑觉生寒
　　
　　夜入开州
　　
　　王程千里骛行轩四牡宵驰鼓角昏前路旌旗縁树引满城灯火缀星繁风烟魏阙心逾迥词赋梁园念独存自昔侍臣劳采纳敢将飞传负中原
　　
　　经北邙山
　　
　　朝望北邙山暮行北邙道山空不见人原上多青草忆昔当年送塟时衣冠车马纷纭随珠襦玉匣哀不足歌声薤露何其悲一朝京洛风尘改转眼豪华不相待塜畔狐狸昼穏眠隧前羊虎亦安在凄凉往事事已休生怜万古一荒丘青春不随緑树歇白日空照黄河流人生有生会有死死生聚散亦常尔况彼勋名与富贵直视浮云等流水吁嗟乎吁嗟乎王侯将相无代无胡不试看北山隅
　　
　　自洛入少林寺
　　
　　行行渡洛水冉冉入云林东指三花树西来一苇心鹤归缑岭寂龙卧镜潭深此处千峰乱髙僧偈可寻
　　
　　谒初祖
　　
　　云开初祖殿清磬礼香筵座拥三花净灯明几叶禅山屏围积霭石室泻流泉欲问西来意松风一洒然
　　
　　面壁洞
　　
　　一苇何年渡千春此洞存身留片石现道与孤峯尊曲磴阴云覆层崕古雪翻西来本无意相对亦忘言
　　
　　谒二祖
　　
　　古殿依晴嶂慈云对夕禅衲从初祖授灯自上方悬大法还谁悟真空不可传惟余洞中雪寂歴洒诸天
　　
　　炼魔台
　　
　　盘纡登絶巘斜日在松萝此地空台古天风吹炼魔潭虚龙亦定境寂虎频过蹇我多尘障其如出世何
　　
　　嵩阳宫汉封将军栢
　　
　　苍龙为干石为纹鼎立亭亭傲白云麟阁勋名今已尽独留人说汉将军
　　
　　玉检金泥事惘然苍崖翠柏自年年不知异日甘泉树可在仙人雨露边
　　
　　奉册新野王殿下礼成敬纪
　　
　　玉节来丹禁金符下赤藩大封周典礼众建汉明恩旧宠山河在新盟带砺存瑞烟迎彩仗佳气袭朱旛句俨胪传肃仪森羽卫屯威严扇影动拜舞佩声繁太社风云壮中原日月尊叨为奉册使愿献东平言
　　
　　立秋日刘明府邀登天中塔絶顶
　　
　　灵标髙倚碧霄中极目苍茫眺望雄地现火珠灯昼夜天临多寳树西东凉风一叶来桐栢落日千山起雁鸿仙舄从君冲欲去惊心时序有飞蓬
　　
　　锺镇平迁官南刑曹赋此贻之
　　
　　帝宠新闻下凤皇明光旧殿许含香十年不调劳为令三仕何人薄拜郎流水未须悲遇合白云差可寄行藏汉家自重艰难地况复秋风是故乡
　　
　　天柱峯谒玄帝
　　
　　霏烟侵晓辟天门绛节随风谒帝阍观日黄金晴自捧坛星白昼静堪扪梯悬絶壑千盘细岭入中峯一柱尊解说琼芝宜献寿将因玉笈叩真源
　　
　　宿太和宫
　　
　　斋宫清切帝天居独沥玄心契道初沆瀣暗零岩漏永星辰低宿石檐虚千峰月静闻璈奏半榻宵深检玉书坐待晨光临欲发灵风先引紫霞裾
　　
　　下太和
　　
　　天阙长风吹佩环乍离玄钥即人间鸾皇自跨真仙驾虎豹深扃上帝闗讵有飞翰生白日谁将灵药驻红颜重来不负名山约乞得峯头沆瀣还
　　
　　确山道中有懐吴真阳
　　
　　秋烟渺渺动蘼芜落日懐人一雁徂总为河阳花色近转令天畔月明孤青山县郭知多少紫气闗门定有无愁絶不堪频抚剑恐惊风雨夜深呼
　　
　　君山
　　
　　岸花江草几回新十载重来迹已陈座迥诸天当落日闰逢三月尚余春潮从来往流今古世亦浮沉叹此身不见当时珠履客空劳彩笔赋词人
　　
　　送许令公应朝
　　
　　弦歌初辍鼔频催天子明堂左个开春见诸侯车总集月朝仙令舄还来畴庸物采元殊等课绩声华自上才闻道延英亲赐对为陈民瘼满蒿莱
　　
　　其二
　　
　　平舆龙起与云骧叶县鳬飞到上方萃玉向尊周典礼赐金重见汉循良春风骑入青门栁期月人歌紫陌棠屈指严程征斾转花间迎竹有辉光
　　
　　惠山
　　
　　五里山程一水通布帆无恙信东风何年松老阴堪藉几树梅残粉未空月吐寺门窥髪白灯围峰塔影波红病余此度纔乗兴半惜春违伏枕中
　　
　　闽中
　　
　　溪浅石可渡山程问主人淹留愁雾雨漂泊动星辰岚气当楼入乡音逐路新吾生原旅寄■〈扌弃〉付酒家缗
　　
　　道蔡访张周田先生
　　
　　秋来握手大河阴落落风尘词组深才子中原名独久词人千里动相寻西南老借安危计岁月频惊去就心道是张华能识剑双龙传说到如今
　　
　　赠王赤江太学
　　
　　我本倦游人闭闗慕文渊客从何方至叩门向我言黄鹄絶四海蝇营不离藩一身寄大块那能守丘樊五岳五巻石郁然并称尊尚子胡卑卑局促嫁与婚我今仗剑游极目浮云奔吴楚安足多逝将览乾坤聴子神游王覩子魂疑翻修子以羽翼助子以腾鶱子如穷八极迟我于昆仑
　　
　　其二
　　
　　君本青云姿结束游两都彩笔何翩翩一见倾其徒文雄命自蹇十年困为儒岂无凌云气不与狗盗俱朂哉慎所投袖中有明珠
　　
　　其三
　　
　　在昔王先生相逢渤海守一言动人主名满诸公口君今千里至所托亮不偶主人诸侯贵投分况已久毘陵视三辅盗贼幸无有将无帝威灵变化君知否长河暗风雪凌冰挂枯栁冲寒趋府去斗酒聊为寿仁者赠人言愿君无相负
　　
　　其四
　　
　　客从逺方来赠我以泽兰问君何为尔聊结同心欢相遇故不易相知良独难我有緑绮琴援之为君弹流水发清音髙山入云端永言无相负离别非所叹
　　
　　过苕上值病目宿震泽道院
　　
　　行客偶维棹花宫坐晏如未能遗世事聊得借楼居野润春烟薄川长夕照虚乾坤双病眼取次检方书
　　
　　其二
　　
　　苕水望不逺兰舟行复停偶然留信宿端以合沉冥泽近多风雨楼髙逼斗星中宵未成寐危坐读黄庭
　　
　　仪封道中
　　
　　草草出门去那知成逺游风尘难自料徒御总含愁有梦依乡树无书报野鸥归心指河水日夜向东流
　　
　　铜瓦箱
　　
　　官衙古渡口亲舍白云问河势浸铜瓦泉声梦锡山断垣苔藓碧深院落花斑独有松梢月殷勤照客颜
　　
　　其二
　　
　　不是贪微禄其如畏简书驱驰嗟世路俯仰媿闲居野旷羣山出天长万栁疎春壶那得问花事牡丹初
　　
　　淇水道中同事吴大行自蜀来会
　　
　　衔诏同时下凤皇金符玉策照河阳分携记得闗云白会合惊看路栁黄益部星回车并入延津龙起剑双翔采风吾已惭周史莱尔封书达建章
　　
　　吕翁祠
　　
　　长松落落草芊芊共指仙翁大道边底是世人呼不醒纷纷车马拜祠前
　　
　　仙翁何日梦邯郸梦尽荣华午未残我已尘中三十载劳劳方叹路行难
　　
　　黄沙占路春风吹白日真仙出世时梦觉可知还是梦人间留却吕翁祠
　　
　　送鲍京兆出守延平
　　
　　京兆风流擅何劳佐牧行试龎明主意借冦郡人情白日双龙起清秋五马迎悬知讼庭寂歌暮满山城
　　
　　送赵进士谒选
　　
　　通籍六年久蹉跎未拜官赋闲君意懒予告主恩寛世路积薪似长安索米难此行期果达吾亦遂弹冠
　　
　　送王博士自江阴还安东
　　
　　西风江郭暮送送木兰船人以傅经去官因久冷还诸生攀绛帐野老赠青钱想到淮南北唯多大小篇
　　
　　和顾南阳夏日游太平寺诗韵
　　
　　寺想清凉胜寻僧逐放参钟传香塔外花散讲堂南入社髙贤得逃禅懒性堪不知无量法尘世几能谙
　　
　　豫让桥
　　
　　西风肃肃水萧萧千古人称豫让桥死去肝肠明白日生前侠烈动青霄肯令友识心偏苦请得君衣恨未消多少临流国士泪忠魂寂寞不堪招
　　
　　照眉池
　　
　　君王当日爱蛾眉照见蛾眉是此池一自深宫春草没空余纎月下清漪
　　
　　送周计部饷边
　　
　　大漠平连蓟北天向来前箸急筹边将军已佩通侯印使者仍输太府钱几处鼔鼙闲落日何年烽火避甘泉君行会时畧试问金城塞下田
　　
　　雷大将军诗（将军少年备阶州从栈道行尝堕絶壑人马俱无恙又梦三箭从天半跃入懐中已任寜夏时署中有龙起云）
　　
　　天留飞将到于今堕壑曽经动羽林（羽林大将军星也）腰下双龙雷焕剑梦中三箭薛公心风清幕府旌旗肃日落辕门鼓角沉一自承恩还镇后肯令北骑复南侵
　　
　　送周保宁之官
　　
　　星符西向锦官分万里秋髙栈道云竹马解来迎太守讴歌争喜似吾君（君尊人尝别驾兹郡）阳春试属巴人和暮雨何当楚客闻定有新铭摩剑阁风流为政雅能文
　　
　　寿陈松谷相公
　　
　　乞归当日髪犹玄黄阁勋猷旧格天衰健几劳明主问姓名长许逺人传鸠文赐杖元非老麟彩为袍俨是仙石室有人能继业汉廷家世重韦贤
　　
　　送许山人还句吴
　　
　　杨花飞尽水悠悠君到江南麦正秋倘记故人离别处逺烟芳草不胜愁
　　
　　送华三还乡省觐
　　
　　宁亲肯自惜五月动归鞍扇枕庭帏近披裘道路难片云随处白长日计程寛我亦辞家久因君泪不干
　　
　　送秦文学还乡十二韵
　　
　　作客君应倦懐余每独寻春风才入夏旧雨几逢今薄宦随鸣玉穷交慕断金才微惭彩笔命蹇念青衿太学诸生贵中年奈老侵声名同舍逊杯酒异乡深往事空燕骨羁人对越吟雄雌双寳剑山水一瑶琴偶尔思亲席翛然追故林昼行愁暑毒天逺望商参不尽停云泪难为落日心遄归亦匪晏秋至欲抽簮
　　
　　送吴县陈令公应朝
　　
　　朝天此去笋为班云拥征车不可攀人自楚才操白雪官从吴苑领青山绾铜花县窥潘鬓辑玉枫宸识舜颜解道延英还赐对察眉宁惜吁民艰
　　
　　重送华三
　　
　　离心不可道杨栁自依依五月行人少孤帆何处归烟霞生计得风雨宦游非想尔还家后中宵浣素衣
　　
　　被谤获雪感恩难言聊赋二首用当出涕
　　
　　回首风烟莽畏途惊魂堪向九阍呼一文肯许金钱送万死甘从斧钺诛事定浮名乡党在时清公道庙堂扶终惭蹇劣生无补径寸贞心欲化珠
　　
　　自从束髪滥朝簮细数君恩一一深微服颇冯三献玉空囊肯爱四知金箧书贝锦诚何意白日青天是此心元老只今怜国士云霄北望涕难禁
　　
　　送中表绍堂南还
　　
　　君来以我故君去若为情晓帐犹悬月春程尚聴莺三年拜母泪匹马趂人行不浅投林兴因君问耦耕
　　
　　蒙恩省觐发京
　　
　　恭承紫诏辞三殿却望金门隔九天归去晨昏亲舍近向来日月主恩偏寒柯落叶闗河晩短剑轻囊道路便恋阙趋庭无限意将因寿酒祝尧年
　　
　　送陈穉登游南雍
　　
　　江南江北桃李花金陵游子初离家眼中相识尽相送腰下新悬是莫耶
　　
　　一诺千金与万金头颅未老义何深信陵已逺平原死持向何人一片心
　　
　　石头城下大江回陵庙春深紫气来彩笔动揺云五色两都新赋待君裁
　　
　　山中謡
　　
　　芙蓉湖边杨栁斜家家啼鸟村村花水面歌儿揺画舫陌头游女渡香车
　　
　　参差楼阁映山开往往舟船迭鼔催树下花阴游子避朱旗皂盖使君来
　　
　　黄公涧前春水声碧山社里有啼莺流觞按曲纵横坐选胜探竒偪仄行
　　
　　船船击鼔与鸣锣岸岸青帘紫障多翻尽江南行乐曲居人犹唱水荒歌
　　
　　春暮同朱光禄华鸿胪顾谢二征君陈逸人泛五里湖
　　
　　五里湖流棹緑芜郎官千载事堪符波连大泽回天镜树罨青山坐画图樯底莺声春欲尽席边鸥侣暖相呼遗荣不浅他年兴乞得君王一曲无
　　
　　同登寳界山絶顶望太湖
　　
　　扶策登临到上方重湖如练与天长千年禹贡犹山泽一带吴都是水乡云汉几人骖鹤驭风波无恙钓鱼航春来大有浮家兴回首飞蓬更渺茫
　　
　　立夏日同杨钱二孝亷浦进士黄公涧观泉遇王孝亷携美人文如文如擅新声赋十三韵
　　
　　春归已昨日燕赏未应休以我能行乐诸君总好游暖宜裁白苎晴不载青油路爱云山近溪连夏木稠襟懐容啸傲胜槩复清幽逸兴纵横并良縁邂逅投中贤行浊酒何客坐飞流公子思黄歇佳人命莫愁栁疑回舞态莺剧转歌喉佩可同心解花因比貌羞桃源成误入竹径许淹留及暮犹持烛乗风且放舟当尊肯惜醉转眼易逢秋
　　
　　戱为元方送文如
　　
　　泪滴何如江水深江潮来去日相寻亦知不是长离别其奈朝朝暮暮心
　　
　　沼花惟有荷花红卿比荷花又不同爱得花开将结子再三珍重五更风
　　
　　代文如答王郎
　　
　　欲上兰桡意转迟别君生怕忆君悲蘼芜一日阊门路却似千山万水随
　　
　　雨雨云云不偶然朝朝暮暮谢君怜干行别泪堪成血愁杀看花又杜鹃
　　
　　四月朔日同浦进士蔡户部二年兄饮
　　
　　今夜逢君话相看鬓有星三秋懐月桂十载怅云萍兴懒违簮笔歌狂爱拊瓴春风不待客唯拟醉无醒
　　
　　陆华甫自新都归阳羡别业枉顾惠山
　　
　　踏遍沧江一布衣故人相见白头稀身如陆羽尝泉至家近张公指洞归谷雨过时宜茗椀松云长日在荆扉逢君爱问山中事尘世浮名有是非
　　
　　同王鸿胪顾进士杨王二茂才谭陆二征君赏蒋氏杜鹃花甚盛因作短歌
　　
　　濯锦江边杜鹃鸟血泪声声啼不了春魂化作江南花花开如血流红霞枝盘十层髙一丈自从何处移君家我来欢赏日未夕花下一时罗众客翠幙朱阑兴不孤金尊緑蚁倾须百曾闻此花在润州鹤林寺中天女游重九之日忽烂漫楚天失却寒云秋仙葩异种何常有阆苑蓬莱帝命守俗杀人间桃李花海棠睡足差可偶向君髙歌进君酒一年三百六十日几度对花开笑口君如不饮更漏残月落城头万杨栁繁华易谢君知否
　　
　　古栢词寿虞母
　　
　　古栢森森护邑闾风霜歴尽影扶疎共传寿母长年似只恐贞心栢不如
　　
　　青桐为干石为根万岁千秋此树存生在南山深涧底移来长傍北堂萱
　　
　　大树千年饱雪霜无论地久与天长新枝早已凌霄汉还为君王起栢梁
　　
　　题秦茂才效云林扇景
　　
　　逺山疎树小亭孤搨得云林烟景图为问先生独往意如今倘许画人无
　　
　　四月十二日秦太学邀同赵吏部饮衍泽堂达旦坐有陈李二姬堂为余故读书处
　　
　　城中何年赤虹起秦氏一门被金紫甲第云连两河峙风流更见诸公子我是金门老太史亦有南宫少进士予告同辞天上薇得闲且采山中芷秦君髙堂绣文梓秦君张筵列锦绮折简相招意独勤未曽下车先倒屣银壶贮酒琥珀浆玉盘行鲙金丝鲤半酣解却罗衣起起视当阶明月光似闻芗泽氤氲至忽报美人离药房緑珠碧玉夸双艳翠袖红裙一様装夜如何其夜未央合尊促坐醉不妨低鬟浅笑初成目小口新词欲断肠一曲莺声慢再曲梁尘乱三曲天星坠如雨鹍鸡不闻日已旦主人无用独留髠深杯在手业无算童仆不嗔但顾笑昨日客来今日散日出易暮暮易晨谁将緑鬓驻青春请思牕下同君读转眼今为十载陈
　　
　　林御史筑堤成有纪
　　
　　儆予连岁轸皇情四载亲劳使者行芜草晴搴堤势固麦苗春秀水痕平东南载起全吴命上下仍输大禹征闻道河渠书已就定知深计为苍生
　　
　　载酒山中招沈太史庄黄俞三山人安太学向王二茂才祝王二征士饮分韵得流字
　　
　　青云李郭几同舟天禄曾经与校雠长为故人愁岁晏偶逢词客尽风流闲居落魄耽杯蚁畏路闗心羡海鸥独向交游仍意气感君畴昔脱吴钩
　　
　　雨中送沈太史不及
　　
　　萍踪太无定去去复何之风雨舟难上乾坤路总疑采芳愁逺道视草忆同时怅望成轻别空吟伐木诗
　　
　　雨中饮钱惟一小斋
　　
　　一室晤言好谁为覆手炎宦清贫亦得交澹贵无嫌单夹春风换深杯夜雨淹频过吾望汝次第检牙籖
　　
　　送施屿南比部恤刑畿内
　　
　　金科玉节去翩翩多少衔情拜马前明主自亲三辅地使君身是万人天几回丙夜停丹笔合有阳春曜紫渊预想平反偏称旨垂衣风动四方传
　　
　　入山有感仲山师隠居
　　
　　夫子传经日何人不及门云从綘帐隔空此青山尊源正河汾广春深桃李繁谁寻各言志感遇共酬恩
　　
　　山中懐友人
　　
　　十年叨禁近梦落五湖边此日山中住居然静者縁清阴花覆地大壑树参天却忆同懐子萋萋生暮烟
　　
　　山中
　　
　　山中无栋宇小屋但诛茅境僻人烟少林深虎迹交暗泉通石窦炎日避松梢寂寞元吾事披襟诵解嘲
　　
　　其二
　　
　　渡湖山色好此路即沧江避世谁知汉居人或姓龎岩花鲜亚石水竹凈当窓采药兼垂钓长容系小艭
　　
　　观稻
　　
　　仲夏山中来山田才插秧今来凉风至稻苗舒且长借问田间叟岁倘在金穰田叟前致辞皇天徳难量自从东作齐不悭水与浆车床卧东壁车斗闲前场稂莠既已除螟蟊亦潜藏弥弥平畴緑郁郁遥相望再过八九日午风稻花香消长理庶有救此连岁荒感君殷勤问为君竭中膓不愁无佳谷数口亮不妨但恐刈未了催租吏下乡
　　
　　山中七夕口号
　　
　　七月七日天气凉一年一度双星翔城中女儿斗佳节齐洁瓜菓薫衣裳深深祠拜何夭姣乞向天孙赐余巧去年针眼线皆穿今年穿线还多少争怜竞巧望天河桥沉驾去怅如何湖濵野人拙不避僵卧空床揜薜萝
　　
　　鼋头渚游眺同蒋文学王茂才
　　
　　渚势欲吞湖湖流归旧吴天浮一鼋出山挟万龙趋浪急悬厓动风颠系艇孤持竿堪此地渔钓本吾徒
　　
　　山中
　　
　　山中栽松树山下种荷花荷芳映緑水松老蟠青霞徙倚结幽想攀折惜年华上山复下山日暮未还家
　　
　　其二
　　
　　朝朝上山去不记山中路偶逢樵采人言从石梁渡信策入孤云鸟归西日暮下山不见人长歌抚松树
　　
　　刘昆山以重九日举子贻此为贺
　　
　　县斋秋色照悬弧梦里熊罴悦自符昆岫故应辉片玉氷壶今见出明珠髙阳裔逺繁芳芷九日人生系紫萸君是慈君谁不颂新謡并入凤将鶵
　　
　　寿朱芹溪
　　
　　家住梁溪上门前野水回但知芹菜美不记桃花开渐老垂玄髪逢人倒緑醅年年春宴罢云里鹤飞来
　　
　　题一竹巻
　　
　　会心不在逺寄兴不在多寒窓一个竹岁晩奈君何日出凤飞来夜深龙化去无言一竿小托根得其处
　　
　　送陆文学北上应举（刘楚人陆曩以贡上太学孝子子也）
　　
　　马首春云片片繁送君北上帝城尊文齐二陆才人后家表三吴孝子门游向月宫新侣得贡升天府旧名存长安风物应如昨次第清朝好拜恩
　　
　　答刘子玄孝亷
　　
　　以我趋朝日逢君待诏年大名时辈避髙唱国人传往迹浮云散离心乱栁牵书来足慰藉犹隔孝廉船
　　
　　其二
　　
　　君昔罢公交车余寻下石渠云天不可望月旦近何如薄宦堪中隠明王好子虚殷勤卒大业青鬓莫令疎
　　
　　其三
　　
　　别来频岁换书到及春寒落月劳相忆因风劝强餐寸心国士尽端绮美人看廷荐吾惭汝儒冠何处弹
　　
　　寿李惠峯文学八十
　　
　　曽奏贤能不受官风云无意托髙翰犹龙自昔元尊李非虎人今未离磻老去江湖双屐逺醉来天地一杯寛长生何用求丹诀三月桃花岁岁看（诞辰在三月故云）
　　
　　朱竹
　　
　　亦是檀栾池上枝何縁殊色污胭脂轻阴却讶繁红藉劲节难随大綘移结实定为朱凤食腾空堪作赤龙骑多应血染湘妃泪赋客梁园总未知
　　
　　送朱郡理入贺万寿
　　
　　千里朝天羽骑催龙旗夹向殿门开中秋月过呈金镜大海潮生献玉杯呼彻嵩髙元老赞燕分宫禁近臣陪因君百拜瞻双阙曾是云霄侍从来
　　
　　少沂曾丈惠书云阁诗次韵酬之
　　
　　幽栖早与世情疎岂有才名耀石渠爽气自来支笏后玄心偏会报钟初髙天好去骑黄鹄大海何当钓白鱼彩笔劳君频问讯新诗已付赫蹏书
　　
　　和曾少沂泊舟緑萝庵韵
　　
　　明月蛾眉若个边怜君归思在秋先官程半借祇园树客梦长回栈道烟入眼花枝何冉冉留人燕子故翩翩终知沈陆成髙隠不羡金貂满座蝉
　　
　　送王大行起家北上
　　
　　杨栁尚堪折挂帆秋色过长悲读礼尽専对诵诗多拜阙仍持节趋朝及赐罗槎浮吾忆汝夜夜望星河
　　
　　赠田司榷
　　
　　弃繻君自少年人持节今看控大津河上帆樯千里色闗前草树万家春恰怜西望青山好可有东来紫气真归奏明光知不逺肯言精算尽商缗
　　
　　过成山人因赠
　　
　　席门君自揜乗兴一相过老去才名大人来问字多巷深秋草长城近午烟和贫贱闲身得无劳学醉歌
　　
　　湖心亭坐月
　　
　　湖心亭子里客到月初来杨栁秋先落芙蓉夜倒开醉疑凌袜去梦想弄珠回渺渺波千顷临流诗可裁
　　
　　大佛头寺
　　
　　香阁俯清泠禅扉静不扃云连天目紫山对佛头青雁聚秋成塔龙降昼聴经下来湖日晩飞磬杳冥冥
　　
　　西湖杨栁枝词
　　
　　西湖十月烟水平游船两两趂风轻不知春满桃花岸多少女郎连袂行
　　
　　西湖十月暖风吹游客乗船醉不辞日落波停山揜黛却怜西子罢籹时
　　
　　湖边无数古禅林尽是游人与布金日晩西山钟磬发随风逺近到湖心
　　
　　江南十月早寒催杨栁千条叶半摧闲杀六桥堤上路月明不见踏歌来
　　
　　清湖道中晓起即事
　　
　　早起看江色多愁雾雨侵水容清照鬓萍梗暗伤心旅食赍粮逺人家遶树深双鸥尔何意飞傍一浮沉
　　
　　江行
　　
　　风色挂帆好舟人倚棹歌江光如緑酒不饮奈君何树密全浮嶂鸥翻恰趂波此方居可卜吾欲问渔蓑
　　
　　其二
　　
　　不作南游计那知逺客情滩争水碓疾风迭布帆轻地势连闽越山容幻雨晴行行殊未巳烟树总前程
　　
　　其三
　　
　　遵江泛轻舸江浅挽仍推帆影流云度滩声骤雨来川原寒自澹钲鼔暮相催借问天边雁南飞几日回
　　
　　代内
　　
　　君昔游长安侬记长安路君今问闽天闽天何处度在家夏日短出门冬日长雨雪难预期谁为添衣裳
　　
　　答
　　
　　南行江水清不比渡黄河青山两厓间隠隠轻舟过去时挽逆流且喜东风便归来水应驶无风好放船
　　
　　旅懐
　　
　　不见闽天路依稀度越乡心将潮共折身与雁俱翔渐逺方言异多愁客鬓苍况逢桑梓暮回望思何长
　　
　　五月砧声
　　
　　清砧切切捣更残葵叶榴花不忍看昨夜潇湘风雨恶闺中五月已先寒
　　
　　日长无意理金徽夫婿从军不暂归闗塞路遥人最逺伤心五月捣寒衣
　　
　　暮砧声断火云收力尽深闺泪暗流谁道玉门寒信杳妾心何日不如秋
　　
　　题清湖主人壁
　　
　　溪浅不可渡山程问主人淹留愁雾雨飘泊动星辰岚气当楼入乡音逐路新吾生原旅寄■〈扌弃〉付酒家缗
　　
　　晓度仙霞岭闗
　　
　　仙霞古峻岭早起拂岩行地想留丹灶人疑到赤城闗寒飞鸟隔山晓宿云平闽海篮舆外苍茫逺度情
　　
　　哭施龙冈先生
　　
　　夫子持衡日吾生弱冠年品题千古遇文字万人传薄技惭知已明时失大贤茫茫白日暮何以问苍天
　　
　　其二
　　
　　太守来雄郡诸生满学宫论文多暇日为政美清风除目投荒逺伤心阅数穷潸然国士泪飘洒断云中
　　
　　其三
　　
　　诸侯能辟馆多士尽升堂会想如云盛恩思化雨香凄凉陵谷事辛苦黍禾场圣主新文治今看倍有光
　　
　　其四
　　
　　行服心何苦含哀罢食新生荣悲宦薄死孝慰从亲寝侍空长夜原扃不再春萧萧松栢路相向哭门人
　　
　　其五
　　
　　才大翻媒忌名髙却累身神龙元不世鬼蜮尔何人宰木枝应长残经业故贫流言空半白皎日对沾巾
　　
　　苦旱
　　
　　善病堪髙卧何当岁大祲云兴万户望露祷一人心有待疑天意无聊想陆沉祇忧鸡骨瘦何以厌桑林
　　
　　谢汪伯玉栁杯之赠二首
　　
　　黄玉深深贮紫霞美人将寄自天涯应知陶令门前栁好与闲人醉菊花
　　
　　河桥杨栁郁青青折尽长条送逺行剖得枯瘿仍佐酒阳闗一曲一伤情
　　
　　乌夜啼
　　
　　乌夜啼啼不足今年天旱无粟何处衔来哺母饥母饥母饥忍否看看月沉杨栁
　　
　　长干曲
　　
　　妾本长干女爱在长干住何事嫁商人愁风复愁雾与君返长干妾安君亦安十指百不难莫愁饥与寒
　　
　　赠李参军兄弟自凤阳弃官归四明
　　
　　挂冠何日返荆扉携手云林世所稀家在淮南搴桂去身同贺监乞湖归池塘梦是王孙草荷芰裁为隠士衣多少五陵裘马客秋风闲却钓鱼矶
　　
　　题季参知园
　　
　　未老能辞禄为园不出城石头攒树合湖水应潮生仙梵邻僧送春衣野客迎莺花新岁梦鸡黍来年情杯酒占星聚笙歌渡月明频过倘不厌吾亦薄浮荣
　　
　　遥和吴止庵侍御登登州蓬莱阁看海上月出
　　
　　君上蓬菜阁何如蹑五城霜威消蜃气月彩傍牕明贝阙层波隠琅璈半夜迎将无生羽翰汗漫友卢生
　　
　　其二
　　
　　仙人不可望君到即蓬莱月出巨鱼避天寒青鸟来波纹迎槛入斗柄拂檐回海晏登临见澄清赖上才
　　
　　送王自吾转运两淮
　　
　　早晩下扬州公除不可留到官心似水为客鬓先秋煑海功何巨看山兴易酬军储待盐筴辛苦为分忧
　　
　　送许素行游上谷（应萧大中丞之约也）
　　
　　酒催弦促鼔纷纷都下衣冠尽送君开府祇今能辟士出闗何以学从军牙门骑马春随猎玉帐论兵夜勒文檄罢幕中推上客一时才子正如云
　　
　　送徐仰亭学博调官易州
　　
　　士固各有志官何不可为传经且易水吾道况明时俗古悲歌壮堂春讲诵迟河阳花纵好桃李亦枝枝
　　
　　秋日史思善吴文仲二比部偶集斋中分得山字
　　
　　玉珂双并散朝班人识明光奏赋还春雪昨看华屋满秋风偏放白云闲佩将兰草香同握望得金茎渇共攀槖笔却怜违别久重来仍是忆青山
　　
　　寒夜管舍人顾文学过集分得删字
　　
　　芳岁不可驻逢君京洛间灯花照酒落诗草对人删霜月披林白风烟薄鬓斑相过慰寒色烂醉莫言还
　　
　　寒夜史吴二比部偶集联句
　　
　　偶尔逢休沐（孙）过从共举觞寒消鳷鹊雪（吴）暖吐狻猊香人以星为聚（史）官今鹭是行署怜花并入（孙）朝忆玉同锵露自分仙掌（吴）云仍隔故乡情真吴语剧（孙）愁絶楚歌狂剑拂霜华切（史）钩藏刻漏长薄帷微鉴月（吴）新律乍回阳吴（孙）温室梅先破（史）名轩枣故芳辖投期肯后（吴）簮合意难忘藻句骞鸾凤雄心典鹔鹴（史）乾坤容尔醉日月向谁忙（孙）
　　
　　送蒋明府调幕江藩
　　
　　拜恩随牒向天涯趋府回乡道路赊客久总怜芳草色官闲亦爱紫薇花行经秋水孤烟净坐对寒江落日斜腰下干将人自见丰城此去有张华
　　
　　和卓参军韵送陈邦珽判官忠州
　　
　　惜别仍为卜夜欢春郊那问漏声残身辞凤阙分符竹家傍渔矶忆钓竿层阁勒铭他日事横厓叱驭古人看薄游不少青云业倚醉无歌蜀道难
　　
　　谢管山人惠武夷茶
　　
　　病渇惟髙枕谁将茗叶分色余仙穴润香供隠人芬啜似飡丹露烹疑煑碧云清风北窓下忽见武夷君
　　
　　送禹江徐丈还海虞分得生字
　　
　　伏阙听残御栁莺望乡愁见白云生哀荣未舍先臣泪去住难为孝子情舆转繁花回夜梦马归芳草及春程登楼不醉人将别日出烟霏野树平
　　
　　送万仁甫都谏参政山东
　　
　　玉节朱衣下九重陛辞春散景阳钟东方骑拥星为使四岳官同岱是宗行部风云回缥缈放衙薇月伴从容保厘可道无难事十载天书对御封
　　
　　其二
　　
　　建鼔吹铙满路辉勋名三十似君稀掖垣人去仍焚草行省春归恰对薇旗转交龙揺海色门闲千骑驻晴晖令公香逺星辰隔几向朝班认旧衣
　　
　　赠管舍人御赐烛笔等物六首时丙戌新正二日王孝亷邸舍即席赋
　　
　　烛
　　
　　寳炬荧荧出上方小臣何幸借余光一从学士金莲送尔亦承恩正未央
　　
　　香
　　
　　口含鸡舌去朝天朝罢还携满袖烟更拜宫中龙脑赐人间初遍异香传
　　
　　墨
　　
　　淡墨曽携写御笺龙函今荷赐来鲜客卿敢问中山事点点璇霄绛露偏
　　
　　画扇
　　
　　彩扇含风禁里裁午时宣赐近臣催殷勤捧向同官看当直何人画得来
　　
　　五色丝绦
　　
　　佳节宫中降五丝宫衣结束彩相宜只因缕缕恩常在愿得年年奉玉墀
　　
　　笔
　　
　　赐出仙毫五色霞簮来常得侍金华因君试问临池意可似江淹梦里花
　　
　　送许山人自上谷还吴
　　
　　归路余春在青帆去渺茫桃花新涨浅杨栁古堤长水驿看云澹江亭贳酒香军城多燕乐明月逺相望
　　
　　其二
　　
　　塞曲闻应惯乡愁久自谙人行上谷路家住大江南水涩程难算离多酒易酣相逢折花别莫惜满头簮
　　
　　寄寿粤南金封君
　　
　　老垂白髪弄沧浪休沐人归自建章星现东方桃正熟凉生南海茘初香非熊不羡乗车去小凤重看吐诏翔家傍十洲仙路近一年花发一称觞
　　
　　送金舍人考绩暂归南海省觐
　　
　　拜恩书绩下彤闱却忆庭趋问彩衣冷局十年兼吏隠炎方五月去人稀船开建业回潮急路绕虔州落日微多少同行旧时彦伤心独自送君归
　　
　　江上迷渡
　　
　　江乡渺不极风雨况迷津自爱寻山径何妨问野人潮回愁欲暮草湿想余春敢有飘零色浮云客里身
　　
　　病中忧旱
　　
　　病兼忧卒歳旱岂为干封敢望观涛起何当抱瓮从支离应狗马变化或蛟龙天意犹难定东南百万供
　　
　　霜后见菊
　　
　　怪汝开何晩嗟余瘦颇同重阳已昨日数朶尚秋风彩艳微霜借香幽数月通寒英莫轻折留对病懐中
　　
　　送人还乡
　　
　　客久忽不乐曰归秋色深凶荒数口计迟暮百年心栁自河桥折花曾谷口寻朱弦莫中阕终曲为知音
　　
　　送王别驾还朝
　　
　　咨牧当熈代分忧得望郎让乡尊泰伯别驾美王祥为政追风采勤民感岁荒熏心周抚字蒿目到流亡摄印频行县弹琴不下堂人欢迟剖竹地辟尽栽棠几度劳输挽孤标见激昂检装僮仆笑占牍吏人忙清絶心如水恫深鬓欲霜下车饶擘画推毂动封章凤诏看将坠鹓班望独翔借恂愁父老攀辙百回狂
　　
　　赠周中丞召贰南司徒五十韵
　　
　　熙洽逢明后匡扶仗老臣専征雄斧钺独坐肃冠绅建社尊丰镐生神肖甫申践扬观徳业酝藉足天人博物张华志图经郭璞珍龙韬樽俎辨鸿寳枕书新文武经邦手安危许国身画江劳作镇比屋跂来巡下令军容改恢纮帝臬陈望风奔墨吏就日变黎民何物孤雏似翻同桀犬狺震惊陵庙逼骚动楚襄邻借箸应无敌提戈合有神指挥鱼鸟列面缚虎豺蹲露布裁丹笔宵衣慰紫宸殱魁分玉石赏士出金银警息潢池日欢回泽国春天疑未厌祸旱苦迫相因忍见中原坼愁看大海尘商歌激云汉雩舞畏星辰此际须安辑当机倍苦辛抚摩宣泽逺痛哭上章频禁掖中郎节恩波太府缗纷纶覃禹服浩荡极尧仁握斗心能运为霖事已真感时思献策咨瘼欲沾巾下上规田赋东南籍富贫租庸两税核积蓄九年臻疏凿勤沟洫闗河禀石钧河渠书井井会计録粼粼填阙师刘晏投壶慕祭遵减驺人化徳买犊俗还淳根本归盘石纲维挈要津一分寛是惠三尺法能伸道契当开泰功髙为拯屯度支新命重留守旧都亲万旅云屯壮千仓露积匀近闻忧发粟谁拟学投醇兵食由来急丰凶每不伦那堪怜拔距却忘起悬鹑求谤初传木思危等厝薪诏书耆老泣盐鐡大夫询乡月行逾迥民风语易颦鬓苍周闵恤心赤裕经纶诹野伤涂血登朝想抗鳞南邦空忆召河内不留怐厦覆叨帡庇庐居习隠沦若为瞻赤舄无处挽朱轮政化来鸣凤仪刑去画麟惟余岘首上终古斗嶙峋
　　
　　秋日送郑督使还朝席上分得风字
　　
　　赴阙及秋风秋筵落照中别看岐路易游忆曲江同财赋元邦计文章况国工民艰烦手疏归报大明宫
　　
　　九日张澄斋大参邀登锡山同诸公分得山字
　　
　　冠盖羣公集岩峦九日攀赐萸思汉殿落木怆秋山岁事凶荒后边尘陇坂间吾生尚鸡骨不醉鬓毛斑
　　
　　读杨大谏理荒疏有感
　　
　　十疏回天足雨霖传来一读一沾襟艰危旱后安邦计辛苦行边吁阙心恩到阳春回使节身归霄汉领朝簮皂囊更借筹边急闻说烽烟紫塞深
　　
　　白凤汀太学自颍过访梁溪临别赠之
　　
　　尔来秋未暮携酒翠微行酌此惠泉冷何如颍水清路遥秋落木节近想餐英抚景兼离思登临无限情
　　
　　送吴大之粤南省觐
　　
　　万里迎亲去扬帆不待秋白云游子意芳草故乡愁过岭猿啼切趋庭鲤对优彩衣棠树下为政见风流
　　
　　同张参知诸公登仙蠡墩相传范大夫拂衣处得人字
　　
　　出郭避尘鞅登台思古人扁舟一以去消尽五湖春酹石寒烟破穿林倦乌亲功成吾敢望倘许乞闲身
　　
　　自仙蠡入舟见菊花得南字
　　
　　十月尚秋色清潭菊影涵船香众客醉花品野人谙波动鸥鳬没天空鸿雁南平生岁寒意潦倒为君谈
　　
　　送魏锦衣恩斋礼玄岳
　　
　　桂岭篸宫宿上真玉书金字押星辰春帆片片焚香过尽是游仙访道人
　　
　　斋心稽首礼玄君帝阙天门度白云一自灵峰参玉韭不须重问五千人
　　
　　吕澄南邀赏樱园阻事践园樱已残
　　
　　不见珠林万树红数枝犹自缀丛丛果因后摘娇晴日客为迟来醉晩风莺讶啄残窥密叶花怜开尽感飞蓬殷勤野老明年约十八家村一棹通
　　
　　登君山望江
　　
　　岸花江草几回新十载曾游迹已陈坐迥诸天当落日闰逢三月尚余春潮从来往流终古世亦浮沉叹此身不见当年珠履客空劳彩笔醉词人
　　
　　寿张企楼
　　
　　雨余云白下轻鸥散髪沧江五月秋身健未须烦进杖心闲曾是学披裘共占胤子能髙户若个仙人不好楼续命恰余丝缕在年年开宴发庭榴
　　
　　送孙竹墟之贵溪兼讯姚心庭太守
　　
　　与君分手出重林五月江寒风雨深命驾自酬千里意披裘谁识一生心日长客路行堪拟云起千岩到可寻寄语休官姚太守避人今隔几青岑
　　
　　暑夜同沈飞霞山人携具朱虚谷舟中分得中字
　　
　　维舟傍野树嘉会几能同月逗层阴出溪回别港通持杯谈往日移夕欲当风共有云萍惜狂歌夜正中
　　
　　题紫蝴蝶花
　　
　　蝴蝶梦为花花开幻蝴蝶紫艳双纷翻香心不可拾
　　
　　答尹春寰真定守
　　
　　书传上谷雁来时落日中原慰所思守借一麾更重镇名髙三辅望襜帷忧边郡阁亲调饷懐古军城不废诗分虎画麟同日事使君身自系安危
　　
　　送梁学博罢官归泗州
　　
　　垂老去亦得为儒道固贫不逢歌巷伯相送怆门人讲罢苏湖日归余濠濮春休官事事好鱼鸟伴闲身
　　
　　次龚观察毅所忧旱且苦催科得雨志喜韵时西方有警
　　
　　征赋频年总不禁忍看云汉只轻阴孤城五月愁炊玉一夜千村慰雨金已办丝竿乗野水却防门巷阻秋霖洗兵天意犹难问聴说西师泪满襟
　　
　　读观察南归藁有赠
　　
　　汉廷循吏不如君渤海声名天下闻归路几人操白雪畏途从古叹浮云身疑去国非神武恩许移官故惠文才大可知推毂近羽书西塞正纷纷
　　
　　寿俞清庵博士八十
　　
　　传经两地领诸儒罢讲归来貌转臞桃李晩依台里柏（公门人官御史）桑麻老傍社中榆筏曽渡海观能定履惯登山醉不扶那羡磻溪后车载申公征驾待新蒲
　　
　　送骧宇顾丈按鹾河中
　　
　　绣衣雄斧简书催盐筴军须急上才骢步暂劳衔命去虎形争待献功来传飞秋色严霜度台俯河流底柱回体国忧边今日事贤良新议属君裁
　　
　　送费参军赴兰州
　　
　　警急金城路烽烟接夏州送君愁落日诸将迫防秋破敌辕门誓论兵虎帐筹临流懐慷慨结束有吴钩
　　
　　题渔溪图
　　
　　放艇垂竿狎钓徒春流千顷荡蘼芜不知杨子江头路也许羊裘物色无
　　
　　舟行得游字
　　
　　病眼豁遐瞩素心酬薄游川原如往日风气尚余秋农获知天意军兴费主忧江湖倘无恙吾计足扁舟
　　
　　和韵送王大归石沙旧隠
　　
　　尔祖乗骢去家山榛莽中萧条归旧业门巷想清风乔木留残柏孤踪息转蓬悠哉此避世人或拟墙东
　　
　　寿李逺沙八十
　　
　　腊暖江清弄野烟四朝身老鬓犹玄度闗早识真人气钓渭今同尚父年丛桂两山供拄笏梅花千树傍开筵谁言除夕当明夕柏酒春风岁岁传
　　
　　题王母图寿浦母七十
　　
　　曾看东海几生尘寿母临觞白髪新蓂叶恰余三十日（诞辰在正月晦）桃花才换六千春宫歌宴喜疑闻鲁台筑怀清不羡秦三凤一时看比翼天书青鸟下来频
　　
　　旅宿即事
　　
　　风雨河流急维舟意若何岸崩人住少野泊客愁多宦迹歌行路乡心指逝波江南此三月烟景借渔蓑
　　
　　黄河阻风
　　
　　黄河建瓴势溯舟良独难况此春风颠奔流吼髙滩蛟龙怒相攫乌雀戢其翰孤帆两岸絶长空浩漫漫所以去复止端居不敢安翻思昨日程晴霭排青峦篷底坐对之行穏心何寛因之得宦道拙巧同一观
　　
　　三义祠
　　
　　古城曽不见祠宇大河阴邂逅君臣契艰危战斗心神来铁马动祚去赤龙吟结义当年事英灵直到今
　　
　　古城初见花
　　
　　曲河西上动经旬只见流沙不见春何处桃花媚村落艳阳怜杀往来人
　　
　　沁方初见月
　　
　　自从扬斾出青林愁雨愁风驿路心今夜河流看月出流波千顷尽浮金
　　
　　下邳初见山
　　
　　好山晴日片帆移忽似江南春泛时但得蓬窓当对此不妨官舫去迟迟
　　
　　舟行限帆字
　　
　　画舫压春帆春深换客衫流波回迭鼓逺翠落千岩草暗青湖合鱼翻白鸟衔官程行自稳不问路仙凡
　　
　　张湫晓发
　　
　　官程候晓发川栁拂船低雨过防新涨烟开辨古堤莺花看逼夏鸡犬欲闻齐多少征人梦萋萋草色迷
　　
　　郊寺送华舍人芝台奉使西塞还乡
　　
　　城阴花木隠禅扃系马人看使节停转饷已窥秦塞紫行山犹指蓟门青交情梦里占离合世事尊前感醉醒惆怅风萍不蹔住乡心今夜逐寒星
　　
　　送如空游五台
　　
　　离垢尔何着情亲予意伤辞天去辇毂皈佛向清凉戴笠闗云白闻钟岭树苍家山亦凈土相劝早还乡
　　
　　送王弘所南还
　　
　　独客惨不乐曰归秋色深白云游子意青鬓选人心候雁征同宿寒花去可簮天涯兼岁晏吾亦想中林
　　
　　送乔二尹之任
　　
　　不腆一山城分忧借此行枳栖百里寄棠荫万家情问俗应心苦闻泉想政清丞哉去何负儒术本知名
　　
　　赠冯太史琢庵归省
　　
　　氷衔刚署领簮裾诏许宁亲下石渠过里殊荣看拥传趋庭新庆傍悬舆经曽旃厦勤翻后彩是金绯赐着初知道乗春瓯卜近亲承温语在仙居
　　
　　陈穉登太学闻得孙有赠
　　
　　南来君是客中身聴说生孙傍小春兰桂乍怜重茁日桑蓬偏慰逺游人囊携寳剑传堪永代产明珠业不贫朋好两家看再世可能星聚比荀陈
　　
　　巴蜀杨方伯过里为其尊公寿
　　
　　花诰重宣捧陛聴髙贤永夏及趋庭南山酒献官为岳益部人占寿是星彩服舞看双鹤白玄文传识一牛青巴江雪浪年年曲似祝长生抱竹垧
　　
　　寿薛封君
　　
　　不赴公交车慕草玄一经仍付后人贤薛公自爱浆家隠居士今传洛社仙花满碧鸡衔诰日霜回骢马奉觞年昆明万里重霄隔老去翻疑雨露偏
　　
　　和大宗伯罗公瑞雪应祈之作次韵
　　
　　南宫斋夜切星辰周阙依稀谒五神精白应祈占岁瑞穹苍孚格见皇仁凝同玉露迷仙掌舞学琼花点相茵一自上公歌郢后国中谁解和阳春
　　
　　和少宗伯刘公赍勅入朝遇雪次韵
　　
　　曙光寒色净霏微五位深垂想舜衣灏气千门浮御苑春晖一夜满皇畿官梅绰约芬华省禁树苍茫映粉闱诏许布新元会近欲因天瑞纪龙飞
　　
　　赠谭开府年兄省觐
　　
　　主恩家庆傍潘舆介寿人归秉钺初蜀道天遥驱阪驭楚乡春暖馔江鱼金花诰簇云霞色玉树庭森雨露余却想髙贤会耆艾簮裾词赋美璠玙
　　
　　题秋海棠巻
　　
　　春艳睡不足秋娇翻靓籹西宫亦天露何必醉沉香
　　
　　赠李侍御尊公七袠
　　
　　白髪沧江上三朝百岁人花间留胜事李下识前身经术髙贤嗣才名弱齿臻匣尊鸾诰重庭舞豸袍新玉杖初传赐瑶巵不记巡蟠桃呈永日霜橘荫余春暮景鸥盟固仙龄鹤算均犹闻颂嵩岳欢动两河民
　　
　　题孙学博行状册
　　
　　宫墙不可望桃李自依依遗行儿能次髙风世所师青毡留讲席黄绢待丰碑万里门人泪春云想绛帷
　　
　　夏夜坐月得公字
　　
　　凉月空庭得清尊此夕同行觞佳节后坐客大江东避暑思袁绍登楼想庾公相逢各意气君莫叹飘蓬
　　
　　长安道
　　
　　长安道道上行人多五侯七贵纷相过黄金绾印青丝緺长安道道上行人少满眼风波平地来对面山川尚心好人来人去不相知骋智争名无尽期可怜头白不醒悟只说天西蜀道危
　　
　　送沈复吾署教泰州
　　
　　不去公交车籍聊为捧檄行鱼盐通故国桃李艳春城扬子传经渡门人载酒迎朋来看胜事片玉久知名
　　
　　送钱襟泉署教滁阳
　　
　　紫阙衔恩日青毡抗席初乡心寛陟屺山色秀环滁亭古登临外堂春讲诵余湘灵千载事华服兆三鱼
　　
　　和彭文学翼庵郊居对雪限灯字
　　
　　客况孤云薄禅心片雪澄去移东郭履吟傍上方灯路自青门近杯应白社憎可能抛世鞅与尔聴三乗
　　
　　陵祀途次作
　　
　　行役及春晴春迟栁乍萦青峦拄汉出紫甸荡云平车马通驰道桥陵控上京金瓯万年胜垂拱见时清
　　
　　赠华上林中宇二絶句
　　
　　拜得新衔隶上林春风管领夹城深柏梁一自词臣集应制荣华直到今
　　
　　赀郎何必汉长卿汝亦凌云擅大名莫以清时无狗监几人曽听上林莺
　　
　　送彭翼庵博士之官昆山
　　
　　一毡随牒领青衿儒行才名众所钦故国江东山似绣诸生门下玉为林玄亭载酒朋来乐绛帐传经老去心荐祢何人惭启事弹琴空自说知音
　　
　　夏月同诸子集管舍人新居得欢字
　　
　　卜筑成新趣招邀足旧欢羣英盛璀璨孤秀出琅玕令节将县艾同心总佩兰看云思结夏歌雪觉生寒席换情弥洽杯深意未阑薄游无不可词客满长安
　　
　　次韵赠黄琴士
　　
　　春色闭门深囊琴客解寻朱弦还古调白雪几知音空外寒泉响天涯芳草心相期弄岩月吾已谢朝簮
　　
　　题紫宸宣对册赠管建初舍人
　　
　　少年天子白衣臣特旨传呼上殿频手冩山河盘日月魂揺宫阙动星辰一时彩笔空当代平地青云致此身我亦彤墀曾对字下帘容易望龙鳞
　　
　　待命有述
　　
　　弃置元吾道淹留自主恩避人经伏腊羁旅信乾坤抚枕沧洲近开帘緑雨繁迟迟去亦得二纪傍金门
　　
　　清源舟中锺方吉诸君追送因赋
　　
　　肯惜归帆憩频呼别酒斟浮云客子梦落日故人心岸树纷秋色河流杂梵音无官到处好不待住中林
　　
　　为郭希所赠公赋
　　
　　中丞嘉绩在潇湘帝以趋庭美义方人比林宗归式谷天生召伯付甘棠诰传北阙双龙舞仙去重湖九鲤翔共道至尊优独坐芝原遥夜动辉光
　　
　　边南亭太守考绩
　　
　　三年书绩半桑麻领郡风流帝所嘉名髙汉室二千石歌遍江城十万家到日青郊纷跨竹从天紫诰烂生花九卿特召寻常事只许棠阴处处遮
　　
　　赠沈禹门先生
　　
　　才名蚤岁似相如白髪青衫老著书门对五湖髙士宅家留八咏隠侯居闲情落月酣歌外世事浮云感慨余着屐便思随杖屦挂冠吾亦解银鱼
　　
　　吴江夜泊
　　
　　津亭晩泊客心孤暝色山光乍有无水郭帆樯依雁鹜人家灯火乱菰蒲天寒雪霰窥双鬓岁晏烟波隔五湖城里歌钟知几处锦堂华烛醉毡毺
　　
　　光福寺看梅雨回泊印玉山
　　
　　山上梅花湖上舟雨中楼阁镜中浮苍茫自爱回桡住潦倒何妨载酒游莺语不闻春半去云容多幻晩全收移家便欲谋渔父衰鬓闲心傍野鸥
　　
　　游玄墓山
　　
　　古路危梯石径悬空王台殿俯诸天灯明震泽千波浄香供梅花万树鲜鹫岭尚传持世法龙碑犹记赐诗年登临未尽尘心断欲上绳床问四禅
　　
　　雨泊用兼字十六句
　　
　　着履飞扬甚维舟信宿淹山寒花黯黯湖白雨纎纎沾湿春光度羁栖客思添天应芳赏妬人岂胜游兼去住惭鸥乐阴晴付鸟占愁来衣带缓欢动酒杯严信使遥能待吟情晩不嫌何当出红日香雪乱青帘
　　
　　游梅潭东西诸山
　　
　　絶岭沿湖度笋舆轻阴浮翠雨晴初千林香雪重重破一路仙云片片舒渐老春心游转王催人霜鬓映全疎岁寒薄有菟裘计欲乞孤芳傍绮疏
　　
　　夏日穉登元穆诸丈过山堂小集得三字
　　
　　六月林亭伏日三客来新故坐相参深杯髙燕疑河朔修竹清川想渭南动地繁阴云物变映山残照雨丝含五湖渐有扁舟兴秋到澄波浄蔚蓝
　　
　　赵令公考绩
　　
　　三年嘉绩美菰芦为政风流与众殊花满河阳辉墨绶珠来南海映氷壶春和问俗频飞盖月朔朝天几下鳬不腆山城十万户何人不颂雉将雏
　　
　　吴司理考绩
　　
　　朱衣丹笔照金昌四海声华自楚张郢曲乍传飞白雪吴钩新试肃清霜泣车下泽来鸿雁集佩天池待凤皇共道政成人作颂采芳多挹芷兰香
　　
　　邵司理考绩
　　
　　五夜金科手自翻青春丹笔几平反庭惊老吏年殊少郡有神君下不寃召伯甘棠荣满路于公驷马俨髙门齐天戴日闻舆诵凤诰鸾书见主恩
　　
　　寿吴仰玄（诞在元夕）
　　
　　草玄亭子白云闗心与岩花谷鸟闲第五名尊骠骑上于陵身老桔槔闲春祠太乙逢初度昼炼青阳得大还白日飞翰容易见铜官玉女本仙山
　　
　　送西僧妙智上人之峨嵋
　　
　　来从西域去西川来去从参不住禅却笑东林松树子风枝转换也年年
　　
　　送谈冏簿
　　
　　离筵歌管动朱旄落日风烟暗寳刀送客不禁攀弱栁还朝应及荐樱桃时危勲业空麟阁年少才名自马曹老我长林羣鹿豕几回吟望五云髙
　　
　　秋夜与林若抚即席赋得回字
　　
　　秋色空堂暮商歌醉几回西风响众壑北斗下深杯世路多荆棘人才半草莱沉冥无不可衰飒暗中催
　　
　　对菊得诗字与若抚同赋
　　
　　秋堂静黯黯霜菊粲枝枝有客狂能就无官醉不辞餐英嗟物换簮艳觉颜衰篱落风流在长歌彭泽诗
　　
　　赠若抚
　　
　　异县能相过新知好共论五言今大厯十日古平原抱瑟难谐俗懐珠拟报恩少年饶美业看汝剧飞翻
　　
　　赠吴云庵
　　
　　辞家逺作采真行踪迹三年滞一城袖有青囊山鬼避方余金匮市儿迎姓名尚许寰中识妻子何妨谷口耕待得丹成生羽翰白云黄鹤望吹笙
　　
　　赠吕布衣
　　
　　老随萍叶泛沧洲曾佐莲花幕里筹上坐谈兵空日月名山采药自春秋岳楼几醉仙人酒齐舍休弹剑客缑不以时违思辟谷帷臣亦伴赤松游
　　
　　送钱匡庐还徳清
　　
　　孤云不信客中贫緑绮携将苕水春却怪年来频禁酒匡山白社识前身
　　
　　九龙夭矫送归航载得寒泉是槖装家近吴兴明月峡将泉煑茗一春香
　　
　　梁溪君住一年无半傍僧寮半酒徒归去不縁愁岁晏梅花消息在西湖
　　
　　瘦骨闲心野鹤形寒烟逺水去亭亭莺花不负春来约同买湖船上洞庭
　　
　　夏日严侍御邀同王典客万中丞王太学诸公饮其东郭别业
　　
　　郊扃卜筑带沧浪载酒邀欢朱夏长农事解占梅雨近客懐偏趂竹风凉遥山影塔看疑并华月浮舟醉不妨只恐青骢催赴阙空林猿鹤怨秋霜
　　
　　秋日同王典客顾孙二太学暨诸亲故游眺蓉湖庄二太学有作余亦嗣响
　　
　　秋原弭棹白云凉剰石欹桐尚此堂一壑烟霏非旧主千秋风日自吾乡芙蓉不断青湖色薜茘曾萦锦砌香为惜兴衰人尽醉可堪渔笛送残阳
　　
　　张去华自华塘过访山堂留酌分得间字
　　
　　春明一相失匹马傍谁还才岂三吴尽名堪二陆间入门髙紫气把酒落青山世路君应见孤云好闭闗
　　
　　题刘勲胄庐墓册（时由青田卜居毘陵遂塟其母）
　　
　　移家初定揜慈闱忍听人歌薤露晞哭向空山迷夜月梦回孤垄暗春晖血枯白日凄残彩肠絶终天咽断机共道象贤还死孝风前双吊鹤来飞
　　
　　同万中丞过华孝亷园看五色葵花
　　
　　葵开五色锦成行照映琅玕出粉墙激水调氷山阁午围碁吹管夏堂凉共推暑饮追河朔不减春游似洛阳度尽新词人未散无官真以醉为乡
　　
　　寿某夫人五十
　　
　　方岳朝天日中闱介寿年莺迁上林后燕喜北堂前偕老才称艾余春转觉妍帝颁鸾阁诰人咏鹊巢篇女史镌银管仙姝捧玳筵蓂开逢半百桃喜兆三千台宿初临婺坤仪雅配干恩华兼鹤算一品髪犹玄
　　
　　顾麟洲七十
　　
　　有官不谒建章宫垂老人钦片玉同麟趾向歌公子瑞虎头争羡旧家风星临华室凉初动月度髙城宴未终明发小山看桂树天香仙露一丛丛
　　
　　题衡泌园册
　　
　　为园岭下白云深岭下花开香满林人去函闗余紫气地邻韶石足清音姓名久落先贤传堂构难忘孝子心遥夜衡门空入梦汉廷春色引朝簮
　　
　　王华云太学应赵明府聘校唐诗类苑还海上赠之
　　
　　李唐盛词赋作者总如云雅道千秋擅王风一代闻网罗心独苦雠校力何勤白雪名家尽青藜秘阁分删诗尊圣轨观乐仰前芬重客非闗令宗工解属君艺林开寳藏骚垒勒元勲书就沧洲去清尊忆论文
　　
　　舟中漫兴
　　
　　客去渺何许遥空野屿浮讵乗新涨发不为好山留黍馌孤村午松醪五月秋哀蝉响髙树寥落一维舟
　　
　　其二
　　
　　彩鹢去仍还青林许共攀愁翻因止酒病不碍登山古寺苍藤路飞泉白石湾何妨住十日与尔听潺湲
　　
　　刘山人送牡丹
　　
　　匹马层氷淮上来名花相赠与亲栽东风十日看将近遮莫三春烂熳开
　　
　　嫩梗泥封不怕寒移来新傍石阑干丹葩緑叶闗心待翠幕金尊着意看
　　
　　嘉名一一署周藩黄紫还谁数洛阳秀色定知夸絶代此花真不媿花王
　　
　　异种传来百寳装花开应不比寻常春城定惹游人看泼却新醅满瓮香
　　
　　赠倪相士
　　
　　几载春风别上林逍遥吾已入山深凭君照胆玄经在未必能窥野鹤心
　　
　　送沈孝亷试礼闱
　　
　　不乏东南美如君弱冠稀人今夸玉树名已动朱衣朔雪飘征路文星指禁闱春风上林日骑马看芳菲
　　
　　送王弘所典客还朝
　　
　　依然青鬓好去理旧朝簮驿路逢朱夏征车带緑阴传呼三殿直临御万方心山海看难既遥遥听徳音
　　
　　初入古希会
　　
　　髙会何人许盍簮忘年偏喜荷招寻敢方涑水跻耆俊窃比山涛在竹林投老总迷霄汉梦得闲同矢岁寒心从今杖履追陪数谷鸟溪花几醉吟
　　
　　夏孟黄思庵太府社集城西别业得寒字
　　
　　密林长夏集衣冠洛社风流异代看鸳序人归曽不晩鸥盟老去许谁寒山连睥睨青临阁水带檀栾浄倚栏尽日从容文酒乐冥冥天外托飞翰
　　
　　夏五施励庵同乡社集得吴字
　　
　　一雨郊原万品苏微寒五月动髙梧节临荐黍犹传楚客为思莼已到吴蜡屐共穿花外径雕盘从出竹间厨淹留不惜呼灯坐空谷低回咏白驹
　　
　　又和醒字
　　
　　不见龙山九点青层云挟雨昼冥冥黄苏麦穗骄翻垄红濯榴花艳舞庭息驾此身元泛泛投簮双鬓任星星休嗟吊屈明朝事潦倒无心任醉醒
　　
　　寄沈祁阳复吾
　　
　　徼邑带南荆髙才绾绶行岳云扶舄上湘水应琴声垒堞初驯雉栽花欲啭莺政成看驿召黼扆早书名
　　
　　题曹太守三游册
　　
　　一麾抛却老江门蜡屐兰桡选胜繁白社寻僧翻贝叶青天呼酒嗽云根诗题絶壑人间诵迹傍浮沤物外论我欲从之巴水阔几回搔首望仙源
　　
　　寿髙临溪
　　
　　掷却官荣老岁华门前新系使星槎琼花看去惟扬子玉树生来似谢家物色磻溪身正健乡心汾水梦还赊闲云坐阅沧桑遍白髪秋筵进紫霞
　　
　　送华别驾之旴江
　　
　　黄绶新萦满路辉风流半刺似君稀冈传华子来仙吏人比王祥到海沂问俗定纡花外驾思家应梦竹间扉分携无限沧洲意月白江空彩鹢飞
　　
　　寿王荆翁相公
　　
　　三朝耆徳帝王师七十闲身海岳姿行地神仙元勇退格天勲业自勤施筹行羣策三垂偃国巩孤忠九庙知事定商岩芝转秀人归緑野昼偏迟温纶隔岁优存后茂算清秋诞降时曦景东山绥福履祥光南极接台司安危直是闗皇室衰健还应觇裔夷袖手奈违调鼎梦察眉谁任改弦为共仪阙下编蒲召未稳丘中辟谷期龙马精神逾少壮凤麟毛趾况英竒魁名符劵承能巧相业箕裘嗣不疑世笃曽闻周鲁旧衮衣前后拜彤墀
　　
　　寿申瑶翁相师（有序）
　　
　　相师以八月十有六日寿届七旬体固神王朝野胥庆皋桑梓晚进夙厕词苑猥蒙盼睐久荷陶甄兹伏林莽欣逢初度谨赋七言近体四首爰因扫舍以佐称觞极知不工聊展私忭云尔
　　
　　黄扉请老十年前緑野秋清寿酒传帝以闵劳优宰执人于勇退识神仙三朝耆旧元名世一代勲猷自格天望起苍生同此日相麻霄汉听重宣
　　
　　其二
　　
　　岳降生申事已竒嵩呼况接万年期共言丞相当朝日偏荷君王赐寿巵明月似悬金鉴在流虹遥拜衮衣垂定知终宴东山夜清梦如闻湛露诗
　　
　　其三
　　
　　曽闻优诏自天来帝为升储宠上台密疏向关宗社计孤忠肯受外廷猜赤松老伴留侯谢丛桂闲同隠士裁卿月临阶人献寿应知茂苑即蓬莱
　　
　　其四
　　
　　一从上相下师垣太息中官拥使旛宣索已闻穷岭海转移谁为正乾坤天扶遗老身仍健人比耆英望愈尊调鼎更弦须旧徳辗蒲加璧待新恩
　　
　　夏日小园社集分得公字
　　
　　菟裘聊此地五栁宅堪同潇洒余孤赏过从有数公疎帘全却暑曲沼自生风坐看梧桐晚盈盈月上东
　　
　　又得携字
　　
　　避暑玉壶携探竒石磴跻林堪六月息人可七贤齐竹翠迎风细松阴避日低云霓闵农望一诵渰凄凄
　　
　　秋仲龚方伯旷适园社集蜀客雷樵阳全真适至分得先字
　　
　　蒲栁怯秋先秋风水郭偏过从乗暇日揺落感流年尊俎同人乐烟霞静者縁暮颜疑可驻野客坐谈玄
　　
　　又得萧字
　　
　　水槛秋逾浄晴郊暑未消露荷仍的的风叶自萧萧对酒宜疎豁参玄契泬寥城头暮吹笛疑有列仙招
　　
　　送吴求峰徙官合州
　　
　　西去休歌蜀道难太行曽已歴■〈山赞〉岏恩深故许仍分竹才大何妨暂徙官城下双江通锦浪花间五马度金鞍行春问俗欢循吏为政风流汉代看
　　
　　湖上兴福寺
　　
　　入寺怜幽絶呼尊坐郁盘共贪佛日好不畏松风寒稚子收山果残僧供野餐犹云涧道古停策暝中看
　　
　　髙峰坞卧佛寺
　　
　　佛卧空山久僧闲白日长予方狎湖海尔却疲津梁地僻游难到禅栖世可忘谁知此峯外髙浪杳茫茫
　　
　　送华本素之官新郑
　　
　　茂宰名家子堤封古国都少年初带印春日早登途芳甸栽花易流风赠药殊懐贤想遗爱下马醉清酤
　　
　　送王宜兴赴阙
　　
　　山县栽花春满城召除郎位属春卿双鳬旧识朝天去匹马今为谒帝行候晓含香兰殿迥深宵起草月阶明仙曹十载曽分席几听尚书曳履声
　　
　　题祝山人寄亭
　　
　　草玄人已去天地此空亭老悟生如寄狂疑醉不醒名题髙士传光失少微星犹有寒山色依然为尔青
　　
　　题杨五川观察遗墨
　　
　　人间曽见署书竒蠧巻残笺复此诗想象兰台供奉日风流文采更输谁
　　
　　其二
　　
　　六十年来片墨新品题珍重惜词人不知万巻楼空后多少珠玑委路尘
　　
　　新正十一日施冏卿宅社集次龚方伯韵
　　
　　云黯春城夜悬灯定几家光揺十蓂叶焰吐九枝花簮盍星初聚杯深雨亦嘉白头思稚齿迭鼓月中挝
　　
　　黄太守宅社集余以疡发不赴时梅渐放
　　
　　常年怕花落今夕愁花开借问尔何意支离断举杯昼眠贪拥被春望羡登台不分枝头玉东风故故催
　　
　　大玄曹尊师雷樵仙道侣也来游梁溪客万中丞所出册子索题余病中赋赠
　　
　　青城樵子今何之尔却东游到海湄浮云来往亦恒事白日修持知者谁梁溪昔有吴先生明阳洞中餐玉英丹炉药臼至今在夜半山中捣月明一从骑鹤上升去真人之箓传其名尔来度人亦访友望见峰头紫气否芝术经春谷口生蓬莱晃日人间有赤书金简世多讹竹杖芒鞋奈尔何不惜真诠扶病骨掉头携手入烟萝
　　
　　晦日龚方伯社集看梅城南余病不赴
　　
　　花满横塘雪满枝乐游争趂早春时香山老识风流并庾岭人疑月落迟欢剧定知频进酒兴来谁拟独吟诗生怜病骨偏消瘦愁听髙楼玉笛吹
　　
　　春仲毅翁方伯邀同顾太府贾观察吴光禄沈大令钱转运严侍御盛陆二山人城南看梅及暝悬灯树间絶胜时余病起
　　
　　瑶林绰约雪千株病起追欢兴未孤二月春风何逊阁半■〈土幻〉斜日辋川图城头列岫排青玉花底繁灯涌夜珠不惜深杯酬胜赏支离衰骨媿人扶
　　
　　送陈别驾擢台幕
　　
　　黄纸除书下九天康邦功已海圻传争看父老攀辕日正及君王易辙年陌上海棠春雨后台中列栢庆云边恩华此去纲维地彩鹢凌江望若仙
　　
　　春仲风雨雪寒甚同黄伯传作分得窥字
　　
　　冷雨挟风紧昨暄春日迟物情应似此天意总难窥转忆冬晴好差怜午雪垂君看落梅处不醉复何为
　　
　　范东生戚不磷见访留饮玉兰花下限悬字
　　
　　二妙同心者重逢叹来年清言坐花下皎皎似相怜白雪含风舞瑶林嵌石悬酒香君且住休负艳阳天
　　
　　春仲六日同黄伯传王元穆诸君山游晚观锡山塔灯纪兴
　　
　　五里山城一水通布帆无恙信东风何年松老翠欲滴几树梅残粉未空月吐寺门窥鬓白灯围峰塔影波红病余此度纔乗兴半惜春违伏枕中
　　
　　同沈明府顾文学冯茂才诸君泛莲蓉湖看香船灯时与锡山塔灯相望因赋
　　
　　朝玄旧侣集艨艟灯火春湖乱水蓉寳蜡熏天香袅袅星桥连岸影重重遥光闪塔欺灵鹫沸焰波翻骇烛龙钲鼔喧阗人半醉大江西望是篸峰
　　
　　贾弘庵观察山园社集玉兰花下得南字
　　
　　莺花二月满江南选胜开尊此地堪九畹飘香分映玉羣峯舞黛对抽簮横塘鼔吹喧游棹上界钟声礼法龛人醉瑶林归路晩还携茗椀试甘泉
　　
　　春游即事
　　
　　春山携屐蹑云层花气晴丝暖欲烝藉草涧边红袖女疏泉竹下翠微僧川原万顷看回合陵谷千年感废兴沾醉不辞归棹晩数声长笛月初升
　　
　　小园社集主宾凡八人是日雨分得衫字
　　
　　焚鱼早署碧山衔舞鹤疑开滴水嵒洞有桃花能自发门多芳草不教芟春风旧巷宜初服昼雨深堂黯客衫坐列八公惟此会淮南诗赋满瑶函
　　
　　答周元孚尚寳
　　
　　旧识行边使曾烦尚玺臣一为万里客老却半生身皓日孤懐耿荒烟泪眼亲颇闻新雨露沾洒到流人
　　
　　其二
　　
　　谪宦尔何久休官我不迟虽然千里隔肯负百年期世态江河异闲身日月私白云如可赠亦足慰相思
　　
　　其三
　　
　　书来云梦泽问我五湖波浩渺同明月差池隔绛河辟畦分雨竹结屋带烟萝东下江风便扬帆试一过
　　
　　送陈猷甫还麻城君以瞽废
　　
　　乐府张司业登楼王仲宣病怜新曲好贫恋客居便天岂摧才士人应识寓贤暂还仍逺适别尔怅江烟
　　
　　清明日送冯贞白仪部奉使还朝
　　
　　折栁偏逢插栁辰猗兰歌向握兰人金尊别酒三千里竹箭才名二十春蓟阙风烟驰傅入尧天日月转圜新南宫旧席鹓鸾地老媿清班珥笔身
　　
　　榆林杜日章都护自署三教逸史索赠
　　
　　词场军垒万夫雄舞剑称诗絶代工緑鬓雅闻豪举遂玄心早悟世縁空新题秘记传三教共识前身并陆通莫向人间逃姓字燕然终拟勒元功
　　
　　寄章都护四首
　　
　　灼然看玉举风度想伊人不信千秋业今归百战身才名髙倚马雅意薄圗麟谈笑西斋夕尊前断塞尘
　　
　　右题玉举斋
　　
　　公子敬爱客尚书期奈何华灯灿甲馆绮席明银河车辖每投井羽觞还促波空传孟尝侠弹铗有悲歌
　　
　　右题投辖馆
　　
　　为园驻烟景人道小江南不乏禽鱼趣兼之树石参边春花自发泉古酒同甘径造那能得逢君竹下谈
　　
　　右题烟驾园
　　
　　玉塞去天遥花仍杜曲娇角巾私第日干羽圣人朝门已施行马家元擅插貂颇闻求宿将君拟霍嫖姚
　　
　　右题城南别业
　　
　　寿袁睎我方伯尊翁
　　
　　汝南月旦数诸袁葢世风标尔自尊向以文章雄郡国不将纶綍傲丘樊微吟花影春萦社半醉江声夜到门共指衡山堪献寿郎君新此建朱旛
　　
　　黄思老宅集社分得丝字
　　
　　春城社散已经时夏日寻盟对雨宜似洒山阳思旧泪（叹吴光禄也）未知河朔纳凉期层阴欲堕侵单袷重午纔过恋五丝光景易流人易老相逢沉饮不须辞
　　
　　送顾少玄太学逰淮阳
　　
　　曾闻五月惯披裘底事冲炎赋逺逰岂为淮南招隐士生怜河朔客诸侯甘罗城古秦云杳漂母祠空楚水流日晩烟萝相送出片帆江岸去悠悠
　　
　　六月六日大雷雨贾弘老东第新成社集得烝字
　　
　　治第新成锦树层况逢雷雨破炎烝翻惊燕雀愁相失似挟蛟龙怒欲腾几道西山银泻瀑一时南畆緑低塍醉余便逐鸥羣去水涨潮平暮可罾
　　
　　龚毅老南园社集赏佛桑花荷花各咏七言近体一首
　　
　　仙艳谁从岭外移柔条六月缀花竒蒸霞定压祇园树浴日疑分碧海枝朱槿差堪窥色相（谱云花如朱槿）石榴那敢斗容姿寄言陌上提筐女莫误春风摘叶时
　　
　　右佛桑花
　　
　　莲叶平池花乱开桥通宛转水潆洄艳呈朝采迷籹镜香咽凉飔度酒杯太液似闻妃子笑若耶不见美人来行歌翻罢江南曲秋老衣裳好共裁
　　
　　右荷花
　　
　　七月七日顾云山太守园亭社集酷暑日下舂而散因赋
　　
　　午暑不可耐那能须夕凉空思片雨集怕见双星翔觞罢日将阁客归河未梁问何慵乞巧儿女笑牵裳
　　
　　赠通州守张聚征
　　
　　身都千骑领东方海国行春满路光人自楚材来郢上名同汉吏起渔阳重歌麦垄双岐似旧憩棠阴百里强共道下车偏得岁却愁天阙去含香
　　
　　赠顾武陵有感其兄少司马公
　　
　　身堪拥褐老心与流云期骠骑名何减虎头人自竒彩毫知转健斑鬓尚如斯几度山阳泪看君欲暗垂
　　
　　赠陈封翁全庵
　　
　　早将踪迹寄烟霞燕翼经传众所夸令子今为单父宰贤人曽聚太丘家玄湖九里仙源近紫诰双龙帝宠奢自是得全偏得福野夫何处望声华
　　
　　送曾吴县
　　
　　讼庭芳草傍吴宫驿路征车辑玉同枫陛天髙朝正月花封人逺待春风三年绩最讴歌外万岁声长拜舞中燕罢阁门催转对为陈民力尽江东
　　
　　丙午十一月内侄张世卿茂才宅桂花盛开因赋
　　
　　老桂飘香晚更竒重开不怕朔风吹请看璧月临长至可让中秋午夜时
　　
　　一种天香学士家栽时尔祖侍金华不縁孙子重攀折那得寒堂再作花
　　
　　寿张亷水
　　
　　烟霞曽共列仙期名姓何妨女子知身着布衣行侠逺肘悬金盒贮方竒闲时采药腰镰去醉里看花荷锸随鸿术自来侔宰相白头不羡梦非螭
　　
　　寿丁吏部母（丁闽人）
　　
　　板舆亲御下天阊宫锦莱衣舞未央家近三山桃正熟筵开八月桂初香霞觞自酌仙人酒水镜长临婺女籹争祝异恩他日在回班谁不拜髙堂
　　
　　寄酬李宛平内乡
　　
　　京兆田郎题柱名相逢我未厌承明几陪韦杜春同醉一别荆吴岁屡更丹地不萦归客梦沧江难忘故人情尺书传字来何处愁听流莺树里声
　　
　　送林司理应召北上
　　
　　几年丹笔凛秋霜秋水今看是槖装此去攀辕倾泽国向来推毂动岩廊讼庭过雨甘棠长谏省生风疏草香望入五云谁不羡雝雝鸣凤待朝阳
　　
　　送商司理应召北上
　　
　　征斾秋摇指帝都留鞭垂涕万人呼亦知待诏公交车满且掇腰章大府趋聴讼几年依赤棘陈言何日拜青蒲太平事业诸贤在安穏闲身狎五湖
　　
　　中秋后二夜乗月渡五里湖
　　
　　月出湖波白乱流山势斜榜人能辨树仙客拟乗槎宿鹭惊还定明蟾阙亦华此中幽胜别老去好浮家
　　
　　湖上生日同丘士行诸友赋
　　
　　生朝五湖畔系艇故人俱礼佛投僧舍寻山问野夫病还余狗马闲尽狎鸥鳬村酒聊堪寿秋风吹荻芦
　　
　　寿吴兴李参知父母
　　
　　雪廨官梅开满园金绯称庆日初暄著书人未离函谷采药家元近鹿门栢叶预传新岁酒薇花髙映大夫轩山城万口歌恩遍并入春声介寿繁
　　
　　社集以龚岳伯故中废累月矣元夕前一日施冏伯寻盟焉爰赋一律纪兴时严侍御初入社
　　
　　笛里山阳曲未终灯前里社兴还同春蓂应月开将满李楚人火树侵星望若空在野归人曾颂駉入林佳客况停骢因怜芳夜愁心减一倍衰颜照酒红
　　
　　题董太史画
　　
　　苍厓古寺白云封上有天池冩玉龙想得髙人濡墨处闲心一片挂芙蓉
　　
　　重九前一日同王元穆山中送吴允兆北游即席分赋
　　
　　老骥自千里曰游天一方乡愁縁俭岁别酒近重阳野霁云全白山寒菊未黄为欢黯离思相劝慎风霜
　　
　　其二
　　
　　晴旭满秋城秋筵此送行孤帆乡路逺一剑客囊轻坐石看云午浮波待月生词坛去堪主休冷野鸥盟
　　
　　送范东生世兄楚游
　　
　　移家结客散千金促驾懐人七泽深授得征衣当九月弹将别绪在孤琴髙秋兰茝寒江色积水菰芦故国心回首白云看不极西风吹梦太湖阴
　　
　　送邑丞郭汉虹还益阳
　　
　　上书不达赋归来空槖何妨载石回臣自当诛曽出位众皆欲杀可怜才三年水国将漕苦十月风江拍浪哀但不负丞休亦得几枝残菊媚寒杯
　　
　　春夜同彭兴祖山人集沈茂才宅得阴字
　　
　　奋雨还谁问方春喜客寻烟霞千里色杯酒十年心公子怜芳草幽人恋故林醉归无不可残月落城阴
　　
　　过茅孝若留饮同彭兴祖作
　　
　　弭棹聊相慰投车意独深三年孝子泪十日古人心风雨空庭急烟霞众壑阴乐章能自冩思尔近祥琴
　　
　　送周中丞懐鲁晋督河
　　
　　一疏曾回大陆沉恩波真共五湖深安邦世仰经纶手吁阙天临痛哭心冠弁星流娇栁色旌旗云拥闪棠阴百城何限春耕者释手攀辕思不禁
　　
　　其二
　　
　　更镇重悬大府章行河此去筑宣房台前旧识朱公栢陌上新留召父棠夜静蛇龙初匿影春回鸿雁尽随阳锡圭正际垂衣日宅揆还看总庙廊
　　
　　春仲小园社集分得虾字
　　
　　遗荣无梦侍金华幽事闲身一壑奢齿分暮年增犬马心怜春水长鱼虾数声黄鸟求偏切十里青山望不遮社酒渐堪寻胜赏东风早破碧桃花
　　
　　送黎别驾
　　
　　三年佐郡此江湄五岭天遥黯去思按剑尚怜明月在拂衣还与白云期康邦绩载舆人颂猗畆心悲巷伯诗酌水送君君自爱重来迎竹看羣儿
　　
　　题张民部抱闗问寝图
　　
　　仙郎分署俯沧洲寿母临觞映白头云满闗门频望气萱荣堂背自忘忧香添五夜供温被箸进重闱佐执筹燕喜莺迁谁得似宁亲体国荷恩优
　　
　　送张民部吴闗得代擢长其曹还朝
　　
　　及瓜传诏下新除拜宠雍容领篆初画省持筹闗国计赤囊飞羽动边书握兰却望春晖逺起草频惊夜漏疎民力东南君自见忧危还喜诵衣袽
　　
　　王元祯太学别余久矣一日谒余山堂遂赴留都试赋二絶句送之
　　
　　风尘不记别君年烟雨重逢思渺然试问交游湖海遍何人能觅孝亷船
　　
　　太学诸生旧有名青衫彩笔老纵横白门秋榜看题字荆璧今翻上殿行
　　
　　送王元祯应留都试得船字
　　
　　孰使唾壶缺转怜经笥便时名快晚达行色动秋先紫气锺陵树苍烟梦泽船髙堂看擢桂老亦倚婵娟
　　
　　摄山投岳上人房
　　
　　停策寺已暝入门山更深月来疑速客云卧喜投林访药扶衰态巢松寄逺心尘踪转自惜老始遂幽寻
　　
　　和朱兰嵎太史韵赠万休上人
　　
　　山前明月佛前灯石自无言水自澄欲向空门闻妙义渡江初到踏芦僧中林园
　　
　　别范五兄
　　
　　入林竹翠滴人衣更有垂杨野水围园比辟疆容径造楼同王粲忆将归梦回几度生春草歌罢频应看夕晖信美总怜吾土逺别君无限思依依
　　
　　送张孝亷弦所应南宫试
　　
　　征车轧轧晓闻鸡长路风烟去不迷文字早知辉玉藻姓名新许押金泥春袍緑映宫前栁夜阁青分杖底藜望望五云天北极曲江谁拂旧时题
　　
　　赠蔡观察遇庆沾恩
　　
　　玉节朱衣作镇年金函紫诰荷恩偏江明组练风烟净阙演丝纶日月悬文武万邦归宪式燕贻三世见承传牙旗开府新除近雨露重看下九天
　　
　　其二
　　
　　频年普庆国恩纡再世疎荣品服殊赤手向烦支半壁苦心新得奠三吴鲸波大海全消浸麟阁中朝好画图欲拟清风腾巷颂野人何以贲吁谟
　　
　　赋得五云多处是三台送许令公应朝
　　
　　三台星朗五云鲜万国朝正向九天陛拥郎官元列宿台书太史总非烟玑衡望里祥光合环佩声中瑞霭纒曳履旧惭曽践斗随君心到玉皇前
　　
　　又送许令公
　　
　　弦歌初辍鼔频催天子明堂左个开春见诸侯车总集月朝仙令舄还来畴庸物采元殊等课绩声华自上才闻道延英亲赐对为陈民瘼满蒿莱
　　
　　其二
　　
　　平舆龙起与云骧叶县鳬飞到上方萃玉向尊周典礼赐金重见汉循良春风骑入青门栁朞月人歌紫陌棠屈指严程征斾转花间迎竹有辉光
　　
　　宗伯集巻十 
　　
