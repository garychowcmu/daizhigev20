留计东归赠言　　（明）毕自寅 辑 

　　●目录 

　　小引 
　　四言古 
　　五言古 
　　七言古 
　　五言律 
　　七言律 
　　五言排律 
　　七言排律 
　　七言绝句 

　　●留计东归赠言　小引 

　　化自幼学易而有感于易之所称龙德也乐则行之忧则违之确乎其不可拔乃□君子当我道消长□□□□失厥所怀□君子□□□□几微□刚柔应之□□□□万夫之望夫松栢□□□□争而氷枯雪老自足领袖阳和驺虞不与豺虎争方其磨牙吮血之时惟有却走深林耳君子之进退亦若是而巳虽然此其间有成局于胸中性以植之学以淬之非取办于咄嗟之意气也犹忆我师司李云间年方少刚毅之气凛不可犯所供三渊水千□莼耳□不言而饮人以和□如披春风莫不意消历试中外朝野之望愈隆留都重地正人君子方藉以依归乃痛逆党之毒熖不忍坐视一旦拂衣而归高卧东山是时识者莫不咨嗟叹息祖帐劳劳骊歌载道王大冢宰怙云有云急流自昔臣邻重姱节重烦御墨题盖实录也时奉有以昭姱节之旨故云迄今诵诸篇什恍覩我师清风劲节真如千仞之辉畴能揽而下之人但知□果不食见今日之天心然非志不渝命又恶能含章以默回造化耶我师生平不喜危言激论皦皦一时朴诚应物一似洛下司马或出或处如刀圭之真可起痿菽粟之果能疗饥至大节所在屹然山立直令羣小胆落方车骑之出石头城儿童父老争叹黑头公何遽便旋乃化自去冬来京我师以环召拜大司农晋宫保数得入室请益虽风神精采不减留都第蒿目时艰苦心康济顿令新旧二饷在在圆满每一觐而髯为之一枯古称老成谋国退亦忧进亦忧不虗耳化适承乏八闽学政拜辞函丈谨附数言于卷端以识仰止云崇祯一年岁在屠维大荒落月在始洗之吉赐进士出身钦差福建等处提督学政按察司副使华亭门人何万化顿首拜撰 

　　●留计东归赠言　四言古 

　　弟吴桥令毕自寅汇辑 
　　男官生际壮　　 
　　官生际有较正 

　　惟岳美毕公也公以南大司徒请告 

　　○惟岳美毕公也公以南大司徒请告 

　　属吏江夏刘民悦 
　　诏嘉答马君仁臣良赋惟岳 
　　惟岳岱宗其云熊熊触石肤雨寰瀛是同维贤式锺为卿为公为国栋隆洵我毕公 
　　惟公孞德绳其祖武补　帝衮黼正色率□凡百有士循循其组惟矱惟榘以誉以处 
　　惟东有奴讧于海漘　帝命督抚鞠旅津门乃武乃文其旗焞焞饷我三军士饱马腾 
　　帝念南都乃命司徒毖我国储根本斯奭　斗亿万仰哺自南自北载将载输何天之衢 
　　公拮据只民汔纾只爰乞休只　帝曰俞哉尔绩载嘉尔节载姱俄我耆耈令闻斯 
　　泌彼淄水其流涫涫有园有丘烈游可漫有琴可弹有书可翫贻尔子孙式谷以燕 
　　帝有温旨公归自济母遄其驱苍生望只令名斯完嘉宾燕喜公拜稽首　天子万禩 
　　惟岳七章章八句 

　　●留计东归赠言　五言古 

　　弟吴桥令毕自寅汇辑 
　　男官生际壮　　 
　　官生际有较正 

　　赠大司农毕老公祖五言古一章 
　　奉赠白翁老先生荣归一首兼求教正 

　　○赠大司农毕老公祖五言古一章 

　　徐宪卿 
　　曾曰唯 
　　韩位甫 

　　古娄徐宪卿 
　　青域毕夫子矫矫负灵植清毓萌水源秀挺黉山色初司云间理继拜爽鸠职平反照覆盆凛冽剪荆棘秦晋多奇竖冏卿膺内秩经济固难量心计尤超轶再帅东诸侯海外渡玉粒关宁挟□温东江亦足食六师欢未央距曲跃唱拍到处能不朽秦松与汉栢八座领留计休休类无识目击庾藏空三疏抒忠赤劳薪愤懑深谢客饵芝术参冲旦晚间弃掷如遗迹竹溪六逸堂可霍忧时疾大清小清流聊以资嗽石奠折补缺手岂容拥云息蓝璧竟夕辉终为良工得 

　　属吏光山曾曰唯 
　　锦衣当昼游冥鸿羡元老名哲澄灵襟保身机独早纶綍稠迭颁宁比归来好钧竿风雨收惊涛一线扫东鲁山色秾可以狎绮皓束公扶天手林泉属幽讨美哉喉舌司荥旋亦奇造 

　　属下兖壹韩位甫 
　　四序有代谢嚋敢居成功岂不恋明主退休微尚冲所以洛师又硕肤念明农臣某拜稽首还笏归山东优诏特嘉答廉顽激頺风五亩花竹秀一溪荷芰溶菽麦足饘粥诗书当笙镛庞老思□安柳下不易公日饮神泉水时寻鹿皮翁邑子实肮脏晚岁纔登龙未进圯桥履敢叩丰山锺他年登日观抠衣访鸿蒙 

　　○奉赠白翁老先生荣归一首兼求教正 

　　朱知墭 
　　毕生辉 

　　通家乡晚生朱知墭 
　　祥麟出海隅瑞霭腾员峤威鳯鸣高岗文彩炳二曜君子有徽猷德音翔清庙忆公起海东巍科发前导一再绾兵符声名走遐隩劲气肃澜安仁风解悬倒剑锋匣青鳞旆影收赤鹞至今东北乡伟伐仰洪造　圣人旌神略司农得内诏远饷无逸期杂转随所调古来萧刘后微公孰能肖□虽为国白神采弥英邵岂谓泉石心急流遂高蹈墭也守桂藂顾盻激清照珠玉数千言感载入怀抱　意志所私敢曰瑶华报翘首谢东山出为天下効 

　　宗侄生辉 
　　元凯表虞廷邈矣今谁嗣吾宗司徒家八士相辉贲叔夏对公交车南宫望标帜季騧屏关门奴虏靖烽燧烨烨表文昌仲忽跻三事惟　帝急留储钦尔抒勤瘁四十八卫中如饥方得孳何哉虞满盈忽遂思休致曳履星非遥归舟风巳驶眇余忝阿咸又复竽曹吏所嗟旬月间后先违交臂葛藟纷相纠樾荫留余庇俨从绳墨中犹想轮人意虽忻家有仪宁忍　朝无贰以兹稷契俦可并巢繇寘亟矣拂茵旃　内召行将至 

　　●留计东归赠言　七言古 

　　弟吴桥令毕自寅汇辑 
　　男官生际壮 
　　官生际有较正 

　　江上老渔行为赠大司农白阳毕老年丈请告荣归 
　　奉送大司徒白翁毕老师予告暂归七言古一首 
　　咏石隐园诗 

　　○江上老渔行为赠大司农白阳毕老年丈请告荣归 

　　张鹤鸣 
　　方一元 
　　杨錥 
　　周士登 
　　曹可明 
　　蔡三复 

　　年弟颖上张鹤鸣 
　　披香青虺三千丈裂云掣雷飞天上邺城花艳女儿多白樱桃尽奈若何巢燕喃喃出吴宫栢梁午夜金盘红老渔江上钓江春拨刺呀呷双锦鳞换得江邨酒一盆掉入烟波不见人 

　　南和方一元 
　　神皇昔日嘉耆旧半若齐贤贻厥后一时丰草与长林石以枕兮流以漱悠哉枕漱亦　主恩九阍曷报咸思扣鼎湖遗　诏勤访落及出东山何所作白阳先生名世俦岱宗珊珊灵气托清任和兼到大卿苦心不是博功名司农　丰镐便吏隐署前山蒨复江清犹嫌未若泰山下七十二泉泉上耕忠勤久荷今　皇鉴岂有功成令缺陷朝拜乞骸夕拜归谁谓先生易拂衣今皇皇善法　神皇意体大臣宜贵得微　圣世留余藉元老莫作寻常视钓矶白驹空谷弗草草巳卜东山出迟早吁嗟乎二疏之行重千古立朝少见存遗吐先生行矣有留者中外纪勋犹可数留计疏草特一斑欲识先生考其语 

　　年家属吏锦城杨錥 
　　时当海内诎兵食特拜司农为周急伟哉我公膺厚　恩曳履南来殚心力根本重地回空虗能易嗷嗷为啧啧无人无我似浮云足食足兵真报　国公家吏部旧有名会计度支先率职伍誉力崇倚眷殷疏议宏才兼胆识胡为瑞鳯千仞翔欲作大鹏六月息力请　天庭乞　赐闲百寮需赖何凭式予也小子更依依与公爱弟况同籍趋送匪徒堂属情相期端见栋梁植白门祖饯盛衣冠绿野游娱暂文墨　帝心简在卜金瓯元老终为　圣君翼 

　　属吏毘陵周士登 
　　周家侈诵毕公烈海岱毕公尤卓越武库蟠胸六宇雄文章经世中原绝持平法署禀萧规治狱无冠定国埒仁恕公明兼擅之长才洁守谁颃颉参藩晋秩表羣寮八面威名何凛冽韩范奇猷星斗寒匈奴罗拜胆皆裂金城方略动枫宸借筯瀛津主眷切百万军储待转输叩阍费尽几心血肠金赐爵酬肤功握计周详刘宴策半壁东南倚借殷功成身退不烦决洛社香山何陶陶放食高歌随迭迭不覩商山黄绮公于今千载仰高节　圣明羽翼应思公震履旋者曳帝阙 

　　属吏勾曲曹可明 
　　方今留计计不支司农仰屋虞棼丝谁提空乳乳羣儿我公至止独云否炊妇有无谁分咎有米而炊何需其惄然持筹问仓囷批奸直欲批狂狺肻使左右凭丛神水滴石穿嗟自昔凛凛奉行惟三尺自兹泉府多裒益裒益万方难具陈试观道路无脱巾水输陆挽巳駪駪昔何以饥今饱伍昔何以逋今红腐漏下衡书良独苦惟予羣隶承下风一见甫惊黑头公未几华发巳鬉鬉固知尽瘁惟公独公不岩廊不枢轴谁实褆休谁造福方期驿召自　天来公独揽镜惊霜皑此种种者胡为哉曰予拮据巳极矣胡不闻之贵知止我其陈词告天子　天子重睠股肱贤东南半壁惟尔肩尔姑息肩宜淄川淄川实非考盘室庖刀善藏方善出雒社暂尔栖君实一朝纶旨飞丹枫飘飘归与逐征鸿轻装夕指般阳东装无长物图书在郁林片石犹云碍贤哉大夫众所喙盖闻江湖心庙廊矧今时事多抢攘谁云泉石可尚羊都门供帐盈江浒共歌九罭为公祖愿公信宿膺华黼 

　　属下古沔蔡三复 
　　大海茫茫吞淮济浸地稽天渺无际岱宗峩峩表八殥笃生我公真名世津门治饷关治兵筹军储国多血诚但闻壁垒一时变狡奴不敢驱长旌御史执法百寮率矫矫人中推屈轶神羊触邪邪屏藏簪笔生风霜凛粟东南倚命惟司徒心计犹称鼌大夫言念财货称泉府泉流出入宜均输旧额逋借外者竭积蠹耗蚀内者渫楚赋之波逝不还旁窦新增堤亦穴一一裁量奏　帝阊　帝意从之若靡遑直令衰薾色渐起又复三殿亟输将正尔　明廷勤借箸公忽抽簪赋归去去矣当如苍生何道路惊传胡太遽惭予驽钝蒙驱拂辱比参苓成药物顾今感激岂私恩所为　庙廊思黼黻江湖　庙廊故相关鸿飞遵渚公其还天为保厘属元老太傅岂得淹东山吁嗟乎太傅岂得淹东山 

　　○奉送大司徒白翁毕老师　予告暂归七言古一首 

　　门生云间于燕芳 
　　龙江雪霁新蜍垂倾都祖饯问送谁行路曰嗟嗟信宿信宿衮衣心伤悲初自公来秉留宪大法小廉墨吏遯巫纷鞅掌白简持嫠恤血腔皂囊献未几有　诏陟司徒杼空所在告庚呼何人视国如视家一疏再疏修髯枯惟是补浴藉敷扰公私两裕慰亿兆至尊色动上卿贤封事每奏辄俞表一朝移疾赋遂初温纶朝拜夕悬车　主圣臣贞堪万古折柳何事独欷歔欷歔风人歌采艾销魂渌波映征盖差喜长白春为期从公赌墅东山霭屈指携笻碧嶂中急流勇退黑头公只恐时养钓渭暂宵衣早晚载非熊 

　　○咏石隐园诗 

　　六弟自寅 
　　司农白阳兄自为郎时辟地为园松竹郁葱花卉蒨好疏堂小阁华而不靡前后左右峙有玄象灵璧魁星月窟菡萏鳯翔垂云太朴秋鹰峨豸十石尽态极巧饶有幽趣号为十友题曰石隐园及留计归　　尚　　羊其中陶陶如也云间门人于鳦先负笈过从为作石隐园记十石各系一绝余因叹吾兄立　朝勋业俊伟彪炳难以枚举未杖拂衣乐志泉石因象命名良有契合非偶然也辄赋排律古风各一章赞咏其事 
　　司徒园中何不有问园何以石隐名曾佐　圣明执大象故邀玄象作主盟朴茂古风振颓俗灵心妙手抉玄精关西鹰隼门庭列江左魁元月旦评馈饷航樯云俱进捐输心事月同明豸冠迭握两都宪　鳯诰频颁三代荣茂叔池开香逾远晋公堂辟韵弥清神交麋至为明侣道契行联作兄弟爱石欲将石俱隐岂同曲士守硁硁擎天砥柱暂休沐终日闭关介石贞共道东山谢安石他时廊庙作璜琮阿谁为君记石隐琅琅掷地有金声 

　　●留计东归赠言　五言律 

　　弟吴桥令毕自寅汇辑 
　　男官生际壮 
　　官生际有较正 

　　粤西蒋守藩 
　　栢台尊独坐兰省履中枢霜气千林肃泉流万派输安危凭硕望献纳藉吁镆锦里洵云乐苍生早待苏 【 其一】 
　　陪京汤沐重往籍版图存物力惜南国葵心映晓暾斗旋杓自远茎直露犹蕃林壑宁长恋蒲轮早拜恩 【 其二】 

　　●留计东归赠言　七言律 

　　弟吴桥令毕自寅汇辑 
　　男官生际壮 
　　官生际有较正 

　　拙句赠大司农白阳毕老公祖得请荣归 
　　戊辰春日有怀白阳毕老公祖又赋二律时巳得请归里 
　　送白翁大司农先生荣归 
　　赠大司徒毕老先生得请旋里 
　　奉送白翁老堂翁老先生荣归 
　　白翁毕老年伯锦旋俚言奉送 
　　俚言奉送大司徒白翁毕老先生昼锦 

　　○拙句赠大司农白阳毕老公祖得请荣归 

　　旧治年弟王在晋 
　　一封直上解朝衣王事劳人问息机三老那堪同去国二疏争似识先机雄材历下今无敌勇退都门近亦稀独愧驽骀犹恋栈勌勤久与世相违 【 其一】 
　　周南旋旆指三齐霜落丹枫叶满溪江上同人吾老矣天涯游子赋归兮急流自昔臣邻重姱节重烦御墨题黄发向来堪顾问征书东下莫言稽 【 其二】 

　　○戊辰春日有怀白阳毕老公祖又赋二律时巳得请归里 

　　王在晋（二首） 
　　倪斯蕙（有序四首） 
　　林宰（二首） 
　　顾起元 
　　俞彦 
　　顾起鳯 
　　姚履素 
　　徐弘基 

　　黎阳王在晋 
　　家园松菊久相违明月江头忆钓矶自是东山高蜡屐每从恭岳望春晖　庙廊昔日多黄发乡国于今半白衣别后几回频送客渭城杨柳色依依 【 其一】 
　　闻说仓廒粟朽红而今时事问苍穹汉家本计先汤沐周室人材让毕公河海挽输添百亿东西兵车叹三空　圣朝上佐还思旧指日丹书出　禁中 【 其二】 

　　年弟渝州倪斯蕙 
　　余自壬辰释褐同白阳毕公谒天官选公得云间李余得楚泽令一行作吏南北各天闻问遂蛩然矣乃公扬历中外骏声蔚起回翔南北周践台部盖吾榜中自眉也不佞蕙自谢铨务一卧二十余年姑从兵燹之后再成小草得侍公于南大司农部也日共朝夕奉以周旋亦奇合哉公地望隆甚中外引领公入筦铨衡晋陟揆席乃公遽以告老求去公何尝老哉　上不忍拂公之意蹔从其请旦夕且　召公矣才赓埙箎遽赋绣衮三十年何握手之难而分袂之易也谬成四章以别 
　　三朝元老大司徒媲美贤哉汉大夫蹔许毕公离左右岂同贺监乞江湖豊城斗烛难埋剑溟海渊深更媚珠　圣主有恩客赐沐久虚麟阁待君图 【 其一】 
　　此去悬车十二年飘然谁不羡登僊老臣去国心犹赤蚤岁辞荣发尚玄家近东山瞻日观阶联南斗切星悬青松白石堪为侣只恐林岩未稳眠 【 其二】 
　　寥落知交渐渐稀朔风觱咸　喿话将归一尊千里悲离席九罭三章赋衮衣偏爱丹崕违俗好岂应白眼傲时非持筹蹔卷丝纶手且理渔竿上钓矶 【 其三】 
　　如云供帐出郊关人指温公向洛还绿野尽容开白社明时岂合卧青山筹边曾借谈兵外裕国频劳握算间若有四夷问出处为云司马正红颜 【 其四】 

　　通家侍生漳江林宰 
　　朔风吹雪度离旌咫尺登僊羡此行归去泰山九鼎重谢将国计一身轻　清朝蹔许荣归沐　圣主终应忆老成珍重衷山须善饭庙堂旦夕待持衡 【 其一】 
　　望望清齐路未賖　圣恩特许蹔还家金门渐远三山色玉洞将开万树花似为　三朝优大老岂容一壑卧烟霞东山只恐难淹久会睹新除出御麻 【 其二】 

　　江宁顾起元 
　　履声共识汉尚书忽忆东山赋遂初　帝许杜公藏武库天容李相适安舆松岩旧种龙鳞老竹径新添鳯尾舒　国计尚须频借问甘霖犹自望波余 

　　江右后学俞彦 
　　乞得东郊未老身顿教豊芑失元臣海鸥巳狎忘机客楚鳯从悲岐路人一饭何曾遗　圣主二毛真欲感比邻所嗟辽祲连溟渤伫看蒲车下隐沦 

　　江宁顾起鳯 
　　班硕文昌傍紫微东山未许北辰违陪京牗户思黄发郑武甘棠寄衮衣身系安危留　主眷道随舒卷岂知希纶阖袛今宵旰切伫看司马总揆机 

　　白下姚履素 
　　毕公事业耀三宸忽厌风尘乞此身竹叶江湖渔艇夜梅花烟雨芰裳新岱宗山色朝生翠渤海波光远媚人记得为郎同舍日燕台挥尘白云春 

　　魏国徐弘基 
　　跻荣八座赋归田别墅东山紫气缠耆旧清思旌列圣镐丰德爱被千年定知　新宠颁来渥自是元臣望独先尧佐未容称庆老安车犹冀入朝　天 

　　○送白翁大司农先生荣归 

　　张锡命 
　　魏浣初 

　　东川张锡命 
　　节钺亲持静碧流东来祲气一时收丹心自许三朝顾黄发偏深四海忧秋月春花饶咏啸清泉白石恣夷犹休言归卧云林久袛恐蒲轮只尺投 

　　姑苏魏浣初 
　　重轸东西目为蒿军输无奈望投醪司庾曲使倾储应当宁深知仰屋劳历尽崎岖怜骥足放开空阔遡鸿毛谁云汗漫沧洲兴一柱依然戴六鳌 

　　○赠大司徒毕老先生得请旋里 

　　姜一洪 
　　朱葵 
　　林应聚（四首） 
　　钱承扩 
　　王浚初 
　　温禧 

　　姚江姜一洪 
　　台星辰啸紫薇宸此日悬车驾五云国计久需筹石画　主知今巳贲元臣三朝望重垂青史八座名高耀圣林从此频来　天子顾功勋应共斗山尊 

　　属下司务年侄朱葵 
　　留计欣闻曳履声莼鲈忽起故园情氷心一片风顽懦姱节千寻动　圣明 【 时奉有以昭姱节之　旨故云】 岱岳峯高秋月朗淄城雨过暮云横时清未许躭泉石竚建三旌秉国成 

　　属吏清漳林应聚 
　　八座崇阶尚黑头遽将簪组付沧洲功成欲辟留侯谷勇退先浮范蠡舟从此　圣心劳梦寐其如国计莫分忧愿公亟慰苍生想肉食而今惭远谋 【 其一】 
　　归舍遥将　帝旨颁　殊恩缱绻几人攀清风长拂司农署卿月孤悬碧海湾仲父才高宜握计谢公望重岂投闲此行暖席无多暇伫奉征书领鹓班 【 其二】 
　　厘保勋崇彻　紫宸鸿飞渐息谢风尘壮猷何事辞　明主姱节于今表大臣南国绅缨虚曳履东山烟月好垂纶但愁四海多虞日难赋归来老此身 【 其三】 
　　喜从画省沾光辉一自投簪愿巳违黄发迩来看渐少白驹此去音还稀时艰莫说宦情薄身隐仍忧邦贮非不独属员偏惜别儿童拥道望公归 【 其四】 

　　属下西蜀钱承扩 
　　北斗玑衡　主眷深辞荣知足老臣心忠留鳯阁山公启兴寄龙门白傅吟紫气晓瞻函谷驭褒纶恩重汉庭金勋名长系苍生望终见南岩起作霖 

　　属吏云中王浚初 
　　上臣经济媲夔龙岱岳崚嶒世所宗秉宪久推三独坐持筹专仗大司农声驰西北消尘警政洽东南见赋宾妙矩最堪羣属式斗边僊履许谁从 

　　属下巴蜀郎温禧 
　　龙马精神海鹤姿独司北斗佐明时　三朝望重需调鼎千载清风蚤茹芝裴野黄花留晚节枫宸　天语沛温词苍生未辍东山想勋德应劳　圣主恩 

　　○奉送白翁老堂翁老先生荣归 

　　田所赋（二首） 
　　洪声远 
　　单养蒙 
　　刘大川 
　　陈开泰 
　　郜继孟 
　　张鳯翼 
　　王政 
　　顾国缙 
　　张可大 
　　杨大烈 

　　年家乡晚学田所赋 
　　勤就燕然手重摩功名锺鼎转嵯峨东山讵肯终安石铜柱从来倚伏波输挽定劳黄发久林泉忽藉碧云多休言昼锦春如海袛恐蒲车只尺过 【 其一】 
　　一疏批鳞乞此身手持优　诏挂朱轮粉郎满坐推先达莲府诸公拜后尘柳色渐随兰棹远梅花乱扑酒莼新悬车绿野从容日正及云林醉好春 【 其二】 

　　属下古黄洪声远 
　　东岳崔巍接太空灵锺元老道弥崇忧时渐觉添华发报国唯知秉赤衷三径黄花荣晚翠百年青史勒高风身悬四海苍生望千载重夸洛社翁 

　　属下古蓼单养蒙 
　　飋飋风吹江上岑江干顿起竹溪心当年几曳尚书履今日忽投太傅簪雨袖清风归夹谷三司甘雨遍苍黔保厘从音公家事行看宣麻范水浔 

　　属吏易水刘大川 
　　上臣忧国岂谋家经济三朝发未华宸鉴即今悬日月山林何必恋烟霞旱霖硕望知弥切　环召新恩定可夸司马自堪骇虏胆边烽行见靖胡沙 

　　属吏粤东陈开泰 
　　邺下多才近若何清尊言借故田莎赋归不为荒三径知止常思掷一梭禾熟玉山堪果腹梦闲绿埜倦鸣珂于今海峤皆羊谢莫道硕人自寤歌 

　　属下上党郜继孟 
　　碧霞崒嵂峙高崧申甫应推社稷功漕艘榜歌清济月戍关铙和黑山风北门囊策犹余皂南国仓庾尚积红赤舄岂闻同坠履渭川应复起飞熊 

　　东郡张鳯翼 
　　春风旌彩大江边南国羣僚袒祖筵此日笑谭追二疏他年梦卜注三铨津门需饷身先急会府兼漕脉自联元老只如尊泰岱逍遥洛社硕真诠 

　　晚学秣秣王政 
　　共识星辰曳履声荷囊忽谢起归旌东山巳隐三朝望　北阙还期一德赓篱菊延年荣晚操罗兰香国纫芳珩苍生霖雨思偏笃旦暮蒲轮想趣迎 

　　门生云间顾国缙 
　　当途谁肯赋遗荣公独翻然去旧京氷合长干旌旆远风暄夹谷薜萝生谢家双玉千云秀于史门高结驷行黄发庙廊求正急鹤书早晚下延英 

　　楚环张可大 
　　经纶妙手壮王猷保障江南最上游蒿目军储抒石画劳心国计抱深忧　圣明蹔许归香社寮寀争夸向十洲盻望锦帆移别浦不胜云树思悠悠 

　　岱东杨大烈 
　　应怀长白旧云峯此日悬车兴俞浓海岱共迎新逸老镐京瞻送大司农篱边洒酒纔移菊涧外携琴偶独松芝草神泉能注世鹿皮前代有遗踪 

　　○白翁毕老年伯锦旋俚言奉送 

　　年侄秣陵吴日泉 
　　元老朝廷倚度支如何勇退急流时温纶暂许鹏为息重望兼看鳯有仪京国入燕铨待握邮亭归鲁传聊驰独怜犹子年家谊世世惟翁感最知 

　　○俚言奉送大司徒白翁毕老先生昼锦 

　　邵士逢 
　　孙之獬 

　　通家晚学邵士逢 
　　黄阁勋名切上台赤松何事早归来东南不复烦筹箸中外空瞻酌斗才手演一函充宦橐望隆三锡动罘罳它年屈指蒲轮诏好向临淄绿野开 

　　祝其孙之獬 
　　石头王气藉公扬突尔县车鬓未苍供茹芝探四晧紫欲分金乏雨疏黄勒名鼎上虫鱼瘦赐澣湖中烟月长只恐东山栖不稳九州岛转运苦戎羗 

　　●留计东归赠言　五言排律 

　　弟吴桥令毕自寅汇辑 
　　男官生际壮 
　　官生际有较正 

　　杜士基 
　　大司徒白翁毕老先生蒙恩予告敬赋排律二十四韵以摅钦挹之怀 
　　大司徒毕堂翁老年伯蒙恩予告敬赋五排二十四韵以述鄙怀 
　　五言律十韵奉赠白阳毕老乡翁书于斗牛槎之得一处 

　　○杜士基 

　　门生云间杜士基 
　　间气锺名世文昌拱旧京岱宗聿表峻沧海共涵清伟略三朝望崇标八座倾乌台方秉宪鸠府更提衡水旱天行剧札瘥物力惸纵称财赋窟安得廪储盈吏弊纷难诘民艰未易鸣焦心厪设策蒿目阅持平输挽纔能继敛施恰中程果然充士腹展也豫　皇情会有　褒纶屇旋看晋秩迎林泉忽引兴簪绂澹浮荣悟　主心逾切抽身虑更明悬车太早计听履尚余声未稳山窓卧常参斗柄横能潜复能见难弟亦难兄阃外收奇捷朝端仗老成齐流竹帛誉并勒鼎锺名此日壶浆送当年图绘并感恩矢下里聊为竭衷诚 

　　○大司徒白翁毕老先生蒙恩予告敬赋排律二十四韵以摅钦挹之怀 

　　叶天陛 
　　赵嗣芳 

　　年家晚生叶天陛 
　　锡命周常伯辞荣汉大夫津门先握节户贰遂悬符兵饷权交巨风霜塞更逾天骄寻远避　帝眷益旁敷总宪神皋重司徒丰镐殊金钱□综核庚癸杜潜呼忧国情偏切持筹鬓欲枮丹心标疏草严命费纾图士马皆腾跃仓庚渐转输清风辉黼座夜月湛氷壶当道推元献羣髦羡表□壮怀惟补衮归梦每烹鲈一疏排　天阙千秋表大儒　皇仁昭姱节臣道凛遐趋祖帐东门盛户踪异世孚年家谊不浅頺俗气能扶时事纷披后　朝端功绩需春明莺语滑浪暖鹢飞娱摆脱超尘■〈土盍〉殷勤引海隅弹碁安石墅醉酒步兵厨听履先垂则追锋近有谟归鞭应未稳　仙诏欲来纾试看蒲轮使行当耀远途 

　　属下年家晚生赵嗣芳 
　　勇退初衣遂孤标敻绝尘风云扶正气海岱毓名臣有念皆谋国无营但致身贤声蜚李郡起草动枫宸网释苏凋瘵波宽纵涸鳞豸绣关河徧恩威电露匀　圣朝资弼亮百辟藉陶甄鹊印清戎索鹓班领缙绅津门擎一柱　社稷倚□□喉舌阶愈峻度支绩转新中外抢多务南北共忧贫大都商铢两岂有粟红陈简括匠心计节缩总眉颦呌阍杜鼠雀握算廪军民何以念松菊□□想鲈莼引年非洛社高卧巳沧滨岩云生佩剑海月伴垂纶徙倚丹经在行吟绿绮亲紫芝餐作饵黄绮结为邻野水横舟舰物望属松筠愿言高赤舄珍重待蒲轮 

　　○大司徒毕堂翁老年伯蒙恩予告敬赋五排二十四韵以述鄙怀 

　　张有誉 
　　霍化鹏 
　　薛坤 
　　朱庆棐 

　　属吏年侄张有誉 
　　间气锺齐鲁明公迈等伦　中朝推姱节南国表儒绅一自持筹日偏劳报主身篝灯咨帑绌雪涕怅庾贫脉络从来久侵渔那可陈军兴苦凋敝肉食但吟呻庚癸呼非远罍瓶耻有因伤心怀祀虑草疏感　枫宸握发怜才急虚衷下士频无闻徒潦倒有幸荷陶甄束带攀稽后趋曹御□新立谈标矩诲起草出迷津共羡冲边略能生重地春阳回将朽木沫润欲枯鳞　皇眷方听履闲情忽忆莼高风千古只短奏数行真祖帐东门□　恩纶北阙新忧时羣罢市慕谊独沾巾于役羁江介前驱到海滨漫传歌召憩遥拜颂庄椿未许便高枕相思早贲轮尼山原诞圣泰岳总生申虞夏多求旧春秋赖统均调元颜正渥拭目冠麒麟 

　　属吏南海霍化鹏 
　　萧相转输日留侯辟谷年扁舟移柳外万骑祖江边鸥雨宿中细豚风拜上平乌衣维晚棹黄鹄引归舷行止适然事家国梦里天持筹嗟独苦释负得毋偏庚癸呼逾急东南力巳朘治安余汉策茇芾想周贤朱绂真长物苍生岂恝然怀人歌不尽甚者涕交涟别墅新题咏汾阳暂敞筵君恩无限处未许卧林泉 

　　闽清薛坤 
　　圣世逢霞举轩轩出上都春风推去毂花雨拥归途鲁酒酣东岳秦松揖大夫高天下听履南国久纡谟霄汉瞻黄鹄人间咏白凫轸时方□托怀德岂能孤丽藻山川毓风期日月扶繁花争□锦素雪映氷壶气向函关识功仍汉阁图攀辕无计及惆怅枉吾徒 

　　通家乡晚生朱庆棐 
　　烜赫中朝望畴庸版部光清风还栗里懋绩着旗常龙峡飞泉碧橦山古木苍流连咏归地延仰具瞻乡即恐蒲轮　召难深荔服藏岩廊谘法宪海寓冀熙康未遂高云卧应知趣治装 

　　○五言律十韵奉赠白阳毕老乡翁书于斗牛槎之得一处 

　　淮甸朱知墭 
　　丝纶许身乞冠葢出　皇州总宪无双月司农纔一秋徙薪深国计积粟为军筹俗杪风□化门清讼每休捐资收暴露谳狱释幽囚声教频宣布恩波实漙□□鱼且归去卧辄总难留夹岸青骊送横江彩鹢浮片云看冉冉一水隔悠悠□阜他年望思君涕泗流 

　　●留计东归赠言　七言排律 

　　弟吴桥令毕自寅汇辑 
　　男官生际壮 
　　官生际有较正 

　　杨栋朝 
　　潘光祖 
　　郭文封 
　　田有年 
　　大司徒白翁毕老师予告□□□□奉送 
　　石隐园 

　　○杨栋朝 

　　鹤川杨栋朝 
　　乞得闲身自艾年星辰曳倦揽云烟秣□早折千条泖滦水晚栽十丈莲阁画麒麟人豹隐班辞鸑鷟事鸥眠山中宰相鬓眉绿河上僊翁食息玄醉把琼芝招绮里笑看玉笋出蓝田弦□□动玻瓈幛诗句敲残玳瑁筵恋　阙葵心常耿耿筹边花蕚正娟娟蒲轮只恐从　天下未许轻浮范蠡船 

　　○潘光祖 

　　属吏金城潘光祖 
　　留台掌后大司徒六府修明五典敷弘济艰难承运泰坐筹部伍息庚呼姬公未是明农日疏传先怀止足图人望九章嗟信宿驾还三径理荒芜葱青树长双条玉长白山储千里驹虽以传经存晚计更须调鼎向天衢　九重正想夔龙佐四字争思霖雨濡眉寿即今将指使霞觞端与鹤书俱 

　　○郭文封 

　　江夏郭文封 
　　论道经邦亮一人调元赞化茂孤卿夹持日月双轮照会感风云二气清鲁岱齐淄亚丰格□松汉栢凛周行勋崇民部无忧杞眷渥离□□□桢草野黎颜谁菜色岩廊嘉告尽葵诚东南财赋饶飞挽西北锺彛待系缨危论螭□余旧槛高寻鸥渚惬新盟三公不易凌中岳一介精参□□□正是富民堪大拜谁言益下不千璜小吏渥膏□细雨老臣垂照夜恒星金刀钱布同畴范舟楫盐梅望汇征粒粒聚恩如聚米声声吹德胜吹笙茅堂遥忆攀龙谒铃阁如闻啸虎声挽回世道称真宰会见　皇王亿太平 

　　○田有年 

　　属吏西秦田有年 
　　毕公厘保巳多年节钺高开天府边飞挽津门饶转运灌输留后复流泉筹先借箸归黔饷蠹剔侵渔弼仔肩仰给倥偬刘宴策坐消棓克李常贤素丝独着羔羊节丹鼎能令鸡犬仙一疏初衣方自乞三公华膴便相捐濯缨湖有芙蓉伴祖道人攀鷟鳯鞯总是苍生怀谢傅东山未许其□ 

　　○大司徒白翁毕老师予告□□□□奉送 

　　门生云间顾国缙 
　　司农万□□□初诏许抽□□返庐□倦固应聊息驾时清岂合即悬车长千衰柳□□□□谷深林好著书勋在庙廊虽鼎勒性亲鸥鹭□□居南山采秀情虗恋北极和羹力有余周室中兴方藉尹汉廷止足未同疏重教初服生烟雾旋暏征纶出石渠故里媿将函丈忝陪京欣奉客颜舒歌骊讵忍分金络望衮还期拜玉除指日老成仍召用无繇龙卧欲何如 

　　○石隐园 

　　六弟自寅 
　　我兄爱石矢弗谖早岁先开石隐园斸遍青山探月窟铲平碧落蹑云根恍疑滇国来玄象忽讶丹山翔彩鹓獬豸触邪谗佞尽鹰鹯驱雀丑夷吞欲开菡萏炫晴日乍吐奎光映斗垣壁立□□观窍妙天藏浑沌识真元雨余苔长滋清□□□□凝□□□□□横□□罨霭□□□□□□□□衙□□□□□□□□前听□□□□□□□□芾密萝覆地自絪缊骚人寻赏停□屐□□□□驻大轩我亦从来躭石癖苦无慧剑割冗 

　　●留计东归赠言　七言绝句 

　　弟吴桥令毕自寅汇辑 
　　男官生际壮 
　　官生际有较正 

　　王建忠（六首） 
　　白翁老公祖请告归淄青岁暮凄其离怀充斥漫赋十绝言别 

　　○王建忠（六首） 

　　属吏巴蜀王建忠 
　　先后追随海岳光仙宗蚤巳倦游□□□□□思□□□□□□□□ 【 其一】 
　　□□□□□□□□□□□□□□□□□□千万里无缘东海问烟萝 【 其二】 
　　圣明诏许赋归来鸾鹤蹁跹海上回多□□尘车马客几人闲卧白云猥 【 其三】 
　　栢府曾沾柱下霜何缘画省谬为郎临岐欲奏巴人曲笑指南山晚正芳 【 其四】 
　　青山海上梦曾疏焚得银鱼却遂初为问渔樵□识否飘然旧是白尚书 【 其五】 

　　○白翁老公祖请告归淄青岁暮凄其离怀充斥漫赋十绝言别 

　　华亭治民唐汝询 
　　桂香飘处谒司农践豆相邀意更浓不□□旌难久驻阳关歌即在玄冬 【 其一】 
　　□□□□□□□□□□□□□□□□□□□□□□□□□□□□ 【 其二】 
　　纵然□旷乐闲□□迹还应拟□□□□□□□勃辈几人潇洒在田庐 【 其三】 
　　舒卷随时道益尊投簪归且卧云根赤松旧隐华不注逢着黄庭好共论 【 其四】 
　　临吴清似三江水镇海威当万里城谁谓急流难勇退司徒署里谢归耕 【 其五】 
　　温旨俄然下紫霄老臣归喜傍渔樵即愁白下呼庚急请粟何人引旧条 【 其六】 
　　五葺城里旧遗氓廿载纔通一姓名正喜论文起东阁乞身疏巳入承明 【 其七】 
　　长干雨定雪将飞心逐悬旌怅有违一曲骊驹千片泪何人更礼芰荷衣 【 其八】 
　　客中书剑总萧然谬以雕虫得见怜□□□□千□□大江斜□□寒烟 【 其九】 （下佚文） 
