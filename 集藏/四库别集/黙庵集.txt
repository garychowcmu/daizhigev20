
　　钦定四库全书

　　集部五

　　黙庵集

　　别集类四

　　元

　　提要

　　（臣）等谨案黙庵集五卷元安熈撰熈字敬仲藁城人少慕刘因之名欲从之游因亦愿传所学于熈会因卒不果然所学一以因为宗其门人苏天爵作熈行状称朱子四书集注初至北方滹南王若虚起而辨之陈天祥益阐其说熈力与争天祥遂焚其书今天祥之书故在焚之之说虽涉于夸饰然熈之力崇朱学固于是可见也熈没之后天爵辑其诗文而虞集为之序诗颇有格调虽时作理语而不涉语録惟冬日斋居五首及寿李翁八十诗不入体裁杂文皆笃实力学之言而伤于平沓盖本无意于求工耳天爵行状称集十卷此本仅存诗文五卷或旧文散佚后人重为编缀欤

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　黙庵集卷一

　　（元）安熈 撰

　　○古诗

　　拟古次韵【六首】

　　鬰鬰嵓下栢青青水中蒲嵓前有幽人壮岁常独居独居亦何为不羡春华敷十年掩闗卧门庭尽荒芜美人殊不来日夕聴轩车
　　零零白露下嵓谷悴芳兰兰悴不复辞谁与念时艰坚氷行复至雪深路漫漫愁絶将奈何抚几一长叹
　　中州有寒士块然守空堂清贫久有信壮懐殊未央岂不愿驰骋冒雪凌风霜振策万里途超忽追鹏翔永念同懐人渺在天一方怅望不可见慷慨发清商独处谁晤语百感摧衷肠人生谅难必且莫徒悲伤
　　采栢空嵓下倚竹荒庭前人生非金石君心讵能坚君心或有渝贱妾终不疏天地一瞬息今古一长途借问离别苦君心竟焉如不见园中树日日争华敷秋风一夕至已逐严霜枯岁晚不得去山空难久居
　　昆仑一何髙出此无穷河遥遥何所往不啻万里多一意在朝东日夕无停波逺游计不早壮志成蹉跎夫君不我顾鬰鬰将如何览物悟物变端居阅年华兴来展遐眺缓歩空山阿四顾渺尘世杉栢纷森罗吾乐诚何极忧子独长嗟眷焉谁晤语一笑空烟萝
　　人生有定分所贵能乐天自惭失所守欲进安敢前思君重思君此情谁与宣举头见明月顾影徒自怜终当谢尘世洗心闻涧泉

　　酬王治昼仲安

　　少年不解事妄意欲闻道力小任匪轻今兹半摧倒生平寡师友恨不识君早所期亲杖履函丈供洒扫尽出胷中疑为我细分剖竒章忽见示踧踖警中抱过许君岂然无乃习称好抠衣或有幸同游万物表他年重盍簮会观太平草

　　和渊明饮酒

　　我本山泽癯殊非廊庙英妄意羲黄上千载有深情岂无尊中酒持杯向谁倾遥怜昆丘凤朝阳亦孤鸣愿言蹑髙躅要不负此生

　　病卧穷庐咏静修仙翁和陶诗以自遣适輙效其体和咏贫士七篇非敢追述前言聊以遣兴云耳

　　士生三季后伥伥渺何依空余身后名炯炯留清晖自古有商颜冥鸿快髙飞白云在空谷哀歌叹安归虽无首阳薇紫芝足疗饥九原不可作抚巳良可悲
　　我惭未闻道雅志慕羲轩力学非董生三年不窥园团茅借幽栖土锉寒无烟诗书化乡邻寜免朱墨研紫阳继絶学汗简多微言虽愚莫自弃感慨追前贤
　　静中有真趣非弦亦非琴耿耿方寸间千年有遗音手植庭下兰竒香惬幽寻独处谁晤语有酒还自斟西山蕨薇多长往夙所钦尘迹尚淹留低徊愧初心
　　渊明守穷贱生平慕黔娄富贵如浮云万变纷相酬世运自兴丧常恐徳未周羲黄不可见日暮怅离忧乾坤一东篱百代无与俦寄语狂驰子扰扰将焉求
　　颛孙游圣门尚思禄可干所以后世士忘生慕荣官我生初未贫传经易朝餐妻不解啼饥儿不知号寒水菽非甘旨吾亲亦怡颜箪瓢存至乐不须求抱闗
　　子云辱天禄原思乐蒿蓬贫贱固易居贵盛诚难工士生或不偶髙节追两龚世道有隆污卷舒自不同万古先天圗消长理谁通懐人今已矣叹息将焉从
　　被褐守长夜虚名愧中州举杯对明月顾影念同俦消中虽有长四海嗟横流不赖固穷节孰知身后忧商謌咏停云奈此志莫酬三复渊明诗邈哉此前修

　　是春乆阙膏泽而连日大风不见天日晚登西皋归而有作

　　风霾连昼夕登临望还迷空余衔山日隠隠留清辉周嫠不恤纬鲁女争忧葵曳杖归去来且掩荒园扉

　　封龙十咏【并序】

　　是山形势宛如伏龙欲飞举状故名飞龙至唐始改今名龙首峰在山之阳髙二百丈顶有立石望之如龙角熊耳峰髙五百丈摩云揷汉峭出羣峰山之极髙峰也白云洞在狮子峯后华盖峯西天欲雨则云从洞出霁则如妇焉修真观在狮峰下中央平坦泉石甚盛宋政和中赐勅额迄今殿宇犹为山中之冠中溪书院在龙首峰下宋初李文正公昉于此受业山长张蟠叟等数人相与聚徒常过百人后废于兵独存夫子遗像及治平二年左周所撰夫子堂记中统初敬斋李公始为增葺仍奉旨敦励学者甚众西溪废址在玉石峯东北龙首峰西虾蟆石下李唐隠士姚敬等栖遁之地宋时有九经张着为山长聚徒百人咸平之后废于兵火峰峦明秀泉石清美云烟竒丽真羣贤讲学进修之所惜其无为兴复之者蒙泉昼龛吟台皆在中溪书院而敬斋置祠其间今亦皆芜废几为樵牧区矣予以养疴避暑寓修真者三月旦望必帅诸生谒拜先圣祠下暇日则杖策登览攀危履险以穷全山之胜遂各赋诗一首且为叙次其畧如此用贻诸同志者请偕赋之或可为山中异时故事云是岁龙集柔兆敦牂神峰埜客叙
　　龙耳峰
　　竒峯千仞髙突兀倚天表神龙几何年俛首效苍峭我行费跻攀坐睨寒木杪放懐聊极目巳觉尘寰小尚恨世累拘未许谢纷扰会有赏心人相期拾瑶草
　　熊耳峰
　　穷探不惮逺行登最髙峰顿觉天宇近一洗羣山空竒哉此絶境造化天无功神襟一以旷写我浩荡胷逺意殊未极更思脱樊笼何当着神鞭驾此慵飞龙翩翩上箕尾再见开鸿蒙长啸暮云合轻衣振天风
　　白云洞
　　峩峩两峰间崔嵬耸双阙中有仙人洞恍若仇池穴朝开白云生暮掩白云灭朝昏有竒变宛与人世隔我来搴緑萝深寻得幽絶平生栖遁志兹焉益超越未成长往计复愧固穷节永懐静修铭凄其仰前哲会当结茆屋来此寄疎拙沉思毕旧闻长謌抱明月白云应更深老眼益清彻未敢献吾君聊尔自怡悦
　　修真道馆
　　龙山古灵境连峯鬰苍苍林谷四环合修真据其阳恠石流通泉洞府余清凉杰阁耸竒观烟霏恣微茫眷予平生心丘壑真膏肓今朝定何朝遂惬栖云房晴岚染衣襟顿觉尘虑忌矧尔羸疾拘快若脱絷缰月髙风露清空明渺银潢蓬莱信非逺何处求仙乡
　　中溪书院
　　炎氛絶髙岑悲风振林丘吟台一以眺动我懐古愁李公英妙年于焉此蔵修坐令山中民莘莘洙泗俦规模未云逺芜秽余嵓陬圣像空复存荒凉几经秋不遇敬斋翁遗迹谁能求亦赖明主恩遂兹圣泽流今皇复神圣丕承拟西周弦歌独不嗣嵓壑知应羞懐贤既伊鬰抚事增绸缪悠然发孤咏逺思浩难収
　　西溪书院废址
　　世道有升降乾坤几清磨谁知昔年中师生此弦歌我来爱佳名杖策时经过深寻得遗经山经信非讹龙首东昂蔵玉石西嵯峨髙寒枕天井俯瞰无金科清泉下深池悬崖据阳坡浮野众麓竒夹岸桑麻多对此竒絶境令人忆沧波誓将尘土踪兹焉老渔蓑安得白鹿翁乐育如菁莪古人不可作叹息将如何【龙首玉石二峯巳见叙中玉石峯后有螺峯上有南北二天井极髙峻望之若天门山前有金榆科嶂山列峙左右龙池自古石堂北深谷中流出经院中而下虾蟆石髙二丈围百步其下书堂故基宛然朱文公知南康日访得白鹿洞书院遗址复剏礼殿书堂斋舍数十间仍奏赐勅额及御书石经版本九经因自号白鹿洞主云】
　　蒙泉
　　作圣有竒功谁知在蒙养宣尼赞周经妙旨存彖象千年紫阳翁人文再宣朗工夫益精宻为我重指掌迂愚抑何幸久矣絶羣想果行复育徳服膺未云爽兹焉得佳名悠然惬幽赏时至一濯缨无言道心长
　　李相读书龛
　　嵓壑有竒胜缥缈余风烟石室谁所留尚倚苍崖巅慨想龛中人于今几何年遗迹虽未冺山深月空悬伊予陋庸姿复苦尘务牵此道难坐进低头愧前贤尚幸忝私淑静修有薪传终当谢浮世于兹订遗编
　　吟台
　　步上吟台荒极目但平楚四顾渺无人持杯欲谁语心期反招隠自笑非梁父抱膝一长歌商声振林莽
　　敬斋祠
　　桂树徒芬芳祠宇亦荒废弦歌无余响香火谁复继前修日以逺令人发深喟举觞酹飞泉悲风起横吹

　　髙节妇诗【并序】

　　九原髙氏女嫁为丰州郭叔文妻年少无子叔文蚤世病且死属髙氏以供养其母髙诺之叔文既死即断髪为信居三年其父母怜其少执义也将取而嫁之髙闻之即复刺墨自鲸其面以死自誓今十余年矣州上其行礼部令旌表之叔文之友天山元君子文为予言其行实如此且请诗而叙之呜呼异哉予读欧阳子五代史观其所序死节死事及叙王凝妻于杂传之中未尝不废书而叹也今观髙氏之行又有以信夫天理民彝真不可冺灭而重叹夫士不知学之害流于后世而未巳也呜呼使百世之下闻髙氏之风其必有深感于斯者矣学
　　絶道丧今几年善俗如灰不得然士知苟禄为得计偷生忍耻不自怜嗟嗟此妇乃尔贤不本教育由天全信兹秉彝不可冺直与天地相后先太行西北黄云边平芜落日生寒烟髙节凛凛谁当传后人歌我节妇篇

　　黙庵集卷一

　　●钦定四库全书

　　黙庵集卷二

　　（元）安熈 撰

　　○律诗

　　次韵书事

　　野性元孤洁无朋尽自皤业荒闻道浅静乆阅人多灵凤寜栖枳鸿本避罗南逰有髙兴何处是沧波

　　夏夜即事

　　未遂平生志求田拟种瓜天游华表鹤井坐子阳蛙世事一场梦俗情三月花兴亡天不问阅尽几年华

　　次鄂屯遂初韵

　　沧海终成陆灵椿会有秋百年真梦境八表欲神逰恶木除难尽惊波逝不留年来万事懒直拟付休休

　　次韵荅王仲安

　　林宗自忧世宋玉祇悲秋病鹤尘中老冥鸿天外游羡君巳超逸愧我尚迟留不为西风起莼鲈兴未休

　　病中斋居杂诗次和仲韵

　　深居苦羸疾谁与破愁颜世态浮云外交情暮两间襟懐期齐月胷次要全山梦寐神峰久何时恣往还
　　时事今如此幽居独慨然心期钟鼎外身世水云边病骨便清昼髙懐惜壮年前修渺何在目断夕阳天
　　静中观四子掩卷慕朱公所幸斯文在殊非吾道穷众星元拱北万水自朝东逺意无人会芳樽谁与同
　　故人南郡去髙隠近隆中雅志希前哲深惭接下风踈狂聊自适衰懒欲谁同且莫鲸吞惯床头酒易空
　　多病交游少相看动浃辰赋诗聊遣兴观化足怡神问字有知已过门无俗人伊谁同此乐愿卜许东邻

　　清明日大雪饮斋中

　　不愁饥苦互相侵念此愆阳与伏阴饮系经纶须畅饮斟存燮理要平斟舞雩自有春风乐茅屋难忘魏阙心杯酒空持讵能醉商歌聊尔发悲吟

　　次李枢判容安亭诗韵五首

　　问舍求田计未成登临搔首愧平生聫名丹阙浑无望招隠洪崖久寄声短笛长歌樵牧事浮云流水古今情相君许借容安住拟向南阳约孔明【李公别圃有容安亭】

　　李公见和复次答之

　　少年学道竟何成章句区区已半生不向静深观物理却从摇落聴秋声过门载酒乡贤意授室传经邑宰情从此嘉阳风景别太行山色看増明【嘉阳平山邑号】

　　奉寄仲章兄

　　世事悠悠岂易量眼中存没几参商诗书有得将谁语菽水无从亦自伤春色池塘想同梦暮云楼阁渺相望何时樽酒篷窓底风雨潇潇夜对床

　　寓馆秋日即事

　　多病筋骸久痹顽柴荆终昼掩重闗诗书讵可资耕钓杖屦元非絶往还莫遣浮云蔽白日尽教秋色对南山平生愿学程夫子惭愧春风满座间

　　和王尚书独坐诗韵

　　栖迟蓬荜养慵疎虚室焚香静掩书坐进工夫元自尔心斋意味果何如圣贤名世几千载皇极经年十万余至理悠然与心会恍疑身在先天初

　　尊兄仲举父典教石州乡郡

　　纷纷世累苦相牵抚事悲謌惜壮年卜隠未成长往计伤时空赋逺逰篇林宗雅志伊谁识张翰孤懐亦自贤见说家山风物好几时同倚暮云巅

　　冬日有懐故人

　　病鹤孤鸣在九皋虚名多累恐难逃残阳入谷隠犹见新月穿云出未髙江上莼鲈君自适山中泉石我徒劳兴来欲驾扁舟去何处沧波有巨鳌

　　仲冬初吉归途即事

　　雾惨云愁结暮阴游方客子正悲吟霜风有恨号平楚寒日无光下逺岑沧海齐州半摇落乾坤今昔几消沉意长世短知谁会一曲商謌万古心

　　次韵答友见赠

　　髙山流水趣何深万古千秋一素琴白石清泉成雅志光风齐月负初心伏龙应羡云生谷独鹤不惊鸦满林无用埜夫宜揣分商家元自有甘霖

　　和仲弟生朝

　　兄弟趍庭鴈影翩祗今痴絶尚依然竞阴莫废经纶业爱日当知喜惧年颜乐自怜乖夙志南陔谁解补遗篇几时得遂求田计晨夕相将理断编

　　钱霅溪宫人圗

　　露冷月华白悠悠方寸心夫君渺何许怅望碧云深

　　饶阳小山诗卷

　　胷中有全山华嵩亦自小孤坐对嵓姿肝肠倚天表

　　冬日斋居杂诗【五首】

　　忆昔趍庭讲诵初慨然不复向迷途只今回首还思省力学工夫尚尔疎
　　千载传心百世师周程授受想当时乾坤万古春风在空向篷窓事仰思【二程初见濂溪夫子时濂溪年三十明道年十五伊川年十四】
　　生平不见李延平俛首孳孳亦谩生每诵斯言多感慨区区辛苦竟何成【平生不见李延平可谓虚生矣此朱夫子语也】
　　拥篲抠衣志未酬哲人已矣更何求微言尚省蒙私淑愿得终身事逺逰【予取静修先生诗语以逺逰名斋】
　　圣门道大若天然小智区区见自偏谩抱遗编时自惜光阴去矣又中年

　　中秋不见月

　　萧飒西风起暮愁无端阴翳掩晴秋何当放出中天月重照山河十二州

　　故县道中

　　尘事年来亦屡更此身与世澹无情弊裘羸马嘉阳道只有云山管送迎

　　文山隠居诗卷

　　西山縁底澹无姿便拟从君问所知告我云烟最佳处眼中连栋有深期

　　子温贤友临别求言不容以病废辞勉书二诗为赠后篇兼简王君仪伯一笑

　　平生踪迹叹孤危尚友千年谩所思才气如君更知已可能分手易前期
　　谁遣林宗解隠忧更堪摇落对清秋慿君寄问观光客底事哦诗拟四愁【仪伯诗有是句故及】

　　和杜才卿韵

　　病躯疎散愧非才只办求田问舍来说似幽花应解语为谁零落为谁开

　　寿李翁八十诗【三首并序】

　　翁名椿字寿卿本维扬故家国初北渡客云朔间转徙至真定槀坡之西管镇始以陶为业器不苦窳有约必信逺近化之中年以后买田力穑不二十年为里巨族资质直不喜矫饰好施予不饮酒今年八十步履轻健耳目聪明食肉跃马如平日不少衰翁媪相乐孙曽满前其必有以得之矣兹镇寔先玊峰君旧隠比岁冬余以羸疾来居且幸以诗书教其乡人子弟翁请余处其别馆而使其孙兴宗执几杖之役岁久而翁不余厌也翁长家君一岁故余以父执事之其子居实将以闰月吉日合乡里族姻置酒张乐以为翁寿义不可无语谩赋近体以侑寿觞时大徳十年歳在丙午黙庵安某书
　　洛畴五福古难并四福还因好徳生开秩九龄从此始更期寿域看升平
　　余庆悬知积徳深昭昭神理古犹今寄言戏彩贤孙子食息无忘爱日心
　　近亲自合存忠养涉世髙年亦我师平昔行窝还有几并留陈迹记它时

　　杏花始开连日大风不获一赏晨起携笻往观之归而小酌得三絶句

　　生红和露滴臙脂又到芳春寂寞时便拟提壶花下醉欲愁羞杀背阴枝
　　白白红红春意深恶风吹折五更心化工自与时消息莫负清吟酒满斟
　　杖藜吟遶去还来収拾春光入酒杯自是风花要题品等闲蜂蝶莫相猜

　　友人西城探梅折一枝来赠求诗为赋二首

　　愁烟苦雾鎻春光谁遣边城有艶阳珍重故人相赠意可无佳句为平章
　　俗草凢花久乱真小窓惊见一枝春凭君欲问调羮信只恐幽香不认人

　　别赋一首

　　铁石心肠氷玊姿此生惟许岁寒知兴来欲草梅花赋不解能书婉媚词

　　黙庵集卷二

　　●钦定四库全书

　　黙庵集卷三

　　（元）安熈 撰

　　○遗文

　　斋居对问

　　或有问于余者曰子之为学其亦有以异于人乎何其踽踽凉凉独立而无徒也余应之曰余自趋庭日以诵读六经与夫孔孟之遗书为事幸而私淑于师友而与有闻焉乃知用力于周程夫子以及朱夫子所以继往圣开来学之书亦将以求夫千载不传之传者以治吾心而修吾身焉而已矣又何暇他求为哉或曰然则子之所学其世之所谓道学者耶余曰固然也道之大原出于天其传在圣贤伏羲神农黄帝之所以继天立极尧舜禹之所以更相授受成汤文武皋陶伊傅之所以为君为臣皆此道也吾夫子既不得君师之位以行之独以列圣之所以相传者笔之于经将以传万世曽子传之子思子思传之孟子孟子没而其传冺矣自是以来千载余之间士子溺于记诵训诂词章之习以希名射利不复知有圣人之学而又有异端之邪说以间之不有真儒者出孰能有以明斯道于既晦而振百代之沉迷乎是以濓溪夫子不由师传黙契道体建圗而著书二程夫子见而知之扩而大之然后斯道复明于当世至朱夫子则求其所以用力于喜怒哀乐之未发者而得乎所谓天下之大本与夫古昔圣贤相传之心是以有以集周程三夫子之大成而折衷之而道以大明既又以为道之所以不明由说经者之不足以得圣贤之意于是竭其精力以研穷圣贤之经训作为传注以着明之至于一字未安一词未备亦必沉潜反复或达旦不寐或累日不倦必求至当而后已故章旨字义至微至细莫不理明词顺易知易行所以妙得古人本旨于数千载之上使读而味之者如亲见圣贤而面命之其闗于天命之微人心之奥入徳之门造道之阈者可谓极深研几探赜索隠发其旨趣而无所遗矣至语学者入道之序则又使之先读大学以立其规模次及语孟以尽其藴奥而后会其归于中庸尺度权衡之既定由是以穷诸经订羣史以及百代之书则将无理之不可精无事之不可处矣此朱夫子之所以继徃圣开来学而大有功于后世独以世衰道微知徳者鲜俗生鄙儒胶于见闻安于陋习是以不能有以与于此而目之为邪说者也或曰子之说诚美矣然世之名卿有自以文章为得计而谓不害兼通乎道学者又有自以为真得圣贤之意而谓朱子解经流于诐滛邪遁异端之说惑世误人而不自知着为成书以辨之者是皆学者靡然向之此又何耶余曰皆非也为前之说者其害浅而小为后之说者其害深而大彼自以文章为得计而谓不害兼通乎道学者其意但出于恐知道者之议已而为是说以文之耳其自以为真得圣贤之意而轻视前贤妄肆诋排庸俗鄙陋浅薄不经而髙谈大论旁若无人藉是以济其私而为欺世取名之计学者方以謏闻浅识未知所向乃并与其心术而壊之则其为害岂浅鲜哉此予之所以日夕深惧而莫知所以救之者而子尚以是而为疑耶或曰国朝自元统以来大儒先生以此道相继而为天下倡或达而在上以致君而行之或穷而在下以推明前圣后贤之意以淑诸人以传诸后砥柱屹然壁立万仞者今子以眇然之身而区区焉以是为学其不起谤议而害身也几希矣子其亦以是而思之乎余曰不然夫道固不以穷逹而有加损而人亦不以穷逹贤愚而有异也是其所以亲承其心授精微之旨而羽翼斯文者其传固有在矣但人之为学则皆当以是为的而求之庶无差失而可以造夫道之极致是又安得顾世俗之讥议畏迂儒之曲说屈巳徇物颠倒迷惑而昧于所从哉或曰彼之所疑盖必有以真见其失而后为之辨也且子既不之许曷不扬言于众以明晓之乎余曰彼之为学我知之矣盖尝得其书而读之见其于朱子之说多有不得旨意而妄疑之者甚或不能知其句读语脉之所在而遂疑其平生为学始终之致及其所论著或未之见故其所论掣肘矛盾支离浅迫殊不近圣贤气象以此推之则朱子之语脉旨意尚不能知又安能指其罅隙而非议之也哉原其本意盖欲藉是以取名而率然立论曽不知其为害之甚也使其年益髙而于天下之理玩之益熟一旦幡然尽弃其学而学焉则吾知其必当愤然悔其前日之为而火之矣况君子之学赤反经而巳固不当屑屑然轻与之角胜负于一日之间也至于甚不得已而不能不辨焉则亦有所不得而辞者矣或者唯唯而退时余方欲为之剖其疑而折其辨以发明朱子所传之微意因悉次其语以自警云至元甲午腊月丁亥书于逺逰斋

　　记斋名

　　予少与白霫乌君叔备友讲论从容无日不相从也岁丁亥叔备始从容城刘先生受学凡所授精微之言某亦得与闻其一二由是始慨然有志于正学而不迷于所向者皆自先生之语发之也自此益相亲厚毎一来所闻必益超絶盖欲相率同门以卒此业者于今七年矣不幸未能得遂叔备南去茕茕独立颓惰无成而先生亦既谢世今则巳矣勉力大业之志卒不能有以少遂矣然先生之言拳拳服膺未尝敢坠暇日读先生遗诗则又往往皆是语也先生之诲我亦谆谆矣某虽至愚敢不加勉遂摭取先生诗语以逺逰书于斋之楣间坐对观省庶不忘先生之训且以为鞭绳之助云至元癸已秋分日

　　石州庙学记

　　石州新修庙学成从兄仲举父寔为郡文学遗书语某曰吾州居并之西南夙称名郡然其庙学荒茀不治则有年矣粤大徳辛丑知州事郦侯某始慨然谓其僚属曰夫子之道垂宪万世有国家者所当崇奉见之于诏旨尚矣今而坠废若是其何以仰称我国家尊严命祀之意而移吾民之观聴哉此长民者之责也即以其年度材致用悉撤其故而一新之上下竞劝不日告成殿堂斋庑靡不严备象设位序应圗合礼独大门未立适以癸夘地震之变而止后三年丙午今监州阿勒坦公下车以故事谒于堂下顾瞻俯仰惜郦侯之功止于如此为之太息即有志焉首选邑之秀民子弟充州学生仍拨系官间田若干畆以供养士之费宾礼师儒暇目躬率僚吏聴其讲授弦诵洋洋闻者耸动而又以余力建大门具祭器以终郦侯之事而某适于此时猥承人乏掌其学事今亦将终更以去矣邦之父老佥谓庙学之成其难如此而邦君弘文兴化以恵教我民之意又如此岂可使我之人无传焉合词恳予愿着石章今其材巳具子其以我故勉为乡人记之且因有以开示其子弟之愿学者则尤幸也某窃惟古先圣王继天立极建学立师以教天下后世使皆有以明夫三纲五常之道而不失乎民生日用彝伦之常而其为教则必始于洒扫应对进退之节礼乐射御书数之文而修其孝弟忠信以立其本然后从而教之格物致知以尽其道使知所以诚意正心由身及家自家及国而达之天下其说具于易诗书春秋论语大学中庸七篇之书此二帝三王作为君师躬行心得之教吾夫子颜曾思舆之传而近世大儒周程朱子之所推明者也国家稽古崇儒建立学宫周徧海内然而此邦独至于今乃始克应明诏则以为有司者急于簿书期会之为功而不能有以祗承累朝徳意之美故耳然则邦民士子被贤君侯之化其幸为何如哉虽然圣人之言具在方册学者诚能从事于古者小学之书而励志乎孝弟忠信礼义廉耻之行则学之本立矣然后先之大学以立其规模参之论孟以尽其藴奥而后会其极于中庸于以穷诸经订羣史建立大本经纶大经读天下之书论天下之事无所为而不成无所处而不当其于穷理修身齐家治国及平天下者真无以见其难矣某愚不肖曷足以与此顾念先茔所托独未克展拜扫修谒之敬尝以为恨今乃获因文字托姓名以纪吾邦之盛事兹诚大幸矧重以仲举父之命耶是以忘其固陋承命不辞为之识其本末如此因窃并记所闻示其诸生俾母忽其邦君之教且又以告夫后之为师弟子者使亦皆知所用力焉郦侯某郡人今为某官阿勒坦公某族人好贤乐善本乎天性由宿卫王府授今职勤政爱民多可纪云又明年丁未阳月既望龙冈安某记

　　与乌叔备书

　　五月一日某顿首再拜叔备畏友执事从善归虽不奉教就审侍履从容足慰懐想但相别踰年不得以会晤为深恨耳前月十九日闻泛翁先生讣音即以一书附驿使持去必已达斯文不幸山颓梁壊后学无所师仰痛哉痛哉恭惟义重心丧哀慕纯至何以堪处伏愿节哀俯从礼制是所深望某学晚无知幸蒙私淑及尊兄诱掖似觉少进但一二年来离羣索居颇似颓惰然欲见先生之心无须臾忘梦寐之间如或瞻仰而先生亦屡辱见闻欲教之意甚厚所望一拜徳容俾列侍下得少伸钻仰之志此莫大之幸岂意天丧斯文而先生没矣痛哉痛哉终身之恨也而今而后惟有一意问学亲贤取友勉力孳孳死而后巳庶可上不负先生私淑之教中不负朋友期望之心下不负某愚勉力大业之初志也顾念无以报先生之恩独有奔赴几筵一致薄奠举觞大恸以荐此哀诚庶乎其可已不审髙明何以见教又意尊兄必往致奠故且尼其行引领以俟车从之过欲藉提挈之力耳早命驾甚幸所欲言者甚众俟相见得以面叩耳人回姑此奉寄窃兾进学自爱不宣

　　又

　　七月日某顿首再拜上启叔备尊兄侍史一别七年岂胜向仰人来获闻动静聊以为慰又闻春间尝以酒致疾虽已得愈然中情犹不能释然也即辰新秋犹热恭惟调摄有道侍履益以康佳矣然尊兄早亲有道笃志力行人望所属不可不重为此道保惜也愿兄留意更加慎节以迓新祉以慰友朋期望之意幸甚幸甚易说精要想已就绪丁亥集赤当脱稿恨不得陪侍左右侧闻髙论也某一来此行及三载独学无友益以荒惰然随分读书小作程课玩心观理更于应事接物间体验警省亦畧有效但觉悔尤山积尤日夕増惧耳四书集义精要近因读朱子文集对校一过尚多有疑误别纸録呈前书索写一部为无善书者不曽写得幸因书来将某前后録出纳上可疑条段以一言可否之使得有所据依改正纳上也疑此书初脱稿先生未使学者校勘故多有此误虽非大义所闗然亦不可不订正也近因看诗传亦欲取朱子文集及语録之言凡渉论诗有与集传相发明者依精要例写出以便初学亦似有益然亦未暇写出也又尝病读春秋者只知读左氏而不读正经欲节取左氏传文议论叙事本末始终依仿通鉴纲目作小字注之经文之下以类相从各附本句凡左氏浮夸乖戾之语皆删去之秦汉以来大儒先生之言及诸家说可取者亦畧节取附注其后庶观春秋者有以考传而读左氏者赤知有经其大旨一以朱子为本而达于张程以求圣人之意不审髙明以为如何其它所欲言者甚众千里相望渺不可得极思向来承晤之乐复何时而可遂耶伏纸引领不胜驰情因便不惜痛加鞭策至幸至幸此间惟王仲安时相见渠读四书甚有得处时与之语赤多有警助去岁又得一王仪伯年二十五六曽从董宗道受四书诗书传好学不倦作文字亦可观岁一至山中时来晤语也

　　与叔父书

　　八月二十日从子某顿首再拜上覆叔父座前七月二日白天民来得拜手墨兼就审尊体平复深用欣慰即日秋凉伏惟尊体起居益以康佳叔母两兄以下俱无恙此间大人以下俱如昨大人自有书老母目疾已如此未闻愈期但身体粗康健饮食亦不减赖此差自慰耳三月中为煦弟娶妇然凡家事次第犹未整理所居又议迁徙恐直至年终方得定迭也又承秋莫欲东还至河北此某辈夙昔所望也幸幸真定今年粟麦颇贱易以居止叔父晚年得守坟墓与大人相聚以教诸子弟侄何乐如之想尊意赤已及此矣又谓某读书次第当以古人用心处用心则可毋以今日虚名被扰此固某愚平生为学之本志而不能遂者今承尊谕恨不得拜侍而卒请其目也盖某自少闻泛翁先生道学之裔即心恱而诚服之慨然有求道之志以为为学而不往见真可谓虚生者岂意某愚立志不勇乃至于此每一念之未尝不悲恨也何时遂侍究此衷情新旧所作诗文今以録呈亦可以少见愚平日之志矣而今而后某独学无友益以为惧伏望叔父有以见教千万至幸余不能悉萧惟斗诗近于白天民处见之或别有甚文字令百六弟録得寄示亦可六原二弟读书无令辍叔父果还真定时朝夕教育某愿任之白天民说三兄四兄各失一子不知为谁再书批来某房下去年举一女名宜宁今已能行矣并及之鄂州时有来书二姐及归寜俱安世臣在理问所中甚平善二兄自有书苑甥自有书不缕缕时向莫寒伏乞顺时益加保爱千万至祝不备某再拜叔父座前

　　黙庵集卷三

　　●钦定四库全书

　　黙庵集卷四

　　（元）安熈 撰

　　○遗文

　　赵氏子名字序

　　方斋赵君为予言二子守中居中既冠而有室亦既抱子矣而字尚阙焉余三子则又成童而未名也子盍为我名而字之予应之曰古之人生子三月父咳而名之二十成人加冠于首乡先生醴而字之此礼之正也今成人已冠而字之固无可疑余则非所当及也奈何方斋曰老夫末疾侵凌亦既耄矣及今少康且幸时得与吾子相周旋于此焉字而戒之使他日既冠覩其字而惟其义若古人之佩韦弦者而自警焉以不忘父师平昔之诲变而不失其正不亦可乎哉予曰唯唯既字守中以贞居中以庸又取易中庸之言名其三子曰丽中择中久中而以亨仁恒字之又皆以伯配称焉盖字因名而生而取名者又各以类也方斋复请记其说故书以授之大徳癸卯闰五月既望黙庵书

　　御史哈喇公名字序

　　近世种人居中国者类以华言译其旧名而称之且或因名而命字焉是则虽非人道所当先者而亦古人之遗意也监察御史鲁都尔沁故行省左丞资善公之嗣子系出奈曼哈喇氏用荫授厯监浚邳两州恻怛爱民刚果清慎兴学礼士蔼然有声既终更家居待次益自力问学以求其所未至间从予逰温恭自虚刻意清苦吾党之士鲜能及之于其请字也为取嵩髙之诗所谓戎有良辅文武是宪者以良翰易其名且以周书乱为四辅之语合而字之曰宪辅盖亦因其旧名而又因名以制字也以公之材而进学不巳如此他日徳业所就或无愧于古人是则必有非予所能及知者矣大徳甲辰冬十有一月甲子日南至

　　送安从道序

　　吾安氏受姓始于汉显于元魏而行于唐宋其望则自凉州武威并代诸郡而蔓延于天下古礼既亡谱牒职废无有能明其所自出者则固无由考其族属之逺近矣然万殊而一本虽百世之逺其同宗之道必犹有可言者沁阳安从道由岁举来为燕南宪府掾以宗盟之故拜吾亲堂下执子弟礼甚勤家君特器爱之吾和仲弟相得尤欢独予以夙疾侵凌偷安里社不获欵焉适自山中归觐省而从道还迁河东别且求言故书此以赠从道名好古幼为儒资通敏奉职廉勤用法平允人咸称其仁恕云至大庚戌阳月甲子神峯野客安某序

　　医学谕诸生文

　　医学有源尚矣其设官立教则周官医师掌医之政令聚毒药以供医事凡邦之有疾病者造焉则使医分而治之岁终则稽其医事以制其食疾医掌飬万民之疾病四时皆有厉疾以五味五谷五药养其病以五气五声五色视其死生两之以九窍之变参之以九蔵之动凡民之有疾病者分而治之死终则各书其所以而入于医师此其见于经者然也下及近代稍复古制至于我朝上自京师以至列郡州县各设师弟子贠比于儒学此盖列圣之所以恵活元元泽被四海于以广博施济众之仁也某极愚陋猥承人乏掌教兹邑而邑长诸贤举行教条其所承流宣化思济斯民而广皇家好生之政者可谓无余藴矣汉儒之记礼曰玉不琢不成器人不学不知道虽有嘉殽弗食不知其旨也虽有至道弗学不知其善也先圣之言曰多闻阙疑又曰就有道而正继自今以往凡吾医之登此堂者其务于勤学好问而恪慎其业兢兢焉栗栗焉常以主司人命为重而不敢有一毫肆然自足之心有所疑焉得以幸告于某而相与质难以求至当之归是乃国家设教兴学之意贤侯恻怛爱民之心而某之所深望也可不勉哉

　　题刘静修石鼎聮句圗诗后

　　玩世如一鼎姓名谁得闻仙翁应自笑知我有邹欣此泛翁先生题石鼎聮句圗诗也盖朱夫子当谓轩辕弥明即韩公姓名而于参同契考异后亦自书空同道士邹欣今观先生所以容成孺子自谓者其亦若此也与暇日读选诗郭璞逰仙第六篇喟然有感聊记于此以俟后之君子云至元癸已腊月既望镇州安某谨识

　　逰水窦嵓题名

　　神峯道人以大徳癸卯正月戊午晦来逰兹嵓观浮休石刻长吟坐啸于飞泉恠石间飘然若有得也同行者曲阳令董侯士良平江路监税宋鼎门生王俊民道人则安某敬仲父也

　　慎独箴

　　可尊者徳可畏者天无处不有无时不然念虑之发必有其几勿隠其隠勿微乎微从事于斯是曰慎独自此精之万物并育毫髪有间天理弗存利欲纷拏厥心则昏呜呼戒哉敬作此箴书诸座隅以警其心

　　祭刘先生文

　　维至元三十一年岁次甲午六月庚辰朔越四日癸未后学镇州安某谨以茶果清酌之奠致祭于集贤学士泛翁先生之灵呜呼哀哉山颓梁壊天不慭遗生荣死哀孰不摧慕呜呼哀哉某也晚学无知幸蒙私淑黾勉励志于兹七年顾以钝驽鞭绳罔及学不加进颓堕无成尚企宫墙洒扫函丈亲承声欬大启愚衷孰谓难期不就此志俾兹凡陋抱恨终天呜呼痛哉矧惟先生至诚乐育怜某之愚欲収教之谓我当来政此闲适斯言在耳耿耿如存今其已矣将安仿矣先生此恩何日忌之兹焉奔赴奉奠以贽举觞以恸荐此哀诚呜呼痛哉仰止前修精思力造亲贤取友进徳修业某虽不肖敢负初心伏惟先生冥鉴临之呜呼痛哉尚飨

　　祭董少中文

　　维至元十一年岁次甲午十一月丁未朔越二十有八日甲戌晚生安某谨以清酌之奠致告于近故太中大夫致仕董公之灵曰维明公气豪志雄卓伟儁才博究旁通真人勃起英贤鼎从谓公国士乃达宸聪会遣相臣绥抚于东诏公与往参赞戎功自是以还迭试邦庸晚持宪节揽辔观风致政来归白首方瞳世故之大事变之空消长之极代谢之穷有以自得坦然胸中优哉游哉燕处从容玩易一编鼓缶待终堂堂达尊羣儒所宗天不慭遗哲人之凶呜呼哀哉某甫弱冠拱手趍庭实始拜公徳容粹清公不我鄙诲语丁寜晚益爱我期许非轻谓子可语抚接弥倾执手晤言罄竭平生谦冲雍穆展矣老成毎懐瞻伫若仰晨星今则巳矣谁复仪刑闻公之讣怛焉内惊奠觞寝门无从涕零神魂如在尚鉴衷诚呜呼哀哉尚飨

　　建祠堂奉迁祖考文

　　维大徳六年岁次壬寅夏四月乙丑朔越二十有一日乙酉嗣孙某敢昭告于显髙祖考修武府君显髙祖妣某氏夫人显曽祖考三府君显曽祖妣王氏夫人显祖考二府君显祖妣宋氏夫人显考石峯府君显妣贾氏夫人神位前祠宇初建主室既成恭奉尊灵永奠厥处考礼经辨昭穆以伯祖考大府君伯祖妣王氏夫人及亡室刘氏分祔东西两序配神从祀谨告

　　神主入祠堂致告文

　　维大徳六年岁次壬寅夏四月乙丑日朔越二十有一日乙酉嗣孙某谨以时果清酌之奠昭告于祖考之灵曰呜呼我家自金源板荡以来失其所安石峯府君兵后至真定实维再造有家凡今日之子孙孰非蒙其休庇者耶先兄进士府君早岁驰声名卿交荐将为世用不幸中年陨世而嗣子思诚亦就夭折次子焘就室他氏某是用大惧祇奉遗训权主祀事兢兢朝夕惟恐弗堪以坠先业中罹多故徙近东郭以便先墓之洒扫转徙区区靡有定处恒若泛宅者亦既累年矣越大徳丁酉乃营是宅迄于今兹仅能构此祠宇以奠祖考之灵怠缓不虔无所逃罪抑有由也岁时荐享某虽衰尚须黾勉以躬执厥事俟孝孙焘卜居有定当议考按礼经属之奉祀而使男熈等相与佐之所供庶品称家有无亦当别为区处俾之可行久逺而无弊庶子子孙孙劝忠劝孝追逺敬宗以无忘祖考垂裕后昆之意兹因迁奉神主入就室位先事以告伏惟祖考实鉴临之谨告

　　封龙书院释菜先圣文

　　维大徳十年岁次丙午秋七月已已朔越翼日庚午后学安某敢昭告于先圣至圣文宣王某至愚极陋总角趋庭私淑诸人实始闻道自兹厥后钦诵遗编近本程朱上窥思孟以求经旨以探圣心庶竭驽顽进徳修业孰云不力中道而迷悲叹穷庐摧颓已甚虽由病废实亦惰偷内自省循枯落是惧兹焉感愤避俗嵓居追忆旧闻卒究前业洒扫应对谨行信言余力学文穷理尽性循循有序发轫圣途以存诸心以行诸巳以及于物以化于乡或兾有成不悖于道兹涓吉日载见祠庭旨酒苹蘩式陈明荐尚蕲启廸实诱其衷庶假威灵不至大戻谨率诸生恭修释菜之礼用伸虔告尚飨

　　释菜告李学士祠文

　　晚生安某谨致告于故翰林学士敬斋先生李公之祠兹以吉日恭修释菜之礼于先圣惟公中朝耆旧乡郡硕儒博学髙文为世所仰载瞻遗像荐此豆觞公如有灵尚克歆享谨告

　　黙庵集卷四

　　●钦定四库全书

　　黙庵集卷五

　　（元）安熈 撰

　　○遗文

　　石峯府君行状

　　君讳滔字巨源姓安氏其先太原离石人世为儒家曽大父讳玠官修武校尉妣某氏大父讳全广以赀雄乡里所蓄书几万卷妣王氏父讳升妣宋氏再世皆不仕君生于金承安四年九月庚戌自幼读书家塾大父躬为训授年九岁以经童登第复习词赋举贞佑初河朔震动金主南徙都汴衣冠士族亦皆南渡设科选士如平时独山西诸州恃险不降王师至则蔵匿山谷去则复出众庶颇安以故君不克应其选岁丁丑君家避兵石洞军士以火逼之举族皆死君仅得出为所执时太师国王以诸州久拒不下亲徃用师令无男女少长皆杀违者以军法论君既被执而监军事舒穆噜辰努闻获一儒者驰使呼之至则易以敝服诡其乡里令朝夕从之由是获免君自以当此大变举族皆没幸全性命遂委身从之誓不他适君时年十有九实贞佑五年也岁壬辰从舒穆噜辰努来山东至真定之藳城辰努与之田宅使定居而教其子焉戊戌朝廷设科取士中者复其家终身君以词赋髙等中其选于是始以聚徒讲授为业壬子籍天下户数遂占籍真定而徙居焉中统二年参议中书省事张公徳辉熟君学行招延之授馆其家使教其诸孙至元三年郡博士遂举君贰其学事享年七十有八至元丙子正月甲戌以疾卒于所居之正寝越五日戊寅塟藳城县安仁乡新里之西原从遗命也君天资寛裕乐易慈爱忠厚不妄喜怒与物无竞治身俭薄不苟受施有贞白之操虽贫困乏絶恶衣疏食或不能给安焉未尝有戚戚之色与人交重然诺一以诚意无所矫饰与人言开心见诚无纎叶吝意闻人之善称之如已出人有过则掩焉而未尝出诸口也平生与人无所怨恶与乡人处饮食言笑终日油油如也读书务躬行不徒事章句晚而学易嗜伊川程先生传读之未尝去手其教人严以有礼恂恂恺悌得师之道终日娓娓无倦色少明于经学其授读率皆口诵焉有生徒习举业者在席之久必辞之曰吾不经场屋汝当别求先进而师之可也其真实又如此平生未明而起环堵萧然不以声利荣达为事澹若无求于世得丧欣戚鲜能动其心即所居自号石峯以示不忘乡里隠居教授余三十年贵人子弟往往出其门者君但训敕诸子晦迹读书不求禄仕优游自乐以终其身尝语诸子曰寜人欺已勿已欺人可也家有一力一旦亡去诸子欲追之君曰纵使追还彼既负罪必已汗颜又安能朝夕相处乎乃止弗追岁戊午携长子芝西归田园尽为族人所鬻皆不敢隠谓君曰某氏宅某氏田俱君家旧物我实冒鬻愿承其罪君当闻之官复其直而取之君以世变扰攘有非人力所能与者彼何罪竟辞不取但修完先垄而还延安府尹牛子益总管袁某少与君同里闬因君内弟米脂尹宋某致书劝归乡里且遗以束帛君不受曰吾既未能即归且又贫困无以为谢安可虚辱答其书而还其币从军攻凤翔时主帅令分杀诸俘掳君所得必多方为匿而遣之时僵尸蔽野军士悉解其衣裳服之君虽寒甚不忍也其平生处心制行类如此君既没府之士夫皆为诗以哀挽郡教授藜轩先生呉君特起序之以为君之为人明而不察简而能肃犯而不校又谓君隠不违亲贞不絶俗乐天知命君子云初娶同郡李氏没于兵间生一女适刘氏再娶磁州贾氏有贤行君不治生事河朔当大变之余兵凶相仍诸子幼弱生计未立贫困殊甚人不能堪夫人省衣节食周旋其间有人所难能者治家严正有法闺门之内肃如也后君二年年八十有四卒子男三人俱业进士长芝尝为张公徳辉所辟为山东行中书省掾前卒次松尝为将仕郎次筠承事郎同知绵州事卒于官孙男九人长思诚早卒次焘亦进士次汝止烈熈煦汝谐汝弼次未名而夭而汝谐汝弼亦既冠而卒女五人长适易县尹苑大亨之子弼次适同知真定路诸军鄂啰总管府事乔岳之子木次适张氏次夭次尚幼曽孙男七人康寜昭宁得寜寳寜泰寜延寜来寜女五人子寜宜寜顺寜福寜喜寜而得寜顺寜皆夭玄孙男一人庆源女一人庆云君自祖曽而上累世皆塟太原离石县北下安村之原君之父始徙居孟门之义居丁氏庄因其处君既至真定乐其风土而居之遂命塟焉然以其蔵瘗之制昭穆之位有不能如礼者是以尝欲更塟而力有未能迁延岁久每一念之未尝不怆然也今乃卜以元贞二年二月庚申奉君夫人之柩迁于先兆之北凡相去二十步不肖子松窃惟先君以末世之孤裔奋焉为起家之始祖使松辈蒙休被荫获沾禄泽子孙繁昌者其潜徳隠行不见于世今已不可得而考其迹矣不有表焉以垂于世大惧不肖无以显扬之谨追述其平生之大畧如右以请于当世立言之君子伏俟采择大徳辛丑夏四月已卯孤松状【右代作】

　　故承事郎同知绵州事安公墓志

　　公讳筠字庭实姓安氏其先太原离石人考石峯府君滔妣贾氏府君壬辰后徙真定遂为真定人公生于壬辰年九月庚戌既冠从提举真定路学校事侍君乗之学受进士业燕南河北道提刑按察使马公某辟为从事后以御史中丞史公彬荐除河南山西提刑按察司知事转山北辽东迁河西陇北道按察司经厯秩满移陕西汉中至元二十八年更按察官名肃政廉访就充本道经厯改同知绵州事元贞丙申十一月戊子以疾终于成都之寓舍享年六十有五累官承事郎公天资诚孝而意气豪迈其遇事接物虚懐以应坦然无疑心为政知大体其于吏事初不经意及案牍满前条析剖决虽素精于其事者不能及也在宪司幕府近二十年多所赞益如御史中丞程公思廉参知政事姚公天福皆尝同事亟推重焉其余所交亦皆一时名卿士夫作诗善唐律自少时落笔輙惊人语意雄健至老不衰又长于近体乐府晚岁闻义理之学深所敬信取易象惩窒之语以损名其斋其佐河东也先祖坟墓田宅皆在属邑兵乱以来田宅尽为他人所有坟墓亦荒废久不复知其处公访求故老旧族始得之皆为増筑墓垣刻曽祖而下宗支于石祖考妣墓尝为山水所圮复改塟之既诸所占田宅者皆疑惧不安公谕之曰吾岂恃势力为此事者耶其它行事亦多类此公凡再娶前夫人李氏来归二年而卒生一女适易县尹苑大亨之子弼后夫人孙氏子男三人汝止汝谐汝弼女一人子寜越明年大徳改元夏四月孤汝止奉丧归真定卜以其月癸卯塟藳城县安仁乡新里西原先君墓左伐石以志其岁月谓某当书之某不敢辞并畧叙其平生梗槩刻纳圹中从子某泣血谨志

　　○乐府

　　酹江月登

　　古容城有感城阴即静修刘先生故居

　　天山巨网尽牢笼多少中原人物赵际燕陲空老却千仞岩岩苍壁古栢萧森髙松偃蹇不管飞氷雪慕膻羣蚁问君谁是豪杰　重念禹迹茫茫兎狐荆棘感慨悲歌发累世兴亡何足道等是轰蚊飞灭湖海襟懐风云壮志莫遣生华髪中天佳气会须重见明月

　　前调

　　前日归途偶记和仲欲把锄犁门人愿助之语甚恨不获请其详而亦窃喜其先得我心之所同也中夕不寐率尔成章写寄和仲可为后日相见一笑大徳乙已上元日神峯野客书
　　世途艰阻正堪悲万里清秋摇落况复乾坤还闭物奚啻切床肤剥消长盈虚循环反复夜半惊孤鹤东君着意恵风先到嵓壑　悦亲原有清欢箪瓢食饮不害贫家乐多病留侯空自苦惭愧长身诸葛素手躬耕卧龙冈上准备丰年获豚蹄社鼔几时同醉寥廓【吾家桑梓在卧龙冈之阳】

　　太常引

　　和王治书仲安
　　求田问舍欲婆娑算无地不风波胸次尽嵯峨世间事知能几多　登山临水傍花随栁独此未消磨便拟借行窝正霁月光风气和

　　石州慢

　　寄题龙首峯
　　虎踞龙蟠朝楚暮秦世路艰蹇夕阳淡淡余晖阊阖九重天逺千秋万古先天消长圗深何人解识兴亡本夜鹤渺翩翩尽平林鸦　满萧散不须黄鹤遗书不用洪崖相挽苍狗浮云平日惯开青眼拟将书剑西山采蕨食薇自应不属春风管只恐汝山灵恠先生来晚

　　鹊桥仙

　　徘徊尊俎徜徉笑语俯仰乾坤今古世间豪杰数元龙想未识圣门风度　也非学圃也非怀土静看落花风雨安排便买钓鱼蓑底是沧浪深处

　　黙庵集卷五


