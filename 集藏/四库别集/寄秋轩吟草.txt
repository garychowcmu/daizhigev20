　寄秋轩吟草　　（清）牛焘 著

　　●丽江吟

　　花马竹枝词七首

　　六诏遗民慨已非，河山风景尚依稀。
　　匏笙芦笛家家吹，白雪梅花处处飞。

　　银山一半夕阳开，江水年年绿似醅。
　　最是清猿啼不断，竹枝哀怨个中来。

　　月下何人觱篥吹，齐声高唱踏蛮儿。
　　算从边塞西风起，踏到落花三月时。

　　父老犹传《塞上曲》，子规啼裂满山竹。
　　含思宛转《一封书》，寄向何人泪盈掬。

　　麦垅青青稚子骄，含风袅袅柳枝条。
　　柳条盘作青丝笠，麦管吹成碧玉箫。

　　金江春暖浪淘沙，日日江头数浪花。
　　人比黄金淘易尽，沙随浪去似年华。

　　龙祠二月骞神藂，雪里山茶插鬓红。
　　共道山灵从不老，山灵旧是白头翁。

　　游玉龙祠二首

　　此地隔尘氛，幽禽向午闻。
　　石泉寒潄玉，烟树绿团云。
　　沂水春偕咏，睢园雅会文。
　　日长消不尽，琴韵和南薰。

　　散步小桥东，披襟百虑融。
　　泉鸣山更寂，树密涧仍空。
　　殿角残虹雨，池亭涩浪风。
　　僧窗频小憇，扶醉夕阳红。

　　忆家园（丽江古城卖鸡巷）四首

　　家住城西傍翠微，竹篱墙外有禅扉。
　　山僧唱罢鱼山梵，惊起林鸦破晓飞。

　　非城非市市城边，一带园畦曲引泉。
　　篱外自馀闲敞地，村童逐伴放飞鸢。

　　新槐绿竹夹门栽，婪尾鼠姑先后开。
　　多种菊苗留晚节，预炊青麦釀香醅。

　　门前踪迹绝尘埃，非是主人避客来。
　　野径小桥湾转处，难容车马破苍苔。

　　丽江古城雪景

　　（庚子年二月二十九日雨雪平尺）
　　山城二月春正寒，香雾濛濛露未干。
　　东风釀雨还釀雪，落皑满地玉栏杆。
　　银床金井埋鸳甃，万瓦晓失鱼鳞绉。
　　梨花昨夜满东栏，柳絮今朝迷远岫。
　　村径无人半掩扉，园头拾枯炊烟微。
　　簾幙无声银蒜吟，但闻泉溜入空帏。
　　游絲冻惹蔷薇架，折竹轻欹海棠榭。
　　香篆氤氲睡鸭沉，空庭寂寞饥乌下。
　　瑶堦佇立望眼迷，云垂雾重天宇低。
　　檐牙未雨千点溜，门外落花一尺泥。
　　暝色乍开延素煦，欲晴未晴几朝暮。
　　半晌欹枕怯梦寒，坐拨炉火寻诗句。

　　郡城阴雨

　　八月末因公赴（丽）郡，十月初还署，连月阴雨。
　　节过中秋雨骑月，残秋徂冬泥滑滑。
　　郡城风急不胜寒，掉臂归来煨榾柮。
　　菊残不见傲霜枝，梅花数点香满地。
　　任尔霜前弄喉舌，暖回黍谷日迟迟。

　　白马龙潭赏海棠

　　梨花开落柳花黄，一路随春到海棠；
　　贪睡自然春过半，倩谁烧烛为儸装。

　　游东元三首

　　不向东元十载馀，重来风景竟何如？
　　桃花依旧逢人笑，应笑诗人老跨驴。

　　踏青天气半阴晴，杨柳村边一鸟鸣。
　　遥望陌头深浅绿，落花香衬马蹄轻。

　　二月东风送暖时，梨花才放两三枝。
　　主人讶客何曾醉，总为春寒花较迟。
　　作者原注：往事暮春看梨花大醉。

　　白沙村

　　平楚望苍茫，寒云接大荒。
　　雪融泉喷玉，沙净夜流霜。
　　草色先秋碧，松声带月凉。
　　丛林多古刹，喧梵自西方。

　　山斋

　　闲庭昼静日迟迟，净几明窗独坐时。
　　野鼠窥人松叶架，山鸡听蟀豆花篱。
　　云移屋角蕉犹湿，风过檐牙竹屡欹。
　　扫地焚香无别务，北窗高咏晚唐诗。

　　久客山中

　　踯躅花间麦穗齐，霜林又见蔓菁肥。
　　□□□□□□□，珊碧山人久未归。

　　晚秋垂钓

　　池头衰柳尚依依，绿暗红疎出钓矶。
　　新落叶边人影隔，旧牵纶处藻茎稀。
　　青山伴我闲窥饵，白鹭何心坐忘饥。
　　莫道晚秋鲜鲫少，寒江更有绿蓑衣。

　　金沙江西行十首

　　西行
　　西行无热客，一路傍寒流。
　　风雨边关夕，江山落叶秋。
　　斜阳馀战垒，野渡舣渔舟。
　　此日田家乐，劳生得四休。

　　初抵江岸
　　落日大江头，江分远近流。
　　华阳此黑水，塞月古梁州。
　　沙岸晴飞雨，渔灯夜泊舟。
　　吟诗怀往哲，万里有高楼。

　　石鼓江
　　山拥青螺色，波环碧玉城。
　　江流石不转，滩静月无声。
　　路似曾经渡，人犹此岸行。
　　残碑夕照里，回首没榛荆。

　　石鼓碑
　　片石磨寒月，五花镌赤纹。（丽江有花马石）
　　铜曾标汉柱，鼓拟篆周文。
　　宝镜澄秋水，苍苔翳片云。
　　摩挲开合迹，莫问故将军。
　　作者原注：.碑在金沙江转折处，明嘉靖二十七年，蕃出掠临西，丽江土司木高平之。鼓上诗词，皆系木高自纪其功。.相传边境有兵事，鼓自裂开，无事，又弥合如故。

　　石门关
　　岩关横绝处，石栈曲盘盘。
　　寒月临江白，悲笳入夜阑。
　　草枯云磴滑，叶落马蹄干。
　　此日边亭吏，黄昏下钓竿。

　　三仙村
　　旧是桃源路，仙庄幸可居。
　　人供牛米外，家有鹤租馀。
　　石影来唐朮①，仙踪托子虚。
　　遐荒多僻事，闲话意如何。
　　作者原注：①谷传昔有夷人妇为大风所吹，附于岩石之上，形迹宛然，土人以风神祀之，殊荒唐也，按夷俗称鬼怪日。唐朮见水注经注。

　　红石岩
　　鬼斧削何平，天低一石撑。
　　火云连蜀栈，红日拥霞城。
　　猿狖愁宵渡，鼯鼠伏昼鸣。
　　定知横槊客，对此怯谈兵。

　　沙左山庄
　　江水当门绿，幽栖百虑融。
　　烟霞红叶岸，鸡犬白云中。
　　果熟收寒栗，蔬香摘晚菘。
　　此乡无梦寐，一夜听松风。

　　巨甸
　　其地养蚕织茧，最宜牡丹。
　　山市霭晴岚，山光一抹蓝。
　　春归铜柱北，花发铁桥南。
　　风暖香抽麦，江晴晓浴蚕。
　　鼠姑连岁好，留醉客停骖。

　　春日江行
　　沙岸绿沄沄，江晴暖欲曛。
　　碧融千嶂雪，绿涨一川云。
　　犀浦野花发，螺塘塞草薰。
　　村村农务早，布谷趁春分。

　　●云南边塞诗

　　南诏碑

　　万人冢上鬼啾啾，苍洱城边旧迹留。
　　南诏山河馀片石，西泸词翰表千秋。
　　肝肠断碎情谁谅，风雨销磨恨未休。
　　谁客经过同立马，摩挲不尽终古愁。

　　沙汀村庄即事

　　野人炮鹿脯，邀我步烟扉。
　　暖圃融春雪，寒罾挂夕晖。
　　花残岩蜜熟，松老茯苓肥。
　　薄醉林皋晚，樵歌下翠微。

　　维西

　　西南万里一孤城，城上寒云暮角声。
　　铁锁旧沉蒙古渡①，金沙东拥武侯营②。
　　歌残敕勒秋风起，雪压蓬婆夜月明。
　　自昔边筹多劲旅，萧萧塞马垅头鸣。
　　作者原注：① 溜强渡在维西上流阿敦（德钦）地界通西竺地也，旧有铁索桥，元兵渡后，桥圯，始用绳渡。
　　② 今金沙江尚有武侯坡诸葛等地。

　　澜沧江

　　派落西荒外，洪涛卷地来。
　　滩高飞怒雪，峡迫鼓潜雷。
　　野渡绳争溜，岩梁栈欲摧。
　　东南雄保障，声震渤溟隈。

　　江岸夜行

　　径窄蹄防滑，滩高吼不停。
　　恶禽啼月黑，怪石卧风腥。
　　磷火穿林出，村庞隔岸听。
　　猜详投宿处，一路逐流萤。

　　次旅换夫坪

　　日落秋江晚，云移塞草低。
　　人烟枫岸曲，野店板桥西。
　　荒漠惊鸿爪，劳生为马蹄。
　　夜闻烧纸襁，乡思最悲凄。（时值中元夕）

　　燕子岩

　　细雨羊肠道，秋风燕子岩。
　　滩声三峡壮，栈路五丁劖。
　　瀑落云常湿，天低石欲嵌。
　　遐荒多僻景，题句付青巉。

　　重过燕子岩题前诗

　　石上扫云归碧落，松枝作字蘸红泥。
　　书成半壁龙蛇幻，风雨惊人四望迷。

　　初至阿墩子三首

　　山围碧玉似环城，天作穹庐四壁撑。
　　晓日拨云添远岫，幽溪入夜带秋声。
　　寒封白马霜前雪，瘴落沧江雨后晴。
　　此地宾鸿飞不到，吟蛩唧唧寄孤鸣。
　　作者原注：白马山地甚高寒，霜降前即飘大雪，阻滞行人。

　　气阻山河迥不犹，天时人事理难求。
　　冰残四月花初放，霜落两成麦未秋。
　　鼓角声中喧梵呗，貔貅队里踏蛮讴。
　　村南更有雌龙窟，万斛淤泥溉瘠畴。
　　作者原注：墩地（德钦）有田祖龙，夏秋间常发暴水，尽是淤泥，翻有石水斗泥之益。

　　澜沧西渡接巴塘，贾客牛羊满谷量。
　　草木百年犹有臭，河山千里半垂荒。
　　秋晴塞外盘雕鹗，夜静村墟警虎狼。
　　倘许文翁留蜀久，腥膻何必不芸香。

　　阿墩子漫兴

　　澜沧不向海东流，雪岭高寒据上游。
　　山水有名非福地，风波无限是瀛州。（时有洋匪之警）
　　云深便拟羲皇代，树老浑忘汉魏秋。
　　莫道居夷嫌陋俗，此中邱壑有潜蚪。

　　偷冰渡雪

　　维西立地坪，山深雪厚，阻滞行人，每年三、四月间，雪方渐消，行人于夜半后，趁冰方结，从冰上偷过，约行二十余里。土人谓之偷冰渡雪。癸卯岁，余亲历其境，诗句未工，特记偷冰语奇，且以志行路之艰云耳。
　　立地坪头三丈雪，东西阻隔人踪灭。
　　潜行夜半雪不知，日出未出趁冰结。
　　吾闻灵湫偷龙水，偷冰之语亦奇绝。
　　安得仁人民不偷，熏弦一挥阴霾彻。

　　转经

　　墩（德钦）西南有大雪山，延袤数千里，蕃人以此山为灵山，古佛栖迹之所，往往诵经持咒，绕山而行，翻译谓之“转经”。有驺从而来者，有商旅者，亦有乞丐者，必经墩地。
　　晓策蹇驴踏绿莎，投林野宿傍栖鸦。
　　军持不汲寒烹雪，黔突无炊渴煮茶。
　　古刹名山夸足迹，毡裘毳幙寄生涯。
　　如何佛法传西竺，反向中州觅法华。

　　走雪行

　　滇之西迤临西路八千，擦木乌斯相勾联。
　　我朝羁縻二百载，金天月窟通人烟。
　　传闻鸟道入蚕丛，中有雪山高插天。
　　雪山横亘路邈绵，穷冬雪花俨抛砖。
　　寒雕不下蓬婆塞，土貊天狗尽伏跧。
　　行人到此抚膺叹，莽莽不辨坤与乾。
　　野炊正愁无薪刈，羸马苦饥啮寒毡。
　　悲风怒号山君啸，岩倾夜半雪雷阗。
　　土囊涸封火井塞，石栈高低见平平。
　　平平只道路坦夷，谁知下有九重渊!
　　五丁龌龊还裹足，夸父趑趄怯争先。
　　阴霾入夏开新霁，驱策髦犛导先鞭。
　　蜎行蠕动何蹒跚，附尾蹑踵鱼贯穿。
　　跬步咫尺人鬼异，於斯寄命徒苟延!
　　况复长途八百里，曼衍延袤号长川。
　　长川乍入琼瑶圃，雾淞花开碧玉莲。
　　僵魂夜拟冰蚕卧，冻魄晓惊曲木卷。
　　此时岩石尽皴裂，手足皲瘃无完全。
　　重者堕指轻鱼烂，铄骨露筋百无痊!
　　我闻此语重叹息，心诧行人意转怜。
　　农夫平尺歌三白，灞桥驴背耸吟肩。
　　桃花靧面粉匀袖，红炉宴罢舞旋娟。
　　谁似行人踏雪苦？踏雪行人九死还!
　　吁嗟呼!
　　汉家边塞勤远略，全师夜半渡祁连。
　　阴山六月冰犹冽，未战身先雪里填!
　　雪里白骨堆如阜，将军铭功勒燕然。
　　复有孤臣栖海畔，吞毡咽雪十九年!
　　“云横秦岭家何在？雪拥蓝关马不前”。
　　朝奏夕贬潮阳路，空悲遗骨瘴江边。
　　自古徇名同徇利，徒留青史姓氏传。
　　雪山祗今峙西域，正当太白井鬼躔。
　　分明天险划夷夏，谁驱迫尔蹑西偏。
　　幸逢太平通九译，奢心捃载夸腰缠。
　　从来雪地与冰天，浇不冷，热客肠。
　　黄金白骨相熬煎! 贾而欲赢何恶焉？

　　听谈诸边炎瘴

　　在边谈边瘴，挥尘试驱蚊。
　　传言或过甚，聊复纪所云。
　　炎天铄金石，落日飞红尘。
　　夜中天开笑，空霆声砏磤。
　　赤地皆焦土，蛮烟郁似餴。
　　秋风不早下，岚阴腾昈纹。
　　此时类寒食，禁火思离群。
　　林枯螫草秀，山童怪花芬。
　　伏禽偃塌翼，修蜧播腥闻。
　　更有野火燃，水底热葐蒀。
　　城门疑失火，鱼龙走鳁鳁。
　　畏日如畏虎，物情胥泯棼。
　　夷居屡迁徙，春尽不耕耘。
　　怪彼商旅者，无还是从军。
　　况复来虐寇，道暍滋纷纭。
　　鞭巫竟何为，笑彼虺欲焚。
　　由来气使然，瘴毒实厉薰。
　　我来濮洛地，险途久辛勤。
　　避瘴渺无术，衔杯不辞醺。
　　昼眠情苦禁，晚饭日未曛。
　　尝新远果瓜，陶情在诗文。
　　幸无龙江疠，旦暮期秋分。
　　安得杨枝水，净心炎雾氛。

　　镇沅杂咏三十六韵

　　炎徼南荒外，瓜城绝塞边。（城小号瓜城）
　　九夷今部落，六诏古山川。
　　土姓延窝泥，银生控濮铅。
　　封疆馀壁垒，蛮触息戈鋋。
　　环郭无完雉，梯山有画阡。
　　（镇无平地，由山半垦田，层级而下，俗名楼梯田）
　　涧虚溪涨雾，树老叶生烟。
　　（有老树夏间突吐烟气，亦瘴之一种也）
　　野栅环芦箐，山阴杂木棉。（俗名攀枝花）
　　蜂房烟窦蜜，蜗户灶丁遍。（镇属多盐井民，皆熬卤营生）
　　南浦催耕早，西成报赛虔。
　　风声寅亥市，米价丙丁年。（南方火盛，丙丁岁多主旱）
　　云外溪舂碓，山根竹引泉。
　　三秋无候雁，二月有鸣蝉。
　　恩镇旋分合，刁刀任倒颠。
　　（恩乐县两地分合无常，王人刀刁二姓随时更变）
　　衣冠齐气缓，巫觋楚风沿。
　　艾叶呼成俗，茶盐礼不愆。
　　（窝尼夷男云喇艾，女云喇叶，婚嫁多以茶盐为礼）
　　花裙百幅叠，青布满头缠。
　　饲蛊吁堪怪，埋魂习未悛。
　　瘴气先比稻，炎汗臭如膻。
　　野水荒山地，黄云赤日天。
　　销魂戛洒渡，詟梦哀牢颠。（经过山水）
　　马路千盘转，羊肠九折旋。
　　登危筋力尽，入境衣履穿。（山路险绝，往往步行衣履破损）
　　黉序长榛莽，衙斋傍市廛。
　　芷茎香寂寞，楚水月婵娟。（沅本楚水名楚词沅有芷）
　　人立扶桑影，家馀玉版禅。
　　共春鸟异响，别树花同妍。
　　太仆丛祠古，西林乐府传①。
　　清风销案蠹，时雨慕堂鱣。
　　此日权司铎，前身愧谪仙。
　　阮途穷未返，潘序拙宜然。
　　问菊无来使，折梅谁递笺。（地僻音信不通）
　　春情云漠漠，乡思泪涓涓。
　　手板裁霜竹，头衔问雪毡。
　　但愁官冷落，例与郡移迁。
　　（恩乐县而镇厅移驻恩乐，镇厅竟成荒村，今学署又将圮倾）
　　对酒空怜鬓，吟诗剩有肩。
　　輶轩久废职，会萃拟成篇。
　　作者原注：①刘太守名洪度，湖北人，署理镇沅府事，设厘均田赋清弊端，土豪多有不悦者。雍正五年，土司刁如珍率众倡乱，入城杀掠，公遂遇害。时鄂西林文端公总督云南，儌临沅镇，张应宗等领兵剿捕，刀如珍等事平。奏请褒衅刘公建祠奉祀。又西林有七言长歌叙镇恩五种夷俗，在恩乐作。

　　德源城

　　在邓川东门外五里玉案山上，邓赕诏旧城也。慈善既死，皮罗阁旌其义烈，名其城云“德源城”。
　　妇德自生成，讵假蒙渠旌。
　　蒙渠今无土，慈善独有城。
　　孤城落日荒烟屯，坏堞颓垣不复存。
　　空山杜宇啼残血，西风寡鹤唳秋原。
　　此城自昔涸无水，物换星移屡迁徙。
　　谁知德慧有真源，旧城新城同不死。
　　狡哉蒙渠善悔后，明识妃名传不朽。
　　德源肇锡虽自仇，德源之称盈人口。
　　我闻李毅有女名云秀，父死保城殄夷寇。
　　至今人称天女城，德源无乃辉先后。
　　成败讵足论英雄，忘仇负义真遗臭。
　　更有阿南夫死身自焚，名先宁北青史闻。（慈善亦称宁北妃）
　　星回六月燃松炬，南与北与说纷纷。
　　不列寒食禁烟火，义取光焰烛滇云。
　　我来邓赕考前志，父老犹能谈遗事。
　　四诏同冤松明楼，铁钏约臂何其智。
　　舁归窀穸妃之仁，守城誓死勇且义。
　　四德既具四维张，焉用城头树灵帜。
　　夫人城今安在哉？德源名桥为妃识。
　　德源桥下沵苴江，千载源流永不匮。

　　姑娘塞

　　马容城东沅溪外，山半孤村堪图画。
　　兹山中窅翠周遭，白云深处闻犬吠。
　　疑有幽人卧云中，不与红尘通謦欬。
　　入境问俗访遗事，山村却号姑娘塞。
　　从来灵秀锺淑媛，莺闺燕阁流芳在。
　　西湖之名由西子，若耶溪边流香黛。
　　明妃生长亦有村，姊归女子嫌丑怪。
　　更有小姑住青溪，独处无郎蒋候妹。
　　今之村姑何人斯，父老无传志无载。
　　始知肇锡多传讹，大孤小孤同附会，
　　吁嗟女兮竟乌有，丈夫岂为儿女态。
　　即今此地清且幽，愿与高人筑鹿砦。
　　闺中芳名不外扬，况兹无稽谬置喙。
　　古道淳良风尚存，改名易俗诚何碍。
　　（宜改古良塞）

　　●山川景物诗

　　红崖道中望定西岭

　　落日半衔西岭上，暮烟初起石桥头。（山下村名桥头哨）
　　千盘磴道穿云出，万壑松溪逐涧流。
　　蒙段杳矣黄土迹，河山顿改碧榆秋。
　　君看万里归图籍，虎视雄关作寺楼。

　　邓川学署夏日景

　　花覆茅檐罩午阴，扶疏老树旧成林。
　　迎风翠竹森森玉，映日黄梅个个金。
　　不速客惟双蝶至，有声诗倩一蝉吟。
　　凭楼更爱湖山好，几阵秧歌送远音。

　　邓川西湖秋望

　　涌金门外荡扁舟，西子名湖我旧游。
　　水光山色浮空翠，花港柳堤入晚秋。
　　晚秋风雨孤山客，回首烟波廿年隔。
　　残山剩水动关情，昆池苍洱吟成癖。
　　邓赕城西拓镜湖，罗时江上长蘼芜。
　　双潭碧影明瑶圃，一抹烟痕入画图。
　　画图仿佛断桥雪，瑶圃依稀苧萝月。
　　名亚钱塘讵效颦，貌比若耶非唐突。
　　我来芳草春萋萋，麦浪风初乳燕低。
　　岁晚荻花秋槭槭，柳丝烟暗暮鸦啼。
　　春光易老秋光薄，雨叶才黄风叶落。
　　夕阳半在湖心亭，野水虚涵云外郭。
　　夕阳野水共娟娟，远浦孤帆去渺然。
　　舟子横竿拦鸭过，老渔沽酒趁墟还。
　　欲寻诗客停桡路，不见高人濯缨处。
　　独立明湖一片清，伊人宛在蒹葭渡。
　　作者原注：西湖水旧由德源城北入河，常有水患。有罗时者，
　　与其弟凤，凿山异水入洱，民乃得耕。号罗时江。

　　祭芭蕉龙（在邓川中所西山之麓）

　　藤树密重重，灵蕉带雨浓。
　　何人曾梦鹿，此地旧潜龙。
　　云气终朝幻，泉源一脉锺。
　　神来无殿宇，山半绿苔封。

　　慈善妃庙

　　一炬松明肆并吞，残灰枯骨泣婵媛。
　　藁砧已绝刀头望，铁钏空归梦里魂。
　　月暗孤城香草瘗，星回千载怨云屯。
　　当年誓死英灵在，祠宇空山叫夜猿。

　　消夏

　　花影墙高下，溪声舍北南。
　　急蝉风堕响，哺燕雨留喃。
　　午梦醒犹恋，晨浇薄亦酣。
　　湖山遥伴我，相对胜清谈。

　　春阴

　　新晴微觉暖，风雨又萧萧。
　　野水连云瞑，春星入夜寥。
　　雪迟思闰月，寒重误花朝。
　　桃李满城树，留看几日娇。

　　雨后夕阳

　　雨后前溪水满堤，乍晴天气湿云低。
　　山根一抹斜阳绿，瀑布声边稻叶齐。

　　过溪步至张叟菜园

　　篱落三间屋，桥西野老家。
　　芦环一畦菜，岸绕几重花。
　　此地无尘梦，闲情阅岁华。
　　衰翁几事息，拟种邵候瓜。

　　出城散步（在维西）

　　蝴蝶双双绕菜畦，被风吹散渡桥西。
　　凭栏几度春情倦，也逐杨花过柳堤。

　　雨过后张叟园圃

　　波岸碧沄沄，山根一片云。
　　几番新雨足，又见绿秧分。
　　偶为寻高士，重来问此君。
　　何时把杯酒，花下醉夕曛。

　　雨后

　　骤雨忽倾盆，遥空洗瘴氛。
　　山鸣涧争溜，窗豁竹移云。
　　蛙鼓连畦碎，莺簧隔树闻。
　　边城歌觧阜，绝胜谱南薰。

　　消夏杂咏六首

　　溪桥散步
　　溪桥流水自潺潺，信步郊原俗虑删。
　　野老灌园机事息，数椽茅屋对青山。

　　听鹧鸪
　　古木苍苍挂夕晖，青山影里鹧鸪飞。
　　啼禽渐向云深处，我欲携琴傍翠微。

　　看山
　　千岩万壑披裘翁，日日看山落照红。
　　为爱青山似图画，不知身在画图中。

　　看竹
　　山村一带竹檀栾，风雨萧疏入夏寒。
　　蒲幅潇湘移不得，隔林遥借绿阴看。

　　初见蝶
　　几藂茉莉倚檐栽，好雨连番次第开。
　　应是吟诗漏消息，寻香一蝶过墙来。

　　街日阓
　　山城又值阓阛开，踏碎庭夜一片苔。
　　倚枕待寻池草梦，午风吹送市声来。

　　晚秋雨后独步十里桥亭

　　林塘雨过睡醒才，十里桥边独往回。
　　涧隐残虹斜日暗，云移远岫翠屏开。
　　沿溪水落声犹壮，高树风凉叶渐摧。
　　应为客心增感慨，秋声不见雁鸿来。

　　晚秋即景

　　衰草粘天碧，寒云返照黄。
　　雁鸿飞不到，关塞去何长。
　　木落惊秋晚，城荒带月凉。
　　衙斋萧瑟甚，窗外有吟螀。

　　春日十里亭即景

　　独倚桥栏遍，行吟十里亭。
　　楼台红雨岸，花鸟白云汀。
　　雾霁林馀碧，烟流竹送青。
　　溪声遥送我，随蝶步郊垌。

　　雨后郊望

　　旱虐炎尘净洗空，落霞飞处卧残虹。
　　林梢瀑落烟炊湿，枫岸云移野烧红。
　　怪鸟犹闻啼夜渚，妖花不解坠秋风。
　　嗟予渐习寒温候，独趁晚晴过涧东。

　　白腊上

　　白腊尊严蔚接天，锺灵岞崿独巍然。
　　岚拖玉带晴开嶂①，翠拥螺鬟澹锁烟。
　　风雨分疆标一柱②，儿孙列戟镇三边。
　　神来夜月丛祠古，万壑松声奏野弦。
　　作者原注：① 腊山玉带为罗平一景。
　　② 滇风黔雨，山居两界之间。

　　九龙桥

　　长桥连跨势如环，万壑齐喧汇一湾。
　　侹侹石梁穿月峡，深深云洞锁烟鬟。
　　龙鳞隐约垂虹底，雁影参差夕照间。
　　静夜遥闻歌水调，栏杆倚遍水潺潺。

　　罗雄即景

　　罗平山分两界，西北为腊山，青苍雄秀， 望而知为灵秀所锺，其东南一带，骨撑拒形如刀斧，与黄草坝接壤，亦黔山之派也。地多阴雨，乃湿气上蒸使然耳。
　　山川强半接黔西，气候惨舒迥不齐。
　　夏日常如冬日暖，晴云却逐雨云低。
　　岚阴入夜腾金虎，电影流虹唱石鸡。
　　安得仙锄挥雾淞，南山荟蔚咏朝跻。
　　作者原注：金山、石鸡、石虎悬崖峭壁、仙锄皆罗平胜景也。

　　春日郊望

　　为农兼学圃，有粟慰饥寒。
　　濯濯芙蕖美，花花世界宽。
　　一春劳望杏，九畹胜滋兰。
　　偿取芳膏润，应怜稼穑艰。

　　初夏

　　相约携柑去，闲闲十亩桑。
　　秧分春酿熟，麦刈野炊香。
　　鸟语听犹滑，蝉吟曳渐长。
　　郊原方待插，一雨涨芳塘。

　　登玉皇阁

　　云气碧岹峣，琳宫瞩望遥。
　　松阴穿石径，烟磴入山腰。
　　壁岸龙归雨，楼高凤在霄。
　　上清疑可接，万虑静中消。

　　●咏史诗 

　　和张心田咏史三首

　　汉昭烈
　　英雄割据值时艰，鱼水欢逢应运难。
　　一姓何尝不再启，三分究竟属偏安。
　　公孙跃马徒窥井，汉祖兴龙旧有坛。
　　底事创垂功未半，吞吴遗恨付长叹。

　　魏瞒
　　虎视中原控两都，满怀韬略世应无。
　　横江一槊才何剧，煮酒群雄骨尽枯。
　　天启大名遗典午，人言此老避当涂。
　　疑坟处处褫奸魄，伪亦成真枉自愚。

　　吴主权
　　龙盘虎踞大江东，名士英流指顾中。
　　碧眼坐承孙氏业，青年还逊伯符风。
　　千秋铁瓮天垂堑，万里金汤壁烧红。
　　一自都亭通魏使，两朝王气付牢笼。

　　读王谢传十二首

　　六代兴亡茂草荒，名门龙虎概难量。
　　金陵自昔锺王气，不及乌衣阀阅长。

　　王茂宏导
　　同气操戈向帝闉，独惭大义灭宗亲。
　　当时百口援谁托，处仲何心杀伯仁。

　　王羲之
　　绝代风流擅盛名，却缘艺事掩生平。
　　山阴换得群鹅去，谁识当年誓墓情。

　　王僧达
　　浔阳赴义早知名，戴面朝天八座惊。
　　太保幸晋家法在，免教馁鬼作怨声。

　　王元长融
　　出入扶桑漫自矜，轻谋寡虑祸相仍。
　　为怜寂寂惹人笑，究竟王郎娱竟陵。

　　王仲宝俭
　　冠冕台端孰比隆，文章礼乐旧家风。
　　若论佐命酬勋阀，长史何来位待中。

　　谢安石
　　司马还朝尽伏雌，矫情坐镇系安危。
　　早知破敌推儿辈，山墅何来敌手棋。

　　谢康乐灵运
　　虑澹能教物自轻，永嘉山色足怡情。
　　如何自诩先成佛，身世无缘托四明。

　　谢惠莲
　　雪赋一篇摅藻奇，清谈晤对益人思。
　　永嘉妙句疑神助，春草池塘梦见时。

　　谢敬冲朏
　　秦廷佐命有元功，解玺何劳唤侍中。
　　独怪子陵终屈节，愧他明月与清风。

　　谢眺
　　宣城五字古今雄，倚马千言藻绘工。
　　文字从来能贾祸，双流鼓浪一江风。

　　物换星移几度春，连甍甲第累朝新。
　　多情独有堂前燕，犹认乌衣旧主人。

　　淮阴候

　　黄云渗淡汉宫昏，（春秋运斗枢黄云四合妄论警邦）
　　面相终符蒯彻言。
　　秦鹿捕成功已震，陈豨去后狱谁翻。
　　寒潭不返王孙钓，哀些难招猛士魂。
　　碧血千年埋怨草，可怜韩姓几家存！

　　桓司马

　　横行南北拥雄师，何事流连种柳时。
　　千载可人王处仲，平生抱愧慕容垂。
　　功存晋室终遗臭，音似司空但恨雌。
　　不定关中成铸错，死前九锡欲奚为。

　　王景略
　　扪虱高谈意气雄，肯随跋扈过江东。
　　可怜管仲身死后，霸业消亡不有躬。
　　山河正统归江左，敢向东南逞曲师。
　　死后淮淝谁首恶，只今切齿慕容垂。

　　慕容垂二首

　　却缺西入秦，才大不容身。
　　鸾翮有时铩，饥鹰谁能驯。

　　可怜阿得脂，翼知不能飞。
　　淝水三千旅，恩重义无违。

　　读杨椒山自叙记述 忠愍

　　枷锁香满城，满城尽鸣咽。
　　一身无完肤，千载沥冤血。
　　蛇胆不足尝，我胆铸如铁。
　　此时归视死，惜死义愈烈。
　　天心何不仁，叙述讵忍阅。
　　临行称补报，忠魂应不灭。

　　读杨文孺传 忠烈

　　小臣与顾命，此身早不有。
　　力持三案魁，誓以靖群丑。
　　贯盈廿四罪，青史垂不朽。
　　上疏禠奸魂，惜哉阍难扣。
　　不信杨大洪，贿将廷弼受。
　　惨毒不忍闻，大中及光斗。
　　阉祸延终始，呜呼谁之咎！
　　天心慨可知，泰昌不永寿。

　　●感赋诗

　　腊月立春束装上省

　　岁暮还为客，家人怪此行。
　　寒辞一冬雪，腊尽万山程。
　　岸柳催春信，园梅系别情。
　　前途休计算，到日便新正。

　　停委

　　百年身世半蹉跎，万事无心逐逝波。
　　壮不如人今老矣，天之生我谓辰何。
　　监州有蟹成虚愿，弹铗无鱼且漫歌。
　　只自商量归去好，一番春梦笑东坡。

　　不寐二首

　　偶为耽吟搁笔难，烹茶几度向宵阑。
　　灯倾馀沥嫌膏短，火拨残红怯被寒。
　　月色多情终落寞，梅花耐冷久盘桓。
　　等闲商略明朝事，浇过枯肠放午摊。

　　就枕忽不寐，东楼为一开。
　　回风自萧瑟，孤雁正徘徊。

　　忆归

　　春雨春情几朝暮，花开花落不知数。
　　有客思归还末归，鹧鸪声声啼蛮渡。
　　蛮渡桥边十里亭①，楼台烟雨昼冥冥。
　　渔郎误逐桃花片，云洞深锁乱山青。
　　作者原注：①水名，旧有蛮渡桥。

　　纪梦三首

　　生平心事梦中情，梦到儿时老泪倾。
　　最是承欢嬉戏处，慈帏隐约唤儿声。

　　街西门第尚依然。（旧宅已毁）老少情怀似昔年。
　　片刻相逢何处去。鸡声撩乱到枕边。

　　独怜妻氏暗伤神，憔悴无言泪满巾。
　　母女相依不我顾，似嫌我是梦中人。

　　忆归

　　三千里隔几云关，不见银峰夕照间。
　　两迤东西极边徼①，三年风雨对黔山。
　　夜行自分衣无锦，序拙人嫌鬓已斑。
　　陶令荒园松菊老，何时把酒醉酡颜。
　　作者原注：①丽江为迤西边郡，罗平为贵州接壤。

　　养生

　　人生义愤最难平，休逞王郎剑气青。
　　松柏何心能不老，神仙嗜酒怕常醒。
　　任渠机灵终戕性，自古愚蒙转获龄。
　　学得养生无异术，忘情一味胜庖丁。

　　浩歌

　　一往红尘五百年，山中消息竟茫然。
　　桃花片片随流水，春老蓬莱几洞天。

　　烹茶

　　松风乍入铜瓶响，竹露旋倾蟹眼圆。
　　一阵香飔融午梦，满庭空翠锁厨烟。

　　闻边警即事（时方议团练事）

　　才闻羽檄自黔中①，又警妖氛接迤东。
　　叹息有年供窃鼠，仓惶无计赋哀鸿。
　　天怜赤子胥靖  ，人奋苍头预备戎。
　　深愿边防资勇练，滇南万里共休风。
　　作者原注：①指遵义事。

　　旅次永北中州

　　旅次炊烟断，荒郊暴骨多。
　　膏腴成鼠坏，轮奂没蓬科。
　　邻境类如此，吾乡更若何？
　　悬知归老计，身世两蹉跎。

　　学庄即事

　　庄中修桥落成，邀余步新桥，因留酌焉。
　　掘井深无水，疏泉远隔溪。
　　堰潴余雨积，碾石压苗低。
　　酒熟倾桑落，桥成盼柳堤。
　　斜阳花一路，香草衬归蹄。
　　（庄中无水，难种旱谷，秧甫出土，以巨石碾平之，于是数日，愈碾愈起苗方嘉。）

　　访鲁纳村张定一

　　（乙卯<年>三月，留山中数日）
　　石径缘梯上，山花带雨开。
　　我来青嶂外，君卧白云隈。
　　树密环书榻，岚虚扑酒杯。
　　那能同卜筑，不惮蹑崔嵬。

　　晤周琴轩主张定一西席

　　萍水他乡客，新知共白头。
　　一春高士卧，几日小山留。
　　讲树云移榻，书声月到楼。
　　何时能过我，杯酒话绸缪。

　　六十一戏作自寿

　　甲子重逢庆寿筵，盘中苜蓿对青毡。
　　算从今后纪初度，盼到古稀又十年。
　　薄俸已邀天禄贵，轻身无累地行仙。
　　儿曹欲拟罔陵祝，那及闲吟自擘笺。

　　辨水

　　君不见，东坡调水传佳话，全凭清浊分流派，
　　甘美香冽天一生，沁人诗骨清人肺。
　　又不见，黄河之水天上来，石水斗泥资灌溉，
　　有时汲之供烹啜，不闻饮者比沆瀣。
　　镇沅斥卤少清流，为渟为渊性不侔。
　　山溪径雨尽泥滓，井泉不搅清且浏。
　　人言井水多瘴疠，溪流虽浊不生忧。
　　愚者传疑智者信，倒置流品付悠悠。
　　此乡瘴气由山毒，蛇涎雀酡盈沟渎。
　　污地浊泽此蒙泉，山薮藏疾当暑酷。
　　滂沱一刷延溪满，溲勃何用勤渗漉。
　　乡人晨昏剧饮此，荣卫安可容黪黩。
　　此时幸有未枯井，无尘无垢可鉴影，
　　舍此取彼胡为乎？一清一浊君试饮。
　　吁嗟乎，古人品水重八德，陆公名泉亦难得，
　　但看扬子江水尽狂澜，有人江底汲取临不测。

　　九日作

　　（庚子<年>）
　　若有人兮山之阿，倒著接篱影婆娑。
　　茱萸满地秋风老，樽前一笑金巨罗。
　　人间为有黄花节，腊屐游山披薜萝。
　　风流谁似高阳公，日暮归来骏马驮。
　　五柳头巾嗟独漉，白衣人至笑颜酡。
　　从来佳节不饮酒，盛年一去等掷梭。
　　戏马彭城群公宴，呼鹰台前野鹰歌。
　　独怜脱帽孟参军，高谈雄辩口悬河。
　　众中笑杀桓司马，丈夫空有髻峨峨。
　　流风百年频回首，人事古今一刹那。
　　浮生百年岂易得，空怀千载意蹉跎。
　　已觉韶光容易老，莫遣晚节等闲过。
　　花马城西黄山树，玉龙祠下白云窠。
　　一年秋色山中好，更觉重阳秋色多。
　　（似落句），有酒不醉奈秋何。

　　伤春

　　年年花时醉花下，醉后狂吟兴潇洒。
　　有时午梦度花砖，花间苍苔坐三雅。
　　今年春事不堪夸，腊尽春寒飘雪花。
　　寻梅几度空惆帐，献岁无人采山茶。
　　东风二月乍回暖，澜沧江头归缓缓。
　　隔岸桃花瞥眼过，玉壶难卖春一碗。
　　临西官舍飞缁尘，杨柳条短不系春。
　　更愁阴山三丈雪，阔绝东西无行人。
　　时逢清明归计决，归来又过寒时节。
　　前度元都菜花黄，杜鹃啼残踯躅血。
　　幸有余芳恋枝头，春病无端又春愁。
　　缘悭坐惹蜂蝶怨，兴浅谁同秉烛游。
　　明知乐事年年少，一番春去一番老。
　　好花能得几时看，看到无花更懊恼。
　　昨来暂到五柳居，分得菊苗手自锄。
　　秋花应胜春花好，留醉重阳风雨庐。

　　春风

　　春风狂入屋，四壁飞签轴。
　　案头一编书，翻披似解读。
　　鸣条万窍中，势欲摧大木。
　　去腊北风寒，冻如鸦瑟缩。
　　吹嘘旬日间，天晴气方燠。
　　猛势任横来，阴氛尽驱逐。
　　威重声名远，仁师无杀戮。
　　古有大将才，令人思方叔。

　　漫叟吟

　　漫叟多漫语，世亦以漫许。
　　漫者为长官，毋乃乖澄叙。
　　山南逐鸼殳，明主寄心膂。
　　免徭缓追敛，流亡获安处。
　　始知漫者心，其漫足可钦。
　　诗篇浑漫兴，渊渊石与金。
　　漫醉不知醒，漫游不归林。
　　漫睡无人叫，漫歌不停吟。
　　胡为讼木魁，悯岑托骚音。（俱有诗篇）
　　桮湖清且漪，退谷窈而深①。
　　素反惟贾孟②，时复一披襟。
　　落花闲绕案，醉令笑听琴。
　　达人具达观，真机独侵淫。
　　世人徒嗔漫，衣冠分粲粲。
　　民社不萦怀，斗筲比比算。
　　从来逸群姿，讵甘受羁绊。
　　鹏搏燕莺嗤，鹓游腐鼠叹。
　　君不见，王公扪虱谈，稽生柳下锻。
　　谁能学聱牙，保家以纾难。
　　千载舂陵行，杜老垂褒赞。
　　作者原注：① 退谷铭云干进之士，不能游之，桮湖铭为人压者，勿泛桮湖。
　　② 贾德芳，孟彦深又孟云卿。

　　鸡鸣曲

　　鸡初鸣，一声复一声，沉沉寒夜向五更。
　　漏鼓添筑参正横，壮士起舞天未明。
　　天未明，何处去，锦衣肯向夜中行。
　　怀宝暗投不自惜，黄金费尽空归耕。
　　吁嗟！鸡初鸣兮鸣未已，叹尔蹉跎运未亨。
　　不如且卧林邱常使梦寐清。
　　鸡再啼，风雨正凄凄，二十一声秋漏迟， 
　　征车半向函关西，狐狸哀号鸱鸺啸。
　　听此嗡嗡踏寒澌。
　　吁嗟！鸡再啼兮啼正悲，锦衾角枕重提撕。
　　其奈长途荆棘迷。
　　鸡三唱，嘐嘐喈喈音嘹亮，蒲牢惊吼百八声，
　　烛龙掀破三千浪，同是鸡鸣声不同，
　　此时恶声转清吭。
　　君不见，榑桑日出地雷鸣，智临之吉苍生望，
　　天子明达辟四门，魑魅褫伏鬼胆丧。
　　劝君莫怀盗跖孳孳心，九重捐金沉珠清风畅。
　　吁嗟鸡三唱兮休迷恋，
　　北山草堂虚，南山白石烂，
　　吾将起涧阿而赓拜飏。

　　苦寒行

　　弃我去者，昨日之日不可留；
　　感我心者，今日之日多烦忧。
　　天胡为此气凛冽，北风萧萧吹未休。
　　忆昔韶光遍草木，游春童冠服春服。
　　浮李沉瓜消夏长，池有绿荷径有竹。
　　八月秋高天气凉，不暑不寒佳风光。
　　天时人事忽相催，阴阳消长冬又来。
　　袁安门前堆尺雪，郑榻无毡肌欲冽。
　　纵有膏梁绸绔子，貂裘不暖衾如铁。
　　此时更怜从军众，平沙茫茫走海冻。
　　健儿热血奈寒何，将军角弓不得控。
　　人间处处都祁寒，那得力回阳春脚。
　　（似落句），    能使万家欢。

　　饮马长城窟

　　朝饮马，暮饮马，饮马日日长城下。
　　朔风吹鬓寒，黄云迷四野。
　　沙场冰僵塞草死，惟有长城窟中水。
　　挽马立踟蹰，马毛如猬起。
　　但愁窟中澌，寒浸伤马齿。
　　忆惜少年场，习射走长杨，
　　不昔障泥五花锦，昆明池里刷龙骧。
　　秋风几度马齿长，长城窟下老边疆。
　　老边疆，历风霜。
　　低头窟里愁无限，举头落日思帝乡。
　　君不见，边马归心思汉月。
　　又不见，壮士暮年悲白发！

　　饮酒篇

　　饮酒非嗜酒，处世怕常醒。
　　饮酒不期醉，玉山偶自倾。
　　君看大块内，有生尽劳形。
　　富贵难幸致，崎岖走玉京。
　　天予我至性，忮求两无争。
　　有俸不嫌薄，有毡不厌青。
　　晚年唯好静，知足梦常清。
　　麯生朝夕至，从事六到庭。
　　相对拥图书，今古事闲评。
　　有时斗石尽，有时杯自停。
　　颓然天地庐，何者系我情。
　　朗吟齐物论，渊渊金石鸣。
　　松风常到耳，援琴月下横。
　　哦诗拙雕镂，但求抒性灵。
　　吁嗟乎，白伦既放狂，太白乃好名。
　　柴桑颇知趣，耐贫躬自耕。
　　古人不可学，慕之徒虚声。
　　孰与我终古，泊然无拒迎。
　　山花邀对酌，竟付乌有生。
　　况求素心侣，惟共白鸥盟。

　　拟古

　　嘉林有神龟，豫且纲得之。
　　宋元感幽梦，解网释其羁。
　　一蹶终难起，卫平啧有辞。
　　钻研七十二，谓尔善决疑。
　　吁嗟乎！龟之年，吾不知其几千？
　　龟之智，吾不知其所以然？
　　上有桃蓍，下有灵渊，
　　嘘吸导引，潜彼沦涟。
　　其灵也，若仙泽不产毒螫，若风雨以时而祷。
　　蛟龙避其巢，人民获寿考。
　　其藏也，人将保汝。
　　吾闻之：至道者天不绝，服元气者地不灭，
　　动则与天游，静若养其拙。
　　奈何甲子重光，得之者昌，
　　内诚不敛，嘉名孔彰。
　　江神遗之以龙节，河伯导之以鼍梁。
　　既蹒跚以蹩躄，徒中道而望洋。
　　能占变、曾不知舞鹤游蜻之先见，
　　神能感幽、不能禁谣诼流言之相煽。
　　象有齿，焚其身，
　　蚌有珠，采于人。
　　龟以明哲不保，又何尤豫且卫平之不仁。
　　黄犬悲上士，鹤华思华亭。
　　山藻虽云乐，憔悴墨光荧。
　　于人何昭昭，于己何冥冥！
　　抑其处彼尘滓，而不能神游物化，
　　故常受累乎有形。
　　龟鉴不远，景纯渡江徒遭刑。
　　龟乎！吾将为尔致巫咸，
　　具彼芳馨，招尔魂乎返尔灵。

　　陇头水

　　陇头水，凄切复凄切，
　　不是黄河流断澌，定知葱岭融残雪。
　　自从秦塞筑边关，复闻汉使河梁别。
　　黄沙白骨拥高滩，一湾一滴沥冤血。
　　更有怨妇闺中泣，魂逐陇坂声不绝，
　　声不绝，哀怨结寒云，
　　白日惨无光，朔风短草何凛冽。
　　请君听我陇头吟，不闻陇水亦呜咽。

　　镇日

　　镇日浑无事，闲情转遂初。
　　诗怀吟莫莫，睡味觉于于。
　　仰象参三易，观诗证六如。
　　倘容归故里，拟筑子云居。

　　过束河同和书香、木秀元龙潭小酌即事

　　携酒壕梁上，班荆野趣饶。
　　鸟枝花自落，蛇蔓叶初发。
　　□□□□水，灵山秋药苗。
　　年来深契阔，於此共逍遥。

　　文峰山拜墓讫

　　与中山主人扫地共饮，岁以为常。主人今日老矣，因感赋此诗，壬寅清明月也。
　　班荆席地共含怀，一度逢君老一回。
　　种树有方成拱抱，移山矢愿感风雷。
　　海棠桥畔人经醉，（秦少游事）
　　麦浪风前燕又来。（杨德融、陈湖阴事）
　　话别匆匆同惆怅，落花残照满荒堆。

　　甲辰元日同诸亲友西林共酌

　　此日同人共举杯，亲朋老少喜追陪。
　　屠苏旧例君知否？不让先来让后来。

　　元日感怀

　　到此才三日，离家已隔年。
　　风光仍似旧，岁月忽相煎。
　　元日俗多讳，屠苏我不先。
　　韵华赋锦瑟，一柱一条弦。（时年已半百）

　　感怀

　　久作无家客，旋为远宦人。
　　飘零枯树赋，突兀露车尘。
　　瘴冷鹃啼月①，花蛮蝶怨春。
　　最怜乡梦隔，把酒更伤神。
　　作者原注：镇（沅）地虽炎热，五更前后冷气逼人，中者染瘴虐疟。

　　清明日感怀

　　春来几度逢佳节，每到清明惨欲绝。
　　杜鹃血泪满青山，杨柳短条委墓穴。
　　杯酒盂饭向荒丘，落日伤心土一抔。
　　嗟予飘荡瘴江浦，回首乡园路悠悠。
　　灰飞  隔云千里，浇酒不到雪山头。
　　生平羁宦老谁尤，空对荒山泣泪流。

　　夏季感秋

　　郊偷春休□，□□□□□。
　　急漱鸣幽渚，寒云薄晚林。
　　如何一亱雨，残暑入秋阴。
　　商籁遥生竹，哀弦暗转琴。
　　客怀清似鹤，风露独惊心。

　　悼次女

　　生女爱甚儿，矧尔性窈窕。
　　幼小寡笑言，夙慧颇自了。
　　自从往汝家，悬念萦怀抱。
　　孤身持中馈，勉力勤栗枣。
　　生子足承欢，甫及离襁褓。
　　我宦走风尘，行行悲且老。
　　七年迟归家，尔死骨久槁！
　　嗟嗟三冬草，何尝一日好。
　　凉风坠霜华，萎地亦何早。
　　芳魂返无术，灵风去竟杳。
　　邱垅何处所，冷凄薄衾袄。
　　母女谅依依，泉路怨缭绕。（莹地远隔）
　　梦中倘可语，别恨知多少。
　　为我话寒暄，生前何懊恼。

　　自镇沅归家有感三首

　　时妻柩尚在家，儿女皆散居。
　　倦鸟归林窠，风林失旧柯。
　　绕树频三匝，巢倾可奈何！

　　回首万里路，途长日西暮。
　　翼短不能飞，栖栖向何处。

　　将欲哺尔雏，何当觅雌乌。
　　凄凉华表影，萧萧白杨孤。

　　怀李咏萸

　　三年别况两心知，南北分驰有梦随。
　　万里秋风闻雁信，（是年秋后方知咏萸落第）
　　孤灯夜雨坐狐疑。（未见礼闱题名第）
　　蒙阳逆旅频增恨，（予过蒙时咏萸父昺刚已莅任此地，余不暇问及也。）
　　楚水帆樯又系思。
　　毕竟足音来不远，相逢把酒定何时。

　　感事二首

　　漓水三千尽横流，狂澜抵触几时休。
　　东风不绿秦淮草，夜月空悬鄂渚秋。
　　哭到贾生真痛髓，吟成杜老只低头。
　　书生未识安时计，羽檄传闻付醉讴。

　　酒酣拔剑起王郎，敲碎唾壶哀感长。
　　一代生灵涂炭尽，百年财赋地天荒。
　　晨星将相锺炎汉，郭李功勋在盛唐。
　　任是豪横成啸聚，终应詟伏庆安疆。

　　遣怀

　　寂寂衙斋傍翠微，三年清俸坐忘归。
　　常愁直道招嫌易，差喜闲曹得谤稀。
　　一枕松阴扫花径，满庭香草掩柴扉。
　　独怜瓦雀声相伴，嘱尔尘寰处处机。

　　怀友

　　风雨何年别，更深入梦初。
　　相知应有数，翻致久无书。
　　斜月侵阶冷，寒蛩出郡疏。
　　几时杯重把，门掩数畦蔬。

　　老鹄营巢为大风所摧

　　毛羽日摧残，营巢力正殚。
　　未遑三窟许，难得一枝安。
　　旅食秋风倦，孤鸣夜月寒。
　　鹪鹩应笑尔，绕树意盘桓。

　　罗川学庄小饮即事二首

　　有客提壶过我来，后园新放几枝梅。
　　主人量窄频先醉，吩咐梅花劝一杯。

　　竹外啾啾宿鸟喧，须臾客去月黄昏。
　　山童扶客苦无力，付与娥姮送到门。

　　沽村酒久待不至

　　沽得村酒没酒坛，摘将荷叶作筒杯。
　　出村忽遇打头雨，忙吸筒杯戴叶回。

　　山中遣闷二首

　　户外三峰晴云，山根一曲清流。
　　此地只宜消夏，我来已过晚秋。

　　春尽花天犹雪，江深草阁生寒。
　　试问归期远近，榴花又放枝端。

　　●咏物诗

　　昆明黑龙潭唐梅歌

　　天下梅花何处奇，罗浮孤山最多姿。
　　孤山已属后人植，罗浮焉有厥初枝。
　　从来花木因人显，秦松汉柏多传疑。
　　滇中龙潭老梅树，人言植字三唐时。
　　传闻真赝难考稽，古香古色真纷披。
　　苍皮僵卧连理碎，老干婆娑生意微。
　　谁知中有魂一缕，千秋风月此主持。
　　有时连岁花不发，烟霞散乱碧苔滋。
　　忽然花开大如盏，一阶彤云春又归。
　　为美人兮为高士，一洗凡世铅华空胭脂。
　　吾闻有唐一代多风雅，擘笺竞尚鼠姑祠。
　　至今传者惟憬赋，灞桥驴背捻吟髭。
　　是时蒙诏据南中，花开花落人不知。
　　五季沦胥代迁移，玉斧一画区东西。
　　剑南玉局不此到，云阶月地谁品题。
　　从此沉沦三百载，孙李馀烬劫尘飞。
　　龙潭经几作战场，此梅不死非人为。
　　人言花好神鬼护，我谓花老更精微。
　　檀心玉颊珊瑚株，千年琥珀结根围。
　　孤高不入侯王第，冷落偏宜山涧溪。
　　三春白雪琴边弄，一声黄鹤笛里吹。
　　琴边笛里遥相忆，阿盖陈元出香闺。
　　君不见，西洱河边万人冢，先朝空有战骨遗。
　　又不见，点苍城南一片石，风雨剥蚀郑回碑。
　　风云战斗壮士老，将军壁垒秋草衰。
　　惟有梅花一段春，罗浮孤山后先辉。
　　我今提壶向花间，举酒酬花一问之：
　　翠羽啾啾几朝暮，金马嘶残碧鸡啼。
　　巡檐可许来索笑，踏残多少苍苔泥。
　　消磨不尽群英雄，几人花下寄情痴。
　　天长岁月花应厌，怕愁贪睡开迟迟。
　　花不言兮酒自斟，惆怅山头落日低。
　　祗今惟有空潭一轮月，搜尽人间枯肠万首诗。

　　看大红牡丹三首

　　繁华浓艳最多姿，魏紫犹嫌不入时。
　　借问东君谁得似，人间增价买胭脂。

　　酣情睡态两迷离，晓日烘窗映忄阅巾虎。
　　一自芳魂随幸蜀，杜鹃常傍鼠姑啼。

　　绛幡仙幔五六裁，昼锦华堂近日开。
　　富贵骄情承宠极，等闲又报赐绯来。

　　菊

　　野老篱边对酒时，含霜浥露两三枝。
　　略无俗韵非关隐，为抱秋心独放迟。
　　影蘸夕阳描小照，香留晚节赋新诗。
　　清芬冷落寒螀夜，不许春来蛱蝶知。

　　早菊

　　金雁钿蝉不解愁，绮罗香入曝衣楼。
　　仙龙院里人徒老，乐部新添菊部头。

　　晚菊

　　重阳过去秋芳歇，冷眼惟看十月花。
　　却怪人心随节改，曾从十九醉霜华。（唐时曾改重阳十九日改上巳十三日）

　　白菊

　　东篱不乏素心人，何必南村远结邻。
　　料得重阳来送酒，衣香花气两緼絪。

　　黄菊

　　愁容淡处殿秋光，不是黄华不傲霜。
　　消息暗传冬岭上，蜡奴先学扮村妆。

　　醉西施

　　薄晕脂痕上玉肌，吴宫宴罢弱难支。
　　酣情近被秋风醒，犹自垂头卧晚枝。

　　旧朝衣

　　晚节辞荣衣锦归，记曾陪宴赐宫绯。
　　朝衫也逐秋光老，酒涴烟痕带夕晖。

　　白鹤翎

　　闻说南山有鹤仙，秋风缟素态蹁跹。
　　渊明采菊归来晚，拾得遗毛落涧边。

　　五月菊

　　日丽天中百卉芳，秋心未必不倾阳。
　　北窗人卧羲皇上，也共榴花醉一觞。

　　茉莉花

　　署（镇沅）中有茉莉一丛，白花小瓣，香气氤氲，时值四月，烈日之下，朝荣夕晬，香气亦微，遇而能开两日，其香尤于夜。
　　瓣似寒梅臭若兰，三分雪意缀东栏。
　　花开盛夏偏嫌热，一雨生凉耐久看。

　　静夜闻香不见花，碧云流影透窗纱。
　　此花气味宜幽澹，一种鬘华爱月华。

　　冬日芭蕉

　　墙外芭蕉数株，被人采伐无存，十月间，忽于墙内新发一株，适临窗卧处，苍润可爱，尤喜为风飘碎，真一幅右承画也。因占一绝。
　　嫩叶经冬衬晚霞，碧云流影透窗纱。
　　天然一幅王维画，睡足袁安碎玉沙。

　　桂花

　　丹桂花开八月中，天香飘落引秋风。
　　人间亦有淮南树，一夜吹香到月宫。

　　杨白华

　　杨白华，杨枝开白华，
　　春来二月齐开花，翩翩舞态临风斜。
　　摇荡春心竞纷拏，飘落江南何处家。
　　欲起更盘桓，乡思泪未干。
　　可怜北地杨花伴，踏歌声声夜未阑。
　　鞋尖无力花心残。
　　惟应多情双燕子，和泥衔入画梁端。

　　唤起

　　鸟名，每旦闻山鸟声清亮可爱，忽忆昌黎“唤起窗前曙”之句，及东坡“黄州春睡足”之句，赋成短歌。
　　云溟濛，天窌窱，
　　人间尘梦知多少，荒鸡夜半啼何早。
　　不如一声唤起鸟，一声唤起山中云，
　　山中云起天渐晓。
　　群鸟啾啾始飞鸣，但觉绮窗开窈窕。
　　此时芳闺梦亦蹙，惟有东坡春睡足。
　　道人轻撞五更钟（东坡句），唤起不闻来迫促。

　　画眉

　　谁把长眉一笔勾，芳魂犹忆上阳秋。
　　双蛾带雪翻金篓，半月穿栏隐玉钩。
　　靧就桃花馀掩翠，描成柳叶转含愁。
　　多情京兆倘怜尔，搦管提携上镜楼。

　　听晓鸟

　　鼓吹诗肠最有情，非关得意自呼名。
　　喉端应律东风暖，林下栖踪夜气清。
　　絲竹因人嫌作态，文章似尔善和鸣。
　　人间不觉韶光老，园柳依稀递变声。

　　咏老马

　　百战余生脱锦鞯，丰稜瘦骨画难传。
　　霜啼夜识边城路，苑草春嘶塞漠烟。
　　每向秋风惊鼓角，曾经落日挽幽燕。
　　幸逢矍铄将军健，肯使悲鸣枥下拴。

　　骊龙

　　蛰龙一睡五百秋，呼吸潮汐恣鼾齁。
　　陵谷升沉几千徙，海底长夜闭灵湫。
　　鲸鲵鲛鳄不敢樱，波沉浪寂风雨愁。
　　醒来电眦矢乌免，鳞甲苯尊荆棘稠。
　　人间此诀传秘密，图南得之华胥游。
　　潜显起伏自有时，怀宝迷罔乃招尤。
　　鲲鹏搏击尔弗知，明珠领下被人偷。
　　明珠一去不复收，但见蟠泥修尾鳅。

　　纸鸢

　　东风才转律，得气著鞭先。
　　画作乘鸾女，居然跨鹤仙。
　　六裳怜瘦骨，琼佩逐哀絃。
　　何事层霄云，仍留一线牵。

　　懒碓

　　村边一片云，云边一渠水。
　　水云各无心，有碓舂不巳。
　　机动云自闲，水急碓常缓。
　　此间寂无人，使我意俱懒。

　　杪松

　　苍劲直上，与松对植，特喜赋之。
　　青苍磊落出风尘，劲节参天若有神。
　　得地高明缘正直，此材肝胆异轮囷。
　　松霜柏露同经炼，野魅山魈远见瞋。
　　一样后雕声寂寂，从来岩穴有沉沦。

　　咏署中杂木

　　在墙外者半被人采伐。
　　古木森森旧成林，斧斤相寻直到今。
　　剩有楸梧留彩翼，新栽桃李布清阴。
　　仙囊露洗看书眼，静夜风调入弄琴。
　　异日轮囷期广厦，怜才须见百年心。

　　金刚钻沉香歌

　　南中异木金刚钻，命名比附随俗唤。
　　稜脊森森耐岁寒，青枝不叶撑孤干。
　　岩壑千年根茎枯，中有香魂缕缕贯。
　　剔鳞铲甲真精见，重重碎锦融成片。
　　古色莹然琥珀纹，丹膏比拟青铜炼。
　　入流瞥见宝珠沉，经火始信梧桐爨。
　　夜深试爇博山炉，兰蕙不芳迷迭贱。
　　妙品兼宜佐调元，芝图术序同褒赞。
　　天生异材肯自炫，穷荒樗散谁流盻。
　　山精木魅常护持，瘴雨蛮烟久镕锻。
　　由来体性具深沉，讵谁气味堪赏玩。
　　君不见，泰岳松：上施神农藟，下凝尧时髓。
　　千载结苓腴，中有神灵诡。
　　金刚义取百炼精，盘根错节老气横。
　　人生百年同草木，陈枝瘣植等无名。
　　岂知草木具有情，灵兮寿兮葆性贞。
　　人世显藏不足道，馨香可以荐神明。
　　山川鬼神终将玉汝成。

　　●旅行诗

　　出滇南胜境

　　（道光乙酉〈年〉赴京）
　　风尘十余载，匹马厌往还。
　　明经非高第，胡为万里天。
　　亲老幸身健，最我勿辞艰。
　　人皆乘驿传，我无驷马闲。
　　行行滇路尽，突兀见黔山。
　　回首望白云，白云何处边。
　　荣枯分草岭，风雨两地偏。
　　金马不可络，石蚪不可鞭。
　　踟蹰亭畔路，去去辞乡关。

　　由施秉泛舟抵镇远七首

　　山行日日厌蚕丛，离岸登舟兴不穷。
　　闻说溪山奇绝处，欲从高浪驾长风。

　　诸葛荒祠绝壑边，高滩雪浪下云巅。
　　轻舟似过瞿塘峡，回首空怜上水船。

　　奇峰迭嶂两相撑，鬼斧神工断不成。
　　拟向云崖探酉穴，却从月下听猿声。

　　穿云溜石百重泉，庐阜悬流空浪传。
　　十里晶簾风捲处，沿溪飞雨落晴天。

　　篙橹数声响磬钟，青天一线失高舂。
　　波洄面壁疑无路，别有人村转处逢。

　　林峦开处秀峰低，水曲山迥绕绿畦。
　　道出山阴难接应，舟行过去失曹溪。

　　一曲山溪半日程，离奇险怪画难成。
　　文章信有江山助，谁似龙门具胜情。

　　渡荆江

　　万里金沙水，苍茫汇众流。
　　浪融巫峡雪，声落洞庭秋。
　　吴楚凭天堑，荆襄据上游。
　　溯洄乡思切，彼岸更回头。

　　颖上

　　颖水何瀰瀰，颖上多奇士。
　　稽古帝尧时，异事传洗耳。
　　闻言入肝脾，焉能洗厥髓。
　　奇哉饮牛人，不饮下流水。
　　清操原在我，外物讵能滓。
　　巢许高蹈士，岂如陈仲子。
　　嗟彼传闻者，千载无信史。

　　扬州四首

　　炀帝行宫遍水涯，秋风惨淡玉勾斜。
　　三千殿脚齐推挽，不听垂杨叫暮鸦。

　　六代繁华付白鸥，尚馀明月在扬州。
　　烟花难觅仲舒宅，风雨全迷太子楼。

　　歌管亭台月上时，红桥路过竹西陂。
　　迷楼不及青楼夜，千古才名让牧之。

　　南渡烟花百战馀，炀王曾此驻征车。
　　□兵孰与荒游乐，也要蕪城作帝居。

　　镇江

　　万里长江铁甕城，三峰底柱犬牙撑。
　　山回北固常潮立，堑入东吴接海平。
　　自昔丹徙王气断，于今京口暮云横。
　　奔涛犹作蕲王鼓，想见残魂堕马惊。

　　泛舟西湖

　　钱塘霸业已千秋，南渡江山习宴游。
　　明圣何因比西子，烟花不独让扬州。
　　神仙野衲三杯酒，迁客骚人一叶舟。
　　塔上夕阳堤畔月，流连不尽古今愁。

　　白公苏公祠

　　百年身世类转蓬，老少行藏大略同。
　　此日堤分双道月，两朝祠合一家风。
　　春山杜宇啼诗魄，秋水芙蕖笑醉翁。
　　为有甘棠遗爱在，垂杨掩映晚烟中。

　　过七里滩

　　故人已作赤符帝，公坐钓台羊裘敝。
　　三公不见此渔舟，华衮讵足当埤堄。
　　星辰一夜犯帝座，九重旧交深相契。
　　谁与天子共榻眠，惊天动魄事非细。
　　人言桐江钓虚名，名岂寻常称遁世。
　　天子不臣成高尚，此事由来关遭际。
　　又言公非佐命才，许由岂屑谈经济。
　　郎官将相列云台，    （似落句）。
　　功名再世不堪夸，气节千秋永不替。
　　君不见，七里滩，
　　至今清澈底，清风不愧梅家壻。

　　滕王阁

　　杰阁凌空傍水涯，迥廊面面夕阳赊。
　　东封故国埋荒草，南浦高楼认落霞。
　　帝子何心留去思，江灵有意表才华。
　　登临不尽兴衰感，何处临春玉树花。

　　长沙

　　一片婵娟月，潭州夜泊时。
　　帆迷秋水阔，雁过楚天迟。
　　细雨黄陵庙，秋风太傅祠。
　　湘灵何处瑟，犹唱竹枝词。

　　吴越王

　　亭长归故乡，三候歌乐章。
　　人情重怀土，锦衣自项王。
　　临安钱具美，意气何扬扬。
　　贩盐无赖子，起家自钱塘。
　　兵屯八百里，倒戈贼惊惶。
　　功成守兹土，一剑凛寒霜。
　　玉带留盟府，名马赐骕骦。
　　自以仲谋比，为命拜朱梁。
　　城名衣锦里，山作功臣坊。
　　还乡歌三节，慨慷比高皇。
　　呜呼！唐季多草窃，图谶何荒唐。
　　东南尽割据，两京茂草黄。
　　汴渠啸鵃钌，（喻朱三）
　　六鷁（喻六臣）助披猖。
　　钱氏亦盗耳，据守固封疆。
　　潮头三千弩，何不射虎狼。
　　昭谏悲陵谷，野鹤自高翔。
　　帝秦鲁连耻，霸越鸱夷亡。
　　坐拥州四十，宫室移相望。
　　一朝怀桑梓，父老共彷徨。
　　平生不逾洛，何自来归装。
　　无孛无欺徒虚语，鞭箠聚敛德何凉。
　　梦魂惭愧凌烟阁，表忠区区姓谥扬。
　　徒为新朝守，多藏自厚亡。

　　唐庄宗

　　三垂冈置酒时  ，百年哀声歌以思。
　　（似落句） ，百年功业谁将遗。
　　奇男独数李亚子，沙陀部落咸心死。
　　鸂鶒之杯翡翠盘，朝廷敕赐厚无己。
　　三仇未报君恩重，晋王遗命留三矢。
　　燕刘父子不足道，伪梁契丹真敌垒。
　　异姓封比同姓王，唐亡晋在唐不减，
　　君父仇深讵可忘，元凶未殄身先帝（折？）。
　　梁不亡唐晋亡唐，张家老奴含愧死。
　　洛阳宫氏（中？）尽鞠场，射鸭回来初下马，
　　（似落句），宫中齐呼李天下。
　　龙衮只作优孟衣，新磨曾是批颜者。
　　梨园筝琶禁中焚，一抔灰烬哭新君。
　　西风落日长安道，回首伤心鹞兒军。
　　早知富贵不再世，悔不当年奉唐裔。
　　英雄末路真堪嗟，功高志满徒自敝。
　　金莎之山安在哉？可怜买药刘翁有佳婿。

　　石晋

　　千秋宴罢洛阳宫，石郎从此归河东。
　　不念心胆推舅氏，再世俨谓他人翁。
　　南面中州北面虏，岁输金币割吾土。
　　阳城一捷讵为功，维翰和亲计罔补。
　　铁骑长驱入汴来，十万横磨剑锋摧。
　　禁苑调鹰浑未醒，穷庐啖饭何时回。
　　可怜一十六州地，三代而还不易治。
　　屈膝虏廷四百年，铁打此错同儿戏。
　　将取固舆资寇仇，靖康之难职此由。
　　嗟呼！一寸黄金一寸土，石氏贻谋祸千秋。

　　眠龙洞  

　　在鹤庆观音山，建文皇曾遁迹于此。
　　石床岩溜古杉松，帝子来游此寄踪。
　　身世何缘投万里，风尘到处怨三丰①。
　　秋高怕唳云中鹤，霜落愁闻月下钟。
　　叹息骊珠久离握，何曾安稳作眠龙。
　　作者原注：① 时胡濙辈托名访张三丰实踪迹建文也。

　　苴力铺二首

　　杨升庵于此赋垂杨篇
　　白石粼粼屋数间，板桥流水自潺潺。
　　当年旅舍今萧索，满地牛羊夕照边。

　　野棠开遍飘香雾，村女携筐采芳素。
　　飞絮近人糁客衣，低徊尚忆垂杨句。

　　三家塘（在楚雄西门外）

　　山迥路转石桥东，过客停骖柳一丛。
　　十里邮亭乌哑哑，三家长傍夕阳红。

　　闱后迤西道中作

　　碧鸡西望古连然，一片征鸿接远天。
　　客邸黄花难共醉，林端小雨不成眠。
　　鹿城树色秋风里，鸡足云山落日边。
　　为问残阳苴力铺，祗今憔悴咽寒蝉。

　　抵家

　　果然今日到家乡，怪底征鞭恋夕阳。
　　自学此身犹似客，那堪短缤一相望。
　　蒿尘消受三秋雨，菊圃开残九月霜。
　　几载寒暄方共话，当门瘦马系垂杨。

　　春日游商山寺

　　苴兰二月近清明，拾翠人来陌上行。
　　弱缕穿花盘雾湿，香罗遮面护云轻。
　　采芝谁似皤皤老，瘗玉难寻郁郁城。
　　记取南中风景好，当年陆贾最多情。
　　（相传陈元元葬死此地，今不知其处。）

　　会城苦雨四首

　　秋深鶗鴂不曾啼，委地黄花半作泥。
　　商略重阳携酒去，还应买棹出城西。

　　蒹葭白露不成霜，漏尽南天似夜郎。
　　昨夜窗前疑见月，平阶一碧涨方塘。

　　中秋骑月送行人，阻住行人懒问津。
　　米价天河休更卜，御寒今已桂为薪。

　　寒蛩寂寂听无声，去雁归鸿怯远征。
　　天意为怜幽草色，人间始重晚秋晴。

　　南霁云庙

　　贺兰兵不发，壮士怒冲发。
　　指头血方淋，满城士女心肝随指痛入骨。
　　将军忠愤义无双，男儿临死肯道降。
　　惜哉贺兰未手灭，从令热血溢满腔。
　　即今遗庙表棹楔，千载凛凛生义烈。
　　殿壁犹绘睢阳城，张许雷南皆人杰。
　　成败讵以一死论，江淮保障功难灭。
　　唐家乃以区区食人泯忠节。
　　呜呼！惟有漳水至今亦鸣咽。

　　五华谒武候祠

　　回环金碧气萧森，古柏祠堂贮夕阴。
　　北伐不遗恢汉力，南征先见渡沪心。
　　风清故垒蔓菁绿，雨过秋江瘴雾沉。
　　此日星回犹有节，英灵何处暮云深！

　　●唱和赠别诗

　　答友谈诗

　　天机本活泼，口头参死活。
　　彭泽善忘言，常使其意豁。
　　劝君休苦吟，语言总轇轕。
　　会到悦心时，天空海自阔。

　　赠木西僧

　　紫氎架裟四十年，山林尘市各随缘。
　　酒倾竹叶供花醉，榻倚松云傍鹤眠。
　　早覰菩提非是树，从来老佛不参禅。
　　呼卢又逐春城去，开遍碧桃犹未还。

　　赠友

　　君本烟霞侣，不谙世俗情。
　　俨然与物接，一语使人惊。
　　白日见揶揄，而我意不平。
　　王尼车中叹，伯伦日韬精。
　　自非饮醇酒，启口慢纷争。
　　养拙恬胜智，甘贫枯亦荣。
　　君看垂钓者，如我愿逃名。

　　奉赠桑沁亭

　　老去诗还逸，花开酒榼忙。
　　先生饶独兴，斯世久相忘。
　　鹤巳驯无怨，兰因稚有香。
　　穷年何所事，闭户注蒙庄。

　　闻和际盛病二首

　　衰年病与死为邻，昨夜惊心为伯伦。
　　少壮几何零落半，终知造物忌闲人。

　　年来心迹倍相关，千里怀人一晤悭。
　　料得家人相对夜，药炉红处酒杯闲。


　　夜书答函通夕不寐

　　驿路梅花香敞庐，为酬燕相夜缄书。
　　三更添盏随膏短，双目麻茶怨镜疏。
　　叔夜交情非绝物，香山老病久悬车。
　　如何拟作闲关客，翻似桓家幕下胥。

　　书家信

　　九月十一夜，为书家信，几于达旦，书成启户而雪已盈阶矣，初不知也。
　　含毫独坐写平安，刚到书成夜已阑。
　　梅信商量传北雁，梨花粉碎满东栏。
　　光疑兔魄窗先曙，冻合麋丸砚屡干。
　　任是哀肠贪话热，总嫌冰雪透缄寒。

　　遇旧邻李二

　　相逢犹识旧乡邻，话到生平泪染巾。
　　早岁嬉游偕竹马，卅年名利各风尘。
　　浮云世事那堪说，沧海萍踪定有因。
　　日暮边关闻塞雁，可怜同作雪天人。

　　李裕盛邀饮留赠

　　（癸卯<年>人日）
　　去年君家饮，檐前飞玉沙。
　　今年饮君家，风雪又横斜。
　　主人敬爱客，恰如明让魄。
　　接膝地炉红，暖意生绮席。
　　此时值初春，此日欣逢人。
　　飞觞各舒兴，野蔬间肴珍。
　　嗟予独心醉，感念此良辰。
　　灵辰在异地，归计遥未遂。
　　何时会芳园，天伦话乐事。
　　幸兹众同乡，叶梓谊未忘。
　　岁暮吟蟋蟀，春酒宴羔羊。
　　谓言行乐耳，过此复参商。
　　虽无风骚韵，到处倾肝肠。
　　君家满庭雪，我兴殊卓绝。
　　但愁阴山阻，杨柳不堪折。
　　主人劝我觞，欢娱休赋别。
　　且复醉琼瑶，莫负此佳节。
　　开轩复凭栏，酒阑兴未阑。
　　银鹤栖远树，饥乌啼暮寒。
　　出门蹑云磴，归路愁欲暝。
　　犹疑步月光，珠尘碎满径。
　　聊憩松荫下，兰若发清磬。

　　别墩关感谢众多亲祖饯郊外

　　匹马发墩关，乡情转郁结。
　　本是还家人，翻同在家别。
　　君予来此地，亲友多欢悦。
　　居夷俗尚淳，公私两安拙。
　　有时上春台，忘怀在麴蘖。
　　嘉会不可常，临觞欲凄绝。
　　别之讵无情，迟迟不忍诀。
　　山回路倒卷，林瞑烟明灭。
　　林端朝日升，山脚溪水冽。
　　溪水遥送我，潺潺声鸣咽。
　　杨柳覆苍苔，苗缛纷成列。
　　诸君剧多情，祖筵感盛设。
　　欢悲不自由，水饮还大歠。
　　斜阳恋我醺，马嘶芳草埒。
　　芳草何处歇，鹃啼山竹裂。
　　举手谢送者，我宿前山雪。

　　送友至武定金沙江教读

　　此去金沙江，日饮江中水。
　　此水来吾乡，清冽孰比美。
　　我昔游五马，行行到马市。（即元谋县属武定）
　　遥知蜀西路，迢递接西迤。
　　沪水五月渡，千载诸葛垒。
　　自从玉斧挥，河山划表里。
　　汉祠安在哉，革囊亦已矣。
　　铁锁跨长虹，山川何迤逦。
　　临流可赋诗，茫茫谁遣此。
　　念子儒雅风，慷慨燕赵士。
　　拔剑刌水犀，破浪跨琴鲤。
　　蜀山与滇山，长啸风云起。
　　方今声教敷，文翁远可企。
　　边陲息瘴烟，春风生岸芷。
　　把我玉龙雪，溉彼桃共李。
　　一卷赋心传，流芳古越嶲。

　　寄木羲民落第山东

　　（庚子<年>）
　　雪山有老鹤，栖迹雪山阿。
　　具披冲霄翼，偃蹇奈尔何。
　　风云四十载，兹复叹蹉跎。
　　剧依青海上，錬翮秋江波。
　　会当乘时去，风尘藐罻罗。
　　回首天南别，皎洁玉龙雪。
　　下有千年侣，长鸣声不辍。
　　何以慰相思，嗷嗷万里月。

　　寄木羲民

　　（乙卯<年>）
　　别后无书信，逢人问一声。
　　青毡无暖席，白首对寒檠。
　　春老仍羁客，官卑误算程。
　　当年吾亦尔，莫道舌能耕。

　　陶靖节

　　先生何许士，非佛亦非仙。
　　入社原因酒，吟诗偶落禅。
　　天真桐木外，野趣菊花边。
　　千载江头石，犹疑醉月眠。

　　寄杨文藻三首

　　一别动经年，相思隔远天。
　　秋怀闻雁后，春梦落花前。
　　朗澈黄山月，清吟白马泉。
　　何时重把麈，樽酒茂林边。

　　园梨果方熟，叶叶战秋风。
　　记子偕僧衲，值予收钓筒。
　　一壶残照外，三笑小桥东。
　　韵事成佳语，只嫌句未工。

　　半亩依山宅，小园佳趣饶。
　　无求上知识，安分足逍遥。
　　早起勤持咒，迟归醉弄箫。
　　即斯仙佛侣，愧我逐尘嚣。

　　和碧珊参军将之官楚南入请验赠别

　　君自故乡来，黄花醉几回①。
　　有怀同惜别，此地暂追陪。
　　燕市重游剑，湘江独夜杯。
　　惟有碧珊月②，万里共徘徊。
　　作者注：①时在省，碧珊出诸友送行诗系重阳祖饯之作。
　　②珊碧本系丽江山名。

　　李咏萸学琴为录平沙落雁谱

　　长空旅雁唳清秋，风雨无端话别愁。（时咏萸将远行）
　　一曲潇湘君记取，分明鸿爪个中留。

　　寄李咏萸并和留别诗四首

　　生平臭味澹如云，老少忘怀独有君。
　　节近重阳人去也，黄花相对忆清芬。

　　锻灶携琴性讵驯，郑虔粉绘却嫌贫。
　　多情独有苏司业，风雨寒毡念故人。

　　离亭杨柳不堪攀，送别城南夕照间。
　　未识行旌何此指，愁予把酒唱阳关。

　　话到瑶京路八千，蓬瀛他日望登仙。
　　移情最是销魂曲，烟水芒芒各一天。

　　寄李咏萸（时在宁州）

　　我有忘怀友，与我同白首。
　　问此何许人，镜里时一逅。
　　年来形迹疏，镜昏蒙尘垢。
　　不见素心人，独影叹无偶。
　　咏萸潇湘士，濯濯三春柳。
　　又如云中鹤，清矫出皋薮。
　　于我昧生平，相逢东西走。
　　谁知倾盖交，新知恍若旧。
　　缘子最多情，令我忘老丑。
　　有时骋剧谈，名利不挂口。
　　琴书消昼长，陶情在诗酒。
　　风雨关心最，尺素时通右。
　　云水本无情，风月不常有。
　　形影澹相遭，谁宾复谁主。
　　此境妙忘言，天机任鱼鸟。
　　人情有嗜好，玩物丧所守。
　　昔人欣寄托，宠辱讵关忧。
　　咏萸何所嗜，弱冠探二酉。
　　外此大雅音，有时操缦久。
　　访我为蕉桐，邀我暂挥手。
　　夷然若有得，忘疲不生愀。
　　吁嗟雍门子，数穷遘阳九。
　　知音古难逢，竽滥徒颜厚。
　　而我驱风尘，荆棘生指肘。
　　念子意良殷，为子摅雅抱。
　　琴心与琴理，天然不饰巧。
　　意到机常流，天空众籁吼。
　　况予浩落怀，挥弦若泉浏。
　　落霞凄复清，子弹我击缶。
　　独鹤唳空愁，参横欲转斗。
　　琴交胜十年，谁谓子言否？
　　神交抑有由，岂因兹小道。
　　不见韩昌黎，文章博观采。
　　有酒不足尝，谈言惜寸略。
　　吾侪慕曩哲，嘉会良非偶。
　　相知在须臾，相期在不朽。
　　子为天下士，我为山中叟。
　　淡泊期明志，远志非小草。
　　寄诗赠良朋，为子聊覆瓿。

　　李咏萸索寄秋诗稿

　　生平臭味繄谁亲，况复衰残逼仄身。
　　司业多情惟劝饮，郑虔善绘却嫌贫。
　　分金诣重心先醉，啄木嘴长性讵驯。
　　异日相思怜索莫，寄秋诗草属高人。

　　留别张心田兼寄李咏萸

　　轮蹄久已厌风尘，况复迢迢瘴水滨。
　　山号衰牢愁入望①，江流濮洛少知津②。
　　分明此去徒增老，怎奈居闲莫疗贫。
　　我欲溪头采芳芷，空怀香草托骚人③。
　　作者注：① 路径衰牢山最险。
　　② 镇沅，夷统称濮洛。
　　③ 咏萸，湖南人，从宜在滇。

　　游耔馀同年自镇沅卸事归省亲送别

　　花开陌上蝶初飞，瓜代三年缓缓归。
　　洱水春晴舒昼锦，南云采映舞斑衣。
　　青毡宦味君尝好，白首穷途我愿违。
　　小立河梁无限意，秋风两地雁鸿稀。

　　答尹虞卿约赴秋闱

　　风檐夜雨坐灯青，廿载空馀憔悴形。
　　响到秋蝉慵鼓翼，癯如老鹤不梳翎。
　　同舟有约违仙侣，挟策无缘识使星。
　　感谢殷勤寮友意，苹蒿鸣廘为君听。

　　镇沅新抚巡厅刘小庵见寄七律三章答之四首

　　（时与小庵往来书札，尚未谋面也。）
　　闻君风诣独峥嵘，潇洒烟霞具胜情。
　　花外春深容吏隐，琴边鹤唳趣诗成。
　　三年瘴雨韬经济，六诏云山识姓名。
　　底事寅寮悭一晤，酒杯同置不同倾。

　　新诗寄到菊初开，爽自西山扑面来。
　　鹤唳烟霄留响远，蝉吟风露度声才。
　　今花昔雪人千里，渭树江云酒一杯。
　　自是不嫌秋冷落，还邀夜月共徘徊。

　　南云深处万重山，半载孤吟瘴水间。
　　苏子文章传海外，庾郎词赋动边关。
　　吾侪兴托原非偶，身世论交讵等闲。
　　毕竟裁诗同惆怅，他年何处认苍颜。

　　十年吟社各分驰，每忆旗亭贳酒时。
　　自分逢场嫌老拙，悬知乐事少追随。
　　剡溪夜雪君饶兴，宋玉秋风我独悲。
　　记取雁鸿零落后，青梅帐望及瓜期。

　　赠杨晓峰

　　二十年兄弟，相看各老成。
　　壶樽长落寞，（朱丽川豪饮，物故。罗晋堂远宦久别）
　　衣马自肥轻。（张桐厢、段朴庵俱显达）
　　昔雪今花感，残山剩水情。（晓峰善绘山水）
　　愿将邱壑共，绝胜话瑶京。（道光丙戌同寓京）

　　题楚有才廛后小集轩

　　（本系铺屋内有小室，临水面山，每会集清谈，殊忘其在嚣尘中。）
　　负郭环溪斗室开，芝廛深处绝喧豗。
　　遥山近水琴三弄，秋月春花酒一杯。
　　几席卧游谈往事，风尘小隐识仙才。
　　凭栏自是饶佳兴，会有云林泼黑来。（代索晓峰画也）

　　题兰亭曲水胡图贤诗序后

　　元风扇正始，大雅竟沦委。
　　芦苇未渡江，清虚崇佛氏。
　　空宗论篇翰，浮词托名理。
　　祖尚自王（弼）何（晏），孙（绰）许（询）蹈其轨。
　　风骚体一变，清谈何绮靡。
　　群贤四十二，兰亭宴曲水。
　　赋诗永言怀，恣意尚诘诡。
　　慷慨王右军，中流挽骇驶。
　　临深抒寄托，无人会厥旨。
　　诎彼齐彭殇，诞其一生死。
　　千载感斯文，高尚谁比拟。
　　惜为书法掩，昭然误遗此。

　　读司马文正诗有和邵尧夫年老逢春三首

　　生平阅历几经春，晚年逢春不厌频。
　　岁月浑忘将老去，莺花倍觉与人亲。
　　蹉跎且莫回头数，欸洽还同觌面新。
　　毕竟东君专属意，衔怀肯负此芳辰。

　　拈到屠苏不占先，赏心乐事转堪怜。
　　谁知白发称难老，未必青春定少年。
　　洛下花开真率会，香山酒热艳阳天。
　　风流自是称先辈，不到华巅总惘然。

　　堪爱前贤邵夫子，光风霁月意温醇。
　　图书自乐先天老，物我同游大地春。
　　机任鸢鱼忘岁暮，时偕花鸟露天真。
　　人生到处寻安乐，笑指东皇迭主宾。

　　答玉峰

　　（春间因考事同在府城）
　　郡城风雨别匆匆，春尽花阑马首东。
　　白腊云深留倦鸟，青毡岁久听归鸿。
　　（实任杨公北上，秋尽未归）
　　消闲麴蘖思吟伴，经乱诗篇付信筒。
　　读罢知君块垒甚，，何时把酒一消融。
　　作者原注：①玉峰寄来寻甸诗五首。

　　留别罗平

　　一峰闲白腊，三载对寒毡。
　　自问诚何德，端居愧昔贤。
　　春风催去雁，别梦托吟笺。
　　独念宫墙树，栽培近百年。

　　送道士还家

　　尘缘未尽暂还家，几度人间阅岁华。
　　记取仙山留别意，回头唯见月西斜。

　　赠张少尉清元署恩乐司狱

　　少年作吏貌清臞，日对诗篇展画图。
　　万里秋风极边徼，一春乡梦隔西湖。（清元浙江人）
　　讼庭花落飞蝴蝶，山署云来叫鹧鸪。
　　蕴籍才华似君少，休从季主问荣枯。

　　雨雪寄妙明僧

　　（壬寅正月二十二日）
　　昨者岁将暮，寄我梅花诗。
　　嚼诗细下酒，不觉放杯迟。
　　自从入新岁，日醉无醒时。
　　游山乏伴侣，访僧屡愆期。
　　今朝满城雪，念子有所思。
　　寒山採枯叶，拾得方执炊。
　　欲携一壶酒，云踪恐难追。
　　寄言松庵子，何日杯重持。
　　作者原注：寒山、拾得二小僧即文珠普贤也。

　　妙明法师游楚蜀归山

　　名山到处任淹留，又泛烟波逐鹭鸥。
　　优钵渴餐嵋岭雪，军持寒汲岳阳流。
　　月明方丈孤舟梦，叶落双桥旧雨秋。
　　一卷新诗一壶酒，归来高卧白云楼。

　　妙明归山携一太湖石，因赋三绝

　　本是蓬莱一谪仙，几年沦落太湖边。
　　三生为有林泉约，风雨相随证佛前。

　　灵槎一泛织机空，寂寞成都卜肆中。
　　谪降不知缘底事，一年一度怨秋风。

　　由来混沌凿无功，羡尔玲珑穴窍通。
　　石若无情不易老，祗今一个白头翁。

　　初春寄刘小庵

　　（去腊因公同赴厅署）
　　去腊逢君者乐甸，半载交情初识面。
　　三日追随各言归，有怀脉脉情犹恋。
　　怜君药里善养和，此日可惜等闲过。
　　素心难逢清兴减，不饮不谈奈君何。
　　从来乐事多懊恼，近觉逢场都草草。
　　百年身世类如此，又见春光催人早。
　　春光早度马容城，家家粔籹作人情。
　　我独无家无岁腊，屠苏自饮还自倾。
　　客久思乡情何既，新诗留赠南昌尉。
　　料君经岁应酬繁，春来饱卧醒犹未。
　　我有胡床亦壁间，君悬一榻两缘悭。
　　风尘一别一千里，别后思君梦那闲。

　　祝太守寿辰喜雨诗（在府作）

　　芳春二月十九日，世传大士降生期。
　　曲阳太守同日诞，良辰庆祝晋霞卮。
　　是时春郊久不雨，贤守心恻小民咨。
　　公孙爱客聊掩阁，投辖陈遵罢宴喜。
　　岂知天心娱令节，芳郊布濩云瀰瀰。
　　康衢忭舞希沾渥，甘露一滴洒杨枝。
　　谁把传说为霖枢，拈花微笑佛心慈。
　　始知先忧还后乐，父老欢呼歌咏之。
　　咏歌拟祝岗陵颂，我赋桑田喜雨诗。

　　寄同斋尹虞卿

　　虞卿少年蕴才华，懙懙雅度俨方家。
　　儒官一洗清毡旧，日费不惜万钱奢。
　　在昔文山传高足，祗今边徼多士服。
　　我来与君同职司。惭愧栏杆长苜蓿。
　　羡君英年耐皋比，满座春风佛绛帷。
　　云移讲树书声静，花满闲阶蝶梦迷。
　　相逢数倾北海酒，豪情不计石与斗。
　　我亦诗狂旧酒徒，可惜衰残今白首。
　　白首遐荒多寂寥，山川迢递故乡遥。
　　登楼作赋我愁剧，对客挥毫君兴饶。  
　　三年边塞扫烟雾，千里云山来亲故。
　　桑落秋香月满庭，琴弹昼静蝉鸣树。
　　闲评木石发幽光，空心确峃金刚香①。
　　君真好奇搜求怪，镌劙造物尽文章。
　　文章本自天才逸，赵国虞卿徒抑郁。
　　几人作宦定显扬，未必穷愁方著述。
　　君不见，毛公檄书老莱衣，人生乐事在庭帏。
　　喜君萱堂春正永，他年昆华衣锦归。
　　（ 缺句 ）   ，愿晋霞觞庆古稀。
　　作者原注：（）空心石出思宗，金刚香出镇沅，皆其所好。

　　简州司马荣仲芳同年

　　忆别京华三十春，自惭名利久埋尘。
　　闲寻旧雨论芳谱，曾赋清风识故人。
　　别驾有才今画诺，边州无事即经纶。（时有边警）
　　青毡愧我疏儒术，但把醇醪佐拊循。
　　（丙戊朝考诗题：清风来故人。）

　　●音乐诗

　　弹琴流水上

　　弹琴流水上，水响忽停琴。
　　琴水各具太古音。
　　琴中可绘水，况在水之浔。
　　泉籁本天籁，况乃入琴心。
　　此时群动息，满座气萧森。
　　清商暗转弦，操我三峡吟。
　　风雨来飘爽，哀湍泻长林。
　　对景三往复，馀响答寒溜。
　　孰是会心人，琴理宛可究。
　　此境最移情，何如海上奏。

　　听八音琴

　　数年不操缦，昨夜听鸣琴。
　　无人为搏拊，渊渊石与金。
　　此物从海表，制巧雅足钦。
　　枢纽发天籁，中含太古音。
　　清风徐徐来，哀湍泻长林。
　　庭空喧涧壑，满座气萧森。
　　或如孤舟客，三峡暮猿吟。
　　或如潇湘夜，一鹤唳秋阴。
　　或如石钟吼，空洞江海浔。
　　或如临风树，清铿碎琅琳。
　　商声何凄婉，羽声挚而沉。
　　使我意潇洒，宁嫌调差参。
　　吁嗟谁能此，此曲意良深。
　　移情沧海上，妙境杳难寻。
　　何意广陵散，凄凄传至今。
　　谁领无弦解，而我徒会心。
　　惜无膝上一片云，手摹意追坐披襟。

　　听八音琴·前题

　　细镂栴檀一片琴，风清夜月老龙吟。
　　无弦妙解寰中趣，有韵翻嫌指上音。
　　此曲移情来海岸，何人逸兴到山林。
　　君听此籁纯天籁，应笑秦廷攫爪深。

　　游姚安白塔寺路访鲁氏琴

　　我有烟霞癖，兼好太古琴。
　　只为丝桐响，中含太古音。
　　今来抛掷久，结习固已深。
　　骑驴白塔村，兰若共登临。
　　一邱兼一壑，旷我遗世心。
　　人言村西舍，旧时州别驾。
　　今为士庶门，有琴罕匹亚。
　　惜无知音者，代远恐物谢。
　　闻言呼僮仆，往步村西麓。
　　恍如高士居，亭榭有松菊。
　　问琴犹宛在，挥尘启韫椟。
　　清风飒飒来，遥闻响林木。
　　七弦虽未安，髹采若绮縠。
　　试弄三两声，满堂如空谷。
　　携之到山中，怡然百虑融。
　　老僧环阶听，柱杖倚雕栊。
　　一弹还再鼓，万壑生秋风。
　　初疑掷金石，清商发孤桐。
　　又如云中响，嘹唳起哀鸿。
　　我怀殊默默，我意转恻恻。
　　如何大雅音，遗置涧阿侧。
　　不入中郎听，良材悲屈抑。
　　世无广陵散，人琴长叹息。
　　水有时而清，石有时而泐。
　　吁嗟千载后，清徽谁拂拭？

　　麦管吟

　　麦陇青青麦穗长，拾翠人来哢麦管。
　　揉青咂绿瞋函胡，吭底风回麦谷暖。
　　初疑卷叶声，又似孤生簳。
　　非匏非葭，苠笏无窾。
　　鸡鸣停午鹤唳秋，筚篥逫律声嫌缓。
　　歌头揭调按伊凉，别有离思吐情款。
　　杨柳惊飞流水曲，梅花误落停云馆。
　　停云流水共徘徊，分明声声怨何满。
　　君不见，晋阳城头夜鸣笳，胡尘倒卷走云罕。
　　莫言此管弱缕青，一握怯唫生忧懑。
　　更疑却氏衔楚冤，至今悲歌遗秉秆。
　　悬知一寸麦管一寸肠，麦管捻断肠牵断。
　　肠牵断，愁不断，劝君莫向陇头吹，空使行人豪气短。

　　拟古乐府二首

　　妃呼豨，暮云飞，
　　黄尘边塞起，征夫归未归，
　　秋风入罗帏，入罗帏，妃呼豨。

　　妃呼豨，乌亱啼，
　　乌啼隐杨柳，二八醉胡姬，
　　门前骢马嘶，骢马嘶，妃呼豨。

　　拟四时白紵舞四首

　　梁武帝白紵舞，词曰：朱弦玉柱罗象筵，飞管促节舞少年，短歌留目未肯前，含笑一转私自怜。帝命沈约改为四时白紵歌。沈诗余未得见。因爱此词妍丽，演为四时四首，用原词一句叠之。
　　雁行斜倚十三弦，朱弦玉柱罗象筵。
　　娇喉逐莺啭，茜袖迎风翩。
　　柳腰不如弓腰软，踏尽阳春落花天。

　　唐法曲多制成十二遍，前六遍有歌无舞，至第七遍名入拍，舞者始起。又燕昭王时广延周献舞者二人，一名旋娟，一名提模。
　　清歌入拍起旋娟，飞管促节舞少年。
　　香尘萦宝袜，飞絮湿钿蝉。
　　鱼沉雁落惊风雨，贴地凌波步步莲。

　　商声哀怨转愁颜，短歌留目未肯前。
　　鞋尖浑无力，蛾眉澹秋烟。
　　含思宛转恨绵绵，青春一去不复还。

　　转愁作娇舞衣寒，含笑一转私自怜。
　　云裳撩翠靥，锦袖拥翘鬟。
　　回眸立见黄金赐，罗衣纷纷雪花砖。

　　夜吹箫

　　水调歌头按六幺，此时清兴月同邀。
　　却愁惊惹思乡客，只把低声度玉箫。

　　夜听松声

　　孤松落落小庭阴，夜半涛声入素琴。
　　我已经年忘此曲，月明窗外老龙吟。

　　夜听松风

　　清风绕我屋，爽籁生庭阴。
　　初听怡我情，静理会我心。
　　萧然夜方半，山水发清音。
　　恍如枕岩壑，飒飒秋满林。
　　此时陶隐居，手挥太古琴。
　　起视空庭际，唯见老龙吟。

　　夜听溪声

　　避嚣终秘响，入夜始分明。
　　风过篁犹韵，琴停月有声。
　　在山原洒落，出涧亦清铿。
　　拟作诗人枕，秋怀向五更。

　　寄秋轩吟草

　

