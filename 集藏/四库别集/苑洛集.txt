钦定四库全书 

　　集部六 

　　苑洛集 

　　别集类五 

　　明 

　　提要 

　　臣等谨案苑洛集二十二巻明韩邦竒撰邦竒有易学启蒙意见已着録是集凡序二巻记一巻志铭三巻表一巻传一巻策问一巻诗一巻词一巻奏议五巻见闻考随録五巻乃嘉靖末所刋汾阳孔天允为之序当正嘉之际北地信阳方用其学提唱海内邦竒独不相附和以著书余事发为文章不必沾沾求合于古人而记问淹通凡天官地理律吕数术兵法之属无不博览精思得其要领故其征引之富议论之核一一具有根柢不同缀拾浮华至见闻考随録所纪朝廷典故颇为详备其间如讥于谦不能匡正之失及辨张彩阿附刘瑾之事虽不免小有偏驳而序次明晰可资考据其它辨论经议阐发易数更多精确可传盖有本之学虽琐闻杂记亦与空谈者异也 

　　乾隆四十三年五月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　苑洛集巻一 

　　（明）韩邦竒 撰 

　　洪范图解序 

　　昔者上天式教出书于洛大禹因书以第畴箕子因畴以衍义九以纲之五十以纪之治天下之大经大法灿然明备古今所谓洪范者也有宋蔡九峰氏因律吕之变悟洛书之旨乃推数而赞之辞由占以致其用泄大禹之神藏发箕子之妙用而范之为范总于稽疑矣大哉范乎上配周易洪纎脗合无毫发爽其为占也蓍皆五十用皆四十有九洛书体方而用圆圆者用三故揲以三河图体圆而用方方者用四故揲以四竒以三乗三三为九九九八十一而六千五百六十一之数具矣偶以四乗二四为八八八六十四而四千九十六之数具矣至于分挂揲归终始皆同自然配合若天地阴阳不可少其一虽康节之经世亦别为机轴太玄潜虚之属安能涉其波流乎夫羲文之学见于易禹箕之学见于范孔子作十翼而易以传箕子既没不得而传焉九峯生于二千余年之后始绍其絶理由心得业不师传其功懋矣当宋时五星聚奎实范成之兆其它诸儒明道立徳注释经书固汉唐以来儒者之常不得与于斯也数辞未备而蔡子卒乃又絶矣鳌峯氏补其缺辞而训释之其义复明然棊有阴阳蓍惟竒偶而考占未备焉至于今其殆将又絶矣乎洪范传曰象以偶为用者也有应则吉范以竒为用者也有对则凶又曰正数者天地之正气也其吉凶也确间数者天地之间气也其吉凶也杂此范学传灯之秘也着之篇末以示读范之士云 

　　正蒙拾遗序 

　　学不足以一天人合万物不足以言学吾读正蒙知天人万物本一体也混沌之初也一元之气渣滓融尽湛然清宁而万象皆具一极中易所谓太极天之性也及其动静继成之后气化形生并育并行是天率天之性而行是之谓天道夫子所谓一阴一阳之谓道中庸所谓道并行而不相悖者也人生之初也天赋之理无偏不倚凝然静一而万行皆备于其中书所谓降衷人之性也及其感通几微之际形生神发随接随应是人率人之性而行是之谓人道子思所谓率性之谓道夫子所谓天下之达道者也鸢飞戾天鱼跃于渊流行上下之昭著者至于鼃鸣蝉噪蚁走蝇飞皆天道也亲亲仁民忠君敬长明体适用之大者至于一言一动之发一事一物之处皆人道也君子之自强不息即化育之川逝如斯夫道一而已矣道也者葢皆指其发见流行显仁之用践履制作彰施之功夫岂论于无声无臭不睹不闻之际哉不有卵乎黄白耳雏未之见也羽血骨肉心肝肠肾缺一而雏不完卵则雏之极也不有核乎仁种耳木未之见也花叶枝干根株果实缺一而木不完核则木之极也卵核者即雏木之本体不杂乎雏木不离乎雏木而为言耳夫天地者万物之父母万物天地之子也子有不肖父母者乎天地万物其始也先有生后有成其终也先消成后消生生而少少而壮矣壮而衰衰而灭矣天之开也斯昭昭之多积一万八百年而天始成地之辟也一撮土之多积一万八百年而地始成山以渐而高矣海以渐而大矣若一开辟焉天地山海即若是之髙且大也则是人一出乎胎也即发委地而须拂膺堂堂七尺之躯经营干理通达万变矣木一出乎核即合抱参天果实俱完矣有是理乎其消也天吾知其日削其圆地吾知其日损其方山吾知其日卑矣海吾知其日小矣但其化几微人不之觉焉如今目前之世万民万物济济林立忽一日而尽皆没灭亦可伤也是故造化之运消长之机方混沌即渐开辟方开辟即渐混沌如圜无端无一息之停长于子渐至于已开辟极矣消于午渐至于亥复混沌矣自子至寅厯三时而形象备自酉至亥厯三时而渣滓尽然则一元十二辰混沌者六辰开辟者六辰一岁之候昼夜之道也唐虞三代当午之正时雍风动之化其盛极矣前此以来浑厚敦龎日进于文明后此以徃浇漓乖贼日趋于澌尽嗟夫今午日昃一代降于一代造化老矣孰能挽回唐虞三代之治乎创业之君守成之贤主不过服药节食使少病康强尔固不能红颜黑发如少壮之年也张子曰大虚无形其聚其散变化之客形尔又曰知虚空即气则无无察乎此则先儒所谓道为太极其理则谓之道老氏所谓无佛氏所谓空不辨而自白孟子曰经正则庶民兴君子反经而已矣凡此皆正蒙之本旨诸注之所遗也谨为之拾 

　　乐休园诗序 

　　雄山仇子既家食乃作园园名乐休既而咏以诗既而贤士大夫游于园者和之既而和之者众合为集而仇子没矣仇子之弟仪宾君森刋诸木夫乐者情之一也无徃而不在乐休者休之乐乐之一也夫乐者情之正动以天自足于已而不累于物者也何假于园与诗哉夫园与诗适以寄此乐言此情而已乐固不在乎是也嗟夫情既炽而物是役世之人知乐之真者鲜矣夫茍得是乐之真也则虽无是园与是诗亦乐也夫茍不得是乐之真也则是园与是诗丧志而逐物忧之媒也夫乐无徃而不在者也忧不出其位者也时行则行所以儆戒尽瘁者皆乐也时止则止所以省身勤家者皆乐也古之贤圣所以忧勤惕励无时豫怠者防此乐之或丧耳夫茍既休矣谓荣名利达之所不系遂乃轩然自得快然自娯徜徉于山水花木词翰之间置生事世故于不闻此众人之所谓乐而君子之所甚忧者也其如真乐何哉如吾仇子则知乐之真而不役于物者也何以言之观仇子之家范可知矣观仇子之家范则其所以忧勤惕励者可考也而所以处乎休者可考也然则仇子之乐岂真在于园与诗哉 

　　启蒙意见序 

　　夫易理数辞象而已矣理者主乎此者也数者计乎此者也辞者述乎此者也象者状乎此者也图书者理之舆也辞之方也数之备也象之显也是故圣人观象以画卦因子以命爻修辞以达义极深以穷理易以立焉自夫子称相荡而先天之义微微之者后儒失之也夫相荡者自八而六十四者也先天者加一倍者也其本同其末异其生异其成同而汉以下莫能一焉宋邵康节氏自八而十六自十六而三十二自三十二而六十四朱晦庵氏为之本图书为之原卦画为之明蓍策为之考占变于是乎易之先后始有其序而理数辞象之功懋矣竒也鲁而善忘诵而习之有所得焉则识之于册将以备温故焉竒也愚而少达思而辨之有弗悟焉则自为之说将以就有道焉是故为之备其象尽其数増释其辞矣理则吾末如之何也 

　　刻闗西奏议序 

　　奏议少师大学士邃庵杨公先后莅闗西经略疏也弘治中孝皇用廷臣议勅公以御史中丞督马政嗣改抚全陜未几授钺总制三边正徳中以大学士谢事归今上以大司马兼御史大夫起复总制奏议事类三茶马巡抚总制巻十八凡一百九十四章大抵皆筹边策也先已板行然各为一帙侍御刘公裒而为一复刋之葢期逖流遐布风斯世也以序属竒夫国之大事在兵而边兵为尤大边务者在今时尤当急为处画而不可顷刻忘者也昔汉唐宋之兴也当北敌之盛冒顿突厥皆一时雄桀辽金则俨然强大邻国矣当其时君臣上下日夕讲求惟和亲征战岁币之务是故备边之法为甚详我国家隆兴当北敌之弱元自太祖以来据有淮北世祖奄有中华承平百年诸寇皆化而与中国之人等前代当承平之时武备虽弛尚有备边之兵元则华夷一统虽边备亦废矧其人骄佚怠惰服役惟汉南之民岂惟与中国之人等且中国之不若矣我高皇遣将北定中原元顺奉首漠窜而大命革矣又值我文皇之英武乗百战之威提兵北狩穷追逺讨彼以素昔屋居粟食之人一旦而处露宿茹血之地身不胜甲胄手不习干戈骏奔脱生之不暇又安敢向南发一矢哉当其弱也是故备边之法较先代略焉距今几二百年彼之生养教训复其故性而内地雍熈日久人不知兵徃岁敌入上谷则犯我畿甸入云中则掠我太原入上郡则环庆以北所过无遗民几已可虞渐不可长也汉儒有言识时务者呼为俊杰公之文章着在闗陜侍御公独取是编而表章之扬先烈作国兵先真知时务之要者哉自时海内豪杰如霍卫者振奋而起宣我国家之素威挫彼屡胜之强敌为中夏千万年之计孰非公之遗教孰非侍御公表章之功哉是编也灿若景星人所快覩竒也安能赞一辞 

　　梁园寓稿序 

　　山林多隐逸之士田野多废闲之才下僚多宏硕之器此世乱之征也载观徃古有道之时圜数千里之逺农商工贾之外无余人间有一二则悬车之老或罪戾之夫也予读夏台王先生梁园寓稿夷论其世深有感焉先生晋之夏人所著有敝箒集山林樵唱克复自验录及斯稿敝箒集弘治中已刻之木中宪先君为之序兹夏尹髙君又将刻是稿先生曽孙继善从予游请序之稿首先生问学该博义理渊微文章典雅诗律清新生衰元之季不屑茍禄隐居中条山讲学稽徳若将终身焉洪武中征拜翰林编修晋之产先生同时同徳杜公征拜为尚书壶闗四贤共惟登庸焉昔箕子有言五事曰圣俊民用章国乃平康五事曰狂俊民用微国乃不宁元至正间非无鹰扬豹变之人以供壮猷熙绩之用当其时上恣下慢畴败伦斁昼夜頟頟敷同罔功志功名者播弃而不录志道徳者珍修以自藏于是主势日孤国脉日絶羣雄并起而天下大乱矣我太祖髙皇帝以圣武之徳承神天之运光复华夏垂创绪业成汤武吊伐之功致尧舜平协之治凡资以为耳目股肱之用者彬彬济济景附云从多先元之遗贤也夫天下之治忽系乎贤贤才之出处观乎徳古之善谋国者干干翼翼自周图终崇玉铉金鼎之爱保护而重惜之孰肯为渊以驱鱼为丛以驱雀哉是故汉有二杰焉萧何者秦之邑吏也韩信者楚之亡将也 

　　顺天府乡试录序 

　　仰惟皇上中兴起运圣学缉熙明徳峻极刬先朝之弊弘祖宗之旧而于人材一事尤加意焉嘉靖戊子当乡试之期顺天府府尹臣黎奭以考试官请上命右庶子臣韩邦竒臣方鹏主其事而同考试官则署员外郎臣邓尚义主事臣方一桂臣呉麟行人臣杨春芳助教臣薛侨教谕臣李宪臣李粹然训导臣张善臣何器也祖宗之初司文衡者不惟其官惟其人耳其后乃一切皆用儒官取人之途既狭而欲收得人之效顾不难哉迩者皇上用廷臣议畿内择京官进士出身文学着声名者每经各一人而其余儒官遴选之视昔亦加严矣比入院监试则监察御史臣丘道隆臣呉铠先期经理而臣奭实任提调之责维时士之就试者三千五百一十七人三试之中式者百三十有五人制也事竣乃録其姓氏及文之尤者为録以献臣当序诸首臣惟我皇上以非常之主龙飞特起而于文衡之司今特用以非常之选者此无他兾得夫非常之才耳责望之深付托之重凡我诸执事其不自惧以求自副乎此无他其道惟公与明耳公则取之有其本而不才者不得以乱真明则照之有其具而不才者不能以乱真明非臣等所敢知也是惟孜孜于公以求自尽而免折覆之咎焉由是而求之非常之才其庶可得乎夫圣天子垂情如此诸职事戒慎如此凡以为诸士子也诸士子其亦知所自惧求以自副乎此无他以非常之事业自期待耳今观诸士子之所陈郁郁乎慥慥乎非道莫言也究义理皆斯道之精微条事物皆斯道之殊散论政治皆斯道之显发即是而观之诸士子其能建非常之事业以自奋者乎此无他行是言也勿庸违焉耳惟时诸执事不负其职而有以答圣天子之休诸士子不负其言而有以慰诸职事之望矣此无他惟我圣天子非常之德覆冐如天地浸渍如江河如臣等一草一木之微孰不自尽其生生之化乎经曰元首起哉股肱喜哉又曰帝光天之下万邦黎献共惟帝臣其惟今休与诸职事诸士子其非常之遭际何如也其非常之荣幸何如也凡我诸职事其朂之凡我诸士子其朂之 

　　厯官表奏序 

　　少师大学士介溪严公之左史録公厯官表奏彚为巨帙而分类有七曰论建曰题奏曰辞免曰称贺曰陈谢曰题请曰避言十巻一百六十二通竒习见公荷圣天子之倚眷晋日三接益锡十朋言则都俞位则元辅矣且见公德望勲庸天下尊而仰之肃而将之矣及得是编而读之乃知圣天子所以倚眷公及公之大作获知遇之隆有所自也惟古昔名臣硕辅际圣王遭明旹也登名鼎彝垂光汗简其发之也宏必其蓄之也富然考其大要惟二焉有高天下之才曰相才有高天下之度曰相度夫大臣之责万几攸代天下之重一身任之非才高天下何以能胜非度高天下何以能容然度在人情尤为所难辛甘燥湿欲其调剂黯闇污浊欲其茹纳非包荒之量忍巽之坚其何以济昔有宋之命相也非才俯一世名冠一时者不得预其选自今观之有高下之不同者非其才之不足葢度之未恢也是编也其经纶惠亮之宏猷通权达变之妙用凤翔豹变之文章无不毕见中间曲折调护则又见其心劳力瘁牖巷之纳遇因事以就忠将顺以成志有非寻常者所能测至于不知公者屡加诋诬公岂惟不之较有疏而论救者夫何古今以为难者而公独处之易哉闻公方六岁书过目即弗忘即晓解义理在庠序旹人即以公辅期之然则公之才与度盖得之天而养之素者也书曰旨哉乃言惟服圣天子之纳善也又曰敢对扬天子之休命公之报称也呜呼盛矣哉 

　　北畿乡试同年叙齿録序 

　　戊子余及矫亭方公被命主考顺天乡试明年中式诸君子以其齿録而刻之时余已里居壬辰余复至京师诸君子请余序夫乡试有録矣复録此者存厚也宋儒有言士以忠厚为本厚者万善之基百行之首也是故厚于国者臣之忠者也厚于家者子之孝者也是録也诸君子朋友之厚者也朋友且厚矣而况于国乎况于家乎然则诸君子为忠为孝即是録而尽之矣忠与孝万善百行尽之矣兹録之刻也其益博矣乎故事余当序诸首而矫亭序诸后矫亭余戊辰同年也齿则先余五年是故进矫亭于首而余后焉亦以厚也余又以厚而为诸君子倡也诸君子其勿忘厚乎夫峭焉而讦非厚也比焉而同亦非厚也诸君子其察厚之道乎 

　　易林推用序 

　　五星连珠日月合璧所谓七曜齐元之法数之始也三百六十五日四分日之一一岁天运之全数也微秘不尽余数也三百四十八一岁月运之数也三百六十者六甲相乗六甲之全数也月甲之数非造化之正而圣人兼取之者乾坤之大用也今夫端阳之日非五气之五日也诸家之术用之必验六甲非气之全自古纪数必用者乾坤之用不可遗也数虽万变不齐然实不过于三元再倍而六得全日三百六十六虽曰日之所余厯不能齐于全日无损焉圣人倚数于此矣是数也以天运为体以月运纪年以甲子纪日岁余三时四余益一支干起于两上元之首三百六十年一运之始推自坎中焉直日之爻千岁可坐而致矣为京氏之学者此其阶也 

　　泽州志序 

　　予友友山王子仲和之守泽也有邦亮采文典是敦爰命儒学正郭君撰州志志成将刋之属予序夫志纪也纪其实也是故志贵实而已矣天下类有作焉实则鲜矣其何以征乎是故采风者憾焉自吾朝邑言之副都御史李公以乡举兴方一綂志之作也诸生华以进士之称纂修者弗能正也北洛大川冒漆沮之名相去逺矣申屠思恭四贤之大节遗而不録懐丙之琐细胡取乎夫进士登科録可考也川源地理之显著者也四贤之事唐史所载甚明也一綂志馆阁名臣所述也如斯而已矣他何望焉故实者鲜矣是集也其足以征乎王子论笃博雅君子也其必有以考实矣是故可以托诸木矣 

　　王公行实序 

　　王公既没于是丹徒靳宗伯为王公墓表杜鄠王选部为王公志铭髙陵吕太史为王公传秦安胡太史为王公状而王公厯履始末详矣王公亢爽不羁所为皆大度事喜直言故立朝多所论列王公能面可否人人或有过枉辄被诘人以是谨避王公王公以是重得罪于人而王公盖嚣嚣不戚也今观四家之所称述大率皆类此可为王公行实矣 

　　北司狱中聮句序 

　　余既为守臣状论征诣京师下锦衣北司狱越二十余日东岩以言礼并系又二十余日于是各出所懐相得甚欢或物感必为诗诗必聮聮止尽意不求工也故虽拷掠禁锢不觉有愁苦状余与东岩相闻已久今日则动静饮食须臾不违语所谓造次颠沛之时于是相知始真矣东岩曰斯及也又何幸也乃得东北之朋可以世讲矣顾余夷坦踈逸虽弗若东岩之沉毅渊黙然昔则同年也平生则同心也今又同守坎血之需而不违明夷之道以达其变也况余之得罪不在于守臣之状东岩之得罪不专于言礼之章天下容有详之者其事复偶有相同矣君子以同道为朋诚若东岩之云哉夫古之人不轻于定交亦不轻于絶交惟其终之不可以轻絶故其始不轻定交于可絶之人若其本同而末异违忠孝之节触贪残之禁懐谗谄之奸友以义合者也请终絶之何恤朱穆之贞孤其一言一行出入小德之中将由涓涓以成江海虽在千里勿忘箴规亦不得为苏章之矫激友之时义大矣哉昔管华并学齐名海内夫何未几一则秉服道德为天下髙士一则躬亲恶逆为千古罪人一念之萌逺矣又尝见古今豪杰之士一为时所弃斥遂荒唐旷达寄情于神仙曲糵之间自以为迥出风尘之外而不知已落风尘之下矣此尤今日责善之切务也余与东岩其懋勅之别矣各録其诗一通以志意而复为前说云 

　　陜西奏议序 

　　侍御张公钦承天子明德巡于西岳既年余奏议积成巨帙吾陜藩臬诸公请刻以传公按陜也风采凝肃威动河华羣司百执事竦息屏慑奔命趋职罔敢或后一时咸称明作贤士大夫徃徃诵说今复获见奏议焉夫言不切于时务不关于经世则虽富如相如竒如子云徒为君子嗤吾病夫建议者泛言蔓说虚谈迂论檄牒纷纷罔裨实用遂使胥史目为通行诸司挥而弗视誊録者执笔称苦依准者惜纸浩叹滑稽之士摘其浮谬之甚者以为话柄则亦何贵于言哉今观公疏累累几万言中间昭功勅罚矜眚刑故佑善惩奸防微剔蠧结久滞之狱发积弊之隠是皆可示戒可用劝可底行是故延绥抚镇之论天子为之收回成命特赐嘉纳自余诸章部院复逆佥同亦多允俞昔汉人以识时务为俊杰宋人以弹文为经世然则羣司百执事震服于公而收明作之效者有由矣是故藩臬刻而传之奏议凡若干巻计若干通 

　　南渠存稿序 

　　南渠大中丞黄岩王公号也稿録公所著也存稿録其存者也録其存亡者多矣奚其亡公遭天荡之变尽沉之江也公子南台经歴君得之家笥访之朋旧索之公署及故吏有潜録之者诗九巻文五巻疏二巻盖十之四五耳然已富矣昔岁公舟覆于江流数十里几至金山舟尚不拆公扶楼柱而立水没胷时同溺者书生公曰吾平生无逆理事今若此命也书生姑慰觧之曰尚未可知公曰已若此知为江耶海耶何谓未可知舟子溺者抱鼓楹浮于江渔舟拯之舟子言公溺乃集数舟追公适潮逆涌覆舟上流众环视援策无所出乃载薪舟下众曰采薪者必有斧斤呼薪舟至共凿舟厎出公及书生公曰水深吾儿幼必死矣众人凿儿舱并出之众请公登岸公曰尚有隶数人岂可吾父子独生而遽徃乃命凿隶舱皆出之呜呼长江天荡之险大风舟覆漂流数十里凿舟而出无一溺死者异矣哉闻之传纪古之人有蒙大难而不死者必天地鬼神有以相之天地鬼神夫岂有私于人哉必其人有大德行足以感天地动鬼神而后获其应然必使之遭此者盖将显君子之善申佑命之公以为下土劝也尝稽公之履察公之安清操峻节忠言惠政行已立朝足以式士类而范官常是变也当死生大故之时乃能从容就命不忘拯同难之细人即此亦可以征其所养可谓盛徳君子矣岂可谓适而遭幸而脱哉若斯稿之风调则李陆诸公评品已详而读斯稿者亦能自得焉故独取公之出坎陷而亨贞者详着稿存之由且以昭德感示天应云 

　　介一集序 

　　雷生洵溥刻其父介一集来问序介一起家名进士拜官行人性介直罔谐于时早就里居因以介一自号里居者二十余年故得从容于诗文今卒矣洵溥二生刻之夫人子于其亲之手泽虽物玩之微且珍藏之弗忍遗也况诗文乃前人精神心术之所运所以诏来裔而示后进者仁人孝子忍弗传乎且二生者亦敏秀能诗文是又能以身传其亲之善者岂徒托之木而已哉若其诗调文格读其集者能自得之固不俟吾言也 

　　志乐序 

　　昔子华有志于乐孔子扣之曰非曰能之愿学焉竒何人也议及于斯窃有志而未能也故曰志乐云夫乐生于心者也有是心而无所寄宣其意于言言成章为诗而犹未足以尽其意也而被之声容是谓之乐乐无诗非乐也亦无乐也古乐之亡久矣周礼失其真乐记遗其制去籍于诸侯之僣残壊于秦火之焚汉儒附会于其前诸家纷纭于其后上诬天文下诬地理中诬人事配五行四时八卦四隅十二辰此通彼滞小就大遗零星破碎补凑牵合取其一庶或可用会其同则见难行卒皆人为之私夫岂天然之妙于人心固已戾矣又何暇论雅与淫古与今哉是编也一以质实为体敷施为用谐声为止中律为的凡宫商之相应正变之相接全半之相济阴阳之相宜如星之丽天如风之行水如织贝之经纬乎文绮虽万象错列而各有条理皆取诸造化之自然而不敢附之以己意期于宣人情而承诗歌耳虽不必屑屑乎考天文察地理稽人事配五行四时八卦四隅十二辰自有所符契焉考之古人制作之极用之圜丘而天神降用之方泽而地示出用之宗庙而祖考格用之朝廷而庶尹谐用之房中而宫闱睦此无他顺其自然发乎人心宫商正变全半阴阳中节而已矣顾兹薄艺亦惟可以措之行事美其观听不失乎乐之情焉耳若夫究其功用极感通之妙探其本原继夔伦之志以承古人之絶学以备一时之制作则有子有言以俟君子云 

　　永和孝行图序 

　　嘉靖乙酉苑洛子守冀南闻王仁而克爱也入汾谒王见王恭而有礼也丙申苑洛子抚晋阳再入汾谒王则王爱益博礼亦至矣王之言曰贵不期骄为善最乐我宗室禄位既崇髙矣乃复剥民以益依势以陵岂所以光祖训而保邦家哉苑洛子心善之意王行既有所成德必有所本也既而世子出王孝行图册假观焉苑洛子曰嗟夫此王所以恭而爱也有子曰孝弟也者其为仁之本欤王克孝焉则仁不期爱而礼不期恭矣经有之爱亲者不敢恶于人敬亲者不敢慢于人夫王孝则自能爱而恭焉观王之爱且恭则不必考图披册而王之孝固可征矣昔武王诰康叔曰率由典常慎乃服命弘乃烈祖世世享德则王能光祖训而保邦家也必矣王曰善哉言矣寡人将进之苑洛子曰孟轲氏有言人皆有所不忍达之则仁人皆有所不为达之则义在王扩而充之矣王曰寡人愿安承教 

　　论式序 

　　论文之一体也自春秋迄于今代有作焉春秋秦汉之文富而丽雄而健渊宏而博大波澜转折变化无端入口脍炙掷地金声莫之尚矣魏晋之文介乎汉唐之间至唐则去春秋秦汉固十倍矣而况于宋乎而况于宋之衰乎国家中场以论取士士之文优者刻之以式士子而士子式焉曰程文成化以前类春秋秦汉体也弘治间则效唐而专于韩柳或效宋则亦专于欧苏嘉靖初年以来一二文衡之士效衰宋之体刻之録同考之士见其非时旧格也而未见秦汉之大妄以古文批注之穷乡僻邑之士以为真古文也而效之夫衰宋之文枯涩萎弱已不足观而效之为程文者已不及矣而士子又未见衰宋之文也止模程文而效之又不及矣文之衰亦至此乎夫论议也辩也譬之人焉秦汉之文若仪秦在六国之堂指譬晓告纵横驰骋言切利害事析毫厘听者拱耸人莫得而难之衰宋之文正如吃人献说于项籍张飞之前叱咤顾盼之下惴惴焉畧达乎已意而气已索然销沮矣其为髙下可知也因取自春秋以及唐宋论之平正体裁类今举业者十数篇为吾家子弟式夫取法乎上仅得其中诸子弟其知所从事云 

　　正蒙会稿序 

　　正德中吾友何子仲黙以近山刘先生正蒙会稿见遗初弘治中余尝为正蒙解结大抵先其难者继见兰江张子廷式正蒙发微详尽及于易者顾于予之鲜畧焉尝欲合二书而刻之今见会稿则难易兼偹矣乃取解结焚之使廷式见之亦将焚其发微乎先生为郡守权瑾慕其名而超迁之官至大司徒先生不乐居其位时权瑾方以励精严肃责廷臣先生每朝故布素至部则痛饮而卧不治事以冀不合于瑾而去瑾果怒欲罢先生后竟中策士之料弗获遂及瑾败内阁诸大臣议也使瑾果成其逆刘近山虽万剉其尸亦不从也然亦竟致仕先生有大受之才有休休之量有坚贞不可夺之操乃一蹶而不起其皆不知先生耶其亦知之而不敢言耶语云负大任者难释抱大屈者难伸其亦先生之屈事自大耶故因序是稿而着此使读先生之书者得以论其世焉 

　　律吕直解序 

　　觧数学者类以筭法乗之古文训之读者益难律学尤其难者直觧者不文欲易读也战国嬴秦之间律学几絶矣两汉诸儒着论颇多马迁班固为之宗而固尤得其正至晋荀朂号为知音能以牛铎为全半子二十三声莫不中律朂乐既成奏之阮咸以为髙中声一黍朂以为妄及撅得周玉尺较已所造乐器皆髙一黍朂始服咸精隋万寳常击食噐声若咸韶当时律学诸君子以寳常优伶之子耻与同列咸常二子庶神契乎中声者矣而咸位下僚常生贱品是天不欲古乐之兴也唐宋以来制作纷纷殊无一定蔡西山氏上宗班固斟酌马迁以下诸儒论议着为律吕新书亦略明备矣然理虽显而文隐数虽着而意深弘治间余为举子时为之直解正德己巳佥宪西蜀王公刻之濮州尚书昆山周公为御史时刻之平阳都宪蒲田方公为布政时刻之杭州州幕洪洞岳君溥刻之同州至今四十余年律学诸君子或谓黄锺用九不用十无体数新书不当分体用夫谓作乐用九不用十可也黄锺无十权衡度量何自而生天下之务废矣此论盖读直解而得者新书何尝分体用直解始分之耳论者徒见直解附于新书之下而不知实非新书之说故云以是知为读直解而得者也或谓必求中声不当从事于噐数夫圣人之道有下学有上达惟圣人则一以贯之学者必由下学然后可以上达求中声而不由噐数正犹孟子所谓不由善信而欲至于圣神也天下之事学则熟熟则精精则妙妙则神矣且圣人不能以一身周天下之用故制为法度以教万世孔子在齐闻韶当时戞击而搏拊者非皆夔伦也其美如此者噐数存故也若谓圣人既徃法不可恃则五经可焚矣或谓太玄无形太阴无声茍得其妙一弦可也无弦亦可也荀朂寳常安用八音哉夫圣人之礼有本有文建中道于一身被中声于八音是以为金为石为丝为竹为歌为舞为玄为黄有文有武有羽有干有繁有简有踈有数不一而足今试以祭祀之时宴享之际尽去八音使荀朂摇牛铎寳常击食噐可乎不可乎故君子不为荒唐之虚言究心制作之实用黄锺之用宏矣岂独乐哉制事立法度物轨则大而天地日月小而衣服盘盂皆其用也其体物而不遗者乎 

　　苑洛集巻一 

 


　　●钦定四库全书 

　　苑洛集巻二 

　　（明）韩邦竒 撰 

　　贺封考功郎中思竹钱公七十序 

　　嘉靖丁未公寿七十视听聪明精神凝固颜色清润髯髪始斑言动若强仕人公子银台大夫景山公迎养南都初景山官天官勲部公封承德郎署员外郎景山官考功封奉政大夫郎中十月十二日初辰也羣公毕贺贺皆以文景山复以文属余夫人固贵于寿矣寿而匪福者累福矣福而匪德者辱故人有年寿有福寿有德寿惟德则尚寿也箕子演畴用昭福极首之以寿而曰贫极曰疾极曰忧极斯不亦累矣乎累奚以寿申之以富康宁而曰恶极曰弱极斯不亦辱矣乎辱奚以寿故以攸好徳终焉夫茍好徳则其寿千万世未已也公今七十犹健期頥未艾两膺封典勅诰焜煌厚蓄好礼荣享禄养景山孝竭无方百顺迎和可谓寿而福矣公之初封也皇帝勅曰行履端方操持谦慎事亲惟孝教子惟忠丕诞锺仁之本大开积善之基其再封也皇帝制曰厚善在躬隐于世绪荣及寿康斯作德之报使非公好德之笃辉光何以上闻若是耶箕子又曰遵王之道是训是行公其有之昔伏生九十传经于汉张万福八十振直于唐文彦博八十有五平章于宋自汉以来千七百年间九十若八十不知几千万人而三公独以寿名谓虽至今存可也是尚寿也公自是而徃上感圣褒下衍素履善与年进老而不回重以景山之贤崇阶峻封必极显扬仰追古人永辞后世盖无量也岂止为百年之身而已哉公世官阴阳正术以父号竹隐故取思竹自号云 

　　送王侯东归序 

　　丙戌部使者分行天下督边税王侯告最部使者旌焉陈牲加币益以庶品侯考檄而纳之民曰此盛举也盍大其烹乃盛为供张于厅事士大夫铭功于旌常贺焉明年丁亥院使者代天子西廵华岳谓侯为侈将按之侯曰知县诚有罪焉耳时之通礼知县不能违也院使者曰禁酤充闾发者当之何谓通礼哉乃告之刺史方伯刺史方伯曰人情也请原之院使者曰吾法官也安用情为请如法于是刺史方伯下之郡守郡守曰此非太甚复请于院使者而院使者复以法辞遂罢侯官侯行矣吾邑人曰侯以功获罪惜也夫祸福相为倚伏造化弗可先知得马而折肱折肱而免戍侯之被旌也谓升腾有日矣抑孰知其为戾阶乎侯之归也又安知无隐福哉侯亦可以自慰矣昔朱浮下河东解印绶去者三十人三贤者误入焉士之升沉有命从古皆然侯亦可以自慰矣 

　　一田赠公却金序 

　　赠公西川柱史方君父也一田公号也却金公却负公者金也古之人出则人食其力居则自食其力惟田为本商若贾君子以为货殖云夫厥土黄壤田之上也歳取十千田之获也若乃广斥之田虽耕耨耰播人力无以施其工风云雨露天泽难以神其化其能厚获矣乎故农者务上田云公既以一田自号复自赞曰天包无外而敛之一掬地载无余而量则不足义守而疆畎修仁涵而榖种熟然则公所耕者方寸之地乎存仁思义黄壤之心自修天启百善基之矣仁若义也于公郄金事见之有逸马入公廐公言之官秣以待主逾年有男子云马主也遇马于闲殴牧仆夺马去居数日而仆死男子大惧懐金求免公郄之男子愈益惧益百金叩首求纳公欵诚譬慰固却之男子始信公感谢去出而颂曰使公子孙世世显贵也夫秣马待主而男子殴仆夺马负公多矣数日仆死以报无道我匪彼穽当之人命夫复何辞此诚死生危急之际也百金至重馈以赎辜必无后虞人情所易动也公不加怒而辞却之夫仁者不乗人之危义者不利人之有公得不谓之仁且义耶疆畎修而榖种熟殆不愧于自赞者耶是故恩爱溥于家庭行谊达于乡国九族化焉四境式焉有本者如是尔然则公所务者田之上上真黄壤者也西川柱史负豸乗騘异时而卿而相润身润国以润民推公所获以食天下其显扬于公者无既也是岂十千之富徒润其屋者耶所获厚矣人力天泽盖兼得之故为之序且赞曰务广田之田者荒务广心之田者昌男子者颂于兹而证 

　　寿特进少师大学士严公七十序 

　　嘉靖己酉春正月二十有二日少师大学士介溪严公寿登七十百僚羣辟罔不忻庆皆为文以贺而南都诸君子共图为公祝竒曰惟上天笃寿名臣惟名臣克享天心惟圣主笃任名臣惟名臣克堪主德惟天最难谌非至平通彻三极而无间天曽不私寿之周公人臣之极也尚曰天休滋至惟时二人弗堪天心岂易享耶惟圣主最难遇圣主者不世出也而又备髙天下之德纵髙天下之才富髙天下之学人臣者非其噐冠朝臣而絶百工何以克堪其任使哉自昔继世之主莫盛于成康非召公永笃棐三朝之寿何以成刑措不用之化非毕公永弼亮四世之寿何以成道洽政治之休有周八百年之祚自此基焉天寿之主任之臣成之也然则名臣之寿将以寿国家寿万民岂一身之庆一人之祥哉公跻七旬精神内固气血循轨耳目聪明步履轻健颜色清和其晋接也天威严重公叅侍移日比出殿庭诸侍者皆困乏疲踬公独从容舒泰若无所事事者验今征后百岁即今日也非天所以笃寿乎公者能若是哉今天子圣神应运中兴才兼勲华徳极广运学贯精微羣臣少当其意者每叹真才之难得而独于公特加懋眷盖公自拜大宗伯即蒙异数入侍西禁预叅机宻及简贰辅每蒙独召顾首辅有莫得预闻者晋首辅恒虚贰辅不设以专其任运筹帷幄都俞吁咈和若盐梅亲犹父子宻札下问日至数四或字而不名位特进禄一品几十年来恩礼日隆圣天子万寿无疆公盖与咸休矣然天岂私笃寿于公圣天子岂私笃任于公哉公之所以奉答而对扬盖有髙出于羣僚之外者公幼为江右竒童自布衣时学已成名即抱台辅之望既而登进士入翰院读中秘书乞木石居进修涵养则益渊懿宏肆矣公才浚明敏达冠絶时髦每召对或面授笔札裁答随应造膝诘问应对如响无不中事几可上心者定大事决大疑从容数语当事之邦转危为安几否而泰矣圣天子励精率作责效臣下明无不照莫遗于纎悉法无不施无间于崇卑一不克宅即加诘究中或有甚难处者公潜黙之转移牖巷之遇纳曲折调剂镇定解纾盖有人不及知者昔人谓夏忠靖惟天与祖宗知之公之隠惠惟天与圣天子知之至于公乐与之量受人之虚不倦之勤劳谦之恭真得元辅之体是故天寿之圣天子任之今圣天子至治大化恭已南面于以寿国家于亿万载之长今天下之民用协式见安享太平咸登于仁寿之域抑谁之力欤是公一身之寿其衍而为国家天下万民之寿其所以酬圣主者皆所以答天休也古人谓通于天下之谓达然则公之寿不谓之达寿已乎 

　　送大司徒松泉夏公之南都序 

　　古之大臣负康济之才者必于其难而见之书曰若游大川会其难也易曰利艰贞济难之道也稽之古昔事有所穷则经画之难时有所扼则展布之难人习于纵则振起之难非名德君子曷以济之户部司天下钱榖而南户部则总南都之钱谷前南司徒疏陈部政之难备极其状盖天时告灾歳有所逋而年支有常额必取盈经画难也穷则变变则通力不能以自专而势有所不行展布难也仕南都者咸以清暇自居安于无为上之人一或督率之严则目为多事怨议横生振起之难也今岁春南司徒告员缺大宰疏名上请天子简公畀之命下之日廷臣共喜以得人庆吏部司大夫髙君诸僚以公及予皆故部属也将赠公以文属予尝观古之人当其穷也坐视浩叹不能自溢于常法之外既制于时又叅之已则吾之所司十已去其四五矣忿积习之頺而无巽入之渐人孰能堪不几于用罔耶此难之益难也已惟公扬厯中外几四十年自部属厯藩臬总制运储副贰两京司徒卿宦迹徧宇内闻望满士林兹行也运弘济之才竭大作之忠镇以素昔之重望穷弗能困时弗能扼人固徯志以趋命当书之难而行易以济之昔之难者今则易然南都之储无足虞矣经有之公其成周建无穷之基亦有无穷之闻此正留都之业端有望于公焉是则圣天子简畀之意也诸大臣明扬之意也诸君子赠言之意也 

　　贺太守呉公初辰序 

　　十一月十日公初辰合阳尹李君豸介书请文贺且曰我公之抚助我也情同造化豸心感之非文莫宣今适其诞日也谨图之我苑洛先生焉苑洛子曰施之厚则感之深感之深则形于言言不足以尽其情也则宣之于文自夫羣分类聚之情见人之所施者异而其所感者亦不同故徳同道合弹冠结绶则谓之朋是为君子之施感淫比曲附二天三窟则谓之党是为小人之施感朋进而邦则荣懐党进而邦则杌■〈揑，木代扌〉泰之初九曰拔茅茹以其彚初九方进而二九即随之世之所以泰也否之初六亦曰拔茅茹以其彚初六方进而二六即随之世之所以否也始而一人之公私终而一国一世之隆替感施时义亦大矣自李尹之治合阳公之治吾西安也甫三载藩臬之旌奬抚按之荐剡交上递下殆十余章谓李尹治行为诸邑最谓公治行为诸郡最是故公以李尹为贤而好之李尹蒙公之泽而感之则可见公非作好李尹非阿私善善者同是公而已矣昔周公以寅畏天命为寿之基夫与贤之公畏天之大者也天下之泰可以致之况一身之泰乎公寿耋期可征也 

　　赠孙子子鱼谪南川序 

　　孙子子鱼谪南川将行苑洛子携樊子恕夫孟子汝熙赵子子春赵子汝完弟汝度子汝聪子汝翼子往饯焉主宾既洽罇俎毕陈汝聪子曰清商初发星河在天征车不可留矣苑洛子曰时哉觞之汝翼子曰临长河而出涕望霸陵而销魂悲莫悲于生离者矣苑洛子曰情哉觞之汝度子曰辽海之车既驾而子安之雅丽斯陈衡州之役既行而嘉州之清新继出吾有诗以壮子鱼之行矣苑洛子曰文哉觞之汝完子曰感牛山而起舞临阳关而三迭吾将歌以侑觞矣苑洛子曰壮哉觞之子鱼避席而言曰金罍已过玉山将頺鲸也不胜徳酌矣鲸也不佞弗若于时弗徇于人志逺而程阻心劳而寡与情发于既醉感生于长别悲夫于是樊子振袂而言曰吾闻子鱼之治洪洞也夙兴而夜寐可谓勤矣薄敛而节用可谓亷矣泽施而仁博可谓惠矣兹行也何以昭黜陟而示惩劝哉孟子曰有是哉千章之木风不停自洁之士毁常至孟轲见沮于臧仓子路见愬于伯寮势也命也乌足异哉赵子曰有是哉好恶情也邪正类也吾闻宪官之按山西也龙湫子端溪子白阁子世之所谓贤人君子也而宪官皆论劾之王叅政李佥事举世之所共弃者也而宪官皆荐扬之情也类也子鱼之劾其如情类何哉子鱼捧觞再拜曰诸君子之爱我各尽其情矣至矣极矣其将何以命我哉于是樊子师锡苑洛子曰是惟苑洛先生哉苑洛子曰智慧生于疢疾生全出于忧患困穷拂欝玉汝于成南川虽小有民人焉有社稷焉冉求之足民言游之礼乐孰非可师者诗曰他山之石可以攻玉子鱼之谓乎于是子鱼翻然喜惕然警充然若有所得曰谨受教矣在坐者执友郭君景华请书之于巻苑洛子曰可子鱼名鲸同进士出身 

　　贺鲁府典寳封征仕郎刑科给事中王公八十序 

　　公给舍复轩君父也今年寿且八十矣公经明行饰早负广誉以博士诸生拜鲁王典寳才丰而位俭道亨而程阻人多惜公而公顾泊如也王冲年豪饮于羣臣时加狎戏或怒而呵之公輙以礼强谏王察其忠实不怒锡禄米文币焉后益多导谀王者王益骄公曰是岂特醴酒不设哉即去鲁会国僚皆被逮公独超然不累既归絶迹城市独与乡耆贤者乐其日用后学仪式焉二月九日公初辰也越五月有二日太庙工成礼备皇上推恩臣下封征仕郎刑科给事中复轩君僚傅岩王君石峯李君练溪胡君松溪李君近山罗君以公受封之庆适八十之期咸以为荣称贺焉以文命余夫寿者天人相待者也基于天成于人天者一而人者二是故天笃者寿德格者寿和迎者寿夫或弗既其天者人伐之也或自胜其天者人致之也二者未尽矣是故古人原诸天谓命禀于初非人所移盖清纯锺其气凝定毓其质则沴戾弗侵寿自享矣然强德笃义天乃自成千人共指真懿必晰盖严恭寅畏坚实精明则血气循辅精神内固上可以夺神功改天定下可以保命原奉初有孔子所谓大德者寿也语有之和乐丕应导迎善气者寿盖受之天者完履之徳者盛矣茍拂逆日困于心忧虞时衡诸志所谓大者或为之摇焉是故往无弗利动无所忤优游豫悦岁月自供盖人之迎者又所以为天之助也斯三者一系之天一系之已一系之遇是故兼有之难矣公今八十康强若壮固天锡以难老也为士而修为臣而忠见几用哲安恒秉义其徳不亦成乎给舍君弘噐逺到陟要登荣贲勲名于盛世先谐孝于庭闱服养固已无方矣自给舍君而下四子十五孙者桂芳兰茂又皆休昭堂构志绍箕裘克类而弗坠焉二曾孙者虽孩提在襁然已玉粹珠辉可玩而乐也然则公举目咸顺适怡悦之境无违厄干犯之戚所谓导迎善气者公且膺之是故寿矣传曰圣人在位而王道得人多寿今公生际明时躬逢大典龙章焜耀章服辉煌华阶美衘一时均锡其所以慰适其心者又导迎之至也公之寿自是盖无量矣余闻之西极之山有玄鹤焉云身而朱顶千年而羽始齐盖得义气之精者也东极之山有灵木焉赤章而翠叶三千年而实始成盖得仁气之精者也然皆生于烟霞之外长于云霄之中毕罗弹射所不惊斧斤樵采之不及其得于培养者亦沃矣是故观诸物理云故曰寿者天人相待者也因书以为序 

　　送邃谷子诗序 

　　邃谷子谪岭南与余遇于越海之上萍会他乡相看若梦缔欢言于促膝掩离涕于交頥悲喜可知矣昔送邃谷子赴北山之役谓归期当三月也比邃谷子还余已得罪出判平阳白楼沧海动隔关河又三年余来按两浙邃谷子则萧萧江上身为逐客矣于时潮平江阔日白天青伤岁序之易流慨升沉之靡定举目山河之异回首故里之思感时追昔怅然兴懐且悲余生事茫茫后会知何地耶诗以送之 

　　赠龙湖张公简命礼部尚书兼文渊阁大学士序 

　　天下之重天子主之辅弼之臣佐理之辅弼者经纶寅亮式百僚熈帝载懐万国镇四夷旁迓平治弘济艰难百责攸萃任至大也古今皆崇重之而我国家尤极其选非才猷超众品闻望振一时莫得与焉岁戊申元辅以员缺闻且请简贤以自副上报曰少待盖皇上严惟图治其难其慎不与他官例也今年春元辅再请上报曰俞命冢宰合文武台谏集议北阙下疏名上请上亲首简公俾与元辅协恭命下之日朝野欢腾谓皇上之明克宅克俊谓公之简贤于梦卜而南都诸缙绅尤习公而仪式者也为文贺焉非贺公也为天下贺也夫辅弼之任诚重矣然上有三接之宠则下必有十朋之益而位极百僚之首则必才极天下之全古之人固有戡定削平勲盖一世者顾有悔于干又其有清修峻节名髙千古者乃括囊于坤此一偏之长而非全徳之噐惟干之九二普施于利见其徳文明也惟坤之六二不习无不利其德直方大也迓衡于干弘济于坤乾坤大用非全才君子孰能与于斯哉干易为也而悔坤难为也而利才之全与不全故耳辅弼重任非全才君子孰能与于斯哉公蚤岁大魁天下固已俯视一世矣继览中秘书为天子门生涵养极研浩乎大成周游馆阁扬厯中外几三十年作日大望日隆士林快覩竒受知于公最久备叅公论其治身行已之道抚世酬物之宜因中求正即事授理虚盈伸缩天下之事在其消息之中且留心世务近自都邑逺至边陲于凡钱榖戎马盐法水利地理星厯莫不考究尽其精详细大不遗非所谓全才者乎毕命曰惟公懋德克勤细物迓衡弘济以副经纶寅亮之位以成奋庸富有之业非公孰能与于斯哉夫难致者位难有者才难际者时载观今古虽大圣大贤终身不遇位不能以必得也贤人锺间气而生如麟凤之不常出才非可以常有也虽宅俊之贤居可効之位克由绎之以尽其能而后可成用协丕式之治时不易逢也公际干道大明之盛时受知圣主简擢元辅以康济之全才居辅弼之重位可谓古今极难得者矣其将明扬天下之士翕受敷施使小大各得其位共效用于明时永保平治之休而无艰难之虞上以酬圣主之知遇下以答天下之仰望固公之责也书曰四海之内咸仰朕德时乃风又曰敢对扬天子之休命荅其师以是为公望且以为公贺故曰非为公也为天下贺也 

　　送判府欧公此归序 

　　公吾邑侯之父戒日将北归矣吾邑诸君子以公兹来也实禆化理匪直空行爰动念懐之情载兴诗歌之颂而眇末赠言之旨亦如斯矣越惟辛卯之春吾侯敷政甫及六月庶事浚明兆民忻戴既竭在公之忠思展庭闱之孝于是迎公于梓里就养于花封维公子虽贵显不忘庭训吾见其慈也维侯承欢朝夕养以大邦吾见其孝也由是基履之贞标凖斯建绍闻是衣敷锡无疆吾邑之民尽懿则于天衷仪典刑于神会孰不为父咸兴慈焉孰不为子咸兴孝焉夫岂但一人之庆一家之荣而已哉是不必考声教于弦歌求阜厚于仓积而侯之治亦有征矣昔昭明之化原于家庭鸣鸠之教本之父子则吾邑之民不言而化不令而行者是盖风火之机动于威孚之下和平之休速于山泽之感自弗能已矣传曰不出家而成教于国公及侯之谓欤载惟诸君子于公齿毛遐隔非芝兰之交势分相悬无瓜葛之附而瞻恋之懐油然不忍者岂非沐侯之徳深感侯之德至而然欤古之人饮泉思脉见玉懐山凡吾人四境晏然五品不斁者孰非侯之泽公之教哉故公之来也吾人仰之公之去也吾人思之 

　　赠大方伯松崖方公致仕序 

　　人臣以进言为忠士以勇退为义忠者臣之大节义者士之美行言矣无补于当时退矣不关于世教斯亦泛言茍退耳复何足以为忠为义哉岁乙亥冬浙江守臣假和卖以媚贵近公为大方伯方伯掌一方财赋出纳无不由焉守臣召公语之故且侈言贵臣之能生杀予夺人以挟公公固执不可守臣强之益急公叹曰吾受一方之寄乃不能为国永图为民敷锡则亦已矣顾欲聚敛以奉人容身为邪即上疏乞归避居私室于是郡邑竟不能违集数万金于藩司别藏已而朝廷以公素有时望弗即允俞公乃复起视事守臣将取所集金献之公故弗即给宻具疏上闻辞旨甚激切留中不出公以谏不行义不可留复乞归朝廷乃出公疏行之特旨命公起公三疏竟辞去于是朝廷从谏之圣遇臣之礼公事君之诚致身之道两尽其美而无负矣嗟夫朝廷之徳浩乎乾坤之大公之节巍乎泰华之高斯民熙熙然获万金之赐又有如霖雨膏泽之润而海内达而臣文而士莫不顽闻之亷懦闻之立足以书之史册风乎当时传诸后世为一代之荣也岂公一身之忠一人之义耶虽然忠不忘君义不絶物以时考之方将大有所为其谁能遐弃于公哉公今归矣其思所以酬时以荅天休者乎若曰兹行也可以茹芝而避谷矣则非予之所敢知 

　　赠南考功正郎沱村史子考绩序 

　　南部考功郎中史子三年考绩入觐史子先为监察御史廵按湖广正法度忤权贵外调者几年今稍迁至郎中史子为人直而不激亷而不耀正而不谅外和内刚乐易而能执宦逰所至风裁昭闻秉徳治行表表在人耳目官箴士修无弗与也又焉用考哉经言考绩其为中人而立乎必率作而后举必稽察而后见中人也夫其无待而兴声实见于世上下信之逺迩扬之若史子俦者焉用考哉圣人不得已而立此考法激中人也古之人立徳立言光垂于百世士且然矣而况于有位者乎后世且然矣而况于当时者乎使虞廷当时皆如五臣焉用考哉于如伯鲧僝功如共工异若僝不足凭也而考法立焉俾人畏而警慕而勉成中人也我国家辨官论材上稽唐虞三代之制损益裁度用集大成三年初考六年再考九年察其繁简咨其髙下视其身言进陟有差亦以待中人也若夫茂才异等则又不俟再考迪简而超迁焉如吾史子又焉用考哉初嘉靖丙午史子为主事时大冢宰奏荐主事可吏部近大冢宰又荐郎中可行省叅知政事然则史子果无用考也此行也史子其晋升矣序以赠之 

　　赠邑侯王君奬励序 

　　我国家稽古率作黜陟幽明内则冢宰外则宪臣宪臣举冢宰酌而陟之宪臣刺冢宰酌而黜之举刺者激勤怠闗进退最重典也嘉靖己亥监察何公督盐已一载吾邑王侯治朝邑将三载监察虽开院山西然陜之西安河南之河南诸郡县尽属按治监察一载得代将入觐举刺羣属举宪二旌与奬也吾侯获奬焉陈牲兼币肆筵张乐明扬于众示异等也且曰侯之贤宜闻于朝纶诏有限则监察举止山西而陜西河南弗得举也先是监察唐公李公皆尝列牍荐侯于是二尹张君三尹王君莲幕刘君曰侯自此升矣请文以赠夫劝而后有为非君子之志也非劝而有为亦非君子之志也君子者正谊不谋利明道不计功是故观其所由而君子之情见赏罚无章是非不明仪物不备是故君子不可以虚拘故庆赏者鼓豪杰之心纳天下于善二帝三王之所以不废者也是故车服庸功懋赏勤者励而怠者兴矣夫侯才乂士也非见利而进必劝而始趋于善者也夫侯才乂士也沮之而强颜就列斥之而忍心弗去侯能不思所以髙蹈哉故曰非君子之志也由是而志得伸行有孚令闻益达将以施于一邑者大施焉故曰侯自此升矣 

　　赠大司寇贞庵周公考绩归南都序 

　　南京大司寇贞庵周公考绩至京师既竣事陛辞将归朝卿大夫因公西台和韵之章赓而赠之竒也公门下士乃为之文惟有虞氏三载考绩成周氏六服大明当其世作百工于惟时倡九牧而其喜古今称治莫盛于虞周惟我国家稽古建官逺宗其道近通其变百七十年以来上下交修中外励翼雍熈太和之治虞周而降孰有盛于我国家哉惟公弼亮三世夷险一节所以辅成我国家之盛者兹考也其大畧也然公之已考者六而其未考者三公始尹新安也修废堕剔蠧弊发政爱民揆文振徳养道浮于天灾声教浃于士类称循良焉继为御史也止中宫之佛事上阃外之便宜荐直泰于废闭劾奸兴于幸宠又其大者耻屈身于权瑾之门始罢其官继中以祸介然而弗移称风节焉尝丞大理矣称平恕焉又尝两拜都御史矣称贞肃焉又尝两拜部侍郎矣称浚明焉今为大司寇扬厯两京声望益隆于是天官卿引公于奉天门下北面稽首对百僚以扬休面九重而奏最天子曰都往即乃司于是春官卿奏言公功棐笃既贲及于先人宜庆延于后嗣天子曰俞勿替旧典于是公自孙硕肤引年谢事天子曰咈尔精尔力尔尚康强其勿困哉此公之已考者天下之所共知者也其未考者竒则独知之公宰相器也竒昔尝事公而察其所安公有容无我敛多能而若无他技相度也栋隆井洌可大受而克勤细物相才也厚重如山弗可激之怒弗可媚之喜相节也当今明天子寤寐元老公方懋厥徳异时朝廷下白麻之诏置之黄阁之地公竭十朋之益以酬三接之宠相与保国家熈和之治于千万年者诸君子之所望也朝廷简贤图治之意也是为序 

　　赠掌教王君九载考绩序 

　　士风之不振也久矣夫司政者治官也司教者儒官也是风化之由也官义则士习从之官利则士习亦从之官者又士之由也今厯数十年以来环数千里之地吾未见夫言义之官言且不闻而况有为之者乎治官教官之弊也久矣而司教者为尤甚始则官坏其士终则士坏其官官士相寻风化益坏昔余徳辉以为弊端谬种不可不亟拯而力救之朝议为之太息识者以为名言作而振之弗在贞一君子乎君燕产也少事经义壮试文闱晩谒天部继教海丰教华阴教华阴亦既二载矣将赴冢宰考绩华之诸生介郝生诰来问序赠君诰曰君之教华阴也义以为尚利弗之急贫者富者敏者鲁者沈潜者髙明者同仁视之二年间终始惟一故士懐之上与之士懐之故羣聚而保留之上与之故奬书屡下焉夫信君倡之义也其亦时之仅见者乎华之士他日当有感动而兴起者矣昔成化中吾邑师有榆次翟方氏吾邑侯有南阳苏盘氏翟师以义教苏侯以义治吾邑式化厥训人才軰出若雷大名之刚毅若周广平之醇懿若郭卢氏之介直是皆闻义勇为见利而耻者也是皆翟师苏侯之启敎也然则华之士不有兴起者乎君兹行也陟而为治官则将尹一邑焉陟而为敎官则将敎一郡焉苏侯治之则也翟师敎之则也则夫一邑一郡之士又将有兴起者矣奚独华之士乎诰余门墙友也其言足征乃为之序 

　　赠张干沟序 

　　世固有不言而能行无名而抱实外朴而中华者不可忽也医士张干沟者其近似乎世亦有髙谈竒论以衒其能阳秘阴露以神其术使病家视之如造化有生覆之功考其用则杀人者非挺与刃也又张之罪人矣予年十四学医十年来未得其要蒲多医杨某者其着闻者也予堂弟病迎杨至予素慕之陈罇爼列管弦舟于县南之莲池赏花钓鱼以乐杨从容问曰予闻医之道其要在究病源察脉理识药性审天时然乎杨曰此其纲耳病源莫要于究虚实虚虚实实者死补泻得宜可生也脉理莫要于察生克生生克克者死子母相乘可生也君臣佐使药性之要也君以主之臣以辅之使以行之而反佐之功不至则骄溢横出者死或一君而四佐或三佐而二君察其受病之浅深可也五运六气天时之要也气运凉病虽温加温药气运温病虽凉加凉药凉一于温温一于凉死矣详是四者而医道备矣予曰然杨又曰病有三百六十目脉有三百六十度药有三百六十种时有三百六十变予颇厌其太拘杨曰使君知医之经传乎内经本草其经也秦越人淳于意华陀孙思邈刘河间李东垣诸家所著其传也且诵其书甚悉予人心服其博记再思曰凡杨之言皆予所知者予之治病无起死回生之功杨其能度越人乎心复疑之堂弟勿药恙耳疾愈而杨去杨自髙其术非隆礼厚资不能致正徳丁卯予病甚百计迎杨来并蒲之名医数人环视嗟叹弗能治有张干沟者自言能愈疾张形容朴野众皆笑之杨问曰汝能究病源察脉理乎曰不能汝能识药性审天时乎曰不能杨曰汝皆不能来何为者张曰但能愈疾耳乃出药十余丸杨曰此丸之后更何药乎张曰无杨曰此疾愈后调理尚须百贴张不答诸医知予疾难治也托张而散予弟五泉大夫计无所出持药告诸天曰吾兄之病笃矣而命医者又山人也惟神其佑之药进而予苏明日烦懑不能寐张以竹叶糯米麦门冬煎汤与之而安问余药曰米粥少加白煑肉耳遂辞去又二十年予抚晋阳感秘结疾藩臬诸君子召杨至且为之先容曰博闻广记羣医不能及也乃诵其所谓究病源察脉理识药性审天时之槩药两剂弗即功予却药三日事急矣晋王遣典膳送杂牲数品典膳自言能医出开结枳实丸三十枚杨笑曰我用防风通圣散大黄朴硝尚不能行枳实岂推陈致新者哉予以其药品虽无益亦无损试服之明日而通予呼典膳而问之典膳顾杨曰君不思防风通圣散之名乎伤寒用防风以发表防风善结中用硝黄佐之耳非推荡之剂也杨黙然去二事相去二十年如合符节汉人曰为治不在多言顾力行如何耳又曰万石君家不言而躬行此之谓也然后知天下之事自有真岂惟医哉岂惟医哉予自晋阳谢事归张老矣因书以赠之 

　　贺沈母太宜人八十序 

　　太宜人凤岗廷尉沈公母凤岗贵封太宜人今年二月七日年八十矣夫七十称古稀矧八十乎是可贺也太宜人贞静恒一老执内则是固凢知徳者所乐道矧凤岗为人子而又笃孝者乎初凤岗为给舍时岁在戊戌太宜人寿七十然其时太宜人先以太庆覃恩封太孺人矣凤岗有友二人焉赵太史氏尹太史氏撰沈太孺人寿文贺焉故今八十以文属苑洛子苑洛子者亦凤岗友也为之序曰山藴粹而玉生玉既孕而山润前人之善庆必垂于后后人之善福亦延于前斯物理之自然天道之必至吾于是征之沈氏世徳云故有太冝人之徳则有以笃凤岗之贤有凤岗之贤则有以衍太冝人之寿人孰无母母有寿者孰有太冝人之徳人孰无子子有贵者孰有凤岗之贤惟太宜人闲闲静女实兼士行丝枲不停其机巻册恒在其侧义抚伯氏之孤顺缓赠君之怫奉先祠之献享而尽其诚随中馈之丰俭而致其洁蚤修妇徳孝竭翁姑中罹大变独持家政晩收母敎训子大成是以振沈氏之中衰膺褒封之盛典寿髙八十不杖不扶自是耄而康期而健盖无量也惟凤岗幼有至性夙承世训学以充英毅之资才以运硕肤之用富羣业于翰苑益十朋于諌垣得金矢于廷尉一时声望雅重士林异日为名卿为贤相所必至也古之孝子有一念诚恳能延亲年起亲疾者矧凤岗之贤谓无介于太宜人之寿不可也赵太史曰树徳明道以光寿于太孺人千万世者仲子之责也其斯之谓欤古之贤母有断机模灰而子以大显者则凤岗之贤固皆太宜人之余庆也尹太史曰不知仲子之贤盍观太宜人身教之全其斯之谓欤太宜人姓张氏泰州名族父兄皆举进士为时名人沈氏虽中衰然故名族也故进士公以太宜人归赠公赠公亦以凤岗贵赠给事中厚蓄未晖强仕而殁所谓中罹大变者也仲子凤岗之行次 

　　赠大叅喻君之云南序 

　　君余巡浙时属友也以河间守叅知滇南政事初我国家内置中书省设叅政以贰平章外置十三行省设官如中书叅政以藩臣重且要之官举职者为难君兹行也其能举是职而无负哉夫人固有未行而知其能事固有未为而知其成非亿中也验其已然而决其将然耳孔子曰吾之于人也谁毁谁誉如有所誉者其有所试矣余其有以试君而验之也哉君昔尹临海也以循良称而余时巡浙东是故尝与之矣君昔按闗内也以清肃称而余时伏里舍是故尝被之矣君昔守真定也真定为畿辅大郡当天下要冲守是郡者鲜无失坠君剔弊蠧兴废蛊平理政讼应酬宾旅不期年而真定治被其泽者懐出其途者恱言天下郡守者必以君为最而余适自闗内趋京师道真定焉是故尝见之矣其治河间也犹夫真定也而益宏以领是故尝闻之矣语有之善规者必能圆善矩者必能方天下之理一也滇之民固临海闗内真定河间之民滇之事固临海闗内真定河间之事以尹临海者治滇则惠施矣以按闗内者治滇则威行矣以守真定河间者治滇则庶政浚明矣是故可以举职而无负也夫宦成而怠心生治成而易心生名成而骄心生古之人鲜克有终者多矣君慎之敬之让之如临海时闗内时真定河间时胡怠胡易胡骄焉以已然而验将然以已然而保将然皆自夫君也君将行矣君之僚某某修故事当以文赠河间侯徐子铭余门墙友也且以君为予旧属友来请序君讳茂坚号月■〈木吴〉 

　　赠卫侯奬励序 

　　我国家统驭羣工大明之典总之一人越在外服惟兹宪臣获专扬刺故一檄之下荣比十朋而超阶允升于兹迈迹能者膺之广誉归焉我朝邑行盐解池尔然东临大庆防于西据太平窑子盐利天成取之靡尽转贩之徒羣趋若市奸日以滋讼日以繁私日以蕃公日以削卫侯曰吁其咎在民其责在我我既在兹蠢兹丽罚兹义罔赦乃严其禁多其逻有获者笞系之输徒之狱成而谳于是人鲜冒法解商四达昭闻于上巡盐院使曰都孰如令贤承我者鲜宪纲明明有典有册懋尔能选尔劳罔劝厥劝诸属罔劝署之休词备以盛物匪币帛之荣实显尔之能匪牲卣之馨实劳尔之成尔令休享侯既奉檄吾邑诸献将纪之旌常焉予惟唐虞明庶以功车服以庸我祖宗稽古图治不僣不滥今天子综核励精嚬笑是重宪臣业业奉法莫敢爽侮侯兹承兹厥惟光哉匪侯匪教侯亦有造匪侯匪泽侯亦迈种厥徳院使之锡各修其职而已矣易有之益用大作命自上宣或得之而励或得之而肆侯其励哉书有之乃汝教工下承其命宜徳则兴劝爽徳则兴怠侯宜徳哉诸献曰可以为侯赠矣遂书之侯名杰山西夏县人 

　　赠太守邓君奬励序 

　　初君未下车也同人问焉予曰是能举职者乎同人曰何以知之夫江汉始流人知其必致海者其源大也干将莫邪在匣人知其必利者尝试故也君昔教榆次而化行晋之两院使奏书旌之甫三年而擢清水尹清水治最秦之两院使亦奏书旌之擢守吾同天下之道一而已安有善于教而不善于治良于治清水而不良于治同哉君既莅政未期年绣衣使者以为贤下檄奬之冠花袭币生牲庶品秬鬯二卣且曰显示于众咸俾见闻风百辟也初兵司集诸侯兵大阅朝邑君遣僚贰率其乡兵至士气精明器械整肃诸侯兵莫不望而称服曰此同州兵也兵司大恱报最于绣衣君之奬者本兵司推荐之力也君余戊子主考京畿乡试所取士也徃贺焉君避席问政葢感知遇图报称也告之曰为政之道中而已矣严以立法而寛以行之惠以泽民而义以裁之廉以持已而约以助之才以集事而敬以将之恭以接士而诚以率之词讼不以聴断为察而务清简可也催科不以速办为能而期完足可也兴革不以无益病众而急先务可也由是数者而无倦政有不立者乎同诸士曰吾邓侯克迈先生训请铭之旌常为侯贺且为侯望焉 

　　赠马母许孺人八十序 

　　母孺人副宪马公元配翰林吉士君母以副宪公官谏垣封孺人云岁丁未予入贺吉士在告中图归养焉予就省之谓实授归未晩也吉士辞谢予曰一日之养胜三公吉士是也得命归今年母孺人寿八十六月十八日初辰吉士予戊子主考京闱文场友为文兼币贺焉初副宪公自谏垣左迁掲阳丞稍迁至滇南副宪滇南者世云万里云南也母孺人皆从副宪公又诖诬圜土数年比得释归而上天降割矣母孺人方中年当大变独持家政辛苦万状然犹勤节致积延师于塾训吉士学既成而吉士病正徳丁丑嘉靖丁亥病皆危甚护床越岁乃兴悟当病时凡起卧药食母孺人日夜护持若婴儿乃又辛苦万状吉士曰非母则一朝冺灭母实再生也夫母以慈为道者也母孺人中遭家变竭力训子犹母徳之恒也至于吉士两遭危疾得母以平母孺人实再劬劳矣葢慈之慈者也子以孝为道者也吉士色养志养甘旨之奉显扬之道犹子职之恒也至于弃官就养若将终身其人情所难乎盖孝之孝者也即是二者母孺人寿百年可期也稽之载籍植徳笃祜自我聪明天道也裒多益寡称物平施天道也古有富人术者谓其不寿富人侈费享年始中身而资尽寿延九十母孺人妇德式内固宜偕老齐眉矣而中道茕茕无天谁恃吉士竭孝抱徳固宜平格寿母矣而又辞不赀之富贵以奉朝夕凡为母孺人也母慈子孝持此二不尽之积则知母孺人寿百年可期也 

　　贺汪母太宜人七十序 

　　太宜人四子长春谷君南京太常寺卿次宗凯君户部员外郎宗伊君兵部主事宗召君中式举人主事君今为叔氏中丞公嗣太宜人丙申岁以春谷君南京给事中时封太孺人戊戌岁以户部君工部员外郎时封太宜人今年寿七十十二月十八日初辰也人子于亲所深愿者惟寿为重人必寿而后能享多福子之孝于亲者惟显扬为大是非以其富贵荣之也因其子之贤且贵而亲之善以彰况妇徳之贞隠在闺壸尤不能不赖于子古之贤母随业京师丸熊佐读非其子为名贤为名卿孰为镂之方册传诸后世哉太宜人四子皆贤贵则太宜人之徳可征而其寿之无涯者亦可征矣夫寿者得之于天全之于人传曰命禀于有生之初非今所能移言天道也又曰敬则坚实精明者寿和则怡恱豫乐者寿言人道也天阴阳刚柔杂糅絪缊固有修短之不齐率其固有完其本真不自絶于天者宁几人哉太宜人年及七旬康强若壮步履轻健不杖不扶望者不知其为老人其得于天者固已厚矣方其从父在室女徳幽闲及其厘装于归妇道饬谨中柄内政母仪孔式针丝烹餁不学而能孝经女训授巻即通翁姑恱其孝妯娌让其恭乡闾范焉兹不以敬乎春谷君员外郎君主事君举人君伯仲四难金玉交辉聨翩科甲照耀省寺禄养色养孝竭无方夫一子之贵人所难得况四子皆贵乎一子之贤人所难得况四子皆贤乎贤者未必贵贵者未必贤况贵而且贤乎太宜人善获其祥子迎其志处达顺之地怡恱豫乐可知矣春谷君已陟崇阶柄用指日员外郎诸君骎骎晋显厯阶可待异时树勲业于明时垂芳华于简册太宜人名因之而显岂特隠于闺壸而已哉太宜人四川彭县尹汪公元配宪长杨素庵之孙教授杨桂溪之女 

　　赠户部副郎李君之南都序 

　　嘉靖丁未君来守吾同同古冯翊也先汉之遗风犹存又益之君有弗治者乎明年而报政又明年行省诸平章行台诸刺史郡太守皆称其能荐之都院使监察院使亦皆素闻君荐之于朝下之冢宰冢宰亦素闻君明年迁南京户部员外郎君僚二守董君节判常君州幕乔君述其旧治之良欲文乎新政之道焉请文于予夫古之君子所遇有尊卑为治无二道治身治人治家治国一而已矣而况于旧与新乎可以治同者弗可以治部乎君之治同也儒以饰吏庶务彬彬有艺道焉剖决酬答案无停积得果义焉临民发政上交下接缓急适宜圆通无窒识达理焉夫艺而流则文果而流则忽达而流则随实以济文曰艺详以济忽曰果介以济随曰达昔孔子论门弟子曰由也果赐也达求也艺于从政乎何有君能酌而用之同之治也何难乎今夫骥未驰而知其致千里者惟伯乐为然已致千里虽常人亦知其为骥也验旧征新可以治同弗可以治部乎且州守之职百责所萃崇五教典三礼若百工作人才理钱榖诘刑名治甲兵诸曹之政无不总之但所治广狭之不同户属之任钱榖一事耳可以治同弗可以治部乎虽然治道虽同而规模条贯或异其用故金一也龙泉之利不可施之以凿石百斤之杵不可用之以剥雀所司不同也守有君道焉伸缩予夺抑扬高下随接而应皆由乎已宏大阔略皆其用也部属之分有臣道焉上有司徒亚有左右大夫轻重若毫厘长短若分寸多寡若合勺皆取裁于堂官无得而专焉以君之才无施不可也是为序 

　　苑洛集巻二 


　　●钦定四库全书 

　　苑洛集巻三 

　　（明）韩邦竒 撰 

　　河中书院记 

　　苑洛韩子河中书院记曰河中书院者故东岳祠也世人言五岳皆有神独泰山神主地下死人人之死者皆隶泰山不与他岳比故其祠遍天下蒲有祠在州东三里所州人率以岁六月歌舞为会以乐神云为其死者之父母亲戚觧脱即弗乐神神且苦其死者之父母亲戚云九川吕子云礼教不兴而惟鬼之务有司者之过也今夫泰山非蒲人所可私事也古者礼徳则祀食功则祀然制无僣神而飨无滛鬼也夫击钟鼓酾牲醴羣巫在前三老在后使其妇人女子羣集而奔走焉此天下之弊俗也夫鲁有杏坛弦歌之声至汉不辍何则教化行而礼譲之俗可作也语曰弗琢弗光弗阐弗明言教化之行自上倡之也故导则易流嘘则易爇势使之然也孟子曰经正则庻民兴庻民兴斯无邪慝矣吾将正其经焉吕子毁其祠以为河中书院生徒入院而习业者几百余人吕子曰今夫学者羣居而相议也穷志而竭思月月而程之卒岁而计功凡以为道也舜之告禹曰人心惟危道心惟微惟精惟一允执厥中道之至也夫蒲舜之居也故度徳而较功莫舜若也清如殷伯夷叔齐大如文中子王通正如文清公薛瑄善人如黄覇诸子皆于徳莫可贬少而功及于蒲者也吕子遂即书院为祠以祀舜以下吕子者尝为吏科都给事中举劾无所避忌而留中不出人所不及知者尚多至于甲戍之疏指陈时事畧尽尤非人所敢言丙子冬中者出为蒲州同知吕子毁东岳祠为书院也乃在明年五月云得屋殿寝廊庑凡若干间以其中殿为重华殿重华者即以祀舜配食者即伯夷叔齐王通薛瑄凡四人以东堂为名宦祠名宦者凡四十三人汉黄霸周堪田延年杜诗刘佑史弼杜畿晋王浚路述薛善元淑隋杨尚希杨弘丘和党君素唐杜楚客蒋俨陆象先颜真卿徐弘敏姜师度郭子仪韦陟宋晁补之范仲淹范纯仁赵尚寛朱寿昌钱晦孙载游师雄郝仲连金张万公巴图噜完颜策丹额克元刘天孚拜珠哈雅靳克忠国朝康茂才徐政张廉邵童曹端西堂为乡贤祠乡贤者凡四十七人周段干木汉姚平司马迁暴胜之胡建晋张华魏皇甫遐敬珍隋薛浚陈孝意赵绰敬肃张文诩唐吕子藏敬播罗道宗桞范桞泽吕諲裴晃桞芳薛珏卢操杨巨源樊宗师马存亮胡证薛逄赵匡司空图宋桞开李兴姚宗明侯仲良金强伸王廷筠龎整侯小叔田世英李献甫陈元凯裴居敬国朝薛鲁张福冯祥卫述杨莹以旁殿为讲堂五所以露台为尊经阁以余屋居生徒已而太守又尽取其旧屋而葺之为坊牌四为砖门一有扁为井二有亭检闲田二百有八畆为祀养作新屋若干间又与同知为文告以谕意为条约以劝生徒太守者甲戌进士王君治蒲有声民恱而安之先是时太守适廵下邑不视州事故同知得自治书院事然卒成之者太守也于是太守与善之羙翊正之功又可尚已昔者河水为患父老乃为河伯娶妇西门豹令邺乃不为河伯娶妇而穿三渠以济民民获其利至汉时乃毁令所穿渠为驰道夫贤者作法不肖者疑焉君子所为众人固不识也故曰善作者不必善成善始者不必善终言继之者之难也二君之为书院也诚羙矣予惧其它日之为邺令之三渠也后之人可不念哉可不念哉 

　　刘烈女祠堂记 

　　烈女既殁三十年苑洛子为之传有二十年郜侯始建祠考而祠焉既而伐石构亭将请文撰述本末而郜侯以卓异征矣既而纪侯敷奏至京受郜侯之托归而言之王侯陈侯永终是图夫自光岳气分人无全节虽芹宫硕士类朝燕阙而暮秦庭矧兰室丽人能却鲁金而完赵壁斯亦不足崇之庙貌荐之牲牷勒之■〈王贞〉珉铭之彛鼎者乎此郜侯所以兴思仰止表树于前而王侯纪侯陈侯所以济羙恊心缉成于后也烈女者朝邑龙门村人也幼有至性长不踰闲从徳度人针丝絶类虽目不知书而心涵大道足不履外而情见大观若夫色云护翠竹于阶异乐拥仙娥入寝此又其母诞烈女之祥而兆之梦寐者也天人之际灵秀之锺亦岂寻常也哉烈女幼字里舍儿未徃之家而里舍儿死烈女闻之易服不食涕泣请徇乃复自谓死得其所重于丘山义或未谐自同沟渎徃就诸卞伟而质焉伟曰异哉斯女也夫归妹天地之大义从夫伦理之宏纲顾恒一之风乆而不作而大过之行俗之所骇虽子之甚善如众之所笑何烈女曰天下之理是而已矣茍即乎此心之安又何恤于万口之腾哉乃改女餙修妇容缢而死焉嗟夫西周之迹熄而郑卫之风行麀聚之羞闾阎相望鸡鸣之想风雨犹存故再醮之妇厘装以自恱五姤之女冶容以媚人烈女虽緑藿之倾惟阳是尚而芳梅之陨于春未知乃能舍生取义杀身成仁抑又何所为欤且其就死之际详择所托虽化圣大贤之从容无以加此彼烈夫志士之感慨者未足论也非所谓得死非难处死为难者乎昔五泉大夫将采拾烈女之事入于县志执其传而泣曰斯人也所谓建诸天地而不悖质诸鬼神而无疑百世以俟圣人而不惑者也呜呼斯言也尽之矣夫其高标峻节絶操清风使君子兴悲方之至理则千百世而下可征矣夫仲尼临河伤类而悲燕士适越见似而喜烈女之行尚矣郜侯王侯纪侯陈侯秉彛好徳之心兴贤翊正之志亦不足称欤祠堂正堂三间门房一座伟监察御史识高而行正故烈女质焉郜侯名相泽州人王侯名思贤乐平人俱大尹纪侯名年曹县人二尹陈侯名廷桂五台人三尹五泉大夫里人韩邦靖苑洛子者韩邦竒作是记者也 

　　高先生祠堂记 

　　先生姓高讳翔洪武中以明经拜监察御史靖难之师至江上先生遂革除之义云邦竒自为儿童时徃徃闻父老称说先生事感慕咨嗟輙泣下数行顾以文典未征徒识于心未敢称述会见侍御张君芹备遗録载先生姓名官称适五泉大夫韩邦靖为朝邑志爰命次序先生事于书而先生之事始白于人人矣当洪武时高皇帝甚眷注先生先生所奏事无不关国家几事当上心者及革除文皇帝素间先生乃召先生欲用之先生以衰服见语又乏肤敏左右遂兵之嘉靖元年冬部侯来尹吾邑乐节慕古咨询文献惟日孜孜邦竒乃以先生语侯侯曰嗟乎世俗之敝也乆矣计利者忘义谋家者负国孰有杀身成仁如先生者哉夫当革除时变通之士比之惟初受他吉者多矣而过渉灭顶先生乃蹈之夫褒死者所以劝生者起顽懦而激民风相之责也乃建祠肖像于五衢之地俾过者居者咸有式焉事竣乃属邦竒为文勒之石夫先生之没至今百五十余年而表树之典始兴于今日者岂前人好徳之心或有间欤徒以先生为主之忠发于吠尧之节故论者徃徃以为非时之宜耳昔者武王孟津之会顺天应人夷齐乃叩马而谏使当时非太公之言则夷齐亦刃下人也其后亦竟饿死于首阳之阿千百世之下武王不失为圣夷齐不失为贤然则祠先生者又何过焉练子寕方孝孺张鷃庵与先生同事者也子寕祠于江西孝孺祠于台州鷃庵祠于富平又永乐时有朝贵变姓名为子寕讳者文皇闻之曰使子寕在朕固当用之于是乎见圣人之本心矣然则祠先生者又何过焉 

　　大理左寺题名记 

　　余大理左寺诸君子伐石砻之为题名碑以文属余夫石以题名文以述旨将以彰徃昔昭后世示劝戒也夫名者名也名之题也名斯立焉孔子曰君子疾没世而名不称焉君子弗求名亦甚惜名也然名不贵茍得故君子笃实而辉光请以名实为诸君子告大理古廷尉刑官也昔周书训刑大要有五曰清曰公曰明曰勤曰仁此五者刑之则而名由以成者也是故奉禄而讫富清也则有清名循法而弗挠公也则有公名微暧情伪之必烛明也则有明名剖断无滞以由慰勤也则有勤名匪削以入弗纵以出仁也则有仁名否则获贪名焉否则获私名焉否则获昏名焉否则获怠名焉否则获惨刻之名焉善哉名之题乎惧哉名之题乎诸君子于名也宜无所茍矣是故忘名而名者名之上者也为名而名者名之次者也伪于中而餙名于外焉名亦末如之何已诸君子于名也宜有所择矣经曰人无水监当于民监张释之于定国贤名至今焉张汤杜周厉名至今焉诚如是也千百世之乆史为之碑而人心之公为之记虽无是石若文焉可也诸君子其图名于碑之外乎建是碑者寺正孙裕寺副陈京吴■〈王扁〉评事冯恵潘高李文凤而为之文者余也余与诸君子又兴事题名之首尤人所指者其于名也可不慎诸是为记 

　　合阳张侯救荒之记 

　　岁辛卯当阳九之余占之维旱虽多方受之而合阳惟甚合阳为北山之坂去大河北洛五六十里或七八十里地高而土坚地高则恒风云气弗能交故恒阳土坚则不能受泽微雨则滋而随焦大雨则奔流趋下地斥为沟直扺两河之濵而后已独润雨而乆禾乃生故他邑皆旱而合阳之旱为甚侯有忧之稽之民谋之士筹度于心得救荒之策四焉恵而不费简而不扰本之人情而无所拂请之抚臣抚臣佳赏令推行之侯乃停不急之讼罢泛常之役节浮冗之费循行周察専意抚安于是亡者复饿者兴合阳之旱虽甚于他邑合阳之民则安于他邑夫灾厄天数也救灾人事也天弗可逃人定则胜传称大猷之世无灾非无灾也虽有灾弗能害如无灾合阳之旱焉能为侯之灾乎经曰鲜以不浮于天时于侯有征焉侯名道山西洪洞人严而不虐敏而果足以推行其仁爱之心云合阳之士若民为之立石乃请记侯余门墙友也素知其贤因以是书之 

　　同州重修州廨记 

　　吾同郡侯唐公既新郡廨于是二守刘君汉伦节判张君朝宗赞郡岳君溥共立石以记其事请予为记是役也自经始及告成阅再岁正堂五间东西夹室各一间东西幕各三间东西廊各十五楹后堂六楹退思堂六楹皆极敝而更新之若创建也正徳初予谒州大夫见廨宇倾圮适大雨州火夫伞于厅执事者棚席于廊余出而问诸民民曰太守贪不暇为也正徳末余再谒州大夫其倾圮视昔加甚则风日弗能蔽矣余出而问诸民民曰太守廉不肯为也夫君子之治国也如治家使其家之敝壊若此克家之子寕肯坐视哉夫贪则已矣幸而亷顾乃避劳伤之嫌虑侵克之诬使公居废顿至不可息何其爱身者甚重而爱国者甚轻也君子之心固如是乎皆非也嘉靖三年予复诣州谒侯见其焕然更新翼然壮丽矣予出而问诸民民曰太守贤百废兴焉然则侯斯举也非所谓治国如治家者哉乃复问其费曰以千百计问其工亦曰以千百计夫费以千百其用侈民将怨曰太守之取民也有道奚其怨工以千百其役繁民将怨曰太守之役民也有节奚其怨夫用民之财而民不以为贪役民之力而民不以为劳侯胡以得此治国如治家公也惟公也故民服民服故忘其劳且费也固宜民以侯为贤也亦宜夫如是则亦何害于廉哉侯姓唐氏名相字舜夫大寜都司营州中屯卫军籍顺天府蓟州平谷县人侯之善政多矣此指其振废之一节云 

　　澄城县重修文庙记 

　　余生华岳之下长而游齐鲁陟游岳逰晋代陟恒岳游梁豫陟嵩岳逰荆楚陟衡岳歴吴越观于瓯闽足迹将遍天下凡梵宇琳宫巍然壮丽有上拟廷阙者类皆其徒为之乃阅孔庙视学宫頺敝剥落甚者不庇风雨今官于郡县者独非孔氏之徒与且琳梵之修建国有禁例若庙学又孰从而禁之哉侍御郑公谪尹是邑未朞年政通民和乃撤文庙学宫而重新之神有依而士有业羣情大恱于是学教谕训导率诸生来问记若公者其真孔氏之徒欤余读宋史至循吏传意其人必吁吁煦煦无所动于民也及观其治行乃肃纪纲正法度辟田野实仓库捕盗贼浚水渠缮城池抑兼并修武备谨置邮礼百神兴学校于是叹史臣之有识也若公者得不谓之循吏也哉公之素善余已备识于樵楼记其行已立政皆孔氏之徒也岂特庙学之修而已哉使琳梵之徒见之亦将叹曰吾軰方行天下独见郑公耳公讳光溥山东益都人起家进士 

　　重修城隍庙记 

　　我太祖高皇帝诞膺天命为百神主洪武元年诏天下郡县建城隍庙封爵有差以帝以王以公以侯以伯五等以爵不应经意改称本号司官民善恶凡吏于其土者始至必斋宿庙舍先与神誓而后视事祀孤魂则以神主其祭盖寄以幽明之责诚要神也古不载祀典唐李阳氷一为缙云城隍庙碑其文不过三数行然亦非制也我高皇帝始着之令典徧祀于天下圣谟幽潜神道设教之心度越百王矣吾邑城隍庙成化中祥符李公英増拓之弘治中南阳蘓公盘重新之嘉靖初泽州郜公相再新之二十年来朽蠧剥落日就颓圮今刘公始加修复夫有司之职治民事神二者而已然惟贤者则敬神否则自絶于神何敬之有故贤者惟恐神之不灵不肖者惟恐其灵也贤者洁已爱民弗得于人将求之神是故惟恐神之弗灵无以鉴已之诚不肖者黩货虐民外欺乎人必忌乎神是惟恐神之灵以烛彼之隐然神之灵不可昧也自庙之建垂百七十年而中间长于斯佐于斯幕于斯不知其几而修之者四公盖皆循良令也故于神崇焉是役也不取之民不取之官于有罪者从惟轻之典以示罚故用而不费成之速而民弗知劳刘公讳尚义晋之汾州人以名进士拜监察御史谪判秦州稍迁至今职其先大父讳志尝丞朝邑亦以廉着云 

　　思萱堂记 

　　情有所感弗能已则有思思之甚而无所泄则必有所寄古今之人或为之碑或为之台或为之观皆所以寄其情而泄其思也然情之真思之笃有弗可以物释弗可以理慰弗可以命喻则惟亲耳此仁人孝子穷天终地而罔有所极者也王母任孺人卒其子生瑷生璇生珙既尽其哀矣殡矣葬矣为之志为之表矣思之不置乃为之堂且为之扁乃又请余为之记夫王生之思是盖出于天衷之弗能自已者也乃若思其居处思其笑语思其所乐思其所嗜念念而思哀哀而慕朝夕如见焉此人子之常耳王生其知所以慎思乎夫父母之于子无所不用其情则子于父母当无不致其思节饮食谨动息履薄图全思其疾之忧也澄心志励操行博施于礼爱思不亏体以遗辱也勤俭立其本辑睦逹其用思以用宏家贲也树功名阐经济用光佑启思所以显扬也慎此四者可以为子矣否则虽呕心而出子道何加焉孟子有曰大孝终身慕父母王生其勿迁乎瑷璇珙皆学生瑷璇余门墙友也乃为之记 

　　仇氏安贞堂记 

　　易坤传曰安贞之吉应地无疆安顺也贞正也顺而正妇之道也地道也坤道也仇氏名堂之义盖取诸此仇氏为潞大族爰及高祖给事君始范于家内外是正子孙嗣守之五世矣今惟宿州吏目君楫渖府仪宾君森又撝张其绪于是作堂以申教曰有序曰同心曰安贞登堂各有训言每旦会集以礼长而诲幼则于有序堂男之会食则于同心堂而安贞堂则女之会食之所也有序同心训语载仇氏家传安贞之训曰昔我高祖劳于作家诏我后之人凡我内人勿窃勿妬勿不顺勿迷夫子勿多言以幻是非而二我骨肉有一于此庸壊我高祖之训将举礼议法以行夫仇氏之家既已正矣吏目君仪宾君思皇思武笃叙弗已者以惧夫极而变乆而湮将永终之难图也夫贞又固也固者所以永终者也考之于易渐之女归则正始之贞家人之无攸遂则从夫之贞恒之从一则终身之贞察夫是三者而女徳备矣又家人上九曰有孚威如终吉朱子曰正家乆逺之道也然则家之正固在于女之贞而所以为之则者主家者也仇氏之训诸家也而并庸是以告之而后之人克嗣服之又何患乎终之不可图哉仇氏取易之义名夫堂吾故始终以易告焉吾邑侯王公数言仇氏之家训也吾以是详于仇氏而为之记 

　　朝邑县大庆关创建戍城记 

　　大庆关新城既成周围一千二百歩高二丈五尺厚下三丈顶二丈闗士耆老介国子生赵子瓘来问记夫集事非难得才为难才得而事举矣负才者多知要者鲜才而不知其要则事偾矣故曰人存则政举言得才也所恶于智者为其凿言不知要也广陵之盗人莫能治天下以为难张纲一至而平之鲧之才虽虞廷诸臣亦皆推譲而卒汨陈其五行是岂才之不足哉易曰易简而天下之理得矣然则治平之道易简而已矣易简者才而知要之谓也甲辰归正人数言北敌欲拥众下平阳掠蒲坂渡河西入闗内人情汹汹大中丞北村路公相山川察形势谓夏阳以北两崖山险敌不能渡南至潼闗旷然平地而朝邑大庆闗其冲也谋筑城以戍之且虑工大难举非得人不足以图成察庻僚惟吾郡二守朱公也委重焉公至甫一月西北二工告成余问诸民曰功大而速民其苦矣民曰无苦也朱使君平易近人不作刑威顺众情布公道与士庻父老图谋议拟用人若已惟善之从疏食之余躬亲劝阅故民忘其劳焉若公者可谓达易简之理矣彼悻悻呶呶者舞机变眩智能中藏私慝毒痛生民何益哉余家食来既病且懒未尝出里门闻公善而私徃观之公闻之邀余入坐曰淳哉朝邑之民数千人一呼而至无脱役无惰工官不劳而功速成余骇然而惊怆然而叹曰吾入仕来几四十年凡莅乎民者皆苦民之难治而怨忿之而公独归徳于民焉异哉斯言鬼神听之予出而问诸士何朱公之不尤民也士曰先儒有言无求取于人则不尤人宜公之归徳于民也公其逹易简矣乎既而工皆告成士民又曰料丁夫公佥派先后劳来以播民和则二尹王君相成之力也终始给事则本闗廵检黄鉴高陵典史耿臣余曰皆实録也遂书以为记朱公讳光霁句容人王君讳戟观城人 

　　木轩墨迹记（弘治甲寅） 

　　木轩余友也其缔交也志合陈雷情投胶漆之好墨迹者木轩漫笔也及其别也白楼沧海不胜云树之思偶检箧笥中得墨迹焉展而玩之明珠拱璧犹照颜色乃装潢成轴而悬之且为之记木轩浙东天台人也秀称人杰粹禀清资余关内长春人也志在四方情笃友谊乃于弘治中岁维壬子月应黄钟相遇于福州南台之上夫两浙三秦相违万里非西北东南之极乎矧夫岊水圜瘴江之浒三山俯烟海之洋南台之区又千余里矣于是乎异国萍逄同心兰契盍簮修伐木之情倾盖结断金之友夫岂偶然而已哉余常闻天台山水之盛佳丽瑰竒甲于天下心切慕之而身未之登临也与吾木轩交如入芝兰之室倚琼玉之屏则固神畅于建标之霞心沃于界道之水氷雪逼人清凉透骨矣夫申毓岳降眉濯苏生地灵则人杰吾不知赤城之为木轩而木轩之为赤城也斯时也余与木轩年各二七髻未缨冠问道登萧朱之门论文分王杨之席昼倚芸窓夜烧薫篆未尝顷刻之相违也而梅亭风雨之宵时酬丽句芋原莺花之候每倒芳樽盖五年于兹焉一旦碧箫吹月声断阳关锦瑟华年歌残南浦烟帆畵舫木轩之北下也梦绕荆门雨盖雕鞍眇末之西归也魂销灞水物存人逺覩物思人爱其人而亦爱其物见其物而如见其人墨迹之记也如此 

　　王氏世徳记 

　　善必积而后大泽必衍而后长古今世家名族类则然矣今读王氏乗而知吾友友山子之所以大也王氏自善以来称善世自聚以来占仕籍而友山子兴玉季金昆桂枝寳树聮翩科甲光耀士林可谓盛矣孰非友山子之余乎王氏乗者友山子子潼谷府伯自述其家世之典因以问记云王氏之先本大梁人自善始避乱居朝邑之伯子村善以下无可考几世而生佐佐生聚以材选歴永济奉新驿丞调全州局大使性仁信寕受人欺不疑人也聚生斌以邑掾授中牟典史居守官廉中牟人颂之以子贵赠户部主事斌生卺字汝噐成化辛卯中式入太学司成丘公试其文佳甚噐重异诸生弘治庚戌登进士歴官户部郎中屡上封事谪阿迷州同知迁和州知州调亳州稍迁至苏州府同知免官归太史王渼陂称其负志挟气吞吐风云排击山岳谓卿相可立致也所著有养浩论纲目兵法子六朝玺字国重监生有气岸不茍屈用世之志老而不衰故号益壮斋母殁庐墓三年朝雍字仲和即友山子也初名朝■〈雍上玉下〉丁卯秋试梦瓮去底榜出为今名盖监临易之也别号友山子授严州府推官歴泽州知州懐庆府同知升南京戸部员外郎郎中山西按察司佥事疾作潼谷君迎养府邸卒友山子择言而发慎行其余资性英懿才识宏逹富有淑乎生徒敦睦刑于家室盖儒者之行非以文学论也其治严及泽也法严行恕政平讼理上信其贤下懐其恵莅而畏且爱之去而思且颂之盖循良之治非以功名论也所著有燕石稿板行之朝流字仲冕丁丑进士授三河知县调鹿邑升宿州知州未任卒三河权锐故里也时锐贵震天下生杀予夺出于造次仲冕守法不阿屡忤其意故调史官韩苑洛称其当正徳时羣阉擅权畴败伦斁天下靡靡而岁寒显后雕之资风急见独揺之操仲冕其人也朝望字徳辉县学生早卒朝■〈弻上玉下〉字季良乙酉乡进士授获鹿知县调永清朝璋国重二子三策生员三献友山子五子三省字诚甫所谓潼谷府伯也癸未进士歴官保定府知府年甫四十余以疾恳乞归归来诵读述作亹亹不倦如书生三知三益三畏俱生员三至三恕仲冕子二三俊生员三杰徳辉子三譲季良子一三复朝璋二子三聘三友潼谷君子传乡进士登第时年甫弱冠也王氏自善翁着姓朝邑世有闻人时称显族而诸生粹美敏秀皆可大成潼谷君时虽养晦然征诸今昔文学政迹山川其舍异时膺荐而兴名位建立岂有量哉至如友山子即其所至使生春秋时可预速肖七十子之列当先汉时虽与龚黄同传可也可谓淳且大矣呜呼王氏其盛矣乎自佐翁而下世次刻之碑阴自徳辉而上行业载之志表兹不详书云 

　　合阳増修城学记 

　　合阳王侯増修城学既即工侯僚属暨合士大夫介司训杨君琳茂才禇子镗来请记夫城垣固地方重务在今日尤所当先学校固六事首政在合阳尤所当急初自庚子以来北敌入云中掠至太原入上谷掠至完县入上郡掠至鄜延辛亥春归正人传言敌欲犯三原抚臣檄下郡县戒严合阳故城女墙土岁修岁损民苦其役阅视使者至饰以灰而使者又不时至或妨稼穑侯易以砖城故有损薄増筑之合阳古形胜地也被山带河环以深堑得人以守虽数万之敌环攻岁月亦末如之何也书曰申画郊圻慎固封守以康四海是岂泛然兴作而已乎合阳自乙酉以来脱乡榜几三十年吏于土者每下视之神宫学宇倾頺至不蔽风雨侯彻而新之且为通道已酉中式者一人合阳古人材区也自周卜子夏汉司马迁之下代不乏人 

　　苑洛集巻三 


　　●钦定四库全书 

　　苑洛集巻四 

　　（明）韩邦竒 撰 

　　庐州府同知赠通议大夫都察院右副都御史頋公暨配周太淑人合塟墓志铭 

　　晋顾荣之后有裔孙庐州府同知曰似翁士则孝廉治则循良号似斋乡学士仰而尊之也称似翁以子南京刑部右侍郎秋山公巡抚时赠通议大夫都察院右副都御史云太淑人女称曰淑妇称曰顺克逑君子亦以秋山获封云翁生于成化乙酉七月初八日卒于嘉靖壬辰正月初九日享年六十有八太淑人生于成化戊子十二月二十有六日申时卒于嘉靖丁未十一月二十日丑时享年八十秋山及兄弟将以戊申年（阙）月（阙）日合葬于姚之乌戎湖山之阳以端溪少司空王公瓶山大卿项公状问志铭云翁讳兰字斯馨浙之绍兴府余姚县人也其先本会稽人八世祖曰华甫以明经膺元世祖聘授安庆知府左迁余姚鹾司副使始附籍余姚高祖考讳斯道字汝立号一斋以乡贡为乐平府经歴妣陆氏曽祖考讳善敬字克恭妣丁氏祖考讳敏义字邦直妣汪氏父讳骏字天驯号澹庵赠都察院右副都御史母应氏赠淑人皆以秋山贵也太淑人姓周氏亦姚之大族也父讳瑞母徐太君门第相若故结好云翁幼而颖敏从伯父骕学礼经又从邵公文盛邵博学敦徳名儒也自是翁所造益宏矣弘治甲子月湖杨公典乡试得先生巻动容称羡遂登名魁亚明年乙丑南宫弗偶入太学监期将满闻澹庵公疾告归养大司成枫山章公留行俟附选翁固辞章公大加噐重踰二年澹庵公卒翁居丧葬祔虞祥一循古礼正徳辛巳授大名府判职専捕盗翁多为间谍所在擒捕无遗地方以寜壬午河南大盗上堂拥众犯山东河北中外以为忧翁躬率骁勇扼其北渡无只马犯境者恒滑诸郡县濒河善崩筑塞之费岁以万计椓声不息旋即冲决少司空章朴庵公檄翁治其事河政大修用省而功倍矣浚滑民饥翁煑粥多所存活又以米价腾贵縁鼠孽潜炽商旅弗通也乃分遣义兵四出廵逻舟车始无阻趋利者盈道价折若有年甲申入贺至保定有盗将犯翁问知翁也曰是大名慈恵顾使君儿郎軰岂得相犯竟引去翁佐郡七年抚廵当路荐者七奨劳者四十余铨部上翁最赠澹庵公如其官应淑人封太安人太淑人亦封安人己丑擢庐州府同知甫三月闻应太淑人讣归葬一如澹庵公礼逾三年卒乡之大夫士识与不识咸悼惜之太淑人幼警慧织纴烹调不习而能在闺时遇父母疾即忧不自安太君曰吾女以事父母者他日事舅姑当妇徳矣及笄归翁事汪祖姑澹庵公应淑人备极孝养澹庵公喜曰得佳妇矣翁遘疾几三年太淑人汤药省伺朝夕忘瘁及翁官大名庐州每当行县太淑人必扃钥门户戒僮仆无私出每家宴輙语翁曰民犹子也财民命也抚其子而忍夷之命将谁与我人谓翁之贤太淑人内助居多翁殁诸孙皆幼太淑人躬自训饬务令读书知礼节俾罔坠于家声又督诸妇务勤俭去奢靡皆身先之性好施予恤贫至觧衣脱簮珥翁好学不倦士多从之游其最知名则桂林工部侍郎蒋公淦屠公楷兵部郎中郑琬同郡庐江尹吴廸进士俞大有南康判沈有年没后十余年提学徐少湖举入乡贤祠大名守张鄮西举入名宦祠两血食焉太淑人虽未学文然晓识大义当封时斋戒焚香拜阙受恩既而泫然流涕曰我先大夫勤苦没世独不见此伤哉秋山每迎养輙不徃曰我冢妇也当奉先祠秋山转刑部以太淑人年高延缓图终养太淑人不恱曰汝但尽心王事勿以吾为念汝不行吾不食矣秋山始之官尝聴诸孙读舜完廪事曰吾家免此矣又闻读小学失节事大饿死事小曰诸妇听之但不愿见此也子男四逹同安训导遂所谓秋山者也正徳中谏上廵逰杖之阙下逺早卒逵国子生孙男八亷大理评事衮国子生庻序奱俱学生麃爕褒曽孙男四女二铭曰难谌者天可谌者仁维仁之先克孝于亲维仁之实施徳于民允廸君子似翁其人嗟嗟乎似翁道逺而位迩畜亨而施屯乃蕃衍于嗣世奚必于其身端溪之状所谓不可欺者天足以上格鬼神者邪维太淑人闲闲内行维此顾氏一门之盛遡其源咸太淑人中弼之余庆也于衍猗衍姚山之野外列四兽中容万马欝欝佳城以待仁者永福永誉千百世之下 

　　一峯屈先生墓志铭 

　　太华之阴渭水之南有斐然君子屈先生卒年八十矣先生温乎其恭肃乎其矩坦坦而易侃侃而直广颡美髯神徤骨耸风格峻伟望者生敬焉竒自童子时即识先生今竒已班白矣而先生卒呜呼伤哉先生孙生员作奉都御史华峯先生状来问铭华峯先生为先生侄乡之名徳时之贞臣也其言固足征云先生讳弘智字鉴之号一峯姓屈氏其先楚之公族汉高帝徙齐楚豪杰于闗中始为华阴屈氏曽祖唐始宏厥家祖文通以才行着闻洪武中高皇帝欲官之文通不欲仕附军籍免守令辟修西岳庙礼遇之且令一子为生员父韶字九成弱冠充县学生以文章显名闗辅入国学祭酒司马公噐重之试升上舍后授山西隰州同知有遗爱见三原王端毅先生墓碑母李安人勤俭治内以妇道称族里先生生而颖秀七岁入县学三髻能文遇试援笔立就每出竒语既长博通子史前后提学宪使多噐重之或録其文传示诸生故闗内士多愿交先生而先生亦好纳识豪杰由是先生名益着然阨于天凡十一应乡试竟不第初成化乙未创建白河县临川伍宪使征先生充白河生先生曰俊乂之士便当魁名天下乃不能自立于乡邑而欲就僻邑之廪哉且吾父母老非人子逺游时也至正徳辛未创建紫阳县寳应朱宪使以先生年几六十弗第征应紫阳贡亦不就庚辰先生年七十矣乃叹曰古者七十致仕吾尚可为诸生也哉士之弗遇古今亦不独弘智也弃其廪就闲信阳何宪使亦素重先生与之诸生服终其身自是杜门谢事当世显贵人虽素交厚亦不与面惟理先垄修祭祀教子孙耕读而已暇偕华峯先生讲说今古辨析圣贤微旨每至分夜或燕服便巾徜徉于华麓渭濵之间忻然自得曰此皆乐地也先生情静识逺畏义好徳恒以天理人心阴隲感报劝示家人因人之行而预占其祸福皆中云配李孺人亦以内则闻子男二长钝娶张氏继冯氏次介娶牛氏女二长适听选官李松次字县学生牛文骍卒孙男七奋聘丁氏企聘丁氏作娶冯氏乔娶府检校李世芳女倬伟常童俱幼孙女四长适都司吏万泰次字丁受余未字曽孙男一天赦钝等卜是年十一月十日将葬先生于临渭祖茔之次铭曰彬彬先生有斐其仪经明行修乃阨于时呜呼先生如圭如璋如瑚如琏君子之章白河弗屑紫阳是弃鹏抟之志鸿渐之翼天不可道实命不同其羽可餙匪塞匪穷匪塞匪穷令名不已而耕而读尔孙尔子维渭之南维华之阴马鬛崇崇欝草茂林匪地之祥维徳之吉先生康哉过者是式 

　　岢岚州判官周公墓志铭 

　　公讳文盛字时中别号中立其先陕西富平人洪武初调潼闗遂为潼闗人高祖清曽祖璟祖镛父广阴阳学正术母洪孺人公天性刚敏仪度魁梧弱冠为卫庠生乡试累不第弘治癸亥岁贡入国学正徳丙子授凤阳寿州管马判官适郡大旱数月不雨寻复大水漫城公竭诚致祷皆有竒应抚院檄监正阳钞闗闗者利府也当是任者多自败公独无所染商人称便焉闗有江西豪商汪强専闗利徃徃局负诸商商人苦之然素险徤善持官府阴私人莫之谁何公既监闗民呉淮者讼强负其贴舡金强初傲然不服公以计出其所负金以示之强语塞严刑以徇闗人畏服庚辰武皇南征时权彬用事诸将依凭宠灵威福生于造次公兊马淮扬间军务又重马刍茭且万计公处之裕如也寿之额马岁征私敛不胜其扰公奏言马每匹宜征银十八两而民困始苏至今以为例后以公事诬罢廵按任君辩复之然代者已至矣公即浩然西归家居及三年有以出处之迹不白激公者公复就仕补山西岢岚州州乆缺长贰事弛民玩公至不一月政法大修后署兴县适歳大饥流民集至兴人欲逐之公曰彼民即吾民也给米僧寺为粥以赈偏头等处贼众数百人据寨为乱刼寨民令不敢动及贼败言民皆盗民亦汹汹自为备上司疑之以属公公单骑诣寨民争出自辩所活甚众或曰民与贼同处今辩之或当公以故纵其何以辞公曰辩寃得罪所甘心也戊子致仕归公生于天顺甲申八月十有四日未时卒于嘉靖辛卯正月十有八日已时享年六十有八配余孺人子男二长凤来例授散官娶宋氏次凤翔太学生娶宋氏孙男五女二凤来等将以今年（阙）月（阙）日葬公于金盆城祖茔之次凤翔奉孙生承宾状来问铭铭曰贤哉公也世之沾沾立名者寜杀人以自洁萃寃积枉上干天和越至于今矣偏头之伸理何其广也淮阳之役顾不难哉宪臣太仆其凡几也马之扰乃遏于公夫非有才度者乎若夫退漫城之水回弥时之旱稽之庻征亦不可谓之适然也呜呼贤哉 

　　嘉议大夫都察院右副都御史西野曹公墓志铭 

　　正徳己巳五月二十一日未时公卒初丙寅以来八党擅权而瑾尤肆毒中外称为内相凡藩郡入为京官必重贿方免祸曰方曰千方者万金也干者千金也见则长跪稽首内相不为礼丁卯公自廵抚延绥都察御史回院公弘治中所造士也不习谀阿礼又不知贿事适朝廷十日不御门或曰盍先谒内相公曰未见天子而先谒权宦邪不见瑾固含怒后见瑾又长揖不拜瑾佯问入京几日示见迟意公曰十日瑾又言都御史知回院故邪公曰圣恩也瑾复问何以报称公曰都御史风宪官振肃纪纲激扬淑慝耳瑾怒目揖公出公归即上疏乞休不报旬日再疏亦不报时瑾严勘天下钱谷以中士夫祸勘使者希瑾意言延绥布粮浥澜过縁主者公适丁外艰所司奏公当守制瑾乃罢公官听勘竟诬公偿布五百粟千石立限系家属缓则将籍公家公亟尽鬻世产完报然瑾怒未觧也公隐忧发愤端坐不疾而卒明年庚午瑾诛朝廷遣官谕祭且给金营葬及今葬事且不能如制而墓铭尚缺即此葬志亦足以征公长者云公姓曹讳凤字呜岐别号西野河南汝寕之新蔡人也高祖讳世隆曽祖讳恭祖讳英考讳端以公御史时封如公官性度夷爽亷信不茍妣刘亦以公贵封孺人贞静慈淑为中馈式天顺丁丑十二月初九日午时生公前一日孺人出舂于外归见火光如车轮当其前明日公乃生公生而灵异比就外傅畧加训说即了大义甫三髻举子业精粹度越诸生尤以检身敛心为务天台陈公选大儒也督学中州甚噐重之曰曹生非他生俦也成化丁酉以诗经乡试中式辛丑登进士除徽州府祁门知县少年初试或为公难之曰祁土浮俗伪且徤讼当思以处之公曰若使我先逆民耶逆必设机械不得则重刑将有悞罹法网者卒不以伪逆祁民凡讼至分下都长虚心考其成隐奸巧诋莫遁其情然亦不深疾也祁民爱之于是祁门治行为最而当时徽之诸邑莫不推先祁门者三原王端毅公为冡宰雅知公弘治己酉公考绩谒部奏荐陜西道监察御史陕西王公乡也当孝庙熈洽之世公独持风裁崇论正议多所嘉纳尝奏事失仪鸿胪紏上上特宥之谓左右曰此曹御史也好官当畧其细过辛亥御史奏绩于是封公及刘孺人皆获封焉廵按江北颍佥事某敖虐不戢公将论之然佥事素善持人短长且尝忤公而颍新蔡又甚迩或谓公曰此易兴谤阶宜寛之公曰身为风宪而避嫌不激浊必将挟私而倾善矣竟劾罢之一路肃然御史七年升苏州府知府苏州富饶甲天下俗乃奢靡且崇祀非鬼亲死则多火之公下车首置义冢以畀贫者而禁火葬定婚丧礼不得过制凡饯迎时序一切务从俭素违者刑之毁滛祠政平讼理而当时各郡又莫不推先苏州者弘治壬戌述职入觐时宰臣奏宴天下贤有司于廷公与焉盖异数也寻升山西左参政湖广右布政擢都察院右副都御史廵抚延绥地方孝庙时寇乆不入疆场无警武备稍弛公莅镇则严部伍实仓廪谨操练明赏罚推诚驭下将士感恱各思効力终公之任寇至数止邉外无内掠焉回院而遭瑾祸卒享年五十三岁云公性清介孝友诚谨私居终身不御纨绮不畜婢妾不问货殖父母兄弟无间言与人和易不为矫激之行处乡党恂恂煦煦若无庙廊贵者宦迹所至遗爱在民祁门则竖碑立祠苏州则志列名宦延绥则将士戴服至今犹有过其宅墓而问且拜者至其不屈身于权瑾危行大节称重于天下余总河道时公孙亨守兖以循良闻上交下交无抗行无过礼余心异之及详公状乃知公家法源流公岂真屈而莫伸邪配刘封孺人继郭氏子男一大夏以亨贵封承徳郎刑部山西司主事娶张氏封安人女三长殇次适邑庠生员吴一中早孀守志季适生员张葵俱刘出孙男三长立生员娶孔氏继张氏仲亨即守兖而着治者也今升湖广按察司副使娶王氏继孙氏俱封安人季亶崇王府典膳娶李氏曽孙守训守纯守约俱幼刘郭今悉合塟于公域主事封君以翰林吴公状来问铭铭曰仰维古之君子居常奉职而不求异于人及其临大利害则皎然屹然而不淄不磷吁嗟乎末世于凢沾沾之节仪人莫如我何者而攘臂为之至于一关大利害则退然逺避索然消沮而心胆堕地矣休哉■〈樊，心代大〉哉夷考公行古之君子公与之并维汝之阳有芦其岗隐隐隆隆公之幽堂视此铭章非公一人之庆乃邦家之光 

　　中顺大夫四川等处提刑按察司整饬松潘兵备副使前山邵公墓志铭 

　　公讳镛字伯伦别号前山邵氏之先太平府当涂县延福乡人高祖讳兴从高皇帝渡江功升羽林右卫右所正千户后文皇帝北征改长陵卫仍籍羽林曽祖讳贵祖讳伟父讳瑛以公贵封承徳郎南京戸部四川司主事母徐封安人生子三长钦仲钺皆先卒公季也幼聪敏端重大异羣児年甫十九弘治辛酉乡试中式正徳戊辰登吕柟榜进士以亲老恳乞南部授戸部四川司主事三载考绩封公徐安人皆获封大司徒悉公廉慎数委征商税公皆辞不奉檄惧利所也寻升郎中司有羡余数千金悉藉之官人皆推重郎中而郎中声称籍甚邻舍郎公出妻数殴其妾妾苦甚自垣缺奔入公舍公适宿风徐安人转送一同官郎家而公乃以形迹疑竟出知云南府公身蒙重谤畧不自沮益自砥砺云南郡乃称治廵抚何公尤深赏识何公征十八寨擒捕者众公殚心推鞫少疑似即开释乃务好已者顾讥其太自信弗恤也前军亦俘数百临刑称寃虽言语侏?难晓而情状惨切可矜公以身蔽之为求死语核果无得俱放归复讽纪功风宪多方辩验从事者多斩猡妇冐功公验以水法即仰伏异状莫掩其伪自是猡妇无横死者捷奏有白金文绮之赐前守下车虑要囚越狱輙重棰之多死公食饥疗病矜恤周至然狱亦无虞也后公去日哭声振戸外贫民逋负者多锢死公令他有罪者代完而免其当人两蒙恵城门闭其中两司以上至始启郡守即不得由公白启之铜课掌于中官公取以隶府其它善政随事施泽滇人戴颂抚按交章论荐知府嘉靖癸未升四川按察司副使备松潘松潘去成都千里山险途隘转输甚难公设法逓运人不告劳邉饷充溢军储折色収发副使道主之火耗羡余留之道公止収批文银之出纳付之卫有克减即罪主者护卫军守南路者溪涧仅容一骑诸军鱼贯而度贼侦护军来乃多阻险计杀之兵司无可奈何赂以茶银始免公设谋掩捕夷其巢立一堡三墩于上絶松邉一巨害抚廵闻于朝仓大使田文秀为土畨强酋所杀虏其妻女公勒兵捕获斩二十三人被虏妻女官送还乡邉地人不知学公拔秀延师躬临考阅及今士彬彬若内郡风洞闗山高入云表四时积雪不消北风一作六月如冬戍士畏寒多亡去公厚给衣粮节其代期申严号令恩威并施士无亡者遇寇发主帅惟遣将校公乃撤盖乗马身先士卒主帅自是亦被执出叅将某不法公按治之军中畏服廨之西筑运筹亭日居其中左右立二碑左图山川险易及土畨出没之处右刻其豫储选将之法攻战噐械之详抚按复交章论荐副使而副使以亲老乞休章三上皆不报初云南一知州私土官后母欲爵其子且受重贿而诬杀土官事觉赃露公当知州抵罪法及公入蜀知州姻家者同寅深恨公会其弟御史云南清军云知州枉释之犯罪者通判赃多弗能完清军谓通判引公实分赃否则禁死矣通判从之适公遣仆至云南领未支薪金清军侦获之曰此乃公赃然有字可辩则灭其凿因劾公公累疏具悉事白薪金给公丙戌入觐竟以邻舍郎及此事疑罢公官公长啸拂衣而归既而喜曰得遂吾养亲愿矣自是事二亲竭孝无方初南宫不第归益励志读书每焚香告天愿减寿一纪得早遂禄养孝实天性也后封公徐安人次苐卒塟祭以礼事兄嫂抚诸侄恩礼笃切亲友贫无棺者赙之女不能嫁者赒之家食二十余年一字不入公门絶口不谈时事惟二三知友饮酒奕棋而己巳酉夏疾作每诵渊明自祭文曰陶子将辞逆旅之馆永归于本宅且曰吾足矣吾足矣至秋将属纩谓其子恒吉曰顾七知我托为我状能白我受诬二事吾瞑目地下矣二事邻舍郎妾奔云南府分金也又曰必苑洛子志我墓遂卒恒吉奉状请苑洛子按状而申之夫自昔贤人君子蒙诬负毁者多矣然未有不卒白也欧阳文忠有帷簿不根之谤马援有薏苡明珠之疑然千载之下岂以二公为贪墨滛婪人哉实安能掩也公生于成化壬寅十二月二十七日酉时卒于嘉靖己酉七月十六日丑时享年六十有八配金安人子男一即恒吉生员娶某氏女一琭姜适锦衣百户林岱早卒孙男一曰如阜尚幼恒吉将以年月日塟公于大店坊乔家山之新阡铭曰司农利所饬尔簠簋滇南讼狱实得金矢赫赫宪使松潘底平尔鎻尔钥斯干斯城孰塞尔晋孰蹶尔行载鬼一车贝锦乃成欧阳文忠帷簿不根明珠薏苡嗟嗟马援不理于人不获于天嗟嗟君子自祷心田矧有顾七我勒铭章灵神洋洋瞑目玄堂 

　　河南府通判王公墓志铭 

　　公讳道字纯甫世居泽之陵川故曰陵川王氏公逊其懿故号曰倥侗氏陵有六泉故又号六泉氏乡试中式授朝邑令陟临洮府判起复河南府故人称为王判氏高祖曰九成志操孤洁不乐进取曽祖曰玘祖曰景祥经明行饬为儒学生父曰璋七品散官母曰韩孺人着家范故又称为世徳王氏（潘大夫登其堂题之曰世徳王氏之堂有记）公生六岁而韩孺人卒大母张孺人保育焉时其寒燠饥饱而衣哺之节其出入起居而提携之防陵损而护卫之择师友而教诲之是故公获成立焉其行也修其飬也孝其士也名乡人礼之邑宰竒之诸生推之是故朝邑之政举焉正徳丁丑公至于朝邑严捕缉故盗贼息明听断故词讼简清荒税故贫困苏崇文献故典籍具服上礼下故声称洽是故天官推擢焉嘉靖丙戌公至于河南河南多盗设判捕之公知盗故弊令曰里人弗发觉者有常刑受命弗戮力者有常刑以赂故纵者有大刑怙势藏匿者有大刑是故四境寜焉廉以督运而军饷充信以抚嵩而矿徒服智以征税而逋欠完是故刺史称能焉藩臬交征公奉臬司檄藩司怒之是故服公官刑焉公既着贤声于嵩洛未■〈樊，心代大〉赏而蒙逸罚心不平之遂弃官归陵是故饮恨而没焉配娄孺人克相夫子实仪中馈是故称内徳焉子男三充耕儒学生岁试魁多士大科可期是故明公之遗庆焉娶娄氏充耘娶仇氏充耔未娶女二长适壶闗郭廉次适高平申去疾成化丙申十二月二十六日公生嘉靖己丑正月初七日公卒享年五十有四四月二十日塟孕秀茔是故为之铭焉铭曰于维公河渭之间其名扬伊洛之间思不忘公匪禄之将而善之为光匪寿之祥而恵之为昌孰夺尔年孰蹶尔行天道明明贻榖尔嗣终有庆太行之阳公即幽堂匪时月之良支垄之康公泽荒哉永无疆哉 

　　刘太孺人墓志铭 

　　太孺人卒子佥宪公介书捧状来告曰孤义不蒙于覆载母太孺人奄忽捐背嗟母太孺人当我刘氏家运衰微辛苦万状比孤义稍致通显而孤义不省不能俯仰于时旋即迁谪几年来东西南北数万里母太孺人皆随孤义以驱驰渉河渭陟陇坂渡大江越太行经山海窥塞垣劳悴极矣兹栖于辽西将籍升斗之禄稍供子职乃遽及此天下之人多矣悠悠苍天何其専降割于我家也孤义吁号莫迨所望仁人君子摘母太孺人之实志而铭之庶孤义少伸情事于万一而母太孺人亦庻永慰于冥漠矣按状太孺人姓朱氏汾州卫人肤施县丞赠文林郎监察御史刘公之配山东按察司佥事公母也父讳某母某媪太孺人生而性闲慧贞谨柔嘉针丝纂组精巧絶人刘翁闻其淑女也聘为赠公配刘翁者赠公父也以贡士授朝邑县丞亷介有声太孺人既归赠公务尽妇道事翁姑竭力孝敬处赠公弟妹和顺无间言内外宾至中馈虽不丰腆然亦甚整洁翁姑自庆得贤妇焉事赠公恭敬如宾赠公读书至夜分太孺人女工亦至夜分鸡鸣燃灯促赠公起诵以是赠公学业有成提学岁试輙高选比家众析居时赠公既屡窘于科目止有廪一石田六亩而佥事公兄弟皆幼弱日用饔餐或告乏太孺人日事针剪杼机易粟以资用又无婢仆可倚翁姑而下衣服饮食凡刀尺舂爨太孺人皆亲操之艰难困苦安心处之畧无戚容故刘氏虽贫而不至冻馁者本太孺人内助之力也佥事公兄弟既知学赠公立教颇严而太孺人严又甚二子畏太孺人过赠公一日佥事公与人奕太孺人挞其背数之曰尔父艰难育尔成立乃为此破落事岂书生之所宜为者哉嘉靖庚寅赠公以贡士授陜西肤施县丞壬辰赠公卒于官太孺人扶柩归塟痛赠公志有未酬每召二子语曰尔父平生笃学期登大科竟不如愿汝軰宜奋励读书以成父志庶少慰欝欝之魂于地下也因泣下二子亦感泣甲午佥事公乡试中式乙未登进士拜监察御史推恩赠公太孺人获封赠焉寻堂官不好佥事公乃谪佥事公秦州判今稍迁至按察司佥事分廵辽阳次子尚礼庚子乡试中式授陕西富平县知县人谓太孺人之教至是有成而赠公之志亦可慰矣庚戌冬十月太孺人疾作佥事公逺近迎名医药皆不即功十一月初三日卒于正寝遡太孺人生于成化辛卯十一月二十一日至卒享年八十岁太孺人虽女子不事诗书然质美暗合有若丈夫学士者岁时享荐祖考粢盛酺醢之属割烹炊爨手自为之一菓蔬未祭不得先尝佥事公间以迁谪事告诉笑曰当时顺从亦无害既任直取祸何恨然亦命也崇素俭不事奢靡佥事公既有禄制罗绮请时服之曰华服必他出方可着不从每见佥事公罗牲割鸡輙戒曰尔俸几何而欲日具甘旨也佥事公虽一钱尺布必致之太孺人而太孺人亦不以丝毫私与人辽阳之行佥事公以邉塞逺险非所以奉老亲欲具疏终飬请命太孺人曰不可恐人以汝为避难也子男二长即佥事公讳尚义先为吾朝邑令治行循良建筑新城起重楼曲处得宜数月工成规模宏逺然无分毫科取于民士民至今称之娶宋氏封孺人次即尚礼娶阎氏女二长适朱济次适靳朝用孙男四继龙继光继益继皋女四长适监生吕构次适常安次字王某次字安某佥事公等以今年某月某日启赠公之圹奉太孺人之柩而塟焉铭曰屈之乆者终必伸锡之天者感于人龙蛇之蛰以存身严冬之后生阳春女工易粟资家贫孺人早岁何邅迍模灰画荻接孟邻慈萱立教过严椿二子文章郁彬彬鹏飞鲲化抟苍旻佥事昔为西台臣孺人宠封龙章新晩年眉寿福洊臻朝夕禄养牲鼎陈子孙济济列凤麟堂前彩服舞簮绅考终仙逝正八旬华表百尺磋贞珉巍巍马鬛髙嶙峋佳气欝葱永穸窀 

　　冯翊眭公墓志铭 

　　眭氏世居冯翊之寺前镇今冯翊盖万室之郡莫与眭氏并焉公子祥瑞琦皆倜傥有智畧虽未究于诗书即其作止有士君子风睦氏之兴三子之力也公讳敖字大有少习举子业未就乃纯艺黍稷逺服贾家遂饶裕成化中携祥行货过临清小滩有盗诡为佣任输于杭既成劵忽有翁杖而告曰彼佣实盗也将杀汝父子矣翁忽不见公大惊故以少值构盗毁劵公好施乐成人之美里之贫弗能婚丧者每资给之戚里或大会则以孝弟勤勉诲之治家尚严诸子侄虽甚爱也然稍渉非道即痛惩之必改过乃与颜色公生于永乐二十年六月十五日亥时卒于弘治三年十二月初九日享年六十有五初眭氏未甚丰也公父浩永乐间商于汴拾客百金客泣寻金欲死公究客实亡金者与客金故人谓公三子之才及公不死于盗者浩与客亡金所致也配张孺人子男三长即祥次瑞次琦女三瑞男禄次楠琦男帅祥等将以嘉靖四年閠十二月十九日塟公于镇西洛山原先茔之次来问铭铭曰杨氏放雀宋氏渡蚁一念之仁福祉与之矧浩捐金以活汴客予匪望报天实鉴德乃笃生敖以及于祥暨瑞暨琦家乃用昌 

　　太行逸人墓志铭 

　　丁丑冬苑洛子里居娄君西以书通谒曰西固愿见惟先生是与之苑洛子见焉西辞去苑洛子曰美哉西也雅而恭敏而识者也足以兴乎越明年戊寅冬西又介书持哀来告曰孤西不谷天乃弗殛罚及于先君先君殁焉孤西昔得见先生于心不忘也顾先君之行冺然无传孤西所弗忍也惟先生是与之是孤西之志而先君之光也孤西斩然衰绖之中奠哭焉事而弗能来也而又非仪也其将若之何苑洛子受之而为之铭太行逸人者山西泽之陵川人也性笃于孝母病护床逸人时为县学生曰夫士也诵习之谓何顾因以分养吾安能忍之朝夕从子职即简策也数年废业娄氏既大家父老且治事逸人曰力田为秋也生子为老也夫孝者不劳亲以立名用情者不遗近而务逺功名于我何有哉谢儒冠而就养焉逸人善占歩有司荐而官之命以事逸人请辞有司再命之逸人幡然曰斯不可以自见矣乎不然人将等我以匏瓜也捕盗而盗缉督运而运先里之讼者多就而求直既而曰吾已试矣夫岂吾真哉夫仇奸非智也司利非义也无命于上而聴于下非法也又将安用之乃徜徉于太行山水之中飘飘乎若云外之鹤浩浩乎若海濵之鲸闲适脱落物莫得而羁焉自号曰太行逸人逸人姓娄氏讳瓉字廷噐自六世祖裕以明经为鸿胪序班迁通判河中府复迁知青州府裕生斌阳信县丞斌生彦威彦威生确确娶崔氏继娶李氏实生逸人配武氏子男三长东娶李氏次南先逸人卒次即西县学生娶徐氏女六长适郭惟精次适朝邑县知县王道次适都永思次适苏朝臣次适王良臣次适赵相惟精永思皆县学生孙男二曰凌云生员曰凌汉女五曽孙一曰承基逸人生于某年月日时卒于正徳戊寅十月二十一日申时享年六十有七东等将以明年己邜正月十一日附塟于李家掌先茔之次铭曰太行之巅■〈王贞〉■〈王贞〉其石君子乐之田之宅之太行之麓草木蕃蕃君子封之如振如轩生与之游没与之休彼太行兮仁者之俦 

　　赠昭勇将军潼闗卫指挥使姚公暨配封太淑人刘氏迁塟墓志铭 

　　公讳镇字公鼎号玊岗姚氏之先古河中府六管村人村今隶蒲州相传系出舜公族今其村有舜祠族人岁时享祀几世祖魁中元至正戊子乡试官淮安府桃源县学教谕既谢事闻河中大荒卜筑扬州府兴化县遂为兴化人桃源公与里沙善人交好里人仰重桃源善人名其地为桃沙庄云桃源子庸至正辛丑进士歴官永平知府进阶右叅议永平公子五庚一庚二庚三庚四庚五我太祖高皇帝龙飞五庚仗剑从屡立战功庚一公升云南澜沧卫指挥同知庚二公辽东鐡岭卫指挥使庚三公直隶颍上守御千户所正千户庚四公以小旗从文皇至北平护卫寔公启建祖也庚五公韩府护卫小旗庚四公生伦为公髙祖补小旗升总旗总旗生厚升蓟州卫百户从文皇征北敌因留北平洪武三十二年文皇靖内难百户领兵克雄县景州真定升副千户策应永平攻夹沟火寕战郑村坝胜之三十三年战白沟河攻济南升正千戸克沧州升蓟州卫指挥佥事大战东昌下之扈跸还北平三十四年二月文皇自将南下佥事为前锋战夹河藁城大捷进懐逺将军指挥同知三十五年克东阿战肥河大店灵壁克泗州渡淮文皇入正大统论功蒙彩段袭衣白金之赐进昭勇将军指挥使初文皇既举兵平都司力抗王师不能进然天下素畏文皇英武乃选貌若已者十人金甲名马各帅兵突出平军望见大惊溃十人者昭勇其一也永乐改元之明年上以潼闗中原要地调掌卫事命每岁正旦入朝而以卫直隶宣府赐袭衣文币且以符验授之许乗传徃来是年冬秦王入朝夜至闗左右呼门甚急昭勇曰朝廷禁门深夜不得启也王怒止闗外至京面上垂泣曰潼闗姚指挥慢朝廷甚夜不容臣入闗上但微笑旬日正旦昭勇来朝上问秦王不得入闗事奏曰潼闗国家重地也臣止知陛下非知秦王上顾左右曰如姚指挥真鎻钥之臣赐寳钞明年上将北幸值昭勇来朝勅还镇奸细撒伏腊假僧过闗缉获斩之后开言官交论不当先诛奸细者上曰言官论是但即斩奸细则指挥军威大振指挥处亦是也会按西鄙事得当上甚恱十八年四月卒上悼惜之遣官祭昭勇生深袭指挥使功升都指挥同知宣徳中镇守寜夏北敌大举入冦镇守负流矢大战斩获甚众捷间赐锦衣白金名马奏建潼闗卫学镇守生琮袭指挥使掌卫事配李淑人生公貌伟气清读书好古太保刘公见而爱之妻以仲女是所称刘太淑人也新都杨公椿督学湖广过闗公谒杨旅邸杨谓其子廷和曰是儿英年羙质他日佳士也可与交逰廷和者世所称石斋先生也少师大学士自是金兰缙绅声誉日洽云会送姑适陜西左布政孙公得竒疾卒于长安先一日见绯衣白马使者曰使君有请不可乆稽也明日雷雨大作公归矣后以子谏官赠昭勇将军指挥使太淑人既出自名族幼闲女则公没时始年二十七誓欲死殉翁姑以礼制开谕从之自是奉翁姑抚子女以孝慈闻既而翁姑前后继卒皆塟祭如礼遇婢仆以恩常晓诸子曰若軰亦人子也勿以奴名之姚氏内范至今井井皆太淑人遗泽云亦以子谏官封嘉靖庚子兵备副使何君以太淑人贞节事言诸廵按御史樊君已核实上闻矣公生于正统戊辰七月二十二日卒于成化戊戌六月二十九日得年三十有一太淑人生于景泰壬申十月初八日卒于正徳甲戌十月十一日享年六十有三子男二长即谏先淑人卒娶曹氏太子太保豊润伯之女次询散官娶渭南张同知之女女三长适光禄少卿孙大经次适潼闗卫指挥使黎谆次适百户郑简孙男二胜祖谏之子袭指挥使掌卫事娶灵寳杨布政女次同祖询之子儒学生员卒太淑人卒时胜祖合塟公于祖茔之侧宗伯周公洪谟尝铭诸墓矣兹以祖茔道修艰于时享乃卜闗东七里玉中之金盆将以嘉靖壬寅八月二十九日迁塟焉来问铭铭曰姚氏阀阅世显以武彬彬玉岗力学好古我思蓬麻英髦是媚方仰大成绯衣已至贞贞淑人恒一其徳母仪妇道式我内则孝孙虔虔欲便时享迁于玉山金盆之岗 

　　苑洛集巻四 


　　●钦定四库全书 

　　苑洛集巻五 

　　（明）韩邦奇 撰 

　　赵太淑人墓志铭 

　　太淑人赠中大夫太仆卿直庵赵公之配总督宣大山西偏保诸镇军饷户部右侍郎兼都察院右佥都御史公之母也既卒兼公讣闻于上曰臣母荷国厚恩封太淑人今殁矣文阶三品国有常经臣今泣血以请上稽兼公资劳报以全制遣官谕祭锡襁调庸以营葬事开圹之期郡守身至陈牲奠桂诏相秉册仪采彬彬于是吊者赗者四方来观者万夫塞道四田成蹊识士耆父啧啧称叹谓太淑人贤谓兼公名德上非滥锡下宜荣有也初兼公近侍逺镇扬歴两京太淑人皆从禄养岁壬寅北寇蹂我晋阳欲窥畿甸天子震怒命将薄伐简兼公督军饷时太淑人偶感风疾然兵革也义弗得辞冒险又不可恐震惊乃奉归开属弟侄侍汤药甫歴夏秋而太淑人已报辞堂矣兼公追念二十年来婉愉庄栗朝夕夔夔忽焉及此悲伤痛恨志不怀生及恩命洊渥光贲泉壤乃知忠孝兼得杨显为终其情始少慰云太淑人姓张氏其先河南项城人曽祖均博通经史乡试中式训导开州遂籍于开今开之士盛于甲科者本训导敷教之力也训导公二子晳进士监察御史着举人郏县令郏县太淑人祖也父勲一乡善士母陈孺人以内德称惟生太淑人性颕慧温贞精女工通列女传大义父母爱甚氷氏踵门不轻许曰是儿非有福人弗能偶也乃择字直庵公盖时直庵公父中大夫赠公崇尚义气乡闾敬惮故善士结二姓之好云比太淑人归赵氏赠公及配张淑人皆谢世太淑人恒以不获事舅姑为歉继姑樊孺人四子俱幼太淑人委曲承顺凡馈纫悉出其手樊大安悦直庵公性严急又好宾客仓卒治具丰腆洁备直庵公每督兼公兄弟读书至分夜太淑人亦不寝直庵公综理家务日夕劳瘁太淑人譬之曰家颇裕诸子中必有颕拔者兴何自苦尔直庵公曰吾岂憧憧不卭自恤哉凡所以为诸弟也然汝言亦大是待婢仆以寛虽大失悞未尝恶声叱骂礼答姻党宗戚每及仪物故内外爱敬之甲申朝廷上两宫徽号以兼公给事中封孺人后兼公进位通政迎养京邸直庵公病太淑人躬进汤药敬事若年少时直庵公殁痛哭輙弗止兼公兄弟泣劝则曰我未亡人何能自顾也丙申大庆覃恩以兼公太仆卿封太淑人兼公抚陜毎当出视事太淑人輙戒之曰汝勿乗怒过鞭挞吏民吾甚惧此久之秦人皆知兼公之仁出自内教初兼公迎养毎岁时称觞为寿太淑人必曰汝其尽心所事吾母子蒙恩已足矣及兼公晋阳之别倥偬疾病间犹以忠勤勉之且令勿以已为念但云边事寜当速回耳太淑人既丁赵氏富有顾内政益严朝夕弗怠簮珥服用靡事华耀及两膺大典龙章迭贲命服辉■〈光皇〉而勤恳俭素终始不渝云夫富而无骄贤者所难知足不辱古今诵说太淑人富且贵矣而不忘勤俭至以忠勤勉兼公自谓已足是岂寻常女德哉世以男子弗能自拔者目为妇人然则太淑人得不谓之女中丈夫哉太淑人生于成化癸巳五月十五日卒于嘉靖癸卯九月十八日享年七十一岁子男三长即兼公讳廷瑞正德辛巳进士七命歴今官内治外攘功在国史兹不附书配孙氏屡封淑人次廷璋官生兼公以其荫让娶郭氏次廷瓉阴阳典术娶李氏孙男四长栗国子生次果次木次叶孙女四一适王三命一适王三重一字孙庚一幼未字曽孙女一幼未字以嘉靖二十四年正月八日启直庵公龙河新阡之兆合葬焉前给事中今某官主事傅君学礼兼公旧僚也以状来问铭铭曰于太淑人维闺之秀静女闲闲君子是姤治尔宫事柔嘉有仪庙祀斯严百福来兹于太淑人维女之英岂曰妇德君子之行孰富而俭孰贵而勤惟我知足诲子忠仁子德孔那抚我秦中内修外攘既奏肤功子德令昭万夫之望维国桢干太淑人庆穹碑峩峩蟠螭走鼍煌煌宸翰玉凿■〈王贞〉磨昔也不遑其苦如芩今兹恩荣始慰子心惟开有支坦坦而来其平如掌中藏乳胎吉匪四兽祥岂万马元吉百祥惟有德者温温淑德郁郁佳城我勒斯铭斯铭称情 

　　间太安人墓志铭 

　　太安人崞阳隠君子解公之女赠主事间公滋之配户部主事仲宇之母也嘉靖十一年十一月二十三日以疾卒（状云太安人生于某年某月某日距卒享年七十九）仲宇将启赠公之圹而合葬焉奉状问铭夫女德之治尚矣间氏代之大家也间世中衰矣及赠公之身其兴也勃然太安人修内之劳也惟太安人静一其德婉娩其质少而归焉（状云年十四归间氏）宜其家人承赠公之严也而委顺之终其身无辐脱也必敬无攸遂也以贞示从也其于翁姑也（状云翁荣寿公姑杨太孺人）曲养无方焉事生也致哀以礼焉事死也故诸妇式焉灵神佑焉（状云太安人得奇疾遇异人而愈人以为孝感所致）昭孝也济济乎三男之成器而命之爱而教之寛也农春也贾宇也学得其养而膺其荣（状云庚寅圜丘成以主事君贵推恩封太安人）致慈也难乎二女同居而志不同行也暌次于家人恕其非意而先其劳妯娌怀之分其绩刺而体其情小姑爱之怡怡乎以让以亲敦睦也察鸡豚而孕字之料核蔬而树艺之纳酒浆而储备之宾客之供足矣翁夫之好得矣（状云翁及赠公俱好宾客嗜饮太安人精于制造善于存蓄蔬果酒肴皆预处之）着理也若夫析而合焉（状云翁姑以家口众大命异产太安人亲睦既久不忍析也）族党之婚丧而资给焉乡闾之灾患而赈恤焉浴而发治命死而安焉（状云太安人病起沐浴更衣乃就箦）斯丈夫之鲜能而君子之所尚也其贤矣乎夫男女天地之大义也成于交爱而毁于晨鸣状称间氏之兴太安人之劳也不其然乎信女德之治尚矣太安人子男三长仲寛娶康氏继李氏次仲春娶刘氏继樊氏次仲宇娶丁氏继冀氏方氏俱封安人女四长适霍子秀次适汪鳌次适谢治次适知州董槐孙男七镗娶黄氏铜娶张氏钧娶王氏固娶赵氏邦娶赵氏立娶蒋氏位娶马氏孙女四一适生员宋国卿一适赵汝翼一适李基一适李三省曽孙五继先绍先继元喜儿保儿曽孙女三塟之期嘉靖十二年十月初十日也铭曰维代之阳有崇其岗蜿蜒俯驯郁郁苍苍横形止生太安人之藏子孙绳绳保此无疆 

　　通议大夫兵部左侍郎赠都察院右都御史潘公墓志铭 

　　嘉靖戊申七月初五日公卒己酉大宗伯以祭葬请上曰如制大冢宰以赠官请上曰潘珍准赠都察院右都御史时朝廷方严恤典三品官兼得者鲜以公名德祭葬赠官均锡云公姓潘氏讳珍字玉卿藴玉之华也初号曰朴庵氏山有峩峯也故又曰峩峯氏以峯之碧也归田后故又曰碧峯氏峯有两也故又曰两峯氏晩而退以卑牧曰益以拙叟云潘氏之先姬姓周毕公之子季孙食采于潘因为氏后服租佣闽之三山唐广明间逢辰公者悯时之乱上书阙下亟言时事不报隐于歙之黄墩迁于婺源之桃溪是为桃溪潘氏四世至初公七岁不言一日母携之登楼忽朗吟一絶家人惊异及长识趣异常大度好施人呼为谪仙云初公生汝翼公宋绍兴进士官至秘校秘校生松年公登第官洪州录事叅军叅军生宣议公汶汶生奉议公执礼执礼生泾公绍定间选郡马郡马生崇龙公崇龙公生廷璧公淮西安抚计议值宋亡元兴誓不仕守东陵之节教子孙耕读廷璧公生克勉公无子以兄子侑公嗣侑公生虎公虎公生勤才公配张氏生坦公字循理号闲庵敦尚仁厚乡称长者配张氏勤才公及闲庵公皆以公贵赠通议大夫兵部左侍郎二张皆赠淑人张妣淑人夣五色乌投于怀公生七岁就外傅勤勉敦朴不类羣儿闲庵封公甚爱之为广延名师躬督课业甫弱冠充县附学生提学岁试爱其文取魁县士戊午中式壬戌登康海榜进士授浙江绍兴府诸暨县知县政务循良不事苛矫创建预备仓扁其门曰养惠更拓养济院名其巷曰先斯新孔子庙程力计工民不知劳以治行征拜大理寺左评事初公尹诸暨迎养闲庵封公不肯行报书曰吾岂能以朝夕盘飱遂舍山林之趣哉汝当务显扬亦勿若曽元屑屑于口体也又曰民命至重汝勿误于庶狱故诸暨之治膏泽为多云升左寺副考满廷尉西台政府咸以明敏允克署其实于是闲庵封公封如公官张妣封孺人升左寺正寻升山东按察司佥事时剧宼刘六等流刼东郡公分巡东兖驻兖州整搠民兵护卫亲藩贼猝至城下攻东门不得入乃去大掠曲阜公奏白徙县筑城而曲阜始宁明年更巡海右都司某多内援怙势侵削军士怨苦公廉访获状按治抵法一道肃然更巡东兖再更辽东东宁升本司副使巡察海道而辽东抚按以公巡东宁称也奏以副使仍巡东寜吏部报曰有成命矣时沿海卫仓官攅满待勘吏缘为奸查驳至四五年典衣鬻子有陨身者公为立法不再勘死者厚恤之会丁闲庵封公忧服阕起巡福建海道捕擒剧宼三百余有白金纻丝之赐括民间私造大船可浮海者买给水寨禁弗得再造而奸源塞矣升山东按察使公凡三任山东施泽既久人心信爱称为潘青天云升湖广右布政使寻转左时巨珰差修承天皇陵供费甚侈公量司帑所蓄既汰其三之二复分派邻省及取九江料银协济而湖民之困以舒湖赋王禄为重近富之属率赂脱顾派取逺贫下邑既剂量不平又多逋欠公随地所宜而赋之民皆称便升右副都御史巡抚辽东赞理军务公筑边墙缮城堡浚壕堑清屯田广积蓄利器械内修大备明年乞休不许丁张淑人忧服阕改南京右副都御史提督操江乃教造蜈蚣船及八桨船皆迅速如飞追贼无弗及者擒斩番贼徐勲等获其番物输之官寻升南京兵部右侍郎召入兵部改左适安南请讨莫登庸廷议遣将提兵问罪公抗疏言北寇陆梁边烽屡警宜备北冦以急不可怀之强寇安南逺裔又本陈氏故土黎氏簒之今莫氏复簒之祸乱相仍夷方常事宜先遣使谕以祸福如其欵服则顺而抚之降封受职以奠南荒未可遽勤王师廷议以成命既下不宜挠阻罢公闲住后师至南中凡处一如公言而安南平于是南台合章乞还公官不报会遇恩诏公获致仕是后大臣抚按多荐起公将大用公而公卒矣公生于成化丁酉五月二十六日距卒享年七十有二公居常恂恂不事奇峻及临大利害则英发坚定确乎不可夺学务自得不为口耳动止迂怪之习才抱浚明而遇事栗栗勤勉不敢自暇自忽可谓乱而敬扰而毅愿而恭矣家食十年余优游自适即星溪之北建四美亭即柳溪之南建休休亭约邑老为寿朋会欢娱笑语脱略城府若无庙廊之贵者乡后生仰而式之公自筮仕至里居大臣抚按科道连篇累牍荐者三十余章或见其才或见其节或见其学政或见其文章皆极华褒夫当官而荐是其常也若里居非清德重望冠士伦者不得与然则公身虽未得大行而道则亨矣公所著举业有珍珠集奏稿有愚衷录省愆录诗文有两峯存稿年纪录荣乐集三锡录世业录凡若干巻藏于家配张淑人柔嘉闲淑且明知若学士自公歴官中外禆助者多非特为内式也先三岁卒内行备载慈德录中公已自为志纳之圹矣子男二长即鏊乡贡进士母病则刲股殁则庐墓娶汪氏次曰銮补荫国子生娶王氏女一京玉适戴绯孙男荣未聘女二桂英元英未字鏊等将以是年冬十月启张淑人之圹合葬焉捧让溪游公之状来问铭铭曰维嘉靖己酉公窆于桃溪之新阡有山负扆有水之玄腾万马于后怀万寳于前镌穹碑兮干云蟠双龙兮天章郡侯承命兮骏奔陈牺牷牲兮明堂赗玄纁兮玑组奠桂酒兮椒浆于维休哉公之勲绩铭弗克殚着其赫奕有莫簒黎廷议诘兵公独抗疏谓不宜征乃夺公官道则愈亨终用公言安南乃平公谓北冦势渐桀强宜急为备以振边疆使逺猷之见售无太原之残伤于维那哉公言之昌用之有效违则弗祥赫赫明明皇祖大训边戍战争备之宜慎安南限隔僻在一方彼不为患无倚富强至哉皇言公敢对扬公之忠诚实昭国是我勒斯铭用告太史岂告太史以式臣子 

　　乡进士赵子春墓志铭 

　　呜呼伤哉吾子春乃遽至是邪子春将属纩属其友张省试子静曰芳也受学于苑洛先生佩训兹终身焉必先生铭我墓芳也将服勤于地下矣子静以状来告铭噫吾尚忍铭吾子春邪吾忍不铭之邪铭之乎吾心割矣然吾不铭欲将孰铭也呜呼伤哉吾子春倜傥豪迈而勅礼教明达聪硕而正节概刚侃强毅而服忍让文章彬彬然蔚如也使乎南征之志遂而其浚明之绩又可量乎而乃遽至是耶卒之时母且八十而子垂髫此子春惓惓不尽之痛恨也万人皆涕泪矣呜呼伤哉子春姓赵氏讳芳字子春别号左辅陜西西安同之朝邑箔子村人也赵氏之先本长安人高祖益避元乱始来箔子村曽祖让业农弗仕祖谨以国子生歴利津丘县簿五十致仕百岁乃卒封兵马指挥乡士大夫大崇敬之曰赵老先生祖妣陈封孺人老先生豁达有逺识治利丘声称卓然父璜兵马指挥封文林郎母陈封孺人有内德京畿多豪右正德中为尤甚文林明敏执法人甚惮之方以治行进官而文林卒矣子春始学于渭北赵知郡渭北一见称之曰之子也眉间数寸瞳子精明质丰而气清君子之流欤亲爱之有异闻焉正德丙子苑洛子之家食也子春执羲经而问焉苑洛子授以否泰二卦子春曰干与坤消长之间欲整顿耶芳也何德以堪之问坎离而苑洛子弗答子春曰未济既济之相交其后乎非芳也之急苑洛子奇之曰是可以言进退存亡之道矣遂手着本义详说二十六巻以授之俾诵习焉嘉靖乙酉领省荐累试春官弗第戊戌又弗第过晋阳谒苑洛子苑洛子曰子今强仕文如子学如子大科弗第天也子春曰寛以居之悠久成物春官之首命也先生尝特授芳也弗习人也天曷故焉归将详服先生之教期验于来春矣归之五月而病又二月而笃乃顾其兄苣曰死生常理也母老而弗能事子幼而弗能教死不瞑目也既而曰母老兄能事之子幼兄能教之遂卒子春性孝弟事文林陈孺人终身不违颜色事兄兰及苣甚恭贫时尝脱内子之簮珥医兰之目而目以明族人有死无棺椁者于我殡配杨氏一子世瞻娶许氏二女长安顺字谢氏次安贞字徐氏子春生于弘治己未十月十八日卒于嘉靖十八年十一月二十四日得年四十呜呼子春吾见其生也吾见其成也乃吾又见其死也伤哉兰苣将于己亥二月七日葬子春于先茔之次铭曰维沙之苑维渭之阳中有美人如圭如璋有郁其文有成其行嗟嗟子春士林之望孰富尔有孰促尔亡天不可问冥冥苍苍呜呼伤哉呜呼伤哉 

　　中顺大夫四川夔州府知府刘公徳征墓志铭 

　　德征余友也别且十三年矣今岁再过定州而德征已卧病执余手曰堪儿为我教之兹与君永诀焉余心知其不起也姑寛慰之出而泣下比余至京师而堪持状来问墓铭矣呜呼伤哉德征姓刘氏讳文焕别号兰村德征其字也亦字子纬刘氏之先盖世为山西怀仁人祖忠应戍大同中护卫永乐初调定州卫遂为定州卫人父杰嫡母黄氏生母王氏以德征贵杰赠承德郎兵部主事黄氏王氏赠太安人云德征生而哲灵盖六七岁善为奇对诸奇字輙善省识之里中有李溥进士者盖称精鉴一见器异之曰是非寻常儿也以女字之弱冠进学官弟子提学陈公试其文大赏之曰刘生天下士也于是刘生声称籍甚畿内士无不推先刘生者盖提学陈公延誉之力也正德丁卯乡试中式明年登进士第授驾部主事盖隶大司马大司马乃数数对众称说主事时朝邑韩邦奇为选部员外郎长安刘公玑为大司徒盖皆善大冡宰相与推荐之曰主事当吏部德征闻知亟抵员外郎曰天下岂少才文焕何以得此员外郎曰主事贤德征曰员外郎以主事贤窃恐天下以为员外郎私也员外郎文焕友大司徒文焕戚主事茍贤奈何天下无知者独其友与戚知之何也乃推他主事其后又有辞御史事盖天子用大冡宰议选内外诸司明习国家事着声名者充御史冡宰独责之员外郎盖荐四十人皆时俊德征预焉员外郎意德征且来辞避不见德征窘甚夜排闼入扣牖呼曰文焕今日辞御史非前日辞吏部意也文焕生未晬而王母死黄母育成瘁甚矣今老且衰可为御史逺巡耶员外郎矍然起曰邦奇不知其不便如此事遂寝会黄太安人卒守制去服阕补客部迁仪部员外郎进客部郎中再调驾部大司马每条奏议下诸部未能言郎中尽为之对大司马恱之曰若郎中数十軰天下事岂足办哉盖诸部自以能不如郎中而郎中日益亲重于大司马乃擢东昌府知府时大将军彬导天子南巡江汉盖彬日侍帷幄一切奏白尽从之贵震天下诸所过郡县贿累巨千长跪稽首始得免德征叹曰文焕守此地乃不能邀还车驾惠鲜困瘁亦已矣奈何剥下溷礼以媚权贵哉吾不习是也彬大怒系置之至扬州有李提督者彬亲信之谓德征曰知府宁不知大将军尊重今天下第一人可亟图之不则叵测德征苐张目熟视不为应盖提督心实是之为白遣之彬怒且未休曰知府不称东昌乃调夔州夔蜀之僻下郡也盖多豪家习横不服租庸健讼又多无情实前后知府率因循待调耳德征既至乃下令曰不用命者有常刑知府不能行姑息之政也然知府亦不故刻害汝盖自是无有弗服鲜有无情者矣夔州称治又夔及旁郡多贵人往往倚府为奇货德征皆不礼之有一贵人射木利盖木值可四五十金过索五百金平章司台宪司皆已许之德征持不与都御史方列牍议荐且升晋诸贵人尽害之初德征官京师时又尝以直忤要司官有气力者乗此隙曰知府病矣宜罢然实不病德征既家食阖门课读暇则问农灌圃与诸生商确古今有言及时事者輙拂衣起宗族有不足赒之强弗友教之皆习其化感其惠处乡里人以礼然性颇豪侠有机谋善口辩故人亦不敢犯事黄太安人终身不违颜色以孝闻缔交皆当世名士云乃于嘉靖丁亥九月内疾作至戊子三月壬申卒距其生成化壬寅三月丙戌年四十七配李安人即李进士女也侧室竺氏子男堪粹美能文雅重士林娶董氏垣亦聪敏勤学娶李氏皆生员李安人出■〈土月〉尚孩提秀异常儿竺氏出女二兰适里人韩永寿桂适定州卫指挥使陈玑孙男柯堪子也将以是年五月三日葬城南兰家左之原铭曰何仲黙称德征书类羲之诗拟杜甫其才甚美学可达于用虽歴举时之俊彦未能或过也使大其位诚有可述为权贵所害甚可悼惜今观驾部之声东昌之操夔州之治其所藴抱亦畧施行矣德征虽不诞有天年堪之粹垣之敏■〈土月〉之秀将必有嗣而兴者天匪难谌也 

　　通议大夫大理寺卿龙湫王公墓志铭 

　　公开人也性贞廉介直正德初开守不理于多口时适大明黜陟苑洛韩邦奇为考功员外郎太宰以守治状不饰谕考功询之多士皆如太宰言然考功素知守才疑之闻公往问焉公当饭客考功故久不起公曰吾当饭客考功请同饭公曰弗堪供奉考功曰安有户曹主事可食者而吏曹员外郎不可食乎乃出一盂粝食二豆蔬共食之客去考功以开守问公徐曰开之士大夫皆曰守治开无状民则皆谓守良守后得不黜考功以公违众持公议草具待宾戚独立佳士也遂定交云公讳綖字邃伯别号龙湫王氏之先本凤阳人始祖玉洪武初避兵于开之别驾里遂为开州人玉生福荣福荣生贵贵生溥阳曲县丞始封承德郎户部主事继赠通议大夫右副都御史配牛始封安人继赠淑人生公公童时庄重不羣少长即知敏学伯右布政每见而喜曰昌吾宗者此子也弱冠中弘治戊午乡试春试不第卒业大学先后所交知浚川王公后渠崔公苍谷王公无涯孟公皆海内名士乙丑登进士授户部主事是岁夏推恩赠翁及牛淑人皆获封寻升本部员外郎署郎中时权瑾用事羣阉倚势请托公皆不顾未几赠翁卒于官邸公哀毁如不欲生扶柩还葬服阕升河南卫辉知府公振举宿废屏除积奸公移满案两造盈庭从容详处皆中情理儒学诸生季必严试重行赏罚皆始怨而终服丙子当乡试监临东塘毛公以公有文望辟外帘录文多出公手毛公喜曰中州之录可以式矣特疏荐曰知府学问深邃可学校宪职丁丑当考绩时岁荒歉抚按以公素得人心留以抚之又二年迁湖广副使初卫辉为水陆南北通衢台省权贵过者连车接舣公惟庭见一揖耳人固素知公亦不深尤也至湖广适武庙宾天羣臣奉皇太后旨迎今上嗣统巨阉谷大用者八党之一亦在迎侍中强公长跪公不屈肆行悖侮公脱冠裂服奔赴王府伏启王深慰答之而公即弃官归今上登极公上疏奏劾大用奸恶辞甚激切凡五上而大用斥矣寻起复河南矿宼王镗横行河朔间公讨平之总督奏言副使累经战陈亲冒矢石故致克捷癸未升山西右叅政时巨宼黄太寳摽掠杀戮流毒郡邑公擒之当道累疏荐叅政顾改鴈门行太仆卿公乃乞归疏凡三上始得允铨部覆奏谓公有氷檗之操州守朱君喜其名孚表其闾曰氷檗己丑荐起四川左布政使土蕃芒部雠杀累年公以恩信谕平之会牛淑人疾即具疏乞归镇巡僚友恳留弗顾比泊广都而淑人卒壬辰春起江西甲午升都察院右副都御史巡抚本省地方以恩诏阶通议大夫赠翁牛淑人皆获赠子行恕荫入太学公抚江西督逋欠清词讼禁侈俗理陂塘恤民瘼事闗藩臬符验颇犯众怒亦举行之大者上闻乙未擢大理卿大理自正德以来避部院尊要久失叅驳之职公力举行之由是众情不堪私比者多不便左迁山东叅政莅任疾作乞休不允部移慰留而疾愈甚疏再具未上而公卒矣公入仕来凡四里居耕田读书絶不干谒有司曲加敬重其取与进退大节无毫发茍可以对越神明日用居处萧萧如寒士平生虽好为诗文然多不存稿卒后行恕访之亲友仅得三百余篇痛兄氏早亡抚诸孤若子先世所遗产尽以畀之公生于成化丁酉四月初六日卒于嘉靖丁酉正月十一日享年六十一岁有司延其主祀于乡贤祠云配吴淑人继张继陈淑人子男三长行简先公卒次行恕官生娶张氏次行果娶李氏俱陈出女四长适生员麻秉直次适赵玉俱吴出次适生员刘谦贞四未字陈出孙男二长事稼殇次事穑未聘行恕等葬公于汉宣房宫祖莹之东新阡之兆铭曰古之君子宁身被窘辱不狥人以非礼之恭宁违众孤立不少移乎坚定之守宁穷约终世不茍于一芥之取正徳中如瑾如永成如大用生杀予夺生于呼吸公卿而下伏谒恐后孰敢与之较礼哉公独抗而弗屈虽蒙横逆而道愈亨矣其在大理也推评叅驳无间大小卒之众议交口屹然不摇至谪迁而不悔也官至金紫而卑宫室菲饮食苦节以没齿焉得不谓之古之君子哉嗟夫塜累累兮名永垂兮太史碑兮汗青之辞 

　　嘉议大夫贵州按察使云心于公墓志铭 

　　公余同年友也精敏絶人余同年三百五十人张榜甫三日公皆识其字无遗一人故其为士居官声称异等用不尽才时论咸惜云公讳鏊字器之号云心于氏之先本扬之仪真人胜国末讳彦成者徙籍于滁洪武初彦成伯子小乙从戎镇江卫卒从高祖忠嗣之改编滁州曽大父和来省乐其土遂家于滁和生大父椿轩处士能（阙）父（阙）号南溪母庄氏成化六年庚寅正月八日丁亥生公公生而灵异少而颖悟甫十九岁廪于州庠弘治壬子应天乡试中式春试弗第卒业太学歴事刑部留心律例诸生或曰于子学养子而嫁耶将备大人之事乎公曰书言典常作之师是祖宗创述精意一代法程也况今日歴事乎非昔国学诸生也正德戊辰登吕柟榜进士授户部主事部送大仓银十数万给边羡余数百悉籍以付主者嗣部檄主守徐州仓以慎修闻庚午时太宰以风宪重要宜博选天下知名有効士充之且以其事宻付文选主事韩邦奇两京部寺及府佐以下预选者三十余人公为优荐焉改授广西道监察御史公有忧色曰朋益之庆可荣而鼎重之胜可惧也而御史之声名乃着通歴三载奏最于是南溪翁封文林郎监察御史庄赠孺人继母周及室余并封孺人寻奉勅督长芦盐法兼视河道所至刬弊剔蠧风裁自持时蓟贼杨虎等大掠河间诸郡县势甚猖獗公适驻沧贼前驱猝至城下州守遁去人情惶骇莫为守贼登城讙甚公策贼众多胁从非得已者服朱衣坐台中台面城迩贼从城上望见公相戒曰毋惊动钦差果相率诣台门乞命公谕以无留城中及杀人刼库自非首恶并许自新皆欢呼罗拜而去公命吏数軰招降数百人贼势孤余凶就缚后按巡宣大宗属监军厮养诱胁大户包纳而率干没公私受蠧公廉知之诡曰是多诈谲焉有帝胄中贵不自爱重者掩捕十数人治其罪勒限令偿上下肃然莫敢犯踰年代还有武臣献其妹侍武庙而凭籍宠灵缘为奸利公率众御史攻之不报抗疏再陈至曰不韦进美姬而潜易秦春申惑季园而卒倾楚明皇宠禄山而几危唐亦不报左都御史彭公慎许可独器公令与张御史淮看详诸文字会大理寺丞缺员铨部欲拟公公闻之急白彭公言故事官即等当以俸差周御史伦实先于鏊阶弗可越彭公叹曰君可谓虞廷之吏矣丙子升浙江按察司副使浙为大藩狱讼繁剧号难理公治之易初孝丰土豪汤毛九等负险拒命积岁不服上命都御史张公津提兵克之公与议协有白金文绮之赐壬午今天子龙飞覃恩臣下南溪翁得与公服色同进金紫既升山东按察使初余孺人卒继室宣圣裔孙及使命下公引嫌求改适考察当路有衔公弗狥者为非语中遂调贵州公曰吾拊心无怍已矣人言讵损我哉欣然抵家拜先陇登堂称寿召昆季姻友陈说平生无几微见颜面乃抵贵贵俗故庞厚又莫有挠者公甚安之尝曰得行其志者其贵阳乎乙酉入觐然公意亦倦游矣遂致仕时年五十有五南溪翁既八十翁之弟率庵居士亦七十有七皆白首康强岁时公率弟侄洎子若孙殆数百指拜阶下人叹羡以为难得公自筮仕至休致一亷自持比归籯无余赀已而贵阳旧僚致前未支俸七十金至付子弟令纲纪以赡生家始日裕乃买田左山上泉之麓构屋其上杂莳花木义兴杭公淮额之曰上泉庄因自谓泉庄老农且为庄之十四景各有标题徜徉瞻眺超然有舞雩之意且曰景外之景标题岂能穷哉寺州时与公游未尝輙有造请郡公礼敬焉南溪翁病公侍汤药如少儿既卒敛葬虞祥一如古礼比禫则公年亦七十矣与乡先生为清平会公自里居虽絶不干谒然不忘拯世之志凡有可以便民禆治者必告有司倾怀无隐问学务精诗文不事模拟而能道已所欲言尤究心六书之学平生精力徤甚几八十烛下犹能作蝇头楷书众以为虽耋未艾也乃丁未冬病胃痛药不即功以今戊申春二月二十有八日卒于正寝享年七十有九配余孺人继孔孺人皆先公卒子男九长野亨贡士山东城武知县奔讣哀痛感疾后公百日卒娶张氏次咸亨先公七年卒娶李氏次光亨大学生先九年卒娶王氏次节亨蚤卒俱余出次贲亨孔出次心亨亦早卒次复亨中亨永亨俱侧室沈氏出女四自孔出者适滁州卫指挥同知谢承勲自沈出者一字指挥佥事姚应祯二未字孙男四曰世材世延郡学生茂而贤克世其家世建世瞻皆幼女十曽孙男三曰居厚居黙居易女二贲亨等卜以十有一月二十五日葬公左家山陇世材以大叅胡公状来问铭铭曰惟滁之阳山有泉庄山高千仭上有凤翔庄景奇絶标题靡穷徜徉瞻眺有冠有童昔我冠豸实抱先忧出持风裁入献忠猷我竭勤诚世兮我遗时哉后乐万景俱宜不忘拯世有拂吾膺吾岂寒蝉嗤彼季陵公年八十黄髪童颜谓当百龄遽尔贞还公才则丰公位靡亨斯志斯铭斯铭称情 

　　中顺大夫夔州府知府韩公墓志铭 

　　弘治戊午予与公应试长安会旅邸盖蒲多士冠也见其方直乐易心爱重之既闻公登正德癸酉乡试明年登进士嘉靖戊子再会京师而公已歴官至户部郎中后拜知夔州府壬辰公高蹈归乃闻之许判言公善处乡乡之县尹以下无弗善公且言其康强不似老人当获上寿癸卯则公季子纶持王举人业状来问墓铭然享年已七十一矣公讳坤字子厚号上原姓韩氏世为华之蒲城双桂里人高祖志川曽祖林祖鋭父宣赠工部主事母李氏封安人皆以公贵也公生而有殊质颖敏絶人八岁就学日诵千余言人皆奇之未弱冠补县学生每试輙居上第既登进士授嘉兴知县嘉兴为浙巨县民众事剧且当吴越闽楚冲号称难治公单车之任约为章程次第而徐理之刬弊修利治为郡邑最时宸濠称乱杨仪宾者濠党也潜穴公境内府守贰疑莫敢动公毅然发吏捕之生员金灿者父为粮长折价三千余两灿禁锢累岁莫能偿然力学不怠公悲怜其意释之后灿登进士为御史初灿既释怀金币谢公曰吾为天下惜才非私灿也却之嘉人为诗歌其廉升工部主事督临清闸章圣皇太后自兴邸驾经临清嘉公能锡金牌羊酒劳之今上登寳位推恩宣翁李安人获封赠焉既而改户部督催湖广军饷会李安人卒守制服阕升员外郎寻升郎中公自主事至郎中部尚书皆称曰能升四川夔州府知府夔为蜀僻郡吏治多茍且民习久弊乐寛纵便姑息纪纲弛甚公曰为政如水火火烈易避水弱易溺民已慢矣是上陷之也乃更约束易置府吏以刚克之未朞年治效至不拾遗南川贼势猖獗兵备张公谋筑堤城中堤方五里高三丈人以为必须岁月公计丈任工身自督之五日而成蜀人以为神有神明伯夷之歌然公既方直不随俗好忤当道意乃解印归归则日以读书教子栽花种竹为乐岁时招延故人宾客宴笑终日人间事若弗知也优游林下盖十余年卒公生于成化九年十月初五日子时卒于嘉靖二十二年三月初八日戌时公雅好图书尤邃易学又乐与人为善每见里中后学有善即极称扬晩年尤任真不矫饰人有过必面谕之改云配原氏封安人有内德二室陆氏刘氏子男六邦维先公十七年卒娶李氏继郭氏邦纪娶孙氏邦绩娶屈氏邦绪驿丞娶李氏继原氏闗氏邦经生员先公七年卒娶武氏邦纶监生娶孙氏女三改儿字李氏夔儿未字丁儿未字孙男六女九小钏适生员曹绅四钏字原氏诗娶赵氏继王氏钏儿适郭资桂儿未字说娶孙氏继闗氏谅聘屈氏三钏字郭氏诏未聘翠儿字孙氏长春未字谟谏俱未聘玉佩蟾桂俱未字曽孙女一香儿未字邦纪等以是年九月二十九日葬公于先茔之次铭曰蒲之水水清清思义君子无忝尔生蒲之原原如砥方直君子视其所履嘉之政如霖之润夔之政如霆之震公之才如金之炼可革可从因地而见蒲之陇郁乎葱苍公之幽堂龙首之藏 

　　通议大夫都察院右副都御史进阶正奉大夫陈公墓志铭 

　　公卒讣闻上命礼部遣官谕祭工部营葬事公甥叅知大夫郗君元洪具状子诗介子诲来请铭曰公治命也予好公盖十五年余比予督抚山西盖又三年余毎公礼公必至予室岁时予亦省公于第盖自是情欵愈浃洽然公未尝一言及私予乃疏荐之朝畧曰都御史璘歴任以来声名耿耿抱筹边驭众之才有谨身务实之行及膺巡抚之任适当多事之时七疏求归而未得一被人言而即罢可当大任者盖未及柄用而公卒矣公讳璘字邦瑞号一石山西太原之阳曲人也曽祖福聚祖荣赠知州加赠右副都御史配赵氏赠宜人加赠淑人父智至两淮都转运盐使司同知封右副都御史母商氏初封宜人加封淑人其世徳懿行盖载陈氏家传云初商淑人将就蓐天大雷雨生公既浴而霁盖以是人知其逺到云公幼聪颖度越与羣儿嬉每曰我盖官也尔軰为胥舆羣儿皆用命云当就外傅时转运翁命师王公槐受蔡沉尚书尽得其精微槐盖三晋明经士云十九岁充府学生少师杨公督学政课诸生见其文奇之曰陈生俊乂士也由是陈生声名籍甚三晋士无不推先陈生者本少师延誉之力也少师者世所称邃庵者也盖素秉知人之鉴云弘治己酉中乡试第二刋文为程序癸丑赐同进士出身第一授太常博士同官者盖推博士多识典常也乙卯相孝庙享南郊见博士气宇周旋悦甚面咨何官盖欲超迁不果锡宝镪一时缙绅称荣云三载考绩封商淑人为宜人盖从转运翁知州时阶也戊午拜监察御史勑巡居庸诸闗闗者崇岗峻壁天限华夷惟数十里或百余里稍鸟道通城守之固若金汤前后监察盖率付下吏阅图贴竟事耳于是御史乃躬歴险阨疏可城守者立将官増戍兵曰劳一时可为千百年之计者上曰御史言是盖迄今边腹永赖云未几巡按山东有近贵来山东取矿砂盖近贵素多内援又荷上命若御史无若我何御史曰民力竭矣岂复堪益此邪疏论之矿役竟罢蔡河淤塞河流逆决民田汇为巨浸而税尚在民民白之御史御史曰是可导入漕河者盖后蔡果入漕粒食乃登云先是孔阙遭回禄修未完御史度工定期寻乃奏成上遣官立御制碑文特嘉御史绩御史劳资既深宰司转迁有彛格御史执法不阿多忤尊贵人尊贵人尽憎嫉之迁浙江提刑佥事盖台官以佥事为淹滞人多为佥事心不平云佥事至浙摘发兴除不异山东时既而又迁陜西苑马少卿少卿亦不以苑马为闲散马盖蕃息焉时少师杨公总制三边疏荐少卿贤迁布政司叅政盖督军饷于是边储大足而民且称便云迁河南按察使盖其时豪猾交纳宗室侵越法制及发觉然又依凭城社乃罔恒获人皆患苦之按察使下令曰自今敢匿人者连坐捕获悉正其罪境内肃然镇守王太监盖残墨特甚然又正德时也民不堪命按察使面责之而王亦知自戢云迁右布政转左布政盖自此经济大畧益为着闻乃迁都御史巡抚湖广改抚延绥盖北敌宼边警报特甚以都御史抱筹边才也于是缮城堡利器械足仓廪募戍兵选将官边威益震丙子敌人寇边斩获甚多武皇降勑奨励定靖清平边墙功成有金币之锡敌复寇边复大斩获捷闻上嘉都御史能称赐蟒衣三袭前此都御史未有者盖异数云都御史三年天官举常宪奏上锡诰推恩及祖且荫嗣入监旋推兵侍盖公亚有内援者得之既而以转运翁及商淑人老累疏乞归上曰璘素有才识又曰璘操守清慎已有旨勉留着用心巡抚地方乃复起视事时总兵柳勇叅将李永定把总许国卜云盖交纳中贵人缘为奸利军心愤怨目为四害都御史曰凶虐若此坐视之是都御史纵长耶劾罢之三军称快会大将军彬导天子北巡边塞驻跸延绥盖三月天子寛仁恭俭惟彬党横甚处之难都御史执大体酌时宜虽彬凶熖竟不害帅臣戴钦恃其权位又彬党也敢肆简傲都御史怒甚盖手自击之有逆子既成狱彬欲活之亦不听边人相语为真都御史云乃都御史又引疾乞归上亦不许报曰璘素有才誉有疾善自调理以副委任亦不允盖未几而商淑人转运翁讣先后至矣公自以前后乞休心本为亲乃弟能侍汤药奉治命哀痛踰礼几至灭性疏闻上命工礼二部祭葬如例时彬又导天子南巡江汉盖廷议以上郡北边重镇天子外巡乃夺公至情固留公候代已而武皇上宾有不好公者盖疏论公谓都御史宜罢诏从之公竟罢去未几诏进公阶正奉大夫云公才既敏达而性复刚毅茂实敦本崇俭不能为闪倐媚悦之态为诸生时教读提刑司有攘金人为亡金者讼攘金人盖以二百金贿公公严拒不纳同事生潜诱取之而亡金者坐诬后亡金者得直事发觉同事生皆坐法公独不污登甲时盖有当道知公者或谓通名可得吉士官公不通名当彬窃柄时盖诸司皆以赂赆彬公不赆赂慷慨任事凡所为盖时所深避而不肯为者云公生于成化三年八月十八日申时卒于嘉靖十七年戊戌十月初七日申时享年七十有二配阎氏赠淑人继周氏封淑人生男诗官生娶郭氏继张氏女长适太原指挥荣泰次适陜西叅议郗元洪俱封恭人继雷氏先公卒侧室段氏生男论监生行二娶张氏张氏生男诲府庠生行三娶张氏谟行五聘秦氏生女适乔永殷官生王氏生男谘行四聘包氏张氏生男谠行六训行七俱幼彭氏生女字周元祎孙男恩女二诗等将以嘉靖十八年（阙）月（阙）日葬于勑建新茔马南之原铭曰于惟那哉公才浚明济济晋多士孰不推陈生雍雍显相天子咨名侃侃监察六郡澄清得金矢于廉访铭旌常于节镇山之东河之南揄之北宪宪令闻我既持斧孰敢越厥行我既秉鉴孰敢诪且张我既杖钺孰敢侵于之疆公奏肤公折馘满车天子曰都若汝予嘉蟒衣烨烨袭币煌煌益之以白金锡之以龙章崇闗巍巍中华赖之蔡河汤汤斯民戴之吁嗟乎公哉有庸丰哉勤勤七疏恳乞投簮天子曰咈往尽乃心公既归止恬然忘世戊戌孟冬公乃长逝有司讣闻天子曰噫勑葬佳城隆以谕祭佳城如岗郁郁苍苍万寳不足以为固四备不足以为祥于惟那哉公之德千百世其永昌 

　　通议大夫都察院右副都御史张公墓志铭 

　　正德戊辰余与公同登吕柟榜进士识公于南宫后十余年同官于晋阳抚臣当岁荐凡藩臬皆列奏牍而余与公独弗与余时致仕将归公怃然抵余书曰君兹归矣文魁退且未能进则弗达将若之何哉余复公曰或去或不去归洁其身而已矣公翻然曰我道无怨无尤余将付之天也后余起抚晋阳公亦抚朔方未几皆乞归比余起总河道方拟得再晤而公已卒云悲夫公姓张氏讳文魁字符甫别号字川河南开封府兰阳县人也其先本山东单县人胜国之季高祖长公者避兵兰阳因家焉曽祖宗信赠通议大夫都察院右副都御史配某氏赠淑人父让逓运所大使封承德郎刑部主事赠奉政大夫按察司佥事加赠通议大夫都察院右副都御史配毕氏封安人赠宜人加赠淑人初弘治辛亥公方垂髫河决城举家舟而覆恍有朱衣人掖公泊于林杪以免弱冠补县学生正德丁卯乡试中式戊辰登进士授刑部陜西司主事时权瑾流毒缙绅众争以苛刻冀自免公独多平反人皆危之弗恤也既而连丁内外艰服阕赴部冡宰曰是权瑾时执平主事耶升刑部山东司员外郎平反如主事时升山西按察司佥事巡冀北道初大同当权幸随驾经过之后地方官缘为奸利至是巡按张侍御英檄公勘之公按都指挥章杰宋文克削军资十四万褫其职窜巨猾陈万尚宁于炎荒既而督修沿边险隘身往临巡尝遇伏兵于桥头堡公以护兵直前迫之皆遁去胡中丞锭荐公才赐帑金十两升布政司左叅议复守冀北首疏宗室聪灍长史赵寛太监王哲总兵杨玉数十家之横罪其党二百八十余人权势敛迹核追豪商苏沾逋税八万余金皇店李瑀逋课十万余金充军储又闭大同闗王庙以厘请罪之俗毁渖府圣母祠以絶结缘之妖杨中丞志学俞侍御集皆谓公宜民之仁足饷之才击强之威可方古人云升陜西行太仆寺少卿大同副总雅重公以鞍马金器驰贺于陜公曰吾不以易地易界也却之升苑马寺卿裁革豪强私买私卖之弊马政以清勑有亷靖不茍渊塞有猷之奨升山西布政司右布政使寻转山东左使革堂食裁冗费羡余月计千余金别贮以资海道备倭之用杨太史维聪谓公直谅之心刚方之气清苦之操淹贯之学经纶之畧实有人所不可及者云适宁夏抚臣告缺庭议以公久歴闗陜大同升都察院右副都御史建节朔方敌三入公指画方畧捕斩四百余名颗捷闻凡三拜白金文绮银牌之赐升俸正二品唐吏侍龙谓公秉度策勲俨然为疆场之镇夏人管黄门律亦曰夏州抚臣刚折而柔废惟公不茹不吐得抚臣体云嘉靖戊戌春虏困夏游击于宴官湖公得报自率大众援之虏始遁因袭寒感疾力求解任不允会大庆推恩封通议大夫诰有镇危立利比于南仲之词于是信公某淑人让公毕淑人皆获封赠荫一子入监乃有不悦公者罢公节钺俾叅知行省政事公力辞以都御史致仕云既归杜门谢客鸣琴赋诗时召亲故子弟能文者考德问业终日不倦偶晨兴曰何锦衣甲马者充斥吾庭耶居数日乃卒云公生于成化己亥九月二十七日卒于嘉靖二十一年七月十九日享年六十有四讣闻特遣河南布政司孙左使存谕祭有式扬风纪屡获戎功爰念往劳良用悼惜之文兼赐帑金二百两夫匠一百名襄葬事饰礼备物制也维公聪察沉毅刚直果断内行修谨虽隆夏未尝裸体晏坐盛怒未尝抚案大叱严于嫉恶见吏之贪污者如仇雠然服善休休若已有之陆太史釴谓公气清而貎癯身若不胜衣而中刚有制至临大事决大疑确不可移云配许氏继配王氏俱赠安人淑人继配郭氏封淑人子二长九德早卒娶袁氏以贞节显次三纲官生娶袁氏三纲将以是年三月初十日葬公于县西十五里之白云山来问铭铭曰都丕休哉大河之滨混混渊渊笃生伟人侃侃按察为豸为轶昔彼凭城今成窜黜廉靖不茍渊塞有猷公拜稽首对扬皇休羡余是蓄乃去堂餐清苦之操杨太史言天子命我仗钺西疆首功四百我伐用张皇三锡命金币斯承惟公大作益之十朋爰念徃劳天子悼惜饰礼备物用光窀穸传有太史勲有旌常维千百年并视铭章 

　　封刑部河南司主事王公墓志铭 

　　公蒲善士为养而商也生财而有道行货而敦义转输居积而手不离简册志不忘惠泽乡闾爱之朋侪宗之士大夫崇让之唐儒有言人固有墨名而儒行者夷论公世可谓商名而儒行矣斯亦不足以有述乎公卒子安庆太守君奉状问铭太守君予贰司寇时友也佥推入本科本科者贯城弼教之间谓之掌三法司事盖司寇三士之奇选云公讳瑶字文允号素庵姓王氏山西蒲州宣化坊人系出龙门后徙荣河元季始祖仲文为河中府掾配戈孺人洪武初籍于蒲仲文生彦纯彦纯生秉信公高祖也曽祖景严祖荣寿官父馨号敬斋以贡士授邓州训导升鲁山教谕赠征仕郎中书舍人配张氏赠孺人以季子中书某贵云公幼而纯雅不与羣儿争稍长赠公授以孝经四书即领畧大旨赠公累试不第家业中衰公乃肇服贾弘治丙辰赠公之邓州诸子皆从禄薄弗给公贸易邓裕襄陜间而资渐丰乙丑赠公迁鲁山地产竹木麻漆公取良产治器用中度至今土人式之正德中赠公致仕归资渐耗费公行货张掖酒泉间又尝同诸商依酒泉兵宪陈公赴河西忽传兵至急趋近堡守者不纳众惶惧失措公从容安置货物城下团列骡马挽弓抽刀倚城自保陈公行城见之纳入堡问曰敌迫近何尔整肃不乱也公曰等死耳须竭力拒卫安能俯首待戮陈公壮之公因出布绢犒军吏陈公义之随陈公至酒泉适哈宻之变军将多宻约寇为内应陈公孤危无可与计事者乃召公集诸商誓曰今我与尔軰寄命于此即有变俱当首祸其为我亲军公率诸商昼夜披甲胄挟弓刀环卫俨然一禆将矣陈公尽收反者诛之复货盐淮浙苏湖间往返数年资乃复丰故赠公张孺人暮年乐享孝养嘉靖壬午赠公卒公哀毁踰礼筑堂奉柩癸未张孺人继卒公哀毁如赠公越明年合葬新阡家众请析公以见金与弟侄独取长芦自变量千寻赴长芦守支未获孙安人卒太守君及诸女俱幼公闻讣泣曰瑶三十年勤苦未尝念妻子今忽若此谁为抚顾急欲图归大名王某故人也为其戚张商者贷二百金公尽盐货付之张商不偿遂侨滞大名有夫死子幼翁姑将卖妇为棺妇泣曰以一棺而子母翁姑离矣公怜之周以棺妇感激抚子养翁姑终身不再适忽闻中书君疾革弃负资奔赴至京而中书君已卒公日夜号泣携孀孤扶榇归蒲以余资命长子服贾供二家费辛卯州守请乡饮固辞始就后再不赴家有祟公曰瑶家世树德祟者何也为文诉神祟息明年太守君以进士授刑部主事公作书以五刑明允勿致枉抑为戒又明年迎养至京庙祀礼成推恩封承德郎主事次日趋朝谢恩缙绅荣之为诗文以赠居京六载与金陵熊公杭州马公会稽周公张公蒋公胡公南昌胡公杜公闗西张公都城贾公为九老会命工审象绘形各藏之家为子孙世讲计庚戌太守君有安庆之命公曰汝今为六县主一举动即六县安危也君奉公抵家请就养府邸公以久离乡土欲且盘桓数月君重违公意辞行公申戒曰吾不忧汝不能振耀官常利用明作但谓果于自信过激或罔耳君抵安庆甫百日方图奉迎而公讣至矣公素强徤日南至谒先祖中寒明日戍刻卒逺近吊者几千人哭皆尽哀初公天性孝友侍赠公张孺人曲养无方兄弟众多公身任其劳内则孙安人独为窘悴当众子大变恐伤亲心不使闻知寸丝尺帛不入私室每念诸兄弟无依虽在京师犹以盐引经营以资其用与人交忠信不疑于故旧竭力惓惓虽仆厮亦令得所云公生于成化甲午八月初十日未时卒于嘉靖庚戌十一月初七日戌时享年七十有七配孙安人先公卒别有志继孟安人子男三长崇义娶张氏次崇祖未娶卒季崇古即太守君也娶张氏女五长适沈江二适张允龄三适阎一鹗四适监生寗琼早卒五适庠生刘一直早卒皆孙出孙男三女四以今年仲冬十又二日葬公于祖茔之次铭曰蒲有美人儒而商江南塞北飞车航本为养亲营四方王氏奕奕家用昌兵宪孤危无可将我披甲胄事戎行桓桓兵宪谋孔臧流血满城逆尸僵有子负才上庙廊西台凛凛持刑纲公乃教子慎允明（叶）勿令五丽含寃伤煌煌龙诰承恩光衣冠俯伏觐神皇白身谁登天子堂瑶函锦轴陈诗章九老彬彬真良朋（叶）佳辰胜境时徜徉审像图形各家藏子孙世守思不忘惟公积善有余庆（叶）马鬛郁郁气葱苍趾生横形公之岗千祀万祀永无疆 

　　苑洛集巻五 


　　●钦定四库全书 

　　苑洛集巻六 

　　（明）韩邦奇 撰 

　　叔祖考朴庵府君暨叔祖妣陈孺人合塟墓志铭 

　　惟我韩氏世扬武烈肇基有宋迈迹先元镇于蒲闗封兹朝邑至于髯祖志违肤敏守东陵之节乐首阳之薇始罢武阶齐于编户我先祖平辅府君不违光德得春府君乃构肯堂惟我高祖府君恭克类惟肖不陨厥问惟我曽祖府君整聿将厥家用宏兹贲曽祖生五子长我伯祖考府君希孟次我祖考奉政大夫府君显次我叔祖考武清令府君伦次即我叔祖考朴庵府君次我叔祖考府君俞朴庵府君灵俊越人芝玉是粹我曽祖曰都惟家之庆命之曰英字以世杰爰择名族卜于媒氏媒氏曰都惟陈孺人其德恒一乃召六礼敬戒归焉乃弗吊天毒降灾中遭家变我祖考府君方踰弱冠奄忽捐殒我先君中宪府君绍宗晬未及周呱呱而泣而我曽祖乃复倦勤于家集诸祖考分授以事曰希孟汝绰而惠其司吾出纳庶不召雠敌于乡伦汝敏而秀其勤于学庶光吾宗英汝谋而纪其行货于商庶将茍美俞汝勤而茂其视我田畴庶有京积怡如威如庭无间言故我先君雍容力学臻于大成诸祖考拥翊之功于兹宏矣惟我朴庵府君玉立长身沉毅善智既奉我曽祖之命逺服贾酌财费修宗族之恩广乡闾之义外礼宾亲交纳当世贵人而吾韩氏益以大矣又尝先身解阨士之难煑谷活殍人之饥返枉判之田诛不义之仆望庐息争者之讼迎门多长者之车而我朴庵府君令闻广誉盖于一乡矣惟我陈叔祖妣贞柔淑慧妇道是修妯娌说其恭则孝可知矣臣妾感其惠则慈可知矣我朴庵府君行闻既成则其内助可知矣易曰男正乎外女正乎内吾韩氏之兴不有由哉子男一续宗娶仇氏继孟氏女四长适谢誾次适仇便次适白儒次适贾宗学孙男六邦宪县学生娶许氏邦忠国子生娶王氏邦树承差娶赵氏仇所出邦召生员邦望邦本尚幼孟所出曽孙邦宪男一仲让生员聘李氏女二采苹字生员樊藻采繁邦忠男仲谦聘樊氏仲讲聘程氏仲诵聘孟氏女二采莲采芃朴庵府君生于正统庚申正月二十日卒于嘉靖二年九月二十一日寿八十有四陈叔祖妣生于正统己未四月二十五日卒于嘉靖四年七月二十五日寿八十有七铭曰维嘉靖乙酉十二月有六日我叔祖考妣往即幽堂阡于垣中域彼四方裁肪切玉佳气郁苍惟吾叔祖考妣之德吾族其将永昌 

　　西河散人墓志铭 

　　西河散人郭守道自号也散人者散散之人八极之表漈落之渊举万物莫得而拘焉乾坤不得覆载我日月不得照烛我雨露不得沾濡我四时不得寒燠我阴阳五行不得化育我究其本真归诸大源莫容莫破莫得而名焉又其次爵禄不能维系我货利不能引诱我功名不能羁绊我宠遇横逆不能感激我若千仭之凤万里之鹏飞翔扶揺于天衢之外人孰得而攀之散之义大矣守道自号也何居考其言论几于窥次散之意乎守道天资异越胷襟脱落观其外循循乎若无怀氏葛天氏之民也叩其中其庄南华列玄洞之俦欤郭氏闗之大族祖父以来中衰矣守道裕然自适若无不足者既老犹不长尺寸初里人以守道之能能大郭氏者劝之营产业为妻子计守道曰法闻之斯世羁栖之宅也夫妇偶合之情也儿女邂逅之恩也吾身性真之主也夫羁栖者至暂也性真者至重也偶合之情邂逅之恩至轻也夫营全于至暂之寓者愚戕至重以趋至轻者惑法弗能智亦安敢愚法弗能哲亦安敢惑法不敢愚且惑故不敢劳劳然以伤吾真也有詈守道于市者若罔闻知人或为之怒曰郭守道何有于竖子耶顾为之辱于市守道曰人之所争者胜也彼詈吾吾固胜矣今夫人于羣众之中曰某德之表也则将欣然而悦之矣某德之弃也则将忿然而怒之矣彼无故而詈吾于市彼德之亡众所耳目也彼固自詈而颂吾德矣焉用较有司两举乡饮皆不就或谓之曰乡饮礼法之所在也深衣幅巾所以示成德也斯固荣名之所在而乡里之所崇矣守道曰诚若此异乎吾之撰夫礼法者性之缧绁也巾服者身之桎梏也荣名者人之陷穽也若之何而被缧绁荷桎梏自蹈于陷穽之中欤初张居士王伯利者闗之善士也中兴王氏公纳交而崇让之长老或谓守道曰郭氏子何崇二氏之深也无乃羡其能而见其有乎守道曰然顾法无所利也夫矜不能而妒胜已避已嫌而逺善人常情也惟有度者能无妒能不避也法焉有度心寔好之矣一日与乡老泛舟而觞一叟澘然泣下守道亦泣焉守道曰吾叟何悲也叟曰吾伤夫流水之无尽吾生之易穷也吾始成童吾祖父携吾舟于斯固若是之汤汤也吾壮而客于江湖之外几往而几归固若是之汤汤也古今之代谢生死之相继吾如水何哉守道曰叟过矣夫往者过来者续叟见水之无尽也然过者过矣过者未尝续也焉用悲叟曰子亦何悲也守道曰吾见叟之悲而悲之又以见物我之同情矣水与吾固一体也又何羡于彼乎正德丁丑十二月十一日守道疾革呼诸子曰生寄也死归也如久客于外而得返乡园乐莫大焉诸子可勿深哀遂卒年八十三守道讳子法守道其字也吾朝邑大庆闗人配张氏子男二长侃起家几万金秦府典膳闗虽几千家莫侃并焉娶赵氏继娶张氏次爵克佐侃守业娶王氏女一适李伦先卒孙男五孙女七侃之子希孟娶潘氏希闵聘张氏一适商人樊会一适商人王廷禄一适庠生韩邦达一适商人杨鼎爵之子希曽娶卫氏希冉聘王氏希颜未聘一适秦府典膳姚本源一适商人何腾一幼未字铭曰守道又有言曰地无撮勺之土天无呼吸之气江河巍巍而高泰华滔滔而逝昼昏昏而夜昭昭象两翼而鹤两齿茫茫宇宙孰生孰死载观斯言亦散之旨 

　　茂才赵生仲礼墓志铭 

　　呜呼痛哉吾仲礼万人之杰也今遽已矣夫死生修短常理也吾不伤之吾伤夫其志也仲礼不知余之不肖也谓行已之学治平之业在兹矣笃信而深依之探其志盖欲凌跨董贾比迹闗闽奋乎百世之下也乃竟不售呜呼痛哉仲礼讳天秩字仲礼世为吾朝邑泊子村人父世荣亦从余学母马孺人仲礼生而灵异幼而端楷里之士夫父老每曰赵氏儿行不左右顾惟以目视鼻未尝见与人交一言其族祖省试子春谓其天生道学不假修习书一过目记忆不忘博通五经子史诸大家文章而周易尚书两经能为举子业尤精易占六岁时世荣遣其兄天叙就师仲礼亦欲往世荣不许乃终日不食世荣从遣之每诵读虽暑夜世荣已起将农获而灯犹未熄每夺其灯令寝焉年十五余归自晋阳仲礼请从游世荣以其幼恐无受教之地乃涕泣固请来学时于周易已精且熟余以春秋以来论式示之数日后课一题即单襄公论陈亡体也甚奇之自是学愈勤无故足不越阈不妄与人谈立曰光阴可惜也庚子治尚书纔五十日而亦精且熟余乃言之太守兄及紫阳诸弟召令诵说终始不讹一字试以义若老于尚书者共惊以为神乃谋以族孙女妻之癸卯春鳯泉王公岁试即以尚书魁多士余每语诸生古人建立事功多在少年知孙策殁时纔二十七他日再言之仲礼曰所遭之不同也使天秩当其际岂肯令孙权保有江东哉余叹曰此武侯志也是岁秋闱不第归途次感疾抵家三月而卒仲礼静渊沉毅人莫窥其际余未见汉黄叔度当亦不过是也而竟以夭殁呜呼惜哉痛哉仲礼生于嘉靖甲申十月十九日卯时卒于嘉靖癸卯十一月二十九日未时年纔二十耳事天叙友爱特重天叙亦以奇童并名先卒无子仲礼奉尝焉初马孺人数夣两紫龙入室即飞去二子生生而皆夭此其征也配韩氏无子以堂兄天佑子光业嗣铭曰余尝观闗中形胜西自昆仑发脉落于三辅长河自西北而南华岳诸山自西而东会于潼闗水口纔丈余耳闗鎻之宻结构之巧天下莫并也京兆扶风汉唐来名贤相望而朝邑又气止之地顾少闻焉意谓必有建功立德之贤待时特起及见吾仲礼谓文武之器将相之业在是矣乃又少折岂渭洛二水界破天心邪且三水皆崩走不常故气之聚也则贤才生其散也则随之而殁如吾五泉大夫灵陂雷子往往皆然可恨哉嗟吁乎紫龙飞兮何日归兮吾无泪可挥兮 

　　傅太宜人墓志铭 

　　太宜人卒子武库大夫学礼余同乡友也往吊焉学礼衰麻哀泣稽颡请铭初武库居谏垣弗能缘时俯仰左迁当外补以太宜人年高将力田侍养终身焉伏里舍已七越岁属洪洋赵公抚陜武库旧僚也因劝驾而武库有难色太宜人觉之曰吾儿之不出以我故邪我尚徤能随汝养武库奉命服官政比迁武库郎中而太宜人日思少女武库急欲告归而系籍于公不得遂时相知者又以武库资当叙迁可便道侍归武库朝夕以是慰太宜人太宜人亦雅欲见武库迁也时吏部方拟武库补方面而选司以武库内艰员缺告乃相与叹惜云太宜人姓王氏陜西庆阳之真宁着姓清江提举司提举公讳道之女赠奉政大夫兵部武库司郎中杰公之配也聪惠贞静甫八岁授以内训诸篇輙领悟提举公特爱之提举公官清江时翁讳得才以将仕阶官南都赠公随侍豪俊有逺志遂合二家之好云赠公既大度不事家人生业而又廪于庠肆力于学太宜人济以勤俭故家不告匮及赠公摈于提学益养浩頥真超然自得有遗世之志凡家政小大咸太宜人综理姑李孺人卧病十余年侍奉周旋顺适无方孺人忘其苦云将仕公李孺人相继殁襄事皆倚办太宜人故当时人称赠公之行飘然若忘机者本太宜人内助之德也初武库幼时赠公谓太宜人曰是儿性格难驯与其过惩而伤莫若预导之教乃命出就外傅入则太宜人示之以礼夜则口授以句读又亲札复印件以课仿书武库君学既通乃脱簮珥为束修以就明师及武库中式乡试登进士入仕籍而太宜人又善节理生事家稍裕即留意于周贫济急云女工中馈事事精凿尤谨内外非至亲未尝接面自为父为母为姑未尝一日或怠赠公既捐馆舍武库劝其勿亲家政頥养天年惟女工则未尝暂衰曰我有所事事则心安而乐不以为劳也太宜人生于成化十二年八月二十二日卒于嘉靖二十五年八月二十一日享年七十有一子男一即武库娶黄氏赠宜人继骆氏孙男一女四武库扶柩归将安葬于赠公之原铭曰母以成子为慈非煦煦吁吁之谓也太宜人于武库也始教之学终命之仕而武库生得荣禄养病得侍汤药没得奉治命可谓孝矣皆太宜人成之若其它内则懿行固女德之恒也维嘉靖丙午朔吉武库奉太宜人之柩归于庆之阳爰启赠公之圹乃■〈穴上之下〉而藏郁草茂林有崇其岗玄垂朱翔长发其祥 

　　南京刑科给事中首山史公墓志铭 

　　首山子道丰而位俭体达而用阻志士至今心恻昔首山子官南都居谏垣也竭节致忠伸志就列侃侃然弹射勿畏高明巧中者指宗室伤之而首山子罢盖正德中也比及天日既朗心迹已白而首山子病天下知首山子者日望其愈而兴者众矣乃留连二十余年而竟不起天于首山子何饶于赋而靳于施邪呜呼贾生屈于长沙仲淹老于河汾从古则然哉公姓史氏讳鲁字宗道号首山子山西平阳蒲之大族也曽祖讳仲谦祖讳全义官考讳臣南阳府经歴封给事中妣冯氏封孺人公幼聪悟初授书读声朗朗即通晓大义顾庄雅不同羣儿好学不倦虽暑夜且就灯火学既成章而尤精举子业弘治戊午以尚书魁乡多士入太学祭酒方石谢公校六馆士而公为监元曰与监元者性理之学也正德戊辰登进士授镇江府推官时羣阉擅政上下交征吏治多茍且公治其尤者数人而一郡肃清江东讼者皆愿之公曰史青天也然又决久寃之狱而人祀其惠寝怀金之谢而众服其廉裂大宰之刺而人莫干以私三年而政成颂兴当道交章论荐之曰循良吏也乃擢给事中比当权瑾之后言路久塞公乃以谏议为己任弹射皆当世贵人盖自吏部尚书而下二十余人既而又劾叅赞司马及守备太监曰表里擅权淫朋也宁藩宸濠逆节已萌人皆知之然濠权术巧中婴之者奇祸立至又以离间典重在省在廷无敢言者公乃首发其奸曰濠必为变无疑也又上疏请省国用以节民财盖前后二十余章刘驾部读之曰此切当世之务俊杰之见也会师臣不合于幸宁宁嗾稔奸枉状讦师臣守备太监素善稔奸因簒公名于状曰给事中师臣门下士也遂罢归公素敦孝友事封公孺人终身仁若孺人卒卧地枕块感疾风湿痿痹几伤生处其弟知县君周情同忧喜人以为难乃又艰闗脱封公之难南都极迎养之欢生则构堂而奉没则建祠而祀尝诲诸子曰孝弟者仁之本也未尝刻意为诗文然自典则尔雅絶腐脱俗所著有首山集曰学务自得文艺末也为人坦夷平易弘人之度素优终身未尝与人有睚眦絶口不言人短不较人恶高知州瀹贪狠悖德寻常视公及事败士民尽欲害之圜围其第公问遗如常瀹祈曰知州罪则滔天矣奈妻子何惟仁人是望公允其托图全归之或以为过厚曰犯而不校学者所当师也与人恭虽卑贱亦为抗礼曰均是人也初公既里居闭门扫轨不事请谒惟与诸生商确义理校勘古今为物我进修之图公素不营产业凡俸薪又不入私室岁少歉妻子不免饥寒或鬻田圃具粗粝充肠而已然未尝有所怨故蒲人曰贞庵之后惟公一人贞庵者蒲产杨少叅也清介慎取与蒲人重之君子曰首山子可谓安贫乐道者也公生于成化癸巳八月二十七日卒于嘉靖己亥五月二十七日享年六十七岁配王氏封孺人先公卒继吴氏齐氏子男四长资治州学生先卒娶李氏资教乡进士娶冯氏继姬氏次资化州学生娶李氏资世聘王氏女六长适王尚忠次适王元从次适庠生杨镛次适庠生傅弘烈次适范学诰次字许敬孙男五女六曽孙女一资教等将以庚子十二月二十五日与王孺人合葬于东原程胡庄之兆资教持状来问铭铭曰经有之天道福善祸淫首山给舍国士也当其给舍时弹射无所顾忌可谓忠且直矣穷其藴抱岂歉于古之经世君子哉乃未及五十而病病二十年而没位不过郎官福不继于廪禄天果不可谌与首山之子粹美宏硕有首山风殆将兴乎经有之积善余庆天之福首山其庆在嗣邪然则首山未为不伸也首山之阳青青者薇有斐美人终以之归高原膴膴陇佳者庚巍巍马鬛上有薇生 

　　张云霄墓志铭 

　　正德己卯四月三日云霄以疮卒年五十一卒之一日吊者千人焉哭皆尽哀出皆叹息皆谓云霄善士也其疾若斯其年若斯人又乌用为善哉呜呼其为人可知矣云霄讳鳯字云霄世为朝邑大庆闗人自祖父来以赀雄于闗皆素食修让好施乐德乡里称积善之家必与张氏云父贞斋讳质配郭氏继配辛氏许氏俱先贞斋卒郭氏生云霄张氏至贞斋尤克光大其世弘治乙丑贞斋卒张氏毁于盗赀产几尽焚殁者数人云霄早年倜傥任放不事家人生业贞斋既殁又遭家中衰内乏兄弟外鲜宗亲乃痛自刻厉尽反旧好不数年家至几万金于是睦乡党礼亲友交纳达官贵人张氏又大振云云霄性温雅终身未尝与人竞人见者皆爱重之配禇氏先云霄卒继配刘氏子男二梧娶萧氏栢尚幼女二一聘韩仲祥一聘王义皆刘所生也云霄疾为左撘肩疮百余孔状如蜂络治法宜托里表外清火散毒乃不三日医顾针破之令两人力拥疮鲜血迸出肿应手而起疮遂大发势固已危迫又一医连用牵牛巴豆诸剂利数日而血气大惫疮遂内溃不可为矣盖二医者本市井游惰素不通方脉偶随方外士得一二偏方乡里小疾幸得効彼遂自以为能而至此也先是三月十日云霄来会时尚无恙余告之曰观云霄之色惘而怠枯而鲜华疾将作矣归且慎之云霄谓阴上舍曰我尚善饭韩公谓何既而复曰往年韩公谓郭景华景华病月余今又谓我我其殆哉居五日而疾作又十余日遂至大故使云霄因余言即药于未病既发即求良医付之遽至此哉可哀也已故因志云霄并书此以为谨疾而命医者之戒书曰天降威罔非惟酒究其极莫非命也夫梧将以是月二十二日葬云霄于闗之西原来问铭铭曰张氏世善之家也云霄善士也而所遭若此人所憾于天地固如此邪或曰季世之天灾祥固难谌矣非邪是邪伯道无后诸曹皆贤幽逺难知有憾也天惟此令名千载有传 

　　处士一庵尚公暨配郭孺人王孺人合葬墓志铭 

　　公卒子道余门墙友也捧同邑赵殿试九经状来问铭公讳秉彛字天性姓尚氏别号一庵山西平阳府夏县师村里人也曽祖考讳达祖考讳宣父讳钊母孙孺人公幼即敦朴不为欺诳及长见尚氏中衰也嗣尔股肱干蛊用誉家以大饶曰不理其家非孝也人而不孝非子也弗孝弗子吾惧之矣吾自食其力岂望而罔之者哉公又以兴家莫大于教子命道习举子业督责之严奨掖之爱恩慈义方两尽之正德丁丑谓道曰尔裒然儒华之中而弗能秀也而又弗克于农也其将若之何吾闻苑洛子者授生徒于河西尔往从之苑洛子为蔡沈尚书传义二十巻俾道诵习焉嘉靖丙申遇例冠带复其家一人有司举乡饮固辞不就曰冠带恩诏也以寿吾年八十吾安焉乡饮大典也以德吾何以堪之寿而靡德古谓之辱不亦羞典矣乎人益与其质公年九十殿试往候之至其家僮仆欣欣子姓肃肃公双目炯然辞气雍雍歩不用杖坐不倾欹雅若儒适若僊殿试曰斯翁也非中畜而外发者乎春秋名卿贤大夫视其国君诸侯容貌辞气吉凶卒不爽即公容止公之福寿命定于天者固多而德将于人者不可诬也公虽敦本不求人知闇然日章自莫能掩云公生于天顺二年正月十二日卒于嘉靖二十八年十月初七日享年九十三岁配郭孺人先公卒无出继配王孺人闲闲静女克慎中馈事翁姑处妯娌教子妇抚僮仆上下无间言也生于天顺八年五月初十日卒于嘉靖二十八年十二月十八日享年八十六岁夫妇皆享高寿偕老同年而卒亦世之鲜见者也子男一即道以尚书应贡入国学娶田氏继娶韩氏继娶郑氏女二长适觧辅次适韩哲孙男三长惟勤业农娶卢氏次惟肖业儒娶卢氏次惟馨幼女三曾孙男一笃女二道将以是年十一月十三日合葬公及郭孺人王孺人于村北新阡之兆铭曰内有善外日彰生有善没则扬公虽闇然有铭章夫妇寿同年亡埋玉处郁葱苍垣裁平取公幽堂 

　　监察御史杨公墓志铭 

　　公讳本深字季渊号西村陜之延安肤施县人也杨氏之先本庐州府人曽祖顺随高伯祖武德将军旺戍闗中为西安官籍后顺游延安览山川壮伟爱之徙肤施祖春父威蜀府教授赠奉政大夫南京户部郎中母白氏赠宜人以公兄本源贵也公七岁入小学弱冠充府学生有文名癸酉以书经魁乡荐试南宫闻赠公之变奔丧归未几宜人继卒公自赠公宜人始卒及虞祔祥禫皆以礼每南宫不第輙阖户读书曰人事未尽也足不履市肆公门乃竟弗第曰命矣乎癸巳谒选吏部授湖广荆州府推官苦节砥行淡泊无异儒生凡讼至庭数言即允两造俱服然后平反数四恐懦者不得尽其情也石首奸民佐贪令肆虐岁复饥馑民嚣然不宁公往署邑事抚赈之捕奸民抵法四境宁肃后新令至归民遮道泣留一邑倾动时土夷叛兵备郑君气命公往抚至则召其酋长宣布朝廷威德谕以顺逆祸福羣夷听命他如释陈显华之枉破王允节之奸士民至今诵说嘉靖戊戌考绩北上属官赆馈者不阅封却之太守李公笑谓公曰杨公畏四知耶故荆人数清白吏谓鲜与公为俪者己亥擢贵州道监察御史庚子奉命巡视京通仓储去奸剔蠧夙弊顿革凡运领不法者论治之辛丑敌大犯山西公条陈设伏御敌方畧乃论劾总抚大臣毁柜之罪上嘉纳之是岁巡按山东见东人劳瘁不忍峻治虽宪体甚严每以慈惠行之故所歴郡县民皆安堵不扰若无显贵人临者惟贪吏则不少假借也壬寅得敌谍者云贼欲掠临清临清天下水陆之冲财货所聚也乃与都御史曽公会议筑罗城是役也有生人之道民亦子来不日即工事闻命铨部候擢京寺仍有白金文币之锡甲辰再按畿辅是秋敌犯紫荆公会抚镇请命调军分布闗要敌掠完县而去乙巳刷巻京畿道盖御史之极选也非资深望重不得与乃丙午四月二十四日庚戌无疾正衣冠危坐而逝公友爱诚朴季弟本洁孤弱抚育成立本洁又卒遗孤甫七岁复抚育之愈于已子姊适董氏夫亡家贫二子飘泊迎之任奉养焉自生员至末世亷洁自持取与不茍世俗纷华亦无所好訾笑言动必慎矩度宴居独处如对宾客凡接人待物退焉谦抑居官所至问民疾苦不设方畛若和乐易与者然持法严肃人不可犯云铨部将录公功而超迁之而公逝矣公生于成化丁未三月二十六日距卒享年六十岁配甄氏赠孺人继配忽氏太守忠之长女封孺人子男二长吉府庠生粹美可成立娶刘氏次兆府庠生娶刘氏女三长字岳某次字恩生马某次字艾某孙男一女二尚幼吉奉公之柩归里将卜日以葬以公友兵部郎中傅君状来问铭铭曰惟士之廉以端百行惟官之廉以立百政抑抑监察氷玉自持尔吏一贪百恶从之一夫横行万民何罪非故尔言实妨我惠行宪之风佐府之仁威德时出庶几斯人 

　　大梁驿驿丞张君墓志铭 

　　君讳继宗字述之姓张氏华阴大员里人祖微以诗经中乡试授山西兴县儒学训导封奉政大夫工部都水司郎中祖母陈氏赠宜人父寿刚棱善执强直不随以礼记中乡试初太原为晋故地秦郡县天下公子王孙皆为编户而长吏顾其故民心忿不平其俗刚劲勇敢好谋善倾而三晋公族又多至西汉时犹讦告至二千石太原属邑固皆难治而榆次悍讦特甚其人任侠使气好胜耻屈长吏稍不平即羣聚而排之有陷其身家者不特罢官而已虽铨司亦以为忧寿候铨京邸舍时榆次令缺同舍生榆人也谓寿曰舍长可吾邑令既而果令榆次同舍生设酒馔候贺寿至大怒曰我为榆次令生为榆次人乃敢浸润我令家人拉之地寿手杖之即徙居他舍治装令家人荷两担寿杖而歩至保定榆次丞遣夫骑迎寿寿杖却之至榆次申丞不当起夫骑迎令坐之法既视事获杀人盗赃仗既明堂阶左掘一坑埋盗至肩大挺碎其首死拥土为坟又有不孝子母告之供实令不孝子买一棺来立杖杀之埋堂阶右亦为坟左右累累相对曰张知县不用大明律其法如此自是严刑峻法有犯痛治之不少假借榆民股栗饔飱恶草九年一节成化二十二年行取自是榆次始可治初榆次羣侠苦寿束縳不敢肆百计搜罗无所得成化庚子乡试檄寿外帘羣侠于赴省必由之途设谋陷之求貌类寿者伪曰知县舆马伞盖夫隶棨戟皆如知县前驱者一人至他县大家谓主人曰今日榆次县主至可得宻室为馆主人素闻寿名盛馔以候前驱宻曰县主久清苦今乗此差欲假数日娱乐可备一歌者既而知县至主人侍饮至更初从容谓知县曰某有家乐暂令侑觞知县笑曰勿令人知会一人走入掷白金十两于地曰赏乐趋出知县追问何人其人逺跪不前曰某里长也急起去知县笑曰刁弟子明日知县去主人不知其伪也适寿受巡按檄勘事他邑由他途入省久之侠告里长科银里长初故不服刑乃言官问科银何用曰知县赏乐妇耳按察使疑之又以寿入省未经此途计得其伪状事乃白侠首捶死穷治其党寿至京授工部主事歴员外郎郎中工部事涉内府权贵人多干请有权贵人不知寿也托寿为揽头地寿对使者大骂手裂其帖曰今番且将就再来者我早朝面奏天子自是无敢请托者人以寿刑人之状呼为张扯鑚名闻孝皇一日上幸后山寿巡视皇城刑人大内声彻御座上问之左右以张郎中刑人对上笑曰从渠扯鑚中使或谓寿曰上在后山寿大呌曰今日是何节令幸此何为中使惊走郎中六年不调致仕归母詹氏封宜人君美髯长身喜修容仪由承差授大梁驿丞大梁为天下要冲河南行省平章且建治大梁百司分列行旅辐辏前后丞往往弗称使任多罢去驿丞独无所违失于是逺近多称说驿丞者汴有黠盗流刼郡县主盗司弗能禁官民以为忧道使者言于都院使院使曰吾察羣吏独张驿丞勇敢多智可属盗事乃有檄檄驿丞果捕获之又数数得伪印两院大喜共表荐驿丞能九年致仕归守臣使得乗传入闗宠异之嘉靖戊子岁大饥君戒家人勿得征羣逋曰此周贫之时也一妇亡金钗君之野获之亡钗妇觉亡返哭于道君呼妇与钗人称惠义云君生于景泰乙亥十一月二十六日卒于嘉靖己丑十月二十四日享年七十有五配边氏子男四长璇生员娶陈氏次玑娶王氏次玉娶石氏玑玉俱太学生次衡承差娶杨氏女六长适叙州府知府赵儒次适生员冯时钦次适朝邑县生员李聘次适王廷新次适生员史廷谟次适承差潘锜孙男八女八将以今年十一月二十八日葬于城东南祖茔之次来问铭铭曰人言华阴张丞家居三十年岂直闾里畏服前后华阴尹崇敬之礼如显人不与他丞等是必有以致之矣人固贵自立非以爵与位言也亦郎中公遗泽之未斩欤 

　　登仕郎临汾县主簿幽斋雷君暨配刘氏合塟墓志铭 

　　君余同舍友也资容秀美性质温雅语言进止循循然谦抑而中节与李明经聘相友善同舍生皆以逺大期之亦甚爱且重焉君讳复亨字自坤号幽斋西安同之朝邑县西闗人也高祖升升生昙昙生时时生霓乡试中式歴官淮安通判配聂氏生君年弱冠补县学生歴试秋闱不第正德中援例入国学国学生亦皆爱重君嘉靖四年授山西临汾县主簿治易州厂事厂司厚利前后官皆罪罢君日夜兢惕翼翼供职三年还治临汾时境内盗黄锺等刼掠居民聚散无常逺近骚动君设法捕之藩臬知君能檄君主盗事尽擒获藩臬下牲币奨励邑东有高桥年久塌损行旅病涉君修复之邑人立石纪其功佐县事三四年间临汾人甚安便之而君不能媚上官乃罢归归之日民哭送之既家食亦惟事田园安日用之常耳配刘氏幽闲有妇德继娶徐氏尤为贞淑十五年来事君如宾君病笃焚香誓天愿守恒一及君卒丧祭大事皆其经营也君生于成化十四年五月二十三日卒于嘉靖十五年正月十九日享年五十九岁刘孺人生于成化十八年九月二十一日卒于嘉靖元年七月初一日享年四十一岁子男三长儒生先卒次汝震以侍君疾亦得疾君服未阕亦卒娶魏氏次汝化聘刘氏皆刘出孙男一子鲁将以是年九月二十九日合葬于新茔来问铭铭曰君虽不究于科目文则斐然位虽卑而守职则惟汝贤追昔好而志此期后世之有传 

　　纯斋处士杨公墓志铭 

　　杨氏之先本华阴人元乱徙朝邑街子里至处士盖七叶矣而徙祖名字无传祖耀赠卫经歴祖妣曹氏封太孺人父寅应岁荐为富峪卫经歴三考署上上授征仕郎升四川嘉定州同知母李孺人处士名锦字尚絅号纯斋性诚笃喜恬静见显贵人若里之恶少谨避去曰物有所弗合也志有所弗乐也轩然负气之人孰能为之应哉与物无忤自童及老未尝至讼庭曰忤则争争则讼君子胡争也乡邻有鬬若将凂焉或强质之则为之判白两争皆允曰扰扰焉非居身之珍也昧昧焉非直谅之道也如斯可也有某氏兄弟相恶枉状其侄死罪羣軰皆挤之潜赂处士请共证焉处士弗许曰夫子欲之而以命锦人急之谓何欲因以为利有如天道矣初征仕宦富峪与嘉定也道路险逺曹太孺人老弗充从处士事之谨曰伤哉吾父之志王事靡盬不遑将母也抚教二子甚严少有拂经即正色弗与言二子谢过始解曰吾惧夫嘻嘻之吝霜凝则日烈杨氏立于斯杨氏毁于斯二子其图之事其兄隆友其弟训导缙驿丞夔怡怡然终身不衰曰是帝之明也鞠之哀也敢弗敦与御羣仆严而有恩曰是亦人子也饥寒休苦弗与人同情哉处士生于天顺二年七月十四日卒于嘉靖八年十一月二十四日享年七十有一配刘氏子男二长时雍省祭官文而矩容仪彬彬搢绅之流也娶王氏次时礼壬午举人粹而立雅而一经明而行举其将大杨氏者哉娶孟氏继娶仇氏陈氏女一适本村马居全孙男二曰琼曰瑶孙女四一字严氏一字屈氏一字贾氏一幼时雍兄弟将以明年二月十一日葬处士于阳昌村祖茔左之新兆来问铭铭曰吾友程君范言处士天资甚美言行多暗合论其世信然程君又言尝观华阴杨氏之族谱谓杨氏汉太尉震之后世次甚详谓渭北有十七房处士族盖其一乎杨氏之源逺矣 

　　光禄寺良醢署署丞李公暨配东孺人合塟墓志铭 

　　公讳宗礼字天节姓李氏陜西西安府同州朝邑县严伯村人也父政以公官赠光禄寺良醢署署丞母常氏赠孺人叔讳本御用监太监英皇时赐蟒衣玉带歴宪孝武三朝皆蒙眷遇奏公为嗣公幼习举子业弱冠选充县学生乡试不第援例入国学司礼监歴事附选给假归累入乡试不第谒选吏部授鸿胪寺序班朝仪闲习无差尺寸武皇登极公充正使捧诏之云南公通敏善交人堂官同僚多为延誉序班六年余选部将拟升知县公雅不欲出寻升光禄寺典簿厅录事公大家故克慎取与厅事又皆理堂官荐之部升本寺良醢署署丞三年考绩父母获赠焉御用公年八十余乞致仕孝皇遣中使送归私第公事之甚谨御用公喜爱之呼为四哥而不名御用公卒公营葬事礼仪极其观美守制三年萧单二嫂浮坵于都城西门外公择地葬之初御用公期公必登科目公思承其志闻明师益友必趋讲席每应试偕同友行路费饮食皆公自备既入仕招延宾客卿士大夫有庆饯礼必主之公虽西山之逺必辍公事徃从云公生于成化丙戌三月十三日卒于嘉靖甲申八月十九日享年五十九岁配东氏亦以公官封孺人东氏故大家孺人父俊又善经理家事遂以赀雄孺人生于成化己丑十二月二十一日卒于嘉靖壬辰正月初二日享年六十三岁子男三长德源援例授府照磨娶韩春桂吾妹也皆先孺人卒侧室张氏无子以族子守称嗣次德澄锦衣冠带总旗娶夔州府知府刘公孙女皆先孺人卒继娶王氏侧室京张氏无子以堂侄庆祺嗣次德滋先孺人卒娶都转盐运司运使华州东公女女一适邑庠生王廷佑孙男一即守称娶东氏庆祺娶萧氏女年十四贞烈饮毒死京张出京张者京师人也夫亡年少尚书苑洛为之传曰将不详书其事烈女之心无考也将详书耶甚非烈女之志也推烈女之心宁无书焉庶烈女之心慰矣古今烈女多矣事之难处情之难决如烈女则古今所无也呜呼伤哉吾之为此一字万涕矣守称将以是年十月初十日合葬公及东孺人于祖茔之右来问铭铭曰吾每思公家事叹惜而求其故不能得也公善士也平生无作一伤害事未尝有倾挤心公卒时子孙济济比孺人卒皆殒灭无存苑洛乃拂众情而立守称然后援例而立庆祺不然公已矣因以铭之庶后之君子思而得其理焉 

　　处士权公暨配党孺人合塟墓志铭 

　　公卒子朝卿余门墙友也捧吾友王殿试一治状请志铭公讳景魁字时仰号质庵姓权氏世为吾朝邑人先居江家社迁许村后迁八里庄高祖讳秉中曽祖讳士祖讳福父讳祥世皆务本食力母王孺人初权氏以赀雄朝邑后稍衰焉公甫弱冠祥公知公之能立也以家政付之公振奋而起不数年权氏复中兴八里庄言富族必列权氏公刚棱豪宕里人咸畏服有不当公意者輙示以声色即其人惶恐不自安必悦公而后已里有争讼必质公既判定无能违者然见人有贫困患难必思周援公尝曰有亲者不可不知医方书本草不离左右亲病自择药饵将进必亲尝庄虽数百家俗竞艺黍稷逺服贾鲜修文学公独教朝卿业儒卒以成立暮年有司延为乡饮宾一预后辞不至曰吾安能以高年仆仆于樽俎之间哉公性勤俭家虽完美且自抱瓮视汲量入为用曰成之不易保之惟艰也殿试又引吾友广文刘公罴之言谓公虽不试典籍而质美暗合若高陵大川罴未尝登其麓涉其波安能测其中之有哉广文论笃人也其言足征云公生于成化壬辰十二月初三日卒于嘉靖庚戌十一月二十六日享年七十九岁孺人姓党氏亦本邑营田庄名族父泽母史孺人孺人工针刺务绩纺纳酒醤以供祀事事烹饪以待宾客奉翁姑孝处妯娌和教朝进等慈而不溺权氏中兴孺人有力焉殿试曰女德妇道母仪皆无歉焉生于成化戊子七月十七日卒于嘉靖庚戌二月二十四日享年八十有三子男三长朝用掾士早卒娶张氏次朝进娶麻氏次即朝卿廪膳生员累应秋试娶张氏女三长适周铭次适高寸心次适高守已孙男四济经娶王氏寓经聘党氏建经未聘明经未聘女二俱未字朝进等将以明年辛亥二月二十四日合葬公暨孺人于先茔之次铭曰权氏名族世以赀雄既而中衰振起于公公行侃侃刚棱豪岩庄数百室谁敢不让谓孝在医从事岐黄亲当有疾汤药亲尝众逐末利我敦文教彬彬朝卿迈迹儒校幽闲静女君子是逑母仪克尽妇道孔修酒醤烹饪针刺纺绩权氏中兴孺人有力岁当庚戌同年而归偕老齐眉世之所稀 

　　处士任君墓志铭 

　　余为诸生时君亦充华阴学生因识君于庠舍又十余年而君就隐德又三十年而君卒矣四十年间忽忽如昨日呜呼伤哉初君遣其子今举人代伯来就学且曰昔尝听朝邑韩先生说易明且尽令人恍然有悟我心慕之汝往从游焉至是代伯持状来问铭君讳杰字汉臣世为华州人高祖真避元乱来迁居华山之西瓮峪口再迁于东里村遂家焉真生士中士中生寿官昉昉生耆老镗镗配袁氏生君资性秀敏年十一选充生员弱冠能诗文善楷书三十而名弗耀叹曰儒冠误人一至此矣吾安能欝欝与人较艺终身哉遂告归里舍然诵读书史终身不怠暇则于居前隙地射鹄为游息或邀里之善士从容谈饮娱乐焉君有雅度性恻隐有宰事才一男子投君就役后盗叔氏金诬君寄藏也君易产偿后盗金事白众喜趋告君亦卒不自明人曰此今之直不疑也里有死不能葬者君出赀以助不足则请同志共襄其事人曰此今之范麦舟也里有敛散众必归君则甚平人曰此今之陈孺子也尝谓代伯曰读书以四书五经性理子史为要文以典实洁畅为美泛博浮逞无益也有司知君累请为乡饮宾不就壬寅冬感疾癸卯春复起夏疾再作卒君生于成化戊戌七月初七日卒于嘉靖癸卯六月二十一日享年六十有六配李孺人先君卒代伯自为之铭纳之幽圹云子男四进忠娶王氏进孝娶张氏出承堂叔生员朝嗣代伯娶牛氏继丁氏甲午举人代倌娶袁氏生员女三长适王道次适史吉次未笄孙男五简娶杨氏筏聘史氏笠筥笴俱未聘女七长适承差石汝静次字史权余未字曽孙一攘儿进忠等将以本年十一月二十日开母圹合葬焉铭曰厚其积不获其伸庆弗于其履于其嗣人晦其名利王贺之贞永终吉郁郁佳城 

　　席君墓志铭 

　　蒲士秦子克明谒余曰吾蒲有百口同居者席君铭也克明义之今既卒矣敢以状闻左右夫秦晋之俗敝也久矣父母尚存兄弟异产而席君岂易得哉可以铭矣君讳铭字克新姓席氏号玉台山西平阳府某县东靳里人也逺祖国初戌蒲州守御千户所有讳清者始显名配陈氏生秉德配张氏生魁配樊氏生贵配郭氏生祥号竹村配贾氏生君君幼时学举子业不成又不喜农耕曰丈夫茍不能立功名于世抑岂为汗粒之偶不能树基业于家哉于是歴吴越游楚魏泛江湖懋迁居积起家巨万金而蒲称大家必曰南席云自是崇义让惇宗族睦邻里亲友赈贫恤乏解纷息讼成人之美纳交当世君子虽蒲之州大夫所将军不以行伍众庶待之而席氏之家声益振孝于亲刑于室友于兄弟义以训子侄故今百口同爨无间言无二志臧获盈庭亦无争者既老以家事付子日与一二知契杖履山水间优游闲雅风度若儒士有司乃延为乡饮宾初正德中君盖以竹村之命援例冠带云君生于成化十七年正月二十九日午时卒于嘉靖二十一年四月二十七日戌时享年六十有三配张氏子一遇春国子生娶张氏继史氏女六长适文深次适梁志高吴刚王粹俱商人罗鳯梧郭岚俱州学生孙男二长东聘贾氏次上遇春卜以是年九月葬君于城东石庄村新阡之兆铭曰昔淮阴资身无策敌人轻之马援自示其能千金散而复积然则从事于货殖之畴者非特以利裕也铭亦州闾之雄杰也哉至于百口同居可谓好礼矣 

　　外孙廪膳生南阳张士荣墓志铭 

　　吾尚忍铭吾孙哉举笔輙肝肠寸裂然吾孙隐而未见蓄而未泄孰能详哉古人谓一字一涕吾为是铭一字千涕且万涕矣吾孙姓张氏讳士荣字仁亨号南阳世为闗内冯翊朝邑阳村人后其父徙寺后社南阳者吾里名也吾孙生于南阳长于南阳学于南阳且置庄于南阳将卜筑焉未卒前五十日病亟其母始携之归寺后然朝夕犹取南阳水饮食之盖自落地至归真皆南阳也号南阳者不忘南阳也不忘南阳不忘吾也死者有知神其在南阳乎此吾所以哀痛之无已也吾岂不达死生之故哉高祖讳艺配雷氏曽祖讳軏配王氏祖讳瀚配萧氏父腾蛟累应秋试充岁贡母吾女外祖吾叅赞机务尚书外祖母张淑人吾孙幼有至性三岁时见庭前舞者屏后侧身效之见吾拊琴归以两手作势告其母爷爷如此吾闻之叹曰此孟母所以三迁也九岁时读尚书至璇玑玉衡章蔡传引张衡浑天仪说吾曰此书举子多不读吾孙曰安有书而不读者乎吾授之明日再授不肯过吾恐其幼不能悟命姑读过泣三日曰我不知如何过吾试告之吾孙即以竹篾苇筒为一仪象以呈吾大奇之以是知前此所读书皆知其义矣十三四时即畅达三场文字侍吾逺宦于外不及就秋试嘉靖己亥年十七提学龚笑斋取应秋试乙巳吾在吏部问吾孙致太平之道对曰今之举子业与前代不同五经四书传注皆祖宗之制律例者国之成宪今庠序之士为文不详传注郡县之吏治狱不依律例昔周王训官曰其尔典常作之师祖宗制度尚违越如此况望其学古议事者乎欲致太平必先正此二者葢致天下之治者在郡县之吏而他日为吏者皆庠序之士也吾与一厚僚赞美一大臣吾孙于屏后听之客去谓吾曰适闻所论儿殊未喻大臣与言官不同言官遇有朝廷缺失即当言大臣审其必能见纳然后可言若明知其不能行身徒殛窜自取虚名使朝廷添一过举四海加一疮痍非大臣忠爱之实也吾曰然则如之何孙曰以道事君不可则止吾他日以二事告契僚大惊曰此岂寻常举子之见哉丙午吾淑人病孙朝夕侍汤药吾命应秋试不肯行屡促之不従吾怒治装繻严遣之明日孙跪曰儿今陈情吾曰陈何情孙曰祖母病矣而欲从事于功名得失孰轻孰重哉晋天子异代之君李宻逋播之臣宻尚得陈情养祖母今爷爷不容孙子陈情何也伏地痛哭吾亦泣姑允之淑人病亟孙哀号呼天计无所出割股肉为羮以进又尝所出否及淑人卒孙哀毁踰礼既殡始应秋试不第回扶柩归京师至吾家三千里冬寒孙露卧柩傍既葬虞祔祥禫考古礼行义服三年初吾自抚晋阳归视穑感疠疾坐于厅命孙召淑人语对曰祖可入祖母不可出吾曰我病不能孙惊仆于地口鼻出血左右扶起入告淑人淑人闻其言见其状亦惊仆孙出视其祖入视其祖母往来号呼不觉披发徒跣泪血满膺食顷吾苏众为束发颜面孙曰真愈邪安我邪吾曰取粥来孙喜见颜面然痛定思痛泪下如雨紫阳弟曰今日遑遑惟士荣耳预营葬地于吾墓之侧曰异日身后以便服勤于地下云己酉病不终殇庚戌病亟吾悲泣孙正色曰死生有命既而曰天下事未可知借言死生尚未定止吾悲也至卒井井不乱呜呼吾孙遽至是邪痛哉痛哉吾孙事父母孝而有道母不喜饮酒终身不近壶觞祀不饮福歴览羣书尤精于蔡子壁经及朱子周易占于凡律厯天度乐器龟卜方药之属皆究其枢要逺识宏见出人意表有经理之才事无巨细处之能当其则沉机应变渊深莫测善用自牖遇巷之谋故行无不利而少沮逆然动必以理论必以正无或拂经焉吾意其必为国家宣力乃竟止于是也惜哉惜哉吾孙生于嘉靖甲申六月初八日卒于嘉靖辛亥正月十一日得年二十有八配赵氏继李氏男一可贤未聘女一字生员许三畏长子尔立铭曰吾孙既没渭北赵先生以书来吊曰张子士林仰重德性闲雅汉之黄宪未或先焉哀伤之过宜有之矣读斯言也吾孙庶自慰于地下乎悠悠苍天谓之何哉胡夺尔年胡富尔才胡富尔才胡夺尔年谓之何哉悠悠苍天 

　　王安人墓志铭 

　　予述提刑孙大夫王安人状流涕阁笔者数四伤哉春风不见桃李实欲养而不逮古人所以深悲哀叹也安人当王氏中衰以闺房弱质举王氏一门乌获之任忧勤劳悴年五十余尚未亨利竟殒殁焉后十三年而子太守君崇古登大科又三年太守君以刑部主事蒙覃恩赠安人勑曰以孝睦为令妇以爱劳为慈母遗泽有加而荣养不逮良可悼也孙大夫曰纶綍焕然足光阃德谓非天锡之报耶古人谓天道虽悠逺而终不僣信夫安人姓孙氏封刑部主事素庵主公元配也蒲清白着姓父讳某号坦庵时称长者母王孺人安人生而闲慧柔嘉少与诸姊妹从孙姑冯孺人居静黙无竞温然自淑冯教以女工针缕纂组輙尽冯巧而又时或过之冯甚喜爱谓王孺人曰是儿幽良妙丽必为人家内则也长归素庵公事翁姑孝处妯娌和视素庵弟妹若同胞翁敬斋公授邓州训导旅资不给安人脱簮珥充费奉姑张孺人同至任敬斋公迁鲁山教谕两任歴十二年敬斋公有士望逺近乐于交游素庵公日召工匠制器用安人既无妯娌又乏婢仆昼则外应宾客樽爼工食内供翁姑羞膳夜则治诸子衣履备极苦辛张孺人每怜念之安人久益竭力故敬斋公得乐于冷宦素庵公得专意货殖而安人疾作矣敬斋公致仕归安人乆违父母暨获见益増悲感然无一言述其劳翁姑乃数数言之戚党以赞其贤小姑景孺人少折遗孤甥方在抱姑素钟爱小姑哭不已安人亦有女在抱取孤甥同乳之而爱护有加以慰姑哀思家口既众情性靡一又无蓄积素庵公经营四方每数年始一归中间坎坷拂抑人所不堪安人顺受之虽素庵公亦不尽闻素庵得以保和兄弟终始无间者安人内助有力焉敬斋公暮年多病损食安人每饔飱极其谨洁惟恐不当意闻少餟即喜动颜色张孺人久病痹不能举手安人亲为理发足病疮每痛发安人以手砭摩张孺人每对人言其孝劳輙至泣下父母相继卒安人虽哀痛特甚而不废翁姑之礼翁姑相继卒安人相素庵公襄事虞祔祥禫祀必馨洁安人痛姑之殁数谓嫂氏言每忆从事三十年间居家随宦备极窘瘁輙咽噎不能语或夣姑呼其理髪痛哭失声事素庵公终身顺正素庵公亦礼重如宾性本勤俭朴素亲课诸子读书不令少逸有过必声其状责治之衣令蔽体食令充肠而已见家人溺爱者曰非儿女之福也诸女皆命先读孝经晓其文义而后及女工中馈畜子妇特慈未尝少令知劳每忧长子崇义未嗣后育一孙疹发安人惊悸疾益而卒时太守君未冠诸女在闺素庵公又商于外亲戚内外罔不悲叹曰耕而未食蠺而未衣可哀也已安人生于成化丁酉十二月十九日酉时卒于嘉靖丁亥十二月二十六日未时享年五十二岁崇义等将以嘉靖辛亥十一月十二日启安人之圹与素庵公合葬焉嗣世详具素庵公志兹不再书铭曰蒲有淑女君子俪之威如交爱式昭母仪一身之微当王氏衰劬劳尽瘁芩蘖自持天道明明尔嗣谷谷尔德孔那受天之禄王氏赫赫实尔之福尔积尔遗如岳如渎食不三牲祀陈五鼎鹤表兴悲龙章锡宠松楸苍苍高冢累累他年太史为写宸碑 

　　苑洛集巻六 


　　●钦定四库全书 

　　苑洛集巻七 

　　（明）韩邦竒 撰 

　　长芦都转运盐使司运使进阶嘉议大夫刘公墓表 

　　正徳初闻代之阳有刘铁汉者公也秉猷持宪直躬逆时获罪权奸濵死无悔幸而人谋効义天神协灵得再生焉当是时也羣宦擅权瑾尤肆虐頥指为皇制声动即天章喜愠回生死呼吸撼乾坤干心忤意则汗潴宫墙希旨承颜则金紫嗣世迫胁海内熏煽朝廷文章之士牙籖锦轴颂徳者盈几介胄之夫首功汗级呈勲者填门比当大贺之时适瑾有私家之庆公卿百执事嵩呼舞蹈于丹陛者十惟八九而稽首崩角于瑾前者则济济罔缺焉是何时也公何人也而与之抗昔东汉党锢之祸如炉如镬孔褒以投主争死皇甫规以无名耻生千载壮之皆成仁取义之志公无愧焉呜呼可以表其墓矣丙寅公总理辽东粮储兼屯种瑾初擅权正急于贪或告瑾曰文官富有惟边郎耳瑾明言指意而公弗从瑾怒械至京师枷号示众时枷重法严昼夜监守虽亲友莫敢近他枷者多十日余即死独公枷月余不死时公同郡王沉庵者以死侍侧日夕不离公曰我死其职分也如君何王终不去方枷时有黄冠者至公邸遗家人药一丸曰日剥一分服之尽则难脱是日公夣仙人自霄而下以一丸药纳之口觉而口尚有药香监守者俱言见老人送药忽不见于是喧闻九市上达朝堂而西麓张太宰乗此异言之瑾得释为民后太宰又言宜起用以示公道遂授监察御史未几而瑾败朝野称为铁汉云若夫公幼而悟长而文持已之行正家之教范乡之义莅官之政所当书者不具书而独取公处死生大节彰彰于时者为世楷法云公讳绎字以成号斗山姓刘氏山西太原府代州西闗人也登成化丁未费宏榜进士初授户部主事歴郎中改监察御史升河南卫辉府知府升长芦都转运塩使司运使进阶嘉议大夫云 

　　前嘉议大夫都察院右副都御史九川吕公墓表 

　　九川公饮恨而卒其友朝邑韩苑洛发其隠摭其大及取名士潘子髙之论痛哭流涕长太息表其墓曰书曰善降祥又曰天难谌公闗中即俊即宅之贤也懐安攘之志抱忠亮之节藴贞懿之学秉亷介之操中遭震撼放遗终身道逺而位促光已辉而弗续志士至今伤之公之抚辽阳也清屯田裁冗役严号令禁奸宄按豪雄料丁力将筑边墉以遏侵轶一二渠凶魁罪惧将必当大法惑众倡乱而公危矣初公以左布政起复入京故事必先补原职而后徐迁之先相以公国士也不可以常调拘升副都御史巡抚辽东及变上近贵以先相故大怨误以公为先相与因欲罪之宪使者又不为公申有诏收系公诏狱使者至辽阳诸凶并使者笞辱之林侍郎廷昻奉勅勘公事诸凶闭之宪使者出帑金大赉乃启门且抚慰诸凶谓公必重坐盖图悦诸凶心隠其械诏使窘侍郎弗以闻而公果重坐逺戍宪使者以平定论功超迁矣公平生建立如何而枉罹横尤若此祥邪非邪天邪果难谌邪然公议无泯时士林扼腕叹息位虽褫而名弗损身虽屈而道则亨后公之嗣子光于科甲显于庠序绳绳未艾挤公者今安在也天难谌邪非邪公今已矣传于史册罪也功也是邪非邪呜呼可以征矣吾友潘子髙曰正徳间阉宦武夫相继盗弄国柄生杀予夺頥指气使当其时势摧威刦中外风靡士大夫依阿涊淟以保身全妻子鲜有能自立者公于时明目张胆数侃侃论天下事不置建储保治诸疏读之凛凛使人毛发竦立疾风劲草狂澜砥柱公之谓与大同数逆而失处诸镇効尤焉为政者往往务为姑息不敢下一令伸一法遂使狂狡之卒裒凶鞠顽待衅而动养患贻戚至于今未已也公以身任其事务改弦而更张之天若厌祸公得大行其道岂惟辽左永清即大同诸镇亦当警慑知有朝廷矣乃志未就而变即作独使公一人当之岂非天哉语有曰非常之元黎民惧焉及臻厥成天下宴如也人徒见公受祸之惨而未覩宴如之效乃并大同诸镇事置不讲藩镇之鉴其不逺也已有志于天下者其无忽诸此乃公之隠而且大者也吾恐后世莫察其情焉故表而出之公之子南京刑部郎中颙再拜泣血登之石若公之详载之志铭不具书公讳经字道夫号九川姓吕氏陜西庆阳府宁州人也起家进士授礼科给事中歴吏科都给事中调山西蒲州同知诏起升山东布政司左叅政歴按察使左右布政升都察院右副都御史公生于成化丙申十二月初八日卒于嘉靖甲辰十一月十五日享年六十九岁云 

　　国子生西河赵子墓表 

　　西河子讳瓘字汝完姓赵氏别号西河诸友以其周于文学呼为西河子闗内冯翊之朝邑大庆闗人也未弱冠入为县附学生以朱子诗屡应秋试补廪膳甫五年朝廷用辅臣议令天下郡县选懐才抱徳之士充岁贡西河子应例上春官游国学歴部事天官考勤籍入仕版选期已届而西河子卒矣其师尚书韩苑洛表其墓曰圣贤岂匏瓜哉傅说之版筑胶鬲之鱼塩何其屑屑也古之人惟求得其本心初不拘于形迹生民之业无问崇卑无必清浊介在义利之间耳庠序之中诵习之际宁无义利之分耶市廛之上货殖之际宁无义利之分耶非法无言也非法无行也隠于干禄藉以沽名是诵习之际利在其中矣非其义也非其道也一介不以与人一介不以取人是货殖之际义在其中矣利义之别亦心而已矣西河子之乡万余家皆习商贾苦艰于息不益西河子笑曰何若是之艰哉吾闻之苑师曰马援微时人不知名乃自表其能千金散而复积世有无用之儒者哉不数年起家数千金而人莫窥其所自也西河子文章典雅楷书深入颜室持已荘接人恭信而无伪黙而寡辞若拘迂之士而其通敏阔畧又如此可谓达矣孔子曰赐也达于从政乎何有汉司马迁氏作史记述货殖详子贡事而深崇之是非喻于利也存鲁之业在是矣使西河子得郡邑而治之亷鲁之业岂多让哉顾止于是而已矣岂不深可惜哉其子邃勒之石邃虽不事典籍居丧如礼哀痛若弗能尽者西河子可谓不死云  

　　赠中大夫光禄寺卿马公墓表 

　　公讳贵字尚宾以字行号靖川姓马氏三原丁村人也正统癸亥公没弘治甲子冡宰端毅王公表其墓嘉靖癸巳以孙溪田子贵推恩赠官皇帝若曰处士贵光禄卿理之祖父也笃孝友于家庭化良善于里党优游不仕人称靖节之风授受有徒世仰河汾之化其赠中大夫光禄寺卿理者溪田子也溪田子思所以昭皇恩光先徳也故再表其墓以文命予曾祖仕禄服田求志祖彦真膂力絶人能举牛马逾垣度险徙居王村元乱避兵淳化山中卒全其家洪武四年天下大定乃返王村村人尽死于兵庐室尽毁乃徙丁村云祖妣徐孺人太原同知眭严先生女也父仲良仁让谨饬口不言人过失与人交乆而敬之处乡里犯而不校尝有野鸽羣集所居庐若忘机者将卒出末命一编皆笃厚亲故邻里之说子孙至今珍存云妣傅孺人生公予读马氏家史而知溪田子所以大也夫湍不急则渊不深畜不极则发不辉光马氏自仕禄以来笃行可欲代为善人及公则日新充实益弘世徳使当时置之廊庙之间加之蒸民之上其施为建立岂不道光富有哉乃竟抑而莫伸隠没岩穴乃今溪田子兴焉急而渊畜而发孰谓非公所不尽哉请详论公世而表其墓公幼而灵俊徐孺人教之学乃日夜诵读太原遗书即能晓识大意家贫弗能时具纸笔常以荻画地学书及长友同邑杜知府棠张教谕显石处士彦华髙处士铭切磋讲辅考寻载籍上稽天文下测地理中极人事然未有指归也一日徐孺人语之曰吾闻之尔太原外府君道在中庸不必旁求也公悟遂专意中庸师处士敏深于中庸者也又相与研极中庸之理公南居丁村处士北居巷村间有石桥每相过讲有遗论送各期于桥则止一夕自巷村归论难不已不觉其曙也忽见行人过始别去乡人因曰分襟桥乆之于六籍两间无弗见中庸而日以自学举以教人者皆中庸也吉士解栖霞尝就问退而叹服赠公诗有公生质类颜渊之句一时学士大夫皆尊信之公于中庸盖手舞足蹈矣永乐中诏举隠遗有司以公应诏不就公能用周易六壬皇极诸书占事知来皆竒验事亲孝父病药不即功乃割股肉和羮以进疾遂愈时杜知府师处士皆亲丧庐墓人称三孝子云公生于洪武二十七年甲戌卒于正统八年癸亥年五十预知卒期语门人曰某日日入时大风吾归矣果如期卒葬于丁村之幞头田杜知府所相地也门弟子服心丧岁时拜扫其墓泾阳周铭者过墓必拜告所如还反面公所著有语録一巻周易杂占一巻中庸讲义一巻配张淑人古有恒言探数原者鬼忌泄天机者神嫉由汉以来京翼李郭之流皆能察兆知先洞照今古祯祥妖孽毛发莫逃然卒不能自有其身严君平邵尧夫盖能将之以徳则鬼神之道自我出矣如公者方且庆延嗣世绵绵无穷岂特身安而徳尊也哉御史大夫何栢斋谓当与君平尧夫同传信矣予又谓中庸之旨原诚明于天道致精一于人心其极至于位天地育万物公能升其堂而窥其大焉虽与程朱之徒同传亦可也益见溪田子之兴源流深长矣 

　　奉政大夫承天府同知许公墓表 

　　公弘治甲子举人歴任承天府同知卒于官父拙庵翁与我先君同登成化戊戌进士公又我省试同年盖世好也乃为之表其墓公讳世昌字顺徳号东崖姓许氏陜之澄城人拙庵翁讳英歴官至刑部郎中母杨太宜人公幼孤鲜兄弟伯叔既长励志勤学比登乡试尤日孳孳屡试南宫竟不第以太宜人老谒选吏部授太和知县迎母就养知县七年太和大治为诸邑最都院使院使奏书旌之章凡五上省平章行御史台诸司下檄奨之者三十二于是拙庵翁赠奉议大夫杨太宜人亦获封嘉靖乙酉转开封府判捕盗不朞年地方宁谧院使又旌之丁亥升顺庆府同知起程日汴父老遮道拜送抵顺庆适广安贼势猖獗杀官吏攻城甚急公领民兵直抵广安围乃解蜀榖不熟而广安饥尤甚死散者甚众公夙夜图赈救之策頼以活者千计民乏种及牛具公告于当道给种买牛而荒芜辟矣府素苦水城屡崩民且岁苦修役院使者召公图之乃开渠西山以泄水而患息院使大加称重命立石纪其功委署涪州小河一帯盗贼蜂起公奉檄剿平都院使设太平宴以劳之且上其功赏白金二十两公念太宜人年髙蜀道险逺不能迎养恳疏陈情终养及太宜人病公奉汤药夜不解衣及卒哀毁踰礼三年不越户限服既阕且皇皇然如新丧复除承天府公益励清操尽心职务车驾南巡公适署府事百责艰大夙夜奔劳至于昏毙复苏者几时又改修陵寝开筑城池建立观庙添设司卫皆取办于府两院使方列牍共荐而公因劳遘疾不起矣两院使诸司悯公亷贫卒于王事各给传骑送抵家公生于成化戊戌三月十五日卒于嘉靖庚子四月三十日享年六十三岁公姿容秀整沉毅敏达强学修行众方以大科显仕望之及入仕前后旌奨几四十章而竟止于是是固南宫失选铨曹论格也而其享年亦竟止下寿天亦不可恃与谓之何哉 

　　提督操江南京后军都督府都督佥事陈公墓表 

　　正徳甲戌余以按察佥事巡两浙公正位浙阃盖始识公别公二十年而公卒又十五年余叅赞南京机务公孙府学生应龙来问表盖公治命也公谨重周详内机智而外温醇与人交夷险通塞不易其初盖士大夫多好公而公亦声称籍甚官至枢府荣封三世云公讳璠字汝玉号思古浙江湖州府安吉之荆溪乡人髙祖讳兴洪武初实授百户没于阵曾祖讳翼盖白沟功升都督同知祖讳文袭金吾右卫指挥同知改温州卫正统间盖平邓冦功升浙江都司都指挥佥事父讳纲袭指挥同知貌伟才达人谓可继白沟之爵乃年强仕即殒殁成化丁未公嗣职年甫十七也掌卫事盖十八年而温卫称振举弘治甲子以都指挥体统行事总浙江粮运乙丑武皇继统推恩授署都指挥佥事丁卯总理屯局庚午扬州等处备倭冦卫有缺官俸钞及岁入余利向莅事者盖多入私家公尽籍为公费又查革冒滥军粮岁计盖四千八百余石壬申流贼猖獗公为统帅时武弁多滥及无告者为功次有逻卒误获防守卒六人喜报公立辩释之癸酉推浙江都司军政掌印丁丑实授都指挥佥事盖録孝丰汤毛九功己卯充叅将协同漕运寻有宸濠之变奉勅符旗牌闗防不妨运事镇苏松常镇四府地方公既受命查革冗滥岁省军储盖万五百余石复查局不事事者当之罪初公领部檄调集兵马聴候迎驾及是宸濠就擒上受贺班师大燕公与焉有文币白金牌花之赐太仓镇海嘉兴三卫军余四百名贴守金山卫蔡庙港崇明所军人五百名防守潭子港皆支行粮然潭子港已坍入江军犹影射支粮蔡庙港附近卫城公皆议革罢每岁省粮盖三千五百四十石嘉靖壬午推南京大教场坐营丁亥改团营果敢营坐营寻奉勅充叅将通州驻札验给官银兼修河道省车脚余银盖二十四万有竒解户部发太仓收贮升俸一级兼赐文币辛卯升授署都督佥事南京后府佥书壬辰奉勅不妨府事提督操江兼理巡捕公以江防重务旧无符验闗防不便行事疏请允给推恩实授都督佥事追赠祖父如其官甲午春三月公卒赐葬于永嘉宋万山之原祭一坛云 

　　叔祖考武清县知县墓表 

　　越惟成化之末中幸持权汪直梁昉威势倾宇内宠贵震朝廷公卿长跪稽首奉命唯谨颉颃振瑾虽永锐而下不论也畿邑武清军屯皇庒徧四境最称难治我叔祖美髯丰面身长玉立动止俨雅器度荘伟天官卿简畀而尹之时昉牧马斯地为害百端叔祖不为应付昉怒缚里正悬髙杆以示之曰知县岂不见此叔祖乃擒昉头目者亦杆而悬之曰释里正则释头目矣昉不得已释之昉至京言叔祖不称武清遂罢归自是杜门不出县尹以礼致之不能子堂叔继宗适应里正役尹故苦里正以为叔祖必可致乃曰彼县官自苦里正于我何预焉竟不见后尹愧悔言之分守车平章平章曰尹差矣致贤岂以威力哉率尹踵门请数次始一见示初我先君兄子也生而孤表伯李公贞姊子也少失母叔祖躬抚教之先君登进士贞亦中乡试先君讳绍宗官至按察司副使封中宪大夫赠通议大夫右副都御史云叔祖性介直执义蹈矩动以礼检见子侄亦具大衣庻几可谓幽独无愧影衾言不妄发色不假人见世之多文饰者则以为诈云近世评品人物类以肤敏为髙下歴观前古兴衰拨乱类非脂韦智巧之人所能堪叔祖侃侃谔谔终于放逸夫岂有所不足哉大学谓家齐而后国治我叔祖藏居田里成教于家我先君表伯孤哀无告者也皆至成立今我韩氏聨翩科甲衣冠济济皆我叔祖之余也使其授之以政作人之效岂不至于大行哉顾泯泯而没世莫得而述焉汉之张纲李膺岂不能翊赞皇猷泽润生民直方之不能行从古皆然也即其所至家人威如之吉矣惟晋五允升上合岂不难哉岂不难哉叔祖讳伦字秉彛天顺七年以蔡沉书乡试中式云 

　　裕庵处士曹县纪君墓表 

　　纪氏之先田不满三百畆及处士之身有田三千粟万石金千斤曹称大家惟纪氏处士曰吾茍富矣夫富务施不施则人怨富务与不与则力孤富务恭不恭则众嫉人怨众嫉力孤而且富祸之媒也家之索也将如富何经曰富而礼天佑之吾将祈天焉于是积义储以资婚丧建瓜室以待疾病设途爨以济行旅而懐之者多上交官府贵人下结州闾豪杰而翼之者众内修宗族外礼乡宾而爱之者溥懐多则誉发矣翼众则势顺矣爱溥则行达矣处士曰吾徃利矣是岁也麦两穗瓜两叶牛两犊马两驹而财货倍入焉于是处士曰吾修之人而得之天矣行弗可怠也福弗可恃也乃修堰张河葺青华开元二寺焚负劵赈穷乏捐数百缗焉壬申之变流贼刘七入于曹围处士不忍害惟求名马处士弗与或曰贼势淫矣郡县且不能支也君族危在旦夕奈何惜马哉处士曰贼干纪而命旺夫助贼杀人非仁也资马为乱非法也旺则焉敢贼怒焚其居君子曰吾以处士惠人也乃知义矣处士讳旺字恭明别号裕庵山东曹县人也生于永乐十七年正月二十八日卒于正徳八年七月十二日享年七十四岁朝邑县丞子年书之石以表公墓 

　　文林郎四川道监察御史严君墓表 

　　嘉靖己酉十一月十九日君卒于京邸既归葬越明年十二月君弟殿试天佑请表其墓先是君抵予书曰疾势留连启候縁踈予以为无药恙耳讣闻悲叹累日夫造化之不齐将安问也以君所负应止于是耶呜呼伤哉君讳天祥字叔善号双洲姓严氏吾闗内冯翊之朝邑望仙观人也严氏之先唐严思善之后世居长眷之西原思善初讳譔后以字行或曰唐有梓人节度使严譔赃私狼籍得罪诛而节度从祖震又封冯翊郡王史氏重思善厚徳避譔嫌称以字思善有大节善推占武后时来周峻法思善独尚寛平全活者甚众来周疾之谪交趾后稍迁至著作佐郎兼太史令官至礼部侍郎子向为凤翔尹今西原有思善墓祠云向曾孙讳威迁望仙观父讳尧黼母李孺人君生而灵异颕悟过人八岁能熟诵大学论语即通大义邑侯部君循良吏也素重人才见君大加竒赏厚遗之十二入县学受学于叔父尧黻君讲习经书至忘寝食而尧黻君又俊乂士也君尽得其学尧黻君又以渭北赵永州之贤命君从之游是夜永州有竒夣焉岁试两魁诸生佥宪开州刘君珂有精鉴得君巻曰严生国士也于是逺近无不推先严生者本佥宪赏识之力也庚子中陜西乡试第六刻经义为多士程甲辰登秦鸣雷榜进士观政刑部授绛县知县期年而绛治人知向化野无盗贼案无停积狱几空虚有凶犯殴伤人股致死者累检伤股人骨无他君取二股骨察其形色长短新旧不同大讯之凶犯具服盖吏仵受凶犯贿潜以他人枯骨易之寡母告子不孝君亷得母与僧奸状怜而释之亦不治母曰子母之际难言也抚按有疑狱辄以付君惟明克允君之治绛也不以刑罚为威而以亷故不苛而豪猾畏不以赈费为惠而以靖故不扰而民众懐不以戒令为期而以信故不劳而庻绩熈而君又敏达勤慎故并其有土厥邻环三晋而郡县者七十余绛县治行第一抚按共闻于朝戊申征拜四川道试监察御史明年实授未几疾作弥留卒遡君生于正徳甲戌某月某日至卒得年三十有六君性孝友五六岁时每遇美果食必先奉母既长朝夕惟以承欢父母为念母病泣跪进食呼天而祷父落一齿持之泣累日尝因事谏父父怒以履踏其面笑而受之父乃感悟天佑多病饮食汤药必亲尝之学每有所得必以语天佑居乡谦谨重法礼乡人爱之及为御史遗书家人曰凡居乡必顺天理合人情毋挟势凌物利已损人常以天字安在眉头行无不利矣初绛平阳富邑君三年间俸薪外分毫无取去绛时僚属士民争以进馈皆不受曰取予士人之大节岂以在绛去绛而迁其守乎昔两汉取士以孝亷为首成周效邦君养恬为先夷视君履居身之珍治绛之美两无所歉云 

　　清轩处士富平纪公墓表 

　　公讳鹤字霄鹤号清轩言鹤唳清也世为西安富平盖村里人没已乆矣曾孙道将于嘉靖十八年十一月初三日举二代之丧而葬焉道予门墙士也请表其墓昔三代盛时徳艺兼用下及两汉犹存一二亷叔度以家仆存主孤遂举民牧治行称平民安颂作传列青史名垂千古艺何有焉近代专较文艺是故笃行之士泯没遁世矣闻公事亲孝养生送死罔不以礼哭母终而丧明勤父疾而伤生其处兄弟之间尤为恭友析产自取其薄饶沃归于兄弟抚育族孤有室成业至于捐粟以济岁凶煑粥以活饿殍则又行义施于乡党者也若公者得不谓之笃行之士哉俾寄之百里之命即无赫奕之声其视世之取髙科司郡邑贪黩肆贼机械巧中诱恶倾善欺上毒下荡然无复亷耻者逺矣然竟泯没遁世焉公生于正统元年三月初三日卒于成化二十年八月初四日得年四十有九配赵孺人子男一女一孙男四曾孙男八女八玄孙男七女四公惠人也身侪于齐民寿甫过五十人谓天道亦无知矣今观公状子子孙孙绳绳众多间有闻人孰谓天道果无知哉 

　　堂弟县学生韩汝聪墓表 

　　华木千叶者多不实灵驹千里者多难牧天地有憾造化靡齐人亦莫得而诘也痛哉吾汝聪弟多才而位弗偶资秀而嗣弗续且不以中寿已矣呜呼痛哉汝聪讳邦达字汝聪陜之西安朝邑之南阳人也我韩氏本庆阳府安化县人宋元以来世以武贵至元中叶以金牌万户镇蒲闗闗今隶朝邑又数世卜垄于邑南马坊头规模宏硕松栢十数种种皆百株垄外供祭田百畆吴彦常者世佃其田取租每岁清明办牲品余租供族之生员后稍稍为田邻侵而吴亦阴卖之正徳中乃计见田三十七畆与彦常侄雄为符书供租如故事初洪武初髯祖者始罢武阶为齐民亡入洛南县家史失其名但相传髯祖云后念朝邑垄在焉携长子平辅祖归朝邑留余子于洛南今其族亦甚繁盛云又四世至祖显奉政大夫刑部郎中赠通议大夫都察院右副都御史配张淑人初封太安人继封太宜人赠淑人旌表节妇生伯父珏义官伯母白孺人生汝聪少颕敏美姿容先中宪府君爱之取为子以蔡沉书补县学廪膳生后伯父以余兄弟四人俱登名仕版伯父八子独汝聪乃复取回子之初汝聪赴同州岁试伯父偶得暴疾急召汝聪归已易箦不能言汝聪号哭计无所出跪吮伯父喉中痰出乃张目一视曰汝归矣遂卒汝聪谦让能忍纳交时豪门多长者车辙然严毅有智畧人多畏而不敢犯里中有争皆赴愬多不之官一判则人不敢再辞再辞则倾财助直者必令胜白孺人之丧逺近贤杰无弗吊送者宗人以为吾韩氏驾海之梁云生于弘治庚戌七月十七日卒于嘉靖甲辰八月初七日享年五十四岁先以嘉靖二十三年十一月二十五日葬于新阡县南西原之上因畧摭其世系行实梗槩表其墓云 

　　故蒲城雷公墓表 

　　公既卒子介一行人既自为志纳诸幽圹矣嘉靖壬寅介一卒孙县学生洵溥予门墙友也将葬介一请文以表公墓公讳太初字本仁姓雷氏世为陜之西安蒲城人今圣天子龙飞改元诞恩公以寿官公幼淳谨以孝恭闻读书仅能纪家务性狷介寡合故异趋者颇不悦而同道者则爱重之慎取与畏法义见非分之物必惧焉若凂成化初西边用兵官府给金购籴寛限以召商人争趋之公独不领金众曰值髙限逺竒货可居也奈何弗取公不答逾年征籴以年之稔也倍其数且输之边死从者殆百家后部粮甘肃众以官值易市冀规厚利公独赍本色同行者笑其拙抵肃而兵殷用急部使者比杖日且二三四边一时不能贸易有司督并妻子捶楚无完肤至破家以偿一日昧爽偕同里数人适野途中偶坐者见来疑其捕已也不暇取所携走见遗金一袋众竞分之公独不取且曰异哉亡金客见诸君分金而弗顾恐有他故且非分之物得之不祥越月监司获盗诸分金者皆为盗指诬而被刦家又皆识其为家金也竟无以自白毙于狱正徳中县侯刘东冈大谟以御史谪循良尹也以公负乡望辟为乡饮宾不就刘亲身至其第卒亦不赴刘甚髙之平生凡与乡人论谈每以力田教子守分为先家政外则课子读书泊然静处而已公生于正统六年辛酉闰十一月二十六日卒于嘉靖十三年甲午六月初四日享年九十有四子雨所谓介一也正徳甲戌举进士为行人司副以县令致仕朱子曰求利未得而害已随之惟仁义则未尝不利也公不领籴金不贸官金不分遗金人皆嗤其愚也卒之众皆亡身破家而公独安乐焉信利义之相去逺矣因详书以表公墓为世之贪利而不思害者之鉴云 

　　赠文林郎河津县知县逸恬樊公墓表 

　　公殁且二十有六年矣子得仁以监察御史擢四川行省叅知政事将表其墓以文问予予观樊氏世徳知樊氏之必兴也予迨交公公精神秀爽资性聪敏心意豁如也田园庐室茍合茍完不戚戚以求美不妬胜不曲狥茍志同情适畅饮终日若遗弃生事者得仁则刚毅而通达浚明而仁厚乆要不忘有古人风尹河津按直隶民懐士颂声望卓然故观公则知今日有得仁观得仁则知樊氏之大将不止今日矣公讳勋字功甫号逸恬冯翊朝邑之北石村人也以得仁为河津时赠文林郎河津县知县父清斋公为荣县典史时川蜀盗起清斋公部饷松茂病甚公代领卒事为诸郡邑先荣尹下堂迎劳上官以诗对旌之会清斋公入觐至汤阴寒病不汗公解衣温抱如是三日犹不汗且不食夜夣老翁曰是病得艾愈乃迎艾医分痛炙病果愈其事母严王杨继母望仙杨皆以孝闻公虽不卒学然晓识大义初成化乙巳岁大饥清斋公欲公以例入监公辞曰一子侍养典章也以才自贵显者尚乞归况以粟易官为邪且迎伯父义及诸从兄弟就食于荣又樊朗者伯父遗腹子也清斋公抚至成立畀之婚室田业公亦体父志友爱之冬月乡人有寒者公解衣衣之其人请计值后偿公曰勋卖衣者邪配杨孺人亦以得仁官封云 

　　四川泸州吏目屈君墓表 

　　君讳泰字道隆姓屈氏本楚公族也汉髙帝徙齐楚豪杰于闗中遂为华阴人世居义合里祖讳韶县学生入太学祭酒司马公询合六馆试之每魁多士谒选吏部授山西隰州同知有仁政祖妣李孺人考讳弘仁以君兄都御史西溪先生官刑部时封员外郎天性淳雅言行不茍曰朱子我师也吾大者弗能乃弗能遵小学耶楷书遒劲类欧阳询仗义轻财爱人谦已乡人式焉妣李宜人亦以西溪先生赠君生八月而李宜人卒育于李孺人同知公既守亷不茍取比谢事归又适成化乙巳之荒西溪先生已为学生君力田供养父兄弗暇业儒稍裕则长矣就吏一考叹曰吾家世以儒而吾以胥史何为者哉不赴调县尹谒同知公劝之进后授河南永城县典史署县事时西溪先生督抚淮扬县里正惧君依势为威多敛银麦馈之君皆叱却正旦各里循故事具白金为节仪弗容进一人伪言叅禀入于堂掷金于地疾驰去君追还付之流贼猖獗抚司发银千两为军需君与畅进吏者方易其半贼至城陷尽焚之吏谋曰既焚无稽余银五百若通纂入完案谁则知之君厉色曰国家多艰又因以为利即子孙乞于市亦不为此县有国戚二张素横逺近趋媚君独弗礼家众大不平欲辱之一人曰渠西人素刚安肯甘受则损威多事矣幸庵彭公总制河南知君檄供事军门屡获功赏总制凯还论功奏升四川泸州吏目钦赏白金縀疋羊酒泸蜀大郡也宪司治焉民俗好讼宪司有难决事辄下君后巡抚大臣行泸税多欠下君典征事民素畏君皆完大桀某收侵数千石君亷实某惧懐二百金求免君不聴竟置于理时营建宫室采大木千余章巡抚及采木司空选能干官解木君与焉水手解户千余人徃返日费总万余咸君主支无纎毫不明泸之分界居民倚两郡影射尤习刁悍官亦弗能禁君尝莅槐牙镇镇分界处也有嚣民立公侧言词悖慢问之曰富顺民也究之实泸民百余人持械器噪至君呈兵司治以法自是无梗民矣庚辰春思封公年髙致仕归家居十余年安分自律非公事不入城郭君居官十年余里居十年余业业谨笃如一日可谓难得也已公生于成化三年十一月初四日卒于嘉靖十二年五月二十九日享年六十有七泸士吴子莫曰屈南衙不好士人独与子莫善因饮从容叩之南衙曰泰行素为士人轻动曰胥史也泰仰之若天日及泰游歴四方见官于郡县者贪残巧中教奸诋善发财黩货动以万计民有一怨言立亡身破家剥民之脂膏以媚权贵贤人君子无如我何者百计凌之以张已威类皆士人也泰又心疑之子莫不觉击几长叹曰若此者视南衙取与不茍强御不畏也奚啻溷厕哉君子县学生征请以表其墓 

　　湖广高窍巡检司巡检赠文林郎山西襄陵县知县尚公墓表 

　　正徳丙子六月十八日公卒坵浅土越三十余年嘉靖辛亥二月二十六日公子主事君薫等公于县东髙原祖茔之左朝邑韩苑洛表其墓曰北条之水有长河西合于昆仑东分为九河九曲圜乎华夷北之水惟河为大也南条之水有长江上连乎洞庭下会于彭蠡一水限乎南北南之水惟江为大也人见河之大则仰思星宿之海人见江之大则仰思岷阳之泉纳汉沔受兰宾万流奔趋遡流而源汪洋淜湃可知矣使河非星海则行潦耳将朝盈而夕涸使江非岷泉则雨集耳将秋泽而春干安能其大若是乎传以显扬为孝之大者非以其子之贤可以盖前人之过愆非以其子之贵可以荣前人之封号潜徳幽行前人冥冥之仁因是而可征也古之人三公奕世杨氏放雀之仁着矣九卿显名于氏治狱之仁着矣公虽殁矣公之嗣子若兰若薫若芳聨翩仕籍而薫以进士为部属芳以乡举为县令二君才名济济异日崇阶大拜未可量也非公阴徳之隆何以致是夫阴者人不得而知也若显徳着闻或以名彰或以位贵或以禄富身积其徳身受其报非阴也必蓄徳盈缶泯然无闻于终世然后不尽之福衍及后人而前之善始着焉公位不过下士禄不过代耕名不过见知于闾里使非二君亦旷野萧然一荒塜耳故观公者当观于昆仑九河洞庭彭蠡以遡于星宿之海岷阳之泉可也若公居官而守官箴居乡而笃乡谊居家而肃家政如状之所列人之所知者特沱潜既道灉汳支流耳不足以尽公也易曰积善之家必有余庆盖以子孙之庆归前人之善焉公讳达字伯通姓尚氏闗内西安之武功人以掾士授山东青州府永阜仓大使改授义河马房草厂大使改授湖广髙窍镇巡检司巡检以薫襄陵县知县三年考绩赠公如其官生于正统乙丑六月初五日卒于正徳丙子七月十八日享年七十二岁云 

　　大中大夫陜西布政司右叅政北涧王公墓表 

　　公道富而施不既职举而位不究行修而人不知中遭毁阻放逸没世寒泉弗汲君子心恻焉于是尚书韩苑洛表其墓曰夫登山者不必至其巅但峯峦翠抱有花有竹有松有栢可息可亭即胜地也涉泉者不必至其源但潴汇清深有荷有菱有虾有鱼可舟可钓即佳境也登仕版者位无崇卑克宅为贤职无小大就列为称公始稽钞闗继监兊运会计称当习蛊尽剔督理边饷出纳惟允刍粮充足三军感恱当其时节镇大臣至与之商确边机谋议抚政而元戎叅佐莫不称叹敬服其浚明亮采溢于常职之外又如此此其主事员外郎中举职于部属者也自郎中进叅议分守闗西开司平凉平凉多宗室且骄横凌轹官府侵虐小民公均禄粮以治其本根刑拨置以翦其羽翼姻眷比附者连坐以法由是豪强敛迹官民不扰胡店有剧冦大肆刼掠公擒其渠魁释其胁从地方以宁抚臣上其事天子嘉其功金币羊酒均锡焉由叅议进副使振扬风纪一道澄清乃承祖母之重继接祖父之丧哭奠殡■〈穴上之下〉必诚必信虞祔祥禫一遵古礼起复河南寻进叅政整理驿传闗内称平而公罢归矣此其歴藩臬而举职于外台者也使其进节镇陟卿相则其赞襄陈力岂不如今日哉彼负重而栋挠实美而鼎折一■〈糹索〉之外失足则陨百泓之中逼视则陷又恶用登莲华之峯问昆仑之西哉夫钞闗监兊皆货利之所藩叅臬副皆显要之官至于大同边郎羡余每巨万而开中招买之利动辄不赀公始终氷玉自持无毫发诬染又常以士亷女洁一亏终玷训其诸弟侄则其自处可知矣而当道以簠簋不饰论罢公官夫瓠巴鼓瑟至感流鱼奏之王门谁为之聴故卞氏之璧徒抱泣于中野而已士之见知古今为难人不知公岂足异哉虽然方田王公之状南涧杨公之志歴歴可述渔石唐公谓之中流砥柱异时观风者采之布之天下传之后世孰谓人果不知公哉昔贞晦先生没世而名不称唐儒申之曰天至髙而卑聴鬼神至幽而明聴天知之鬼神知之何谓名不称哉尝闻之水深而波易动木髙而风易揺方田谓公方正自持不习谄媚是故有以招之矣然合抱之良蛟龙之生胡损焉公姓王氏讳纳言字允忠号北涧山东淄川人正徳丁丑进士孤时思时钖登之石 

　　文林郎长寿县知县赠承徳郎工部虞衡清吏司主事赵先生墓表 

　　先生卒且三十余年矣嘉靖壬子子永州太守渭北公粤若稽古撰述懿行请吾友四川行省少平章渭野樊子为之状叅赞尚书苑洛韩子童时习知先生素履状又实録也于是表其墓曰士君子胸懐脱落而无所闭藏资性淳懿而耻为机械制行坦夷而不为隠怪此居身昌后之道希贤进徳之基也今观樊平章所述亹亹千余言凡先生生而家士而庠出而官处而乡平考无遗大率若此所谓脱落淳懿坦夷者皆先生之所长闭藏机械隠怪皆先生之所耻也世固有雄才宏畧谈笑以挥天下之事而胷藏险陂又其有髙视阔步问学自修托迹于孔孟而内实荏污人见其饰功扬名登荣陟显或者峻视于先生而不知皆先生之罪人也先生以是而孝于亲以是而友于兄弟以是而尊贤取友以是而敦本崇质立教于延津以是而省刑薄敛敷治于长寿以是而周贫济急敦睦于乡闾是故父母安之兄弟友之朋友与之学日光大教日弘敷民日感懐乡闾敬而慕之矣以先生之实则虽有服大僚可也乃位不过郎官名不过乡士人谓善无征也而渭北公通达明敏强学饬躬服先生之教益弘其业登名乡试赐第黄甲官部属终郡守宦迹所至卓有令闻而先生以渭北公官工部时赠承徳郎虞衡清吏司主事然后士君子之报始伸而先生之心慰矣先生讳龙字虞臣己酉乡试中式授河南延津县教谕升四川长寿县知县配仇安人渭北公讳儒字席珍号渭北云 

　　苑洛集巻七 



　　●钦定四库全书 

　　苑洛集巻八 

　　（明）韩邦竒 撰 

　　叶母还金传 

　　利者人所同欲金又利之重者也世衰道微士多懐利岂惟后世昔荣夷公好利则成周时已然矣岂惟成周三苗冺冺棼棼富者以货夺法虽唐虞时固已然矣岂惟唐虞黄帝时蚩尤始倡争端以残其众而利源以兴载观斯世固有髙才雄辩谈笑而挥天下之事亦或博洽修文胷富五车之书手操班杨之笔至于棼冺之利顾恋恋焉弗能引而决之以贾祸媒败者众矣故见利思义古今所难也叶母以闺房之人能返自来无后虞之金斯不足表而扬之以风污俗乎作叶母还金传叶母新安人今中书君彬母也随夫封公侨杭时中书君甫六岁获遗罐函金二两归诸母母惊曰无力而有获不祥环里闾求亡金子终莫得母曰函金于罐末贾也盖罄其产而亡将无生矣夫已利而杀人大不祥将安用是乃命僮俟诸闾布贩者亡金子涕泣言遗状审果亡金者遂付之亡金子以疋布谢母又固却之亡金子感泣去明日率妻孥稽首庭下且曰我小子徐诚也惟母子子孙孙永享禄后过门必拜母乆不便途则专谒且以母徳告诸人人而当世长者闻母还金徳歌咏之撰述之集成巻册云赞曰昔宻康公得三女宻母曰女三为粲粲美物也何徳以堪之必致之王而康公不聴王灭宻宻母叶母其见同而康公中书君异也今中书君直内庐日与宰辅供机事而他日晋升无量矣班彪有言婴母知废陵母知兴然则宻母知祸而叶母获福邪 

　　王太安人传 

　　嘉靖丙戌正月初七日太安人卒其子吾友苍谷王子以传问竒顾竒也辱王子知爰以其所闻者序次之初正徳壬申王子以山西左叅弃官归养不习王子者或非刺之戊寅荐叅四川不起壬午改元奉诏起用乙酉荐叅陜西起才五月而太安人卒王子匍匐出闗哭之恸人以王子过礼矣夫王子之志可伤也王子学期壮行而十五年漠然伏里舍下夫岂忘情于斯世哉凡为太安人也王子淬砺名节如完赵璧顾甘心谤议浩然长徃夫岂以过行自履哉凡为太安人也当王子之荐也方固辞太安人命之出王子曰母老矣太安人曰正吾老汝宜出矧今吾尚徤复几年即汝真弗能出矣吾将再世见汝大行哉王子幡然起单车入陜进退之志尚未定也乃遽及此王子之志可伤也其恸宜已太安人姓聂氏郏人平山先生之配也平山先生姓王氏名璇字天器以贡士授汉中府南郑县训导升宜川教谕以王子贵赠承徳郎兵部职方主事太安人亦以获封焉父聂翁倜傥慷慨义孚于乡闾人咸尊之称曰聂翁母王孺人敦厚醇悫太安人生而异常女静慧婉娩幼能服勤针丝终日聂翁爱之每媒氏至聂翁辄曰女须名儒也时平山先生秀出士林聂翁择而归之初王氏为郏大族至平山先生中衰矣太安人适遭其阨年始十七乃躬操井臼事翁姑曲逢其意翁病乆护床妯娌事之或稍怠太安人为益慎且晓譬诸怠者姑每病太安人昼夜扶掖至手涤溺器君子曰太安人孝姑性严家政必均妯娌或欲独劳太安人者姑觉问太安人且曲揜蔽之伯兄父子习讼善诬众共訾之太安人曰是诚未能感之他日复及太安人人或白之太安人曰诚不足也诚茍至奚宜至哉君子曰太安人让平山先生既廪食太安人复内政甚理王氏中兴焉成化甲辰岁大凶人相食太安人佐平山先生施糓赈饥全活饿人王富辈甚众诸饿人死且言太安人不置平山先生在南郑时汉中守长者也为女择婿因延太安人试问之太安人曰吾儿已指腹获耦矣子妇董氏死南郑平山先生任满家众欲瘗其地太安人必载之归君子曰太安人义平山先生性介急酒而益厉太安人曲为承顺终其身敬如宾每平山先生从外来闻其履声即肃然戒容平山先生既卒家政悉聴王子王子方以安贫乐道为髙人或有所馈辞受悉聴王子曰勿夺吾儿志君子曰太安人顺初诸妇或中馈未修平山先生怒命挞之太安人持杖入厨惟击藁席若挞声子妇虽多女视之有过未尝面数抚爱王子兄弟备至及诸孙亦未尝不以义方训之君子曰太安人慈平山先生始一贫甚髙氏女奔归告饥适絶粮平山先生无何为汲水绠复短续以腰帯女既饮曰水止止渇尔太安人抱之泣既贵显每每称说故贫时事弗讳寒素之士多述太安人毖其妻妻得接闻太安人者皆驩然归也正徳末谏巡游者多杖死太安人闻之泣曰吾儿薄粥复自兹始矣君子曰太安人识太安人生于正统十二年八月十三日至卒享年八十岁子男六尚忠娶董氏继赵氏尚文娶寳丰牛氏尚志娶刘氏尚綗娶周安人即竒称吾友苍谷王子也尚明县学生平山先生病明尝刲股太安人疾不赴试提学萧公鸣凤移文旌之娶汪氏尚简冠带生员娶郭氏继文氏女三长适孝子髙光霁先太安人十日而卒次适太学生刘山青次适里人于思澜孙男十二女十七渐娶徐氏津儒士娶郭氏渡聘赵氏长适周氏次适生员岳缙次适刘型次幼未字尚忠出汤娶马氏??生员娶宋氏阑聘赵氏长适周迪次适咎思鸣次字郭上尚文出渐娶梁氏洞娶刘氏潺娶仝氏长字郝师尧次字髙抗尚志出同壬午举人娶祥符李氏和生员周安人卒与爻庐墓三年爻殇又独居三年府幼俱未聘长适太学生信阳何夫次字叶县儒士牛沈裕尚綗出长适髙东次字刘桐次字生员张思次字宋光亨余幼未字尚明出曾孙男五女五赞曰女徳之贞尚矣即其房闼闺壸之懿质诸史册君子固以为难也固未闻布积糓活饿殍反忠致诚安贫知常俨乎丈夫大贤之极致者斯亦不足以式内乎太安人者盖鲜矣 

　　郭宜人贞节传 

　　慨夫淳风既漓季世日偷苦节殊劳视为身外蒙垢偷逸厚诬性命虽章缝之士且志图乎肤敏矧簮珥之人能操存于恒一斯亦不足尚乎作郭宜人贞节传宜人姓谈氏户部江西司郎中郭君汝能母也年十七归赠君赠君有二子孟某仲为郎中赠君殁宜人未及三十而孟某继殁郎中甫九岁当岁大凶乡人宦而富者见宜人家贫又无依倚数冻饿几死谓其志可夺媒问之宜人痛哭曰冻饿死小事耳吾不死殉者以遗孤在也吾岂畏死者即死可见吾良人于地下媒何以至此哉即啮指流血淋漓呼赠君之灵酹而誓之以示不二媒氏叹惧而退乃力作田绩抚郎中当就外傅时命之学用或不及鬻田为资或解衣为郎中购书而郎中学遂成登名正徳丙子乡举録矣后郎中歴州郡至今官济职有闻者本激节妇之苦心抚教也嘉靖戊戌有司以宜人贞节事闻诏表其门士大夫髙宜人之节争为诗及文颂扬之乙巳太庙工成礼备天子推恩臣下赠君得赠奉政大夫户部江西司郎中宜人亦获赠云赞曰吾友王端溪曰易所谓贞夫一者其斯人欤夫古之制莫先范女师女师立而男女正万化出矣谈氏之行可谓锡类也 

　　李烈女传 

　　他女之烈者耻污之辱已也死烈女已能洁矣而耻人之污死焉鸣呼烈矣作李烈女传烈女姓李氏陜西西安府同州朝邑县严伯村人锦衣卫冠帯总旗徳澄之女也嫡母刘氏早卒继母王氏生母京张氏烈女甫六岁而父卒李氏名族门第甚髙王氏恐其污也改事他姓烈女独与京张氏处张氏者京师人故称京张氏夫亡年少烈女不胜其污也然痛父之无后哀母之无依大哭三日服毒死年十四赞曰将不详书其事烈女之心无考也将详书耶甚非烈女之志也推烈女之心宁无书焉庻烈女之心慰矣古今烈女多矣事之难处情之难决如烈女则古今所无也呜呼伤哉吾之为此一字万涕矣 

　　资善大夫都察院右都御史赠工部尚书陈公传 

　　公姓陈讳凤梧字文鸣号静斋陈氏之先金陵人后占著名数家于泰和家史始祥可祥可生道源道源生良佐良佐生季荣季荣生彬通地理学公曾祖也祖震赠通议大夫都察院右副都御史配黄氏赠淑人父泰号东庵封承徳郎刑部主事赠通议大夫都察院右副都御史母姚氏封安人赠淑人公幼而灵异生五岁东庵公即命就社师所即能勤勉同社生祀先圣即取古圣贤列名号祀之东庵公为模夫子石刻像畀之里善绘者王■〈阝庸〉嘉公志画夫子及配哲像遗公公谨事于家南楼朝夕焚香拜春秋上下请于东庵公致牲品奠祭人有夣朝衣朝冠上下楼者皆谓公精诚感格神像来弘治己酉年十四提学敖公山考附学敖名士慎许可独称器公乙卯二十一乡试中式九月东宫千秋节县尹率僚属称贺四相缺一公即代缺相登降卒礼若学生人知其伟度云丙辰登朱希周榜进士选入翰林读中秘书戊午授刑部广西司主事清宁宫灾公应诏言时政曰保全外戚谓皇亲张鹤龄宠赉过厚也曰追奨忠直谓太监何文鼎直谏死郎中丁哲执法诬故勘吏徐珪论救哲编之民也鹤龄贵震天下文鼎孝皇恶怒甚而哲又权幸所切齿者曰痛抑奔竞曰斥絶异端曰慎重民力疏上孝皇感悟文鼎与祭葬哲起用珪免考与本等除县丞云辛酉主事三年进阶承徳郎东庵公封如公官韦淑人及配萧淑人皆封安人大司冦闵公简公入本科典章奏壬戌升浙江司员外郎二月上副榜举人疏曰寛副榜之额曰弛限年之禁七月上严祀典以尊先师疏癸亥奉命江南审録重囚多所平反初巡按御史误决要囚部拟公便勘孝皇遣中官问内阁辅臣曰员外能勘御史事辅臣曰虽员外有风力者公以囚当死特失候命耳今既迁官宜从纪録法上允之公尝曰仕优则学必先审刑狱精律例方可及考古一时主事王守仁潘某郑某皆名士也讲学论文或至分夜当时或称西翰林云九月升湖广按察司提学佥事公仰体勅谕一以崇正学迪正道为己任推衍圣制为十八条自为三十一条刻行郡县为诸生规品士维公同年御史弟某公表弟某列下第县学官为请白公曰顾公论在学校而提学学校首安可私凡以督士者何邪阅巻务详尽一字一句必加评品曰一巻一人之功名也吾一人可受不明即士子屈负恨矣见星出见星归五日召诸生亲为讲解曰吾盖作师勤先也日四生更迭在门诸生来叅者两生引至当唱曰某处生某人某事见曰非特尊崇师道亦示无私谒也升山西副使督学政亦如湖广时抚按不得预试事制也巡按多侵越公曰是遵御史不遵朝廷如职守何初湖广当试期公预白之巡按巡按达大体者李君天赋从之后至山西则巡按已檄下二司矣公自度不可以言语诤乃具疏兼程上闻上报曰如制巡按乃不试初湖广时汤巡抚送黜退生且欲复廪翁巡按送民生十数入学公皆黜革之守武当者韦太监故司礼监也又正徳时故事二司皆坐旁席公谒韦府门中扃公报曰开中门则入否则投刺回及入公据正席而揖韦前席辛未擢湖广右叅政时流贼刦掠南赣提督发兵剿捕抚臣以公守郴桂盖以接壤南赣也公檄守备提兵营于交界以俟夹攻复览秀于湘江洞庭登眺于太岳石鼓所至查理钱糓询问民隠暇则召诸生论文督武士较艺时郡守颂曰词华宋玉号令条侯也壬申闻韦安人讣哭几絶水浆三日不入口抵家哭又几絶葬虞卒哭敛祔祥禫一遵古礼初邑城新筑有丧者率入城公曰制丧不入城吾导灵輀入非易箦意也岂葬之以礼乎服阕擢山西按察使丙子廷议起都御史王公云凤整理塩法王公荐名贤七人代而公预焉王公笃道荘肃少与可俯视一世者也乃推让公五月闻东庵公讣哀痛丧仪一如韦安人之殁戊寅服阕己卯补河南按察使辛巳谷阉大用迎今上入继大统谷正徳中八党之枭素擅权骄贵视公卿如仆吏副使王公綖出谒人曰谷素尊大当长跪王守道士也曰君子宁身被窘辱不狥人以非礼之恭大用果怒辱之河南二司闻之大惧议接见礼公曰三司方面无跪人礼在礼当留茶话众皆黙黙公曰王公见辱势孤耳今吾三司俱在彼虽恃势亦不能加至则长揖再拜大用果荅拜茶话如礼皇上初登寳位上疏言时务一曰正大本二曰崇圣学三曰勤圣政四曰简近习五曰慎朝祭六曰举人才七曰选边将八曰正风俗公性既明决而法律又精故无寃民省发明速无罪者令各自便归故胥史解人无以投其隙两省刑狱称允克云升山东左布政使案无停移门无候人一切银两付之右布政陈君奎凡收支秤扣一任之陈而公分毫不经手曰士之清犹女之节岂惟身不可失男羣亦不可入也升右副都御史巡抚山东时益都莱芜矿贼王堂等聚众流刦山东河南北直隶势甚猖獗公相机剿抚捷闻降勅奨励白金彩币均锡焉朝廷上章圣皇太后尊号覃恩公进阶通议大夫祖考妣考妣俱获赠甲申三年考绩荫孙圻入监读书初公以山东差役繁重民流田芜比之他省为甚凡事务从节省安静不扰其大者奏闻临清仓夫级管仓内官剥削需索且拘留数年不得脱应是役者往往倾家甚怨苦之公奏征银募役年终更替官马之养死补备驴马户至卖子鬻产不能偿公亦因事奏令每马征银二十两解太仆寺买补云改南京都察院摄院事八月上丁祭先师故事五品官前一日常服至文庙四拜礼回公檄各官祭服陪祀先赴监礼御史报名查考改南吏部侍郎迁右都御史总理粮储兼巡抚应天十一府地方时宁国府宣宁五县愚民相率扰乱凌辱官府据守城门内外不通盖髙淳县原养官马五百匹而淳民日困腴田多为宣城五县富民买去淳民屡奏贫困卖田状先抚臣议覆拨淳马二百匹派宣城诸县本均平法当时有司处之失当故致变报至人心惧惑然是时符验闗防书吏俱未至公从权谕抚令各解散保身家养马事别议处分五县民实时聴命乃会南太仆及应天巡按共议马匹仍淳民领养以淳之驿传银改派五县奏下如拟而淳及五县民心俱服荫孙圻殇公以疾乞休上报曰卿扬歴中外素有才望南畿重地宜用心抚巡以副委任不允辞初上元江宁二县差役繁重人民凋耗其稍富者往往投充内府神帛堂以图影射正徳十六年诏革之后守备中官复奏补贫下之民将迯窜公具疏奏免南京各衙门非奉公差輙檄望夫隶舆马朱墨纸笔柴炭小民怨苦公檄下应天府力禁之由是小民虽得息肩而显贵者颇不说苏松等处税粮甲天下逋欠者多大家公下令曰租五十石不纳者各户自解人畏自解争完报于是大家率怨主守民多侵欺转贩重坐至破家不革公檄府候三四起差官督解而侵欺之弊絶再疏乞休上温之勉留男曙补荫上疏祠武进兵部尚书陈洽于常州府毁淫祠祀土糓之神令春秋仲月里正率户民致祭会饮读法或为社仓储常平或为社学训蒙士复疏乞休上复勉留再疏未及下而不知公者惑于显贵人诸大家多口论罢公矣公怡然就道既抵家闭门扫轨不轻接谒进修著述无间时日辛丑三月中旬疽发于背至四月初一日酉时卒卒之辰尚洮颒衣冠如平时享年六十有七讣闻赐祭二坛官为营塟事赠工部尚书云公容貌伟秀仪度俨雅望之知其为有道人方刚执法人无私干虽权贵不少假借然谦抑恭慎不以爵位自大一念好贤之心不啻自口出为政以人才教化为先歴官所至兴学校褒节义礼贤俊奨恬退黜奔竞赈贫乏抑豪右凡有禆风化靡不举行立法虽严然以惠泽为主故山西河南湖广启行时士民号哭拥送道路填塞事亲孝处兄弟友爱然必以礼节奉先有祠岁时朔望朝夕皆如仪强学日新老而不倦所著有修辞録毛诗集解困知记集定古易静斋奏议学以圣贤为师范不屑屑于词艺之末整庵罗公钦顺曰公手不停披集解六经多至百巻旁搜约取率有定见而不为茍同近世异言满耳离真失正终莫自悟后生小子或分一席寓一榻于斯以日闻公之绪纶以弗迷其所向又非幸欤而胡公缵宗亦曰公之学古学云配萧淑人子男三长时次■〈目署〉补荫者也次睢女四孙男二长即圻次垣赞曰为国任怨者臣之忠忘一身利害者士之节当正徳时权宦肆虐流毒缙绅省阁台垣罔不降志屈身韦太监之正席谷大用之正礼不亦壮哉今时豪杰临死生祸福大节轻若鸿毛漠然无所动顾于监察谏垣则黙然退逊莫敢与之较是非品得失湖湘之黜民生晋阳之阻小试侃侃然无所顾忌非古之豪杰乎至于南畿之政孜孜为民而贵宦大家之怨不避焉虽终罹多口遗佚没齿臣忠士节斯无负矣昔公之每离任而行也士民輙号泣拥留填塞道路有由然哉曾子曰战战兢兢如临深渊如履薄氷公卒之辰尚洮颒衣冠危坐西庑则平日之矜持于动止威仪可知矣然则考公歴履有本者如是尔胡缵宗氏谓之古学也信夫 

　　嘉议大夫总督漕运兼巡抚淮扬等处地方都察院左副都御史西溪屈公传 

　　公讳直字道伸姓屈氏号西溪其先楚公族汉髙祖徙齐楚豪杰于闗中屈氏与焉遂为华阴人曾祖亨洪武初书币征礼甚急亨雅不欲仕附族人从戎者免祖讳韶字九成号诚斋经明行修歳荐入国学祭酒司马公询器重之仕山西隰州同知有惠政隰人至今称说不忘父讳弘仁字爱之号朴庵涉猎诸史小学善楷书秉义执礼至老不倦以公官刑部时封奉直大夫署郎中事员外郎母李宜人公甫十岁而李宜人卒继母刘宜人抚育之初公生之夕朴庵夣日出大如轮红光异常流入于懐惊觉而公生天性聪敏过人六七岁时朴庵口授以诗歌及大小学论语经文即记忆不忘稍长就师慨然有志圣贤之学手不释巻隆冬盛暑或诵读彻夜成化乙未充邑庠生庚子浮梁戴恭简公岁试至华阴恭简规法未成材临时不得为成材文时学官怒公贫故以公当未成材公既就试两题皆为之又皆甚佳恭简深加奨誉而挞学官秋遂中式甲辰登李旻榜进士秋九月刘宜人卒公守制适岁大饥絶粮推官赈华阴公谒推官乞赈推官日三邀公会食次日公辞曰使君法官日讯罪囚数数见邀恐生物议推官曰子家贫甚赈济能几何吾所讯囚二人者将论边戍数数邀子来故示知厚彼必求援吾释之必厚谢子公曰在使君髙义则可直则进身之初当清白自励赈公道可受赂援罪人则不可矧又伤使君之公哉推官叹服谢丁未授刑部浙江司主事执法不挠案无滞狱不数月主事声名籍甚尚书江西何公甚礼重故事郎中缺员印必他郎中署有员外郎亦不得印时司员外郎郎中俱出勘何公辄命主事印主事以故事辞尚书曰主事非常主事亦不可以常格待也刑部主事署印盖自公始故部狱卒往往厚索要囚稍不如意辄缢杀之公点狱事卒白鉴缢杀一囚是夜夣囚诉卒明旦根治得状白于尚书尚书曰要囚也姑置之公执不可卒论如法自是卒无敢杀囚者锦衣奸人依凭权势郡县土赋至辄局诱解人代纳号称揽头往往负苦解人多令破产有数揽头发觉公白尚书按治尚书不许公固请及逮系揽头权势人果邀夺之尚书闻之且惧且怨曰我初不许今何也纵之如法何急之部且多事矣而急诣锦衣谢公曰直自有处老先生勿虑也明日入朝言于锦衣曰揽头犯法刑官逮之奈何弗与锦衣朝廷心腹法官乃不容刑官守法耶锦衣曰法不敢挠畏君法外之刑耳公曰纵罪人固非法有意加之亦非法也直亦奚敢锦衣喜曰如是诸犯即当出矣明日送揽头至征其赋直俱抵之罪尚书复大喜弘治壬子升广西司员外郎甲寅朝邑韩邦竒侍父福建按察副使莲峯先生入觐驻通州邸命邦竒讯公时邦竒来自闽七千里又莲峯先生与公新结男女之好也公留食出生韮一品汤粟数盂邦竒饱食之公曰子饥甚也邦竒曰尊公以古人自处亦以古人待邦竒不敢不饱也明日邦竒反命莲峯先生方与同觐者叅政陈公奕邦竒言陜西有人屈秋官不负门墙盖公莲峯先生授经生也因言留食事邦竒时年十七陈公以手执碁熟视邦竒谓莲峯先生曰恠哉此子颜子之志也若他儿必恨其简矣乙夘升山西司郎中辽东巡抚武臣交恶朝廷命选差刚正官勘问属公偕给事中于君宣公直巡抚而抵武臣以法武臣枉状奏公徒有清白之名而无变通之才又谓公本光明正大误聴按察之言而重彼罪朝廷知公论当不问公刑部歴三司几十年讫威讫富权贵人惮之丙辰升重庆知府土官军卫杂处且富庻而谤议易生自有知府以来无见任升迁者云风水使然也公既拜命人或以是虑之公曰试使夷齐饮终当不易心贪泉之不能移也又曰士君子尽其在我升迁何足较公既视事吏持金床簿铺面簿地步簿呈公征需七八千金公叹曰小民营利为生何预于官而为此横敛耶取簿付之火府有妖掷砖石毁人房屋先民居渐及吏舍及首领佐贰官又有火灾或柱头房檐或墙头积草有火起或柴头有火或绵絮包火落于民间房院内公乃告于城隍谓城隍与直相表里皆受天子宠命以主此一方若强暴横行及民之不得其所者则是直失其责矣妖恠肆行以为民患尊神亦安得辞其责哉伏望宣越神威灭此灾异母或矌职以作神羞妖火遂息境内旱禾稼枯槁公将祷于真武山是日天甚晴明启行忽有白云如盖往返随之士夫随行者莫不见而私惊异焉既而果大雨如注岁则大熟于是重士大夫有三异赠巻守重庆凡九年抚按剡荐者八疏巡抚萧君又特疏荐曰重庆地方军民杂处民尚嚚讼素称难治入其境见六事孔修四境乂安仓库有余羡之积囹圄无留滞之囚存心正大而有亷慎之操处事公平而着勤能之誉乃四川多官中之杰然者必须不次擢用方协舆论乙丑冬升河南叅政永城县杨姓者为豪族诬苦公得状治豪族罪杨氏获伸为公立生祠初布政司二门外居民丛聚货食及公署印事咸徙出外公恠问之咸谓使君衙无滞事人无乆留者货食不便徙出别求生理耳抚按交章荐叅政正徳丁卯升浙江按察使公自念官以提刑为名以按察为职深惧负乗鞫问纠治一以至公处之菲约自持门无私谒法无枉纵一方澄清司礼监巨珰刘籍故都御史钱公钺家未至公升河南布政将之任镇守刘公谓公曰刘太监声势甚大公去事难济矣刘珰至果怙势作威欲三司跪谒公率众不屈刘珰怒甚众惧莫敢言公从容曰朝廷之下衙门最大者内府司礼监天子之下内臣最尊者蟒衣玉帯太监我辈岂敢不敬第不知见怒得何罪也刘珰即改容曰宪长好人援公手揖众入坐众谓公既不激刘怒又不渎礼善处也初公至浙巡按欲惩司吏公曰事不集大抵皆官也乞寛三月事尚尔岂惟吏官亦当论巡按罢惩不待期皆报完甫至河南升太仆卿太仆司马利近幸相沿为竒货地包揽代纳请托苞苴百计求中至郡县亦岁有常例马多不堪公力禁革之太仆为之肃清近幸不恱乃相与共谮于权瑾瑾令逻者侦察尽得其情乃谓人曰屈某好官太仆官乆习污浊今别是一衙门也诸谮不行迁南京操江都御史复改南京大理卿多所平反有驳稿存未几复改漕运都御史公以运舡多稽迟置方眼簿给付运官日记所运水程及阻风守浅时日备查考其法至今用之故事都御史例坐漕运总兵左瑾不恱公乃托此曰都御史岂大于公侯伯今屈某坐伏羗伯毛锐左且云旧例我差人拿来看是旧例否公将上京议事山阳知县馈银器一桌公怒甚知县曰旧例也公曰是何宪纲所载责知县叱出瑾既败某御史倡言公为瑾乡人数数迁转宜罢遂致仕初当道与蓝田南氏有故怨公连姻南氏当道欲倾公虽一岁四迁实惟布政迁都御史耳而言者不察又公为按察时某御史为归安知县民告言知县科敛至万金公按治之知县懐白金三百两馈公求解公叱却之按治益急而公升河南知县遂得解及知县为御史起复赴京至淮安谒公漕府执属官礼甚恭公喜宴谈及浙事偶忘其为某御史也因言直平生未尝分毫茍取如浙属一知县馈金求解赃事当时叱出及今犹耿耿不知其人何如也某御史色沮愈恭公恠之及罢会谛思之则某御史也公大悔恨无及矣及某御史至京而瑾败当时科道皆尝伏谒瑾惟某御史始入道于瑾无染故得肆意倾挤不特公一人也众虽知公枉然畏某御史莫敢言公直而有谋刚而不虐才敏而力足以行之故宦迹所至皆有声称与人言亹亹无隠亹亹不倦然亦以此得罪于人尝曰造化运而不息君子忧勤之心无时而可逸居官则当尽心国事居家则当尽心家事优游自放不几于猖狂耶故公里居以来二十年耕读不倦尝身亲农事手披载籍为子弟式虽官至大臣非庆贺大宾客未尝衣锦于人无贵贱谦谦致礼无少慢事朴庵孝朴庵年九十卒公年七十哀毁皆如礼公弟泰寓京感时疾公亲视汤药家人以传染谏公曰兄弟至亲岂得相避忌如此哉时有名医然难致公跪于门医感而至谢礼亦不受曰公为友爱人某独不得为义人耶嘉靖丁亥奉诏进阶己丑总制尚书王公疏荐起用不果公才足以胜重而见沮于怨者知公者咸惜之公年虽七十余而强徤如少年众谓必有朴庵先生之寿乃一疾竟不起其亦命也夫讣闻皇上遣官谕祭营塟事公生于天顺戊寅八月初五日子时卒于嘉靖辛卯六月二十日戌时享年七十有四配石宜人侧室田氏子男四召国子生娶王氏继娶宜氏登娶荣氏石宜人出嘉邑庠生娶李氏愚汉幼未聘田氏出女五曰士适洪铜县丞李钺曰淑适山西布政司叅议朝邑韩邦靖曰爱适国子生商州南溱石宜人出曰淮适邑庠生灵寳许佲曰五字邑庠生李光祖田氏出孙男七孙女五赞曰亷者士之大闲也簠簋一污周公才美不足观也已世之人假借贵观颜色以耀闾里受赇惟来以渎知厚者众矣卓哉公乎岁饥乞赈顾乃辞日三之请却赂脱罪人之惠至今聴其言凛凛然令人振奋感动肃恭生敬起采薇箪瓢之志孟子曰周之则受赐之则不受一于义而已矣当其时闭户饥死则于陵仲子之俦又非公之志也予既详书于传而复论著于此使吾党之士景行仰止且知先进登大位非幸致也 

　　王安人传 

　　安人姓周氏吾友山西叅政苍谷子王君之配也以苍谷贵获封安人云初母刘感异夣而生安人育于嫡母王幼警慧异人父九梅君与平山居士君饮欢因出安人平山君诘以谁氏所生或绐以刘或绐以王众方圜视耸聴安人指园南大桑树曰我其生于此邪众咸异之平山君者苍谷父别号平山居士云年十四王命学女工于苏姆针丝纂组辄尽姆巧乃又时或过之于是姆叹曰周氏儿妙丽不常我安能为若师也二十归苍谷随苍谷入国学及歴事通政司既竣苍谷将谋归安人曰事垂成而欲弃之邪于是苍谷感其言卒与龙湫浣溪诸子相与讲习于京师安人率以女工茶菓佐苍谷夜诵而苍谷之学自是有闻矣王氏既世以树徳不积资业而苍谷又操行务修洁故苍谷虽歴政府至方面衣金紫比其弃官而归也家无余畜安人勤纺绩时孕字以奉姑氏供宾客故苍谷再诏不起时谓安人有助焉安人虽女子然有识度初苍谷为举子时邸巷有恶少横逆苍谷不能平安人劝止之乃是晩恶少以他忿缢死苍谷为吏部时同官以吏故触怒太宰苍谷遂欲决去就安人曰奈何以小忿而忘大功且中人计又太宰意未可知也既而竟得考上上辛未六月晦京师大水比舍倾壊众惧谋筏安人从容具馔且给比邻竟亦无事安人事翁姑以孝处妯娌以让待童仆以恩平山君之卒也闻讣几絶脱簮珥以给塟凡朝夕虞哭朔祥奠祀皆取办于安人然又甚精洁也祖姑李年九十衣服必手制饮食居起必扶佑之李病且不起矣闻安人茶至则茶馔至则馔他人奉之则揺首不食娌氏有毁其匙筯出谇语者安人笑领之顾转怒欲殴则安人匿不可见矣仆春阳得罪苍谷欲擿伏惩之安人曰遣之足矣或欲拘其衣粮安人皆与之安人虽不读书而晓识义理自归苍谷非宾客祀祭庆喜事不施脂粉当居平山之丧安人去母氏既若干年比至郏偕苍谷奉几筵禫后方归宁一布绷歴五儿不易尝亡一劔行坐思之既得乃已曰物虽微非妇慎也苍谷每集诸名士饮安人辄于屏后识聴其语退与苍谷评之皆当其理乃于己卯十二月二十二日以疾卒卒之前二日家人欲问巫安人拒之安人生于成化己亥闰十月初十日巳时至卒享年四十有一子男五同娶何氏合才府常安人卒后两月而殇女二曰淑媛字何某荷媛赞曰霸妻劝起乐羊断机世称苍谷子今之有道人也及观王安人谱而知其有由矣夫其它懿行淑言固妇职之恒也若其居平山之丧禫而后归宁则几于闻道矣岂可以常女子论哉而其所享顾若此苍谷曰蓄而未发劳而未逸耕而未食岂不信欤呜呼惜哉 

　　韩氏三世贞节传 

　　孟子曰故人乐有贤父兄也然亦乐有贤姑嫜也内徳之教其感尤深也我韩氏自先祖母张淑人至贞恒一先婶雷氏继之弟妇许氏又继之一门三节世所鲜见岂非有所倡率仪式而然哉呜呼我韩氏何不幸三世见夭祸又何幸三世得贞妇也作韩氏三世贞节传先祖母姓张氏年二十七先祖赠都御史府君卒先君生纔数月祖母性刚严先伯父年几五十怒辄挞之凡呼子妇稍迟不唯即以两手自击其股股为之青我先君为刑部郎中时孝皇覃恩羣臣亲老者许归省先君奉命至家时先母亦两封至宜人矣祖母命先母与伯母负水先君他出归见命二隶人代负祖母怒持杖迎出将击之以杖指先君骂曰如有皂隶令皂隶代无则不吃水邪先君笑曰媳妇身强有力岂不堪负嫂子薄弱且有娠以是代之祖母怒始解病革已易箦就正寝忽张目呼予曰邦竒几乎忘却一言我死后无与尔祖父同穴予曰何故曰我节妇也岂可又与男子同穴予对曰正为我祖父守节正当同穴又曰汝子细商量无致人耻笑气遂絶有司上其事圣旨建坊旌表其门雷氏年二十五夫韩继宗卒遭继姑之虐怒辄以簮刺其股肱流血淋漓又遭恶叔凌害百端竹罄南山昼理生事夜则闭门恸哭彻夜有司上其事圣旨旌表其门坊价已领时值饥馑食费乏坊牌至今未建雷氏大名府同知爵之妹也爵清修苦节老而弥笃可谓难兄难妹矣许氏年二十四夫韩邦仁卒无子家用不足辛苦万状巡按下所属辟节妇本县以十人应命巡按以其太多取年最少而无子者三人许氏其一也奏下礼部行宪司核勘覆奏下礼部三人家贫无后至今未蒙施行可叹哉许氏乡善士英之孙女也英修行执礼若儒生乡人敬服赞曰慷慨杀身易从容就义难四五十年间春花秋月夜雨鸡鸣非铁石肝肠金玉操履其能堪乎我祖母当易箦之时发死不同穴之命则五十年来兢业自持可知矣然尚处顺境也雷氏则当其逆然有子可依许氏则无子矣更何所为乎诗曰人之秉彛好是懿徳信矣夫 

　　韩邦靖传 

　　韩邦靖既卒其兄邦竒墨泪而作传且叙曰昔者班固范氏虽非理人亦非有贯盈之恶也及其身被淫刑当时不以为寃后世且议其非窃尝疑之及观两汉书而知其由矣夫人之所履可枉于生前不可掩于后世君子力善而蒙祸小人肆恶而幸福所计以伸者非史册乎乃又昧焉天灾人祸兹其至矣今观两汉书上下数百十年中间其无因其同已而隠其恶者邪其无因其异已而蔽其善者邪其无称人之恶而损其真扬人之善而过其实者邪其无善或遗而恶弗尽而善恶顾或背之者邪数者有一焉班也范也奚其辞呜呼宜矣亡弟病且亟谓予曰我病且死兄爱我之深痛我之至知我之真者也夫惟爱我之深痛我之至知我之真也我即死兄必自为我作传昔我之有生也每闻大人君子之扬我也惕惕然汲汲然求以副之惧或负焉为知已羞今兄之述我也可无尽也弗可过也其有过之者我今已矣进修者无地即我负过情之耻于终天矣夫爱我之深痛我之至知我之真也而可使我至此也予泣而允之亡弟既卒予乃为之传上惧班范之祸下伤亡弟之志弗敢一字无情焉呜呼痛哉嘉靖二年春二月十日靖归自大同谒孔庙揖邑宰拜先垄牲见于祠堂与诸兄弟登堂称觞于母氏欢宴终日乃是月十八日病损食不豫其兄邦竒为之逺近迎名医皆不即功乃愈益病四月十日衣冠如平生呼邦竒曰吾将逝矣十九日必大雷雨即为我戒衣衾又曰先君之归在是月二十一日吾强待之使兄好作忌辰也卜九日昧爽天色晦冥家人恐靖觉雷雨遂逝令二人力掩其耳问曰掩耳者何也邦竒绐之曰医谓掩耳息气也已而果大雷雨如在寝室门牗皆震动而靖不语矣邦竒为之正冠乃揺首邦竒泣曰待二十一日乎乃首之二十日邦竒问曰归期明日乎靖不应邦竒痛哭曰吾弟力不能支矣乃又首之俄而遂卒卒之一月武功康对山来吊曰徃年秦山崩吾谓三秦豪杰必有当之者既而何仲黙卒吾谓仲黙陜西官山之崩在是矣今乃知非也乃应吾五泉子靖字汝庆别号五泉子陜西西安府朝邑县人也其先为庆阳府安化县人宋元以来世以武宦元末以金牌万户镇蒲关蒲关即今朝邑东境也洪武初至髯翁始罢武阶为齐民遂为朝邑人髯翁者韩氏朝邑始祖多髯家史失其名故子孙相传为髯翁云髯翁生平辅平辅生得春得春生恭恭生整整生显赠奉政大夫刑部山东司郎中显配张氏封太宜人旌表节妇生绍宗字裕后号莲峯乡学士以莲峯长者呼为莲峯先生云莲峯先生起家进士累官按察副使加封中宪大夫莲峯先生配阎恭人弘治元年闰正月初一日子时生靖是夜阎恭人夣闻五色云中奏异乐玉女十余人持盖拥一美童子入寝室觉而生靖靖生而灵异三岁能哦诗百余首四岁莲峯先生命之读孝经未终篇即能自诵小学即了大义五岁莲峯先生抱之读文王至徳篇忽掩巻若有所思莲峯先生问之对曰即如是武王非矣安得同为圣人莲峯先生大竒之八岁通举子业十四举弘治辛酉乡试二十一登正徳戊辰进士己巳二十二除工部虞衡主事升都水员外郎甲戌二十七以谏罢归辛巳三十四奉诏起用嘉靖壬午三十五擢山西布政司左叅议癸未三十六自劾归归之四月而亡云其在虞衡也部檄监收十库时宦势正炽大废旧典部官徃下吏视之靖至库羣宦不为礼乃自取坐前席羣宦不平绐曰部尚书至因起彻坐靖诘之荅曰部官故事无前席者然止一饭无预库事也靖曰然则我当回耳荅曰当署案靖曰部官无预库事者安得复署案羣宦不得巳卒如旧礼既而又檄监收黑窑厂厂亦宦者主之厂弊尤甚靖至厂数日羣宦款以厚燕而不言公事靖曰可临事矣乃身自视秤羣宦笑曰部官领数耳奈何琐琐如此吾辈厚费而来此欲何为靖弗顾羣宦始动以祸福次诱以情礼终不移后适靖次当浙江抽分去矣抽分者司利之职也人率避嫌重取于商进羡余以自白靖曰避已嫌而困民非忘身之臣也乃下令非巨材若竹木成器者皆免征比满代正课且不足部科皆以法奏靖靖亦自劾求罢頼宰臣知其事得原先是课皆寄府幕官领之靖曰府有司幕卑官使司重利部官欲之幕无如之何乃建言寄布政司又建言抽分司有刑狱事悉发按察司庻法无所出入皆至今为例初镇守刘太监者谷大用党也多权术荣辱生于造次浙之百司皆倚事之故事每抽分岁聴嘱客赂千金靖一无所聴刘始怒而终信之后幸宦来浙将索之分司刘曰某愿代奉勿求韩主事也壬申南北直隶诸路盗起朝廷命将征剿例工部官一人前除时贼势猖獗出没无常至凭陵郊甸行者多遇害应行者数辈皆惧甚假告图免有泣于尚书之侧者尚书亦莫忍决次不当靖尚书知靖素勇敢可使数目靖靖毅然请行道数值警而未遇害然亦危矣已而升员外郎檄徃直隶陜西山西查征歴年匠班值既见其民贫甚乃建言宜罢征是时急于用财不许后以干清宫灾竟罢之而天子于是方以灾异下诏求直言者靖归上疏畧曰夫民者乐安而思治恶危而厌乱向背之际甚可畏也臣窃见陛下自即位以来朝政不修经筵罔御盘游无节狎近羣憸摧折骨鲠之臣闭塞谏诤之路百度乖违庻事丛脞府库空竭闾阎流散冦贼灾异荐至迭兴危乱之形已成社稷之忧将大顷者干清宫灾陛下下诏求言在位羣臣疏论剀切时政缺失指陈畧尽天下之人皆以为天心仁爱启佑圣衷必将延览聴纳革既徃之愆图维新之化泽润生民永昌社稷在此一举不意陛下徒事虚文不修实政凡诸过举仍遵徃辙臣工章疏罔有施行而部官黄体行乃又以言罢去天下人心莫不嚣然沮丧以为陛下遭此大异因循恬安尚复如此是陛下无悔悟之期天下无治安之日涣散支离不可收拾书曰民可近不可下下尚不可而况使之离哉夫亲离者家散民离者国揺故汉儒有土崩之言先哲有抟沙之喻臣毎念及此实懐隠忧伏望陛下以社稷为念将各官章疏采择施行将前后言事得罪之人并黄体行取回録用于以收既散之人心迓将来之福泽天下国家不胜庆幸疏上天子震怒系锦衣狱给事中李君铎率众论救之乃得夺官为民家居八年余足迹不至城市明农之暇闭门自检而已初莲峯先生既里居邦竒亦遣为民人皆以靖性敏年青劝之专意读书靖曰已欲资见闻而以劳事遗父兄岂其情哉遂躬亲农畆胼胝自甘乐如也九川吕子曰五泉子可谓孝弟力田矣时御史师君存智范君辂给事中徐君之鸾皆奏起用不果行今上即位起擢山西布政司左叅议分守大同靖起自废黜感恩图报单身之任不挟童仆精白展布知无不为革奸弊恤民隠轻徭薄敛讼狱平允权豪敛迹又以边陲之地兵粮所系止一分守分巡非如省下三司并置也而分守官故事无印弊端之起实由之乃上疏援提学水利例请给关防时又以朝廷修定策功赏议内阁外戚潜邸臣将封爵靖以髙皇帝定万世之策兄终弟及今上乃天叙所宜诸臣何功之有亦上疏论之皆不报髙山阳和等卫军人开垦草场数千余顷皆为豪家占种靖皆夺之归于官招人佃种乃上疏畧曰公侯之家平原负郭膏腴极望水陆冲要栋梁满市岁入之利盖已饶余岂应复于边方争此微利不过为鼓钟之余绪庖厨之厌弃耳即今边储大困军饷不继荷戈之士金玉糟糠饔飱草树前项地土招人佃种每畆征粮五升可得千石则一月之间千人饱食而佃人之利不与焉其于公私不无小补矣疏奏亦不报未几大同岁饥人相食又奏议乞发内帑赈济事下该部部不许且驳之靖怃然辍食将再论之或曰君之心尽矣其不行者责有所归君何自苦如此靖曰言而不复自谓已责已尽而委咎于人此诈臣之自便而钓名者之为也乃复抗疏论列其畧曰臣因大同地方民贫岁歉具奏蠲免停征税粮近奉户部行臣文札似以臣言为妄臣观本部所议有曰正徳十六年大同有灾州县卫所已照分数除豁无灾税粮不知縁何停征者臣惟大同连年饥荒小民贫苦去冬今春斗米几值银三钱事势之极言之不殚至于先年奏报灾伤欠真乃是有司不恤民隠之罪岂可以此遂以为大同有无灾之地有不饥之民哉本部所议又有曰大同一镇本部给发甚多者夫大同所发该部钱粮乃是供给军马调度之用固未闻该部发几万两济某县之饥又曾发几万两寛某州之税也今乃以此而塞臣之请是犹以东家之负欠而夺西邻之契劵也本部所议又有曰本镇岁征不足岁用天地所生财货百物不在官则在民收贮在官者堪以接济则拖欠在民者乃可寛征者臣愚不能逺举古昔且如成化年间山西陜西之饥比时朝廷亦发太仓银百余万两分遣大臣出赈近时山东直隶亦饥朝廷亦发太仓银数拾万两出赈臣愚不知彼时发银之时各处地方在官者岂皆在在赢余邪亦为当时在官者已竭而后发太仓之银又未知当时各该地方赈之而仍征税粮与否也大同之饥实与之同而又过之赈济既已不得求免税粮又所不允是大同之民既不得与徃日山西陜西之民比又不得与今日山东直隶之民比也夫边民之苦较之腹里特为异甚腹里每畆征草二束而大同乃每畆四束腹里税粮毎有轻折而大同存留之外皆供王府禄米此其苦一也地寒霜早耕获不得其时或有虏患人畜时亡此其苦二也军储缺乏毎有动调人马辄搜索民间名虽和买其实害不可言此其苦三也商贩不通无贸易之利此其苦四也州县长吏举人者少进士絶无惟知科索不知抚字而各卫所首领官员及分守守备内臣比肩而立皆须供亿民少官多此其苦五也是以数十年来村邑萧条版籍凋落其视成化弘治以前十去六七此而不恤必至无民若茍无民岂有大同既无大同岂复有京师夫边民者所以捍御腹里朝廷恩泽宜特加优渥今乃有腹里所无之苦无腹里所有之恩何也今大同北有强敌南有矿贼而号称虎头者时又窃发今州县小民以升斗之粟坐强盗死者不少中间有弟兄三四人者又有亲戚三四人者此其事势岂可不虑夫民心离向机微隠伏固知朝堂之上此非所急至于变生祸作独不用财乎该部所称天之所生财货百物不在官则在民是诚至论臣愚不知今日之财货果在官乎果在民乎若以为今之天下家给人足臣虽无似断不敢以是欺陛下也昔者先帝临御号称积财如权奸刘瑾宸濠钱宁江彬张锐之属皆富敌于国今皆抄没在官当时内府即无人掌管岂无文簿收记此乃今日财赋粮源之地司国计者正当惟是之求当稽其出入而尽还之于太仓使宫闱不得占据贵戚内臣不得滥窃一疏不允再疏请之再疏不允三疏请之三疏不允则以身为之去就继之者又复如是则圣明在上岂有终不见从者哉足国裕民实在于此若以此等财货皆入左右近侍宫闱贵戚之手不可必得而姑民之求则非今日圣明之治而亦非天下之所望于该部者也该部所议又有曰若是依拟停征尽免作何区处可勾放支臣愚以为区处之策惟力请内帑之银是也臣闻之古之贤圣君臣所以足国裕民亦自有其道昔者汉文帝露台惜百金之费所幸慎夫人衣不曳地而复今年赐民田租明年赐民田租卫文侯衣大布之衣始年有车五十乗季年乃三百乗今朝廷之上内外官荫日有滥书贵戚赏赐占据横不可制司礼监之奏乞诸内臣之滥设言者屡及之而不抑所以糜烂其财赋者不知其几何此正司国计者之忧乃于靡有孑遗之民而屑屑取盈焉此其道何也臣前奏免粮该部令臣查考区处见今有司征停两无所从臣近日又奏边务事亦未奉有明示敷政优游固为圣朝寛裕博大之体然于臣等小臣熈事图功承流宣化不无延引岁月伏乞陛下特敕该部查臣所奏如果妄诞乞即加罪谴明示天下以为人臣不忠之戒如或有理乞即施行免赐立案及又行查以消时日臣不胜战栗颙望之至事复下该部部司颇不说靖亦不顾于是侍郎臧公凤经畧宣大疏荐畧曰臣伏见左叅议邦靖颕秀夙成早登科甲操心平正而素履清慎居官奉法而威富惟讫问学博洽议论渊源任之提学必能以身率士薫陶徳器上可以华国下可以有造其于治道必有禆补矣都御史杨公志学亦疏荐畧曰左叅议邦靖操持刚正事毎法乎古人问学优长心毎存乎泽物乞将邦靖遇有提学员缺推补则将来贤才日有成矣御史俞君集亦疏荐畧曰左叅议邦靖有学有守动以古人自期有猷有为志以救民为急上皆下之吏部先是八月靖疾作虽已平复虑或春深复发遂上疏乞休都御史张公文锦疏留曰臣伏见左叅议邦靖学术醇正人品清高以方壮之年当难为之际轻徭薄敛革弊除奸一方军民之所仰頼虽称有疾尚堪调理乞将本官升授兵备副使仍留本道以慰军民之望上亦下之吏部不允靖去靖虽虑疾作然感时知遇欲扶疾视事而心偶有所不说乃复上疏乞休疏拜即去矣于是御史许君宗鲁奏靖去状而御史朱君实昌疏荐靖及邦竒其畧曰叅议邦竒邦靖学问自相师友绰有渊源名节交相砥砺毫无瑕玷乞吏部将邦靖病痊起用事下吏部时朝廷方用言官议申旧例外官不得养病吏部上奏曰左叅议邦靖操履学识俱有可取乞将本官暂令致仕病痊之日具奏起用不为常例上报曰如吏部议初军民闻公去皆跪泣遮留之靖绐曰吾赴省顷当即回众曰吾民不敢乆留使君愿将明年均徭一派而去可也靖抚慰而行靖虽一动一言之细亦矜名节然孝弟友恭尤为切至事莲峯先生及阎恭人终身不违颜色己夘莲峯先生病汤药必亲尝起居必亲扶掖昼或忘食夜不解衣越四月余莲峯先生属纩之际呼而叹曰汝可谓纯孝人矣及莲峯先生卒哀毁几死水浆三日不入口未塟之三月席草枕块柩下腰绖不除时盛夏虱虫丛积振衣跃落形瘁骨立见者泣下靖之疾实由于此浸淫至今日及卒阎恭人悔曰吾儿居丧时少能以礼自节岂至此哉莲峯先生既塟邦竒庐于墓靖倚庐于中门之外以奉阎恭人朝夕至墓与邦竒焚香哀泣陪邦竒必分夜事伯兄知县邦彦及邦竒二姊抚弟监生邦翊情文俱尽邦竒疾于庐几一载汗恶之气人咸不堪靖侍侧未尝顷刻离饮食必亲奉汤药必分饮之以察其寒暖补泻之宜至于秽溺必谛视之以观其清浊燥润之色姊李孺人患恶疾四五年靖事之极其尽力抚爱诸侄一饭之顷未尝或忘乡士夫为立孝弟碑为乡闾式邦竒曰当先君大故及吾病甚时吾弟痛楚酸苦之情忧劳悴迫之状吾不能言而文不能尽也初大同积弊之余法度废弛靖曰纪纲不立虽有仁恩不行焉下车即按权显不法者几人于是号令风行靖行政以仁民为本而驭吏甚严吏污贪者辄去之曰民与贪吏不两立不严于彼必不能寛于此也有枉囚十余辈靖得其情檄原问辩之原问曰事经巡按及部寺靖曰吾无问尔第于尔索囚生也原问不得已径从开释后当审録靖偶在告囚皆泣告诸审者曰死无所恨愿一望见布政也靖才既明敏而复勤察故讼者盈庭皆于当日了之两造具服人称神君焉清俭朴实衣取蔽体而已公服外终身布素丙子莲峯先生赐一叚靖制为衣谓其内屈安人曰今日衣锦矣安人笑曰此恶草也穷秀才自谓过之初往浙江再往大同终其任未尝买其地尺布寸帛初屈安人病八九年护床痿痼安人劝其置妾为后嗣计曰汝年幼当有好期也其在浙及瓜同年赵推官者好友也以屈安人病买一婢将遗之不受赵曰此婢颇有姿色越女也曰正恐其有姿色耳终却之靖深沉有谋畧而济以勇果之气虑定而发据理而行排山倒海万夫莫御识见宏逺而济以英伟之才故事至物来众方议拟未定而靖巳处分矣平居处众坦夷平易退焉如懦至于当取予进退死生大节确然不可夺精思絶人童时先辈试其能以百余钱掷于地命一视即收钱即荅曰钱若干皆如其数虽百试不差尝与客奕背坐不视局以口对奕者始终不差一着学有渊源自幼即以经济为志其言曰人之所以自重而易退者急于进而欲济时也人所以重生者欲待其死所也不然茍生何为使天假之年而大其位其功业岂止于是而已邪呜呼惜哉配屈安人女一异元无子以族子仲谱嗣初靖病且亟邦竒日恸靖譬之曰死生命也吾兄今不解衣不滋味者二月余形且甚悴我生尚如此我死复当如何髙堂在上兄其勉自爱邦竒泣曰吾弟忆东坡之诗乎来生之因尚当同为兄弟也将易箦邦竒袭已衣着靖靖曰是欲华也邦竒痛哭曰欲令吾弟九原之下常如我在侧也吾弟其永懐之勿忘我也及靖卒邦竒废寝食哭絶宾客遗生事殡依于棺塟依于墓衰服疏食祥而弗懈皇皇焉望望焉常如靖之在左右也事或有疑忘靖之卒欲就之质朝夕临食忘靖之卒欲命之共问安于阎恭人忘靖之卒欲约之往盖恍然见其生忽然疑其死数呼其名若告焉若命焉邦竒尝谓其友樊子恕夫曰世安有司马迁（欲其作传）关汉卿（欲其作记）之笔乎能为吾写吾思吾弟痛吾弟之情吾当以此身终世报之靖自五岁知义理所以事邦竒者三十一年未尝有一话言之相违一颜色之相失忽焉及此宜邦竒思之痛之无穷已也夫樊恕夫孝弟碑曰自有兄弟以来中间道徳之相髙功业之相映亦多矣至于相爱之深相信之笃所见之同如五泉子兄弟可谓旷世少有矣呜呼可谓知言也已痛哉痛哉赞曰太史公曰予自京师见五泉子七言絶句诗类杜子美及予罢归为予诵其古词歌浸淫唐初逼汉魏矣观朝邑志其文章之宏丽者乎夷考其行盖旷世之英全徳之士也叙传曰迅雷兆变异夣呈祥大同之民思之不忘秦山之崩而靖乃倾惟天地人弗能无情胡于尔寿乃独弗丰茫茫宇宙恨也何穷拾遗曰甲申邦竒守冀北既下鴈门士民父老圜告于邦竒曰先使君子治诚善矣愿使君守而勿失即吾人幸甚会仆名来省邦竒问曰名来自民间大同之人谓我如何名曰名自入大同也咸谓二叔新至者惟三叔则虽深山穷谷妇女小儿皆能诵说其行事鄠杜王九思之详感慕咨嗟有泣下者是岁仲冬之变邦竒夜出抚众众先率兵来告曰使君天心我众安忍加害来者恐惊动使君奉卫耳又曰前使君于使君为何人今安在邦竒曰弟也众叹曰使此使君在安有今日哉使君者谓邦竒前使君者靖也二叔者谓邦竒三叔者靖也夫靖既去矣而大同之人追慕如此况五堡变卒戕主帅抗王师玩纪律凶悖悍戾靡所不至其于靖也感思叹息于夜半抢攘之时呜呼于是亦可以征靖也已 

　　烈女小桂传 

　　小桂姓刘氏伶籍也誓愿从良每伶氏问聘辄涕泣不食既长复有伶氏来问父母纳其聘择日将归小桂知不能已大哭服毒死父母怒其不为家长财卷之席弃之中野羣犬啖之赞曰小桂之节顾不异哉出自伶族其烈如此秋蝉之出于蜣蜋莲华之出于污泥古之圣贤不系于世累尚矣孔子曰志士不忘在沟壑勇士不忘丧其元小桂无有之呜呼烈哉 

　　朝邑三亷吏传 

　　大名府同知雷公讳爵字廷臣乡试中式授保定府清苑知县清苑当天下陆路之冲然富庻邑也歴九年菲食恶衣常禄外无分毫取迁淮安府邳州知州邳当天下水路之冲州又雕敝近幸过者每折干至百余金夫至千余名公力为裁抑民虽少苏而贵人多不恱者又九年迁四川乌撒军民府同知三年守制归起复赴部时少师大学士邃庵杨公为尚书见公名曰子清苑知县邳州知州雷爵乎公曰是也杨公叹曰我为外台时过清苑者二过邳州者三歴歴闻子名今乃见之老矣大名天下名郡授子为暮年优游之地公出笑曰大名养济院耶我七十年孀居嫠妇今再醮乎至大名每行县萧然疋马米蔬自随至南乐知县乡人也馈饩牲数品公却之知县曰此某之自办非取之民公曰知县自办非同知自办也终不受时都御史柳泉马公为郡守告予曰自雷先生贰大名我虽言语亦不敢轻发况敢妄行一事乎数年间直得一严师矣 
　　卢氏县知县郭公讳鼐字国器乡试中式授卢氏知县不茹不吐威行惠施卢氏有矿山吏其邑者多縁以为利公一无所取人畏而爱之 
　　郑州知州韩公讳邦彦字汝哲乡试中式授仪封知县正法度节浮冗均徭役公聴断仪封称治守制归仪人少保浚川王公抵予书曰民思旧尹不置也起复授髙阳以奏荐调河间时方议行取有不恱者尼之曰知县简傲不恭尚书张公为御史时曾按河间曰韩知县居官自有家法应行之礼未曾缺少但无奴颜婢膝耳然竟不果取迁郑州知州发政皆如仪封时公三尹大县一典名州归之日诸兄弟问曰俸资若何公曰六十两耳诸兄弟不信谓公避富有之名也安有尹三县守一州俸金止六十两乎后遭火灾诸兄弟曰银经火虽销而不耗所积在何处公指之诸兄弟于灰中得之镕为一鉼权之果六十两诸兄弟皆大哭曰有官如此竟而沈谢当其时司激扬而持进退之柄者谁也赞曰可欲哉三君子之优仕也心之馨香上达神天真足以范官常而振頺风卒皆抱屈而殁焉谅无怨悔矣丕休哉我朝邑之多贤也如寺丞杨翁珪知府刘翁幸佥事王君朝雍左叅议韩子邦靖茹氷囓檗岂在三君子之后然皆登荣建事众与自全奚待于予言况寺丞名公让其俨雅后学式其经术知府享血食于文水着仙迹于晋阳佥事桂子兰孙照耀科甲光前启后君子称述左叅议忠节文名著闻士林识者谓其为旷世全徳之英一代词人之冠固已表表矣 

　　卢氏县训导张公传 

　　公讳瑶字获珍号席轩姓张氏陜西朝邑严王社人本华阴王和村人洪武初髙祖八徙居朝邑曾祖孟真祖顺父安母乔孺人公生而淳谨敏悟八岁时就乡师授读稍长授讲即能晓解既弱冠入为县附学生未几提学卢公岁试列上第补廪膳时上公宁孟公晓及公皆名士以文学相髙人皆期以大科御史马公提学邃庵杨公虎谷王公皆与进六试秋场竟不遇公荘重慎容仪动必以度言必有章居上舍又乆后生敬惮若师承焉正徳戊辰应贡入国学谒选吏部授河南卢氏县训导公以所学不酬于已欲淑诸人以周易四书授诸生诸生环聴终日每退欣然相庆谓闻所未闻五年而教成化洽诸生亲之若父母而公卒矣所著有本义讲说中庸要义诸生皆诵读公生于正统乙丑十月十一日卒于正徳丁丑正月初三日享年七十有二配王孺人继严孺人子凤翼凤翱孙明仁生员明储明传生员曾孙彭寿赞曰吾又闻公廪膳时遘厉虐疾弟玑受学于公年十八祷于庙神愿以身代既而公果愈而玑忽即死俱亦可尚也已因并着论亦以见公友爱之深所感云 

　　周氏世济清忠传 

　　通政公彧永乐中以明经征亷直敢言每有论劾必着绯衣诸大臣每早皆使人候公长安门外见公绯衣各令取素衣角带为待罪具当视朝果有论纠纠者必得罪如此数岁贵近多忌公有谮公贪者上怒公下狱死命籍其家惟米数斗布衣数件召公夫人问曰纵彧亷无俸金耶夫人曰彧俸金寄通政司库而本司上彧库金上悟大怒立诛谮公者以金给公家命良乡至陜西经过州县各致祭复其官佥事公导彧侄初乡试中式归至华阴乗传驴以驿童随之有妇人从后大呼追公公待之妇人曰我寡妇唯守此一儿今当渡渭我送过河公曰涂逺野空妇人同行不便子母又劳乃下驴负任徒步归家人以其中式出迎于闾外见公负行来以为未中也皆回公至家良乆父曰人皆妄言汝中公曰中矣父曰既中如何步行公语之故父称叹后拜监察御史巡按云南升山西按察司佥事有惠政卒于官比发引士民哭奠五日始出城通判公瑄导侄亷谨温醇乡试中式授广平府推官升通判两任十八年归之日空囊耳年八十读书不倦每有未达独乗一驴来就问予如此数岁周氏家至今子孙空乏赞曰易称积善余庆周氏三世清忠而子孙家徒壁立何也若通政之刚毅造物或忌之而佥事之仁惠通判之醇谨又何也或曰君子为善之诚初不责报于天斯人道也如天道何意者天道弗僭遅速未必耳然乎哉 

　　苑洛集巻八 


　　●钦定四库全书 

　　苑洛集巻九 

　　（明）韩邦竒 撰 

　　正徳八年山西乡试 

　　问黄锺为万事根本乐由之而作焉古乐之亡乆矣兹欲复云门之和继伶伦之妙舍黄锺何以哉黄锺定而十二律得矣汉唐而下制作纷纷卒未有得其术者今举其要而摘其疑与诸士子商之微若声若之何吹而和也细若气若之何候而应也天地之数十而已黄锺之实何以用九黄锺之数九而已黄锺之长何以用十管员而分方何以容之律正而有变何以通之子为黄锺之管寅辰午申戌为寸分厘毫丝之数子寅辰为阳是矣午申戌何以属之阳哉亥为黄锺之实酉未巳卯丑为寸分厘毫丝之法亥酉未为阴是矣巳卯丑何以属之阴哉十一律皆得黄锺之数而成者又有三分损益何欤十一律皆次黄锺之序而间者又有隔八相生何欤调有六十乗五而得者也可详言乎声有八十四乗七而得者也可指陈乎载观前古治定功成而礼乐作焉我列圣相承百五十年大礼与天地同节大乐与天地同和诸士子于律吕之学讲之有素矣其详言之毋畧 
　　圣人先得元声而制器数学者当察器数而求元声夫得元声而制器数上达之妙圣人之神也察器数而求元声下学之功学者之事也上达不可以顿悟下学亦可以驯致及其成功则一也圣人徃矣欲求元声而不于器数正犹孟子之论圣神而不于善信圣神何自而入哉请因明问而荅之天下之事习则熟熟则精精则神神则上达矣云门之音既絶舍器数则何所持循哉为荒唐之说者曰欲兴古乐必先得元声不必屑屑于器数之末是未能真积自得而窥元声之涯者也昔者圣人不能以一身周天下之用故制为器数以教万世使升髙者之有阶梯孔子闻韶于齐当其时戛击而搏拊者非皆夔伦也而其美如此器数存故也律吕之学歴代诸儒各有论著而是非颇谬于圣人惟汉之班固颇执其枢而宋之蔡氏为得其宗即二子之见律吕可得而言矣盖尝考之声有五也必以律而和之假令黄锺为宫则太簇为商姑洗为角林锺为征南吕为羽大吕为宫则夹锺为商仲吕为角夷则为征无射为羽其它律吕亦皆以次而和也气有十二也必以律而候之假令冬至则黄锺应气升伍分一厘三毫大寒则大吕应气升三分七厘六毫其它律吕亦皆以时而候也天地之数十而黄锺之实用九者约体之十以为九使损益无竒零之积乃黄锺之用数也黄锺之数九而黄锺之长用十者分用之九以为十使乗积得九九之实乃黄锺之体数也平置十二分均而方之规而员之有余不足各四而为全分者一规外四余不用而得方分者九此非管员而分方之说乎仲吕之实以三分之不尽二筭以变律之六而得六三之数因六三之积而乗仲吕之实此非律正而有变之说乎子一者黄锺之律也其寅九则黄锺之寸数辰八十一则黄锺之分数午七百二十九则黄锺之厘数申六千五百六十一则黄锺之毫数戌五万九千四十九则黄锺之丝数此以一为一者也亥一十七万七千一百四十七者黄锺之实也其酉一万九千六百八十三为黄锺之寸法未二千一百八十七为黄锺之分法已二百四十三为黄锺之厘法卯二十七为黄锺之毫法丑三为黄锺之丝法此以三为一者也午申戍本阴辰而曰阳者岂非以蕤宾夷则无射三阳律在位邪巳卯丑本阳辰而曰阴者岂非以林锺南吕应锺三阴律在位邪黄锺一分为九寸林锺得九之六太簇得九之八南吕得九之五十分寸之三姑洗得九之七十分寸之一应锺蕤宾得全厘大吕夷则得全毫夹锺无射得全丝而仲吕则得九之六有五分八厘三毫四丝六忽此十一律之生专主黄锺而言者也至于黄锺损一而得林锺林锺益一而得太簇太簇损一而得南吕南吕益一而得姑洗姑洗损一而得应锺应锺益一而得蕤宾蕤宾损一而得大吕大吕益一而得夷则夷则损一而得夹锺夹锺益一而得无射无射损一而得仲吕非以十二律互相生而言之者乎黄锺而大吕大吕而太簇太簇而夹锺夹锺而姑洗姑洗而仲吕仲吕而蕤宾蕤宾而林锺林锺而夷则夷则而南吕南吕而无射无射而应锺此以阴阳长短之序而言之者也主于黄锺隔八下生林锺林锺隔八上生太簇太簇隔八下生南吕南吕隔八上生姑洗姑洗隔八下生应锺应锺隔八上生蕤宾蕤宾隔八下生大吕大吕隔八上生夷则夷则隔八下生夹锺夹锺隔八上生无射无射隔八下生仲吕非以十二律相生之序而言之者乎六十调者十二律尽五声五声各得十二律以律之十二乗声之五共六十调所谓乗五而得者如此八十四声者十二律尽七声七声各得十二律以律之十二乗声之七共八十四声所谓乗七而得者如此呜呼乐者所以象功而昭徳也尧钦明而时雍则奏大章舜重华而风动则作大韶茍徒极声容之盛而无和乐之实则乐云乐云锺鼓云乎哉亦圣人所不取也我列圣相承礼法制而教化修三纲正而九畴叙百姓太和万物咸若八风之气宣而天下之情平矣猗欤盛哉 
　　问论士者以年少则精敏也而新进者多浮薄年迈则老成也而耄期者多倦勤然考之于古有中兴汉室而为云台之冠者有保障江东而成赤壁之功者有定策隆中而谈笑以却曹兵者有决策澶渊而博谑以退辽师者或扪虱而谈当世之务或建节而负克敌之志或拜御史而人为之胆落或任招讨而贼为之胆寒是皆年少者也而建立乃如此浮薄果足为年少累乎有起自渭濵而成伐商之功者有膂力既愆而止伐郑之举者有使秦而十数言存郑者有击先零以万三百余人屯田者或以狄仁杰之荐而复唐于周或贺阳城之谏而名重天下或以矍铄示勇而天子称叹或以相业显名而敌使动容是皆年迈者也而勲名乃如此倦勤果足为年迈累乎将用之于年迈者耶一言成天书之误者非年少之人也抑用之于年少者耶附会新法之行者非年迈之人也二者何居而后可其明言之母隠 
　　君子之建功也必本于道人主之用人也不拘其迹夫天下之事未尝不以得人而兴不得人而废天下之士未尝不以知道为贤不知道为不肖然士之于道也有浅深而见于功业有大小彼黯黯焉不知道为何物者适足以败天下之事以自偾而已矣人主者操天下之衡以权天下之士亦惟举其贤者而进之取其不肖者而退之使进之而拘其迹则进贤之路不广退之而拘其迹则退不肖之法不严路不广则君子或滞于不用法不严则小人或幸于茍容是故少而贤也吾进之少而不肖也吾退之老而贤也吾进之老而不肖也吾退之吾知有道而已矣年之老少吾何计哉古者登崇俊良与之共政摧折镇定付之以爪牙之权咨议论思委之以腹心之寄虽以武王之圣穆公之贤汉唐而下诸君之英武亦必资于太公蹇叔之流或有以兴创业中兴之烈或有以成治内捍外之功当是时也择贤而用之随才而使之初何尝论其年之老少乎且新法之行举天下称其不便而始终附会之者曾布也人将曰年少者之所为也是岂年少之病哉人自病耳今以一人而尽疑天下之年少者不犹因噎以废食者乎天书之误举朝廷知其不可而一言赞成之者杜镐也人将曰年迈者之所为也是岂年迈之病哉人自病耳今以一人而尽疑天下之年迈者不犹因刖而废屦者乎以年少者而言之孝平不造西汉之鼎已移于巨君之手矣邓仲华杖策以从光武数言之间而天下之大计以定其为云台之冠不亦宜哉献生不辰东汉之鹿已掎于孟徳之手矣周公瑾决策以赞孙权一炬之火而江东之大势以张其成赤壁之功不亦竒哉老瞒之下江陵也战檄一示而羣臣失色张昭辈已倡迎降之议合孙吴之势而却之者亮之所以为人龙也契丹之冦澶渊也边书一告而中外震骇钦若辈已建出幸之策得高琼之助而退之者准之所以为鎻钥也桓温既入关中王景畧留心江左扪虱而谈当世之务可谓三秦豪杰之才矣惜温之不见知金人既陷中原岳鹏举唾手云燕建节而负克敌之志可谓南渡精忠之将矣惜桧之不见容温造为御史而劾李佑佑为之胆落其风力可嘉也韩琦任招讨而镇西夏贼为之胆寒其威名可畏也数君子者皆年少之人也而建立乃如此岂奸谀皆如布者哉以年迈者而言之周武怒商受之虐为伐商之举得太公以为辅卒成四海永清之功牧野洋洋之颂至今尚昭昭也秦穆信杞子之言为侵郑之谋忽蹇叔而不聴卒获三帅被囚之耻良士番番之戒至今尚耿耿也赵充国以万三百余人而屯田其智将之流矣当是时先零倡乱于先■〈罒上干下〉幵胁从于后汉之边鄙盖扰扰也卒之■〈罒上干下〉开既服而先零亦降充国之功不亦多乎烛之武以十数言而存郑其辩士之流矣当是时晋军于函陵秦军于泛南郑之社稷盖岌岌也卒之秦伯既恱而晋侯亦解之武之功不亦茂乎天后革唐之号自立为帝罪莫大焉廷诛佞幸而复唐于周者张柬之也阳城论列延龄营救陆贽罪莫测焉廷拜言官而名重天下者张万福也马援以矍铄示勇而天子称叹其心可谓壮矣文彦搏以相业显名而敌使动容其仪可以象矣数君子者皆年迈之人也而勲名乃如此岂昏庸皆如镐者哉为今之计者少不必拘也少而如布之奸谀则斥之如孔明诸人则用之老不必拘也老而如镐之昏庸则去之如太公诸人则进之进而用之者皆贤也斥而去之者皆不肖也年之老少吾不得而知之也嗟夫天下之事功未有不本于道者也事功而不本于道是功利私智而已然求人才于三代之上道纯而功亦隆求人才于三代之下则亦随其分之所得而为功之所著耳太公不可尚矣孔明可兴礼乐盖天民之未粹者其余诸君子或得其一偏而全体之未窥或资之暗合而造诣之未尽故亦能因事而有成随事而辄效也其下如布如镐者得免于王诛亦幸矣何道之足云哉 
　　问书曰今惟淫舍牿牛马诗曰驷騵彭彭肆伐大商征伐之资于马也尚矣其制始于黄帝备于周官汉唐宋各有其法而我国家尤为详悉内有太仆寺矣而府州县设佐吏以专领之外有行太仆矣而苑马寺设监苑以分领之互市有茶马也分蕃有圉长也设官何其备欤既有见马以给军又有寄马以给民既责之以牧养而又责之以孳息印烙以防之也考课以验之也立法何其详欤若是者宜马之蕃盛也夫何一遇小警马即告乏出帑藏之钱遣市马之使所谓见马寄马者何在乎经有之学古入官议事以制是准今者必酌乎古今举古人一二事试与诸士子商确之一马复三卒内郡之制也令民自畜马边塞之制也至于封君而下以次出马官给牝马归息什一不有坠于先烈乎府兵既立给钱而市之府兵既变给马而用之至于一缣一马息士十万别色为羣望如云锦不有禆于国家乎曰官马曰户马曰戎马法亦善矣及保马之法行而天下之民困当是时也首倡其议而力称不便者谁欤骐翼銮锵玁狁息整居之祸龙骊驳白匃奴肆平城之围马之关于成败亦重矣然则蕃育之有官岁时之有祭宜也今欲使在内者有有骊有黄之多在外者有既佶且闲之盛其道安在将酌古法而行之欤抑我国家法已详备今莫若修其废坠欤二者何居 
　　经天下之政存乎法行天下之法存乎人故为治者不患法之不修而患人之未得吾见法具而不得其人者有矣未见得其人而法有不举者也马政之制国朝之经画已备特承平日乆怠于吏而玩于民法固未尝有敝也敝之者人也今能一振而作之其所以经天下者沛乎有余裕焉茍徒是古非今役役于纷更改革之劳而不知修复之道其为为治之累岂小小哉孔子曰文武之政布在方策其人存则其政举其人亡则其政息不我欺也请因明问而复之武王之伐商也有驷騵彭彭之诗鲁侯之征淮夷也有淫舍牛马之誓则马之用于征伐也尚矣玁狁整居焦获矣而宣王成薄伐之功者以骐翼銮锵之盛髙帝威加海内矣而匃奴肆平城之围者以龙骊驳白之多则马之系于成败也大矣此歴代以来所以考成分属有蕃育之官祈休报赐有岁时之祭也以其官而言之其廐有未央承华騊駼骑马路軨大廐之异其官有三令四令丞五监长之殊而掌之于太仆者汉制也其署有六闲八坊四十八监之类其官有主簿直司圉官牧尉排马羣头之属而领之于太仆者唐制也至于骐骥有院天驷有监天廐有坊既置羣牧司又置羣牧使此在内监牧之法自河北至许州已有十八监两河陜西有都总管处复置一监太原交城又复置马监既委羣牧司又委守倅兼领此在外监牧之法又非有宋之制乎以其祭而言之春祭马祖夏则祭先牧秋祭马社冬则祭马歩者周礼也牲用少牢地用大泽四祭之礼同积柴以燔坎地以埋四神之礼异者隋礼也至于筮日致斋于未祭之先瘗■〈土展〉燎柴于既祭之后又非开元礼乎肆惟我国家列圣相承立经陈纪叅之于徃昔之规断之以聪明之独其设官不为不备矣其立法不为不详矣是宜马之蕃盛也迩者青蜀之贼一兴边关之冦少警廐既竭乏马则玄黄朝廷遣市马之使帑藏出市马之钱遂使闾阎之下槽枥为之一空价值为之腾涌此无他良以我国家长治乆安百五十年以来天下雍容于礼乐文章之化熈皡于富寿安乐之天官虽备也世平则易玩法虽详也岁乆则易湮其欲在内者有有黄有骊之多在外者有既佶且闲之盛不亦难哉策曰准今者必酌乎古将酌古法而行之欤抑我国家法已详备今莫若修其废堕欤嗟夫泥古者不通遵先王者无过今举古人一二事而言之劝民养马有一匹者复卒三人盖居闲则免三人之算有事则当三人之卒此内郡然也纵民畜牧官不为禁或致马千匹或致马数千此边塞然也是非汉制乎当给马者官与其直市之毎匹钱二万五千刺史折断果毅岁周察不任战者鬻之以其钱更市不足则府供之此给钱以市也府兵渐壊兵贫难致乃给以监牧之马此给马以用也是非唐制乎至于有宋之时有曰官马畜于监牧者也曰民马散于编户者也曰戍马市于边郡者也此皆古人之法执事所欲叅酌以行之者而愚生直以为不可也是何也盖彼法之善者当今既以采而用之矣其不宜于时者则又不可行也载考当时之制内有太仆寺矣而府州县设佐吏以专领之外有行太仆矣而苑马寺设监苑以分领之户市有茶马也分蕃有圉长也其设官也拟之汉唐宋岂不为尤宻乎今亦取其贤者而任之取其不肖者而退之耳既有见马以给军而又有寄马以给民既责之以牧养而又责之以孳息印烙以防之也考课以验之也其立法也视之汉唐宋岂不为尤密乎今亦摘其弊而祛之举其坠而兴之耳呜呼祖宗之法至精至备行之天下而无弊传之万世而可法今马政之未举者则亦讲求之未明修复之未至耳岂可不责之人而惟法之是咎不究乎今而惟古之是图哉夫以我祖宗精备之法适我圣天子大有为之日硕俊简布于朝廷羣能分列于外服竭蹇蹇之忠秉明明之节司太仆者宁无张万岁其人耶司苑马者宁无王毛仲其人耶诚一振举于萎薾之余刬剔乎奸微之弊则一缣一马云锦成羣亦何难致之有哉若夫孝武上自封君以次出马官给牝马归息什一至安石信曾孝寛之言忽文彦博之议卒行保马之法而为天下之害则汉宋之敝政不敢屑屑为执事陈也虽然涤膓续骨医者之技虽妙不如不疾之为愈焦头烂额救者之功固多不如不焚之为贵与其畜马以为用不如无事而不用马也书曰归马于华山之阳此又愚生言外之望也不知执事以为何如 
　　问昔先王经国子民必先食货而重戎兵肆我列圣法古制治以食货言之既有边储矣复有京运存留之设食宜无不足也而何仓廪毎至于空乏既有岁办矣复有丁佣货搉之例货宜无不足也而何帑藏每至于匮竭稽之于古二十税一取民何轻也乃有海内庻富之治课役皆免赋民何寛也乃有斗米三钱之效今自山西所急言之边已云储而督并之使屡遣乎廷臣禄已云班而告乏之疏累陈于藩室厥咎何由乎所以充足之者抑有道乎夫令有缓急而物有重轻岁有凶穰而糓有贵贱食所当平也币重则民不堪币轻则民亦患货所当权也二者古人已有定制矣而可行于今乎三年耕必有一年之积九年耕有三年之积足食之道也千乗之国藏镪百万万乗之国藏镪千万足货之道也二者当今亦畧施行矣其有合于古乎以戎兵言之内有五府也又设卫所以分属之综理周矣外有司卫也又设将臣以总率之经畧备矣稽之于古府兵之制不为不善何以致蕃镇之祸衙厢之制不为不密何以有金人之变今自近日之事言之饥民啸聚流刦郡县尝调京军以捕御矣而飘忽震荡过无坚城卒頼边军以剿之京军抑不足恃耶套众骄纵侵窃边关尝有边军以屯戍矣而凭陵斥突阵无勇将复调京军以捍之边军又不足恃耶其弊安在乎所以振扬之者抑有道乎夫潢池弄兵置而不捕较之捕盗朝歌以安民者孰得得是人而用之盗可弭乎备敌数岁戢兵不战比之两炬疑敌一战而取胜者孰优得是人而用之边可备乎夫识时务者在俊杰数者时务之大者也诸士子其详言之毋以俊杰为嫌而自让 
　　有足国之大本有强国之大本食货者足国之道也而其本在于节用戎兵者强国之道也而其本在于安民用既节则国不期足而自足民既安则国不期强而自强茍务国之足而不本于节用吾知所入者不能给其所出虽头会箕敛民力愈竭而用益不足矣务国之强而不本于安民吾知本既先拨而戎狄乗之良民善众亦且化而为大盗矣孔子曰节用而爱人请以是并为明问复盖尝闻之洪范先食货于八政故知有天下者不可无财用周官列司马于六卿故知有天下者不可无戎兵昔者先王因地制贡则壤成赋料丁起役而食货兴矣我国家之制既有边储矣复有京运存留之设既有岁办矣复有丁佣货摧之例其综理之详虽夏后之贡成周之彻何以加焉若是者食宜无不足也货宜无不充也今自山西所急而言之督并之使屡下于边陲告乏之疏累陈于藩室噫有由然哉输于边者有常数而客兵调集每至若林之多供乎禄者有定额而天潢繁衍乃有螽斯之盛况夫穷民之逋欠灾伤之蠲除豪右窃揽代之权贪夫肆侵渔之利其欲粟陈而不可食贯朽而不可较不亦难哉为今之计者宜何如耶粟之贵贱所当平也贵则减价以粜之贱则增价以籴之是亦古人备荒之一策也币之轻重所当权也币轻则母权子而行币重则子权母而行是亦古人救时之一法也今之存积即先王积余之意修其废焉非常之用宁不足充乎今之预备即先王藏镪之意举其坠焉不时之需宁不足给乎夫然后时检校以阅其实严刑罚以禁其奸其庻乎食货之可足矣虽然究其本而言之不有节用者乎无名之赏赐有度不急之土木不兴非时之逰观有节无益之冗赘不设如是而已耳先王威诸侯平邦国除盗贼而戎兵兴矣我国家之制内有五府也又设卫所以分属之外有司卫也又设将臣以总率之其经畧之备虽商之赫业周之诘扬莫有过焉若此者蛮夷宜率服也盗贼宜屏息也今自近日之事而言之饥民啸聚流刦郡县尝调京军以捕御之乃至飘忽震荡过无坚城而剿之者卒頼边军焉是郡县之变京军既不足恃矣套众骄纵侵窃边闗尝有边军以屯戍之乃至斥突凭陵阵无勇将而御之者又调京军焉是边闗之变边军亦不足恃矣噫有由然哉武弁以甲胄为耻而慕文墨军士以工贾为业而恶战鬬况夫坐作进退之未习而卒不知兵敿糓鍜砺之未第而兵无完器精鋭或隠于权门老弱多充于部伍其欲摧锋陷敌折馘执俘不亦难哉为今之计者宜何如耶选将以主兵阅卒以实伍而兵之本以立简器以利用演阵以教战而兵之用以备治渤海如龚遂长朝歌如虞诩必求是人而任以捕盗之责备北边如李牧守云中如亷范必择是人而付以备边之任夫然后鼓之以庆赏震之以刑威庻乎戎兵可振矣虽然究其本而言之不有安民者乎生之而不伤厚之而不困扶之而不危节其力而不尽如是而已耳稽之于古度官禄量国用以征其租出口钱计算钱以课其丁或至三十税一者汉之取民可谓寛矣而文景乃有海内庻富之效田有租家有调丁有佣既以为经常之制量事宜度灾变差老少又以为减除之权或至课役皆免者唐之取民可谓轻矣而太宗乃有斗米三钱之效此汉唐食货之大畧也府兵之制不为不善而卒致藩镇之祸者府兵之制坏而彍骑之兵兴彍骑之兵变而藩镇之权重至其末年朝廷行姑息之政强将拥不制之兵而唐亡矣衙厢之兵不为不密而卒致金人之变者藩镇之权释而兵始弱保甲之法行而民始困至其末年主之以非人用之以妖术而宋危矣此唐宋戎兵之大畧也或始焉粗备而仅致小康或终焉不戢而卒成大祸汉唐宋之所以为汉唐宋也曷足以为当时法而执事陈哉 

　　嘉靖七年顺天府乡试 

　　问数载乎理理寓于数数非理莫立理非数莫彰理之备而数之显莫过于图书昔者图出于河伏羲因图以画卦文周因画以系辞筮者其用之一也书出于洛大禹因书以第畴箕子因畴以衍义筮者其目之一也易至朱子作启蒙以尽乎蓍之变范至蔡子作皇极以通乎蓍之用然易之揲以四范之揲以三竒偶殊其用宜若相背矣其分卦揲归之法通变极数之妙考占成业之义乃又叅同契合者何也窃又疑之易经四圣而始成范乃成于蔡子一人之手而其数之妙直与大易同流似非三代以还儒者之所能到也其或别有所授乎易爻用变今载之经惟九六耳朱子筮仪四爻五爻之变乃用之卦不变之爻易无七八之爻也何自而占乎不知于孔子大传之说合乎否乎抑亦别有说乎河图洛书数之大者也诸士子究心乆矣其详言之勿隠 
　　对数之为用有不同而圣贤之著述亦不同其理则一而已矣理之一则不害其用之不同著述之不同也圣贤之著述岂圣贤自为一端臆想之说哉数有是理也圣贤为之著述以发其藴耳圣贤何以知之也揆之理而已矣圣贤之著述一于理也学者论圣贤之著述也亦一于理而已矣请因明问而答之道原于一而散于万原者理也散者数也天下有不同之数而无不同之理理者数之神宰也数者理之形象也非理则数不生非数则理不着舍数而言理者虚无之学也舍理而言数者技术之流也故吾道者合理与数而言之也昔者伏羲氏继天而王龙马负图出于河所谓一六居北二七居南三八居东四九居西五十居中者是也卦之理寓焉伏羲因而则之以为干兊离震巽坎艮坤之八卦六十四卦既成文王系卦辞周公系爻辞筮则用之一耳大禹治水成功神龟负书出于洛所谓戴九履一左三右七二四为肩六八为足者是也范之理寓焉禹因而陈之以为五行五事八政五纪皇极三徳稽疑庻征福极之九畴九畴既列箕子衍其义武王传其学筮则目之一耳易筮起于前古至朱子作启蒙以尽乎蓍之变其揲也以四三变而一爻具九变而小成干一兊二离三震四巽五坎六艮七坤八大抵卦至于八图之秘固已泄矣由是十有八变而大成触类而长之六十四卦之变而四千九十六卦于是乎备天下之疑决焉天动则观其变而玩其占干之羣龙用九坤之永贞用六今朱子启蒙考占之法四爻五爻之变乃占之卦不变之爻易之爻非九则六而不变之爻非七则八也易无七八之爻何自而占乎且于孔子观变之说有不合矣意者义理则先儒之论精详至到无可言者至于名物度数虽圣人亦有未及学而或不尽者也夫天下古今理而已矣理之同也遵之不以为阿理未同也议之不以为僭此末学之臆见或亦执事发问之意也大哉数乎天非数不覆地非数不载人非数不成彰徃知来者数也通幽达变者数也藏神显化者数也数岂易言哉今执事问及愚生则不敢然也然未知其是否谨对 
　　问威天下在乎兵而主兵者在于将吴子有言三军之众百万之师张设轻重在于一人将固不可以不知兵矣尝即一二兵法而观之途有所不由也不由崤渑者成七国之功由壷头者致五溪之败城有所不攻也不攻华费者完兵而深入攻郢郡者众溃而走死君命有所不受也叱吴使之说者成覇越之功拒长史之谋者舍格天之业士卒当如爱子也与士卒分劳苦者着绩于河西不恤士卒饥寒者见杀于安阳数将于兵法合之则成违之则败是固然矣然有可疑者争北山而败髙陵不可向也或以蹙马鞍山而取胜以卒神而胜妖术似可用也或以用六甲而致败临泜水而退舍全军宜矣何退舍涧水者卒至丧师日夜行三百里败走宜矣何日夜行二百里者卒至成功是又于兵法也或同合而成败顿殊或同违而胜负特异然则为将者将无事于兵法乎其或兵法之变有非可以常法拘乎文事武备皆诸士子分内事也毋曰吾儒生未学于军旅 
　　对有用兵之常有用兵之变常者固兵法也变者亦兵法也自其常而观之合乎兵法者知兵法者也自其变而观之合乎兵法者固知兵法者也不合乎兵法者亦知兵法者也夫兵者随机应变因敌制胜者也何常形之有哉昔赵括能读父书奢不能难岳飞好野战不用古法盖飞知变而括不知变也观乎此则可以答明问矣夫威天下在于兵而主兵者在于将三军之众百万之师张设轻重在于一人为将者固不可不知兵用兵之妙存乎一心微乎微乎应形于无穷而谈兵者又不可不知变也崤渑诚不可由也亚夫于是竟走蓝田所谓途有所不由者而马援之困败盖不知壷头之不可由矣华费诚不可攻也曹公所以深入徐州所谓城有所不攻者而沈攸之之走死盖不知郢郡之不可攻矣越王许吴王之成范蠡不从其命乃叱王孙雄之请而遂成霸越之功董卓挟汉帝之命皇甫嵩欲赴其召乃忽梁衍之谋而竟就匹夫之谅将在外君命有所不受蠡则知之而嵩不知也吴起亲裹赢粮与士卒分劳苦守河西而拒强秦之兵宋义置酒大会不恤士卒之冻馁留安阳而致项羽之诛爱士卒当如爱子起则知之而义不知也数将者其于兵法合之则成违之则败所谓合之者知兵法者也不合者不知兵法者也兵法之常也髙陵不可向也赵奢先拒北山秦师争山不得秦师大败刘备先据马鞍山陆逊四面蹙之汉师大败盖逊以乗胜之兵蹙备已败之兵是得夫激水之疾可以漂石之意若秦师大败则两军相敌未有胜负者也岂可槩论乎祥疑所当禁也田单令一卒为神以破燕者田单智勇之将乗忿怒之军志复宗国是得夫能愚士卒耳目之意若郭京之败则市井无頼原不知兵者也岂可以同语乎阳处父退舍于泜水此合令半济而击之之法符坚驻军于涧水挥兵使却亦合此法也退不可止而大败者盖坚军无纪律耳是岂知法令孰严之旨哉魏武日夜行三百里逐先主于当阳正犯百里争利则擒之法唐太宗日夜行二百里追宋金刚于雀鼠谷亦犯此法也遂破金刚而大捷者盖金刚已败沮耳是岂非其疾如风之旨哉所谓合之者固知兵法者也不合者亦知兵法者也兵法之变也即是而观之则常者固常也而变者亦常也孙子有言声不过五五声之变不可胜聴也色不过五五色之变不可胜视也兵不过竒正竒正之变不可胜穷也变之一字其用兵之最要者乎抑又有说焉兵凶器也黩之则危然昔有周当成康之时四方无虞九夷通道矣召公告以张皇六师周公告以诘尔戎兵二公岂导君以威武者哉盖人主于天下无事之时多留心于仪文制度之间以为藻饰太平之具至于兵之一事往往视为不急之务言之者以为不祥为之者以为多事及天下卒然有变则茫然无以为应奸人贼子得以肆其淊天之恶而天下遂至于大乱唐玄宗之时何等全胜之天下也安禄山渔阳一鼓而诸镇瓦解乗舆播越矣今天下万国乂治百蛮欵塞庻职奉法文章礼乐闾巷彬彬而愚生之虑以为所因循而不振者兵与将耳此亦或执事未发之意也敢僭言之谨对 
　　问天下之大势在外则边陲在内则郡邑边陲所以御外侮郡邑所以安内治也今边陲之上军士怯怠矣纪纲陵迟矣帑藏空虚矣其何以御外乎郡邑之中风俗颓败矣盗贼窃发矣生民困瘁矣安在其安内乎致是者厥咎何由也今所以处之者何道也遐想古之人教步兵于泽潞者天下推勇诛乱将于朔方者诸镇奉法屯要害浚沟渠而兴屯田者羌夷降败是皆名将也得是人而用之军气可振帑藏可足纪纲可伸欤守蜀郡者治崇礼义长朝歌者人称神明劝农桑重牧养而禁奢侈者郡有蓄积是皆良吏也得是人而用之民生可苏盗贼可息风俗可淳欤古人未尝借才于异代今天下文武之士岁进几千人独无是人出于其间欤抑或有之而莫之用欤此天下剥肤之弊而庙堂之所欲闻者也诸士子其纵言之主司者为之达 
　　有致弊之源有拯弊之道然欲拯其弊当先究其源拯弊而不究其源是犹医者之治病茍不究乎病源之所在抑何以施治疗之法哉生也恭承明问而有以知前日致弊之源今日拯弊之道矣天下之道二义与利之间也天下尚义则治尚利则乱前日之致弊者利也今日拯弊之道亦有义而已矣仰我圣天子在上日勤圣学总揽干纲备二帝三王之徳则固宜有太和雍熙之治也而天下之弊如执事所言种种者何哉在边陲帅臣格之也在郡县有司格之也自正徳十六年间权奸相继用事政以贿成我祖宗以来生养安全之道礼义亷耻之教纲纪法度之制扫荡无几外而边陲之将内而郡县之吏陟者以利而超迁黜者以利而幸免而将与吏多不得其人矣将既不得其人则边陲之上军士不得不怯怠帑藏不得不空虚纪纲不得不陵迟也吏既不得其人则郡县之内生民不得不困瘁盗贼不得不窃发风俗不得不颓败也是前日所以致是弊者无他利而已矣知前日所以致弊之源则今日所以拯弊之道可得而言矣盖尝闻之士有百善惟亷为最士有百恶惟贪为最盖亷则众欲皆伏而逹之于政自无不善贪则众欲皆起而逹之于政自不能善亷者义之大也贪者不义之大也是故今日之所急者义而已矣必也絶请托之私重苞苴之禁公铨选之法明黜陟之典则前日之私既足以驱天下于利而今日之公独不足以驱天下于义乎诚使边陲之将郡县之吏皆忘一身之私秉为国之公则前日之弊将不革而自除焉不然则操演虽勤徒足以为观聴之具转输虽多徒足以长侵渔之奸诛戮虽严徒足以激凶顽之怒矣边陲何自而理哉蠲赈虽频徒足以资里书之欺捕诘虽急徒足以贻地方之扰教戒虽切徒足以为文具之虚矣郡县何自而治哉遐想古人李抱真之帅泽潞也教习步兵而天下推勇郭子仪之至朔方也按诛乱将而诸镇奉法赵充国屯要害浚沟渠而兴屯田于是羌夷降败是皆名将也得是人而布之边陲之上如李抱真焉何患乎军士之不振如郭子仪焉何患乎纪纲之不伸如赵充国焉何患乎帑藏之不足今武举之选世袭之胄多矣其中独无是人欤文翁之守蜀郡也建立学校而治崇礼义虞诩之长朝歌也诱擒盗贼而人称神明龚遂劝农桑重牧养而禁奢侈于是郡有蓄积是皆良吏也得是人而布于郡县之中如文翁焉何患乎风俗之不淳如虞诩焉何患乎盗贼之不息如龚遂焉何患乎民生之不安今科目之举畿藩之贡多矣其中独无是人欤易曰蛊先甲三日后甲三日夫天下之势在外则边陲在内则郡县今边陲之上郡县之内其弊如此可谓蛊之极矣然则今日治蛊之责能无劳于圣天子之心乎先甲后甲治蛊之道也程子曰治蛊者先究其所以然则知救之之道后虑其所将然则知备之之方善救则前弊可革善备则后利可乆今日拯弊之要无踰于此者矣虽然窃又尝究理乱之势推盛衰之迹乃既为今日忧而又为今日喜书曰天閟毖我成功所然则今日圣天子承先朝之大弊虽不能不厪宵旰之忧而其所以弘中兴之业永万世之誉者亦岂不在于是乎是故商道不衰无以成髙宗之名周道不衰无以见宣王之绩今天下行将太平矣明明天子令闻不已敢为今日诵谨对 

　　苑洛集巻九 



　　●钦定四库全书 

　　苑洛集巻十 

　　（明）韩邦奇 撰 

　　妾薄命 

　　昔郎年少时妾在兰闺中见郎锦城西緑駬嘶春风妾作郎家妇郎行万里舟妾心无所愿欲作长江流妾不如春月花开到郎侧郎心匪飘风妾无倾城色桃花红复红江水深复深花红强似面水深不如心流萤度珠帘秋夜长无极为郎制罗衣泪痕密如织妾始嫁郎时永言受郎恩但得郎舟回妾愿锁长门岁序不可转六月或清霜郎岂无归日时复理红装 

　　买劔曲 

　　千金买宝劔百金装赤鞘意欲献上方骑马长安道劔拔风尘昏囊贮血肉腥古来游侠儿一掷双丸青瀚海忆■〈王贞〉珉天山起鼙鼓落日照辕门将军怒如虎年少气亦侠常思万戸侯磨刀桑干河欲唱大刀头金印大如斗旌旗百尺高不上燕然山不插侍中貂少小事戎行生长亦朔漠君恩重如山铁衣轻如葛朔风萧萧来七月如深秋马腾槽边嘶笑取金络头男儿介胄身死葬昆仑山却笑班将军生入玉门关 

　　玄庵 

　　大化运气机纲维不可测至性有渊源于人见天则一觉明真境西方谈空色启关走龙虎挥神凌八极是非千万载大易重消息 

　　杂意 

　　昆岗峻且崇凿出双玉华磨之劳沙石坚好无纎瑕制为双玎珰组以杂玄黄其价且万镒以佩君子裳 
　　贵阳长灵杉千章百尺高秋来动风色云外起天涛负此栋梁材生之万山隈世无鲁公输千载委荆莱 
　　金门多良竹春风生新枝猗猗青且坚薄言一采之物用各各殊感之重嗟吁或为虞廷箫或为吴姬竽 
　　灼灼槛中花日结红芳友惜此妍丽资隳折佳人手幽草涧边生春发秋还荣三叹牺牛身使我泪沾缨 

　　晋溪 

　　峩峩太原山混混晋溪水山有合抱材水有蛟螭起合抱作栋梁蛟螭兴云雨栋梁无条枝云雨或愆期造化有不能物岂无参差奋飞从神龙未必乏行施遽命许旌阳我心实伤悲 

　　渭滨叟 

　　西伯本事商后车载老人岂期牧之野空有十乱臣我独负鹰扬谈笑诛商辛峩峩首阳山其下渭之滨 
　　渭水至首阳山下东入河夷齐饿死首阳山 

　　周公居东　周公圣人又王室懿亲进退之际天下安危系之被谗居东二年余召公太公未尝发一言援释及成王卜风雷之变得周公请命之书二公犹以为不知圣人举动未易言也 

　　周公王懿亲进退系安危居东二年余四海皆嗟咨二公位阿衡未见出一词王以风雷变出郊亲逆之各各怀忠诚二公心始知 
　　成王悟二公之心白矣 

　　鹃声至 

　　洛阳鹃声至尔意亦何勤宋室诸缙绅谁为达紫宸莫谓禽无知性或灵于人负尔数声血千载徒悲辛 

　　徐世绩　世绩与褚遂良同受太宗顾命曰佳儿佳妇皆以付卿后高宗欲废皇后立武氏遂良不可世绩劝成之世绩以其孙敬业有灭族相使入林麓纵火焚之敬业仓卒无所逃引佩刀剖马腹匿腹内火过浴血出后敬业讨武氏之罪不克死之遂族徐氏 

　　宗室杀欲尽污秽蒸宸扆太宗托孤心是谁乱唐纪智哉浴血儿火烧不能死火烧儿不死于以见天理 
　　敬业死徐族不灭 

　　骆宾王　武氏簒唐改号周然知任狄梁公武氏欲以天下与武氏梁公曰陛下以天下与太子则千秋万岁后血食于太庙若与武氏未闻侄为天子祔姑于庙者也乃移中宗于东宫后五王拥立中宗勒武氏还宫初武氏临朝时骆宾王佐李敬业讨武氏罪不克死之 

　　狄梁回凶牝房州还东宫敬业伸大义挥戈振群蒙烈烈宾王檄如日当天中宁为敬业死不立狄梁功 

　　张紫岩浚　当时立主和议浚始终不从宋儒与之曲端以直遂见诛岳飞以忤触见挤 

　　黄阁主和议紫岩志恢复听之真可人谁有孔明腹曲端既已诛武穆见忤触试使当筵舞再蒙宣和辱 
　　既不能令又不受命 

　　殷谢　浩不出众曰深源不起当如苍生何安不出众曰安石不起当如苍生何后天子征浩桓温辟安皆起 

　　深源与安石皆为士望宗天子征浩入于以抗桓公嗟嗟桓晋间谁复识变通智哉东山子苍生戏高崧感此殷谢事成败论英雄 
　　高崧饯安于新亭戏曰昔安石当如苍生何今苍生当如安石何 

　　人不归 

　　忆我莫苦吟苦吟伤子心寄子莫忘归忘归失我依清清在山泉忽为九仞渊流水不复返我心日惨惨 
　　客自河曲来寄我双鲤鱼长跪接鲤鱼或有尺素书剖鱼乃空腹使我心成疽生此女子身不如委沟渠 

　　金台送士人归关中 

　　朔风惊客耳归兴难攀牵游缰系长栁带剑登祖筵把酒共叹息逼侧何足怜霜雪蔽天地征裳独蹁跹众芳满洲渚老鴈新饥还君志在商岭浩歌出幽燕闲云落南浦野鸟入青天谁爱黄金台不必重凄然 

　　檗谷　王侍郎图 

　　王子自闽来揪愀颜色枯须臾陨双泪语我檗谷图旻天覆下土林鸦亦哺雏我独失其怙怀抱泣呱呱哀此北堂人青春抚遗孤中道复弃捐旻天降虐肤晨鸡入省视茕茕鲜盘壶今也稍丰裕肥甘逮妻孥敝庐多寒暑簟裀无褐蒲冠裳锡双诰安得奉桑榆旻天覆下土不闻予号呼桐棺薄如墨土浅且坟垆兹能读丧礼空有龙虎区朝露零春华秋霜寒如铺牲醴亦嘉旨安得奉庖厨旻天覆下土胡戾独予诛空山栢如金其味苦如荼茫茫风木恨直与乾坤俱闻之重感伤为君歌且都努力树名德毋愧曾闵徒 

　　东郭遗叟　雷给舍翁 

　　给舍展绡帙示我遗叟行读之三叹息乃识虚与盈遗叟尚玄德位独弗称情给舍珪璋器唾手公与卿遗叟吴皋彦早岁负才名持笔谒天曹文章冠群英今观畿辅地遍野甘棠生温温清苑判施泽先孤惸挺挺松栢资虬枝霜雪劲嗤被莺与燕视我同春荣玄鹤已千仞刷羽云霄鸣郭东有梅竹良友堪同盟相随咏舞雩心与贤圣并 

　　富阳民謡 

　　富阳江之鱼富阳山之茶鱼肥卖我子茶香破我家采茶妇捕鱼夫官府拷掠无完肤昊天胡不仁此地亦何辜鱼胡不生别县茶胡不生别都富阳山何日摧富阳江何日枯山摧茶亦死江枮鱼始无山难摧江难枯我民不可苏 

　　狱中集古　东岩同扉 

　　天地身何往故乡不可思萧萧北风劲惨惨中膓悲多病久加饭开怀无愧辞眼前列杻械报主尔何遅 
　　右一寄杜位二赤谷三江村四送方书记五雨六咏怀七草堂八有感 

　　徘徊虎穴上性命由他人漂梗无安地涂泥任此身浮生看物变薄宦走风尘烱烱一心在天高难重陈 
　　右一寄赞上人二怀郑司戸三征夫四送陵州路使君之任五又示两儿六赠别何邕七严武八奉赠鲜于京兆 

　　赤县昔同游忽在天一方危时暂相见鬓发各已苍阴风千里来岁暮有严霜人间夜寥闲落月满屋梁出处同世网涕泪溅我裳平生方寸心嫉恶怀刚膓痛愤寄所宣激烈思时康皇皇太宗业道德仰今王丈夫誓许国志士怀感伤吾道正羁束真宰意茫茫 
　　右一赠苏四徯二成都府三送舍弟赴齐州四赠卫八处士五吴侍御江上宅六壮游七夜听许十诵诗八梦李白九郑公虔十栁少府十一舟中苦热十二壮游十三义鹄十四夏夜叹十五北征十六洛城玄元皇帝庙十七前出塞曲十八赠李四丈十九观水涨二十遣兴 

　　楼角凌风逈夜深露气清今夕复何夕寂寞壮心惊故国十年别转衰病相婴妻子隔絶久万里正含情惆怅年半百何得尚浮名鸱鸮志意满豺虎正纵横麟鳯在赤霄赤骥顿长缨志士泪如水忠臣气不平挺身艰难际万古一死生感恩义不小永怀丹鳯城 
　　右一东楼二玩月呈汉中王三赠卫八处士四岁暮五客居六春陵行七述怀八客夜九立秋后题十水槛遣兴十一病栢十二久客十三幽人十四述怀十五听杨氏歌十六严武十七送韦评事十八咏怀十九送卢侍郎二十送覃二判官 

　　右集杜 

　　感激平生意此心谁见明与君歌一曲一半是秦声 
　　右一赠易秀才二邺中王大劝入石门山三将进酒四观胡人吹笛 

　　狂风吹古月肠断白杨声寒雪梅中尽空歌怀友生 
　　右一司马将军歌二上留田行三宫中行乐词其七四九日 

　　燕臣昔恸哭千载为悲辛圣代复元古如君何足珍 
　　右一古风其三十七二古风其四十八三古风其一四效古其二 

　　鴈度秋色逺林光淡碧滋长歌尽白日不觉鬂成丝 
　　右一摘苍耳作二与贾至舍人三游南阳白水四上三峡 

　　郁悒独愁坐烟萝欲暝时秦云起岭树及此有相思 
　　右一酬崔五郎中二游昌禅师山池三登新平楼四游秋浦白笴歌 

　　献纳青云际狂言非至公何由返初服美酒沽新丰 
　　右一答高山人二挂席江上待三过卢郎中四效古 

　　岁落众芳歇秋来百草生万重关塞断慷慨泪沾缨 
　　右一太原早秋二赠闾丘宿松三奔亡道中四经乱离后天恩流夜郎 

　　昔献长扬赋风云四海生遭逢圣明主礼乐秀群英 
　　右一答杜秀才五松见赠二读诸葛武侯传赠崔少府三书情赠蔡舍人雄四留别金陵诸公 

　　潜虬隠尺水海鸟知天风霜鬂两边白出门悲路穷 
　　右一赠别舍人弟台卿之江南二赠任城卢主簿三赠友人其三四赠从兄襄阳少府皓 

　　蹭蹬遭谗毁空怀恋主情贤人当重寄或冀一人生 
　　右一赠张相镐其二二观胡人吹笛三赠升州三使君忠臣四系寻阳上崔相涣 

　　朔云横天高逺海动风色萧飒望中来摧残梧桐叶感叹发秋兴苍然五情热长安如梦中云山万里隔前期浩漫漫落日归心絶生事如转蓬一官已发白昨日东楼醉緑杨正可折今兹大火落已属流芳歇壮心惜暮年岁光屡奔迫天地一浮云生死殊飘忽李斯上蔡门穷途方恸哭张翰江东去清风洒兰雪世路今太行非时将安适结心寄青松千春卧蓬阙且复命酒樽浩歌待明月 
　　右一酬崔五郎中二早秋赠裴十七三玉真公主别馆四塞下曲其四五岘山怀古六古风其五七送陆判官八望夫山九登敬山亭南望怀古十苏武十一赠从兄少府十二赠韦秘书十三鲁中东楼醉起十四书怀寄从弟十五将游衡岳过双松亭十六送崔十二游天竺十七玉壶吟十八淮南卧病书怀十九赠别从甥高五二十忆崔郎中宗之游南阳二十一留别于十一兄逖二十二古风其五十四二十三送张舍人之江东二十四别鲁颂二十五拟古其七二十六拟古二十七望黄鹤楼二十八天台晓望二十九春归终南山松龙旧隠三十春日醉起言志 

　　空名适自误寡识冒天刑应念投沙客多愧鲁连生感此三叹息泪满逐臣缨白日在青天为君前致辞我本草间人幸遭圣明时投躯寄天下逺为千载期一度浙江北茫然使心悲世路成奔峭万姓危朝霜修蛇横洞庭独坐伤激扬六驳食猛虎剪棘树兰芳献书入金阙着论谈兴亡浮云蔽紫闼虹霓掩天光黄金消众口青蝇遂成寃其事竟不就小节岂足言松栢本孤直虬龙盘古根瑶草寒不死犹怀明主恩 
　　右一经乱离后天恩流夜郎二望鹦鹉洲三赠汉阳辅録事四闻李太尉大举秦兵五游大山六观番人吹笛七还山留别金门知已八书怀赠南陵常赞府九读诸葛武侯传十詶崔郎中十一邺中王大劝入石门山幽居十二寻鲁城北范居士十三赠上判官十四送王屋山人十五经乱将避地剡中十六狱中上崔相十七荆州贼平临洞庭言怀作十八赠从孙义兴宰铭十九送张秀才从军二十叙旧赠江阳宰二十一金门答苏秀才二十二赠别舍人弟二十三古风其三十七二十四答高山人兼呈权顾二侯二十五送薛九被谗去鲁二十六书情赠蔡舍人雄二十七赠张相镐二十八赠从兄襄阳少府皓二十九古风其十二三十赠宣城赵太守悦三十一送郄昻谪巴中三十二同王昌龄旅第 

　　右集李 

　　斋居　时隶司徒卿 

　　奉天承帝戒东省肃斋居竹荫春阶月灯明夜榻书天风传禁漏郊露湿銮舆清晓朝班事兢兢整佩琚 
　　暮鸦巢树定春望正漫漫月夜地曹静风郊天仗寒万年周社稷百辟汉衣冠深愧书生腐惟余一寸丹 

　　九日邀石泉大司寇 

　　虚馆昼无事秋光惊客心踈篱三径菊斜日万家砧行役嗟归鴈幽情望逺岑缻中有桑落相对一豪吟 
　　万里荒城暮三秋使节来共携杜陵酒同上越王台俊逸知高兴踈狂愧菲才过从能几度早晩鹭车回 

　　春岗 

　　岗自嵩高发春来旺气生卿云千树合修竹万竿清汉野曾龙卧周岐有鳯鸣地灵久融结今日见锺英 

　　送唐中丞抚蜀 

　　圣主忧三蜀中丞宪府开西南全胜地经济出群才节钺辞枫陛风霜动栢台鹭车应早发闻有御中催 

　　送梅溪 

　　寒江归去晩秋树望中踈霜没金蟾影风传玉鴈书青山依别浦白发对征车相送万余里思君入梦初 

　　送光禄大夫王子之南都时以九庙功成迁 

　　圣皇崇孝理恩命被仪臣帝里龙蟠旧仙槎鳯览新十年负才略九庙见忠勤暂尔留都试行当侍紫宸 

　　万给舍擢山东少参 

　　画舫春江渡台高鳯欲翔风生青琐闼花静紫薇堂报政闻齐鲁封章动庙廊经纶应不负咫尺仲尼乡 

　　送钱银台自考部之南都 

　　考功天部客长啸出春明祖席开燕阁繁花发帝城晩风催去舫新月照行旌圣主思弘化应还召贾生 

　　卢秋官辞京部之南部为亲也 

　　帝里青春好千家桃李开君翻辞玉阙谁不爱金台望切秋云逈心惊暮日催即今承彩服朝夕奉霞杯 

　　诗寄端溪一首 

　　端溪天下士高卧在林泉四海苍生望千年道学传圣皇今侧席君子好弹冠王佐明时彦风流陋谢安 

　　节妇义女　为杨侍御题 

　　悲风起天暮开帙感双真緑藿偏倾日芳梅未识春三秋深夜雨百折岁寒身谁秉如椽笔休令漫泯沦 

　　西盘冡宰奏功入京 

　　北阙趋环佩南都报治成百僚师揆度四海仰均平轻舸过天荡高标拂月明此行应简在天子旧知名 

　　浙上送邃谷　无涯白石入广五泉明农今复见子伤哉独为四子耶 

　　知已半零落生离几怆神忽逢洛下客亦是岭南人时事频相问忧心未敢陈京华四千里回首一沾巾 

　　送刘司训罢归蜀 

　　万里川南道秋深感慨多汉江冲雨渡栈道拂云过对月应怀友临杯且浩歌到家问黄菊三径长青萝 

　　再过霍州 

　　此地吾尝治风尘几度游道随汾水折云拥霍山浮昔往黄梅雨今来白鴈秋萍踪倦行役何处是沧洲 

　　平遥夜坐 

　　漠漠荒城暮飘飘旅笛哀坐看寒烛尽愁絶夜更催冀北花争发秦西鴈不来岁华容易改春尽且尘埃 

　　同戈怀古 

　　英俊同戈地隋唐百战秋晋阳戎马歇瓜步锦帆收风野平沙合霜林落叶稠更怜金水碧咽咽下徐沟 

　　送高都御史总督南粮储 

　　留都根本地国计仰台臣民力东南竭天菑逺近臻（传曰饥馑洊臻）圣皇思博济君子抱经纶独叹阳城拙空劳抚字仁 

　　丽水道中答慧岩 

　　驱车下丽水倐雨发微凉晴树遥偏緑秋山晩更苍闗城严虎豹郡邑少豺狼更喜薇垣使春风满婺阳 

　　闻舍弟下狱 

　　邸报封章事敷陈与世违怪来明主怒原是小臣非事业千年逺存亡一叶微高堂双白发如我只宜归 

　　出狱至蒲 

　　驱车下蒲坂云树见吾家覆苑堤堤栁沿河曲曲花生还仍故国客去几天涯不寐今宵月鸡鸣问渡槎 

　　诏狱　自浙至京未尝顷刻释三刑 

　　五品监司贵朝廷法不私一封渎明主十口累相知黄巻春扉静青灯夜榻遅旧闻胡宪使此日慰相思 
　　胡先在锦衣狱 

　　怀慧岩　严江夜半之别在于梦寐之中觉而视之但见孤舟揺揺烟波浩浩于天涯之外回首仙舟殆不能为怀却恨当初萍聚处只将欢会作寻常耳小诗见意幸赐俯和以慰客情 

　　画舫潮来别孤帆夜不眠寒江烟浩浩秋野草芊芊客病经三月天涯又一年薇垣新月上今夕最堪怜 

　　具庆受勅　继母也 

　　东署多劳绩褒封感圣明锦云宫墨淡宝篆玉香清雨露椿萱秀恩波泉壤荣高堂春酒緑悲喜可胜情 

　　送焦少师阁老致仕 

　　圣主咨元老封章遽乞归黄麻心尚壮白发愿何违事业存青史勲阶冠紫薇泌阳富花鸟相对好忘机 

　　怀友 

　　闗西一羇旅燕北苦孤吟梦落沙楼月魂消灞水心思君无药力念尔独情深湖海孤舟夜秋来风雨侵 

　　闻车驾幸北边 

　　圣主思弘业扬兵出紫宸天威凌瀚海杀气薄秋旻鏖战有边将奇勲多近臣传闻奏凯日还欲下三秦 

　　狱中对棊 

　　画地为棊局相看趣亦深推移惟信手胜负不闗心得着知秦汉收枰叹古今达人观物变志士惜分阴 

　　狱成坐狱诽谤 

　　狱吏传招下文罗亦大深青蝇闻点璧黄口果销金欲效燕人哭应悲楚泽吟神灵存九庙堪献小臣心 

　　孙羽士太初　闗内人隠于浙江西湖之上 

　　羽士闗中产高名逺近闻洞宾通变化太白富诗文华岳三峯月终南万壑云西湖歌舞地箫皷日纷纷 

　　云中道 

　　景物边城异多愁旅更増风高闻昼柝（白日击柝）日薄结秋氷（八月有氷）渡水愁沙陷（桑干河沙忽然陷人马陷下俱无踪迹）登山畏石崩（度陵山踈土嵌石大石忽崩下人不能避）晩来孤馆宿燃木即为灯 

　　晩至沁州书怀 

　　昔岁蒲闗度淹留直至今病来改蓬鬓春到益乡心万壑迷寒雨孤城隔逺林须臾悲角起怅望一沾襟 

　　毕尹祈雨有应 

　　夜半阴云合滂沱应候霖参天万竿玉遍地一犂金歌舞斯民乐精诚大尹心五行洪范传感应验于今 

　　庆源堂　松皋阁老 

　　旧趾留遗泽新堂起庆源河泉自星宿山脉发昆崘派到函闗大峯惟嵩岳尊精灵锺胜地阀阅冠中原瑞气通黄阁天星照紫垣一门三宰相两代八贤孙声实心名在勲功汗简存师臣（松皋老先生也）荣极品大作答皇恩 

　　送介溪宗伯承天祀陵 

　　达孝隆追王天恩显大伦星槎劳使节圭璧奏皇仁牺酌灵神格鸾刑至敬伸登歌周礼乐奔走汉儒绅厯岁松楸古凌空殿阁新荆衡万马下江汉九龙驯期会隆昌运精英毓圣人宸碑光御翰宠命被词臣问俗周郊甸观风驻骆骃民情与吏治还望达枫宸 

　　灵石道中 

　　汾水环灵石苍山落日程攒峯寒雾结宿莽暮烟生牧笛横牛背樵歌杂鴈声夕阳催去骑緑树遶行旌坠叶三秋思飘蓬万里情家山渐喜近人语似秦城 

　　褫亭道中 

　　云际千岩落照荒村几树轻烟暗水声闻涧底流莺啼傍花前 
　　落日旌旗摇曳晩风鼙鼓填諠新栁满堤春色长杨夹道黄昏 

　　再过禠亭 

　　初去暖风緑栁重来冷雨黄花天末数声塞鴈庭前满树寒鸦 
　　野戍凄凄画角山城处处寒砧最是秋风羇客不堪暮雨乡心 

　　盘石道中 

　　万里久淹海峤一官又到春初花鸟更添客思云山还滞乡书 
　　闻说南荒溽暑原来海国寒多盘石桃花未（阙）长安春色如何 

　　苑洛集巻十 



　　●钦定四库全书 

　　苑洛集巻十一 

　　（明）韩邦竒 撰 

　　世芳楼襄毅少保 

　　世芳楼下花竹稠太华拱揖长河流襄毅少保一代良正宜经纶坐朝堂当时是谁握衡钧却令少保养闲身君不见吐鲁番时逞陆梁乃敢掳我西藩王少保赫然挥甲兵提戈直指哈密城其酋胆落惊逃奔金印付还元王孙又不见当时刘瑾持朝权百僚稽首皆争先少保直节难磷磨一见不肯矧肯阿元元不幸頺朝纲再令少保乐世芳松皋阁老际圣明三部尚书进阿衡扬厯中外五十年巍巍勲业真光前吾皇神武御紫宸昌期自应生名臣我愿天子益严师阁老大作安邉陲只使常怀廊庙忧莫教独乐世芳楼 

　　送南太守之保寜 

　　燕山二月杏花开千树万树御城隈栁条新发夹长路祖筵却傍黄金台台下独策征车去东风日暮起飞埃我思郭隗三叹息他年还骑青骢来 

　　刘中镇萃美 

　　杭州佳丽天下强中镇才名动圣皇近侍班中亲简陟玉符金篆双龙勅号令一出神鬼惊两浙六月寒风生叱咤指顾雷电走智士勇夫皆俯首我有忠勤结主知御书时复来丹墀我行我止谁敢斁一或撄予天子怒上方四时充珎鲜长江大海飞黄船三十二宫被龙鳯匪我玄纁谁许贡湖山奇处起生祠飞碧流丹百尺危穹碑高碣凿瑶石雄文大字论功绩复有钱塘百万民黄童白叟传俱真湖山高湖水深恩光荡漾君王心湖水深湖山高烨烨声华中镇劳 

　　刘吏部考满 

　　石头城下长江流中有美人乘仙舟顺风大帆西北去不消一月到皇州知君报最献天子旭日遥瞻五鳯楼金台正在鳯楼下君好乘春一上游 

　　七里滩 

　　行路难春风七里滩阴崖暗白日危石湱惊湍挽夫力竭舵师瘠尽日才能进咫尺狭塘水隘忽迸流满船相顾无魂魄君不见南来箫鼓轻帆舟一日一夜到杭州 

　　长子和沈提学沁州壁间韵 

　　长平山下多白骨赵王墓上牛羊牧三晋自古称繁华海水桑田几翻覆平原公子今如何故宅萧萧秋草多人生休怀千岁忧百岁浮踪蓬一科尘世纷纷何足较昔日红颜今老貌瀛阙开轩邀皓月乐地从来在名教闲云清泉景物良休将身迹滞他方桃花纔落渚莲发回首却已摧羣芳高鸿渺渺入青天安得与尔同飞翔长歌一声生风雨坐对黄花金伞张东乌岭 

　　东乌岭 

　　上愁云停东乌岭下流水腥千章夏木阴森合一道盘旋摩青冥铁崖万尺窨沉洞俯视还恐坤轴倾群峯争起剑戟列当闗拱揖拥严城一夫荷戈千人废天险岂可阶而升却忆当年刘六到如履平地任凭陵刺史坠马三军走流血如海乌岭红长驱西下破竹势刘六岂是真英雄君不见监军总制纷纷出千金悬赏期侯封又不见赵城炊儿赫然怒手提屠刀摧元凶 
　　炊儿年十八九岁与妹母同居流贼三人至其家欲犯其妹炊儿怒以其不备提刀尽杀之 

　　送刘尚书自日讲学士下南都 

　　北斗星移帝座前词臣拜命下尧天行行郡国江湖逺渺渺蓬瀛日月边汉殿十年千巻史秦淮万里一帆烟黄金台下离歌歇驻马停杯各怆然 

　　秋旅 

　　赤叶萧萧下晩林客舟暂系转愁深十年宦迹双蓬鬓万里浮踪一破琴江阁风高悲旅笛霜城日暮急秋砧邮亭寂寞逢村酒独对黄花一醉吟 

　　送佥宪张君按闗西 

　　西北穷边已自荒年来时复报灾伤但令风裁揺山岳便是霖膏渥稿壤闻说豺狼盈道路不忧锋镝在疆场（贪吏之害甚于锋镝）定知刺史褰帷日千里澄清六月霜 

　　山东参议致仕归　时年四十三 

　　乡国清幽万景奇年来每动古人思首阳月照夷齐墓（在吾家东三十里一奇也）渭野风飘尚父丝（在吾家南二十里一奇也）纔捧纶音膺帝命（奉诏起用纔两月）却将迂论起人疑（时差官校拏高唐州官以供应缺失也抚按三司皆认罪予在省外不知上疏諌止之圣明不较而同时者以为立异）归来家有书千巻独取羲经日玩辞 

　　下狱　余既自浙系至南司闻诏下送北司天威赫怒故事下锦衣狱者不过四十乃杖之八十且命人监视之 

　　丹诏惊闻下紫宸罪多知与死为邻欲将忠孝酬明世敢为艰危惜此身才步月华方忆越（家累在越）忽看云影即思秦（老亲在秦）寸心一夜愁千里怪得朝来两鬓新 

　　狱中有感 

　　秋声瑟瑟夜茫茫此际孤臣倍感伤四海生灵惟圣主万年宗社自先皇殷忧直共条山尽痛泪应同汨水长却忆秦廷十九客茅焦终得悟君王梧落霜清鴈已归可堪缧绁锁圜扉阶前深羡蜗知足海上真惭鸟见几万死自甘明主弃一官多与世情违山妻旧补牛衣在何日重披上钓矶 

　　山西副使致仕 

　　偶因衰病乞闲身敢向明时学隠沦十度拜官多弃斥（下狱二为民一致仕二）七年窃禄半风尘（官虽十任止厯俸七年）但能知足皆为乐幸得归来岂患贫遥忆到家正重九黄花无数满篱新 

　　杂兴　癸夘九月也 

　　面拜龙章下玉墀虎头闗上督边师几年沙漠无消息万里河山足护持雪满红崖春寂寂秋高紫塞草离离即今多病成衰谢却学书生日课诗 
　　西风瑟瑟雨疎疎木落沙寒叹索居无奈琴樽聊共汝却看花鸟转愁予年年九日移食枕处处三闗报羽书独卧青山秋欲暮两河戎马几时除 
　　萧萧华发已桑榆五十年来一病躯三度草庐天诏下两番圜土圣恩殊栖迟岁月惭明世俯仰乾坤笑腐儒匡济曽无纎芥力空教三径屡荒芜 
　　四海风尘多战伐十年踪迹漫林丘寻山问水成头白絮栁飞花过眼愁见说长河是天险坐看敌骑亦安流休将白眼轻班卫金印空悬万戸侯 
　　形胜杭州天下先曽持宪节共群贤江分吴越连沧海云拥金衢入楚天文献彬彬三道议（杭严有碑金衢有奏词宁绍有记）忠邪厯厯万人传他年青史谁收拾莫使浮名负简编 
　　虚名误入蓬瀛选侍讲常依日月边云拂翠华开宝扇香飘御几展缃编昌期景运逢千载周诰虞谟达九天遥忆秋来炎暑退定开春殿御经筵 
　　几上封章学治安迂疎无补却悬冠秦川秋晩花仍发晋野春深血未干圣主几年劳侧席将军何日独登坛病来深愧双函剑日日扶藜看药阑（所务如此可愧也） 
　　数年戎马满闗河鲁督提兵夜又过塞外生俘今几万云中甲士近如何曽闻汉将旌旗逺谩说边庭战骑多咫尺太原接畿辅莫教戎马渡滹沱 

　　入晋阳 

　　又策征车入晋阳青山无数晩苍苍秋深畦黍经霜熟雨后林花见日香几逐孤蓬淹岁月漫看流水叹年光遥思故国东篱下三径无人蔓草长 

　　狱中忆五泉舍弟时五泉先以諌下狱罢归 

　　岂是世间少兄弟古今宁有此相知思君尽日应无泪忆我今宵定有诗同为逆时逢弃斥几因多难数分离圣恩不久金鸡下共醉村南麻子池 

　　晋阳致仕　时年四十五 

　　封章七上许归田深感皇恩自九天衰病岂縁三黜直（一谪一为民两致仕）迂庸敢谓二疏贤山园赤枣堪酿酒（邑人以枣为酒）家沼金鳞不用钱更有云霄南去鴈相随同到华峰前 
　　时家兄亦致仕 

　　接驾 

　　千步廊边集佩环宝香红雾袭朝班天街风暖闻韶乐仙仗云低识圣颜圭璧承休来五福黄朱昭德列千蛮书生过计真迂腐犹说虞廷尚克艰 

　　岳坟 

　　黄阁纷纷议讲和江淮从此欲投戈万松宫晩笙箫逈五国城高雨雪多楚泽竟亡周社稷燕京谁复汉山河祠前吊古忧时客暮倚南枝一慨歌 

　　送邃谷子 

　　十载相思隔帝州天涯此日复离愁湖明返照吴山暮枫落寒潮越海秋流涕贾生空上策怀乡王粲谩登楼茫茫水国销魂地万里烟波一叶舟 
　　阊阖沉沉万里遥五云深处拥箫韶谁将麟史开春讲日有龙旗候早朝黄阁雍雍周俊彦金貂楚楚汉骠姚如君独上忧时策越岭东南见海潮 

　　兰溪夜坐呈慧岩　九月十日也 

　　秋净星河夜色遥江城独坐思迢迢烧残小阁双银爉听尽高楼几玉箫桂送暗香如妬月（庭前有桂一株）竹揺疎影欲凌霄（窓外有竹一丛）昨朝画舫逢佳节撑到西湖第几桥 

　　慰遣严州士民　时调江西奏免进贡章下 

　　匪才尸素圣思深士庻何劳泪满襟明主昌言神禹度斯民直道葛天心还看匣有平津劔更喜囊无暮夜金惆怅此时不忍去且维轻舸越江浔 

　　喜友见访 

　　多病还惊岁月过静看周易养天和经春陋巷无冠盖此日柴门扫薜萝两世交情诗巻在十年为别梦魂多当时童子今华发且对清樽一浩歌 

　　送两洲宗伯 

　　万树春梅映晓晴一川淑气拂行旌鳯翔北阙台空在龙绕长江水自清一代风云虚鼎席百年礼乐属春卿相逢若问思归客衰鬓萧萧病已成 

　　送慧岩归　舟回夜泊野渡头 

　　人世销魂是祖筵朋情别思重凄然烟江风雨秋帆共山馆琴樽夜榻联寒露自看梧树月重阳空负菊花天（时九月八日也）孤舟独有缾中酒痛饮和衣一醉眠 

　　桐庐舟中 

　　海天时候乍阴晴岁晏孤帆逐水程两岸苍山寒雾合一江溟雨暮潮生几年漂泊归心切万里奔忙宦况轻深夜茫茫风浪起推蓬却见月华明 

　　西盘尚书 

　　海内耆英复几人此心无日不山林谩看结緑思归匣慨拂丝朱自解音竹满西盘来鳯宿泉流姑射听龙吟（泉有龙祠）也知景物乡园好天下苍生属望深 

　　别端溪尚书 

　　四十年前春进士交情今见旧陈雷青襟緑鬓游燕阁皓首苍颜上鳯台新句每裁秋夜月素心同看岁寒梅衰余已上求归疏如子还酬济世才 

　　怡椿轩椿　岗总宪侍刑部时追思尊翁大司寇有作和韵 

　　老干森森独占春芳枝还比旧精神阴浓西部云霄古秀发南台雨露新华国共推金作鼎传家再见玉垂绅高轩珍重怡神意圣主年来眷命频 

　　送世宁晋帖吴笔 

　　风动微绡落五云花生吴律扫千军天涵华岳双峯碧潮逆长河九派分江令梦醒文思逈张颠醉后姓名闻寥寥末世苏黄体满架珊瑚且赠君 

　　兰溪九日 

　　越水吴山久倦游登临转觉动人愁一蓑烟笛沧江暮万壑寒声落叶秋佳节莫看陶令菊异乡休上仲宣楼楚台荒草经霜白且把茱萸对酒瓯 

　　答无涯都御史 

　　无涯词伯久驰名寄我新诗字字清灵运池边春草緑滕王阁外浦云生九霄风雨惊龙跃一曲箫韶听鳯鸣安得沧洲同结舍尽将花鸟冩春情 

　　南行 

　　两岁天涯总客程萧萧此日复南行新砂潮接长江下渔浦风从北海生春色欲随吴地尽野花空逐越山明当年俊逸薇垣使千里方舟独有情 

　　甲子梦中　弘治十七年 

　　自入云宣两月程风光渐异独伤情戍楼月落城门闭野塞风寒战马行幕府神兵传号令沙场鬼火乍鲜明玉闗人老真堪笑谁息狼烟致太平 

　　闻舍弟至 

　　去年送汝下杭州吴水燕山万里愁青草忽惊灵运梦白河即报李膺舟艰危蓬役经年别飘泊萍踪此世浮已办新醅期共醉征骖急策莫淹留 

　　书南闗壁 

　　四壁青山列画围一川流水逐骖騑莺啼花落春将去日暮天遥鸟倦飞家逺还时看鴈字途穷应恐负牛衣驱驰万里如飘絮回首茫茫觉已非 

　　徐家园竹 

　　碧阑重护小山阴谁种淇涯緑满林千尺云霄看鳯宿五更风雨听龙吟寒香欲挹芳梅操直节还通翠栢心却忆故园栖迹处秋来高覆草堂深 

　　潞州分司大雨 

　　忽听千山起迅雷送来溟雨满霜台万竿银竹参天发满院琪花簇地开坐见乾坤成草昩俄惊沧海走尘埃大风不久驱云散还挽晴光白日回 

　　晩下竹竿坡趋灵石 

　　万壑林涛似海波驱车晩下竹竿坡无边赤叶愁中见几度黄花客里过蓬鬓还逢秋色改归心偏傍月明多到家不用鲈鱼美半亩蔬园十亩禾 

　　高平怀古 

　　路入长平日已昏野花争发渚禽諠萧萧荒塜横残碣寂寂颓祠倚败垣泽潞已消唐将业山河犹带赵人寃征途吊古三秦客惆怅东风一断魂 

　　丹坪砦 

　　泥马南来势已危东窻长舌计成时十年功废将军痛（飞曰十年之功废于一旦）五国（二帝流此）山遥二帝悲画省三千周俊彦羽林百万汉旌旗（二者高宗皆不能用）请看沁北丹坪砦一旅还能抗敌师（土人豪杰据此砦金人不能取与宋声问不通与砦人力抗金师） 

　　盘陀驿 

　　青山行尽见孤村下马盘陀日已昏緑树满庭春寂寂东风时送鸟声喧 

　　长平 

　　悲风阵阵逐山来日暮坑峯白骨堆千载谁磨秦剑血长平不及杜邮哀 
　　行人指点说秦军往事凄凉那忍闻上党谁更亷颇将赵人错怨武安君 

　　李将军和嵩山长平驿韵 

　　诸镇还推泽潞军抱真勲业至今闻秋来故砦迷深草日暮沙寒生野云 

　　自高平趋潞州和菊轩韵 

　　昨宵风雨过高平今日晴川栁色明渔笛一声漳水暮青山寒拥潞州城 

　　平阳四首　时予以吏部谪判平阳 

　　汾水春深落晩霞沿堤十里尽桃花画船箫鼓游人醉谩说风流是杜家 
　　熏风緑沼碧荷香玳宴歌儿舞袖长一醉襄陵倾百盏不知风景是平阳 
　　姑射泉边万竹稠来青楼外四山秋重阳醉后归来晩黄菊纷纷插满头 
　　清晓寒霜候早朝小童羸马禁天遥平阳判府催征出棨戟重罗过豫桥 

　　鲁提督 

　　圣皇神武降千古提督威声振四陲十万强兵皆窜伏不须复勒燕山碑 
　　几年边骑乘秋入今岁三闗独晏然闻说元戎负韬畧三军齐唱凯歌旋 

　　哭雷仲华 

　　泪洒霜天十万行为君今日裂肝膓西风吹落灵陂月荒塜萧萧秋草长 

　　介休三首 

　　绵山 

　　绵山夕照墨云驰疑似当年纵火时抱玉卞和双刖足古今不独介之推 

　　潞公宅 

　　潞公勲业古今腾自昔人情有爱憎千载故庐人敬仰不闻更说锦笼灯 

　　郭林宗祠 

　　四海谁扶汉室颠桐江风节一丝传知君真隠真明哲千载人称范母贤 

　　得恕夫书 

　　旅舍边城病不休一封书到慰乡愁栁青沙苑春堪折何日同君上白楼 
　　宇文泰败高欢于沙苑植栁千株白乐天怀友诗曰烟入白楼沙苑暮栁苑白楼吾家也 

　　韩信庙 

　　养虎自遗天下患汉高圜转用张良蒯生好似鸿门玦不必登坛论项王 

　　权店楼 

　　四月深山似九秋潇潇寒雨长离愁仲宣无复荆州意日暮他乡一倚楼 

　　渡桑干 

　　少小不知边塞道鴈门闻说在天涯如今流落桑干外南望山阴即是家 
　　山阴在鴈门闗外 

　　诏狱过慧岩里 

　　去年送子越江西几度相思梦转迷此日械舟双棹急夜深风雨过梁溪 

　　答浙客 

　　怜君风雪入潼闗斯世茫茫行路难尔是浙人应自悉萧萧生事比君寒 

　　钓台 

　　江上双台俯白云子陵风节古今闻皋夔熙绩唐虞世精一相传在典坟 
　　华山长卧堕驴翁功成海外虬须老天下已属赤符人惟有桐江一丝好 

　　竹　题宗元画轴 

　　劲节虚心本自奇四时常见緑猗猗笑他江上罗浮树只放寒花三两枝 

　　梅答宗元　正德丙子宗元和尚自谓通文武学宿于村庙请见六日不许会五泉弟他出过庙宗元邀入庙讲论至夜深指天曰一天新星象五泉归告予明日宗元再请见亦不许宗元以画梅一轴请诗宗元见诗曰不可致矣明日去 

　　凌霜傲雪不凡才直到严冬烂熳开不为春光便改色莺莺燕燕莫相猜 

　　谢却洪尹赠金　至崇德洪尹异以白金为赠且曰此某之俸金非取之民者余曰感君高义但司县之际恐终非法也异曰患难中非平时比余曰君不读论语乎颠沛必于是异乃持去且徧以予言告诸士民异平素喜节好义昔宿戸部得罪且将死亲朋不敢近异时为举子为之侍汤药四十日宿得生还固非密令比也 

　　洪尹高情太古音艰危昏夜赠行金为仁君子存颠沛不是当年伯起心 

　　鲁桥神　鲁桥猿仙神者时传其能预言人祸福官校孙百戸等谒神且布施神一见即曰汝辈非拿韩佥事者乎众曰诺神曰韩公大好官好人浙江民以青天呼之王镇守无天理我近日来自京科道部寺无一人不惜其枉世界如翻饼时当不久此人异日当大用尔辈当小心待之众应曰不敢神怒曰张某狡猾无状不念尔六岁鳖膞子儿乎张股栗叩头盖张实遇余少礼年六十余始得是儿项短故神言之官校既回皆诣予贺自是待余愈恭而张某尤谨 

　　尸素何曾有寸劳虚名空使万民谣圣朝法度山难转不似仙神在鲁桥 

　　醉翁亭 

　　滁阳天外数峯青暮带云霞似画屏每向离骚悲楚客何心更上醉翁亭 

　　偕邃谷子登映江楼 

　　秋风遥上越江楼（邃谷）两岸云山共别愁日暮海门潮正急（苑洛）烟生沙碛树如浮襟期此日还看剑（邃谷）尊酒他乡且系舟梅岭古来多瘴厉（苑洛）南行敢说是奇游（邃谷） 

　　再过邃谷子 

　　暮雨江头使节来（邃谷）茅斋一醉菊花杯连朝案牍惭吾俗（苑洛）今代文章羡子才落木荒云秋色逺）邃谷）孤城寒角夜声哀相看俱是天涯客（苑洛）此地过从更几回（邃谷） 

　　邃谷将行话别 

　　十年海上谩相逢（苑洛）坐对清尊听晩松（慧岩）长路风尘悲逐客（邃谷）南荒礼乐见儒宗（苑洛）看山是处还三宿（慧岩）去国无心更万锺（邃谷）圣主即今思化理（苑洛）未应直道独难容（慧岩） 

　　再会邃谷观潮阁 

　　万山落木望萧萧（苑洛）久客殊乡倍寂寥（慧岩）对景益増离思苦（友竹）望云空有梦魂遥（邃谷）蒹葭凌乱江风白（慧岩）岛屿微茫海气消（苑洛）尊酒明朝与君别（友竹）相思何处独闻箫（邃谷） 
　　落日招提上（邃谷）西风越海边（苑洛）浩歌闻野牧（慧岩）长笛隔离筵（邃谷）庾岭千山瘴（苑洛）蓝闗万里天（慧岩）北归吾未卜（邃谷）相对一澘然（苑洛） 

　　会邃谷子天然阁 

　　三吴佳丽地（苑洛）高阁一开扉（慧岩）鹫岭开图画（邃谷）松闗入翠微（苑洛）江潮冲雨下（慧岩）木叶带云飞（邃谷）海国相逢几（苑洛）年来故旧稀（慧岩） 
　　烟雨秋江上（友竹）闗河故国思（苑洛）开尊疑梦寐（邃谷）执手惜暌离（慧岩）逺道风尘恶（友竹）他乡岁月遅（苑洛）潮阳何日见（邃谷）不愧读韩碑（慧岩） 
　　灯火湖边寺（邃谷）相看夜欲阑（苑洛）海云松影暗（慧岩）风塔铎声残（邃谷）饭出胡麻供（苑洛）更消金秤丸（慧岩）诗成僧入定（邃谷）山月正团团（苑洛） 
　　霜鴈惊乡思（慧岩）星槎望海门（邃谷）欲归还觅句（苑洛）既醉复移尊（慧岩）说法听山鬼（邃谷）行歌答岭猿（邃谷）明朝即城市（慧岩）此意共谁论（邃谷） 
　　月出千山白（邃谷）风高万壑哀（慧岩）沧江连海阔（苑洛）飞阁倚云开（邃谷）贫病秋还客（苑洛）登临夜复杯（慧岩）天涯几知已（邃谷）候吏莫相催（慧岩） 

　　留邃谷子 

　　江头忽报理行舟（苑洛）急策征骖向子留满眼黄花近佳节（慧岩）数声白鴈过高秋越王台上可登眺（苑洛）和靖祠前多倡酬且尽渭城一杯酒（慧岩）钱塘南去揔离愁（苑洛） 

　　九日约邃谷子饮邃谷子游胜果寺余二人不能从 

　　昨宵风雨是重阳（苑洛）满地黄花笑客忙飘泊遥怜知已在（慧岩）登临谩逐野僧狂白衣负我东篱约（苑洛）乌帽从渠短发苍湖上秋光未零落（慧岩）不妨小艇载清觞（苑洛） 

　　登保俶寺　钱越王俶入朝于宋国人建塔祝其来今其塔相传为保俶寺因以名 

　　百尺浮图上碧霄（苑洛）登临此日忆前朝（慧岩）夕阳天外千山暮（邃谷）秋海江头八月潮（苑洛）社稷有臣挥痛泪（慧岩）君王何事树降标（邃谷）当年城郭分明在（苑洛）十里长塘见野桥（慧岩） 
　　封疆吴越百年传（慧岩）一渡长江竟不还（邃谷）北望犹存萧寺塔（苑洛）南归曽见御函笺（慧岩）秋深宫殿迷寒草（邃谷）日落湖山起暮烟（苑洛）千古兴亡回首梦（慧岩）清尊相对重凄然（邃谷） 

　　邃谷将行饯之 

　　秋江两月驻行旌（苑洛）一度相过一度情（慧岩）明日即为南去客（邃谷）临岐数问北归程（苑洛）霜红越树重城隔（慧岩）云黑蛮溪万里行（邃谷）人世生离今夕是（苑洛）谩同尊酒叹浮萍（慧岩） 
　　夜静潮鸣阁（慧岩）江空月影寒（苑洛）一尊成逺别（邃谷）万里愿加飡（慧岩）不愧三龙水（苑洛水在广东韩文公过此有诗）深惭七里滩（邃谷）播迁吾道在（慧岩）共说报君难（苑洛） 

　　别梅溪 

　　才喜逢君又逺违（梅溪）海乡相对思依依风高古木猿声急（苑洛）霜落寒江鴈影稀共向离歌悲祖席（梅溪）不堪别泪点征衣闗河万里滇南道（苑洛）我独驱驰驷牡騑（梅溪） 
　　痛饮新联兴转豪（梅溪）还惊秋色下庭皋雨过丛菊开金苑（苑洛）风入长林动碧涛山对小楼峯似戟（梅溪）潮生沧海水如刀天涯零落绨袍在（苑洛）一事无成早二毛（梅溪） 

　　岳坟 

　　武穆祠前落叶秋（慧岩）悲风长夜起松楸精忠万古南枝在（苑洛）遗恨无穷汴水流鳯阁谁为天子诏（慧岩）龙沙空抱上皇忧舆图竟付东窻计（苑洛）寂寞崖山一叶舟（慧岩） 

　　谒庙 

　　古栢高秋露气寒（慧岩）桥门初日集儒冠万年制作从周礼（苑洛）千仞宫墙拜汉官自是圣朝多化雨（慧岩）还看吾道障狂澜迂疎愧我真无补（苑洛）山斗于今正仰韩（慧岩） 

　　松崖方都宪号（时致仕） 

　　乌石山高隔世尘（苑洛）长松郁郁八千春暖云不断灵脂结（慧岩）晴雪初干老干新万木惟应梅作使（苑洛）孤根还许竹为邻山腰松下茅堂小（慧岩）中有高翁乐性真（苑洛） 

　　夜话 

　　小坐依修竹（苑洛）新凉涤素襟残砧秋戍外（慧岩）长笛越江浔一客惊蓬鬓（苑洛）孤灯共此心相看清漏尽（慧岩）月转碧梧阴（苑洛） 

　　阅城 

　　东南论胜地（慧岩）吴越此名邦天险连三省（苑洛）城高带二江貔貅明剑戟（慧岩）虎豹拥旌幢万国车书一（苑洛）寰瀛气自降（慧岩） 

　　登天宁寺 

　　石磴层云出（苑洛）风林百鸟啼秋阴花外转（慧岩）风林百鸟啼秋阴花外转（慧岩）午院竹边低野兴逢僧发（苑洛）狂怀共客题浮踪今两浙（慧岩）归梦自闗西（苑洛） 

　　夜归宿公署 

　　竹光明夜露（慧岩）湖影浸秋城月白千家静（苑洛）霜寒九陌清山舆归路并（慧岩）风榻客窻横千古陈雷意（苑洛）相从幸此生（慧岩） 

　　索戸部夜话 

　　寒雨响檐溜（索）孤灯共夜堂乡愁闻海柝（韩）旅况对春觞逺别匆匆话（索）浮生处处忙相看浑不寐（韩）江戍漏声长（索） 

　　慧岩将赋归小酌话别 

　　海内论英俊（苑洛）如君复几人（友竹）还林非倦翼（约斋）纵壑愧修鳞（慧岩）别意春江暮（苑洛）孤怀夜月新（东溪）寄声频托鴈（约斋）千里见情真（友竹） 
　　庭竹暝烟乱（约斋）江云野鹤还（慧岩）山光梁水外（苑洛）鸟咔武林间（友竹）得着先收局（约斋）躭春欲问山（东溪）悬知非俗驾（友竹）世路自漫漫（苑洛） 
　　多难知交谊（友竹）离筵倍感怀（约斋）江山真得友（东溪）花鸟欲忘骸（苑洛）圣代恩波阔（慧岩）高名物理乖（苑洛）先机今勇退（友竹）尘绊媿吾侪（约斋） 
　　云凈天光逺（慧岩）江空别意长（苑洛）骊歌闻栁外（友竹）祖席醉花旁（约斋）夜雨他年梦（东溪）巅崖此日缰（慧岩）欲归归便得（约斋）洛渭正沧沧（苑洛） 

　　将适双溪 

　　江上楼船待客归（苑洛）山城尊酒且依依宦途岁月他年梦（慧岩）乡国田园昨日非露冷槿花闻鴈度（苑洛）风牵荇带忆鲈肥淹留不觉秋宵永（慧岩）漏尽寒谯月满扉（苑洛） 

　　别慧岩 

　　满江风雨解离舟（苑洛）病客难禁万斛愁欲去为君仍水宿（慧岩）重来共我一山游多情衢婺诗篇在（苑洛）过眼莺花岁月浮脉脉尊前不成醉（慧岩）海天苍莽是杭州（苑洛） 

　　狱中　徐东岩御史 

　　多病亲三木（东岩）虚名有四知何能酬圣主（苑洛）深愧负明时月落寒砧急（东岩）秋高夜漏迟推枰听鸡唱（苑洛）故国动相思（东岩） 
　　南省名曾并（苑洛）西台罪有余身如罝里兔（东岩）命似釡中鱼痛哭怀宣室（苑洛）佯狂问卜居古今一生死（东岩）吾道竟何如（苑洛） 
　　窻外萧萧叶（苑洛）阶前唧唧蛩夜深人寂寞（东岩）天逈月朣胧愚直逢明世（苑洛）狂言渎圣聪拘幽皆自致（东岩）敢谓小臣忠（苑洛） 

　　梅溪赴滇南 

　　吴江秋雨正潇潇（松皋）江上离愁黯不消（苑洛）万里云山初解缆（慧岩）十年京国几联镳（苑洛）乡情不尽阳闗酒（慧岩）客梦还惊越海潮（松皋）万里滇池俯金马（慧岩）征鸿渺渺暮天遥（松皋） 

　　狱中 

　　月华如水近中天（东岩）脉脉相看夜不眠湖海萧条家在越（苑洛）风尘荏苒客居燕先几今已惭张翰（东岩）小雅曾闻悼马迁此夕感时多少泪（苑洛）尽随旅梦入云烟（东岩） 
　　圜土无人昼掩扉（东岩）西风吹送雨霏微愁随落叶萧萧下（苑洛）心逐行云片片归万死宁嫌同草木（东岩）一官原不为轻肥平生点检知无愧（苑洛）尘世何劳较是非（东岩） 
　　两鬓萧萧百病攻（东岩）天涯秋尽且飘蓬半篱残雨催寒菊（苑洛）几树酸声下晩松愁入梦魂归故里（东岩）身无羽翼脱樊笼阴房寂寂人踪少（苑洛）白日时看鬼火红（东岩） 
　　重门深锁一灯昏（东岩）十载交情此夜论諌草问君焚几度（苑洛）穷途见子谪三番疎窻时有惊风入（东岩）晩树犹闻宿鸟喧咫尺尧天传玉漏（苑洛）圣明不久布洪恩（东岩） 
　　落叶西风过短墙（东岩）逺林疎雨递微凉三秋松菊乡园在（苑洛）五夜闗河客梦长世事了知棋一局（东岩）年华空负酒盈觞与君欲学东山卧岩（苑洛）十载君恩讵敢忘（东岩） 
　　瞽言无补圣明时（苑洛）几筯氷鲜万姓脂（予以奏免进贡得罪）两浙口碑遐迩见（东岩）百年心事鬼神知茫茫谁识成周礼（苑洛　东岩以言礼得罪）黙黙惟观易卦辞灯下相看成一笑（东岩）铁交窻外冷风吹（苑洛） 
　　千里寒城起暮烟（苑洛）蛩声断续恼人眠披衣坐对青灯暗（东岩）步月愁看白鴈还永夜床头周易在（苑洛）羇怀云外蜀山连夏黄记取当年事（东岩）闻道应知愧昔贤（苑洛） 

　　狱中怀程以道 

　　一别茫茫近十年（苑洛）偶来手字墨犹鲜殷勤始见交游谊（东岩）激切时闻諌议篇泾野联镳秋色晩（苑洛）幖山对榻雨声连知君此夜相思梦（东岩）定绕圜扉碧树烟（苑洛） 

　　狱中怀吕道夫 

　　如君乡国最心知（苑洛）咫尺空劳两地思何日论文重对酒（东岩）今宵遣兴且凭诗秋深青琐愁多少（苑洛）月落沧江梦几时况是艰危佳节后（东岩）黄花寒雨满东篱（苑洛） 

　　狱中怀曾东石 

　　少岷清瘦近如何（东岩）云树相思病转多别后诗篇今几帙（苑洛）秋来风雨忆重过青春已负前年约（东岩）明月应怜此夜歌生事茫茫各萍梗（苑洛）几回搔首叹蹉跎（东岩） 

　　言别 

　　京华一别七年过（苑洛）忽讶相逢在网罗月落梧桐疑是梦（东岩）夜阑风雨不成歌平生许国心还壮（苑洛）此日分襟恨转多去去相期各努力（东岩）敢将衰朽负贤科（苑洛） 

　　苑洛集巻十一



●钦定四库全书 

　　苑洛集巻十二 

　　（明）韩邦奇 撰 

　　满江红　广武道中 

　　漠漠霜天孤城下九秋时节飘零处寒灯独照荒山几迭渺渺长空哀鴈呌凄凄野戍悲笳咽望秦川今夜到明朝头应白　来时候栁可折纔回首流芳歇叹玉闗人老岁光奔迫代马踏残青海草塞风吹落云中月愧浮沉今已负平生应悲切 

　　金菊对芙蓉　阅兵鴈门登城 

　　楼起层城城蟠絶岫旌旄上拂云天看龙蛇阵绕虎豹闗严班声一喏桑干沸青霄外震裂恒山有英雄骁将黄金绣铠白玉雕鞍　北望杀气腾腾更飞霜漠漠万里行遥把壮心引动鼙鼓填然（君子闻鼙鼓之声则思战伐）合当痛饮黄龙府纵兵十日搜畋好生擒开罕招徕冐顿约束楼兰 

　　满江红　哀仲礼 

　　四野停云哀猿哭潇潇渭水伤心处青山雨歇白杨风起十二楼中谁是主（昔宋儒不忍倍其师云主家十二楼妾身当三千忍妍主衣裳为人作春着）三千门下空珠履想当时雪夜渡氷舟成何济（仲礼每同诸友雪夜趋讲席者三冬渡洛水每三鼓始归）　五经义十九史班马才闗闽志但萋萋荒塜寒莎遍地长夜沉沉何日晓绵绵此恨何时已看穹碑厯厯写衷肠千行涕 

　　踏莎行　（赵氏二子仲典仲礼皆以奇童称仲典十七秋试归病于途死仲礼十九秋试归病于途死二子生时其母梦紫龙入室即飞去人见二子奇特谓必大成皆夭殁异矣） 

　　緑栁沙迷（宇文泰所植千株在沙苑）白楼烟袅（白乐天同州怀友皆二子原所）莎青花落鹃声杳紫龙两两没遥天双双玄鹤归华表　子建才高甘罗年少论经纶那有君怀抱竟一抔黄土掩英贤想九原痛恨乾坤老 

　　满江红　吴中秋 

　　时序惊心庭皋下梧桐一叶才回首春光几许早来秋色遥忆去年燕市酒忽看今夕吴中月最飘零无定似浮萍功名客　江千折山万迭壮志寒归心切筭人间业帐何时了絶百岁奔忙愁里过楚台汉塜君知得若待黄粱梦醒始知休真痴惑 

　　踏莎行　春思 

　　梦转红英愁生緑绮小窻独对应无语雨余花气细侵帘画梁燕子双飞去　情绪千端家山万里乡心不为功名系沉云重隔华山青长河不断空流水 

　　满江红　客思 

　　雪浪连天还几阵阴风怒作正此际潮生越海吴江枫落万里孤舟渔火对满山溟雨滩声恶纵缾中有酒洌如泉那堪酌　愁似海心如烁多病体难支阁说海棠开了便酬初约七夕重阳都已过楚台空负朝云合望长安云树阻归程成萧索 

　　踏莎行　盟台 

　　落日荒荒停云脉脉行人共指盟台说相如曾此挫强秦汗青万古称豪杰　韩信兴刘陶朱霸越英雄自有谋王策当时一怒顾长刀将军颈上空流血 

　　玉楼春　客中春 

　　槛外桃花红似血岸上栁条青可折美人何处春醉眠独倚高楼看明月　楼上玉箫声断絶江上琵琶还惨切夜深风送海潮来回首秦闗肠欲结 

　　踏莎行　韩信庙 

　　高岭连云繁烟带雨长杨满路悲风起将军墓上草萧萧荒祠白日眠狐鼠　九里山前未央宫里凄凉往事烦胷臆乌江汾水两悠悠东流不尽英雄泪 

　　西江月　春思 

　　残雪已消往事东风又报春愁珠帘不卷玉香钩庭院迟迟清昼　细雨繁花上院轻烟碧草汀洲一声啼鸟水东流春在小桥杨栁 

　　沁园春　重阳 

　　木叶初飞重楼鴈过又是重阳有缾开清洌樽中酒緑枝含瘦冷篱下花黄佳节难逢茱莄细看剧饮高歌总不妨君听取但此身粗徤莫更思量　古今总是亡羊漫得失输嬴梦一场看龙山事往夕阳明灭楚台人去烟草荒凉半瞬流光百年浮世回首西风易断肠对知音且頺然一醉山月苍茫 

　　鹧鸪天　镇虏台宴诸将 

　　戈戟丛中玳宴开正同诸将捉生回十年高卧希夷峡此日还登镇虏　台长剑舞巨觥催帐前金鼓震风雷李陵碑外天骄遁遥见旌旗报捷来 

　　西江月　同前 

　　台下纵横铁骑筵前错落金巵风烟不警太平时正是赏心乐事　流水落花片片小桥垂栁丝丝韶光那觉是边陲此日须抛一醉 

　　临江仙　三月三十日 

　　芍药牡丹开已罢明朝不是春光莺儿撩乱送斜阳繁华应不尽蜂蝶且休忙　几架蔷薇依碧槛新荷更满芳塘水晶帘外细飘香推枰听玉树移座倒金觞 

　　西江月　易水 

　　西望逺山落日南来暮栁繁烟鸟啼花发自年年成败兴亡几变　白水河边壮士黄金台下英贤到头惟有斩燕丹干古令人哀叹 

　　祝英台近　妾薄命 

　　夜光阑纱窻晓啼鸟正当戸春梦岑岑遍绕天涯去恨来还自寻思五更风雨应不到东君去处　东君处如有这个风光应思我难度况又东风早晩萦飞絮看看太半韶华匆匆过了是谁把青春孤负 

　　临江仙　重阳 

　　蓝水经霜清彻底玉山遥送青来寒云浮雨过庭槐白衣携酒至黄菊几枝开盛友还逢佳节赏独怜多病形骸登临未减昔年怀西风齐着力送我上高台 

　　永遇乐　妾薄命 

　　莺舌轻调燕泥新缀蝶梦先醒篱落谁家夭桃临水横放一枝红影此时无奈青楼音信却似缾沉玉井叹青春容易抛掷早过二分光景　珠帘半卷银屏独倚还把云糚重整检点韶华娇栁夭桃谁占东君穷此君还似杨花无定点点和烟芳径但无言凭栏悄悄此心自省 

　　谒金门　春楼 

　　珠帘卷楼外春愁无限雨过荼■〈艹縻〉春色减落红惊满院　枝上燕慵莺懒谁与韶光为伴烟栁丝丝迷望眼阑干空倚徧 

　　风流子　京华 

　　京华佳丽地风光好难解故园思况洛苑云山渭濵花栁安排春色日待人归金台下数声青燕语几点白杨飞唤起庾愁惊回楚梦不须秋到便想鲈鱼　虚名和虚利中何用苦苦为这栖迟那黄粱易熟白驹难羁教旅魂无着乡心如碎昼长人逺且饮芳巵最是不堪消遣午醉醒时 

　　临江仙　塞上 

　　烽火戍楼明万里昏昏漠月萧闗数声羌笛夜漫漫边愁听不尽乡泪望澘然　逢人莫说封侯事暮云白骨沙寒暖河流血几时干将军多庙筭不久凯歌还 

　　临江仙　同前 

　　月明敌骑乘秋入兵氛处处尘烟霜清草白晓尤寒塞风吹黑水天霰暗阴山　将军亲授黄龙钺提兵十万当先不擒冐顿不回辕怒披金缕甲直指玉门闗 

　　满庭芳 

　　九夏初长午阴方转緑檠翠葆团团芰荷风动香度画屏前帘卷昼闲人静惊心处时序推迁三春里娇莺乳燕今已老花间　此身还却似亭池萍泛飘泊自年年叹一生湖海两鬓阑鬖萧索思乡王粲更憔悴多病文园虚窻下不堪情况白日抱琴眠 

　　风入松　客春 

　　画楼帘卷篆烟微暖雨霏霏云山极目家千里天涯何日归期寂寞庾愁似海飘萧潘鬓成丝　莺儿压折海棠枝飞上蔷薇深红浅緑应无数逐东风满院芬菲最是惜花心切只忧花落春归 

　　烛影揺红　端午 

　　荷緑翻风榴红鬬日端阳节湖光百里碧波揺是处华筵列菰角玉红银白泛金觞香蒲琼液彩悬艾虎锦夺龙舟佳人豪客　笑语声諠谁知此际堪悲咽骚魂千载尚悠悠日暮吟湘泽几点黄梅雨歇欲怀古俄成凄恻不如醉了还胜似醒时免烦胷膈 

　　中秋月　别舍弟 

　　同在天涯君归也日暮长途烦蒸溽暑孤馆泊谁家芦沟桥下望灞陵一様销魂塞水流沙　月满蒹葭飘零也（协）渭水川川秦山迭迭无奈岭云遮迢迢今夜（协）想池塘客梦岑岑还绕京华 

　　踏莎行　夜饯良谋进士入函谷已已 

　　画阁东头荼■〈艹縻〉架底一轮明月天如洗潘安年少更多才马卿抱病春尤剧　愁溢朱醅情添緑绮天涯易落骊歌泪说明朝人渡灞陵桥梦魂随绕函闗去 

　　踏莎行　送童推官 

　　霜满遥山云连荒戍征车独策天涯际几畨回首望京华风烟不断闗河树　郑国流风晋阳边地几年迁逐飘零处近闻天子奏神功紫泥不久征君去 

　　醉蓬莱　七夕 

　　正素秋新霁玉宇澄凉金风荡暑月上珠帘却钩帘不起逺岫云生奇峯忽出比山峯还翠緑荫瑶阶红香宝槛碧天如水　灵鹊桥成银河喜度迢迢今夜年年此会灞水销魂有桥平如砥人在流沙看看已老只经年别泪天上人间欢娱何处悲愁何处 

　　苏幕遮　风雨春暮 

　　昨朝风今夜雨雨横风狂偏在梁园里断送春光春几许寂寂红芳漫委青苔坠（诗落花寂寂委青苔词余红落尽青苔院）　蝶蜂忙莺燕语共怨东君不替花为主无计留春春欲去多少春愁且对残红醉（残红且爱且惜也） 

　　木兰花慢　重阳 

　　碧梧寒景物呈秋象好秋光正玉鴈南飞金风西动白露含霜缾中茱萸酒緑东篱下还见菊花黄试问人间佳节一年几度重阳　共知音一醉紫霞觞得徜徉便短发萧萧从渠落帽也自无妨龙山高人已往看龙山依旧晩苍苍乐处须开笑口休思身在他乡 

　　襄城遗曲　瑟奏 

　　多才自累百感攒结天涯渴病思归客渭水新丰家山在那些南南北北奔驰岁岁年年飘泊凄切凄切好凄切鸿鴈又来也天末数声哀聚散梧桐叶几阵西风瑟瑟玉箫声断秦楼月秦楼月星河缥缈万里波揺照彻长江千折长江东下何时歇六代繁华都泯灭夜半寒潮蓼岸荒洲石头建业 

　　踏莎行　秋江 

　　赤叶凋霜黄花冒雨鴈声秋断寒江渚一篙新水海潮来满山宿莽岚烟起　红蓼滩头白苹岸底小航深系渔郎醉笑瓜洲坝下利名人向夜来还逐风波去 

　　黄粱梦　谢仕归 

　　见青山猛自惊又黄粱一梦醒喜高鸟脱樊笼宝剑空鸣满柙兵书都没用　有庆云天上生看甘泉地下涌说风火九边宁豫大丰亨白发书生心自醒 

　　汉宫春　过骊山山下有华清池温水数泓 

　　绣岭温泓自艶妃浴后池水难澄至今千年粉臭百里脂腥想当时带得洗儿汤倾入华清秦下客往回过此风来掩鼻趋行　辱没山灵并天炉腾碧地灶烧红不如浐河飘雪灞水逆氷却教人到与马嵬泥一様看成君听取渔阳鼙鼓方知哲妇倾城 

　　长安月　骊山 

　　望骊山秦宫凌汉周火连天到如今繁华理瓦砾恩爱（褒姒）付尘烟周家长秦家短眼前一様凋残　叹温泉玉娥（贵妃）参乘翠辇呜銮到如今西风吹水冷孤月照沙寒飞霜楼明珠殿无人更倚朱阑 

　　踏莎行　刘道长生子 

　　麟鳯呈祥熊罴梦协明珠掌上圆如月万家灯火庆长年初辰明日元宵节　阀阅高门箕裘世业天公固永仁人泽冯京原是玉皇童释伽亲抱来银阙 

　　浪淘沙　华阴诸生贺翟长教会试 

　　师道最尊严綘帐高悬门前立雪尽英贤况有文章堪乐与桃李翩翩　暂且拥青毡不日鹏抟明年春满杏花天圣主临轩亲策士身上金銮 

　　踏莎行　于少保石将军 

　　乘胜骄兵凭凌中夏高才谋国于司马将军一炮定江山至今闾巷传词话（小说家编成石家词话优人唱说）　莫说南宫见存东驾虎符谁向襄藩下智哉长史止王车难将一手瞒天下 

　　踏莎行　客中清明 

　　万点红芳千条金絮韶光烂漫春无际愁人抱病在天涯却如赤叶霜枝坠　旧塜笙歌新坟涕泪纷纷冷雨迷烟树杏花村有酒纵如泉对壶觞反着乡心碎 

　　水仙子　秋思 

　　月娟娟空上海棠枝（已无花）风瑟瑟催残杨栁丝露零零易落梧桐泪倚西楼看鴈归　隔天涯万里相思休说到梦中是假暂欢娱还胜醒时夜迢迢梦也还稀 

　　折桂令　金陵 

　　上高城叹息金陵望不尽万树楸梧何处是六代宫庭陈宋繁华齐梁文藻王谢流风都做了一场话柄还落不得半个虚名只有那江汉多情依旧朝宗寂寞杀夜半石头潮打空城 

　　驻马听　春思 

　　春思依依习习和风春昼迟看他游春杜甫喜见春来又怕春归耽春不觉鬓如丝向海棠还问春消息燕语莺啼碧阑干外春光有几 

　　同前 

　　春雨霏霏緑栁丝丝春渐肥看他万花枝上都是春光蜂蝶休疑担头春酒陇头诗风流人是春光主燕语莺啼碧阑干外春光有几 

　　满庭芳　洛阳怀古 

　　深秋旅程邙山云起洛浦风生风悲云惨斜阳映往事伤情牛羊坂是英雄坟塜禾黍场是帝王宫庭今和古成长梦只丢下些虚名虚姓模糊在断碑中 

　　绵搭絮　边城春到迟 

　　昏昏漠日下荒台望遥天极目凄凄春尽边山花未开对寒杯百感兴怀家乡万里白发还催何处是渭水秦城雪满红崖鴈不来 

　　同前　边城秋来早 

　　边沙惨惨逐人来见西风纔报新秋赤叶萧萧霜已催上高台百感兴怀你看那燕闗赵塞都做了古往今来当不得吊古思乡野戍凄凄却又画角哀 

　　驻马听　寄答世宁进士壬申 

　　别意悠悠又是西风万里秋那堪云迷白鴈露冷黄花月满朱楼栁条折断水东流思君一夜把潘腰瘦多少离愁轻尘弱草人非如旧 

　　绵搭絮　咸阳怀古 

　　满堤衰栁暮蝉鸣倚西风驻马高岗极目咸阳百感生叹英雄霸业成空望不尽寒莎烟荻寻不着汉阙秦宫只丢下些剩水残山云物凄凉落照中 

　　清江引　晓秋 

　　银箭催更天渐晓金井梧桐落（劳协去）西风小阁寒残月疎帘照王仲宣此际愁多少 
　　緑树满庭清气生宝鸭消银鼎风传玉鴈声霜没金蝉影就不是宋玉也愁难整 
　　楼上残更鸡呌彻银蜡还明灭笛飘别院风砧急长廊月萧条庾信愁难说 
　　河汉西倾生白露三四寒鸦语黄花月下残红叶风前舞张衡到此把愁添做五 

　　驻马听　饯尧甫举人时在闗中弘治乙丑 

　　夜色苍苍酒满芳樽恨转长那堪声沉玉漏香尽金炉烛冷银缸离情纔说两三行檐前却早鸡三唱休题起行装却早把残魂销尽不须到灞陵桥上 

　　水仙子　同州道中怀古 

　　落花不见采莲舟乱栁难寻沙苑楼莎青白塜清明后长春宫麋鹿游把豪华都做了一望荒丘长扬坂繁烟埋恨夕阳亭落日生愁留不住渭水东流 

　　满庭芳　送宗周举人已已京师 

　　阳闗栁新玉河波暖燕阁（协稿）春深斜阳满目増愁闷别酒重斟北邙坂英雄休问霸陵桥芳胜休寻越兠起离人恨似这等浮名绊引只待长卧华山云 

　　朱履曲　边城夜雨 

　　对寒灯边城今夜望长安家山在那些鴈南归人没个去时节风瑟瑟催残漏雨潇潇打红叶多管是替愁人来添闷也 

　　驻马听　过北邙 

　　落日荒荒羸马西风度北邙但见寒鸦古木衰草平原残栁长岗累累高塜卧斜阳知他是何朝何代何卿相展转思量荣华富贵古为今様 
　　终岁奔忙十度驱车过北邙当时朱颜緑鬓如今短发萧萧古貌苍苍五十年一枕梦黄梁到醒来回首堪惆怅世路茫茫山河如旧人情新様 

　　寄生草　晋阳怀归 

　　晩霜遥玉垒寒晩云多金台迥想莼鲈禁不得西风动对莺儿弹不出南薫弄望烟霞丢不下东山景急归来却早是白头人到此时看破了黄粱梦又又不是贪山水 

　　又 

　　不是爱神仙人家筵席也终须散諕杀人鹤唳华亭叹愁杀人鸟尽淮阴怨聪明人须早过是非闗英雄汉挑不起功名担 
　　肯排山山能撼肯倒海海可翻只是我意儿里不要紧心儿里懒没来头无限闲拘管不中用多少闲文案黄石桥收了子房编玉门闗挂起班侯剑 

　　又 

　　我本是钓鳌人做不得攀龙客（协上）千万般怕负了皇恩大二十年偿不尽经纶债两三翻空惹得青山怪归来一啸海天空醉时节还觉得乾坤窄（协上） 
　　洛阳桥春栁新岳阳楼阴风动蔓草长休迷了渊明径华峯高还寻着希夷洞五湖深系不住陶朱艇养闲身猿鹤伴丹霄铸衰颜龙虎蟠金鼎 
　　你看那三杰忙你看那四皓闲汉家青史都把名儿显白楼緑栁是吾家苑渭滨河曲与渔樵伴对知音还取古琴弹散幽情细把羲经点 

　　朱履曲　思归 

　　我也曽披金甲坐镇玉闗我也曽步玉阶侍讲金銮都是一场傀儡闹喧喧也未必山林好也未必省台安得抽身便宜了千千万 

　　新水令带过折桂令　秋思客 

　　窓风雨苦潇潇几番将离魂惊觉（协呌）晩沙秦苑逈秋水灞陵遥极目迢迢又天涯一夜晓　短发雕搔病不相饶愁不相饶为病多减了酒量为愁多瘦了诗腰酒量减刘伶潦倒诗腰瘦庾信萧条鴈下空壕叶落庭皋不晓事草砌寒蛩夜深时絮絮叨叨 

　　朱履曲　子房从赤松子游托也 

　　廷尉司萧何械系未央宫韩信诛夷那英雄早已见先几赤松子人何在黄石公数真奇知情的只有个越范蠡 

　　新水令带过折桂令　别仲华进士辛巳 

　　晓亭三迭奏阳闗共离情春愁黯黯莺声遥入座花气细侵帘梅雨无端把韶光一夜换　休怪我懒上雕鞍量这些过隙浮踪消几度千里闗山栁折金丝酒斟玉斚诗满云笺魏俊逸才高子建晋风流年少潘安苑草芊芊渭水川川（二句佳景也）也知到后会多期再来时只怕我两鬓斑斑 

　　鴈儿落联得胜令　闽中秋邀杨乔夫饮弘治乙夘 

　　斫霜螯紫蟹鲜倾秋露芳樽满小园中緑橘垂疎篱下黄花绽碧亭亭窓外两峯寒却不觉身在瘴江边金陡潼闗道（子家也）天台玉瀑泉（乔夫家也）望乡园万里云山逺且追欢醉如泥锦瑟前 

　　苑洛集巻十二 


　　●钦定四库全书 

　　苑洛集巻十三 

　　（明）韩邦竒 撰 

　　苏民困以保安地方事 

　　浙江等处提刑按察司佥事臣韩邦竒谨奏为苏民困以保安地方事臣巡厯至严州府建徳等县杭州府富阳等县地方据军民人等禀称本处地方虽出鱼鳔茶绫等物人民艰苦肆府太监差人催督扰害地方鸡犬不得安生要行禁约等因到臣为照前项鱼茶绫鳔系供用之物未敢擅专又访得镇守太监王堂市舶太监崔珤织造太监晁进督造太监张玉各差叅随人等在于杭严二府地方催攅前项进贡固已勒要收头银两而不才有司官吏及粮里人等倚是贡物无敢稽察任意科敛地方被害人不聊生而肆太监伴贡之物动以万计是陛下所得者壹而太监即所得者十叅随人等所得者百有司官吏所得者千粮里人等所得者万利归于私家怨归于朝廷上供者一而下取者万况此等之物品不甚竒味不甚美何足以供陛下之用哉及照建富等县地方地瘠民贫山枯乏樵猎之饶江清鲜鱼鰕之利兼以近年以来水旱相仍征科肆出军民困瘁已极故前岁流民相聚为乱一呼千百几生大变幸赖无捕而安今尚汹汹未靖往事在鉴实可寒心伏望陛下勅下该部将前项贡物特从停止仍行巡按御史并按察司及该道分巡官掲榜戒谕今后敢有指称进贡名色在于各地方需索财物骚扰为害应叅奏者奏请究治应拏问者径自拏问庶民困可苏而地方可保无虞矣为此专差谨具奏闻正徳十一年四月日（户礼二部覆题准免后镇守等太监奏以阻絶进贡诽谤等事诏狱为民复进贡） 

　　慎刑狱以光新政事 

　　山东等处承宣布政使司右叅议臣韩邦竒谨奏为慎刑狱以光新政事臣闻刑者人主治天下之大防而天下治忽所由系书称尧舜之治至于四方风动其究归于皋陶象刑之功故刑者人主之所当重慎而不可忽者也国家法古制刑内则总之三法司外则总之提刑按察司后又特差监察御史审录都御史巡抚且皆付以纠察之寄其法详且尽矣至于锦衣卫之设盖以待夫隐罪极恶天子非时震怒特遣下之非以为常者也然其制列圣相承止行于畿内至正徳二年以来权奸相继用事假此报复私雠中伤善类用张淫威迫胁海内官校纷纷而出所在有如豺虎破家亡身者郡邑相望天下汹汹几至大乱使非圣明继世中兴革而正之天下未可知也近者圣母驾过山东高唐州同知金波供应有缺陛下诏锦衣卫官校拏至京师天下谔然惊疑谓圣明在上亦复有此夫金波小官何足以动天下之听闻而锦衣官校出京拏人则固天下听闻之所系也伏望陛下特宥金波之罪自后在外府州县官有犯付之按察司三司官有犯付之抚按官抚按官有犯付之三法司如此则内外相承体綂不紊罪皆阅实孰可逃刑哉臣以外服之臣乃敢尘秽圣听罪诚难逭但臣山东方面官高唐臣山东属州金波臣山东属官陛下差锦衣卫官校拏人自臣山东始故敢辄肆狂瞽以献芹曝惟圣明采择焉为此专差谨具奏闻正徳十六年十一月日（都察院覆题先是抚按三司皆认罪时出巡在外不知也奏下抚按三司皆不恱遂自陈致仕） 

　　自陈不职乞赐罢黜以消天变事 

　　大理寺左少卿臣韩邦竒谨奏为自陈不职乞赐罢黜以消天变事迩者彗星见于井宿之间陛下既躬尽克谨之诚又命羣臣痛加修省臣惟以人动天惟刑为甚速天下典刑之官惟大理寺为甚要昔之人所以一妇衔寃遂致大旱而廷尉称为天下之平也称斯职者必得仁明平正之人而后可如臣之凡庸愚昧岂能堪此要任旷官尸位上干天和彗星之变臣有其咎伏望皇上将臣速赐罢黜以消天变之一端也臣不胜戴罪恐惧之至为此亲赍谨具奏闻嘉靖十一年八月 

　　自陈不职乞赐罢黜以公考察事 

　　巡抚宣府等处地方都察院左佥都御史臣韩邦竒谨奏为自陈不职乞赐罢黜以公考察事臣惟国朝旧例两京官员每遇六年一考察四品以上皆令自陈举职者留之不职者退之此诚黜陟幽明之盛典也今臣待罪都御史之官误膺巡抚之任受兵民之寄假便宜之权况宣府一镇拥卫京师当二敌之冲制五路之将使非有达机应变之才其何以胜重而致逺也伏念臣驽骀之品驱策固已不前而蒲柳之姿衰病又加日迫知足之念每怀于平时而揣分之诚尤切于今日顾惟车非其驭则辐脱而载倾鼎非其器则足折而餗覆如臣之凡庸绵薄而叨此重大之任岂不遗地方之患负恩遇之隆哉伏望皇上俯赐宸断将臣黜罢则大明之典协成周之公而熈绩之功迈有虞之盛矣为此亲赍谨具奏闻嘉靖十二年二月 

　　乞给马匹以实营伍事 

　　谨奏为乞给马匹以实营伍事臣惟防边御敌截杀追袭莫要于骑兵今宣府一镇累年以来倒损马匹数多其无马官军中间殊有骁勇善骑射之人若选而用之给之以马皆为精兵则是给一马即増一兵故边人有言出兵不如发马此诚达机知实之语也况今大敌临境时出轻骑欲行剽掠而骑兵尤所当急伏望皇上轸念宣府地方为拥卫京畿重镇勅下该部于太仆寺给拨马四五千匹则卒然之顷即增四五千精锐之兵矣为此亲赍谨具奏闻嘉靖十二年三月初三日（给马三千匹） 

　　预处边储以济缺乏以备急用事 

　　谨奏为预处边储以济缺乏以备急用事臣闻粮多则兵自强士饱则气自倍茍粮乏而士馁则虽孙呉之智无以施其谋贲获之勇不能致其力故粮者三军之司命而凡行师者必以为急者也臣据宣府公差人员节次禀报去冬河冻之时北敌大众渡河而东即今分散轻骑于各隘口潜驻或昼或夜窥我无备即行剽掠必须随处发兵按伏且闻走回人口报称彼中约会大众欲要南侵虽兵机难测未可全信察其事势草生之时必然大举深入今本镇岁额钱粮仅足军士月粮之支虽有先年所买之粮若彼果大举而来必当调集客兵防御截杀而所买之粮尚不足客兵之用至于按伏之粮全无措备必待临期籴买则米价腾踊所费多而得粮少若于成熟之时预为处置则每银一两可以得二两之用所费少而得粮多其月支之粮虽名为一石然除本色外其折粮之银或七八钱或六钱以上其实每月止得粮七八斗五六斗所以士多饥色心恒怨咨夫以饥色之人而怀怨咨之心乃欲责其奋勇效死以赴敌者未之闻也伏望圣明勅下该部于大仓动支银二十万两解赴本镇管粮郎中处交收听臣等乘时籴买以为按伏客兵之支其军士月粮当春夏米价太贵之时全支本色如此则粮多而士饱以攻则胜以守则固矣为此专差亲赍谨具奏闻嘉靖十二年三月日（发银八万两） 

　　举将才以禆边务事 

　　谨奏为举将才以禆边务事臣自到镇以来即以将才为事留心访察似得其真然臣又以为干城之将不可以二卵弃蹄啮之马乃能致千里故取其所长而畧其所短恕其既往而责其将来则人皆有可用之才茍以壹事而弃其平生以壹时而摈于没齿斯下无全人而临事有才难之叹矣臣镇所属武臣其谋勇着闻才力通敏而罪过无累者臣固举之其虽因事罢闲而谋勇足称才力有为者壹并奏闻以候圣明采择焉臣访得万全都司军政都指挥佥事王镇坐营武举都指挥同知梁桓此皆可以任游击而綂援兵领叅将而守壹路者也保安卫掌印指挥使郭梁宣府右卫军政管屯指挥使赵镗宣府前卫掌印指挥同知俞镇龙门卫掌印指挥同知信干怀来卫掌印指挥同知陈纲此皆堪为大城守备保固疆场者也至于革任叅将都指挥佥事李彬勇号万人之敌各路之守将皆出其下革任守备隆庆左卫指挥佥事刘环名擅壹时之英各城之守备莫之或先二臣者若使复其原职建立必有可观此其暧昧之过诖误之失在所当畧者也如蒙勅下该部再加访察如果臣言不妄将王镇等擢用李彬等录用则于边务亦可少有禆补矣缘系举将才以禆边务事理具本专差谨题请旨嘉靖十二年七月十二日 

　　分守官员兼理道事以禆地方事 

　　谨奏为分守官员兼理道事以禆地方事臣会同巡按直隶监察御史议照宣府大同皆西北重镇宣府地方五路叅将四十二城堡大同地方三路叅将一十七城堡而大同原设有布政司分守官一员按察司分巡官一员一府四州七县又设有掌印佐贰首领官员今宣府止设佥事一员二州一县况宣府兵马之众钱粮之多事务之繁比之大同又加三之一而所设之官无大同三之一佥事干理固已不周及遇升黜事故缺官又复动经数月深为未便再照繁简随乎时因革通其变宣府地方岁入百万凡各路城堡召商籴买殆无虚日夫利之所在弊缘之生利积则争讼日起弊久则巧伪日滋由今视昔繁简大殊因时拯弊几在今日而大同布政司分守官事亦简少宣大二镇地方相去不逺分守官可以兼理二镇事务如蒙勅下该部再加议处如果臣言可采行令大同布政司分守官兼理宣府事务照例依期交代或添设叅议一员于山西布政司列衔如本镇佥事事例佥事行分巡事分守官行分守事各官如或有缺更相带管如此则上下相承体綂有等政务可以振举而地方亦有少禆矣缘系分守官员兼理道事以禆地方事理具本専差谨题请旨嘉靖十二年七月二十七日 

　　墩军大缺盔甲器械不便瞭报防守事 

　　谨题为墩军大缺盔甲器械不便瞭报防守事节该钦奉勅谕命尔巡抚宣府等处地方整饬边备训练军马俱要衣甲整齐器械锋利钦此已经通行各路分守叅将钦遵督同守备等官即将军士衣甲器械一一点视其有损坏者修补制造应自备者责其自备应官给者在官给与其旗帜金鼔有损旧者悉与更换务要鲜明响喨仍将查勘修补制造更换过数目开报通行去后日久未据回报又经节次催查近准分守东北中西南五路左右叅将冯勲李懋都勲郝镇刘江手本各称查得所属墩台隘口守墩军士原闗盔甲什物委因年久破烂不堪并节年被敌疎失各路通共缺少盔六千六百八十顶甲七千二百二十二副腰刀三千六百一十八把等因到臣为照各路守墩军人共八千五百二十九名今缺盔者至六千六百八十名缺甲者七千二百二十二名缺腰刀者三千六百一十八名是数千人者皆赤身空手之人也臣为之警谔慨叹不意边备之废弛一至于此臣惟宣府一镇拥卫京师去敌人驻牧之地甚近视各边最为要紧而墩军日与敌人相临所恃以典司炮火传报声息把截隘口助扬军威使敌人不敢以深入者较诸军尤为要紧者也顾可使之赤身空手以当之哉臣尝因各管墩官申报墩军下墩取水及走报声息往往为三五零敌即行擒去或在墩上为敌射伤臣窃疑之本镇墩台甚密相去不过二三里举旗发炮邻近各墩及设伏之兵二三十人卒然可具遇三五零敌来擒墩军纵不能斩获追逐而应援救护力亦所能何至为之擒去且敌在墩下军在墩上身披坚甲墩上又有女墙遮蔽自下而上仰而发矢何至射伤孰知其盔甲器械之不备如此夫盔甲所以卫身器械所以攻人今皆无之以赤身空手之人而遇强敌虽百不能以当一其擒去射伤固其宜矣古云器械不利是以其卒与敌也况皆无乎言之可为痛哭思之可为寒心不可不亟为之处也再照西路城堡极边冲要敌人不时出没已经量给过盔甲腰刀各八百件随查得万全都司见在贮库盔三百六十六顶甲三百五十七副腰刀五百四把并收先年京操官军带回堪中盔八百九十九顶甲四十六副腰刀五千三百五十三把及京营兊调军器盔一千九百一十七顶甲一千九百四十七副腰刀二千一百四十八把除腰刀可勾支用惟盔甲在库数少不敷如蒙乞勅兵部查议合无准令将前各项军器支给其欠少之数于该部见收盔甲内扣筭照数发运前来听臣分给各路墩军收领其各路损坏不堪盔甲腰刀收送都司堪修补者修补查候腹里军人有缺者给付庶守墩军人卫身攻人各有其具而瞭报防守两便矣缘系墩军大缺盔甲器械不便瞭报防守事理未敢擅便为此専差谨题请旨嘉靖十二年八月二十六日 

　　邻境官军杀死总兵官员事 

　　谨题为邻境官军杀死总兵官员事嘉靖十二年十月初九日辰时分据大同巡抚都御史差来夜不收刘名报称十月初六日三更时分本城官军聚众放炮呐喊将总兵官李瑾杀死及将本官公廨烧毁等因得此会同总兵官都督佥事议得大同官军聚众杀死总兵官烧毁公廨地方大变除行各路叅守等官申严号令整搠人马严为堤备盘诘奸细外縁系邻境官军杀死总兵官员事理为此专差谨题请旨嘉靖十二年十月初九日 

　　怯懦将官烧荒遇敌奔败事 

　　谨题为怯懦将官烧荒遇敌奔败事据宣府在城坐营管操都指挥佥事朱彬呈据把总千户孙镇等呈称本年十月初一日蒙镇守总兵官刘渊綂领坐营都指挥朱彬等官军三千余员名前往中路青边口堡烧荒至本月初二日卯时分与同本路叅将都勲守备操守官杨钺王勲靳尚武张辅等人马俱从本堡大变新台西空出境都勲领兵前哨朱彬等后哨相继行走至未时分哨至地名红崖儿等处与张家口堡烧荒宣府游击王镇南路叅将刘江人马会合仍分兵各从原路回还朱彬等当先都勲等人马继后各责令夜不收四散燃火至地名大庄窝被南山沟内潜伏北敌约有二十余骑乘隙风烟前敌突出拍马喊呌冲来各官军并叅将都勲带领有马官军往东混乱跑走遗下步军被敌邀追射破当蒙总兵官刘渊坐营官朱彬督率职等官军齐力奋勇与敌兵刃相接射中三敌拖拉去讫将步军马匹救入营内复督官军追至红崖儿其敌败遯山林趋避欲再穷追山河艰险树林深密时值天晩恐堕敌计收兵回还查得本管并无疎虞若不具呈又思官军怯懦跑走傥将本管人马惊乱致失大事恐难分辩呈乞转达等因备呈前来行间随准分守中路左叅将都指挥使都勲手本嘉靖十二年十月初二日卯时蒙镇守总兵官刘渊统领宣府并本路官军从青边口新台西空出境烧荒分布本职等前哨行至地名红崖儿等处离边约逺七十余里各下营札立传令官军发火焚烧至未时分起营回还总兵官刘渊前行本职收兵后行至地名大庄窝迤西比时烟雾蔽天忽被南沟林内突出北敌二十余骑拍马喊呌来冲本职督令官军下马各用神鎗弓矢射打当有总兵官刘渊急来救援复督官军齐力奋勇射打伤中数敌各贼见我兵势众大慌张奔走往西北去讫欲要追赶山险林密河道阻隔恐堕敌计收兵入境续据葛峪堡守备指挥杨钺呈称查得被敌射伤旗军三名刘刚崔恕武三射死军人李小大下马一匹操守常峪口堡指挥靳尚武呈称查得被敌射伤军人二名田仲礼周小柴操守羊房堡指挥王勲呈称查得被敌射死军人一名潘永仓掳去本军下马一匹神鎗一把再无别项疎虞又据操守青边口堡指挥张辅呈查得本堡并无损伤官军马匹等因各呈到职恐有漏报取具各官不致隐漏结状在官等因备具手本到臣会同巡按直隶监察御史叅照左叅将某当烧荒之际为殿后之军提数千之精兵遇二十骑之零敌兵刃未交望风退缩致诸军之大败而四散奔逃使羣敌之长驱而纵横出没重为边境之羞益骄敌人之志良以本官才本凡庸性复怯懦惟平昔之威名欠振故临阵之纪律不严及至开报縁由又多隐匿情实图脱重罪肆揑虚文再照守备操守等官某各提一堡之兵同为奔北之将使当时有一人负勇而自立则诸军必不至相视而大溃通属有违法当叅究如蒙勑下法司将某等依律从重究治庶边臣知警而军威可振矣縁系怯懦将官烧荒遇贼奔败事理未敢擅便为此専差谨题请旨嘉靖十二年十月十一日 

　　亲王至镇欲要赴阙事 

　　谨题为亲王至镇欲要赴阙事嘉靖十二年十月十一日午时有代府承奉呉聪赍王令帖到臣内开为叛逆军人凶恶逼迫私出禁城亲诣赴阙事嘉靖十二年十月初六日晩三更时分本爵在宫闻知城中放炮呐喊差人门首打探言说军士烧毁总兵官都察院门及至天明将总兵官李瑾杀死将总兵官及都察院衣服等件尽行抢去又将各店客货亦行抢去有经过府门者言说要本爵与他做主于初七日申时分将各处修边按伏军马调入城中本爵慌惧引领承奉呉总亵衣小帽就混入于众人之中从北门而出前至金谷庄潜伏一更时分将管庄人王宣带领跟随前至四家庄将管庄人宋景春亦随前来至顺圣川西城刘叅将容暂一宿初九日起身有总旗张文锦杨达因在东井村催粮亦随前来等因到臣至本日未时臣谨迎王入至镇城臣慰安及整备一切供用外会同总兵官都督佥事看得大同军变王因出至臣等镇城实不得已但要亲诣赴阙未奉明旨臣等启王留住镇城候明旨以为进止縁系亲王至镇欲要赴阙事理臣等未敢擅便为此专差谨题请旨嘉靖十二年十月日 

　　实边镇以振兵威以防敌患事 

　　谨题为实边镇以振兵威以防敌患事据万全都司坐营管操都指挥佥事朱彬呈称照得宣府在城前后营并竒兵新旧游兵营原设马队官军一万四千余员名听征马一万二百余匹近因大同军变蒙将竒兵营旧游兵营新游兵营并将前后营及南路叅将兵马尽数调去及北中西各路精壮官军亦摘选通行征剿大同止遗前营走报夜不收并存留传报各处城堡摆拨等项官军一千余员名日逐差遣不暇马匹节渐疲惫况今敌中走回人口传说大举兵马要来抢掠及边报声息络绎不絶倘遇警急动调追剿深为未便如蒙准呈乞早裁处庶克济事等因到臣为照去岁冬间大敌渡河而东特命文武大臣总制提督军务且调辽东延绥之兵以为应援盖为宣大二镇预防敌患而设今总制提督既专意西征大同臣镇竒兵旧游兵新游兵南路叅将兵辽东延绥兵既尽数调去而前营后营及中北西各路精锐之兵谋勇之将亦各抽选而去本镇止留竒兵一千余名又近日使者交驰钱粮解发往来护送日见疲损操演且不能以成阵况遇警御敌而可责其成功也哉倘北敌乘虚而来虽孙呉不能支而况臣辈凡庸者乎兵法曰勿恃其不来恃吾有以待之今待之者无具矣岂可不为之预处耶臣查得本镇步军倒死马军及壮余人等绰有骁勇之人若授以什物给以马匹数千精兵旬日可具所缺者马耳如蒙勅下兵部议处将太仆寺马匹给发二三千匹听臣抽选前项步马壮余人等给授之编成司队作为一营又臣本镇嘉靖十一年十二年马价共该四万两不曽解发再乞勅下户部将前年例银两照数差官解送臣镇收买马匹置办什物亦给抽选前项步马壮余给授之编成司队作为一营但马数甚多恐一时收买不及合无将前项银两内取三万转发兵部每银十五两折马一匹给发前来一万两径解臣镇为置买什物及本镇买马之用臣仍于本镇空闲叅守都司等官中推选谋勇着闻之人二员统领之待事宁之日分拨前竒新旧游兵诸营补其逃亡之数如此则不惟可以为本镇防敌之备亦可以遥为进征大同诸军之声援此亦救时之一策也臣叨承抚寄事在剥肤故敢昧死上陈惟圣明鉴察焉縁系实边镇以振兵威以防敌患事理未敢擅便为此专差谨题请旨嘉靖十二年十一月日 

　　选军给马暂团营伍以实边镇事 

　　谨题为选军给马暂团营伍以实边镇事会同总兵官都督佥事议照本镇近因大同事变兵马多调西征本镇实为空虚臣等谨便宜会选得无马军人及步军一千四百三十四名从公推选得空闲都司李淮才力有为谋勇可取暂委为千总职事试验得指挥千百户旗舍六十六员名俱各年力精壮弓马熟娴指挥等官范绍宗等六员为把总职事千百户旗舍李升等六十员名为管队贴队职事及置买旗招响器駄鼓长鎗柞木等项俱已完备每把总四员旗军一千名作为一营就令李淮统领以听征调其余官军亦令李淮暂管候足千人之数别选谋勇官员委为千总职事统领另行具题事宁之后仍令各归本伍縁系选军给马暂团营伍以实边镇事理未敢擅便为此专差谨题请旨嘉靖十三年正月二十二日 

　　逆军引诱北敌大举入侵邻境预防边患事 

　　谨题为逆军引诱北敌大举入侵邻境预防边患事本月二十日据游击将军夏杲差夜不收孙良报称大同逆军引诱北敌五万有余至大同城下将游击将军王镇等杀败即今贼尚未退二十二日又据巡抚大同樊都御史差来赍本百户郑镇禀称即今北敌大众尚在大同城下分遣精锐三千余名南抢应州等处自聚落堡至大同城下道路不通二十三日又据摆拨军人任福玉传提督军门号令运粮之车且不必来本日又据夜不收刘章报称东闗宣府叅将李彬兵北闗宣府副总兵张镇兵叅将刘江兵俱被围困六日未支粮料先据宣府分守东路右叅将冯勲禀帖开报十六日大举敌兵从永宁边方拥众入境本职统领官军林锦等急出迎敌不料敌众兵寡混砍一处倡令我兵舍命对敌占据山梁伤中敌人敌马数多俱被钩駄内敌汉语呌说不要放箭与你荅话你们人马去闗大同我大纳延也来了先使三个头儿领众兵卒抢杀等语据此切详所言中间显有奸细复来之举旦夕难测除对敌縁由另行呈报等因各到臣会同总兵官都督佥事议照大同逆军引诱北敌大举入侵直抵城下败我官军驻兵不退且分兵抢掠围困诸将阻絶饷道似与寻常入侵不同臣恐大同既已得利必侵宣府纵或暂回其势草生冻解必然大举分侵宣大两镇而东敌亦有大纳延引兵也来之说及照近因西征大同臣镇竒兵旧游击兵新游击兵南路参将兵尽行调去而前后营及各路精锐之兵谋勇之将亦行摘调臣镇实为空虚夫以大同城下京营及各路兵马林立云集尚且败挫不支而况空虚之宣府哉且敌中既有逆军为之画谋乡导则我各边之虚实夷险彼皆详知其大举入侵必然之理也夫以一北敌大同城下数路之兵不能支若东敌入自东路北敌入自西路一宣府岂能支哉夫宣府者大同之根本京师之堤防也大同虽已失利茍宣府无事则犹可据此以图再举而京师亦不至于震惊傥宣府亦复失利譬之根本既枯枝叶无从而生堤防既决下流必受其害则大同不可图而京师之势孤且危矣况大同城下冲锋处险被围被杀张镇刘江李彬王镇部下皆宣府调去之军则宣府之虚岂但目前而已哉臣等叨承重寄镇抚一方事在剥肤心诚危惧故敢昧死上陈伏望皇上轸念边方重镇勅下该部会集多官从长计处将新调延绥辽东之兵发与臣镇听臣等调遣节制仍再调别镇兵马防御及多给马匹听臣等选军给授如此庶乎有备无患而边境可保无虞矣縁系逆军引诱北敌大举入侵邻境预防边患事理未敢擅便为此专差谨题请旨嘉靖十三年正月二十四日 

　　乆缺极边要路参将官员事 

　　谨题为久缺极边要路参将官员事臣会同总兵官都督佥事议照南路参将刘江中路参将李彬因大同军变调去西征及照前项二路系极边要地当劲敌之冲而参将官员外以防御劲敌内以聨络诸城一时所不可缺者今既逾时改岁矣况今邻境军变大敌压境又非平时之比也臣等虽委官暂管然止可于平居无事之时奉行文移干理政务而已若夫遇警临阵诸委官固不能致身于他人之职而诸军士亦岂能效死于暂委之官哉此固理势之必然也臣等尝见虽诸司卑微之职一遇暂委政务辄废况叅将受朝廷之勑当一方之寄掌握兵权攘外安内岂可久以权假之官居之哉况刘江李彬素有谋勇既去西征他日功成报捷当膺赏擢亦必不复居旧职矣如蒙勑下该部再加议处推选素有谋勇之人领勑前来管领二路兵马惟复圣明别有裁度縁系久缺极边要路参将官员事理具本专差谨题请旨嘉靖十三年二月日 

　　选军给马暂团营伍以实边镇事 

　　谨题为选军给马暂团营伍以实边镇事会同总兵官都督佥事议照本镇先因大同事变兵马多调西征已经会选得无马军人及步军一千四百三十四名推选得空闲都指挥李淮为千总指挥等官范绍宗等六员为把总千百户旗舍李升等六十员名为管队贴队及置买旗招响器駄鼓长鎗柞木等项俱已完备每把总四员旗军一千名作为一营就令李淮统领以听征调其余官军亦令李淮暂管縁由先已具题讫臣等今复会选过官军五百六十二员名并前余剩军士四百三十四名把总管贴队官旗二十二员名共凑一千之数从公推选得空门指挥同知路镗久厯边方熟知边务暂委为千总职事试验得指挥千百户旗舍二十四员名俱各年力精壮弓马熟娴指挥等官王清等二员为把总职事官旗舍孙清等二十二员名为管队贴队职事一体置买旗招响器駄鼓长鎗柞木等项就令路镗统领以听征调事宁之日各归本伍縁系选军给马暂团营伍以实边镇事理开坐具本专差谨题请旨嘉靖十三年闰二月日 

　　地方疲惫乞处税粮以苏民困事 

　　谨题为地方疲惫乞处税粮以苏民困事臣会同巡按直隶监察御史议照本镇地方怀来卫隆庆右卫隆庆州永宁县保安卫美峪所宣府镇城卫所万全左卫怀安卫保安右卫东城西城深井等处近因大同事变征需调发百倍往时凡军需火器粮料草束及一切攻战之具皆系本镇运送兼以使者交驰大军经过宗室流寓车牛夫马动以万计家无闲丁役及妇女日无宁时继之以夜差役固已繁重况其时天寒地冻雪深氷滑损伤者不计其数又以极边之地人无多蓄数月之间闾阎困瘁前项地方嘉靖十三年税粮已蒙圣恩蠲免五分其该征五分委的办纳不前再照地方固所当恤国储亦所当惜臣等查得万全都司库内所贮厯年桩朋年例及近日兵部二次发下马价银两以往年岁验马匹计之可足嘉靖十三年十四年十五年三年之支况各年又各有朋合年例银两虽四年之支亦且有余去年户部解到十一年年例银二万两见在如蒙勑下该部再加议处将前项地方五分税粮蠲免将前项户部年例银二万两发管粮郎中为接济军储之用如此则地方既得苏息而国储亦可以少补矣万民幸甚臣等幸甚縁系地方疲惫乞处税粮以苏民困事理未敢擅便为此具本专差谨题请旨嘉靖十三年四月日 

　　议处年久浥烂预备仓粮以济时艰事 

　　谨题为议处年久浥烂预备仓粮以济时艰事据宣府前卫申据本卫预备仓委官见监镇抚刘镇等各呈告自嘉靖二年起至嘉靖十三年四月终止除放支外见在仓麤细粮五万五千三百八十三石三升四勺八抄六撮九圭在厫盛放年久节蒙查盘踏躧亏折坐问侵盗经收人员昼夜思慕性命攸闗钱粮为重地气湿浥米粒日渐虫飡经年看守有损无増愈加致累不得聊生等情具申定夺等因到臣行间续据宣府左卫申开预备仓委官见监千户杨钦见任千户竺雄等名下见在麤细粮一万八千五百二十九石九合八勺宣府右卫申开预备仓委官见监千戸尹鸾见任千户李政等名下见在麤细粮八千四百八十二石八升七合五勺五抄二撮兴和守御千户所申开预备仓委官百户李雄等名下见在麤细粮三千五十石七斗八升三合四勺四抄三撮亦各称年久日有坏烂无支放之期又据千户王镇开称在城时估毎丝银一两籴粟米八斗又据军人郭驴儿等亦禀称米价甚贵正当青黄不接之期折色籴米养赡不足乞要放支本色等情通据得此臣会同总理粮储户部郎中议照前项仓粮委因年乆浥烂经收人员问罪追陪往往至于破家亡身其见在仓粮臣等取而视之委将浥烂目下青黄不接时值委为太高军士粮价月止陆钱五分籴粮不过五斗委于养赡有所不足又召商籴买银一两三四钱方可得粮一石而米价愈至于腾踊若不因时议处何以克济时艰合无将前项仓粮借支给与本城军士作为月粮候秋成之时将万亿库所贮军储银两籴买抵斗还仓如此则一转移之间有五便焉以陈朽而得新好国储不至于有亏一便也军士得受其实惠而不至于怨咨二便也富商不得专大利而时估可平三便也所费之银少而得米多四便也经收人员不至衔寃负枉破家而亡身五便也再照仓粮之浥烂米价之高贵军士之缺食不特镇城一处为然在各边亦多如此而米价之贵又有甚于镇城者亦合通行从宜酌处如蒙勑下该部再加议处如果臣等所言可采乞俯赐施行则臣等幸甚地方幸甚縁系议处年久浥烂预备仓粮以济时艰事理未敢擅便为此具本专差谨题请旨嘉靖十三年四月二十九日 

　　安设兵马防御敌骑以明烽堠以固地方事 

　　谨题为安设兵马防御敌骑以明烽堠以固地方事案照先据万全都司呈将估计过怀安城李信屯新筑土堡一座设盖公解仓场营房等项该用木铁等料共银一千三十七两一钱七分一厘等因备细造册缴报前来据此案照先据守备怀安城指挥同知周镗呈称本城西北地名李信屯与隔镇大同所辖天城边界相去五十余里地方平漫各年敌人往往乘隙由彼边方入侵我境多被残害合无修筑土堡一座设立墩台拨军防守等情已经行据守备官周镗将各项该用物料银两数目估计呈报又经案行该司估计明白臣会同巡按直隶监察御史议照前项李信屯地方系两镇交界之冲两山俱尽之所实敌人由大同地方入侵宣府咽喉之地若于本屯地方设堡立墩斩崖筑墙屯兵戍守则敌人必不敢长驱而下以侵西南二路地方而意外隐忧亦可为备诚有如守备周镗之所言者既经该本官与都司估计停当相应依拟除行文都司将修筑土堡设盖仓场公廨等项通共享银一千三十七两一钱七分一厘于官库见收节年农民银内动支一千两赃罚银内支领三十七两一钱七分一厘选委的当官员买办木铁等料如法造作匠役于预备仓毎名验日支给口粮一升五合起拨无马军士借倩屯田空闲舍余轮班修筑其筑堡占用屯田地畆有粮地土于别项无碍地内照畆易换拨给该用防守军士三百名查照先准兵部咨该南京浙江道监察御史乔英奏本部议拟题准移咨各边巡抚都御史转行所属卫镇守巡等官但有额缺正军清勾补伍其舍余军余果有年力精壮通晓武艺情愿竭忠报效之人查照各边军丁收操事例量给月粮随宜选用操守有功一体升赏事例委官前去该城公同守备官如数召募舍余军余候筑堡盖房完日安挿居住收支月粮缺少盔甲什物官库查给该用把总管贴队官旗另行推选管理约束操守防御骑操马匹照常估买给发外縁系安设兵马防御外患以明烽堠以固地方事理开坐具本专差谨具题知嘉靖十三年十月十七日 

　　苑洛集巻十三 



　　●钦定四库全书 

　　苑洛集巻十四 

　　（明）韩邦竒 撰 

　　议处通敌要堡以遏敌患以卫地方事 

　　钦差提督鴈门等闗兼巡抚山西地方都察院右副都御史臣韩邦竒谨题为议处通敌要堡以遏敌患以卫地方事臣会同镇守山西副总兵阅视边闗至八角堡地方看得本堡东去宁武闗九十里南至镇西卫一百四十里西至偏头闗九十里北至老营堡九十里乃适中用兵之地正冲大同西路平朔奶河堡荍麦川一带敌人入来之路又兼地方不甚险隘敌骑可以长驱昔年大敌南犯屡由本堡出没于嘉靖四年设立守御千户所改拨并召募官军共计额数一千四百员名添设守御指挥一员操练兵马修理城池保障居民縁自立所以来其守御官员未经奏请止是暂委空闲指挥署管彼因责重任轻又且更调无常以此兵将不识威令不行事务掣肘人心懈怠军伍日渐消耗边备毎见废弛况本边武职官员甚少管队等职皆系旗军虽百户亦无其守御指挥皆是腹里卫分坐委是以战阵不谙怯懦无用徒拥虚器寄空名而已臣等议照宣府地方如新河新开等堡官军不过三四百员名又无卫所亦设守备一员管理今本堡官军一千四百员名又有守御千户所在内似应比照新河等堡设立守备一员专管如蒙勑下该部再加议处如果臣等所言可采于边卫推选堪任守备二员奏请简用前来管理庶乎职专任重人心畏服而敌患可遏地方亦可少赖矣縁系议处通敌要堡以遏敌患以卫地方事理未敢擅便为此具本专差谨题请旨嘉靖十五年正月十一日 

　　添择紧要县分官员以备地方事 

　　谨题为添择紧要县分官员以备地方事据山西布按二司守巡冀宁等道左参政等官高叔嗣等呈称照得山西地迫北境连尽三闗屯兵储粮防据要害所属繁峙县附近鴈门敌人游骑往年常牧城下县人尚能言其处实系紧切地方谨查诸司职掌各县若不及二十里长者裁减县丞主簿繁峙县一十九里设知县典史各一员固国家定制但该县比与他裁减地方不同各道会议得前事相应奏处该县可添设县丞或主簿一员管理一应粮草以备缺官掌印及别项调遣警急应用为便利如蒙轸念地方乞为奏请定夺施行具呈到臣议照繁峙县当鴈门迤东一带山隘周圜数百里其东北境内为闗者一曰平刑寔乃山西之咽喉中国之枢纽若敌人异谋大举图入中国必由此途茍得人以守之不惟可以为山西一省之保障亦可以为天下之藩篱矣其北为隘口者四曰北楼口曰大石口曰小石口曰茹越口山皆壁立石多崇竦所谓一夫当闗千人莫敌者是也又为巡检司者三曰北楼巡检司曰平刑巡检司曰茹越巡检司各设官吏弓兵以备非常且有各处民壮轮流上班常川防守又为驿者一曰沙涧其偏头宁武鴈门及陜西延绥等处公差人役往来经由络绎不絶况本县境内地有遗利民有余力田多膏腴人复纯实故太原府言上等县分必以繁峙虽止设有一十九里然其险则为阨塞之处其地则为富庶之区其途亦为冲要之所若得豪杰之士掌而治之则巍然雄镇岂特为大县而已哉顾以里长限制止设知县典史各一员中间一遇各官丁忧升调革职縁事等项事故则政皆委之吏胥再照该县知县又往往多以监生及各处才力不及人员除调举人出身者甚少进士出身者絶无是以平居无事则钱粮之征解欠明词讼之枉抑猬集境内之地利未兴行旅之支应告乏而兵壮人等往往逃避脱役若遇一旦警急其不足以为御外捍内之倚仗可知矣诚有如左参政等官高叔嗣等所呈如蒙勑下该部如果臣等所言可采合无将该县添设县丞或主簿一员分理县事及备缺官署印仍选择进士中强干有才力者一人选为知县如此则数年之间整理教养足食足兵御外捍内之备修而卒然之变可保无虞矣縁系添择紧要县分官员以备地方事理臣等未敢擅便为此具本专差谨题请旨嘉靖十五年三月日 

　　恶逆攅害尊长构贼杀死多命贿官枉法故勘肆狱淹禁生灵乞恩差官急救以伸大寃以决乆讼等事 

　　谨题为恶逆攅害尊长构贼杀死多命贿官枉法故勘肆狱淹禁生灵乞恩差官急救以伸大寃以决乆讼等事据山西按察司等衙门署印副使等官呈会问得犯人李儒招年（云云）等因具招连人参呈到臣簿查先节该前巡抚山西右佥都御史案验为查理告人下落事又据庆成王府校尉金汉告为因奸殴死人命乆禁尸亲不得伸寃事又据该府仪宾李儒具状令家人李保儿抱告为势恶攻围住宅射死人命买使投充刀徒揑词装陷苦主事又据李儒具状令李保儿抱告为势恶谋领羣贼射死人命买通雠豪家丁扶同攅害奸谋将军违例出郭嘱诬苦主等事俱经批行山西按察司究问明的具招详夺间续准都察院咨该庆成王府革爵镇国将军竒瀶同男辅国将军表■〈木敛〉表■〈木宅〉奏为恶逆攅害尊长构贼杀死多命贿官枉法故勘肆狱淹滞生灵乞恩差官急救以伸大寃以决乆讼事又据该府镇国将军竒澣令家人王保儿抱告为极恶庶人累犯不悛招贼刼截坐守分赃刃伤亲兄刼出狱囚吓打民财违法等事又据竒瀶诉为奸豪贿嘱主文改易供词故陷无辜寃抑等事又据陜西咸宁县人任山西太原府同知郭铿男郭芹诉为素恶雠诬职官事又据巡按山西监察御史会稿奉都察院巡按山西八千四百八十一号勘合亦该竒瀶奏为恳乞天恩哀怜孤苦稔恶雠陷愿随祖居避毒害全恩义以免大难事又奉都察院巡按山西八千六百二十六号勘合该庆成王府茘蒲郡君仪宾李儒具本令侄李廷寳抱奏为雠恶将军纠领贼党擅用弓箭射死人命反揑虚词攅害苦主乞恩以伸寃抑事又奉都察院巡按山西八千六百三十二号勘合该竒瀶同男辅国将军表■〈木敛〉表■〈木宅〉前奏为恶逆攅害尊长构贼杀死多命贿官枉法故勘肆狱淹禁生灵乞恩差官急救以伸大寃以决乆讼等事又奉都察院巡按山西八千六百四十二号勘合该已故庆成王竒湏妃侯氏奏为誊录败伦庶人朦胧奏讨冠带紊乱成宪事又该竒瀶同男表■〈木敛〉表■〈木宅〉奏为肆恶逆构强贼杀死人命贿贪官害尊长乞天恩彰大法殄元凶雪寃抑以息乆讼以免酿成大变事行间又准都察院咨又该竒瀶奏为贼侄杀死多命攅谋屈陷尊长屡奏未得公勘死生抱负大寃恳乞天恩比例差官急救焚溺以明大狱等事又准都察院咨该庆成王府镇国将军竒澣具本令家人王保儿抱奏为大肆党恶招聚强冦刼掠杀人坐守分赃刃伤亲兄谋刼狱囚贻害地方等事俱经会行该司并勘从公虚心鞫问明实干碍应参人员一并招参以慿核实会奏施行间又该前巡抚山西左佥都御史批据太原府同知郭铿呈为恳乞致任暂准回籍仍候听结久案以便下情事又据郭铿呈为挟雠诖奏已经勘明牵滞不结先乞摘发以便下情事又据汾州申蒙本院批据竒瀶具状令家人小计儿抱诉为乞明访察善恶查究先后供词辩雪雠寃诬枉等事又据山西按察司分巡冀南道呈缴前巡抚山西右副都御史批据汾州卫申为鎗札亲兄乞验伤捕羣贼以安地方事及竒澣令家人张汾州抱告亦为前事及前巡抚山西右佥都御史批据汾州卫申称竒瀶令家人小周儿抱告为豪侄挟雠打死婶母措谋父伤遮饰罪犯事竒澣令家人王保儿抱告为恶弟率贼持鎗札伤亲兄事竒瀶又令家人小周儿抱告为党恶纠贼谋害亲叔杀死二命激变地方事李儒令家人李廷住抱告为雠凶聚贼抢剥事又据汾州民任长寿告为势豪将军挟雠装诬良善贼情屈禁亲邻家口急救生命事各该告词缴报前来又该竒澣夫人宋氏具状令家人金保儿告为擅放屡巻强贼故陷人命气死亲兄淹滞寃抑等事竒瀶告为恶逆不孝烝奸庶母争分家财气死亲父听信仪宾宿娼酗酒率领羣贼欺殴尊长乞究以免患害等事续又准都察院咨该庆成王府已故镇国将军竒澣夫人宋氏具本令汾州儿抱奏为盖世逆弟挟雠札死兄长势致强贼脱狱吓陷人命乞恩辩明寃苦急救生灵等事内称臣夫不甘奏行一本为败伦伤化革职庶人不改前非故违祖训招集凶徒刼财放火谋残骨肉虏掠强淫逼死人命罪恶淊天乞除寃害事一本败伦庶人冒封子禄挟雠刃伤亲兄窝贼刼财谋死数命激变地方恳乞天旨差官惩首恶扫余党以正祖宗成法事行间又准都察院咨又该庆成王府革爵镇国将军竒瀶具本令家人小郭儿抱奏为凶枭恶逆不孝不义不道不睦烝淫庶母多分家财气死亲父鸩弟奸妹杀人害叔恳乞天恩明正诛戮以警风化以除大患事又准都察院咨亦又该竒瀶奏为酷虐贪官受财枉法故禁平人致死故入宗室赃罪事发脱逃冒任京职乞恩袪究以警欺诳等事又准都察院咨该户部广西清吏司员外郎郭铿下义男郭芹奏为雠害问官吓诈未遂不遵勘明成案添揑前词覆行奏扰乞赐矜察以警稔恶以息刁风事俱该本院覆题查得竒瀶等节次奏词已行抚按会勘未报本院欲候命下仍咨巡抚都御史会同巡按御史查提先今奏内人犯逐一作急勘究明白如果干碍郭铿一并参奏议拟施行等因题奉圣旨是钦此钦遵备咨前来节经会案并批行该司掌印官会同都布二司掌印官逐节从公鞫问明实连人招叅详审续据该司看得各项奏告头绪多端事体颇大议呈欲委太原府知府张承祚平阳府知府李槚亲诣汾州勘问縁由到臣又经批仰该司依拟委用期在完结去后今据招叅解缴前来会同巡按山西监察御史公同三司各掌印官一一细加研审俱无异词除批行各官将犯人李儒监候明文至日施行小周儿刘钊等定卫发遣王达等依拟发落金汉冀璠等各奏告人命拨置等情仍听守巡道归结未获强贼晏伦等行州卫巡捕官缉拏未到俞贤等并本省故闗巡检司官吏严提问结其镇抚等官李棠等行令聴叅外看得庆成王府革爵庶人竒瀶心比蛇虺更多机变之智性如狼虎尤有奸巧之能招羣小为爪牙任从拨置捐一身为城杜大肆凶残以吓诈为竒谋逞斗讼为美事逼财害命窝盗杀人凌问官刼罪囚恃势难以枚举包乐妇侵官地违法不止一端札伤亲兄更何有于伦理揑诬亲侄实无异于仇雠摭拾勘官肆为虚诞蓦越赴奏实犯条章昔罪已惩前非不改今不重治后岂能悛辅国将军表檬表桐表■〈木修〉健讼好斗全无礼让之风聴诱为非罔知法律之禁包乐妇而奸占自比娼优收棍徒以刼财何殊盗贼表■〈木修〉平民被其打吓尚延调于追赃表檬告叔亦有虚诬且买尸以图赖又与表■〈木修〉服中挟妓作乐忘哀辅国将军表■〈木敛〉敢肆凶暴殴打公差与竒瀶表檬等节次乖违俱不遵乎祖训亲属构害实有玷于宗藩叅照山西都司汾州卫把门镇抚李棠门禁是司稽察不谨以致宗室擅出封城该卫巡捕指挥王寿敢受贼盗之财而公然卖放又与掌印指挥张文恺均有地方之责而全欠闗防庆成王府武阳郡君仪宾郭经本因恐吓头畜添诬刼夺重情该府署教授事典仗卫■〈王卂〉明知揑诬不行启复及至检举又增虚词俱属违法律合提问再照竒瀶奏称表檬与高要郡君通奸又将父妾王氏薛氏表■〈木修〉将春梅表槽将来喜各烝淫竒澣奏称竒瀶与六合县君通奸仪宾叶继重气身死俱千宫闱吕氏王氏二尸亦在竒瀶府内外人难以进入必须内臣体勘方得明白合候命下行晋府长史司备由启王特差承奉一员亲诣汾州会同该道守巡官勘问庶事可结絶不致后词縁竒瀶表檬表桐表■〈木修〉表■〈木敛〉俱宗室郭经系仪宾张文恺王寿李棠俱军职卫■〈王卂〉系王府官李儒系行止有亏仪宾例应奏请发落及系恶逆攅害尊长构贼杀死多命贿官枉法故勘肆狱淹禁生灵乞恩差官急救以伸大寃以决乆讼等事并节奉钦依事理臣等未敢擅便为此具本专差谨题请旨嘉靖十五年三月日 

　　下情激切恳乞天恩愿辞料价早赐夫匠修理府第以全母子居处事 

　　谨题为下情激切恳乞天恩愿辞料价早赐夫匠修理府第以全母子居处事据山西布政使司呈原议合用夫二千五百名匠七百二十名分派泽沁二州并本府各属县分共计一千三百一十余里每里夫匠二名半每日工食银夫三分匠五分该州县拘点齐备差委合属官一员管领赴工中间若有愿出银雇觅者聴令交收在官给付委官领解工所雇人替当等因已经申报今蒙行勘但原议夫匠若使解人则夫匠之更畨不便官司之拨遣亦烦且工乆人怠不无逃窜之虞若使免差则将夫匠之杂差尽归贫难之下户且日久差繁不无靠损之累是解人不如解银免差不如不免之为便也其原议夫匠每里各出二名半虽若相应但里分有大小人户有贫富若概令照里出派亦似未均合无行令各州县掌印官查照赋役文册酌量三等九则分派前项工食银两中间里大而富户多者量为加増里小而贫户多者量为减少每年通融均派陆续征完解赴本府贮库就近雇倩夫匠解发管工官处着役仍委本府佐贰官一员不时查点不许管工官作弊卖放如此庶重轻易举而民无偏累事有稽查而工可就矣及照府第宫殿厢房门楼并烧造瑠璃砖瓦筑砌墙垣等项工程浩大若以五年或恐过多而民力不堪若以三年似乎太少而工难就绪今定拟四年为期庶民不甚劳而工得早完通呈照详蒙巡抚山西右副都御史批据本司呈前事蒙批以三千之夫匠共四年之工役是三千壮丁四年失业中间逃亡事故势所必有议拟征解工银足见为民为事之意但本省地方近年以来屡遭灾伤兼以征科繁重今又益以是银不惟民力不堪抑且追征难完则民有实劳工无实济抑再议处别有良便之法呈来具奏缴蒙此案照已经该道勘议前来通呈详夺去后今蒙前因议照修理府第料价夫匠皆不可缺已经守巡等官估计合用料价银五万四千余两夫二千五百名匠七百二十名渖王乃灼见时艰深恤民隐辞免料价止用夫匠今该守巡道会议前来欲将潞安泽沁府州县分概里均派工食银两雇倩夫匠以四年为期夫三千夫匠不为不多四年为期不为不逺倘处置失宜则王府无落成之期有司吏胥恣别项之弊况前项地方累经灾伤近颇丰稔而禄粮边饷自十年以来逋欠数多一时并征急于星火小民破产卖儿以应官司殊不聊生今再加以此役则一府二州之民无一里而不应役无一人而不应役其为负累尤为繁重虽议征银比之应役颇为便利但州县之吏胥缘以为奸嗣岁之丰凶难以预料倘致小民逃窜征解不前不惟有误工程抑且贻忧地方诚有如本院之所虑者相应议处合无将本司并所属各库无碍银两通行查出务凑十万两之数本年先解四万两以后十六年十七年十八年每年二万两差官径送本府长史司交割责令雇倩夫匠与本府旗校人等相兼做工等因备呈到臣簿查先据山西布政使司呈前事已经批议去后今据前因会同巡按山西监察御史看得布政司呈称要将本司并所属各库无碍银两通行查出务凑十万两之数本年先解四万两以后十六年十七年十八年每年二万两差官径送本府长史司交割责令雇倩夫匠一节无非期大工之早成寛里甲之出办谨作事之流弊体皇上亲恤之义扩贤王爱民之仁不为无见既经该司勘议前来相应奏请如蒙勑下该部再加查议合无将布政司并所属各库无碍银两通行查出务凑十万两之数本年先解四万两以后十六年十七年十八年每年二万两差官径送本府长史司交割责令雇倩夫匠与本府旗校人等相兼做工事完之日通将做过工程用过银两买过物料各数目造册奏缴查考如此庶工料得以有济而府第早见其成小人亦免偏累之苦矣惟复别赐定夺縁系下情激切恳乞天恩愿辞料价早赐夫匠修理府第以全母子居处事理臣等未敢擅便为此具本专差谨题请旨嘉靖十五年四月十六日 

　　地方灾异自陈不职严纠庶官以图消弭事 

　　谨题为地方灾异自陈不职严纠庶官以图消弭事嘉靖十五年六月二十九日起至本年七月二十四日止节据平阳府稷山县临晋县太原府五台县祁县河曲县石州静乐县清源县沁州武乡县汾州介休县孝义县镇西卫宁化八角宁武守御千戸所各申称本年五六等月日不等猛风大作骤雨连绵山水泛涨致将地方军民所种夏秋田苗俱被淹没无存稷山县及称各家房屋倒塌民人樊月等淹死衣服器皿头畜猪羊等物被水漂没临晋县及称峨嵋坡水泛涨将北门并城墙衡开五百余丈拥入城内水高约有丈余致将居民周轻等房舍一千五百余间谷麦家活等器并乡村衡倒房墙压死妇女马氏等马骡牛羊鸡犬无数及布按分司府治六房牢狱儒学两庑官宅斋号等房库楼仓墙养济院尽行倒塌各房文巻泥压破坏河曲县及称蝗虫从西北飞来遮隐天日吃毁田苗石州及称将民郭永陈等房屋一百三十五间被水推没介休县及称将民住房多有淹塌镇西卫及称蝗虫从西空飞约长数十余里从东北梁家坪等屯飞去宁化守御千户所及称天池汾河狂水泛涨沿北闗城墙埧口颓倾五十余丈水流不及城门塞满垜口进入闗厢南平等屯漂去人口军余贾伏胡兴王政等房屋衣粮漂毁数多八角守御千戸所及称沟渠平地淤漫田禾孳畜无存蝗虫从本所地方北甘河等处寛约三十余里长约四十余里遮天隐日吃田十无一二宁武守御千户所及称蝗蝻将太原前卫虎北屯太原左卫麻峪等屯并本所三岔沟屯田苗吃毁又据岚县申称本年七月十三日蝗飞遮天落食田稼一空兴县申称蝗虫经过苗稼俱被吃伤不得秀实各等情缘由陆续具申到臣看得前项灾伤系干民瘼重事除行山西布政司委官分投踏勘明实另行具奏续据平阳府蒲州申称将南北二乡欠粮十图人户拘集东马房立大比较间于本年六月二十三日午时分忽有暴雨如注将马道高墙淋漓墙根浮动房屋一齐倾倒当即搬救内有打伤者一十五名打压身死者二十六名等縁由亦申到臣看系变异仍批行该州死者赏给埋葬伤者亦给医药经该官吏另行外巻查本年六月内先为天鼔鸣响事续为灾异事将天鼔鸣响氷雹打伤禾稼大水淹没死伤人畜等情已经二次具题讫今据前因为照山西一省数月以来天鼓鸣氷雹降霖雨作蝗虫生其灾异可谓重且数矣除行都布按三司并府州县卫所等衙门大小官员痛自修省以图消弭外臣闻之天人之际相为流通感应之机有如桴鼓故和气致祥乖气致异人事所召天道弗僭此固必然之理也臣又闻之洪范庶征随分省验职任有崇卑休咎有大小日月有久近地方有广狭各有所属理不容紊臣为山西巡抚官今山西地方灾变累见感召之由其咎在臣縁臣才本凡庸加之衰病虽葵藿之心徒劳效竭而驽骀之质驱策不前待罪巡抚年余以来尸素日深负乘无补人事有缺灾变斯应臣不任其咎而委之谁哉伏望皇上将臣特赐罢黜别选贤能以充任使再照山西地方有司官员其庸劣贪懦职业不修之人比之他处特甚一事之小动经岁时一讼之微动费十百理断不公寃抑不理强凌众暴者益肆奸倾术挤者日滋兼以抚字失道征派无方贫难之人无以自伸弱者举家逃亡强者草窃行刼郁结之气积而为灾合无勑下该部再加议处行巡按御史比常严加考核将各官不职实迹具奏一体罢黜庶几灾变可弭而地方有赖矣縁系地方灾异自陈不职严纠庶官以图消弭事理为此具本专差谨题请旨嘉靖十五年七月二十九日 

　　仓粮事 

　　谨题为仓粮事据山西布政司等衙门左布政使等官呈称据太原府申据本府大盈仓手本开称本仓宇宙厫不堪谷二千二百四十石玄黄厫不堪谷一千一百八十一石三升七合八勺二抄信字厫不堪谷一千五百五十八石五斗寒字厫不堪谷三千九百七十石闰余厫不堪杂粮谷一千四十三石五斗小麦一十石黑豆四十一石五斗縁由到府转申到司案查先抄蒙巡抚山西地方都察院右副都御史案验据太原府知府掲称亲诣大盈仓将厫内收贮各年积谷上而去皮下而至底于中取出一斗当面舂簸止得米一升一合累舂皆然令人作饭食验味苦难食备由案仰本司即便会行粮储道并都按二司掌印官将前项仓谷逐一从长计议作何处分期为良便通将议处过缘由呈报等因会此已经行查去后今据前因会同本司掌印左布政使右布政使粮储道右叅政按察司副使都司都指挥佥事议照前项仓粮积贮年深兼以地气上升雨泽下湿铺垫无法晒晾非时以致陈朽不堪一至于此所据经手人员本当追赔但年逺事故无慿提究失今不处后将益甚今知府举以为言相应亟处合无候详允日仍行太原府管粮官吊取该仓节年厫经巻簿到官逐一通查明白除近年堆积堪用外其余前项陈朽不堪者尽行搬出晒晾扇簸洁净盘验见数要见陈朽若干堪用若干另厫铺垫如法收贮毎遇支放军粮之日搭配放支及将巡抚衙门并司府卫县等衙门官吏月粮通行搭配庶不至于薫蒸概坏但仓谷数多事体重大必须奏请庶可施行缘蒙案仰从长计议作何处分事理各职未敢擅专拟合会议通呈为此今将前项縁由呈乞照详施行等因会呈到臣巻查先据太原府知府掲帖前事已经案行山西布政司会同粮储道并都按二司掌印官从长计议处分呈报去后今据前因会同巡按山西监察御史议照所呈前项仓粮委因积贮年深兼以地气上升雨泽下湿铺垫无法晒晾非时以致陈朽不堪一斗舂簸止得一升一合失今不处将来陈朽日甚一日皆至通为灰尘是以有用之物尽致之无用之地矣再照该仓经手人员法当追赔委皆年逺事故无慿查究如蒙勑下该部再加查处合无行令太原府管粮官吊取该仓节年厫经巻簿到官逐一通查明白除近年堆积堪用外其余前项陈朽不堪者尽行搬出晒晾扇簸洁净盘验见数陈朽若干堪用若干陈朽者开除堪用者另厫铺垫如法收贮每遇支放军粮之日酌量搭配放支及将巡抚衙门并司府卫县等衙门官吏月粮通行搭配如此虽于原数不无有亏尚可存十分之一二不至薫蒸概坏尽为灰尘矣縁系仓粮事理臣等未敢擅便为此具本专差谨题请旨嘉靖十五年七月二十九日 

　　传报大举声息事 

　　谨题为传报大举声息事嘉靖十五年九月二十一日据山西按察司分巡冀宁道带管鴈门兵备佥事禀帖报称偏头闗副总兵差夜不收报称十七日敌人约有二万余骑从青糜子沟等处进边到于老营堡地方岩头寺下营离堡十五里副总兵尽率偏闗马军十八日到八柳树堡下营离敌营二十里本道十八日二更时分奉到本院明文即夜发行三闗并八角守备等官严加防守外等因据此本月二十三日又据太原右卫巡捕指挥禀帖报称本月二十三日酉时蒙偏头闗傅总兵差夜不收李钦等报称敌人约有四万余骑三股分行本月十七日虎头墩放炮一个总兵官守备领人马前到地名高家荘迎见东山墩夜不收报说敌人约有二万余骑往南行至岩头寺方城下营有老营堡坐营指挥王言本日卯时分领人马至营盘梁下营敌人约有三千余骑与王言对敌间续到敌人约有一万将王言人马围定总兵官差夜不收传与王言每军一名牵马三匹步军后排各拏鎗炮又传与老营堡管新军指挥领步军策应王言总兵官又差夜不收三十名各拏火炮至黄家营放炮呐喊策应王言马尽入堡步军与敌人对敌夺下敌马二匹总兵官八柳树堡领兵前往老营堡策应后添平虏卫叅将右卫叅将共领官军九百员名合兵一处敌人哨见尽往西南去讫与岢岚州相邻其贼未回等因随据太原左等卫把总指挥禀报蒙委本职统领人马二十一日卯时到代州守备十九日未时起程有宁武闗守备差夜不收传报总兵官分付调取本城兵马本日起程前赴偏头闗合营平敌卫朔州等处俱有大举敌人传放炮火不絶等情禀报前来又据代州守备禀帖报称今有大举敌人深入头哨马俱是先年叛军引领深知地道墩堡下声言要米段布疋适今在边驻牧要来深入南抢鴈门十八隘口委的缺人守把其见在操军不足行伍秋班游兵上班实难支持等因又准镇守山西副总兵差夜不收赍执大同总兵官手本内开九月十四日据东路叅将差夜不收杨义口报十二日午时瞭报边外西北来精兵鋭卒约有二万余骑往东行走离边约逺三十里据报得此会同巡抚大同都御史会议得北敌队长小王子前次大举入境抢掠被我兵马敌退出边今又举众复来南侵势甚难御本镇兵力寡少必须请兵聨合遏截归路共图成功等情手本前来调取本镇游兵前去接援等因亦报前来本日据宁武闗守备差夜不收报称九月二十日敌人约有一万往马邑县灰泉子朔州等处去讫二十一日敌人约有三万余骑往朔州马邑县圪老瓘去讫二十五日又据镇西卫指挥禀帖报称九月十七日敌人由朔州边入十九日前敌兵八骑至本卫离城六十里地名后子洼等处大营在于太原前卫小辛庄等处其余党漫散于本卫右所大寨等处偶值天雨通宵不止未尝大肆攻抢附近地方多无疎虞等因禀报前来二十七日又据太原左卫指挥禀帖报称蒙委本职于九月二十三日到天门闗二十四日带领官军前到地名铁漏洼沟离闗一十五里沟微窄处垜石墙一处山顶上临边集石块二十堆秤搭沟山上垜石墙一处随石墙下挑壕一处集石块三十堆柞山岔小路四处天门闗至凌井驿三十里俱石山沟通无斩削去处二十七日带领各军前去垜垒夹驴石口等因陆续禀报到臣巻查本年八月二十八日先准镇守山西副总兵手本为传报邻境重大声息事八月二十四日该镇守大同总兵官差夜不收杨雄传报敌兵二万余骑拆边进入红寺儿湾下营本镇游兵调去朔州住札但恐敌兵侵越三关地方兵力委的不支等情前来已经差人赍文前去巡抚延绥都御史处烦照兵部题奉钦依内事理将聴调官兵督发前来偏头闗防御随准巡抚延绥都御史咨称准镇守延绥总兵官手本查得本镇竒游兵二枝兵马俱蒙总制三边军务兵部左侍郎调往西路哨守定边等营堡一带地方所征官军无从督发等缘由前来臣恐大敌一时侵犯兵马寡弱何以支持随即移文副总兵如遇有警暂将御冬黄河把总指挥所统兵马调去防御间本月十二日准镇守山西副总兵手本及据三闗游击呈各开称本年八月二十四日已时准大同总兵官手本将本镇游兵调去朔州应援后与大同人马合营分哨行至地名金家庄被敌将游击祝雄左小指右腿肚左肩甲俱砍伤重不能领兵况今大敌尚在邻封乞要委官暂代游击祝雄领兵防御各等情俱各禀报到臣看得本省三闗山西所属东路与大同浑源应州西路与大同朔州马邑等处地方相为掎角山南兵力寡弱全恃浑应朔州马邑地方以为屏蔽近日前项地方不可倚恃而本省山南地方承平无备恐大敌深入未免地方受害一面案行鴈门兵备道三闗八角守备官及岢岚保徳河曲代州繁峙等州县各所属地方俱要归并堡舍预备器械铳炮多积砖石灰瓶等物防御一遇有警各就收敛人畜坚壁清野一面行委都指挥使前赴老管堡代綂游击兵马选委都指挥佥事带领官军前去镇西卫等处地方把总指挥带领官军前去代州等处地方指挥带领官军前去天门闗等处地方各防守去后今据前因为照前项敌人自今年正月以来屡犯我边或逐赶出境或斩获首级今乃于九月十七日大举至边深入我境东至繁峙县地方西至镇西卫五所大寨地方目今虽已出境而大营尚在朔州边地住札察其形势及各官所报较之往年侵边情状颇异一枝入洪州地方以缀大同东路之兵一枝既入老营堡地方旋入复出以缀大同西路之兵使两路之兵各自为救不能应援邻封之师而大营则深入径下五所大寨可以肆然出境而无邀截之患其为机谋亦深矣且调延绥应援之兵又却不至再照本镇极临边境兵孤将寡而外援不至况今敌计深密异常即今正系马肥弓劲敌骑驰突之时彼敌人之性未必遽厌若再大举深入其何以支哉伏望皇上轸念三闗地方为中外分界重地勅下该部早加议处及行大同延绥援兵如遇敌人大举深入三闗地方随即应援勿得自分彼此致误边事庶敌人入无抢掠之利出有邀截之患则我地得安彼势亦挫不敢复为深入之举矣边方幸甚微臣幸甚縁系传报大举声息事理未敢擅便为此具本专差谨题请旨嘉靖十五年十月初一日 

　　来降人口传报声息事 

　　谨题为来降人口传报声息事嘉靖十五年十月初六日据守备宁武闗地方以都指挥体统行事指挥使禀帖报称本年十月初四日已时据朔州南窑子长哨夜不收传说平虏卫来降敌人说大举敌人在大边黒石崖驻牧各杀牛羊整理锹镢熟食要抢南边地方等因禀报到臣看得所报前项强敌先次大举拥众深入我境仰仗皇上神威逺布敌退出边今又复谋入边虽敌情难测声东击西未必即来然敌人之意在乎并吞况先次累入未经败挫其气颇骄复来之举难保必无且各杀牛羊整理锹镢熟食似有攻穵城堡之意况先次延绥援兵预调不来而大同援兵亦复未至倘若一时深入而三闗兵力寡弱其何以支如蒙勅下该部再加议处合无行文大同延绥抚镇官员敌果大举入边三闗本镇调取兵马各督发聴调竒游等兵星夜兼程前来偏闗住札随敌声势应援截杀若或敌势众大深入乆住聴臣亦调宣府游兵应援庶边镇有赖而地方无虞矣縁系来降人口传报声息事理未敢擅便为此具本专差谨题请旨嘉靖十五年十月初七日 

　　请官专管库藏以便收放防革奸弊事 

　　谨题为请官专管库藏以便收放防革奸弊事据山西太原府代州知州申照得本省先年税粮征派本色本州岛原设监收同知一员经收边储等仓场粮草正徳十年间奉布政司明文会议得平阳太原二府泽潞等州县税粮马草坐派三闗各营堡折收价银解司差官类解兵备道案发本州岛因缺监收去任知州代收出给通闗销缴银两聴候三闗并振武卫官军月粮料草之用嘉靖元年以后监收同知管理收放中间多有吏员出身往往因事问革被盗皆因职微官卑人心不服及查得每年解到粮草价银三十余万两每月三闗支放一万七八千两有之二万两有之见今该积银三十一万余两况本州岛相离偏头闗并各营堡路途四百余里宁武闗一百八十余里鴈门闗四十余里每月差委官旗赴州支领钱粮甚是不便况系边饷重务为照大同库藏设有部官今本州岛监收同知官小力难支持钱粮重大亦与大同事体相同查得宁武闗先年设有官库专一贮放粮价合无将本州岛原收三闗钱粮乞改本闗适中地方比照大同事例奏请部官一员职专管理防革奸弊庶使官军支给两便钱粮不致疎虞縁系边储重大事理卑州未敢擅专拟合就行为此今将前项縁由理合具申伏乞照详施行等因具申到臣看得代州知州申称本州岛设有监收同知专管收放三闗各仓场粮草价银每年三十余万两节年监收同知任内往往被盗问革皆因职微官卑人心不服及要改设宁武闗适中地方比照大同事例奏请部官一员职专管理防革奸弊一节不为无见但事干改设监收军饷重务会案行据山西布政司等衙门左布政使副使都指挥佥事会议呈报与前相同议照将勇兵强而后边疆可宁士饱马腾而后兵威可振故足食足兵王政之要而不可有所偏重也昔有汉之兴萧何不絶饷道至与韩信并称为杰而我国家防边御敌凡有大兵重镇如宣府等处皆有郎中总督军饷亲自收支时有大警往往又以大臣督饷如近年大同之变总制军务则兵部侍郎总督粮饷则戸部侍郎司粮储之官顾不重哉今山西三闗之地偏头闗有副总兵老营堡有游击将军守备而下卫所闗城营堡并黄河御冬官军三十余处及二府五十余州县修守民壮又数千余名岁办粮银三十余万两而总司之者一代州同知耳又往往多吏员出身及年老之人前项粮银皆其自收自放是其司兵柄者则比之宣府等处亦甚重而司粮储者比之宣府等处为太轻矣夫以卑官下品之人而司重利彼其日暮途阻中间虚出高收被挟聴嘱自守且不能矣况夫重利所在大弊从之其豪强势要之包揽卫所司队之扣克积年奸书之侵索肆溢百出彼又何以能禁之哉故其官往往多不能以自全或既罢官犹守支数年新官无肯接管者知其利重弊多先已扣克其余矣况偏头闗老营堡在本省极西北之隅而代州在本省极东北之隅相去数百余里而宁武闗则在适中之地城中旧有库藏其公馆数处亦颇宏大比之他州县不同若于此处住札收放则各官闗领银人员甚为利便诚有如代州知州所言及山西布政司等衙门左布政使等官所议者如蒙勅下该部再加议处合无比照宣府等处事例稍加低昻差主事一员奉勅管理亲自收受各府州县解到价银并勘酌本折坐放各卫所司队官军俸粮草料及因时因地酌量主客兵马籴买粮料草束稽察奸弊或给批前来三年改选其代州同知查照偏头宁武二闗同知事体遇有部官坐到本处仓场粮料草束收放如此则奸弊可革豪强可禁钱粮不至缺乏而边兵有赖矣縁系请官专管库藏以便收放防革奸弊事理臣等未敢擅便为此具本专差谨题请旨嘉靖十五年十月初十日 

　　大举声息事 

　　谨题为大举声息事嘉靖十五年十月十九日酉时准镇守山西副总兵差夜不收报称本月十五日敌人二万余骑从平虏井坪至朔州前后寨札营十六日开营由温岭灰泉梁水沟三股头儿过神池土棚至义井坪下营十七日早起营由大辛庄等处抬营径徃西南去讫偏闗老营堡兵马十六日午时到八角堡合营不满四千员名支粮料袭敌尾当差火牌夜不收调大同兵马未至待敌兵分散开营抢掳再报在野人畜已二日前收敛尽入坚固堡寨等因具报到臣巻查本年八月二十九日先为传报邻境重大声息事已经差人赍文前去延绥巡抚衙门请调兵马间本年九月初十日续为哨探声息议调邻兵预防寇患事将敌人近边兵马不敷议调援兵等情具题并差人赍文延绥大同各巡抚衙门请兵俱未督发前来本年十月初一日又为传报大举声息事将敌人入境援兵不至等情备本具题本月初六日又为来降人口传报声息事已将来降敌人传说大举敌人在大边黒石崖驻牧各杀牛羊整理锹镢熟食要抢南边地方攻穵城堡等縁由具题及又调取兵马间本月十八日止准巡抚大同右副都御史咨称游击将军统领本部兵马前去朔州聴候应援等因回咨到臣兵马亦未到镇臣会同副总兵案行鴈门兵备佥事转行三闗守备等官将沿边一带地方紧要城堡修筑城垣隘墙挑穵壕堑坑窖并分布步军民壮各严谨防守及预为收敛人畜坚壁清野其腹里地方臣会同巡按山西监察御史备行司府州县修城池筑堡寨操民壮严保甲操舍余防隘口谨烽堠修戎器发火器动钱粮严号令明赏罚防御外今准前因臣已会行副总兵与游击所统兵马合营随敌向徃追袭行令各城堡守备各守疆域防御截杀其腹里要害去处行委都指挥张源统领宁武闗下班官军前去静乐等处按伏截杀指挥于信统领太原三卫随操余丁前去天门闗防守指挥李承祖统领马步官军前去忻口等处按伏遏杀以备不虞切縁北敌近日以来累次大举深入形势异常臣尝三次具题上彻宸览两次告急调兵邻封荷蒙圣恩累次勅下该部查议亦蒙本部酌量缓急处置周详其邻封援兵今竟不至即今敌人率其徒众直至大辛庄等处抬营南下与静乐县地方相近倘乘虚深入腹里地方承平日乆人不知兵为患非轻而本镇兵孤将寡委难支抵伏望皇上轸念边方重地勅下该部再加议处合无行文大同延绥镇抚官员作急督发竒游等兵星夜兼程前来随敌声势应援截杀如或敌人深入乆驻查照臣先次具题许臣亦调宣府游兵应援庶敌人少挫不敢肆然而入边镇有赖而地方可保无虞矣縁系大举声息事理为此具本专差亲赍谨题请旨嘉靖十五年十月二十日 

　　十分紧急重大敌人累次深入攻围城堡事 

　　谨题为十分紧急重大敌人累次深入攻围城堡事嘉靖十五年十月二十一日夘时据宁化守御千户所署印千户丘山禀帖报称本月十七等日敌人不知其数从宁武闗支锅石口等处进入抢掠十八日寅时分约有三千余骑到于本所城北一股四散各屯村抢掠杀人放火一股东北攻围城池墩台本所署印千户丘山随即督率官军舍余并邻城居住静乐县民人上城分拨四面各用弓矢器械火炮石头砍打至本日申时分方纔退回离城八里石佛屯大举敌人住札放火烧房抢掳人畜等情本日戌时又据偏头闗守备杨璲禀帖报称本月十七日午时分据原差平寇卫传事夜不收段三禀称十六日本城走回人口来说边外还有六万敌兵十七八要抢山西本月二十二日又准副总兵差夜不收武剪儿口报大举敌兵不知其数前后聨络三十余里深入镇西卫地方徃西南去讫各等情禀报到臣看得前项敌人近来纠集徒众累次大举深入本年八月二十五日越过大同镇浑源应州广昌等州县及过界山直入繁峙县地方九月十八日越过老营堡偏头闗八角所等处直入镇西卫伍所大寨地方十月十七日又从平虏井坪朔州由温岭灰泉梁水沟过神池土棚义井至大辛庄直至静乐县界至宁化所攻围城堡今又纠合大众前后聮络三十余里深入镇西卫地方西南去讫为照前项敌人先年固有深入之时然皆数年一至旋入即出未有如近日前后不三月间四次深入而每入动则数万至于今次之入敌营聨络三十余里势甚浩大而攻城放火大异寻常且敌既入镇西卫地方则长驱南下无复武备腹里地方承平日乆人不知兵孰能为之支抵正使敌无他志得利即回又安知既去不即复来而本镇兵孤将寡副总兵及游击将军合兵不过四千余员名累调邻兵匹马不至而敌势浩大如此虽使豪杰之士遇之寡固不能以敌众一固不能以当百而况臣等凡庸之辈哉臣事在剥肤心诚危惧伏望皇上轸念民命至重地方可虞十分急迫勅下该部早加议处查照嘉靖十二年宣大重大声息事例调发辽东延绥游兵各一枝前来聴臣及副总兵调用事宁各归本镇或照臣近日节次具题调大同延绥游兵应援及敌乆住深入亦调宣府游兵庶敌人少挫不敢再为深入之举矣边方幸甚微臣幸甚縁系十分紧急重大敌人累次深入攻围城堡事理为此具本专差亲赍谨题请旨嘉靖十五年十月二十三日 

　　风宪官员患病危迫事 

　　谨题为风宪官员患病危迫事据山西按察司分巡河东道兼理兵备佥事王世隆呈据河东运司经厯司承准使司照会切照巡按山西等处监察御史沈铎自巡按河东徧厯蒲解二州猗氏等十二县清审盐丁除革奸弊因风土不宜饮食不节遂起痰嗽寒热之疾药石罔效近来前疾愈甚况旧有怔忡肠风痔漏等症不思饮食日见本官病势狼狈不敢隠黙况鹾政系干边储事闗三省不可一日缺官合行照会本司即便转呈施行等因到道为照本院自接临河东本道亦尝巡厯相随亲见本官委有前疾且今复作愈重诚难料理盐法拟合呈报为此今将前项縁由理合呈乞照详奏报施行等因具呈到臣看得所呈惟恐尚堪调理复差医官李九思前去胗看得本官委有前疾亦报到臣据此切照巡按山西等处监察御史沈铎自受命以来徧厯州县清审盐丁大小盐政理处得宜风力丕着宪度克修人心畏怀地方仰赖正宜始终其事以荅羣望但委因风土不宜致成前疾况本官夙有怔忡肠风痔漏等症新旧之疾一时交作药不即功体日以弱不能经理一切政务必须乆于静养方可望其生全如蒙伏望皇上轸念盐政重务事闗三省不可一日缺人合无勅下该部查例行令本官回籍调理病痊赴部聴用仍别差御史一员前来接管盐政如此则不惟本官得以荷皇上曲成再造之恩而盐政亦不至于废弛矣縁系风宪官员患病危迫事理未敢擅便为此具本专差亲赍谨题请旨嘉靖十五年十一月初六日 

　　苑洛集巻十四 


　　●钦定四库全书 

　　苑洛集巻十五 

　　（明）韩邦竒 撰 

　　荐举地方贤才事 

　　谨题为荐举地方贤才事臣惟人才之生也固有数其习养而成也尤难得大抵人之材质不甚相逺惟习与养耳习养则达习养之久则成夫习养于数十年之久而废之于一旦诚为可惜此古人所以有人惟求旧之说也臣于所属地方得三人焉是皆习之于歴任而养之于累年大可以康济一时次可以浚明庶政而不可久弃者也原任都察院右副都御史张润才猷宏逺而誉望素隆持守坚定而涵养已久原任巡抚辽东都察院右副都御史成文秉公持正再蹶而气不衰气硕才优一诚而人皆与原任通政使司右通政党承志独立不阿而无攀附之私敛华自韬而有在中之美臣又访得各官家食以来杜门读书不事干谒造诣益深习养益进乡评攸重士论咸惜焉如蒙勅下该部再加访察如果臣言不妄将张润等特赐起用则人材不至于轻弃而于治道不无少补矣縁系荐举地方贤才事理未敢擅便为此具本专差亲赍谨题请旨嘉靖十五年十一月二十五日 

　　北敌大举深入官军奋勇追杀斩获队长徒众首级夺获战马军器等事 

　　谨题为比敌大举深入官军奋勇追杀斩获队长徒众首级夺获战马军器等事据守备偏头关指挥使杨璲呈嘉靖十五年十月十四日戌时据平寇城传事夜不收走报本日卯时大举敌人约有二万余骑进入大边磨儿山往南行走后有灰尘不断十六日丑时据原差夜不收走报哨至平寇卫哨得前敌十四日至地名团城子下营离平寇城十里十五日起营由担子山往南去讫等因得此实时驰报蒙巡抚山西右副都御史韩某会同镇守山西副总兵傅铎调统逰击将军祝雄营有马游兵官军二干余员名并本职偏关有马官军一千二百余员名十六日申时至八角堡哨得前敌十六日辰时分从朔州前后寨起营由温岭灰泉梁等处越过本镇疆界本日申时至寜武关地方义井坪下营复蒙副总兵傅铎料得北敌众举深入必侵镇西岢岚等处为害差人掣调寜武关守备蔡希伦带领有马官军一千余员名八角守备万山带领有马官军四百余员名合营起行间十七日午时哨得前敌由羊房紫塞入山越过支锅石隘口径往寜武关地方三马营等处去讫蒙副总兵傅铎发号统领本职并游击祝雄等各家兵马本日酉时由八角起行至十八日黎明到于寜武关当蒙副总兵傅铎与游击祝雄分哨两路并进本日未时至地名分水岭迎据夜不收走报哨见大举敌人在于地名三马营等处下营分遣敌人四散抢掠得此蒙副总兵傅铎申严号令会合游击祝雄身先士卒督率官军急进本日申时至三马营地方其众遥见人马披戴盔甲摆列营阵冲突前来蒙副总兵傅铎督令本职等鼔舞官军各用鎗炮弓箭骨朶奋勇争先射打内一人身长六尺披戴明盔坚甲即若铁人当先指示众兵与官军交战良久当被本职部下小旗薛资才扑入敌阵将队长砍重落马余敌弃营溃散我军乗胜追杀就阵斩获首级掣夺旗号战马军器等件及将敌人营巢躧夺彼欲穷追天晩恐堕敌计收兵就彼下营将其行道路堵截十九日黎明其众披戴盔甲张打旗号复来冲突尘土蔽天矢注如雨蒙副总兵傅铎督率本职等当先迎敌冲战数十余阵敌见兵马强劲内一人勒马荅话我是大同人你是那里人马令通事回荅是偏关并老营堡人马其人说不曽抢了你地方你将我大头儿父子都杀了又杀了我许多兵卒众人号泣讨路放过去罢我军布置营迭周密无隙可逃辄由地名酒务沟登山沿梁从黄土坡直抵楼子山径奔黄花岭遯去当将收获被掳牛羊驴畜就彼召主认领讫二十日卯时据寜武闗阳方堡坐月夜不收走报十九日申时复进敌人三万余骑到于朔州前后寨直抵阳方二墩红崖儿止营长三十余里备报得此蒙副总兵傅铎揆度此敌动静接踵前来必有深入之谋故意缓我兵马东援决定西侵移兵宁化城探敌向往二十一日报到前敌仍由温岭过界至义井大小辛庄下营探知五所寨按伏步兵有备二十二日起营分为三股不敢四散抬营径往西走蒙副总兵傅铎统领本职等各枝兵马急由支锅石口从秋千沟黄花梁到于五所寨二十三日跟袭敌踪追逐其众遥见兵马灰尘大起本日夜起营由木奎沟蒿沟梁石豁子等处往北去讫二十四日未时分驰至地名邓家山被收后精骑敌人约有一千余骑披带盔甲冲突前来蒙副总兵傅铎并游击祝雄身先士卒督令官军齐力射砍连冲数阵敌人败遁就阵斩获首级战马军器等件其众见得本镇兵马连日鏖战又见大同游击赵纲尹堂领兵继后声势聮络不断往北且行且战我军追逐不舍本日酉时其众由岩头寺等处出于三边外下营蒙副总兵傅铎统兵于南沟梁下营与之对垒其众本日夜三更时起营由马头山遁出边外二十五日将其拆边垜口砌完固收兵于老营堡二十六日领兵全胜回关为此今将斩获首级有功官军分别卫所职役并夺获战马军器理合具呈伏乞施行等因续据鴈门等三关游击将军祝雄手本为传报邻封大敌深入侵越地方官军奋勇杀败其众斩获队首夺获战马军器等事开据坐营都指挥佥事王言呈开本营斩获首级有功官军分别首从备开卫所职役并夺获战马军器等件及重伤旗军追杀縁由前来等因节据宁武守备蔡希伦八角守备万山各呈开前项月日与大敌交战各部下斩获首级战马军器等件数目到臣据此案照先为传报邻境大敌侵越地方官军迎敌斩获首级战马军器事据偏头宁武八角守备指挥杨璲蔡希伦万山各呈开本年九月十七日大举敌人由岩头寺等处进入至二十三日统兵追杀斩获首级战马及夺获被掳牛羊縁由并游兵坐营都指挥佥事王言呈开本月十七日至十八日本官领兵与大敌对敌攻战夺获战马重伤阵亡官军数目到臣除将前项夺获被掳牛羊召主认领取领附巻及通行各官从公查勘敌人经过地方抢掳头畜损折官军数目有无隠匿仍取各官不致扶隠甘结呈报以凭会议叅究去后及照节该臣遵照兵部题奉钦依堤备事宜又经会发各闗步兵续该臣会帖行镇守山西副总兵傅铎将偏关春班官军仍留预先分布各该闗隘营堡按伏备行各闗守备等官各将沿边一带地方紧要城堡修筑城垣隘墙挑穵壕堑坑窖及将所部兵马严加整搠锋利战具分布要害地方按伏堵截又该臣会同镇守山西副总兵傅铎行令游击祝雄所统兵马合营随其向往追袭截杀及调发宁武闗下班官军及选操余丁新置马军前去静乐天门闗忻口等要害之处按伏遏杀中外布置严密外今据前因会同镇守山西副总兵傅铎议照敌人纠集各部落羣类屡次大举侵犯地方形势比往甚有不同顷复进逼深入腹里全无顾忌臣等仰仗皇上神威逺布及该臣等预先设伏兵马收敛人畜坚壁清野烽火严明督调逰击守总等官提孤兵临大敌日夜奔驰鏖战出奇邀撃追杀斩获队长并徒众首级二十九颗掣夺旗帜四杆战马六十九匹军器三千四百一十二件支躧夺敌人营巢除将首级送巡按山西监察御史纪验马匹给军骑操军器发山西都司贮库节次敌人出没地方有无被掳人畜并损折官军通候查勘明实另行具题外为照杀敌有功官军临阵奋勇斩获首级夺获战马军器功虽不多然敌风大挫士气少振再照副总兵傅铎平昔之谋勇素优临阵之机宜咸当故能提一旅之孤军挫数万之强敌逰击将军祝雄先因应援大同主兵皆溃身被数伤而鏖战不衰今以合兵本镇褁疮奋出挺身先锋而遂致斩获伏望皇上轸念边兵効劳以寡敌众勅下兵部将有功官军照例奏请升赏傅铎祝雄量加赏劳以示激劝则官军奋励将来大功可期敌患可弥矣縁系北敌大举深入官军奋勇追杀斩获队长徒众首级夺获战马军器等事理臣等未敢擅便为此开坐具本专差亲赍谨题请旨嘉靖十五年十一月二十七日 

　　自劾不职乞恩罢黜举劾将官不能遏敌以致残伤地方事 

　　谨题为自劾不职乞恩罢黜举劾将官不能遏敌以致残伤地方事照得臣提督所属地方本年八月二十五日敌人深入繁峙县地方抢掠九月十八日深入镇西卫五所大寨地方抢掠十月十七日至静乐县界又入宁化所等处抢掠十月二十二日又该镇守山西副总兵傅铎差夜不收口报大举敌人不知其数前后联络三十余里又入镇西卫地方抢掠又准镇守山西副总兵傅铎手本开称逰击祝雄部下斩首七颗守备杨璲部下斩首一十五颗守备蔡希伦部下斩首四颗守备万山部下斩首三颗共二十九颗臣俱先后具题讫其各地方失事縁由除繁峙县地方臣先行分守冀宁道查报未明驳行复勘五所大寨宁化静乐镇西等处臣行山西按察司佥事查勘至日另行具题外叅照镇守山西副总兵傅铎既受三闗之重寄不能却深入之敌锋逰击将军祝雄偏头闗守备杨璲宁武闗守备蔡希伦八角堡守备万山代州守备王臣均有提兵之责各有失事之罪縁各官虽称众寡不敌及有斩获微劳然功罪自不相掩再照臣以一介迂腐之书生叨居提督之重任乏御侮之长策致地方之残伤功则出于他人失则由于自致鳏旷之辜宜坐典守之责难辞法所不容罪当万死伏望皇上悯臣愚昧将臣先行薄赐罢黜将各官仍行巡按御史查勘明白具奏勅下该部酌量功罪另行议处臣不胜待罪恐惧之至縁系自劾不职乞恩罢黜举劾将官不能遏敌以致残伤地方事理未敢擅便为此具本专差亲赍谨题请旨嘉靖十五年十二月初二日 

　　大庆事 

　　谨奏为大庆事仰惟皇上圣徳格于皇天乾坤锺乎秀气于本年十月初六日荷帝之休恊时之吉皇子笃生焉惟达孝显于昌后肆元嗣诞于光前益増九庙之辉荣大衍万年之胤祚寰瀛忻忭臣庶欢腾况臣昔侍经筵之时曽忝春宫之职下情喜跃万倍寻常臣谨吉服望阙叩头拜疏称贺縁系大庆事理为此具本专差亲赍谨具奏闻嘉靖十五年十二月二十五日 

　　擒斩贼徒地方已宁事 

　　谨题为擒斩贼徒地方已宁事据山西按察司分巡冀南道兼理潞安兵备佥事方日干呈问得犯人贾得凤等招由并叅呈到臣巻查嘉靖十五年八月初五日该山西按察司分巡河东道兼理兵备佥事王世隆呈为宗室谋害父叔放火杀人事臣会同前巡按山西监察御史赵元夫具题前事随委山西都司都指挥使纪振统兵前去相机剿捕及行山西守巡冀宁等道严督府卫州县堤备并阳曲等王府教授查各宗室因何事故兴此逆谋又恐贼势穷促奔逸邻省随即会行陜西河南北直隶抚按衙门遇有侵犯一体剿捕并明立赏格晓示催督该道等官追剿间本年八月十六日佥事王世隆呈称贼徒张世朝等擒斩地方已安仍该臣会同巡按山西监察御史赵元夫巡按山西等处监察御史沈铎各具本题知及坐委山西按察司整饬石隰兵备佥事朱旒亲诣地方查勘有功失事人员未报本年九月初三日又准兵部咨职方清吏司案呈奉本部送兵科抄出臣等题前事奉圣旨该部知道钦此钦遵该本部看得山西抚按等官都御史韩某等题称山西阳曲王府镇国中尉知■〈火戒〉等因与父叔有雠要行谋害潜养强盗逯得儒等纠同西河王府奉国将军表寨并指挥张世朝等四十余人进入伊父府内打开军器房抢出盔甲放火烧毁官民房屋杀伤军民人等府卫军兵随即追捕已获知燋及擒获逯得儒等拘系监候内有宗室及指挥张世朝等夺门而出一节为照前事干系宗室及地方重情除巡按官查勘明白径自具奏定夺但内称各贼夺门而出况平阳地方连年荒歉若势迫利诱则人心易摇访得指挥张世朝极其凶恶无頼不早捕灭未免贻患地方所据前奏相应议处合候命下之日本部差人马上赍文与巡抚都御史会同巡按御史督同该道守巡等官并都司纪振整率军兵民快随贼向往设法剿捕务在目下尽絶以靖地方虑恐宗室在内众贼假借位号官军畏法不敢擒剿必须先降明旨处分庶为便益等因覆题奉圣旨是便差人马上赍文与抚按等官着整搠兵快随贼向往设法剿捕务在目下尽絶以靖地方宗室在内的一体擒挐不许畏避误事钦此钦遵又经会行委官佥事朱旒与该道佥事王世隆查勘间十月二十日据委官佥事朱旒与该道佥事王世隆各将查过前项事情招叅前来臣恐事情未悉并行佥事方日干覆勘间今据前因会同巡按山西监察御史覆详明白除首恶宗室知■〈火戒〉知燋指挥张世朝生前猖乱俱各死斩再难别议外叅照强盗犯人见在贾得凤等三十六名俱以狠恶之性阴助乱逆之谋聚众杀人肆行无忌焚仓刼库极其凶残俱问斩罪照例枭首但李景堂等虽各监故若不严伸乎国法何以警戒于将来合将各犯斩首与张世朝周名马亢儿首级一体枭挂情法相应人心称快及照充军犯人刘江等一十四名擅入王府教诱为非设局开场骗财赌愽揆于见行条例俱当边卫充军看得西河王府奉国将军表寨叨居宗室罔知祖训之遵阳曲王府信都乡君仪宾郑志海滥厕王宾甘作逆俦之党且各助成虐焰拒敌乎官兵鼔舞羣凶杀伤乎民快情犯深重人心怨愤但表寨于被执之后扬言投首原非悔悞之本心郑志海于事败之余弃马奔逃特为茍免之私计宜坐惟均之典难同末减之条相应叅奏查照重典施行再照巡按山西监察御史赵元夫警报一闻会发官军以剿捕而兼出招安之策巡按山西等处监察御史沈铎贼众猝至督发官快以应援而遂致斩获之功二臣者风纪振扬法令清肃分布于闗山津渡而把截之甚周传报于本省邻封而防御之极密以是各贼战则不能奔则无地原贼之就擒则二臣之功赏宜从厚者也先任山西布政司左参政今升湖广按察司按察使高叔嗣亲临戢理反侧以安山西都司都指挥使纪振直抵摉除乱蘖俱尽平阳府知府李槚督率官兵以应敌并力防御而成功本府通判陈实冐锋向往而义不辞艰运司副使张云鹏发兵应援而势因振举临汾县知县赵统以义倡民市人为之乐战以身应敌余贼因之克平平阳卫指挥佥事崔宪戚铭身当士卒之先斩获凶魁之首本卫指挥使王钺闲住指挥同知孙廷相并奋敌忾之勇均收野战之功曲沃县主簿刘廷瑚安邑县县丞郭守中临汾县典史黄诰临事不避艰危捕贼俱多得获以上各官劳绩可嘉亦当重赏以劝有功者也太原左等卫指挥同知等官刘胜陈彬李承祖陈价顿登竹勲平阳卫指挥同知崔崇引兵赴调而摉捕未尽之奸平阳卫右所正千户李沧王廷臣副千户王钰前所副千户杨遇先卢桂后所正千户李贤百户李俊因事効勤而阻遏方张之势以上各官亦应量赏以酬有事者也又照巡捕平阳卫指挥同知钱锺平阳府检校李大纶临汾主簿高桂职膺巡捕事欠防闲既蹈兴戎之变难辞失事之愆阳曲王府教授见任田凤去任刘沄登牒不审冒乱宗枝又与西河王府今丁忧教授安睿署印典膳杨杲辅导无方深负职业平阳卫守门镇抚丁鸾后所百户何大宁右所百户孙富专司启闭之责全乏讥察之严贼入而不知防贼出而不能拒俱属有违律合提问但钱锺李大纶高桂阵前各有微劳限内举见捕获以功论罪似应准赎又与田凤等俱犯革前及刘沄安睿在任犯罪去任事发縁表寨系宗室郑志海系仪宾高叔嗣等俱有功官员田凤等俱王府官钱锺等俱军职均乞圣裁强贼贾得凤等俱重刑牢固监候待报施行已斩获强贼张世朝周名马亢儿首级并监故李景堂等俱枭首示众已解散未获李良等行令各该府卫州县严限巡捕官兵缉拏外縁系节奉钦依是便差人马上赍文与抚按等官差整搠兵快随贼向往设法剿捕务在目下尽絶以靖地方及并擒斩贼徒地方已宁事理臣等未敢擅便为此具本专差亲赍谨题请旨嘉靖十五年闰十二月二十五日 

　　教职亲老恳乞调任以全禄养事 

　　谨题为教职亲老恳乞调任以全禄养事据山西平阳府蒲州猗氏县儒学申准本学教谕宋刚闗等因备闗学司拟合就行为此今将孤身逺任不能禄养事干切已縁由理合申乞裁照转奏调任施行等因具申到臣看得所申教谕宋刚闗称母年八十相离原籍二千余里家贫不能顾养乞要调任附近以便养亲一节为照本官家贫亲老为禄而仕今亲年八十原籍去任所二千余里辞禄而归养则贫无以资就禄以迎养则力不能致心实可哀情非得已况我国家设官以来司教之职亦有除授本省者改选附近法亦相应仰惟皇上躬行大孝以化天下天下臣民归其有极所谓尧舜帅天下以仁而民从之者宜乎本官于此不能自己也伏望皇上悯其孝思之心体其不得已之情勅下该部将本官改选附近地方如此则不惟本官仰荷皇上曲成之徳图报之诚益加効竭而凡为人子者亦将益兴其孝矣縁系教职亲老恳乞调任以全禄养事理未敢擅便为此具本专差亲赍谨题请旨嘉靖十五年闰十二月二十五日 

　　乞恩回避事 

　　谨奏为乞恩回避事照得臣因所属三闗地方大敌深入杀掠人畜见该科部官员查勘臣以一介书生叨居重任不能运安攘之策以致地方残伤虽万死不足以塞责荷蒙圣明不即加斧钺之诛命官查勘臣虽粉骨碎身不能仰荅洪恩于万一然于法于义臣当回避盖臣之所当回避者有二也一则科部官查勘必须委官必取地方人等结状臣既在任行事则委官地方人等脱有分毫欠实难免顾忌之疑其咎皆在于臣也一则臣与他边都御史不同他边都御史所管止是边境地方事务臣乃兼管山西腹里一省三府一十六州七十县以十分为率计之边事不过十之二而腹里之事则有十之八臣既被勘则人心玩易法令难行臣虽竭力趋事终难展布虽腼颜就列心实欠安臣恐日久职隳臣之一身名节罪戾不足惜遗患地方所系非轻也伏望皇上轸念边腹地方容臣回避不候交代回还原籍听勘则臣不胜感戴天恩陨越待罪之至縁系乞恩回避事理为此具本专差亲赍谨具奏闻嘉靖十六年正月初三日 

　　恤灾固本事 

　　谨题为恤灾固本事案照先该兵部奏奉钦依内事理行令各处镇守总兵巡抚内外官员严督所属守备等官查勘所守地方但有紧闗要害城堡墩台等项坍塌者量拨官军修理坚完之日将修过工程数目开报查考等因已经通行偏头宁武代州三闗并八角守备指挥使杨璲等各将所守地方边墙墩堡闗隘但系紧闗要害去处应修应补等项工程务要修理坚完回报以凭会奏去后今据各官呈开嘉靖十五年正月起至本年闰十二月终止各将修补并创立过各项工程数目到臣会同镇守山西副总兵傅铎查勘相同外为此开坐具本专差亲赍谨具题知嘉靖十六年二月二十日 

　　公荐举以备任用事 

　　谨题为公荐举以备任用事准吏部咨该本部题文选清吏司案呈奉本部送吏科抄出太师兼太子太师武定侯臣郭某奏嘉靖十五年十一月二十五日臣郭某臣李某臣夏某钦蒙皇上召见于文华殿西室荷蒙圣明品题文武官员每以人才不足任用为叹臣惟天生一世之才自足一世之用除见任外即今文武大小官员充军为民冠带闲住及致仕去任者有所犯或情轻律重者有误犯罪遣者有因考察所司误听人言或平生鲠介不能奉承致人左道者原所劾者后虽自觉其非亦无可奈何矣况又有吏部题准严例不许奏辩所以考察黜退有才者不得复用亏枉者不敢辩理至于大礼大狱被黜之人大赦在所不原仰见皇上恶恶之严垂戒之逺但其中有专主者有附和者有佐贰及属官不得已而随从者谴谪日久自新无路情重者固难轻宥若果出不得已才识可用者亦许从公推举如蒙圣明开天地再造之恩将臣所奏前项事情乞勅府部九卿科道等官及南京各衙门并各处巡抚巡按各举所知备开来歴不拘名数或奏闻于上或咨送该部类总奏请简用皇上求贤之心庶不负矣等因奏奉圣旨吏兵二部看了来说钦此钦遵该本部议处合候命下通行两京府部九卿科道及在外抚按官查照本官奏内事理从实举奏等因覆题奉圣旨是钦此钦遵备咨到臣除原任都察院右副都御史张润成文通政司使右通政党承志臣先已举荐外臣访得臣所属地方原任南京兵部尚书刘龙久侍经筵继膺参赞才猷茂着学行素闻特以用一人之非买一鱼之细见论而罢岂非所谓以二卵弃干城之将者哉原任都察院右副都御史陈璘歴任以来声名耿耿抱筹边驭众之才有谨身务实之行及膺巡抚之任适当难处之时七疏求归而未能一被人言而遂罢先任南京福建道监察御史今闲住江西按察司佥事贾世祥歴官未久失徳未闻直以互相纠劾之时遂致吹毛求疵之举年富才清未可遽弃况三臣者家食以来读书力田不事干谒乡评攸重士论咸惜纵有微愆悔悟已深矣伏望皇上俯念人才难得勅下该部再加访察果如臣言将刘龙等起用庶人才不至于轻弃而三臣之心迹亦得自明矣縁系公荐举以备任用及奉钦依内事理未敢擅便为此具本专差亲赍谨题请旨嘉靖十六年六月初八日 

　　军情敌中走回男子传报军情乞讨火器以防侵掠事 

　　谨题为敌中走回男子传报军情乞讨火器以防侵掠事据守备宁武闗地方以都指挥体统行事指挥同知雷泽呈称蒙臣发下偏头闗守备程九畴解到来降敌人周禄哥子等三名到职依蒙随拘本闗通事段子仓等番语审得周禄哥子等俱系陜西宁夏盐池人自幼抢去在敌牧放马匹听得众敌人们说有小王子因北敌乌梁海无子小王子要将他儿子与乌梁海做子承袭他说要合兵一处马肥草茂时入南朝来抢等因具由呈报到臣据此巻查先为敌中走回男子事据偏头闗守备程九畴呈称嘉靖十六年五月十六日申时据大边永安墩坐月夜不收马士友等伴送敌中走回男子周禄哥子等到职审得俱系陜西盐池人于嘉靖元年正月内被敌人抢去今夏在于河东邀放孳牧大小母子马匹见得众敌人醉了偷赶马四十五匹乗空得脱骑赶前来在敌营时听得彼中每说到马壮时候来要报雠抢杀等情前来除会行三闗游击守备守堡等官修堡练兵比常十分加谨堤备外会同镇守山西三闗副总兵右军都督府都督佥事看得宁武闗守备雷泽呈称审得周禄哥子等说称自幼抢去在敌牧放马匹听得众敌人们说有小王子因北敌乌梁海无子小王子要将他儿子与乌梁海做子承袭他说要合兵一处马肥草茂时入南朝来抢报雠一节议照虽系传闻之言未必可信要之敌中有此深谋故走回人口得以听知虽彼未必决来然防之不可不预臣闻乌梁海者所谓黄毛敌人是也勇悍倍于北敌世居北敌之北先属北敌后乃背叛彼此互相雠杀数十年来殆无虚岁每当北敌深入我地则乌梁海必率领精锐袭其巢穴北敌惮之今乃议要连和合兵来抢必有奸人为之谋画其为秘计亦异矣古云外国相攻中国之福也果如人口之言则外国连和岂非中国之忧哉况敌性本自劲勇又挟报复之忿且欲连和羣类合势而来是必简聚精强以图深入以快惨杀为边疆之害不浅矣再照中国长技火器为上北敌所畏亦火器为最而火器之中佛郎机鋴尤为便利边闗之地所以自卫攻敌者惟此是恃也伏望皇上轸念边方勅下该部将见贮佛郎机鋴发送一千付听臣等分给各城堡以防敌至如此庶几有备无患而边境有頼矣地方幸甚臣等幸甚縁系敌中走回男子传报军情乞讨火器以防侵掠事理臣等未敢擅便为此具本专差亲赍谨题请旨嘉靖十六年六月初八日 

　　苑洛集巻十五 


　　●钦定四库全书 

　　苑洛集巻十六 

　　（明）韩邦竒 撰 

　　大举声息事 

　　谨题为大举声息事嘉靖十六年八月十七日辰时据鴈门等三闗游击署都指挥佥事祝雄差夜不收口报敌人约有三万余骑从浑水并青糜子二沟出到八柳树地方至林家坪下营二十里长约有三里寛后有灰尘十里不断本日申时又该镇守山西三闗副总兵右军都督府都督佥事周尚文差夜不收口报八月十四日平敌卫传报夜不收报说平敌卫大边墩石垜山敌人分作六股头行约有四万往南行走十五日周总兵领人马要去八角截杀十九日又该大同副总兵郝镗差夜不收口报副总兵带领本部人马于本月十八日于大同起行本日又据鴈门兵备副使禀帖报称据宁武闗守备雷泽差夜不收报称十六日未时分有敌人四万余骑自八角地方西洼村抬营行至镇西卫地名五所大寨往西南不住徐徐行走总兵官周尚文督率游击祝雄守备雷泽等合兵一处随敌向往跟袭截杀本月二十日又据大同叅将李彬差夜不收口报李叅将带领本部人马已到与周总兵人马合营应援等因节报到臣巻查先于本年六月十一等日节据鴈门兵备副使节次报为火炮声息事已经会本具题及严行三闗游守等官严加堤备并行文宣大等镇遇有警报各查照兵部题奉钦依内事理各带领本部人马前来应援去后今据前因除选委太原左等卫指挥宫勲等各带领马歩官军于宁化等处临边要害地方按伏截杀宁化所宫勲岢岚州张文恺静乐县李承祖岚县竹勲兴县顿登及选委原任守备指挥张文总领五处官军相机调度又选委指挥袁汉吕调阳各带领人马前去袁汉天门闗吕调阳忻口各按伏截杀并给各官轻便火器及严督三闗游守等官各严明号令相机战守仍行兵备副使分布军壮于十八隘口设伏其各地方官员有无失事及有无斩获功次候敌退之日另行具题外縁系大举声息事理为此具本专差亲赍谨具题知嘉靖十六年八月二十一日 

　　大举敌人出边事 

　　谨题为大举敌人出边事嘉靖十六年八月二十四日据太原左卫中军指挥同知刘胜禀帖审得周总兵原差夜不收报说本月二十日敌人在镇西卫地方三井下营二十一日三井起营行至狼窝山下营二十二日狼窝山起营行至邓家山见阵本日从岩头寺往西北行走本月二十五日又据鴈门兵备副使禀帖报称本年八月二十三日未时据本道原差夜不收前去八角等处哨探回还报称敌人于本月二十日在于镇西卫地名三井村开营二十二日仍从旧路北去人马追赶等情本日又据中军指挥同知刘胜禀帖报称本月二十五日祝游击差总旗朱友贵报称本月二十二日敌人从岩头寺青糜子沟鸽子窑东山马头山等墩红门迤东出口去讫等因节报到臣巻查先为大举声息事节据鴈门等三闗游击署都指挥佥事祝雄等差夜不收报称有四万余骑抬营行至镇西卫等处地方臣选委太原左等卫指挥宫勲等各带领马步官军于宁化等处临边要害地方按伏截杀及严行三闗游守等官各严明号令相机战守仍行兵备副使分布军壮于十八隘口设伏备由于本年八月二十一日具题讫今据前因除地方有无抢战人畜及各官有无斩获功次候查明另行具题外为照敌人大举深入臣已先行具本题知今敌人既已出境若待查明具奏臣恐上厪皇上西顾之忧縁系大举敌人出边事理为此具本专差亲赍谨具题知嘉靖十六年八月二十五日 

　　大势敌人拥众深入急调邻兵会合迎敌官军奋勇斩获首级夺获战马军器人口等事 

　　谨题为大势敌人拥众深入急调邻兵会合迎敌官军奋勇斩获首级夺获战马军器人口等事据守备偏头闗署都指挥佥事程九畴等各呈前事备报到臣会同镇守山西副总兵周某议得敌人阴蓄机谋纠集套众吉囊等部落惯战羣类侵越三闗犯我晋省投来人言意抢绫段人畜久不露形偶尔举众阳从大同边界坟岭等处仓卒入我境界暗由夹道西来意在攻我无备幸得差哨早报信炮分传臣等差人分投省谕堤备敌从偏闗平凉泉等墩进边烽火通明柴堆并焚四野早知人畜趋避无虞前敌深入臣等查照总督军务都察院右都御史兼兵部左侍郎周某节行咨文及兵部题奉明旨但遇警急征调邻兵互相应援事宜分投差人即调邻兵继后协力日夜逐追据报前敌散去抢掠岢岚等处止留一半守营将士乗彼分势奋不顾身向前齐力用命射砍三日鏖战五次仰仗皇上神威圣武伤死敌人甚多但交锋之际不及斩首多被钩驼去讫锋前斩获首级夺获战马军器等件功虽不多士气少振敌人深入由贰边至于老营堡八角三岔五所大寨一路往还五百六七十里兵众相挟俱未得抢追逼计穷抬营前到镇西岢岚刼抢人畜止是半日因兵后击前敌各山旋马当日掣回抬营遁去抢掠人数因兵追战太半丢弃自回乡土縁敌营部落数多别纠来侵事计难测除行各闗守备游击各整兵马仍行沿边各路墩台守瞭人员比常十分加谨堤备及申明催督前项敌经卫所州县各令乡屯急添堡寨各编堡头设置柴堆轮拨夫守遇炮传烧柴堆人畜早知收堡坚壁四野外查得沿边州县卫所惟靖乐兴县申报前敌未到地方其各众经行镇西岢岚宁化岚县行令雁门兵备副使行查未报欲候查到虑恐迟悞除将斩获队首夺获战马军器开送巡按山西监察御史纪验明实及各敌经地方有无抢掠人畜另行具奏外臣等先将敌来日期并官舎旗军通事人等冲锋杀敌奋勇当先三日鏖战五次杀伤前敌锋前斩获首级夺获战马军器等项有功官军縁由具奏伏望皇上轸念边兵以寡敌众苦中得生乞勅下部仍行查勘明白照例奏请升赏以励人心以激将来再照当鏖战之时彼众我寡敌人旋绕缀击我军不解甲者五日不饮食者三日人心危惧幸得副总兵周尚文随机应变申近来未行之军法斩退缩违令之军人揭竿悬首然后众心始坚殊死効力敌众望见悬首以口咬指是以我军得以保全敌人终于退遁縁系大势敌人拥众深入急调邻兵会合迎敌官军奋勇斩获首级夺获战马军器人口等事理臣等未敢擅便为此具本专差亲赍谨题请旨嘉靖十六年九月初六日 

　　钦遵勅谕因时察势益兵据险以防敌患以卫中华事 

　　谨题为钦遵勅谕因时察势益兵据险以防敌患以卫中华事嘉靖十六年五月二十七日钦奉勅巡抚山西都御史韩某副总兵都指挥佥事傅铎近该监察御史徐九皋奏称各边武备废弛请命大臣行边逐一经畧修举等因朕以尔等久膺边方重寄特兹勅谕尔等亲歴各处严督所属逐一点视何处军马缺乏所当选补何处兵甲损坏所当修葺墙垣壕堑有无髙深墩台城堡有无完固器械有无齐备粮草有无充足或修或补督令有司着实用工或増或益不许虚应故事其军职官员如有贪懦无为役占军士以致操守不严备御无法者尔等叅奏拏问凡利有可兴弊有可革者听尔便宜处置应奏请者具实奏闻尔等须悉心整理务使边备修举地方宁谧庶副委任如或照前因循废弛以致临期误事责有所归年终通将整理修举过事迹造册奏缴以凭查考尔等勉之慎之故勅钦此钦遵臣遵奉勅谕除选军行鴈门兵备副使吕阼见今召选马匹行令山西都司都指挥邬佑兵备副使吕阼行太仆寺卿郭五常陆续买补马二千七百余匹兵甲并器械臣会同镇守山西副总兵右军都督府都督佥事周尚文动支官银修葺过三闗八角等处军士什物盔甲弓箭旗鼓响器等项器械完备墙垣壕堑臣行令兵备副使吕阼将坍塌边墙壕堑赚马品字坑窖并通人小路逐一包砌补修铲削截断挑穵各深阔陡峻墩台城堡臣会同镇守山西副总兵右军都督府都督佥事周尚文将沿边一带添筑墩台一十八座堡寨五十一处崖窨百十余座臣又以老营堡旧城狭薄不堪容众固守军皆分番终非土著臣谨以召募新军一千余名常备将轮班官军改回本处防守臣亲歴本堡督同先任兵备副使贾启沿山履野逐一验看经画于堡东展筑城垣一座周围三面共长三百六十八丈六尺底阔二丈八尺收顶一丈八尺髙二丈垜口小墙髙六尺敌台三座上盖舗舎各一间堡内起盖营房一千五百间编立千文字号分给新军居住官厅一所大小房二十五间石砌水口一处砖劵东南门二座帮修过旧城北面连敌台三座东西共长一百五十八丈九尺西南二面并东北角一处共长二百八十八丈九尺各底阔一丈收顶六尺髙二丈垜口小墙髙五尺里面拦马小墙髙二尺七寸俱已完固粮草臣行令管粮主事许登瀛见今督催籴买其军职官员贪懦无为役占军士以致操守不严备御无法者查访明白之日另行指实叅奏照得山西三闗一带沿边地方宁武以东隘口及山冈平漫之处虽敌骑可通然有隘可据若得人以守敌终不能长驱而入宁武以西与敌切近为邻则漫然平旷敌骑可以长驱无阻而原设兵将比之他边甚少城堡亦甚稀疎然前此敌人顾少侵袭者何也以大同重兵为之屏蔽也且由老营堡至八角所等处土旷人稀无所掳掠必深入至镇西卫地方人畜堡寨始繁纵有所得及其返也又有大同平朔等处之兵截于前老营偏头等处之兵乗其后往返必须数日则大同镇城重兵亦皆会集据险邀击往往失利而去彼虽意欲夺险然亦有所畏惮不敢轻入故三闗之地兵虽寡弱老营堡等处虽极临边境地方平旷而敌之侵袭比之他边为少也臣等又查得山西汾州潞州平阳等卫所官军拨去大同防御者七千余名官军月粮仍在山西支给夫以山西官军戍守大同山西粮储供给大同者正以其屏蔽山西也且敌之侵袭三闗必由大同边境而入今者大同之境时被侵袭切于自顾势难他及而世平时久事失其初大同三闗又各自分彼此如此则三闗之地已为大边极塞而老营堡一路平旷若此兵马之寡弱若此将官城堡之稀少若此敌骑拥众南下其何能支哉兵法曰勿恃其不来恃吾有以待之今待之者无其具也惟恃其不来耳此在我者如此也臣等载观近日敌之入来深谋秘计与昔不同向也无甲胄今则明盔明甲势甚剽疾矣向也短于下马不敢攻穵城堡今则整备锹镢攻穵城堡矣向也不知我之虚实夷险虽或深入不敢久留今则从容久掠按辔而归矣向也羣聚而入羣聚而出忽若飘风今则大举决于一处分掠各边使不暇应援矣向也兵无纪律乌合而来星散而去今则部伍严整旗帜号令分明矣向也不焚庐舎今则放火焚烧矣其故何哉有中国之人为之谋画有中国之人为之乡导有中国之人为之奸细有中国之人遗易之以铁器况事变之时投入敌中者又皆惯战有勇之人也此在敌者如此也度我度彼胜负从可知矣臣等闻之萌芽不剪滋蔓必长履霜不戒坚氷斯至今大同之兵既不能为三闗屏蔽也而三闗之兵马不増将官不选城堡不加规画臣等惟恐今年深入明年深入今年得利而回明年得利而回渐不可长大起于细边人涂炭不足言也数年之后敌且生心矣臣等窃见各处大边如宣府延绥等处敌皆不得肆然而入何也一则兵力强盛一则闗山险隘一则百战之余豪杰彚生皆未有如老营堡之空虚为可乗者也敌若狃于常胜妄兴异谋图入中国惟此途为甚便臣等尝详察晋地之界自大河以东由石隰岢岚静乐宁武至鴈门歴紫荆居庸直抵山海闗一带界山崇冈峻岅固天所以限封疆而保障生民者也中古以来类皆守于险外以为重险之固紫荆居庸之外则有宣府一镇镇城既设重兵复设五路叅将大小城堡各设守备操守把总等官原额旗军一十二万雁门之外则有大同一镇镇城既有重兵复设三路叅将九州岛县大小城堡各设守备等官原额旗军八万余名其城之坚必不可攻也其池之深必不可越也驭边设险之道诚莫有加焉宁武以西其险则在兴岚石隰等处古人皆以此地建节国家亦守于险外置偏头老营诸城堡然止设一副总兵一游击并近日巡抚奏设止有四守备骑兵惟九千余名而兴岚等处则又弃而不守其城数日之间可攻而破也其池顷刻之际可负土而平也且宣大既有巨镇重兵而内犹守居庸紫荆鴈门之险今偏头等处既已兵孤将寡而兴岚等处乃又弃而不守敌骑长驱而下更何所恃以为藩屏哉我国家设险驭邉自辽东以至甘肃经理周宻独偏头等处乃一大空缺故臣等以为敌若妄兴他志图入中国必由此地而入也夫善动者因其时先机者通其变当今之时变而宜通之时也以臣计之岢岚州实彼此之界有险可据宜设一叅将益兵三千神池堡要害之地宜拓一城设一守备益兵五百八角之东宁武之西八角之西偏头之东适中之地亦各为一堡各设一守备或于五寨前后设立据险以便截杀亦各益兵五百所益之兵听臣等召募或于民壮中户大者佥取副总兵宜升为总兵推选谋勇都督领之驻札宁武其偏闗仍一守备益兵八百可也提督都御史不必兼理巡抚山西一省止巡抚沿边一带地方忻代保岚石五州所属及雁门石隰二兵备并都司布政司管粮官按察司管屯官并守巡冀宁道及参游守备俱听节制其余山西布按二司府州县官员贤否军民词讼岁办差役俱不必管理庻得专意经略边事老营堡宜设一所以管常备新军夫不一劳者不久逸不暂费者不永宁是不过给马七千匹发银十万两工程可计日而定也其山西汾州等卫所防御大同官军仍掣回山西三闗防守遇有警急与大同互相应援如此则不惟三闗之兵威可振而大同之势亦遥为之壮矣如蒙勅下该部再加议处仍行总督宣大偏闗等处地方军务都察院右都御史兼兵部左侍郎周某愽访羣议覆题如果臣之所言少切时务伏惟圣明俯赐采择焉臣等不胜陨越待罪之至縁系钦遵勅谕因时察势益兵据险以防敌患以卫中华事理臣等未敢擅便为此具本专差亲赍谨题请旨嘉靖十六年九月十二日 

　　慎重边疆以保安地方事 

　　谨题为慎重边疆以保安地方事据山西布政司等衙门右参政等官赵锦会呈蒙巡抚山西右副都御史韩某批据本司等衙门左布政使等官卫道等会呈据各经歴司呈抄蒙巡按山西监察御史案验奉都察院巡按山西九千六百五十九号勘合准兵部咨该太师兼太子太师武定侯郭勋奏陈前事计开一欵山西三闗地方广阔先年因在腹里经畧未备近年官军十分数少镇堡仓场粮草在在空虚遇有警报束手无策任其抢掠若不思患预防抑恐将来为害匪细乞勅兵部会同户部不必专按旧日绳墨虚应故事必须着实举行如某闗可以添兵马若干在某卫食粮某处可以添粮料草束若干可彀主客兵马几时之用务要计出万全永保无虞方免将来之患矣等因具题该本部议拟覆题奉钦依准议钦此钦遵移咨备札转行三司会同议处回报施行抄呈各司会议间续抄蒙巡抚山西右副都御史韩某案验准兵部咨前事案行各司即行掌印官会同雁门兵备道从长议处要见某闗冲要该多添人马若干某闗偏僻该量添人马若干编入行伍应与某卫食粮务要计虑周详会议停当具由呈来以凭会奏施行蒙此依蒙该布政司左布政使卫道会同按察司按察使丁汝夔都司署都指挥佥事郑东雁门等闗兵备副使吕阼议照山西地方大同三闗一带皆畿辅藩篱防敌重地大同逼近北敌故当时经略亦备城堡聮络军马浩大敌虽有勇可保无虞三闗稍近腹里以大同为之屏蔽故当时经略未详职等查得雁门闗之东自大安口迤西至本闗及宁武偏头闗向南至河曲县等处地方延袤一千三百余里代州守备所统官军不过一千七百余员名有马者不过五百余员名宁武闗及神池土棚阳方口王也儿梁等处及西八隘口乃敌人出没要路守备所统官军不过二千余员名有马者不过一千余员名至于偏头闗尽在西北尤为孤悬夏秋之间尚隔一河氷结之后彼此同地总兵守备两营所统官军不过二千三百余员名有马者亦止二千余员名老营堡虽设有游击一员统领官军三千余员名此外虽有守城步卒中半老弱不堪调用夫以不满万之兵守千余里之地而当数十万之强敌实是众寡不敌近年以来敌志张甚知我虚实毎扣三闗深入腹里万骑星驰飘忽如风雨东奔则忻代受毒西下则兴岚被扰况各卫军旗逃亡数多营伍空虚兵力寡弱沿边备御十分疎略而敌势日强诚可为之寒心也今照偏头闗去雁门甚逺宁武闗居三闗之中为今之计合无将副总兵官移镇宁武适中之地令其往来调度随机战守地方有警易于策应偏头闗改设参将一员益兵三千于岢岚州添设守备一员益兵五百神池堡拓筑一城设守备一员益兵五百八角堡之东宁武闗之西八角堡之西偏头闗之东适中之地亦各筑一堡各设守备一员或于五寨前后设立据险以便截杀亦各益兵五百俱与三闗游守相为犄角彼此应援其所益之兵或召募土著强勇或佥于民壮中大户盔甲弓箭取于本省所属卫所歳造马匹请给太仆寺寄养马七千匹或马价银二三万两于本处收买拨付骑征各营应用把总管队等官于各卫所指挥千百户内熟于边务者选择推用召佥新军近宁武如神池八角之东者附隶宁武所八角之西者附隶偏头所各收籍食粮终身开除子孙愿继者听仍照近日兵部题准召募土军事例每军各赏银三两以资置办军装什物庶乎人心乐从又查得大同备御山西平阳汾潞等卫所官军七千余员名原非旧规向以正统土木之变暂留戍守遂成定例每年轮班逺戍异镇月粮犹在山西支给且访各军到彼不过买闲私门徒充厮役而已方今敌人势大住边未退且闻敌中走回人口往往传说不久集众大举深入抢掠谲诈之言固难尽信防御之策不可不严合无将前备御大同官军七千员名掣回拨派三闗仍照旧规分为春秋两班更番戍守如有不足召募新军以充其数掣回官军除在卫应有月粮外在边仍每军日支行粮一升五合新募军人止给月米如征调逺出亦各照例支给行粮刍粮如有不足行布政司照数派征支用再照将者三军司命地方安危系焉三闗地方止设副总兵一员每于都指挥内推用责重任轻无以镇压人心慑服外敌似宜改升总兵官职衔推选谋勇都督充之如此则军威壮而边防増重将势强而地方改观三闗一带可以永保无虞借或大同有警亦可克期调用矣呈乞照详蒙批议处固已详的但事体重大及原额歳支歳入钱粮总数及应増之数尚未入议将官之宜参宜守兵马之宜减宜増城堡之宜广宜狭仰再会议回报缴蒙此案照先为前事已经会议呈夺去后今蒙前因该布政司署印右参政赵锦会同按察司署印副使章侨都司署都指挥佥事茂镇雁门等闗兵备副使吕阼复议得除原议掣取大同备御平阳等卫官军改戍三闗事体利便无容别议外今照偏头闗副总兵改设总兵官推选谋勇都督充之移住宁武道里适中揆以时势似为相应但本官原系副总兵所治仍须添设参将一员益兵三千名马二千匹及查得岢岚州乃古来秦汉中外之界尤戎马出没之冲长城基址犹存又查神池堡接壤温岭为平敌之冲亦敌马侵凌要害重地先议于岢岚州及神池等堡各添设守备一员益兵五百抑恐兵微将寡终不能以防遏敌患职等愚计合无于岢岚州添设参将一员増置官军三千员名马二千五百匹神池相地拓筑一城设守备一员益兵八百员名马五百匹八角所之东宁武闗之西偏头闗之东适中之地各立一堡各设守备一员或于五寨前后设立据险以便截杀亦各益兵八百员名马各五百匹庶几外实而内亦不虚新募军人仍照近日兵部题准募军事例各赏银三两募军附隶镇西卫并偏宁二所收籍食粮通计所益召募土兵以八千四百名为率每名月支米一石每歳共计该粮一十万八百石掣回平阳等卫官军仍旧分为春秋两班更番戍守每班以三千员名为率两班六千员名每员名月支行粮四斗五升每歳共计该粮三万二千四百石二项共该粮一十三万三千二百石每石折支银六钱共该银七万九千九百二十两马六千匹为率每匹月支草三十束料九斗每歳止支六个月计草一百八万束每束折支银一分五厘共该银一万六千二百两料三万二千四百石每石折支银五钱共计该银一万六千二百两通前共计该银一十一万二千三百二十两查得布政司会计内坐派三闗夏秋税粮马草起存本折全抛共征银三十三万八千五十二两有零屯田子粒大约征银一万二千余两三闗实在兵马大约每歳支用银二十八九万两计数虽若有余然中间遇灾蠲免拖欠等项势亦难免每年合于河东淮浙等盐内请发八九万两庶足前项増益兵马支用其修建城池公馆工料及召募新军给赏该部量发银数万两应用如此则兵食足而边防有备守御严而敌患潜消矣惟复别有定夺为此今将前项縁由理合会呈伏乞照详施行等因会呈到臣会同巡按山西监察御史看得布政等司署印右参政等官赵锦等会议呈称掣取大同备御平阳等卫官军改戍三闗副总兵改设总兵官推选谋勇都督充之移住宁武本闗添设参将一员益兵三千名马二千匹及称岢岚州宜添设参将一员増置官军三千员名马二千五百匹神池堡拓筑一城设守备一员益兵八百员名马五百匹八角之东宁武之西八角之西偏头之东适中之地各立一堡各设守备一员或于五寨前后设立据险以便截杀亦各益兵八百员名马各五百匹召募新军各赏银三两募军附隶镇西卫并偏宁二所收籍食粮通计所议召募土军掣回平阳等卫官军更番戍守増马六千匹粮草共该折支银一十一万二千三百二十两又称查得布政司会计坐派三闗夏秋粮草每歳征银三十三万八千五十二两有零屯田子粒大约征银一万二千余两三闗实在兵马大约每歳支用银二十八九万两计数虽若有余然中间遇灾蠲免拖欠等项势亦难免每年合于淮浙河东等盐内请发八九万两庻足前项増益兵马之用其修建城池公馆工料及召募新军给赏该部量发银数万两应用一节臣等议照事无定体惟变是趋治有先机因时而动山西三闗比之他边原额军马寡弱钱粮数少近来敌人形势异常气势日甚习知中国险易虚实往往纠合羣众大举深入舎隘就易避实击虚将来为患殆不可测所据添设将官増益军马建拓城堡处置钱粮相机防御乗时经略正在今日此太师兼太子太师武定侯郭勋所以有前项论列而参政等官赵锦等所以因有此议呈也如蒙勅下该部再加查议如果臣等所言少裨边务伏望皇上俯赐采择施行则边方幸甚臣等幸甚縁系慎重边疆以保安地方事理臣等未敢擅便为此具本专差亲赍谨题请旨嘉靖十六年十二月二十八日 

　　举荐文学官员以备擢用事 

　　谨题为举荐文学官员以备擢用事臣惟天下之治系教化而教化之原在贤才今之提学实主教之官也茍得其人则贤才成而教化立治岂有不成者乎臣访得山西等处提刑按察司佥事赵廷松操履严肃气节着闻既有立教之本诗文典雅举业精纯又有立教之具诚一时难得之才也如蒙勅下该部再加访察果如臣言将本官遇有提学员缺推补则庶乎教化可裨而人才有造矣縁系举荐文学官员以备擢用事理未敢擅便为此具本专差亲赍谨题请旨嘉靖十七年正月日 

　　举贤才以禆治道事 

　　谨题为举贤才以禆治道事臣惟我国家以科目取士天下贤才尽在网罗之中登其选者莫非俊乂之士高下相去实为不逺惟在习与不习耳夫人才固为难得而造就尤为难成习之于累年而弃之于一旦诚为可惜臣谨以所属地方声名着闻年力未衰者四人各因所长具实上陈臣访得原任兵部左侍郎兼都察院右副都御史刘源清忠义之性实本于天成经略之才有验于施设退闲已久増益良深此其文武皆通堪任提兵之官者也原任国子监祭酒王道识逺而志髙心纯而学正式观造诣无负斯文原任河南按察司副使王崇庆简册日随文章为侣甘穷约以终身乐恬退而无闷此二臣者清修笃志堪任文学之官者也原任山西布政司使右参政胡松深逺之见明敏之才修职无负于言退身益励其志此则浚明亮采之器随事而能効者也伏望圣明俯念人才之难勅下吏部再加访察如果臣言不妄将各官随才起用其于治道不无少补矣縁系举贤才以裨治道事理为此具本专差亲赍谨题请旨嘉靖二十四年三月日 

　　遵勅谕专职务举荐所属贤能官员事 

　　谨题为遵勅谕专职务举荐所属贤能官员事臣奉命总理河道所属直隶南直隶山东河南地方甚为广阔中间贤能官员甚多然臣所奉勅书止是掌印管河兵备官员其它佐贰官员虽有贤能臣固不敢滥举其虽系掌印官而于河道无干者臣亦不敢滥举其虽于河道着有贤劳然任浅如整饬曹州等处兵备兼管河道山东等处提刑按察司副使王傅整饬沂州等处兵备山东等处提刑按察司佥事徐鹤龄济宁州知州张崇德升任管河兼管水利河南等处提刑按察司副使呉惺臣亦不敢并举外臣访得山东等处承宣布政司使左布政使叶照施设详明器识宏逺慎端严之操足表率乎一方抱经畧之才克抚驭乎大镇整饬大名等处兵备兼管河道河南等处提刑按察司副使乔瑞明达之才端亷之操督兵而武事修举兼讼狱之公平管河而水道疏通更吏民之畏服直隶大名府知府张谦寛严得体端洁自持约戒精详诸邑较若画一差徭酌审歳省几至万金山东东昌府知府欧思诚通敏之才练达之器勤恤民隠而泽及于困穷刬剔弊端而事振于废堕兖州府知府曹亨操持亷谨才器老成善抚来乎流移而人多称颂克厘正乎积弊而政报循良直隶河间府管河通判牛恒温雅之质明敏之才官谪而志不隳政举而人不扰大名府管河通判张文明勤于管河明于断狱孝友着闻于乡国操守无玷于官箴直隶大明府长垣县知县郝良臣官久而守益坚宦成而事愈振开旧河以通水利节浮费以省民财以上各官皆其克修职务有禆河道者也乞勅吏部再加访察果如臣言将各官量其资才擢用则贤能者进而人知所劝矣縁系遵勅谕专职务举荐所属贤能官员事理未敢擅便为此具本专差亲赍谨题请旨嘉靖二十四年三月日 

　　谢恩事 

　　刑部右侍郎臣韩邦竒谨奏为谢恩事本月初七日臣以衰病不能供职具本乞恩休致十五日准吏部咨内阁奉圣旨韩邦竒不准辞吏部知道钦此钦遵备咨到臣感戴圣明洪恩天髙地厚罔极难名谨伏枕流涕叩头奏谢为此具本专差亲赍谨具奏闻嘉靖二十四年十月十七日 

　　陈愚虑以奠江防以固重地事 

　　参赞机务南京兵部尚书臣韩邦竒谨题为陈愚虑以奠江防以固重地事职方清吏司案呈奉本部送准兵部咨该本部题职方清吏司案呈奉本部送吏科抄出南京户科给事中李万实奏前事内称南京城外新江浦子二口并据南北之冲犄角相资长城天堑王公设险此其要图然新江近在附郭向属操江浦子逺隔一江全无统摄虽屡经先任都御史简霄及南京兵科给事中万虞恺奏行南京兵部等衙门复议当时堂属等官各懐胸臆之见不推体国之诚谓五卫久属本部一旦分辖操巡顾体面则嫌于损威惜成规则嫌于作俑止録常行奏覆遂至沮格不行不知事当兴革则遇变而通茍利国家则同心共济但去藩篱尔汝之私自无彼此异同之碍查得浦子口应天等五卫并作一营原额逃亡十去其六其指挥千百户等官坐拥重资荒淫骄蹇军之富者安享于家贫者商贩于外每遇守备操练临时顾觅应名兵部点操有官期年仅一再至将皆纨袴卒尽浮游目不辨旌旗之位耳不娴金鼓之音折箭败戈韬囊倚壁习懒成癖安所用之甚者御货乗机坐窝为盗根连穷诘掩覆多方皆因统驭无人以致骄玩太甚况二口事体既分临辖各异譬之秦越原不同心设有缓急忧虞安肯互相应援是平时在浦子既坐享其安而有警则新江独受其敝若得备查简霄万虞恺原奏着实议处将浦口五卫仍属兵部衙门但江防事宜兼听操巡约束闲暇则照旧营操以备不虞有事则调遣策应以为声援其应否量拨操船悉听该部酌处应辅车相倚而势不孤号令一新而兵自足况职方原属不改其旧部院节制无害其同似亦事之可行者也等因奏奉圣旨该部知道钦此钦遵抄出送司巻查先为再陈愚见以裨江防等事该操江都御史简霄南京兵科等科给事中万虞恺等题本部覆奉钦依行准南京兵部等衙门会议得浦子口五卫本为拱护京城与南京各营事体相同自来不系操江管辖是以器无战船军非水卒会典亦无开载遵行年久且无江操器具而徒属操江管辖恐于事体无益等因照旧不必更改今该前因通查案呈到部看得南京户科给事中李万实奏称新江浦子二口并据南北之冲然新江口向属操江而浦子口全无统摄以致官军骄玩缓急不肯应援要照简霄万虞恺原奏将浦子口五卫仍属兵部江防事宜兼听操巡约束调遣为照江洋一带南有新江北有浦子二口边临大江水陆咽喉极其要害新江口属之操江有战船水军以防江冦浦子口属之兵部听守备操练以御陆冲设备之策无不尽善但二口濒江俱当冲要江面广阔盐盗为多先年虽有小警随即扑灭无足为患近年盗贼出没无时屡肆猖獗官军不能追剿往往失事以故嘉靖十八年操江都御史简霄具奏于先二十三年兵科给事中万虞恺复奏于后俱各酌量地方身亲目击要将浦口五卫亦属操江管辖操习水战以备应援深为有见但先年查议拘定成规惜割分辖事成掣肘不便施行以致本官复有此奏要将五卫仍属兵部江防事宜兼听操巡约束既不失旧属之成规又不失部院之节制甚于江防有益事体相宜但事干南京守备参赞等衙门未经复议遽难准允合候命下仍咨南京兵部会同都察院及科道各掌印官将所奏浦子口五卫仍属兵部衙门江防事宜兼听操巡约束闲暇照旧营操以备不虞有事调遣策应以为声援及应否量拨操船演习水战等项逐一虚心会议务使弭盗安民江防可障作速具奏以凭复议上请定夺施行如此则通变得宜而江防有备矣等因题奉钦依移咨到部送司通行钦遵查照外巻查嘉靖十二年巡江御史宋宜题为陈愚见以安地方事内称浦子口与龙江闗对峙南至江浦县北至六合县江浦则属乎上江六合则属乎下江而浦口独处其中两无所属虽筑有城堡设有守御及应天等卫所然守御官臣不得而督责巡捕官臣不得而委用合无行令守御等官听臣委用等因该兵部议拟移咨南京兵部会同操江都御史查勘浦子口地方巡捕守御官员从长议处应否听巡江御史督责委用中间有无违碍议处明白具奏施行该本部尚书刘龙等会议得浦子口号为京营本为拱护南京而设然器无战船军非水卒不与操江之事者正以雄据江岸备江北凤阳一路之警以遏其过江设立以来止听南京内外守备参赞衙门节制正德年间该操江都御史范镛奏请本浦守御官员应否听其节制该兵部题奉钦依南京操江都御史设立已久事有定规不可増损合无本部移咨南京兵部查勘浦子口五卫果系沿江要害地方未设守御之先俱系操江管辖就将守御指挥听受都御史节制若自来不系操江管辖宜从照旧不必更改等因具题又该兵部复议题奉圣旨准议咨部通行遵照嘉靖二十三年乂该南京兵科等科给事中万虞恺等奏为陈愚见重操江以固祖宗根本重地事奏内开称新江口近在城外则属操江而浦子口逺在江北反属兵部操江节制但行于新江营而不行于浦口营形势相依事权不属万一江上有事则新江口有孤立无援之势而浦子口得坐观推避之安若得隶操江听其节制与新江口相为应援此诚归一事体颇切江防等因奏奉圣旨兵部知道钦此钦遵该部议拟题奉钦依备咨前来又该本部尚书宋景等会议得应天等五卫官军设立浦子口营操备防守与京城各营事体相同且南京据有江险而守险当不止于江洋是以南有新江口水操以备上下二江之警北有浦子口营五以遏淮凤陆路之冲水陆操备不同均为拱护南京而设各有专责不无深意设立以来止听南京内外守备参赞衙门节制续又听科道及本部委官点察控制之司不为不多纠察之法不为不详且无江操器具而徒属操江管辖恐于事体无益适使卫所多事况先经复议照旧不必更改奉有钦依遵行年久臣等似难别议题覆通行遵照外今该前因通查案呈到部臣会同南京都察院署院事右副都御史王守南京吏科署科事南京户科给事中李万实南京户科给事中李万实南京礼科给事中郑维诚南京兵科给事中甄成徳南京刑科署科事南京礼科给事中郑维诚南京工科给事中林懋举南京浙江道试监察御史张鉴南京广西道试监察御史朱木南京四川道署道事南京江西道试监察御史赵锦南京福建道试监察御史李九功南京山西道试监察御史王民南京江西道试监察御史赵锦南京湖广道试监察御史欧阳震南京广东道试监察御史金豪南京云南道署道事南京福建道监察御史杨顺南京贵州道试监察御史陈泽南京山东道试监察御史李尚智南京河南道署道事南京福建道监察御史杨顺南京陜西道署道事南京湖广道试监察御史欧阳震看得户科给事中李万实所奏要将浦子口守御应天五卫官军俱属操江节制及浦子口指挥千百户荒淫骄蹇军之富者安享于家贫者商贩于外每遇操练顾觅应名甚者御货乗机坐窝为盗二口事体既分安肯互相应援其应否量拨操船悉听该部酌处一节无非振扬武备辑宁地方之意臣等议照我国家以南京都城根本重地据长江天险分京城各卫官军为五营在城三营神机营大教场小教场京城之外二营江南设新江口水军以御水冦江北设浦子口陆军以御陆宼水陆二军南北掎角互为声势使水冦不得以登岸陆宼不得以渡江虽二军不同皆以拱卫都城五营通属内外守备参赞尚书节制设立以来永为遵守若以浦子口之军拨船习水则水军独増而陆军全无水战未习而陆营已废北来之冦何以御之浦子口之军既不可改为水军则虽属之操江亦为无益且操江官之职止以操演新江口水军以拱卫都城为务其军亦不得调遣他出本官钦奉勑谕操习水战整理战船振扬威武壮固根本是也故自设新江口水军以来江海之冦众寡不一未尝一经调遣其操江兼管巡江擒捕盗贼自有沿江一带卫所有司巡捕官军火甲人等贼势重大又得通调沿江一带卫所有司军夫所属不下数万又何仰于浦子口之军哉况系祖宗累朝旧制先后部院科道各官会题照旧累次奉有钦依难再别议其指挥等官荒淫骄蹇等弊诚或有之则申明先年题准比照京营事例科道官及本部委官不时点查严加禁约各官如有纵放军士安享商贩顾觅应名者具实叅问其有乗机坐窝分赃者犯出依律重治本管官员受财故纵者一体治罪再照新江浦子二口皆系京营今新江口之军每年春秋操期守备参赞诸臣各一次阅操严行赏罚则浦子口之军当春秋操期内外守备参赞官亦合各一阅视严行赏罚如此则旧制不至于更改而戎务亦不至于废弛矣伏乞勅下该部再加详议上请定夺縁系陈愚虑以奠江防以固重地及奉钦依内事理未敢擅便为此专差亲赍谨题请旨嘉靖二十八年六月二十五日 

　　苑洛集巻十六 


　　●钦定四库全书 

　　苑洛集巻十七 

　　（明）韩邦竒 撰 

　　乞恩休致事 

　　山东等处承宣布政使司右叅议臣谨奏为乞恩休致事奉圣旨吏部知道吏部行山东布政司留疏遗巡抚都御史陈公凤梧奏荐略曰臣伏见右叅议韩邦竒秉恬退之节抱经济之才偶因脾疾之攻遂起思亲之念既上疏以乞休即促装而就道伏望皇上轸念人才难得将本官暂令致仕以遂其恬退之节病痊起用以尽其经济之才吏部覆题奉圣旨韩邦竒暂准致仕病痊之日有司奏来起用 

　　乞恩休致事 

　　山东等处承宣布政使司右叅议臣谨奏为乞恩休致事奉圣旨吏部知道疏遗 

　　再乞天恩休致事 

　　谨奏为再乞天恩休致事奉圣旨吏部知道疏遗致仕间升副使 

　　恳乞天恩休致事 

　　山西等处提刑按察司副使臣谨奏为恳乞天恩休致事吏部覆题奉圣旨韩邦竒准致仕疏遗 

　　乞恩休致事 

　　南京太仆寺丞臣谨奏为乞恩休致事奉圣旨吏部知道吏部行南京太仆寺留疏遗 

　　十分病危再乞天恩休致事 

　　谨奏为十分病危再乞天恩休致事奉圣旨吏部知道吏部行南京吏部留疏遗 

　　乞恩休致事 

　　大理寺左少卿臣谨奏为乞恩休致事吏部覆题奉圣旨韩邦竒不准致仕疏遗 

　　久病不时举发再乞天恩休致事 

　　谨奏为久病不时举发再乞天恩休致事臣见年五十五歳陜西西安府同州朝邑县人由进士厯任今职臣先因感患劳瘵之疾已于去年十月十七日具奏乞休吏部题奉钦依不准致仕臣复用药调理未曾全愈感恩思奋扶疾而出自后不时举发入春以来遂加沉剧臣疾留连困苦前奏备陈其状不敢再渎天听伏念臣才质凡庸自入仕以来五蒙罢免自分终身里舍幸而遭际圣明三起臣于废病之余厯擢臣以华要之职臣虽粉骨碎身无以仰答恩遇而臣福縁浅薄驱策不前无可効涓埃之地伏望圣慈矜臣病笃容臣休致使臣得送骸骨于乡土则臣不胜感戴天恩之至为此具夲专差亲赍谨具奏闻嘉靖十二年二月（阙）日圣旨韩邦竒不准致仕 

　　旧疾大作乞恩休致事 

　　吏部为旧疾大作乞恩休致事考功清吏司案呈奉本部送吏科抄出钦差提督鴈门等闗兼巡抚山西地方右副都御史韩奏臣见年五十七歳陜西西安府同州朝邑县人由进士厯任今职臣素有痰湿之疾不时举发入秋以来遂加沉剧昼则头眩困卧夜则发热盗汗两目肿赤精神短少饮食日减形体日削察其病势终不能愈况臣身任巡抚责寄民兵任大责重岂衰病之人可卧治哉伏念臣一介书生荷蒙眷遇秩至三品官至都御史感恩图报际时宣力臣之本心而臣才微命薄福过生菑遂至如此虽犬马之心无已而蒲栁之资早雕茍为勉强就列必取尸素之罪矣伏望圣恩容臣休致则臣此后一日余年皆圣恩之所赐是臣之一身进与退均荷大造之仁也臣不胜感戴天恩之至等因奏奉圣旨吏部知道钦此钦遵抄出送司案呈到部看得本官才望素隆地方倚重暂尔有疾难拟休致合咨贵职烦为查照施行须至咨者嘉靖十四年九月十七日 

　　旧病大作再乞天恩休致事 

　　谨奏为旧病大作再乞天恩休致事臣疾危迫前疏已具不敢再陈烦渎圣听伏念臣迂腐拘儒遭际圣明三起臣于废病之余厯擢臣以华要之职负此海岳之恩未有涓埃之报匪躬委命臣子之分也况当羣贤彚征之时臣虽愚下岂无奋庸之念但臣疾委实日加沉剧不能驱策而在外巡抚之官责任重大居则综理政务出则巡厯地方岂衰病之人所能勉强哉伏望圣明矜臣久疾察臣愚诚容臣休致则臣不胜感戴天恩之至为此具本谨具奏闻嘉靖十四年九月三十日奉圣旨韩邦竒不准致仕 

　　乆病不痊恳乞天恩休致事 

　　谨奏为久病不痊恳乞天恩休致事臣素有痰湿之疾不时举发巳于去年八月十二月内二次乞休伏蒙圣恩不准致仕臣感恩思奋强起视事乃自今年交春以来日加沉剧即今腰膝酸痛两目赤肿夜则盗汗不眠昼则昏沉困欝饮食减损形体消弱葢臣疾起于火热入春木旺遂至如此交夏火盛难保生全矣伏念臣入仕以来仰荷圣恩优沃天髙地厚岳重海深正当少竭犬马之劳用伸芹曝之愿而臣福縁浅薄遂至如此虽瞻天恋阙须臾未忘而气乏力惫驱策难进故敢复陈血诚恳渎天听伏望陛下矜臣久疾容臣休致使臣得遂首丘之愿则臣不胜感戴天恩之至为此具本谨具奏闻嘉靖十五年二月（阙）日（吏部移咨以大义责之） 

　　乆病纒绵调治不痊恳乞天恩休致事 

　　谨奏为乆病纒绵调治不痊恳乞天恩休致事臣于去年八月间旧疾复作具疏乞休十月间再疏乞休伏蒙圣恩不准致仕臣扶疾办事殊不能支于今年三月二十五日三疏乞休至今未蒙该部题覆顾臣病委系沉剧留连调理已经改歳药饵全未即功伏念臣遭际明时荷皇上覆载之恩瞻天恋圣感恩图报之心臣前疏已备披沥血诚不敢复陈以渎天听但臣病日深一日无望生全况臣身后无述事之子出门乏资旅之人诚恐自此不起遂至遗榇他乡良可哀也伏望皇上矜臣乆病察臣愚诚容臣休致使臣得遂首丘之愿则臣不胜感戴天恩之至为此具本专差亲赍谨具奏闻嘉靖十五年四月二十七日 

　　乆病危笃调理不痊乞恩休致事 

　　谨奏为乆病危笃调理不痊乞恩休致事臣素有痰湿之疾不时举发近于去年八月间赴边随带绵衣数少比至十一月间夜趋宁武闗偶遇大雪衣薄感寒用药调理留连至三月初旬方得少愈因旱少雨臣勉强赴城隍庙祈祷遂致劳复即今昼则畏风战栗夜则盗汗发热且两耳聋闭百事健忘至于目流冷泪鼻引清涕则又人所共见也葢以衰暮之年当此大病又不得专意静养生全且难保矣况望其精神复旧而可居官理事乎伏念臣一介儒生叨蒙恩遇官至九卿三品虽効死于职分所当然但臣身为巡抚责寄民兵既已衰病昏愦久则事废法弛遗患地方所系非轻也伏望圣明悯臣衰病察臣愚诚容臣致仕臣不胜感戴天恩之至为此具本专差亲赍谨具奏闻嘉靖十七年三月三十日 

　　乆病不痊再乞天恩休致事 

　　吏部为乆病不痊再乞天恩休致事该本部题考功清吏司案呈奉本部送吏科抄出提督鴈门等闗兼巡抚山西地方都察院右副都御史韩邦竒奏臣以旧病大作于本年三月三十日具奏乞休未准该部查覆臣疾危廹之状衰弱之态不得已之情前疏悉具不敢重复烦渎圣听伏念臣一介书生遭遇圣明官至九卿三品虽粉骨碎身不能图报圣恩之万一但臣疾委实留连日久不愈始以医药继以灸火皆不见效即今昏沉困卧昼夜呻吟且又心牵官事忧惧不宁愈加沉剧一旦遗榇异乡情实可哀臣幸身际明时当贤智奋庸之际而臣福縁浅薄遂至于此伏望皇上矜臣衰病察臣愚诚容臣休致使臣得遂首丘之愿则臣不胜感戴天恩之至等因奏奉圣旨吏部知道钦此钦遵抄出送司案呈到部看得提督鴈门等闗巡抚山西地方右副都御史韩邦竒奏称有疾乞要休致一节为照本官人品豪迈强学且文遭际圣明陟官中外卓有令闻方当精力未衰之年正期奋庸一面之寄但感患前疾日久不痊以故屡奏乞休词意恳切况本官兼理军机边务委非卧病所宜相应议处合无候命下准令本官回籍致仕调理员缺另行推补待病痊之日有司具奏起用庶有用之才不致终弃可惜但系巡抚重臣去留恩典出自朝廷臣等未敢擅拟伏乞圣裁縁系久病不痊再乞天恩休致及节奉圣旨吏部知道事理嘉靖十七年六月二十五日太子太保吏部尚书许等具题本月二十七日奉圣旨韩邦竒既有病着致仕钦此钦遵拟合就行为此合咨贵职查照本部题奉明旨内事理钦遵施行须至咨者嘉靖十七年六月三十日 

　　衰病不能供职恳乞天恩休致事 

　　吏部为衰病不能供职恳乞天恩休致事考功清吏司案呈奉本部送吏科抄出刑部右侍郎韩奏臣见年六十七歳厯任今职臣禀赋素弱疾病时常举发乃于今年六月内因中湿热两耳出脓用药调理脓止而耳遂重聴声稍低微即不能辨临事接物有如痴呆深为未便况又痰火上攻头腹生疮发热盗汗食减不寐时当金水之交尚且如此春来木火旺相难保生全矣伏念臣一介书生累蒙圣恩擢臣至六卿之佐虽粉骨碎身不能图报于万一而臣福縁浅薄不遂犬马微诚伏望圣慈俯怜臣疾容臣休致使臣得遂首丘之愿臣不胜感戴天恩之至等因奏奉圣旨韩邦竒不准辞吏部知道钦此钦遵抄出送司案呈到部拟合就行为此移咨贵职烦为查照钦依内事理钦遵施行须至咨者嘉靖二十四年十月初七日 

　　七十多病乞恩休致事 

　　吏部为七十多病乞恩休致事该本部题考功清吏司案呈奉本部送吏科抄出叅赞机务南京兵部尚书韩奏臣见年七十歳系陜西西安府同州朝邑县民籍由进士厯任今职臣伏覩大明会典一欵内外大小官员年七十者听令致仕钦此钦遵今臣年已七十于例相应致仕况臣素有痰湿之疾不时举发每发则潮热盗汗头眩神昏卧床动经一二月即今暮年尤甚伏念臣一介书生遭际圣明登仕四十二年厯官二十六任位至尚书海岳洪恩未有涓埃之报竭力效劳是臣本心而臣年既如此病复如此驱策不前徒懐感恋且南京实根本重地而尚书有叅赞之责诚非七十多病之人所能堪也伏望圣明容臣休致则臣既得逭尸素之罪复得遂首丘之愿矣臣不胜感戴天恩之至等因奉圣旨吏部知道钦此钦遵抄出送司案呈到部看得叅赞机务南京兵部尚书韩遵例奏称七十多病乞要休致一节为照本官扬厯中外才望素隆年虽七十精力未衰尚堪供职遽难准理但系南京堂上二品官员去留出自朝廷非臣等所敢定拟伏乞圣裁縁系七十多病乞恩休致及吏部知道事理未敢擅便嘉靖二十七年二月二十六日太子太保本部尚书闻等具题本月二十九日奉圣旨韩邦竒不准致仕着照旧供职钦此钦遵拟合就行为此合咨贵职烦照本部题奉钦依内事理钦遵施行须至咨者嘉靖二十七年三月初四日 

　　衰病不能供职恳乞天恩休致事 

　　吏部为衰病不能供职恳乞天恩休致事该本部题考功清吏司案呈奉本部送吏科抄出叅赞机务南京兵部尚书韩奏臣见年七十歳由进士厯任今职臣自幼气体虚弱疾病时常举发动輙卧床数月今衰暮之年每疾虽愈精神不能复旧亦自然之理也今年三月感泻痢之疾一月有余方愈即出供职六月间面目皆肿至八月间复感疟疾留连二十八日未得全愈臣心不安勉强复出供职至今疟疾复作饮食日减寒热往来彻夜不寐尽日呻吟药不即功况臣年七十耳暗不能听微声目昏不能视细字神短不能忆往事夫神者一身之主耳目者聪明之用今既如此复加之病日久事废势所必至也况留都本兵重任而又加之叅赞大责岂衰病之人所宜居哉伏念臣以一介草茅荷蒙圣恩官至尚书虽粉骨碎身尚不足为涓埃之报竭力思効本臣素心而臣衰病至此诚不足以胜重而负大也伏望圣恩俯察臣诚容臣休致使得遂首丘之愿则臣不胜感戴天恩之至等因奉圣旨吏部知道钦此钦遵抄出送司案查嘉靖二十七年二月内该本官奏为七十多病乞恩休致事该本部议照本官扬厯中外才望素隆年虽七十精力未衰等因题奉圣旨韩邦竒不准致仕着照旧供职钦此已行本官钦遵照旧供职去后今该前因通查案呈到部看得叅赞机务南京兵部尚书韩奏称衰病不能供职乞恩休致一节为照本官厯有年劳素负才望虽称有疾尚堪调治况奉旨留用未久遽难准理但系南京堂上二品官员去留出自朝廷非臣等所敢定拟伏乞圣裁縁系衰病不能供职恳乞天恩休致及奉钦依吏部知道事理未敢擅便嘉靖二十七年十一月二十二日太子太保本部尚书闻等具题本月二十五日奉圣旨韩邦竒准留用钦此钦遵拟合就行为此合咨贵职烦照本部题奉钦依内事理钦遵施行须至咨者嘉靖二十七年十一月二十五日 

　　衰弱不能供职恳乞天恩休致事 

　　吏部为衰弱不能供职恳乞天恩休致事该本部题考功清吏司案呈奉本部送吏科抄出叅赞机务南京兵部尚书韩奏臣见年七十一歳由进士厯任今职縁臣禀气素弱自幼多疾年逾七十衰残特甚先于嘉靖二十七年正月内七十循例具奏乞休该吏部题覆伏蒙圣旨韩邦竒不准致仕着照旧供职钦此钦遵臣即扶病任事至本年十月内疾复大作臣再具奏乞休亦该吏部题覆伏蒙圣旨韩邦竒准留用钦此钦遵臣感激屏营望阙叩头恭谢天恩勉强供职外但臣两耳重听两目欠明于心实为不安于力实亦难支臣衰残之状前奏已具不敢复陈上渎圣听伏念臣疾时作时止或有愈时至于耳暗目昏力弱则臣衰暮之年当日甚一日无复回少之时矣且臣官为尚书四司属官每日升堂禀事不但一时一事而已臣听欠聪应答一或有差误事不小况臣又兼叅赞之责傥或有机宻重事若髙声大言岂不宣泄而衙门时有奏本字画谨细臣必映对日光方能看视一入暗室即不能见矣臣遭际圣明官至尚书感恩图报是臣本心而臣福縁浅薄衰残至此臣亦不胜其自伤矣伏望圣明俯察臣诚悯臣衰残容臣休致不胜感戴天恩之至等因奏奉圣旨吏部知道钦此钦遵抄出送司案呈到部看得叅赞机务南京兵部尚书韩奏称衰弱不能供职乞要休致一节为照本官扬厯中外才望素优况精力未衰虽称有疾尚堪调理遽令休致似为可惜但系南京二品堂上官员去留出自朝廷非臣等所敢定拟伏乞圣裁縁系衰弱不能供职恳乞天恩休致及奉钦依吏部知道事理未敢擅便嘉靖二十八年五月初六日太子太保本部尚书闻等具题本月初八日奉圣旨韩邦竒既精力未衰着照旧供职钦此钦遵拟合就行为此合咨贵职烦照本部题奉钦依内事理钦遵查照施行须至咨者嘉靖二十八年五月初九日 

　　衰年耳暗目昏不能供职恳乞天恩休致事 

　　吏部为衰年耳暗目昏不能供职恳乞天恩休致事该本部题考功清吏司案呈奉本部送吏科抄出叅赞机务南京兵部尚书韩奏臣见年七十一歳陜西西安府同州朝邑县人由进士厯任今职伏念臣一介书生遭逢圣主官至尚书虽粉骨碎身无以酬洪恩于万一竭力图报臣之本心但臣禀气素弱年过七十衰残特甚痰疟时发困乏护床耳目视听皆失其思臣为尚书之官各司属官每日毎事公堂禀说臣既重听应答一或有差误事不小然此髙声尚可听闻至于臣之两目本年四月间右目忽然失明精有白点曈人不照已成残疾今于十月初左目昏花初则不能辩细字既而虽常行文移字面亦不能辩用药点服几一月皆不见效居官而视听如此其职隳事废必然矣臣入仕四十余年厯官二十余任虽怀犬马之心未有涓埃之报而臣福縁浅薄遂至废疾臣瞻天恋阙伏枕流泣不胜其自伤矣伏望圣明俯察臣诚怜臣衰病容臣休致使得遂首丘之愿则臣不胜感戴天恩之至等因奏奉圣旨吏部知道钦此钦遵抄出送司案查嘉靖二十七年二月内该本官奏为七十多病乞恩休致事该本部覆题奉圣旨韩邦竒不准致仕着照旧供职钦此本年十一月续该本官奏为衰病不能供职恳乞天恩休致事该本部覆题奉圣旨韩邦竒准留用钦此嘉靖二十八年五月内又该本官奏为衰弱不能供职恳乞天恩休致事该本部覆题奉圣旨韩邦竒既精力未衰着照旧供职钦此已经咨行本官钦遵去后今该前因通查案呈到部看得叅赞机务南京兵部尚书韩奏称衰年耳暗目昏不能供职乞要容令休致一节为照本官扬厯中外才望素优近因衰病节次具奏休致累奉明旨留用今复奏称前因情词恳切似非得已合无准令致仕惟复别有定夺但系南京二品堂上官员去留出自朝廷非臣等所敢定拟伏乞圣裁縁系衰年耳暗目昏不能供职恳乞天恩休致及奉钦依吏部知道事理未敢擅便嘉靖二十八年十二月十三日本部尚书夏等具题本月十五日奉圣旨韩邦竒既屡奏衰病情词恳切准致仕钦此钦遵拟合就行为此合咨贵职烦照本部题奉钦依内事理钦遵施行须至咨者嘉靖二十八年十二月十七日 

　　苑洛集巻十七 



　　●钦定四库全书苑洛集 

　　巻十八 

　　（明）韩邦竒 撰 

　　○见闻考随録（一） 

　　汉唐宋三代与我国家防边之法不同汉唐宋防之之法宻我国家防之之法疎其故何也汉髙帝当匈奴冒顿葢振古豪杰平东北诸国独霸塞外控弦四十万髙帝惮之天下既定乗百战之威自将至平城被围非陈平之计几至败亡故其防之也极其详四百年间君臣上下日夕讲求非战鬬则和亲未尝一日忘唐太宗当匈奴突厥之强至于称臣请兵以取天下故其防之之法亦甚详宋则当辽金元之强自朝廷以及闾阎所事者岁币戍兵也我国家当元之甚弱葢元自太祖入中华世祖一统宇内一百五十年来元人化为中国人视中国人为尤弱而兵之一事为尤弱葢中国腹里武事虽弛犹有备边之兵元则中外一统虽边备亦无矣况当时凡百苦役皆汉人力办元人骄惰尤甚是以我太祖既平羣盗命徐达北定中原元人即北遁未尝向南发一矢我兵复穷追至不敢相见又值我文皇之英武三犁其庭敌人破胆逺遁葢以平日屋居榖食之人一旦身无居腹无食救死之不暇虽寻常之兵临之亦不能支况我百战之兵乎是以防边之兵较前代为疎葢前代当敌之强我国家当敌之弱今我承平二百年人不知兵而彼生养教习亦二百年复其故性若之何而守株以待乎可忧也 
　　今之边事不大改革军威必不能振所谓改革者无他修复祖宗之故酌以汉唐之法而行之耳今议者皆曰任将考其说皆壊将之道也古之任将者筑坛推毂君命不受故将得以行其志今岂无将特不用耳所谓用者非与之官也尽其用也今将之在军叱喝而奴隶视者十余軰奴颜婢气一人欠谨而讥斥至矣汉唐以来边将非一人上下几千年考之载籍何曾遣一使至军查勘哉此明白而易见者我祖宗朝亦罕有之近者每一交锋即遣一使而使者又不晓国体军机务在罗织其罪必去之以自尊崇安有才难之惜使为将者惴惴焉手足无措避罪之不暇安能自奋扬哉至于人才剥落临时无措则出之囹圄之中譬之伤弓之鸟见矢而惊宁能饮啄于洲渚之中哉即使子牙遇此时彼惟卒钓于渭滨耳强而付之将亦莫如之何也已 
　　建元二年卫青至龙城斩敌首数百将军敖亦亡七千骑 
　　元朔元年卫青出鴈门斩敌首数千明年匈奴杀太守虏汉二千余人 
　　元朔二年卫青出云中斩敌数千获畜数十万匹青封侯明年匈奴杀代郡太守掠鴈门千余人又明年匈奴入定襄杀掠数千人 
　　元朔五年卫青出髙阙围匈奴右贤王王夜独与爱妾壮骑百余夜溃围遁获右贤禆王十余人擒杀万五千余人获畜数千百万是年秋匈奴入代杀都尉朱央 
　　元朔六年卫青出定襄击匈奴斩敌万余匈奴杀禆将赵信军三千信败匈奴诱之遂将其余骑可八百俱降匈奴禆将苏建全军败没单身遁归卫青青送武帝赦建罪免为庶人 
　　元狩二年霍去病出塞过支山千余里执匈奴浑邪王子及相国都尉斩首八千余级去病复踰居延斩首三万二百级获五王及王母单于阏氏王子千五十九人相国将军都尉六十六人明年匈奴入右北平定襄杀掠千余人 
　　元狩四年卫青霍去病出塞击匈奴青度幕出塞千余里斩万余级至赵信城得匈奴积粟食军悉烧其余粟去病封狼居胥东临瀚海斩万四百余级自是汉与匈奴相持各拘留其使 
　　太初三年匈奴入酒泉张掖杀掠数千人 
　　竒谋胜算不在髙逺切于时务即是竒胜葢事切于时务即有益于国家有益于生民如诸葛孔明髙卧南阳之时熟观天下之势曹操据有中原挟天子以令诸侯孙权据有江东任贤使能基业已固俱不可图独蜀汉之地未得豪杰据守可以立基故一见昭烈即以为言而终身事业虽志决身殱以图兴复不过若此而已矣以髙逺言之诛曹孙簒弑窃据之罪克复汉家天下岂不光明俊伟然势决不可行也故司马徽云识时务者呼为俊杰且目以为卧龙葢为此也今天下大计御敌之策虽募百万之师费亿万之财亦无益于当时其切务惟在于修边然今之言修边者每以宣大为说则失策甚矣葢宣大之边不惟不能修而亦不必修何谓不能修宣大大边广千余里力岂易办纵修之亦不能遍守然决不必修也何谓不必修葢中外之界限本在宁武至山海闗一带界山宣大在险之外而镇城又在外之边与敌共处一地不守险而守之险外以镇城而置之极边此古今英豪之深意且宣大之设以天下之钱粮选天下之兵将守之者非为宣大之地计为屏蔽天下也今宣府弹丸之地总兵有正兵副总兵有竒兵游击有游兵五路有叅将四十二城堡皆设兵将大同总兵副将游击同三路有三叅将十七城堡若望以屛蔽天下次择名将而畀之若只保守宣大地方中人可以守之半其兵将可以当之又何必以修边为哉所谓不必修也今边之宜修者山西真定顺天也力既易成险亦可守枢机在此山西之边自鴈门以东其险可恃此惟有一二步卒牵引窃入敌骑决不可长驱但有人守之即不可越所谓一人当闗千夫莫敌者也惟鴈门以西则夷险不一其地虽二百余里然不须修者多其山险处不必修平漫接修之十不二三其土山平漫者可斩削当自偏闗宣武旧墙接修之其真定顺天一带山口可塞者塞可筑者筑居庸最险潮河以随时修整不甚费力则天下之事毕矣宣大二镇各城既有髙城深池坚甲利兵其余民间私建小堡一一归并敌入则坚壁清野又重兵以拒之彼无所掠五日则自遁矣候其归乏则邀而击之且可获功何必修边为哉此修边之说也 
　　用兵之要攻与守二者而已守则如前攻则我当先发若彼既入侵是简其精兵而来不可以与之争锋惟当固守如前我边防备乃选将练兵候彼数十万驻牧我边近地牛羊老小账房俱在彼必以我兵素不出攻不为之备吾乃帅师攻之然必为万全不可败之势方可言攻吾察各阵为兵火一营且攻且守虽彼百万之众四面攻围亦不碍吾之进退可取必胜攻吾前则吾前冲之攻吾后则吾后冲之前后左右无不如意进退攻守皆由于我虽围吾十匝则吾益得志兵火营大略以大车厢后为阳门板三孔安炮仍以牌遮其口畵为虎头形厢两头横安二炮厢后者扎营用之厢两头者行则用之但用多带火药粮草每用火药手五人挽车者十人如东面兵至中军扯起青单号带第一炮放双号带第二炮放三号带第三炮放三炮既毕一炮可装起矣西南北各如其制若四面齐来则四面炮齐放此札驻时制也若吾欲回军则徐徐行之既围之固则攻其前若彼围其左右则用横厢炮后则如常制且行且攻彼必逺遁岂敢近吾彼败则出吾营中军以击斩之此乃决不败之阵也都城四面平旷最宜用此阵若于潮河川卢沟桥左近为此营则敌必不敢近而吾可得志大抵用兵之法要知地故曰地生量量生数数生称称生胜每营止可用三千多则五千然多多益善攻守之具无事之时不可不讲不可不备临渴掘井卒然未善此攻边之说也 
　　当今御边之法较之前代为疎为不专昔汉时高帝当匈奴强盛之时又以冒顿之枭雄是以备之者甚详云中上谷北地朔方辽东西北平渔阳金城上郡皆止各一太守专兵专钱谷专刑专举辟且乆任但责以地方不失中小胜小负俱不计赏罚亦不加是以边臣得尽力尽谋今一总兵而不与之赏罚之权监之以巡抚巡按守巡郎中一有胜负则府通判卫经厯皆得监制之唐朝以一监军而军功不成况监军数軰者乎今之巡抚甚为无谓既无调兵之权又无临阵之责凡一切战伐进退俱不干预若何而受彼之赏受彼之罪哉唐之初兴有资于敌称臣突厥亦当敌强盛之时宋则不须言矣是以当时朝廷之上日夕所图惟者惟边计耳我朝当敌之极衰当我太祖之圣神又值我成祖之英武中国强盛未有如今日者夫强则畏弱则忽陟羊肠者不蹶而或仆于平原临深渊者不陷而或倾于行潦畏与忽使之然也况今我当承平日乆彼当教习之余我弱而彼强矣是岂可以寻常视之哉今当仿汉唐制而行之各边巡抚皆去之其巡按不必预边事管粮官听总兵官节制府州县官俱听总兵节制如巡抚之体小小胜负不必行勘但令地方无事耳国家之制止是来则备之去则守境而不追所以监之巡抚察之巡按钱粮刑名皆不得预举辟潜移于巡抚止是防边将之肆也在今时则当变而通之况此各官之设起自近代亦非太祖成祖之法也天下之事必知之明论之定而后可经理以守之若贸贸然随事设论日见其烦扰而终无分寸之益今日之定论修边是也山西真定顺天是也边兵不可常调一则钱粮供给不敷一则以劳待逸此犹较可仍恐有意外之虞古人所谓不戢则自焚矣 
　　今儒生谈兵动曰赏罚今提兵者手无一破钱赏何所施 
　　西北之大边六宣府最为紧要额兵十二万其次大同额兵八万其余各镇其兵俱少于是临邉一带界山自山海至居庸紫荆鴈门宁武宁化自岢岚保徳偏闗直抵黄河岸自北南视如千仞崇垣拔地而起固天所以限中外也中古始守以险外以为藩蓠居庸紫荆之外有宣府鴈门宁武之外有大同我国家又设老营堡居庸紫荆鴈门宁武皆设兵将宁化以西乃略而不备秦时城址犹在若考其地而设兵如鴈门等处敌必不能长驱而入矣若止从老营堡修至宁武亦不为甚费今敌入中国惟老营堡地方乃一大空阙异时敌妄兴异志以侵内地惟此涂为便既过老营地方而宁化岢岚等处无守则天门忻口玄岗阳方之险不足恃矣偏闗之城昔在山麓下若敌乗山而攻旦夕可破移于城西筑以甬道长不过二里即至山颠上阔二丈髙三丈两面环以女墙设数舗房敌至以兵守之金汤之固矣 
　　人于念虑未发未应事接物之时检点日用所为有无违理即是戒谨恐惧之一端 
　　善人当好也过于厚非平也恶人当恶也过于法非平也中者有权之道焉 
　　京氏易传至百余巻必其于四千九十六卦俱有所附五星众星之经留顺逆迟速守犯自开物以至闭物俱有定局若太乙数之式者惜无所考也姑亿识之 
　　京氏易若今星士之五星子平但二书论一人之休咎京易论一世之休咎 
　　乐记感于物故形于声声相应故生变变成方谓之音本于虞书言志数句来但变其文耳变是清浊髙下乐记一篇好文字古今有两篇好文字易大传乐记是也万世莫及其次则孙武子十三篇郭景纯葬经 
　　发于声音形于动静只此二句尽乎乐矣声容备矣 
　　天地间止一阳气之流行自冬至至夏至则日升自夏至至冬至则日降升于上则为温为热降于下则为凉为寒阴是静的物本寒共体也随阳之升降为寒热耳冬寒矣而地下则暖夏热矣而地下则寒夏至后气降若何飞灰观今风匣可知进而吹固生风退而缩亦生风 
　　李文察谓律生五声不如言律和五声此说良是人之声自有五但以律正之而可调然作和字又不如孟子言正字尤好 
　　琴七弦内备变宫变征正调入散音十一调为宫则各其徽为十二宫声商角征羽皆然为管各用其孔也 
　　焦氏四千九十六变孔氏之正传也 
　　京氏直爻则以已意衍之也 
　　声七律十二每律声钟声各十二准十二律今止用一均七而以五为哑古钟磬每架十二张文收掘地得大乐古钟十二是也愚意作七架或九变或八或六或七或五各取用之 
　　钟十二磬十二今止用七余五不用七者黄钟一均之备宫商角征羽变宫变征也是止七声何八十四声之有是且不成一调何六十调之有 
　　琴徽十三置一为黄钟半清声在首其余十二徽自尾起黄钟一黄钟二大吕以至应钟各按其徽则每一弦皆为十二律是七声役过十二律各有七声所以旋宫有八十四声调有六十瑟则随柱取声如今之筝 
　　黄帝命伶伦铸十二钟单穆公曰十二辰之钟也周十二镈随月用律编钟十二长短随其律口阔则同 
　　特磬十二有长短有厚薄长而薄则声浊短而厚则声清 
　　九奏在琴散音一下徽二中二上二泛音上一下一此心最难持非昏昧则外驰 
　　人于匆冗忙廹之时即自省其心使勿随事俱忙亦处事持心之一法也 
　　人于静坐时必点检已行之事则当否可考悔心愧心生庶可补过矣 
　　孔子大圣且每事问凡临事勿惮数问若恐人以已为不知而耻问非克已好善者之存心也 
　　人于不得意处不必自销沮当审其是非已果是固当坦然纵是差失只当速改亦不必过于悔愧徒销沮何益 
　　有圣人之学有大贤之学有贤人之学方念虑未萌时即戒谨恐惧自无恶念之发圣人之学也汤武反之是也盖无事于慎独矣戒谨恐惧矣而资未极粹忽然非心萌焉即遏止之不使见之于行大贤之学也过止在心无行过也资又下也遏之未能遂见于行然后悔而改之此贤人之学也故学有三等若尧舜则不待学也念虑未萌此天理浑全无亏损时人于此时便能存养虽有非念之发遏之较易若未发时不用工夫非心之发如湍水之决六马之驰其遏难矣日用体验自见 
　　主一无适存心处事之至要事至若能主一事自不得错惟方理此事却思别事便有错 
　　天人之际鬼神之理非深造君子未易言也学者惟笃信孔子之言与行及五经之旨可也 
　　古今学者顾惜名节亦害事一有顾惜名节之心所为便有曲意畏忌之心安得光明俊伟必并其名节而忘之惟义是从天下非之而不顾可也流俗不知之有识之士必知之有识之士不知之天地鬼神必照之天地鬼神不照之吾心不自知之乎必如是方为大丈夫 
　　学者于此心能戒慎省察则日用之间纵使把持不定小过不及则有之至于逆天拂经损人利已之事必无矣不肯损人利己况肯损国以利已乎茍施者必茍取因忿而损身者必不能取义以舍生见义而攘臂争先者必见害而潜为自脱之计人忘富贵贫贱不足为大丈夫必忘其死生忘死生不足为大丈夫必忘名节有顾名节之意便是私心 
　　气失其平而为疾虽孔子亦不能免甚而昏愦亦有之岂惟圣人虽天地亦不能免当寒而温当暑而凉风雨晦暝旱涝为灾星辰失度日月薄蚀之类皆天地之气失其平者也 
　　学者动静起居虽暗室屋漏之际寝卧之时亦矜持礼节然后接物时从容自得若隠显不一在人前虽勉强矜持终不自然必有脚忙手乱时 
　　见善勇为惟恐人知退焉有惭色此诚于为善者也 
　　一部易经当以一正字为主当看时字才字坤时若不可为若有直方大之才亦可为若六四则括嚢而已 
　　周子无极而太极即老子无生有周子重无字以无为本观下文云无极之真不言太极可见况原本云自无极而为太极而朱子削去自为二字乃以吾儒正理释之则亦回护之过矣 
　　先儒谓老氏以有无为二周子以有无为一非也周子亦以有无为二有无为一朱子之正论也 
　　余以至无而至有释无极而太极亦回护也 
　　天地间惟水为最先生自子运至午日长自未渐消短东南始皆水涯水渐落而地出故西北之地先出地脉拔尽故人物渐衰东南地脉方盛故人物渐长天地之开也自西北始故天地之闭亦自西北始 
　　斗指日躔为六合 
　　人能为善事耻在人先则为已之真者也若扬扬然争先倡首恐亦非尽善 
　　儒行篇读之生愧恐非孔子之言也 
　　他书只悬空说个道理惟易则日用之间事事物物皆有个处分学者不可不读 
　　学者养心之法固不可令其放逸亦不可太拘反为心害正如仙家导气佛家入禅孟子所言勿忘勿助最好试于日用之间验之自见 
　　夜气一节惟孟子有之他儒皆无观程朱夜气之说即可见其原无此气葢其得于天者未甚粹不如孟子多矣余二十以前未食之前此欲淡然全无及食后则欲心萌矣到明日早时回思昨日之欲此身寒吝真如在秽溺中恶恶臭尚不足方也自悔死迷乎何以至此到饭后时欲心又萌明早却又悔恶惧夫梏之反复也以此知程朱原无此气 
　　易比不追其去求其比也而反不追其去何也葢求士之道不惟招之可以来士虽其去不留亦可以来士若士既入其国不听其去则士皆谓去就不得自遂入其国不合而不得去士皆惧而不来矣中庸治国平天下曰嘉善而矜不能正欲致善者而用之也 
　　养心之法无问动静应接推行之际即省察之必合道义而后发无事之时预防此心勿使非念之萌然此心难制一有非念之萌即遏之勿使逹之事为之着便是养心之法世儒不曾留心穷理博学切问妄意忖度乃令学者闭目盘坐名曰收心如此必遗弃伦理生事如释氏可也哀哉夫人自少至老无一时无职事焉有工夫终日静坐一日静坐即一日失学是人自人学自学人与学判无相干矣哀哉 
　　遇大事不动心大贤以上事甚难然本无难义未至故为难或为毁誉其次为利害又其下则为得失矣若疑惑则又系天资学不至不疑惑更说恐惧不得子路之死虽不恐惧乃恐惧之最甚者未至不疑惑故也 
　　与杨椒山书曰心之当养无间动静里居之日供耒耜逺服贾亦养心之时也临政之时诘讼狱裁檄牒亦养心之时也于凡应对宾客盘桓樽俎莫非养心之时孔子曰出门如见大宾使民如承大祭此之谓也若夫凝然正坐却除世事则佛氏之养心也吐纳导引使不内耗则仙家之养心也三代之士最为精粹秦汉及唐质美暗合下此类多禅学矣考之经史亦自可见 
　　意是心之发诚意即中庸之谨独心是其本体正心即中庸之戒慎修身则是端九容各有工夫如燕居之申申夭夭入朝之色勃足躩临下之庄敬享礼之容色之类皆是也传者释正修或指其用或推其原非正解也子思之功自静而动曾子之功由动而静皆说个大纲孟子之有事勿正勿助勿忘则其中之节次也人能敬以持心虽盛暑正午之时衣冠而坐亦不觉热虽熟睡时其体亦自不放 
　　君子当以三代学者为法程庶大节大本不至颠覆 
　　此心运而不息有如江河汪洋浩荡流而不息养心之道如禹之治水去其壅塞耳若夫闭目静坐使此心如槁木死灰是池沼之澄清耳 
　　此心之犬与造化同造化运而不息此心亦运而不息惟有动静耳有冬有夏昼有为夜有寝是也此心应事接物时及念虑萌动时此时省察斟酌使必合乎理便是养心事物未来念虑未萌敬以持之亦养心之道也古之圣人于静坐之时经纶酬度周游天下亦所以养心也 
　　易曰君子以慎言语节饮食朱子释之曰养徳养身之切务言语也何谓养徳孔子曰先行其言而后从之只此一句便是躬行之实自是无过言无虚言无狂言无戏言无俗言言慎则徳成日用之间体验之自见 
　　中庸戒慎谨独一日行之则一日圣贤一月行之则一月圣贤终身行之则终身圣贤虽颜子之贤不能不违于三月之后是岂易能哉此段功夫不惟可以养心亦可以却疾若把持太过反有以伤其心亦能致疾孟子曰必有事焉而勿正心勿忘勿助长也此其法也 
　　夜气梏于饮食以此知仙家忌烟火食但吾儒从容而进仙家欲躐等而成饮食岂可废哉 
　　孔子曰一阴一阳之谓道化育流行是也道字解作路字指流行发见者而言春秋之时世道衰微天道人道人皆不知而以窈冥昏黙者当之故孔子明天道曰一阴一阳之谓道子思明人道曰率性之谓道皆指流行发见者而言 
　　学不足以合天人一万物非学也万物者天地之子天下未有子不似父者人之子必似人牛之子必似牛马之子必似马杏之子必似杏桃之子必似桃天人万物岂有二哉 
　　性道一物也存之于心谓之性寂然不动者是也发之于外谓之道感而遂通者是也人有人之性人率人之性而行发而见诸行事为道子思所谓率性之谓道是也天有天之性天率天之性而行发而见诸化育流行为道孔子所谓一阴一阳之谓道是也至于凢物卵为性发而为雏知觉运动是道也核为性发而为树荣瘁开落是道也孔子逝者如斯子思鸢飞鱼跃皆谓是也 
　　宋儒于中庸解人道则是于易大传解天道乃谓阴阳迭运者气其理则谓之道则非孔子本旨矣若然是以寂然不动者为道矣宋儒又谓道为太极太极是寂然不动时物道是动而生阳以后物安得以道为太极哉宋儒于中庸解天道以四时日月错行代明为天道亦是而独于解易则非者葢于形而上谓之道一句未分晓耳易谓形而上非谓气而上也 
　　且凡之谓字是直指且有晓示羣非之义若曰众论非道一阴一阳之谓道也岂可解作二义正蒙所谓字不如孔子之谓字为的确此又圣贤之别一元未辟浑浑沌沌太极之未形也是天之性也如尧舜之心至静未感万理咸具即太极也是尧舜之性也一元既动二气五行化生万物无一息之间河岳奠动植遂无一物之欠此天之事业也是天之道也尧舜之心感物而动发而为言语应接敦叙九族平章百姓协和万邦做出许多事业是尧舜之道也 
　　天地万物本同一气其成也皆小而大未有陡然而大者天开一万八百年而后天始成地辟一万八百年而后地始成又万八百年而后万物始成子思于中庸着论曰今夫天斯昭昭之多及其无穷也万物覆焉今夫地一撮土之多及其广厚万物载焉正见天道流行不息之意宋儒乃谓天地非由积累而后大误矣如此则是木之一出便有枝叶花果矣且天地亦有老时自子至午则渐长自未至亥则渐消天地浑沌亦以渐而没若陡然如今世界就一时浑沌了亦可伤矣万物有死时天地有浑沌时即今已到未字上以后渐渐一代不如一代天地将老乃欲挽而为唐虞三代正午之治难矣 
　　由浑沌至于开辟由开辟至于浑沌一消一息未尝一刻之停开辟了就浑沌浑沌了就开辟由浑沌至始开辟三会由始闭物至浑沌三会则浑沌者六会开辟者六会 
　　逝者如斯鸢飞鱼跃圣贤指其显著者而言其余如鸡鸣犬吠蛙鸣蝉噪皆化育之流行皆道也其小至于蝇飞蚁走皆化育之流行皆道也 
　　知太虚即气则无无此张子灼见道体之本然他人所不能道太虚无极本非空寂只有形不形之异耳三五是十五五三亦十五三五虽不同不过皆十五但变易不同也形不形虽不同一气也但聚散不同也一动一静一聚一散是谓参五变易爱恶之情同出于太虚此横渠灼见性命之真故敢为此言自孟子言性善之后诸儒不敢为此言孟子言性善非谓性全无欲只以当时人皆说人性无善故孟子言人性固有欲然万善皆备于性非谓全无欲也孟子尝曰孩提之童无不知爱其亲也及其长也无不敬其兄也以为性善之验若果如此则爱亲犹待孩提敬兄犹待长若一生下时便要食乳卧一污湿则啼虽母就污湿不能顾然则人之生欲在先乎善在先乎只为时人谓性中无善故孟子曰孩提知爱亲长知敬兄皆自然之良无待于习可见人性中本也有善此孟子立言之旨也若谓止有善全无欲则以告子之辩岂不能以前理欲先后折孟子遽肯黙然而服哉 
　　未尝无之谓体所谓气坱然太虚自汉唐宋以来儒者未有见到此者是以不惟不能为此言亦不敢为此言也 
　　上智下愚与性相逺孔子之言平正的实万世无弊宋儒谓下愚可移直自诬耳人之生欲与善气与理同受但晓悟则欲在先而善在后虽孔子尧舜亦然但不假修习耳宋儒看不透孟子之意故多强释于文义似矣验之人其实非然也 
　　太极未尝无也所谓无者万有之未发也所谓有者有是体而无形也未尝无之谓体太极也如此则诸子之陋不待言而自见矣 
　　前知其变有道术以通之变通二字此君子立身抚世之大权济事成功之妙用事虽可为卜不可为亦不为事虽不可为卜可为则为之如复国雠讨强逆此事之可为者时力不能则宜止越之于吴其雠耻岂可忘之勾践既已返国事吴甚谨进西施献巨木十年来无或怠岂忘吴哉俟时力既可而吴亡矣如髙贵乡公忿司马昭之逆奋然率众讨之昭岂不当讨时力不可也遂至身亡国灭弟之杀兄事之不可为路人知之周公诛管叔盖不如此管叔亦且死而周之社稷灭矣使杀周公而周可安周公宁死而管叔不可诛也不独如此大事虽日用之间固有可为而不可为不可为而可为者君子当精于义处事每如此安有败事是以可以措诸民也他书惟以义行之而成败非所计易则图万全何以能之几在事前也如杀身成仁此大好事而过渉灭顶以凶字与之凶者不顺理也如文天祥之死宋可谓杀身成仁不顺理在何处非死之时不顺理度宗以前是何时也天祥不为俭德之避乃出而显名此时已不顺理矣到那为相时只得死此而不死爱身负国扬雄之徒耳使天祥于理宗之末知祸乱之必至埋名而处如荷莜耦耕之徒宋室既亡岂无十畆种瓜田哉而万全可保矣故曰有道术以通之道术二字下得极好 
　　坤至柔而动也刚乃积大势成而然也先至柔而后动可刚若直以刚动如何何必先柔皆为坤也力有所不足若五伯之盛直以干道临之何必先柔当玩一坤字汉髙可以当之时未可也力未能也鸿门之谢汉中之往垂首而行及其可为也定三秦平燕齐灭楚于垓下何刚如之用易君子幸勿轻率以祸人之家国也哉故曰积大势成 
　　坤先迷不知所从故失道后能听顺则得其常矣坤亦不是小物上配乎天坤以阴柔而握干符故先迷而失道后能听言纳谏信任元臣乃得其常此节商之太甲可以当之 
　　坤之五幼冲之主有柔中之徳如汉之昭帝周之成王可以当之然得二之辅周公霍光是也故元吉 
　　隋承南北朝之乱至隋季则坤阴已极时当来复险难甚矣唐太宗有黄裳之徳振而起之成太平一统之业李宻王世充辈何人而纷纷若此徒自杀其身而已然则当如之何不有六四乎括囊如四皓可也学者察此则于易也思过半矣 
　　外虽积险茍处之心亨不疑则虽难必济人处险中方寸先自乱处之无道难何以济心亨不动无所疑惧则所以谋脱其难者周悉万全有不济乎又有义命当吉当凶当否当亨者圣人不使避凶趋吉一以贞胜而不顾如大人否亨有陨自天过渉灭顶凶无咎损益龟不克违及其命乱也之类三者情异不可不察此节非易之本旨夫易者见几趋时审力合道以求万全乃圣人之妙用义命不足言也横渠以吉凶二字恐学者既不见几矣及当其时乃为偷生脱死趋利避害之谋故示之以此以为未尽易者之防易近老子稍走作了便是奸邪过渉灭顶凶此杀身成仁之事凶不顺理也汉之龚胜宋之文天祥足以当之方王氏贾似道擅权之时成哀理度衰乱之际便当见几审力敛其徳操以见坚氷使人视之如佣夫仆类如此莽又安能以禄位加之宋之倾危亦无与于已也既不能然胜之声名已着天祥名位俱隆及莽征宋亡此时而不死岂儒者哉天祥当时不屡图兴复隠处林泉如何不可也位登宰辅国灭而全身无是理也为二子者当如熏膏之翁可也庶僚百官国灭而全身可乎不当为兴复之图乎若有昭烈孔明之才不敛其徳可也图兴复亦可也执一而论又非易矣 
　　蓼萧裳华有誉处方皆谓君接已温厚而下情可伸人主之尊如天威严之下谁敢尽其情惟人主降辞色以诱之则下情始得伸上下之情既通则谗毁不敢入彼奸人虽好倾挤谗谮然交情宻笃彼亦不敢进其邪惟其情意逺絶诬不能明彼方得乗机而入故下情通则谗毁不得入谗毁不行君臣孚信上下交而德业成令闻广誉施及万世矣 
　　狼跋美周公不失其圣君臣之际其可畏哉大臣之责危疑之际其难处哉夫以周公之圣遭谗而退召公太公身居宰辅责寄安危又与周公皆开国功臣所遭如此二年之间曾无一言为之营救伸明必待成王自悟而后迎周公归有若权位相轧危而不扶者何也此其所以为召公太公此周公所以得迎归此周家所以八百年之灵长也当成王之疑未释茍轻率言之言未必从王若疑其朋比则周公之身或不可保并二公不安其位矣二公岂为已位之不安哉二公又去则周之社稷何倚焉况以成王之贤得二公之佐天下亦可安宁故持久以需之易需于穴出于血此之谓也若浅识狭度一有为名洁已避嫌之意国家之事去矣 
　　周公之居东亦二公之志也使周公不去而周可安公亦不避擅权贪位之嫌茍焉为肥遯之谋惟其不去也 
　　内既主疑臣危外则流言易入不终朝而祸乱作矣此周公所以引而去也蔡子曰公岂自为身计哉亦尽其忠诚而已矣得周公之心矣 
　　衍忒未分有悔吝之防尚书洪范衍曰卜五曰雨曰霁曰蒙曰驿曰克占用二曰贞曰悔自夫子赞易之后卜书不传占法贞悔乃四千九十六卦之凡例六爻无动内卦为贞外卦为悔六爻有动遇卦为贞之卦为悔详见启蒙 
　　五年一禘王者追祭太祖之所自出于太庙而以太祖配之也三年太祫合七庙祧庙之主于太祖之庙而祀之四时各祭合七庙之主于太祖之庙而祀之四时各祭于七庙而各祀之皆天子之制也 
　　庶子不祭祖明其宗也不祭祢明其宗也礼书经秦火之后汉儒集成己未可尽信况三代之时与今时异宜三代之礼嫡庶之分甚严者当时诸侯卿大夫皆世官不得不严正如今之武职岂敢分毫违越若通天下而论庶子不祭祖不祭祢设使祢无嫡子又无叔伯则二世皆絶不祭仁人孝子何以自处仁人君子之为政亦何忍如此安可泥古而不酌之今哉 
　　七庙之礼决不可行止以尚书七世之庙可以观徳之文所谓七世之庙非七座庙也礼经诸侯去其籍又遭秦火之焚汉儒附会而成至宋儒既不以身体又不以理察又不以时日计度遂议定以为不刋之典今大祭之礼一行须一二时若七庙毕一庙而复一庙出一庙而入一庙一日之间亦不能周是君臣上下终日不食则奔走登拜之劳腹又无食精神疲倦岂能堪乎若祭一二庙而食亦无是理也况古礼繁多今礼简少不过十之二一日之间安能周乎若分日而祭古又无是礼也 
　　铺筵设同几疑左右几一云交鬼神异于人故夫妇而同几求之或于室或于祊也此二段事同几言神位室祊言祀神之所书成王殁设五席兼设平生之坐先儒谓知神之在此乎在彼乎故兼设亦或室或祊之意也 
　　天子因生以赐姓诸侯以字为谥葢以尊统上卑统下之义天子尊故统乎上者诸侯卑故统乎下者上谓诸侯下谓大夫生是一方谥是一人 
　　凡祭割烹为要诗书称馨香之气葢鬼神无形惟气而已闻馨香之气即是享之礼失求之于野今天下之人皆言鬼神为闻其气而已是也古礼割烹于庙门之外取其近于神位而馨香之气未散今徒有体荐而不馈食神何所享乎古礼有馈食而无体荐者未有有体荐而无馈食者 
　　祭祀用尸其义精深尸不能行也而易以土木之像像又不能行也而易之画影二者犹有用尸之义至宋儒谓影像与祖考无干专用木主不知数寸之木与祖考有何相干也古人木主之设葢以古人用尸皆以子弟为之髙曽祖考无以分别故用主以识之今不用尸而独用主正如今之乡饮主介宾僎之帖独有帖而无人也 
　　古祭礼无所考其节奏之详惟士虞礼少牢馈食诸章今礼之所无者迎尸送尸九饭告饱献宾献众宾献兄弟献众兄弟献祝献佐食数节诸章亦不载旅酬之礼岂旅酬天子之礼欤 
　　古之坐即今之跪仪礼所载凡祭主至神位赞者曰坐是也 
　　气之性本虚而神虚字为无极字神字为太极字虚而神正是无极而太极气是阴阳五行 
　　指游魂为变为轮回释氏亦窥见些子造化夫造化气聚于形则生气离于形则复归于造化释氏乃谓今散之气有善恶则复聚之气为人物故有轮回之说释氏亦岂不知无是理哉彼见圣人谓为善得福为恶得祸然有不尽然者故人率怠于为善释氏乃谓生虽不得报死后亦须报将驱天下之人使之为善然欺之也圣人之教以诚释氏之教以伪夫感人以诚犹惧人之不从况伪乎古今之人忠臣孝子义士烈女比比皆然或得其一肢得其一事或得其全体皆入圣人之教者也遵释氏之教者不过诵经食素削髪舍施以求免于祸甚者杀人为盗乃修斋诵经以求免有一人慈悲遣累如释氏者哉古今未见讲学会友者之为乱假白莲之教聚而为巨盗以乱天下贼生民者古今多矣何也释氏以伪立教故其徒亦以伪应之也其学之是非又乌足辩哉 
　　释氏语实际乃知道者所谓诚也天徳也其语到实际则以人生为幻妄佛氏以死为归真生为幻妄亦只是主客之意但幻妄字便有个无用的意思须是不用此形骸气性方无累所以彼必絶男女之配絶男女不百年人消物尽方是真诚的道理殊不知天所以为天以其用之不息也若只混沌一块气要他何用然此亦自然之理天与圣人非有意安排张子所谓是皆不得已而然者也岂佛氏所能挽而回之今天下之人比比趋于佛氏而遵佛氏之教者天下无一人也借使人之灵佛氏可以诱而教之尽絶夫妇之交至于物之雌雄牝牡佛氏亦无若之何此真终不可归也佛氏之教亦穷矣 
　　形聚为物形溃反原此意张子屡发之曰溃曰聚指气之附形者言古人谓减一尺地则有一尺气非也地中亦有气天地间惟气为交宻虽山川河海草木人物皆气之充塞无毫发无者张子此说先儒多议之是乃在册子中窥造化不曾回首看眼前造化之实故邵子有观物之说而大易仰观俯察以得造化之实 
　　诗言骏奔走在庙书言骏奔走执豆笾所谓速如奔马也礼之严如此故有子曰还从容些为贵若太从容则慢矣 
　　在伍则抗而立在朝则俯而立 
　　长裕不设正如孟子所谓心勿忘勿助长也言自益益人固贵不已其功然须优柔有渐间断固不可急廹亦不可此为学之要法 
　　孔子删诗书于诗録商颂鲁颂于书録鲁费誓秦誓两録侯国之事系于帝王之后者见周之天下成之于周公録商颂者见周之天下得之于商録秦誓者见周之天下失之于秦始终其辞云耳 
　　江西律吕一策所论皆正但谓黄钟无十非也黄钟万事根本乐之黄钟无十如分寸尺丈引钥合升斗斛铢两斤钧石岂无十哉新书十数总论黄钟非止乐之黄钟也策谓新书不当言体数新书何尝言体数直解言之耳以此知其学得之于直解 
　　中庸发育万物峻极于天言道之极于至大而无外正易所谓一阴一阳之谓道万物皆阴阳二气之发育即道之发育也天无涯阴阳二气亦无涯即道之峻极于天也 
　　中立而不倚最难非义精仁熟者不能凡事有所依凭则不倚无所倚凭则易至于倚盖时措之妙也如不违乎亲意人子依此而行何难之有乎却有以违亲之意为中者大舜不吿而娶是也有可其不可者亦有不可其可者岂易能哉中是无过不及倚是过不及也日用之间酬酢万变初无定体皆欲合中非得时措之宜者非过则不及矣 
　　人来请谒者由威福作于已也若随物应之则请谒自不至矣有人居官终身而人无一字相通者是其验也为治之道无过于一诚此心之诚可潜通于夷狄通之者非接其人而感化之也非施以德而懐柔之也诚立于中国自是不来侵犯莫知其所以然而然也学者无以为迂 
　　上行下效有如桴鼓圣贤之言的然无疑余接人常带笑容每升堂见吏人以下及属官叅谒皆带笑容余自愧何人之慢我如此一日忽自悟曰知其由于余也且思圣人有言临之以庄则敬明日升堂正色而坐吏人以下勃然变色端肃而立属官叅谒者亦勃然变色凛然而退使其以言教之虽数十日亦不能成且不能齐自是不待行禁而肃清韩尹廷学曰不知近日每入道何故如临渊氷 
　　易曰分阴分阳迭用柔刚只此二句抚世酬物之大权经纶勘定之妙用尽之矣虽黄石经亦有所遗分阳者以大临小五覇是也分阴者以小事大勾践事吴是也迭用柔刚者随时消详乗势发机之用也君子握此安有败事 
　　为治之道在于平不用刑而人畏不施徳而人爱则平矣 
　　形而上之谓道气而上之谓性 

　　苑洛集巻十八 


　　●钦定四库全书 

　　苑洛集巻十九 

　　（明）韩邦竒 撰 

　　○见闻考随録（二） 

　　当今所最急者宗室禄米不足也边军粮料不足也以宗室言之国初宗室少即今宗室多葢有百倍于昔者而粮额如故谓之曰少诚无所处矣以边军言之国初军马多即今军马少不过十之六七国初粮料于正额外犹有余数即今正额之外无所减若之何而不足也弘治以前仓廪露积未闻告乏今乃往往告饥若谓水旱灾伤及小民之逋欠国初以来岂无水旱灾伤及逋欠者乎况边税又不在捐免之例是必有其故矣 
　　各处巡抚初以侍郎为之其权甚重某侍郎初至坊方考察二司官提学官亦在论劾中众曰提学官无大过巡抚曰既无大过吏负之责五板姑留供职 
　　官不久任虽欲言治皆茍而已百弊皆生于不久任百利皆生于久任非可以言说尽也不必上考古制我髙皇之法三年一考六年二考九年三考然后考功司付文选司因其考语之髙下或平除或升一级或升二级间有紧急用人功业显著六年以后亦得超升若不再考而升者考功必诘之文选何所凭据而知其贤乎弘治以前皆遵行之旧事按察司官惟按察使升布政副佥鲜有升布政司者惟风力不着之人间以升之副使李隆升叅政见邸报泣曰我何负于其职而升此官乎遂致仕去布政司官亦鲜升按察司者至正徳中止因躁进无耻之士干求权幸而图速化吏部以其年资尚浅无可奈何或以佥事升叅议或以叅议升副使而祖宗之成法坏矣嘉靖初凡正德中弊政小大皆厘正之此系政之最大者不循其旧是祖宗百年之成法顾不能守而正德中一时之弊乃守之而不失以耳目之所见闻者朝邑知县刘道立成化十八年以进士除授中间两次考满并縁事之日至弘治五年十年余方行取为御史继道立者苏盘弘治五年以举人除授至弘治十五年一十年余考满去盘又循良吏也当是时上下相安盗贼不生地方无扰果园菜圃不设墙垣不设防守仓库充盈闾阎殷殖犹可想见其气象也自弘治十五年至今四十余年知县十五余人即今环数百邑库无百金之积村落之中在在室如悬磬催科之人昼夜号呌鸡犬亦不得宁也 
　　陜西防边之法考唐三城守之于河外上策也盖守之于河外则险在我而易为力守之于河南则险在虏而难为功也修夹道之墙时出精兵以搜套中策也其下策来则浪战去则坐守而已 
　　苏秦亦识天下之势不幸而不遇急于富贵而为合从非其本见也初学既成知周室易兴说周显王显王不能用次知天下惟秦强可辅之霸而说秦惠王惠王不能用然后说六国使合从非其本心也卒之杀身使显王用之则周之威令可复振秦惠用之则秦可霸而身可全 
　　人才可惜造就之难点污之易易之鼎以金铉玉铉象之金铉玉铉人所宝爱而珍护之人能爱才如爱铉其爱国之忠深矣古人九载黜陟幽明今制三年考察其法已密在外抚按事竣复有旌劾是又不时考察矣其所劾固有贪残之辈中间或小过或诖诬或谮谤或语言不合趋承未至以致黜退我国家以科目取士中其选者皆俊乂之器才识不大相远但习与不习耳习之于累年弃之于一旦以壮年有用之才终身闲废深可惜也夫旌异之典以待茂才异等论劾者以处元凶巨恶不可待考察之期者今所劾者果不可待考察之期乎圣人制刑多加寛恤惟鼎爻覆公餗其刑剭以其蔽九二之贤也剭族刑也不少假借圣人之意深矣 
　　天下之安危在斯民斯民之利病在县令最要官也当今之县令与前代不同汉唐宋之县令一体视之惟以贤否为髙下今则分为二途进士除者虽横行逆施上之人必曲为回护举贡除者一有过失即斥去至于接见称谓之间亦大不同进士官但能举职即得大典举贡官虽竭尽心力亦不能得间有得之者亦是通变趋时之士岂惟上人虽下民视之必有轻重进士官自少至老官至公卿举贡官鲜有十年者至方面官者絶少自非有志之士独立不惧自知日暮途远必为私家之计矣此虽非祖宗立法之意其势坚不可破决不能一即使二途并用年岁亦不可齐进士中式年未二十即授官举人虽二十中式坐监厯事听选三十以后方得选官岁贡虽二十补廪五十方得贡出六十以上方得选官前程能有几何不有以变通之如天下斯民何莫若多取进士每科千名乡试量其地方加之或三之一或四之一或五之一庶乎无偏无党而治可成矣 
　　正德三年六月中早朝拜伏既起御阶上有无名掲帖一本皆言刘瑾事上命锦衣卫查既而瑾传旨令百官至奉天门下跪候发落辰刻命堂上官起出已刻瑾出立门东翰林院官就东跪诉内监待翰林院官素厚岂肯如此瑾令起出御史宁杲诉于瑾曰御史等官素知法度岂敢如此此乃新进士所为瑾曰新进士与他有何相干你每把朝廷事件件坏了略加处置就都怨恨太祖法度你每不曾见岂不闻知瑾令百官皆起照旧站立看有掲帖处是何官太监黄公伟曰凡朝四品以上各照班次五品以下皆杂立丢帖之人岂肯复立于此亏了人瑾令复跪又点武士令各官家搜稿黄公曰他干此事虽妻子亦不得知岂肯留稿瑾已之此事若非黄公不惟扰害不知搜出何等无端事件为祸不浅时天暑日烈通无寸云微风僵者数人命拽出黄公忿曰你帖子说的都是为国为民事挺身出来死了也是好男子枉累别人瑾怒曰在外匿名帖子尚该死罪御前如此是何为国为民好男子如何不明白具奏皆入留太监李公荣监之李曰你们倒一倒众内使掷下氷瓜甚多李曰你们取食之瑾出李曰你们都跪着来了来了瑾见甚怒复入既而传出李公私宅闲住黄公南京闲住申刻旨出都拏送锦衣卫追究进士卢伸昏迷抬至锦衣卫监中不能容丢放院内是夜不知何时身死都人汹汹皆罢市初各官拏送锦衣时途中卖饭者皆争以饭逓送各官不索价明日瑾微闻帖子乃内人所为命军官丢下乃命各堂上将各官领出办事 
　　成化中万妃宠冠后宫弟万二权倾中外京师呼为万舅门达素贫不能自立万二微时通达妻官至锦衣卫指挥学士万安附为同族入内阁权宠异寻常吏李自省僧计晓皆以药术自省官至礼部侍郎晓称为法王佛子皆谒见无时晓以黄绒■〈糹索〉络左手于项揖公卿内臣止以右手曰左手有所用也万妃酷爱宝石京师富家多进宝石得宠幸赏赐累巨万内帑几为之空京师呼曰某宝石家某宝石家畏之也孝皇初自省等皆得罪宝石则追其原价入官各家破产不能偿 
　　正德中每免朝后司礼监诸珰至左顺门西面立各衙门说事如御门礼如吏部引复堂官北面跪说毕司礼监首珰云圣旨着复职鸿胪寺官赞云叩头起揖诸珰答揖如都察院引巡按说毕首珰云圣旨着东边的去礼如引复尚书杨公一清当谢恩至掖门顾随行主事曰既叩头便是朝廷之上不可揖司礼监不当答揖既相揖便不可叩头须如何处主事曰叩头礼不可不行不揖可也公曰正然 
　　都督韩公观提督两广初入境生员来迎观素不识生员见其巾衫异常人命刀手缚斩之左右曰此生员也观曰生员亦贼耳尽斩之朝廷闻之喜曰韩观善应变使其闻生员而止则军令出而不行矣岂不损威 
　　提督韩公观杀人甚多御史欲劾之一日观召御史饮以人皮为坐褥耳目口鼻显然发散垂褥首披椅后殽上中一人首观以筯取二目食之曰他禽兽目皆不可食惟人目甚美观前席坐每拏人至观命斩之不回首视已而血流满庭观曰此辈与禽兽无异斩之如杀虎豹耳御史竟不能劾 
　　都御史韩公雍才髙有智略提督两广令布按二司官皆行跪礼提学某曰提学官与军门无干请勿跪公曰提学既不行跪礼明日另见明早取应死罪人置之厢房命刽手曰待我言杀了汝等大声应之及提学来见既至堂甫揖下公大声曰拏下杀了众应之如雷提学以为杀已也不觉跪下二司官笑之曰不如昨日同跪无形迹也此可以警悻悻无实守者 
　　又公巡抚江西每对生员称说诗书时江西科目方盛生员私相谓曰巡抚千字文秀才耳安得称说诗书公闻之命提学送诸生来考以律吕调阳为论以闰余成岁为策诸生皆不能详公曰我们做秀才时读了百家姓便读千字文诸生如何连千字文也不知闻者絶倒此可以警浮薄之习 
　　于忠愍石国公各集纪载者皆实录但文之抑扬殊有未当二公皆有功于社禝非忠愍则天下之治乱未可必而分为南北则必然矣非国公之宣威敌未必遽退也其罪则皆有可言者当英庙北狩李实杨善出使奉迎不持一御衣不持一珠玉其意何如也此众情之所深愤英庙之所痛恨者遣使敌庭正兵部事忠愍委之不知可乎回銮之日入于南城此理义之至公无可言者宪庙已立太子而废之此国家之大事忠愍虽为兵部篁墩谓其以大司马兼行六卿之事隐然拜相之制当时何无一言及之乎当景皇帝病笃之时已出驾帖取楚世子继统王长史劝世子无行而止取藩王入嗣极大之事岂有内阁兵部不与闻乎而双溪乃谓景皇帝宾天之后廷臣必推戴英庙何谓也复辟之事当与天下共岂国公所当专为者哉忠愍之得罪得罪于英庙国公之有功有功于英庙至于废储取世子一节则其得罪非特英庙而已大司寇彭公作名臣录人以不录忠愍问彭公曰功之首也盖谓罪之魁此至当之论而国公之罪则恃宠骄纵知进而不知退知存而不知亡耳今忠愍祠于杭州嘉靖初南都言官谓当复国公之爵而祠之顾未施行此论于石者之所当识也 
　　霅川频洲云当今相业当以端毅王公为首称或问李西涯如何曰文学亦可观相业则槩乎未之闻也 
　　御史张公芹奏牍云李荣陈寛刘瑾张永魏彬数人性行不同而东阳皆得其欢心其结纳神奸诚不可测矣五泉子李西涯琢碑行云平生一字值千金忍使全篇俱椎凿 
　　双溪杂记云正德初韩忠定率九卿伏阙请刘瑾等八人下狱内则太监王公岳外则大学士刘公健合谋已得旨但是日天晩候明早即宣旨送出瑾等而瑾等不知也大学士李公东阳泄其谋于瑾瑾等始大惊时上御豹房二鼔环泣叩头于上侧且云待明日臣等不得见爷爷矣是夜以瑾为司礼监传旨云已发落矣遂成正德中之祸 
　　孝皇十八年不轻下诏狱锦衣乙丑主事李梦阳劾张鹤龄疏有云陛下待张氏者厚矣上震怒下梦阳锦衣狱中外汹汹莫敢言越数日上召大学士刘公健议事毕健从容请曰李梦阳不知胡大罪皇上怒之甚也上曰他无礼直呼皇后为张氏健顿首曰张氏指鹤龄非谓皇后也上曰人谓妇人为氏健曰此则不同昔汉人曰为刘氏者左祖宋人曰赵氏安而苗氏危盖谓刘家赵家也若曰张家天颜大悦即命出梦阳复其官（屈西溪云） 
　　弘治中孝皇中人命一巡按以公错棰一县丞后丞病死丞者中贵戚也丞子奏巡按棰死伊父下之都院当巡按不应上谳上怒甚召大学士刘公健曰巡按故勘丞死而法司当以杖罪何也刘顿首曰凡上司棰死人有三因公事如法责之邂逅致死谓之因公止应杖罪复职非法用刑致死谓之酷刑问罪为民因雠挟私致死始谓之故勘应抵命天颜怡悦谓刘曰朕看律未精几乎误人今后遇此等事卿须尽言孝皇从善如流且又导之使言虽尧舜莫加焉何圣如之（屈西溪云） 
　　崆峒密集云尚书韩忠定率九卿伏阙请刘瑾等下狱太监李荣密传旨已得允候明日即施行公等且退忠定公云恐未的李公云此朝廷大事我此膊项是铁叶裹着敢虚说次日复传旨已各打十五发落矣 
　　崆峒记云正德初刘瑾等八人擅权忠定韩公具疏率六卿请下八人狱伏阙不肯起太监李公荣谕意而忠定出明日召六卿入众惧叵测襄毅许公进同行至掖门里谓忠定曰不知汝疏中如何说忠定不答故拽履而后 
　　正德初刘瑾擅权肆虐流毒缙绅大则籍没其家小则杀其身公卿而下竦息战栗视之若雷电鬼神求希其意而不能测况敢与之讲议乎吏部尚书张公彩入朝始敢进言凡事于顺门讲议虐政多所中止然后六部效之中外之情始通佥事呉廷举劾瑾瑾讳其疏中以他事必欲致之死彩申救得免他如御史刘寓生等皆得生还复起御史刘毅以示前日枷号之为公凡此皆以术劝说之 
　　江西京官外调命已下矣彩劝止之 
　　办事官某以讦告授都察院司务已到任矣彩劝罢其官 
　　大学士焦芳导瑾为恶刘宇首阿附瑾与瑾交厚甚密未易离间也彩皆劝退之 
　　郎中髙选戍宣府彩劝瑾复其官曰就令宣府管粮以动人之视听 
　　初刘瑾纳贿皆万金以上一日瑾召尚书张公彩饮情既洽彩从容言曰凡各官馈送非取之官库则科之小民下招民怨上损国储凡货财足用可也多亦无益瑾喜纳之时有太监侍郎锦衣卫指挥勘事回馈白金二万两瑾怒奏发其事银入官库三人皆罢官 
　　瑾不用东厂锦衣卫校尉访事自命门下人名曰内行出外访事甚为衣冠之祸大臣至有抄没其家者张公彩言之瑾瑾遂罢之不遣 
　　张公彩自恃其才足以转移一世然乏忠靖之诚且有骄矜之意逢时不理欲倚权宦以就事功虽谦抑敬慎且惧不免而况骄矜以促之易曰比之匪人不亦伤乎彩之谓也 
　　大学士李公东阳约二僚置酒天宁寺请尚书张公彩以接殷懃之欢是日早东阳偕二僚亲至彩第邀之彩尚未起命曰请坐吃茶既而复命曰请先行东阳等出笑曰张西麓直以办事官待吾辈耳内阁系宰辅而相待如此彩之骄可知矣 
　　尚书张公彩查大仓所积国初来岁积若干自正德元年冗食者多岁支过原额若干计数年后大仓空矣言之瑾稿已具郎中以稿示韩主事主事曰为我谢堂尊此事未可举也昔韩琦富弼同心为相又值仁宗之明磨勘荫子之法一行几乎杀身初琦不肯行至是弼中夜不寐绕床而行叹曰韩琦真圣人今乃欲依权宦以行此事乎当暌隔之时不过小小救正而已郎中笑曰事已成无多言割了舌头命既下内而永彬大用永成诸权贵家众所革尤多外而文武大臣幸荫者革之亦多且令其各还乡里法令既严行之无渐由是内外皆怨而彩之祸基于此矣 
　　瑾既就擒翼日张公彩收系廷鞫当之结交近侍斩罪彩乃以十六事自辩皆归之东阳谓某事某事部中如何处东阳皆票旨不依有原稿可察疏已下刑科时文选诸君适有事于科给事中出疏共观未竟内阁命官将疏收入留中不出明日有旨再问彩遂坐以谋反 
　　初张永自宁夏还瑾以旨止之良乡令无进城明日将又以旨发永南京策士劝永无奉命径当入朝翼日早瑾暨诸僚至顺门故事谢恩见辞既毕当六卿议事诸僚自瑾背后遂去瑾独留是日诸僚欲退瑾以臂止之曰今日之事当众共议之诸君何往乃宣吏部尚书张公彩上语久复曰宣兵部彩退止数歩俯首若沉思状尚书王公上瑾顿足甚恨论说移时王公面色如土复宣刑部未上忽中使直至曰有旨宣瑾瑾曰有何事中使曰张公公进东华门矣瑾曰如何不待圣旨急促去明日瑾就擒矣 
　　今献彚言所论颇有未当者如韩忠定一代伟人岂可少訾正德初忠定匪躬竭节伏阙抗疏忠贯日月心献神明不幸为奸人泄其谋其事不成岂可以成败论哉湖州沈公苹洲集所载甚公而彚言不录何也 
　　名臣录作者数家惟彭司寇去取甚真自序论于忠愍尤为切当 
　　当国家豫泰事非台谏进危言而死及几死耳目所覩记者在洪熙时学士李时勉论宫掖事已打折肋三支押赴市曹行刑幸监斩官路走来迟天威少霁命锦衣卫监候在正统时学士刘球论时政得罪王振下锦衣狱饿死卫官函球首送振观在成化时主事林俊论计晓事下锦衣狱弘治中主事李梦阳论张鹤龄下锦衣狱在正德时有佥事呉廷举论刘瑾下锦衣狱 
　　当今文臣堪将帅之寄者惟太傅王公钺耳塞外威宁海子水草肥美林木茂盛北敌珍倚之羣聚于此数为大同患公巡抚大同提兵征之壮者或杀或遁老弱妇女皆俘之归捷奏公封威宁伯后大同缺总兵官公以都督挂印充总兵官镇守大同北敌畏之不敢侵入至今敌人每过海子望之而泣然以其地凶不再居公髙才有宏畧作为诗词新竒雄放出人意表 
　　吐鲁番逐忠顺王据哈密城甘肃镇守都督刘公宁偕巡抚都御史许公进提兵征之克其城复立忠顺王而还时塞外乏水军马困渇吐鲁番率兵追之不及三十里而我军入关鲁兵引去 
　　正德中河南镇守廖太监侄恺入河南乡试监临以下皆取之监试佥事张公琎执不肯监临与二司计出张佥事于外恺遂中式及宴张令彻出恺席不容恺与宴二司固劝之张知不可争拂衣出不与宴 
　　权宠之人若行好事如荐贤去恶益国利民之类便当奨与行之若以其出于权宠阻而不行则妨贤长恶病国殃民在我矣天顺中石国公荐儒者呉与弼呉一时之贤人君子也大学士李文达公因而用之未为不可彚言指此以文达为国公之党且云为国公草荐疏草疏之事有无不可知国公欲荐贤不能自为疏而大臣代之亦可也假使鲁欲诛颜子季氏力能救之而不能草疏托之孔子孔子辞而拒之可乎英庙委任文达有罔兼罔知之诚文达始终持廉秉公未尝行一胷臆入一苞苴自后来观之可谓富贵不能淫之大丈夫矣岂可轻诬之哉 
　　大学士刘公珝不拘拘于曲谨而有大节成化中欲易储召内阁诸辅臣议他莫敢言公执不可上命出公立不退必欲得命上悟从之闻史册不载此事 
　　弘治中国戚张鹤龄时入禁宫侍宴太监何文鼎戒鹤龄曰祖宗有法非内官入此门者许诸人斩之国舅再无入鹤龄不悛一日复入侍文鼎仗剑立门外曰今日必诛鹤龄内使密报上命收缚文鼎鹤龄既出上面讯文鼎曰汝内臣安能如此是谁主使文鼎曰主使者二人皇上亦无如之何上曰彼为何人而我无如之何文鼎曰孔子孟子上曰孔孟古之圣贤如何主使文鼎曰孔孟著书教人为忠为孝臣自幼读孔孟之书乃敢尽忠上怒命武士瓜击之文鼎病疮死 
　　大学论新民曰平天下吾儒当国致治惟在于平否则为偏党为恶不小矣书曰无党无偏王道平平武定侯郭勋恃宠骄恣固为有罪何曽谋反无此而加之是诬陷之也名曰扶公道其实害公道名曰恶恶而反自为恶厥罪均矣当时刑部尚书呉公山执而不肯众议纷纷台谏交论呉公不动为民去识者谓呉为真刑部尚书可谓天下非之而不顾矣 
　　都御史胡守中拜郭勋夫妇为父母勋败守中劾之后守中以罪下狱勋面骂曰我虽不曾生下汝汝夫妇也曽呌爷呌娘乃劾我耶可谓万世士者之羞矣胡守中之死于律亦欠合今之所论非以守中曾为都御史也非以守中曾中进士也直以盗论守中耳守中乃当死之盗耶不当死之盗耶强盗得财者斩不得财者徒监守自盗得财者准徒不得财者不应耳守中虽听许银八千两银尚在库未到守中之手乃监守自盗不得财者也岂可坐以死罪诛一守中如芟一腐草耳何足惜哉明明之法可惜也 
　　孝皇宾天中使持其白绫血衣恸哭曰古今有几个这等圣人因言孝皇方御膳金夫人泣诉主事李梦阳事曰皇上在梦阳尚敢如此他日我家无遗育矣固请罪梦阳孝皇怒挥膳而起终不罪梦阳 
　　左都御史戴公珊屡以疾辞孝皇不得已使中使谕曰既不肯留君臣之情可不一面辞乎珊扶病入辞孝皇见其羸弱曰卿真病也赐茶珊叩头辞上泣下曰与卿长别矣珊复叩头曰臣不去也上挥泪曰却不好数月珊卒于京山忠亮不阿始终以道自持 
　　弘治中周公经为户部尚书孝皇欲起一别宫患缺用左右曰何不取之户部上曰周经得无不可乎左右曰皇上取之经岂不与命下经曰此军储也不可动奏上上欲已之左右曰命既下岂可中止复下之部左侍郎韩公文复上奏上亦欲已之左右曰不准尚书奏岂可准侍郎复下之部右侍郎许公进复上奏上顾谓左右曰朕谓不可果然若不已之明日科道又言矣遂报罢英皇既退大学士李公贤命吏部推简久不上英皇召尚书王公翱问故翱曰皇上既退贤必求一人胜于贤或与贤等者方可英皇曰李贤果何如翱曰本分人也廷臣无有过于贤者英皇复召贤入内阁 
　　吏部久任尚书王公翱十余年初尚书王公直掌印翱副之然事皆决于翱后直去位翱专为尚书尹公旻侍郎尚书亦十余年当其时也吏称其职民安其业 
　　初大学士万公安素鲜文学图为祭酒而时不与适祭酒缺吏部推安为首邢公让次之安让私第相连侍郎与让厚者书一小帖曰万首邢次意在其次丸之过让第适安之子戏让第门侍郎以为让之子也投其帖于子安见之甚恨既而果点让为祭酒后安认万妃为同宗入内阁诬收系让枷于监门前夺其官后并逐尚书尹公旻 
　　孝皇重人命陜西巡按御史李兴恃才舞智任刑执法人多死杖下巡抚都御史列其棰死之人奏兴曰养犬所以防盗今不吠盗而吠主养猫所以捕鼠今不捕鼠而捕鸡设官所以安民今不安民而杀民孝皇以其棰死人命数多震怒收兴廷讯当斩吏部尚书王公恕陜西三原人也初兴巡厯至三原搜索王家无所得黜其儒学生员太半至是王公上疏论救谓兴执法不挠克尽宪职孝皇素重恕兴免死打一百边远充军 
　　宫人郑金莲其兄火者郑某郑金莲与宫人王女儿同宫为火者言皇储为王女儿所出火者告之王女儿家人共趋之称为皇亲王女儿父兄王某等一时炫赫缉事衙门奏闻孝皇以事干宫闱亲御玄武门鞫之郑金莲棰死火者斩于市王女儿收入宫王某等问罪发之里 
　　成化中给事中邹某左迁萧山知县萧山人御史王某以事充军潜回里二人皆恃才放纵不拘礼法初交甚欢后不相下久构为雠邹惟以逃军解王预写文书佥定解人路费马匹俱已预备久不得见一日王饮于三十里之外邹命解人即席縳之行王家知之已迟邹又使人截于途追不能及至广信王以病死王之子欲报之邹防之谨后邹升按察司佥事饮于饯家还王子率家众縳邹剜其两目实目孔以灰置之粪舟中邹乃不死告之官王子当绞后大学士苏州王公鏊悉其故因是释之文士撰为戏文今扮演盛行扮邹者以铜为二目纳之以灰备诸丑态 

　　苑洛集巻十九 



　　●钦定四库全书 

　　苑洛集巻二十 

　　（明）韩邦竒 撰 

　　○见闻考随録（三） 

　　出主降神叅神初亚终献饮福彻馔送神为九献 
　　乐书云钟以相生击之击宫则及征次商次羽次角应宫者为征初不拘于定位也 
　　奏黄钟一均之备至蕤宾七声下生大吕故大吕起一均则黄钟为商矣此左旋也又歌大吕五生为仲吕一均之备虽右转然左转隔五而为太簇起调皆天然也岂人为之私哉声所以有二变只为黄钟之角不能接下调大吕之宫故有二变夹钟以黄钟为羽又用黄钟之羽故曰羽之羽周乐起调终调零星补凑可疑然其节奏亦合倡和亦妙周变九六八甚牵合难通 
　　声之有七自然之数非圣人以理推排也先儒或谓当用二变或谓不当用二变皆臆说也 
　　凡声至七生则过律一自其长短之序无一毫之紊如黄钟至七声尽为蕤宾蕤宾实生大吕少一不得多一不得十二律皆然 
　　律吕之全与正不同全是十二律长短之数正是十二律三分损益隔八相生之正数如黄钟九寸正也三分损一隔八下生林钟六寸为正林钟三分益一隔八上生太簇八寸为正太簇三分损一隔八下生南吕五寸三分为正南吕三分益一隔八上生姑洗七寸一分为正姑洗三分损一隔八下生应钟四寸六分有竒为正应钟三分益一隔八上生蕤宾六寸二分有竒为正皆全也蕤宾三分损一隔八下生大吕四寸一分有竒为正非全也大吕三分益一隔八上生夷则五寸五分有竒为正夷则三分损一隔八下生夹钟三寸六分有竒为正非全也夹锺三分益一隔八上生无射四寸八分有竒为正无射三分损一隔八下生仲吕三寸二分有竒为正非全也正若何而非全大吕为黄钟之次十二月之管若止用正数其管短甚何以为用必倍其正数方可为黄钟之次此亦非圣人以意倍之也自然之数也盖黄钟七音既毕为蕤宾蕤宾生大吕以起宫自然之妙如此必倍之而后谓之全夹钟仲吕仿此所谓在阳倍之是也 
　　惟黄钟一均皆用正不用半七声回宫亦用正十二律回宫亦用正 
　　中声者固为难晓然必自下学始器数是也真积力久岂终不可得哉盖久则精精则神凡事皆然先儒类慕中声之妙驰心髙远谓不必屑屑于器数之末既不从事于下学安能上达哉正犹孟子之论圣神然必自善信始也夫能抚琴然后可以得琴之妙能鼓瑟然后可以得瑟之妙然抚琴难鼔瑟易而近古反不达瑟者以不传也以易也故不传必能吹排箫然后得排箫之妙必能吹笙笛然后得笙笛之妙然笙笛难而排箫易近古反不达排箫者以不传也以易也故不传钟磬则惟制造之难耳 
　　管声有不恊者或二孔取一声或三孔取一声或四孔取一声此乐家之用变也 
　　瑟隔十二弦应备乐须用五十弦此制瑟之初所以五十弦也今以六阴律折马后二十七弦足矣今以六弦应者后世简便之法也排箫亦以十二管应今隔八应者以相生之次也征无定在应宫者为征短者倡而长者和以长律为凖 
　　瑟弦隔六应自然之序不可易也古人以中弦不用前十二弦为十二律之正声后十二弦为十二律之应声当作两架调第十三弦之声即第六弦之声也瑟马自不能齐一 
　　瑟古人常用琴则用之者少如由之瑟曽点鼓瑟孔子取瑟而歌三见于论语 
　　宫动而征应商动而羽应角动而变宫应变征动而七声尽复回宫天然之数也 
　　宫征各当其位惟琴之九徽为然三弦跌半徽者待变征也七弦为大吕天然之妙已着于桑梓之上不待伶伦而后成也 
　　若七声回宫第一弦中弦不用至二十七弦折马后为变宫十二律足矣备乐须用三十七弦除头三弦中弦不用宋时蜀人撅得三十六管玉笙上之正于此瑟合古人重乐器得美玉皆为笙磬箫笛 
　　甲申大同之变都御史张公文锦巡抚地方初宸濠之变文锦守安庆濠兵至城下百计攻之文锦仗忠义誓士民竭力拒守濠气大沮贼党皆怠有散去者及濠败文锦以功超迁至巡抚文锦思图报称性本急功喜事好刚忽众而又啬于用财故激成此变大同镇城孤悬极边与外敌共处一地无寸山尺水之隔坚城深池设以重兵治以总兵巡抚副总兵两游击都司守巡郎中府县城以里立卫所州县城堡大城临边以御外侮使小得以安内附小城聨络于内以为大城之拱卫此我祖宗神谋圣算经略之宏规也文锦顾以镇城之重反在极边欲作五堡以为藩蔽幸而其事不成文锦以一身当之使其事成后来将为国家之患矣初文锦将营五堡众皆以为不可而莫敢言事下前左叅议左叅以三十万计报并报总制臧公凤凤笑曰五堡修不成矣左叅议曰何以知之凤曰张巡抚视国之财如家之财安能捐三十万金以成此堡乎左叅亦笑文锦果已之继前左叅议者右叅议以三万计上文锦决意行之即具奏上闻营造间财用甚少成命业已下乃拨军入山伐材木烧灰瓦叅将贾鉴督工严急军心已怨堡既成茍率太甚每军营房一间及拨戍军皆惮行文锦示以公拨麾下官军往于是总兵太监皆拨其麾下不充其数以伐木军足之三堂麾下官军素骄逸固已不堪矣诸军告愿单身分番而往文锦必欲带妻子常驻诸军相谋曰人各有妻子或女又有马匹一间营房何以能容且莫说敌人来只秋深一阵大风雨一家死矣等死也不如杀了贾叅将投入北中遂杀鉴文锦使人招诸军回城而虎狼入室矣诸军见文锦文锦曰汝辈来了我的贾叅将何在不即为处分居数日奸桀者倡曰张都堂潜行出城赴京具奏诸军相聚至都察院夺门而入文锦惧踰垣匿宗室第诸军遂抢检家财势不能已矣执家人欲杀之问文锦所往告以匿宗室诸军环噪宗室第宗室出文锦众争杀之总兵知府出走两游击郎中匿民间为首者号于众曰众人莫惧但同心共事他日问罪不过将我辈首恶十数人与之而已廷臣以文锦激变请诏宥旨既至开读诸军跪听诸军相顾曰此安我也岂有杀巡抚游击而不问者乎有起而伏匿者既毕诏使仓皇而回众心汹汹以兵守四门朝廷简都督桂公勇为总兵官太监武公忠为镇守起复左叅议于家分守大同既到任请入大同御史储公良材曰大同城中如血海公此行如以肉投虎口何益之有如是公手中事死生以之可也今他人坏事而公往死之非义也左叅曰诸公终日言大同事叅议大同官在此于心何安且作乱者大同一城耳冀北十七卫所州县岂皆作乱乎叅议出鴈门量可而进且以系属冀北人心储公曰如此可也八月左叅既出鴈门自度已与大同之人素无雠嫌朝廷既有恩赦而军士犹不靖者无主耳乃直抵西安驿西安去大同城才六十里耳大同城中大惊探事者二人故恐左叅露刃而上言大同不可入左叅曰汝回报大同城我明日决进是夜又故放火烧叅将宅以恐左叅明日左叅竟入大同乱军严兵露刃城门内外然不敢失迎接之礼大同人心由是少安时城中无一文职出政者独左叅一人耳乃约法两条以禁军士之暴余皆以无事处之下令于边关曰一切人等非有本道关防不得放过有应行者皆便宜行之初不以条格拘左右或以为僭左叅曰以此得罪亦所不恤甫两月地方大安而巡抚都御史蔡公天佑始至 
　　拾月蔡公至代州左叅插四大营于鴈门关下亲帅四守备令盛装戎服谒蔡公于代邸蔡公惊曰公何为如此左叅曰叅议岂过为奉上者大同变后巡抚之威甚削大同人止知有叅议耳不身先降礼何以帅众且言插营蔡公固欲散营军曰公既出大同又盛陈武备大同人必疑吾与公图彼岂不生变左叅曰叅议已有处谒公后即先入大同叅议既入大同则人心安矣蔡公曰善左叅即昼夜驰入大同时有讥左叅过于奉上者左叅以李愬迎裴论试应州诸生蔡公既至大同左叅约法地方便宜二十六条上之蔡公曰善就作我巡抚条约令大同推官马隆榜示所属人心大悦左叅治大同独尚严武公素不悦左叅于会中大言曰我辈安心乐饮地方或再有变自有顶纲之人盖谓左叅也 
　　拾壹月蔡公会同桂公及左叅佥事因捕盗桂公率游兵擒逆军八十人杖杀之辽阳某叅将帅所部军趋甘肃过大同地方人闭堡不容止宿叅将军骂曰会与延绥军杀此反贼户部李主事赍接济银两来或曰此赏征大同军之银以此三事奸人乘机互相恐动初七日夜二鼔变作炮喊之声震天诸军先趋左叅分司叩门呼曰书吏出来书吏出左叅亦出军士曰叅议老爹天心地方恩府速报左叅老爹安心还来回话若惊动左叅老爹寸斩不饶书吏曰左叅老爹在此左叅问以作变之由军士言朝廷赦小的众老爹必欲杀之左叅告以原无相害之意再三谕止之诸军曰辽阳兵已至城下奸细以辽阳鞍子为号已拿得矣老爹去睡三堂今夜一个不留挥其兵进且分兵至李主事分司要出赍银文书看为何事又分兵至镇守府武公极其困辱分兵至总兵府桂公不屈诸军喧噪桂公曰杀便杀何用喧噪众曰既无杀我辈之心如何将家小暗送出城乃要桂公妻女出见至都察院要巡抚出再三论说军士曰此与左叅之说同且止之初八日黎明左叅升堂如平时出谒巡抚时乱军填塞道路见左叅出皆分道立旁时巡抚门尚未启扣门而入巡抚迎左叅笑曰纪纲何在地方想无事矣不然公何以得至此今计将安出左叅曰彼未曾杀人犯上抢掠尚可招来面谕左叅回司治酒召郎中主事分巡共饮诸公曰地方有事宜早散左叅曰彼岂草窃者乎杀人岂问昏明徒示弱耳二鼔方散初九日总兵遣我军按伏时大风雪出西门外众曰五堡军杀都堂叅将且无事我辈且按伏耶呐喊而散是夜更初炮喊者三四面俱起不但五堡乱军而已围桂总兵宅左叅自书告示一通备陈祸福利害话言晓之令书手关路持往招之左叅自出立于道中已而见西南火起问过军曰火何也答曰杀桂总兵焚其宅耳左叅令关路还曰彼既为逆招来何用左叅乃回司闭门时月正午左叅召书吏人等誓曰彼既杀三堂必迫我为主或令讨赦二者皆不可待彼攻破司门则我已自处矣事定后朝廷必遣京官来勘汝辈详记我二夜所行所言以告之然实非杀桂总兵乃大同县火起知县死焉巡抚遣人谕之初十日左叅谒巡抚以所书告示示巡抚巡抚曰善命书数十张榜谕通衢巡抚曰何以处之左叅曰必须面谕乃约总兵镇守太监郎中叅将副总兵游击会都司路经代府代王梯墙而语至午不了时五歩之外兵戈林立左叅恐变生大言曰各官诸军尚未早饭王请回宫既至都司无一人言者总兵乃言欲致仕归众亦不应左叅曰君挂斗大金印是我分守关防耶今日请公安谕地方何言致仕总兵怒起而出诸公知诸军怒总兵无敢留者左叅随之而出时诸军皆在二门外左叅自度可因此发言乃谓诸军曰汝桂老爹欲去汝辈舍得耶诸军皆跪曰好总兵不要钱不欠粮草只是心狠耳总兵曰我与左叅老爹不同左叅老爹是汝父母问汝饥寒者我是汝师长鞭汝皮肤者今日倒持太阿仓库城池汝辈据之旗牌兵器汝辈抢之留我何用且军法遣之不行轻则杖之一百重则斫头汝辈得依我乎诸军曰小的每日食朝廷之粮如何不受总兵之命左叅笑曰诸军说你心狠真个心狠诸军舍不得你去你如何舍得诸军去也拉总兵入命诸军随之而入左叅及总兵坐定诸军皆跪于堂下诸公无一人发言者左叅以天将暮诸军久跪不见处分恐又生变问曰朝廷已赦汝辈乃又如此何也诸军曰朝廷虽赦小的老爹们不肯赦小的左叅曰何以言之诸军曰捕盗止是指挥耳游击将军非边患不调今乃以游击兵巡捕是欲杀小的也左叅曰汝辈固未见游击兵巡捕吾亦未见明盔明甲白日打劫王府者如此为盗则如此捕盗耳诸军曰小的每其实惊慌望老爹彻去游击兵今后再有为盗者小的每自相擒来好便待秋后处决否则就便打死左叅曰你们若如此守法即便彻了游兵才省我行粮耳诸军请各巷口立栅门左叅曰门外也有你们门里也有你们立栅门何用你们自编火甲禁防盗贼可也诸军又曰屯粮实纳不起太监武公知此粮决不可免欲激怒诸军谓左叅曰此事亦先生处分左叅曰屯粮之纳王府食乎各官食乎汝诸军自食耳奈何不纳诸军曰正经屯粮如何不纳张老爹将无影荒粮每军派与三斗如何纳得左叅曰此粮不但今日我初到大同时便已行查尚未回报屯粮照旧征纳荒粮查明蠲免众应曰诺其声如雷左叅笑谓武公曰亦处分矣诸公曰可以具奏矣奏草亦烦左叅为之就对众公堂一挥笔可也稿成诸公传览称善三堂各令写本人写就各用印实封实时差人出城奏闻地方稍安奏下兵部朝廷以大同逆军再犯不悛简侍郎胡公瓉为文提督都督鲁公纲为武提督出师问罪勅内开写首恶郭疤子等十三人的名仍勅瓉等若大同送出首恶即便班师如不送出进兵征剿瓉等驻师天城密行总兵巡抚取首恶郭疤子十三人逆军羣噪于帅府曰进本讨赦却请的兵来时逆军知取首恶而不知有的名蔡公谕曰朝廷止取首恶余皆受赏前日擒杀八十人可作首恶你们都该受赏矣替你奏本班师奏既上众心稍安诸首恶皆系三堂头领在三堂肘掖之下每三堂有行必叅其议于是桂公独定密谋伏兵于宅后烹羊煑酒召郭疤子等议赏格议毕令入后饮酒至则当头一铜瓜打倒拉入堂后斩首如此者杀十一人最后者二人同至议毕令入饮酒二人者觉其形色异常夺门而走上营房大呌曰总兵拏首恶俚桂公亲提兵捕获斩其首送赴提督军门即以提督印信告示明告诸军曰首恶皆有的名今已擒获余皆当赏矣人无哗者伟哉桂公此功身坠沧海之中而能擒斩鲸鲵于藩落顾始坏于人之轻动终掩于人之沮抑纪事者又不宣之惜哉捷至军门胡公宴诸叅佐诸公称颂功德不已左叅曰明公功德非言所能尽叅议观桂勇之功出于计取而非力胜也若明公止照勅旨首恶既得即便明出告示散赏班师倘明公忿诸军之逆必欲进征则非叅议所宜言胡公不语少顷左叅曰日将暮矣明公宜早决迟恐生变胡公曰少叅饮酒我有军法以违令者斩木牌置左叅之前诸将佐皆散出胡公召大同听事者夜不收入加以刑令再报首恶数十人以钧牌付千户马勇胡公素爱勇恐其有言告勇曰汝毋多言言则斩首矣勇知其不可而不敢言领牌而出然听事者已逃回报大同城军矣复以钧牌大书副总兵时陈左叅议领所部军围大同城东西南三面城门子时起身违悮泄漏者斩露布而下起鼓时马勇仓皇至左叅道告左叅以再取首恶之故且曰老爹们千言万语如金如玉大同人皆不信逆军之言大同人信之如蓍龟何也上人失信故耳朝廷勅旨送出首恶班师给赏今首恶既得已出告示给赏班师今又取首恶祸变不浅矣使君不言谁再敢言左叅取围城牌示勇曰其牌如此我岂可再入勇咨嗟而去二鼔时时陈呼门不得越墙而入至左叅卧所曰大同城中精兵五万我与公部下三千安能为敌且时陈围南门公围东门谁则围西门我宁为违令之将死于军门岂肯为败将死于城下胡桃大字史书上要写时陈姓名左叅曰恐胡公有别谋若违悮其罪在我辈且牌有吾辈起身时刻而无到城下时刻第徐徐而行令人禀鲁提督转达胡公陈曰既露布而出何言泄漏有何他谋直漫为耳既而果报曰且驻兵聚落堡时城中已得再取首恶之报逆军号众军曰我说杀了首恶便杀五堡军杀了五堡军便屠城你们不信如今如何又取首恶于是众军哄然而起收勇家众男女一十九人皆杀之仍活剖四人腹去其膓胃着以衣冠柱之以杖二死人把勇宅门二死人把帅府门余皆悬首通衢拥勇出于市欲杀之靳副总兵随之蔡公出救谕众曰杀了桂总兵家众也无查考杀了总兵如何回报朝廷靳曰蔡老爹说的是一军斫靳首血流被面复以刀斫蔡公轿蔡公曰我替你们做好事你们思量众曰也罢叶总兵家眷最多着叶总兵写个领状领了桂总兵去若走了桂总兵叶家一家寸斩不饶诸军于狱中取出旧总兵朱振立为总兵马勇不得入城回以变告胡公取牌引烛焚之谓勇曰无令人知遂班师而归乃隐其别情奏言如勅旨既得首恶因以班师至于囚桂勇立朱振则不可闻乃奏言桂勇宜回府办事又荐朱振堪为总兵兵部亦朦胧覆奏从之兹事也首恶既得若即便班师而不再妄动则朝廷恩威两着纪纲肃然振举及其激成祸变正宜赫然挥戈进兵征剿却乃狼狈而归于是乎大同纪纲废坠不可收拾矣杀戮之惨不足言也后半年桂公犹在囚中蔡公再三开谕始放之归大同诸志无一字实者因着其大略而未及详也 
　　黄锺为宫天下之君也十一律为宫列国之君也故黄锺不为他律役 
　　人之声有得黄锺者有得应锺者于中皆有宫商角征羽人声髙下不外乎十二律 
　　征律接商律反宫律而用之以应律为凖如琴九徽一弦为宫四弦为征若以征接商则以五弦为征不敢以下陵上也 
　　造化人心不过动静两端而已纔离于动便属静纔离于静便属动古之圣贤只说动静于中捻出一几字已属之动矣 
　　冬至一岁正气之首子之始也厯家截其中而用之子之前半尚属去岁然复卦中无坤泰卦中无临子月带亥月之半寅月带丑月之半天心安得无改移哉 
　　动有二静惟一有大动有小动无小静大静也阳常有余阴常不足故也 
　　经世数始终天地十二万九千余年太乙数至今已十五万余年二家之论不同经世康节独得之学后人用之多不验太乙是与天地筭命先立下个八字然后推筭中间头绪颇多既排诸星又论三元又论七十二候又论卦运乂论阳九百六又论得地失地得失之济吉凶所关不以常例拘又论筭数和与不和又论八门中间细目又有掩迫关囚之类学者一有不详误人多矣昼夜者开辟浑沌之小象也开辟之极即渐浑沌浑沌之极即渐开辟无一息之停 
　　干元亨利贞干字是伏羲的卦元亨利贞是文王系的辞干卦中有个大通至正的道理故文王系以元亨利贞之辞有四様解说各不相关其一以卜筮言上古所传朱子之本义是也其二大哉干元云行雨施干道变化三节是说干字是天元亨是春夏生长物利贞是秋冬收藏物如曰干元亨利贞者天以春夏秋冬生长收藏万物之谓也此以造化解也其三大明终始首出庶物二节是说干字是圣人之德元亨是圣人得位利贞是成天下之治如曰干元亨利贞者以圣人之德在天子之位成天下之治之谓也此以圣人功业解也其四元者善之长也君子体仁长人君子行此四德三节是说干是健元亨利贞是仁义礼智如曰干元亨利贞者君子以健而行仁义礼智之谓也此又以君子之学解也其它仿此 
　　龙德而隐是有圣人之德而隐若伊吕之徒圣人乐则行之是他本欲见是之人今不见是而无闷如巢许之徒彼自忘世矣不必言无闷也若林和靖四皓隐士耳非龙德而隐也 
　　刚健中正都在龙德上正中以时位言也庸言四句是龙德意德博一句是正中意向非出潜离隐何以能化哉庸言庸行之信谨正见德之盛处盖凡于朝廷宗庙及众所观听之际信之谨之但有德者皆能至于寻常小小言行非德之至纯者鲜所不忽邪字指外物或指心之私以言行言之亦可邪乃诚之害也故闲邪所以存其诚善字德字皆指上三句言博是及人之博指化而言 
　　忠信是进德之本修辞是居业之本朱子小字所谓有此心方会进德是也知至至之就是进德知终终之就是居业盖惟有此忠信之心而后能知至至之有此修辞之诚而后能知终终之上至字是理之极处下至字是求要到去那地位终是已到此修辞立诚地位下终字是守之悠久至是指理之极处言终是就理之归宿言其实一也但自理之至而言谓之至自吾已到谓之终能知至而求至则知之已真故能于念虑萌动处审其善恶而能存之能知终终之则行之已熟故能泛应曲当从心所欲皆合理节是能权而化也 
　　大抵此爻重进字上盖进退无恒便见欲进上下不常便见欲上退不是自上而退是原所处本等之位进便是进不进只在原处地位上便是退盖欲进而不能进便是进退无常也上下亦然 
　　上即物类之同明圣人与人同类作而人覩下又即物类以见圣人之所以作而人覩者以其同类相从故也无位无民尚可至于贵而无位髙而无民尤为危道也如宋孝宗既禅光宗汉献受制于强诸侯是也楚霸王可谓贤不辅如子房陈平韩信英彭俱去而从汉无民从出乎人位之外亦可 
　　顺健者非是顺而又健顺而健也盖顺而无一息之不顺方为顺而健固守其顺者也若有一毫健焉则非健矣所以谓之坤有一毫之健即复卦也干曰元亨利贞坤曰元亨利牝马之贞干之时君子以正自持便了坤之时正固不可离然须和柔委曲方能行之此君子处治乱之道也 
　　坤厚载物德合无疆厚字指坤之德是化机之亨气载物是物之亨也此无疆是干之亨品物流形者也含弘光大即厚德亦指化机说含弘言无处无之其含甚弘也光大是昭著于两间其光甚大也如夏气一动无处无之是含弘含字是容字不是含藏之含夏气之热是其光明着见而大也未说到物上到咸亨始到物矣 
　　易道固当因时也要论自家材器坤之时本不可为也有直方大之德亦可为也商山四皓是六四之材只可隐处若不自量而出如郦生之徒杀身必矣萧何张良有直方大之用也 
　　上六龙战阳虽衰犹龙也阴虽非龙盛则亦龙矣故称龙战或以龙只指阳言阴与阳战也未见正义如臣之于君夷狄之于中国是也 
　　余庆余殃起于一念之善不善弑君弑父由于一念之僭逆若坚氷之由于履霜也当臣子初萌僭逆背逆之时就曲处之则可免祸若其势已成而方辨之则祸立至如王莽司马氏方其匿情求名及初握兵柄时处之何难直至平帝髙贵乡公时乃以晨星之从方欲奋于一戈其能免贾充鸩酒之祸哉辨之不早辨也不早辨尤不若不辨也 
　　当屯之时既有济屯之才如何又不遽进理势当如此也彼秦隋之乱极矣陈胜李密之徒既无亨屯之才又不知未可遽进之义时未可而攸往适足以杀身为真主之驱除汉髙祖唐太宗负济屯之才知其未可攸往也方且潜龙于芒砀晋阳之间待时而动天下一矣时乎时乎读易君子尚其玩之此兴亡之几也 
　　建侯而不宁楚项王既分列诸侯自都彭城而骄得非建侯而宁者楚之亡也忽焉圣人之言可谓必应者矣可畏哉 
　　君子经纶云雷要见草昧意方见是屯又要见未通意经是总其纲纶是分其目纲目备举大小不遗方成济屯之功汉万目不举经而未纶也 
　　屯如邅如屯是为其所难邅是迟回不进是盖人有济屯之才上亦有可为之君而为权幸所羁也然权幸初非有害我之意盖欲以势利笼络纳交于我耳但君子守正不为所笼络至于久而必通权幸之妄求者去而九五之明君合矣女子贞不字马融之就梁冀班固之从窦宪可谓不守女子之贞者矣 
　　屯其膏阳刚中正居尊有应本可为者但为坎体身居阴中已既难为六二才弱不足以济既无人宣其化初九得民于下又有人阻其化此其所以终不能为也如晋时简文虽贤王谢之才本弱桓温又擅其权于下礼乐征伐其能以号天下乎 
　　蒙亨断作明者发蒙一边说为是本义乃占法也如比卦云若欲比人则亦以是而反观之耳此证最明童蒙求我重明者自重不为童蒙求教之切也筮者明则人当求我而暗者固有亨道也筮者暗则我当求人而暗者亦有亨道也利贞亦是筮者明则明者教暗当以正筮者暗亦是明者教暗当以正也 
　　利用刑人是立法要严用说桎梏是把那用的刑罚寛些子盖发蒙之道当严以督之然不可强其必能若有未通时徐徐待他自省若不管浅深逼着他时则反无益于蒙而我遂失了发蒙之道非吝而何吝是发蒙者之吝刑人是刑杖之人用是人以治人也 
　　治蒙过刚正是我击蒙为蒙冦害也取必太过攻治太深是害了蒙者故不当过严外诱是害乎蒙者则当过严利不利只当不当耳 
　　孚以心言盖人于当需之事虽勉以需之而心或有欲速者非需也故以孚为言言实心以需之也光亨亦是心中如此盖人于事之当待者稍有外慕则急躁烦扰便不光明通达矣贞以事言若心能待凡诸所行又要俱合理不可非理是从言所行也不是为侥幸求进之事以进仕一事言此心待命畧无求仕之心然不可谓无求仕之心而所为全不致谨又于凡事都要守理不是不为求进之事也此卦于人之居常遇变安于知命居易尽性处说得委曲详尽学者茍留心则平生无不足之事矣 
　　入于穴敬之以上是象终吉是占三阳有援人之力者本欲害已因以敬而反救已昔文天祥囚于元元使人监之天祥朝夕诚意待之久而反亲指示南归之途天祥遂脱难正合此爻也 
　　利用恒是本象以着占需于郊而可能久耐也故曰恒利是险可济 
　　九三居坎体之下去险愈近则是将陷于险而需之也然能用恒于需犹之可也况又过刚不中轻进妄动以趋之则致外侮之至而为害大矣其象如此占者之凶不言可知 
　　此与彖传对贞即需于酒食此处需于酒食是象彖传为有孚得正之象则需于酒食包孚正二意此处贞是占即彖传有孚贞之占辞 
　　窒还是不遇听讼之好人或曰五中正大人若何而又为不正耶主二而言则非正应矣易随爻取象正不可如此拘吉字只是窒有通终凶者以讼不可成故也盖终其讼不惟曲者凶而直者亦凶 
　　天与水违行天势下行水势上行故曰违行不是天在上水在下也 
　　刚为险主正是险而健本欲讼然一则以有柔中之德一则以势不可敌故不克讼彼非纯德者但有柔中耳使其势可敌彼亦敌之矣若更无这些德时虽遇不可敌之人彼亦不量力而与之抗矣 
　　或锡之鞶带本义终字胜字俱工皆从刚字来因恃其刚故终其讼又取胜或字当玩盖无理讼本不能取胜而或有胜焉非定理也 
　　此彖辞全以理言之卦中原无此意又一例也 
　　爻中本无律与否臧之意只据初爻为出师之始遂以理言出师之始当如此也与卦辞同 
　　不宁方来后夫凶愚意一串观本义中将字又字可见将者欲归未归也盖未归亦不安思欲归之即归之则可矣中间又有疑豫而不归则凶后夫即不宁者也如后汉隗嚣几欲归光武所谓不宁方来者何乃又迟疑而不往故终诛死窦融不宁即来矣封侯永世不亦宜乎 
　　比之匪人不亦伤乎士君子寜孤立无助不失身于可贱之人古之人如班固之于窦宪蔡邕之于董卓栁子厚之于王叔文是可伤也若夫卑卑小辈何足以为伤乎近时如张西麓欲依刘瑾以行其志遂至杀身亡家可伤之甚也若夫杨遇石文义之徒何足以为伤乎 
　　畜未极而施未行下指阴说是言所畜者小之义别在人事上取一象盖言君子当羣小见沮之时虽可亨然终不能大有所为如李纲见沮于汪黄虽未能便退以李纲终为他打扰终亦不成大事纣虽不能杀文王是文王尚可亨然终不能施德于天下到后来畜极则三分有二可远施矣 
　　阳本是在上的今欲复进而上然其进而上也由乎正道而进自由也道者进之具也复不是复于道是复其上位由道而复也无咎是进得好吉是进而无阻 
　　舆说辐夫妻反目说尽小人之情状古人所谓其暂为朋者伪也盖本诸此 
　　有孚血去惕出无咎此不以小人畜君子言亦不是才弱的又只在势弱位卑耳有孚是柔顺得正虚巽者诚实而无虚假也二阳助之孚之所感也体字是外对中而言皆爻义占在外柔顺得正虚中巽体二阳助之是有孚之象阴本不能畜阳是血惕之象然柔顺得正虚中巽体二阳助之而能畜阳是血去惕出之象无咎宜矣 
　　还是小人极盛朋党固结分布天下势成事就之时尚德载正是非一朝一夕之故此爻如曹操武后之流荀彧周来之辈所谓征凶者也阴阳和只是为雨而言非是君子与小人和也月几望是象以阴胜为贞然加于阳则不可故厉君子阳也故往则凶俱指占者既雨既处是盛尚德载是畜极正与上畜未极而施未行对 
　　盖履有所蹑而进之义也伏羲以此卦以柔履刚是能尽履危之道而可不见伤为可进有蹑而进之之义故名其为履文王系辞亦只就伏羲名卦之义即卦德以着其象言以和悦而蹑刚强之后则虽履危而不见伤为可进故本义不别解卦名只于和悦以蹑刚强之后有履虎尾而不见伤之象故名卦为履以见卦为履者以其和悦以蹑刚强虽履危而不见伤之象之义也如讼卦伏羲名卦之义以上刚下险内险外健已险彼健而文王系辞即取是象窒惕之义是名卦与系辞之义不同故本义别解之先解卦所以为讼而后系辞之意此是伏羲名卦与文王系辞只一义故总解之至其占亦只是此义故云而占如是也 
　　眇能视至咥人一串说是不以和悦履刚强取象虽不一然皆本于不中不正才柔而志刚来也柔而志刚贴武夫为大君是带说柔而志刚为大君必定肆暴非是为武者便才弱而志刚是才弱志刚的唤作武人若才刚志刚则为名将矣 
　　无平不陂泰将极而去也无往不复否去久而来也艰贞艰是思虑贞是施为食是亨意如食旧德之食无往不复以上是天运不能无艰贞以下是人事所当尽此是保泰而得其效也 
　　否之匪人是爻义下二句方是占贞正是泰之九二爻中行之道也君不君臣不臣便非人道大往小来是言不利君子贞之故 
　　荣字是加字此非君子轻禄人不能用也盖君子敛其德人不知为君子自不得以禄加之如汉龚胜非敛德者为王莽逼迫而死 
　　否倾固天运如此还因君子有阳刚之德所谓天下大乱非髙光之才不能定也 
　　旷远无私只是这里也同那里也同不偏厚在一边于人无彼此是所同者无私非所同之事无私也未可说到天下一家中国一人上亨与利渉俱从于野上来利渉上又添以健而行的意利渉是遇难而亨君子贞是发明于野之意利字只是复说亨利渉之意象则所谓未有大同于物不正者不正则自不能大同 
　　同人之初未有私主言其时无私盖数十人来相与初见之时未有厚薄不但人之公者能然虽私之人初见人时何厚薄之分至于处之既久公者则但无厚薄私者则渐有厚薄不同矣以刚在下则其德无私也上无系应又无邪人在彼来诱我也同人于门只是同人无私之象然此止说无私意未说到旷远也 
　　阳为大有五阳故为大有健明是德居尊是位时行是治治即德之发用处大有只是天下皆在照临之中而干健离明居尊应天以得元亨者则治天下之道与其效也 
　　无交害匪咎是爻义艰则无咎是戒占初九本为五之大有在此则亦为当大有之人大有者也交害只是富则易骄多有而害生凡事久则有失而害生事之初未有失也故未渉害 
　　大车是刚中之象载是应上之占有才德为上信任也有大车而不以载则大车徒空耳未说到胜重上载字重有物得用上不重胜重细详自见有所往而如是兼刚中得应上无咎则胜任而免责矣 
　　内止是其心抑止而无发扬之意犹厌住其有不外见也亨是行得去人不阻抑拂乱有终是那所有始虽晦而不彰终自着闻不可掩非是亨又有终也亨是眼前终是后面事内无骄心外无骄行在上能谦从六五来不富从六字来邻从五阳来不富不是在上能谦在上能谦在不富之上一层惟其在上能谦所以能不富以其邻利用侵伐虽是所当伐者亦本于谦而得众来惟谦而得众所以侵伐能胜不然虽有所当伐亦不能胜是不但征伐也凡事皆利德字从不富之象来利用二句则占也 
　　和乐应上是豫之正义顺以动是所以致豫之由也卦辞中以顺动含和应盖能顺动则自然和应矣俱在利字上 
　　盍合也簪聚也速也聚而合之义速也由字上已有润泽的意盖因有泽及人故人悦乐然又必尽诚以来天下之贤为之辅助斯可保此和乐于无穷也朋来一句顺动之意但上之顺动所以致和乐也此之顺动所以保和乐也顺动一也用有不同耳天下皆和乐故为大有得 
　　此重物来随已上刚柔以柔为已而刚为物彼此以此为已而彼为物言固有主宾也已能随物二句不平因已能随物故物来随已然何以见其能随物处阴自能感阳动自能获应元亨推开去指所为无碍也大凡人辅者多则事易行然有无咎之亨有有咎之亨如乱臣十人之在周故凡制礼作乐刑罚讨罪沛然施行无不随意宋朝王安石引用蔡章之徒充塞朝廷当时一时所为谁敢阻滞然罪大恶极矣 
　　随有获此爻郭子仪可以当之贞字是得民之正自是尽臣职耳非如田常厚施于国暗邀人心者也然亦凶上之所甚忌莫过于大臣之得人心谓其附彼而离我也昔宋太宗于真宗之立不喜曰人心遽属太子置朕何地父子之间犹然凶危可畏哉 
　　艮巽非蛊乃所以致成蛊也 
　　阳刚字要玩是有用世之才德者也若止不事王侯而不髙尚其事猖狂于天下如竹林七贤之徒亦不足贵也 
　　此卦之意盖言当阳长之时固大通利正然恃其长盛一或不谨自此以往亨者不亨而正者不得遂矣唐之五王宋元佑诸贤似之八月是自子十一月至未六月也刚长中亦有贞意刚非贞而何体德中亦有元亨义其善如此自可大通 
　　知何以为大君之宜盖以一事自为之犹之可也大君以一人之身总万几之众是可不任人乎中庸曰舜之所以为大智者以其不自用而取诸人也与此同 
　　九五居上言有观之位内顺外巽言有观之德夫有位而无德则固无以观天下有德而无位则亦不能以观天下此观之意顺巽就是中正致其洁清四句是不敢轻易举动凡有所为熟思审处也孚是示天下之孚颙若是为人所仰总是一个观字有孚颙若是君身可为人仰非人已仰之也示者仰者皆中正也 
　　观我生进退如漆雕开吾斯之未能信则不仕是也此谓可进可退之时若决不可进之时虽通亦不进矣此时不是时世之时乃所遇之时如孔子当大乱之世可以进则进是也 
　　观国之光主二四言用宾主占者言 
　　生字本阳刚中正蔡氏曰六三观我生进退能含象九五乃占何也曰六三居下之上可进可退便有自审之意九五阳刚中正以居尊位其下四阴仰而观之君子之象也原无观之意曰观我生者戒占者而已如是是字指爻中君子 
　　上九处宾师之位人之所仰也谓之主宾者以我字直指自家其字自他人说我观犹人云那上九自观他所为故云主宾也就字意有如此分别以爻义观皆是自观也 
　　亨字泛说不指折狱言既亨又利于折狱也正如谦之六五利用侵伐又无不利也噬嗑伏羲本意只是去其阻塞则合文王以大通明之折狱是文王卦中又指出一事而言后周公六爻皆以折狱言之非伏羲名卦即以狱为主也非如讼卦本为讼也亨字断不可用折狱说是非未辩而有争物之间也是非既明则合矣 
　　得黄金黄字亦从五来厉是操心危已当还恐未当惟恐其或差也作危殆者非是 
　　贲亨通则通矣而所通者小何也有文可通无本故小攸往亨亦在贲道发挥阳本能行而内又离明故亨阴本不能行又艮止于外以得刚文故小利有攸往不能行于外也 
　　敦本尚质从柔中来得贲之道从为贲之主来贲文也如何本实为得贲之道本实乃贲之主也束帛戋戋即形容那丘园之状也敦本为质自其阴性吝啬言束帛戋戋虽是得贲之道然却薄小盖因其性之吝啬做出本实薄小之事然是贲之主但分两下耳戋戋又状那束帛也此丘园之象正论语所谓先进于礼乐野人也 
　　以宫人宠无不利利是有贵人以为之主故凡事顺遂或以其行已也恭其事上也敬其为已也顺其为人也忠此是讲无咎非利字意 
　　得舆剥庐是象占具其中得舆在五阴在下承一阳取象剥在一阳在上五阴欲覆取象剥庐者小人本頼君子以安也今众小人把君子都剥落了到那祸乱既成小人自家亦不能保是自剥其庐矣自古如汉唐宦官把那君子都杀尽到了袁绍朱温来时尽行诛族岂非自剥其庐乎狄仁杰在武后时正似硕果 
　　此复字全从剥来至坤则阳气已萌特未成耳亦足以见天地消息之机圣人知几之神也方剥之时阴方盛而尚隔纯坤然复之阳已根于此矣正与剥之上九本义所谓剥未尽阳复生相表里 
　　不复本于六来终迷本于上来复终则为姤矣其能复乎灾指天说如星辰昼见水旱不时之类在一人则如疾病之类眚指人说如盗贼弑夺之类在一人则如狱讼之类此爻义是以一人说行师非真用师是言其凶之大也十年不克征则又终凶矣 
　　无妄九五远人稍有不恭便欲近攻远讨非勿药也必如周公之于殷民夏禹之于有苗然后为勿药也或以上下相交言言其相信之深或有谗谮之至勿辨盖相信之深谗谮之言必不入若辨之则反多事矣或以嫌疑小生不必辨则大非既相信又何足嫌疑有嫌疑又何以为无妄之至耶 
　　健极则难畜畜极则当变而不畜故畜极而通一句总承上二句来譬以堤障水到那水满时堤固不能障水亦自溢是所以畜之者与为所畜者皆极矣故通二阳同类岂相畜俱进重三三随上而进良马只指三说艰贞舆卫四字平说然艰贞乃所以行舆卫之道也舆是致用之具治平之法是也卫是自防之术如左右近幸指吾为非及奸人縁法作弊险小之人求吾之失而致谮皆思所以防之者如何舆乃治之法卫乃法之防须有了如此本事方可居官如良马之逐也利有攸往即良马之逐也所以艰贞习闲者只是为三过刚进鋭来非为九不可防也 
　　观頥二句不是正之实是考其正与不正也求字解作考字慎言语节饮食只是养德养身之急务观頥口实所包者阔不止二者而已节饮食可取乡党夫子饮食之节 
　　此是人初能自守而终遂改节者如汉之纪唐始以清修著名后仕王莽及光武起而得罪矣尔指初九我指四朶頥亦指初谓初见四而朶頥也 
　　大过不是刚过亦不是中强之弊本末之弱只是有非常之变而大异于常之时栋挠是当事变之时无非常之才事必败如汉之窦武何进之去宦官子之之让国赵括之为将皆是刚过只是去其过而就中是其才可以济大过如周公伊尹霍光之处幼主汤武之征伐皆能济事而成功盖谓行权者言也 
　　大抵此爻言刚柔得中刚可济过偏于柔则不可济遇两意也得中由爻以阳居阴来至于柔以爻以阳居阴已中了又应之于阴则过于阴矣大抵当有变之时过于柔过于刚俱不可只要得中隆是其才只可当大事吉是事成了 
　　水最是能陷而险者阳陷于阴如物沉于水险可知矣人最是外焉若无事内藏祸心为险陷若外面有些机缄发露犹可测度故内实外虚为陷险之义也 
　　初六以阴柔居重险之下阴柔既非济险之才又居重阴之下则其势又难于自免其象则为习坎而入于坎窞矣自习坎而入于坎窞也以六三言之入于坎窞不言习坎例之可见窞者坎中之小穴乃险中之险可见是险中又险无可出之理矣凡言坎者犹有可济之理入于坎窞终无可出之理矣 
　　此只是附丽之丽无明义其象为火体阴用阳正是说附盖火是阴体附是阳为用不说是火明何也下彖辞无明之义也或曰丽字兼附与明阴丽于阳是附之义其象为火是明之义下彖亦有重明字眼 
　　缶是常用之物大耋之嗟是取象言当将衰之际愁闷不能自遣也不止为嗟耋且将死言人于盛极而衰之际不能自处则凶如霍氏既收兵权之后乃不逹缶乐之理兄弟相对而泣所谓大耋之嗟也遂灭其族又常见当世之贵人一被沦弃不胜其忧多至亡身或不胜其戚戚之心寄情于神仙杯酒之间往往败名破业皆所谓凶也嗟夫士君子当其未遇之时固尝困穷拂逆矣及其既陟华要而被罢遣是固吾偶得之常耳乃往往不能自安名为逹人大观者亦不能不动于中矣夫惟孟子贫贱不移难矣哉吾知免夫是矣 

　　苑洛集巻二十 

　　●钦定四库全书 



　　苑洛集巻二十一 

　　（明）韩邦竒 撰 

　　○见闻考随録（四） 

　　取女是卦中取出最大一事别言之葢所感之不正在夫妇尤为甚重茍合淫奔者其能为终身之托而成其家乎故特指而言之取女要本于正来如得其时待其求之类亨始之正得亨又要利贞以保之朱子云然不以贞则失其亨可见必正而亨非正者无亨也 
　　二在那卦之第二爻正似腓之在膝下足上此是那性躁急不常之人而却知道义无虐毒的然感人之道已之于人固不可以是而自处人之于我与其得口蜜腹剑之人不若得是人而缓急犹可恃也 
　　咸股是执随之象执随是咸股之正义往不是随是以此随道而往以利势感人也如众人好利即亦従而好与人相交皆以利不以义是也股之取象有两义三当其处又随足而动如三随二初而动也执其随只是于三在二初上取义九字上亦有些意思言是能静为阴所移九三宜静而动为可羞如王莽时羣臣争献符瑞者此不足怪扬雄为世名儒乃亦美新其为莽大夫乃为可耻 
　　此恒字却以寻常言非以常久言也寻常对异而言常久对暂而言然未有不寻常而能常久者也震上巽下便是理之常若阳下阴上便是阴阳易位大变也有雷便有风是常理二体以震巽刚柔相应言六爻以三阴三阳相应言刚柔相应是天下之常不应则变莫大焉浚是深求恒是常理古之人如京房之进谏孔融之纳交卒之身家俱败是也势分悬隔不但名位也虽情不洽亦然如茍彧之于曹操一则己未可求一则人不可求一则已不度力一则已好求四者凑合则凶矣如尽心谏君责友岂不是正道然时未可也 
　　田无禽此只是人之所为不得其要道所以虽久无功如人主治天下其道在任贤却乃自亲政事一身之小虽日夜不休亦不能给虽百年何益古人如王安石之为相是也此只是个不会干事的非奸邪也 
　　退避二字要分明是阳退而避阴也盖惟六月夏至之后阴渐来阳渐去便是阳退避阴也 
　　后尾从初来初以上下言之则在一卦之下故曰后或以阴柔故不能早退未免于厉晦处是俭徳韬光意静俟如伯夷居海滨待天下之清也遯尾是在位者退之不早勿用是占者当其时当不可进也指未仕者言 
　　阳刚则操介严持守确卦外则本事外之人未曾出仕无系无应则非外物所能动者故有肥遯之象自由自在何不利之有嘉遯在已处之虽好然还有寻着时如龚胜之属嘉遯是在位者张子房似之肥遯是原不曾在位四皓似之 
　　是于卦体上取了羊之象六五上取了丧之象盖卦体为壮如羊也六五不能壮是丧羊也柔则退缩不敢进中则自守不欲进此正如汉之石庆当夫东方朔张汤诸人争名効进之时而能醇谨自守虽失了为相之道然却得善终 
　　明出地上言万邦皆文明之化也文明是明字意万邦是地之意顺而丽乎大明重顺字大明字轻是言有如此德以附乎君顺是恭顺守王度遵侯职而僭越之无有也柔进而上行只是说以谦恭礼下之德居乎尊位柔是谦恭温和无刚强骄亢之意安国指天子之国 
　　吉只是进福就是吉也王母占中假象享先妣是说占法非以此为祭祀说也不可以锡马三接为福盖彼是功臣受此褒宠此是仕之初耳只是居天位而食天禄也 
　　艰贞只是晦明盖人于患难之时尽将那些忠贞之气晦而不露若愚人相似而中之忠贞盖未尝泯没重在不用其明上上是明夷之时下是处明夷之道 
　　初远于五是君子见伤去而志不得伸去字象飞志不得伸象见伤垂翼初九象君子君子如鸟见伤从卦来要见因明而见伤如弼正建明之类因明见伤也主字作活字看主于人有言非主人也如孔子在陈絶粮孟子去梁适齐而齐王又托疾召孟子所如不合是也于行主去此国言攸往主往彼国言飞而垂翼正如孟子去齐不豫也 
　　利女贞正是刑于寡妻之意盖必能刑于寡妻而后可为父子兄弟之法也是必然之理家人指男女男女阔凡一家之中为夫者父兄弟子侄之属皆男也为女者母妻兄弟子妇皆女也故曰一家之人 
　　此正是男正乎外重九五上盖以九五有是德而得贤妃之助王假有家是家齐矣由是不必忧而天下平正是外正也然正外必本于正内王假有家是内正吉是外无不正俱是占假字只是齐之意指中正而言此是家齐国治天下平的道理 
　　天之所命为性心之所怀为志性字志字当分晓归是之子于归之归指女子之嫁而言也中女少女归至夫家各不同爱 
　　遇主于巷与纳约自牖不同牖是就其所明而通之巷是君臣之情不通不听其言正道不得行由他道而往期欲君心改悟而已如张良招四皓以安惠帝是也 
　　此爻象占通不在本爻取只在承乘有应之爻取义因处于二阳之间故有曳掣之象又从睽上取上九猜狠之象睽字从卦来天劓即猜狠之假象非猜狠之外又有髠劓也髠劓皆刑髠是割其发劓是割其鼻因上九阳刚为正应故有有终之占使非阳刚正应则终不得合矣 
　　不言吉者盖有可济之理尚未济也本义居尊贴大蹇刚健中正贴朋来 
　　大人据九五爻当兼德位来硕是爻义利见是晓占者二句一意上六只是说天下大乱无所之正所谓茫茫四海皆鱼鳖何处堪容鲁仲连滔滔者天下皆是也邓仲华杖策以见光武曰愿攀鳞附翼効尺寸之功垂芳名于竹简耳来硕之意也当时天下皆乱赤眉铜马王郎公孙之辈纷纷冦攘何所之乎只得从光武也 
　　言天下之难既解若果尽平也则安静之若犹有未平也则早为之不早往则患将萌民被其害不早来则扰民不休 
　　负且乘不是正义是假象吝是不胜其位尸位可羞正所谓不称其位而有愧于心是也非指夫位为羞致冦至中已有失位之意贞是位之得虽不是自已攀附权幸謟佞人主营求而得乃出于公朝之荐人君之命然不胜其位自可羞古之人如殷浩杨管王安石之流皆是满朝荐举人君屡聘而起然皆负乘矣或以邓通为言通还是不正 
　　损益二卦以主宾看来以君为主则损之为义损乎君也益之为义益乎君也以下与内为民上与外为君朱子云剥民奉君所以为损此言当玩味盖以损指君也有孚还是损下是出于不得已有征伐工役之兴于常制之外取之然是实不得已非假之为剥削计也 
　　酌损之是尽言当论其浅深损是尽已之忠陈东欧阳彻忠则忠矣酌损之义则未尽也 
　　细看来卦体有二意损上初画益下初画是就二体两爻一益一损对待言自上卦下下卦是以二体上下之位自上而下一直言之前则是损已益民后则言惠自已及民也诸家通作惠自上而及下失损益之本旨矣 
　　初九元是所为之事合理吉是事功成无咎盖以位卑言髙宜有咎然大善而吉有以报乎君恩故无咎非以尽职为无咎此见臣子职分为难尽又不可不为大事为大事却又有出位之失必元吉可免也此正如陆贽之于徳宗虽不在相位眷遇则厚矣 
　　朱子云决之而已言易也如以锹去物一决而已扬于王庭使小人之罪明孚号其类使君子之朋合尚有危厉知其奸深术巧不可以其势衰而忽之也告自邑以理胜也不利即戎不以力争也戎即是不可恃其同类之多还当以理胜之告自邑二句又言正去邪之本非是因危而防彼投隙也言不可专恃其力又当以理为本也 
　　壮于前趾往不胜于初字上取趾下位之义也于九字上取壮于前勇于决阴之义也决义从卦上来虽是君子众九之位则在下又失其决之之道故阴虽弱亦不能胜不胜者一则在下位一则壮故也 
　　姤遇也好个遇字圣人下的如此有意盖是那方盛之时忽一个败衰之事萌动乃心之所甚不意料而至者人所深不愿见者也故曰遇其慨恨不愿见之意溢于言表圣人多少扶阳抑阴之意壮字不是言阴渐盛只是不正遇而偶合固已非正已壮矣一阴五阳则壮之甚者也壮字在遇字与一阴五阳上取出非以其渐盛也为阳之害只是淫乱使为夫家之祸 
　　九五以杞包瓜此正如唐文宗时候宦官盈朝若于此时生出个刚健中正之君来倘不量其浅深就欲诛戮鲜有不致败者必静以制之则彼之首恶若有死亡或有可乘之隙然后乘之则可胜矣自天而降言忽然而来也如当时逆瑾权势熏灼人皆以为无可奈何于八月十三日忽然就擒诚如天降也唐宪宗汉质帝只为不含章俱不保身唐宣宗隐德于潜龙之际后为天子闭目摇手不敢一问宦官岂其心一日有忘哉知其无可奈何姑俟之耳但未能成有陨之功也谓之静以制之则亦非拱手听其自来然中间自修于已时观其隙以图其机者未尝顷刻有忘但不露泄耳木包瓜瓜烂而木存正如含章有陨自天也 
　　坤顺兑说九五刚中而二应之是乃万物萃聚之象也盖卦德中有彼此之聚卦体中有上下之聚泽地中有草木鳞甲之聚总为万物萃聚之象 
　　六二引吉观本义杂字还以二阴为小人小人其可引而用之乎则牵引是二附五也盖为二阴所隔不得即萃必牵引而后萃也虚中诚实皆是孚虚则无物无他诈伪者是实性理诸儒有明说孚字指卜祭者言虚中诚实俱在爻上孚之形也禴祭是薄的非是就用禴祭只象薄物亦可祭 
　　升字全重自下卦进至上卦又要见时之义见得在下卦之上当进也巽顺是有可进之具有应是有可进之机故进而大通不然进不得通矣见大人南征一意但自见天子言为见大人自从下而欲上进则为南征勿恤是得了禄位有庆意吉是其道大行志行意俱是元亨之实 
　　阴则惟务升而不顾理升极则一惟升是务而不止者也不息不止正是人之用功蔡氏云冥字是据上六才质言也利于不息之贞是为占者设一变化之道也是变易以从道也书曰惟狂克念作圣君子为善惟日不足小人为不善亦惟日不足冥升与不息之贞之谓也冥升汲汲于外者也不息者汲汲于内者也知利于不息之贞则知冥升之不利矣 
　　全从升与巽来当升之时是固可升也巽于二阳又有人助之以升也故允升大吉允升大吉通作占说初以阴柔居下只就居巽下说非全卦之下也 
　　无咎只指孚字盖不诚是咎故能诚则无咎非谓謟渎求媚也 
　　自坤上取升有阻义自升阳刚上取可升义 
　　酒食指禄朱绂指恩宠俱是取象当困之时当此大位重责忧危不安是为富贵所困也 
　　惟困于石据于蒺藜则有不见其妻之祸不见其妻是名辱身危死至家败之象凶字就是上文言占者当困之时困于石据于蒺藜则有不见其妻之凶困据亦本阴柔不中正来上本三之应也故有不见其妻之象困于石就不可为之事言如李训郑注之去宦官是也 
　　此辞于卦德卦体卦变卦象俱无所取只从井之理推说往来井井不重能及物上只说随他汲水者不同而井固只是此井也不必以首句为井之体下二句为井之用大抵只是说人事仍旧而不纷更则无所损益而事自若不能守旧而中途都又纷更便是几成而败凶可知矣上一条井之事下一条汲井之事改邑正见井不可改 
　　以六字取井泥旧井之义于初字取不食无禽之义盖井泥则人不汲不汲则人不食人不食则禽亦不顾矣此盖行之污下为时所弃者无禽甚言其为时所弃也因人不食故井上无水而禽亦不食 
　　大人虎变是两样变一是自新使民皆变自新处常之大人尧舜是也一是顺天应人把天命变了处变之大人汤武是也虎方夏之时毛希到秋来变的毨好此于五上取大人之象九五上取虎变之象愚意只作革命言自新新民之极了遂顺天应人天命由诸侯而为天子自百里而有天下为是 
　　元吉就人主上说当阔说或只指凝命或只指善皆太狭鼎亦有善之意须火上木下方为鼎试看灶中之火皆木下而火上木上火下非鼎也烹只是煮饪有调和之意论语解饪字为烹调生熟之节也 
　　九四象大臣任重如鼎之重也应初六象大臣任小人鼎之折足也必误国害民如鼎实之覆也亦由鼎折足四应初取象也刑渥于鼎上无所取亦因上爻义而来不胜任只指用小人盖大臣之职正在用人因此致覆餗本义自明 
　　耳象君从五居尊来黄象君有中德从五居中来耳虚能受铉之贯又象君能虚已下贤从六字来六阴故虚也于应爻九二上取贤者有德之意铉指贤者金则有德也耳之黄君之有德能虚已下贤者也 
　　震之为动重一始字盖忽然一阳生是非常之变忽然而来为可惊也亨亦是占辞下四句是震所以亨之实震有亨道者以震来能恐惧故也笑言哑哑是致福假象非真笑乃占中之象不丧匕鬯愚意以为只是象不失其常如坎之心亨言当大变之来而此心之主不为之摇所谓威武不能屈也言由平日能常如震时恐惧故于震来也不失其常 
　　此乃见人而自省者正如秦攻韩而赵魏自为之备不能救韩言是邻怨盖上之力量救不得人非坐视也未及身不是全无震震未及身耳二震字亦本卦来皆指事变 
　　艮其背是个头脑处然艮其背则不获其身艮其背不获其身则行其庭不见其人矣一层一层迭下来身动背乃止而不随身动此不有其身之义人之一于理而不顾其身正犹背之止不随身而动也以身为静以人为动动静主静止于理亦静之义也动静皆主于理之所止而不动于欲故为主静此文王借伏羲卦名为义如履虎尾者也蔡子曰人必止于所当止之地则于身之利害得丧不暇恤矣是艮其背不获其身也夫既能止于所当止而不获其身则于人之是非予夺不暇恤矣是虽行其庭而不见其人也盖庭乃往来所由正有人之地也 
　　此爻主君说列其夤象中之象熏心是其病势日深将攻心矣所谓病入膏肓是也于三在上卦下卦之间取限象其义则上下之间也于过刚不中取艮其限象其义则上下之情不通也如此败亡之祸将及身如人之病势攻心将死矣 
　　止则不妄进人惟不能少止也故进之急不以渐止自能渐进巽自能循序止巽中俱有渐进之义其进以渐亦指六二谓由初而二也盘不是位安而可保是居是位而心安不当得而得之便居到大位上也不安与饮食衎衎同饮食指鸿取象者非二也吉只从禄位可永上说盘衎有二意一则本于得君而有功从爻之柔顺中正应九五来一则由于渐进非躐居要地者从爻渐进来 
　　归妺二字就合不正之义长少相从非以年配年固不正以说动相从非以德配德亦不正故曰皆不正往指女之初嫁之时无攸利则归以后事也重女而男从之则皆凶而不利也以卦名归妹故重女不正从女起端而男从之则亦非正矣位不当柔乘刚还分贴 
　　明以动致丰之道宜中者保丰之道盖王者当丰大之时易至于不中而恃其承平之盛多至于有所兴作改其常度或征伐之举或土木之功此常情也皆不能守常而为过盛之为者也故戒曰宜日中 
　　无咎只就明动相资上说明动皆无偏而有用就是无咎只指初言四之动有所用虽指四亦初之无咎也以初为主此是同僚事非君臣也不必用上下字入讲正如汉相丙魏丙以寛济魏之严唐相房杜房善谋杜善断以此相济是也 
　　火在山上是火去其所止矣火往上行便是去其止为旅旅之亨与吉大抵相似贞字细玩故自有其正还是旅时正道即中外顺刚退止离明是也 
　　始亡一矢终得誉命正射雉之意此爻虽曰有柔顺得中文明三意大抵重文明字盖为离之主曰柔顺曰得中皆文明柔顺文明得中只体贴个射雉誉命耳盖人之为旅虽有大德一时人皆不知不加敬重至于久之则人皆知之矣岂不有誉命乎正如射雉者虽亡一矢而可得雉也射雉为际亨嘉文明之运一矢亡为立功者未免劳心经纶得誉命为能建功立事 
　　小亨从以阴为主说利有攸往以初四从二三五上说利见大人以初四从九五说各有所主 
　　获三品是说反得阳之助不徒助而多助如田获三品也是假象与史巫纷若同 
　　六四阴柔无应承乘皆刚是以柔弱之人遇刚强之人木为难处有悔者也然以柔则用柔居上之下则能谦是以能处而悔可亡又不但悔可亡也反得阳之助其助也不特一事之助而事事之皆助不特一时之助而时时之皆助有如田者获三品之禽兽可以实干豆可以奉宾客可以充庖厨也占田者得之则吉矣 
　　诚信说而亨说字在我上说不指人之说盖以诚信为说之道则人说矣故亨大抵人之和说者易至于诡随而无特立之操故又戒以利贞刚在中故曰中柔在上故曰外 
　　爻中原无孚剥之意爻本是不信谗邪之人但因爻设戒耳五虽不信邪而不可不戒如舜岂傲虐者而益戒之是也蔡子云剥谓阴能剥阳者也盖阴柔小人内则蛊惑人之心志外则亏丧人之德业何剥如之剥之一字旨哉 
　　亨假庙利渉三句平看刚来而得中六往居三得九之位而同四固不假于假庙利渉也亨是济天下之涣假庙是济祖考之涣利渉是济一已之涣大川是至危难险危之际非指济民之难也利贞总承 
　　于初字上取涣之始六则非济涣之才上承九二则能用壮马壮马只是拯速而着力当涣之初即拯而拯之又力拯字壮马字俱从九二来 
　　泽是水之止者其容有限江河则流通故纳百川而不溢言有限正见多则溢亨是节可行言二五即知其得中矣节有两义有数度之节减省撙节之谓有德行之节节义之节所谓清风髙节者也且如用度固有节度然减省大甚则有宴享军需之兴将何以备所谓大貉小貉者人之行已固当以节义为重然太甚如仲子申屠岂可为常法也故曰不可贞 
　　初是时不可出阳刚得正则能因时而自守不出矣使非阳刚得正则虽时未可出亦出如杨时出于靖康之间是也 
　　中孚自其欲之不扰言中实自其理之无间言一也诚感豚鱼则人无不感故曰吉吉字与利字对贞是言所感所济又要贞盖世固有不正而感人如男女之相说至死而甘心者亦有不贞而济难如人之贿赂势要以脱祸者所谓行险以侥幸是也 
　　大意本爻应爻俱不善故有此象上九位之穷则反无位不能常三阴柔不中既无独断之才又居说之极性好顺从乎人故上九无常也六三亦从之而或鼔或罢或泣或歌之无常正如俗所谓无主张之人随人言随人语随人笑随人哭之谓上九本是无常的六三从之亦无常 
　　亨是阴亨阴本无致亨之理但以其朋比众多凡有事扶持辅翼者多故可亨如那司马懿王莽之徒岂不亦能亨者但未正耳夫阴多固可亨然不可恃其朋比而交合以害正则亨可保如那程异之不敢知印押班是也下皆是利贞之实二事字指小者而言盖是小者当小过之时当如此然则此为小人谋矣夫圣人于此有正不得已者当此之时既没奈何不成教小人害君子哉只得教其如此则吉不如此则凶如郭璞之戒王敦之类为小人谋正为君子谋也 
　　夫阴柔固是个好进之人又上面有人援引他又得遂其进之之心又当过时则其躁进又皆过乃是上而不下者正与飞鸟之声下而不上相反故凶 
　　上二句正义在象外下二句正义在象中又一格也大抵此爻言为臣者不为强梁跋扈之事而为恭顺忠靖之行则不逼僭其君而得为臣之道矣于三四上取祖于五上取妣又于五上取君二上取臣又于卦上取过意所以能如此者以二能柔顺中正也 
　　初吉终乱是推利贞之由既济之时大事如建侯行师都亨过了今虽一政一令之小事亦有亨之道矣火下水上便是君臣相得六爻各安其位便是君臣上下各安其分事安有不济乎蔡氏云只縁既字不好好事已亨过了所谓饮酒酩酊花开离披时叅义曰水居上受火之热火居下则能热乎水水火相为用也彼此相为用事之必济者也六爻之位各得其正初阳二阴三阳四阴五阳上阴位各得正所处无有不正者亦事之所以济也 
　　丧茀全在五爻当既济上来七日得全本二来古人有言天下有道则仕今既济之时贤者反不得行其道必待过时方可行如何盖人主于治安之时天下无事不知贤者之不可无也常有慢贤之意当夫国家多难之时则寤寐思贤矣所谓髙鸟尽良弓藏家贫思贤妻者是也七日得指茀是得行其志之象 
　　小狐汔济濡其尾是象无攸利是占不当位则未济刚柔应则可亨未济非不济也未字当玩正如汉髙起自丰沛之初那时那里见得济处到后来得良平信布而遂得天下所谓亨也又如苻坚始焉削平燕赵几于成矣然其黩武穷兵不能敬惧遂至于亡岂汔济而濡尾欤 
　　以九二应六五居柔得中则是以才髙任重之臣遇柔顺之君且当艰难之际有凌逼之嫌者也然以其靖恭忠顺能安乎为臣自止于下殆犹车之曳轮而不行焉如是则得为臣之道而功名禄位可保于悠久矣何吉如之唐之郭子仪汉之孔明足以当之矣 
　　六三以阴柔居下体之上不中也以阴柔居三阳之上不正也当未济之时若不度德量才而有所往焉吾见事不克济而大祸即发矣其凶为何如哉然三以柔而乘九二之刚将出乎坎则是跋扈强梁之辈未易图也而用柔以图之乘机而发待时而动则功成而险济矣其利为何如哉 
　　只作变化气质说吉只是愚者明柔者强伐鬼方二句只是勉强之功所谓百倍之功也受赏是克了欲带在功内语非言其效也夫始焉未正未济也终焉以正则济矣 
　　要紧一个好义字有命有义命者天运之自然义者人事之当然也自养非真饮酒只是快活过日不劳思费力求夫人之休咎有命有义命者一定义者当然人之休咎固有一定之命不必劳心以妄求然又尽人事以待之茍恃其天有一定之命而放肆怠缓则命固不移而义则失之矣诸家未到赵太祖微行云有天命者任自为之可谓信命矣然微行岂人主之道乎失其义矣 

　　苑洛集巻二十一 



　　●钦定四库全书 

　　苑洛集巻二十二 

　　（明）韩邦竒 撰 

　　见闻考随録（五） 

　　闗中好个风水山自西而东河自西而北自北而东自东而南山河相会之处水口纔丈余耳中间明堂秦川八百里所以汉唐以前人才最胜也好个形胜 
　　地气自西北昆仑发脉渐渐东南去了此理势之自然但分得破碎耳 
　　江淮之问风水最大 
　　天下大水如江汉皆出于关中长河亦圜绕关中而东下淮济流乎其中余皆小水耳 
　　江南所受之全气自岷峩循江而南自南而北自北而东矣 
　　天下山明水秀无有过宁绍者所受皆是自家的气脉洛阳不见有大风水山水又背乃在天之中盖所得者天气耳 
　　数生于五行万物不能逃也 
　　朱子得易之一枝程传得易之余蕴京氏得其门矣而未见堂室之大 
　　黑水为梁雍二州之西界据其文势当自雍之北境直抵梁之南境乃一大水横过二州西界今四川止迭溪千户所有黑水合汶江入成都府经茂州而安县亦有黑水安县本汶江县地盖黑水合汶江入茂州安县入于罗江汉地志云黑水出犍为郡南广县汾关山符即今之叙州府庆符县以志山符二字故县以庆符名今庆符有黑水与蔡传汉志同然蔡传少一符字而其水乃自西夷中来北流入江汉志亦谓黑水至僰道入江且安县黑水在成都北而叙州在成都之南一入罗江一入大江两入江又不同于经文至于三危入于南海者不合雍之黒水五亦各异源一在平凉府开城县入黄河一在宁夏卫东亦入黄河一出文县守御千户所素岭山入于白水一出镇夷千户所城西经行都司城西北入居延海与经文汉志蔡传皆不合今独肃州卫城西一十五里黑水所出与汉志颜师古注相近而水经引之志云黑水出张掖郡鸡山南至炖煌过三危山炖煌今肃州西沙州东南即其地也志又云南流入于南海则当遂入于梁梁全无考岂梁雍西界各自有黑水为界不同欤与导黑水之黑水各为黑水不相渉欤程氏又谓叶榆泽为黑水之源叶榆即西珥海其地有黑水祠西珥海出今云南大理府邓川州点苍山汇为巨湖周三百里去雍之三危南北数千里又不经流梁境又不出于张掖颜师古亦谓滇池西北有黑水祠岂黑水既入西域故人莫得而知又南至西珥海复入中国又流入于南海欤然不可考矣若牵合以为相属则张掖在极北西珥在极南安得以相属哉炖煌在陜西肃州卫西今属外畨是国家极北境叶榆在云南大理府是国家极南境梁境黑水是迭溪黑水断非导黑水之黑水也至谓水黑为榆叶之积尤为不通源头之黑或可通若流而数千里其色尚不变有是理哉且梁雍为黒水者凡七而汉中亦有黑水未闻皆有榆叶落其下也 
　　洪范占法事类以棊子定棊子全为事类而设详见下先将事类写定或一阳或二阳或三阳或一阴或二阴或三阴杂阴杂阳或水或火或金木土 
　　先看断词 
　　或大数或小数 
　　次蓍数 
　　次看筮得之画或一阳或二阳或三阳或一阴或二阴或三阴或水或火或金木土与事类合不合再看纯阴纯阳杂阴杂阳 
　　次甲子 
　　后看当时年月日时或一阳或二阳或三阳或一二三阴或水火金木土与事类合不合再看纯阴纯阳杂阴杂阳 
　　蓍定三阴三阳杂阴杂阳 
　　纲竒目一为一阳目二为二阳目三为三阳纲偶目一二三俱为阴主纲纲竒偶合目数一为七为阳二为八为阴三为九为阳虽多一阳数然所合亦多所对亦多吉凶无偏阳固有余理也九固多一阳也一三为杂阳二为杂阴主目 
　　棊定三阳三阴杂阴杂阳 
　　如阳画一一为一阳二二为二阳三三为三阳如一二一三二一二三三一三二为阳者九 
　　如阴画一一为一阴二二为二阴三三为三阴如一二为二阴一三为三阴二一为一阴二三为三阴三一为一阴三二为二阴为阴者九 
　　如阴阳二画一之一一之二一之三二之一二之二二之三三之一三之二三之三谓之杂阴杂阳或纲阳而目阴或纲阴而目阳凡为纯阴纯阳者九杂阴杂阳者九（纲阳目阴为杂阳纲阴目阳为杂阴） 
　　甲子定三阴三阳 
　　本极有图 
　　蓍定五行 
　　一纲一目其揲下数一六为水二七为火三八为木四九为金中五为土 
　　事类定五行 
　　一纲一目其棊子排下数一六为水二七为火三八为木四九为金中五为土 
　　甲子定五行 
　　本极有图 
　　定事类 
　　如筮者欲年上占排定棊子年是三阳则此事即属三阳余仿此看年上数是一或六即为水余仿此（月日时随人） 
　　五行上下取阴阳之数首目取数东西取 
　　定吉凶 
　　一以揲下画占大数小数 
　　一以棊子掷下杂取其八自上而下者二自西而东者四筮者北面故自西而东其画上下皆阳为纯阳上下皆阴为纯阴上阳下阴上阴下阳为杂阴杂阳上分阴阳下主一二三数如一一阳画是一阳一二阳画是二阳一三阳画是三阳如三一阴画是一阴三二阴画是二阴三三阴画是三阴余仿此如上一阳画下一阴画上一阴画下一阳画为杂阴杂阳此事类分阴阳也棊画上下为一六为水四九为火二七为金三八为木五为土此事类分五行也 
　　一以揲下数与事类棊画看如事类是一阳数亦一阳大吉二阳三阳次吉事类是一阳数是一阴大凶二阴三阴次凶如事类杂阴杂阳数亦杂阴杂阳或纯阴纯阳皆不相对不相合通为杂论吉凶叅半如事类是火数是木为生大吉土为相次吉水为克大凶金为贼次凶水生木木生火火生土土生金金生水水克火火克金金克木木克土土克水我生者为相我克者为贼 
　　一以甲子阴阳五行与事类看阴阳看合与不合五行看生相克贼 
　　一看大数各以所占事定吉凶曰正吉不正则凶矣曰静吉动则凶矣无吉凶并行者在人消详 
　　一断法有三名为三其实七古人占卜皆用三二吉一凶断以吉二凶一吉断以凶三吉大吉三凶大凶词一也数分阴阳五行一也甲子分阴阳五行一也共三（数分阴阳五行纯杂者三　甲子分阴阳五行纯杂者三） 
　　正数者天地之正气也其吉凶也确问数者天地之间气也其吉凶也杂 
　　纯阴纯阳为正杂阴杂阳为间如事类三阳数亦三阳大吉数三阴大凶之类故曰确如事类杂阴杂阳数亦杂阴杂阳或纯阴纯阳不相合未见吉不相对未见凶纵使事类相对相合而本数阴阳已差参矣吉凶未定故曰杂 
　　象以偶为用者也有应则吉数以竒为用者也有对则凶 
　　易卦阴与阳正应则吉范数阴与阳相对则凶相对即是正应甲子阳干阳支为纯阳阴干阴支为纯阴阳干阴支阴干阳支为杂（此以纯杂合与不合为吉凶非以阴阳论） 
　　事类甲子数纯阴纯阳杂阴杂阳在三阳三阴数里如数棊一一阳画是纯阳就是一阳甲子如甲为一阳就是纯阳乙巳为三阳就是杂阳大抵此占主蓍与棊子二事合事类即是合棊子 
　　北平郡骊城县即平州今直隶永平府抚宁县其西南即本府昌黎县也有山远望穹窿似冢山顶有石特起如柱此碣石也离海三十里 
　　东海至永平府南发出一洋东西百余里河从此洋之西自北注之此洋正逆河也碣石在右转屈之间碣石在海洋北洋阔五百余里自洋南远看如在海中实未沦入于海也 
　　江水自四川成都府茂州岷山发源西南至威州过汶川转而东南至灌县过金口至新津县合皂江水入叙州府宜宾县与马湖江合东北入泸州合江县至泸州东北入重庆府巴县经涪州合州黔江忠州入夔州府万县云安奉节经瞿塘硖入湖广荆州府归州出硖厯夷陵宜都枝江公安石首入沔阳州过云梦泽入武昌府嘉鱼县经江夏县东会汉水南过武昌县入岳州府巴陵县过洞庭湖东至武昌府咸宁县东入江西九江府德化县入南康府星子县过鄱阳湖入南直隶安庆府怀宁县入池州府东流县北流又折而东厯李阳河口梅根口铜陵县东入太平府当涂县入和州为横江入应天府上元江宁入扬州府经仪真县厯江都经常州府江阴县江南江阴江北泰州经苏州府常熟县至扬州府通州入海江南常熟江北通州 
　　天体至圆天本无涯何体之可测度谓天体者二十八宿之环列者以次相挨左旋地外此天盘之内地平之外可测度者也 
　　周围三百六十五度四分度之一九百四十分为一度四分度之一者将九百四十分分为四分（去声）每分（去声）该二百三十五分则天体周圆共该三百六十五度零二百三十五分 
　　角十二度亢九度氐十六度房六度心六度尾十九度箕十一度斗二十五度牛七度女十一度虚九度危十六度室十七度壁九度奎十六度娄十二度胃十五度昴十一度毕十七度觜（二百三十五分）参十一度井三十四度鬼三度栁十四度星七度张十七度翼十九度轸十七度 
　　绕地左旋常一日绕地一周而过一度冬至初一日角起子字位到第二日时则过子位一度稍东矣二十八宿天盘一定之次如二十八宿钉在车轮轮转则钉转角行则二十七宿皆行角易一度则二十七星皆易一度到那三百六十五日零三个时辰时恰好天多行了一遭 
　　日丽天而少迟故日行一日亦绕地一周而在天为不及一度积三百六十五日九百四十分日之二百三十五而与天会是一岁日行之数也 
　　此九百四十分是说日二百三十五分是四分日之一天以九百四十分为一度日以九百四十分为一日二百三十五分是三个时把十二时分作四分也九百四十分日之二百三十五者是说九百四十分中的二百三十五分盖三百六十五日零那九百四十分中的二百三十五分若只说三百六十五日零二百三十五分为尤明渠却带其母而言之 
　　天与日冬至初一日子时同在子一度上起到初二日时日只到旧位天则过子位二度上了 
　　一日过一度十日过十度一百日过一百度三百日过三百度又五十五日则过三百五十五度还有二百三十五分又三个时辰时又过二百三十五分则与日到寅字上会日与天会是一年已毕又起第二年矣岁之有三百六十五日零四分日之一者以天体有三百六十五度四分度之一也 
　　月丽天而尤迟一日常不及天十三度十九分度之七积二十九日九百四十分日之四百九十九而与日会凡月与日会自朔至晦凡二十九日零六个时辰有竒十九分度之七难算若照常数以十计之虽微秒不尽其余今厘以下通变其法以四竒为一厘十九息为一竒则乘除始无竒零以九百四十分分为十九分每分该四十九分四厘二竒十八息内取七分该三百四十六分三厘十二息 
　　十二会得全日三百四十八此十二个二十九日余分之积又五千九百八十八此十二个四百九十九分 
　　如日法九百四十而一得六不尽三百四十八日法九百四十分为一日以九百四十分为一日约之前五千九百八十八该六日零三百四十八分而一者一日也得六者得六日也 
　　通计得日三百五十四九百四十分日之三百四十八以全日三百四十八及余积六日并不尽之数通共三百五十四日零三百四十八分是一岁月行之数也 
　　岁有十二月月有三十日三百六十者一岁之常数也故日与天会而多五日九百四十分日之二百三十五者为气盈月与日会而少五日九百四十分日之五百九十二者为朔虚合气盈朔虚而闰生焉天运有常何尝有有余不足之数其不能齐者厯不能齐也所以置闰者只为月气不能与节气相同故反以节气就朔气若不论朔只一节一中排定则节气又正厯亦省便但初一月不与日会十五月不圆耳然不用朔气似与天时无害夫有阳必有阴月之气亦自与万物相关岂可不论 
　　三百六十者一岁之常由前面所注日与天会为三百六十五日零三时多五日强月与日会三百五十四日零七时强为少五日日五日多月五日少相合来十日然皆是月之不足者 
　　故一岁闰率则十日九百四十分日之八百二十七将及十一日 
　　三岁一闰则三十二日九百四十分日之六百单一五岁再闰则五十四日九百四十分日之三百七十五十有九岁七闰则气朔分齐是为一章也十有九年余一百九十日一万五千七百十三分以日法除之得二百六日六百七十三分为七闰之数气朔之分齐矣 
　　三百六十为一岁之常者甲子六十日甲寅六十日甲辰六十日甲午六十日甲申六十日甲戍六十日六六三十六也 
　　大余是月不及天之数小余是日不及天之数 
　　武都汉时为郡所治甚远西北自陜西巩昌府成县东南至汉中府沔县千八百余里沔县有天池故曰都此武都之得名也武当今湖广均县郢州今安陆州京山县二州县地三澨在京山县西八十里汊澨漳澨■〈远〉澨故曰三澨静海县今省入通州属南直扬州府 
　　汉水之源论者不一或以为出于巩昌汉志曰东汉受氐道水或以为出于汉中大抵巩昌为是盖嶓冢山在可证也汉中无嶓冢山常氏谓巩昌之汉为东源三泉之汉为西源又曰西县为东源是以西县为巩昌矣是不知巩昌非西县去西县千八百里巩昌在西三泉在西县之东岂可以巩汉为东源（阙）通州等处至此则为中江至今土人犹有上江下江之称汉言北江则江为南江可知此因汉以见江江言中江则汉亦为中江可知此因江以见汉互言之也曰东汇曰东为者谓汉自西东流而汇为彭蠡又东流而为北江非谓汉之东边也何足疑哉 
　　汉中沔水源出金牛山人以为汉水既误以为汉水以汉水出于嶓冢山也遂以金牛山为嶓冢后人不知金牛山为汉水之误为嶓冢反以嶓冢之名为汉水之证谓既非汉水縁何出于嶓冢山 
　　四时验日影春分于夘夏至于午秋分于酉冬至于子子不可考止言平在朔易 
　　浑天仪不难造难于激水之法其迟速之节正如铜壶滴漏 
　　用乾坤不若用既济未济仙家有见于此取为长生之道干卦治中有乱坤卦乱中有治既济常治而不乱生而不死者也未济常乱而不治死而不生者也况又从水火相交而来 
　　革除中张公紞杀身成仁可谓王臣蹇蹇方公孝孺髙公翔杀身而仁未尽所谓过渉灭顶者方髙二公其忠至矣夫惟君子中庸难矣哉知道君子为之伤痛 
　　漆水止据蔡传云自同官县来他更无证而凤翔有漆巩昌有沮皆自本境入渭源派甚明但其地在沣水入渭之上与经文不合惟考有洛水源远流长而派明通洛水出庆阳府环县即古洛源县也经延安府甘泉县即古雕阴县也经鄜州宜君县子午岭至中部县入西安府界经耀州及同官县至富平县合沮水厯蒲城同州至朝邑县东南入渭沿河三府之人至今皆呼为洛河漆沮之名亦不知也古今郡县庆阳有洛源县延安有洛川县及三川洛其一也朝邑有洛苑乡水经言延安形胜云洛水之交汉志亦云雍州其浸渭洛左冯翊注云洛水经北条荆山而东南入渭此尤为明证汉志又曰洛都曰襄洛皆延安近洛之地畧无一字及漆者独汉上郡志有曰漆垣者又不知何所指也而颜师古曰洛水即漆沮也此后世指洛为漆沮之由岂洛亦名漆欤作记者不知凤巩自有漆沮二水以二漆为一水而莫究其源但云自同官县界来而不知自同官来者洛也一统志遂言同官之漆出自凤翔而不知漆水为泾汭所间其能飞度泾汭而来同官耶秦士往往疑此故详考而着之焉 
　　沮水出宜君县至子午岭合子午水厯中部县东南流入西安府界至富平县合漆水即洛也子午岭乃子午山一支其山厯延安庆阳西安三府绵亘八百里蔡传合榆谷川非也予尝至同官县见一大潭水涌出三面皆青石山如壁立水流出东壑问其居人父老曰漆潭正所谓自同官县界来者然至富平不百里即入洛岂洛自洛漆沮二水皆入洛欤但其水甚小禹何故舎洛而取漆岂无施劳者虽大亦畧欤颜师古曰漆沮即冯翊之洛水也不知蔡传何以不引此 
　　或者漆沮实凤巩之水诗人咏之亦名川也而经文有错简漆沮既从当在沣水攸同之前欤如此则洛与沮会禹未尝书而漆潭一沟水耳故古志不载 
　　漆水出凤翔府陇州东入渭汉志右扶风有漆在正西指此也亦名川 
　　沮水出巩昌府阶州角弩谷东南入渭蔡传谓延安沮水合榆谷水榆谷在临洮去渭源近正谓此沮水延安沮水何由西行数百里至临洮既至临洮又何由至西安之耀州 
　　其它文字皆可著作惟医药之书不可轻为一字茍一字不当杀人多矣其罪与杀一家非死罪三人者等学者可不慎哉 
　　造化不如人圣人能全其性造化不能全其性修齐治平圣人之功业也圣人无虐民之政生物者造化之功业也虺蛇射工鲸鲵造化不能自克也 
　　尧冬至日在虚昬中昴今冬至日在斗昏中壁中星不同者盖天有三百六十五度四分度之一岁有三百六十五日四分日之一天度四分之一而有余岁日四分之一而不足故天度常平运而舒日道常内转而缩天渐差而西岁渐差而东斗二十五度牛七度女十一度虚九度共五十二度壁九度奎十六度娄十二度胃十五度昴十一度共六十三度昏中多十一度者盖日在斗之末昏中在壁昴之中欤大较若此 
　　晋虞喜始以天为天以岁为岁乃立差以追其变约以五十年退一度何承天以为太过乃倍其年而又反不及至隋刘焯取二家中数七十五年为近之以七十五年乘九百四十分每年该十二分半强自唐尧甲子至宋宁宗己未以七十五约之则五十二度虽未齐一亦不甚远矣天运微秒虽巧厯不能齐厯家那前趱后以歩之如闰法耳二十八宿安次则由右运行则由左 
　　九河故道今永平府抚宁县西有碣石山去海三十里远望穹窿如冢中有石持起如柱在海东南之湾与诸家所载碣石之状甚相合则九河之地在沧平之间无疑九河非有他水止将一河分而为九派以杀黄河之势今河身既徙而南则九河已为平地又何形迹之可求且今河入海之处去古河入海之处将二千里岂惟九河之地虽河身故处今皆为田庐为城市已不可辨况九河乎河之故道自巩县厯怀卫彰顺名真数郡今止长垣开州清丰畧见其迹然亦非禹时故道也观此则九河在其界中矣海之湾永平谓之南海此洋东西长而南北狭如江河之状此或逆河则河从此入海今河徙而洋存 
　　山东通志马颊在商河覆鬴在海丰钩盘在德平鬲津在乐陵徒骇在齐河皆济南府所属今真定府三百里方是济南之北境真定去济南东西又六百余里古河自洚水直趋而北至于大陆则皆真定之地又北播为九河则固永平河间地也不应河至大陆折而东反回流而南以至济南之境当时河自南而北道西经冀东经兖冀髙兖下水直溢于兖故禹治之于兖北疏杀其势以泄其水不应反自西导九渠而东以灌兖经上言播为九河下言同为逆河则既分而复合为一今乃散涣不一纡曲旋绕八九百里方合而入海恐无此理 

　　苑洛集巻二十二 


