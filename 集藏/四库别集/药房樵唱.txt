　钦定四库全书

　　集部五

　　药房樵唱

　　别集类四

　　元

　　提要

　　（臣）等谨按药房樵唱三卷附録一卷元吴景奎撰景奎字文可兰溪人力学有文年三十海道万户刘贞为浙东宪府掾尝辟为从事明年贞去景奎亦归乆之用部使者荐署兴化路儒学録以母老辞不就至正十五年卒于家事迹详具黄溍所作墓志中景奎于书无所不读诗歌尤清丽警抜颇近唐音是集乃其子履与其门人黄琪所编中间五言古体皆源出白居易七言古体间似李贺近体亦音节宏敞豪放自喜故宋濓作序极推重之特编次时失于简汰如偶成诗云挟才胜徳世所薄宁我负人天可欺士之言行苟如此圣经贤传将奚为此等句殊不成格其它应俗之作亦多榛楛勿翦是则履等辑録之过然其菁华自在固不能以此相掩也景奎又尝采取骚选中粹辞奥语勒为一编名曰诸家雅言以为学诗者入门之法其书今已失传云

　　乾隆四十二年二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●药房樵唱目録

　　卷一
　　五言古风
　　七言古风
　　五言律诗
　　七言律诗上
　　卷二
　　七言律诗中
　　卷三
　　七言律诗下
　　七言絶句
　　乐府

　　附録
　　行述墓志本传哀辞

　　●药房樵唱序

　　序曰药房樵唱者吴公文可所著之诗也夫诗在堪舆间无纎弗囿无巨弗涵太极阴阳之化物则民彛之懿烟风月露之形河山草木之昭气候燠寒之更毛羽鳞介之蕃治乱兴亡之着夭寿死生之变可疑可存可悦可愕可感可慨外触乎物内发乎情情至而形于言言形而比于声声成而诗生焉譬之气至簧鼔神合自然机摇弩发道契冲漠上自王公卿士下逮小夫编氓率藻畅于襟灵一导扬于隠伏大而朝会燕飨被之弦歌小而委巷深闺见诸谲谏虽位号之或殊而情衷之无异商周之隆斯义为盛汉魏以来古意渐削下沿唐宋之间而得之者盖鲜矣于是吴趋楚艶而哇淫之咏汨焉牛鬼蛇神而诞幻之事彰焉霆飞霰掷而粗厉之文布焉胡呗梵吟而忽荒之趣见焉伧言粤语而俚鄙之亵形焉莺支蝶卉而留连之思滞焉诗道亦几乎熄矣公尝与濓剧论至斯为之弹指三叹盖公以雄逸之资济通明之识着于篇翰规仿风雅鼓动江山之气发挥造化之微味玄酒于周廷袭悬黎于梁苑雕龙彩鳯不足为之丽冲飊激浪不足为之豪其凄惋也则孤猿夜号松露初滴其雅驯也则冠冕佩玊俨趋廊庙由其才无不兼所以体无不偹世之读者如入玄圃而揽明月木难之珍如登昆丘而覩天禾肉芝之贵诚可谓擅名制作之林竞爽艺文之场者已如濂不敏年踰四袠学废三余精神遐漂无水宁之梦金石相宣乏荆潭之情景伯之舌徒存文通之笔已失顾念畴昔获陪杖屦濯缨双溪之侧潄齿灵源之上攀萝月以夷犹抚檆云而舒啸公时吞吐群机陶镕庶彚珠玊随风氷雪在口人争传于秀句价欲等于兼金奈何稍歴星霜遽分今古虽瀼西之室遗迹未寒而辽东之鹤一去不返尚忍言哉尚忍言哉公之子履与其门人黄琪编辑遗稿锲之文梓乃縁世契之深逺以首简为属嗟夫玊光剑气直出人间麟角鳯毛终为世瑞萧功曹之新章不冺李奉常之妙什宜传此理之常无足疑者第以疾疢相仍文藻衰落无义山之雅制序漫叟之雄篇姑缀芜辞以信微臆云尔公讳景奎文可字也婺之兰溪人群行存诸别传履博学善属文尤精于诗无忝于公者也至正十八年岁次戊戌三月己亥朔契家侄金华宋濓谨序

　　●钦定四库全书

　　药房樵唱巻一

　　（元）吴景奎 撰

　　○五言古风

　　秋夜读书感懐

　　宵中风雨除明蟾界心房秋堂湛虚白飞露生浮凉夜气之所存澹然思虑忘短檠对方册一览四五行注目曽未久玄花眩幽光瞳子罹哀酸蹙额攅清扬愤嫌书字细频挑灯烬长逺睇觉暂明迫观愈微茫掩巻重太息惊心怛中肠

　　喻鸠

　　东村五畆园荒秽久不治荷锄种豆苗爱此膏土肥森然已甲拆保之若婴儿群鸠竞拂羽俛啄思无遗傍麾虽稍却投闲复在兹一啄不汝惜再啄苗已稀剜我心上肉充汝膓中饥汝饥诚可怜矰缴那忍施桑林正沃若桑椹方垂垂椹熟可醉饱林深无危机恩怨从此释斯园勿重窥鸠鸣对以臆群然亦高飞

　　采菊

　　爽气浮西山风烟澹原隰悠然出衡门佳节逢九日众草萋以青黄菊正秋色采之不盈把妙意良自得谓能制頺龄可泛忘忧物驩言命壶觞万事付酣适永懐东篱人俛仰已陈迹

　　○七言古风

　　拟李长吉十二月乐辞

　　正月
　　麹尘丝拂晴波暖霁霭空蒙烧痕浅含章宫中万玊妃粉花点额芳霏霏条风东来初解冻蝴蝶吹醒花底梦翠鬟梳罢玊纎寒彩燕衘春上金鳯
　　二月
　　青皇宫中花鸟使沓翠霏红教莺语移春槛小度芳华金犊车轻载歌舞曲房梦断章台月东风不解丁香结钥鱼夜守仓琅根海棠飞落臙脂雪
　　三月
　　紫箫吹月棃花老碧云冉冉迷芳草药栏茧粟怯春寒翠帐流蘓护莺晓丽人一去音尘杳泪洒红绡怨青鸟新蒲细栁自年年曲江流恨波声小
　　四月
　　轻红流烟香雨足新槐影转勾栏曲水晶帘箔度薫风黄吻乌衣语华屋凉簮堕发初破睡粉痕浅护修蛾緑并禽不受雕笼宿背人飞向荷阴浴
　　五月
　　网轩緑艾县飞虎菖蒲花青海榴吐江娥倚竹弄湘弦调笑懐沙怨兰杜南薫生凉纨扇薄雕俎瑶觞劝郎酌彩索光浮系臂纱守宫红映黄金约
　　六月
　　氷山珑璁间瑶席水拍银盘潄寒碧象床湘簟含风漪腻香粉汗沾凝脂赤帝啾啾火龙老琪树西风转昏晓
　　七月
　　凤凰枝头一叶飞碧疏朱缀生凉飔素纨圑圑恩爱衰含宫嚼羽吹参差瑶阶露华沾履綦星桥月帐愁别离粉筵欢笑占蛛丝
　　八月
　　苹风夕起凉思多新愁旧恨生浓蛾云兠鷾鸸返故国瑶阶络纬鸣寒莎铜仙泓泓泣寒露银湾漾漾吹凉波素娥徘徊白鸾舞广庭老树今如何
　　九月
　　黄金花开香满把烟草荒台谁戏马楚云栉栉雁西流秋色凄人正潇洒泪花蔌蔌啼新愁纒弦五色弹箜篌寳香不暖茱茰帐明月空过翡翠楼
　　十月
　　小春一花西月黄缟衣美人吹暗香锦衾罗荐晓寒薄梦中持赠双明珰霜花莫洒相思树愁杀孤栖金鳯凰
　　十一月
　　八姨手折榑桑枝海天冻合青玻瓈琼楼仙人唤滕六夜入银潢剪瑛琭沈香火暖锦承尘叵罗羔酒生春粼宫沟不寄题红怨日映五纹添弱线
　　十二月
　　琼芳销歇年华改青鸟无音隔瑶海緑绡窓戸弄晴曦栁条迎腊含烟彩上苑花湏连夜开枝头休剪杨家彩
　　闰月
　　若华煌煌萦日驭气朔盈虚积余数低鬟敛黛拜孀娥孤负圑圎十三度生物趋功得岁长山中独厄黄杨树

　　送日者黄学海归江西

　　黄君旧饮西江水太华黄河归眼底移家直上黄金台袖染天香五云里神游碧落鞭雷霆六丁呵护青嚢经蓝袍掩映苍水佩剑光倒射天冥冥前身金华老仙伯此生还作金华客却厌缁尘点客衣解组竟寻山水癖生男有室女有家买田筑室栽桑麻秋风吹醒故园梦清江碧嶂天之涯去路不辞烟水隔骨肉相欢头雪白千年老鹤今来归合皂山前令威宅

　　故园多海棠其一树大数十围树顶一枝如雪白因赋

　　太真酒酣睡未足深宫已纵衔花鹿翠华一夜拂峨嵋风尘澒洞黄金屋马嵬香土埋婵娟冶容悔与春争妍似闻天王狩太白雪魄幻作花中仙淡妆独立东风里冷笑漫山旧桃李芳心悔不聘梅花雨中有泪如铅水蜀山紫棉同本根得如梨雪聊相温凝脂酝藉初出浴玊鳬波暖春粼粼瑶台月下相逢处翠袖氷姿生媚妩更烧银烛醉中看髣髴霓裳羽衣舞

　　五十自讼示同志

　　嗟我行年今五十鬓毛半染秋霜白方知四十九年非追数生平竟何益少年懒惰废经史明时进取无谋画临财不解竞锥刀饱食安知勤稼穑故园已荒松菊径索居却占渔樵席陆沉井里等樗散宾饯羲娥驶驹隙齿牙摇落筋力疲两目生花眩朱碧母年七袠余四龄饮食康强喜愉怿大儿无成小儿幼有弟相望念离隔弱孙绕膝不识愁弄笔摊书恣狼藉不如意事十八九俯仰兴懐百忧积敢随佻巧人共嗤自信修姱心不易使予浸假嗜酣酗好勇鬬狠从博弈岂如用拙乐贱贫清苦宁辞食氷蘖牛衣不暖泣中夜犊鼻凄凉徒四壁丈夫未遇亦如此顾我何为叹纬繣已将穷达付天公啸歌起视沧溟窄方今忽忽岁遒尽黄落山林见松栢揆余初度安足论母恩未报嗟穷厄醉来聊以写我忧返锁衡门谢宾客

　　中秋对月

　　素娥游宴清虚府手摘蟾花啖寒兔琼楼高处作中秋净洗银盘浥风露此时令我忆去年山中桂影浮觥船今年却来江海上美人千里同婵娟世间忧乐知多少天地无穷月长好明年踪迹何处看此夜阴晴亦难保

　　鹊有媒

　　长林萧萧两干鹊牖戸绸缪欣有托雄飞望望杳不归饮啄应怜堕矰缴孀雌哺■〈壳上鸟下〉成孤栖月明不复从南飞迢迢织女隔银浦风多巢冷将畴依花间双鹊能占喜来徃殷勤道芳意雄鸠佻巧鸩不媒愿得灵修几同类斯湏众鹊邀提壶入林绕树声相呼群飞尽去遗一鹊同室定偶携诸孤强强和鸣如有道求牡深惭雉鸣鷕踰墙鑚穴相窥从重叹人而不如鸟

　　癸未春留钱唐巨可大家六月可大殁明年移家临平余将东归因赋此写懐

　　去年六月十五夜月明渔浦看潮生今年此夜对明月凄凉池馆难为情故人梦断知何处生存华屋含风露明朝家具载扁舟又向临平山下住忆昔故人邀我来笑谈白日驱风雷百年未半忽转烛时移事改令人哀我家金华北山北堂上慈亲年八十要知生死见交情两载淹留归未得孤儿有托女有归余亦兴懐歌式微悲来纵笔写情曲九原杳杳心相知

　　徐仙卿歌

　　两仪肇分天地位融海结山由至理昆仑之墟西极高天下羣山从此始川流百折皆朝宗山气巃嵸腾苍龙大为京都小郡邑民物搃搃成提封辨方相土传今昔是亦阴阳家一术自从管郭着遗书后世纷纷相祖述胎仙化作徐仙卿黄冠野服芒鞋轻千峰飞步揽空翠佳气欝欝双瞳明玊函玄经妙万化王赖曽杨齐逸驾道傍忽尔得牛眠土与黄金即同价雁鳬银海长冥冥珠襦玊匣非生荣伯伦王孙埋与躶三年石椁何由成我思掩亲必有道十载未成心悄悄卿言只尺有佳城水秀山明宜宅兆徐卿目击而道存涧溪培塿安足论五湖四海浮日月太山乔岳撑乾坤赠君一緉登山屐踏遍江南与江北观光直上燕然山日近蓬莱云五色

　　○五言律诗

　　旅夜

　　逆旅频看镜秋来白发生孤云渺何许游子独关情野回鸡三唱霜寒雁一声此时愁絶处归梦度江城

　　过临平

　　舟过临平后青山一点无大江吞两浙平野入三吴逆旅愁闻雁行庖只鲙鲈风帆如借便明日到姑苏

　　旅夜

　　秋宵不成寐缺月向人斜更漏传三鼓寒灯落一花穷愁长伴客幽梦只还家烽火何时息吾生未有涯

　　和韵秋日述懐简李克明

　　草木惊摇落宾鸿度汉河故山归梦逺明月客愁多不复丁年壮空悲子夜歌倚阑看北斗零露满烟莎

　　病起二首

　　病起钱唐上支离独拥衾灯花悬客梦砧韵动乡心力疾坐长夜放懐成短吟故园归未得逥首白云岑
　　今日忽已过明朝还又来客懐长作恶笑口为谁开两月书无到三更梦独回天寒不归去茅屋长苍苔

　　得家书二首

　　卧看平安字移灯就枕衾儿痴甘废学母老最关心山药来乡味溪藤寄野吟愁多翻不寐归思在遥岑
　　病起家书至频看坐夜分弟兄怜雁影亲友散鸥羣尝稲应翻雪栽松欲入云故山归去日嘉树定缤纷

　　漫兴

　　此生如寄耳迁次竟何如江上得安宅山中有敝庐一蓑成钓隐三径遂吾初去住浑无定教儿且卜居

　　挽汪元明

　　幽贞甘苦节力学欲名家齐戸怜孤子遗书尚五车鸰原人泣血鸾镜发为髽新塜谁题墓青山日易斜

　　四月二日二首

　　衰晚闻边警苍黄欲断魂征兵防列郡帯甲满中原老去身多病忧来眼倍昏此邦犹乐土吾得守柴门
　　抚景悲凉甚临风感慨多荆舒屯虎旅沧海起鲸波世事遽如许吾生奈老何愁懐翻倒极对酒不成歌

　　存殁

　　交游半存殁搔首独踟躇季札千金剑【吴孟思】刘公一纸书【刘御之】苏门絶清啸【孙季和】圆泽悟真如【恽东阳】自笑山中客尘縁未破除

　　茅屋

　　茅屋絶低小栖迟江上村儿曹从逆旅稚子解譍门幽事齐书帙清愁付酒尊近闻李公子入赞紫薇垣

　　秋兴

　　秋色絶潇洒忧懐自不胜江山惊白发风雨老青灯饮啄樊中雉飞腾鞲上鹰归来葺茅屋纚纚索胡绳

　　○七言律诗

　　寄题天台杨道士素轩

　　梨云漠漠护幽扄宴坐冥观内景清风露洗秋生灏白雪霜惊晓眩空明琼楼奏乐霓裳冷缑岭吹笙鹤羽轻窓戸玲珑人寂寂碧桃花下步虚声

　　同刘学録登台州古城

　　逆旅论心出肺肝酌君斗酒尽君欢两峰海月生残夜万壑风烟入莫寒草木近从霜后落江山须待雪中看荒城试豁登临眼苍隼摩空振羽翰

　　登台州巾山

　　崒嵂双峰着此身危巅夜半见朝暾天低古塔叅云阙江送寒潮落海门帢帻风高仙已去翠微僧老鹤长存下观城郭红尘隘水色山光自吐吞

　　风雨赤城旅夜书懐

　　吾儿为客在黄山我向丹丘岁又阑千里乡关家信逺一灯风雨客毡寒衣钩石角难行路船趂潮头易上滩须信故园归去好梅花相伴竹平安

　　哭郑伯容【永嘉天趣幼子】

　　钱唐十载客凄凉病入丹丘蝶梦长沧海归魂依骨月皇天老眼忌文章春晖早与萱花殒书种谁传带草香白发若翁肠欲断东棺归葬郑公乡

　　送钱思复进士赴会试

　　手折蟾花第一枝又乗官舰赴春闱江峰晓梦湘灵瑟云锦秋裁织女机紫电早催龙尾化绛霄行见鳯毛归中堂慈母占乌鹊看取青衫映彩衣

　　和洞霄宫丹泉酒韵

　　戋戋碧窦出平冈冷潄云根贮玊浆掷米化丹沦石髓醸泉为酒沁霞光铜盘清露承天迥金勺黄流灌地香得似仙家风月好手分麟脯引杯长

　　桐滩月夜舟中闻琵琶

　　湛湛长江上有风予懐渺渺水云空未夸湓浦逢商妇剩喜桐滩有钓翁欹枕醉眠秋渚月乱帆争趂夜潮风晓寒难结思归梦一宿秋霜压短篷

　　寄括苍刘学録

　　我昔天台碧海东识君豪气似元龙醉扶太乙青藜杖啸倚皇华帢帻峰桂树小山懐旧隐桃花流水记遗踪思君不见空回首知在苍云第几重

　　勉童良仲入京

　　东华尘土扑征袍鞍马驱驰不惮劳虎豹天关瞻日月鱼龙入海混风涛千金台上英游盛万岁山前王气高圣主唐虞臣稷契颂声端拟汉王褒

　　芦花褥

　　摇落蒹葭白露霜氷绡覆护带帱张琼台积雪和烟凝银浦流云入梦香失纼曽怜衣冷落吐茵空染酒淋浪雁声髣髴潇湘夜起坐俄惊月一床

　　寓钱唐寄呈元礼叔父

　　游子辞家负薜萝故园春物近如何他山杜宇客懐恶清夜竹林归梦多荃蕙化茅成楚怨布衣扣角起商歌遥知病后无情思莫遣愁添两鬂皤

　　寄舍弟绮

　　溪上杨花扑酒旗别来犹记醉歌时故山笑我生华髪诸弟唯君最白眉风雨夜床懐旧梦池塘春草入新诗自怜漂泊成何事折取芳馨寄所思

　　奉送浙江省危宰郎中除湖广

　　毗赞仪曹觐九关南从宰属缀鹓班庾楼月上偕僚佐郎省星移镇獠蛮叶落洞庭秋雨后书来吴会莫云间阴阴官栁相迎送天骥催归十二闲

　　奉送江省都事纳文郁除湖广

　　蟾府秋花满袖香盱眙遗爱在甘棠紫薇幙下除书至黄鹤矶头驲骑忙风静瘴云消岭海雨新春水满潇湘庾公明月苏公栁两地高情属省郎

　　钱唐旅舍赠恽东阳和尚

　　天女飞花不染衣眼明心净见摩尼蜮浮瘴水窥人影鳯立朝阳刷羽仪积雪不移松栢撡故山频寄鹡鸰诗三峰庵下孤云白昨夜秋风长桂枝

　　梦仙

　　紫鸾邀梦到仙家结佩相逢萼緑华翠勺细倾千日酒蜺旗斜揷五云车飞琼鬂影含清雾弄玊箫声隔彩霞杜宇无情惊觉后月痕犹在碧桃花

　　钱唐三茅观古梅五代时所植至正辛巳毁于火次韵

　　三茅琳馆倚嶙峋五季枯梅带藓痕刼烧忽收香影去孤根犹抱橜株存翠禽梦断春无迹玊树歌残月正昏不作杜鹃归阆苑为烦逋老赋招魂

　　寄洞霄宫史玄圃真人

　　九锁灵宫隔翠霞至人来徃驾飞车县知天上神仙宅只在山中宰相家石鼎夜浮丹井月瑶坛春暖碧桃花我来不奈尘心渴愿赐琼田五色瓜

　　写懐

　　亭馆烟花暗结愁故人靡靡付东流臂能化弹因求炙剑已沈渊尚刻舟投辖待垂公子钓敝裘应笑长卿游移书为谢林间鹤孤负西风蕙帐秋

　　望江亭懐古

　　金刹璇题入绛霄望江犹自记前朝群臣痛洒新亭泪孱主方看淛水潮故物苍龙蟠石柱当时丹鳯听箫韶属镂一夜英雄老曽见鸱夷恨未销

　　过护国寺

　　帝梦臣镠返故虚汴京从此化青芜直教卧榻人鼾睡不复中原宋版图阊阖草深藏虎豹秭归月冷泣鱼鳬玊云飞去青山在长绕莲宫压旧都

　　寿开元宫王眉叟真人

　　紫诰银章下淛江群仙遥引散花幢锦云缭绕开丹室珠树玲珑见碧窓弄月吹笙秋鹤只朝天飞舄晓鳬双朝来阿母蟠桃熟丞相堂前醉玉缸

　　晚霁

　　雨晴秋气转苍凉万籁依稀奏羽商烟抹林腰横束素日回山额半涂黄鸬鹚晒翅眠池草翡翠衔鱼立野航霜蟹正肥新酒熟破橙宜趂菊花香

　　至邵存存庵文叔兄尹舜卿舍弟景参不期而会遂同宿庵中时何仲畏留吴博士宅恨不合并也

　　兄弟相逢琳馆静倚阑忽见故人来一时良会有如此百岁好懐能几回竹屋对床宜听雨风帘剪烛共持杯何郎只在兰江上安得相携笑口开

　　宿存存庵

　　林下道人何处去老君观里礼星坛佩环遥候青牛过台殿惟留白鹤看一榻松云容我宿半岩风气逼衣寒五更马足车尘动得卧山中梦寐安

　　送叶炼师

　　云衣瑶佩思翩然梦踏银桥桂影边丹鼎结胎留姹女緑章封事挟飞仙三山只隔蓬莱树七泽方栽华岳莲夜半月明骑鹤去紫箫吹在蔚蓝天

　　药房樵唱巻一

　　●钦定四库全书

　　药房樵唱巻二

　　（元）吴景奎 撰

　　○七言律诗

　　观文叔兄续修潘氏清谱有感

　　吾父实为君仲父延陵家里继书声兰分蕙族元同气梅是樊兄最有情骨肉岂能忘至理子孙犹得记清名他年二姓披图谱知我渊源自黙成
　　文叔和韵
　　桃坞移根栽北阜喜培奕叶播英声谱书二姓簮缨族诗寓一家兄弟情卿寺谩云孙继踵法曹深羡祖传名已知先徳皆余庆大器应须在晚成

　　和韵春日二首

　　雨杳云淡燕泥融珂马如行罨画中江上数峰浮暖翠日边繁杏倚春红莺花世界惟消酒水榭帘栊易受风陌上游人皆倒载未须拍手笑山公
　　游丝舞蝶共徘徊野马空蒙拂面来风雨一时成晚霁园林何处不花开江横罗带银鸥起云想衣裳玊女裁剩喜麻姑能送酒只愁门外索空罍

　　山中访唐隐居三首

　　雨后春山宜散策藤梢石角路低回云为苍狗随风去水作青龙绕涧来短屐有时成独徃幽花无数为谁开老翁烧竹烹新茗不饮何烦荐酒杯
　　我爱春山多胜事与君竟日不能回云生迭嶂层层见风送飞花冉冉来灌木时闻幽鸟转柴门多为故人开蕨拳笋角供清酌石上洼尊不用杯
　　竹屿先生吟啸处长松绕屋水萦回山人采药烟中语仙客吹箫月下来琪树碧桃窓戸静琼枝翠壁画图开分明似入天台路安得胡麻饭一杯

　　春思

　　飞燕腰支掌上轻尘生罗袜步盈盈钥鱼不寐春无赖筝雁频移曲未成敛黛低鬟初破睡嚼花嗅蘂独含情许身肯作王孙女头白哀吟对马卿

　　岁暮归自钱唐宿玄真道院

　　吴会江山已厌看梦随猿鹤共清欢海风不借归帆便雨雪偏于行路难日暮扣门林屋静天寒劝我酒杯干还家恰恰当除夜好办椒花颂履端

　　过赵敬徳别业

　　结庐人境澹无心空谷犹闻喜足音自是胸中有丘壑何须眼底见山林清琴浊酒踈帘晚嘉木幽篁小院阴别业萧闲谁得似浣花流水草堂深

　　奉谢恽东阳见贶白葛水源茶百丈诸石刻墨本二首

　　三年飞锡过江西欲折芳馨寄所思五色云台懐旧隐九重天诏刻清规归帆高拂滕王阁行李兼收孺子碑一笑相逢惊久别草堂深处话襟期
　　云衲来归未祓尘尺书落手见情真三峰庵下看明月百丈山中忆故人白葛含风升缕密緑花瀹雪水源新摩挲石刻成三絶相送茅檐一笑春

　　喜怯烈失监州重建东峰亭

　　东峰亭废江山在故址谁将枳棘开作记名高龙虎榜监州声重凤凰台烟云竹树丹青笔风月轩窓紫翠堆稚耋讴歌禽鸟乐朱轓时引画熊来

　　和韵赵敬徳杂兴四首

　　九皋时听鹤长鸣林下幽栖逺市声明月凉天秋最好幽花小树晚多情云山发兴冝双屐桃竹何人赠两茎马足车尘名利客蛇行蒲伏可怜生
　　秋至吟腰瘦几分野情萧散意欣欣幽懐自爱求三友高咏何妨对五君尊酒醉眠松下石山人不寄岭头云枕流浄洗巢由耳世事年来了不闻
　　连天芳草不胜秋为报王孙已倦游松菊故园山北面渔樵别业水西头英雄每被功名误豪侠惟将意气酬道术相忘贫亦乐养真衡宇足优游
　　客懐物意两翛然故老相逢每问年种菊已成霜下杰脱巾时漉酒中贤门无俗吏来相过架有残书补未全小立芳洲采兰杜披纷萧艾正堪怜

　　再和

　　幽懐耿耿托诗鸣风叶萧萧亦有声濠上观鱼知我乐门前罗雀见交情从教白髪三千丈休探灵蓍五十茎自卜此身甘老拙且将书帙了余生
　　一幅吟笺写八分风神萧逺过羊欣兰苕翡翠偏怜我锦绣琅玕莫报君江上草堂连野竹山幽桂树倚秋云高情自得沧洲趣欸乃渔歌隔岸闻
　　万里青冥一鹗秋山川应待子长游莫惊素髪催垂领早见朱衣暗点头锦带吴钩心独壮牙籖玊轴志先酬师门藉藉高风在立雪英才旧姓游
　　飞蓬落镜已皤然坐覧陈编阅岁年五斗折腰陶靖节一经教子汉韦贤荷锄不识黄金贵睨柱能归白璧全慨想前修有如此我生堪愧复堪怜

　　寄苏伯夔

　　自笑今吾即故吾烦君问讯近何如冯唐易老双蓬鬂殷浩难投一纸书天北风高鹏翼健江南水阔雁音踈他时若遇王摩诘肯道南山有敝庐

　　庚寅四月廿八日樿旁成

　　人生刚作百年期三寸桐棺手自治马革裹尸非我愿桑蚕成茧是吾师莫忧王叵逢碑堕好唤刘伶荷锸随谁道野夫为计早乐夫天命复奚疑

　　宿存存庵闻文叔兄有会晤之期

　　玄真道士留余宿报道君来八月初会面犹如千里隔别懐动是一年余喜闻筋力加强健每遣儿孙问起居老境逼人能几见碧天空阔雁行踈

　　垂虹桥

　　桥压吴江七十洪行人如在水晶宫月明鹊翼横银浦雨霁鲸波落彩虹西望太湖秋气白东迎初日海赮红祖龙纵不明年死鞭石安能有此功

　　姑苏台

　　乌喙难忘石室囚苎萝西子入长洲鸱夷若褁奸臣去麋鹿安能此地游落月当门县目恨逺山颦黛捧心愁后人俯仰悲陈迹独倚阑干对虎丘

　　舟次丹阳

　　舟次丹阳成陆走驱车长坂复经丘青山东去连京口红日西沉向石头客路最嫌鸡戒晓乡心生怕雁横秋明朝定宿乌衣巷斗酒还浇逆旅愁

　　凤凰台

　　长啸西风上鳯台梵宫相倚碧崔嵬紫髯布政三分后彩翿呈祥两度来潮打石城吴月上山连淮甸楚云开金銮殿上骑鲸客醉墨淋漓落酒杯

　　和韵答杨生

　　少年才力擅群雄手掣长鲸碧海中一鹗独飞天外碧五云多在日邉红肩摩卢骆文章妙笔落锺王翰墨工千里相逢如旧识明朝疋马又江东

　　奉呈刘御史

　　紫薇花下演丝纶又向江南擢谏臣家世旧传真御史典刑今有老成人校书天禄青藜在落笔兰亭茧纸新一寸寒荄犹未緑愿从桃李得阳春

　　答蒋山寳公塔下高阁

　　寳公塔下登高阁目尽东南半壁天江接秦淮围故国地连吴楚渺平川猿惊鹤怨移文在虎踞龙蟠王气偏闻说先皇游幸日白毫千丈礼金仙

　　六朝遗迹

　　望中紫气已苍凉六代遗基付夕阳钟阜揷天犹虎踞虞渊浴日见龙翔楼船鐡锁江城在玊树金莲野草荒一自王师来饮马乌台百尺凛风霜

　　留别巨生二首

　　我昔君家留两载拂衣岂为食无鱼云飞亲舍归心切月满关河故友踈壮志已腾三尺剑少年须读五车书若翁谳狱多阴徳高大门闾实在于
　　吾子别来惊几载相逢彼此问平安鲤鱼甘旨慈亲乐乌鸟私情祖母欢英物已知能跨灶老生尚及庆弹冠河梁执别还申戒从善如登信独难

　　至吴仲毅投家书就假张应奉天香集

　　二豪文采动词林江上相逢又盍簮谈麈坐陪双白璧家书喜直万黄金华颠冉冉含秋色青眼垂垂见客心赖有天香诗借我玊堂人在五云深

　　钱思复所赋灵槎集旧尝録遗后十年失其本藳思复以诗来征用韵奉答

　　先生江上醉吟时正是湘君鼔瑟希八月灵槎通析木九天云锦落星机篇章拜辱骊珠富翰札征求赵璧归千里封题寄将去湖山从此发清晖

　　葺山中故庐有感

　　溪上先人有敝庐昔年经始最勤劬弟兄已作辞家燕林木谁瞻爱屋乌墙角蓬蒿迷町疃檐牙风雨老枝梧肯堂肯构真吾事未譲扬雄宅一区

　　夏夜山中偶成

　　山气空蒙暑气收南箕落落月如钩松涛忽卷三更雨林籁俄惊六月秋破瓮从他中夜舞敝裘怜我少年游夜来起坐惊长叹生不成名已白头

　　自山中归鉴湖别业

　　数椽茅舍清江曲六月炎天困郁蒸赖有青山围故宅归来赤脚踏层氷石泉松籁为琴筑野蔌山肴荐豆登明日回头望丘壑芙蓉半出白云层

　　同刘伯善赋觉慈寺玊壶氷泉

　　古寺寒泉霜雪冷一泓澄碧絶埃氛琼浆自注氷壶满石眼疑从玊井分夜落天光常浸月晓腾秋气欲成云水符乞与山僧调供给茶铛日与君

　　春波渔者二首

　　水阔江南鱼正肥烟波一棹动兰漪船头鸦雀连书册海底珊瑚碍钓丝杨栁月高春醉后桃花浪暖雨晴时问渠檇李当年事越入吴亡总不知
　　一蓑一笠似张同投犗何烦到海东渔火独明风露下挐音多在浦云中水黏罾眼离离白花落船头点点红抛却钓竿还自笑更无漂母饭英雄

　　夜坐感懐

　　栁影参差月转廊酒醒无奈意恇懹镜中白髪垂垂老枕上清宵细细长旧事已随流水去衰懐那复少年狂玄花乱落看书眼孤负韩檠一尺光

　　答吴浚仲

　　礼部文章惊海内先生学业振家声隐之泉水有清撡仲蔚蓬蒿无俗情天上麒麟初应瑞榜中龙虎再题名汉廷慎勿轻年少政事书成属贾生

　　旅夜对月有懐尹舜卿

　　金点知更万籁收可人清景思悠悠朱帘卷雨初消暑氷簟含风不耐秋推枕忽惊身是客倚阑惟有月当楼此时无限相思意目断孤鸿寄逺愁

　　呈文叔兄

　　平生知我无如子奈此别离情思何春水连天归雁尽故山回首白云多王门鼓瑟应难遇宾馆无鱼直赋歌为问吾宗老兄弟近来潘鬓几分皤

　　寄钱良贵

　　桑梓连阴十里余三年不见意何如他乡对月嗟离索故友怜君问起居归去山家新酒熟向来林馆小窓虚高堂老母头如雪莫惜频频斫鲙鱼

　　寄琳上人

　　满山红叶雁来初好是维摩示病余踼倒浄瓶谁问话踏穿门限客求书雨花散漫沾荆树云衲斓斑映板舆我识东阳老仙伯为烦问讯近何如

　　寄江君逸

　　斗酒相逢尽醉休几回清梦忆同游江河牢落知心晚天地凄凉满眼秋客有常何能具草谁怜王粲独登楼思君不见空回首日落天寒揽敝裘

　　归故居

　　桂树圑圑屋角青归来自觉惬幽情邻翁共话桑麻长稚子争言竹笋生楼上看书无限好山中伐木有余清短笻来徃闲成趣流水涓涓木向荣

　　梦郑谓道

　　梦中尚忆曽游处多在排云涌雪间玊涧清泠寒脱齿金台苍翠郁孱颜天池倒影沈圎象丹灶何年熟大还郑老襟期谁得似月明环佩响空山

　　香溪解缆

　　解缆忩忩别思迟汀洲日落暮烟微故人劝我杯中酒慈母为缝身上衣几度客懐心欲折一江秋水雁初飞倚阑无限思亲意底事西风久未归

　　知己

　　知己相逢尽醉欢西窓剪烛坐更阑笑谈倾倒忘宾主意气相期出肺肝白雪数茎嗟我老黄金一诺报君难丈夫磊落当如此自爱先生礼数寛

　　寄潘彦实

　　自是潘郎奕世孙贪泉一酌别为源若翁视我犹诸弟举族惟君念本根况有诗书敦宿好每将瓜瓞细同论相逢且尽登高兴剩采黄花泛緑尊

　　草堂访恽东阳不值是夕同胡太常宿大桐江方丈用太常韵奉呈并简东阳

　　献赋相如早已逢县车疏广晚攸同耆英人物衣冠表官様文章馆阁中吟啸坐陪双岘碧梦魂犹绕五云红天闲老骥成超纵振鬛一鸣凡马空
　　春尽秋来两度逢襟期一笑二心同梦回桐濑千峰外身在云台五色中茶圃气清秋露白松门影落夕阳红夜阑径转回银烛别有岑楼倚半空
　　入山休恨不相逢意足犹如会面同一字懒题蕉叶上五年还到草堂中眼前楼阁浮新緑镜里容颜减旧红何日重来听说法寳花无数满虚空

　　次韵答钱思复并简吕彦夫

　　相逢动是经年别笑指沙鸥聚旧盟芳草只添游子恨清风还有故人情薇花亭馆春容老木叶林塘晚气清杜宇数声愁不奈朝来白髪镜中生

　　送张伯翔

　　掾曹辞满东阳郡尚忆丹丘与若耶掠鼠傅爰廷尉事运筹决胜列侯家遗书犹载千秋镜归棹应随八月槎意气相期在功业不将别泪洒江花

　　闲居

　　慨想古人知用舍絶怜奔走曳长裾洛园五畆容君实蜀客千年诵子虚满地白云连野竹绕门緑水浸秋蕖脱巾自草闲居赋客至从嗔礼法疎

　　题鲜于伯机书桃源诗

　　流水桃花驻客车青松白石二仙居鹅群不待崇虚致茧纸争求困学书丹灶云开光掩冉琼林月上影扶疎旧题满壁多风雨欲卷跳龙上太虚

　　寄吴孟思

　　我忆钱唐吴孟思三年不见近何如半生白眼看俗士一代清名工籀书江上风尘何澒洞天边鸿雁亦萧踈多君早结筹山屋自树衡茅赋卜居

　　送人北归

　　相逢衮衮别怱怱酒沃离肠盏易空急管繁弦悲落日短衣疋马又西风关河千里频回首烽火三年叹转蓬此去应须各强健有书长寄北来鸿

　　寄徐景傅

　　我识徐公百不忧也应怜我赋登楼故人动是三年别独客还惊一雁秋旧雨凄凉烟水阔停云晻霭夕阳愁吟边若问湖山兴翠影红香袭彩舟

　　寄题卫立本具庆堂

　　日永南陵栋宇深涿河绕屋树阴阴二仪覆焘生成徳百岁期頥孝友心戱彩自供堂上水击鲜无藉槖中金汉家旧赐麟符在奕叶蝉聨直到今

　　风雨途中遇罗主簿杖履归北山

　　花县哦松赋式微杖藜风雨返郊扉不将轩冕矜闾里只似山林一布衣陈梁未觉乌巾垫儋耳何妨木屐归旷士古来同一致先生无意在轻肥

　　送张道士

　　羊山踏碎白云堆不见仙翁未肯回小有洞中持节待大罗天上散花来丹崖翠壁叅差见琳馆琼宫迤逦开借得初平双白鹤月明骑上素华台

　　六十

　　岁晚揆余初度日梅花索笑共清妍留连风月三千界俯仰乾坤六十年斥鷃海鹍齐小大春猿秋鹤与周旋但教强健加飱饭莫把穷通更问天

　　次韵答友人

　　山泽癯儒岂列仙丹梯万丈莫攀縁垂弧不记逢初度载酒何烦颂大年花甲厯周辛夘岁玄枵日在女星躔此生自断君休问消息盈虚总付天

　　辛夘冬

　　至正青龙在辛夘三冬民物跻春台虹霓屡向朝昏见雷电长随风雨来岂有星霜消瘴疠只看桃李发条枚天时人事都休问且尽生前有限杯

　　挽恽东阳

　　方外论交独有师一谈一笑共襟期闲云屋下传灯处慈母冈头忆弟时土室每同清夜话草堂犹有去年诗青山满目人何在收泪长懐不尽思

　　寒食

　　白雪毵毵鬓影斜风光流转任年华杯行不惜斟婪尾春事如今到楝花车马羽毛分战士园林钟鼓是谁家侧身北望空回首愁絶吾生未有涯

　　自警

　　垂老方知悟昨非野情长与世情违可堪青镜生华髪莫遣缁尘点素衣辽鹤归来悲徃事海鸥飞去识先机幽栖只合逃空谷深掩山中白版扉

　　闰月书事

　　提封百万海为疆猛士如云守四方楚塞烽烟南去急燕山兵甲北来强总戎自信如颇牧遣使县知有暴张多少英才知报国手撡长矢射天狼

　　游紫岩寺

　　古木回岩障緑阴此中知有小藂林悬厓置屋依空曲绕涧穿云入窈深薝卜香来清鼻观莲花色净悟禅心寳坊亦有差徭及从此应无布地金

　　自山中归

　　山人留我山中宿又返湖阴理钓篷岛屿孤云邀独鸟林梢片雨隔残虹田歌互答耘耔乐野老相亲巾屦同休道干戈犹满地捷书已到大明宫

　　筑城

　　城复于隍四十年荆吴忽尔举烽烟雄藩已设金汤固惟婺还如铁瓮坚十万役夫撡畚锸三层埤堄列戈鋋引锥蒸土民劳止但愿皇图际幅员

　　药房樵唱卷二

　　●钦定四库全书

　　药房樵唱卷三

　　（元）吴景奎 撰

　　○七言律诗

　　奉简吴浚仲避地紫岩山

　　镜中华髪不胜簮歌咏周南治世音老骥谩懐千里志隙驹空负百年心传声烽火犹虚逺遁迹山林竟密深多谢故人怜寂寞可堪庄舄独哀吟

　　寄唐公弼

　　十年落魄西湖上舞榭歌台烂熳游爱客酒翻鹦鹉盏采花香满鹔鹴裘戚聨尽是千金子谈笑还轻万戸侯一段风流成白髪银床氷簟不胜秋

　　暑夜对月

　　三伏炎宵困郁蒸揽衣盘礴敞闲庭自移氷簟邀明月卧看银河倒列星竹树繁阴薄沆瀣乾坤清气入襟灵蓐收按节明朝至先落梧桐一叶青

　　梦恽东阳

　　恽老相逢梦里身笑谈犹自惜离群精魂不返三生石台阁长垂五色云涧水松风秋瑟瑟草堂烟树月纷纷觉来多少悲凉意清泪潸潸夜欲分

　　夜宿叶孟咨书楼

　　小楼萧爽俯平川市井收声暮景悬云影消沈山外雨月华浮动水中天船舷暝戛层檐底更漏时传客枕边溪友几畨留我宿清谈终夕不成眠

　　次韵过表忠观

　　龙鳯山前一径长钱王宰木郁苍苍英雄何用作疑塜富贵不如归故乡锦绣湖山犹髣髴麒麟荆棘已荒凉表忠观里豊碑在坡老文章共耿光

　　秋兴三首

　　玊露凋伤草木衰风云惨淡见旌旗南征车马无消息北去关河有蔽亏画栋云飞滕阁晓胡床月上庾楼时遥应此地成萧瑟日落江城画角哀
　　吴会雄藩实壮哉薇垣高倚海天开云连楼阁笙歌市日照湖山锦绣堆万国舟车通货殖四方冠葢集英材悲风吹破繁华梦鞞鼔声中半刼灰
　　封豕长蛇夜透关满城兵火照湖山生灵化作玄黄血群盗争探赤白丸整整堂堂离复合累累若若去无还捐躯锋镝樊叅政千载英风史册间

　　席上即事

　　华筵秩秩宴清宵拊掌歌呼饮兴饶骂坐灌夫元不屈絶缨楚客去难招緑珠娇小仍吹笛碧玊殷勤且合箫待得月斜人散后一杯花露酒初消

　　垂老有懐叶景翰范景先胡仲申

　　垂老行歌独隠沦索居长是念离群也知月色秋来好只怪鸡声夜不闻满鬓风沙时暧暧侧身天地思纷纷故人相望隔秋水几度凭高对暮云

　　中秋

　　风露平分洗太清团团顾兔又东生一年独爱今宵好万里同看此夕晴大地山河由仰照中天星斗只微明霓裳翻作人间曲得似箫韶奏九成

　　月夜懐友

　　银河吹浪泻长空南国萧萧草木风千里共看明月好一尊那得故人同关河牢落无来雁江海飘零任转蓬近喜皇威清海岱紫微星在五云中

　　次韵忆钱唐二首

　　湖山锦绣照青春烽火惊心岁在辰文武衣冠全盛日旄倪歌舞太平人金戈鐡马消氛祲翠阁朱楼起战尘赖有总戎云鸟阵阚如虓虎捷如神
　　雄冠南来二百州相君金虎领貔貅西山云气三天竺东海潮声八月秋圣代只今文物盛名藩自古庶民稠狂颷一夜烟尘起太白行天大火流

　　御史登城南阅武亭

　　玊帐分弓列虎貔绣衣阅武又星驰沙场惨淡旌旗动城郭峥嵘鼓角悲偃武修文当圣代有征无战是王师扫除天下烟尘息淇上归来有徤儿

　　喜闻太傅右丞相出师平冦

　　诏书飞下紫微天太傅仍兼将相权入总夔龙陪帝舜出为叔虎佐周宣西北旌旗腾杀气东南海岳静烽烟功高带砺归朝日圣主垂衣亿万年

　　癸巳岁二月壬子日晴

　　春来壬子无风雨共卜今年麦有秋且愿王师息征伐尽安农事乐耕耰墟中能几炊烟起闾右惟多赋粟忧剩喜山城过百雉长濠如带涨新秋

　　寒食

　　二月阑珊逢百五疾风甚雨思翛然青春白髪愁千种栁絮梨花又一年想象汉宫传蜡烛幽忧楚泽起烽烟崇碑多取泉台石麦饭无从洒墓田

　　三月七日

　　松风谡谡响中唐檐影微微下短墙新竹纔添十二个清诗题却两三行流莺乳燕浑无语野草幽花各自香妙意难言成散逸此身如客独苍茫

　　答胜上人

　　罢讲常陪御史骢龙翔如在五云中匡庐驻锡看秋瀑衡岳褰裳振海风岁月峥嵘懐旧隠烟尘澒洞正兴戎禅余梦绕珠峰塔万丈灵光贯白虹

　　胡太常録寄黄侍讲诗二首见示因次韵

　　学士悬车自日边太常先已得云泉政如洛社尊诸老曽聴虞廷奏五弦礼乐雍容清庙祀丝纶紬绎玊堂仙归欤好结山中友来徃风流白髪年
　　翰林风度似涪翁伐木相求一笑逢东岘看云披鹤氅北门视草忆鳌峰花间载酒清歌起竹里行厨异味重晚岁文章浩如海百川日夜尽朝宗

　　次韵张子恭督兵衢州二首

　　舞阶干羽未班师命将南征即陛辞绣斧风行迎暴胜羽书日报获仙芝宪曹得士资谋画才略如公出等夷儒术可亲军旅事投壶相与雅歌诗
　　绣衣有縁志冲天谈笑挥兵用命前借箸留侯知有后誓江祖逖勇居先一时蛇豕俱风靡万灶貔貅解甲眠如此贤劳端为国咏歌当见太平年

　　中秋二首

　　秋气萧条一半过西风满眼奈愁何登楼见月忽长啸看剑引杯成醉歌菽粟岂能如水火甲兵谁为洗天河苍生正堕颠崖里弦管堂深列翠蛾
　　去岁今宵醉似泥今年对月独眠迟人间共挹金波爽天上谁将玊笛吹黄道星辰环北极青冥风露洗南陲银桥试问乗鸾女仙桂谁攀第一枝

　　次韵美老左丞总戎有功

　　薇垣左辖镇江东维翰维藩复总戎千里旌旗开玊帐九天阊阖锡彤弓龙韬密应非熊兆虎旅争収汗马功有待贼壕浑铲尽班师入奏大明宫

　　美杨志诚

　　省郎勋胄着关西江左行师纵马蹄鞭筭熟谙军旅事笔筹不使简书稽笑谈风动嫖姚幙步武云随宰相堤如此定功须第一金门天近聴朝鸡

　　建徳同知苍岩公以平冦升总管

　　公子王孙领倅车桐江秋月浸氷壶奋身破贼自草檄拜命专城分竹符仁政涵濡真召杜竒名髣髴是孙吴功成早晚登枢要添入麒麟阁上图

　　病中许存礼叶孟咨见访示桃岩诗因次韵

　　絶壁巉巉草木稀晨赮烂烂照熹微泥丸裹核人何在药径迷花客未归空翠倚天开锦树乱红如雨落云衣饥餐阿母千年食还胜山中采蕨薇

　　○七言絶句

　　寒食二首

　　寒食今逢二月天士甘焚死竟谁怜年来遗逸争求聘乞赐新条草禁烟
　　故苑烟绵野草花废陵无树着栖鸦宫中传烛人如梦留得东风御栁斜

　　旧游

　　古槐疎冷日苍凉废馆荒台隔短墙自是旧游偏易感紫骝曽系緑垂杨

　　偶成

　　挟才胜徳世所薄宁我负人天可欺士之言行苟如此圣经贤传将奚为

　　赤松杂咏六首

　　赤松山
　　双鹤冲天去不回五云缭绕散花台山中若见皇初起为问留侯几度来
　　小桃源
　　磵戸沉沉锁翠烟落花流水自年年种桃道士多风致疑是天台采药仙
　　炼丹井
　　丹成遗井在层巅金碧灵光夜烛天抱瓮道人闲不得白云深处灌芝田
　　濯缨堂
　　叅天老树倚高寒谁濯尘缨向激湍夜半仙人来洗鹤手翻明月弄潺湲
　　卧羊山
　　雨香云淡草离离三百维群睡觉迟白石满山休叱叱二皇不借五仙骑
　　松花涧
　　绕阁长松百尺高轻花细细落云梢羽人和露飱金粉不用嵩山道士教

　　送黄炼师絶句二首

　　闻说榖城黄道士素华台上见留侯苍龙点得双睛了骑绕仙人十二楼
　　葛洪井畔炼丹成手把芙蓉礼太清更觅缑山王子晋碧桃花下听吹笙

　　泊临口

　　泊舟临口月初生两岸挐音杂市声明日丹阳朝食后小车推上石头城

　　龙飞亭

　　谢公墩下万松围上有华亭压翠微五色流苏悬玊座先皇曽引六龙飞

　　春日杂咏絶句三首

　　东阑梨雪暗吹香翠袖金壶为洗妆客里不知花代谢马蹄赢得一春忙
　　草木欣欣亦向荣檐牙燕雀半生成落花不扫柴门掩自喜幽居见物情
　　野人居处絶纷哗芳楥疎篱八九家昨夜山中风雨急晓来门巷扫桐花

　　山水小景

　　秋满西山爽气多山人帷箔卷烟萝清溪只在云林外夜半月明闻棹歌

　　登碧云苍雪楼有感

　　先人旧宅倚崇阿独上高楼自浩歌一度归来一愁絶暮年身世竟如何

　　题小景

　　清江碧嶂白云飞红树斜阳独鸟归我画有声描不得西风分付采元晖

　　题太真睡起图

　　兴庆池边花烂烂清平调里思飘飘玊环睡起娇无奈背立东风酒半消

　　夜雪

　　天低野阔冻云同脉脉绥绥向晚空窓影渐明疑近晓竹声频折怪无风

　　寄江贯之

　　素业年来付子孙乾坤着此一闲身遥知独酌西窓下曽倚东风念逺人

　　戏简江君逸清明日移家

　　曲巷垂杨映杏花清明时节客移家白头老子风流甚自与文君驾小车

　　代呻吟絶句十首

　　一室无心事扫除蓬蒿没膝绕吾庐何人解有陈蕃志过客休疑仲蔚居
　　茅屋蛛丝日日新乱黏须髪惹衣巾障空错综添经纬不遣飞虫打着人
　　芦花方褥竹方床葛帐含风薤簟凉夜半起来山月白满天清露洒衣裳
　　支离野老畏炎蒸露坐三更倦不胜何物能消清夜渴迎风谁致玊壶氷
　　委巷全无长者车脱巾散髪掩残书多縁示病耽慵懒客至从嗔礼法疎
　　莫年长是惜离群空谷跫音亦喜闻天末倚风回白首蒙蒙时雨霭停云
　　鬓丝冉冉扬茶烟药裹关心手自煎祸福从来相倚伏灵氛何必事建篿
　　辛夷始花人问疾菡萏已秋犹养疴投老栖迟有如此一年强半病中过
　　嚢底虽存大药资民忧钞法阻艰时伯休不二今安在市价从他或倍蓰
　　修竹泠泠石磴寒青松落落露云端此中昔我专逰钓病里长思倚杖看

　　○乐府

　　满江红【天台道中】

　　翠逼蓝舆天台路树迷烟际襟袖冷朔风初定露华才坠珠斗横空孤嶂逺金波摇月寒潭碎问刘郎采药遇神仙知何地　终不负风云志还有待江山意想琐窓应念故人归去翠羽梅花山下梦青衫枫叶江头泪筭邮亭一曲好姻縁何时会

　　唐多令【雪】

　　春近栁依依天台客未归任东阳减却腰围手捻梅花吟未了惊眼底雪花飞　相对两忘机青山陡觉非想鹅池夜令难违谁道子猷豪富甚银箬笠玊蓑衣

　　桂枝香【杨润之得家书】

　　霜凝翠阁谩独剪灯花斜照罗幙点检芳心旧事几多成错清愁正尔无聊赖聴梅花数声残角小窓风细虚檐月转怎禁寥寞笑鬓底年华老却问前度刘郎何处重约流水桃花别后几畨开落吾庐三径归来好任缁尘暗迷京索鳯台人逺雁书频寄喜占乌鹊

　　洞仙歌【漫兴】

　　云间倦翼向林边知倦回首吾庐梦中见霜催吟鬓尘涴征衫竟孤负清夜猿惊鹤怨　绨袍空敝却岁月无情赢得当时故人恋谩索笑共梅花弄粉吹香怕肠断东风庭院奈芳草萋萋怨王孙看江北江南几回青遍

　　满江红【归故居答杨润之】

　　袖拂西风临古道行行且止遥指处故园三径归程十里老虹【音降】青红疎雨外逺山紫翠斜阳里更澄江万顷白鸥轻天连水　铜花锈貂裘敝空负了平生志慨几多徃事昨非今是仙沈腰围縁底瘦愁潘鬓影今如许有元龙百尺最高楼君来倚

　　最高楼【寄谢国芳】

　　西池草和梦泛晴晖几度见春归寒沙盟冷鸥先觉秋江影落雁初飞故园荒征路逺信音稀　笑逆旅光阴忙似飞更好染髭须何用镊惊夜杵捣寒衣桃花流水应无恙小山藂桂更畴依早归来新酒熟菊成围

　　满庭芳【己夘七月十一日得颕】

　　露洗新秋天浮灏气桐孙初长庭隅■〈衤朋〉裁红锦门左记垂弧白髪萱亲笑道于今见四叶喜荣敷天台路吾儿知不倩雁报安书　山中何所有石田茅屋菊径瓜区更寒窓老砚他年尽传渠愿汝身如犊徤看书罢更学把犁锄称乡里善人可矣卿相又何如

　　念奴娇【寄萧善之】

　　绛河明月到中秋不比寻常三五神女梦寒生嫉妬特地行云行雨天上婵姢人间阴晦怅望成凄楚金尊翠袖澹然相对无语　遥想天柱峰头通宵宴赏此地今何处争似银桥侵汉表直入琼楼玊宇桂树婆娑羽衣凌乱偷得霓裳谱素娥应笑醉来狂兴如许

　　大江东【寿恽东阳丁亥正月十三日生推命者丙戌筭因戏及之】

　　东阳老子问天公乞得两畨六十初度孟陬春未到却筭去年丙戌火树银花先开三夜照耀维摩室祗园树下争看无量寿佛　人道双岘峰头乾坤清气锺此弥天释挂锡藂林三十载玊检芝泥犹湿岭上白云尽堪怡悦恐被风吹出法身强健摩挲时问铜狄

　　疎影【为刘架合赋赠妓者】

　　缟衣仙子倚东风花信先占春色殢酒含嚬脉脉无言青鸟为传消息暗香一点才浮动早自有东君怜惜想前身傅粉精神化作飞琼肌骨　还向影娥池上借霓裳一曲徘徊歌席清夜梨花同梦方甘又似楚云踪迹新欢旧恨知多少筭檀板金尊消得折芳馨欲寄相思人在江南江北

　　沁园春【赠郑伯洪】

　　谷口仙田瑶草谁栽山中子真向紫霞洞里凿开丹室素华台上瞻望颷轮王子吹笙洪厓握手烂醉桃花万树春都休问蓬莱清浅天地氤氲　有时澡雪精神诵蘂笈丹书小篆文更佩聨明月剑寒秋水或笞鸾鳯或翳麒麟碧落空歌紫虚郁秀径挟飞仙拜玊宸天门近聴履声直上高步星辰

　　药房樵唱卷三

　　●附録

　　故处士吴公行述

　　先君讳景奎字文可姓吴氏世逺谱亡无从考有三府君始业其家宋干道间名炳者以进士为温州司法三府君逮先君十有七世坟墓具在司法则先君六世祖也先君生而茂嶷尊老而慈幼期知名于世七岁力学如成人年十三即以干蛊自任有司用大家充乡正乡周百里戸口数千钱粮狱讼追亡一切以系于公者悉取究于正正又出土产之物以供于上无休时性不喜舆马春夏炎暑暴风雨秋冬霜雪啮手足皆身亲临之尝夜行山径中遇虎适有持梵具至者先君取铙若钹手搥击之声震崕谷虎乃惊逸及归拜先大父床下平气和色怡怡如平常且戒左右毋得言恐伤老人心先是尝徳伯祖母黄有幼育恩黄殁逮成服先君当输粮他郡衔哀致情特请于上官乃与寛五日期俾得成服礼以成先君之志有诏赐老人帛于乡乡胥目先君幼弱不能制乃并縁为奸索钱老人先君觉之曰皇上厚恩赐帛而乡胥索钱老人力白上官痛绳之无敢索钱者而乡正多敛拘细民先君为之卒无所敛求樵夫野妇以手加额曰吴公为乡正岁且得安矣先君虽幼外应王事内理产业纠纒纷罗虽家事益落而未尝妄取于民于是先大父年六十三矣足迹未尝一入公府得优游逸乐以终身者先君干蛊之力也弟幼未有室先君教以成人且为谨择良配卒振其家兄弟相友爱至死无间言年三十会今海道万戸刘公贞为粤部宪掾辟先君为从事明年刘公去先君亦归伏田里后刘公为南行台监察御史出按淛东西闽海三道道过里居特询政瘼先君为言民事之未便公力行之民至今受其恵同时得有施于时乃大昌于诗竟以穷愁终身呜呼痛哉履年四十未尝得一日之奉以负天地大恩穷泉陷地罪逆莫逃姑叙潜徳万一求立言君子图不朽焉至正十六年正月朢孤子履泣血谨状

　　故处士吴君墓志铭【并序】

　　同郡吴生履丧其先君子之明年以书来告予曰呜呼吾父生不有禄位无以自见于世而宅心禔身殆无愧于古人然今不可复作矣遗言逸行久且冺灭不朽之托敢以属于执事愿矜而赐之铭谨奉状以请予按状所述得君之为人学务笃实而不自矜衒躬处穷约而无所怨尤庶几乐天知命之君子殁而无铭何以为劝顾虽衰退之余久去笔砚而于履有斯文之雅谊不得辞乃为序而铭之君讳景奎字文可姓吴氏婺之兰溪人宋有三府君者谱轶其讳于君为十七世祖有讳炳者干道间中进士举温州司法参军君之六世祖也曽祖讳应卨祖讳冶父讳用中世皆不显君少力学期所知名见称佳子弟年十三即代其父理家务时有司用大家充乡正奉约束惟谨一毫不妄取细民性不喜舆马日诣公府徃数十里虽寒风暑雨不以为倦尝夜行遇虎山径中径狭势两相持适有荷梵具至者取其铙鼔杂击之声震林谷且戒左右毋得言恐伤老人心于是其父年已高足迹未尝至城府得优游以终老焉君幼徳伯祖母黄抚育之恩黄殁未成服而君当输粮他郡期限峻迫不可一日缓君衔哀以白上官上官怜之特与寛五日期使得成服乃行弟幼未有立躬其劳而逸之于学既长为授室遂克有成终身友爱无间言其孝友天性然也君年壮时今海道万戸刘公贞为淛东宪府掾辟君典文书明年刘公去君亦归伏田里絶意于仕进乆之用部使者荐署兴化路儒学録以母老辞不就后刘公为南行台监察御史来按淛东西闽海三道道过里居询以时政恳恳为刘公言多见于施行民至今赖之御史同行者聴其议论敬叹曰先生老成人言言为国古君子哉君和易平实退然自处不与犯者较而义之所在辄奋然勇为之有友人以家事托君于钱唐而宦闽中不久物故君为综理其家使鬻旷庐以买田买庐者求下其价以百缗私君君笑曰吾岂欺人弱子者哉且百缗诚予我我必归鬻庐家耳钱唐市上人率轻薄嗜利闻其言无不叹服君平居厚于宗族倜傥好施济人之急虽过若不及至家不自给不以为悔而依隠玩世遂以终其身临终语其子曰我病在肾两耳俱聋肾气絶矣幸失徳之事吾平生未尝为死固无所憾汝等惟笃于孝友以承先业吾目其瞑矣言讫奄然而逝实至正十五年二月五日享年六十有四以其年三月四日葬于向家岭先墓之次君于书无所不读天文地理星厯卜筮医药之术皆能贯通尝摘诸子百氏精语为书曰诸家雅言尤善为诗有诗集曰药房樵唱藏于家娶汪氏子男二人长即履仙居县儒学教谕次益孙男四人颖穉■〈禾予〉穰女四人铭曰不矫其为不竞其驰不沦乎卑不抗乎危居之怡怡行之熈熈祗天之后与道为期我作铭诗以扬其辉以发其微以永其垂前翰林学士侍讲中奉大夫知制诰同修国史同知经筵事黄溍撰

　　吴文可传　　天台张顺祖纂

　　吴景奎字文可婺州兰溪人七岁力学如成人恭谨无与比县第其家乡正号难为役景奎年十三奋曰吾亲在奉公干蛊职也何难为所居去县二十里许每旦鸡鸣趋县受约束莫归奉甘旨已即考论经传六艺矻矻不少休尝独行夜遇虎适有持钹铙具来者急手取击虎惊逸归拜其亲颜色衎衎如平常戒左右勿言虎伤老人心乡父老曰吴君为乡正家事益落而吾里社安矣尝受育伯祖母黄黄殁及敛期景奎当输粮外郡号泣不置官府义之为缓输成服教其弟景叅底于成嘉事不失时终始友爱无间言初钱唐友人素与景奎好将宦闽南把其臂曰欲以家事托吴君也明年友人殁景奎亲徃候视恤其幼孤为鬻庐周食得庐翁以百金私之曰我欺人孤寡而私利其身图则受而归诸鬻庐家叹曰吾懐知己之言不以生死背吾心也闻者感泣益慕其行平居乐易发言烝烝似夫儒者至于义所在懐愤激扬不少譲衣无完采出未尝有骑意所之即徒步百里专趍人之急甚于已私乡之儒先长老亦自以为行弗及也尤不乐仕进有以后时开之者辟为闽学官景奎不为起既而曰草木犹能庇其本根况人乎盍有以庇吾邦也御史刘公贞素重景奎适行部至粤即徃言曰公司邦宪以式诸侯敢以均赋勤君之执事昔先王则壤井野制民有经更劳均逸以待百事民知义所以奉公上而无有争心今庀政者会民无蓺贫受役也兼并或不以征家无盖藏而用之日新何以芘民如履畆平赋而体之是免吾民于戾而公有大造于东也刘公悦属淛东宪使董公守悫遴有司经保疆书土田形广狭稽隠漏名甲乙于是野无游民官无逸征民亲而事有叙君子谓景奎于是役也施而不费景奎晚岁益务博览手抄五经旁及史传百氏靡不研极尤好论诗钩取骚选粹辞奥语为书名诸家雅言其所自着曰药房樵唱寿六十四至正十五年终于家
　　张顺祖曰余适荆楚浮江淮东归吴越数从长老询民间政役或云婺号称平均及余观之信然彼公卿大夫立经保民固无可言犹然无所施况闾巷之士志行无牵于物而言言为国义覃家邦岂非至难亦其遇知己然耳乌乎惜其居下所被不遐也且以吴君视之则凡士懐斯世不遇施设卒湮灭弗传者何可胜道哉余具论之无亦使其久而不传云

　　哀辞　　金华叶仪述

　　文可婺之金华人也其先出自待制潘公黙成先生为吴氏后氏因为吴家故丰于财良畴美宇咸有也文可为人慷慨行谊甚高不以财为意以故旧业日益落然天性笃于谊未始用是而遇人不谨也尝有所识以未遇而主文可者馆榖之倾囷弗惜也既而其人去志得一日邂逅见而问所欲言唯答曰某狱有某者以寃系事不白且瘐死狱中志得而行于时者竟白其事而出之然文可与系者实不相识系者之出也亦不知为赖文可力持是以求文可之为人则余所不知者其率类是欤始文可盛年时尝肆其力于学及壮颇有志于出观于世非其志之所存归隠田里取旧学时绎之发为咏歌词句清丽有唐人之风素善书其隶草一法魏晋近世以书成一家者不足多也其居距城六七里每风日好则步入城郭朋戚相邀致留或信宿意有不惬其归亦不可留也余居穷巷文可未或鄙弃相过则握手论文字日将中煮粝饭共食食必为之饱故与余交为甚懿至正十有五年春人有来自濒河之汪者谓文可之病革矣日欲徃问之未克也其年二月五日竟以疾不起于家享年六十有四余哀文可寿不满其徳徃哭之不知衣之濡也其子来言曰先人殁而子哭之哀交谊着矣为之辞庶有终始予辞弗获遂叙其凡而辞以系之文可二子长履为校官次益皆能继父业天之报文可意者其在兹乎辞曰
　　徳之清兮泽绵绵昭吴氏兮殆以贤累叶袭兮光蝉聨维文可兮时艰有义为质兮如渊泉观物出兮物以全道弗古兮聿言旋指丘樊兮寻旧编祖风人兮如干篇乐吾道兮细故捐跂锺王兮实攻专妙墨落兮字书妍朝举趾兮万夫川夕息游兮皂一廛美人去兮榻以悬忽长逝兮吾潸然幸二子兮相后先理先庐兮力尔田言有文兮家学传诒孙谋兮期千百年嗟文可兮无憾于天

　　二　　唐懐徳

　　鸣呼文可遽至然乎嗟君之生禀质独殊寡嗜野处惟书是劬其知者号之曰山泽之臞不知者祗目以眇小丈夫盖学之通乎古则既不至于空疎才之适乎今又不若是之怪迂方在幼之岐嶷称千里之名驹暨乎干父之蛊而信义有动于乡闾惟吟咏乎情性乐终久而弗渝手抄口诵若恐不及独潜味其甘腴发为篇章清新俊迈■〈欺〉明月之玄珠使人把玩三复不舍而欲丐其遗余然曽不沾曽参之禄奉毛义之书岂天将昌其诗而尼其富贵之途富贵纵不得之谓宜享期頥而安居胡造物之见苦仅中寿而云徂彼苍苍者窅不可问但抚事而嗟吁幸传家之有子比徐卿之二雏或击壌而歌耕凿或垂绅而论唐虞征仁者之有后觌冥数于乗除若是则文可亦无憾焉可以长卧于黄垆矣

　　三　　范祖干

　　吴君文可既卒且葬搢绅先生文章巨公或锡之铭或纪之传或挽之以歌或哀之以辞而又叙之以文者可谓具矣其文学行义之淑诸人传诸后者亦昭昭矣而凡与之游者亦可以无憾矣窃独念世逺人亡交友道丧平居论议握手指天日誓不相背负一旦临利害若毛髪即反眼不相识如韩公所云者比比是也求如吾文可之慷慨好义周人之急与友以信终始得丧不挠不回者几何人哉几何人哉余竒穷寡俦栖息树下一二朋好如文可之交既已先后逝去居闲处独得文可时一来顾即陈说平生商略文字以相慰藉于寂寥危苦之际不觉世故之忘鄙吝之消也今亦舍我而去矣山空岁晚四顾踌躇每一永念能不涕泗之交頥乃为之辞以泄余之悲焉辞曰
　　嗟余生之寡偶兮其知我者为谁夜绵绵其未旦兮纷敌面以相欺陈诗书以高论兮若古人之可期比利害之一髪兮即反眼而莫知文可之交以道兮斯久久而敬之身退然如不胜衣兮内耿耿而有为秉一节以蹈义兮恒不变于险夷顾吾力之得为兮虽倒廪而不辞彼滔滔之夸毗兮曽市道之不如嗟先生之懿义兮实风教之所裨怅江空而岁晚兮顾独立兮畴依渺风尘之四塞兮直后死之是危仰交道以策厉兮庶范之以自驰后百年于地下兮尚握手以同嬉俯抽辞以泫涕兮聊抒予之痛悲

　　四　　苏伯衡

　　吴先生质行君子也事父母孝抚妻子仁待朋友诚平居恂恂言不能出诸口见义勇为虽古烈丈夫莫能及乡里多称道之作诗骎骎盛唐人风致然贫贱终其身人不能无感焉没之明年天台张顺祖既为之传伯衡以契家子知先生为深故着哀辞以遗其后而解其悲云辞曰
　　至公无私岂非天与其予其夺一何偏与胡高位厚禄所冝厚者恒薄而冝啬者独不然与岂贤知之赋予出于天而富贵贫贱自有司其权者与将知愚贵贱得于此则失于彼而二者不能全与抑天人之间本邈乎其不相关也与呜呼君子不显自古如斯余于先生夫复何疑人之视之虽若不足而其自视岂不有余饱乎仁义甘如五鼎服乎道徳荣于七衣得于天而备于巳者虽不获措诸家邦顾已刑于闺门而信于里闾陶性情于吟咏寿且康兮又何悲

　　五　　吴沈

　　至正十五年二月五日吴君文可卒沈既哭之恸复酬之以酒而哀之以辞辞曰呜呼文可非今世之人兮行古之道乃反穷其遇兮有才不得用此志不伸兮悠悠彼苍曷其不仁兮

　　右药房诗集三卷六世族祖文可先生所著也旧尝板刻以行遭兵燹家莫之存禧尝博访广询而不得窃以为恨去岁之六月犹子芳闻灵湖郭汝涑氏家素蓄书而此集在焉乃扣而求之汝涑谓芳曰吾寳此集不轻以示人子必欲得之请録以为赠乃冒炎暑手自抄誊以归诸芳噫汝涑其贤矣哉予得而阅之喜不自胜乃重加校正编次因复寿诸梓以永其传云正徳四年岁次己巳秋八月朢赐进士工部营缮司员外郎六世族孙吴禧谨识 
