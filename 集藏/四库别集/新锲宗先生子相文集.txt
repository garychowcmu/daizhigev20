新锲宗先生子相文集　　（明）宗臣 着 

　　●目录 

　　引 
　　卷之一　　文部类一 
　　卷之二　　文部类二 
　　卷之三　　书部类一 
　　卷之四　　书部类二 
　　卷之五　　五子名行录　五子诗　四怀诗　古调歌 
　　卷之六　　古乐府　五言诗选　五子诗 
　　卷之七　　七言古诗 
　　卷之八　　五言律诗 
　　卷之九　　五言排律　五言绝句 
　　卷之十　　七言律诗 
　　卷之十一　　七言律诗 
　　卷之十二　　七言绝句 

　　●引宗方城先生文集首 

　　方城先生盖世人豪也肃皇时海内称才子者七而先生实翘然居其中先生玮杰不凡早有洞识毛发孱孱时固已读尽天下书矣有识者一暏先生奇气翩翩咸曰先生当驾左陆上而以千万世不朽大业前有逸文其时都人士无遐迩无老穉无一寸肠胃无先生文字在其间顾先生自校闽后即谢弃人寰事屈指于兹盖已历三朝而越数十春秋矣然先生之形迹虽已远而先生之制作则不磨天下士人于先生之形迹虽望之不见而于先生之制作则诵之不衰咀先生之鸿秇者则曰蔚然裕然不可测想而超然其万斛之泉耶其千里之骥耶其随地而涌绝尘而奔耶而先生之文秇天下不多遘已嚅先生之闳章者则曰琳琳琅琅卓卓荦荦而轩扬其欷楚之豪吻再吼于叔世耶其横汾之雄襟复展于晚造耶而先生之辞章天下不恒觌已咏先生之诗歌先生之歌者则又曰经纬俨然风雅其可踵耶律吕锵然宫商其可恊耶诗歌如先生葢飘飘乎独冠一世而比肩无人通家鲜俦已凡撀先生之片词获先生之只语者不独身吟之而身佩之已也且嘱其子弟曰兹方城宗先生金玉声麟凤语高极千古者也务酣之蒏之镂之刻之没齿无忘去以斯而观今天下之宝先生制作者较曩时弥众且弥坚藉先生之制作匪垂不朽者又安能有兹虽然先生非徒主盟词坛耀藻秇苑者流也其司考功时蹇蹇谔谔禆益当宁者余无暇枚数即参闽海日记西门者爱民之仁也纪西征者逷寇之智也书平远者忧时之忠义也李于鳞称先生为经国章梁有誉称先生为济世畧不大有见耶信乎先生之经济在人间者无灭磨则先生之制作在人间者亦无灭磨矣君子曰大丈夫奇振八荒读破万卷者曷为难难于树不朽之巨业而已曷为贵贵于树不朽之巨业而已余于先生之制作既啧啧而为之难又呵呵而为之贵千万世下有妙契先生制作者当知余言良不虚峕 
　　万历贰拾柒年岁在已亥孟冬拾月上浣之吉赐进士第通议大夫南京吏部左侍郎前　国子监祭酒翰林院侍讲学士温陵九我李廷机撰 
　　书林郑氏云竹斋梓 

　　●新锲宗先生子相文集卷之一 

　　宗　臣 【 字子相号方城南直隶兴化县□□嘉靖庚戌进士授刑部主事改吏部考功司调文选司一年迁稽勋司员外郎出为福建布政司参议久之迁按察副使督学政卒于官年三十六有此文集传于世云】 

　　文部类一 

　　◆文部类一 

　　袁尹传 
　　王夫人传 
　　何孺人传 
　　吴叟传 
　　重修城隍庙碑 
　　刻文训叙 
　　赠沈太医叙 
　　赠董先生之考城序 
　　杏庄赠言录叙 
　　赠许先生之宁海叙 
　　赠顾母宋孺人八袠序 
　　赠许先生之宁海叙 
　　赠赵公叙 
　　赠曾尹叙 
　　赠陈大夫之太平叙 
　　赠查大夫报绩叙 
　　桐乡县城记（代作） 
　　游燕子矶记 
　　武进白公集叙 
　　陆长庚母夫人叙 
　　跋高文义公与顾氏手帖 
　　赠徐文征授良医序 
　　墀石刘丈像赞（并序） 
　　赠金君序 
　　赠采峰陶先生之封川令叙 
　　赠觧公偕其夫人六袠叙 
　　送梓河顾子之洛阳序 

　　○袁尹传 

　　袁君名滨。字兴之。别号海东。人则称海东子云。尹之先有称成甫者。自大梁徙泰。元季宇内兵起仓卒避兵于通。遂为通人。传四世。至榆冈有隐行。葺宇江干。纵心泉石。性熹义。絮寒餔馁。即不自给。亦给人。有司高峻其行具冠服迎之。谢不顾曰。我何娖娖拘志束形哉。生四子。叔即尹。尹生蚤慧。殊恒儿人不敢儿畜之。仅髫遂儒业。年十七。乃下帷授戴氏礼。补州弟子员。督学者试。辄上第。又综其行。又辄上第。于是学士大夫叹曰。此为报榆冈哉。尹有济世才。往年江寇寇通。有司策尹。卒用尹策。走江寇。比部郎朱君谪贰通。见尹文。亟亟赞曰。乡书即举一子。必举袁子也。既而尹果举。庚子捷来。于是朱又益喜。明宁上春官罢归。愈益肆志于学。顾素大奇。至庚戌凡四上春官。卒不第。于是怒投策起曰。丈夫结发受书。即不得一第。岂顾亡可行吾志哉。必蹑屩担簦。再游上国。斯华发翩翩巳。且又何以慰母。竟谒选授抚宁客。有策马过尹。若惋惜尹才者。尹正襟端语曰。君以今之垂缨结绶高揖青云者。岂皆有念于苍生哉。使命一邑。而有念于苍生。则不以此易彼甚明也。于是谢客登车而去。抚宁者故边瘁邑。父老子弟。日操戈候虏。尹至则下令曰。父老子弟且休矣于是择骁勇人畀戟矛仓窖故虚。则又厚集刍饷以待■〈彳卒〉变。又其俗近胡多桀少暴。行墟舍。尹绳以法。于是野无私鬬者兴利涤病。即琐纳亡不竭精。仅六阅月。而持节当涂者凡四下檄。以币采劳尹劳苦。秋八月胡兵斩关入逼抚宁。抚宁人惶急走莫知委命。尹亦惊姑曰。母惧母惧于是■〈彳卒〉登城望。尽召城外人内之城中。又亲持策整戎马环城三匝。民犹惴惴惧也。尹则顾却步前庭。徘徊仰天叹曰。夫抚宁一邑耳。即陷亡入系。而京师者。天下之根本。帝王豪隽之所总萃也。今急矣。独柰何。于是鍜甲砥剑。累车迭辕决策内乡。报天子戎事。亡何。虏遁尹且病。病五日殂矣当是时抚宁人家号巷哭。攀树望庭。匍匐大呼曰天乎天乎。胡丧我君。即虏再来。又胡得我君坐城上拒虏不惧我也。讣至通。通之学士大夫罔不苏苏陨涕曰。非特榆冈德也。即海东子者。抑何长厚也。仕而令。令而且死。此何说焉。尹性至孝友榆冈公疾。再逾寒燠恒冠衣侍前。医来立与参虗实阴阳。定乃制剂顾又手持盂釜烹泪未尚甞不簌簌落盂釜中也。既而执匙以尚甞。跽进几席上。退则检读古方书。日夜望榆冈公愈也。顾不愈。比卒。毁哀骨立。若不几生者。强为母媪起既事母媪。又益孝。即死。惟独念母媪老在堂也。乡人诵其语。悲伤之尹兄弟四人。而尹居中最友爱。每间辄陈樽俎共坐笑乐。召诸子诸从子来。东西乡立。训诫之。顾其人外和内实。耿介立节操自家时食。有司巳不感妄遗筐篚。见富儿大贾。谢不与通即诸昆季。咸豊橐厚储持梁剌肥炳夸里闾。而尹食芋衣敝闭门著书。洋洋然乐也。为抚宁时。愈益苦励篆毕钥扃内外肃肃。至所需蔬米。反贻书报家人治米。邑中老人相谓曰。自老人为儿时。固希觏此君矣海内经生往往畏戴氏礼难读。乃尹则更易读。更得其邃者。至勒成一书。及仲尼邹轲参伋诸书。又各各有说。说成付其门人子弟。 

　　○王夫人传 

　　濯缨王子。以词赋才驰声。人人重王子又因以重王子母。而曰王夫人王夫人云。盖鸿胪公既壮而不举子名。再娉于顾。得夫人。人请孙夫人子夫人乖也顾不乖反独为女视夫人夫人事孙夫人愈益谨又其性至孝敬侍其姑夫人疾凡九月不归室易衣姑夫人为孙夫人言。顾妇事我勤也。比逝则视诸妇又特哀以此人辄称夫人孝云。夫人先举女孙夫人即取女女之。亡何。濯缨子生孙夫人意夫人自子也乃夫人不自子。辄又请子于孙夫人孙夫人喜曰。吾固当作是儿母。当是时鸿胪公出为河西令。治装且行。而孙夫人适病病革。乃抱濯缨子。而执夫人手流涕言曰。是儿王六代宗子。乡不女子者。惧女母也。今我不能待是儿成是儿在。女乃泣夫人亦泣。泣数行下。比孙夫人逝则夫人悲痛若姑夫人濯缨子稍长人或谓君母顾母也请于夫人夫人曰儿亡湏问。第亡忘儿孙母恩每岁时蒸尝奠则夫人祝曰。孙夫人儿今被儒服供蒸尝矣于是濯缨子亦涕下沾衣亡何鸿胪公谢事归他室日彼绡绮整环佩曳金玉锵锵行而夫人一簪一缕不得着肤鬂相室者忿曰夫人柰何而孱若是夫人笑曰。我孱哉我孱哉我得宝奇矣意盖谓濯缨子云。乃濯缨子则欲甘心于其人而夫人辄牵裾止之曰。儿其柰何为母而伤父之志濯缨子负异才。乡人日冀其第也。乃累举累不第夫人辄慰之曰。自古高才之士。往往不偶于时儿之才所窃造化者多矣儿宁之顾安知不云蒸龙变哉。又濯缨子性至孝。即困。必日谋甘膳膳夫人说其心。即夫人亦亡其子困。而夫人八十时。濯缨子百拜。奉觞为寿夫人前夫人大喜。已乃颅曰。自我结发事女父。以至白首。艰困累千。若环戟而立。岂知今日得称八十老妇又见女显其才。又见女金家妇抱儿也。彼其绮绡环佩金玉锵锵行者。安在哉于是罢酒宗子曰。嗟乎。以余观于世人嫡庶子母之间则益叹夫人之难焉。彼其上以分猜。下以子挟相怨相谋终其身不解者。天下一室也乃夫人独不以有子挟其上又忍其下。夫古今以阃行着闻炳蔚史册者。要之不离乎处常。非若夫人以身介二者之间。至危变也。乃夫人善处其变又能成其子才。然则夫人者。诚难哉诚难哉 

　　○何孺人传 

　　余读古所称列女传。至敦节立孤者。未尝不竦意动容也曰嗟乎。兹非性灵卓粹。有伟丈夫识者易谈哉乃乡父老闲居纶阃节。必曰何孺人何孺人余从孺人子。惟忠氏。游则又闻孺人详则又叹孺人之难也孺人蚤归淳庵公。无论淳庵公称孺人贤。即舅姑下至臧获。又靡不人人称孺人贤。亡何。淳庵公逝孺人毁至欲死。淳庵公复疆为二三子起曰。岂不能偕地下人哉诚不忍二三子茕茕立且使地下人复恨也。于是尽谢去丝縠绮绡。惟阖户垂幌。日夜望二三子有成立。乃惟。忠氏稍知学。则具楮帙遣就学经师。每暮归。则孺人巳治飱秉烛俟堂上。已飱。辄命读。朝所读书。孺人又手自绩纺。弄女红。绊惟忠氏读也。尝太息曰。儿母厌若吾寡不怨者。恃儿二三子也。儿即厌苦独柰何不念儿母哉于是惟忠氏愈益攻文辑藻。卒为时隽儒顾其心又恭谨。不以才自负。靡不人人爱重。又靡不人人称孺人善教子也曰即察父哲兄日临其子弟。岂及孺人哉。而惟忠弟氏三人者。孺人则不命之儒命之农命之商也。即又善于农商。岁课租入阎闬称雄焉乃孺人者愈益勤俭。日戒家人。母得以侈病财至崇蒸尝。秩宾客俎豆筐莒。卮盂醑核则又事事虔洁中礼也惟忠氏及其弟既才。又至孝友每日孺人坐上坐而四子者。东西乡立上膳问衣道家庭今昔事不恐离归室而诸孙总角者。又循筵绕膝行也于是孺人大喜已喜复彷徨曰即吾所自期岂知今日哉恨不令汝父见也孺人以今年二月年六十矣惟忠氏及其弟具章服百拜上寿孺人前而宗党戚友咸喜孺人寿咸祝孺人更寿也于是诸君乃征予所以祝孺人者余惟孺人敦节立孤天所孚动寿无事祷也惟忠氏抱异才他日策名天路。以报孺人俾孺人翠翘霞帔表其节于天下后世岂非孺人愿幸哉请以祝孺人诸君亦曰请以祝孺人。遂稍缀其事作祝语 

　　○吴叟传 

　　叟盖吉安人忘其名。其里中有大猾。家徒数百暴行里中里中人大患之然不敢上其状于有司即上状者有司亦怵怵焉恐变不敢问会流贼逼里中而叟遂间诣其庐说曰。公之暴行上下之所知也即有司惧不敢问假令部使者督十人捕公公能终拒之乎曰。不能叟曰。吾固知公之不能也。公既不能何不因事自解。亡论自解且令里人德公其人跽曰。唯父命之叟因执其手曰。方今流贼四刼诚危急存亡之秋也公当此时诚能率其子弟击贼贼必溃则里中莫不驩公公得以长豪里中无惧矣其人遂掀髯而起曰公无言吾当为公击贼于是勒其子弟最强者百人人持梃急驰之而叟骑一驴从二苍头往赞一遇贼辄奋閗自已至未凡数战杀数十人猾者稍倦矣辄命左右取水而叟心计贼既已杀数十人可无虑贼矣独念此猾暴里中无已时也不若因其机灭之遂从旁大呼我兵且退贼遂乘胜逐之悉杀猾之父子兄弟叟乃跨驴从二苍头扬扬归也宗子曰嗟乎若叟者奇士哉奇士哉夫贼内外应至变也叟不用一兵不费有司一米调三寸舌取二贼若探之囊假今叟得时云变设奇制敌岂复测识哉而顾岩数老焉惜矣惜矣郭黄门与余言。余惧其逸故为之□其事云 

　　○重修城隍庙碑 

　　夫城隍之义垂之往牍即邑立宇崇祀赫然称灵其所由来长远矣。兴邑旧宇在邑之西稍南。岁积日就圮盖其堂故宏直。即又重槛。其前有司。月展谒楹下。役胥焚楮上香。辄逼神衣。又其门钥损。即慱徒市竖。往往羣嬉其侧。守宇黄冠且取道堂上出入。蚤暮视若通涂矣。两庑故列诸鬼神幽恠之象象又损歌。金碧土木。日簌簌下。羣嬉者时过而易之会后洲陈君以驾部郎谪兴。谒神。则裴回四顾太息曰。嗟乎。夫神道贵严严斯畏畏思感堂中谒堂中走。何畏何感哉。于是下令。度材鸠工新其堂。又钥其堂。而移其重楹于堂之南。别辟一道以通守宇者出入。两庑诸鬼神。率新其土木。而金碧之于是展谒者率于楹下。仰视堂上若有神者在焉愽徒市竖既不得羣嬉堂上。郎覩其旁。又皆矫然怒目。如视其人。辄心悚色动。闭目反走斯其于神道至严矣。亡何陈君迁太平遂南。未及勒石纪斯役。螺泉曾君。拜兴令。至兴暏兹新宇大喜。已乃诘吏柰何无石。吏言状则曰。是责在我。于是周视宇中。增所未备。因命记于宗子。宗子曰。嗟乎二君勤心于斯役者。诚当哉。诚当哉夫明则礼乐。幽则鬼神昔谈尚之矣。二者想济然后可以常行于世。世人固有肆然于礼乐之化者。顾其于鬼神又何其悚悚独着也。世人机诈相命一事相屈其志。辄仰天大呼。具楮散发蒲伏百拜。诣神宇诉其人。其人即亦皇惧战栗气结汗流。不敢出一语。而山氓野媍岁时行游神宇中。相顾惊叹诵说曰。某善应某恶应辄归语其乡之人乡之人。有为不善者。则相恐诫曰。亟止亟止。母遂为诸鬼神所苦也斯见匹夫匹妇之心哉。夫匹夫匹妇。其畏人畏神者纷纷一情也顾其畏人以貌而其畏神以心。临民者夏楚榜笞。日加其人顾其欺益甚神无一言以告。即至狡抗者犹不敢欺何故哉岂非在神者有所不可测在人者犹有所可入乎。即其不可测趋善避恶。以不诡于礼乐。则神道者。固所以济人道之所不及也。小人覩其象以思其理。君子欲存其理不得不崇诸象。二君斯役其于幽明之际。深乎深乎。 

　　○刻文训叙 

　　臣未髫。则家君已遣从塾师游矣。每暮归侍家君。家君稍心器之于是谢去塾师。日坐草堂中徧出所藏古先圣人诸书命读。读三载乃益以今时所称举子文即已知。时时窃拟构焉最后构一目置家君凡上。起自避空室中。家君归。诘侍子谁为侍子云郎君。于是顾侍子。呼郎君来。已至。则益惭自惊。不敢仰视家君。家君则起以手抚背笑曰。儿何避。儿所作者文可教也。归语母大喜。于是日试三目。至五目七目。后有司稍稍以文见知家君更日夜望有成立。于是召一二同志与舍第原。月凡六试七目每先期一日家君自拟目函投笥中。夜起栉发整衣。坐草堂侯家君来命。侍子持钥闭门启函视目。禁不得共一语。日中趣草。漏下二三已毕书。家君始起还内。明晨召侍。详加评驳焉。既而曰。女辈大困矣。可少休。于是治醑。燕谭尽日始罢。当是时最爱读司马迁庄周所为文词。往往发之篇章。空疏莾荡家君大患之。于是作文训。文训成日讽夕维渐悟浮华。转窥精奥矣。癸丙相继罢归。家君太息曰。嗟乎母论汝苦。即余安所用训哉。明年丁未．家君巳五上春官。竟不第。愈益厌怒其文。遂谒选分符东土而去。臣以巳庚两岁。薄售有司。役役风尘。时检旧笥得文训而读焉。辄独立裴回。喟然长叹。夫家君仅以文愽一令。即臣又复不大售于有司。何言文哉。顾独有感于家君之教子者深也抱痾南还。夏子辈从游。日以文请。不得已则以文训授之。既而请梓以公其传。所不能辞者。匪欲公其传也。以见人世父子之则焉 

　　○赠沈太医叙 

　　余乡最为盛德长者。则孰逾沈公哉。公以今年七十．乡中人转相驩说无不人人喜也。于是乡大夫学士先生。类征币譔词。云缛星繁矣。顾余独有感于公之所为心者厚也余少时谒公。公之庭。庭中负瘵者曲席而坐公束带走出。人脉而人剂之。即人又来。即公又人脉而人剂之。庭空无人。始得酬他客语。乃此心何心哉。公性既长者。又其业甚精江淮间地足千里。近公者率顿首蕲公至其家。家人大恐公之不至也。公辄至则喜。公言母惧。则又大喜。其远且微者。即不得致公亦致其人于公之家。其家人日夜公徨行。望沈先生一言以慰也。乃持节当涂者。又往往下檄郡邑。命有司整舆饬辔迎公。公至又辄起。则叹曰。若先生者。诚难哉。诚难哉。以故公之名遂大重于世云。公性孝友。厚伦义。乡父老闲居。则具言公少时事。其兄至。恭谨终其身不衰岂若今时所称兄弟者公失配。仅壮即有子。不再聘。入使内一二媵婢。受帨理栉岂悖哉。乃固不内。遂空幄半世语具胡柱史所为公义夫传中公侄东桥君。举壬午刺史。莒州行谊政事。勒诸金石。公视之犹公子也。而莒州亦父事公公天遣方石君游太学。结内天下士人言。即公出奚殊矣。公二子长游太学。次郎苓田君。苓田君通籍太医业。公业并公缙绅先生类爱之。而互为言词赠之公诸孙俱英秀玉立。衣冠门第甲于江海。而公益以忠厚和祥。远值丰培即今合食六世矣。传称张公艺以忍合九世。即公后岂论九世哉。余于是益有感于公之所为心者厚也。公虽老。发仅华白。颜色复润。好蹑冠迎客。步翩翩然。举不重也。斯神气蓄而精意不漓。繇此以至百年。奚恠焉。昔人有以身系天下安危三四十年者。言其人所急也。江淮人以安危托公。计时且久。课广狭虽殊。其为人所急钧也。人人思其所急。则无不愿其长久以成吾私。即公百年。岂厌人望哉。乡大夫学士先生征祝于余。余则请以人之望公者。以为公祝诸大夫学士。先生起席曰。信可祝哉。于是命书之似俟拜公中堂。而袭采以进焉 

　　○赠董先生之考城序 

　　余忆往岁计。偕向道时。则犹及见先生驱二仆拥毡策马。翩翩然自西北来也。一接先生语。辄心自念曰。先生者。诚师哉。诚师哉。后时时治书报余长安邸中。余善其书。辄遗书先生。谢先生书。乃余以抱痾还。则先生犹俨然在宫舍。察其色不大恨第曰幸偃蹇不去得待先生来。无何。考城命下。人人为先生喜。乃先生不之喜也。顾曰。即考城奚殊兴矣又奚擢也。余稍恠其语。会先生门人徐刘王胡诸君。以陶李二先生命来征别言。则问曰。先生之不迁不怒。迁不喜。何故哉。于是诸君相视言曰。君不试先生之心乎。先生性既长者。又慷慨负奇气。日起燕坐堂中。召门人弟子侍。商榷文藻。阐扬性命。隆恩笃义。浃于众心。稍稍涉事端不厌其意则忿然振色。推席起曰。某直某曲。某非某是岂得揜于所私。而以汶汶决事哉。或事关黉序大者。则持之更夤。杭言峻议。不少孙其人。人以为言。辄掀髯大笑曰。子以拥毡策马为仙游乎。归艺松萝。一觞一咏吾志也。子休矣。吾亡所冀于人矣。先生性顾又喜宾客。客至。辄留客。辄大觞客。即无客。即亦具酒（下有逸文） 

　　○杏庄赠言录叙 

　　（逸文） 

　　○赠许先生之宁海叙 

　　（前有逸文）义表其第且议以状上闻而公辄翼翼逡逡俨容却席。固起辞曰何有于我何有于我杖藜种杏其斯焉巳。斯言也又敦实遗名者也吁兹益见公哉 

　　○赠顾母宋孺人八袠序 

　　余登楚阳望西湖其上盖有武陵溪云。溪上人往往好读书。被儒服代有熏名。文华之士雄峙其间又皆顾姓大奇矣余友纯一子读书溪上时从溪上过余夜与拥衾道家园事。往往及其大母宋孺人贤余辄太息曰。嗟乎君之才独藉溪哉盖顾子大父述庵公性朴茂良直人人称长者顾不问家人生产及孺人归公。公谓孺人闺质也乃孺人有丈夫才。辄谓公曰。公长者第安坐吾当为公作家顾故业农孺人即理农事。至脱钏整庐易縠辟畆日勅羣庸负耜杂作亩上又孺人性智。善防人。秋中稼穗盈畦即夜佃不敢窃一穗即窃一穗辄自恐弃去曰亡乃孺人知也孺人又时时勑羣庸下湖中。举网负锺取鱼鴈菰蒲。日致之家。以此窖藏雄溪上矣亡何二子长即西庄公。公稍长大类孺人才。则孺人喜曰。吾苦女父长者。今得女见女勃勃然奇志也。后数年述庵公逝孺人泣谓西庄公曰。女父不女待。吾且寡。女其亡忘吾志哉于是西庄公愈益劝心拓业。见腴亩丰陂辄增其直或倍其直。又高其宫室奕奕称大家而孺人居常叹曰。家屡世农恨亡称儒者。纯一子生早慧孺人喜拊其背曰儒乃在是儿仅髫。则遣从经师游每暮归。则孺人张灯。手自绩纺。伴纯一子读稍倦。辄命婢烹苦茗来。夜半略休。辄又呼起坐把书读至旦也以此纯一子工文辑藻卒为时隽儒而纯一子弟纯佐氏者。孺人又命之读。视纯一子亡何。西庄公又逝孺人抚纯一子泣曰。吾哭女祖抚女父。吾复抚女哭女父也孺人身抚三世。而处其慈。节广亩高居一一皆孺人耳目手足所及。又两伤夫子。苦惨其情宜早耗。也乃孺人以今年齿八十。传称八十日耄余意孺人耄矣。而纯一子则谓余曰余秋中盖构一堂云然皆禀命大母。大母则以杖画地曰。某楹某阶。而羣工持斧尺。鸠集堂上。大母辄晨起呼婢作麋人餟之或人酒之即夜亦秉烛至工所四视恐工窃木以去也某曰嗟乎。八十而犹不耄。又徤。视事如孺人者岂易哉昔李密虑其祖母刘耄不及养遂上表陈情古今称孝焉是时刘甫七十耳。且其创业宥密者。或又不及孺人劳也。纯一子兄弟负麟凤才。出而受知明主。则君之年尚未及密。而孺人之劳。且寿又过于刘。其急于报孺人者。宜何如哉纯一子闻吾言。则仰天叹曰。宗子之言。命我矣 

　　○赠许先生之宁海叙 

　　予少侍家君。家君每言乡长者。必曰许先生云。盖家君自东发已从先生游。先生年长家君数岁。而家君兄事之。后予儒服游士大夫间。始得见先生。每见每叹先生诚长者也。而乡中人又往往重敬先生岁壬子夏予为郎司功。而先生适蹑屐执策来谒选。予迎谓先生曰。丈者芒然乃远至此甚劳矣。先生曰。予往岁游学太学。侍大司成。凡三岁。长安尘久已上衣袍矣。今来及更大快吾志。何劳哉。后时时过我。则为治醑摘蔬酌先生。先生故不喜酌顾侍子停酌。惟啖果啜饘。弄匙盂。道家园畴昔事。欵欵至不能休。更与步庭下。裴回待月而去。秋予抱痾散发枕上。先生更时时问我。坐漫语。无所不浸。予特称先生善俭。先生曰。天生财。非私一人安敢侈泰持其身。所著青缣谓予曰予衣此衣十年矣强前视之仅减新纫焉。乃太息曰。此愈针予病哉。后予疏归问医。而先生以今年六月授宁海簿。道便还家。携家。予为祖道。道上把先生袂曰。先生行哉。吾知不难于宁海矣。客曰。言何易。言何易。夫簿秩泰卑。即出一令。且折躬。请其堂尹监司御史。拥旄行县。即稍尊者已惶急犇走。蒲伏跽谒。稍不当。即大怒数责伏庭阶。冕冠顿首。嬗愓不持。莫敢出一语。奚论薄也。奚云不难哉。予曰。嗟乎嗟乎。岂官负人。顾人负官也。予见世所称有司者。初谒选即切切有冀善地心选家。揭名于朝。善者愽带高冠。洋洋道路其所与游。亟持酒贺曰。此行万金可致也。乃不得善者。至俛首□气。含泪向人而人亦姑慰之曰。纵不得万金。数百金可必。何至作凄恻状哉。此已不能洗涤其心。甫至则目摄筐篚厚薄。而口抑扬之。左右窥其意旨。辄以赂进矣。于是日夜筹笥金色骄妻子。乃妻子又益日夜揖与谋攘金之策。稍不称。则榜笞其人。至糜烂无可击者。家忿人怒不顾也。斯即尊官大郡独柰何不畏怵人哉先生家故饶至都下客。亦有风先生如、世俗内贿求地者。先生整襟危坐谢客曰。予非力不能内顾吾耻不为也。斯见先生之心哉且先生一衣十载顾何贵多金。先生性又慈仁长者即使税讼最急施笞朴。且惨目怵心矣况借刑攘金哉即监司御史拥旄行县。先生且恭容俨貌翱翔行何畏焉。而监司御史者将曰。是夫也必其廉爱者也。先生且自是翘举矣又安在其为难也先生起拜谢曰亦甚矣。宗子知予哉于是长揖徧谢客策马而去。 

　　○赠赵公叙 

　　余束发出游外传。盖与子隆子同舍云。传严视诸子。诸子尚窃时时嬉疆子隆子嬉。乃子隆子不之嬉也独抱书危坐终日读羣诘。则太息曰。嗟乎。余独严师哉盖有严君焉当是时文桥公方壮岁精于料事于诸子中。独奇子隆子才曰。是可儒竟儒子隆子。子隆子每莫归谒公。公辄命侍。诘朝所缀辑者几已乃命飱。已飱读夜半倦休枕上甫寐则侍子已持燧叩门报鸡鸣。辄又整衣把卷起矣子隆子既才。又公速成其才。遂以其文雄视一世。亡何。与余同举南畿已酉子隆子归跽进乡书于公。拜公。公大喜曰。斯不负十年勤训哉公性至孝友勤俭。蚤岁失怙。恃已乃其兄氏又逝即孑立顾善治生产与时盈缩往往当于时又其性朴直不侵为然诺。浮谲儇巧之徒惧公不见公即公召之辄及走交公者得公一语。如持符握玺云。以此家计用。建庭宇区亩星罗云列赫赫盛矣子隆子。弟为子寅氏公则命子寅氏商而子心氏者。公又命之儒。视子隆子。公既称大家。已又子隆子显即朋戚者靡不分华割荣以自夸于人曰某朋某戚乃公愈益谦容。孙度谨笃其身。非岁时伏猎未尝被华衣。列丝管。召宾客。每每诫家人母得以门第迕人以此乡父老闲居具言乡之有贵子弟。而色不骄如公者岂易哉公以今年齿六十矣邑之缙绅学士先生靡不展采上寿。余亦得以随缙绅学士先生后。拜公于庭辄自叹曰。异哉。即余少时从子隆子游。睹公容今奚殊也世人年未及公往往鬓星发霜者。此又何说焉客曰。人情靡不重年。而贵有子。公得年矣又见其子才且显又煦煦膝上弄孙也。公乐哉。余曰。何哉斯言。子隆子负金马才。出而结绶垂缨。上佐明主取封章以报公。公于是华舄高冠。被锦对客且齿固金石。霜露莫侵飞仁扬义颂声遍宇。斯公之乐哉中桥养珍诸君子闻余言。则起曰。子之言予之言也。余倦言。则请以子言为祝以介于子隆子 

　　○赠曾尹叙 

　　余读汉书。所称循吏传。未尝不投翰而叹也。曰嗟乎。斯不负民哉。以今暏于近事。则古今亦何殊焉兴在扬称困乃数十年称大困。盖其地东亢西污。岁一值水旱。则耕者委半。坐长蓬蒿顾又供税内租惨被夏楚于是坏垣负簦携妻子去至野虚无人于是邑之父老子弟日夜焚香告天。愿早得仁人君子来捄兹水火乃曾君以名进士拜令兴则邑父老子弟又辄日夜焚香告天以为果得仁人君子来捄兹水火也。癸丑十月。君至邑父老子弟除道扬旌导君。君车至市中。市中人从户窥君靡不洒然惊喜相顾叹息曰。诚我君哉诚我君哉盖自是可安釡鬲矣君则下令曰。吾闻弊不剔则利不兴于是收一二慓猾于法。邑人大喜是岁饥吴中丞檄郡邑赈郡邑饥人君则下令饬里胥。母得报籍滥名以要鸡酒又母得俾村饥人携老幼蒲伏行百里来城中。至益困也于是以身亲就饥人村舍中。每至村则召诸饥人来前面核状有状者给之。状甚者厚给之里胥跽侍莫不出一语于是诸饥人负糈于背窃相语曰大恩大恩当是时岛夷寇海上。海上人仓皇携家西来传言夷且西来。君曰是可亡备哉乃闭关谨牒勒邑子弟勇有力者。日坐武亭较射角矛。士咸奋然有鬪志夜则诫邑兵严刀斗环城大呼人言。即寇至何虞也甲寅春二月。至夏五月不雨邑人大恐。君曰。母恐吾当为父老子弟取雨君于是斋三日率僚备礼乐恭祷百神前。夜则整冠束带焚香于庭再拜以万民请命于皇天越二日不雨君绕拄彷徨行自念曰。何不雨也顷之雨。又二日又大雨邑人驩说曰即岁有穑非公赐哉凡此皆君精意于民视其利病若在冗体间也先是吴中丞廉君政嗟嗟异焉亡何緫宪南台。去则下檄展采劳君而彭大夫治水淮南则亦下县劳君如吴中丞檄也于是君之僚请言于宗子。宗子则采辑君之荅民望者以见二公所以劳君之意焉。客曰邑之困赖公以苏顾顦贑流离尚充充然盈涂巷。是所望于公者更多也宗子曰嗟乎。夫兵荒者。系之天者也系之天者谁不委之天。乃君独任之身。防御感格。有成迹焉即其取必于已可以解民困者。其于民又所爱。也子母言其涤虑以竢可矣 

　　○赠陈大夫之太平叙 

　　陈大夫以驾部郎。左迁兴邑者。三年不得调。人或谓大夫困。大夫不困也。乃癸丑冬。始调节推太平。大夫已闻命。即装为去。顾邑之民难于去大夫也。于是邑荐绅学士先生。俨然造余。征别词焉。余曰。邑之不忍去大夫者。何也。则相顾而叹宣言曰。若大夫者。去诚不可忍哉。今世所称士大夫。类抑外崇中。或以事外移则负怨含恚。快快出语盈道路。甚则高卧冀迁不一至其地即至其地即又视其地如邮也。日对宾客弄卮盂。投壶理局。吏人跽请。视篆辄怒。目摄之辄逡廵去矣。即去且不识其民。民何不忍哉。大夫者起进士拜官中书舍人调夏官司驾。固奕奕显矣。骤适兴人畏。不敢仰视大夫。而大夫则顾怡貌恭容日束带坐庭中视事。数数进父老子弟问劳疾苦。当是时。河决余波浸兴。岁穑大虚。市靡糈粒民至空腹。环城大呼。即富有糈粒者。又故不粜。于是大夫下令曰。有不粜者。吾得以法中之。富人惧始粜。民大喜。大夫又坐视粜又自平其直。民又益大喜。邑故给需驿传。不以人给也。时当道者议以人给。而凤军税者。时更称急。当道者日夜使使来督内税。大夫亦日夜使使报父老子弟母惧。母内税也。于是立起以身请当道者。前具言兴民大贫。不可给税状至免冠顿首。当道者大感其言。两报罢之。此即万民所系命矣故事催科以簿。簿筮日理催。则里胥设大量内之。又加糈粒量之。上大溢始报曰。可内者兀兀怒。不敢发一语也大夫至则曰。是弊岂细哉。则定一量以凖出内。又槩其量不加糈粒焉。至于均役易里收疆抑豪又毅行之母忌挠也。于是吧之父老子弟。家传巷诵。驩类更生。每朔则焚香膝行。望庭下拜曰。非明公安有今日哉今大夫乃舍吾民去矣。父老子弟闻大夫去。靡不顾妻子。感畴昔靡不泪簌簌下也。顾独柰何去大夫哉。余因太息曰。嗟乎。吾邑之不忍去大夫者。是欲以一邑私大夫之才也顾大夫者。天下才也。方今西北有匈奴之忧而中原之民困于征输盗贼主上廑心宵旰。征异登奇。则太平当不得久留大夫。况一邑乎。太平之民日夜幸大夫至。岂知吾民以大夫去太平为悲也。大夫思慰其幸。又不忍其悲则大夫之情亦难哉诸荐绅学士先生愈不能释然于大夫则命采缀斯语。以志不忍去大夫之意焉。 

　　○赠查大夫报绩叙 

　　皇制凡外内臣工服官。三载则上功考功。考功考其第达之宰。以进于天子。而加黜陟焉。甚盛典也。查大夫以庚戌夏奉除书守邮。至今年秋七月。乃三移纪历矣于是大夫请其事于当涂者当涂者辄报曰。大夫牧兹土三年。盖大勤苦。其令身自上功阙庭于是大夫进州之父老子弟转相驩说若更新觌旌旄矣大夫□□事者。高君黄君杨君。从事蔡君。使使祈言于楚阳宗子。宗子曰。嗟乎余于是盖叹息大夫之难也。夫言治者。岂以邮为易易哉夫邮南江北淮舟舆津要又其俗虚中华外。即窭人下产无兼辰之业。亦庭宇相袭楚饬可观以故谈地江淮间者。必曰邮云。邮云缨弁之徒执符乘传报书前驱有司治禀。整待迎谒道左。稍稍不称。即大出忿语曰。邮岂他比哉而慢我若是取道者亡论宵昼雨晴逓至迭居。舍无停轨。有司幸谒客毕。驰归坐堂中。召里萌计徒束未及一二语。而驿史持书仓皇犇入。则又束带跃马去矣。乃当涂者。或论报稍失期则又让之曰。岂可以犇走而忘厥事事哉。以故世之君子。交病焉往岁予初客长安。揖大夫王中丞席上。被服陈词。心窃叹长者。问其官氏则曰新除邮牧余即拜之。大夫荅拜。余既而卮俎酬酢甚驩相与。叹守邮之难也大夫既至邮。则展采宣献亟于民事。失飱废沐。殆无勌色厌容。又大夫性简直不挠即世族名家。一罹于宪则持之更急人或言大夫宜少狥时人情。大夫谢不顾也。自信者傲。乃大夫愈益严和恊度不失往来。尊官贵人。即当涂者。又莫不嗟嗟亟称大夫善为理也。侍御黄君成君咸上疏论推。而传檄劝崇者纷纷于路。古称获上治民观之。大夫诚有味乎其言也。乃今三年报绩上考功矣予为郎考功。盖与大夫仲氏同舍云。大凡论殿最者。论其功。不论其至与不至也。其不至者顾多有茂异之政不可一日去于其官。故不至者尤异焉主上北忧狂虏思得茂才大夫以功上闻。征书且旦夕下。绾章垂绶。从客庙谟。斯称报守邮之劳哉。四君母今贺行。将谋别大夫矣。 

　　○桐乡县城记 【 代作】 

　　余读秦汉以下诸书。未尝不叹戎狄之为中国忧至长也。乃东西诸夷。错居海岛中。亦足自给。其称持戈内向者。则世未覩焉。我皇祖神圣。虑周千古。既北逐古元走之已。又虑羣夷万一有他志。于是诏沿海诸郡邑。悉置戍设屯。分遣诸所有功者。后世食其地。提精。防之至密矣。列圣道化隆洽。垂二百年。吴越之间。家绮户绣。湛于华靡。无论萌庶。即号称戎籍者。亦日弄卮蒲愽。至终其身。不识干戟识治者恒病焉。嘉靖壬子。群夷乃大举。径寇吴越。父老子弟惊起。惶急四走。匿菰蒲蒹葭中。茹藻仅活。稍后者辄鱼肉之。而群夷日据高室大宇。击鼓吹竽焱大肉羙酒。相顾咲乐以为入寇晚。于是益肆志焚掠。吴越遂大乱。当是时御史不主御史赵君藩臬某某相与仰天长呼。共几而谋曰。嗟乎古称高城深池。国可以守。寇之所为肆志。亦由城缺备弛何恠焉。于是檄诸郡议筑城事。嘉兴守刘君。亦以是请遂大计。诸郡邑凡缺城者城之。而桐乡令金君初至。既奉诸公檄。则下令曰。城贵高贵深贵坚贵广。不者。吾不能保此父老子弟。于是以甲寅秋九月始事尹日策马环走。见工者稍怠。辄怒曰偌不急力。寇至。若且为虏越。明年乙卯正月。城成。城周一千二百丈。高二丈八尺。厚二丈六尺。堑广六丈。深一丈五尺。城门八。水四。陆四。门各有楼。敌台八。窝铺四十二。固翼翼山峙矣。而城工之费。则二万九千有奇云。尹乃登城。四顾太憩曰。即寇至何虞哉。明年丙辰。五月寇径薄城下。日夜攻城急。而都御史阮公。提孤军入援。遂入城闭门拒寇。寇几二万。环城而垒。凡四十余日。最后架楼船大木。数攻城城坚。故不可坏。而父老子弟。亦日夜负乱石。飞击寇。寇知城卒不可拔遂各解去。于是父老子弟焚香呼天匍匐稽首。望尹之庭而泣曰。吾属之不即鱼肉者。畴功哉。畴功哉。已又寓书于余祈记。余惟桐乡嘉湖之上游也。桐乡不守二郡。且为之后何者。其势顺也。寇既不得于桐乡。则势阻。势阻则胁从者。且日以解散。是二郡之不被寇者。寔桐乡为之障也。岂惟父老子弟赖之。抑予亦有言。诸大夫之为诸父老子弟谋者至矣。而父老子弟。有不持梃砺刄以守此城。以为诸大夫忧。则亦非余之所敢闻也。余乡人也。故敢以告乡之人。且以示后之守兹土者又当有以结民之心焉。是役也。都御史胡公。御史李君赵君王君。藩臬潘君。鲍君郭君谢君陈君孙君董君刘君凌君王君。刘君李君咸先后主议而同知张君。通判林君知县万君与有劳云。 

　　○游燕子矶记 

　　余读金陵诸纪。其东北盖有燕子矶云。今年丁巳。家君入为南北部郎。余出参闽省。道金陵。展谒太医沈君润甫来。家君觞之邸中因谈佳山水。亟道兹矶家君曰。沈君有意哉。儿其从焉。则以明日并舆而北盖二十里。至观音门。门者列戟已出。稍北道市桥。又折而西登清江道院少憩院人启汉寿亭侯祠由右扉入。至水云亭。亭揭天空海阔盖前尚书湛公笔云。已前俯栏则长江浸牖矣。又北登祠谒侯裴回叹曰。此地非此君谁当哉稍北则所谓燕子矶者在焉矶上有亭。更上又有亭。揭曰俯江亭中羣竖祼卧内。风恶之辄走。与沈君解衣坐矶上是日西风稍稍微矣。白云扫空。万里一碧。西眺荆楚。东望海门。苍哉。把酒临流。相顾太息时有破履黄冠者。突过矶下。因呼讯焉。对数语。稍解。命坐酒之。因言大舟之药。唯人元地元天元外是者。悉荆榛邪乱也。余曰三者同乎。曰得人得地。得天得天何以得之曰师何以遇之。曰分非分非。师何言仙乎余大恠其语曰。嗟乎斯何异陆生谭哉。盖长庚与余谭。未尝不叹息斯旨也。又酒之遗以笞核投之囊长揖而去。沈君曰。公误矣。天下岂有仙人哉。唯啬气蓄精逍遥林壑。酒翰赋诗。围棋暏墅斯翩翩至乐已。公见夫驾云乘龙者何人哉余因仰天叹曰。仙乎仙乎。吾将拾女。且即女乎。侍者进餐已餐。各披衣起。由水云亭出祠下。稍南至河。舟子操艇渡之。既入洞。狭峻沿江至弘济寺。寺凡三门后益峻。最后大宫面江背山。盖即所谓观音山云稍南有亭。盖悬江而构。下临不测。仰睇其背则绝壁万仭。势若倒垂。人过其人。动魄惊骨。斯天下之伟观也。是日秋气苦人。复憩大宫。宫峻深暑气稍解。各困则征簟枕于僧。僧贫仅具二枕无簟。堂故有席。盖待客谒者。余命侍子倒屏施席沈君则展大帨卧焉。既苏。沈君求沐僧往还叹曰贫甚贫甚。诘僧几。曰十二。何业。曰有田二十亩共之。且税且苦庸调。余叹曰。向者羡僧。今乃若是耶。已又开酌。舆人告暮公等且休矣。于是披衣沿洞出。既登舆。问曰。梅花水安在。曰越此五里。暮难至矣。征其状曰。有池有亭。有梅花乎。曰无之。余顾沈君咲曰。梅哉梅哉何取于水也入城余留沈君家君邸中。不可遂别去。太医名露。与余髫好。又世讲姻。其人深沈好读书。精岐黄。已又工书工诗。时以韩驾部召问疾。漫游白下云。 

　　○武进白公集叙 

　　余稽往牍。抽绎千祀。暏千群才。未尝不喟然太息也昔所称左马李杜者。无庸谈已。即如我明李何徐郑王康者流。非不矫然英声。龙翔凤举也。乃卒流落偃蹇。不谐于世以死。即使后世诵其言而欣艳之。何贵哉。宗子曰。余读白公所为文词则吟吟嗟焉。夫白公者。世之所谓伟人也。太保之孙。中丞之子。又能以其才致青云。步紫庭。周旋天下之士。唯与其贤豪长者相结。即诸贤豪长者。亦靡不向意于公。公虽翱翔文史乎。顾独喜谈天下大事。每及兵戎辄振缨高论。勃勃英气逼人。人无不悚容而起者。至晚年更喜骑射驰骋上下。志在万里。此岂可与曲士道也。使稍稍大用之则上之对扬帝谟。下之经论世业。必有云流霞布表着耳目者。顾乃累诎累信。卒汶汶闷闷以没也。斯其志不可伤心流涕哉。君子所谓才者。非徒荣华其言。将以经世而表业也。绩业未彰。堇堇焉。垂空文以自见。此班生兴投笔之叹。而阮藉有竆途之哭也。天乎天乎。既畀之才。复厄之乎公之子祠部。君与余同举进士。当是时凡三谒公。会公病竟不得觌公。公既卒。而祠部君复与余谈艺长安邸中。则日观余以公所譔述者余章章读已。章章叹也。诚伤之矣诚伤之矣。祠部君因函帙归余命余精焉而叙之以传。稍间辄尽发其所为词类精之得赋 
　　首五言古诗　首七言古诗　首五言侓诗 
　　首五言排律　首七言律诗　首五七言绝句 
　　首序记赞跋颂启共　首固言言殊矣揔之诗不离唐五言者最乎。序记汉唐之轨也启类左国者数矣灵雪诸赋则。庶几哉与梁园共藻也。嗟乎。公之所传于世如此哉如此哉 

　　○陆长庚母夫人叙 

　　余往在草莾时则长庚时时共余治愽士家语。顾非其好也辄太息罢去。乃独亟称司马子长杜少陵。当是时闻其言者。相与共目笑之。而予独嗟嗟异焉。于是时时过长庚草堂。长庚辄与余几而谈细剖深语已命侍子摘园蔬饭余酒余。不夜不别即别复相与握手竟谈涂中。当是时余贫。长庚更大贫至不能张烛启涂往往错足沟秽不恨也而太夫人张颇怪长庚暮归辄问曰儿所从朝夕者谁子哉而殷殷亟亟焉。长庚跽进曰。儿读天下之书。见天下之士者至众矣。乃亡逾斯人者。渊停岳峙矣非见不能友之。亡何又与二三子共谈艺事则太夫人又时时出酒肴佐谈长庚得以翱翔文史驰骋今昔虽自其雄才乎。要太孺人贤有教矣后长庚与余次第应有司辟已。乃次第罢归则仰天叹息曰。嗟乎余豪士。岂困一第哉顾独念母夫人教我者勤也。且何以慰先君子地下。盖长庚尊君以易学名世。卒乃萝荔其身。以老以故长庚之念深焉。余先长庚举进士为郎。无何。以病免归□而长庚时时孤艇来讯停杯曼啸。抗志霞表。然□尝不中夜而叹。余曰。何叹则叹母夫人老在堂也后数年。余以参藩过里。长庚凡五觞余馆舍。时岛寇急。人仓皇走。长庚独仰天叹曰。天乎天乎。即不念其家。独柰何不念吾母哉俄而寇遁。而太夫人以今年六丧矣。太夫人虽萧然荆布乎。顾长庚者。天下才也。用之则夔龙稷契。不用则班马杜李。辟之云焉。即垂即雨。即结即霞。终日而徧于宇内。钧之炳然大观也。余又闻夫人中子约之。能诗能书能画。又能精岐黄家言。余未交其人知其豪也。斯何愧机云矣。后世覩机云者。欣艳其子。孰不念其亲哉。当时显约又何论也。使太夫人翟冠翠翘扬帔曳裾。终日听丝竿而弄金玊非不融融乐也乃其子或不足振藻清时。流采千祀。则浮世荣华辟之飘风落叶。倏起倏灭也。太夫人宜何取焉。长庚闻余言。跃然起曰微子言。吾终不能以世俗事吾母。长庚故喜为玄言。与余言言。终夜不罢去。诚如其言。则啖桃饵芝。炼形久视。长庚又有别事其母者也。余则安能知哉。余则安能知哉 

　　○跋高文义公与顾氏手帖 

　　嗟乎。此文义为其兄弟丐塾师。于顾氏帖也。当是时公盖侍讲。称贵显矣。乃不能庇一兄弟。顾从村中子弟丐糈哉。而公之言曰。岁不有秋。嗟乎即岁不有秋。柰何困一贵人兄弟。吾覩世人见其父兄稍稍贵显。辄弃坚剌肥。千金裘马日以意气凌其乡人。其乡之人。即素与游者。羙饮食以召之。犹惧不往也。乃顾肯从村中子弟丐糈哉。无论公贤。即公之兄弟不媿公矣。而邑父老至谓公。是时盖亲作贽传于村中云。其岁时伏腊而谒之家。其主人辄具鶪米稻秫以归之公即亦受其鶪米稻秫以归而不辞也。嗟乎。公为天子之贵臣。使稍稍念其我而频谒其有司。即有问。孰不怵怵共命者。乃公宁子鸡米稻秫于村中乎弟。而不有司谒也。斯古人所难矣。是时公盖奉其母夫人讳以归且一年矣而顾公兄弟又素与之游。乃不一谒公。公之诗曰。芙蓉秋水隔长蹊。盖言近也。近而不谒又素与之游。无论公及公之兄弟贤。即顾公者可少哉可少哉。 

　　○赠徐文征授良医序 

　　徐子既以其医名一国矣乃时时被儒衣。而游于学士大夫间。即学士大夫亦无不愿内交徐子者。顾徐子愈益谨。斯称彬彬君子哉会有诏偑精岐黄业不官者。得内赀为官。比于藩王邸中良医。有遂为良医者听。于是徐子之游讽徐子徐子乃上赀称良医云。先是徐子儒者衣也。乃今遂冠其冠。衣其华服垂大带于要。又蹑履甚鲜也楚楚翼翼。颙颙俨俨。称官者流矣。学士大夫。好徐子者。见徐子辄沾沾喜。拊掌曰。羙哉乡也儒。今也官故尝所从徐子丐剂者。则瞿然惊。已怵然畏也相顾言曰。嗟徐先生官矣。即有病。又何可从官人丐剂也。乃徐子则顾时时儒其衣。不官其衣。非岁时伏腊展谒长老。不冠不带。不华履也。于是学士大夫愈益称徐子。徐子云。宗子之南过里也。盖徐子冠履谒焉。而学士大夫陆子徐子舒子张子子培。因征言以赠徐子。嗟乎。徐子于余父子兄弟之间深矣。往余母夫人病脾。日在长安。意忡忡忧也则治书报弟请药徐子。及徐子子培书来报太夫人无恙。辄大喜。而家夫人比部公木一指十年矣。周游齐鲁蜀粤之墟。辄药辄木。则亦移书徐子征剂焉。又余孥侄时被病。所为勤徐子手足耳目者至数也。徐子等人于书无所不读。以精业闻里中。今老矣。白发杖藜犹时时过闾巷。闾巷人则称寿泉先生云。徐子盖从其父所授书也。业既精。又其心多长者。其所从疗治。即至微贱不足往徐子辄往。即大雪雨暑寒。又在半拥衾卧也。辄亦往斯徐子之行已。余何以知徐子哉。俆尝精意神仙之学同余好者。仅得长庚陆子已。又得徐子。徐子之与余谈丹也。盖累夕累卮云。又大夏夜。侍子挥大扇至困。失扇不去也。徐子不负斯谈哉余将与子登昆仑。窥扶桑。着九华之冠披。赤之袍。曳云和之履携绿玉之杖。乘青云而弄紫霞。翩翩冉冉乐也若徒高冠大带。华服鲜履焉。则何赠哉则何赠哉。 

　　○墀石刘丈像赞 【 并序】 

　　夫刘丈者。岂不彬彬君子哉。既洽六经矣。又多所愽观百家者言。矢之文词。秦汉韩柳者类也。乃其人又仁蹈义履。敦礼而哲。其视人善。若渴觌之浆。而饥觌之餔也。盖与家大人比部公四十年游矣。余之孩也丈置之膝弄焉。辄叹曰。是儿勃勃英气。稍长。覩余词则又以国士顾余。时时为人诵说宗生。宗生云。后余幸遭时。厕下大夫之列。乃丈犹俨然岩栖也。今觌丈之像。盖翩翩儒而隐者。嗟乎天下国家。不可以无才也。有才如丈。乃顾使之儒而隐哉。于是系之赞。以俟肖形而至者需焉 
　　于维先生翼翼厥容。玉立山停。肃肃厥心日白天青。孰不有文。维公则经。孰不有行。维公则醇。胡然而服。薜荔其衣。凤大鹍舞。知我者希。匪穷则戚。匪达则嬉。或蹙之眉。苍生之思。慎哉维言。维言维章。谈彼有善。惟恐弗扬。垢之含之。惟恐弗藏。弗藏弗扬。厥心旁皇。手何以恭。拯溺扶危。足之蹈之。中矩中规。谁谓蜀险。维公平之。谁训汉广。维公济之。大放厥词。如圭如璋。我仪啚之。为龙为光。舍则鸿举。用则云翔。胡不凌烟。系之草堂。 

　　○赠金君序 

　　余尝往来齐楚燕蓟之墟。及眺旧强。历阡陌。采故老事实。则庞眉黄发。矫矫者接畴而语也。然其人率皆戴笠负耜。饭牛牧豕。举纲拾薪者流侄贫苦矣而世之人有乘坚策肥。据高宇大厦。征丝竹。挟妓乐。出则放鹰逐犬为乐者。乃不得永年称老也。此其故何哉。余闻盈虚消息。维天之经。损益盛衰。维人之纪。贫苦而长年者。补其所不足者也。富逸而不长其年者。夺其所有余者也。故夫不贫而长年者罕矣。即不贫矣。长年矣。乃其子或不肖。放荡佚肆．以废坠其家声。乡之人日指其人而窃骂之。即使富而长年。未尝不咄咄悲也。何乐焉。故夫不贫而长年。而又有子者尤罕矣。乃今暏于里闾所称金公者。则何说焉。公年且七十矣。余诚未见其人。而独见其弟静庵公。静庵公盖苦志笃学者云。竟得贡游太学。具章服归。稍稍贵矣。乃愈益畏谨。足盘盘如退。里人称长者。必曰金先生。金先生云。而长老具言长公之与次公不殊也。余再展谒桑梓邑父老长者。咸杖屦而辱之。而公竟不余觌岂真静庵其人哉。公不甚富。顾仓庾实矣。公之子某某耕商杂作。益用不匮。子侄如子良者。以儒起家。岁时伏腊。具卮酒上寿。而公亦得以抱孙而嬉者实有子也。或曰。贫富寿夭。子之贤不肖天矣。乃生财之道。立命之学。义方之□。又何圣人亹亹谈之。而着之经也曰嗟乎。此又尽人而听之天者也。金公者安知其不尽人哉。假使公不长者。而又不勤不俭不教其子即不贫而长。年何述焉。王子之于余至戚也。而与公之子某媾姻事。因征言以祝公。夫即使齐鲁燕蓟之墟。有如公者。余犹亟称道之也。矧吾邑矧又在吾戚。于是为之言以贻王子。而因以赠公。亦使观之者务尽人以听天。而母徒欣艳于公之盛焉。 

　　○赠采峰陶先生之封川令叙 

　　余读汉书。所称循吏传。至劝天子玺书赞诵。钖采章庸。当是时。天下之人。靡不瞿然惊。已酒然喜也此其人必有英风殊略。表着耳目之外者。何至所状。卓鲁诸臣。汶汶闷闷哉曰嗟乎余于是知古道之所以兴隆也。世历弥降。学士大夫不谭隆古。一结绶临民。则台志刑名。期会而缓厥民。图其下。则更武。遇其民。日鱼肉之。即家咨人吁。餤藻不给。乃其橐金。靡不巍然隆高也。斯何称吏治哉。采峰先生视兴庠三年矣。今年夏。擢为封川令以去。余读粤纪。其邑盖多称徭患云。徭故盘错岭岩时负戈昼游。大掠邑人。吏惧不敢置问。家大人往视其郡。未尝不竦意动容焉。而先生又余具言兹地。去家庐关梁甚逼也。群徭往往伏努道左。俟有过艇辄格殪之。即尊官贵人。拥旄行。亦必提精锐。持干戈。操数十艇周环四顾乃敢问渡。不尔者。危也。则封川之难。先生盖已孰计之余闻徭之为害。粤中岁祀绵邈矣緫戎贵臣。时督大兵。糜百万进剿。稍辑复叛。何问一令哉。惟令施德宣惠。抚我元元。俾内治敦庞。恊于至理。则尺挺可挞。外侮何惧焉。我明御世久远寰宇恬熙。顷者岛夷肆残。大寇吴越己又寇扬。扬人久不覩兵。■〈彳卒〉言寇至。辄大呼惶急走如觌神鬼魍魉也。乃徭固封川所习者。封川即难伓甚于兴矣。先生负异才。又其性明闿朗鬯。在兴三载大著作人功。当涂者咸群然嗟异。下檄褒焉。且又目摄兴政也。先生行矣。则余所谓天子玺书赞诵而人亦靡不睢然惊。酒然喜者。其在斯行乎。其在斯行乎。先生之僚瑞峰黄君。东岩赵君。偕其门人弟子祖道南畴。熢燧盈酒。因征别言余。则亟谈封川戎事者。盖时乎。盖时乎。 

　　○赠觧公偕其夫人六袠叙 

　　家大人比部公束发就学时。则己从恕庵公游矣。后四十年。而公辄时时与余道家大人束发时从公游状也。公之子应坚子。盖从家大人授诗云。余是时齿卑矣及长。则家大人日召应坚。朝夕草堂与余谈艺事。盖通家两世矣。方公从家大人游时。勃勃英气。又缀文甚精。以为必第也。顾乃屡举屡不第。则仰天长吁曰。丈夫岂必一第哉。而令人汶汶闷闷。白首占■〈亻毕〉乎。且古今豪杰。其长啸薜萝高栖岩石者。岂少也。遂怒谢之去。而唯闭门教应坚以经世之业。于是应坚综辑千古。采其英华。敷藻抽文。蔚然霞丽。乃又屡举屡不第也。则公愈益自信曰。天下岂有如吾见文者。乃不第哉。而余之两谒桑梓也。辄谒公公又以应坚所为文词观余。余未尝不握牍而叹。盖叹才也已。又命诸孙出谒余。固森然玉立矣。公则起语某夫人。此所来谒者。见髫好也其烹茗市醑以劳之。既出与语辄又谈家大人束发时从游状也。公既隐居寡营。不逐逐家人生产乃应坚又失厥配。抚其诸孙。而育之室中。又内外祭祀宾客卮匜酒浆。咸井井纶纶。俨俨肃肃四十年间无一简缺者。夫孰非夫人力也。公与夫人虽六十乎。顾徤善饭又应坚负金马才。稍用之。云蒸龙变。炳然宇宙。其所钖公及夫人德者。何间哉。而公之仲子应召者。精岐黄家业。举壬子。应儒子者公之侄也。公乐之犹子焉。乃诸孙又亭亭昂昂起矣。岂不称吉祥盛事哉。往岁余谢病归湖上也。公命应坚携笞肴盂酒而讯之。又贻之诗。讽其旨。盖以古人所称韩苏李杜者期余也。余心知其非富。顾至感矣。今暏公之盛则安能无言报公。会应坚之友陆子潘子来征所以祝公者。余于是强文焉。然视公之所期我者则远矣。 

　　○送梓河顾子之洛阳序 

　　顾子昔游黉序时。与今学士李公称并璧也。余当是时仅髫。从群少治愽士家语。顾子一覩余语。辄投牍叹曰。是夫者。即髫吾将友焉。于是时时持牍以游于顾子。顾子时覩时叹也有司辟茂才。顾子与余常次第往。已乃次第罢归。则携余登江门燕子矶。俯长江太息曰。嗟乎。即余不售。则诸先公何赖焉。盖顾子之先有惟学公者从　高皇帝北伐大将军达特奇之。已乃称病免归。　帝念其劳。诏赐汤沐四十户。而惟贤公者为眉县令。天龙之变战死。　帝悼而帛祭之。其余勋名文学。被儒服者。代有称闻也。余因觧之曰即君之才。岂下诸先公哉。而奚诎焉。后学士公与余相继登朝乃顾子犹俨然蓬荻。心窃悲之。岁乙卯夏顾子遗书报余。盛称其志意。君当问长安酒楼。待我九月既望南乡书至。是夜从诸省郎斋居省中也。启帙覩顾子。则顿足起。几不自持。诸省郎诘其状。靡不嗟嗟异焉余于是为赋武陵之歌。武陵者。顾子别业也。顾子既至。则把袂交欢。传卮浮白竆日夜不休。因戏曰尚忆俯江之谈乎。乃顾子又罢春官不举。则喟然太息曰。嗟乎。岂余困未甚哉余且归武陵。枕萝石。卧松云而嬉焉。以待天下之事如何。余曰否否。志士不违时以立功。哲人恒因机以表业。当是时而得一郡邑。愽日与二三子占毕其间。则艺精不棼也。不然萝松之夺。章服易矣伆归便李公亦以是日夜讽顾子。顾子遂出。乃得河南之洛阳。洛阳者天下之中。而古今豪俊之所总萃也。昔贾生负异才。当文帝至圣。海内乂安上疏言天下事至痛哭流涕。綘灌之徒。日目摄之。遂谪长沙。然世之论才者。不益綘灌。益生也。君其为我过贾生之里而吊焉。古今人何相远哉。即洛之二三子。其亦无类贾者乎。顾子曰。吾闻士不养。则不教。吾将请于当涂。祈其一二畴亩以助士之绩学。而夺于贫者。其更贫而不能行。经师修则群之学宫而日迪之。庶几哉。其有贾生之才乎。余因太息曰。嗟乎。信斯言也。则岂洛士赖之。而顾子业日益精。缀其余以拾上第。为国家作人。称天下师谓不自洛阳始乎。即诸先生德业孰多焉。于是顾子起席辞曰。某也不佞。敢不夙夜以无忝吾子之嘉命。 

　　宗先生子相文集一卷毕 

　　●新锲宗先生子相文集卷之二 

　　广陵　方城　宗臣　着 
　　金陵　兰嵎　朱之藩　校 
　　温陵　九我　李廷机　订 

　　文部类二 

　　◆文部类二 

　　明瓯宁县令胡公德政碑 
　　西门记 
　　七月西征记 
　　九月西征记 
　　游滴水岩记 
　　登平远台记 
　　二曾夜谈记 
　　明封承德郎刑部山东司主事东皋徐公墓志铭 
　　福建乡试录序 
　　福建武举同年录后序 
　　福建已未贡士齿录序 
　　重刋大学衍义合补序 
　　读太史公杜工部李空同三书序 
　　重刋中庸一助序 
　　赠督台王公平倭序（代廵台譔） 
　　赠宪长苺厓周公入粤叙 
　　赠方伯杨公广东叙 
　　赠大参刘公之浙江叙 
　　赠左方伯赵公入觐叙 
　　赠徐子与入计叙 
　　赠廵台斗山樊公序（代督台譔） 
　　赠袁宪长之云南右方伯叙 
　　移郡邑学官弟子文一首 
　　再移郡邑学官弟子文一首 
　　总约八篇 

　　○明瓯宁县令胡公德政碑 

　　增城胡公在孝庙时佑瓯宁。凡九年。既去六十年。而公之孙督学君。行部至。则瓯之父老垂白而杖者数百人逆。之于郊。叹曰。此我胡令公之子之子也。已乃跪。而持督学君衣泣曰佬人自儿时事令公。今六十年矣。而令公之爱之着于诸于诸老人。犹一日也。今得见公。犹见令公焉。于是督学君亦泣。而邑之学士大夫。因上书请专祠祀公。督学君起辞曰诸大夫其母以予故。而私予先人诸大夫遂状其事曰。谨按礼凡有功烈于民者。则祀之古之道也。公之廉之明之勤之惠。姑不论论其大者即其革焚尸而示之孝。禁溺子而示之慈。法淫者而示之伦察田尸而示之法举释奠而示之礼则何者非功哉今瓯之民雍雍而纶纶。斤斤而井井。以惠于家而不坠其身者是谁之遗也即不祠。何以解诸父老悲思。敢固以请。以附于古者有功而祀之义督学君叹曰诸大夫既以先君子为无罪于百姓敢不从大夫之请。以慰诸父老之心。于是以某月某日附公于名宦祠秩。祀如故事。而因命余采其实。以诏来者余则安能知公顾独观于公。而有感于古今治道人心之几也夫天下之治系民。民系令所从来长远矣。余读汉书循吏传。所称述咸守与令而卓鲁诸君。最着迹其政。盖若慈母之于赤子寒而絮。馁而哺。蹶而持。痛而抚非夫文章之饬。而礼乐之华也。然当时为之君者。至下玺书劳苦钖之章服。即万世之下。亦莫不握牍而嗟何故哉则其政之感人心深也。夫感而至于心。斯古今一矣。今公去瓯六十年。而父老悲思而祀之则安知万世之下。不以卓鲁并公哉故曰吾观于公。而知古今治道人心之几也夫公既以政而系瓯之父老之思督学君又以教而率瓯之子弟以趋于善世有令德照于八闽。炳炳如日也。斯又汉臣所缺者督学君则又具言公之持身肃也。其俨而居家人莫敢窥焉遇乡之子弟辄教之。而公之门人。由公之教以儒起家者如林矣。嗟夫然则公之可纪独政哉独政哉。公名璋字资礼。乡进士督学君名庭兰字伯贤则与余同举庚戌进士云。 

　　○西门记 

　　戊午四月既望余至自汀。是时都御史阮公。被逮北去岛寇直犯闽安河中人惶急走而诸大夫日议守城事。遂以余守西门城凡七门而西门者芋原横塘南台之所取道也先是有司悉部勒诸父老子弟守陴。余登陴则悉罢诸所贫者。疾者孤而懦者。留其壮。与之约曰。昼则家夜则陴击柝鸣铙而悬火陴外不如约者以军法。从事会明日报寇将至六门咸闭矣而城外人数十万大呼祈入。余遂日辟西门入之晨起辄坐城上。列徤见数十干门人诘而入。而牛马鸡豕群群薄吾坐。不问也客有言。辟门诚善。独柰何不虞奸人哉。余曰。客休矣。余辨此矣即有奸人者吾任之。于是为檄召城外百里所蓄薪谷悉徙之城中。不徙者吾纵乱兵焚之而壮夫有不肩薪谷而入吾门者不得入于是城外薪谷日以万石塞门矣。城外人食城中者。不下十万城守凡五十日。而斗米不增一钱盖以多故而议者谓城外民庐。逼近者。死贼至焚之以攻吾门于是凡有庐而近者。勅命焚之烟袅袅四起。庐者还泣不止也余则止西门之外之庐不焚下檄曰。寇至五十里。尔其自焚吾不忍为尔焚也其有树于城侧者议者恐寇至登树窥我于是下伐木之令。护戎者持斧环城伐之至西门余偕护戎出视朿枂百株梨百株垂垂实矣护戎请斧。余止之曰。母伐即寇至。何能登此柔干哉凡城不屋其上而闽城则屋盖其城故于沙不屋则雨浸善坏而议者谓城而屋伓便击寇也于是每楹辄毁其一路寇至则立之屋上击寇余叹曰兵不能雄之行间而能雄之屋上哉。且一雨而千楹何恃也遂止不毁而外郡以援兵至凡二千人咸余所部兵也。余令护戎日督之野习射。夜则分屯之堞间五人一爨十人一人下堞取薪不取薪而下堞者以军法论。以是兵戢不扰而邵武部兵之出守西夹江也至则咸病卧村墟中俆命杨生急驰而人剂之。遂起。是时寇已陷福清。福清人携孥息至者。日以千计。而镇东之于福清近也。寇既去复攻镇东。镇东人善守。以故不可拔别分一寇寇兴几拔会。当事者提兵至。遂解兴之围。而寇之寇泉也廵台被戎督守遂解去。往往出游兵伏击有所俘获以归。当是时兴泉之寇已南。而镇东者尚屯海上意扬扬甚也。会督府驰至。则檄兵数千。连数十大■〈舟刍〉要击之寇轻我。輙驾大■〈舟刍〉逆我而我兵奋怒。弩■〈金驳〉朏发乘风大呼。寇■〈舟刍〉反出其下。遂大肆擒获余者沉之海中。捷至。悉罢诸所守陴之卒。与外兵入援者余亦解榻还署而父老群然别余。泪下沾衣焉时五月二十三日也。余惧往事放失。无以诏来。遂书而存之 

　　○七月西征记 

　　戊午五月。海寇既平。于是悉罢诸所入戌者。先是粤兵三千。以丁已十月。征至戌省中督府至。亟下采金牛酒劳之。已而寇至檄其往不往也匿之民间而督府既已檄闽兵剿贼归矣于是粤兵。惭会其酋长。以千金为其二子取妇欲去。遂日夜请之督府督府业已厌之。因请上罢去。而檄余督之西时七月六日也。故事客兵饷金咸颁之酋长酋长辄匿其半。而半给之。以故任其掠不问余于是召其酋长跽之庭诫之曰。而提三千人食我四万。未闻其逐一贼也若后匿羣莤金任其掠者□且缚而千金归致之阙下。于是莤长大惧出则严戢其群母掠。于至延平。闻其不掠也。辄又厚遗其莤长牛酒是时汀守徐君。使使来问粤兵状。余报以尺牍其词曰。归自建安则有护军之檄矣其人咸虎而戟日夜绳之堇不掠涂然亦其涂之人。徙其鸡大孥孺而内之他所故免足下幸传檄涂居者。母纵鸡犬不收。母不能一时去其孥孺以为护军使者忧也。再二日至将乐。群莤之至也咸舟至将乐则陆是时秋炎群莤畏炎不日驰而夜驰。余与之共驰舆。不鸡鸣不停也。盖十日而至石牛。石牛去汀百里其地故有塾云。塾师师闻群莤至。辄匿之山中而独留其学子而髫者守笥。莤聣其笥不知其书笥也。特刄劈之见其为书。则又碎其书。于是学子顿足而泣亡何莤又网其池鱼学子者。业不知畏莤也既已忿已。又窥其网鱼。辄大呼曰。客兵作贼因裂其网投之。于是莤大怒。即手缚之而诉之莤长曰。是子窃吾刀也。莤长信之。既已缚之一夕明日驿吏入言状。余怒。命从事往让莤长莤长惧而诘人安在。则已系而去之三十里矣于是追释之又二日至汀。徐君又大劳其莤长及群莤以去自省抵河。盖千里。而二旬始至。其所经难少焚刼然鸡鸭鱼鳖。门屏庐灶萧然矣出瑞金。遂益大掠而余间从舆中问父老父老辄为余泣曰吾民之苦客兵。甚于盗也夫当事者走千里召外兵击贼岂不至急民哉。及其至乃不肯发一矢徒樱金而归也。岁费帑金数万即道涂牛酒又半之矣。卒□□其民忧嗟怨叹。后觌贼焉嗟乎。后之谈客兵者□念哉慎念哉。 

　　○九月西征记 

　　余以八月二十八日出闱。则泰宁报粤贼急。余即下檄邵延各郡邑兵夹剿。而身与数骑星驰而西至延则贼已杀泰宁簿。又掳其卫使杨。余曰。事迫矣于是檄归化兵截其西。邵武兵防其北将乐。兵□其东而谢倅时。视事永安。则檄谢督兵截其南驰至将乐。会颜使君。颜使君留将乐防贼之东。而余督数百骑径趋归化。至白莲驿则贼已遁紫云台矣。台去白莲六十里。归化永安沙县。各百里。而归化又贼入汀归粤之要涂也余于是夜驰至。檄其邑兵五百粤兵二百。付李丞苏簿及豊从事。驰之紫云。兵急不及餐。而余取邑父老米三十石。令徤儿数十肩随之。贼是时已据紫云数日。延平卫使刘周率其众与贼战贼佯败众逐之贼伏起环战遂杀我兵数十人已乃闻归化兵至。辄惊走先是贼过归化。归化人善弩。辄射杀数人。贼遂遁。至语人曰。吾遇延平兵。卧而战遇永安兵坐而战遇归化兵立而战盖惧之也。贼既遁而归化兵追之遂逼永安。永安在万山中而积谷寮人最悍。于是谢倅檄积谷寮兵三百出战擒数十贼获大旗追至百里不及而归而贼遂夜从上抗归粤会上抗兵又追擒之谢倅驰报余。于是勒回所遗归化兵。罢豊从事还郡。明日遂发归化至白莲其丞广陵人也。老而被创。觌余流涕余诘其状则曰贼从泰宁来乃径至驿云。其皷而登堂。而朱衣者。盖少年羙丈夫也。是时驿中人惶急走。而丞负廪金匿之暗室中。少年问丞安在。于是群贼四索曳出之欲鞭之。而少年止之曰。丞老矣。速取金来宥女。于是驱而之贼中。少年独坐上坐见丞跽。辄以手扶之起曰。此官人也。遂呼之官人与之坐而列所掠诸妇于旁。诸妇而抱儿者。辄自乳其儿。其儿啼。少年辄啖之果代抱之。而诸妇如对其家人不惧也。少年谩言曰。公以我为贼乎。我非贼聊与二三兄弟访故旧此中不免取牛酒为诸父老费。而何当事者以我为而勒官兵捕我也。公不闻泰宁簿与卫使之事乎。即口不畏兵然时时遣其从外瞭。闻兵至辄错愕耳。语起矣余曰女奚策而归曰贼既已解去腰间廪金。而丞之子复以十金跽进遂释丞然初索之暗中时已被三创矣而诸妇之家亦各进金放去。余因太息曰。嗟乎世言贼难图者。岂不惑哉。夫丞卑官耳。而畏不敢缚止利其数金。此其志非雄桀可知矣。且贼号千人实不满二百。又多老穉其间。方初入寇时。吏有司者仅得中智之士。率徤儿善射者数百人。扼其要。而伏以待之可一鼓而擒也乃张簿以轻进毙。杨帅以贪功缚。刘周以失险溃。此何说哉。此何说哉。余又闻贼之初至泰宁也。泰宁故无城而簿遂率诸徤儿出战簿亦亦徤儿衣贼不知其簿也。已杀始知其簿遂骇而走。而杨善之逐贼也会有部兵获一贼级。善夺之。兵噪而散。而贼遂擒善以去。然则杨之罪甚矣甚矣。世人覩贼杀簿禽使以为桀。不可御是岂贼桀哉余还将乐与颜使君大恠之。而因采掇其事之见贼不足虑而当虑所以御贼者。嗟乎是亦余之罪也夫 

　　○游滴水岩记 

　　余读汀记。归化东北五里。盖有滴水岩云往徐君日与余谈兹岩。大奇也。戊午九月。余督兵西征。驰之归化而揭君谒余曰。君将出师紫云乎。则请以滴水驻餐焉。于是明日以数骑东行。踰岭稍折而北已又折而东。凡三折至岩岩壁陡绝外坠。径而上揭君迟之。遥既上有宇。故名迎仙。余曰。迟仙不愈迎仙哉。堂后有亭。亭题余恠其腐语而因与揭君解于其中。遂易之曰振衣。已乃闻垂垂而雨则滴水岩在焉。其水有三。一出垂石如莲者二从石隙中下盛之石盂揭君曰岩人咸饮此于是尝之甘。己烹为茶尤甘余曰盖天浆乎。盖天浆乎。其石乃蜒而曲。若龙足戏云中。而则隐则见者余恠焉稍前斗石下垂类莲而华者。因名之垂莲水石亦莲不名者从水也。又俯而睇其右偶僧在焉其炉烟阴阴上也。余曰何僧。揭君曰此记所称赖僧者也其既化而坐数日矣。乃岩人始知之则大异之而因绘其躯以祀之。此即其躯也。旱而祷辄雨。升之而祷。更大雨。则叹曰。有道哉。有道哉。夫人者宜显者也。佛者宜幽者也。今暴其身于明白四达之区。而使竖商牧子拊其面目而嬉焉。即僧而灵。固殷殷怒也。于是命藏诸幽者。幽之者。神之也。洞凡三门其中而竖者类柱。遂名之曰天柱。而柱有三。则又名之曰中天柱。左天柱。右天柱云。右天柱。有石类狮而门者。其上更有石斗外悬。中系甚微若蒂焉。故名蜂窝。又眺而左有三门。左者径。右者乃桥。断石横其上。而又虗其上如鼋焉。遂名之鼋梁。鼋梁之左而上。累累若珠。又若垂杨之袅袅条条而氷者。仰睇其右。片石突而下。久之叹曰。此堕猿也。其左右五色为祥云。云之下为虗明二洞。篲击辄应。虗谷则鸣也。又一洞狭险。旁曰天鼓。篲击之彭彭鼓声焉。余讶之。又有冷然磬而幽者。余曰此何声也。揭君曰。所谓石磬者也。在右洞。洞又有床。火乃入。不火不入。入者床而击磬。若履禆室焉。余益骇。而揭君已命余觞。乃令侍子左鼓右磬。飒然天籁满山也。有巨石整而伟依。余右聣之。不得其名。久之曰冕哉。遂呼为冕石。冕石者。即磬而床者洞门也。其洞最邃。名曰鸿蒙。又起而环视鲤石鹰石龟石鳌石。翔跃肘腋矣。神奇哉。神奇哉。变化总萃。幻铸纬错。煌煌磷磷。潭潭亭亭。则槩名之曰。小崆峒云。余于是仰而叹曰。嗟乎余恨不与徐君同游哉。揭君曰何徐君思也曰余往岁与徐君盖游华阳洞云。洞自陶隐归来。赫赫盛矣。乃宋帝又丹书之其洞故不可入。即入无奇也。使隐居而觌此。宜何以称焉。且兹岩之奇。天奇之也。既奇之矣。乃置诸荒山僻壤。乱莾野草中。不以奇称也。世以片石假山称奇耳目者何限。嗟乎岩。嗟乎岩。余又安知其解乎。揭君曰。华阳显以陶。故安知兹岩不自今华阳并名哉。于是罢酒。徐君名中行。汀守与余友善。先余三日游。遗余书。揭君名鸿。则与余同荐畿中者也。 

　　○登平远台记 

　　平远台在省城中东南。闽志三山。此即所谓鳌峰山也。山故奇。在中尤奇。宗子八闽十朔未登也。盖以戎故。而客有好宗子者。乃召宗子登焉。凡几折始上。又折而东。登鳌石亭。天风高扬。万象萧瑟。宗子于是仰而思。已俯而叹也。客曰。大夫何叹。宗子曰。嗟客乎。嗟客乎。客闻其说。余恐客之□觞于地而莫余饮也。夫闽者岂非记所称东南巨丽哉家缨弁人诗礼。农嬉于畴。而商歌于涂也。当是时而登厥台焉。高山大川。游云芳草。罔弗觞吾目也。则罔弗快吾心也。今何时也。吾见兹台三驻军矣。客亦东眺大海乎。楼船组练隐隐起也。南睇于江。故里媍日濯锦漂絮其中者。今徤儿饮马矣。西瞻乌石。盖有鍜甲砺刄。鼓笳铙吹之声焉。北窥闾井。则父老子弟被戎执戈者。怨讟盈道也。且千里之内。亡者未葬。疮者未起。流者未归。系者未释吾念之。吾不知汗之滛滛至于踵也。昔何以驩。今何以悲。昔何以靖。今何以扰。斯其故难言哉。难言哉。夫君子之谋人国也。上忧主忧。而下忧民忧者也。今帝心常在万里。而民瘼充充之在吾前也。方请缨枕戈。不暇餐沐矣。客乃欲吾覩高山大川。游云芳草而嬉乎此。吾所为叹也。昔元臣据闽之险。以抗我旅。　皇祖乃命楼船将军。从大海径捣其穴空之。帝谟燀赫。日月同炳也。乃今策事之臣。顾不能设一奇制敌。而使丑夷往往截海窥我。此视皇祖诸臣何如哉。吾叹之实愧之也。客于是起辞曰。吾不能解大夫之叹。而大夫又安能饮吾之酒。请大夫为客记之。以示后之登斯台者。母徒嬉此高山大川。游云芳草。而忘厥民忧也。宗子于是采客之言以为之记 

　　○二曾夜谈记 

　　督储曾君以戊午十二月二十三日至延平。分廵颜君与余夜觞之。而余因问君曰。君自天津来。则闻诸相君谈南事哉。君曰。诸相君言。不闻其它。则闻厌客兵云。余曰。天津故称北兵者。亦异兵乎。君曰。何畏。顾其心驩甚矣。盖有鬻其妇而南者。人曰。妇而鬻归安取妇。则曰。去鬻一妇耳归尚获二妇。汝何不鬻哉。余曰。唐太史奉命视江南戎事也。何谈。君曰。盖尝揖太史西湖之上矣。则言言客兵不宜调。宜罢也。会有客兵过江西之洪路。白日撄市。市人逐之。遂格杀市人数十人。而有司惧乱至。不敢问。则太史之不子客兵也。有见哉。有见哉。君既去。而余因与颜君累叹。盖是时闽已往檄湖兵四千。故云而侍御曾君奉其尊。公讳归泉也。道出延。余与颜君谒慰。而君衰麻悲戚。问之他事不谈。独谈兵事。至挥涕而问曰。湖兵至未。吾惧闽人之被祸深也。余曰何。曰余之至玉山也。盖遇粤兵云。粤兵屯玉山者六日。家掠户残。会有嫁其女于人者。其夕将遣。而粤兵闻其有女而遣也。乃持刀辟门。舁其女以去。及他窥有少妇。辄舁之。而又嘱之曰。涂问为谁。则曰。兵所携来粤妇也有敢言状者杀。而舆中人嘤嘤泣。涂之人闻而悲之。不敢问也。而玉山簿流涕言曰。兵再一日屯此。吾将逸矣。而阅之涂中。血盈盈满路其戎戎若丝而黑者盖人发也。而鸡豕牛马皮毛被道矣。余与颜君因太息曰。天乎天乎。何仓卒。多难至此乎。是日建宁舒君遗余书虑所以防客兵者。余为书以报。其词曰。曾侍御至。具言粤兵状。可为陨涕来谕。更详仁人君子之用情殷矣。尝谓客兵之祸甚于盗寇。何者寇之害。犹有方也。客兵者无不及之矣。寇之至也。人犹得持梃逐之客兵者杀人。而人不敢怒而诉也。即有诉者反益之祸矣。今之论老辄云客兵。客兵而不知数千里间。父哭其子。夫哭其妻。母哭其女。主哭其仆者。耳不忍闻也。血涂野草。四体毁残鸡犬牛马户牖门屏。俄然一空者。目不忍见也。然有闻言客兵之祸。则反勃勃怒其言者。斯何心哉。斯何心哉。今已无可柰何。则其策莫急于清野矣。近者檄其城中。预税一庐。稍远者。檄其三十里之外。预税一庐客兵讯至则徙其妻孥老穉而避之庶几其可免乎。不然持刄大呼。若群虎而翼。即号令何施也。区区之愚。敢再拜以献既缄书以授使者。而因采缀所闻。作二曾夜谈记。以俟后之谈客兵者观焉时已未正月十四日也。督储君名于拱号文泉泰和人。侍御君名承芳。号龙山。泉州人分廵君名嘉会。号衡厓。长沙人。建宁君。名春芳。号徤庵。鄱阳人。 

　　○明封承德郎刑部山东司主事东皋徐公墓志铭 

　　嘉靖戊午。十月二十日。长兴东皋徐公。卒于家。先是八月汀州君。时为畲言。心怔怔怦怦动也。面炎炎赤。乃其夜又梦公骑而西驰。已又雪满涂也。征何哉。余恠之。亡何。汀州君北觐。既逾月。贻余书曰。先君遂弃不肖。乡者之梦。盖征乎。盖征乎。敢乞不朽于足下已。俞是状来。余持牍为泣曰。嗟乎不一觏公而铭公哉。公名东。字敬之。其先凤阳人。洪武初。诏徙淮西豪杰江南而进五公者。遂长兴家焉。至亨六公。凡四世。俱微不着。及农隐。公始以高义闻里中。农隐者。亨六公子也。里人有负租售畆。而易其金簪珥归者。醉遗之涂。农隐公夜获之。则俟其人旦来。委之而走。其人仓卒起谢公。不及公。乃仰天叹曰。厚德厚德。农隐公故贫已。又生五子愈益贫。而东皋公在。五子中最少。又尽让其兄产。而独以其身依姑钱氏居。间则尽发钱氏书读。又喜为文词。蔚然骏茂矣。而里父许有女二十未嫁。间从钱氏。覩公。叹公才。遂以女妻公。公是时年三十矣。客有风公应有司辟。公叹曰俉已称人父。顾柰何执简蹑足。从群竖游乎。于是构草堂苕水之东。自称东皋隐者。然时时下帷。授诸生经。诸生执经候门者。屦常满矣。居顷之。许夫人盖梦日堕怀中也。于是汀州君生公大喜。仅髫。则走会省。尽购六经百子。秦汉以下书归草堂。命汀州君读。又时时为诵说贤豪高士。孝廉异行者流。辄叹曰。嗟乎吾乃不得与斯人同游哉至有不快其人者。则怒发隐隐。上指冠。投书起矣。汀州君才。又公成其才。以故卓荦愽伟。尤敦高节云。汀州君既举进士。居长安。则为书请公。及许夫人来长安。公谢不往。汀州君日夜念公。既也有司寇尚书郎乃上书曰。臣中行顿首顿首。死罪死罪。臣有父东。在江南。年七十有六．不得视臣邸中。臣又为　陛下守囹圄。不得归省父。　陛下如以臣为亡皋。则请徙臣留曹。冀得只尺家庐慰臣区区。书入不报。公闻之怒曰。而翁尚徤善饭。柰何以家语溷　上。甲寅汀州君上功考功。　上封公视其子。是时汀州君会有使惟之役。于是制冠袍带舃。佩黻各一。具贮以华笥。诫苍头负之先趋。既至淮。则又身自负　制勑而并驰之苕上。邑令以下郊迎谒公。公于是出笥中冠袍带舄佩黻服之。北乡稽首。□揖饮入。尽召邑之贤豪长者与饮。而令以下咸起为公寿。公驩既已谢客还内。召汀州君前劳之曰。女衣锦矣。乃老人亦复被此　主恩哉。乡者读女疏。不益我。顾令我忧。稍洗沭休矣。趣入侍　上。已顾许夫人取吾褐衣来。即又褐衣而行游市中。市中人喧言徐封君至已。窥其衣褐也。则窃叹曰。徐公不锦而褐哉。汀州君既还朝。明年丙辰。　上又勅郎中中行充江南恤刑使者。公闻之。则移书诫汀州君母归而汀君君业已取间道急还谒公。公讶曰女归耶。夫使者奉简书面南。而诸所累累械系者。日夜望使者至。且吴越相去不百里。而女独柰何不念众人耳目乎。女亟行矣。不竣使不讯。于是汀州君宵发。而公遂称病甚。谢绝宾客。诫门下苍头有敢为通一剌者鞭之百。客有谒者。竟岁不得见。公遂去。亡何汀州君奉檄出守矣。归谒。色稍困。公曰小子。薄二千石不为乎。老人自束发诸所覩记二千石。及邑令以下。无虑数十百人。吾不忆其它。而贪者吾不能置之怀也。　皇祖时手戮贪吏甚众。以故吏畏不贪已。又着为大诰。今贪者即不戮。独柰何不尽其贿没入之。而使之鱼肉其民。扬扬盈橐归也。谚云。守俸如泉。小子识之。即他日立枯苕水之上。吾甘之矣。以此汀州君治汀一年。苦节最着。而公闻之叹曰。是称吾儿也。公故长者。然遇事辄勃勃英气。少时盖从许夫人兄弟居云。夫人兄弟以赀雄里中。故巽懦里中少年。日讙其门也。公怒立起。即少年数之。少年惧。蒲伏请罪。不敢出一语。又亭长暴。里中人人惮也。公又面诘之。遂畏不敢暴。交驩而去。公虽隐。顾善画天下大计。时为邑长。吏言长兴至重。至重者。不水利哉。岁水暴至。走数百里田。而山者立涸。其下者。又坛堤决阜无已时也。胡不多其陂池。而厚其堤。阳高二丈。广十之。长百之又多植桑柘橘柚。竹梧阴阴业业其上也。岁且获木千章。橘千簏。笋万个。蚕万头。丝千两。鱼千石。何问暵潦哉。长吏畏堤。繇众议格不行。然自是窥公才。时时咨觏矣客被构求解于公。公谢不应。而心悲之。私为长吏言。不令知也。公雅好神仙黄老家言。老愈甚。日诫家人母杀觏携鱼筥者必市而放之湖中也。间从黄冠得精方。辄欣欣藏之故人病即千里。必具药饵果脯遣讯。里中疫作。辄煑膏数十斤。人给之。已又揭其精方于里门。以故里中负痾而起者。咸曰徐公。徐公云。公即家徒四壁立。岁时必诫许夫人手为羹。召所与游大醉。道故旧咲乐。而公晚年尤好鼓琴。每携斗酒。从二三旧游过湖上。为一再鼓琴。冷冷楚绝。从者若涉殊庭焉。公七十五六时。头骨隆隆起。公故长髯尽白矣。已又生黑须数十茎。杂其中。乃更毵毵斑也。里人异之。而汀州君之郡。时裴回不忍别公。公咲曰。女念吾老。而独不见吾骨及吾须乎。而女何虑焉。汀州君日为余言。乃今竟未百年而殁。悲哉殁之日。公犹晨兴与旧游驩语。顷之疝作。公自脉之。顾家人曰。吾去矣。其为我冠即逝。公起布衣。经学才行。岳立凤举。摧强济困。千里诵义而忠孝大训。克成名世之子。此其荦荦大者。至于晚岁。沉陆玄言。又超然远举矣。可不谓有德仁人。善始善终者哉。公生于成化乙未。三月初七日。至卒之日。得寿八十四。配许夫人。少公六岁。同公封。子三人。长中孚。娶高。先卒。次中和。娶殷氏。继娶钱氏。次中行。即汀州君。娶杨氏。女二。一适姜。一适杨。孙男二人。咏邑诸生谈。孙女四。一适钱。一适孙。一适许。一聘周。一聘蔡。汀州将以某月某日卜葬于　　麓云。铭曰 
　　徐氏之宗。肇自濠梁林麓畴亩。累世乃昌。英英公哉载芬载杨。义固金石。才匹琨琪产异彪华。日灿星芒。天目窿窿。苕水汤汤。巍而修阡。龙峙鸾翔。嗟公室斯。以永以藏。以引以绳。以莫不臧。玄石率如。閟矣无疆。 

　　○福建乡试录序 

　　嘉靖戊午。秋八月。天下复大比登隽。维福建廵按御史某。饬宪扬纪。贞度章教。聿崇厥典。快息而临焉。先是驰书函采。聘四方文学之官。既至。则以教谕某某总试事以学正某某教谕某某分试事。提调则左布政使某。左参议某。监试则按察使某。副使某。御史既已率百执事而羣之闱中。懔懔愓愓相诫也。于是进提学佥事某。所遴士三千七百有奇。三试之得九十人焉。已又录其文之可传者。以献。故事有序。某宜序。序曰。某尝读闽记。采故事。其以儒术相业著名者。则何其表表星列哉。乃今眺其疆。得徧观人士。所为文词。则又未尝不倚席而叹也。盖可以征圣化焉。唯我　皇上。道洽三才。化被万类。　文明之治。炳朗照融。以故薄海内外。罔不仰慕　圣人之光华。而窃其一二。以自表见于世。犹之日月在上。万物象明非疆之也。今观诸士所为文词。其论天人性命。礼乐刑政。财赋兵戎之繇。固各井井纶纶。枚枚秩秩至章矣。诸生何以得是语而称之。某固知其泳濡于圣化者深也。虽然某之亟读。而亟收之。睢然喜也。已乃怃然以惧则何惧也。士之论政也。犹农之论耕也。主人而田者。则必取其善论耕者问焉。耕者以其言言之主人以其言信之。而遽厚其直。而畀之以田。然求其所谓耜畚之类。则芒然无具也。主有不厌而去之者乎。士之执空文以应世也。何以异于是。故某惧诸生之以空文。而见厌于世也。且诸生束发受书。负郭竆巷。食芋菽而处蒿莱。至微细矣。乃今一日而登其名于　天府。荐绅大夫赞之于　朝。其乡之人。相与欣艳诵说于野。由是而被章服。秉笏垂缨乘良剌肥。褒然显也。则何莫非　上恩哉故某愿诸生之重念之也。某等被聘而来也。守臣効劳。御史诸大夫咸盛仪而湏之。其所授馆具徒。献饩致餐。陈刍监燎者。又皆诸生乡之父老子弟也。夫以诸生之文。至使御史诸大夫。率其父老子弟以隆某等。某等且不能有以负诸生。诸生又何可以受　上恩而不知报哉。　皇上神圣。文武千载一遇。顷者岛夷不逞。窥尔闽强。　皇威振肃一鼓而歼之。此固忠臣义士所愿负戟而先驱者也。诸生微时无不勃勃英气喜谈天下大事。今且事事矣。何不及其锋而用焉。上之翊赞　帝猷。下之弥纶世业。内之咻厘勤恤。外之振厉廓清。庶几哉与先达之儒术相业星列者。并轸争涂也。斯称报主之忠乎。天下之人。将指是录而亟称之曰。得人得人。则某所为怃然以惧者。释之矣。不然执空文以应世。而一或不酬。某之惧将日甚焉。而不可解也。诸生者重念之哉。重念之哉。是举也。总督军务。右都御史某耀武靖氛。崇文绥化。廵抚右佥都御史某。正功丕振。文教弥光。提督南贑汀漳右副都御史某。化理维新。士风胥赖监察御史某。观风弭节。敷训作人。右布政使某。左参政某。副使某某。右参议某。佥事某某某。署都指挥佥事某。咸赞襄于外。弼成盛典。右参政某。佥事某。署都指挥佥事某。则以　表贺行副使某。则以迁秩行。虽不与其事。与闻其事者也。例得书书之。 

　　○福建武举同年录后序 

　　嘉靖戊午十月。廵按福建监察御史樊公。既已登武之儁五十人录之矣。先是文而录者。辄又私序其齿。勒之书。于是武诸生。亦以是请公叹曰。嗟乎文武等之士耳。文则齿。武则不齿哉。则檄齿诸生。且梓其上第者。文于末简。母令章缝者窃笑其人。以为挟矢者流也。公且为诸生辨文武之枢。申经纬之略。勤浮靡之诫。笃忠贞之轨。固亹亹煌煌日灿霞列矣。譇生乃复委予以言。子又何言。则叹公之至望诸生者至深。而诸生不宜自负。且负公也。方诸生翔集辕门。而布鹄其中也。戎绣裴错。铙鼓震迭。公睹之。叹曰。盛美哉。已乃睹其驰而射。射而中。则喜立。而数中则尤喜已。又读其文曰。岂屈章缝语哉。故事有燕。既燕而导之市市人不哗也其明日则仍衣其敝衣蹑敝履。而群趋市中。市中人至目笑之曰。是昨燕者。公则下檄曰。燕宜乐宜采。诸生其人给一衣。且给之骑五日。于是诸生始骑而游。而市者叹息。武华矣今且为诸生纪其年齿乡闾。而诸生之父母兄弟妻子。即至微细。不足称述者。咸炳然并列也。公所为勤意诸生者。岂徒以微技词组足采哉。予闻之。方冬而炙火。非爱火也。谓其驱寒也。盛夏而饮氷。非爱氷也。谓其夺暑也。夫火为寒谋也。或因以剥指。氷为暑谋也。或因以损中。则宁寒暑甘焉。而不敢氷火之近。何者。畏之也。天下之畏武甚矣。今此诸生果能投笔请缨靖氛捍难。南标铜柱。北勒燕然则诚无负于公之期者。天下之人。亦将指是编欣艳之曰。某某之子也。某某之第也。或某之兄也。而某之子弟不及之矣不然。而或纨绮寡识。甲冑鲜功。甚者急私缓公。以遗天下之祸。则无论公之怒之。即天下之人。且将执是编而窃骂其父母兄弟妻子。是使天下之益畏武不谈也。然则诸生暏于是编。其能以无惧乎。惧则思。思则奋。奋则决如风之驰。如云之沛。无所不之矣。嗟乎。诸生诚不欲负公。则惧之哉则惧之哉。 

　　○福建已未贡士齿录序 

　　余读周纪。至诸侯贡士天子。而天子因以行赏罚焉。则汉王者重士哉。汉制二千石。岁选文学谒太常。充愽士。弟子通一艺以上者。得补文学掌故。唐制盖微。而宋太学生。则时时伏阙上书。陈说时攻。人至。比之御史台云。然鲜以功业著者。其从他科取士。又纷然多涂矣。我　祖宗取士。诏罢唐宋以下诸科。唯进士与太学生并重。而太学生往往致位台垣藩臬。上者列六乡。参大政。称名臣焉。盖诸所游太学者。无论幼而读天下之书。即其目涉天下之民情。国俗人才。政治臧否。美恶邪正得失之际。又洋洋纚纚。能心忆而口宣之也。以故起而任之政。辄达。而上之人亦委心向用云。百年来稍抑矣。然上者犹得除郡别驾邑长吏下者。不失簿丞而不愿太学游者。则径得除郡邑愽士。为学者师。上之人不以恒吏视之也。此亦何负士哉。而今之士。不得从进士选。则咨咨而吟。咄咄而嗟。以为一屈其才不售。则何所复表见于世于是举其平生而悉之。筐笥田庐孙子计焉。辄又自解曰。即我能苦节峻行。而天下之人谁知之。而谁任之。柰何徒自矜饰。而适以取笑为也。嗟乎。士束发受书而翔奋君子之林者。非忠与孝哉事亲者不以家之厚薄异心。事君者不以位之屈伸易节。盖性为之也。性之必孝必忠也。辟之夏之必暑。冬之必寒。山之必峙。水之必流。而岂以风雨愆度。胡越殊状哉。今读诸生所为文者虽言人人殊。然其炳炳于圣人忠孝之训。而必不肯逊往哲而后之者。羣词一指也。今诸生且持其言上名尚书。奏之　天子。廷试之高第者。辄补郡邑愽士。即太学游者稍稍数岁辄得补郡别驾邑长吏以下其上者乃更射策从进士授官矣。夫上者无论。即使愽士者。能以其所读古书。教二三子忠孝大节。奋业佐时。即不必身为之。固我贻之也。其郡邑者。即未必垂组曳绅。烨而称贵。然取圣人所谓廉仁者。以禔身莅政焉。彼其临我之上。而不廉不仁者。未尝不对我汗下也。方今学者。湛浮华。而诡于古学。而南倭北虏。烽燧疮痍。又充满耳目矣。诚使慱士皆教郡邑吏皆政。即所报　上者。岂微哉。由是而征召显贵。非人所能尼也。即不显而引年。赐归衣冠凡杖。诗礼图书。而使乡之人。称有道仁人长者。岂不彬彬儒雅。善始善终哉。若愽士不教。郡邑不政。即使幸而作尊官。称贵人。吾不欲目遘之矣。诸生慎念乎。诸生慎念乎。诸生故有序齿录。录成。请序余惟齿之义。孰不解者。以故不谈。而惟致余之所以责望诸生者如此。嗟夫。诸生诚自念所与并学而游者。盖多草莾麋鹿居也如诸生者十人一人耳。则益有味余言哉则益有味余言哉。 

　　○重刋大学衍义合补序 

　　宋端平中。翰林学士真公德秀。上所著大学衍义一书。当是时。其君理宗方急戎事。不之读之。后三百年。而国子祭酒。兵公浚。当我　孝宗皇帝时。又着衍义补一书上之。　帝读其书大喜。黄金采縠。诏大宗伯。颁祭酒书于天下已又召拜尚书。无何。持其书入相。　孝皇至圣。公亦称名辅云。二书故列在学官荐绅先生。类能诵之。而前侍御吉公按闽檄合梓二书。以便诵者。侍御斗山樊公继至。读其书。则檄臣手校而序焉。序曰予读故牒。而得二氏之书。则叹圣学之关乎天下者。至切也。今夫天不能自理。则以天下国家之责付之君。君亦不能独理。则以天下国家之责分之臣。故君者。代天者也。臣者承君者也。天之生才也。上之则君。下之则臣。苶一人无责焉者也。则亦无一人不学焉者也其说盖莫详于大学之篇。予尝覩于耕织而有感焉。夫所谓格致诚正者。不犹田而耕。机而织哉。所谓齐治均平者。不犹耕而得食。织而得衣哉。故夫耕者所以为食谋也。耕而不食。则无所事耕矣织者所以为衣谋也。识而不衣。则无所事织矣。学者所以为天下国家谋也。学而无补于天下国家。则无所事学矣。后之儒者有三弊焉。其曰吾惟求之身心。而天下国家非吾责也。则是耕石田。织空机而不知其饥与寒之且不免也。其曰吾惟求之身心。而天下国家将自理也。则是谈耕以疗人之饥谈识以御人之寒。而不知谷与丝之犹未覩也。三代而下。天下国家。岂尽不齐不治不平哉。而又指其齐治平者。病之曰。不闻道。则是食其食。衣其衣。而又追论其耕与织之有未善也。皆非圣人之论也。今观二氏之为是书。上采唐虞三□之隆。下及春秋战国。汉晋唐宋六朝五代之际。□英君贤相谋臣策士。所以经理天下者大之崇。□宏议小之片词只语。无遗善焉。即圣人而覩是编不易之矣且大学之篇。不云楚书秦誓哉曷当以其秦楚之语而弃之。以此见圣人之论学。不若后世之固也。二氏之书。盖庶几窥圣人之心哉独真氏书严于格心。略于议治。而丘氏书则纪纲法度。财赋兵戎礼乐刑政之具。靡不井然碁布灿然星列也。其视四海之内若家至而人觌之矣。此两公之别也。然其为天下国家虑则无两心。嗟夫真氏不能以其书售之君。至我　皇祖始揭其书于壁。□顾而叹丘氏书无论　孝皇异之。即如我　皇上中兴。神化。益茂谋国者。凡有大典礼。大征伐。大兴作。辄取是书斟酌焉。岂两公之书有切有不切哉何用之者殊也。方今北构胡。南构倭。主上之念。未尝一日不在万里。为之臣者。所宜请缨投笔。负弩枕戈。日夜谋所以安攘之策。　上报　明主。顾柰何愽衣缓带。深坐微吟。日谈寂感动静以为名高也。则所以救时之獘者。丘氏一书尤切矣。斗山公之按闽也。贞宪扬纪。逐贪绳豪。毅然以天下自任其于无庸之谈。惟恐接之。独二书亹亹懃懃不置也。意盖深乎。意盖深乎。予故具论二书之可傅者如此以俟后之君子。得以取裁焉 

　　○读太史公杜工部李空同三书序 

　　余采艺林。抽绎千古。盖史迁其至哉。诗则工部。余束发而读二书。今十五年矣。寒可无衣饥可无食。陆可无车。水可无楫。而二书不可以一时废也。辟之手足耳目焉。余诚何心哉怒读之则喜。愁读之则驩。困读之则苏悲读之则平。徐而读之。则万虑以澄。百节以融耳目以通。腑肺以清。急而读之。则兰桂倏馨。云霞倏生。凤鸟倏翔。蛟龙倏鸣。远而读之。则天以之青。日以之明。江以之流。海以之停洸洸洋洋緫緫鳞鳞。二书何书哉。余读李献吉书。盖次二书焉。夫周则左丘明。楚则屈宋。汉则董贾苏李长卿枚叔班固杨雄。魏则曹刘应徐。六朝则潘陆二鲍。唐则太白长吉陈杜沈宋卢骆韩柳。非不采厥新幸。而日诵之。顾不若三书者。时餐与餐。时栉与栉。时几与几。时榻与榻寒暑风雨。南北飘零未尝一时去吾之手也。字究句研。积岁累月楮凋墨故。大类童子时所受书矣。余为吏部郎。盖与张君助甫同舍云。张君好余绝甚余故置三书小笥命侍吏日挟之行。一日张君儿余笥。意其有奇也。迫而察之。果得杜李二集。即携去。读连日夜不休。贻余书曰足下所读两公书。无论数千万言乃言为之笔。笔又精。盖千载奇觏矣。即两公复生。宁不北面为足下称谢者。辄命其吏数十人录成二书。而以原书归。余时丙辰。冬十一月。既望也。已未余在闽。而余君德甫以臬副至余君。余故好也。夜君余君酒。酒酣。余君请观。余所读者。余咲曰。子长不可得见矣。即李亦难唯社乎唯杜乎。遂出杜集观余君。余君且读且叹。盖类张君语云。夫余以十五年之心。而读三书。未尝以覩世人也。两君一覩。而咨嗟叹息。有同词焉。则所谓知己者。岂在古今远近哉。千载神交。对面万里盖自昔叹之矣虽然余于三子何有哉。张君名九一。上蔡人。余君名应举豫章人。 

　　○重刋中庸一助序 

　　中庸一助者。余曾大父别驾公。为诸生时所著书也公幼有隽名。身长八尺。双目烱灼。盖勃勃英气矣年二十。游２诸生间。则诸生靡不望其光避之。独司徒杨公者。与公同舍驩甚杨文有奇气而说书则让公精。每御史行部视学。则诸愽士辄举公说书。公说书。人既伟秀。又议论清辨文理。御史以下靡不酒然动容者。辄叹曰。宗生宗生云。后督学御史视学。命诸生说书而杨当说书。于是杨跽请曰。果故不能说书。而说书无逾宗生者。御史乃命宗生代杨生说书。于是公又代杨说书。而御史以下。又靡不酒然叹也。后杨举进士第二。为选郎。擢南仆乡。归而公遇之涂也则避之道院中。拊膺呼曰。天乎天乎。杨生含若此矣独不忆跽听宗生说书时乎。公既久伏草莾。则时时下帷授诸生经。诸生显者甚众。而余叔祖福宁公。家君比部公。皆束发授业外传云。公后被选入京师。寻授山东登州别驾。公念既以其才不售。而复。不忍以其生平怀之官。则以苦节着。中丞徐公间得公中庸一助。读之叹曰。理精而词简。有见哉。有见哉。遂序而梓之以传。今二十年矣。家君闲居。则叹今学子莾莾华言。安得如我别驾公精义者小子识之。他日苟有所就。则无忘吾祖矣。余既惧先人之业不彰。而且无以为二三子先也。则复梓而与二三子共之亦使敦本崇实。无湛浮华云。 

　　○赠督台王公平倭序 【 代廵台譔】 

　　余读往牒至夷狄内窥。鲜有能奋长策而制其命者。未尝不投牍而叹也。曰。嗟乎。岂夷狄视华顾雄哉贾生云。匈奴虽强不足以当汉之一县。夫匈奴犹其大者也。乃今岛夷者。史绝不书。其众且不及匈奴什一。而数年以来。持戈内寇。当事者。至縻千万。走千万里。征四方精兵。屯之海上组练垂云。势至盛也。乃夷以数骑薄之。辄惶骇弃戈而走。转相枕藉。以赴锋镝。而夷遂大呼。长驱堕名城。杀长吏。虏士女。焚宫室。而吴越淮杨瓯闽之间。大困矣。此其视匈奴何如哉。余诚不解其事。每谈之。未尝不发上指冠也。岁丁巳。余以　命按闽。先是夷入闽。大掠而去。会戊午春夷又来。　上采言官言。乃以方湖王公代督闽戎事。余是时行部汀州也。夷寇泉。即驰之。泉走之。而夷既以陷福清。空其城镇东莆田之间急矣。余方决策北乡。会公至。则檄兵数千．要击之海中。沉其大■〈舟刍〉数十。擒斯俘获。无一东还者。余闻之。则叹公之斯捷也。有四美焉。　主上神明英武。忿师久无功卒无一战可当　上心者时时督责诏捕。更置师帅。至急民也。公走一骑。奏书　阙下。　上览书大。群臣稽首奉觞上寿。岂不愉快哉。是公以一战而解　主上数千里南顾之怀。何其忠也。且夷之来也。杀人之父兄虏人之子弟。辱人之妻孥。毁人之庐塜。不下千万。其野哭巷呼者。盖声塞天地也。一朝而悬其首于涂。令世之孝子慈孙。孤婺弱稚。咸目摄而手碎之。且泣且骂。且悲且嘻。以为亦足以报其地下人无恨矣。是公以一战而解千万人幽明之愤何其仁也。自有夷变以来。我兵即号称精锐者。未尝得志于一战无论夷之笑之。即华人。亦甘之矣今乃一朝而擒其数千以归。鸣铙击鼓。扬扬入国门。即皆前日之惶骇弃戈而走者也。乡也何怯。今也何勇谓不自公倡之哉。天下之人。且将曰吾华无不可勇者也而猛气英风。勃勃云起矣。是公以一战而振中国之气。何其义也。无论夷恃其悍以易我。即我之觌之。盖如神鬼魍魉焉。乡也不敢觌其面。而今则手缚其躯。乡也不敢闻其声。而今则刄碎其骨。天下之人由是知夷之不足畏也。即夷且将转相诫语不敢问渡矣。是公一战而挫夷方张之志。何其武也故曰。公之斯捷也。有四羙焉。汉臣云。将不识兵。以其卒于敌也。公之初至。乃能以其未识之卒。而成厥伟功。难倍之矣。公且不以为功。日勤勤讲武以待夷之再至。夷不至大善。即至。公功当益奇。且天下之大患。惟南夷北虏。夷虏类也。南可以挫夷。北不可以却胡哉。余所谓奋长策而能制其命者。其在公乎。其在公乎。余乐公之功。故为一言以纪其事。且以天下之大计俟公。盖握管待之矣。 

　　○赠宪长苺厓周公入粤叙 

　　鄞周公往以　上命来督闽储。无何。谒　上上以公当返闽。而粤于闽最近。会粤宪使奏缺。　上遂以公为粤宪使。命至闽。而方伯杨公叹曰。公何复出。即出。何粤也。以谓宗子。宗子曰。斯　上意哉。杨公曰。　上意何者。宗子曰。余读秦汉之际。而知粤之难治也。乃无逾今者。昔之难。在有其粤者也。而不在粤也。今之难在粤矣。而尤在乎使其粤者也。当汉盛时。吕嘉背王太后之议持粤之强不内。乡一夫耳。而天子至命伏波楼船戈船。三将军统数十万下苍梧牂牁往讨。然而君臣上下之画。毅然母挠者。则以吕之故。而无与于粤也今岛夷者。何为者也。乃能以其一朝异域之人而与我粤人驩粤人日酿美酒烹大肉以待其至。即不至。且操。大艇。载酒肉。及絮缯遗之。有司稍稍诘问辄走夷中。令其持刀大呼。攻城野掠率格杀数百人而去。有司上书言状。　上非不欲命大将军统百万。尽捕杀诸所昵夷者。顾念此皆吾赤子也。与其亟而兵也。不若且饬而宪。故以三尺付公　上意深矣。杨曰。公之奉　上命以往。则严乎。宗子曰余知公之不欲严也。夫三尺者。法也。天下未有法而不严者也公独柰何不严也。嗟乎。粤人之昵夷也。岂真其父子兄弟哉。母亦夷持其所以生之之具。而格之。而治粤者。辄又严刑酷罚以趣之死。夫好生而恶死者。情也。生之而不趋。死之而不避。天下无之。为今之计。不若缓其所以死之之具。而渐示其所以生之之路。宁使之稍肆于其内。以玩吾之法。而不使之法密而不胜。以求快于其外。而至于绝吾之法。则其视吾之所以生之者。不殊于彼也。彼又安得而夺之。斯弭乱之术也。若朝论杀一人焉。暮论杀一人焉。则其心愈骇骇则疑。疑则乱即遣使大将军统数百万。尽捕杀之。何忍哉。故曰。公者不严者也。其亦　上之意也。公念之矣。故事同采诸公迁去。辄有赠言。是时公径趋粤。而书来问所以赠者。杨公因命宗子言。宗子于是以其与杨公言者报公。公　上首擢士为御史忤。贵臣斥去已又为县官。为藩臬。臣今四十年矣。非　上念粤甚。岂复令公南哉今且召公矣。 

　　○赠方伯杨公广东叙 

　　胥江杨公。事　今上几三十年。始来为闽藩右使。又一年。擢左使于粤。且去。诸大夫不忍别公。取祖道焉。于是宗子仰而叹曰。嗟乎。予观公之治闽。而知天下之政也。诸大夫曰。则何说也。宗子曰。夫天下之患。莫大乎兵冗而食匮。民已困而盗不止。是闽粤共之矣。公盖从戈戟中至闽也。闽藏故虚。自夷来窥。而三军之士。坐而虎餐。金尽矣。当事者非不知金尽。而亦不能令战者饥。则时时下檄曰。某予之百。某予之千。某予之万。而护戎将军。日率诸所部兵遮道索饷。公归索之饷无饷也。则叹曰。是安从得金哉。吾诚不能以三军之故。而令此疮痍者。复出一钱也。于是起而之藏中。尽计其所积出之庭。已又取诸郡邑之故积者计之日。是可饷数月。辄喜曰。是可饷一年。辄又大喜。辟之十金之家一朝而召百客。其主之兄弟惧主之无以驩客也乃至质衣贯醑。脱钏买鲜焉。苦心哉。苦心哉。夫不忍加赋于已木之民。何其仁也。既不使其民困而又不使其兵饥。何其智也。无论兵即诸部使者。日奉　王命而临之。其馆宇井厨。舟航薪米。公靡不目覩口画。悉当其念。且日率诸大夫而群礼之。无间缺焉。间则解带坐堂上。命群吏抱牍来。握笔而散之。如驰也。已觌之。墀空无人乃始还内餐沐。何其勤也。藩政故称琐屑。是在出纳之间矣公则下檄曰。母重而入。母轻而出。吏有故为高下手者。辄鞭之。甚者逐之以故纳饷者靡不人人喜。而公方湛然匡坐其间。辟则石之必坚。而玉之必粹也。何其洁也。且一日之间。情伪纷错。巨者如轮。微者如发。高者如天。深者如渊。公则心维利害。而毅然予夺出入之老吏。大猾兀兀。不敢出一语也。何其明也。公既长者。又重拂人。故凡具衣冠而来谒者。靡不恭而遣之。即不甚当其请伓怒也。即萌隶胥徒至微贱者。自亦不忍。辄以恶语相诟厉以故君子感其爱。小人怀其惠。辟则凤翔于郊。麟游于野而天下之人。靡不欣欣争觌之也。何其德也。斯古之所谓大臣者也。公而入柄天下之政。与天下之人忒公也。盖类闽矣。夫何有于粤。故曰子观于公之治闽。而知天下之政也。诸大夫曰。公之入粤也。无乃劳乎。宗子曰。公之必粤者。乃公之必握天下之政也。夫公盖尝展采豫章。衡岳齐鲁河洛之墟矣。然而兵冗食匮。民困盗炽。为　上所最急者。则无踰闽粤。故俾公闽。复俾公粤。非劳之盖尝之也。上知公之尝闽粤。且又尝豫章。衡岳齐鲁河洛之墟也。则必召公而咨之政斯授之矣。公而握政。则闽粤者尤急乎。尤急乎。诸大夫谓宗子之言知公。遂书其言以为公赠。且谓公曰。公行矣。幸母忘宗子之言。公咲而收之曰。即忘宗子之言。独柰何不念诸大夫哉 

　　○赠大参刘公之浙江叙 

　　夫今时所最称难治者。则孰逾闽越哉。闽越故称雄天下。而荐绅先生往官其地者。靡不沾沾喜。盖簿书期会之外高卧矣。自岛夷内窥。而二藩诸郡邑遂大购戎事。当事者。日棘棘焉。征兵集饷云涌风驰甚者被戎而垒。提戈而逐。日驱手足耳目以从之。盖发不遑栉而垢。不问沐矣。以故官其地者日冀代去而从他方调至者。靡不悚然动容诚畏之也。嗟乎。君子之所贵于才者。贵其急时也。时易而易。时难而难。时劳而劳。时逸而逸诚畏之。则劳与难者何恃也。乃今观于又洲刘公则叹才焉。方公之初至闽也。夷虽遭创去。而当事者惧其复来。则无逾会城至重者。于是下筑台之议而又以诸所调客兵集省中。不别之营庐则扰于是议郊外创之二营。是时内外戍兵数千。日遮道索饷而当事者以为饷而不练。徒饷也。日覩公才。遂一以属公。而有司内外凡以戎事至者。辄曰刘大夫。刘大夫云。公是时既已摄臬宪矣。日晨起坐堂上。群吏以宪牒至者已散之。辄勒诸有司环城而计曰。若何而台。若何而营。若何而庐。若何而石。若何而木。悉画而付之有司。而日趣之而又勒内外戌卒间。日练之射。所。教之以击剌进退左右奇正之节。而铙皷之声。日殷殷彭彭。闻城中也顷之当事者召诸大夫登陴。则诸台山峙矣。覩之营庐。楚楚而翼翼矣。阅之兵乡也。不能持戈。今纵横矣乡也执弓而射矢。飘飘数步止也。今八十步中矣。乡也手持礟色颤也。今弄而发之如持杵矣。于是当事者辄目公而叹曰。斯大夫功哉。斯大夫功哉。无何。越藩参政之命至。而诸大夫相与私言曰。闽方恃公长城矣公而越如闽何。宗子曰。不然公之才。辟则裘絮之可以御寒而饘饴之可以疗饥也。一室而寒且饥者。既瘳之矣即外而又有寒且饥者。亦何忍私其裘絮饘饴而不急之也。然则闽安能私公。予窃有闻天下之事。以其耳闻之。不若以其目覩之以其目覩之。不若以其心经之。以其心经之。不若以其身营之。公举进士。余二十年矣始为邑。已而为即署。已又为郡。为藩臬臣。天下之大政靡不身营之也。异日者公入而登枢履要。赞翊　圣主经纶区宇。何殊闽越哉越且不得私公。何况闽也。诸大夫曰。宗子知公哉。宗子曰。何哉斯言。子之叹公之才者。观公之外也。乃其内则皇皇于仁礼之涂。而斤斤于义命之防。其心之慎也。辟之履深焉其守之洁也。辟之怀氷焉。其性之谦而度之逊也。辟之枹绳焉。此又公所以居才而出政者也。才则安能尽公。诸大夫不知其言之尚不足以尽公也。公之入越也。而遂以其言为赠。宗子于是仰而叹曰。不能知公。何以赠公哉。 

　　○赠左方伯赵公入觐叙 

　　皇制凡三载则。天下藩臬郡邑之长。咸入　觐。稽首阙廷因而大计吏治盖巨典也。岁已未复　觐于是闽藩左方伯赵公。乃以戊午九月。先期戒辆北乡而右方伯杨公率其僚祖道西畴。车马辚辚矣则命余以言。余何言。则叹公之处闽者至难而知闽之有以徼福于公也。夫藩政之所为称难者。岂非以其理赋哉骍之家焉。则其主仓窖筐笥糈酏丝缕者也饥者需食。寒者需衣。一或不应怒目而起是天下之至难也。而况益之兵兵之于食若左右手矣缓则并缓急则并急者也。■〈彳卒〉而兵纷而食万变纬错。群情翕忽。耳目手足莫能主之而况执其不足当彼有余哉往岁岛寇逼关三军云集公征发区画。卒固其强乃今岁羽书交驰。贼垒千里势至急矣公则日夜谋所以守陴之策。而授之诸大夫皇皇数数。殷殷偲偲。至暴日行舆冐炎书牒汗未尝不垂垂下也斯不谓难哉斯不谓难哉然而公甘心焉。且以着绩则何也。余闻公之举进士也。盖读中秘书云。其于天下大政大计。固炳炳其中矣已而展事镇越蜀闽之间。视学视兵视宪视赋其所建立表着。盖尽天下之政也。夫天下之政即多端孰逾礼乐人材刑政财赋兵戎事。公既事履之而事精之且公闳愽端雅英朗卓烁固世之所称名贤也且今入佐　圣主握枢履要垂绅纬治。彯缨展谟则四海之人咸赖焉又何问闽哉。公之在闽按察矣右使矣。已乃左使。其于闽之利病休戚险易因革。固家喻而户察之也。而今之所最急者莫如兵赋则公其能忘情于闽哉。以公之不能忘情于闽。知闽之有徼福于公也。杨公曰子之言其小小者也公者福天下者也奚以公私闽也子之言其小小者也嗟乎。余诚不能知公然公之心则闽哉。则闽哉 

　　○赠徐子与入计叙 

　　子与既以比部郎中出治汀矣。亡何。余亦出为参议乃又守汀。岂不数哉。余以戎至汀。子与盖三觞余碧云朝斗之上。其秋余与子与从事闱中。则又拥衾而谈者浃旬也。是时子与治汀已一年。而明年当　觐于是以十月戒涂余乃临岐而叹曰嗟乎子与余二人何以别哉。往余与子与为郎时。鸣珂授简翱翔古道一何盛也。一岁之间。咸拔茅出矣世言恒难外吏。李王二君并臬。余乃藩吴至微为从事。而守者独子与也。夫郡提封千里。乃其兵戎财赋礼乐教化。咸纷然总于守之一身。日一束带坐。则馁者冻者。繇者租者。甲者羽者。饷者缨者。牒者檄者杂立其庭盖蚁附绳集也而乃又以一人之心知耳目纬错其间固难哉固难哉子与始至汀。会粤寇犯汀。关吏告急子与则提戈跃马督精锐三千走之。而贼至。逃匿深山中窃相诫母出恐为徐使君所苦。汀故事。贫者匿其赋以售田而富者恒收其田不收其赋以故富者不赋赋者不田而子与乃下令曰。其有不赋而田者。吾收之民遂不敢不赋。而民之有控者。子与位名之前与语。辄遣去。而一日之间牍隆隆山起子与握管而散之如驰焉。而老吏大猾不能得一钱也。间则召郡诸生谈大事而子与乃又辟碧云朝斗二岩读书其中。余登厥台徘徊焉。子与无论精意故事。即其温恭德容。懃懃煦煦靡不感人之心以故郡父老辄语其孥息至泣下曰。彼徐君何爱我也且又不费我一蔬自老人为儿时希觏之矣而闽之学士大夫亦靡不慕子与光采。辄曰徐使君徐使君云余读汉书其吏有治行则其君下玺书劳苦今子与之政何如汉者。今且北谒　帝帝廉其状必大异子与子与奉玺书。被章服。出都门扬扬行使观者咸嗟曰。若辈不可以外吏困。岂不愉快哉。子与归且过齐鲁吴越之墟李君耕矣。而王吴二子。吾知其不困于吏也。政使为吏所困。奚言困二子哉子与不信。则讯问诸耕者。 

　　○赠廵台斗山樊公序 【 代督台譔】 

　　斗山樊公在台中。及观风畿甸时诸所上封事余读之叹曰古之所称埋轮揽辔者流也。无何。公以上命按闽。乃予亦抚命至。予之至盖后公六月也覩公所为治闽者。乃亦悚然而嗟焉乡也吏斯者辄武视其民。而鱼肉之。金钱绮橐。靡不巍然高也今也吏竞竞懔懔不敢需民矣即需弗予矣。何也则公逐之者严也乡也邑而势者。暴其邑郡而势者暴其郡视人之便利田宅。辄恐夺之至榜笞其人于庭而甚遂杀之也。且田而不赋租吏莫敢窥其门焉今也巨者帖首。小者潜迹田宅者稍稍还其人矣。即不还亦酬之直矣。其逋而内也。少者百金。多者千金何也。则公之锄之者严也。乡也囹圄累累然大辟未论。报者戌未籍者徒。未遣者赎。亡金者税。亡租者。骨立其间也。今也狱空无人矣。即有之。桎梏简鲜矣。狱吏不能索一钱也。何也。则公之论讯之疏。涤之者严也乡也市人以其絮缯米塩而鬻之市也官市之。则半其直市人怒而哗。甚者则思以其絮缯米塩而售之夷也。今也官之直等民矣。即不等。不鬻矣。市人驩洽无夷心矣。何也。则公之绳之者严也。乡也诸贵人至传舍。既已大餐。而舆马筐笥去矣。已又索传舍长金。不予则鞭。予之而理赋者。又破其所予贵人金。不报传舍。长日啼而逸也。今也诸贵人不敢索金矣。即索金。传舍长目摄之矣。何也。则公之约之者严也。乡也监司二千石以下。时时走道路。供帐饮食。至劳民也。今也上下颛精于簿牍非行部不出矣。即出不费矣。何也。则公之诫之者严也。乡也里父老之役于宫也。官者百索之。胥者十索之徒者五索之。盖日縻之百金也。至不任。辄弃其家而走。今也祭祀饮射之外。不用一蔬矣。胥徒至有空腹而立者。何也则公之察之者严也。盖公之明之罔不洞也。公之威之罔不摧也。公之泽之罔不周也。即古之埋轮揽辔者。堇堇焉。着空名于天下。比功而推。何能及公也。闽父老闲居。对其孥息。诵公者。辄苏苏陨涕恐公代。于是率其子弟数百人。诣　阙上书。固请留公。　天子览其书异焉。诏下御史台议而台臣以为故事无久廵者。又重违民请。于是故迟其代二载。始代父老子弟。罔不驩语若更生也。斯见民心哉。斯见民心哉。虽然予之心盖甚于民焉。夫盗贼之起。莫不由于吏贪而豪肆。狱冤而市扰。事繁而财匮。今吏廉矣。豪绳矣。狱平矣。市理矣。传舍清矣。里甲节矣。则民又安肯以其父母妻子所仰赖之身。而弃之于盗。则今日盗之所以渐弭者。非公之功而谁也。方公与予共事戎马之际也。兵而予调也。饷而予予也。公不以为忤也。何者予之心。公之心也。兵而公。或莫之调也。饷而公或莫之予也。予不以为异也。何者。公之心予之心也。心一则事比。志合。则绩彰以故群校云翔。三军虎视。两平大寇如射隼焉。然则盗之所以平者。非公之功而谁也。故曰。予之心。盖有甚于民焉虽然。公之入也。簪笔侍　上。北而辽代。南而瓯粤。公以其目覩之者从容为　上言。俾封强之臣。得以仰承庙谟。而展采错事。天下之民将靡不受公之赐。何况闽也。海上之捷。公惠之言。且以南北大计期予。意至厚也予则以为今日大计。盖在公矣。即古之所称埋轮揽辔者。诚不能尽公哉。诚不能尽公哉。 

　　○赠袁宪长之云南右方伯叙 

　　夏四月闽省被寇。而立山袁公奉掌宪命。至不得入。驻邵武。则檄邵武兵数千入援也。是时省城被围。已四十日。而外援之兵。乃无先邵武者。则公虑远哉。公虑远哉。寇既觧去。公始至。至则讯俘清牍。锄奸绳豪。如电之迅。如飙之驰。日皇皇焉。思以起百年之弊而新之。老吏大猾。心悚色颤也。未浃旬。滇藩之命至矣。客谓闽数被兵。法纪稍弛。如公者正宜久持三尺以卫苍生。何遽迁去。又何滇哉。宗子曰。嗟乎。圣人之防患也微。而知者之虑事也远。公之滇命。盖庙谟乎。盖庙谟乎。方今西北急胡马。而淮杨吴越闽粤之间。御倭日严。民稍稍安枕者。仅晋洛楚蜀之墟。而滇者。又楚蜀之外障也。其地错夷而居。嚚讼好鬪。一言不相中。则持刄而起。辄相毙殪所谓宽之则治。急之则乱者也。今距京师且万里而法纲日益疏阔。贪官污吏。往往暴征横敛。以怒其民。是可惧也。公今奉　主上德意。而往临之。缓而征。薄而赋。轻而繇。劝而耕。咨而疾苦。瘳而疮痍。俾贪官污吏不得暴行其间则夷心益附夷心益附。则西北之障益严。楚蜀之间。如金汤而四维之矣。故夫公之滇命。非故缓闽而急滇也。所谓防患于微。而虑事于远者也。当汉时孟获拥众据滇。而孔明五月渡泸。七纵而七擒之。岂兵力哉。盖南人称天威焉。今其营垒固隐隐在也。公试披荆而问之。其神略秘谋。不可得窥矣。而江山川谷。草木风云。尚有可心悟。其经画之几者。今海内日讲戈戎。而公又孔明故所治蜀人也。才高而识卓。誉洽而望隆。他日秉钺建旄。立功万里。何愧蜀相哉。何愧蜀相哉。公昔守泰邮时。尝有惠政流于下邑。今江淮之间。苦兵矣。而重有冀于公之复临之也。故于公之往也。又言戎焉。 

　　○移郡邑学官弟子文一首 

　　窃惟天下之治系才才系学。学系教。自昔隆。之矣。我国家黉序星布。儁乂云兴。治化昭明炳焉。与黄虞王茂则教然哉。职不学。　上采铨臣。言被以豸绣赐之玺书。命督尔八闽学事。岂不甚幸甚幸者与乃职之拜　命也。则悚容而惧。何也。　上之所急诸生者。非文也。将求其才而用之也。使职之所教诸生。异日者。称　上任使。不用者。亦不失为文儒。则何用惧万一　上需之无以应之。用之无以酬之。则将数职以不能教诲之罪。职奚请而释焉。用是上　绎　皇纶。下程圣训。远采昔典。近稽物情。作闽学约言。总约八篇。分约参拾柒条。夫约之为言诫也。又言省也。士不可纵。则诫之。又不可以腐词碎语辞其耳目。则省之。是故称约焉。既约之矣。其或在不遵吾约者。则宪章炳炳在也。学官弟子。及二三大夫。其亦思所以共守之。慎念哉。慎念哉。文到亟下。所属母忽。 

　　○再移郡邑学官弟子文一首 

　　职惟拜　命以来。未尝一日释念于二三子。亦以二三子有跂予之心焉。将以旦夕戒舆上涂。廵行郡邑。以宣教事。顾念世伪日滋。人性易淆。不严制而大为之防。则不才者得窥窃以揜其陋。而才者反无以自见其美。夫试者。将使才而美者用劝。不才而陋者用惩也。今或使才不才混。而劝惩之道微。则安用试。故今所为试规者至严。然惟求无负于二三子。非有他也。文到有司亟下之学官。学官亟以日教诸生。而涤虑以候焉。夫法之行也。如金如石。如江如河。敢尔布告。惟百执事寔共图之。 

　　○总约八篇 

　　遵帝第一 
　　辨学第二 
　　宏志第三 
　　慎履第四 
　　勤业第五 
　　谈艺第六 
　　端范第七 
　　诫俗第八 

　　·遵帝第一 

　　夫　高皇帝何为而作卧碑哉。诚念学者之棼棼纶纶。而无以一之于正也。是故。师长而戒其眇视。以崇敬也。有司而戒其挟制。以敦厚也。公门而戒其轻入。以培节也。戒勿建言。戒勿畯词。戒勿讦过。以养耻也。保身惜行。以远祸也。含情忍性。以却咎也大哉　皇言。其示天下以教学之大纲也。　皇上赐以玺书。则视碑尤着焉。曰心曰敬。则学之本也忠信礼义孝第廉耻。则学之实也。母尚浮诞。则文之规也。夫膳而复其身家之繇。则学之资也。选其贤而退其不肖者。则学之纪也。诸司不得预学事。则颛其柄也。贪酷利病。得以封事具闻。则重其权也。大哉　皇言。其示天下以教学之全功也。故夫有所繁训于诸生者。非渎也。　帝训详矣。不可得而遗也。有所切饬于诸生者。非刻也。帝训严矣。不可得而纵也。才则进之。非私也。　帝之所予。不可得而靳也。不才则退之。非忍也。　帝之所夺。不可得而庇也。然而奉法者。则常患于不明不公。夫不明者。辟之日不知夜。月不知昼。犹可言也。不公者。则是废权而手为之轻重。废度而口为之短长。不可言也。奉法者。不敢不公矣。不敢不明矣。乃或挠之。则将奉　玺书而从事。又挠之。则将题尺疏上请　明主。而委绶去之以谢诸生安能局促偃蹇而徒拥空名于二三子之上为也。且竆达人之所必有也。而惟上不负　帝。下不负诸生。一任之矣。 

　　·辨学第二 

　　夫学难言哉。夫学难言哉非学之难言。而学之难辨也。圣人作六经以明道。辟之日月并曜。江河并流。万世之所共暏也。今之学者。乃偲偲切切。感容拊掌。而嗟叹斯道之不明。则是以六经为蒙也。自诸儒表章六经。以诏天下。辟之披浮云而覩青天。决堤障而走大海。群心之所共快也。今之学者。乃犹懃懃亹亹。撰异标奇。而自称发千载之秘。则是以诸儒为妄也自昔名乡伟人。贤豪高士功被宇宙名垂竹帛。忠贯日月。义动鬼神。乃所谓天下不可一日无此人者也。今之学者乃鄙之曰。不闻道。则是以道外有功也。自昔宏言崇议。嘉谟远谋。上纾主忧。下阐民瘼。近持国是。远垂世经。乃所谓天下不可一日无此言者也今之学者乃鄙之曰。不闻道。则是以道外有文也。嗟乎。学术之不明也。岂惟裂道哉。道裂则士志惑。士志惑。则士习乖。士习乖。则人才迂。僻庞驳而无当。故吾愿诸生之慎辨之也。六经以经之。群儒以纬之。百子以广之。史傅以征之。母异而冠。母绥而带母迂而谈。母阔而行。母瞿瞿而视。母阴阴而吟。母徐徐而貌母罔罔而动以子则孝。以臣则忠。以士则修之家。以官则修之国。以庠序则教。以郡邑则政。以礼乐则文。以兵戎则武。以边疆则坐销敌人之气。不敢南向而牧马。以朝廷则目营四海之安危。而身负宗社之休戚此学之正也。亦道之正也。诸子慎念哉。圣人曰。恶莠恐其乱苗也。夫杂学之乱道甚于莠。故愿诸生之力锄之。而母俾为苗害也。 

　　·宏志第三 

　　夫功崇惟志。昔谈尚之矣。盖志之于人也。辟之于木。则根焉。辟之于田则谷焉。辟之于射。则的焉。盖一时立之。而一世成之者也。故天下未有不志而成者也。孔子尼山之布衣也。而其言曰。老者安之。朋友信之。少者怀之。何其大也。伊尹有莘之耕垊也。而其心曰。匹夫匹妇。有不被尧舜之泽者。若已推而纳之沟中也。何其伟也。禹稷唐虞之群工也。而其心曰。天下有溺者。由已溺之也。天下有饥者。由已饥之也。何其急也。且尚父以渔钓兴周。传说以版筑隆商。管仲以槛车匡齐。孔明以躬耕佐汉。数公者。拔之万人之下。置之万人之上。而崇功令名。遂尔显著者非一朝一夕之故也。彼其初固尝志之也。今夫观之家。而或臧获冻馁则必立谋所以起之。天下之人之颠连而莫之告也。亦何异于家也。今夫人之一身。而或手足沴结。则必立谋所以苏之。天下之人之危苦。充充吾目也。亦何以异于身也。主德何以宣之。民故何以达之。外患何以弭之。内瘼何以瘳之。国赋何以充之。戎备何以饬之。天时何以若之。地利何以辟之。凡此皆经纬其宜。整齐其绪。而需用焉。固以治吾之家。而理吾之身也。故曰天下一家。中国一人者。非意之也。彼其竭一心之知虑。而萃之于繁华利达。是自卑其志者也。白首占毕。而斤斤然自附于古之儒者之流。是自穷其志者也。溺神握管毕志抽词。而徒以华言亮语。夸天下后心之耳目是自隘其志者也。嗟乎。天之与人以才也。将责之以天下国家之任也吾之志而仅以三者卑焉穷焉。隘焉。其如天下国家何哉。诸生诚有天下国家之志。而日讲之。庶不称腐儒。且治天下亦安用腐儒为也。 

　　·慎履第四 

　　余闻之苏子。办天下之大事者。有天下之大节者也。则斯语岂不诚甚当哉是故。吾未见夫居则愦愦。出则炳炳者也。吾亦未见夫居则井井。出则汶汶者也。是故古之君子。其持已也。辟之持璧焉。全则璧。不全则瓦矣其戒欲也。辟之防川焉。一决则溃败四出。而不可收拾矣。其忍性也。辟之灭火焉不以水沃之。则炎炎而上。其势将至于燎原矣是故君子慎之也。今夫上书公府。献策当涂。稽首乞恩扫门求谒。非高士之风也。险心侧目。日伺有司之短而持之。而因以行其私。不得则肆言讪谤。转相煽惑非元吉之履也。假借名器。逋赋侵畆。儒服跽立。杂之胥徒。甚或代书讼牒。以需贿食。其视有司之署。若履其家焉。非大雅之观也。狎昵征逐卮酒观噱。朝酩夕酊。蒲愽大呼。而或游戏倡优。沦溺簪珥。非端人之习也。日夕衢市。凌杂米塩。一言不相中。辄张目攘臂。拞支败面。桎梏囹圄且甘心焉。非居身之珍也。岁暮途穷台志苟得。饩禀出纳。饮祀摈相。需贿里胥。代庖而窃非长厚之道也。多士戒之哉。今有言麟凤之游于郊也。人靡不争覩之。鸺鹠之鸟。而闻之者揜耳而走。客之山行也。松栢则敬之。桃李则悗之。荆棘则思以锄之矣。夫闽不称彬彬邹鲁哉。诸生生其间。而日有感于先达大儒名乡之为者。其为麟凤松栢之俦明矣。万一而有鸺鹠荆棘者出焉。亦何面目以见尔之先达长者乎。况又有恶而锄之者在也。 

　　·勤业第五 

　　夫天下之事。未有不勤而成者也。是故。理之在人。而不学不明。不勤不获也。辟之泉之在山。不凿不流也。辟之丝之在蚕不抽不见也。时之在天。而勤者得之。惰者失之也。辟之人之老而不可复少也。辟之水之东。而不可复西也。是故。古之君子贵时也。贵时者贵勤也。寝怀铅笔。窹诵诗书。何其笃也。读书五行俱下。何其敏也。采薪负贩。投闲百遍。何其切也。织牛衣以自给。而好学不倦。何其诚也。带经而锄。下帷而诵漂麦而编蒲。焠掌而穿膝。何其勇也。若而人者。居则鸿士。出则名卿。古今共嗟焉。然犹中庸之士也。夫孔子者非所谓至圣至圣者哉。即使不劝。犹当万倍于学者。然而发愤忘食。何其切也。好古敏求。何其锐也。韦编三绝。何其久也。而予也昼寝。求也自画。赐也愿息则毅然以言擢之。不少假焉。是圣人之恶夫不劝者。如此其甚也。今此诸生。方其始也。结发束修。诵诗读书。何尝不彬彬称才哉。其卒也。乃有大缪不然者。其上也。乃有翔翔六艺之囿。纵横百氏之林。而著书立言。万世称隽者。乃有雠怼坟典。茫昧训诂。即试以常言庸语。至曳白不能对者。其次也乃有抱圭璋之才。奋金碧之文。而结绶彯缨。致其身于青云之上者。乃有岁晏途遥。发兴衣白。悲叹竆阎。落莫旧庐。而父母妻子不免饥而啼者。又其次也。乃有渊岳其心麟凤其采。而名章巨篇。为学士大夫之所赞叹欣慕者。乃有身被夏楚。夺其衣衿而垂涕潜归。惭见其乡之父老兄弟者。何故哉。则劝与不劝之验也今夫耕者不劝则饥。织者不劝则寒。学者不劝则困。饥寒者尤可贷而起之。困者不可以请而解也。诸生急学哉。母以百虑自棼。母以群动自挠。苟至于困。而后有省于吾言。则晏矣。 

　　·谈艺第六 

　　夫六经而下。文岂胜谈哉。左马之古也。董贾之浑也班杨之严也。韩柳之粹也。苏曾之畅也。咸炳炳朗朗。千载之所共嗟也。然其文。马不袭方。而班不袭杨也。柳不袭韩。而曾不袭苏也。何也不得不同者。文之精也。不得不异者。文之迹也。论文而至于举业。其视文既已远矣。文而袭者。舛也。况拾世俗之陈言庸语。而掇以成文。又舛之舛者也。今夫人性之有文也。不犹天之云霞。地之草木哉云霞之丽于天也。是日月生焉者也。非以昔日之断云残霞而布之今日也。草木之布于地也。是岁岁生焉者也。非以今岁之萎叶枯株。而布之来岁也。人性之有文也。是时时生焉者也。非以他人之陈言庸语。而借之于我也是故古之言文者。得之心。而发之文也。其理之莹也。如金之精。如玉之粹。而天下之人。莫之敢损益也。其词之溢也。如长江。如大河。鱼龙鼋鼍纵横出没。而不可揜也。其清通也。如月之秋。如江之澄。如潭之寒。而千里一碧。泠然内彻也。其古雅也。如太羹。如玄酒。如周之彝。如商之鼎。令人覩之。而徘徊太息。栖神千载之上也。其明达也。如青天。如白日。而有目者之所共覩也。其飘逸也。如佩玉鸣琚。乘风御空。可望而不可即也。其铿锵也。如金石枂宣。丝竹并奏。而听之者。靡靡忘倦也。其葩丽也。如芙蓉秋水之上。而真色充灿。不假雕肴也。其严正也。如达官贵人。端冕而立乎朝廷之上。见之者懔然动容也。其雄浑也。如巨鹿之战。以一当百。人人戢伏。不敢仰视也斯文之极也。以之阐经则道德性命之精章矣。以之论史。则治乱兴衰之繇达矣。以之办事。则得失安危之机判矣。辟之天之云霞。地之草木。无所假焉者也。左马诸子之所不能易也。尚何陈言庸语为哉。文赋云。谢朝华之已披启。夕秀于未振。诸生其舍尔糟粕茂尔精华。吾将悚而览焉。 

　　·端范第七 

　　夫师儒者。士之范也。故曰师严然后道尊。道尊然后民知敬学。所谓严者非特自严之而人亦严之之谓也。余观世之有司以势自崇而士或顽敖不恭其命。而为之师者。方且上畏有司。下畏士。日愓愓焉。惟恐遭之而不能安于其位也。是可叹也。辟之父兄之教子弟。既已召塾傅傅之矣顾乃不恭其傅。子弟又从而侮之而傅且求以自容于父兄子弟惟恐弃之也。则子弟之不淑何恠哉余求其故则非父兄子弟之过而师之过也。今夫非其义也。非其道也。一介不以取诸人师尝诵之以教士矣。而觇其自为。乃夫诸君。皆文学高第。诵说先生翱翔礼乐之区。出入仁义之途为日久矣安至如若所为者。而子不得不举而言之亦即耳目所覩记者。而惧诸君之万一也。假令万一有之亦何面目以立二三子之上。亦何恠乎有司之轻之而二三子之侮之也诸君慎之哉。诚能以礼自持。以义自固。敦学而勤诲。严规而贞度。若是则有司悚然恭之。二三子有不懔懔受命。且侮之者。吾得以法绳之矣。吁。师难哉。吁师难哉。 

　　·诫俗第八 

　　夫礼者所以维俗也。而俗之所趋一往而不可复则反至于废礼嗟夫礼不能维俗。而反为俗所废可畏哉可畏哉其它不论。论其大者今夫冠而字之圣人教天下以成人之道也。今髫而学者。辄字矣顷之号矣未及胜衣而已巍然大人长者之称矣。及其冠也。父既无以命子。甚至窃士者之冠冠之何谓乎。婚礼者。圣人教人以人道之始也。今也不择德不论才。富则婚之。贵而富者亟婚之鬻由娉妇。殚家遣女。佩环盈路。缯绨满车不然者。夫厌其妻。而舅姑辄怒骂其妇。婚姻论财古之君子夷之而今乃甘心焉。丧礼者。圣人教人以厚终之孝也今也苫块未视。布筵劳贫饮食相藉破涕为咲召僧共佛。吹芋伐鼓衰经而居。展采姻娉富有赀者泥堪舆之说而暴露其亲以求利后人。贫者至以其亲骸而付之水火灭之。是仁人孝子之所惊悼。而不忍言者也。而今之人。何心哉祭礼者。圣人教人以追远之孝也。今也大厦广室高台曲池少者千金。多者万金。而为之先者仍不得咫尺之地。而受享焉。贵人之临。供帐治具。烹羊包羔。羞醑云缛而为之先者。则寻常羹豆之设而无所加意焉。且岁时墓祭。又多男女之戏。而耳目之观也。何视其先不若其身与客哉。文中子曰。冠礼废天下无成人矣婚礼废。天下无家道矣。丧礼废天下遗其亲矣。祭礼废。天下忘其祖矣盖伤乎盖伤乎。世俗者而为之非也。诸生者而亦复为之非之非者也且诸生之所最尊隆效法者。非朱子哉其所辑家礼固天下信之而万世传之者也诸生内以谕其父兄外以谕其乡之长老子弟。而稍稍习其俗而之雍雍磷磷。斐斐翼翼而远近观则焉则古礼虽不可尽复。其禁俗之不至于废礼也有余矣是在二三子哉是在二三子哉 

　　宗先生子相文集卷二毕 

　　●锲宗先生子相文集卷之三 

　　广陵　方城　宗臣　着 
　　金陵　兰嵎　朱之藩　校 
　　温陵　九我　李廷机　订 

　　书部类一 

　　◆书部类一 

　　报阮督学论南事书 
　　报张范中书 
　　再报张范中书 
　　三报张范中书 
　　报王元羙书 
　　再报元羙书 
　　报梁公实书 
　　报元羙书 
　　报袁二丈书 
　　报徐子与书 
　　报唐丈书 
　　报姜使君书 
　　又报姜使君书 
　　报徐子与书 
　　报何侍御书 
　　再复何侍御书 
　　报吴明卿书 
　　报陈驾部书 
　　报李于鳞书 
　　报刘一丈书 
　　报徐丈书 
　　报陈丈书 
　　简沈丈书 
　　报沈二丈书 
　　简袁二丈书 
　　报袁子敬书 
　　报袁四子隆书 
　　报袁文学书 
　　报唐丈书 
　　报唐子晋书 
　　报徐二丈书 
　　报赵子隆书 
　　报觧应坚书 
　　报觧应儒书 
　　报陆长庚书 
　　报李伯章书 
　　报高子明书 
　　报徐飬浩书 
　　报顾二丈书 
　　报顾纯一书 
　　报许性之书 
　　报卢子明书 
　　报潘子钦书 
　　报卜子定书 
　　报王子仁书 
　　报成国子书 
　　报沈润甫书 
　　报邹翊明书 
　　报李翊文书 
　　报王一丈书 
　　报王先生书 
　　报徐中丞书 
　　报于鳞书 
　　报郑侍郎书 
　　报陶明府书 
　　报王侍郎书 
　　报朱职方书 
　　报鲍山人书 
　　报王保定书 
　　报王侍郎书 
　　报沈二丈书 
　　报朱职方书 
　　报陈子书 
　　报万按察书 
　　报刘一丈书 
　　报孙子升书 
　　报陆长庚书 
　　报顾子书 
　　报凌子书 
　　报赵山人书 
　　报恽按察书 
　　报刘按察书 
　　再报孙子升书 
　　报陆子和书 
　　报宗丈书 
　　报陈使君书 
　　报于鳞书 
　　报顾丈书 
　　报于鳞书 
　　报刘明府书 
　　报袁使君书 
　　报乡中父老书 
　　报沈二丈书 
　　报陆子和书 
　　报高子明书 
　　报顾纯一书 
　　报李伯章书 
　　报于鳞书 
　　再报于鳞书 
　　报王司马书 
　　报于鳞书 
　　报元羙书 
　　再报元羙书 
　　三报元羙书 
　　报王司马书 
　　报于鳞书 
　　报元羙书 
　　报明卿书 
　　报黎惟敬书 
　　报子与书 
　　再报明卿书 
　　报元羙书 
　　报于鳞书 
　　再报于鳞书 
　　三报于鳞书 
　　报元羙书 
　　又报元羙书 
　　报王司马书 
　　报元羙书 
　　再报元羙书 
　　三报元羙书 
　　四报元羙书 

　　○报阮督学论南事书 

　　向在长安幸从明公游。意蒸蒸厚也。病免归。则又视我邸舍中既发。且得共长公朝夕甚幸。甚幸。宪旄驰越。而山中人不得遽讯以书。时见越士以邑中子弟召授经来。则往往述明公视学事。以为明公两究近世希觏覩也。仆诚私心快之。会严慱以职事赴越。当首谒明公。遂托一书谢昔悰。兼布鄙臆于下执事。唯明公裁察。夫岛夷入寇吴越。杀戮焚掠数百里为墟。今古至变谋臣策士。征兵集饷。非不风驰云涌至盛也。相持四载。曾不得志于一战。乃反损军折将。重为岛夷观笑。何故哉。仆则以为不土兵而客兵之祸也。往岁吴越守臣。初上夷变。主上览书大怒。下策廷臣持议者。以为夷入如风雨飘忽。吴越人蠕弱。不能持戈。不足恃。唯调他方劲兵往剿。可期而禽。遂使侍御史曹郎出选山东兵八千。往授司马。司马渡江逆兵。广陵二千石以下。朝夕供帐具。散牛酒金帛劳士。仅三日。糜二万矣。夫扬一邵耳。自齐抵越。涉三千里。凡经几大郡。则所糜何计哉。既抵越。一接战。辄堕夷计中。枕藉如山余者。望颷溃走。当是时。仆在海上。见溃卒几千人。往往从海上意气而北不惧也。是安取客兵哉。夫岛夷与中原之寇异。往岁师寇起河南。大军一出辄剿。已剿即勒部散去。此宜于客兵者也。乃岛夷者。如鱼鸟之在江湖。林木。出没聚散。一瞬千状。其势难以尽剿。唯来则御之。去则守之。是为至计。即使客兵尽劲可恃。亦岂能常使之操戈万里之外。为我御夷哉。护戎将军。勒千万人。日夜走万里山谷间。抵越。其所糜不知其几矣。而吴越连岁苦饷既已竭。江南租帑不足给之。且田畴罢耕者什五。有司急饷苛征。徒为夷益。众亡益也。昔项羽勒吴中子弟八千渡江。长驱天下。彼岂非闾阎编氓。而与今吴异禀哉。士亡论强弱。唯其练敌。亡论众寡。唯其气为。今计者唯练士倡气之策。总戎责之监司。监司责之二千石。二千石责之邑史。鍜戈矛。严行伍。信赏罚行之。而士不劲者。一世无之。诚得海郡士尽劲。亡论今变可弥。即他时夷来亦何恐也。且又亡大费。越中人往往言夷畏宁绍。不敢窥强。盖宁绍人各各家海上。不鬪则失其居。夷来辄并力持刀格夷。夷辄败去。夫嘉湖宁绍。相去不数百里。岂强弱顿殊哉。迩者主上忿师久无功。诏捕总戎司马罢。谪大中丞以下数人。诸臣受大托。而徒拥乌合之众以冀成功。仆固内知有今也。此中传言各道兵日益觧散走。护戎者惧。不敢问。彼其暴露草莾久矣。且腹空无糈。又安能留之故仆以为罢各道兵。而日夜练吴越者甚便。今杨公新拜命。且明公虽总文事。慷慨戎机。当得朝夕见。胡不以此陈说杨公之前。而赞翊之。仆蓄此衷长远矣。暏于近事益忿。不敢以闻杨公。而为明公一陈者。知明公者杨公之所取信。故假明公以信鄙言也。亦唯明公有以教之。秋气渐摇落。且旌节兵革间千万自爱。临楮不胜大愿。 

　　○报张范中书 

　　鄙人结发学语时。则家君具言。江上张先生者。愽学。工古文词。即已时时向往。后间从诸集中。得读足下一二大篇。则固翩翩汉魏唐宋以后希觏此语矣。抱痾湖海。妄有志于作述之涂。以为杨在昔称雄天下。而文采未着。私心病之。刘子来拜翰言。且得读重乡诸叙。则喟然太息。深媿足下慱职。公心又幸诸君子得以托其文于不朽。他日海内谈文献者。以杨为称。谁之功也。书中奖借欵笃。俱愧鄙人之心。至为迗义公。辑文托梓。则又桑梓百世华艳。岂鄙人可致私谢于足下者。文义公勋名久着。艺采特湮。仅有所传家梓诗。亦日就损坏难读。至其自序中所称文百篇者。即祈一字词组。不可见闻。盖其中祚衰微。不能护守筐笥。至皇纶笺札。往往流散村家。况遗章散帙何望哉。及书来。乃云得文至百。大喜。辄以告乡之父老。又大喜。靡不感叹足下用心勤厚。使文义有知。即可以报足下也。文义之文托足下。足垂久远。何事鄙人之言。顾既有重命。且幸生文义公后。则亦不敢不勉缀一言以报。然非尽得文义文详读之。亦不能妄为之缀。以遗惭于下执事。敢于记室。祈其副录。已毕读。乃封还。不竟留也。文义公后。有杨司徒公。胡督学公。杨以才。胡以节。俱籍籍负重名。迩山居寡务。采掇邑乘求之二公之家。各出其诗文百首。略为收整繁芜。约取精要井井矣。意欲足下各惠一言。置之重乡末帙。则岂惟往者佩恩哉。二公履历。略具维扬新志中。足下有怜才至意。当不厌斯谈矣。南北相距不数百里。乃不得乘月问舟。与足下共坐江矶之石。析言叩隐。廓我尘蒙。言之抱劳而已。刘子有江干之役敬附一言。为文义谢情。兼致私悰于左右。亦惟左右赐教焉。佳刻之惠。并用增感。 

　　○再报张范中书 

　　日刘生去。草卒勒一书二诗。是日有客携卮见过抵暮。刘生秉烛侍书。书既已不工。而客复停卮促起。遂漫尔。故笔不复检省。辄命投函。词翰恶鄙。诚所甘心。若复谬讹。愈不可矣。刘生已发乃大追恨。及生回。则已辱足下赐荅。启函持翰太息弥襟。真志华绡种种盛念。至得文义手稿二帙。尤动百年俯仰之感。读书中语。周环不能释去。词高旨远。渺浩难窥。重乡录序。植义秉公。彪彰隐采。甄序百世。藻品群言。真乡国之奇观。而艺圃之上选也。文义一序。尤为详典。公去今百年矣。世事日新。前修愈泯兹春中丞郑公下檄郡邑。为文义整丘廪。词作传登石。又得足下辑文候梓。阐发幽华。俾文义生平廑心束虑。沉欝百年者。一旦昭彰时人耳目。此其为益视郑更巨矣。仆于今世最称鄙。顾乃妄心词艺以托于君子之林若临清谢山人榛。济南李郎中攀龙。湖州徐比部中行。南海梁比部有誉。吴人王柱史世贞。楚人吴舍人国伦数子者。皆海内一时于林之极隽也仆亦得以奉陪末论。共励斯盟。浅积弱培。卒乏奇思。近复僻居湖海。朋友星疏。芝术在谋。斯理蠲虑。向来一二小譔。亦渔樵松月之间。偶寄逸抱耳。苦不自知。乃以请于足下。足下不责其愚。顾漫为好语至重重其词。顾当之者。何其心惭貌悚也杨胡二公辱一言。便可长闻于世。其集稍有筌次。即驰以请。兹不能申敬于左右。临发当别。缄遂不繁词。 

　　○三报张范中书 

　　客冬维檝湖干。则刘生芒然奉书还报。兼之佳梓。三种辱之。时迫霜雪。日夜走逐。未有以复。兹宜复。书中所采当时诸大贵人语意旨甚厚。嗟夫仆何人哉。足下乃以为可语。则亦不敢钥口。潜布区区。夫圣人未尝颛。精文章之学。而六经炳蔚。万世共嗟。左马曹刘李杜者流。相继颷起。即难较圣文。后之言文者亟称道之也。千载榛芜。李何再辟俾海内学士大夫。重覩古昔。譬则凤麟在郊群心快之。且凤麟之为天下瑞也。求其耕畴而笃远也。则谢牛马。而世卒不屈凤麟于其下者。以其文也。以其文。非以其用也。而世之论文者。乃责其亡用于世。则何以责凤麟乎。谓凤麟之文而亡用可也。谓凤麟之文而亡用。而不及牛马也。即妇人孺子而咲之。文选者。凤麟之迹也。而鄙之以为不足读。是谓凤麟之不能耕驾而鄙之者也。非忌则愚。李子之则古以缀文。是李子之所以为天下重也。而乃诮其奔走奴仆之不暇。然则述黄虞姬孔。而谈仁义道德者。亦将为奔走奴仆乎。甚哉诸贵人之言之疵也。诸贵人亦岂能必是物遂见弃于世乎。适足取咲而自点耳。聊取足下所教我者。以复足下足下其函释然于鄙人之言。母为诸贵人所惑。而且以惑人也。有便再托报音。 

　　○报王元羙书 

　　昨至淮。则江使君持足下书来。仆发书读。辄泪数行下。是夜寝复起彷徨。行无所寄。其怅恨已归。而杨州人送足下至江南者。复持足下书来。敬问足下起居亡恙。读书中语。知足下以不得仆书为恨顾仆即欲裁一书问足下。又何可得也。是日谢客。读足下诗。仆与足下别仅数月耳足下诗至百章。已论不减长安时语。而格力音调精工。顾反过之。广五子者取类甚当。而诗甚精。顾五子者一何厚幸也。于上虞生三致意焉。有味哉。有味哉。七言者雄整。五言者精丽。要之不离乎神气。非敢谀足下。亦足下所自知也。仆七月与足下别。数日即病。病甚。遂上书。于鳞子与强仆起。仆不起行。时三子夜携酒视我邸舍中。惟足下不在。相顾动颜色。明日遂别诸子行计时。谓至淮得足下一会至淮。足下已去纔四五日耳。一归草堂。父老故旧。日相过问长安事殊困。一为好语谢之。则又相视而嘻。谓无故人情。昔所抱痾。以此愈益之矣行将迯草泽中。略理芝术。俟稍稍善饭。则欲问医江南。登虎丘而召。足下尊君东伐。奉凯有期。曾无一言以及节钺。甚恨甚恨。斯道寥寥。上下千载。足下自爱小诗数章。用当面请。 

　　○再报元羙书 

　　杨州使来。时值岁暮。乃云归且供椒栢。罢灯市。即领报书入吴矣。日望其来。不来也。至三月暮始来。且曰归。杨一病。病不果来。音书迢滞。斯人之责深也。足下还吴值春。耳目一觏经纬百汇错综万象秘思研词。精耀华烛当与三吴之胜。千古并垂。宁止洗百年之耻哉仆病肺日甚迯遁蓬芦采药种芝渐与世隔。每一驰神足下。遥思纡结。不知危涕之横集也。于鳞子与昨以书来。欵欵前盟大业并厉仆即不肖。岂敢重负诸君。昨得于鳞顺德之报虽于鳞宿心顾处之者壹何不当也。萧艾重笥腰褭服箱。自昔叹之矣南宫校文谁过于鳞者。而竟斥不与吾道。可虑哉子与落落风尘。即得明卿终孤立耳。足下当七月还朝。预约我金焦之上。谋信宿之谈多病相牵。石湖之约。恐付空虗矣春来诸什当不减涂示我。慰兹离抱。 

　　○报梁公实书 

　　去夏与足下握别寺上心旌共往。凡两得途中手牍把诵沾衣。足下别去一月。又为别元羙。元羙既去仆病。十月上书。幸　主上恩赐俾得就医故国今高枕草芦。已暮春矣。忆昔并马长安。鸣珂受简一时骚坛直追汉魏真十载奇觏也。嘉会不常。盛图难再。谢以春归。子以夏去。元羙与仆相继出都独于鳞子与明卿落落京邑。海内豪杰。能复几人一岁之闁。萍分云散。良可念也。于鳞五马之请当在暮秋。而子与上疏分曹。留中不报。岂惟聚散多端岐途偃蹇彼此固且甘之矣。足下本以烟霞之徒得遂初服。采芝炼石。何所不成。矢为文词益复凌虚驾空。不可覊绁。仆常言人世祗有二道上焉者。乘青云。弄紫霞。而次则宏词丽句。照耀今古。名并日月。莫待而掩焉。足下将无两得之耶。仆之为心。足下所知。谢客岩居。不敢自弃于斯道。以负知己。近日采药深山。遇异人。授以大还之术。意将文词之业大就。然后蹑履而从焉。山中偶值贵乡人附此往讯。用申前盟茂秦南来。则仆有浪游五岳之兴罗浮虽远。幸为我选石相待也。临风怊悒。不知所云。 

　　○报元羙书 

　　三月驿书草草不尽后数日间海寇寇吴中太仓急仆披衣中夜立为足下彷徨行。累遣奴往讯。奴惧不敢问舟。未尝不对客欷歔也。昨护戎回。知吴中大定。使持手书又至。大慰新诗佳帛厚我。厚我进使者问知足下弁期还朝。邮书已去来谕。乃欲仆一会者甚厚念也。谨勑小奴迟君江浒。闻足下已纳吴姬。复有广陵之娉。向诗曾听玉人箫者。真听之矣。君当重谢我诗谶也。而广陵人乃顾不得听焉。大恨大恨 

　　○报袁二丈书 

　　东去海上咫尺耳。况与丈又经年别也。乃不得乘月放舸。一奉颜色。顾辱再遣使来。佳篇枉惠。把读凄然。离绪交情。转加懃笃。海内相知爱。孰逾丈哉。更读诸律。词调精工。妙非言及。即使拾遗手缀何加焉□□东土菑瘼备。见仁人君子所为心者。月偕州贰。移楫湖东。蓬蒿蔽空。舍无遗穗。父老环舟呼泣。舟中者无不人人陨涕罢酒也。州贰移书于府。府□有报言及仆。力所能及。岂敢有爱也。使旋附谢□□墅。颇佳。十月既望。翘伫仙槎摘蔬治酏。细谭欵昵耳 

　　○报徐子与书 

　　子与足下。仆与足下。交至驩。天下莫不闻也。别足下一年矣。乃不能驰一价奉讯足下。吴卿移书让仆。谓仆以山林自骄。足下岂亦有此诮乎。秋中辱使惠之以书。万民长思。顿觧复结矣。仆以今夏卜筑湖南。羽扇暑巾。高卧明月。客善长箫。被以采莲之曲。极恨不与足下同之也。元羙秋中过我草堂。把盏狂呼。犹作长安中态。四顾诸君不在。重自伤念。于鳞竟以守出。乃得辟园读书。元羙言于鳞于仆。谓其长揖不拜官长也。斯鳞哉。斯鳞哉。梁卿落莫山中。竟无音耗。仆深思之。常苏苏陨涕。茂秦近复何状。吾辈尚牡。此君白发种种矣。吴卿还楚过广陵。乃不顾我。祗以诗寄我。又大让我。可恨足下以书去。为仆一谢焉。进使者问知兄嫂诸息俱亡恙。尊公起居徤。更为足下大喜。使复至甚劳。具言奉报。用谢疏阔。岁暮在客。霜雪凄甚。幸谢故人。努力自爱 

　　○报唐丈书 

　　乡者一奉颜色。顿隔两秋。岁序不停。轸念弥笃。春闲闻公恙兼夷警。俱宜驰一介柬讯。会乡园多役。心迹并烦。申楮辄蠲。命人屡罢弥年抱耿。竟坐虗无。幸长者犹能俯谅其心。不然者。仆何辞焉。使来锡命。愈益惊悚。仪厚情豊。无所仰籍教言欵笃。申之以规。仆虽不肖。敢忘长者之爱哉。佩以周旋。感戢无已。兹行例不敢辱贶。然以长者百里远爱。又难以他贶并也。谨拜海品之惠。余者辄因使返。并附一言以谢。相违益远。临楮增情。 

　　○报姜使君书 

　　侍燕弥日。豁我神情。辄飘然有凌云气。视世之束缨梏冕。顦顇其形者。星渊矣。重使夜临。奉教增悚。我公期我于风尘之外。复讲人世缛文何故哉。赆谢拜命。以称君意偌涂役。则群公有贶命矣。复受兹直。将安置之乎。辄因使者反报。其感爱与受钧也。 

　　○又报姜使君书 

　　公之德在邮邸之奠居帖食者。俱公赐也。公且不忍费其盂蔬斗醪。仆乡之鄙人也。自窃章服。从士大夫游。曾未丝发以报。父老子弟。乃俨然而受其数金。何安也。则又反报命于下执事。以不敢重已之过。以母负我公。不忍以盂蔬斗醪累民之心。不意我公过于用情。切申前命。奉谕数过。愧汗沾衣。终受则负鄙志。终辞则大负公。既而思之。与其负公。宁负鄙志。于是东乡再拜而受之。尚思终遂鄙志则公必有以许我矣。 

　　○报徐子与书 

　　客涂一聚。两夕作狂。几失天地矣。王程各迫。遂令分袂。后夜对俗客。辄欲掩耳。当是时思君更切也。自邮抵淮。束带拱揖。连日夜不休。尊君诗并鄙譔。竟不得一间书之。赠册遗几上。付郑使君。前所云者至济缄报。计足下尚在淮也。舟中台上二作。努力相闻。 

　　○报何侍御书 

　　世道日趋。士节愈堕。缙绅先生。高冠华舄。乘良剌肥雍容云霄。坐期鼎鼐。其视国家利害大计。若罔闻知。不当其事者。委之分有所拘。即当其事者。又委之势有所制。惟取夫不切利害之端。亡关身家之策者。稍稍补缀。便已赫然称才。雄视流辈矣。足下独为国家思千万年长远之图。即又毅以身任。此岂与前者同轸并骖哉。乡读大疏。令我飞扬孤楫。北来会宪旄两骛。雄心欝抱。披拂亡遗。登高作赋。索楮挥毫。阁中鬼神。至今飒然动色。诚百年嘉胜矣展别东行。夜抵夏津。形神困顿。仆驭顦顇。行路之难。今人兴嗟。高卧两晨。方得束带。正拟命笔譔理鄙语。以侍将命。将命乃今晨叩门至矣。起奉华牍。展阅数过。深用慰喜次千面侍也。使去附致耿耿兼谢宿扰。浮云惨颜。愿言自爱。参晤尚远。西望增怀。 

　　○再复何侍御书 

　　野剎辱驾。再挹清扬。高阁停卮。长空飞翰。珠垂玉灿霞烂云流。真可并峙江山。永标日月。而仆以疏狂覊旅。僭陪盛游。深愧雕虫。尤欣附骥更辱深倾意气。大扩鄙蒙海内相知鲜见匹俦矣。握别山门。念车马有劳色。恨不得以身当之。邑吏西归。传命相讯。怅然问慰。又辱重使驰翰。远问寂寞。启函涉句。厚念累纸。握以周环。益增悚结。仆别后。即取读黄帝岐伯诸书。命老医选方。苍头炼木。今幸次第成剂矣。昨从山僧至藏经殿尽发其所藏佛经读之。徧目浩荡。意义深邈。耳目外骇化志内灼。忽悟浮生如寄。真空可依。形骸为绁。声利为桎。何时拂衣长往。窥此禆关。来论谓读檀经有悟。两心如契。诚有味乎其言也。数日颛理芝石。遂罢吟咏。无以复命。有愧高旨别谕。感情受教。两不敢忘。使旋谨申鄙欵。以致谢于下执事。至于宾筵再叨。重以殽酿则来谕所谓感在言外者也。仆已卜望日戒辆北乡。深谢慰留。泰岱在南。遥切瞻企。 

　　○报吴明卿书 

　　与足下别长远矣佉夏真丞送一书。握读数过。怆然增情。偃卧空山。函报亡蹃。及元羙至。奉一书一诗。乃知使节还楚。过门不入。祗有愧叹。洞庭浩渺。音书益难计今秋使节过扬。必得一觏。遣使江浒往迟前驱。元羙书来乃谓足下拥二姬。从西北径趋上国。令我惆望弥时。澘然泪下。关山迢逓。羽翼参差。足下让仆以山中自骄。冤矣冤矣。谢阳湖上遇子与谓足下诗思益雄。恨不能即夕见足下。握手大呼。命楚妃烹鲜进醴。为荆高饮也。今已整舆上涂。即可北乡。思君数诗往省。足下亦必有相怀者。 

　　○报陈驾部书 

　　客冬理楫上涂。曾授数语于慈人。陈生代讯。得亡浮沉不尘坋。一接江湖骤远。每忆故人。扪萝停卮之兴。辄怅然动色。使来钖教。则用欢喜四。千里授粲直当珠视。岂但恒贶也。山中成习。一驰马挟剌便自生悔。公比蕖馆于壶峤。仆心甚矣。进使者问起居亡恙。束带俯仰。自是人世恒迹。不足为公。若顾公之才诎。非体也。使回缄谢。冗极草草。江天寥阔。南望轸情。 

　　○报李于鳞书 

　　与足下握别。蒖荚积砌矣。既别之春。闻足下出刺尺书在袖。竟阻北羽诸子书来则详道足下为郡事抵燕。见王吴二生。日夕攘臂。独顾足下在远茫然心拞。顾足下不离数子语也。元羙日谓使来已而使果来。启函发纸。欢喜无量寄赠三诗。七言更绝一字一叹至夜色楼台雪万家。即王中丞雨中春树何加焉。仆乃获之千古生色。太行诸篇奇欝悲壮。雄视今古。即拾遗集中未得多觏。赠怀诸篇。铿铿金石。统之难继矣。忆昔五子结盟义掩白日。风波中起。羽翼相乖。谢榛以白发负心。梁生以青鬂长往。俯仰人事。但可悲叹。吴生亡赖耳目纵横意常驾仆仆发短心甚。颇得意于此生。此生矫厉。非仆当之几负矣仆常有言。丈夫挺身斯道。便当宰割中原建置列辟英雄四起奋角立则亦七国之秦。三国之魏。决不甘心燕梁吴蜀。鄙偷侵削也足下以为何如。谢生耄至负足下。路人骂之读绝榛书。榛之羞万世矣。长篇十绝。即当缀报使往短楮申臆兼致谢于下执事。太行在目。怅矣神驰。 

　　○报刘一丈书 

　　还里累朞。幸从长者朝夕。长者爱我。不殊束发授经时也。洲上携尊啸歌中夜。自谓长往薜萝永□杖屦。不意世网未捐仓皇告别。又辱长者饬馔命我赠序。长歌琅然金玉。当分斯贶。于中洲万象岂仆敢专承之。孤楫渡淮。霜雪被道驰驱问舍。蓟门报春矣一接世气。眠飱失度群吏执牍一瞬十麾回首昔游。茫然怅结。违来忽已春暮。乡园愁色何如。一念相县日夕千里。长者何以策之。伻归。寸牍代谢尘涂易泊。初抱难舒。不靳诲言。振我蒙惑。至愿至愿。 

　　○报徐丈书 

　　还庐累岁。数承。颜色。高楼赐燕。欵洽中宵。别时复以酒食相召。长者之爱仆何懃也。鼓枻长淮。使隔千里。言念高谊。渺若河山。一行作吏。百苦相政。远忆青□。行吟轸慨。乡公语我以年少功名。不可坐掷用是□然。乃今转觉岩栖独胜耳。伻归寸裁代谢春气将落。吓暑乘之。强飱自爱。远人增慰。 

　　○报陈丈书 

　　故园参侍。宠顾隆渥。携卮问渡洒酒握别。怀德北辕关川共远。赠言在簏。每一念至启而读之至芦荻秋阴之。乡心蓠思。飞越万里矣。伻归。尺书展谢楚云在望。抱情如何。春气殷流。勖矣自爱 

　　○简沈丈书 

　　还里得奉长者几杖。每承大论。辄洒然警心。宾筵再叨。重之佳编。芳醑。耳目口腹。俱被爱矣。孤棹渡淮。霜雪间阻。新春方得抵燕。遥闻起居违和。寻知即复昔徤。甚慰。车马稍间。谨遣价问安。兼布谢悰。于下执事。公年既高。且乡中人靡不人人赖公者。强为加飱。不胜大愿 

　　○报沈二丈书 

　　仆之归。樵湖上。至寂寥也。乃公俨然纶巾薜裳。而日临之。月下分题。云霞共丽。花前作■〈口剧〉。鱼鸟争趋至于词组相雕。千载同奋。寸心被豁。彼此独照矣。别时辱公自笺而萃之群采。且又以笺遗我幅幅。而情即幅幅而感也。排律一章。惜别二章。每一歌之。便生黯惨。揽芳草以增愁。把桂枝而叹息。公之念我。与我之念公。何殊哉。洲上草堂。得子培当不令秽。苐白鸥怨侣。青萝失色。寒江听雨。徒勤梦思。一抵蓟门。便与案牍作役。稍得王吴二子一破之。春中闻公渡姑熟。访陈使君。使君奇兴。近复如何。澄江忆谢。采石怀李。飞翰雄篇。当令今古并峙矣。车马已定。雅思稍整。十记诸笺。行当致之。间读乡中集令人内悒选梓。恐未易谈。郭集已得不公春来佳句。可使远人得闻乎。伻归。寸楮代谢。北翔有翼唯长者谅之 

　　○简袁二丈书 

　　束发侍游。诲爱所被。岁月共远归渔湖上。寒夜停桡三锡名章。薜萝生色。只尺一水。竟阻展觐。别时奉华牍珍品牙局。灿然盈莒。每召宾陈乐未尝不叹雅爱之殷流也。首春抵燕。便与簿书作伍。沧江白石祗有咏叹长者。龙卧累朞苍生系望。云蒸雷动。区宇骇看。虽欲长为东海主人。讵可得乎。南中疏报新夷日来。且不能忘情。吾扬天下事大可忧。岂桑梓廑念而已。长者目怵心计。以为如何。伻归。寸楮代谢。目病心冗。率尔勒状。计偕不遥。北辕待发。翘挹休采。怅矣心飞。 

　　○报袁子敬书 

　　归樵浃岁。再辱枉檝。驩倍昔好。行时百里亢涂。特骑别我。金石有销此情难灭。海肴云履。朝夕需之。启口蹑足。恍然动念。一别已涉冬春。蓟门尘事如旧回睇旧强关川悠邈时忆同心但有长慨足下璀璨中涵云霞外溢江上秋风桂枝盈把莫雄飙起万里长驱仆将分华割荣而快焉幸甚幸甚伻归寸楮代谢既已烦心目且病。口授草草握手有期南云频注便翔如雨惠我德音。 

　　○报袁四子隆书 

　　负瘵江千故人辱再讯之别时特使珍品兼以华绢情钧推食义切解衣感结在心罔有捐替足下种绩典述渊停霞烂耀华炳采即可长奋扶摇窃快平生以效鼓舞仆一抵蓟门尘埃盈抱青山旧业徒切梦想故人何以教之伻归寸楮代谢致其区区涂远心迩强餐自爱 

　　○报袁文学书 

　　客冬涂得尊公新命遂具剌托邮卒往报计不至遗也行时辱特驾豊赍心则内之抱佩无已足下殊采峻拔华誉云翔寥廓万里秋风可待世德重炳照耀江海矣尊公当久视事新署家报南去幸为寄此翘情伻归寸楮谢情长词简临风增结 

　　○报唐丈书 

　　负痾还里未得东从长者游长者则愿俨然辱讯行时又百里命使而遗之赆品糈满筐也此其情不既殷殷笃厚哉乃仆仍以报焉。暏南中近疏知鸟寇益肆环大江南北而栖之则东海不能无恐长者桑梓之念定复如何伻归寸楮代谢节候方鬯遥知起居亡恙更祈加爱以慰流想临风不胜长挹 

　　○报唐子晋书 

　　往有□痾畴陇辱故人进艇来讯披草盘敖俯仰在念理檝问道再辱钖言奇品殊味远情充溢仆将口接心藏岁月同积矣一别旧庐冬春改序霞石易抛风□难洗言念同心喟焉伤念足下手握璚玖采注华流衍为天下大观而觏者称快席籍辉艳同志者可谅也伻归草勒申谢长安日近北翔有期伫承德音以忍饥渴 

　　○报徐二丈书 

　　山中数辱问舟一酌一咏江山共远非鄙心颛蓄也宾筵再侍锡以华章每诵明月百花之句遥情飞越登轺北乡便涉冬春一作行吏旧抱顿远我公凝真掇采山峙渊停出而跃马垂缨自不尘缁其素□□如仆者去住俱荒矣岁序殷流计阶甚迫悬心风义切千饥渴。尺牍布谢词不宣展楚天长望不任翘挹。 

　　○报赵子隆书 

　　乡者卧病山居。屈我故人频问弄卮落日。握手春云。至于两侍华筵。重颁盛品。爱被干身。江湖共深矣夜别遂不得再奉颜色。北涉累月。始得问舍。一作尘容。便视丘壑星渊也。足下春来综缉。日灿云流蒸欝飞扬。当今海内快目。向来未得披拂。今更悔之看花之期仅违咫尺燕楼一榻。俟整旧欢耳。片楮申谢鄙衷不及覼缕。江天浩渺。南望增结。 

　　○报觧应坚书 

　　归樵再春。足下厚我重廑尊俎之情。枉诲雄文。深谈中夜。十年旧爱。加懃转笃矣。孤棹渡淮。关川顿隔岁序不停。忽焉春暮。怀人望远。含怅如何。足下渊识俊才。流云耀日。秋风只尺翔奋有期慰藉慰藉伻归寸楮代谢。北鸿有羽幸附德音。 

　　○报觧应儒书 

　　林栖寂寞故人时一放艇。为我破之长啸雄谈。飒然丘壑两抱。扰庖人情文楚楚。此其感爱岂颛卮豆哉握别而北。一瞬经春。江山悠阔遥然流想春来雄譔锵金铿玉布华舒采。一耀万里矣寸楮致谢词短绪长北翔有期。不任延结。 

　　○报陆长庚书 

　　溪上结庐幽栖咫尺频辱进艇叩我石门。对落花之缤纷坐明月以叹息。玄言独契华藻时抽。取足寸心。便拟千古。秋夜深谈。河山顿隔。一水盈盈竟阻握手是造物忌之矣。既渡淮稍得谢客。乃索簏中佳序竦意而读焉一读十起。顿足长叹自束发内交茫茫日远。足下以数语纪掇往迹恍然昔驩意气不殊容鬂渐改。因之伤念。及读洲上语则又酒然快心。足慰离索矣一抵燕。便作案牍中人群吏环趋如对魍魉百苦攻人。冗骨欲痛。此状不能缕报恐百花樵客闻而咲之。足下龙卧沧江。云深雾远丹经在握。白日难欺。间以其余。综缉昔采俾左马曹杜相顾失色吾人之上计也。顷者春水渐深鱼虾可网足下萁踞独嚼。散发长吟亦有一念以及远人乎。柰何其亡妬也。伻归寸楮申谢时散客烧烛目且病。命吏书之。北翔有便延迟报音。 

　　○报李伯章书 

　　返耕湖上。得时时从足下游。明月携卮寒花捐佩酒酣作赋四壁琳琅。风雨笑谈中夜攘臂。薜萝摇飒鸥鹭惊呼。此人生之极驩也幽思方殷。离歌忽起足下念我召二三同志。为别草堂太夫人手调羹而食之赠言二章。慷慨莾怆如河梁语即千载一情也盂城枉别乃百里特驾此情真与江流比远鄙人将涓滴而藏之。雨雪渡淮。离情惨黯长路驱驰。献春始得问舍跃马投剌。束带理牍外烦中快孤坐含嗟洲上百花缤纷。春色胡为乎来哉。鸿鴈未稀尺书难缄。乃辱飞翰云坠握之叹息。足下伟才渊识堪于奂华高步艺林。以快天下耳目。秋风得意何俟筮决乎。鄙人将抗首矫足以待。伻归寸楮代谢江山悠邈驰念甚切。北翔有翼莫靳嗣音 

　　○报高子明书 

　　卧痾江干频得故人来讯。雨中连榻花下飞觞。进艇长波散发弄月。紫箫玊笛。飒起中流。白露可飱天河在袖此人间至胜而仆得与故人共之屡待宾筵大扰侍子临别夜召酣洽万端至于远别淮阴踟蹰中路江之永矣不可方思故人之情曷有穷已渡淮而北忽接飞翰一慰舟中稍燕辄取十二绝倚席歌之翩翩乎若乘浮云而上征抱明月以远游。拟采古昔。盖唐太白者流也。王子有语踯躅不敢前。一出万象惊。其语殆足下者。一抵蓟门便折腰从吏。然时籨王吴二生。寻深松茂林而乐之。恍对百花春色。四顾同心。渺焉千里。辄自伤念足下时过洲前。怀人望远。为情如何。幸为我寄谢薜萝当不久相负也。足下抱朱凤之文。怀白雪之才。自当高翔寥宇。以快天下。浦上烟霞不得久弄矣。伻归。口授代谢。故国春深。江山悬隔梅花有使。莫靳报音。 

　　○报徐飬浩书 

　　握别府仰芳草摇绿春华如此。客思何堪。忆昨归樵幸从足下朝夕。花前解佩湖上停桡。弄月致歌采莲高醉。晴云微鸟。渔笛沧浪华句一垂。江山共峙高楼。两召卮豆如云。瑶琴独遗。山水在听。钧之足下之情稠渥矣。循已虽堪寸心如结足下高才精思卓绝群品。朝华夕秀。缤纷几席。恨道远不能披拂之江上桂枝。秋风独把。遥藉余馨。以苏病肺伻归寸楮代谢。束带草草不既所含。北羽如林。莫惜一言报我至愿至愿 

　　○报顾二丈书 

　　归且累朞未得乘月荡桡访足下武陵溪上恐桃花流水相与咲之乃足下不弃其鄙时来问渡烹鲜酌醑停卮待月酒酣耳热箕踞枚歌至于白雪弹朞青灯对榻欵谈深语寸心相照矣。别时扇屦之惠手足知情笺上华篇云流霞灿。时一披拂差解相思一别俯仰。倏焉春暮冗缺裁报。忽接远书把读千周祗增叹息雄文一帙尤见爱。不弃至意卒其三章惊采绝艳悚人耳目才既疏鬯理复精纯艺家如林恐望飙而遁矣扶摇万里为足下决之伫承佳音以助鼓舞伻归尺牍代谢。束带草勒不既所抱江山无极长望轸情 

　　○报顾纯一书 

　　卧痾湖海幸足下时辱问之鸡黍之携频劳侍子洲前听雨花下飞觞情欵懃深百倍旧好世事相迫遂令分袂中宵握别黯然千里入春抵燕便觉尘埃盈贮矣追念昔欢茫然轸心足下词华整丽益之精粹鹏搏凤翔一息寥廓仆付遥承光采以慰翘私仆以麋鹿之性久旷顿羁雅思日欝太夫人文尚未能一问笔石亦冀足下谅我也伻归寸楮代谢武陵春暮花满石门长望不见岂胜怅惘 

　　○报许性之书 

　　零霜握别倏已残春岁序殷流离心超忽忆昨沧洲聚首风雨停卮。谑语雄谈。千古一快红尘忽接青山顿远言念昔游茫然兴叹。祖筵一酌。情共杯深载钖之言金声满楮孤舟远情彼此冋之矣春波正深。芙蕖渐绿。足下乡所拟赋。可得遽闻乎延结延结伻归。口授代谢秋风咫尺寥廓有期伫承光采以慰饥渴。 

　　○报卢子明书 

　　归卧湖南辱足下携尊夜讯。酒酣作赋白雪满天。听鸿鴈之杳茫把梅花而叹息奇篇佳藻江山共留赠别一章锵乎金石比采而论重逾万镒矣伻归寸楮代谢秋风咫尺翔奋有期伫承光采以慰长忆 

　　○报潘子钦书 

　　湖上幽栖辱足下孤槎问渡坐把卮酒而乐之白雪放歌青灯作赋云深鼓角霜落蒹葭斯语一出夜色难收矣展别赠章尤惊伟丽七言排者。唐集稀觏何足下之多才慱度如此乎。叹息弥襟感悚益切伻归寸楮代谢秋江天远伫看朔奋。以快鄙私 

　　○报卜子定书 

　　归樵三暑。足下不忘昔好。时携一卮而问之。顾仆所以报之者。寻来寸往也。岁暮告别。又辱走书召我而赐之饮食。停杯深语。髣髴昔游。意气不殊。客鬂各变。彼此黯然矣。握手密旨。真足仭至情。足下高才伟识。敢请停讲。如更有图。亦幸报我。伻归。口授代谢。谢牍词略。楚天悬隔。万里驰情 

　　○报王子仁书 

　　乡者过里。幸从大君子游。大君子不弃其素。时过溪上。弄盂而乐之。此情与流水共长也。孤骑北骛。修涂驱阻。尘坌荏苒。忽已暮春。感日月之不停。慨旧游之悬隔。靡芜在望。千里轸怀矣。村楮口授。代谢高情。稍风不远。翘伫飞翔。以藉光采。临风不胜大愿 

　　○报成国子书 

　　抱痾湖上。辱公过情。不但频涉。巴杯论欵。动及寸心。别时顾爱愈至。令人增悚。我公高简绝俗。乃独累意于仆者。岂亦有取于仆乎。此仆所为抚心长叹也。展别北驰雨雪满道抵燕春色矣。一行作吏。便与案牍为侣。薜萝之念。屡动屡嗟高卧石湖者。其将移文让我乎。谨遣一介。持尺牍驰谢湖上春深万象争媚。行吟有什。努力相闻 

　　○报沈润甫书 

　　岩栖频岁。故人不弃。时辱问之对月携尊。折花缀语。所承宠于丈者数也。别时燕贶。高情益笃矣。一远青山便苦。吏役回首。昔驩顿成怅望。吾丈时望南洲。岂亦为远人流想乎。弄璋之期。近则如何。价去。片言致谢。江云在望。怅矣心飞 

　　○报邹翊明书 

　　还里三秋。樽俎筐篚。所辱爱于足下者。频也。告别再侍华筵。情欵优渥。感爱念旧。转觉依依。一去江关河山便远。车马日驰。忽焉春暮。闻献岁比游。束鹿咫尺。不得握手恨矣。伻归。寸楮代谢。北风有便。慰我德音 

　　○报李翊文书 

　　还里累朞。幸得素奉颜色。山房赐召。把酒论文。心便宛然。如束发侍游时也。中路握别。深知足下绻情再晨上道。河山遂远言念高谊。茫然轸怀矣。灯前密托。谨结于心。鄙力所及。定于足下无爱。伻归代谢。束带草草。北翔有羽。嗣我德音。 

　　○报王一丈书 

　　归樵湖海。幸从长者游。长者不弃。时辱问之。叨侍华筵重颁盛品石糈之贶。义钧推食高情隆渥丝发未酬也。展别北乡。献春始得抵燕。正谋裁报。乃得奉岁暮手书。握读惨然仰天太息足下高才偃蹇万为指诎。相别俯仰。乃遭此菑。此卞和有抱玊之悲。阮藉有竆涂之泣也顾高人伟士往往不偶于时。即论其至。又岂必重视轩冕。而轻遇萝薜乎。足下素有霞外之心。必有以处此矣。左子性天浑朴。外诱难移鄙人极心爱之来谕云云尤叹公之深远也。伻归代谢。兼问起居。江天在望。岂胜怊怅。 

　　○报王先生书 

　　臣之受恩盖自执绮之年至今矣。归樵两岁。未得朝夕门屏。乃辱我师命之中堂。赐以华宴。鱼龙杂剧卮豆纷纭。目接心藏江山共结。我师形容如旧臣也齿发已强岁月殷流。往踪在念。俯仰身世。何可为报。我师高卧朱霞。大兄雄笔。负才白雪。隐见出处之乐可以兼之矣伻归。寸楮代谢江国春深□言加爱楚天在望怅矣心飞 

　　○报徐中丞书 

　　归且三朞。竟未得一奉几舄。乃两承颛使赐讯。私怀悚结。比于陵阜矣。行时期驰一介报别。缘闾中父老。念游子远出。时以酒食相召。献春抵燕即谋托楮寄悰。骤无南羽。郎君至。又得奉远书于庭再拜启函竦容环读古词霞丽。欵意渊深。谬当重奖。若负荆棘。载披重锦云章满握仰愧高情徒增太息而已。郎君华除南闽雅称世德。别谕枉及仅有包惭。兹者结绶还里。奉觞上寿。明公其无乐乎。■〈彳卒〉裁尺牍代申谢沈吓暑畏人强飱自爱皇惧皇惧。 

　　○报于鳞书 

　　日辱使使来遗书。仓卒裁报。未尽所怀。案牍之燕时。发所教诗三帙。帙读之。一读一叹。更读乡长安中语。近者七言。愈益浑涵雄深得之象。象不能求。出之意。意不能解。即杜尤难之。况其靡靡者乎。可谓千古一步矣。七言绝句。唯李王可以近之。清夜放歌。辄翩翩然高举。如听羽衣霓裳也。五言古不多见。律精诣。七言古者。则又可敌杜云总之包统群才。会以神解。俯仰寥寥。何哉斯才乎。浅鉴妄评。助足下一咲耳。鄙言尘案。或一涉之。必有定议足下幸为一目。削其最鄙者。还报于鄙人。岂不可也。明卿已拜青琐。吾道。生色。足下古心渊识。卓绝人伦。二三知己。抚心长叹。岂必取信蒙瞽哉相去千里便翔颇众。登高有赋。不惜嗣音。愿幸愿幸。 

　　○报郑侍郎书 

　　中涂启谢。词多冗渎悚歹未已。使来奉教乃知明公笃厚苍生委曲援救。固甚于其乡之人矣。反覩蠲租留吏二疏备见明公深猷远策。下济民生。上培国脉。危言切论。尤足以感悟　明主。会司农公极言其状。非不仰体德意。第以边储为辞。谋其所急遂置其所缓。题复之疏亦强言之。唯在明公曲图仁术。以遍及诸苦。则幸矣。使旋敬此申复。冗中草畧不庄。皇惧皇惧。 

　　○报陶明府书 

　　京国追随所辱爱左右者至数也。吾丈拥旄西骛。弟抱痾南归。江山逖阻。尺疏难问。心恨之矣。使至则拜远书于庭。启函涉句。厚念盈楮稍慰离悰。复增悚灼。吾丈治楚长远矣即华名亡不人人诵之东南兵急。　主上思得奇茂以饬中外。征书且旦夕下也。慰藉慰藉。使归往报。潇相天远怅矣神驰。 

　　○报王侍郎书 

　　前奉华牍殊采。草率寸楮往报。入夏旧痾稍举。笔石相雠。兼欲致数语于明公之前尤非病思可缀缘是久虗积欵。一介难驰。罪歉弥襟山阜共峙矣。北鄙久空无人。虏乃大得志明公节旄一驰。威耀万里。当令虏皇恐相报。不敢南向救马。岂费蓟士戈矛哉。独南兵日急名为捷实苦华卒。且新夷日操艘来。环大江南北而栖之。天下事大可忧。岂吴楚悲庸而已。仆至不才。辱元羙大兄日诲。此千载心结。敢以致谢名公。亦望明公有以教之。斋祓且言。诫使恭申。积敬溽炎作虐。唯明公为国事加爱。不胜至愿。 

　　○报朱职方书 

　　往岁幸得一奉颜色归卧蓬蒿中。遂与世事顿远旌旄往来南北。至不能驰一介往省。罪矣罪矣。客冬重觐龙门大兄以筐扉辱之咫尺江山。翘伫增怅。使来钖命。悚灼亡已。再拜启函远情云缛。系之华币。义溢觧衣。统之寸心如结矣。仆常谓我明英人。鸿笔日灿霞芬。而吾杨独寥寥百载。幸今先公虎视何李之间而我公复大扩之。佳什名笺照耀古今耳目。岂唯江山借色。而分华割荣。仆之得公者更数也。公之南徙时论。靡不诎之顾澄江忆谢凤台思李。奇思绮语。今古并发。岂至落莫哉仆至不才。乃妄有意于作述之涂。时唯稽度瑶篇以当私淑。敬上粗笺十幅敢祈惠书一二遥寄。仆当悬之上座朝夕整容环读而取轨焉。拙言一帙。求正门下。盖俗所云以瓦慱珠也。公其能慨然许我乎。幸甚幸甚。使归谨裁寸楮代谢吓暑虐人。强餐自爱皇悚皇悚。 

　　○报鲍山人书 

　　累朞归卧。则长者时时以杖屦来登。下谈昔悰历历四世。公乃大父行。而折节束发者相欵也。德盛矣。携牍赐吉。一念千载。临别而贶兼遗之约书。事未卜谐。意则何懃哉佩抱北辕。关川共远也。我公负高才。屈蓬荻中。谁不含慨。顾古之奇人。才既不售。则必寄之绝技以成名。我公精意天地之纪。而推之隐培慱济。无论自耀其名。即后之食公报者赫赫起也。公老矣。山中风日。宜自爱闻。春暵尚亟。则秉耒之策何如。雨田石湖二公接畴而谈大是乐事。有翼幸托报音。 

　　○报王保定书 

　　一分袂。便涉五朞。乡以书累御人至。使千里驰蜀。意甚厚。乃以途远。未能亟尺书谢。愈嗛矣。愈嗛矣。开府咫尺无间寄悰。顾反以书贶辱之奉命感悚。足下负骏茂。华实殷彰。以例诎外寀。谁不太息。苐畿甸垊困甚矣。为　主上敷德意以起之。罔不沐浴。膏泽千里。颂义称良二千石。又奚取振珂逍遥哉。计足下必辨此。聊一质之。使归寸楮布谢于下执事。残暑尚虐人唯为苍生加爱。僭布区区 

　　○报王侍郎书 

　　芜词敝縠。聊布下悰。乃辱赐书。奖借隆重。祗奉周环不任悚灼。又辱重使授命。绮采羝酏。充灿庭阶。下悰未内高情复缛。辞受兼难。感怍交念。仆受明公之爱。与所朝夕于大兄者。即陨越何报哉。使归。率尔勒状。敬致谢于下执事。临楮皇恐。 

　　○报沈二丈书 

　　春暮遣奴持尺疏归谢。而训术君至。则我公既以书来。开函读涉句。便令怅情。卒笺又欢然慰喜也。公之读我书。想同之耳。五月子培报家园大有麦秋则北畴定得豊获。及六月得家大人报。又骇夏潦公之岁计竟复何如。又念我百花洲上。荡然鸥鹭游也。远心万拞矣。江东兵乱糜烂。至数十百万。而江北诸郡。复为侵岁暴吏所苦。天下事大可忧。岂仅桑梓怵愓哉。鄙人素厌世氛。且频岁烟霞。野性益笃。一行作吏。万苦攻人。每晨出驱马经荒园。草棘中蟋蟀振响。白露拂袖。则恍然忆我洲前秋色黯然内销。不知为心也。公将何以谋之。我公高卧紫云。当自不废吟弄。奇篇俊语。可使远人得一握覩乎。近与王吴二子征逐。稍有数语。苐付草胥侍已。乱错簏笥中。行当手理之寄请也。训术君归附此。布其区区。时坐省中。治牍从群胥旁歌。斜书之公閴居。又时时有闾人来。当频治一书报我。诸笺十记。岁暮为期也。 

　　○报朱职方书 

　　日辱重使使南乡还报。题尺疏以谢。附之芜言。已发。乃悔亡追矣。长者负金马才。久淹戎署。秉轴者。时时言雍容礼乐称也。遂以主客上请命下。缙绅先生。靡不华艳而亟道之。仆又何问焉。刘艺有白下之役。辄此布悃。其人孤骑而去。不能有以将贺尚容颛遣一介。径叩门下。乡者粗笺。计登兰藻。临楮不任翘竚。 

　　○报陈子书 

　　山中时时辱讯。兼之远道为别。此于情厚矣厚矣。一分袂。便涉寒暑。迩来道念如何。精于其一。而不以他岐棼之。势利之棼道也。犹谷之莠。此尤其亟屏者也。之再涉尘途。宿心销铄矣。何足言此。姑为知己者讯之。便羽布悰。谅其区区。 

　　○报万按察书 

　　挟剌登庭者数矣。竟未得奉颜色。展懃欵乃今宪旄渐远。所驰情于左右者。真与江湖共流也。赤炎方烈。客涂幸自爱。小吏遣归问讯。老父既托将命之列。倘容执檝南徒。幸甚矣幸甚矣。仓卒布悰。临楮增怅。 

　　○报刘一丈书 

　　数千里外。得长者时赐一书。以慰长想。即亦甚幸矣。仃至更辱馈遗。则不才益将何以报焉。书中情意甚殷。即长者之不忘老父。知老父之念长者深也至于上下相孚。才德称位。语不才。则不才有深感焉。夫才德不称。固自知之矣。至于不孚之病。则尤不才为甚。且今世之所谓孚者。何哉。日夕策马候权者之门。门者故不入。则甘言媚词。作妇人状。袖金以私之。即门者持剌入。而主者又不即出。见立廏中仆马之间。恶气袭衣袖。即饥寒毒热。不可忍不去也。抵暮则前所受赠金者。出报客曰。相公倦谢客矣。客请明日来。即明日又不敢不来夜披衣坐。闻鸡鸣即起盥栉。走马抵门。门者怒曰。为谁。则曰昨日之客来则又怒曰。何客之勤也。岂有相公此时出见客乎。客心耻之。强忍而与言曰。亡柰何矣。姑容我入门者。又得所赠金。则起而入之。又立向所立廏中。幸主者出南面召见。则惊走匍匐阶下。主者曰。进则再拜。故迟不起。起则上所上寿金。主者故不受。则固请。主者故固不受。则又固请。然后命吏内之则又再拜。又故迟不起。起则五六揖始出。出揖门者曰。官人幸顾我。也日来。幸亡阻我也。门者答揖。大喜。奔出马上。遇所交识。即杨鞭语曰。适自相公家来相公厚我厚我。且虚言状。即所交识。亦心畏相公厚之矣。相公又稍稍语人曰。某也贤。某也贤。闻者亦心计交赞之。此世所谓上下相孚也。长者谓仆能之乎。前所谓权门者。自岁时伏腊。一剌之外。即经年不往也间道经其门。则亦掩耳闭目。跃马疾走。归之若有所追逐者。斯则仆之褊哉。以此常不见悦于长吏。仆则愈益不顾也。每大言曰。人生有命。彼将柰我何矣长者闻此。得无厌其为迂乎。乡园多故不能不动客子之愁。至于长者之抱才而困。则又令我怆然有感。天之与先生者甚厚亡论长者不欲轻弃之即天意亦不欲长者之轻弃之也。幸宁心哉。 

　　○报孙子升书 

　　乡者卧痾沽干。故人念我。两进艇而辱讯之。握手坐芙蕖馆中。停卮谭昔。便宛然如执经侍游时也。一行作吏。便日与案牍为伍。已逾寒暑。且不得间裁一书南谢故人。即故人不责仆。仆之饥渴何解焉。邵生来。乃俨然持华牍贻之。仆惊起握读。厚念盈楮。既欢然喜。已黯然内销也。盖离别诚难矣。足下负异才。久诎蓬蒿中。大抱英雄之恨。决意天人无逾兹秋者独把桂枝飘飘天路。恨不令仆见之。乃投竿秉枢。释萝袭绂。又仆于足下内卜无疑也。邵生趋归急。属微痾。遂■〈彳卒〉裁往报。竚承消息心目共南。仆已为足下觅长安酒楼。买胡奴勒马俟矣。 

　　○报陆长庚书 

　　暮春一为缄报便。又深秋望足下片楮。心目断绝岂忘之。或遂弃之也。家大人书报。六月大雨至便。鹭鸥栖我芙蕖馆中。则足下南墅。当不能拒。波浪浸几矣。细君诸郎君岂安水居。即水中拾一二穗穧。岁计何恃。大为足下称苦。足下既苦竆。乃禹君又竟长逝。又何也。往岁仆走别禹君。则禹君尚挟剌访客。仆意既能挟剌访客。又安有病即病亡虑也不谓遂已。夏中方对客飱之辄弃飱。泣数行下。此君负奇。使气口期期又好文致其词。此俱可书。足下宜书。书成报我当不使此君遂冺也。其孤婺抱影。何恃为命。足下及伯章诸君负高义当后已而先之。检笥中得糈直二金。以道远不能买只鸡斗酒而哭之。足下其为我遗诸其孤时夜直省中。秉烛书此。朋好星疏。存殁关念。投笔长歔。不能为心。想足下同之耳。 

　　○报顾子书 

　　山中虽不得数见。一命驾。再投牍。情深矣。往岁闻岛寇寇通。知足下坐熢燧千戟间亟欲驰一介往候。因循北辕。遂至自负怪讶者数也。陈公入贺。则为致足下所赐书于庭。辄启函读知尚苦家难。大多忿欝。不得意之词。岂天道人情卒懵懵哉。何以故。何以故。再握新梓章读之。率多涉目者。新词一二更大佳。此便可垂世范物。省录云者谦矣陈公归。辄口授数语。往报致其区区。秋气渐高。行矣自爱 

　　○报凌子书 

　　往岁山中。辱足下再讯。此情一着于心难解也。后闻岛夷寇通急。则岂不欲遣一介慰足下忧恐顾■〈彳卒〉无徤夫可任者。及闻寇退。则遂因循北装无间矣。陈公来问足下。则谓足下之佷夷最甚。稍言状。令我怒发上指冠。恨不手缚夷啮之顾自兵閧以来松楸卢舍。荡然烬烂者。家怨人忿矣。宁独足下哉。足下不以仆言为然。则请问诸吴越。陈公归。对牍布此。用申下悰。唯足下释然。于仆之言。母沉忧自累。则仆亦甚幸矣。 

　　○报赵山人书 

　　赵先生来。辱幸赐书。又赐诗。诗七言。凡五首。诵之铿铿。何其词之粹丽也。即情又泰厚。乃不能缀数语奉酬山人山人其信我冗冗矣山人老矣。顾益赋诗寄远作少年语。即山人少年时。何如。又恨不能以身当之也。风尘中事不可闻于山人。山人善自爱。即今世求如山人。颓然称八十老夫。而犹作诗若此者。固已鲜哉。 

　　○报恽按察书 

　　乡者幸从足下西署游也。则时时教之。此其情深至矣及足下拥旄西骛。仆亦负瘵南归。关川悠隔。尺书难报。祗以长叹。足下不弃。惠然幸以书来。握读增感。足下秉钺治楚。声称炳蔚。私心快之兴作繁苦。犂然底绩。非足下贞宪郎冗。公私不几困乎。即非足下之大者。亦征之矣。冗中口授数语往报秋成寒摇落。唯为国事加爱。不胜大愿 

　　○报刘按察书 

　　窃诵名德。而心向之长远矣人事参差。亡繇望履。舄奉末光。心则甚焉。海内多故征输盗贼。苍赤大困鲁齐之墟。非复昔日隆甚矣。非明公以干旄临之则何恃为济乎。此鄙人者所为欣欣诵说。太息德业之光也。便羽敬以一言布下悰余。唯执事者谅焉。 

　　○再报孙子升书 

　　邵君罢棘校。则负笈去。已函尺书疋采。往报其尊君。既在芜城中。当不致浮沉也。有司上北畿。贤书。则邵君已炳炳高列。即其徒。则师何疑焉。日夜望佳音。心月已断。恨不并日首见足下名。为足下顿足起舞。浮白称快也。舍弟俏幸执鞭。斯称世好矣人归附致耿耿昨者乡国故人。遗我数醅甚佳。未敢开也。谨命侍胥藏之以待。足下其蚤整北辕。慰我饥渴。 

　　○报陆子和书 

　　暮春题尺疏遣奴归谢。亡何子培书来。则报太夫人没江南。足下已匍匐往江南治丧归也。是日为足下顿足起。仰天长歔澘然泣数行下。夫足下负才久诎。时人翕奋以快一战。而又以太夫人之故夺之。且太夫人三十年勤苦以成子才。中道弃去。又令尊君日坐邸舍中。咄咄悲也。仆诚私心痛之。仆又闻古之圣人。虑贤者过情。严防之曰。毁不灭性足下束发读礼。岂亡覩于此言。且足下一身。亡论系关至重。即太夫人所不暝于地下者。犹日夜急也。足下其善自爱。足下俨然衰经而庐。悲凄之燕时召二三子与之采掇千古。经纬群藻勒一家之言。藏之名山。传之同好。则所报太夫人者。固远也古称断机截发者。岂必以簪绂期子哉。况簪绂又足下有也。沈训术归僭布一言。以效区区。绪长词简。临风帐结。 

　　○报宗丈书 

　　暮春具尺牍往谢。及二兄抵燕。则知我公已携家广陵矣。岛夷未息。则海上居者。时时忧恐。我公审势度变。急去其危。而先就其安。若虏至而为之图。无及矣。家大人心杨已久。今且愓寇。则鄙心亦急之城中倘有洁宇。公其为我置念。即得比邻。大奇也。大兄既以失期免校而少兄艺帙精甚复尔暂诎南归。以仆窥于人事。则屈甚者伸大。二兄之屈甚矣公母戚戚焉。以待其伸未暮也。谨附一言。奉候起处秋风摇落。勉为加飱。不任区区。 

　　○报陈使君书 

　　日策马逐群吏走。不得一间。具牍往讯。诚恨之矣。乃公不弃。惠然函书。粲而遗之。仆则何堪焉。邑长老时时治书来。则皆暏今追昔。幸不得再挹我公颜色。而控马诉之。髫白一词也。邑困甚矣。稍稍得保其父母妻子。而河伯又以一水鱼鳖之。天乎天乎。我公其将谓何。始孰之声藉甚。他日去之。则此地于公又何异兴也。以仆覩于当世之从事斯民者。如公难矣难矣。寸心久结。辄因使者。布其区区高秋摇落。行矣自爱。 

　　○报于鳞书 

　　此地去足下所治邵。咫尺数百里。又长安使者日西南驰也。乃不能时奉一书问足下。即足下亦不时以书来。固两心相照矣。眼中旧侣渐稀。时从吴王二子游。则口足下辄终其酒。二子各拥精兵格閗仆时以孤骑驰而却之。西聣刑台。浮云动。色吾辈倘不公实。中原之祸未己也。足下其将谓何。徐生且至。足下又将事上都。吾五人者。再得聚首长安。易水重寒矣。肖甫使君去。附此一问。岁寒摇落行矣自爱。 

　　○报顾丈书 

　　日迟南音。心目几绝。是月既望。斋居省中。从省郎夜集。吏报南音至矣。辄命吏启钥出。径趋徐学士家。取乡书来。众检之。一检便见公名。则抱书大呌。顿首抚掌。几不能持。众诘其状。则且言我公负高才。屈蓬荻中。几三十年。而一朝信之。且言公之于我骨肉交也。则其心如身当之矣。是夜又命吏启钥出。报李太史。孙光禄。二公披衣惊喜。明日会于朝相与大咲。诚快之也。诚快之也。属有便羽南归草布一言以贺。其人孤骑。不能有所将。更数日。有舟者归。更图之。 

　　○报于鳞书 

　　秋来不得足下一纸甚恨。及书来乃又爽然欢喜也。哭梁诗精绝。所谓风雷不可闻者。神来哉神来哉。怀诸子仆句更奇。吴生乃以足下后仆。于生遂为信。抑恐足下不然也。足下诸体各极至。七言者。高雅奇秀。卓绝今古更百千万世。愈益难耳。而仆近颇得意兹涂。虽不得仰同。足下盖亦庶几焉。聊寄一二足下读之。以为如何。徐生再来。颇为吴生所苦。要之皆卞璧中人也。握手不远。聊布区区。岁寒加爱。 

　　○报刘明府书 

　　忆与足下握别。仅俯仰耳。而岁月忽五更也。则岂不欲走一书往讯顾又以人事扼束罢之。足下不罪其疏。乃使使驰数千里。来辱手书慰藉。意沾沾厚也。上采名画。则非所堪之矣。每倍缙绅先生末议每言江南贤守令。则必首足下。仆诚私心快之。至覩诸监司语于足下者。言言隽也则又喟然太息。叹我同志之盛焉。第吴越困兵火中。久劳大贤区画　国家。计劳以酬。则何以处足下。时坐薄牒中。草勒不尽鄙臆临风轸情 

　　○报袁使君书 

　　节旄抵燕。辱长者不弃枉佳币以临之。在仆者宜朝夕侍。而此身在车马尘氛中。竟不过取一二间奉接颜色。乃其行也。又不能取祖道以劳舆人。此其愧着于心难觧矣惟长者或有以谅我不然者。仆诚惧焉。家报一通。敢累使者以致家君。书不能悉鄙悰。谅长者能道之也。万里长途。惟长者不忘情于家君。则岂惟家君之幸。实仆之幸。临楮不胜大愿。 

　　○报乡中父老书 

　　家大人凭恃诸父老之宠露。而以并耆称。则既已受贶矣。乃长者不弃其旧。而又俨然辱之以言。登之楹宇。星辰并丽也。则岂惟家大人赖之。其日臣以下。皆拜长者之赐。舍弟以报书来。乃在岁之十月。而臣是时方陪诸大夫末议。计吏省中严。不得接家人语。今年春二月。休沐归邸。始得把书。始悉长者所为。锡言于家大人状也。则命侍子焚香。南乡再拜而谢之。仍遣一介以申于下执事。其不能上寿长者之前。以效其区区。亦惟长者谅焉。 

　　○报沈二丈书 

　　去冬再奉手书。时以吏役日夜急。不得具一言往报。心则甚矣。春事方新。楚天日远。湖上主人生事如何。孤艇白苹。明月万里。怀人寄远。鄙人得分一二乎。鄙人自秋九月。以至春正月。省栖也。耳目心志。俱兀兀牒牍中。及归邸休沐。则上计诸君接而苦之。束带执剌。日纷纷道上。时念宿采。则孟氏所谓予既已忘之矣予既已忘之矣啫笺十记。岁暮为期者。何以酬斯语乎。每一念至。辄用太息。我公高栖湖上。执笔临池。椎子侯门。落花满砌。则奚啻壶峤哉。公得之。母轻弃之也。每丈归。布此代讯。其时事自详之矣有便惠我德音。 

　　○报陆子和书 

　　岁十月。足下惠然幸以书来。启函读。上以悲太夫人之不幸。以悼尊君。中自悲其竆。而后辱一言以及不肖。此其为言累千矣。言言而读。言言而泪也濉骇。侍子辄命收之是时方陪诸曹郎。计吏省中日夜急。不得为一书南报足下。会顾二丈至。问足下。则云近已家城之中。闉而朝夕者。仍北郊别业。别业事事幽矣。则鄙人所谓综缉千古者。其在斯乎。其在斯乎。鄙人负薜萝之性。强游尘中。时时怨之。近复同志寥落。世变骇观。倘得长往渔樵。以与足下游。幸矣幸矣。叔氏南。敬以一言问足下。其足下钖言于家大人者。别楮申谢矣。春气方鬯愿言自爱。以忍饥渴。 

　　○报高子明书 

　　仆之不得从足下湖上游。再看春色矣。故人念我时时治书枉讯。微言欵语。骨肉同之。顾游子日坐薄牒中。且岁时有计吏之役纷纷焉。竟不得具一言往报。所恃自觧者。幸故人或有以谅我。不然者。仆诚惧焉。足下之诎甚矣。日望其信不信也。岂天之信人易于其小。而难于其大哉。则何故。则何故。仆之能悲兄之诎。而不无捄于诎。是仆之负足下深也。谷氏云。名誉不彰。朋友之过。则仆之过。奚以请而释之。太夫人起居无恙。嫂氏新姬消息如何。其所为虑我二人同之矣。鄙人在野成习。一涉世氛。日增怨悔。覩于近事。则愈叹薜萝之难焉。足下高卧江湖。勿以用世之念坐而失之。徒令他日生悔。如仆也。叔氏归。敬此奉候起居。春分方鬯。愿言自爱以慰耿耿 

　　○报顾纯一书 

　　湖上之为别者再春矣。则岂不欲时奉一言往讯顾以氛累妨之其自秋十月以至春正月尽宵省栖也。更难耳。秋捷之望人心翕归。竟又报屈。深用太息然梓丈开之足下扩之。武陵溪上。霞缤星灿矣太夫人无恙诸郎君日颕。此便足为乐。春畴告急耒耜交作。足下携二三子执卷谈经。时过阡陌而嬉焉则其静心莹念真足综千古。而采其精华。大业所就便当长驾一世。岂但章黻小小者耳。叔氏归具言往候。北翔有便。惠我德音 

　　○报李伯章书 

　　与足下别湖上而来。日月长远矣。乃仅得一书问足下。即足下亦仅以一书来。既以计吏之役。日驱手足耳目以从之。即足下岩栖者。亦或参差羽翼之便即两有念其谁达焉。每一轸情。辄用太息秋间日竢佳音。复尔报屈何哉。天意乎抱璞而泣昔者甚之以覩于近事亡怪其然已。第其璞者终售且受上赏则足下又何虑焉。太夫人起居无恙。郎君日骎骎有凌云气。足下俯仰为心其乐如何。鄙人别老母而北。且与家君六年别也今又不能使之不万里游又自顾鄙人之身孑矣。则益叹足下难耳。舍弟罢归书来颇愤。尚幸得从长者游是用释然于鄙衷足下向与仆言甚有念于汉魏夫诗至汉魏上矣李杜称圣。于选则视二代愧焉既善选矣则律亡难者。犹探源而可必之委也。别来有述一一教我叔氏归。已附一言以谢。足下之钖言于家大人者。更言之以见鄙悰。其示报言。慰其杼轴 

　　○报于鳞书 

　　足下之以诸子来辱也。不能效吴黄门所为。劳御吏者。谨献家鳬之子二百。而余为佐太夫人朝膳。足下倘以为不辱。则命饔人内焉 

　　○再报于鳞书 

　　足下东游长安则携二三子。时时辱焉。一觞一啸。星河倒流天忌其盛。一朝而去两生已乃吴生罢为从事。徐生且以使事并吴生南仆孤立矣明卿谪且更得志。日驱徐生醉我邸舍中。而王郎亦时时以邮书来。独不得足下一书为恨。乃使者则俨然函书采而临之。手目启函读泪淫淫下也。太夫人起居无恙。幸甚。足下为郡笥亡尺帛有如一日振衣去。则太夫人何赖焉。足下之念太夫人深也。又不欲以一郡为太夫人忧则去住诚难矣。足下在远时议稍非所急。王生抱深虑。幸有司马公持之独仆者虑甚。王生又以其身日当群目也。又安得云巨源亡恙乎。来诗八章。神才奇秀。意兴慷慨天地间安得此语。读之已恠今日竆也。鄙言二帙。辱足下有至言凡所点缀我者。欣然有当于鄙心。知我者鲍子也。即使仆裂冠毁冕。放之江南而沉之复何恨哉。二生欲会足下于漳水之南。其所语足下者即仆语不殊也使者回骑。聊题短楮往报目两日来。病甚稍思则火焱焱起。凡所赠足下者尚错簏草中。稍不病。即手书之付二子来也前所辱从者贶勤矣又何觧衣衣我乎。足下善饭 

　　○报王司马书 

　　臣之辱爱于明公者勤矣即抱区区不敢辄有以及节钺诚惧之也。乃明公不弃其愚又使。使以书辱之。而重之名醒臣也。仰辱明公之宠命。敢不祗承谨北乡再拜而受之。仍以分□于二三子之同志者以昭明公之赐明公开府北塞。累挫大虏俾之。投戈弃骑而走勋名骏茂麟间其先臣窃家大人世讲之余。亦何幸遥分光华而快焉。大兄大夫名德绝采。卓冠人伦。不以臣为不肖而收之二三子之后。而辱与之游。此义金石罔刋矣使者北骑。敬具一言以谢名公临楮皇惧。 

　　○报于鳞书 

　　使者归自司马帐中。乃竟未面元美元美前移书于仆为其尊君索言于足下。足下遣使时。曾已有言乎。有则命仆书之金轴。在仆也南檄日至。岛寇既已寇杨。唐观隋楼俱烬。则仆之室庐枌梓可知已日谋归。谋即归。安栖乎。且太夫人者在堂。仅一弱弟何恃。仆之方寸乱矣。足下难困。得借寸禄。供太夫人朝夕无恙甚幸。且足下亦何所不得也。使者西。敬为致候。日下赫暑足下自爱 

　　○报元羙书 

　　既别凡两得手书。及诗二幅西山诗奇古。可并鳞譔新绝奇甚矣。则靡千古。走之足下北仅旬。耳目日骇吴遂罢给事为丞。犹丞焉。尚得携其二妇糊口。不然者立枯耳。仆日夜求吴不得。昨已移书舍弟缉我芙蕖即得与吴并南。尚及不醉花下。徐使江南日者掌曹大负其素。吴邢州君谋大不谐。仆自谓负此子。则散发入山。仆负李终不负仆也。我兄弟三四人当俱不能殊吴。独足下以司马公。故或什一可脱洛宪极力于刘。刘意已甚已。竟亢获之则足下柰何司马公移书于仆意不获前请则从其常者但在齐洛之间。恐非所以处足下新铨。目摄仆者数矣。即言之亡益。仆负李。又负足下。然使仆当是时。而能不负二子。则仆之辱二子者。更大也日与诸子别兰若。泪酒酒不休。足下恠之。乃征之矣。仆即得遂吴生辕。则请足下移节于通为永夜语吾三人联卮浮白者。恐遂难数也。数时不欲握笔聊题短楮往报。足下其自爱慰其区区 

　　○再报元羙书 

　　使来再辱书。言言泪也是夜与徐生把读吴生邸舍中。又读二生书。黯然相照已乃命酒酒酣起舞。且歌且泣。索笔赋诗各得一章以报足下。乃更相与大醉而去。吴生自谪日过我两生醅肴几尽子与即不以谪。且得并吴生南。独仆抱愤孤栖。日对豺豹忍之不堪避之不能。其视书宵永于春秋矣足下去。三子觌楚囚。且重愁交错其心。不得见三子一语。大为足下称苦。顾不若仆心甚也见赠一章惨淡难读咏怀群什。奇欝悲慨。并轸离骚我辈遘此险畏。顾于斯道深矣。二子将南。足下又远。蜂目频聣娥眉难毁。薜萝廑念。冠冕成仇。踯躅四顾我劳如何。使归口授往报邮书母惜频。不任延结 

　　○三报元羙书 

　　使者函书抵明卿。明卿已读报仆方坐愁。握书大喜已读则又黯然悲也。外谕甚讶即策马问吴。吴近详其说相对失色。遂罢觞咏矣。我辈已触诸贵人大怒。李与足下幸远吴又谪独日夜急者仆也。仆已久置冠冕。独不肯并其身置之一瞬千念棼焉如丝。已谋乞外。即不得挂冠去耳。尊君读当勉为之足下日夕卢龙择书渐远。二生且数日登途。四顾踯躅。为情如何。足下。欲以湘累视仆仆心甚矣于鳞使者亦以是日至。书中言言悲凄。决策自劾东归。足下书去疆不□为太夫人饘粥计。且其折腰下郡政名偃蹇。非其人所急也。所急者乃在我二人。我二人岂惧罢官者哉。仓卒布悃。足下强饭自爱 

　　○报王司马书 

　　自大兄出使。遂不敢以一言辄上干旄。顾所为感明公之爱。而深念大兄远违者。其情山积也秋高马肥。胡骑不敢南向。明威所及万里生寒明公之巨绩茂勋并于日月矣。国家计功而酬则如明公者宜何如处焉。公快私忻。式言鼓舞人便敬上起居唯明公为国事加爱臣也不胜大愿皇恐皇恐 

　　○报于鳞书 

　　使者既西。遂不得再通一讯日谓二子必会足下漳水之南。不谓遂鼓枻去。我辈蓬飘而散。恐遂河山二子何得亡情长者尽不可忍。朱尉至仅亦能道足下继使来则又得手书。秦时明月。时一握之可助狂奴一咲耳。足下抱欝栖郡中仆如以身当之不则挂冠而去以谢足下。冯中丞为于侍御言足下文学政事古者流。于乃有深意。即亡禆足下。其藉此以徼福于太夫人。亦足下所急也仆虽被章服从诸贵人游。都无宦意。足下与元羙握手太行仆即不能奋飞以从二子。二子太行视我将亦为可耳使者且东报司马。先托言于徤儿以归朱尉使者且西。仆当有后言强饭自爱。 

　　○报元羙书 

　　乡者与足下别至悲也。即夜聚两生解之今两生乃相继去矣。更悲更亡以解及使来奉札。乃又爽然若足下为我解两生悲也。诸品之惠。念我念我见怀一章惨然难目。酒狂诗态揔为诸君顿减耳若畏名而除。岂称鄙人且外此二者。更复何名乎夷齐则幽远奇欝。大类骚经。七言一幅。雄浑卓绝如千峰北断祁连色峰排紫。剑插胡天。当与悾峒盘山并峙矣。足下穷悲出塞。乃更自雄于文即使放逐。足下江南者。又当何如。仆不能自必。其必足下无恙。请以身质焉。明卿六日南子与行乃在十二日。竟夭其子。洒泪而去。仆一病几作永别近复稍稍徤食。然日游诸众人不得措一语。出则不知所之以此愦愦眠耳。使者归速草草具复。其奉赠诸篇病思稍起即为之自爱不悉 

　　○报明卿书 

　　日与二三子燕市游手足耳目也。昨悲王生去。尚得二子破之今二子又去矣。仆即怅怅。安所措语乎。前视足下。邸中一上骑便觉寒气射人至省。则百骸如火。狂惑昏愦。时作梦中语方其乱时。不知足下去也。稍定。乃知之。则心痛欲割耳再一日疆视徐生。既而复困。对镜日癯咄咄不乐恐遂为真宰所苦。徐生薄命。又夭其子。含泪登轺去住增怨。昨者驰马西城忽欲投刺足下。既而念足下已东辄泪淫淫下。掩面反走。足下日就江湖。形骸渐放鄙人孤游棘莾。踪迹可怜。握手时。伤心无已昨已移书舍弟。诫其出迓干旄。谢阳之湖西。三君共棹而东醉我百花洲上。则薜萝杨柳。将分华割荣而快焉病中据案申悃。展笔屡投。凄怅无极。前涂自爱时惠德音 

　　○报黎惟敬书 

　　鄙人之闻足下于二三子心甚也。一见足下兰若便令洒然再醉二三子邸中。则一日千载矣。我二三兄弟一朝舍我而去之。即又不能留足下。是天之欲废吾手足耳目也。又何言哉。又何言哉方足下东时鄙人愦愦伏枕。遂不能有以效刍秣二君并舟而南衔杯啸谑。大是乐事。昨已诫舍弟迟三君湖上。倘不过我洲前大醉者。恐桃花流水相与咲之草草布悰愿言自爱。君归罗浮其伐木结庐以侍鄙人。鄙人将携足下拾芙蓉以观沧海耳 

　　○报子与书 

　　使来既疆起书卷。题短札与之。投笔危坐今昔并起怀我二三兄弟。欢悰狂语。佳话奇篇一一尽为涕泪。我辈情深盖自天地以来一遘耳。二君日远犹得蚤暮半途忘其离索。独使我日折腰诸贵人前欝欝之怀。谁与为语。生非金石堪此侵铄足下念我至茎何以策我称病挂冠。长蔼短笠访足下于天目之东。因而西游白鹿。而与吴生策之上也。其次则外补一二暂为妻妇饘粥计。又不然则仲连有蹈海之节仆将蹑屩而从焉。情长涂短辄为足下效其区区足下其怜察之 

　　○再报明卿书 

　　子与行倚病。题数字往报。投笔泪洒不知所云。及使归奉七日手书启封。黯淡至不能卒读足下以郊行不见仆为恨。岂知仆当是时。乃愦愦不知足下去也。足下去。尚得子与一二晤言。今子与又去矣孤坐而悲。万念并起跃马出暑。干复何之。或有羙馔名酝。藏之谁待欝抱日起。孰为宣之惊人佳句。其谁诵而歌焉俯仰伤怀。寸心万折。既而自解借使仆与二三子隔千百世而生如左马李杜者。则亦何得二三子以为欢乎。且长安中贵人不少□疆以二三子视之亦胡不得而惟二三子是思也则辄自觉其欺。为悲更甚耳。足下与子与并醉而南离情日损独子与念吾病。恨足下不见之也。所为赠足下行者。文一长歌一绝句二君共之。稍得病思佳。即为缀报何敢忘之乎。足下亦何得亡言也。我辈既不得握手则时时治书相报庶慰长饥唯足下图之 

　　○报元羙书 

　　白云握手。恍若梦晤。晨驱草露中。不复省作何语既别。弥月不得足下起居消息。甚念时遇旧吏于涂立马讯之。及持疏人来得手书。始知久滞河间牍也。观中三诗极壮。极苦好龙。废似应马。遂真可动千秋之感南寇日急。吾杨已烬。今后窥邮则东之百花洲易耳。仆即归耕何地乎。且快意者。昨又闻言大解仆语。即不得百花洲载之五湖靡不得也足下谓以十年。尽人间游屐。吾不能从吾平生卧游耳。邢使君既以报绩以荐剡。未数不得乞太夫人恩。除书消息全未。其使谓其主已函寒具而东岂遂有拂衣念。足下幸疆留之。为太夫人饘粥计也。且人生五马。日把书卧斋阁中何苦哉。二生欝欝兵革间吴已从陆入楚。徐卿尚徘徊江淮耳。仆近颇厌近礼专精汉魏。所谓足下者。姑俟把袂时致之七月之末。可得返辕否。仆将焚香白云以待焉。白刺之惠何辱廑念乎 

　　○报于鳞书 

　　吴吏至。奉五月四日手书。知足下会二子于清源道中。二日始别又读所为赠明卿诸诗。即此语。岂不令鬼神妬也。吴生之谪固足下波及矣王郎昨至碧云召我我不得出邀。会于白云观中。握手悲欢恍若隔世其所不谐于徐目者。其说深也我辈他日当不减。吴徐卿差薄耳。日望足下绩书不得。乃先得手书大慰南檄日急。群夷无状乃烬我杨百花洲上鹭鸥薜萝。恐为戈鋋所苦矣即去安归乎太夫人亡恙。郎君日有文。且蔡姬日奉卮饮帐中也。足下自爱 

　　○再报于鳞书 

　　使者上殿最既辱书。又辱之贶。足下何勤念我也。使者为仆言。足下已函寒具而东。意不能湏臾待仆心折此语矣。仆之游诸贵人也诸贵人目摄之。日谋中仆。并中仆之游。仆则甘心二三子何罪焉足下之不迁。累言之。则姑累应之已乃竟不迁也。每一念至辄怒发上指冠。唯有裂冕而逃以谢足下耳。元羙语我七月当与足下登太行。白云莾互。山川飒摇。二子慎之。徐吴二君涂中累札慰我。寇大入惧未渡江也蔡姬无恙暯甚加以风雨足下自爱 

　　○三报于鳞书 

　　使者来读十二体诗。怒发指冠两君何得乃尔。是夜命楚姬奉卮展楮。章章缀之星乱落。题曰独酌卒不使两生独擅千载也。元羙遗仆书。谓仆当□漳河。灌襄国欣然有当于鄙心。太行久为足下所苦今西面秦则二华更复生愁日者地拆山裂黄河人立。得非足下消息先传乎。仆当为足下赋太行二华两篇以报之恐风电起舆中惊恐使者。使者且留。先驰一骑往报足下当展觐桑梓。则欲迟足下西湖之上。能为我迂辔乎。采消之辱。吾已命楚姬佩之顾何以报蔡夫人也 

　　○报元羙书 

　　□□日于鳞遗我十二体诗读之血气俱动不意二君相逢。作此奇事。及使来又读佳篇。则章章甚也直湏决沧海黄河波涛人立令足下不得东。于鳞不得西。始为快耳。仆即不得从两君游。亦赋十二体命曰独立。诗成举白命羙人歌之。不减两君并卮也。于鳞竟得代靳入秦。即吾党不假此始重顾此物。非吾党得不可耳。足下既已完牍则除书当继李而下。二君且得漫游。独使仆折腰群贵大无佳思。足下何以教之 

　　○又报元羙书 

　　昨具报言以待使者。使者不来。遣问史鸿胪家。乃知已去。足下谓我何哉。大恨大恨。使者后至则足下既已抵通辄拟疋马而东则又徘徊中。辍相去四十里耳。而乃不得握手。则复令何时乎闻诸道路则有谓足下可复命阙下。以需内次者极知非足下意足下何以应之。谨遣一介之使敬问起居胜离通则当谒大司马辕门拥三姬醉眠耳昨为罗生一启尊公足下其为我谢不敏也 

　　○报王司马书 

　　明公久劳节钺臣宜时遣一介以问起居乃以开府严肃惧不敢遣。顾其心甚矣。会大兄新拜宪命方欲介此以上寿明公严装未发。乃明公先宠命辱之蒲伏启函。慰谕殷笃。金币璀灼。祗以惊悚明公念家大人世讲之谊。而俨然有钖于贱子贱子敢不拜命。谨北乡再拜而受之先附一言于使者以谢别有恭申唯明公谅焉皇惧 

　　○报元羙书 

　　长安中大雪忆吾与明卿并马冲泥。从足下饮也真梦中事耳足下僵卧旅台北不得问安尊公西不得旧侣。则足下之情柰何。书来把读泪淫淫下也此中见足下不迁日口。我辈不知。当竟作何状然五岳之兴。日益勃勃不大苦也。家君昨得新命。此仆所日夜急者。今即挂冠已恨矣。尊公得足下为子反累乎。明卿既已赴白鹿。子与至姑孰稍有二书北来。诗思大强又得肖甫书。知入闽即返。公实奠轴。竟至浮沉九原。其将谓可其集并常集寄览使者昨方持尊公轴来一二日间。即书之。足下九骚寄我至望至望 

　　○再报元羙书 

　　自与足下别白云中愤怀奇思。若碣石昆仑隆隆高也决意得足下一面为足下剖破之。盈盈满颊而晨得足下书。乃知为尊君峻辞径去天乎天乎。失此不晤更得何时握手也是日走马向人遂惘惘不能作酬答。语助甫者即九一氏其人。凡不肯作边薛。酒酣放笔颇自雄奇索居以来。得此甚慰。连日读足下诗。沾沾喜也马上授数语徤儿以归既相见无期。则时时治书寄我。使我握书。聊慰饥渴岁寒自爱。投笔轸情 

　　○三报元羙书 

　　仆闻古者有行远。则其与游咸有增贻。以结永好。足下被绣拥旄。提兵千里。其为故人光宠甚厚不可亡赠。夫足下所督戎者。故齐地也。其徤慓悍猾贼椎埋作奸群邪薮泽。谭王道者病之足下往矣得以宪章从事。取象于物。惟豸性为能触邪。故赠君豸衣一袭夫邵邪所自邪也。亦自上之约束为之不束之。而遽收之。是谓不教而杀。非圣谟所贵君子之束人也。必先自束其身。故赠君腰带一束自束束人矣犹有不若者。则付之三尺以彰国威以着足下之明信故赠君古剑一口。明有豺豹幽有魍魉。无不靡之矣此数物者。不足以当足下顾于鄙人之心。抱区区焉。敢再拜以献足下。惟足下图之 

　　○四报元羙书 

　　日夜迟足下报章。及使来则足下乃以绒金遗我即感足下之爱顾不及一语深也。足下岂为我靳一语或以庭欢夺之上东门时。得一歌之。未迟也。日所云某某者。所谓异方之乐令人忉怛。盖悲之非喜之也。上蔡张君九一其人大奇。昨读我古剑二华篇遂作数十奇语令人留目。晚得斯人差慰寂寥渠知足下取道东城约我联骑出访。足下湏有以待之连夕为诸子强去。作饯酒间。所得数幅足下读之访足下东城时。意欲与足下刻烛作数百佳语始别。苐恐别有缨弁者来。柰何鄙人湖上杂言二十首。足下昔曾见否。张君乃能为我和之兹寄览为渠作贽使者立。趣短题往谢余悰。千万统俟握手 

　　锲宗先生子相文集三卷毕

●锲宗先生子相文集卷之四 

　　广陵　方城　宗臣　着 
　　温陵　九我　李廷机　校 
　　书林　云竹　郑世豪　梓 

　　书部类二 

　　◆书部类二 

　　报肖甫 
　　报子与书 
　　报元羙书 
　　再报元羙书 
　　报姜使君书 
　　报子与书 
　　报明卿书 
　　报吴峻伯书 
　　报张助甫书 
　　报伯伦书 
　　报高伯宗书 
　　报白伯伦书 
　　报元羙书 
　　报白伯伦书 
　　报施员外书 
　　报顾一丈书 
　　又报顾一丈书 
　　报子与书 
　　报元羙书 
　　报李子藩书 
　　报徐中丞书 
　　报子与书 
　　再报子与书 
　　三报子与书 
　　报明卿书 
　　报子与书 
　　报曹明府书 
　　报明卿书 
　　报子与书 
　　再报子与书 
　　三报子与书 
　　四报子与书 
　　奉太仆黄公书 
　　报李于鳞书 
　　报吴督学峻伯书书 
　　报王元羙书 
　　报李吏部一元书 
　　报子与书 
　　再报子与书 
　　报颜使君书 
　　报子与书 
　　报黄黄门 
　　报颜使君书 
　　报查太常 
　　报汪兵部 
　　报诸吏部 
　　报李明府 
　　报李学士 
　　报董学士 
　　报余德甫 
　　报方武库 
　　报何中丞 
　　报颜使君 
　　再报颜使君 
　　报子与 
　　报薛刑部 
　　报子与 
　　再报子与 
　　三报子与 
　　四报子与 
　　五报子与 
　　六报子与 
　　七报子与 
　　八报子与 
　　九报子与 
　　报周宪长 
　　报尤宪 
　　报德甫书 
　　报方武库 
　　报庄吏部 
　　报白伯伦书 
　　报子与 
　　报周宪长 
　　报顾使君 
　　报王司马 
　　报元羙 
　　报王二进士 
　　报子与 
　　奉光禄黄公书 
　　报赵太仆 
　　报明卿 
　　报方驾部 
　　报谢山人 
　　报子与 
　　报泉州诸公 
　　报德甫书 
　　再报德甫书 

　　○报肖甫 

　　卿携二三子游。足下至驩也。足下而去。实劳我心。春中王徐各使吴且罢为从事以南。长安中遂不能出词组矣忆足下登武夷罗浮。南窥大海。吊梁生之庐。而缀其遗文以归。时时快之。不意足下乃奉尊君讳返蜀也。则吾数人者。钧穷途矣。足下读礼之暇。上综千古。采其英华。时复濯锦江之波。登巫峡之巅揖杜甫草堂。而俯仰焉。则与二三子饮燕市中何殊也。王生近迁齐宪。视戎事。徐卿留滞江南。而明卿虽适。乃能日抱白鹿卧。独使仆偃蹇时氛欝亡赖。行将拂衣长往。南游吴楚。西窥巴蜀。访足下之庐。为十日之饮。足下其饰卮而待焉。使者归。因授一言以报。道远情长。临楮轸结 

　　○报子与书 

　　别来半载仅得足下二纸。每启函。辄泪淫淫下。七月间缄一书数诗松江旧吏往候。足下虽在姑孰计亦能西来相见矣。读足下诸篇。悲壮奇爽。大快人意。每一相思。辄为披弄。则亦稍慰。于鳞竟得关中椽。王生大不惬于贵臣。几祸已。乃差觧得戎使去足下虽困刀笔乎。孰与明卿困。每一念至。则欲裂冠而走。我辈数人。大不理于贵臣之口。恐足下与仆俱不免作吴生状也。其说颇长。不欲为足下诵之。恐足下大恐。昨为足下赋金山。大有奇特。古剑二华匡庐诸篇。仆之为诸君作语至矣非诸君顾不足当仆语也。足下登金山。月明酒酣。取仆语歌之。当得山灵夜泣。孙张诸竖子。敢以庸词辱此山乎。一咲一咲 

　　○报元羙书 

　　冬间得足下一书。知东事甚悉。使者竟不至。未有以报仆已逐为闽吏矣。仆遂不难拂衣。第以大江以南天台武夷。素廑意想者。亦何可不目。倘有餐霞茹芝者乎。即脱屦而逝耳。昨会太宰公称足下。非谓一豸袍虑也。行间辱尊公赐讯兼惠之夫廪。愧负长者。幸为我谢焉。今已放舟南下。秋中方得渡江。足下向负我诗。今武夷者亦何辞也。川涂逾远音告颇艰。愿为斯道自爱。于鳞处倘有便札。其致区区。冗极不尽鄙悰东望于邑 

　　○再报元羙书 

　　足下驻通咫尺耳。乃不得单骑往候。千里命驾。其人如何。愧矣愧矣。粤椽决意。足下乃更他得之黯然心折。我辈本不宜复预人间事。即于鳞稍伸已不免忌者之口。直湏散发渔樵庶人。已亡病耳。昨得明卿八月二日书。既已抵家一月。其新诗惨淡。殊可念也。足下以诗为司马公忧恐。司马公见我辈诗生怒。是以屡作复辍。今方入构即寄足下置之。足下在通。更得几昼。谨遣一介往候。不腆之仪幸命膳者收之 

　　○报姜使君书 

　　往岁幸奉干旄。足下觞我西湖之上。一日论心。便足千古。使仆耳目骇叹。如登昆仑阆风。从群仙游也。含叹而北。未几即闻拂衣。仆往从无繇。日增太息每与缙绅先生谈人伦之高致。必首足下。至于吾党。犹数数焉。自王道陵夷。士风日隳。世之学士大夫。命视簪组。仇遇泉石。一闻足下之风。不咲其迂。辄议其狂。然未尝不瞿然惊。赧然愧也则足下所为拂衣高蹈。虽若恝然于天下之苍生其足以愧夫沉溺于富贵。而不知返者。功伟矣。昔潜耻折腰五斗赋。归去来词。万古嗟诵焉。即足下所为文辞诗歌。何莫非归去辞也。则潜以来。足下一人而已。尝欲为足下赋继潜之篇。第以身游尘中乃作尘外语。是以展笔心愧。握翰屡投。又以佳稿三帙。金石罔渝。恐托非其人。有所遗悞。日月云迈。遂至于今。顾所耿耿于足下者。未尝一日去念也。贵乡人来。辄问起居。咸云足下谢客高卧。经岁闭门。仆则以为足下将上采千古。旁综百家。玄草时抽。丹书日握。俯仰宇宙。何所不得哉。鄙人惭负足下。不能先时挂冠。今逐为闽吏矣。鄙人不难长往。独念大江以南。名山大川。贤人隐士。神仙露异。皆平生神游未觏者。亦欲假此以酬宿抱。行当泛西湖登会稽。窥禹穴。入天台。鴈荡以及武夷。顺江而下。则先访足下之庐因与足下寻匡庐之白鹿抚洞庭之苍梧南泛潇湘西窥巫峡。然后傍帝子之高阁访彭泽之故墟结庐而隐以毕愚志。胡不可也。足下其有以许我乎。今当发舟而南。因缄数语。托万考功转讯情长词简。不尽区区愿言自爱以慰饥渴临楮无任怅结 

　　○报子与书 

　　邮使归。凡再题尺疏往报。重之片词。书来乃贵我疏违。岂使者俱化为殷生耶。母恠足下怨苦也仆昨移书武夷君。日遣白云候我当事者重达其意。乃出仆参议闽藩。明月南呼。黄鹤来问。恐山中之环佩珊珊矣。朝覩朝牒。足下乃又出守汀州。岂亦武夷君意哉。名山久埋没。群公句中万古精露待我二子。足下八月迟我苕霅之上。登天目。泛西湖。然后联舸而进。岂不可也。李王绝无消息。明卿时有书来。乃得高卧白鹿。奇矣奇矣。仆已勒马待发。口授数字往报。握手有期。不尽覼缕 

　　○报明卿书 

　　所往讯尺书。足下已读之不。仆今逐为闽吏矣。所不能拂衣者。不分足下。独擅匡庐。亦欲登武夷之巅庶其有餐霞茹芝者乎。则吾将脱屣而从焉。为装将发。任司理。携足下书来。开函读。知足下果坐五老家。日骑白鹿走也。既而读诸篇。雄浑悲壮。当与庐山争高已。又会宋柱史。大称足下吏隐雅度。不为此官所苦。足下岂仆所称东方先生哉。仆已放舟东下。秋末渡江。若越氛未靖。则当径赴九江与足下践烹鹿之约。足下湏豫作武夷之歌以待我不然。我当驱五老而南。今足下落莫无主也。此行得足下高篇。复得子与属吏之差。足快意。舟次数语。托刘武库转致。握手有期愿言自爱 

　　○报吴峻伯书 

　　自王吴诸子去国。耳目久废。得足下再至。为我起之。握手以来。无间日夕。停杯展翰。投笔高歌。金石琳琅。纷然四座。奇句险语。惊绝今古。万象争趋。三才失色。风雅以还鲜见其俦矣。造物忌盛。鄙夫当之故人怜我时时召我为别偃蹇流落之人无所比数然而神游八极。心雄千古。此足下所知。即使重之放逐。愈益助我长往耳。将发之夕。寸心欲裂。展笔数十韵皆从涕泪中来。他人读之。靡不悲绝。况我两人哉花下停觞。便成万里。含凄东驰。满目摇落。回睇金茎白云障之数日即闻东鲁之命。辄为慰喜。非一学椽。便足为足下重。得假此聚首广陵。天目之间。殊一大快耳。刻下觧缆。吏归授数语往谢。足下既出。助甫益孤。其将谓何。祈为斯道自爱。临楮于邑 

　　○报张助甫书 

　　乡者从二三子游。以为大快矣。不谓又得足下山陵数语。便足□古握手以来。胡霜朔雪。青山白云。日日候吾几席。一呼不至。辄怒目而叱咤之俾之乱趋倒走。盖自风人以来。上下数千年所未覩纪者。今日之别盖造化忌之矣。武夷之命下。虽不得足下日谈之。知足下日日念我也。紫荆握别。遂隔河山。言念欢悰。徒有悲叹鄙人紫霞念切。红尘计疏归请家君。倘遂五岳之志。则武夷天台之上有丹灶在焉。朝握黄庭。暮餐绿雪。足下能早遂初服则仆将遣白龙而候之。浮世纷华。已尽耳目。即使白头于此。亦何佳。况草木同腐。壮士耻之。故人知我。当不讶其言之迂也。使归。尺楮往报。不尽区区。世路风尘。强饭自爱时惠德音。以慰长想。临楮不任驰情 

　　○报伯伦书 

　　仆海上之鄙夫也。足下忘其鄙。而俯意交之其所与朝夕者。即手足亡殊矣。外逐之人无所比数足下且俨然有骨肉之忧。乃又自忘其忧而廑念鄙人者至数也。匹马临岐花前斗酒语泪交下。茫茫宇宙。宁复几人哉。含恻东驰。寸心万折。回首蓟门云霄渐远。是夜就枕犹与二三君子把酒徘徊觉而悲之。忽奉手教。握读沾巾。愈不能堪矣。逐臣迁客何代无之。且人之有所中于鄙人者。其人必与鄙人殊也。足下置之尊君擅采艺林。标名千古。仆何能赞词。顾所承命于足下者。不敢忘也。倘得附名大贤之末。以垂不朽。则鄙人亦何幸焉。屡辱解衣。缺然未报佳纻远惠。并及荆陋。通家之爱。何以堪之。使旋。尺楮布谢。不尽下悰。前涂再为缄报。临楮于邑 

　　○报高伯宗书 

　　仆不敏。幸得执微艺从诸君子游。足下忘其鄙陋。而俯意下之青灯白云。一语千载矣。世事相迫。遂令分袂。足下不忍别我。召三四知已。于中堂而饮食之。把酒放歌。言言下泪知故人寸心万折。含涕登轺。凄恻无已。每一相忆。辄取佳章歌之。既黯然悲也。已又瞿然以慰。即使仆长弃林莾。亦岂敢一日而忘足下之教哉。今已发舟。川涂渐远。言念欢悰唯有悲叹。寸楮代谢。聊布区区。愿言自爱。以慰饥渴。临楮不任轸情 

　　○报白伯伦书 

　　潞河授数语。使者往报。不尽区区觧缆而南春水正绿。蒹葭杨柳。夹道相迎。散发高歌。举觞自快。恨不与故人同之。又念高谊。辄又黯然罢欢矣。几两旬始达清源闸水甚涩。而家君适有书来。日夜候仆一面。始之留都。以此孤骑先驰。小舟贱眷徐往。令仆二人驯谨劝笃屡以刀剪之役。劳之。盖如事其主矣。尊公佳稿。袖之舆中。读之至徐。可得卒业。疏浅不能深窥。然不敢不效其愚也。魏生善书。驯谨事仆一年未尝闻其一语仆真不能置之。兄既留用。幸赐宽惠如何。临发草草布俟。有便惠我德音。强饭自爱 

　　○报元羙书 

　　鄙人发京时。留一书数诗。史鸿胪转报。当不至作殷生状也。方渡淮。岛夷环至。自戈戟中一觐老母。即日夜从诸父老负矢石。坐聣聛。而贼从杨寇邮。已又寇宝应。纵火烧千万家。风烟亘天。连十日不灭孤城咫尺。如坐瓮中。此其抱怦怦怔怔难制矣。贼幸大掠。径东方。问枕簟。而徤儿乃又持足下手书来。启函大笑。乐已又读放歌行辟。则大华诸山突起几席。蛟龙大呼。风雨骤至。非鄙人当之。几至颠倒。足下别后。乃作如此奇怪。而感怀诸篇。悲壮慷慨。一言一泪。使后世读之。其谓此时何也。涂闻北鄙警甚。为尊君作苦。比自百年恒迹。乃致峻责固足下遗之矣。昨覩灾诏。令人惊恐。谁其召之。独遗主上之忧。孤臣万泪无地可着闽吏至为言。春三月劲夷二千。直抵闽省。焚千家。满载而去。乾坤生事竟作何状。鄙人稍稍可舟即渡江。一觐家君。便束衣南下。川涂隔绝音告渐疏。所幸者朝夕。子与及武夷诸君。不大落莫。于鳞稍足自慰。明卿久卧白鹿洞中。书来意气更可怜耳。使者促归。且方寸中俱为群盗所据。不得出词组往报聊附此申谢放逐之人。何所称贺。远谢故人。祗增太息。情长词简不尽区区。相见未期。强飱自爱 

　　○报白伯伦书 

　　暮春握别。便迫深秋言念旧游。祗有悲叹。数月闾里舍。仅与岛寇周旋。熢燧戈戟。日悚耳目。入秋移疾江上。心稍稍定矣。始得奉令先公集。环读之辟则涉潇湘。对明月。泠泠洒洒。畅心也。辄用点缀志之。其不可读者尠矣已。缀数语何有于先公。顾于鄙人怜才之心。稍致区区焉。原草四帙谨函付使者以归秋风高厉。强饭自爱赴闽意甚萧瑟。家大人强之理。棹南矣。故人亦有远念。人则时赐词组讯焉 

　　○报施员外书 

　　春别几何。便暮秋矣。每忆故人省署游朝夕煦煦也则柰何不怅情哉。五月返庐。群盗环惊之入秋始得理楫南渡。意萧瑟甚也。非知已如我兄者。不敢闻以此言。江上幸晤黄师旧役王经者。北附尺楮以讯。经慎人也用之当不负委托。弟行矣。奔走所不敢辞。唯兄丈念之。北望金茎。无任驰结 

　　○报顾一丈书 

　　垂髫侍诲。谊并金石。长安系马。芳草醉人。握手胡床。举白引满。便宛然如从公武陵游也。自公挈毡南。遂使数月惘惘。昨奉手书。大用欢慰。我公负金马才。暂屈之此。且得与群豪共研大业。出而眺中岳。俯大河。悲伊洛之长往。慨北邙之多亡。则寄之雄词。以志伟胜。斯司马之壮游。而古今之极盛也我公何戚焉。鄙人縻禄。恒抱忤时之慨。故人知我何以为教。梁明府将南。鄙人亲诣其家。备述我公德业。剌剌不休。知此公不负斯语矣。兹因便。寸楮申臆。情长词简。临风轸念 

　　○又报顾一丈书 

　　冬初具寸楮托梁明府报。入省遣发而梁之车马晨驰矣。吏复持归。令我怅息。浮沉笥箧中。竟无便羽。顾所为抱怅者。若蘼芜被春。日月长也。我公不弃又以手书辱之。而重之以词启封涉句。感愧弥抱书中意旨勤厚。佳篇词逸。情真统之。可为陨涕。至于诸篇之雄浑清丽则尤词坛之上构也。我公高才纯德。人世凤麟。固群情快覩鄙人何力焉家君稍迁南曹。鄙人尚窃微禄。钧辱远念何可为报第迂俗之状益多。拂衣之念益切。恐武陵春色暂当为我公作主耳。内人全无消息薄命固宜。非我公通家至爱何以时廑笔石乎。雨田旬间方到抱袂怅然。念岁月之不留慨容鬓之各变。每念我公。未尝徘徊长想也 

　　○报子与书 

　　华阳一眺。千古失色。白云迷人。风雨飒摇。山灵见妬遂令分袂。别后即税驾白露洲上两朔。足下既去。无可措语。惟明月高云。青枫白鴈。劝我开尊耳。至采石。得怀白十歌。使白起而听之。未必戢心黄鹤也。芜湖遇鸣野山人。山人极道足下。其人风采。谈咲殊可人意。酒间立缀三章赠之。此生狂。生乃胆落矣。道新安。登晖岭万峰乱插。大快耳目。出严陵。为严陵一赋。今且至武夷矣。不得与足下寻九曲而醉焉。柰何哉半载江山。遂有鸿鹄之志。今又逐逐折腰矣当今华阳诸君为我辈何人也。明当谒武夷君谋焉。舆中草缄余悰待面 

　　○报元羙书 

　　夏中蓬莱之使既归。则子与召我有华阳之役。相与高醉白云中。凡三四日各得诗二十余章。盖自贞曰先生以来。称奇遘矣。每一停杯放歌何尝不念足下。及李吴二生也。既别子与。即展谒家大人于金陵。税驾白鹭洲者。两朔燕矶牛首雨花诸台。时以斗酒临之。天风北来。念足下方饮马东海耳。九日始得整舆向闽。采石怀李。青山忆谢望齐云。登钓台。十月入武夷。梦足下握手谑赠。觉而悲之。一视吏事。便亟亟折腰。生平意气。萧瑟都尽。每不自堪。辄欲挂冠去闽去齐。几六七千里。亡论握手。即欲一书。可得哉昨有赍周督储　玺书者。自称足下之使。进问亦稍能言之。谨附尺禇往讯断事君来谒。尚忆足下与我谈之。此即我两人邮也使去急。不得作于鳞书。足下为我致声。何可负我二华不酬也开府公小札幸托之徤儿 

　　○报李子藩书 

　　暮春握别。便迫岁残日月如驰。良可轸慨。秋杪渡江。访华阳。登采石。望谢眺之青山。睇严陵之钓台既而入延平。眺武夷。则诸高人之遗迹在焉。便欲扫石餐霞辟茅结宇。长住白云。毕此玄业北望同心渺在万里。满目江山。祗生叹恨。小吏回足下幸然以华牍珍贶辱遗之。开函涉句。黯然心折。且备闻陈情之举。岂以山公雅度。亦慕中散哉。足下迹系缨冕心在烟霞。不特仆知之。即天下之人信之矣。兹请未遂岂罗浮武夷之间犹有宿业未洗也。载披名篇章章惊叹腥膻乌鸢。痛哉言乎。鸱夷鲁连之怀。彼此同之矣。感兴三章。寄心高远末章古徤。词不渝心。歌律诸什。则并云流霞布。至所谓冥心卧昆丘寂照观无始。诚有悚乎其言也。所幸者大人见谅。若不以缨冕束其子。有间即欲挂冠。近则华阳。远则鴈荡虽不能著书立言。藏之名山以待后世。至于枕席白云。歌淮南之桂丛佩湘江之兰莅则犹愈于逐逐折腰向人而不知止者也。知足下之蓄此念久矣。参廓之期幸母相负。道远绪长。临风怅结。有便时惠德音。 

　　○报徐中丞书 

　　夏中还庐。一意展觐。干戈熢燧环起厄之。顷之又谒家大人干金陵江上淹留遂迫。南迈登龙之愿既孤尺鲤之书。复缺长者。其将谓何。顾仆之念深矣。入闽莾莾。幸令公子日教之。且垂念通家意殷殷厚也。清才雅度。欣然有当于诸大夫之心。仆则何为。唯不忘明公之盛德。而使诸大夫知明公之有子也。庶惬鄙心矣谨贡素牍因令公子以闻。仓■〈彳卒〉未有以效尺寸。唯明公为苍生加爱 

　　○报子与书 

　　崇安之使归授之数语。昨又小缄置邮牒中也。数时折腰。意气都尽方咄咄斋阁中。又读足下语。黯然内折昔我二三兄弟在长安时。停杯赋诗何曾有一日别。乃今飘零偃蹇散之四方。李吴经岁未通一书。王生消息未半载断矣。即足下与仆。又幸从事于兹。且不得一图握手也。何问数子哉。情难矣。情难矣。汀贼起。督府且檄仆统戎而西。今又遁。仆便返檄。足下何时东乎。极饮人饥渴。别后岂无一语可寄。案牍中何可着此等语也幸早出之。母令兀兀不腆之仪非所以酬足下。聊寄耿耿。唯侍御内焉 

　　○再报子与书 

　　累札邮中。计次第可通掌记。从事来。又辱远书。开函涉句。辄欲飞动。何时与足下散发大王之峰。濯足九曲之溪当令银河下翻万山起舞。又安知不作太华状也。足下高卧郡斋。且得郡中佳山水主之。名章奇句。乃不使鄙人一闻。岂惧我窴倒哉。即此后甚迫。邮书如雨。胡不一示。令我饥渴至今也。折腰之燕。月满庭梧。忆我二三兄弟。寸心如割。且荆媍久病室中。寥寥俯仰欝怅。辄欲裂冠耳。尊嫂亡恙羙人中亦有麟兆者否。昨托足下为我觅一楷史。果得精者。爱我多矣。鄙草统容楷史至书之 

　　○三报子与书 

　　岁晏迫归。竟阻握手计。足下方跃马临戎何尝不西望廑念也入春得邮缄知寇被创去。足下英气哉。护军来又辱二札。兼以大赍。念厚矣。念厚矣。顾岁时例。不敢内馈极。不欲负足下高义又不能不为众人耳目虑也。辄归之。顾心藏之矣。其二台约议亦当寇起时语。今遁矣。而督府又方急海鲸。何暇西辕哉。足下趋郡。即手干鋋。且国贫苦征调仆时为督府亦时时亟称足下所谕当更为转语天涯。岁时大有江河之感。白云在吴公等又复散处秦齐汀楚之墟也。柰何不令兀兀哉。廵台行有延汀之役。而仆以职事共西。暮春三月。定得与足下高醉斋阁中。破此积恨耳。春风多厉。勉矣加爱 

　　○报明卿书 

　　四月出蓟留尺牍荒词刘武库邸中。计楚骑日南。可扣白鹿也。今岁暮矣。足下曾无片言只字讯我岂忘我哉。夏中还庐几为岛奴所苦。秋渡江遇子与共醉华阳三日已又登燕矶眺凤台。税驾白鹭之洲。呼月采石之巅西睇楚云。心神飞越。十月抵武夷。扫石门萝。放歌长啸。青枫万里白云满衣苦忆狂奴。寸心如坠耳。子与日坐熢燧中。却有佳句。元羙赠我长语。奇丽动人。足下久负武夷诗。不报何也。吾将遣白龙而问之。江上闻足下量移南康。大令人生妬。岂白鹿遂作君家物也。昨有人言足下与王督学徧庐山游。二羙并藻。江山生色。可使远人得闻乎。贵乡姚文学奉其盖人北归。便讯起居。更数日。仆与子与有颛使于足下。其束笥草而待焉 

　　○报子与书 

　　数日两奉手书。欢喜无量。兼得大篇二幅读之。见怀二章．奇伟卓绝。元羙峻伯德甫诸篇更称上采矣。足下方日手戈戟安得作此奇语昨从揔台西征羽书稍缓。停轺剑水之上。西望汀云侑怀万结所谕戎事。日为揔台谈之。亟称足下善为以也。缮城练兵二者莫先之矣。书史至稍稍熟。亦得顾所为劳。足下虑至深也。持牒者归。先此附谢鄙言一幅聊答来羙 

　　○报曹明府书 

　　公之南也。仆盖渡江有华阳之役矣。及之金陵。乃知公曾以使来取吴书也。两念俱负。怅不可言。公非百里才也。且星子又百里下。其治绩当炳炳苍赤矣。吴公知公于仆为先辈行。则必异目焉。便讯草草临楮轸切 

　　○报明卿书 

　　别足下日月颇远。顾时时念之。至于登眺江山云霞莾互。不得足下楚歌放之。为念更深矣。然足下坐庐山中。即得五老白鹿。日相酬酢。恐未尽解足下语也。则足下之念如何。仆之入闽也。日手戈戟。从徤儿游。然坐卧青山。差极快意。子与相隔千里虽阻面谭。邮书甚勤。足忍离索独足下与李王二子。经年不得词组然二三君子。岂容一日忘我哉。昨贵乡姚文学归。附尺牍荒词往讯遣乃子与及仆颛使也。敬问楚客楚妃楚公子起居亡恙。其洞中诗自春以往者。悉函授使者归也。即与足下枕石而醉不殊矣。玉华一篇。用寄远臆。武夷片碣。迟君久矣。惠我德音。慰其饥渴 

　　○报子与书 

　　西抵归化去汀咫尺耳。乃以家念迫归。竟阻握手。谓何哉谓何哉足下觧戎衣持栢酒与徐夫人醉斋阁中也。岂复有念鄙人。鄙人顾不能忘情足下耳。吴生之使。先在顺昌遣之归。昨途又值。遂留以待勒。启到即可遣矣。篔筜片石。聊寄远臆。足下倚醉而歌恐白云莾互惊扰诸姬也督府公心最汀治口亦时时言之。军书微诘。时仆正议事府中。聊亦奉尔。非有他念。此公豁达。持大体。即有急先发后闻可也。待命而后从事。晏矣闻前盗俱已归穴春中谋大举一空之何如哉 

　　○再报子与书 

　　涂中累札往报望日抵省。即岛寇挥戟四野。破福清。围镇东。大将且南冠北去。日从诸大夫抱关思足下碧云洞。真在天上。正仗策临戎仗者持缄书至。开读之。冷然濯我清风哉镇东之围益急而福清长乐惠安同安之间。无非贼垒。温州之贼七千余今且逼福宁矣。省中止广兵二千。骄不可使。乡戎者强则党贼。弱者善犇。天下事不知作何状耳。汀虽有盗当不废足下啸歌。使归附报明卿书致上庐山之使归未 

　　○三报子与书 

　　前二日。平子之使便。附讯起居。徤儿奉军书至。乃知足下之劳于戎事甚矣。且足下空国而来。使山贼■〈彳卒〉起。何以应之。前督府下檄时急。不可以请。今稍靖矣。当具言汀不可亡兵。状请罢。其听调二千如何。昨所擒贼者。咸闽卒也。乃广兵二千余人。日食省中。骄不可制。白日撄市。虏妇女。稍诘之。则抽刃相向乃贼至。又不肯发一矢也。仆谈斯事。怒发上指冠。乃今覩闽卒成功。首稍稍垂矣。而岁费帑金盖三万。可恨哉。仆意言之。督府请罢去广兵。而岁捐万金。练赖兵二千人。戌省其可恃。盖不下广兵且延邵之间其悍夫猛士尽可兵也足下其以为何如。同安虽幸未陷。然亦未能安枕矣。草草布臆炎甚自爱。 

　　○四报子与书 

　　累奉远牍。知足下之为闽虑至深也。前使者以军书至。仆即进言。督府即传檄。汀兵还汀矣督府虽罢遣归。犹欲立之帅长。亡事则农有警。即舍耒而刃仆因极言汀不可一日亡兵。兵饷复匮。乃云非即欲饷之。姑覊之耳。且言二千石善为理也足下其竟如何哉。武平报山寇复起信有之。则汀何待焉吾辈既不能长驱中原。饮马河洛。乃使持戈负矢周旋群丑羞谈之矣。海寇大都多华人。华人狡善诒夷。福清之陷也。盖华人先其夷于聣聛间守陴者觌其夷也。遂惊而逸既陷。华人乃又先之。诒夷于狱。此帑藏也。夷遂呼其类数千人。辟门以入见其累累然系者。以为守帑卒也。诘帑金何不得则缚而刄之。乃华人已群入藏中。负其数万金走矣夷竆亡获。遂环山而掠。即贩絮腐糈。亦喜而内之囊中。人言此何窭而贪也。不知华人负之矣及其败也。其俘咸夷。华无一夫被创者。华人无论负其国。乃又负夷。今且各持其金骄其妻子。沽酒啖肉。嬉游闾巷矣。此何称编氓哉。为今之策。先策华人。夷可不策而定。不尔者。乱无已时也。而策华人。即仆亦罔知策所从出。足下谓勿诘其渔商者。诚是也。但今之渔商者。有司何能诘之。诘亦乱不诘亦乱。其意以为渔商者。犹劳且费也。不渔不商。不劳不费。持大刀走数十里。便可得黄金数斤。狎羙妇人数十。扬扬而去我兵畏聣岂不愉快得意哉此华人之心。即苏张复出。不能移易之矣。而欲一有司召号之。仆固知其难也。假使诸葛司马诸君复出。不知亦作何状足下所使代谒督府者。仆命之察之群属。咸无一人至者惟足下裁之。民生何诗寄我一读。 

　　○奉太仆黄公书 

　　仲夏既望。尺牍薄将。托宣城麻户部寄候。计咫尺渡江矣夷乱甚。千里涂绝幸天灭之。乃我卒航海袭其■〈舟刍〉沉之海中。其献俘者日纷纷也。省城辟门仆辈始得去矢石休衙矣。知太夫人诸公子大恐急不得讯。兹乃得谋一介之使。少效区区我公南顾之怀。得无日殷殷乎。请今释之矣黄先生之便。素缄申候。客涂暵甚。唯公自爱不胜大愿 

　　○报李于鳞书 

　　自鄙人去之闽。闽去秦万里亡论尺疏难题即作梦思。亦荒荒汶汶。迷不识二华峰嶂也。日覩佳牍知有代足下者。乃足下遂谢病去。则投牍而起太息弥日。仆故有去志。闻足下去。即起还内诫妇理装会岛寇急。日夜负戈遂寇不得请然此心已落海岱间矣足下归。携王郎登日观。坐天门东窥沧渤南眺闽楚。怅仙人之后期怜逐臣之未返。则萧然有风雨之心哉。明卿日白鹿不大落莫子与视郡戎马者半矣鄙人明春幸不罢即亦上书自罢三四月间定得与足下握手长啸醉蔡夫人酒耳。曾君以征兵入齐。敬谒足下。其归也。请束秦草遗我向所赠足下二华之篇。不可读则已可读则足下何能志情于武夷哉太夫人公子亡恙谨再拜以问 

　　○报吴督学峻伯书书 

　　自与足下握别紫薇而南也。日迟足下。广陵消息断绝。乃遂赴子与华阳之约。然未尝不谈足下高雅至惆怅罢酒也足下停车泰岱。觌周孔之故墟采管晏之遗事且得近携王李。远睇蓬渤。壮游哉鄙人以往岁十月入闽即廑山海之役夏中负矢抱关。凡两越月不休衙矣。今月护苍梧三千以归。足下视鄙人何人哉。而今乃若是。鄙人即非忘情人世者。顾覩此五斗。寔不胜其身。稍过计吏之期则题尺疏。上于　明主。乞湖上扁舟以去。二三子其坐日观之相与大醉千日。户千百佳语。因之短笻。五岳不返矣。足下以为斯事如何。折腰奉怀数言。聊以代面。 

　　○报王元羙书 

　　入闽十朔矣仅得足下一书。北风双泪时时欲尽。春中会子与汀州。而明卿亦时以邮书至独足下与于鳞相隔万里。言之痛心耳北塞风高司马公盖大劳苦。足下提兵东海千里盗息顾不能亡北顾之忧也。于鳞乃遂挂冠。奇士哉奇士哉仆为乡人疆之南至则日夜悔。是日闻于鳞去。辄勃勃诚装待发会岛寇急。负矢抱关不可请今可请又迫计吏矣春罢亦去不罢亦去足下幸坐日观诸峰。扫片石待我也。曾君选兵入齐。幸足下曲赐周旋即部下徤儿。亦幸分之以解闽急。使仆得以从容携二媍出武夷无涂警者。非足下明惠哉鄙言一章用寄远情。道远绪长北望轸叹。 

　　○报李吏部一元书 

　　往岁公上书言事时。鄙人方窃伏草莾中也则已知时时叹息之矣。后鄙人为郎。居长安而公乃留滞两越矣。又闻赋归去词焉世路多岐竟不得奉明公颜色而承其绪论。固命哉固命哉偃蹇闽南谒曾子。爱其奇气疏节。而深交之其以戎事行也。因托鄙言以寄远臆鄙人不谐于世甚矣乃为五斗不即去今且去嵩山之阳能容我小筑乎。唯公有教言 

　　○报子与书 

　　归自建安。则有护军之檄矣足下乃又以使来足下文顾不文乃令不文文哉重币兼之箑毫。又何说焉休沭信宿。冐暑而驰宜怨不者寔以足下故夺之我。二人握手碧云洞时。以为斯地无复会理今三月耳乃又得坐昆仑。片石啸咏也岂不尺作之合哉鄙人督苍梧军西也。其人咸虎而戟日夜忧之亡策唯厚劳其酋长。酋长喜遂戢其下不敢掠涂然亦其涂之人徙其鸡犬孥孺。而内之他所故免。足下幸传檄涂居者母纵鸡犬不收母不能一时去其孥孺。以为护军使者忧也。今将乐矣再五日入汀。足下其勅徐夫人煑天目茗荈待我。寄明卿二诗。奇哉。奇哉每读足下寄吴生诗且佳且多幸不得作白鹿逐客也足下上计事归问之赵伯赵伯云业已议汀大夫入计矣悔不早言之贑府漳道咸有留词便湏上书以请。不得之此则得之彼仆亦以为免上计便萧生幸即命之恐生他端为仆累也咫尺不悉言秋炎自爱。 

　　○再报子与书 

　　先是二日二徤儿归。付之尺牍。是时群酋戢不掠。已发书。乃闻其在顺昌道中要叶氏姬于舆中。而群辱之。已又掠其髻金以去。其姬名家女也。媿触石而毙。仆闻之。怒发上指冠。已檄从事廉状以请其酋长亦恐恐待罪。仆诚不能爱此一官。而令匹夫匹妇之仇不报也为此星驰而西。五鼓抵归化目不交睫者两夕矣盖恐涂氓不即徙其孥孺鸡犬故家至而坐徙之萧生及从事来两辱书知足下之迟我深也。仆即不念碧云。独不念足下哉且群酋不出瑞金。仆之辕未可东也。其劳军诸例已具公牒中。西报十日矣。咫尺握手。心神飞越。 

　　○报颜使君书 

　　夜月联舟。秋云登阁寸心独结。词组相雕。金石有销。此谊难泯矣足下奇气疏节。鄙人何幸得以挹其光采而欣艳之而足下视我又骨肉而加焉。则何报哉。则何报哉。玉华一别。冐暑西驰。古驿夜蛩。孤笳兼发四顾寂寞。谁与为欢是时足下已拾舟剑江之滨。饮马金陵之渚矣。柰之何其亡妬也今已幸过清流。群酋颇戢。再五日抵汀。月朔还辕矣屯署竹空。可无斗酒待我乎。鄙言寄臆无忘德音。 

　　○报子与书 

　　屡廑使命禆将来。又辱书。抱读临风碧云秋色。侵人矣。足下湏命毛颕先生数百坐石上待我二人题石也。群酋数日类戢。又费邵中牛酒。以为父老忧使君有罪哉漳南君既未到干旌便不劳远出。迟我碧云可矣。 

　　○报黄黄门 

　　自足下释承明之欢。而鄙人遂亦南播穷涂之叹彼此钧之矣。在远日结于衷乃今咫尺顾未及贡一言往讯者征轺轧轧。餐栉关山。寔夺之非敢忘之也。足下不加让责。顾惠我好言。重之采绮。其感其愧。纷然交错何以请而解焉。足下金马上彦。仰之云霞。无论苍生不能释之即所譔述炳炳千古无疑也。鄙人即不肖可使窃闻万一乎。谨因使者以请 

　　○报颜使君书 

　　别公一月矣在闽中日会徐使君。则未尝不日日足下高谊至竟其酒也心摇摇尝依剑津之上。即广陵明月反疏之矣此其故何哉。督台还辕。而足下尚未议事。则九日乌石之会。可破积积悃。昨出手足耳目俱纷纷矣灯下扶困具数言惟公谅之 

　　○报查太常 

　　仆之南也即去我公万里且暑寒两易衣矣顾公爱之着于鄙心犹一日也日对唐公。即对我公而公之书来辄目召而窃观之未尝不齿我而骨肉我也。则公之于仆。乃亦不一日忘哉仆自入闽。日困戎事。栉蓐关山。餐沐风雾。盖未浃旬休衙也。以此耳目手足。靡不被病发亦稍稍短矣偃蹇不自得。辄欲裂缨走公何惜词组而不使麋鹿之性得望豊草而嬉乎。昨读越书知令侄高列。因叹公家之德泽长也。二公子试燕闱当更得意。恨不得燕书读之徐使君往致区区。北望轸结 

　　○报汪兵部 

　　别而南再授衣矣北睇金茎。白云芒芒。念诸故人。并马鸣珂。联席抽藻何啻壶峤也。万里之外。日覩戎戟。栉沐关山。兼之风露渐成病子矣。子与入燕。群公聚首。故人亦有遐心乎艹艹附讯道遥绪长临风怅惘 

　　○报诸吏部 

　　客冬奉报牍便宛然从公游也。顾此万里之外。又黯然增结矣夔龙并列。荣问日新宇内赖之何问仆者入闽以来。栉沐风露。且时时负戟矣上天已知曾有遐心乎。岁事渐摇落附讯起居唯为苍生加爱不胜大愿 

　　○报李明府 

　　臣束发学语时。则叹公之于家君何驩也。虽未得执经凡杖亦辱庭教之矣。公虽去敝邑日远。顾其遗教犹炳炳在目也。则臣之幸窃章服非公遗哉人事参差。缺然讯问。客秋道左又未获展觐龙门公不弃。乃以远书厚贶辱之启函拜命意沾沾喜也已而把读回环怃然兴念公今白发仆亦壮矣三十年间。宛然陈迹矣因与叔氏道旧谈往。俯仰长叹。公起居胜矣即又有诸公子奋翼青云岂不愉快得意哉。仆偃蹇乖时不即引去。耻为公谈之。他日卜筑西湖。幸有公作主当不大落异也。家祖家叔薄游名邦朝夕于公者至深矣叔归附此具谢兼布积悃。会有远役词不宣心。 

　　○报李学士 

　　徐从事回闽。辱札兼之云绮。再拜启函油然骨肉之念。至过敝止而有怀则知公之于仆未尝一日不置诸念也。感激徘徊澘然陨涕矣自惟幸侍长者之侧。辱忘年俯交。微言驩语。动及心腑。独愧仆疏愚鄙拙虽自谅无他。然有负长者之爱至多也而我公犹委曲成全。垂情僻远草木尚可德感。况愚父子亦尝闻长者一日之教乎。此仆之所为拊心而增结也。顷者上春日隆异当有新纶词林盛美。区宇被华。何问桑梓哉远方小吏日就沉沦。唯公余光拂之甚幸甚幸。 

　　○报董学士 

　　一别载离寒暑。虽天上金茎高远廖廓。鄙陋之心。则固日依依焉。盖唯知公之念我不自知其分之卑也。张使至。我公不弃。辱以缄书。文采巨丽厚念盈楮三复长嗟苏陨涕。夫薛高诸子为偃蹇流落卒成其名者。以其才也无其才而有甚累世莫不咲之而公何取焉。公又以汉时诸公。莫不外历藩郡。其意若以喻臣者。盖令人悚悚愧心也。然而公之委曲念我至矣至矣。苟彼齿发何能一日忘我公哉公以命世之才。受知　圣主宠纶日新。繁钖云缛。天下之士。莫不快之辟则凤翔于郊。而百鸟振羽。各欣其类也然则臣辈蹇蹇流落。而得幸觌词林之盛歌颂鼓舞。亦足以自乐矣唯公终念之 

　　○报余德甫 

　　仆之登钓台而南也问足下方视牍天台。咫尺缺觏固数哉。足下何日复之长安。昔者素衣今复何似知五陵氛垢不能上足下衣袍也。之子沉沦。时时为人诵之足下勉之矣。子与入燕夜谈时倘念二三子萍散也得无长嘘罢酒乎仆之状子与盈抱矣。足下母湏问之恐益令足下叹也便讯起居。岁寒自爱 

　　○报方武库 

　　别公而南岁月岂尠哉顾自入闽戎轺日棘即手足耳目。靡不从之尺牍难题寸心独结。公不弃我三遗我书。七言二章情词两绝。令我读之泪淫淫下矣即欲具一书谢公会无入燕者。即有之。仆且以戎事日驱万山中不相当也。顾此心何曾一日不念公乎。八月郎君顾我翩翩青云之器也。欣握之。如觏我公焉。且携四丝遗我出公书裒中。意悚悚甚也仆自十月视事。即入汀。岁除还邸。过元旦。则又从御史行部。五月还邸岛夷苦之。七月复入汀。一岁之间征衣不旬解矣以此不能为讯尊公非忘之也。今且遣一介上寿。唯公怜察 

　　○报何中丞 

　　仆不才。每不敢自弃于当时之贤人君子。如明公者既幸窃省署之谊。奉履舄之光。明公不弃其愚而时时教之。斯称奇遘矣世路多岐未能卒教关山无极。叹仰徒劳。明公不弃逖俨然辱之以书三叹高深况之海岳日台垣出镇閧府西江风采谟猷沛然云布。大业炳蔚岂不与日月并垂哉窃在下风何胜乡慕仆之碌碌偃蹇无所比数不足为□□言之。独南康司理吴君者。仆之同志友也其□高□□□唯明公留意焉 

　　○报颜使君 

　　日来虽时奉教谈。终为俗格所泥者。心恨之矣昨意公必谒院晚出顷之门卒报干旄出城矣乃益怅然公急金陵之约。乃弃我哉连苦夜燕令意汶汶不快。计公是时方醉吴酒抱郎夜嬉也使来奉牍知公念我见怀一章。情词精绝郎老杜暮云春树之句。何加焉行当奉和。以申远臆。吏语因院牒促先公行二日进矣 

　　○再报颜使君 

　　昨往二缄方以疏讯为惧累奉手牍果言方谪我矣兴少府一牍更急。岂遂弃我哉令人手竞竞不能持也。两岁盗发而他藩悉委之闽即其言行逐吾官耳。方当再拜谢赐公仅当今岁之盗。即他藩报军书。不似往急也公又何勤勤切切乎。万生所窥寂无耗。或难仆言之。足下其母苦责。 

　　○报子与 

　　鄙人之再西也。岂不甚幸哉名山词组。便垂千祀至于深夜握手。不忍鄙人之即去。而曲计全之。其谊骨肉为浅矣独畏左右耳目未展兄嫂之恭。此我两人之。外内固无所不至也。但以鄙人之来。令足下病至蹙容而去。鄙人有罪哉马首渐东孤怀欲结。回首汀云。无任怅惘。先此布谢加飱自爱 

　　○报薛刑部 

　　曩者觐家君金陵之墟则具言足下与游至驩即骨肉无易之也。令人仰屋窃叹。以为高谊。如足下者。宜何所称报乃以外吏不敢进谒诸京卿长者。即夜移棹去。而不得蒲伏门屏。一布下悰顾所耿耿深矣。入闽日提戈逐贼餐沐万山中。遂欲为一书北讯不得秋会。象南君以华牍辱之。握而谈。如觏足下焉。已乃读足下所赐书。言言振我也即至不肖敢不夙夜象南君出其文词示仆苐为一诵。辄动色而起既已大奇之时时为人诵说此金马才也今果上第矣亡论足下之快之。即仆之快不减足下也足下怀瑾握瑜。摛词谈道为一时表重乃今又得象南君继起益章显覩于今世固难哉固难哉。象南君当觐足下邸中。骨肉荣华。乐何可支也谨附小状申悃唯足下不弃有教言。 

　　○报子与 

　　已发石牛得手书。知足下恙且甚。令仆意悚悚而东也此乃夜坐积困稍卧阁苏之当可勿药矣漳南意懃仆何以当之谢书幸遣护戎速讯前涂再为具述足下语往谢也军储所费幸即具牒一投仆可藉手归省邵延之间倘得握手幸甚顾恐无此奇也。朝斗一章足下和之 

　　○再报子与 

　　樵川遣徤儿入汀后二日抵顺昌。闻足下棘闱之檄此何足云顾沾沾喜者。以握手之难也。故事聘慱士至关则守臣护入之既已延平而廵台复檄往杉关入诸慱士马蹄不穿难矣如此宦情柰何令鄙人甘之足下建宁之役。不必特驰月晦便谒过朔趋闱至顺也。前议倘谐所遣偕使。其抵省仆当具楮待之鄙事大劳足下然非我兄弟一体者安可措词组也李司勋书幸付长汀君。其护吏回仍取报书寄我。 

　　○三报子与 

　　别足下十日方得抵省。风雨泥涂备尝之矣遥想茂陵肺病未尝西望增结也金陵书到始知足下赐讯大人大人且怍且感亡论大人。即仆复何当之哉谨西乡再拜因使者以谢入棘近矣谨诫小奴理蔬煑醑以待足下周宋督府迎送二牒幸命一护戎急驰之大人有家报二函附使者蚤寄幸甚鄙悰前缄已详。唯足下图之 

　　○四报子与 

　　二使次第遣归有报言矣宋督府视事例有贺且上之。吏语钧以托之长汀黄君。盖足下既东拾斯人不可金陵使者至未已遣一介迟干旄玊华足下既至则请留者一二日。待仆与足下面遣之未晏也。 

　　○五报子与 

　　抵省遣徤儿西归寓之讯言。已又三徤儿至奉手书知足下时时念。我深也。碧云一章稍易。数字更称奇绝。周中丞归山二章。精丽俊伟逸气翩翩薄云矣周幸哉周幸哉知嫂东归使者取道北乡鄙心炎炎如火第归后日廑棘闱之役柰何哉胡从事受足下重命。归即之赵伯伯云。督府已有成命难中夺之而杨伯佳大夫也。乃云徐使君既有公牒请以易胡生者。易之便与顾使君。又亟言胡从事。乃王黄门姻也。因起请再三赵伯者乃拂髯不答赵幸有投棘院杨伯署司仆当极力周旋之可矣。吴生书不欲梓。吾辈酬酢语益侧目者语也仆意亦复如是。其四怀诗。并王生者哉奇哉。我二人亦胡可少此诗也。嫂归矣聊为内侍者易数衣而不腆之仪。因以献诸伯翁统唯赐内甚幸。 

　　○六报子与 

　　前是二日具讯一役归矣。二役尚留。意欲有所遣。一役病兹复遣之闻足下二十日同嫂夫人东也则大喜。计是时干旄已指九龙矣杨伯颜宪时念足下。仆更时时道足下感仰情。胡从事不能以一日遣诸怀。日言之杨伯杨伯遂具牒廵台。易其人牒今日且下。杨伯者。佳伯哉。佳伯哉。幸报胡从事母闷也。更一二日。则颛遣一介之使候足下剑津之上矣。涂暑自爱。 

　　○七报子与 

　　足下之枉辱敝署也。即如昆仑之上。遇羡门焉驻马前有逸文致足下召我滴水书。计足下是月发书正仆与揭生游时也。昨过玊华因病困遂不得入。固难兼之哉涂遇汀吏云。足下有言。九日命涂。则之延平。更二日则之南贑。何哉。此谈也。二地钧之耳。谨遣一介往迟。唯惠然而东仆今驻马剑津矣 

　　○八报子与 

　　延平寓一书往迟意五日即携挐出守郡也。而因与足下为剑津之饮。不谓至省穆伯卧病二台。遂檄视司且是月录武复棘。棘累日方与颜使君谋驰之延平。而同安报夷艇。至矣计足下尝以望日发汀。恐遂不能出觏节钺徒今此心万折也。且足下既去。而仆之欝欝。竟谁与语言之涕泪满衣矣。足下过九龙。而不见仆。得无戚戚动念乎。谨遣一介代候于郊。万里长涂。兼以霜雪。唯足下慎裘舆自受。鄙人心摇摇而北。无已时也。酒泪投函莫知所云 

　　○九报子与 

　　闻足下北辕十日矣长安车马云翔。而举目无一知已者。足下得亡短气乎。昔顾华玊以开封谒　帝。献吉诸公祖道陈诗。而朱升之报绩还。亦有章园别纪。足下何人哉。乃不得并二三子游也。万里之外。令人快快耳。台使便附讯。愿言加饭以慰远臆 

　　○报周宪长 

　　八朔奉陪末议明公折节而心交之。持杯洒翰动则顾我令鄙人窴倒如醉。若涉殊庭从安期先生啖枣游也。岂不甚幸甚幸哉。荷庭笑别。盖心旌摇摇与公共翔燕蓟之墟矣。从诸公时诵春闱王伯之句未尝不拊掌大噱。如公在筵也。知公已谒　帝归。鄞日迟音。告乃百粤。掌宪之讯至矣罗浮先生日夜望公至岂知武夷仗者乃大怨别也。异日者公持大中丞节。来督八闽。戎事。鄙人蒲伏辕门。公母恐我哉。敝司有不腆之将。敢附一言以贺。唯公有教言。 

　　○报尤宪 

　　别足下久矣每念足下高谊私心如渴也。秋中令公子贻书。知足下北谒　帝。不敢报言。冀得回辕展晤。不知足下乃枕苫而庐也。伯何故哉惊测惊测。遵岩东台二公状故闻之足下之言尤详矣。弟何能为。不敢辱命。草此先复颛遣奉慰。不任区区。 

　　○报德甫书 

　　吏回奉手书。知足下念我深也。即闽越咫尺未通一讯。何妨长忆哉。万寇环省城。焚刼者今六十日矣昨稍歼之海上。余者尚屯山南。辕门群校专擐甲勒马以待足下。幸足下蚤至。以长缨系而鞭之以谢苍生。岂不可也。明卿亦通一问否。门隶再迓草此代候客涂溽暑。愿言加爱。 

　　○报方武库 

　　十月之望既已奉讯言北乡矣则又以为公之念我勤。而仆之报公疏也。无乃门者嗔不内乎。然仆非敢疏也。长安中书。盖自昔难之矣。恃公谅我。不然者。仆何解焉。公为郎。久胡不调。以公之不调。知仆之折腰无已时也。幸计吏万一罢去为快即不罢亦上书自罢耳。他日五岳志成公其就我百花洲上读之昨具不腆之仪。起居尊公长者。夏官大夫之题。俟仆登龙而揭焉。 

　　○报庄吏部 

　　仰山君至。再辱赐书环读。累嗟公之念我何深也。梦我诸篇词翰奇绝。盖云霞乱坠矣我明称名吏部则无逾苏门西原少海诸君。顾其诗可得而言也公谓高诗玄淡而乏风骨。佳谈哉。佳谈哉方公与高游时。何不以言振之令后世有词也。然诸君俱奇蹇沦落不俯谐丁世足称名流矣公雅意鄙人期之华地。甚幸甚幸。顾不欲负诸君岂负公哉仰山君看花长安。太君三君饬羽待奋。公之乐甚也尊公名德高齿鄙人宜有言。顾愿得平生而缀诵为公其教之 

　　○报白伯伦书 

　　去冬辱远书忆欢叹别。并见情悰。把读回环不知涕泪之浪浪余襟也。每睇北云。便欲心折。征轺轧轧缺然问讯。顾其心何尝一日不殷殷哉。足下彯组仙署。弼亮彛典。功名盛美。贻宠遐僻。甚幸甚幸。鄙人南徙。日廑山海之役眠餐栉沭。半在风露间矣足下雍容鹓鹭曾复流念远人乎。闽使奉乡书入都。事在足下。唯含容而速遣之。即鄙人之愿也。言夫念我厚宜讯。恐以不遍取罪。且为我谢之子与至当致耿耿耳。外录二帙教之。 

　　○报子与 

　　自足下出关。日忡忡怦怦。不能一日释足下意。独恠之不知足下乃奉尊公讳。痛哭归越也。书来把读一泪盈裾矣诸大夫靡不喟然兴叹即台史且亟亟言。斯人去。是汀之厄也尊公何恙何竟不起。太夫人得亡过痛乎。是皆助足下悲也苐尊公八十余老矣又得被章服游里中。数朞不愈焚麻松丘哉足下可无恨。足下杖而读礼。上奉太夫人高年以其余掇采千古。卒成大业。是又报尊公地下无已时也。仆拟春暮拂衣阐鴈荡。访天台。解笈天目之墟濯手苕云之上展谒尊公之墓。上寿太夫人于堂。而因与足下探禹穴历西湖吊阖闾之旧宫采种蠡之遗事斯仆之上愿也。足下其扫径而待之项以职事从台史行部驻节延平。日饮颜公之庐。未尝不谈足下。至欷歔罢酒也。不腆之奠敢闻左右。唯足下疆为太夫人加飱临楮于邑 

　　○报周宪长 

　　别后凡三拜华牍则黯然怅情哉春中事辟之惊颷讯发而江山草木。靡不改色者。及其定也。则江者自江山者自山草者自草木者自木颷不得终持之矣公之遭之亦公之未定之天也及其定也公者自公文章政事。峻节雅度谁得而终揜之也公之擢粤也胥江公命仆言绣错而函之自岁暮淹留至今矣盖以戎故公其谅焉叔言文思当亦骏发。恨道远不得读而快之。公当何日出山所驰情于左右者。如饥如渴也。唯惠然有教言。 

　　○报顾使君 

　　公去闽三月乃仆之心累朞矣盖骨肉之情然哉公何日至楚何日发楚何日渡江河日渡淮何日抵燕也风雨朝夕。若仆任之矣门者一书。吏者一书咸戈戟中语。今亦不记。云何要之皆历历寸心也自公去。仆不复措一语。公至长安。当即拜新命斗酒相藉何地何年哉言之悲叹诸所旧从累累如云。仆日之未尝不黯然怅情也。徤足入都聊附数语代讯三郎君近有音至否。仆今之绝有何问公也春中凡辱书委我尊公志岂以仆亦能不辱命哉四月奉部檄视事臬台时夷大举入寇集省城者万也。又屯掠六十日。始去数百里白骨山起林庐一空父老泣日。自有闽以来无若兹惨者。仆守西陴乃贼即日日攻。西陴。仆遣精锐数干走之夺得巨螺二只五采烂然绝可作觥。他日五湖当与足下大醉此君一咲耳。足下教言。教诸生古语诸生遇害者。五六十人其为虏未归即归而折支败面者。又累累也。此自仆命哉。卧陴上与贼终始。昨方解戎衣休沭正理前莫使者复至。不敢辱命。谨下帷三日。勒成鄙言。一采足下实录唯少年数十金亭长四十斤铁椎仆削焉夫尊公儒者也即有之亦少年事。不足重公况直书朱亥郭解语槩公生平也。二子自奇顾与公无当政如左马李杜并佳然不可以左即杜也。足下以为如何 

　　○报王司马 

　　昨覩北报惊心陨涕。浪浪衣襟盖翁之视仆骨肉久矣。则其情当不在元羙下也。第念　主上圣明公又　上所最知者。事当即解。公盛德纯忠。宁之而已。因便附上起居。燕云万里不胜轸结。 

　　○报元羙 

　　昨覩北书。知伯翁状惊心动魄泪淫淫下也以仆之不能为心。足下如何哉。知足下必逃顾逃难矣足下即不爱其身。其如伯母佳儿何此仆之所为日夜椎心。而不能已也。后数日。得足下青州书从来先生来者愈恻愈叹。方足下发书时岂知今日也念足下及伯翁殊极。恨不得以身代之已约子与共使北讯徤足先此布臆情隘辞迫不及别谈 

　　○报王二进士 

　　春来闻兄捷大喜。已得老伯状。辄泣。喜不易之矣。兄何如为心哉。元羙当自齐来矣。伯母及嫂侄至未骨肉邸中。其情可知也。　　主上圣明。后必解幸告伯翁母闷。及二兄亦宜慎之。草草布候临楮怅惘 

　　○报子与 

　　绝生去附志序二首。书一首。计中元抵越矣。新生来。又奉手书。沾沾喜。颜生不远千里访足下。足下乃又深爱而极念之也。两难哉。颜生才又深沉有度汀馆徐图之。不敢负委也。家大人书来。具言足下驰特。使于金陵。且有厚赍焉足下于我父子之间深矣。顾安所报。顾安所报唯心藏而口占之无已时也。昨谓萧生遂遣北讯。元羙会其病且仆亦日苦。宪牍不得一闲为书。闻元羙尚在青州。何也。其于去就苦矣。吏有事越台。附此往讯。秋炎甚想天目亦如之。捐痛自爱 

　　○奉光禄黄公书 

　　春中闻勋辅之召。窃意师必归谒封树月。日日北伫也。后会戎事急。冉冉至六月。而都运公来奉师彭城书。乃知节旄径自滁阳北也。怅深矣。书中念不肖绝甚而别谕懃切。尤见师骨肉无已之情环读之。不知泪垂垂下也今世爱我念我者。孰逾师哉使者又辱赐贺。感德愈深。谨北乡稽首。附言申谢不肖鄙陋。叨此重任。悚灼久之。盖恐无以副师知已之明也。唯师益教之。有至望焉。更望师为苍生加爱。以慰简眷。无任瞻注 

　　○报赵太仆 

　　春初附尺疏。黄公子具讯。未尽区区。入夏夷乱急矣。遂久缺音告。我公不弃。乃惠然以远书华币辱之。启函奉教。厚念盈楮抱佩悚灼。罔所措之。滁阳天下之胜。而今古名贤之所萃止也。我公名章丽藻云霞并流。即所列会编中者。鄙人言言窥。靡不酒然而快也。公谓心力可到。齐驱古人者。盖自谓乎。盖自谓乎。江山谒赋。并峙千古。鄙人愿得请益而卒业焉。唯公谅之使者北归。谨裁具谢临发数语。聊布下悰。公母以诗读之也秋气渐高公其以为苍生加爱。北乡无任驰情 

　　○报明卿 

　　曾发或二月来。致足下书。知官舍察寂。日惟瞽师语也。盖黯然矣。读足下诗。又沾沾喜。昔谓诗必竆而后工。有味哉。有味哉。三月朔。覩计吏牍。则足下乃又有谪命矣。是日为足下顿足旁皇。泣数行下。天乎。足下何罪。而再遭之也。即欲走一介讯足下。武昌会倭遽至而环之。盖三月道涂始辟。遂冉冉至今也。顾此心何尝一日不念足下。足下再谪子与苫居。元羙近迫家难。乃李生固久耕矣而独仆折腰五斗。不即去。岂理哉日夜谋所。以去。状不得。则移痾耳。陈大参公入楚。附此一讯。情长词简。西望于邑。 

　　○报方驾部 

　　往岁九月。具尺牍付徐汀州代讯。已而闻其奉讳归吴也。讶而恨者久之。乃使鄙人别来感佩私悰。竟不能一布之左右。谓何哉。谓何哉。嗣是又值夷乱。其状难言之矣。而道涂阻绝。北使希阔。遂不能修一词道此恨。恨尊公遣使投之。三缄启封而读。言言感。言言愧也。时事一书。尤觇远畧。行将二三大夫诵之。我公坐筹九边胡马不敢南牧。矧兹丑夷。固宜其宏策炳炳也。鄙人不学。辱诸公以贵乡二三子付之鄙人何有哉。幸公远惠至教敢不夙夜。尊公复有厚赍于鄙人。鄙人虽不敢拜命。顾心藏之矣。郎君隽朗。固麟鳯之俦也。鄙人何敢以诸生视之。谨附数语奉谢。乡者一书并致。以见区区。唯公谅焉。临楮不胜轸结。 

　　○报谢山人 

　　一别八年矣。人生几何。堪此睽隔。每与二三子持盂对月。未尝不念我公。即公高居独吟。当亦不能忘情二三子也。于鳞久耕。明卿再谪。子与元羙。并遭家难。而元羙且病免归矣。独仆以五斗不即去然念念渔樵。恨不旦暮往也。近家君卜筑金陵之墟。将遂家焉。公能渡江而南。而仆因解缓。从公窥天台。眺鴈荡。下西湖。登虎丘。西睇匡庐。南浮潇湘。以尽平生之所卧游。而未覩者。何如哉。公既老。仆之发亦稍稍短矣。嘉时不再。唯公图之槐亭李公。与公有倾盖之雅。谨附尺牍代讯。怀公之情。一见之词。惟公一一为我酬焉。延伫瑶华。以慰饥渴。北望无任轸情。 

　　○报子与 

　　隔旬臬吏有事于越附尺牍命之天目。讯足下书。及家大人讯语。启函读。乃知足下有颛使于金陵而家大人数数感足下高谊。无已时也。足下念我戎旃。戎旃即苦。顾不若二三兄弟放逐惊忧种种甚也。每一念之。不觉泣下。莾莾宇宙。安所投足哉足下以太夫人故不出。仆不敢谓足下语非也家大人以倭故近日买宅凤台之东将定居焉而二媍诸所从者。行将尽归之则仆之进止便也柰何以一学椽。而负此千古。足下以为如此。元羙处日夜念之。无一介可任。黄少府疾足谨遣之代讯足下足下如以为可任。则北之且令归涂。东之齐。一讯李生也。昨覩王生病疏。痛心哉痛心哉百凡足下裁之 

　　○报泉州诸公 

　　服役名藩易岁矣咫尺光华。未遂展觐诸公不弃辱之以言。三复高旨祗有悚灼鄙人束发时。则窃诵遵岩公之名。心乡之矣。乃又幸从东台公游。私心固时时急也。况闻至教敢不思竭其愚即愚不效亦甘之矣。两公南。谨具一言以复。唯诸公谅察 

　　○报德甫书 

　　前二日方奉报言。把读慰喜。次于面谈也积牍稍清。佳思日整知工部语当入雅构矢望之望之督台乃遂称病。闽何赖哉。今遣一吏□□□□□致区区。福贼安遁莆事安处。　朝报安□□□所欲急闻者。坐邵武如在天外。祗得一士。差可慰远轸也晤间为兄诵之今趋建宁矣。 

　　○再报德甫书 

　　邮中累得书。即不面差慰之矣相违两月。日夜驱两眼。读腐儒语。其苦当以日作岁也。足下对楚囚障姜公至即脱之日坐隐床吟矣拾遗语。何以奴辈有外窥者。幸缚而鞭之昨入武夷二日游大佳今古谈者。莾莾矣再数日可延平再十五日可得面足下昨闻有新夷至乃令心日日南也郎君大长进归时有二三子可读者付之。 

　　锲宗先生子相文集四卷毕 

　　●锲宗先生子相文集卷之五 

　　广陵　方城　宗臣　着 
　　温陵　九我　李廷机　校 
　　书林　云竹　郑世豪　梓 

　　五子名行录 
　　五子诗 
　　四怀诗 
　　古调歌 

　　◆五子名行录 

　　姑苏俞久文 
　　山东李于鳞宪副。名攀龙为文刻意上古。不乐贵任一日辄自称病免出杜门自修。不诡于时。有耿介之操。 
　　吴兴徐子与。太守。名中行夷度酝藉制清融。得其藻蔚。言议津津。靡见乏源尤喜为笃厚之行而不自盛满。元羙云。子与性味如醍醐无处不入余每谓之知言。 
　　荆楚吴明可。给事名国伦。负不羁之才。好自为慢世虽屡遘抑厌。而奇篇弥出。抑亦亭伯之流也 
　　广陵宗子相。大参名臣倜傥闿怿。搦管兴文殆无留思。当之者辟之小巫而见大巫。便欲神气俱尽。 
　　吴郡王元羙。宪副名世贞神仪俊朗雄志迈伦。合组联绣惟。其所长。其意以为两司马而下勿论也。假令嗣其才力。岂可量哉。 
　　右五子者。皆当世名士也。余始五子之徒元羙友善。而明可时以中舍诣京师道经吴郡见余所为赠元羙诗。遂乘扁舟访余。不遇而去时有县令要之不得。而余亦不知明可之尝至至今未得接识明可也后三年而子与以比部郎中。录囚按县遂辱枉车骑述叙高旨。有加平生之欢比子与又云。子相在闽中。每相念之明可亦秋时诣京师。当复方舟而来也今独于鳞抗志屏迹。山川阻修。元羙在青州。以家难。亦辄自免去。沦漂燕齐之间足惋惜耳。初五子同官京师。以不能苟合取容相继迁转。咸离隔远至数千里。或终岁乃得问焉而余负瘵蓬室。局蹐而处。往往徒以声气相吹嘘。尤令人叹慕深也。窃又以为人之趣舍异涂虽结发以至白首。而不相知情意气悬合则穷山极海傥有闻焉。谁能间之。是以火井沃泉。而弥烈灵锺应霜而自鸣。气之感也岂以其迹之相比哉。是余与五子不必尽识也。撰五子名行录于首云。 

　　◆五子诗 

　　李攀龙 
　　徐中行 
　　梁有誉 
　　王世贞 

　　○李攀龙 

　　谢山人榛 
　　徐比部中行 
　　梁比部有誉 
　　宗考功臣 
　　王比部世贞 

　　·谢山人榛 

　　李攀龙 
　　谢生吾党彦。轗轲京洛陌不惜黄金去但伤朱颜掷韦布岂尽愚咄嗟名士籍握手金闺人中情多所适。目若营俦匹。踯躅难自释屣公卿前。将须坐其席。冠盖罗长衢。染翰日相索遂令清庙音。乃在褐衣客。一出游燕篇。流俗忽复易。还顾望鹿门。矫矫青云翮 

　　·徐比部中行 

　　葆生一何俊。本自青云姿。十年住天目。含意多素辞。既闻风雅音。三叹文在兹。矫矫顾尚书。眄睐惠前绥。念为理清曲。高言唱者谁。踯躅流俗间携手不相疑时髦满要路。各谓中心私。世人岂同愿。吾道欲委蛇。黄金买大药。朱颜庶可持。物理率如此。和光难独窥。 

　　·梁比部有誉 

　　梁生起南海。负气何倜傥。北交中原士。徘徊得吾党高名岂宿着。一朝奋鸿响。时俗既淆浊。振衣念独往。礼法难为工。局促向天壤。王乔可等期。服食理非枉。引领还罗浮。愿言税尘鞅俯视大河流。逶迤浮云上。盛衰随物化。世情自卤莾。吾意当告谁。黄金妬偃仰。 

　　·宗考功臣 

　　婉婉维杨士。早岁绝人识。结撰有至思。先民乃遗则时俗徒嗷嗷。此物知者得。欝欝独往心。百折江河力。披覩他自媚。我意安所测。言念携手好。荣名与令德。浩荡阴阳移。吾道相终极语及千载事。愀愀动颜色。中怀谁可喻。文章亦经国。一为麟凤言。三叹加餐食。 

　　·王比部世贞 

　　元羙何翩翩。夙昔秉灵异京洛多冠盖。操觚各自媚。所遇无此物。识曲听其伪。大雅久沉邈时淆作者至。俛仰知音稀。含兹未伸意。但坐奋逸响。侧身向天地。虚名喜误人依依千载事。浮云相揽持。白日一高视。四顾命俦匹。中怀谁可致。凌厉子长气。文章此未坠。 

　　○徐中行 

　　谢山人榛 
　　李郎中攀龙 
　　梁比部有誉 
　　宗考功臣 
　　王比部世贞 

　　·谢山人榛 

　　徐中行 
　　落落沧海客。高视翰墨林。披褐登燕台。悲风吹我襟踯躅冠盖间四顾营知音。淫思构篇章。一一郢中吟。交李道益广。救卢义何深。中怀皎白日。末俗徒黄金。妻子且不问。况乃腥腐侵食胆岂不苦。斯文故难任。茫茫四海内。独用千古心。不学蓬蒿士。悠悠空陆沉。 

　　·李郎中攀龙 

　　此物孕灵造。显晦洵有神。寂寞汉魏后。乃复梃斯人矫矫秉孤尚。流俗谁相因。直视千载前。识曲辨其真。昌运幸中启。群英咸来臻。玄夜升海日。昭灼开迷津。众星何历历。周环随北辰。遂令同心者。周旋若一身。白日发高唱。青天气益振侧身望泰华。可以表嶙峋 

　　·梁比部有誉 

　　梁生南海彦。早岁握明珠。滔荡秉大节。深湛思独殊。献赋聊薄游。偶与同好俱。杨榷得宜筌。清响奋天衢。大雅一以振。巴人空滥竽。浊世多局促。中怀惨不舒。振衣谢尘网。逝将还旧庐。增城与罗浮。僊人可等期。伊余薄世恋。夙昔同玉趋。安得凌风翼。与尔长相湏。 

　　·宗考功臣 

　　吏部信玮杰。洞识一何早。岩廊岂不逢。艺苑从所好。佳时羙游遨清飙洒兰藻。握手时髦前。论心感同调。矩矱怀先民。努力肆探讨。叹息白日驰。徤翮凌风矫探珠万仭渊。倏忽得至宝。伤彼击缶徒悠悠亦空老。首为金石盟。海内存此道。时难交弥敦岁寒共相保。 

　　·王比部世贞 

　　元羙自名家。弱龄骋高步。骀荡尚书省。深衷托词赋。雅郑难为听。聋俗多所误。寥寥韶濩音。师涓独早悟。卓荦李中郎。携手即广路。骐骥憙服骧。千里不反顾。高歌送浮云。阴阳莾回互。调咲天地间。焉知中所慕。千载亦湏臾。宁论贵与富。惟有琼瑶篇可以垂竹素。 

　　○梁有誉 

　　谢山人榛 
　　李郎中攀龙 
　　徐比部中行 
　　宗考功臣 
　　王比部世贞 

　　·谢山人榛 

　　梁有誉 
　　矫矫被褐者。江海自沦迹。贫贱心所安。顑颔岂摧抑。用拙不求赢。忧在骚雅熄。竆来抱影居。澹词蕴古色。耿耿烈士心。臾着排难力。恩衘越石徒。友道不荆棘。耻贷监河粟甘从于陵食。俛首问妻子。汝胡饥寒逼蹈海乃何人。长啸吾自得。富贵与荣名。松菓固殊域。燕石诚可嗤。口珠尽堪尽今古自一时。鸿冥讵能弋。 

　　·李郎中攀龙 

　　大雅日已远。斯文竞驰鹜。如何舍周鼎。淟浊宝康瓠。李生奋东海。深堪托毫素。凌厉百代前。词源尽倾慕。智用修绠汲。道由斲轮悟。繁声尽捐屏。至乐在韶頀。刻商杂流征。众耳信惊怖。悠悠复何言。邯郸踠其步。浮沉将安之。岁月不我顾。汉署共遨游。相期保中路。琼佩纷偃蹇。美人恐迟暮。人极自挥斥。先民有遗度 

　　·徐比部中行 

　　徐子负逸气。本自吴会奇。邂逅恊心许。在昔未遇时。夙有餐霞情。空抱世网悲。揆余秉微尚。泔鱼伤暮知。握手自高吟。一一金石辞。赋客尽倾倒。珠光炫陆离。词园岂浪名。作者见于斯。立言多苦心。河清讵可期荃蕙化为茅。陈词欲诉谁骖乘赋已远。执戟志仍疲。感彼同怀人。愧无杂佩贻。勉哉体明德岁寒良不欺。 

　　·宗考功臣 

　　吏部慷慨人。早岁躭著作。所得皆经奇。欝欝济世畧。高视凌千载。词赋悼寂寞。结藻灿国章。着论丽丹艧。感时赋长杨。菁华叹昭爚。烛龙耀天街。蔀屋徒萤爝。复古力何雄。怜才意不薄。永俗振风骚平生重然诺。莫逆今昔希。词盟欣有托。古来贤达士。道在从龙蠖。瞻彼肃肃羽。万里翔寥廍。邴生宦业微。怀恩向丘壑。 

　　·王比部世贞 

　　藉甚天下士。王生名日振。玄成有世业。江左挺斯人早窥竹素园。作赋杨马伦。新篇扣哀玉。激烈咤鬼神。酒后雅吴咏。侠气陵高旻。傲倪天地间。谁知肝胆亲。词人久衰谢。栢梁徒尘埃。生也抗高义斯道不缁磷。鼎铉期俊功。扬声天路津。岂学蓬蒿子。白首徒苦辛。余惭梧台石。君迈连城珍。用舍固殊辙感赠以书绅。 

　　○王世贞 

　　谢山人榛 
　　李郎中攀龙 
　　徐比部中行 
　　梁比部有誉 
　　宗考功臣 

　　·谢山人榛 

　　王世贞 
　　脱屣平原客。振衣燕昭台。吾人寔龙矫白日天崔嵬广陆奏清商。悲风四垂来。俯仰狎世观。一二当中怀。拯厄不顾知。中介有余谐。亲者无愧亲。排者任其排。萧索一韦裳。傲倪千古才。扰扰冠盖徒零落青门埃。 

　　·李郎中攀龙 

　　纤阿出溟渤。皓魄中天发。列宿岂不显。杳然精灵摄窜蜀甫也神。迁奇自禹穴。斯岂一世尊。流行神不没。夫子扬嘉馨。千载驭飙轨。思排入渊旷。象成自昭晰。至理中所赏。胡然见时悦夫子乃沉沦纷纷亦奄忽。六合惨淡间。微生借嘘拂。并啸倚崆峒。苍苍极秋色。上有三危露。芝菌芳樛结攀英啜其滋虹霞动灵宅。却咲羡门者。长生等澌沬。 

　　·徐比部中行 

　　蔼蔼洵吉士。产秀自天目泠泠穆风坡。青阳振膏馥。调气翫时人。幽怀被商曲。藉甚扬瑚琏。离哉思鸿鹄。谐予既以觏。同欢数代烛。柔条沃嘉霖虽罢中所欲。良璞困鑢错。连城谢其琢。巽志理无涘愿言重相勖。 

　　·梁比部有誉 

　　大溟湛珊瑚。陆离灼丛条。龙伯何神举。弱纬连六鳌。之子为国经。含英奉清朝。泛澜先口民蕴。眷念首阳椒。内神形俱敛。匪战理自超。崇贱或千钧。贵若等逝飙。罗浮七十二。一一摩层霄。玉笈子长往。金徽予罢操。 

　　·宗考功臣 

　　伊人璠玙彦。履盛无婴躬。岂鲜盈门轨。匪其经寸衷。遐筭外服食。凌古乃谦冲。斯道苟不芜排卫当谁功。沉沦知夜光。鸿鹄高天风。枉矢射彭城。逸劲饮石梁。谁谓汉哉广。褁糇航扶桑。竦息太华颠羣途杳茫茫。 

　　◆四怀诗 

　　怀元羙 
　　怀明卿 
　　怀子相 
　　怀子与 
　　怀于鳞 
　　怀元羙 
　　怀子相 
　　怀子与 
　　怀于鳞 
　　怀明卿 
　　怀子相 
　　怀子与 
　　临岐自叙诗（三首） 
　　钓台赋有序 
　　叹逝赋（代作） 

　　○怀元羙 

　　琅琊山上越王台。秋色高临海色开。莫向中原看落日。浮云万里为君来。 

　　○怀明卿 

　　豫章西望彩云间九派长江九迭山。高卧不湏窥石镜。秋风憔悴侍臣颜。 

　　○怀子相 

　　越王城上黯消魂。万里秋风动蓟门。君自平生称国士。南迁岂负信陵恩。 

　　○怀子与 

　　青山忽送七闽秋。大海遥连百粤流。落日孤城风雨至。褰帷何处不堪愁。 

　　○怀于鳞 

　　渭水秦关天上回使君持节驭风雷。不妨万里无书寄。紫气常从西极来。 

　　○怀元羙 

　　六月提兵大海东书生亦作万夫雄。匣中双剑无颜色。倒吸天河吐白虹。 

　　○怀子相 

　　九曲溪流绕幔亭。峰前海色昼冥冥。故人无限中原思。抚剑歌来祗自听。 

　　○怀子与 

　　风尘秉马路俱迷尔得汀江似武溪花落案头无一事。寻仙时过玉华西。 

　　○怀于鳞 

　　黄鹄秋翔太华颠坐攀僊掌扑青天。乘风忽舞东溟转。矫首扶桑帝日悬。 

　　○怀明卿 

　　源归重枉豫章书。不向钧天梦帝居。若使府公夸束带。便携妻子入匡庐。 

　　○怀子相 

　　越王山拥七闽秋。天入东南大海收。雨后虹霓初不见何人截作钓鳌钩。 

　　○怀子与 

　　武不之山胜武夷。汀江如巴学字移傍道江山多气色。不知新着谢公诗 

　　○临岐自叙诗　 【 三首】 

　　长叹一声归去来六龙高驾彩云回独流明月诗千首万古含光烛上台 

　　其二 

　　一谪人间四九年。青山万里隔苍烟。我今更去华阳洞。千树桃花待举鞭。 

　　其三 

　　四海交游尽卧龙。长江夜夜采芙蓉。我今更跨晴虹去。抵入崆峒第一峰。 

　　○钓台赋有序 

　　余闻严子钓台旧矣。丁已秋。余以藩赴闽取道两越。始登厥台。徘徊焉。商飙西来。万山飒摇我心伤悲。爰申厥词。把酒放歌。白云莾互。岂君之闻歌而来哉。 
　　恭承　帝命。以南迈兮。弭吾节于富春。儵微霜之陨百草兮。何芳杜犹菲菲。其袭人睇严陵之旧里兮。钓台郁而嶙峋。屯飘风其相薄兮。吹石濑之磷磷宿莾摇落而变衰兮。余又安得问夫白苹余将怀椒糈而敶臆兮。蹇吾马之逡廵而不前。岂以沉沦之俗羁兮。乃不得以楫高士而执鞭唯炎德之中天而兴兮。纷众芳之杂糅以比肩。何佳人之夸姣以抗行兮。乃独抱孤贞而自全。衮冕黼黻之玄以章兮。荪独爱夫羊裘焱鸿鹄之高翔兮。聊寄吾迹于汀洲。昔傅岩之坂筑兮。武丁肖形以资厥猷非熊之恊帝梦兮。渭叟起而佐周。何帝之手诏以忬愫兮。羗独偃蹇而夷犹。故人之不忘。旧欢兮。情恍忽而至乎帝庭何帝腹遽以足加兮。太史奏之客星咄咄子陵之不肯为理兮。帝何独惜夫沉冥荪何高蹈而不顾兮。乃长揖以谢夫天子。朝发轫于汉宫兮。夕税驾于江沚。有君如此。其忍负兮。荪岂亡覩于厥旨。痛韩彭之竟以烹醢兮。勃何辜而卒不免夫姜里念盛名奇绩之不可以善终兮。是用忍情而惜此兰芷凤凰之回翔而不肯下兮。岂网罗之所能施。使蛟龙之可得而常服兮。又何以卑牛马而下之睇江河之趋下兮。喟高风日逝而不可追怃故迹而连蜷兮怅吾生之独后时往者既已不可复兮。冀来者之犹可为。委余佩之陆离兮。挂吾冠于南斗之墟孽长虹以为衣兮。拾青露以为琚。托微诚于浮云兮。荪其揽瑶华而迟予。望羙人而不见兮。羗独立以踟蹰辞曰。维江有兰羙人植兮。白云茫茫归何晏兮。平楚落日。怨青枫兮。归来乎山中。吾与汝嬉以游兮。 

　　○叹逝赋 【 代作】 

　　嗟天命之浩荡兮。总万品而为型唯一炁以回薄兮。嘅露曅之不可计。停睨众卉之峻茂兮。芳草纷而独馨。何微霜之未陨兮。而馨溘其先零。君烨烨其少扬兮。握赤珠而驰骛。朝饮马于文苑兮。夕弭节于玄圃。既谒　帝之阊阖兮。俨天门而广步。振琼英之杂佩兮。散瑶华于中路。奄分符以南迈兮。宰苍生于东越遵邵杜之遗则兮。民蒸蒸其无艴鸿硕欝其上闻兮爰降命于北阙。司寇之典邦禁兮。惟女庶几其慎罚。河君之蹇蹇高厉兮。捐鸣佩于上宫。返初服之江篱兮。寻旧侣之杜丛志士不能忘君兮。念国事之倥偬。羗重入乎承明兮。陪谟谋之从容。错帝章之璀璨兮。统神人而旁达爰申命于金马兮。日垂绅于紫闼。俨夔龙于天上兮。揽芙蓉于池。末艳球琳之可拾兮。纷组缨之可掇富贵之易以荡情兮。君独守乎故常。奉星辰之晨华兮。依日月之隆光。当青鬂之盛年兮。奄乘云以归帝乡。悲回风之摇落兮揽木叶而沾裳岂厌世之溷薄兮。乃投情于幽渚。将逐吴云以南征兮。或恋燕都而北止。或上而独驾乎玄螭兮。将下而随流乎赤鲤。幽明聚散之永隔兮余诚不知其故。令名之兼寿考兮。自古以为难。期回宪之不得永龄兮。千祀之所共悲。余独惜此芳草兮。乃不得与众卉而共萎。陈一词以托浮云兮。聊寄余之遥思。 

　　◆古调歌 

　　池上歌二首寄诸子 
　　昔君别 
　　今夕歌（四首） 
　　招隐词（四解） 
　　昔思君 
　　送将归 
　　白头吟（三解） 
　　车遥遥篇 
　　萱草词四章为伊母夫人赋 
　　惜春歌 

　　○池上歌二首寄诸子 

　　芙蓉摇落兮。惊素秋箫鼓殷殷兮。泛中流瞻彼沧洲兮。狎白鸥。羔人不见兮。仗我愁。安得与羔人相逢兮。采萱草以忘忧。 

　　其二 

　　蒹葭苍苍兮。露为霜。秋风飒飒兮。明月光。四顾天地兮。何微茫。羙人不见兮。使心伤安得与羙人相将兮。折桂枝而徜徉。 

　　○昔君别 

　　昔君别我兮。春草萋萋。我今思君兮。秋雨霏霏。春秋既已改序兮。君胡为兮不归。昔君别我兮。江月阴阴。今我思君兮。海日深深。日月忽其不停兮。君胡为兮无音。 

　　○今夕歌 【 四首】 

　　今夕何夕兮。星稀月明。今夕何夕兮。得与羙人同行。蟋蟀在床兮。凄凄则鸣。江水浩荡兮。泠泠其声何接羙人之殷懃兮。乃使我惆怅而怆情。 

　　其二 

　　今夕何夕兮。露下庭荷。今夕何夕兮。得与羙人同歌。山有木兮木有柯水有鸟兮鸟有罗何接羙人之慷慨兮。乃使我泪下而滂沱。 

　　其三 

　　今夕何夕兮。日居月诸。今夕何夕兮。得与羙人同车。前有溪兮溪有鱼后有园兮园有蔬何接羙人之佩环兮。乃使我气结而欷歔。 

　　其四 

　　今夕何夕兮。飞鸟鸣禽。今夕何夕兮。得与羙人同斟。奉清醴兮弹素琴荐上珍兮。扬华音。何接羙人之周旋兮。乃使我情结而沾襟。 

　　○招隐词 【 四解】 

　　归来乎山中。他乡莫久滞。君莫虑无衣。山中有萝薜 

　　二解 

　　归来乎山中。他乡莫久系。君岂虑无舟。山中有兰桂 

　　三解 

　　归来乎山中。他乡莫久延。君岂虑无饮。山中有甘泉 

　　四解 

　　归来乎山中。他乡莫久羁。君岂虑无玲山中有紫芝 

　　○昔思君 

　　昔君与我兮同心结发今君与我兮参商胡越昔君与我兮鸳鸯同池。今君与我兮南北异枝昔君与我兮月明星灿今君与我兮风流雨散。 

　　○送将归 

　　客子远役兮。驷马驰。驾言长往兮。适郊圻。念我同心兮。怅有违。送君河桥兮。牵君衣问君去兮。何时归恨无羽翼兮同君飞岁暮不归兮。当谁依。 

　　○白头吟 【 三解】 

　　君从何处来。遗我明月珠。明珠亦何为。可以照光仪光仪君不顾照之令心悲。 

　　二解 

　　君从何处来。遗我绿绮琴。琴声亦何为。可以扬芳音芳音君不听。弹之伤我心。 

　　三解 

　　君从何处来。遗我紫鸶笙鸶笙亦何为。可以扬清声清声君不聆。吹之感我情。 

　　○车遥遥篇 

　　车遥遥兮马骎骎。送君行兮河之阴。望而不见兮伤我心。车遥遥兮马萧萧送君行兮河之桥。望而不见兮俾魂消。车遥遥兮马翩翩。送君行兮山之巅望而不见兮。涕留连车遥遥兮马騑騑。送君行兮江之矶望而不见兮。泪沾衣。 

　　○萱草词四章为伊母夫人赋 

　　萱草离离兮山之阳。朱为衣兮青为裳嗟彼秋风兮起大荒俾其花日飘泊而不可见兮。何以慰此心之彷徨。 

　　其二 

　　萱草菲菲兮山之曲。曳紫霞兮缀红玉嗟彼秋风兮振庭绿。俾其叶日凋零而不可寻兮。何以慰此心之踯躅。 

　　其三 

　　萱草芬芬兮山之侧。对芳芷兮远丛棘。嗟彼秋风兮还以仆。俾其枝日偃蹇而不可起兮。何以慰此心之叹息。 

　　其四 

　　萱草萋萋兮山之隅。杂玄芝兮间绿芜。嗟彼秋风兮遽以枯。俾其根日萧索而不可保兮。何以慰此心之踟蹰。 

　　○惜春歌 

　　春台冉冉围青竹春夜沉沉秉华烛鹦鹉杯未停琵琶声已续君当为曲海上歌妾当独唱江南曲。江南曲。声未足池中鸳鸯两两飞江头鳬鸭双双绿劝君莫待鬂边华。劝君莫负杯中醁。君不见紫罗山上月如珠。锦石屏前人似玉。人生年少湏尽欢。莫待形骸空结束。慢磋砣青山碧草容易过白发茫茫君柰河。 

　　锲宗先生子相文集五卷毕 

　　●锲宗先生子相文集卷之六 

　　广陵　方城　宗臣　着 
　　温陵　九我　李廷机　校 
　　书林　云竹　郑世豪　梓 

　　古乐府 
　　五言诗选 
　　五子诗 

　　◆古乐府 

　　雉子斑 
　　君马黄 
　　战城南 
　　上陵 
　　巫山高 
　　朱鹭 
　　有所思 
　　思悲翁 
　　临高台 
　　圣人出 
　　艾如张 
　　上之回 
　　燕歌行二首 
　　出塞曲 
　　长相思 
　　孤凤篇 
　　凤笙曲 
　　江南曲 
　　龙笛曲 
　　采莲曲 
　　采菱曲 
　　游女曲 
　　朝云曲 
　　赵瑟曲 
　　秦筝曲 
　　阳春曲 
　　关山月 
　　出塞 
　　寄远曲二首 
　　自君之出矣五言二首 
　　江南曲四首（五言） 
　　寄衣曲 
　　采莲曲 
　　相逢行 
　　清夜曲 
　　梅雪曲 
　　月下曲 
　　水中月四首 
　　采莲曲 
　　江上曲 
　　长相思 
　　江南弄 
　　江南曲 
　　春闺曲 
　　楚阳曲 
　　卖花曲 
　　子夜吴歌九解赠李顺德于鳞 

　　○雉子斑 

　　雉子斑斑。方游水湍。朝游水北。暮游水南。五色其羽。文何翩翩嗟。彼王孙。来游江千。湏臾盻之忽焉见残。雉子向言。有鸟在天。尔胡我残。有鸿在沼。尔胡我殃。嗟雉子尔无言。尔惧我残。尔惧我殃。谁令尔斑。 

　　○君马黄 

　　君马黄。臣马青。二马并逐臣马停。臣马停君马行。飞尘走电过龙庭。一鞭胡骑惊。再鞭胡尘平。锦泥玉障垂勋名。吁嗟乎。荆棘满山山路黑。君王未可驰八极。 

　　○战城南 

　　战城南。望城北。城北阵云红。城南阵云黑。生当封侯。死当庙食。一战天门青。再战天门赤。挥金戈拥雕戟。马走缰。人失魄百万熊罴一时仆。归来麟阁名观者坐太息。战城南。望城北。 

　　○上陵 

　　上陵何所见。但见栢与松。栢枝一何盛。松枝一何青。白杨蔽其上。秋风萧萧鸣。金为阙。玊为楹石为马桐为龙。重泉一以闭。万古不复醒悟彼泉下人喟然伤中情。今日乐且乐延年万寿春。 

　　○巫山高 

　　巫山高。上摩千层之青天下渺万丈巫峡之重渊。云胡为哉生其巅。朝飞去。暮来旋。登山步云。令人神飞。白日可摩。玄龙可骑。下视浮世千万里。苍茫浩荡空烟水。 

　　○朱鹭 

　　朱鹭朱鹭。不在天。不在渚。飞君堂。作君鼓。倡君歌。起君舞。玊戟升。朱矛举。燕明堂。耀神兵。享有道。征不庭。栖凤羽。布龙城。一人庆。四海宁。 

　　○有所思 

　　有所思。乃在大海南。海路一何长。海水一何寒。迢遥千万里。上有蓬莱山。山中有真人。颜色如渥丹。青霞为君衣。紫霞君餐。桂枝夹道旁。上长青琅玕。群仙三五人。游戏青云端。赤螭为前驱。苍龙护其关。月下散瑶步。玉声何珊珊。我欲往从之。道路阻且难。中心怅有违。慷慨起长叹 

　　○思悲翁 

　　思悲翁。悲何极。朝相思。暮相忆。今者华。昔者黑。白日难东。黄河难北。思悲翁。悲何极 

　　○临高台 

　　临高台。高台何崔嵬南望罗浮。东望蓬莱。恒岳与泰华。飒飒雄风□。一顾青云飞。再顾白日摧。三顾天门忽以开仙人三五辈。冉冉霓宫回。仙人向我言。君胡来。君胡来 

　　○圣人出 

　　圣人出。应昌期。龙来游。鳯来仪。天地并。日月齐。统六合。化九夷。产朱草。芬玄芝。延年寿。万岁期。寄谢许由与巢父。及今不出待何时 

　　○艾如张 

　　艾如张张而罗。罗在山。鸟则罹之。罗在地。鸿则罹之翩翩者凤。万里一去。千年来过。艾如张。张而罗。柰此凤者何 

　　○上之回 

　　上之回。驾云车。格皇心。隆帝图。上之回。来甘泉。仁圣德。万邦传。上之回。临三关。走九夷。服八蛮。上之回。归明光。千万年。乐无疆 

　　○燕歌行二首 

　　秋风萧索百草斑黄沙飘飒青海湾食人昔从征西班。一去十载不知还惊颷传檄云霄间。胡尘渺浩难重攀。昨日寄我双玉环。万里相将道路艰。我欲为君整双鬟。空闺顦顇摧朱颜。心如车轮不暂闲。不觉涕泪衣斒烂。征人一一归故山。尔独何辜阻玉关 
　　秋山摇落秋夜长。皋兰寂寞被凝霜。中夜起视明月光。蟪蛄蟋蟀鸣我房。良人远游在他方。道路一望阻且长。闻君有期归故乡。为君旭日修新妆。锵锵佩环曳鸣珰。盈盈移步来中堂。望君不见心彷徨不觉泪下沾衣裳。忽见云间双凤凰。长天万里同飞翔。安得羽翼同颉颃。延颈悲鸣到君傍 

　　○出塞曲 

　　壮士怀慷慨。高义贯长虹。甘心报国雠。挟矢忘厥躬。远望边尘起。万里扬悲风。拔剑出门去。驱驰远从戎昔为千人英。今为万夫雄。单于来接战。杀气冲苍穹。黄尘不可见。白日忽以蒙。一战鴈塞清。再战龙庭空。归来报天子。献捷甘泉宫 

　　○长相思 

　　凉飔起高阁。凝露被华滋。庭前有玊树。冉冉寒风吹摇落怆中怀。芬芳难独持。嗟彼阴阳速。叹此颜英衰。揽衣起太息惆怅妾心悲。君心妾不见。妾心君讵知。尺书不我有。何以慰别离。俯视清川流。仰视白日驰。愿随白日景。照君见光仪 

　　○孤凤篇 

　　紫庭有朱凤。羽翮何翩翩朝游华山云。暮宿苍梧烟一朝失其凰。嗟哉相弃捐彷徨四海求。何当待采旋。采采琅玕实。顾影徒迁延。岂无鸿鹄群。而非情所怜悲鸣入赤霄。翱翔不计年。千载览德辉。来仪圣明前 

　　○凤笙曲 

　　翠管参差明月弄。高台忽起双飞凤。彩云缥缈华山洞。华山矶。朝同出暮同归 

　　○江南曲 

　　碧草萋萋笼紫烟。兰桡桂楫清江边。吴歌越吹太可怜。太可怜。复可妬。飘深红。曳轻素 

　　○龙笛曲 

　　高褛缥缈流玊音。梅花零落寒江深中隐隐双龙吟。双龙吟。吟未已。朝霞红。暮霞紫。 

　　○采莲曲 

　　红妆翠袖砍采莲。三三两两鬪婵娟。欲行不行落金钿。落金钿。垂玊指。发青苹。照绿水 

　　○采菱曲 

　　湖上菱花落复开兰舟桂楫去复来。妖童艳女行相催。行相催。不可住。罗衣寒。碧水绿 

　　○游女曲 

　　□鬟玉佩游春风百花拂袖来湖东。朱颜灼灼惊飞鸿。惊飞鸿耀明月人不见。心如结 

　　○朝云曲 

　　朱云缥缈来立霄。人间天上俱迢遥欲来不来巫山高。巫山高高无极。梦相见。昼相忆 

　　○赵瑟曲 

　　鄞郸羙女颜似玊翠袖朱弦理新曲。寒月泠泠江水绿。江水绿。江云停。谁为此。湘妃灵 

　　○秦筝曲 

　　翩翩罗袜明珠光。抱得秦声上高堂。调弦促柱移清商。移清商。翻翠袖满满斟。曲曲奏 

　　○阳春曲 

　　春华灿灼春月明侏唇玉颊扬哀声。凄凄切切动君情。动君情。得君悦。流青云。飞白雪。 

　　○关山月 

　　良人一别妾。长剑远从戎。涕泪青楼里。音书紫塞东。关河秋色动。机栘月华空。亦有寒衣在。年年望北鸿。 

　　○出塞 

　　青海传烽燧。黄沙入鼓鼙。单于屯塞北。大将出辽西。落日胡笳惨。悲风汉马迷。燕将有奇石。勒笔待君题。 

　　○寄远曲二首 

　　秦塞君校笔。章台妾倚栏。鴈书何寂寞。龙剑有艰难烽燧春华暮。琵琶晓泪寒。自知容色落。不忍对花看。 

　　其二 

　　青海风烟迥。黄沙信息稀。徘徊空夜月。顦顇任春衣汉将频营垒。胡兵未解围。近来常涕泪。不独为君挥 

　　○自君之出矣五言二首 

　　自君之出矣。消息阻风烟。桂岭花频落。榆关月自圆 

　　其二 

　　自君之出矣。几度寄春衣。春色年年老。良人归不归。 

　　○江南曲四首 【 五言】 

　　瑟瑟江上风。密密山前雨。风雨莫少停。留得郎舟住。 

　　其二 

　　春江君自去。春闺侬自愁。侬心似江水。日夜仹郎舟。 

　　其三 

　　绿窓春鸟声。思君泪如雨。人来泪不收。却道思家苦。 

　　其四 

　　欢比堤上絮。如泥亦如雪。侬比镜中花。可见不可拆。 

　　○寄衣曲 

　　征人夜度辽寒衣今去洛。妾恐如寒衣。春来不堪着。 

　　○采莲曲 

　　莲花比妾貌。妾貌花不如。莲子比妾心。妾心应更苦。 

　　○相逢行 

　　昔与汝相逢。今与汝相别。相逢万里云。相别千山雪。 

　　○清夜曲 

　　明月期故人。相对坐清夜。濯缨绿水前。散发青松下。 

　　○梅雪曲 

　　山上雪如梅。山下梅如雪。寂寞对空山。幽香共谁折。 

　　○月下曲 

　　月下吹紫箫。云间整玉佩顾见鸳鸯鸟。一一自成对 

　　○水中月四首 

　　嫦娥三五月。玊露千万秋。久居天上苦。暂向水中游。 

　　其二 

　　袅袅青山云。湛湛清江水。中天落玊钩。鱼龙惊不止。 

　　其三 

　　云敛波还凈。云开影自随。绿萍与青荇。相傍桂花枝。 

　　其四 

　　南山亦有罗山亦有罗。玉兔沧波里。罗兮柰尔何 

　　○采莲曲 

　　采莲莫采蒂。莲蒂丝难吐。采莲莫采子。莲子心中苦。 

　　○江上曲 

　　青波远泛舟。碧石朝逢雨伓见江上人。惟见江上树。 

　　○长相思 

　　昔与汝相思仱与汝相见。相见已秋鸿。相思入春燕 

　　○江南弄 

　　帘栊上夜珠。阑于倚寒玊。客子在天涯。相思春草绿 

　　○江南曲 

　　客去悲江左书来滞陇西。相思若春草。无路不萋萋。 

　　○春闺曲 

　　华枕为谁施。华衾为谁卷。妾肠非道路。日夜车轮转。 

　　○楚阳曲 

　　官府一开仓。含青向儿女。公者犹可迟。私者不可已。 

　　其二 

　　东村有客到。相留问烹鸡。妇言且莫烹。租吏到河西。 

　　其三 

　　昨者娶新妇。布裙上两褶。租吏呼典衣。妇在窓前泣 

　　○卖花曲 

　　长安买花者。数株十万钱。道傍有饥者。一钱不相捐。 

　　○子夜吴歌九解赠李顺德于鳞 

　　于鳞上计上都。余以职事直省中。凡再易朔。不得通一语。辄为之赋。时命侍子歌之。以通其恨恨焉。 

　　一解 

　　出门望所欢。零雪忽盈尺。岂曰沾吾衣。畏此雪上迹。 

　　二解 

　　与君生别离仨年参与商。谁谓三年久。不如兹夜长。 

　　三解 

　　夜半倚梧桐。明月何历历。梧子在其上。可见不可摘。 

　　四解 

　　芳草五骅骝。熠熠朝元者。不分黄金鞭。出入依君马。 

　　五解 

　　自幼能采莲。兰楫荡前渚。如何莲子心。于今更觉苦。 

　　六解 

　　闻君有瑶琴。来自昆仑域。虽未听其声。时时白云色。 

　　七解 

　　玊树抽新条。炎炎困赤土。日望天上云。不得阶前雨。 

　　八解 

　　自与君相别。剪刀日夜利。君有云锦裳。吾当为君制。 

　　九解 

　　手中珊瑚枝。光华掩白日。恐君一见之。疑作君家物。 

　　◆五言诗选 

　　省中 
　　秋夜省直 
　　杂诗二首 
　　拟古二首 
　　岁暮 

　　○省中 

　　鸣佩下紫霄岩府中趋。冠盖灿以繁。群吏肃前隅。晨风振远楹。宿鸟鸣高梧步忽不惬。叹此中怀孤。杨雄草太玄。相如奏子虚。执戟亦云晚。游梁意何迂西京有七贵。黄金步天衢。朝欢浃车马。夕燕纷笙竽。富贵讵可常。为乐亦湏臾。嗟彼荣华观。耽此寂寞涂。取舍一何戾。志各有所湏。烈士多苦心。斯言良不诬。 

　　○秋夜省直 

　　驱马即高扃。秉烛照清池。冉冉见芙蓉。白露被华滋。仰见明月光。三星灿以垂。蟋蜶鸣重阶。繁声一何悲。感之长叹息。嗟此阴阳移。鹿鸣思野草。宿鸟怀故枝。人生贵帝志覊栖亦何为。行行返旧服。去去清江湄。此意良未申。空令达士嗤。 

　　○杂诗二首 

　　结发事明主。忠义谅独持。出门远眺望。荆棘生路岐。路岐阻且深。惆怅何所之。中心既不回。艰危何足辞。不暇恤其躬。安能顾所私。譬彼东流川。九折常如兹。昔为志士模。今为壮士规。寸心明白日。比德千园葵。 

　　其二 

　　灼灼园中葵。结根高树林。绿叶甤紫芬。芳华人所钦。白日岂不照。高林蔽其阴。中怀抱赤素。谁为见予心。予心何足惜。惜此日西颓。白日如可待。高林有时摧。 

　　○拟古二首 

　　冉冉江上兰。灿灿江中芷。我友远行投。驾言遆江泛江泛波浪深。叹息从中起昔别眷卉敷。今思暮颷紫。游子不旋归。浮云日千里 

　　其二 

　　驱车事行游。岩畔见芳草。芳草绿以萋。采之遗所好。徘徊岁云晏。悠然伤我抱。不畏芳草歇。畏此关山道关山阻且长。客子行将老。 

　　○岁暮 

　　岁事聿已暮。百卉何摧残。驱车临长河。悲颷激飞湍。欲济无方舟。行路一何难。陶潜耻折腰。贡禹弹其冠。出处各有性。焉能违所安。不见飱霞子。飘飖青云端。 

　　◆五子诗 

　　谢山人榛 
　　李郎中攀龙 
　　徐比部中行 
　　梁比部有誉 
　　王比部世贞 
　　简吴明卿舍人 
　　寄江乡旧好 
　　杨氏园亭饯别谢榛二首 
　　留别京洛诸游三首 
　　还至别业五首 
　　寄李顺德于鳞二首 
　　赠王元羙二首 
　　山中与陆长庚 
　　得吴明卿书 
　　怀谢山人茂秦一首 
　　寄子与 
　　七哀诗为伊氏作 
　　送客 
　　夏日池上坐 
　　闻钱惟重使楚寄赠 
　　李伯章归自邮来访 
　　赠孙子升文学 
　　又得明卿书 
　　秋夜 
　　杂诗 
　　出郊访黄山人 
　　留别子培舍弟七首 
　　湖上送徐子与使君 
　　渡淮 
　　淮上杂诗三首 
　　赠黄户部 
　　赠伊文学 
　　赠施司封三首 
　　牛渚望谢眺青山二首 
　　紫阳山 
　　寄人一首 
　　夜坐一首 
　　江门有怀 

　　○谢山人榛 

　　谢生隐者流偃蹇来京国。朝游燕山东。暮游燕山北。悲歌慨以慷。惊颷奋孤翼。兴词日百篇一一作者则。嗟彼雕虫子。不得施颜色。韦褐以掩形。藜藿不充食。荣华烨人世。匪其心所惑。卢生罹世网。捄之一何力。卒能脱其患。言者长叹息。非吾策高踪。斯义久荆棘。 

　　○李郎中攀龙 

　　大雅久寂寥。作者徒纵横。之子起海岳吾道维其盟。中心寡所谐。长揖谢群英。眷言二三子。斗酒欢相迎。冥意何可测奇语频自惊。仰并云霞翔。俯与江河倾高明坠白日。非君谁与擎。瑶篇一以出。纷纷出时名彼韶护奏。缶音空尔鸣。功名亦垂世。无乃非其情。 

　　○徐比部中行 

　　伟哉麟凤才婉彼兰蕙质。含英难独持。芳华耀朝日。策马入金闺。声名从此溢。冠盖岂不荣而独躭著述。结藻何翩■〈〈千，去革〉羽〉札札弄缃帙。驾言发艺林。彷徨求侣匹。只言不中谐帐望如有失。灿烂繁星垂。名篇谅非一。律吕闻凄锵。譬彼清庙瑟。词赋千载谋。斯人已入室。 

　　○梁比部有誉 

　　瞻彼飱霞子。万里来罗浮。结束长安陌。聊以寄薄游。中怀既不开兀坐生羁愁。俛仰一世间。局促何所求。欝欝遂成篇。灿灿云霞流凌厉起高唱。作者徒悠悠。人生易奄忽焉得无深谋。黄庭一以悟。万事良蜉蝣。振衣驭天风。长逝不可留。咄咄迷途客。栖遑良足羞 

　　○王比部世贞 

　　天地亦寥寥。斯人怀苦心。弱冠厉高羽。翩■〈〈千，去革〉羽〉翔艺林。玄构入幽眇。龙涧浚其深。拂欝神气动。万象俱萧森。闭门一停思白日常阴阴。雄视百代间。岂复论古今。高歌以慷慨。顾盻酬知音。不测心所之。世人空追寻。富贵亦云乐。而非情所钦。寄谢当途子。无徒耀华簪 

　　○简吴明卿舍人 

　　岩岩京洛间。天门俨九重。中有缨弁客。翼翼从飞龙朝听比里竽。夕听南邻钟。嗟哉杨马才。斯人不见容。偃蹇以薄游。朝餐夕不供。抽翰灿春华。扬藻凌高峰。昔为一时重。今为万世宗。作者岂无传。谁能撄其锋。寄谢同心人。斯理谅可从 

　　○寄江乡旧好 

　　故人渺天末。江湖阻书告。忽接琼瑶音。绵绵来远道。言采畹上兰。用以远相报。岂无他物贻。将投君所好 

　　○杨氏园亭饯别谢榛二首 

　　名园开绮酌。芳榭停轩车。飞盖凌青云。冉冉振华裾。尊酒以斟酌。豊馔来中厨。秦筝奏我旁。吴歌惨不舒。借问远行子。离思竟何如。倦此燕山游。去彼漳河居。南北各万里。伫望沾裳衣 

　　其二 

　　离思忽超越。逍遥事行游。散步过华池芙蓉夹芳流。悲哉蟪蛄鸣。凄切动我愁。凝霜莾零落。明月澹飞楼。感此岁华暮。耿耿生百忧。居者不可去。行者不可留。去留两不惬。何以慰绸缪 

　　○留别京洛诸游三首 

　　回颷振兰皋。秋风何萧森。神龙思远波。猛虎恋茂林驾言返故乡。念子思难任。握手不能别。泪下沾衣襟。四顾何茫茫。谁为相知音。一为鸿鹄吟。道遥内伤心 

　　其二 

　　与君结交心。世人非所窥。如何金石谋。忽忽生别离。孉娱不可再。沉思令心悲。君还处金闺。予将天一涯。江湖渺浩荡。会面茫无期。行人从此去。彷徨亦何为。君其爱玊体。慰我长渴饥 

　　其三 

　　天风西北来。萧萧动高楼。摇落怆中怀。何以慰离忧。念我平生亲。涕泪不能收。岂不怀往路。为君暂淹留。执手对长河。情思良悠悠。愿言俱努力。千载崇良谋 

　　○还至别业五首 

　　游子倦行役。岁暮返旧疆。旧疆欝垒垒。观者嗟道旁。入门见所亲。涕下各沾裳束发去家园。骨肉参以商山川阻悠邈一别永相望。何晤今兹夕。还复登高堂。兄弟勑中厨。堂上罗酒浆。酒中阿母言。见汝重彷徨今幸来归。汝父在何方。闻之亦陨涕。四座莫不伤 

　　其二 

　　父老闻我旋。走书来相存。长者毡貂貐。幼者奉衣巾。盘飱多豊膳络绎在吾门。仓皇出肃客。俱我平生亲。长揖失次第。各各叙寒温。坐中起相劳。行路多风尘。如何客子颜。反若生阳春。自汝远行游。乡国难具陈。豺虎满路衢。白日愁行人。朝餐藜与藿。夕卧无安衾。饥寒且不保。骨肉含苦辛。父老重起词。方与子所云。子其勿语人。恐令长吏嗔 

　　其三 

　　结发游艺林。翩翩二三子。闻我返田庐。亦复来相视峩峩切云冠。跄跄东郭履。入门将我衣。叹息伤情理。长跽前谢客。故人心乃尔。昔者远行迈。悠悠三千里寒暑忽以流。眷念桑与梓。况我同心者怆凄何能已。客请勿复叹。主人聊唯唯。堂上列旨酒。堂下荐嘉鲤。今日乐且乐。欢娱从此始 

　　其四 

　　驱车出郭门。远望陌与阡。四顾以彷徨。我马忽不前。别家仅俯仰。所历何推迁。高台或为池。崇冈或为田墟里千百家。萧条无人烟。壮者日以衰。老者长相捐。纷纷少年子。白马鸣华鞭。旦夕成老丑短褐不被肩。昔者人所钦。今者太可怜。见之感我心。泪下如流泉 

　　其五 

　　驾言俯长河。行行至南浦。荆棘一何深。没我旧时渡。三年滞行旅。今日返其素。阶上兰蕙花。是我昔所树。摇落萧艾旁。芬香日以故。洲渚欝苍苍。瞻彼鸥与鹭。若或见其俦翩翩翔且顾。往者不可追。来者犹可悟。行矣事者耕。秉耒躬晨雾。寄谢逍遥子与尔谐中路 

　　○寄李顺德于鳞二首 

　　闻君出帝关。手握五马符。朝发庐龙沟。夕息涿鹿途。白玊挂君衣。黄金耀君躯恁意殊扬扬。千骑为前驱。雄声满四隅。英名照八区。观者拥长路。皆言使君殊。使君自有志。岂为功名图。一麾乃出守。悲哉吾道孤 

　　其二 

　　煌煌京洛游。四顾浮云色。兴词摛雄藻。千载无终极悲风起中天。奄忽乖羽翼。伊予归旧疆。之子出帝关。相去万余里。怆恻动心臆。登高远眺望。惟见荆与棘。日落豺虎吟。狐狸潜道侧。愿保金石躯。慰我长相忆 

　　○赠王元羙二首 

　　送子上河梁。悲风下天荒。右顾渺太华。左顾迷扶桑。振衣千仭巅。风尘杳微茫。尔独事远役。驾言返帝乡。对酒不能饮。慷慨情内伤。送君日以遥。思君日以长。安淂凌风翼。与子共翱翔 

　　其二 

　　执手重行行。步出城南隅。飞盖凌青云食马跃长衢。行人不可留。中心欝以纾。子如云中鸿。予如汀际鳬。浮沉既异势。羽翼何时俱。弩力事功名。宏此壮士图。愿言俟嘉誉。慰我心区区 

　　○山中与陆长庚 

　　秋日事行游。游此清江湄。俯视青鸟翻。仰见白日驰人生寄一世风尘岂足羁。贫贱安其常。富贵令身危。浮云起西北。帝乡不可期。甘此茂陵渴。愧彼首阳饥。啇山有同调。行行歌紫芝 

　　○得吴明卿书 

　　瞻彼双飞鸿。羽翼何参差。哀鸣下前庭。素书忽见贻。开函长跪读。一一故人词。相违日已远。犹能忆吾私。忽思畴昔容。惆怅使心悲。受君双交绮。报君双桂枝。此物未为贵。聊结山中期 

　　○怀谢山人茂秦一首 

　　惊颷动四野。白露下前除。揽衣起四顾。悠然怀所思。所思亦何在。乃在漳南居。朝设穆生醴。夕曳邹阳裾。西园事行游。飞盖列应徐。近者日以亲。远者日以疏。不念同心人。所湏在音书。音书不一寄。何以慰踌躇。三复游燕篇。踌躇聊以舒 

　　○寄子与 

　　清晨发东郊。兰蕙何灼灼。采之遗我友。我友在京洛。道路邈以修。羽翼谁能托。但恐霜露垂。馨香日零落 

　　○七哀诗为伊氏作 

　　惊颷动高林。荆榛迷路岐。中有愁思妇。哀叹一何悲。借问悲何为。乃为良人思。良人一以逝。十载守空帷。十载何足言。千秋常若斯。风波一朝起。骨肉以相疑。生者不可拒。死者不可追宁使妾身捐。岂使妾行亏。痛哭回白日。惨黯黄云垂。青山一愤绝。重泉以为期。寄谢朱颜者。贪生良足嗤 

　　○送客 

　　客子向何方。车马朝日驰执手野彷徨。送君清江湄。江水一何长。悠悠系我思。出门有岐路。世情多崄巇。黄尘摧人颜。玄霜切人饥。去去勿复陈。愿君爱光仪 

　　○夏日池上坐 

　　朱华甤清漪。庭草凄已绿。岁月忽以驰。流光复局促古人亦有言。夜游当秉烛。感此伤我心。前修以自勖。逍遥放情志。胡为自踯躅。结庐在崇冈。极眺沧浪曲。朝游渥吾缨。夕游濯吾足。自知非至理。聊以从所欲 

　　○闻钱惟重使楚寄赠 

　　清夜事行游。去上西山址。百卉何腓腓。荆榛被广路。明月照我怀浮云莾不止。对此感我思。嗟彼远游子。远游在何方。乃在潇湘里。道路阻且修。相去万余里。顾瞻双飞鸿眷言未能已 

　　○李伯章归自邮来访 

　　秋颷厉长空。鸿翼已高翥。渚蕙日夜零。庭皋被白露揽衣起长望。同心忽相顾。入门见颜色。慰我遥思慕。我有一尊酒。聊以结欢娱。君其勿遽行豺虎满中路 

　　○赠孙子升文学 

　　故人何处来。车马忽东骛。别后发空短花前首重聚。送君江上舟。徙倚江上树。江阔正风波。君且未可渡 

　　○又得明卿书 

　　秋色满天地。悲风动高台。浮云惨不舒。白日忽已摧远念客游子。鼓楫潇湘回。北顾金马门。东望沧海隈。不念旧所欢。弃置如尘埃。传我尺素书。抽翰空徘徊。历历天上榆冉冉庭前梅。相思难重陈。叹息生余哀 

　　○秋夜 

　　（下有逸文） 

　　○杂诗 

　　（前有逸文）达士规。 

　　○出郊访黄山人 

　　方言发北郊。芳草萋已碧。晨风叩石门。睠此栖霞客。翩翩倚杖迎。嗟哉发何白。携手入中洲。四顾感畴昔。君着东郭履。我着东山屐。行采山上芝。坐倚山中石。客有一尊酒。相藉终日夕。醉来自尽觞。君其勿相迫 

　　○留别子培舍弟七首 

　　驱车上河梁。顾瞻旧乡国。仓卒骨肉亲。彷徨动颜色子亦竟以南。予亦竟以北。本是双龙居。胡为乖羽翼。送子从此归。涕下不能食子其从远猷。慰我长相忆 

　　其二 

　　相忆在何所。乃在河中洲。结庐俯曲沼。芙蓉夹清流。飞盖凌朱霞。逍遥事行游。白鹭翔我侧。鸳鳬恋其俦。驾言迈远役。嘉会难再留。引领内感伤。行行怀百忧。 

　　其三 

　　百忧何殷殷。坐令盈怀抱。况乃岁云暮。霜雪被长道远望何萧条。惊风摧百草。当此别离情。沉思令人老。岁月不相待。所钦在兰藻。云霄有遐路。致身胡不早。垂堂古所戒。畏途慎自保 

　　其四 

　　自保良不易。致身谅独难。豺虎在人群。平居有波澜踯躅纷四顾。终岁尠燕欢。君子慎厥趋取舍从所安。艾萧满中路。沙江多芳兰。不见采兰者。万古起长叹。 

　　其五 

　　长叹何终极感此人生累。贫贱俗所轻富贵俗所忌。岂知达者心。志各有所寄。冠盖五陵豪。莾若朝露坠。偃仰一世间。惨淡起遐思。文章以经国。千载无终始。去去勿复陈。慎此青云器。 

　　其六 

　　青云纷四极。不翳明月光。高台一以眺。远思从苍茫。鸿鹄在中泽。岂为谋稻梁。神哉蛟龙志。尺渎宁终藏。丈夫志四海。廖廓相翱翔。朝游过昆仑。夕游畧扶桑。无学儿女仁。白首恋故乡。 

　　其七 

　　故乡不可望锦江迥且深。东西渺无极。伤此远别心。寒风下庭树。宿鸟栖高岑。对酒不能酌为子鸣瑶琴。琴声一何悲。泪下谁能任。慰此骨肉。欵诚惠我音。 

　　○湖上送徐子与使君 

　　别君金马门。逢君大河阳。相看动惆怅。涕泪沾衣裳。斗酒且为乐清歌夜未央。念子远行役。道路一何长。严冬万木落。白露为玄霜。摇落怆中怀。起视明月光。携手复行行。南北各一方。风波不自保。天地遥相望。念此伤我心。对酒不尽觞。愿为双黄鹄。与子共翱翔。 

　　○渡淮 

　　白日下山川飘飖御方舟。波浪漫浩浩。箫鼓发中流。中流振天风。鱼龙莾沉浮。恍忽对混沌。湏臾过千■〈舟刍〉。黄河天上来。奔淜不可留。万里起寒色。浮云黯不收。范生思击楫。仲尼叹乘桴。寥寥千载后。壮哉复此游。 

　　○淮上杂诗三首 

　　揽辔登崇岗。车马何纵横。王侯有第宅。长衢耀飞缨。堂上列吴讴。堂下鸣秦筝。豪华竟何在。今古惟枚生都尉岂足数。为郎亦何荣。偃仰一世间。长揖傲公卿。独负词赋才。千载垂芳名。对此长太息。聊以舒欝情。 

　　其二 

　　寂寞韩侯居。奕奕韩侯祠晨风动高林。落叶何纷披。侯也未遇时。偃蹇何足奇。伏剑逢真主。百万驱熊罴。英畧照中原。雄心狭四维。惜哉壮士规。乃为儿女欺。楚汉分鼎立。侯也胡其疑。英雄偶失策。万古有余悲 

　　其三 

　　世人重结交。纷纭骋路衢。贵者日以近。贱者日以疏嗟哉漂母心。乃与世人殊。壮士困风尘。谁为识雄图。况乃饥寒色。一饭立相呼。一饭何足言。感此心区区。千金以相赠。华名照四隅。何世无英雄。按剑疑投珠。瞻彼垂纶者。泪下连衣裾。 

　　○赠黄户部 

　　主人敬爱客。招我清江湄。悲风起天末。白鹭羽参差。方舟扬素波。箫鼓传山陂。中厨出豊膳。华筵列芳卮。秦筝奋新声。凄凄一何悲。歌者歌自苦。知音竟为谁。欢乐不可常。去去从此辞。风尘怆中怀。令德以相期 

　　○赠伊文学 

　　故人亦何在。乃在青山东。山家何寂寥。高树来天风。貂裘日以数。龙剑何其雄。下可制巨鳌。上可断长虹。风云起一朝。宁复嗟途竆。去去重相思。寄言双飞鸿。 

　　○赠施司封三首 

　　涉江见芳草。春华被远岑。薄言采其华。将以贻所钦顾念客游子。分符越江浔。江水东南流。波浪阻且深。凉颷摧百卉。孤芳孰能任。置之在怀袖。无令岁寒侵。日月忽以遒。馨香纷至今。非君垂末顾。谁能识予心。 

　　其二 

　　昔君守南服。伊予还旧矶。沉浮既异势。音告乖以违。袖中有尺素。迟彼双鸿飞。双鸿不可见。叹息沾裳衣。思子忽若渴。望子忽若饥。岂以负薪累。甘贻伐木讥。中心谅无他。愿君察其微。 

　　其三 

　　清夜良燕会。零霜下前除。堂上罗酒浆。堂下荐嘉鱼。鸣琴杂清啇。音响一何舒。酒中客起言。责我愚且疏。主人前谢客。兹夕且欢娱。金石昔所敦。兰芷昔所贻。中心既以谐。岂为形迹拘。古来重结交。终始贵不渝。垂绅戒朝夕。君言宜重书 

　　○牛渚望谢眺青山二首 

　　岁暮远行役。睠此清江湄。顾瞻江上峰。白云何葳甤伊人昔结宇。英词光陆离英词光陆离。岁月不相待。高踪邈何之。采采山上兰。烨烨山下芝。芳菲未终夕。白露忽已滋。江流漫浩浩。佳人归何迟。山川无终极人生会有时。愿言崇远业。千载与子期 

　　其二 

　　与子期何方。乃在青山址。白石何磷磷照此澄江水。下山撷江华。上山寻石髓。高风一以逝。浮云日千里。荆棘满山隅。岩洞日凋毁。玄夜啼猿狸。白日行豺凶。我欲往潇湘。采彼蕙与芷。采之欲遣谁。子之不可起。悠然伤我心。叹息满江泛 

　　○紫阳山 

　　驱车上崇冈。紫阳何崔嵬。石壁倚万尺。悲风日夕来。吹彼兰蕙花。馨香莾以摧。哲人昔遁世。结茅兹山隈。微言破万象。精灵遍九垓。山鬼夜不至天门白日开。玄风忽已邈。流光照高台。不见松与梓。唯见蒿与莱。浮云黯以寂。泠泠山泉回。俯仰长太息。千载有余哀。寄谢山中人。潄石扫莓苔。他日息吾轸。晞发信悠哉 

　　○寄人一首 

　　浮颷动广野。白日惨无色。之子在万里。山川渺难极豺狼满路衢。况复荆与棘。我欲往从之。惜无晨风翼。因风寄瑶华。岁事日云夕。去往尠欢悰。抚膺长叹息 

　　○夜坐一首 

　　烨烨江上兰。冉冉山中桂。春风发华滋。堪以结吾佩如何萧与艾。忽然满中路。徘徊不可问。澘焉。空陨涕 

　　○江门有怀 

　　辞彼青琐闼。还予紫石矶。驾言远行迈。晨曦凄以微。如何金石交。一旦阻音徽。江山修以邈。寸心讵能违。南山亦有蕨。北山亦有薇。不见夷齐子。叹息将安归 

　　锲宗先生子相文集卷之六毕 

　　●锲宗先生子相文集卷之七 

　　广陵　方城　宗臣　着 
　　温陵　九我　李廷机　校 
　　书林　云竹　郑世豪　梓 

　　七言古诗 

　　◆七言古诗 

　　水头遇雨 
　　秋夜吟 
　　明卿夜过各赋长句 
　　二华篇（有序） 
　　春日姚园同德甫明卿元美燕集分赋下字 
　　秋塞曲 
　　送王君之裕州别驾 
　　金山篇送徐子与奉使江南 
　　蓟门春望 
　　同峻伯助甫赋得春月（席上赋） 
　　古剑篇（有序） 
　　送白明府之汝南 
　　寒夜偶过吴峻伯读其山中诸篇分得天字（席上赋） 
　　归叹 
　　庐山歌寄赠吴明卿时以黄门谪豫章从事 
　　胡上幽栖四章为沈二丈赋 
　　武陵歌（有序） 
　　伯伦席上迟峻伯不至戏赠 
　　送施子之豫章 
　　寒夜偕助甫集方懋藩邸中各赋放歌分得阳字 
　　张园同高伯宗诸君饯别朱主客子价得山字 
　　再饯朱主客得动字 
　　长安行寄人 
　　元美将之青州书来约会。已乃径去。怅然动怀爰命同心展笔志恨得寒字（席上赋） 
　　小除夕偕马太史吴驾部集助甫宅分得源字（席上赋） 
　　除夕放歌行同助甫赋（席上赋） 
　　新春二日同助甫过峻伯夜酌共赋洽字（席上赋） 
　　湖上行 
　　桃源古城 
　　何侍御为予谈泰山蓬莱东海之胜令我飞动辄赋长篇 
　　五月歌 
　　江上行 
　　山中夜坐 
　　登江门诸山 
　　江上访朱氏 
　　白氏园亭别袁户部 
　　江门别歌 
　　吴关吟 
　　江上行 
　　夜歌 
　　湖上遇子与舟中夜酌放歌 
　　酌洞口 
　　贞白祠 
　　江上送别胡国子北上 
　　上宫夜燕放歌 
　　白鹭洲夕泛 
　　燕子矶 
　　登方山 
　　牛渚歌 
　　新安道中 
　　山中夜行 
　　浙溪晓起 
　　严州山行 
　　月夜 
　　山行 
　　真州夜泊 
　　寄怀长安旧游 
　　期黄山人不至 
　　湖上行 

　　○水头遇雨 

　　沧海何年落南浦。芳草碧尽绿苔古俄携春色帝城来。共驾长虹击鼍鼓。青山拂袖玄猿呼。白波摇空恠龙舞。黑云一片落吾杯。马上行人怨风雨。 

　　○秋夜吟 

　　烱烱晨星稀复稀。明月满天垂紫薇灵。瑟风生帝女至。金茎露冷仙人归。汉庭朱鴈去已远。昆池碧鸡竟谁依。仰天长啸好自去。十年吾负山中衣。 

　　○明卿夜过各赋长句 

　　胡颷乱卷星如雨。予归淮南君去楚。明月浸冷广陵船。绿苹愁绝潇湘渚。尺书在袖数鴈鸿。美人中夜怨砧杵。乾坤日远欲问谁。阊阖天高重遇女。一咲浮云坠青天。五平金茎听白苎。万片龙鳞江上来为尔直取天河煮共向天门骑白螭。肯向人间问腐鼠。醉来高卧北斗旁。无数松篁月下语 

　　○二华篇（有序） 

　　天下无。侯今跃马函关去。豊隆招摇为前驱。千峰明月乱相逐。万里白云惊且呼。侯之往矣何为乎。为我停车华山隅。手挈蛟螭山下趍。仗剑一一数其辜。山之摧者叱其立。黄河在手如持盂。山上芙蓉色不枯。仙人玊女复来吹玊竽。侯也与之长相湏千秋万载同欢娱。侯向二华去。听予二华歌。二华未到歌先到。石走龙吟侯柰何。 

　　○春日姚园同德甫明卿元美燕集分赋下字 

　　帝遣春风来蓟门吹。作蘼芜绿遍野。我本啇山采薇客。遇尔潇湘佩兰者。鞭龙直上碣石宫。□云高卧昆仑下。袖里瑶华寒不开洞口新松翠可把。一酌沧江破几筵词组青山堕杯斚。君不见长安意气五陵豪咲杀文园病司马。 

　　○秋塞曲 

　　塞云垂天胡草肥。胡儿牧马向金徽。赤城刀斗日夜急黄沙羽檄纵横飞。汉皇立下明光诏。将军起披金铁衣。熊罴百万夜出塞。骠骑寻常朝觧围。捷音一日走千里试问三军归未归。 

　　○送王君之裕州别驾 

　　使者金覊佩紫貂高杨系马寒无条劝君为我且停杯朔云满。地西风骄与君结交非一朝。君方绿鬂予垂髫。父子两世共兰芷。英雄二十犹渔樵山中萝薜日携酒。江上芙蓉夜放桡。愧予已上长杨奏今君亦结河阳绶。浮云回首有竆通。丈夫得志无先后。只今南北讲戈鍪。至使疮痍盈宇宙。东吴未见凈江氛。中原且复忧山寇。为今之计惟民牧。知君久抱青云志。乘时即把苍生救忆君先子大夫才。每每逢予青眼开。冀忠声名昔无比。剑南父老今犹哀青天白日同崔嵬。君之往矣何愧哉富贵祗如天外云。功名应比庭中槐。循良汉诏下蓬莱迟君跃马黄金台。 

　　○金山篇送徐子与奉使江南 

　　昔日秦王鞭石过东海。大者并立小者卧。东风一夜拔扶桑片石怒走江中坐仟年海若呼不回。一线沧江从此破。沧江之水何处来。潇湘洞庭苍梧开惊涛巨浪几万里。排空拍斗如奔雷。吁嗟此山何雄哉。白日不动天崔嵬下揽吴越荆楚之秋色。上摽钟山渤海之朝虹奇峰三百倒悬水。青枫碧树摇玲珑。金剎琼宇不知数。一一乱插冯夷宫。有时鼋鼍逐麋鹿镇日鱼鳖追鸢鸿。忽然相遇不相识莫不骇讶狼藉号天风。白日滚滚去不竆。明月复尔临高空。万顷珊瑚碎江水。鲛人龙女纷然起以手捉之不可得。嫣然一咲沧江底。恠龙忽上崖头舞。似听山僧读禅语。龙珠上与月华争。明月不得复为主。当时赤手缚龙珠。夜半空江骤风雨。一自此龙失其珠。日月江头怒且呼。金山昼夜呌猿鹤丹阳南北愁菰蒲。徐卿仗节往三吴渡江先上金山途。江中恠龙壤相避。山前明月高自孤。妙高亭上千江秋。千江直与天门浮。峰头明月能我留与卿同为汗漫游。上令星辰不敢收下令江海不敢流。龙兮龙兮。遁去不知几万里。即有明珠还自投。金山金山慎莫愁。 

　　○蓟门春望 

　　蓟门春望春冥冥。黄鹂交坐啼不醒。尊前杨柳洒人绿。江上蘼芜愁自青。楚人瑶瑟怨湘雨汉室渔竿垂客星。谁其采药向沧溟。迟我岩前紫石屏。 

　　○同峻伯助甫赋得春月 【 席上赋】 

　　瑶天霜白彩云歇。东风吹出海门月。紫微仙人醉相逢摘来挂在黄金阙。千顷璃璃散万家。直从燕赵望吴越伯榆浸湿云孙衣。苍梧泣泠湘君发玊兔高啼惊夜乌。青桂低垂碍春蕨。何当捉尔泛溟渤。夜夜老龙哭深窟。 

　　○古剑篇 【 有序】 

　　嘉靖丙辰十月。吴郡王君世贞。由比部郎中。出为山东副使督戎青州。其友人广陵宗 【 臣】 赠以豸衣一袭。腰带一束。古剑一口。又为之赋古剑以遗之。其词曰。 
　　赤堇使者昆吾子。碧眼烱烱虬髯紫。手持双剑下山麓。上有蛟龙缺其齿。道上相逢忽相赠。恠云悲风生席几。胡僧为制珊瑚鞘。南海琅玕袭其里。佩之朝夕不离身。北游燕赵南江圮。江上秋风倚剑行。波涛上沸如山峙。老鲸毒螭数千尺。金甲火鬣巾流起剌来一一烹其髓鲛人终夜泣瑜珥。况山中豹与凶。又况人间鹿与豕。自吾佩此二十年。处处江山半戎垒。明时不得抱皷旗腐。儒空复谈簠簋。国雠未报壮士耻。永夜高歌常拊髀。剑乎剑乎吾负汝。吾今有友吴郡生。紫豸朱缨乘騄駬。青天开府泰山巅落日饮马蓬莱址。吾解一剑赠生去。星辰乱落莾不止。生乎生乎吾语汝。左挟图书右弓矢豺貇只在大道傍。魍魉岂必深山里。生乎此剑一在握上天入地任君使。只恐风雷日日生。海上千关尽掩耳。天吴海若俱远徙。真宰闻之或不喜呜呼古来神物有离合。斗间紫气无终始。他日中原倘相遇。双剑雌雄各相砥与汝并驱千万里。世上风尘空复尔。 

　　○送白明府之汝南 

　　昨日逢君蓟门东。千家杨柳春云碧。今日送君蓟门西。匹马翩翩夏云白。白云一去二千里。君亦随之渡汝水。汝水照人明月寒。君家心事亦如此闻君昔绾潇湘符。风流文雅寄苍梧。黄金燕石大如斗。迟尔云霄双玉鳬 

　　○寒夜偶过吴峻伯读其山中诸篇分得天字 【 席上赋】 

　　北风吹折西山巅。长安有酒斗十干。下马逢君辄成醉。北斗倒插栏干前。主人为我开瑶编读之一一山中篇。满地茏苁走白石。四壁纷纭行紫烟。天目之峰几千万。忽然并挂金华笺。冷冷屋上鸣飞泉滚滚杯中注百川。使我对此心茫然。当时我有百花洲。垂杨十里沧江边。织女为我栽白榆。太乙为我栽青莲狂时上抱明月舞。醉来忽枕浮云□有时赤脚踏龙渊蛟龙窟宅时时迁只今一别三四年风尘车马徒相牵梅花岁岁怨其主芳草日日私自怜欲归不归谁之愆何时与君同上江门船二十四桥歌婵娟直从白浪寻青天千秋万载凌飞仙。 

　　○归叹 

　　蓟门春尽云阴阴倚杖出门愁暮禽千金裘马只自好万里江湖谁复寻武陵一别桃花深欲归不归伤我心青枫未老楚月白吾将长啸投吾簪 

　　○庐山歌寄赠吴明卿时以黄门谪豫章从事 

　　南斗日夜敲太白化为五老八万尺并跨古螭下九江猛风吹作倚天壁手悬石镜照天门日月东西乱相射香炉之峰插其南星辰烧作珊瑚赤青天忽坠金芙蓉九十九峰破江碧峰头白鹿衔紫云紫云片片大如席石梁瀑布天上来百折寒涛泻琥珀玊虹双夹孤电翔急雷长閗银河坼。佛手岩前石皷高有时击皷天乌号三五仙人惊且起东方先生骑紫鳌帝前大醉黄姑醪复向瑶池窃三桃手把琼枝云中翱下视八荒如秋毫帝也闻之恶其豪一朝谪下庐山去九华之冠赤霜袍腰间杂佩金错刀。彩霞卷地飘组练苍烟控马排旌旄直上峰头呌五老五老却立呼其曹客来餐之白凤膏醉持龙角如持螫江间古龙声嘈嘈倒鞭白鹿满山走白鹿夜夜哭且吼赤松不敢与之游黄石不敢与之友树杪九江如一线织女抽来纫吾绶东折扶桑煮天潢白露金茎日五斗西方之彗摘为箒扫尽阊阖万古之浮云揽尽满湘万里之秋色一一挂之千杨柳我欲白日借羽翰寻尔彭蠡之左鄱阳之右不然尔跨白鹿来北极。又恐封狐啸君前。雄虺跳君后我亦竟不去尔亦竟不来袖中彩绳十万里。直系庐山入酒杯奇峰峻岭收崔嵬白鹿暂卧玄圃台与尔共醉三万六千日。池上蟠桃十度开五老随之日日哀长跽求归日百回然后放尔庐山大江去东方先生还蓬莱共驾烛龙遍九垓他日倘过庐山侧江头拳石何有哉 

　　○胡上幽栖四章为沈二丈赋 

　　主人结屋楚江曲。身披薜荔坐空谷青天双。眼望鸿鹄春风一夜开石门万里蘼芜散新绿 

　　其二 

　　白云莾莾行山阿。北窓疏簟高枕多。赤日红尘将奈何天风忽送千江雨。为尔岩头洗薜萝 

　　其三 

　　瑶天露白彩云没。细扫青松烹紫蕨。中夜星华湿秋发波间古龙忽啾啾。人在沧江弄明月。 

　　其四 

　　三五幽人踏月华。湖南湖北寻梅花。相逢疑到赤松家。中流一曲寒江笛。吹落昆仑万片霞 

　　○武陵歌 【 有序】 

　　武陵者。顾子别业也。顾子读书溪上二十载今岁始荐于乡。乡书至时。余夜偕诸省郎直省中也。一覩顾子名。则顿足起。命侍子举白援笔成篇时嘉靖乙卯。冬十月望日 
　　武陵倒插西湖边。明河吹碎玛瑙圆。桃花千树坠红雨。垂杨十里排苍烟。中有紫髯白晢之神仙。手抱明月湖上眠。玊华樵者时送酒。绿萝渔子歌采莲槛外星辰大如石。床头蛟龙细似蝉。秋风吹出紫霞去。赤手驾鳌沧江前。忽向月中拔青桂仟枝万枝泣婵娟。五三仙人骑古云。北斗错落衣翩翩坐令相楫不敢先。捷书一夜飞天门。汉家天子坐甘泉。朱衣侍者人一编我得闻之心茫然。武陵之卧二十年。昔者何为与世遗。今者何为与世怜。十月氷霜塞大川长安美酒斗十千。黄金骆马白玊鞭迟君鸣佩共朝天只恐武陵春色怨其主落花千尺啼晓鹃。令君欲归归不得楚江枫冷钓渔船。明月来移北山篇。 

　　○伯伦席上迟峻伯不至戏赠 

　　银河冻裂明月哭君胡独抱浮云宿我遣明月坐君屋屋下浮云乱相逐纵有仙人渡银河。明月不出君柰何。为君呼月还上天君胡不来愁婵娟。 

　　○送施子之豫章 

　　我闻李白游江海。西爱匡庐东九华。九十九峰江上青。五老香炉飞紫霞。今君家在九华住时与仙人数落花。一日拂袖起为吏。复得庐山对官衙人生出处贵遆意。区区冠盖何足夸。唯得名山共朝暮翠屏锦障天之涯。豫章之牍纷如麻。君其理之勿怨嗟。只今海中之寇数百万。日日江门喧鼓笳。西望豫章仅千里。一朝可以飞浮槎紫薇群贵芙蓉久。君其豫言勿复惜。九华匡庐动颜色。 

　　○寒夜偕助甫集方懋藩邸中各赋放歌分得阳字 

　　惊风吹破明月光。琉璃片片成胡霜。胡霜落地几千尺。白虹乱走冻且僵。今夕何夕登高堂。入眼拳石裂昆仑。摇星勺水流潇湘相逢意气何飞扬。为君呼明月。坐君床叱白虹。饮君觞床头魍魉不敢哭杯中江海波颠狂三五仙人歌春阳。欲下不下愁霓裳忽然夜半呌鹦鹉。恍疑天外趍凤凰明珠乍落三石梁。奔龙飞电鸣干将月不肯住白虹且欲藏吾将直跨白虹去倩天手抱明月翔。他时访我天河旁。与汝散发抽扶桑。 

　　○张园同高伯宗诸君饯别朱主客子价得山字 

　　君握瑶华来天关。天关夹龙振金环。抓髯大呼夹龙走星辰乱落供奉班。金茎拔倒仙人掌零落吹乱玊女鬟手持北斗呌阊阖。走踏银河弄潺湲河边白榆不敢发。海上青乌那得闲。君乎胡为忽归去胡霜日夜雕朱颜。唯有明月可赠君。随君直到江门山江门之山千万峰。春风吹出百草斑百草那比青桂枝千秋万载谁能攀。君乎君乎何时还至今方朔游人间。 

　　○再饯朱主客得动字 

　　北风倒天天河冻。长安万户走虹蝀。使君且莫据雕鞍。主人复尔开金瓮。四岳同悬平子愁。五饵久抱贾生恸。谒帝聊与千鹭翔。乘云谁把群龙控杯外星辰寒不收。江南杨柳春先动。我有秦时白玊箫。仙人寄我华阳洞仙人一别几千里今日临岐为君送君去清江时一弄。为君白日下双凤。凤兮凤兮胡不来。白云愁杀金陵台 

　　○长安行寄人 

　　长安客子伤春情。出门愁听朝啼莺。关山作客胡不去。梅柳向人春又生。江头萝荔怀楚佩席上夔龙愁汉缨胡马至今日夜急塞鸿何事东南征人生去住不得意。愧尔山中餐石英。 

　　○元美将之青州书来约会。已乃径去。怅然动怀爰命同心展笔志恨得寒字。 【 席上赋】 

　　天风吹落九塞寒使者高标切云冠。夜半骑马如跨龙。白玊之鞭黄金鞍。马首明珠声珊珊。赤髯绿眼光走电提戈百万俱材官。忽然紫气逼长安。闻君已到使君滩。望而不见空长叹朝趍碣石暮邯郸。何当白日生羽翰。寻尔直上青云端。云中吹箫弄紫鸾。仙人授我金液丹。洗之天河吹波澜波澜一洗天河干。支机之石日夜残。纵有女娲不得完。手持明月如弄丸。下照人间千琅玕。人间天上长交欢。永无离别摧心肝。君不见双剑精露千万丈至今人向斗牛看。 

　　○小除夕偕马太史吴驾部集助甫宅分得源字 【 席上赋】 

　　自吾高歌踏紫垣。胡霜朔雪愁□门。玄冥走天愬上帝。帝遣青皇下云根放尔霜雪归故山。手携春色来乾坤。寒云咫尺即相别春风已坐千门喧人生三万六千日日日催人白发繁。青皇暂且停高轩吾将乘槎上河源。天河在手星辰翻夜半云间泣云孙。九乌不敢上扶桑。六龙空复怨昆仑。主人今夜开金樽。樽中北斗明黄昏。来朝栢叶不湏辨。远天椒花那足飱春风苦意不相放。吾其迟尔桃花园伓然待尔杨柳村。杨柳学人舞。桃花作人言。愿君留春似留寒千山万山啼晓猿 

　　○除夕放歌行同助甫赋 【 席上赋】 

　　北斗沉天海云黑。群星乱落化为魊万丈寒光忽相逼碧眼小儿惊且惑胡霜朔雪高如山。出门长跽泪沾臆。一自逢君坐天门夜夜为我生颜色。今夕辞君归故域。何以赠之寄相忆。霜华雪片五千石留君箧笥充君食。令我闻之长太息床头白云天地开青春已驾双龙翼吁嗟东风一何力。一夜吹破扶桑园走天直把青春缚。携之怀袖光如拭蘼芜叱向杯前生。杨柳只在手中植翩翩春衣云锦章呼尔云孙为予织明月为车虹为轼驾之可以凌八极。何问江南与冀北。 

　　○新春二日同助甫过峻伯夜酌共赋洽字 【 席上赋】 

　　青皇日与青春狎。酒星夜劝青皇洽。斜抱金乌日观歌倒骑玊鳌天柱压、下视九合一何狭。斗柄为锄箕为锸。杨柳万树天河插。风吹新叶洛人间织女为我裁春祫。着来与尔上崆峒。何人不讶苍龙甲。 

　　○湖上行 

　　湖南湖北云阴阴。石开晓开千树林日月双摧绿发短江湖独与青春深。杨柳垂丝为谁结蘼芜千里伤予心。落花流水去不返。武陵桃源何处寻。道路只今乱赤羽。乾坤何处非黄金日暮聊为楚泽吟。慷慨流涕沾衣襟。 

　　○桃源古城 

　　桃源城头万木秋。桃源渡口黄河流黄河一去不复返天风万里吹古愁。荒郊莾荡走狐兔。石栋曲屈盘龙虬。天下英雄曹与刘。虎臣矫矫何所谋。中原未复壮士去。至今精灵耿耿光神州。千秋桃花不复发卧龙何处声啾啾。秦人到此不湏住。野磷夜夜吹枯树。 

　　○何侍御为予谈泰山蓬莱东海之胜令我飞动辄赋长篇 

　　三年不见金门客。走马相见清源陌。自言前上泰山颠。东海蓬莱皆所历。人传泰山高北天。层崖曲蹬路转窄。振衣直山最高头恍然一啸天门白天门东西相对开。星斗髣髴落吾额悲风摇落吹骨寒虽着重裘似絺绤。三峰插入青云中。巉岩突兀倚天壁。日观峰头望晨日。晨日沉沉起深泽。湏臾忽上如奔马天地四方俱色赤破竹裂本不可当。恍忽半空飞霹雳杖策携壶行复立一一询兹今古迹汉皇尚留封禅碑。秦人犹剩纪功石。莲花桃花千百峰。隐隐四出如列戟南望吴越西望秦万里青天起寒色。回驾又登蓬莱山。蓬莱乃在东海侧东海一去何终竆。浩荡微茫湛空碧。仙人共把珊瑚枝。白日观潮夜观汐。忽然长风振天末。两仪不辨海云黑惊波巨浪排空来。恠石奇岩怒且激。蛟龙奋起不可制。神鱼动尾几千尺。左右大呼东西走。令我欲归不可得广陵狂客心颇雄。闻此意气满胷臆长剑欲摧玊女峰。短钩直下鲛人宅海中鱼龙手可搏。山中虎豹力能射。何时拂袖谢尘世。与君散发步天极。坐看万古乾坤自开辟。 

　　○五月歌 

　　五月淮南寻旧庐百花洲上杨柳疏。故人朝对白苹渚□□忽传赤羽书。千山燧熢照芦萩。满地干戈尽樵渔。孤舟江海欲何之。双眼乾坤空泪予。东南半作豺虎窟。闾阎忍使蛟蜃居。苍生之血淮水赤。请问将军意何如。 

　　○江上行 

　　浮云压。地乌夜啼。家家人听作天鸡。王孙何事复远游江南芳草春萋萋。陶令亦有五柳宅。秦人常忆桃花蹊。英雄偃蹇何不可。颜色肯为时人低君看眼底相逢者。谁似江流不肯西 

　　○山中夜坐 

　　朔风乱扫江云飞山人为予开石扉。一斗胡麻煮未熟散发千峰歌采薇。吴江枫落客已远。楚塞秋深鸿未归。明月堕地白如水。湿尔岩头萝薜衣。 

　　○登江门诸山 

　　山头日白云英英。千峰倒插千江明。手把芙蓉步石壁苍翠乱射猿鸟惊谁其云外吹紫笙欲来不来空复情。天风吹我佩箫瑟恍疑身在昆仑行。 

　　○江上访朱氏 

　　黄云压地秋离离。西风摇落千杨枝。白苹已老暮汀远。满目丹枫胡鴈悲孤舟一夜相思发。寒江明月吹参差天末佳人犹未归。江头觧佩欲遗谁 

　　○白氏园亭别袁户部 

　　石门斗酒开夕筵桂花欲开秋萝鲜。昆仑片碣插眼底沧溟勺水流尊前。落日千江送蜃气高楼百尺摇寒烟今夜共醉广陵月。明朝又上丹阳船。人生聚散若萍梗相思寄我停云篇 

　　○江门别歌 

　　千山白云吹暮晴。江间古龙啾啾鸣。山人乘虹出石屋赠我万片秋菊英令我餐之霜雪清。何以荅之千杜蘅。风尘半世满鬓发愧尔烟霞凌太清。长波东去有万里。吾欲乘风濯吾缨 

　　○吴关吟 

　　孤槎昨夜叩吾关。天风吹度茱萸湾。人生聚散忽如雨。更开斗酒秋云间。山中细草绿于发。江上惊波高似山。使人对此愁朱颜。劝君何事不早还君不见赤城明月白可扫。夜夜仙人吹佩环。况有瑶草可同攀。君胡自令双鬂斑。 

　　○江上行 

　　杨子江头春雨残。广陵城外暮潮寒。羙人不见空捐佩。极浦逢春谁采兰。山中碧草有何意。江上梅花只自看。一片孤帆挂河汉。直湏寻尔洞庭湾 

　　○夜歌 

　　万片浮云坠江白。江上青枫愁楚客。天风忽送明月来。为我山中扫萝石。醉把长箫石上吹散尽长空秋一碧。 

　　○湖上遇子与舟中夜酌放歌 

　　射阳湖上逢徐卿。扬旌走马来江城。袖中慷慨出新诗。异哉掷地金石铿。海内交游别离久。一一感叹询其名。为言谢生白发甚。李生惨淡违世情。梁鸿尚滞罗浮南。王吴跋扈驰西京。西南忽有一二子。世人往往传先声。文章不朽之盛事。肯使此辈相持衡。瓦缶纷纭塞天地。英雄负慨何时平。徐卿徐卿且嗼嗔。与君今夜开金罂。一斗百篇不足数喑哑叱咤雄风生长空日落波浪黑。匣中神剑锵锵鸣。忽然一跃太湖去。天门日月双珠明仓卒波底走毒鲵。湏臾天外飞长鲸。鲸鲵摇曳几千尺。抟来一一烹作羹徐卿徐卿未可行。东吴战鬪动天兵。阊阖拟上贾谊策。辕门欲请终军缨男儿苟不封侯食万户。区区富贵何足荣。不若与尔西极上访长庚精。扶摇万里来蓬瀛。醉时一酌沧溟枯。往来一啸华山倾。更湏共挽天河水。洗尽红尘千古清。徐卿慎勿忘斯盟。呜呼。徐卿慎勿忘斯盟。 

　　○酌洞口 

　　华阳洞前秋如霰。华阳洞里光走电。闻道寒云深复深。石壁一窍细如线。吾来大呌石壁开。绿眼仙人夜相见。留之三日不出门。咽尽桃花千万片。 

　　○贞白祠 

　　华阳山前贞白祠。贞白先生骑赤螭。白云茫茫去不返天门秋冷双虹垂。吾来山头寻紫芝。紫芝萧索令人饥。出门白石烂如泥。切来好煮青松衼。与君大餐各五斗。千山万山随所之。 

　　○江上送别胡国子北上 

　　建业城南江草碧。杨子渡头江雨白。青山双屐晓逢君。明月孤帆夜催客。英雄四十困樵渔。于今谒帝承明庐。燕市黄金大如斗。袖中一片贾生书。 

　　○上宫夜燕放歌 

　　仙人好乘白鹿车。相逢要我饭胡麻。石壁千寻扫落花。落花万片下人世。一一凝结为紫霞。只今已到赤松家。山头瑶草如蒹葭。采之两袖白如雪。湏臾五色生天葩。滚滚床头走白沙。为我种枣大如瓜。银河千尺堕几席。取之石鼎烹为茶。门外蛟龙时一吟。愧若春江听鸣蛙。醉来直走万山顶。吸尽瑶天明月华。与尔天汉凌仙槎。 

　　○白鹭洲夕泛 

　　有客扁舟晚何遆。千峰万峰秋欲滴。一尊落日堕归鸿。万片断虹随暮鹢。羙人何处摘兰苕。白鹭千行起芦荻。明月偏思广陵箫。梅花又落江城笛。与君一醉大江头。醒后天河挂东壁。 

　　○燕子矶 

　　燕子一去沧江滨。燕子之矶石磷磷。满江波浪近愁客。永日蛟龙常傍人白云对酒不知晚。高萝盈砌今几春。洲边芳杜还忆走。洞口桃花未识秦。吾将买尔矶头一片石。岁岁孤奇垂钓纶。 

　　○登方山 

　　短笻匹马迎天风。千山万山江之东。秋愁一夜起大壑。白云无数吹晴空。幽人石路赠瑶草。楚色江上愁青枫。高歌明月听湘瑟。斗酒胡霜飞塞鸿。王孙何事不归去。摇落淮南芳桂丛。 

　　○牛渚歌 

　　采石矶头问牛渚。渚上虬螭作人语。卖鮹岁岁泣鲛人。弄珠夜夜悲龙女。太真一去云离离。至今秋色天门垂。我行亦有赤犀在。明月照君君不知。 

　　○新安道中 

　　天风吹落千杨柳。晴虹万丈垂鹢首。水中乱石怒且待。大者虬螭小蝌蚪。六尺榜人双胡髯。直挂孤帆石上走。长风破浪势若舞。昆仑碣石系两肌。何当驾此去八溟。直至蓬莱酌南斗。 

　　○山中夜行 

　　明月在天明星稀。仙人夜半歌紫薇。黄鹤一去无消息。昆仑玄圃将安归。万里塞烟透人肌。千山苍翠湿吾衣。下山忽遇天风起。一一化作浮云飞。 

　　○浙溪晓起 

　　天门不关飞早霜。精晶水帘浮日光水面云华湿不起鱼龙吹沫穿石梁。波间石苔绿于发。袅袅漾之千尺长微风千里湛空碧。孤槎疑是来潇湘。 

　　○严州山行 

　　处处青山云万重山前驻马春茸茸手持芳草不知晚踏破严州千万峰峰头新月起长笛洞口流泉随短笻。吾欲金华访赤松与尔云外骑双龙 

　　○月夜 

　　严州城南秋雨繁严州城外波涛喧两岸人家住枫橘千门秋色分兰荪楚臣正爱薜荔佩。秦人莫爱桃花源相逢今夜开斗酌千山苍翠流空樽醉来高卧明月里犹有白云来候门。 

　　○山行 

　　大江以南山作野。客子况复爱山者。日日山巅弄流泉百丈银河向人泻苍龙翠虬满山立近之乃是梧与槚恠石千寻耸欲堕往往游人下驻马。 

　　○真州夜泊 

　　江头明月白浩浩。江上行人怨芳草长波风急龙卧迟远塞霜飞龙到早。谁家砧杵衣正单。十里芙蓉秋未老仙人吹箫向何处扁舟愁绝广陵道 

　　○寄怀长安旧游 

　　残春匹马辞建章天南冀北遥相望游子衣裳滞江雨故人剑佩锵胡霜王程忽讶芳草暮客心有似浮云长安得双鸿起天末相思寄尔明月珰 

　　○期黄山人不至 

　　思其兰佩三十秋华发萧然卧沧洲晴云常护钓者石明月买断长江流白露泠泠下梧楸羙人不来生我愁一曲樵歌起天末白云摇落万山头 

　　○湖上行 

　　湖上人家开夕阳湖南渔者歌沧浪蒹葭一雨远江白。杨柳千条秋浦长松径夜扫迟幽客。石门高起流玄霜。天末浮云莾不止慎勿蔽此明月光。 

　　锲宗先生子相文集七卷毕 

　　●锲宗先生子相文集卷之八 

　　广陵　方城　宗臣　着 
　　温陵　九我　李廷机　校 

　　五言律诗 

　　◆五言律诗 

　　寄怀乡园游好五首 
　　四月一日于鳞子与元羙约南溪之游偶以事羁怅然有感（三首） 
　　病中答吴明卿见赠二首 
　　有寄 
　　赠别吴子 
　　同于鳞子与元羙郊行二首 
　　送张明府谪教湖州 
　　与钱惟重步月下 
　　岁暮 
　　送王判 
　　除夕答谢茂秦徐子与见赠 
　　送张簿之上饶 
　　寄远曲二首 
　　问元羙病二首 
　　寄陆子 
　　同李司封苏文选游圣禅寺一首 
　　送周先生之海宁 
　　荅袁子 
　　远思 
　　同李于鳞徐子与梁公实夜过王元羙 
　　夜叹 
　　三月 
　　天宁寺同于鳞子与元羙饯别公实各赋二首 
　　送人 
　　于鳞子与元羙夜过时元羙将有江南之役矣二首 
　　皇甫别驾初至夜集得归字 
　　寄黄山人 
　　追送谢山人不及 
　　夜月闻笛 
　　怀顾二丈 
　　寄书 
　　寄元羙二首 
　　夜集怀茂秦二首 
　　寄黄先生二首 
　　对雪有怀于鳞子与明卿元羙四子 
　　再得元美书 
　　赠黄山人 
　　出郊过陆子和草堂同太史李公文学顾丈 
　　过时寺访袁三子敬 
　　荅周明府 
　　春夕同舒子房子子培访陆长庚别业 
　　元美有江上之约未得遽赴怅然有思（二首） 
　　小园花开悠然独酌 
　　有客 
　　白马湖泛舟三首 
　　吴中兵乱海上征援感事赋怀因寄元羙（四首） 
　　二雨夜沈二丈至二首 
　　不尽 
　　中秋有怀茂秦 
　　进艇 
　　夜 
　　人日寄吴明卿舍人 
　　陆长庚夜至 
　　别袁使君二首 
　　席上赠东麓山人 
　　送冯尉 
　　即事六首 
　　寄子与明卿元美三子二首 
　　寄真州张子二首 
　　元羙访我百花洲上夜集四首 
　　送徐山人还吴二首 
　　秋夜顾二丈来集二首 
　　得徐子与书 
　　简陆子和二首 
　　中秋遣骑迎沈二丈北庄 
　　中秋无月呈席上诸公二首 
　　秋夜同李伯章高子明徐飬浩泛湖 
　　黄山人夜坐 
　　闻鴈 
　　无月 
　　客夜 
　　陪祀山陵二首 
　　山陵道中四首 
　　过明卿 
　　得于鳞书二首 
　　忆弟 
　　吴舍人得子 
　　哭梁公实十首 
　　初夏夜同明卿元羙游张氏园亭五首 
　　闻岛夷将逼湖州寄怀子与二首 
　　同余德甫吴明卿王元羙再游张园（五首） 
　　问余德甫病二首 
　　立秋夜明卿元美来集二首 
　　荅明卿给事二首 
　　明卿宅分得宫字 
　　德甫明卿元羙肖甫夜过时肖甫将有使命矣得来字 
　　闻子培下第赋此寄之 
　　九月骤寒二首 
　　雪夜访明卿病时有客因简元羙（二首） 
　　明卿宅同元羙分赋得席上笋 
　　赋得席上菊 
　　九日 
　　秋风 
　　东皋隐居为子与尊人赋三首 
　　得子与离家消息 
　　怀李伯章 
　　简陈使君 
　　同明卿子与送别于鳞元美席上得天字 
　　得元羙书 
　　既赋金山篇寄子与复系之此诗 
　　同峻伯夜过助甫得钟箫二字 
　　发京 
　　长庚纯一舜隆既别忆之 
　　渡江 
　　渡江得子与书 
　　江上闻明卿量移南康二首 
　　句曲七夕大雨不得子与消息恠之 
　　燕子矶 

　　○寄怀乡园游好五首 

　　浮云日万里。空复滞燕台。朋好宁相负。音书自不来。吾惭歌凤侣君等卧龙才。怅望青山里蔷薇几度开 

　　其二 

　　最忆论心者。乾坤作草庐。开尊销夜烛。听雨长春蔬作客殊寒暑。戚谁共起居。翩翩北来鴈。似有故人书。 

　　其三 

　　那堪千日别。直使寸心违。望极频藜杖。情深自布衣。偶看长路草。髣髴故山薇。客思将江水。春来满钓矶。 

　　其四 

　　即有鸿书去。其如鸟道长。春来杨柳径。日忆芰荷裳。鸥鹭应无色。田园岂尽荒。难将尊酒意。一听楚歌狂。 

　　○四月一日于鳞子与元羙约南溪之游偶以事羁怅然有感（三首） 

　　（前有逸文）洲。 

　　○病中答吴明卿见赠二首 

　　一病秋能抱。孤吟夜可残。采芝吾未得。视草尔其难瑶瑟人间思。金茎露下看。广陵涛足赋。江色不胜寒。 

　　其二 

　　伏枕花频改。登楼月乍圆。宦情疏病后。世事得愁先才已金门隐。名非白雪传。新诗酬偃蹇。三叹暮云前 

　　○有寄 

　　忆尔辞燕甸逢人赋楚骚。芙蓉千水暮。薜荔万峰高秋月惊纨扇寒云落布袍。愁心不可问。孤鴈滞江皋。 

　　○赠别吴子 

　　问尔何年至。还能几日留。尊开朱鴈夕。心折紫萸秋。岁月余孤鬓。关山任敝裘。鱼竿如可饬。迟我狎江鸥。 

　　○同于鳞子与元羙郊行二首 

　　谁识冠缨者。常投水石间。春风吹大道。紫气照西山。松径荒难度。杨枝乱可攀。相逢勿遽返世路正摧颜。 
　　去去春萝好。行行朝雨寒。路迷频勒马。尘起一弹冠宛转溪园出。依稀江路看。所嗟情不惬。无处问渔竿。 


　　○送张明府谪教湖州 

　　自古悲行路。于今更畏途。才名收倚马。宦计失飞鳬。白日晴开越青山乱入吴。传经稍欲慰。咫尺对西湖。 

　　○与钱惟重步月下 

　　秋风何处起。兹夕倍堪嗟。不见碧云色。难禁孤月华。客愁惊蟋蟀。乡思忽蒹葭。谁谓天河远。翩翩汉使槎。 

　　○岁暮 

　　霜雪不堪暮。阴阳莾自过。泪偏儿女尽情为岁华多。留滞非吾意。凄凉柰尔何。寸心无可折。落日满庭柯。 

　　○送王判 

　　□叹日为别。兼之岁欲残。青袍今作吏。白发已盈冠鸿鴈千门夕。梅花一骑寒。风尘好自爱行路古来难。 

　　○除夕答谢茂秦徐子与见赠 

　　今夜为谁永。清尊只自持。岁华明日异旅思故人知。坐待青春色。行传白雪词。梅花空复好。愁绝楚江枝。 

　　○送张簿之上饶 

　　送君燕市北。作客楚江西。日月千山阔。星辰一剑低。马蹄仍远道。凤翼且卑栖。芳草天涯绿。相思祗杖藜。 

　　○寄远曲二首 

　　秦塞一投笔。章台日倚栏。鴈书何寂寞。龙剑有艰难。烽燧春华暮。琵琶晓泪寒。自知容色落。不忍对花看。 

　　其二 

　　青海人频去。黄河信转稀。徘徊空夜月。顦顇任春衣。汉将频营垒胡兵未觧围。近来常涕泪。不独为君挥。 

　　○问元羙病二首 

　　倦游吾未敢。抱病尔何心。万里蘼芜色。秋风一夜深长啸岂不得。悲歌直至今。茂陵消渴日。还听白头吟。 

　　其二 

　　尔已青云薄。谁其白眼偏。一身诗作僻。万事酒相捐。枕簟疏秋雨。江山隔暮烟。登楼知有赋。莫向众人传。 

　　○寄陆子 

　　何时重把袂。兹意有消巾。春去悲游子。书来见故人。风尘虗倚剑。日月负垂纶。一别清江上。年华几□苹。 

　　○同李司封苏文选游圣禅寺一首 

　　有寺焚香在。何人结驷来。露花如雨落。贝叶不春开听法龙依水。窥禅鸟下台。尘心忽到此。那得遽如灰。 

　　○送周先生之海宁 

　　彩笔时难见。青毡尔自尊。一官聊日月。双鬓自乾坤。雪后西山赋。风前北海樽。因君寄乡思。好去过江门。 

　　○荅袁子 

　　别思将春起。乡心与日摧。已经三载别。□有一书来我愧思鲈者。君诚倚马才。黄金似芳草又满郭生台 

　　○远思 

　　归期不可问。客思坐纷纭。白发两乡隔。青猿何处闻日摧蜀道险云逐楚江分。尺素看鸿鴈。高秋或一群。 

　　○同李于鳞徐子与梁公实夜过王元羙 

　　一尊那忍负。永夜坐堪酬。凤岂吹箫落。人疑鼓瑟游。江湖青桂暮。关塞白榆秋。明月无南北。泠然万里愁。 

　　○夜叹 

　　纤月稍稍起。寒霾细细分。穷途惟白雪。畏路是青云。岂作鹓鸿侣。难期鹿豕羣。平生霄汉思。汨没向时氛。 

　　○三月 

　　三月忽云暮。一年空见春。不堪垂柳色。似与客愁新。惨淡时名弃迂疏长吏嗔青江有鸥鸟。恠尔未归人。 

　　○天宁寺同于鳞子与元羙饯别公实各赋二首 

　　孤臣辞上国。匹马自祗园。树影僧窥日。锺声客到门江湖难寓目。天地易销魂。行念中心约。相思且勿论。 

　　其二 

　　分襟即此地。握手更何年。辞赋吾甘后烟。霞尔最先。世情频按剑。生事欲迯禅。今夜南楼月。凄凉空自圆 

　　○送人 

　　岁暮岂不苦。离愁那可销。仅辞燕市酒。已犯浙江潮明月帝乡满。梅花客路遥。岂能因五斗。楚泽负渔樵。 

　　○于鳞子与元羙夜过时元羙将有江南之役矣二首 

　　今夕复何夕相看又此亭。金樽堕明月。银汉倒繁星。吾已甘多病。君今幸不醒。胡笳中夜起。凄恻若为听。 

　　其二 

　　亭花新乍落。砌竹远生阴。砧杵秋城急。烟霞故国深不堪惆怅色。兼入别离心。去住伤萍梗。兹期未易寻。 

　　○皇甫别驾初至夜集得归字 

　　君自何方至。怜才意久违。朔云停暮屐。汉月照春衣。江左时名重。人间雪调稀。灯前出瑶草。坐客不能归。 

　　○寄黄山人 

　　已厌时人目。翻生古道悲。洲中鹦鹉赋。台上凤凰诗。风雨客多病江湖鬂有丝。长途且万里。无梦寄相思。 

　　○追送谢山人不及 

　　白发久为客。青春忽与归。马冲燕雪尽。心逐塞云飞天地飘蓬甚。河桥折柳违。离情堪涕泪。此际倍沾衣。 

　　○夜月闻笛 

　　暮雨浮天去。寒云归峡迟青山饶远色。紫菊把新枝。何处风前笛。频停月下卮。关河已摇落。故向客愁吹。 

　　○怀顾二丈 

　　客久春如失。愁深夜不开。眼看鸿鴈去。书对白云裁丛桂迷淮甸。长杨识汉才。江东秋色好。消息几时来。 

　　○寄书 

　　别已三年久。情堪万里余常劳燕塞鴈。不到蜀江鱼浩荡心中事。迟回纸上书。白头还好在。一泪满朝裾。 

　　○寄元羙二首 

　　念尔行摇落。何心堪寂寥。凌风双鬂短。畏路一身遥薜荔乱江雨。鱼龙犯夜潮。广陵明月好。曾听玉人箫。 

　　其二 

　　客久非吾意。愁来独尔思寸心今已折。尺素忍教迟。风雨相如病。江山宋玉悲。淮南行落日。惆怅桂枝词。 

　　○夜集怀茂秦二首 

　　得尔漳南信。愁予冀北天。嗟咜春事晚懒慢世情捐。日落黄河远秋惊白发先。狂歌对明月。莫受众人怜。 

　　其二 

　　听雨诗仍在。开尊事已遥。以予愁剑佩。叹尔得渔樵。兹意浮生失。何时客泪消。淮南行结隐。不待楚词招。 

　　○寄黄先生二首 

　　忆与吾师别乾坤各泛萍。可怜双鬂绿。仅对一毡青。云落仙人洞。天寒吏隐亭。相思若江水。日夜向南溟 

　　其二 

　　尘路一知己。浮名遂此生。岭南天共远冀。北日为情苜宿春堪长。芙蓉夜与清。尺书那不寄。白鴈满江城。 

　　○对雪有怀于鳞子与明卿元羙四子 

　　暮雪一何急。玄云莾欲垂。谁为黄竹咏。千载有余悲鸿鴈稍疑羽。关何骤失岐。蓟梅寒入酒。曾共故人持。 

　　○再得元美书 

　　楚日吴家到。吴门使者来。书纔片纸读泪已万行摧佩有兰堪赠。衣知薜共裁。梅花江路满一酌向谁开。 

　　○赠黄山人 

　　羡尔迯名者。萧然卧远皋。丝纶江艇阔。萝薜石门高。白已残双鬂。青犹恋一袍。一堪摇落后。重读楚人骚。 

　　○出郊过陆子和草堂同太史李公文学顾丈 

　　进艇吾能远。携尊客许同。青天开万象。白浪失千鸿蓂荚细堪数。蘼芜寒几丛。渔歌稍稍起。知在石湖东。 

　　其二 

　　并入无新好。相逢况故园。看山频紫翠。在野易黄昏柳折风前笛。兰开月下樽。起来望北斗。历历见天门。 

　　其三 

　　孤灯深入坐。稚子远相看。月动前江白。星垂大泽寒鱼枯终有铗鹖敝不辞冠。嗟尔屠龙者。清时只钓竿。 

　　其四 

　　清夜岂堪别。长愁欲盖消。梅花春未折。丛桂赋还招白鹭暗惊棹。青藜危度桥。月华散芦荻。寒思莾萧萧 

　　○过时寺访袁三子敬 

　　向客春鸿起逢僧夜磬前。慈云垂大地。慧日暗诸天酒至堪浮白。吾来独问玄。孤亭入微雨。似欲长青莲 

　　○荅周明府 

　　相望一江暮。难期对月明。青山移病远。白鴈系书轻天地看乔舄。兵戈阻汉缨。秋风散麋鹿。忆尔阖闾城。 

　　○春夕同舒子房子子培访陆长庚别业 

　　瞑色戎戎乱。春阴惨惨生。孤村流水夜。一酌故人情。雪积天愈白。江寒月较明。纶竿吾欲把。颇恠楚渔惊。 

　　○元美有江上之约未得遽赴怅然有思 【 二首】 

　　亦自悲春暮。居然负所期。金山一柱立。沧海万波随征鴈群群急。浮云日日吹。淹留吾有待。吾爱桂花枝。 

　　其二 

　　去路惟杨柳。吾衣况薜萝。如何明月夜。不作片帆过紫气星辰动。青天吴楚多。莼鲈秋正好。知尔醉渔蓑。 

　　○小园花开悠然独酌 

　　避世诚何意。为园信有才。阴晴三月暮。远近百花开春讶林塘遍时愁风雨来。酒杯吾共女。日日好登台。 

　　○有客 

　　岂亦沉沦者。频来问钓矶。青天双鸟去。白发一渔归忽雨新枫橘。如云长蕨薇。山花似留客。随处傍人衣。 

　　○白马湖泛舟三首 

　　宛宛春潮入。纷纷上客从。湖今荡白马。棹恐碍游龙。折柳晴相媚。携尊日可重。君看千水外。已自长芙蓉。 

　　其二 

　　何限人同在。心知我独来。孤峰云不薄。万象日频开稼穑山中计。鸬鹚水上杯。桃花忽如雨。髣髴到天台。 

　　其三 

　　青萝堪作服。白鹿遂为群。江树低从密。溪流曲更分。停杯生桂月。扫石起松云。徙倚悲歌去。翩翩向紫氛。 

　　○吴中兵乱海上征援感事赋怀因寄元羙 【 四首】 

　　世变忽如此。天心那可知。蛟螭江欲裂戎地马堪支。当日销金甲。斯人遂赤眉。群奴把芦管。应向阖闾吹。 

　　其二 

　　独吟心欲折。南望首频搔。鼓角鲸如立。楼船蜃自高青天失战马。落日惨征袍。稍幸王开府。临戎有佩刀。 

　　其三 

　　传檄纷天地。征兵到薜萝。愁来失俯仰。书去畏江河。痛哭千村暮。横行万骑多。沧洲狂客在。应悔罢鸣珂 

　　其四 

　　不尽黄尘起重惊赤羽驰。无书问消息。有泪到疮痍。家国愁兼入。签藏事可疑。浮生同远近。斟酌向鸬鹚。 

　　○二雨夜沈二丈至二首 

　　榻有何人下。君能此夜过。寒蝉吴客赋。衰凤楚狂歌。雨气千江入。秋声万木多。明朝寒浦望。摇落有渔蓑。 

　　其二 

　　树色迷寒渚。江流没石梁。惊风孤鴈下。听雨一灯长。蟋蟀夜堪赋。薜萝秋可裳。相看爱容鬂。时序有新霜。 

　　○不尽 

　　不尽梅花路。其如桂树丛。天高片云紫。木落万山空。砧杵自秋簟。关河有塞鸿。何人抱瑶瑟。今夜月明中。 

　　○中秋有怀茂秦 

　　日落寒江上。尊开北斗前。高秋中夜减孤月两乡圆。人隔黄河远。书无白鴈传。谢庄应有赋。何得问婵娟 

　　○进艇 

　　白苎闻歌好。沧波进艇迟。暮云残薜荔。秋水失鸬鹚日落中原紫。天高北斗垂。梅花已零乱。玉笛莫频吹。 

　　○夜 

　　明月有如此。况从湖上看。惊芦秋鴈起把酒暮锺残。杨柳垂垂暗。龙蛇去去寒。夜来新水阔。吾欲饬渔竿。 

　　○人日寄吴明卿舍人 

　　尺素不相寄。孤鴈那可听。潇湘秋水曲。何处白云停。沧海又人日。金门自岁星凤凰池上草。应只为君青。 

　　○陆长庚夜至 

　　戎马暗江国。君从何处来。门惊芳草遍。尊对早梅开雨雪春衣短。鱼龙夜笛哀。中宵抚长剑。惜尔陆云才。 

　　○别袁使君二首 

　　久应郎官宿。犹乘使客槎。宦情摧郡县。足路莾龙蛇海外珠含日。天南梅玊花。壮游千万里。且莫问烟霞。 

　　其二 

　　系鹢殊方路。听猿故国情。关河同泪远杨柳共愁生揽辔江云暮。停车岭月明冷冷鴈湖水。人比使君清。 

　　○席上赠东麓山人 

　　茫茫飘素发曲到寒扉。乱石蘼芜径残春薜荔衣。一尊青鸟去。双袖白云归。九十犹能赋如君世更稀。 

　　○送冯尉 

　　一尉尔何有。孤槎路最便。关山寒食后。风雨暮茄前。入夜江看月。行春路拂烟青莲幕下客。来往日翩翩。 

　　○即事六首 

　　讵知烽火色。亦到海门东。九市旌旄立。千家杼轴空渔樵新授甲。都护骤从戎。寂寞江天上。惊看一剑雄 

　　其二 

　　自日频搔首。青山一杖藜。星辰千骑入。风雨万家迷有路难舟楫。中天急鼓鼙。愁心与芳草。江上共萋萋。 

　　其三 

　　赤羽遥传越。黄霾近接吴夷歌分鼓吹。野哭散蘼芜日落江流急。天高海气孤。中原有廉颇尔辈敢长驱。 

　　其四 

　　虏骑纵横甚。将军转鬪频。两间迷白昼。万象失黄尘。江海遂流血。弓裘岂着身。招魂谁与赋。酒泪寄青苹 【 时王洪二将军战死】 

　　其五 

　　华夏翻连寇。江淮遂苦兵。鲸鲵杨子渡。日月棘门营。侠气荆卿剣。雄心汉吏缨。尔曹何足虑。流涕此苍生。 

　　其六 

　　坐叹兵机失。兼忧国计存。干戈在淮海。消息已乾坤。授钺曾诸将。宵衣独至尊。定知哀痛诏。早晚下江门。 

　　○寄子与明卿元美三子二首 

　　同心久相失。羁思近何如。星出窥龙剑。天长阻鴈书。满江纷甲鼓。落日泣樵渔佉住情兼苦。奚方定卜居。 

　　其二 

　　岂乏青云侣。其如白雪盟。一分燕楚阔。三见柳梅生。眼底簪袍计。身前词赋名。放歌当落日。的的为谁明。 

　　○寄真州张子二首 

　　世路惊投璧。君才类握珠。谈经深岁月。垂钓任江湖落日千峰紫。长天一剑孤。凌风有羽翼。与尔立相湏。 

　　其二 

　　一望隋堤草。孤吟楚岸花。赋成似班马。身在只烟霞。夜月怀湘瑟。秋风起汉槎。斗间垂气色。吾欲问张华。 

　　○元羙访我百花洲上夜集四首 

　　君来节钺。秋到正江湖。斗窒群星聚。天门二曜孤古人竆抱玊。吾道忌投珠。岁晚鱼龙寂。临流未可呼。 

　　其二 

　　终日不得醉。相看独柰何。狂心知尔甚。青眼向人多。席已移星月。衣犹挂薜萝。兴来歌楚调雪色满江河。 

　　其三 

　　坐对百花落。孤登万里楼。醉开吴楚色。狂失凤鳞愁握手青灯少。论心白日浮。相思曾往昔。泪逐大江流。 

　　其四 

　　双眼人何白。孤怀尔独长。相看鸿鹄志。不厌芰荷裳。黄菊纷垂露。丹枫莾下霜。湖南泛明月。髣髴对潇湘。 

　　○送徐山人还吴二首 

　　问君何处去。一骑大湖边。久客青春暮。多愁白发先。征衣裁薜荔。长剑倚风烟。江上波涛急。新诗莫浪传。 

　　其二 

　　去住悲生事。乾坤总畏途。梅开春到楚柳折晓归吴。倚棹江云乱。传书海月孤。知君饶雅思。早晚着潜夫 

　　○秋夜顾二丈来集二首 

　　少别已残暑。相看失旧容。秋衣下风露。夕草乱芙蓉世故尊前尽。乡愁雨后重。徘徊望北斗。明月照千峰。 

　　其二 

　　一径阴阴入。孤烟去去斜。江亭频载酒。岩桂正逢花吹笛惊黄鸟。持竿散赤霞看君灵气甚。早晚问仙槎。 

　　○得徐子与书 

　　不分黄尘色。稍惊白鴈音。传书燕塞远。落日楚江深戎马乾坤泪。豺狼道路心。闻君持汉节。松下拟抽簪。 

　　○简陆子和二首 

　　岁月仍吾病。风尘柰尔何。青天应自问。白雪向谁歌夜立残砧杵。园行久薜萝相逢恨咫尺况乃隔江河。 

　　其二 

　　握手朱明过惊心白露搏。江平低鴈翼潮落进渔竿野色蘼芜凈。秋声蟋蟀寒。相思对新月。疑在异乡看。 

　　○中秋遣骑迎沈二丈北庄 

　　遥怜沧海上。独对白鸥群。客自殊方到秋看此夜分。凌风孤骑远。扫径一鸿闻。明月湖南早。君无待暮云。 

　　○中秋无月呈席上诸公二首 

　　翩翩携杖至。爱此河中洲。不见关山月。空分天地秋。鱼龙潭水黑松桂石门幽。瑶瑟何人抱。湘露未易求。 

　　其二 

　　寂寞自松径。苍茫任草庐。高云莾不止。明月竟何如。席上频窥酒。盘中仅辨蔬。天风如可驭。吾欲摘蟾蜍。 

　　○秋夜同李伯章高子明徐飬浩泛湖 

　　高沙回白鹭。远水到青天棹恐群星乱。杯惊孤月圆。秋声来薜荔。夜色凈婵娟。玉笛君能把。吾将弄紫烟。 

　　○黄山人夜坐 

　　日散千峰紫。烟收万树青。高云去莾莾。孤月寒冥冥岁序已新鴈。江沙空乱萤。餐霞真愧汝。徒复问□庭 

　　○闻鴈 

　　□枕何能得。长愁至不禁。鱼龙残夜笛。风雨急秋砧。天入萧森气。人兼去住心。湖南有新鴈。作意送悲音。 

　　○无月 

　　可怪清秋月。难看永夜辉。蟾蜍高不落。乌鹊暗能飞迷径频呼烛。惊寒骤问衣。群公未应去。云色渐霏微。 

　　○客夜 

　　岁暮青山远。天空白鴈残。孤舟凌夜发。长剑共谁看。鼓角高城急。星辰大地寒。中宵起遥思。仓卒负渔竿。 

　　○陪祀山陵二首 

　　阊阖门重启。星辰地一隅。寂寥群籁动。惨淡百灵趋剑佩当风乱。松楸上月孤。他年神武气。或恐未荒芜。 

　　其二 

　　石马鸣何日。金鳬起别宫。关山不改色。天地自相雄惆怅君臣礼。凄凉岁序同。泰陵千古泪。一洒翠华东。 

　　○山陵道中四首 

　　处处春云色。相逢上翠微。扮榆向人发。鸿鴈背天飞列骑松为盖群峰雾作衣。岁华空浩荡。难问故山薇。 

　　其二 

　　吾爱天门近。何妨日驭斜。愁边归燕子。忧外避龙蛇不辨层崖树。难逢三月花。向来胡骑入。满路散悲笳。 

　　其三 

　　路迷人屡问。路险骑常停。折柳新能绿。看山近失青。峰高天兀兀。泉细日泠泠。何处无春色。吾今爱地灵 

　　其四 

　　马迟榆柳径。人指鹭鹓班。群帝留弓剑。千官肃佩环风云回紫塞。日月满青山。王气中天在朝朝护汉关 

　　○过明卿 

　　频来春骑远。最苦夜杯传。深语江河在。雄心日月前千秋难自定。万事竟谁先。岂作巴渝客。常骄白雪篇。 

　　○得于鳞书二首 

　　重来击筑饮。偏忆和歌人。明月漳河夕。梅花碣石春。愁难千里破情到尺书真。谁不疑斯道。君当爱此身。 

　　其二 

　　旧侣淹漳水。新诗寄汉关。凤麟千古色。鹓鹭众人班。易侧乾坤目。宁开案牍颜。蹇帷犹有赋。落日太行山。 

　　○忆弟 

　　忽是青春别。难堪白日移。江山一弟远。鸿鴈尺书迟湖上又芳草。淮南多桂枝。池塘尊酒夜。知尔重相思。 

　　○吴舍人得子 

　　持我百年意。看君一日情。人间麟趾少。池上凤毛生桂发燕山色。珠来合浦明。他时弄环语。应令楚妃惊。 

　　○哭梁公实十首 

　　当日梁鸿去。青山弄紫烟形容疑好在消息是谁传鹘鸟岂来舍。龙蛇或值年。仓皇不可问。陨涕五噫篇。 

　　其二 

　　使者春江到。传君隔岁书。开函生气色。数字慰踌躇日月孤吟失。山河一病虚。皇一深忌汝。竟不免樵渔 

　　其三 

　　徘徊南斗下。历历少微星。一夜因风殒。高人遂不醒孤云垂惨淡。万象骤寞沉。莫问西樵桂千秋空复青。 

　　其四 

　　罗浮不可望。镇日紫霞封。尔把金光草。行吟第一峰。惊颷残薜荔。骤雨泣芙蓉。恐逐仙人去青天跨白龙。 

　　其五 

　　汝去亦何速人生良已浮。苍梧一洒泪。赤石万峰愁才或云霞妬。名非剑佩收。知无封禅草。汉使不湏求。 

　　其六 

　　五子中原得。千秋仅一麾。壮心何遽折。吾道益堪悲大海东南去。天风日夜吹。独留龙剑在。紫气斗间垂。 

　　其七 

　　长安曾落日。为尔抱瑶琴。一鼓秋云白潇湘寒色深斯人遂不见。是物可无音。坐忆龙门曲。澘然泪满襟。 

　　其八 

　　少别即成古。相逢岂在今。黄河难北注。白日似东沉天地冥鸿志。文章逐鹿心。悲风吹大壑。夜夜助萧森。 

　　其九 

　　汉省空题柱。文园早闭关。生难看白发。死岂负青山天柱浮云色。茫茫去不还肯思黄石侣。万一到人间。 

　　其十 

　　浮世谁能免。如君独可哀荒榛满天地。玊树莾尘埃。裘马偏竆路。江山不尽才。更怜击筑者。萧索蓟门台。 

　　○初夏夜同明卿元羙游张氏园亭五首 

　　尘途忽到此。世事顿相违月色轻随马。松枝乱拂衣。相逢青满眼。并对绿成围。便作幽栖得。何湏问钓矶。 

　　其二 

　　倏尔过山雨。萧然对石栏双衣絺绤薄。五月薜萝寒高竹翠难把。新松秀可餐。吴歌况在耳。真作故园看。 

　　其三 

　　一径杳然入。参差绝可怜。古台荒自出。石磴曲相悬林密难窥月。枝高易破天谁能吹玉笛。吾欲弄苍烟。 

　　其四 

　　太虚何必问。一壑坐相收。橘柚山形古。藤萝石壁幽杯疑天外把。人似月中游。莫作霓裳曲。翩翩不可留。 

　　其五 

　　夜色乱相射。幽人那可禁天流孤月白。庭落大槐阴。忽起千秋思。能空万里心。长吟一汗漫纤露下衣襟。 

　　○闻岛夷将逼湖州寄怀子与二首 

　　兵已苍生苦。书仍赤羽愁。风吹远海立。潮压太湖流鼓角天应裂。鲸鲵日不收。桃花藏战色。慎莫问渔舟。 

　　其二 

　　汝在登天目。春来似绿林。荆榛黄钺入。烽燧白云深百战江山色。千家陇畆心。当年一七首。应或作龙吟。 

　　○同余德甫吴明卿王元羙再游张园 【 五首】 

　　为爱林塘好。频从驷马来仅成三日别。复作一尊开桥忆牵衣草。庭思待月梅昔心还卤莾。此夜重徘徊。 

　　其二 

　　畏客双尊在。留人一榻迁浮云去万里。明月更婵娟细柳风藏碧。新榴夜失妍。无能永兹夕。心折薜萝前。 

　　其三 

　　不尽山灵僻。难持幽思翻星辰莾相照。鸟雀一何喧竹叶传金瓮。松花落石门。危峰一长啸。髣髴是昆仑。 

　　其四 

　　何处阳春调来同此夕歌地能燕市有。人得楚狂多。把盏青天坠。题诗紫石磨。一呼去魍魉。词组即江河。 

　　其五 

　　零露隔金掌。长天转玊绳。夜惊群象远。狂得寸心凭高树歌能立。危岩暗可登。何当谢尘网。日日白云层。 

　　○问余德甫病二首 

　　浩荡俱燕市。萧条为马卿。茂陵拾瑶草。消渴望金茎。夕鬂裁诗短。秋云伏枕生。南楼今夜月。故向客愁明。 

　　其二 

　　独怜青桂侣。高卧白云楼。见尔能称病。何人肯倦游星河双杵夕。风雨七陵秋。且莫歌芝曲。啇山不易求。 

　　○立秋夜明卿元美来集二首 

　　尘心不自好。岁序莾相催。风起千门乱。秋随二客来。絺衣云共白。纨扇月同开。且莫悲摇落。吾惭作赋才。 

　　其二 

　　酒至期晨漏。风来破夕阴。星辰垂户小。蟋蟀语庭深白眼千年思。青天一夜心。并随秋色动。四顾起萧森。 

　　○荅明卿给事二首 

　　世事凭谁问。浮生得尔同。有心俱欲折。无路不归竆。战伐乾坤色。安危将相功。君看鸣玊者。楚楚日华东。 

　　其二 

　　萧然双鬂短。莾矣百忧新。白雪孤调世。黄金巧识人。势应骇积羽。心或急批鳞。遂恐风尘色。难图萝薜身。 

　　○明卿宅分得宫字 

　　翩翩傲世者。马上落青枫把酒长安月。残秋碣石鸿。玄芝纷下蔡。白羽急西戎。向夜寒声起。衣然入汉宫。 

　　○德甫明卿元羙肖甫夜过时肖甫将有使命矣得来字 

　　借问此何夕。秋高冀北台。浮云万里去。明月几时来。莫惜黄金尽。其如绿发摧。相逢不成醉。鼓角道途哀。 

　　○闻子培下第赋此寄之 

　　怜汝不得意。上书今又回。秋风江色暮。愁见菊花开抱玉时堪泣。投珠夜更哀。蓟门看白鴈。曾否故园来。 

　　○九月骤寒二首 

　　颇恠雷仍起。还惊雪乍飞。阴阳曾世变。顺逆緫天威。白马纷传檄黄龙正合围。北风休更急。汉卒夜无衣。 

　　其二 

　　摇落一何甚。西风起大荒。黄霾吹欲立。白鴈急分行。倚槛深看雨。悬灯数问觞。流离满天地。兹夜不堪长。 

　　○雪夜访明卿病时有客因简元羙 【 二首】 

　　伏枕寒仍立。传杯深可停。雪吹天地白。山掩薜萝青。耳目予今病。浮沉尔昨醒。客言能鼓瑟。或恐是湘灵。 

　　其二 

　　夜色流燕树。寒霾失蓟门。予难歌白雪。尔岂妬涓尊。日月凭双眼。乾坤阻片言。坐来心万里。忽欲问昆仑。 

　　○明卿宅同元羙分赋得席上笋 

　　二月破云根。千行碧玊新湘痕知有日。孟泣岂兹辰酒对殊方夕。盘留故国春。吾将付风雨。片片作龙鳞。 

　　○赋得席上菊 

　　一枝吾在把。不必向篱东。秋色近相媚。寒香夜可终。酒来疑泛白。烛灭似愁红。好为携怀袖。玄霜下远空。 

　　○九日 

　　九日吾家会。遥怜骨肉欢。一身怀橘负。群弟把萸难蜀道向愁险。楚江今更寒。白云空荏苒。可得故园看。 

　　○秋风 

　　秋风吹万里。一夜过扶桑。落叶碎难扫。孤鸿高自翔。登楼来朔雨。倚剑下胡霜。闻道喻关使。飞书入建章。 

　　○东皋隐居为子与尊人赋三首 

　　一径斜临水。长汀曲抱沙古来鸿鹄侣。霅上白云家种橘开新溜。寻芝数落霞。武陵溪不远。石壁有桃花。 

　　其二 

　　天目三千尺。高楼第一峰。瀑来飞万马。石削起双龙白日江华细。朱霞海色封。行歌秋更好。散发弄芙蓉。 

　　其二 

　　亦抱杞人念。其如苕水幽。手携青玊杖。坐老白苹洲。万家秋如滴。群峰日乱流。太湖三百顷。处处不惊鸥。 

　　其三 

　　避世亦何甚。空山一钓台。幽人瑶瑟至。稚子石门开白发照秋水。青天落夜杯。近云常五色。或恐汉麻来。 

　　○得子与离家消息 

　　使者发湖千。千山摇岁寒。渔樵心或负。烽燧鬓应残青雀凌风上。黄河落木看。貂裘湏早御。朔雪满长安。 

　　○怀李伯章 

　　故园栖隐处。何得尔为群。握手先朝雨。论心到暮云。江湖双鬓短。日月两秋分岂有同心者。令予不念君。 

　　○简陈使君 

　　父老书频至。疮痍叹未醒。长怀闽日白。难照楚山青野凶稍离室。河鱼更入庭怨歌满天地不遣仗君听。 

　　○同明卿子与送别于鳞元美席上得天字 

　　春色何堪问。开尊是别筵。中原送二子。北斗散高天蓟日愁难缓。吴歌泪与传。千山分马首忍遂扬鞭。 

　　○得元羙书 

　　使君春何往。吾徒日转孤。屡书心尽折。一字眼堪枯。未测皇天意。其如壮士图。自知寒色甚。不敢怨明珠。 

　　○既赋金山篇寄子与复系之此诗 

　　寄尔金山赋。登天莫自歌恐惊明月去。其柰白云何夜棹鲸波急。秋衣蜃气多。凭谁慰摇落。满目是江河。 

　　○同峻伯夜过助甫得钟箫二字 

　　以我天涯泪。酒君庭下松。寸心燕市筑。双鬓蓟门钟明月还依马。浮云欲作龙。相思如有赠。慎莫问芙蓉。 

　　其二 

　　万柳催吾别。孤槎去国遥。主恩还剑佩。春色岂兰苕白雪宁谁妬。黄金任尔骄。羙人从此隔。忍听广陵箫。 

　　○发京 

　　十载侍青琐残春出蓟门。浮沉原宦计。远近揔君恩芳草愁边绿。燕花泪共繁。孤心似列宿。常傍太微垣。 

　　○长庚纯一舜隆既别忆之 

　　□别不自意茫然空复愁。孤舟仍盗贼。多病已春秋明月一江远故人何处楼。风尘双泪眼。为我寄沧洲。 

　　○渡江 

　　秋风高不极。破浪片帆轻。鸿鴈冲沙起。蛟龙傍槛鸣愁人芳草远。落日一江明。十载风波事。茫然空复情。 

　　○渡江得子与书 

　　亦有华阳在。谁其汗漫游。书传天目雨。客到秣陵秋江远芙蓉细。山低蟋蟀幽。此怀吾不浅直欲醉丹丘。 

　　○句曲七夕大雨不得子与消息恠之 

　　七夕凭谁问。双星柰尔何。刼来行暮雨。早已失天河不见停梭去。宁知乞巧多。盈盈一水者。人世更磋砣 

　　○江上闻明卿量移南康二首 

　　复得南康信。匡芦遂尔狂。诗仍官长骂。名或簿书强暮雨湘潭近。秋风楚塞长。江流如可返。为我到浔阳。 

　　其二 

　　西望楚天碧。茫然空暮霞。寸心隔江海。双泪满蒹葭白鹿谁为客。青山尔即家。武陵溪尚在。不必种桃花。 

　　○燕子矶 

　　解佩挂萝薜。翩翩凌紫氛。乾坤双眼尽。南北一江分。麋鹿散秋草件羊下夕云瑶华如可拾。即此好遗君。 

　　锲宗先生子相文集八卷毕 

　　●锲宗先生子相文集卷之九 

　　广陵　方城　宗臣　着 
　　温陵　九我　李廷机　校 

　　五言排律 
　　五言绝句 

　　◆五言排律 

　　人日谢茂秦李于鳞徐子与梁公实王元羙偕集席上口占得风字 
　　楼中闲望家君报已赴蜀矣。即怅然有赋焉 
　　伤春四首 
　　同茂秦于鳞南溪泛舟 
　　送沈仪部子文之留都 
　　病中二首 
　　送朱郎中使浙 
　　午日同李于鳞游天宁寺 
　　赋得边马有归心 
　　病中茂秦见过 
　　寄魏山人 
　　闻陆子携家之金陵感而有赋 
　　送王中丞廵抚山东 
　　送宗四王相南归 
　　送胡比部之留都 
　　湖上晨起 
　　喜雨刘沈许李四丈偕集 
　　赵山人再访溪南 
　　冬夜沈李陆禹卢潘诸文学同徐山人集芙蕖馆分得前字 
　　通州顾子顾我山中临别成篇 
　　出访陆长庚不遇 
　　同何侍御游大云寺十二韵（寺在清源） 
　　送万彦和。佥宪之广东 
　　省中夜直 
　　余德甫吴明卿夜至赋得虚字 
　　秋夜张园遇谈玄者有赠 
　　夜过明卿迟元羙不至得今字 
　　秋夜高伯宗徐汝思李伯承汪正叔张子畏沈吉来集赋得难字 
　　将发京夜别峻伯得湖字席上赋 

　　○人日谢茂秦李于鳞徐子与梁公实王元羙偕集席上口占得风字 

　　雪霁燕山北。梅残汉苑东。客星开夕燕人日听春鸿绿鬂愁堪短。青云计未工。年华双鸟去。岁事一尊同。湖海烽烟里乾坤聚散中。金花遥对月。玊树迥含风笔共江淹俊。途俱阮藉竆中原携数子。去矣上崆峒。 

　　○楼中闲望家君报已赴蜀矣。即怅然有赋焉 

　　登高心易折。望远思难竆。万柳风新碧。千花雨较红乱山吹夕燧。绝壁堕晴虹。蜀道西南入。荆门滟滪通独将华发意。长叹锦江中。抱玊频甘拙。辞金久失工。宦情摧白眼。归思满青枫。早晚音书到。关心碣石鸿。 

　　○伤春四首 

　　岁华何荏苒。芳草又参差。云断关河色。烽连杨柳枝角万千里急鼓角万山悲。紫陌纷相问。黄尘失所之。羯胡频聚散。大将总安危。多少关心事空将涕泗垂。 

　　其二 

　　鴈塞烧焚后。孤城水旱余。荒凉自戎马。战伐且阎闾。赤子疮痍满。黄金贡赋虚。星辰开将垒风雨急军储。圣主忧方切。群公计莫疏。振衣空太息。惭愧贾生书。 

　　其三 

　　北阙平临汉。西山迥接秦。风尘偏作吏。梅柳畏逢春。盗贼沧江起。征输赤县频。生涯俱浩荡。世路正艰辛。日辛月余愁鬂。乾坤有病身。何能遂倚剑。祗自失垂纶。 

　　其四 

　　野阔时仍鸟。山寒昼不花。最怜簪冕客。何事管弦家。驰马去朝日。登楼起暮霞。青门悬万里。白发阻三巴。天地方戎服。江湖况使槎。独将留滞色。惆怅对春华。 

　　○同茂秦于鳞南溪泛舟 

　　昔贤悲曲水。今日俯长河。路险难车马。桥荒先薜萝乱青来涧草。新绿散渠荷。千嶂尊中落。孤槎天上过。醉余燕市酒。狂识楚人歌。鸿鴈飞何急。琵琶恨与多。云留仙客履。日落野渔蓑。风雨萧然至吾如幽思何。 

　　○送沈仪部子文之留都 

　　送君春雨后。把袂暮云前。绿鬂同禁日。青袍共住年。人言能拾紫。吾意在谈玄。汉苑长杨赋。吴门折柳篇。才名时辈重。世俗宦情偏。梓里今垂绶。花岩昔问禅。桥从乌鹊入。台是凤凰传。早晚贻瑶草双鸿迟北燕。 

　　○病中二首 

　　浮世岂非昔。长愁直至今。风尘游子病。药草故人心。白日销危坐。青山入苦吟。帘窥新竹细。台惜落花深。畏路甘名隐。浮生肯陆沉。独将酬主念。久矣负投簪。 

　　其二 

　　茂陵消渴夜。汉圃倦游年。日月愁中惜。形骸病后怜乡心时万折。客泪晚双悬。人老犹西蜀。春归向北燕。音书嗟白鴈。岁序怪玄蝉。独抱无穷事。徘徊玊漏前。 

　　○送朱郎中使浙 

　　凤书天上至。龙节日边催。两越乘槎使。三都作赋才。路人傍树断。心逐暮江回。绿水樵人宅。青苹钓客台。山寒金粟□。□□□□□。月照方穷谷。春深已刼灰。观风寻禹穴。题石面天台。多少长安侣。看君奏草来。 

　　○午日同李于鳞游天宁寺 

　　得尔迯名者。今辰又少林。山高杨柳细。路险薜萝深古塔已凋翠。祗园曾布金。谈经群鸟下。听法一龙吟。舍利光难灭。菩提迹岂沉。空虚能悟性。情凈不依心。云竹窥禅相。风皇度梵音。僧来看果结。酒至对蒲斟。世事形骸苦。浮生日夜浸。慈航如可渡。同此谢朝簪。 

　　○赋得边马有归心 

　　万骑下青海。三军赋紫荆。浮云朝出塞。细柳夜归营。汉剑繁星坠胡笳落月惊。千金投笔吏。百战弃繻生。骏骨凄烽火雄心老甲兵。长堤遍芳草。何处识咸京。 

　　○病中茂秦见过 

　　两月文园病。千门落叶声。客能携杖至。谁复倒衣迎日月朱颜失行藏短发生芙蓉消渴采蟋蟀向愁鸣。几上分芝木。江间忆杜蘅。青编妨吏事。白雪损时名。久卧知朋好。何才荅圣明。未应沧海路。终负野鸥盟。 

　　○寄魏山人 

　　谁识忘机者。当年削迹人。羊裘宁负汉。龙剑不游秦。明月青藜杖。秋风白鹭巾。江华能自主。世故久相宾。玄发三千丈。浮生六十春。少微久寂寞。今复在垂纶。 

　　○闻陆子携家之金陵感而有赋 

　　闻君栖海上。何意赴江东。况复青袍旧。其如白发竆龙蟠天府壮。凤去古台空。日月悲歌里。关山涕泪中。赋成三楚远。名并两都雄。书已留怀袖。春难问鴈鸿。相思南去苦。多难向来同。汉苑摛词者。看君慰转蓬。 

　　○送王中丞廵抚山东 

　　圣主开皇极。明公翊帝谟。朱衣持节苦。紫诏钖恩殊。涕泪思酬国。艰难在备胡。兵戈千岭急。保障一身孤。豹略雄三辅。鸿声照八区。燕幽方整辔。齐鲁复长驱。地入关河迥。春回草木枯。云霄迎剑舄。日月拥师徒台静惟闻鸟。山空不见狐。功名怀吕尚。道术陋夷吾。海外宁干羽。天边望斗枢还看麟阁上早晚列新图。 

　　○送宗四王相南归 

　　如何避世者。对此蓟门烟。贾谊浮湘日。长卿授简年。畏途殊惨淡。末路遂迍邅。双鬂莾垂白。孤悰惟问玄。逍遥疑悟道清凈类迯禅。迹岂渔樵隐。名将鹿豕全。紫霞随意好。明月向人员。不得从君去。覊愁倍可怜。 

　　○送胡比部之留都 

　　吾忆同游日。君今独往悲。朱华聿云暮。绿酒不堪持。双剑看星动。孤槎卧雨迟。才名青琐客。吏隐白云司。凤去仙台古。龙蟠帝宇垂。三山天浩荡。六代草参差。思昔张衡赋澄江谢眺词。芳兰如可所。千里慰相思。 

　　○湖上晨起 

　　碧石高成削。江流直浸园。鸬鹚犹渚宿。鸟雀已枝喧。北斗青天坠。东溟白日翻。秋声起橘柚。晓色出鸡豚。玊露凄松径。高霞落石门。渔舟忽停棹。髣髴是桃源。 

　　○喜雨刘沈许李四丈偕集 

　　千家迷晓日。万壑下秋阴。地迥浮云直。亭高骤雨侵。群鸥寒自立。一水坐能深。波动鱼龙气。天流鸿鴈音。荣枯芳草色。忧喜故园心。长啸无宾主。高谈失古今。开尊怜阮籍。作赋见陈琳。岂作商霖望。聊为梁父吟。 

　　○赵山人再访溪南 

　　思鲈来钓者。题凤向山家。楼入千村树。池开六月花。停杯去黄鸟。扫石散朱霞。白发便幽事。青袍驻岁华。病惟求杞菊。语必及桑麻。江水秋方阔。还期泛夕槎。 

　　○冬夜沈李陆禹卢潘诸文学同徐山人集芙蕖馆分得前字 

　　客到孤城暮。亭开万水边。晴虹标野渡。岩雪动平川。吾爱沧浪曲。谁听白石篇。群鸥惊落木。孤鴈下新烟。楚泽樵渔在。吴云涕泪偏。一尊聊永夕。双鬓任摧年。春入寒衣后。歌停夜漏前。出门看岭月。任尔妬婵娟。 

　　○通州顾子顾我山中临别成篇 

　　相思曾汉苑。相见此江城。杨柳春山细。蘼芜夜雨生。凤题今日字。龙卧昔人名。世事孤心在。霜华两鬂惊。艰危吾抱病。流落尔何情。作赋看霞坠。开尊对月明。双鸿聛聣暮。尺牍广陵行。莫忘沧浪水。红尘满客缨。 

　　○出访陆长庚不遇 

　　出郊频系艇。筑室不依山。樵者千林下。人家一水间。岩花春更碧。渚草夕仍斑。汝谓长逃世。吾将共闭关。岂乘黄鹤去。何意白云还龙剑斗边色。渔竿石上闲。玄芝应自摘。丛桂好谁攀。惆怅当年语。丹书次第删。 

　　○同何侍御游大云寺十二韵 【 寺在清源】 

　　騘骑中原下。招提绝域边。黄金原布地。青石正参天。齐鲁停杯外。蓬莱落鴈前。沙平楼阁直路僻斗牛偏。法有玄猿听。经知白马传。慈云千岭合。慧日万家悬。树结空中果。池开定后莲。晨锺飘积雪。夕梵度轻烟。群鸟频窥偈。双龙欲护禅。阴阳悲荚砌。今古慨桑田。代色东无尽。河流西可怜。问君逃苦海何以赋甘泉。 

　　○送万彦和。佥宪之广东 

　　为郎依北斗。作赋重西京。云里金茎诏。愁边沧海行。星文开凤节。秋色动羊城。桂叶双旋转。梅花列戟迎按章孤岛入。揽辔曲江平。紫气朝看剑苍梧夜勒兵。回风五岭振。飞雨百蛮惊。潮起鱼龙偃。珠来日月明。罗浮高可立。溟渤远能清。吴楚千戈泪。乾坤竹帛名。纵横粤王垒。慷慨汉臣缨。万里还相忆寥寥今古情。 

　　○省中夜直 

　　紫薇朝散署。玉佩夜分曹。明月天河白。晴云汉阙高。春知摧蓂荚。寒未却衣袍。羽檄心恒折关河首重搔。世途趋水火。兵气散蓬蒿。流血沧江满。燃眉赤县劳。谁人甘马辈。诸将岂龙韬。嗟尔平夷畧。空予赋楚骚。 

　　○余德甫吴明卿夜至赋得虚字 

　　羡尔荆高革。频年燕市居。悲歌人不问。击筑意何如。愁得尊前缓。春从柳上舒。庭飞梁苑雪。吾忆楚江渔。寂寞思玄赋。萧条谏猎书。谁其鸿鹄志。俗已凤麟疏。兵革中原满。星辰北斗虚。相看千古色。涕泪满长裾。 

　　○秋夜张园遇谈玄者有赠 

　　万里秋云下。双峰夜月初。空梁寒蟋蟀。曲沼乱芙蕖。仙路青芝隔。玄亭古木疏。浮生俱客计。斯意久吾庐。白雪炉中药。黄庭石上书。箫声何处起。髣髴紫霞裾。 

　　○夜过明卿迟元羙不至得今字 

　　楚客如看昔。燕歌遂至今。群情宜卤莾。斯意转萧森狂甚怜吾在愁来独尔寻。双珠明月动。一酌暮钟沉。天地逢人少。冠裳避世深。竆途惟白雪。失计自黄金。词赋偏生色。风尘易折心。不知王子晋。何处夜抽簪。 

　　○秋夜高伯宗徐汝思李伯承汪正叔张子畏沈吉来集赋得难字 

　　群公何处至。鸣佩各珊珊。系马秋云落。张灯夕吹残。宾筵惟首蓿。客赠有琅玕。月照千门白。星垂九塞寒。双鸿迷碣石。斗酒自邯郸。岂菊今逢紫。江枫昨忆丹。谁家龙出笛。吾计鹖为冠。蟋蟀尊前度。芙蓉句里看。吏情同去住。世路异悲欢。他日思瑶草。乾坤此会难。 

　　○将发京夜别峻伯得湖字席上赋 

　　握手殊不尽。论心日转纡。更谁怜凤鸟。为尔系骊驹明月惨相照。浮云寒不徂。客涂从浩荡。帝里只湏臾岂为苍生出。宁言壮士图。安危群贵在。去住二人俱。君莫嗟齐瑟。吾将卜楚巫。椒兰徒自结。魍魉作人趍。渔父何方去。灵均未可呼。宦情余棘莾。生计久菰蒲。黑发从今变。黄金自昔孤敝裘辞北斗。短棹入西湖。倘遇寻秋色。悲歌问玊壶。 

　　◆五言绝句 

　　题画四首 
　　春望 
　　送吴山人 
　　闻鴈忆子培弟 
　　雪山 
　　听笛 
　　寄陆子 
　　郊行六首 
　　赠人之河汾 
　　送人还江南 
　　湖上杂言二十首 
　　得余德甫书二首 
　　古意简伯章 
　　怀高子明 
　　夜立 
　　迟飬浩不至 
　　寒夜同助甫访子畏见盆草有岁寒之感焉遂人赋之五首 
　　席上送朱主客得萧春青西四字 
　　张助甫席上同吴峻伯白伯伦再饯朱主客南还赋得江飞兢渡日草见踏青心十韵（席上赋诗成三更矣十首） 
　　腊月十七夜月同峻伯助甫席上赋 
　　白伯伦仪部移居夜阶助甫司封访之席上赋得卜居赤甲迁居新两见巫山楚水春十四韵（席上赋登卷漏下三皷矣） 
　　赠吴张二子（二首） 

　　○题画四首 

　　山径度青波。石门迟白日。客到不披衣。春风理瑶瑟 

　　其二 

　　暮嶂远含青。春江空带碧。细扫风前花。抛书枕萝石。 

　　其三 

　　冥冥沙上鸥。洁洁云间鹤。秋风厉羽飞。空山惊寂寞 

　　其四 

　　雨落千山南。月照千山北。山上把芙蓉苍苍动秋色。 

　　○春望 

　　闻道春可怜。春今竟何许。石竹万家烟。海棠三月雨。 

　　○送吴山人 

　　黄菊故人杯。青山游子路。匹马向垂杨。回首燕云暮。 

　　○闻鴈忆子培弟 

　　秋雨千峰散。寒云万里开。不知天际鴈。几日故园来。 

　　○雪山 

　　急雪冥冥至。玄云黯黯垂青山亦白发。莫恠鬓成丝。 

　　○听笛 

　　客有羗中笛。十月吹杨柳。杨柳不可见。春色在君手。 

　　○寄陆子 

　　白鹭三洲远。青山万树低。相思惟梦到。夜夜凤台西。 

　　○郊行六首 

　　连骑出孤城。扬鞭一相语。杨柳遍春山应从何处去。 

　　其二 

　　去去城南路。我马忽以停。知尔不行意。春原芳草青。 

　　其三 

　　不识南溪路。借问道傍子。荅言从此去。桃花隔春水。 

　　其四 

　　昔闻南溪名。今识南溪路。去城不十里。今我来何暮。 

　　其五 

　　溪上有双桥一一龙鳞石。白发倚春风。愧尔樵人色。 

　　其六 

　　高柳与新松。郁□蒲前渡。故园春不见。见□故园树。 

　　○赠人之河汾 

　　鸟道下层云。龙门倚积石。太平上书者。曾是布衣客。 

　　○送人还江南 

　　行藏新白发。岁月旧青袍。又向江门去。秋风薜荔高。 

　　○湖上杂言二十首 

　　冥冥江雨飞。冉冉江云细。何处见春华蘼芜□幽砌。 

　　其二 

　　人自湖南卧。春还湖上看。桃花千树落。柳絮万家寒。 

　　其三 

　　白发持竿者。江华坐晨日。垂钩勿太深。恐落蛟龙窟。 

　　其四 

　　白云有樵者。携酒至山家。春风好同来。为吾扫落花。 

　　其五 

　　散步至西园草莾充庭际。稚子好为除。恐有草中蕙。 

　　其六 

　　荷芰满横塘出水一何长。风雨莫太骤。吾欲制吾裳。 

　　其七 

　　熠熠草间萤。穿杨复入柳。谁取向山房星辰四壁走。 

　　其八 

　　赤日涸大江家家泣禾黍。如何千峰云。不作千峰雨。 

　　其九 

　　百花耀朝日。日中常五色。君看向日者。唯有葵心赤。 

　　其十 

　　清风下沧洲。泠然六月秋错疑白石走。乃是夜行鸥。 

　　十一 

　　山前摘松子。山头拾桂花。月明闻玊笛。秋色在谁家。 

　　十二 

　　幽人夜不眠□下倚寒石。秋月落江潭。千里堪空碧。 

　　十三 

　　千涧起秋阴。万山惊夕瞑。松风何处来悠然飘夜磬。 

　　十四 

　　明月下大川孤鸿依浅浦。不见舟中人。但闻舟中语。 

　　十五 

　　秋江一夜雨。鲈鱼处处多。渔人走相约。晨日理青蓑。 

　　十六 

　　秋云下断鸿。暮雨鸣丛竹。湖上一尊酒。共酌寒波绿 

　　十七 

　　风起万林寒。月出千峰白。门外苍松影疑是卧龙迹。 

　　十八 

　　寒颷暗夕林。中夜忽以朗。晨起开石门雪花如大掌。 

　　十九 

　　冉冉山上梅。皎皎山中月。月下摘梅花。幽香满肌骨。 

　　二十 

　　白雪满湖村。夜深仍出门。湖边千树林。一一玊龙蹲 

　　○得余德甫书二首 

　　使者自南来。投书报江渚。把读沧波上蛟龙作人语 

　　其二 

　　白纻好裁衣长短与身称。岂无旧所著。贵自故人赠 

　　○古意简伯章 

　　羙人隔江洲咫尺不得渡。不畏石上霜。但畏草间露 

　　○怀高子明 

　　作客清江远。传书白鴈迟。山中有芳草。迟尔把春卮 

　　○夜立 

　　秋风天外声。明月江中影。幽人把桂枝。露下衣裳冷。 

　　○迟飬浩不至 

　　山中白日迟。湖上青春早。羙人不我期。谁与玩芳草。 

　　○寒夜同助甫访子畏见盆草有岁寒之感焉遂人赋之五首 

　　长安十丈雪。寒色满荆榛。唯吾咫尺地留得故园春。 

　　其二 

　　十月见蘼芜青青似春浦。岂子歌长春。春色不敢去 

　　其三 

　　百卉皆零落。如何尔独存。岂无氷雪苦。一意迟王孙 

　　其四 

　　自与羙人期芳草日转碧。今日凌寒者岂独松与栢 

　　其五 

　　已讶雪中在。况逢灯下看。酒阑相把赠疑是翠琅玕 

　　○席上送朱主客得萧春青西四字 

　　朔雪尊前乱。西风马上骄胡笳中夜起不似广陵箫。 

　　其二 

　　孤柝那堪夜。垂杨不肯春。白云何处至。吾欲赠归人。 

　　其三 

　　双樽行北斗。一骑望南星。春色随君去。蘼芜日夜青。 

　　其四 

　　君到沧江上。桃花乱马蹄。相思知有路。明月蓟门西。 

　　○张助甫席上同吴峻伯白伯伦再饯朱主客南还赋得江飞兢渡日草见踏青心十韵 【 席上赋诗成三更矣十首】 

　　为惜羙人去。看梅到晓窓。明河忽倒地。疑已入沧江 

　　其二 

　　朔雪寒无赖胡云冻不飞海门波浪急。莫使近春衣 

　　其三 

　　□夜歌阳春。青皇失其柄君携瑶草归蘼芜孰敢兢 

　　其四 

　　君来楚水寒。君去燕关暮黄河十丈氷。孤槎未可渡 

　　其五 

　　郢客何方来。为君鼓瑶瑟。席上走楚云杯中落湘日。 

　　其六 

　　孤鸿碣石西匹马长安道王孙及早归。绿遍江门草。 

　　其七 

　　寒颷昼相忆。悲歌夜相见。斗室岂天台。落尽桃花片。 

　　其八 

　　停杯问明月。明月不能荅。相随下江潭。夜把苍龙踏 

　　其九 

　　一酌寒仍绿。千峰夜失青。逢君能几日。摘尽蓟门星 

　　其十 

　　北风送君去。我故园心。直挂广陵树春来乱鸣禽。 

　　○腊月十七夜月同峻伯助甫席上赋 

　　得月字 
　　得上字 
　　得叶字 
　　得去字 

　　·得月字 

　　胡霜日夜骄吹破蓟门月。月色几时圆。待尔照春发。　　得月字 

　　·得上字 

　　西风裂天荒。银河翻巨浪。残月东海头。至今不敢上　　得上字 

　　·得叶字 

　　寒颷荡月华。桂树渐无叶。一叶落人间变作阶前荚　　得叶字 

　　·得去字 

　　既喜明月来复惜明月去。吾欲破青云。坐尔月行处　　得去字 

　　○白伯伦仪部移居夜阶助甫司封访之席上赋得卜居赤甲迁居新两见巫山楚水春十四韵 【 席上赋登卷漏下三皷矣】 

　　客子骑明月。主人开石屋银河即尔家。岂待成都卜 

　　其二 

　　卧君白云床读君紫霞书。桃花乱坠酒。疑是武陵居。 

　　其三 

　　童子摘松枝。敲氷煮白石。万里天风来。吹作珊瑚赤 

　　其四 

　　龙剑削芙蓉。十载闭其匣壮士为尔开。满地走鳞甲。 

　　其五 

　　醉尔华阳馆。如登昆仑巅白云一长啸。青山日夜迁 

　　其六 

　　君试探玄草。吾能把素书问奇频载酒真作子云居。 

　　其七 

　　朔雪不肯去客衣何处新。尊前歌绿草僽杀蓟门春 

　　其八 

　　闻君佩玄珠。明月终夜朗。莫作江湖游。白日愁罔两 

　　其九 

　　羙人隔江千咫尺不相见。终日望秋鸿。忽已来春燕 

　　其十 

　　客言湘水至。绿雨泣苍梧。恐是怀沙泪。双垂问大巫。 

　　十一 

　　夜呼洞庭君。明月破三楚开门拾楚云。片片作人语 

　　十二 

　　问君何所爱。庭户蒲西山夜夜仙人至。时时拾佩环 

　　十三 

　　主人出家醅。千酌葡萄紫不问江南人。知是江南水 

　　十四 

　　落月频催酒群星低送人。句中杨柳色不是五陵春。 

　　○赠吴张二子 【 二首】 

　　望君白云边。逢君明月下。明月岂银鞍去住随君马。 

　　其二 

　　自我遣明月。终夜照君屋婵娟未解情。只在阶前宿。 

　　锲宗先生子相文集九卷毕 

　　●锲宗先生子相文集卷之十 

　　广陵　方城　宗臣　着 
　　温陵　九我　李廷机　校 

　　七言律诗 

　　◆七言律诗 

　　送人还楚 
　　寄赵山人 
　　省楼春集 
　　午日同于鳞子与集公实时值雷雨 
　　秋日寄袁二丈 
　　送施明府之萧山 
　　二月三首 
　　寄许殿卿 
　　寄沈二丈 
　　寄怀子培舍弟 
　　省中斋居贻于鳞子与公实元羙四比部 
　　送熊守之太仓因便省觐 
　　送明卿席上有赋 
　　望蜀 
　　送冐明府谪教杭州 
　　送方行人使鲁还蜀 
　　得黄山人书 
　　寄马明府 
　　客舍新迁有赋 
　　送陈使君还楚 
　　寄陆子和 
　　送陈生南还因寄江乡游好 
　　送李虞部之杭州 
　　除前钱惟重夜至 
　　旅怀二首 
　　寄陆长庚 
　　韦氏池亭四首同于鳞子与元羙赋 
　　寄陈使君 
　　西来 
　　送王参军之横州 
　　诸子夜集 
　　雨中得家书 
　　再寄袁二丈 
　　人日东杨子 
　　寄怀赵子隆 
　　送人归淮南 
　　春兴八首 
　　江村 
　　寄顾纯一时客于扬 
　　寄袁二丈二首 
　　同子与使君登文游台台在高邮 
　　赵山人至 
　　赠凌子 
　　拱极台 
　　万里 
　　待元羙不至二首 
　　直州 
　　寄茂秦 
　　送人南归 
　　赠吴子 
　　寄李顺德于鳞 
　　暮春 
　　江上秋高有怀京洛旧好李王南北梁谢飘零独子与明卿在焉。俯仰伤情赋此寄臆 
　　寄袁三子敬 
　　雨中闻岛夷消息太剧 
　　二月五日 
　　送太史李公还朝二首 
　　酬沈二山人 
　　顾一丈夜集 
　　怀公实 
　　席上赠刘一丈墀石 
　　早春寄明卿舍人时以使事还 
　　过杨州二首 
　　真州谒文丞相祠 
　　春日 
　　冬至夜高子明陆子和子培舍弟集小馆有感时事 
　　得元羙书 

　　○送人还楚 

　　蓟门摇落朔云秋。去千山落日愁。白发行藏孤剑在。青枫舟楫丈江流。楚人昔有怀沙怨。湘水今还鼓瑟留念我好传鸿鴈曲月明应醉庾公楼 

　　○寄赵山人 

　　别来音书何太稀塞南日日秋鸿飞青山一去谁消息。白发双垂今是非。岁月祗竆词客路。薜萝难负楚人衣故园剩有沧浪水。寒雨江枫吾赋归 

　　○省楼春集 

　　朝来鸣佩散长安汉树千花覆石栏把酒逢君歌北鴈上书有客泣南冠万家芳草悲春暮三月高松过雨残欲寄愁心与白日。浮云满目不胜寒 

　　○午日同于鳞子与集公实时值雷雨 

　　蓟门芳草逐人来。午日新蒲对酒开沉陆揔为方朔侣怀沙独惜楚臣才人间魍魉雷堪走海上蛟龙雨不回夜半浮云难去女更堪孤角凤城哀。 

　　○秋日寄袁二丈 

　　清风何处问吾庐。落日他乡泪满裾胡马频年为客计。塞鸿八月故人书。白苹江上共谁把紫蕨山中好自锄只恐凌云称赋者。汉家久矣待相如。 

　　○送施明府之萧山 

　　马上秋风吹客缨。送君千里越中行。芙蓉落日凭谁语。杨柳寒江非世情。群盗羽书仍北向。频年将相议南征。白云茂宰今看女。莫问飞鳬向帝京。 

　　○二月三首 

　　二月春华满凤城。万家杨柳共愁生烽高紫塞愁都护。诏下甘泉议北征。昨日羁縻胡市马。西风萧瑟汉臣缨。琼衣玊札殊恩泽。早把勋劳荅圣明 

　　其二 

　　蓟门芳草满长衢。是处黄金不可无。西入羽书三辅急。北方龙气七陵孤。天王按剑思临塞。大将观兵岂备胡报主忧时今更切敢将心事问江湖。 

　　其三 

　　闻道元戎出帝畿即看远道耀军威汉金百万朝通使胡骑三千夜觧围塞上烽烟何日定山中麋鹿计全非由来天意高难问徒自燕云滞客衣 

　　○寄许殿卿 

　　声名历下共羊何。海岱秋云几度过。燕市黄金图骏少。齐人白石饭牛多。山中夜赋深风雨醉后春衣泣薜萝。圣世才贤俱近幸。碧池芳草待鸣珂 

　　○寄沈二丈 

　　长髯短鬂近何如。湖北湖南定卜居。琴里潇湘中散曲。池边风雨石军书。秋来双径谁看菊。月下清尊自摘蔬旧日纶竽还好在。岂能终负楚江渔 

　　○寄怀子培舍弟 

　　故园春草日依依。别后池塘今是非。明月江风频忆弟清秋塞鴈一沾衣。病多客枕余芝术书去名山问蕨薇。闻道沧洲新水阔可怜鸥鹭满渔矶 

　　○省中斋居贻于鳞子与公实元羙四比部 

　　向夕停珂省阁幽吏人犹自进春裘蓬莱双阙金茎远阊阖千门紫气流明月在天难命驾白云垂户好登楼明朝献赋甘泉者汉畤秦祠非昔游 

　　○送熊守之太仓因便省觐 

　　羡尔新分剌史符南方千骑乱平芜潇湘天阔春归楚。震泽风高晓入吴父老几年忧战伐。使君到日问樵苏蓟门旧侣能相忆八月双鸿起太湖 

　　○送明卿席上有赋 

　　陌上黄金侠者游蓟门春草暮堪留一尊破尔青山梦。万里怀人落日愁鹦鹉昔悲湘客赋鹔鹴初典汉家裘酒阑忽听孤笳起。肠断胡云出塞秋 

　　○望蜀 

　　华发萧然寄一官。于今蜀道更艰难北来戎马应看剑南去莼鲈好挂冠杨柳岂堪巫峡暮。薜萝空对锦江寒东山旧日饶书札夜夜灯前拭泪看 

　　○送冐明府谪教杭州 

　　匹马天风听暮笳南归尚醉故园花尺书在袖逢江鴈。万里扬帆似汉槎。帐下谈经余首蓿。湖中对客半兼葭钱塘岁岁春堪卧。莫忆渔竿返玊华。 

　　○送方行人使鲁还蜀 

　　仙吏朱衣下紫霄天书亲捧翠微遥梅花一夜飞羗笛明月千山护使轺鲁甸王程逢鴈尽剑门乡思听猿销送君双泪悲游子白发清江正寂寥 

　　○得黄山人书 

　　昨日传书到。汉京几年为客向江城。怀人夜雨孤尊在。闻尔秋霜两鬂生半世行藏频倚剑各天消息一沾缨何时共逐华阳侣。手把芙蓉对月明 

　　○寄马明府 

　　秋云何处寄相思。华发知君满面垂去国柴桑陶令醉。还家薏苡汉臣悲。竟无尺素传朱鲤。或与仙人种紫芝一自沧江分折柳。十年摇落鹿门期。 

　　○客舍新迁有赋 

　　如何一别淮南桂竟日淹留冀北花。九塞烽烟仍抱病。三年京洛屡移家人间岁事催黄鸟江上春衣阻赤霞骨肉音书常不断。白云依旧是天涯。 

　　○送陈使君还楚 

　　使君匹马向河梁。此去江乡即帝乡。楚客多才见鹦鹉汉旌何日渡潇湘。山中杜若迎新绶。渚上芙蓉念旧裳。京洛交游俱近幸。迟君秋色赋长杨。 

　　○寄陆子和 

　　江门一别又秋分。何处风烟不忆君。久客衣裳鹑自结旧游尺素鴈为群。十年世路雕青鬂三叹斯人卧白云。羽翼南溟最相近。未湏重勒北山文 

　　○送陈生南还因寄江乡游好 

　　蓟北秋高起夕峰。送君南去楚云重。市中五斗新丰酒。醉后三年长乐钟。耕陇未湏悲燕雀。涉江何处采芙蓉寄言旧日飱霞侣。曾否大台访赤松。 

　　○送李虞部之杭州 

　　一尊晨散帝城游万里江云拥去舟楚国芳荃难汝别。蓟门朝雨为谁留。万家熢燧胡缨夕八月蒹葭海戌秋。使者无湏频北顾。浮云何处不堪愁。 

　　○除前钱惟重夜至 

　　朔雪千门拥骑过西风摇落罢鸣珂愁边鸿鴈中原去眼底龙蛇畏路多关塞岂无胡马策江湖真负楚渔歌衣裳岁暮吾将换好与青山长薜萝。 

　　○旅怀二首 

　　远塞风高暮角哀。浮云终日去燕台百年骏骨逢时晚十月鸿书隔岁来锦水即从巫峡出青山定向剑门开独伤人事多留滞。万里停云日几回 

　　其二 

　　客计年来尚卜居楚江渔父意何如。茂陵肺病长卿赋汉帝心知贾谊书天地一身惟报主烽烟双眼正愁予。秋风万里吹南国。丛桂花开满故庐。 

　　○寄陆长庚 

　　天涯一自失论文岂有同心不忆君孤客逢秋悲蓟草。尺书经岁阻江云。清时易别烟霞路。明月难随鹿豕群。便欲投簪沧海去兵戈消息不堪闻 

　　○韦氏池亭四首同于鳞子与元羙赋 

　　城上春山并骑来曲池芳草好停杯鸬鹚水凈窥人立。燕雀风高逐岸回客计独留玄草在帝京三见紫薇开吾将遂拟郊居赋恠尔临岐候吏催。 

　　其二 

　　雨过林塘花正飞。高松细石俯渔矶扁舟明月堪长往。万里沧江胡不归。猿鸟经秋分客泪薜萝他日只吾衣相逢未可轻相负。一到红尘事事违 

　　其三 

　　重来韦曲解春襦碣石华阳望不孤。万里天风吹短发千家凉雨飒高梧。青山祗负渔樵问玄鸟深知日月徂。一醉矶边濯吾足却疑身世即江湖。 

　　其四 

　　出门驻马饮平川为尔徘徊下夕烟。捐佩不堪芳草暮沾衣吾得紫霞篇渔阳戍鼓东何急。易水悲歌昔所怜更欲开尊待新月浮云容易妬婵娟。 

　　○寄陈使君 

　　春日春风太可怜。忧怀别绪俱茫然。江南涕泪望松梓冀北花鸟空云烟鸳鹭暂解仙子佩蓼莪应废门人篇。袖中尺素向谁寄。不见双鸿飞暮天 

　　○西来 

　　西来秋色满燕山。昨夜平胡使者还。白羽书传辽左捷黄金诏赐殿中班。竟何汉卒屯清海。难信班生老玊关。闻说单于频出猎。相逢马上看刀环。 

　　○送王参军之横州 

　　中原落日怨离群。万里关山路又分。乱后谁为骠骑使。征南吾忆伏波军。湘妃班竹行秋雨。帝者苍梧起暮云。铜柱高标犹在眼好将勋业荅明君。 

　　○诸子夜集 

　　鸣佩朝来散紫宫相逢意气为谁雄。一尊醉忆江湖上。三月春残风雨中。消渴文园卧司马。题书碣石问冥鸿青山南北吾将往。肯向人间泣路竆。 

　　○雨中得家书 

　　走马归来稍自宽愁边萧索汉庭冠。葵榴不落千枝凈。风雨频生六月寒。客到庭阶惊自出。书传兄弟泪难看。两乡白发关河阻日江鸿愧羽翰。 

　　○再寄袁二丈 

　　秋高摇落蓟门城万里相思对月明。人在蒹葭歌白苎。病中风雨望金茎。关山尺素时堪寄。南北孤鸿暮不征闻说子云能献赋。长杨羽猎古今名。 

　　○人日东杨子 

　　游子频年栖汉庭又看春事落阶蓂。乾坤双眼逢人日。江海孤槎是客星病起鬂毛知汝白愁边杨柳为谁青。风烟况复音书隔。向夕征鸿不可听。 

　　○寄怀赵子隆 

　　当日相携十二桥。寒江东接广陵潮。青云客计龙门策。明月谁家凤女箫久别书来愁鴈鹜故园秋尽忆兰苕。长安新柳黄金色。迟尔看花匹马骄 

　　○送人归淮南 

　　燕市六月芳草班。落日忽惊游子颜骑发邯郸逢赵璧。雨来桐栢近淮山。黄河日夜去仍急。沧海东南浩不还。秋到正逢丛柱色。王门诸客共谁攀。 

　　○春兴八首 

　　往岁含春紫禁东千官环佩散天风茂陵病逐樵人去。淮海春残桂树丛宦计云霄惟敝舃。主恩日月在冥鸿。简书使者江亭满可得相逢问汉宫。 

　　其二 

　　沧江生事起垂纶。蜀使西来泪满巾。万里书传巫峡雨几时归摘楚江苹。青猿知在关山听。白发应催日夜新。人世百年堪俯仰。蓟门一别五经春。 

　　其三 

　　遥传塞上又征兵。使者飞书入汉京。边马不归青海戌。朔云常断玊关缨七陵松栢今开府。三辅河山夜勒营。自是群公能策虏即看赤羽莫深惊。 

　　其四 

　　建业春云咫尺看云中宫阙旧长安孝陵只在钟山上。紫气遥凭白日寒剑佩千秋还凤舞关河四顾自龙蟠。至今父老谈神武匹马传书定契丹 

　　其五 

　　石门草色曳春裾。愁里春花满旧庐。计吏征求那太急。苍生顦顇竟何如。黄河北注鱼龙泣。赤壤终年稼穑虚。天上近传优恤诏可能一夕起樵渔。 

　　其六 

　　中原五子送将归十二峰头拾紫薇别后何人鹦鹉笔。书来念我薜萝衣。邗沟明月行将问鸿鹄天风高自飞南北岐途两无赖江门烽火照渔矶。 

　　其七 

　　高杨乱石把雕弧。有客频过问壮图落日中原停万骑悲风万里下三吴台前麋鹿秋相泣。海上鲸鲵夜自呼闻道中丞新授命。急将戎马救姑苏。 

　　其八 

　　司马提兵夜渡河。羽林诸将拥雕戈。青山一战残鼙鼓。落日千家泣绮罗。盗贼似闻能汉语。东南何地不夷歌。浮生转觉江湖窄。难把衣裳任芰荷。 

　　○江村 

　　西风朝散汉臣班。万里江村一夜还。题柱声名空画省。采芝岁月有青山。烟开曲水频垂钓。日卧苍梧不掩关。直欲天台拾瑶草。何人迟我白云间。 

　　○寄顾纯一时客于扬 

　　自君去矣湖之滨。日夜湖南生白苹。江雨千家任伏枕。潭云百尺堪垂纶。书传孤鴈正明月。病起空山愁暮春。桃花流水堪避世。武陵樵者今何人。 

　　○寄袁二丈二首 

　　孤鸿不到海门烟。别后音书动来年。江上暮云空复好。湖南新月为谁圆。怀人竟负看梅曲。卧病长歌采蕨篇。咫尺山阴飞早雪。可能一上剡溪船。 

　　其二 

　　九月寒花照客杯故人何处独登台。霜华好与青枫落。秋色能堪白鴈催。皷角孤城犹自急。干戈双眼共谁开。知君近有江南赋。千占深知庾信哀。 

　　○同子与使君登文游台台在高邮 

　　何处星槎使者回。孤城寒吹共登台。湖间明月双珠出。雨后青山万井开炼石尔徒天目到观涛谁更广陵来。越吟楚曲俱摇落。江左新惊皷角哀 

　　○赵山人至 

　　千行垂柳暗江村。江上何人到石门。倚杖年华垂素发登楼雨色满清尊骤雷似有蛟龙怒落日愁闻豺虎喧。只此渔舟堪结侣。未湏楚水问桃源。 

　　○赠凌子 

　　有客问予青鹭洲当年遇汝芜城秋。一尊楼阁短箫发。十里芙蓉片月留。别后素书不肯寄。袖中白璧何所投明朝江路叹游子。莫遣霜华盈敝裘。 

　　○拱极台 

　　高台此日眺中原。台上空惊夜色繁。人在千峰明月表天垂列宿紫微尊。秋衣薜荔真君计。早岁渔樵亦主恩。即拟寻仙向五岳。烽烟犹自滞江门 

　　○万里 

　　万里青枫悲素秋。千门风急楚云流江南涕泪重城急。海上亲朋暮角愁西入战烽迷汉骑年来渔父失江鸥。寄言诸将湏深策。早把新军驻石头。 

　　○待元羙不至二首 

　　书来有意问沧波。晓起柴门抚旧柯。孤楫中流杨子暮。白云西去秣陵多。双龙一别各风雨。五斗相逢今薜萝。寄语湖边垂钓者。好寻虾菜待君过。 

　　其二 

　　谁传消息到湖西。欲来不来空杖藜。昨日合门开枳橘。早时孤艇散鳬鹥。愁人碧草。戎戎短。候客清尊夜夜携。二十四桥今寂寞。未应重为玊箫迷。 

　　○直州 

　　十月孤城鼓角哀。悲风摇落此登台。山形西转千虹立涛色东驱万电开。日下白云锺阜起。江南紫气汉陵来。临流恠尔鲛人语。一夜乘潮能百回。 

　　○寄茂秦 

　　与君秋别蓟门锺。每见秋云不可从。杂佩相贻仍蕙芷。羙人一水隔芙蓉。月明江上歌梁甫。病卧山中拟蜀龙。尽道漳河成独往。十年高味在青松。 

　　○送人南归 

　　楚天摇落欲何之。把酒青门泪并垂。汉署昔题金马赋。淮南秋问桂花枝。还家客梦寒蝉急。去国君恩白发知。岁晚衣裳仍好制。扁舟随处有江蓠。 

　　○赠吴子 

　　广陵城西江可怜。广陵城北草芊芊。余看鸿鴈歌明月。尔客昆仑今几年。湖上一尊开橘柚。人间双泪堕婵娟。相逢揔是淮南侣。莫负秋风桂树篇。 

　　○寄李顺德于鳞 

　　忆尔狂歌满帝京。春来紫绶寄专城。汉庭诏下二千石。良吏人传卓鲁名。日落卢龙寒朔骑。风高涿鹿断胡缨。褰惟定有江门思。碣石青天是旧盟。 

　　○暮春 

　　莫向桃花又问津。只今已是武陵人。经旬芝术还歌枕。细雨林塘不住春。一入青山疏故旧。千秋素业在沉沦。湖边似有渔舟路。急与秋风长绿苹。 

　　○江上秋高有怀京洛旧好李王南北梁谢飘零独子与明卿在焉。俯仰伤情赋此寄臆 

　　荆高一去燕市虚。独留尔辈空踌躇。黄金匕首今安在。击筑悲歌忍自疏。千古英雄堪俯仰。一朝聚散有樵渔。江山南北秋华阔。肠断孤鸿八月书。 

　　○寄袁三子敬 

　　去年握别楚江流。一夜新霜拥去舟。人隔蒹葭沧海暮。书来风雨白苹愁。茂陵消渴还称赋。明月听砧独倚楼。知尔词华千气象。于今莫厌鹿门游。 

　　○雨中闻岛夷消息太剧 

　　一雨沧江起杖藜。愁边芳正萋萋。天门石裂双雷下。海国风高万象迷。百战苍生鲛室里。频年赤羽凤城西。谢安莫负东山望昨日征书到会稽。 

　　○二月五日 

　　今年春事何太迟。二月五日寒如丝。细雨忽见芳草色。晴云犹护梅花枝。鼓吹长江日夜急。羽书匹马东西驰。天时人事且如此。忍向青山歌紫芝。 

　　○送太史李公还朝二首 

　　楚江二月送朱轮。江上千家长白苹。宫锦尚留丛桂色。仙舟不住广陵春。云间鳷鹊含香入。日下夔龙佩玊新。一自周南归太史。石渠视草更何人。 

　　其二 

　　北去楼船向紫垣。长途芳草日开樽。汉庭秋问仙人掌。方朔才高金马门。群盗兵戈无上策。苍生顦顇满中原。安危将相湏公等。宵旱于今独至尊。 

　　○酬沈二山人 

　　夜夜西风吹客缨。江湖咫尺有离情。高秋伏枕黄柑尽。明月怀人白发生雨后桑麻频入寇。年来畎亩只谈兵。亦知已作渔樵伴。未必深山好避名。 

　　○顾一丈夜集 

　　江上草堂开夕阳。寒波十里即沧浪。西湖客到扁舟雨。故国鸿归昨夜霜。一别鬂残胡马后两秋书隔楚云长相逢斗酒且沉醉。莫向城头孤月光。 

　　○怀公实 

　　梁鸿一疏向樵渔。予亦归来扫敝庐。青笠孤舟空自远黄金大药竟何如。桂残淮海秋移病。草碧罗浮夜著书。三十六峰明月里相逢亦有紫霞裾。 

　　○席上赠刘一丈墀石 

　　满目垂萝青不收。何人日日问群鸥。尊前细雨千峰暮。天外明星万树流。岁月岂能残楚佩。行藏且莫问吴钩。怜君空抱苍生策。一卧江门四十秋。 

　　○早春寄明卿舍人时以使事还 

　　湖南湖北春气鲜。渚鸥沙鹭何翩翩。梅花千嶂暮不落。芳草双江寒可怜。汉使近持金马节。楚渔难别洞庭船。醉来偃蹇三湘里。更是何人白雪篇。 

　　○过杨州二首 

　　湖上行吟落日边。高秋萧索倍凄然。芜城旧识参军赋。玊树空传帝者篇隋苑云残杨柳色。邗江夜断荻芦烟。可怜白舫青蓑者。尚有渔歌似昔年。 

　　其二 

　　青枫满目生悲凉。二十四桥空石梁。明月玊箫何处听。寒江秋草为谁长。西云独照昆仑紫。古道频吹杜若香。世故客愁那有极。欲凭尊酒问垂杨。 

　　○真州谒文丞相祠 

　　文相祠前枫树丹。真州城外送波澜。千秋不尽中原泪此地真成故国看。一自燕云孤骑入。至今龙气大江寒。客游莫听胡笳起。白日青天处处残。 

　　○春日 

　　春风冉冉吹山亭。春日娟娟回翠屏。淮浦又见桂枝发江洲重入蘼芜青。落花流水去杳杳。石泉飞雨寒泠泠。愁来甘卧茂陵病。寂寞云霄空客星。 

　　○冬至夜高子明陆子和子培舍弟集小馆有感时事 

　　孤夜羣星聚此筵。寒梅细石晚相鲜。两仪消息还长日。双铗追随自昔年。人世岁华空鬓发。江门戎事正风烟。哀时词客无今古。久矣吾悲庾信篇。 

　　○得元羙书 

　　江上孤槎忆送君。蓟门消息阻秋分。惊风万里吹胡鴈。锦字千行坠楚云。北极频颁龙武诏。东吴新挫伏波军。渔樵旧业无湏问。处处青山泣紫氛。 

　　锲宗先生子相文集十卷毕 

　　●锲宗先生子相文集卷之十一 

　　广陵　方城　宗臣　着 
　　温陵　九我　李廷机　校 

　　七言律诗 

　　◆七言律诗 

　　同余德甫王元羙夜集明卿得何字 
　　登天寿山一首 
　　送刘武库使云中便道还楚 
　　送黄先生之江西 
　　寄赠子培赴试 
　　张肖甫初至七夕同诸子酌之张园 
　　同元羙夜集明卿值雨 
　　送严慱之浙 
　　送张肖甫奉命督租闽粤二首 
　　荅明卿斋居见赠 
　　寄于鳞 
　　与明卿对月得山字 
　　送许先生之楚藩 
　　送人之河南 
　　送朱邑慱之荥阳 
　　徐子与至京夜集 
　　再集子与得山字 
　　寄赠姜使君二首 
　　送卞从事之广东 
　　送唐参政之山西 
　　同诸子夜集德甫 
　　送玄阳山人归吴 
　　同子与明卿元羙席上赋别于鳞得云字 
　　送王比部之吕梁 
　　席上同明卿送孙子升得春字 
　　送赵子隆下第南归 
　　送李佥事入浙 
　　席上同子与德甫伯伦送别明卿给事赴谪豫章得书字（席上赋） 
　　元羙自塞上归蹔驻城西携酒出视 
　　同李伯承比部夜过况吉夫膳部得真字（席上赋） 
　　荅方懋藩见赠 
　　九日陪祀山陵二首 
　　大雪张助甫席上同子畏赋得胡字 
　　送万公子归丰城 
　　和朱主客冬至雪后早朝 
　　寄赠王侍郎时总戎蓟镇 
　　待元羙不至同吴峻伯席上赋 
　　况吉夫席上留别高伯宗吴峻伯汪正叔李伯承张子畏诸君得西字 
　　上已夜汪正叔宅留别诸君得寒字 
　　荅子与见赠二首 
　　乱后得袁二丈书 
　　又得袁三子敬书 
　　与徐飬浩湖泛二首 
　　赠陈隐君 
　　句曲道中值雨时赴子与之约二首 
　　积翠亭子与晚酌 
　　与子与登茅山绝顶风雨骤至 
　　既别子与忆之 
　　登观音山 
　　登俯江亭 
　　过泾访王九江二首 
　　怀余德甫比部 
　　诸子夜集因寄长庚 
　　七夕 
　　寄钱惟重时以使事还吴 
　　得方山人书 
　　子与投书约访山中赋此以待 
　　病起 
　　频年 
　　袁二丈夜访山馆刘一丈偕集二首 
　　得明卿还京消息却寄 
　　孙子升过访 
　　蜀道 
　　渡河 
　　舟夜梦顾一丈 
　　登景山落霞亭二首 
　　南旺湖夜泊 

　　○同余德甫王元羙夜集明卿得何字 

　　长安花落柰春何。夜夜春亭载酒过。骏去难逢燕市骨。凤衰重听楚狂歌。青天短鬂垂今古。明月孤笳散薜萝。醉后莫言归骑晚。浮云犹自满关河。 

　　○登天寿山一首 

　　匹马千峰晓度关。相逢俱是紫宸班。帝宫阊阖开今日。天柱华夷见此山。万里鸿归沧海路。七陵龙护白云间。汉家原庙松楸古。夜夜西风吹佩环。 

　　○送刘武库使云中便道还楚 

　　使君西问玊关游。关吏应知紫气流。三晋莫云停汉节。七陵斜日揽吴钩。马回塞北青枫老。人到湘南紫橘秋。一醉洞庭明月里。可能不动蓟门愁。 

　　○送黄先生之江西 

　　帝城杨柳何阴阴。送客城南伤客心。片帆斜挂九江碧。明月一眺三楚深。叔度西游竟何意。梁甫日暮空苦吟。高忽忆羙人远。愁见满山枫树林。 

　　○寄赠子培赴试 

　　秣陵佳气即蓬莱。湖上孤帆几日开。谢草常生康乐赋。吴云重见士龙才。鹔鹴新翼江风起。鸿鴈天书秋色来。万里风烟频极目。迟君匹马郭生台。 

　　○张肖甫初至七夕同诸子酌之张园 

　　细雨林塘花气流。长安片碣即丹丘。群公解佩山云起。七夕开尊桂树幽。玊杵声残河汉语。紫箫吹落蓟门秋。乾坤此会谁能负。吴楚兵戈日日愁。 

　　○同元羙夜集明卿值雨 

　　秋云此日满长安。那肯相逢不夜阑。风雨骤随双骑到。薜萝况对一尊寒。愁心独有中原在。侠气君从北斗看。戎马关山余涕泪。十年空负汉庭冠。 

　　○送严慱之浙 

　　怜尔频年任道涂。又携双屐下江湖。向人白发时时短。作客青山夜夜孤。赋里秋云回鴈荡。愁边明月失龙珠。燃藜起草声名在。未许严陵问钓徒。 

　　○送张肖甫奉命督租闽粤二首 

　　高天落日照中原。匹马凌风出蓟门。赤羽频年荒稼穑。苍生何处问鸡豚。七闽雨雪王程急。百粤楼船帝使尊。长孺不妨仍矫诏。宽租曾识汉庭恩。 

　　其二 

　　武夷西望即罗浮。南斗双垂寒不收。使者佩环青桂色。山家钟磬赤霞流。投鞭沧海龙堪起。扫石天门鹿并游。知汝未能深结隐。乾坤烽燧使人愁。 

　　○荅明卿斋居见赠 

　　紫微夜灿建章开。圣主亲祠太乙回。禁月千门龙驭肃。宫云五色凤笙来。金茎秋落仙人掌。白雪歌残楚客才。莫谓汾阴能献赋。汉皇当日问蓬莱。 

　　○寄于鳞 

　　请郡当年意若何。使君犹自滞关河。客游五马黄金妬。书去卢龙白雪多。千堞战烽迷碣石。万山落木下滹沱。建章迟尔朝天者。芳草春云听玉珂。 

　　○与明卿对月得山字 

　　与君共拾长安月。照我千秋壮士颜。中夜玄猿犹自泣。西游黄鹄几时还。王关戌客仍刀斗。石室仙人空佩环。便欲乘风凌汗漫。浮云何处是天山。 

　　○送许先生之楚藩 

　　南去孤帆逐塞鸿。一尊寒雨蓟门东。曳裾邹客明珠在。作赋梁园白雪工。日落潇湘寻太岳。秋高荆楚过新丰。长沙不必嗟留滞。贾传声名自汉宫。 

　　○送人之河南 

　　匹马翩翩不可留。垂杨醉色满神州。千年词赋人游洛。十月关山雪满裘。翠壁天开中岳色。黄龙日抱大河流。知君万里中原思。不到长安旧酒楼。 

　　○送朱邑慱之荥阳 

　　当年赤帝困荥阳。使者黄金计独长。一自关山盟白马。千秋楚汉只垂杨。君今忽向大河曲。怀古行歌明月光华发传经知不恨。相如词赋重游梁。 

　　○徐子与至京夜集 

　　去年握别赠江篱。今日相逢又桂枝。越仗楼船群盗出。汉家簪绂五陵悲。关山烽起秋仍急。鳷鹊云寒夜不垂。莫向天门歌白雪人间楚水正堪疑 

　　○再集子与得山字 

　　七首胡霜照客颜。相逢侠气满燕关。荆轲西去此其辈。易水东流不可还。天地只今飞赤羽。江湖何处问青山。悲歌忽忆行藏计。为尔云霄愁佩环。 

　　○寄赠姜使君二首 

　　摇落西风旧紫貂。一朝归去逐山樵。郡中旌斾愁相失。道上豺狼任自骄。三楚白云停涕泪。九江秋月卧兰苕。北来父老频相问。或有征书下圣朝。 

　　其二 

　　傲吏当年罢节旄。西风卧病广陵涛。空亭独对开名酒。落日相看赠佩刀。彭泽千秋樵径在。匡庐昨夜客星高。尔家最近潇湘渚。莫为时人着楚骚。 

　　○送卞从事之广东 

　　长安落日照胡缨。君去才高从事名。匹马关山冲蓟雪。五羊人吏识江旌。署中夜啸芙蓉暮。海上春衣翡翠明。驿使广陵如可到。梅花今满粤王城。 

　　○送唐参政之山西 

　　摇落西风旧汉冠。当年奏草并琅玕。朝辞燕甸胡霜阔。春到龙门朔雪残。行省紫薇群吏夕。严关赤燧万峰寒。使君频拥旌旄出多少疮痍夹道看。 

　　○同诸子夜集德甫 

　　华阳之馆云参差。谁其召我金屈卮。出门寒月一何白。握手明星莾欲垂。有客自负鹦鹉笔。为君独把珊瑚枝。相逢今夕且意气。世路风尘安可期。 

　　○送玄阳山人归吴 

　　高枫摇落蓟门游。把酒青天夜倒流。世路百年孤凤曲。霜华十月满貂裘。去燕宁为黄金尽。过赵谁能白璧留。君到故园春草暮。姑苏麋鹿正堪愁。 

　　○同子与明卿元羙席上赋别于鳞得云字 

　　使者衣冠凌紫氛。五陵春色坐纷纭。中原独酒蒹葭泪。落日相逢猿鹤群。永夜列星垂蓟野。西方千骑乱胡云。太行咫尺愁风雨。何处晴虹可赠君。 

　　○送王比部之吕梁 

　　南望黄河亦壮哉吕梁之水如奔雷。飞流万里昆仑下。急峡千峰日夜摧。汉署君为沧水使。徐方人识济川才。登临莫作观涛赋。恐有鱼龙处处哀。 

　　○席上同明卿送孙子升得春字 

　　二月逢君帝里尘。一尊且为驻征轮。长卿白璧谁留赵。季子黄金又去秦。短剑不开阊阖雨。孤舟犹及广陵春。江门十里垂杨色。莫把时名负钓纶。 

　　○送赵子隆下第南归 

　　阊阖天高急暮笳。一尊芳草又天涯。短衣孤剑且辞国驻马听鸿日忆家。淮浦当年曾桂树。楚江三月正桃花。君归好拟长杨赋。岂向西风问钓槎。 

　　○送李佥事入浙 

　　送别都门金屈卮。使君去矣问青骊。剑分紫气星辰在。裘上霜华日夜吹。南去羽书犹未息。中原豺豹尔何为。江头诸将劳相讯。百战勋名孰肯垂。 

　　○席上同子与德甫伯伦送别明卿给事赴谪豫章得书字 【 席上赋】 

　　柳色千门照别裾。片帆西去是匡庐。洞中白鹿知谁待。醉后青云任尔疏。落日蒹葭三楚客。高秋风雨九江书。汉庭多少夔龙在。独有文园负子虚。 

　　○元羙自塞上归蹔驻城西携酒出视 

　　重来握手蓟门城落日悲歌泪满缨使者关山愁绿草。人家霜雪暗金茎。尊开片石双蛟下。电走长松万马鸣。此夕相看不成醉。明朝白发为谁生。 

　　○同李伯承比部夜过况吉夫膳部得真字 【 席上赋】 

　　陌上鸣珂散紫宸。相逢意气转相亲。清尊细菊堪销夜。走马传书易隔旬。九月衣裳同在客。千江烽燧远愁人。凭君莫洒忧时泪。无数秋风白发新。 

　　○荅方懋藩见赠 

　　十年裘马蓟门烟。一日逢君北斗边。念我遥传秋夜曲。开函年是白云篇。岁寒兰芷首堪结。雪后琅玕倍可怜。闻说词臣俱近幸。杨雄何日赋甘泉 

　　○九日陪祀山陵二首 

　　九日山陵木叶丹。北来秋色抱长安。天开紫极群龙起。月照苍梧万骑寒。绝壁正当胡马路。西风不落汉臣冠。青萸黄菊年年事。谁拟今从北斗看。 

　　其二 

　　扪萝直上最高头。万里苍茫生客愁。白露衣袍千嶂夕。紫微环佩七陵秋。月明远塞知胡遁。风急长杨恐帝游。天末彩云如有意。至今常傍翠华流。 

　　○大雪张助甫席上同子畏赋得胡字 

　　一夜西风吹大都。相逢朔雪满长衢冲泥匹马时时立。入座寒云片片孤。万里长途惊白发。千山一望断苍梧可怜汉卒无衣者。犹自持戈夜备胡 

　　○送万公子归丰城 

　　青袍绿鬂俨琅玕。岁晏趋庭去住难。帝苑佩声天外尽。丰城剑气斗间看。尊前明月双鸿暮。江上梅花一骑寒共说甘泉能献赋。春风明日满长安。 

　　○和朱主客冬至雪后早朝 

　　兹年兹夕又春阳。千骑朝天总建章。金马并摇苍佩入。铜龙高傍紫微翔。上间云气。垂鳷鹊。池上星华潇鹔鹴何处词臣歌白雪。知君此曲自三湘。 

　　○寄赠王侍郎时总戎蓟镇 

　　相国提兵驱紫氛。年来羽檄罢纷纭。千峰夜戟吹胡雪。万里秋笳断蓟云。骠骑长呼辽左戌。单于三折漠南军。麒麟错落尚书省。青鬂归来奉圣君。 

　　○待元羙不至同吴峻伯席上赋 

　　塞上音书胡不传。迟君明月几婵娟。袖中芳草寒相负。马首梅花春自怜。孤角千家沧海戌。故人双鬂蓟门烟。褰惟莫讶星辰乱。知我行吟入斗边。 

　　○况吉夫席上留别高伯宗吴峻伯汪正叔李伯承张子畏诸君得西字 

　　相逢春草忽萋萋。何限离情落大堤。楚客朝来歌白雪。胡奴星下问青骊。一尊明月愁环佩孤棹晴云入鼓鼙。纵有武夷秋可寄。天风不到蓟门西。 

　　○上已夜汪正叔宅留别诸君得寒字 

　　三月三日开春盘。入门解佩声珊珊。晋人曲水空芳草。楚客征衣自泽兰明月万家沉鼓角。银河千尺堕阑干。酒酣莫遣离歌起。满目江湖风雨寒。 

　　○荅子与见赠二首 

　　建章风雨怨春芬。即有梅花难寄君。客计艰危群盗在。主恩流落七闽分。古来词赋悲玄草。觅后江山断白云。莫羡幔亭霞石晓。恐应先驻伏□军。 

　　其二 

　　扁舟忆尔阻江涛。江上凭谁问楚骚。碣石空摧双鬂短。武夷曾忆片云高。芙蓉岁暮堪垂绶。魍魉山深有佩刀。闻说烽烟今满眼。可能一慰圣躬劳。 

　　○乱后得袁二丈书 

　　浮云望断沧海边。尺书西来谁与传。眼前盗贼至今日。赋里江山非昔年。清世何人洗兵马。孤城有客愁烽烟。紫芋黄菊漫消息。秋风欲上湖东船。 

　　○又得袁三子敬书 

　　别君已是三载余。岁岁梅花空泪予。千江盗贼偶停骑。六月鼓鼙还寄书。竆途青眼忆阮藉。茂陵病肺愁相如。天时人事且杯酒。他年迟尔承明庐。 

　　○与徐飬浩湖泛二首 

　　湖上扁舟今又归。湖南生事日且微。白苹盈把客携酒。青薜满山吾制衣。烽燧秋高淮海路。兵戈天急射阳围。沧江何限垂纶者。摇落西风旧钓矶。 

　　其二 

　　短笛长箫何处船。草堂只在大湖边。蒹葭十□吹晴雪。芦荻千村生紫烟。世路关心群盗在。茂陵多病一尊前。子云自有长杨赋。肯向青山独草玄。 

　　○赠陈隐君 

　　有客有客歌采薇。六十翩然华发稀。桃花千世忆秦水。萝薜满山裁楚衣。石上黄精岁岁长炉中白雪时时飞。昆仑玄圃好同往鸿鹄天风归未归。 

　　○句曲道中值雨时赴子与之约二首 

　　垂杨孤骑出江门。西望钟山帝极尊。万里浮云摧短剑。千峰秋色起中原。及时风雨一何急。入夜蛟龙任自翻。不分南州徐孺子。华阳三日独开樽。 

　　其二 

　　少文自昔耽卧游。徐卿东来何所求。穿云潄石不知暑。碧草青萝今始秋。大风欲拔众山去。骤雨如决千江流。明日峰头弄笛者。高歌能不生我愁 

　　○积翠亭子与晚酌 

　　华阳风雨昼冥冥。一日登山秋满亭洞口高松垂地暗。尊前古壁插天青。千岩积雪照吾酒。万片浮云吹客醒。莫恠烟霞莾摇落。峰头今夜卧双星。 

　　○与子与登茅山绝顶风雨骤至 

　　并骑华阳踏紫氛。振衣今日谒茅君。石门曲闭仙人掌。天柱高留帝女云。万里江湖秋不断。二仪风雨昼难分。山中瑶草如堪问吾欲常随鹿豕群。 

　　○既别子与忆之 

　　华阳十日醉不醒。华阳一别天冥冥。眼底烟云失万象。向来风雨迷干灵。扪萝到处坐石壁。走马忽然开翠屏。江国羙人去已远谁与玩此芳草青。 

　　○登观音山 

　　一上孤峰破大荒。吴山楚水共苍茫。云间栋宇垂天渚。江上鼋鼍吹石梁。绝壁昼开风雨色。断虹秋挂薜萝长。吾将从此寻瑶草。黄鹄天风好共翔。 

　　○登俯江亭 

　　帝城秋色逐人来。吴楚东南首重回。风起大江龙抱石。日高天柱客登台。一尊芳草晴相媚十里芙蓉秋未开。酒罢忽歌湘水曲。浮云何处不堪哀。 

　　○过泾访王九江二首 

　　二十年前读子虚。茂陵今得谒相如。秋来萸菊频携酒。病起江山独著书。四海苍生忧战伐。中原高士困樵渔。武夷有约休相负。岁晚芙蓉日夜疏。 

　　其二 

　　一尊秋色起蒹葭。泾水东流走白沙。黑发孤臣悲去国。青云两世见通家。几人江上贻芳草九月山中问桂花。安得淮南赋招隐。与君终日弄烟霞。 

　　○怀余德甫比部 

　　一别垂杨秋未分。楚材原自豫章闻。七陵寒吹歌明月。列署秋衣生白云。病乞薜萝空复远。日看麋鹿遂为群。尺书未报燕南使。何处听鸿不忆君。 

　　○诸子夜集因寄长庚 

　　万里西风吹急湍。茆堂幽事起凭栏。客寻玄草频捐佩。醉倚青松不着冠渔父暮归双艇急。鲛人夜语一江寒。闻君已作飡霞侣。石上摇华只自看。 

　　○七夕 

　　今年七夕又山家。散发孤吟到暮霞。天□双星罢机杵。湖南斗酒出蒹葭。白云终夜来江色□□清秋长石华。万里天河寒在眼。何人咫尺问仙槎。 

　　○寄钱惟重时以使事还吴 

　　使者持节潇湘回。三吴消息愈堪哀。蛟螭盖饮太湖水。麋鹿又上姑苏台组练征兵已百战艰危报主湏群才。君看眼底纷纷者。跃马卧龙安在哉。 

　　○得方山人书 

　　忆昔同登冀北台。黄金识尔入燕才。三□消息胡云断。十月音书楚使来。落日中原犹作□□舟沧海负停杯秋风莾莾孤鸿暮。□□□□□重回 

　　○子与投书约访山中赋此以待 

　　闻君遥别蓟门楼。锦揽牙樯汉使舟。昨日书来桐栢水。西风病卧广陵秋。霜前鸿落惊相问。江上龙归空复愁。昔者淮南招隐后。几人能问桂枝幽。 

　　○病起 

　　病起萧然一鹖冠。年年春事鹿门看。长堤芳草愁边绿。落日梅花笛里寒吴使传书多战伐。楚人贻佩只椒兰。武陵稍隔沧浪水。迟尔秋风把钓竿。 

　　○频年 

　　频年客泪满蓬蒿。是处生涯半羽旄。汉诏比来戎马急楚江南去阵云高。三军岁晚悲芦角。诸将秋深损战袍。百计艰危君莫问。宵衣此日圣躬劳。 

　　○袁二丈夜访山馆刘一丈偕集二首 

　　湖北湖南落日斜。谁来题竹野人家。自言海上多秦石。始信河边有汉槎。斗酒共听今夜雨。江梅曾对十年花别来玄草今何似。容易秋风老岁华。 

　　其二 

　　石门寒雨永兹宵。多病文园起寂寥。已分白头仍进履。相逢青眼自垂髫。时来萧艾偏多色。岁晚鱼龙何太骄偃蹇杨雄终献赋西风莫问赤城樵。 

　　○得明卿还京消息却寄 

　　忆尔孤帆落日遥。洞庭秋色莾萧条。幽兰杂佩湘君赠。暮雨高唐楚客骄。方朔已归金马诏。枚乘空赋广陵潮。悲歌旧侣相逢日。何处胡姬醉紫貂。 

　　○孙子升过访 

　　四海宾朋旧不疏。可怜踪迹断樵渔。白苹客到秋江雨。赤鴈吾愁隔岁书。湖上一尊停夕吹。山中十日把寒裾。知君即草明光赋。空有相思到敝庐。 

　　○蜀道 

　　蜀道之难自古今。岂令华发独能任。思家多少玄猿泪。觧绶徘徊赤子心秋落舟航巫峡险。人言风雪锦江深。坐来万里谁消息。明月关山处处砧。 

　　○渡河 

　　孤舟东望淮水浔。长空摇落千树林。关塞萧条紫极远。鱼龙浩荡黄河深。中流羯鼓起遐色。万里天风吹夕阴。怀抱欝欝复为客。白石沧江违寸心 

　　○舟夜梦顾一丈 

　　吕梁之水青石矶中天寒月何霏微。梅花寂寞有谁赋。芳草飘零胡不归。江海故人忽入梦。英雄白首空沾衣。明朝怀袖有尺素。安得双鸿云际飞 

　　○登景山落霞亭二首 

　　雪后登山落木繁。朱霞犹自出天根。奇峰断石频停马。绝壁枯枝乱挂猿。桂树千秋怀旧国。浮云何处望中原蓬莱东去未为远。吾欲簌风叩日门。 

　　其二 

　　摇落青枫此上台。石门双磴倚崔嵬河流南注昆仑折。龙气西看芒砀摧十月衣裳寒杵急孤城聛聣暮笳哀。故山麋鹿还谁主。楚水淮云首重回。 

　　○南旺湖夜泊 

　　落日孤舟下石梁。蒹葭寒色起苍茫。青天忽堕大湖水。明月长流万里光。中夜鸬鹚回朔气。南来鸿鴈乱胡霜。他乡岁暮悲游子。涕泪时时满客裳 

　　锲宗先生子相文集十一卷毕 

　　●新锲宗先生子相文集卷之十二 

　　广陵　方城　宗臣　着 
　　温陵　九我　李廷机　校 

　　七言绝句 

　　◆七言绝句 

　　送王比部元羙使江南六首 
　　寒上歌十首送王侍郎赴蓟镇 
　　再送王元羙四绝 
　　送叶令之蒲圻二首 
　　赠余德甫奉使两浙四首 
　　得顾洛阳书却寄四首 
　　送袁令之夔州二首 
　　寄陆长庚 
　　得明卿书却寄二首 
　　酬朱丈得萝字 
　　酬峻伯得屋字 
　　酬助甫得送字 
　　相逢曲 
　　酬助甫二首得楚圻二字 
　　题方懋藩邸中小石 
　　明月曲同峻伯助甫席上赋得深字 
　　得歌字 
　　得书字 
　　得虹字 
　　新春赠李司封子藩用助甫韵五首 
　　夜月怀明卿二首 
　　正月十二日夜同助甫过李子藩赋二首得湖西二字 
　　得子与书寄赠四首时子与驻节句曲 
　　寄赠方隐君六首 
　　峻伯夜过迟助甫不至各赋嘲之 
　　席上留别高伯宗四首分韵 
　　月夜再别诸君二首 
　　华阳明月曲同子与赋六首 
　　华阳道中奉别子与二首 
　　芜湖遇陈山人鹤席上分韵三首赠之 
　　过采石怀李白十首 
　　闻张山人在芜湖不得见怀之 
　　怀海樵山人 
　　泾县望桃花潭（即李白题诗赠汪伦处） 
　　仙人石 
　　王子夜半来过席间有赠走笔相荅 
　　夜召明卿报言病目畏灯火走笔戏简二绝 
　　人日大雪峻伯助甫来过赋得榆愁门阳四字四首 
　　席上酬助甫 
　　助甫宅见盆梅同子藩赋之得东愁二字 
　　白云樵者二首 
　　青霞樵者赠助甫 

　　○送王比部元羙使江南六首 

　　蓟门秋草万山青。送尔天风下渤溟紫气从今蔽南斗。何人更识使臣星 

　　其二 

　　千门羽檄正纷纭。摇落西风此送君。匹马关山秋色里。胡笳吹断万峰云。 

　　其三 

　　北斗天门高自看。银河错落满阑干。何当折赠秋江去。白露青枫夜夜寒。 

　　其四 

　　使者金覊控紫骝。月明瑶瑟共登楼。酒酣一鼓湘露曲。天外星辰忽倒流。 

　　其五 

　　袖中双剑削芙蓉。到处秋云几万重。南去不湏频出视。恐令白日下蛟龙。 

　　其六 

　　大江中断是金山山上瑶华尔独攀。明月天高秋万里。何人不作弄珠还。 

　　○寒上歌十首送王侍郎赴蓟镇 

　　司马频年西破戎。诏书又下九华宫。亲提万卒如风雨。一夜来屯紫塞东。 

　　其二 

　　塞南塞北尽烽烟。胡骑纵横二十年。报道今秋湏远徙。汉庭司马日行边。 

　　其三 

　　千里关山拥帝京。万村烽火照连营。天高玉塞朝催战。日落黄河夜勅兵。 

　　其四 

　　榆关北望阵云高。五月天风吹战袍。共说总戎王相国。十年身佩旧虔刀。 

　　其五 

　　扬旌出塞击楼兰。把剑胡天万里□。紫气凭陵边月色。两军惊傍斗牛看。 

　　其六 

　　跃马提戈佩紫貂。汉关那数霍嫖姚护军飞将龙庭满。縳得名王不敢骄。 

　　其七 

　　塞外羣山落日登。黄沙缥缈白云层。天连聛聣盘三辅地坼龙蛇奠七陵。 

　　其八 

　　悲风摇落大荒迷白草黄云散鼓鼙。直遣漠南无只骑。燕然不羡汉臣题 

　　其九 

　　白羽亲成露布文。满天愁色结寒云。三军尽赏葡萄酒九塞传歌虎豹群。 

　　其十 

　　山前汉使尺书飞。山外胡儿匹马稀。击鼓吹笳醉边月。今年无事着戎衣。 

　　○再送王元羙四绝 

　　汉使朱衣塞上行。燕关落日照长缨。酒酣忽啸青天色坐使浮云不敢征。 

　　其二 

　　吴钩错落白如霜腰下龙珠夜月光。今日赠君春草去。一天风雨下渔阳。 

　　其三 

　　春风千队簇芙蓉白马长驱似白龙。君到榆关歌出塞。万家明月泣胡烽。 

　　其四 

　　太行斜压万峰低。北斗天门咫尺迷尔去高歌逢五马。白虹双挂石梁西。 

　　○送叶令之蒲圻二首 

　　锦水曾传茂宰名。分符又向武昌城潇湘春色随君到。千里蘼芜一夜生。 

　　其二 

　　停车无限楚山青。芳草春云接洞庭纵有瑶琴君莫鼓万家风雨失湘灵。 

　　○赠余德甫奉使两浙四首 

　　天风匹马向西湖。明月千家醉白榆莫上钓台听夜笛。霜华吹破客星孤。 

　　其二 

　　赤城霞起是天台明月箫声落早梅。昔日胡麻君莫问桃花不放石门开。 

　　其三 

　　秋云鸣佩入金华绿眼仙人扫落花。无数石羊餐古雪知君已到赤松家。 

　　其四 

　　鴈荡千峰插斗墟彩云终夜护丹书。月华万片寒相逐。拾得天人白玊裾。 

　　○得顾洛阳书却寄四首 

　　长安风雨怨离群。何处看梅不亿君。使者青函天外至开书片片落嵩云。 

　　其二 

　　七月垂缨出建章蓟门秋草怨胡霜。相思化作长堤柳。一夕春风遍洛阳。 

　　其三 

　　洛阳城北春云稠。洛阳城南伊水流。伊水冷冷去不返千山万山明月愁。 

　　其四 

　　青山直渡大河津。河上传经煮白鳞。回道午峰桃李色。知君愁杀武陵春 【 顾子别业在武陵溪上】 

　　○送袁令之夔州二首 

　　送君何处折梅花南去关山多暮霞汉吏由来能化蜀。马前春色动三巴。 

　　其二 

　　春风二月到瞿塘。白帝城边春草长。不必桃花满十树。他年人亦比河阳 

　　○寄陆长庚 

　　江上茆堂倚石孤清尊紫菊岁相呼。别来千里看鸿鴈明月愁心落五湖。 

　　○得明卿书却寄二首 

　　逐臣西去楚云长犹有音书到帝乡。莫讶开函龙气满知君六月过濠梁 

　　其二 

　　忆为秋风满敝裘计程应醉百花洲。如何径作潇湘去。洲上芙蓉日夜愁 

　　○酬朱丈得萝字 

　　射阳湖上春水多。射阳湖北长青萝君归莫向湖中卧恐有蛟龙不得过。 

　　○酬峻伯得屋字 

　　山人十载出山屋手把瑶枝骑白鹿风雷一日走千里双龙夜夜愁天目。 

　　○酬助甫得送字 

　　白云忽向黄河送黄河至今不敢涷。尽道河中走蜀龙。只今席上行秦凤 

　　○相逢曲 

　　千骑东来紫电生。西风吹雪满胡缨将军且莫千恩泽。闻道单于未罢兵。 

　　○酬助甫二首得楚圻二字 

　　君昔驱龙下三楚。湘妃汉女愁江渚。岂有高歌散白云。至今老树作人语。 

　　其二 

　　赤珠射斗牛欲圻。相逢疑是鲛人宅。忽然洒酒作江湖明月长吹千里碧。 

　　○题方懋藩邸中小石 

　　仙人鞭石过沧溟。片碣千秋落此亭。昨夜白龙驱不去。天风吹出武夷青。 

　　○明月曲同峻伯助甫席上赋得深字 

　　飞来明月挂千林。满地霜华吹客心。故国鱼龙何处卧。白云愁杀楚江深。 

　　○得歌字 

　　露下金茎吾自歌。与君终夜踏天河。可怜一片长安月。曾向江门照薜萝。 

　　○得书字 

　　吾欲驱龙走太虚。为君赤手摘蟾蜍。天台三十六峰梩。何限仙人把素书。 

　　○得虹字 

　　蓟门朔雪乱天风。风落千家走白虹。马上月明挥不去。知吾夜夜醉新丰。 

　　○新春赠李司封子藩用助甫韵五首 

　　李白逍遥供奉班。高歌白雪向人间。未湏采作长安曲。恐有青春不入关。 

　　其二 

　　绿玊仙人截海过。石梁千尺驾鼋鼍。相逢赠我金光草。处处青山愁薜萝 

　　其三 

　　鸣环踏月拾婵娟。双剑惊逢北斗前。紫气朝来垂马首。何人不作五陵烟。 

　　其四 

　　海南巨浪抱群星。海上愁云日夜停。岂谓芙蓉春不度。短箫吹破万峰青。 

　　其五 

　　春风走马玊华东。腰下明珠浸碧空疑是罗浮山上月。为君终日控长虹。 

　　○夜月怀明卿二首 

　　逐客音书久不闻。天风吹断楚江云。相思惟有长安月。拾得婵娟难寄君。 

　　其二 

　　处处青枫急暮砧。万山秋色怨瑶琴。羙人只隔湘江水。江上浮云愁我心 

　　○正月十二日夜同助甫过李子藩赋二首得湖西二字 

　　杯中明月醉屠酥。南去晴云夜可呼。闻道五陵歌玉树。家家拾得紫珊瑚。 

　　其二 

　　紫箫吹散夜乌栖。万户春星隰马蹄玉女霓裳知有曲。春风莫到帝城西。 

　　○得子与书寄赠四首时子与驻节句曲 

　　闻君遥住三茅峰。峰上传书遗白龙携得江南春色到。开函飞出紫芙蓉。 

　　其二 

　　春云控马入华阳。千尺晴虹跨石梁。倘遇赤松歌夜月。知君十日醉玄霜。 

　　其三 

　　何处高歌踏紫氛。袖中瑶草白纷纷。夜深忽弄昆仑笛。惊破仙人五色云。 

　　其四 

　　贞白祠前扫赤霞。大江明月走晴沙。天风吹落阳春曲。散作千门杨柳花。 

　　○寄赠方隐君六首 

　　隐君家在九华山。夜夜春风吹佩环。双袖白云留不止。化为龙气满天关。 

　　其二 

　　碧溪之上何者矶。银河倒夹青天飞中流短笛弄明月惊起玊鳌无处归。 

　　其三 

　　日日骑云向武夷。芙蓉千尺插天池。池边白鹿春无数。叱向高岩耕紫芝。 

　　其四 

　　山中高卧六十霜。青云为佩霞为裳。南溟六月赤虹起。群仙跨之来翱翔 

　　其五 

　　九鲤湖边黄石家。安期之枣大如瓜。割来酿作昆仑酒。醉杀桃源万树花。 

　　其六 

　　洞箫吹破岭云高。玊女峰前采碧桃。三十六天风露冷临行解赠赤霜袍。 

　　○峻伯夜过迟助甫不至各赋嘲之 

　　胡云片片乱胡霜。匹马东吹明月光何处羙人期不至。汉家歌舞在平阳。 

　　○席上留别高伯宗四首分韵 

　　仙人掌上别金茎霜冷十家醉月明天外武夷君莫问。春风无限蓟门情 

　　其二 

　　万里江花拂石桥。孤槎去弄广陵潮云中倘遇昆仑子．寄尔秦时碧玉箫。 

　　其三 

　　大江南去片帆轻。江上浮云日夜征。回首帝乡春色远。万家杨柳为谁生。 

　　其四 

　　振策天风下七闽。当歌愧尔楚江人。夜深忽鼓湘灵瑟。处处梅花愁远春。 

　　○月夜再别诸君二首 

　　何处箫声坠月明。天风吹乱武夷情婵娟万里秋如水。吾欲乘槎问太清。 

　　其二 

　　露下金茎鳷鹊愁。银河倒遂彩云流携君一片长安月去醉千江白鹭秋。 

　　○华阳明月曲同子与赋六首 

　　月满空山青不流。仙人来赠紫云裘。一尊高卧藤萝上。醉杀华阳万里秋。 

　　其二 

　　百尺银河叱作桥。看予直度赤城标。云中双凤翩■〈〈千，去革〉羽〉下。秦女何方弄玊箫 

　　其三 

　　无数星辰槛外看。月中环佩近珊珊。天风忽送霓裳曲摇落千峰翡翠寒。 

　　其四 

　　青天倒插石门高。夜半仙人献碧桃。万顷烟云荡松桧。为君山上起江涛。 

　　其五 

　　玊露清秋啼夜乌。高空明月万山孤。婵娟忽坠珊瑚影。处处幽人寻白榆。 

　　其六 

　　月华万片散天门。拾得清光满客尊。醉起白云如可驾。吾将乘此去昆仑。 

　　○华阳道中奉别子与二首 

　　三日高峰坐碧梧。西风明发问骊驹。袖中一片华阳月。赠尔扬帆过太湖。 

　　其二 

　　共持瑶草下天关。万里秋风吹别颜。马上白云晴不散知君到处问青山。 

　　○芜湖遇陈山人鹤席上分韵三首赠之 

　　江云万片落胡床斗酒高吟明月光。一自逢君出玄草满天霜色似华阳。 【 得阳字】 

　　其二 

　　白鴈青枫楚客悲。相逢犹及桂花枝。万山明月孤帆色送尔江湖随所之。 【 得悲字】 

　　其三 

　　相逢秋色起芜关。明月千峰未可还。莫恠征衣霞气满。知君家在会稽山。 【 得还字】 

　　○过采石怀李白十首 

　　阊阖天门夜不关。酒星何日谪人间。为君五斗金茎露。醉杀江南千万山。 

　　其二 

　　忆君乘月下金陵。何处吴山不夜登。一曲潇湘秋万里。至今疑在白云层。 

　　其三 

　　楚水秋风薜荔高千帆明月大江涛。娥眉亭下芙蓉色犹似当年宫锦袍。 

　　其四 

　　夜夜银河倒不流。长虹西挂彩云愁。醉来江底抱明月。惊落天门万片秋 

　　其五 

　　到处孤槎秋万重沧江终夜卧鱼龙天风驱尽潇湘色祗为仙人破醉容 

　　其六 

　　秋山万仭落秋潭。无限青枫好驻骖。君跨长鲸去不返。独留明月照江南。 

　　其七 

　　采石矶头坐白云归来瑶草乱纷纷夜深吹笛江亭上。明月窥人恐是君。 

　　其八 

　　楚江南折是天门。江上蛟龙日夜喧为尔片帆开暮雨。至今秋色锁云根 

　　其九 

　　短笻踏破楚山青。日□苍梧醉洞庭何事淹留姑孰水。千秋风雨怨湘灵。 

　　其十 

　　西望匡庐接九华。当年醉色傲烟霞。可怜一片寒江月。犹有千峰护落花。 

　　○闻张山人在芜湖不得见怀之 

　　采石矶头秋雨晴。芜湖城外暮潮生羙人只在江波上十里芙蓉愁月明。 

　　○怀海樵山人 

　　海樵山人双紫髯。道上相逢开石函。赠我芙蓉千万片。至今秋色满江南。 

　　○泾县望桃花潭 【 即李白题诗赠汪伦处】 

　　桃花潭水近陵阳潭上春风满石梁流水不随仙客去。秦人何必渡三湘。 

　　○仙人石 

　　秋风夜渡仙人石。百尺奇峰扫天碧。我欲扪萝枕石眠。明月偏醉广陵客。 

　　○王子夜半来过席间有赠走笔相荅 

　　秋雷一动蛟龙走。王生夜半寻五斗。把酒向天天忽开。星辰错落乱吾手。 

　　○夜召明卿报言病目畏灯火走笔戏简二绝 

　　秋云落尽潇湘曲。更有何人抱寒玊。堂前银烛岂黄尘。相逢不肯开君目 

　　其二 

　　昨日见君双眼青今日见君双眼赤江南百战天地摧。岂应欲化苌弘碧。 

　　○人日大雪峻伯助甫来过赋得榆愁门阳四字四首 

　　七日之春春可呼。相逢斗酒醉屠苏。却疑金胜天门堕。把向阶前成白榆 

　　其二 

　　已知青帝坐青阳。玄冥使者又飞杨。不是春风吹不去知君欲跨白虹翔。 

　　其三 

　　春色尚闭杨柳园。杨花柳絮何翩翻胡奴系马庭前树。疑是玊龙来叩门。 

　　其四 

　　冻云裂破青春流天门牛女争春愁。剪碎银河几万片。一宵白尽青山头。 

　　○席上酬助甫 

　　槛外春云控紫骝。腰间明月冷吴钩酒酣把赠天风起。吹作湘江白鹭秋。 

　　○助甫宅见盆梅同子藩赋之得东愁二字 

　　径尺苍虬坠碧空。天风吹作玊玲珑尊前明相拾。恐逐仙人过海东。 

　　其二 

　　斗室梅花玊笛愁。相逢疑在赤城头。何当掷尔潇湘去处处鲛人惊白鸥 

　　○白云樵者二首 

　　赤城花落扫春氛夜夜仙人弄白云。杂佩幽兰何处得。洞庭明月问湘君。 
　　十日峰头摘白云。月华相逐夜缤纷。晓来片片晴虹气。恐是仙人素练裙。 

　　○青霞樵者赠助甫 

　　何处樵人拾古沙。石门风雨□桃花。相逢为制秋江笠。摘尽峰头万片霞。 

　　新锲宗先生子相文集十二卷毕 

