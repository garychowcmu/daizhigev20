  《温恭毅集》（明）温纯 撰
　　钦定四库全书

　　集部六

　　温恭毅集

　　别集类五

　　明

　　提要

　　臣等谨案温恭毅集三十巻明温纯撰纯字希文三原人嘉靖乙丑进士官至左都御史赠少保谥恭毅事迹具明史本传纯在隆万之际正色立朝初忤张居正罢官再起又与中使争矿税卒以忤沈一贯致仕可谓毅然自立不负君国虽阨于羣小无一日安于其位而日乆论定究称名臣其奏疏皆切中情事字句或失之太质而明白晓畅易于观览葢期于指陈利弊初不以文字为工其它序记铭传诸体则多雅饬可诵诗凡八巻大抵沿溯七子之派而稍失之麤尺牍五巻亦多闗时政末一巻为理学六十一则皆论学语録大旨以程朱为本不宗姚江而亦不甚斥姚江葢纯一生惟以国是为已任所争者不在此也言以人重是集之谓欤

　　乾隆四十一年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　温恭毅集巻一

　　（明）温纯 撰

　　○疏

　　修实政图治安疏（隆庆戊辰年任戸科给事中）

　　臣窃惟天下事不患不可为而患不必为故任天下事不得曰不可为也而使其事必可为治且安者乃为善治我皇上嗣登宝极葢三年于今矣视天下为治且安耶视诸臣任皇上事者以为可为而必于为耶抑以为不可为而不必于为耶夫病者求三年之艾而不得必为之蓄今天下病矣而艾犹不蓄是可惑也已臣观今日之所最急而付之无可柰何者有三一人材缺而无计能振一财用匮而无计能理一武备弛而无计能整岂真无计哉有之而不为为之而不力也臣为此惧恐因循之风日甚一日将来之弊竟若之何是以忘其迂陋披素衷为皇上画计幸留神采纳焉臣闻天生一代人材自足一代之用夫何迩来一遇员缺动称乏材即推补多用试之可则已不可则别举而试之又复不可又复试竟未有得人如古昔盛时者此其故何也臣以为责成泛资格拘又储养之无素也葢唐虞三代典礼典乐司马司冦始终俱一人掌之而今之时则今日司民牧明日改兵衔今日计钱粮明日理刑名甚至以一人之身而各司庶务罔不厯焉傥以钱榖壊即长于刑名弗计矣傥以吏治壊即长于文学弗计矣汉县令可入为太傅今即有卓茂之贤谁其超迁之乎即超迁谁不骇疑而指议之乎是以循阶而进虽左右先后亦不敢越次且当其会推也一人曰可众唯唯而退袭公举之虚名诿是非于铨部又或明知其人可用而曰资格未及待其资而老将至矣国家之树人犹树木有摧折无长养材未有能成者今天下方面有司如故而举刺衙门日多有一人焉或目为跖或目为夷倘其时不相值则以跖目者谁是之而以夷目者谁非之乎即今各省之方面两京之有司不足以应其刺矣至于各州县佐贰首领尽天下无虑数千百亡不视为虐民者上既以虐民视彼安得不虐民乎禄不足以养廉资不可以逺到而以亷望之已难矣况亷未必即显不亷未必即罢人孰肯为亷哉臣愿皇上特勅吏部通行内外九卿抚按衙门或年终或考满将各属分别所长开送该部责其一不责其二凡钱榖甲兵刑名吏治文学各照所长终其身用之宜原任者不妨増秩乆任堪别用者不妨就长升调以后部寺藩臬等衙门不得视为传舍随级递转使人得各精一业以求他日实用每遇会推大臣合无预行在京会推衙门各举所知一二人揭送该部公同拟用拔其尤不计其资亦为官择人之要也至于举刺或専责抚按或分别职掌州县佐贰首领贤之尤者另疏荐举不贤之尤者不时问遣庶激劝之中未必无长养之意行之数年而人不思奋者臣不信也臣闻国无九年之蓄曰不足无六年之蓄曰急无三年之蓄曰国非其国今内而太仓无一年之蓄外而府州县无数月之蓄一遇水旱不惟不能赈且额办岁办日望其取盈焉假如不幸而年不再登敌人又侵恐追征之令难复如故而民之贫者逃逃者盗臣且不忧门庭之冦而忧萧墙之冦矣然天地间财物产于一岁者自足一岁之用产于一世者自足一世之用乃匮乏至此臣以为年例増武职滥屯田废也葢国初各边年例不过四五十万而兵非不盛食非不足也何今之为将领者惮清勾而乐召募为士卒者假逃亡而顶新军夫以召募之力为清勾何所不可以扣除逃亡者为召募何所不宜乃不此之图而日请月益漫无已时计今岁所出已不下三百万矣是国初六年之用仅足今一年之费万有警急増赋则病民不増则病国司国计者计将安出国初武职非军功不授应袭严比试之法何今之武职不尽出军功比试之法又习为故套以故乳臭之子皆可领印绶豢养之流不堪任坚鋭以朝廷有用之财养市井无赖之徒至所望以摧锋陷阵者又不在是焉是所养非其所用所用非其所养有识者付之长叹而已国初各边充实堡塞星罗粒米狼籍屯政盐法相须并举不烦内帑而饱歌腾槽之休犹可想见今军民日困于掳掠土地日见其荒芜米珠薪桂之谣所在而是说者归咎于盐法改折是矣而不知屯田既废欲盐法不改折不可得也近差都御史龎尚鹏清理屯盐诚计之得者然以九边而付之一人令其清理之可也欲望且耕且守如赵充国成金城之功鹏一人能之乎故得一王之诰则辽束之屯田兴矣得一张守中则宻云之屯田兴矣是在督抚兵备加之意而已臣愿皇上特勅该部将各边岁出之数总计若干各省直岁入之数总计若干如其相当宜图积余之策如所出多于所入尤宜早为奏请会官议处以求万世之利其武职应袭必严比试之法凡不由军功授者尽行罢革是除冗官即所以除冗食也至于都御史龎尚鹏应否乆任督抚兵备应否加以兼理屯田职衔任事兵备如张守中者应否改调要边镇以为诸道之倡务使督抚指挥于上兵备实行于下如有仍前因循玩视者许总理都御史与屯田御史指名参究行之数年而财不足用者臣不信也臣闻天子有道守在四夷今各边惟蓟辽二镇颇在得人其余宣大山陜所恃无策闽广恵潮急利旦夕倘一隅失守则肢体不完岂得腹心无恙且堂堂天朝顾不能振武威以扫彼氛孽哉臣特患赏罚不严任用不専又边腹异视焉耳葢朝廷之赏罚行而后将帅服将帅之赏罚行而后士卒服故穰苴得以诛庄贾亚夫得以抗汉文今福建廵抚涂泽民冐叙功勲欺诳朝廷广东副使陈纪推故避难乆误推补原任总兵汤克宽玩冦殃民乆不正刑是用一人不为我用罪一人不为我罪朝廷之赏罚何在耶至于总兵将领则屈膝重臣与士卒同其卑分守信地与参游同其权平居无一金之赏则无恩可懐临时无必诛之刑则无威可畏世特无穰苴亚夫耳有之而亦若是臣知其必无功也古之善用兵者莫如诸葛亮终其身不迁尚无全功今督抚之臣一蹶即罢既罢又起恐今日所起者多前日所罢今日所罢者未必非后日所起矣是以为督抚者一心以筹边又一心以图归宁以一蹶而去不欲乆居而待罪如宣大总督陈其学素系时望亦通书当路欲求归计他尚何望哉穷边之地莫非疆域穷边之民莫非赤子而今则腹里之不职者调边方矣边方之不职者调极边矣即铨补边方有司亦往往以举贡之下者充焉疮痍遗民岂能抚摩累卵城郭岂能保守方今恵潮之民朝应役于公堂夕执杆于贼党吾有赤子不令其爱我卫我而令其与我敌焉有司者安可辞其责哉臣愿皇上特勅该部将汤克宽亟正其刑陈纪禠夺其职涂泽民既经论劾必难措布别选才望素着如侍郎吴百朋者代之令其刻期赴任仍申明各边将领之权总兵得以生杀偏禆偏禆得以生杀士卒凡赏劳钱粮苟得其人即令便宜行事可也各边督抚要在慎择于初万一有蹶果系可用之才而罪非极刑宁降级罚俸以责后效不轻易改迁以滋劳扰总督陈其学清谨雅望臣所夙钦挥霍雄才原非所长亟当议处以重鎻钥母贻他日临敌易将之虞边方有司改调不职之例即应停止博选才望布置郡邑候有保守之功照依军功升赏以酬其劳如是而武备不修者臣不信也夫此三者皆今日之急务臣亦据所知以陈其梗槩耳然尤有大可虑者焉昔先臣王守仁有曰忠义降而为气节气节降而为客气臣又曰浑厚降而为调停调停降而为因循客气与因循合而天下始有不可为之事不可与之人矣今之以客气待人以因循自处者何其多也故论人才则以爱憎为毁誉议政事则执已见而拂众论或阳为唯诺而阴肆诽谤或身在一堂而心如千里又其甚者则以君子攻小人以小人攻君子又以君子而攻君子至于自处则任事者少避事者多持两可以为善处喜和同而陷孤直以此临事祗见其掣肘而不可为以此与人祗见其暌隔而不相入矣此臣之所大虑也伏乞皇上申勅吏部通行内外大小臣工各洗夙习无事为同心一德之孚有事切同舟共济之念在已者不必尽是在人者不必尽非与其攻人不如自攻是非必归于一定议论毋涉于雷同至于任事者不以求全之毁而去避事者不以媚时之态而留又当事者留意焉耳如是则国是可定实政可举而万世治安之效在是矣又何患天下事不可为哉

　　恳乞圣明亟图览本顾问之要以隆交泰疏（己巳任吏科右给事中）

　　臣读易至泰而曰坤上干下至否而曰干上坤下乃知君臣与天地等天地交而后化工可成君臣交而后万几可理自昔圣帝明王以及我朝或宪老或乞言或顾问或形诸章奏今宪老乞言不可复矣顾问章奏即汉唐宋之主亦未有不胥此以为治者我皇上御极以来朝讲勤矣言路开矣巨奸斥矣独览本顾问二事虽言官往往言之而该部未暇为皇上请者岂非以皇上即位之初服制未阕在古有三年不言之礼乎又岂非以政务旁午奏牍杂陈欲皇上一一而览之一一而问之将涉于劳而无其要乎今先帝三年之丧已毕中外臣工莫不以髙宗迈训成王访落故事仰望我皇上我皇上必思有以答臣工之望者臣计今切务则莫如览本顾问而已何者往岁臣在山东闻皇上于讲筵之暇以石州残破下问辅臣臣不胜欣跃以为圣天子留意边方如此不惟臣欣跃而海隅苍生莫不传颂九边将领莫不警惕是我皇上一言即可以兴邦一怒即可以安天下倘由此日与大臣商确时政则其所激发又不知当何如也我皇上何惜一言而不为天下计哉方今天下灾异频仍盗冦弗宁闾阎多枵腹待哺之状边镇有脱巾求粮之苦我皇上试于此时勤顾问览章奏而诸臣中必有以修攘大计为皇上言者诸臣言之皇上采而行之一留意而天下太平之期可坐致无难也且览本不必于诸司之章奏而尽阅之也葢诸司章奏有闗于圣躬者有切于民瘼边疆者有招拟题覆为各衙门之所当径行者于此辨之不移晷而章奏可览也顾问非必于天下事理而泛问之也厯代何繇而兴衰君德何繇而进退中国何繇而乆安四夷何繇而宾服于此审之不终日而问对可悉也伏乞皇上乗此谅阴之余俯顺臣民之望勅下礼部会同内阁九卿诸臣再加详议如果臣言可采合无行令阁臣俟皇上日讲之暇将票拟过诸司章奏分为二等凡招拟题覆为各衙门之所当径行者不必烦渎其闗于圣躬切于民瘼边疆者另开节要进呈御览实时面请应否采纳施行我皇上一有疑难更望或召阁臣或召部院诸臣特齐天颜俯赐清问必使厯代兴衰之迹君德进退之由与夫安内攘外之要昭然如在目前始若势分悬隔乆之而上下情孚将见都俞吁咈如家人父子蔼然于一堂矣国家亿万年无疆之运不其永孚于休哉臣不胜愿望悚息之至

　　慎选将领以重营务疏（庚午任兵科都给事中）

　　本月初七日该兵部为披沥恳诚再乞天恩辞免重任事内覆恭顺候吴继爵辞免总兵縁由奉圣旨吴继爵不准辞三营事重还都用勲臣着会推堪任的来看钦此臣等窃覩我皇上轸念军国重计思欲慎选将材以为转弱为强之机甚盛心也但自古人君筑坛拜将或拔诸行伍或取诸奴仆如韩信如卫青朝为一旅暮统三军兵戎重寄岂顾轻易若此哉葢天下难得者材尤难得者将材用将而必于其类则不免计数取盈之诮而挥霍长材或不在所选中矣故将将者以其官择人不以其人充官以官择人者求必广而事集以人充官者求必隘而官旷今天下苦无将材耳有之则勲臣可也流官亦可也不则岂惟勲臣虽流官亦有不可尽使者矣迩当分营选将之时议用勲臣吴继爵流官袁正等虽一时就近推补未必尽惬人望然用人不于其类臣窃是之今欲取九万甲兵尽付之三二勲臣即使所用者尽当其才臣犹恐后之选将者亦拘拘焉而难继矣况诸勲臣日侍殿陛前其谋畧应否堪任必不能逃皇上日月之明继爵既以不得已而用之自继爵而下者将以为得已而用之乎方今营务废弛疆场多故所赖整我天兵壮我国威任亦重矣而必曰勲臣乃可恐不能知兵于平日而遽欲练兵于一旦臣不能不隠忧葢求三大将于数十人也难求三大将于数千百人也易臣岂敢曰流官尽可用勲臣尽不可用哉惟以天下事谋之在始断之贵果即京营一议厯数月经阁部九卿诸科道始而曰永革勲臣既而曰兼用勲臣今皇上又欲尽用勲臣是议论日多绩効无期假令以后诸勲臣无一可遣者则该部且将曰有皇上天语在谁敢违之如此则京营大务终落故套而已臣故曰今日京营之将惟其人而已矣勲臣流官何暇拘哉伏乞勅下兵部再加详议如果臣等所言不谬合无将京营三大将不拘公侯伯及流官等职惟择韬畧谙习笃中不欺者使充其任庶将领可得其人而练兵之实务为不虚倘诸勲臣念与国同休之义能养成万人之敌虽三大将俱用勲臣臣等且为我国家庆矣

　　定庙谟饬边防疏（兵科）

　　近据宣大总督陈其学塘报（云云）等因到臣臣等看得自俺答归巢以来志未尝一日不在中华当此熏和渐暑之候深入虽难然备御差缓万一遂彼奸谋蹂我疆场则在我耕获之利一失而今岁秋防殆有较往岁为尤难者况宣大督抚将领诸臣在陈其学则当回籍在方逢时则当新任在王遴则方内转在马芳赵竒则始更置继总督者尚侯代于秦地继抚臣者始闻命于洛中加以尚书郭干尚在留都致本兵之经画无人夫临敌易将兵家所忌虽诸边臣乆荷渥恩必不以去就易志必不以难易回心但恐士卒之观听未一行伍之纪律未正敌人闻之无有不乗隙生心者所有一切防御之事伏乞申勅宣大总督镇廵等官各要同心防备相机堵截应去任者当思一日不去其职则已之身犹朝廷之身朝廷之事犹已之事不捱日推委以遗他日追论误事之愆仍乞勅该部马上差人速催总督王崇古廵抚孟重星夜前来赴镇以纾国家北顾之忧如或躭延悮事责有攸归再照原任吏部尚书杨博乆厯边镇素抱忠猷今当疆场之际岂宜别求边材恳乞皇上轸念兵戎重寄委用贵于得人起博以司本兵则庙堂之谟猷自有定算而皇上欲为封疆计当不出此矣

　　贼势猖獗据城杀掳官民乞赐究处失事官员并议剿灭事宜以逺布国威疏（兵科）

　　昨十三日据总督两广军务左都御史刘焘揭报为防守疎虞纵贼越城劫虏事（云云）等因到科臣等看得百越地孤悬海畔患不在倭亦不在寨惟我民便于贼不便于民则为患最大葢守土诸臣既不能布徳扬威以消未萌之冦又不能整律振师以遏方张之势以故民从贼则苟活斯须不从则立死锋刃自广州以至潮州沿海千余里有民亦贼贼亦民之謡往臣纯尝为我皇上陈之今犯广海卫者计倭贼寨贼才四百余徒耳一旦戕杀职官掳劫人财据城自卫若履无人之地究其故则曰奸徒内应我兵四散是守城者贼攻城者贼一方守土诸臣尚不相报闻又安望先事备御哉葢总督刘焘托病辞难已置岭南于度外总兵郭成廵抚熊汝逹贼未至既不知预防城已陷又饰词解脱参政姚世熈佥事周舜岳均有防守之责难免疎虞之罪千户杜良材钱国卿果系阵亡自当与王桢同録如袭躱避故智即应明正法纪内刘焘熊汝逹一当革任一闻新命而新任李迁吴时来未经启行均乞勅下兵部一面将刘焘熊汝逹郭成姚世熈周舜岳住俸戴罪或用原遣狼兵罗思诏等或令郭成亲行督兵务乗机剿灭以成收复之功焘与汝逹仍以去任委托则国典昭然自难轻贷一面差人移文李迁吴时来星夜前去赴任不得逗遛延日以致彼此误事之愆其焚劫过地方与督抚以下诸臣功罪及临阵死事官员即行彼处廵按御史候事定之日径自核实分别奏闻至于广中之民既不得已从贼则在我招徕抚摩之计尤不可不讲再乞勅下该部或慎选良吏以司民牧或蠲除赋役以寛民命使东南倒悬之困得复沾太平恩泽而后彼贼之向导可絶矣

　　警报日急再乞亟勅边臣严防御以慎固疆圉疏（兵科）

　　昨二十二日据宣大总督陈其学塘报据大同总兵官马芳塘报据西路参将张刚塘报据迎恩堡守备解一清塘报敌中走回男子一名猛圪太供系山西人原充平敌参将下家丁隆庆三年七月内蒙差哨探被敌捉去在营时听得众人将河西并山后诸部调知每家杀牛二只羊二只三月十三日祭旗要从东自大同西至老营堡一带俱在本月一齐入攻困城堡边墩等情据此看得自春以来各酋传调攻困之谋已非一日今既杀牛祭旗入犯似在旦夕除行三镇镇廵遵照近题事理督责各边逺为哨探加谨慎防但有侵轶消息务要同心戮力相机遏剿期保无虞等因又据蓟辽总督谭纶塘报据署管古北口事原任游撃张延赏揭报据提调潘一麟等禀据尖哨张廷甫报哨至地名无碍离边三百五十余里入属部汤卜赖妹子比济营住探至三月初八日有敌人辛爱家黄逹子卜儿挨等二骑到营说敌人安滩把都儿恶儿都只昻辛爱五个头儿传调逹子赶着有奶牛马说在地名挿汉脑儿聚兵齐了等青草髙了要犯大同宣府独石地方等情备报到职看得挿汉脑儿系在白庙儿三间房地方今称在彼聚兵在宣府则永宁四海冶在蓟镇则黄花镇石塘岭古北口墙子岭为近我马兰以西当严为堤备其太平以东则有土蛮一枝时萌报复之念自去秋至今屡见谍报若西贼一动则土蛮乗机窥窃东路亦势所必至相应一体饬兵预备等因到臣臣等节据警报熟按敌情则有不可不过为预防者葢时当春夏之交在我兵往往以无惧为辞而攻其所不备出其所不意虽在彼敌人亦未尝不习用其说况敌人自正月以来调其首黄台吉把都儿永邵卜垜落土蛮阿儿都司兀慎摆腰等黄台吉欲犯新平并宣府洗马林一带俺答永邵卜兀慎摆腰恰台吉阿儿都司蒿奴垜落土蛮欲犯大同一带坤的里罕欲犯独石永宁一带今安滩把都儿恶儿都只昻辛爱等又欲犯宣府大同独石至老营堡等处是敌情狡黠变诈不一岂欲分我之力令无所不备无所不寡欤抑声西击东令我顾此失彼而后图之欤今既广聚酋首杀牛祭旗意在必骋无疑若不觑破奸谋令彼计沮势窘则数月传调攻困之举岂肯遂已我宣大蓟辽山西诸镇惟明吾哨探严吾烽燧不论诸酋欲犯某镇凡我守备参将各照信地或整兵理饷或据险阻隘使贼不得乗隙而入其总兵游撃尤要预探彼贼向往之地相机赴援如并力直攻一路则集我邻兵以遏其锋如分兵齐攻各镇袭丁夘故智则随急堵截以却其进毋执守一隅误中奸谋亦毋托名策应避处善地各边督抚诸臣既任鎻钥之司不妨再三申谕至于新补山西廵抚石茂华既当服阕之期又承金革之命难执余哀旧例即应催赴边闗伏乞天语叮咛宣大蓟辽总督镇廵等官各遵节次题准事宜宁过为防备不致后患不得以气序渐暑遂弛边防其土蛮报复之念假威西贼窃犯东路真有如谭纶所计忆者蓟辽二镇督抚将领自当専任其责老营堡孤悬一隅实敌入晋孔道往岁三岔五寨岢岚临石之害足为后鉴山西廵抚靳学颜虽受新命犹任封疆之寄务与总兵郭琥鼔舞三军毋以去任推诿致遗后愆仍乞勅下该部行文速催石茂华星夜前去赴任以副朝廷任使之意如少稽延万一三闗多事其责不可辞矣

　　边腹多故亟处任人事宜以専责成疏（兵科）

　　臣等待罪该科目撃四方奏报通计各边镇则为国家门戸各省直则为国家腹心而我朝建都北平去敌穴又仅数百里自保定以南东至齐鲁有盐矿徒西至秦蜀云贵有山冦土蛮土舍东南至闽广有林道干等与倭贼寨贼古田獞猺诸贼而金陵以北江洋有江贼海滨有海贼凤宿之响马出没无时徐邳淮扬之盐盗窃发接踵汝南襄邓故多巗险易以啸聚曹濮临德宻迩漕河岁苦流劫燕赵畿民本以慷慨习成懭悍白莲玄狐等教又往往鼔惑人心漕河一线之路为国家命脉咽喉少有阻滞便成坐困兴言至此谁不寒心二百年来设官分职非不详宻于沿边沿海设督抚总兵于直隶设廵抚兵备又于淮安特建兵府守以文武重臣虽司转运而统领官军一十二万有余葢已黙寓控扼之势何自去岁以来不惟边报紧急广海失陷而中原之地一遭水旱如江洋如徐邳如汝南如山东川陜等处聚众焚劫杀人夺财者日相闻焉又其甚则都门之外白昼横行万一奸徒乗机而发恐所谓盐矿徒白莲等教者将为人凭借而又有强敌侵我边疆比其时臣不知计所出矣然在今日则犹有可预防者臣闻之天下事阅厯乆虽中材足以自办任不専即上智不能俄顷而奏効今不二三年两广总督则四易矣大同廵抚则五易矣广东监军兵备则四易矣臣无论北方即广冦始发也一兵备翦之而有余既猖獗乃征兵遣将糜费不赀犹不闻平宁之期此其故可尽曰冦盗难平哉臣谓督抚兵备既受地方之责而破格体悉之例又视诸臣为独优凡各用兵之地即以其人委之必令灭此而后朝食虽由兵备佥事为副使为佥都副都以至左右都御史亦无不可葢国初有先超迁后乆任先乆任后超迁之例今独不可仿而行之乎人之材如松栢桃李世未有取桃李以充栋梁者今或以文事而责武备或以清谨而望挥霍当此国家多事之际与其用而后试不若试而后用即今督抚兵备诸臣一时之选虽多得人而材质所限或有宜于彼不宜于此者未必尽无且内地万一多警凡策应保土之责即与边臣无异而广东之势危若累卵各道兵备半属书生今不亟议处后无及矣国家原不借材异代岂无才猷克壮者足堪其任乎诚有之即速令改调可也漕运之军一困于军职之剥削一壊于沿途之顾觅尺籍虽存无补缓急而淮安于山东河南又綂辖曹濮兵备裁革无名济宁河道谁任疏通思患预防可无一酌处以消祸萌臣谓济宁既当三省适中之地又得重臣以司弹压之权诚加以总理军务职衔节制兵道添设参将酌量募军数千复设曹濮兵备以固中原而奸徒不轨之念自可潜消至于漕运官军既有定额当事臣工宜体国家设兵微意即令把总等官置立年貌牌面各用正身赴运不得因而科害如仍前弊许廵仓御史及臣等指实参究臣等又谓国家所最急者将材或杂于武弁或溷于行伍编民非博访岂能人人而知近日文职边才已经多官会荐臣恐天下至广岂无韬畧素闲抱许国之忠无由自见者乎又其次岂无膂力过人欲死封疆以图功名者乎臣愿问诸九卿科道问诸边腹抚按不论大小官职军民某堪大将某堪副将某堪参游等职某膂力可作先锋某勇敢可赴行伍而又畧其细过如汉用陈平故事或不次推升或量授职级而谓天下尽无人者臣不信也均乞勅下吏兵二部再加详议如果臣等所言可采期令着实举行则社稷幸甚天下军民幸甚

　　将臣轻率失律抚臣谋虑太疎致损军兵乞赐严究并图善后事宜以振军威疏（兵科）

　　臣等接到贵州廵抚右佥都御史王诤题为自劾不职并参主将无能纵子贪功致损军威事内称其畧谓臣奉钦依调集土汉官兵抚剿土舍安国亨该总兵安大朝过信阿傀之言谓有兵数万可为内应有粮数万可为军饷乃决意进兵及至陆广河而阿傀兵止五百粮无升合彼时苖兵乗机劫掳不能尽免臣同蔡御史恐其无成节次差官抚谕国亨母子一闻即差目把诸人迎接进寨縁阿傀意在复雠即纵兵攻杀迎接之人大朝应袭男安荣既急于専功酉阳铜仁等苖兵又利于虏获遂进兵至水西地方与国亨守隘目把阿弟得费等相遇诈降兵三千倒戈夹攻以致苗兵杀伤一千余人及参安大朝并伊男安荣致损军之罪自劾鲜周慎之谋并称安国亨今虽哀辞请罪但杀伤人众欲调湖广四川云南土兵征剿或仍待以不治之法责令送出奸徒赔还所费粮饷从重问罪等因奉圣旨兵部知道钦此又接到廵按贵州监察御史蔡廷臣题为将臣轻敌取败军兵损伤甚多乞赐重究以振边威以安地方事内称其畧与廵抚王诤所题相同但诤言苖兵杀伤千余廷臣言军兵万余死亡过半诤言苖兵劫掳难免廷臣言安大朝军兵无纪劫掠财物三十六屯寨草木不留杀掳人民所在老幼俱无噍类道路积尸惨不忍闻安荣亲手所戮者独甚千戸单廷勲百戸詹春阳依从残虐同恶相资致贵州村寨军民恨安荣之害尤甚于恨安国亨咸以此为天理之报及参总兵安大朝徒勇无谋贪功偾事或从重究处或念平日勇敢姑令戴罪立功要将应袭安荣千戸单廷勲百户詹春阳提问如律廵抚王诤量行罚治等因奉圣旨兵部知道钦此到科臣等不胜骇异因恨当事臣工不知抚剿大计使朝廷威信不见重于遐方臣等抚事疚心不惟以军兵丧失为可惜而尤以国体轻亵为大可惜焉葢贵州水西诸夷恃富逞奸自相翦伐固其恒性而朝廷之所恃以振震压服者在威与信耳威由我振乗其屈服而遂行诱杀非威也信由我施因其跋扈而方事姑息非信也土舍安国亨与其母禄氏穷凶极恶神人共愤矣我力能制其死命虽一鼔而擒之谁曰不可我不能胜与其一战而肝脑涂地孰若不战而犹存虎豹在山之势今总兵安大朝身为主将既不知量敌虑胜乃轻信阿傀应援之说陷万军于必死之地当是时也欲剿既无可恃欲抚又非真情大朝父子尚敢冐昧深入岂不欲假此抚处之名或可成掩袭之功而不知诸夷观望所系纵或幸而取胜然于国家服逺之体统亦甚亵矣况既欲其剿又欲其抚既欲其抚又肆行杀掳如故是我之抚既出张皇不得已之计官军之杀掳又重彼反侧疑畏之心至于彼兵无故来降岂待有识可知其诈顾甘蹈食饵之戒溷置营中始受欺于阿傀继被诱于国亨失律无统几丧全军且使蕞尔小夷置大将于术中视抚臣为诱杀之计国家抚安逺夷之道不可复见信于遐方总兵安大朝虽正刑章岂足以赎巡抚王诤乆冐老练虚名一旦当事而狼狈若此徒以止兵抚处之辞摭饰始谋不臧之罪应袭安荣千戸单廷勲百戸詹春阳横逆杀掳之罪果如御史蔡廷臣所言尤可痛恨即应提问如律以泄西南军民之愤诤与大朝之罪终当深究即令解脱恐又遂彼避难之计目前误事尤可深虑所当先行酌处以责后效再照贵州既当危疑之际所有一切应剿应抚事宜闗系甚重仍候彼处奏请则万里遥制缓不济事臣谓庙堂之上亟当即图画一之策葢欲抚则损威丧师之耻系于国家神气正臣所谓因其跋扈而方事姑息者也欲剿则彼酋造器攻城之具蓄谋已乆我非调集官兵相机慎重则又不格明矣伏乞勅下该部将安大朝王诤或即分别正罪或先住俸通令戴罪杀贼候有竒功议处应袭安荣千戸单廷勲百戸詹春阳先行巡抚御史提问正罪如果应剿其应调官兵该部速议上请务令刻期济事但我军大创之后彼方乗胜非万全不得轻举而整兵养鋭以徐兴问罪之师以不可胜制彼之可胜者在今日镇巡诸臣加之意焉耳

　　敌人进边乞严饬当事臣工亟图防御以保万全疏（兵科）

　　本日该镇守山西总兵官郭琥火牌报称节报敌人纠众声言攻困老营本职统兵于初八日申时至老营堡当将奇游老家官军分布摆守城垣闗防门禁正兵列营内外严防初九日大举敌兵果从阻掳栢杨岭燕家山贾家堡等处进入约有三四万余径来本堡攻围等因到科又先据宣大总督陈其学塘报三月二十六日地名兔毛河敌兵营帐满川俺答在丰州城住牧要犯偏老地方本月初一日敌兵三千余骑到云川城东南住牧又地名干沙沟迤北敌兵约一百余骑初五日敌兵约七千余骑到平敌边艾河沟墩西空折墙督发总兵马芳游击尚智趋威逺等处堵截臣等与兵部已经节次题覆申饬当事诸臣矣今数日以来天城平敌二边外之酋虽闻渐次退去而老营堡之围又甚紧急敌计叵测即退去之意安知非鸷鸟将撃之状但目前事势在老营堡尤当并力策应马芳尚智果至威逺城其去老营堡不过二百里东西声势相倚自可就急赴援臣所虑者惟三闗之兵素称怯懦自丁夘汾石之惨逗遛观望如刘宝田世威犹得不死以故各将官习成躱避之套如去岁云中失事即本镇将领亦望风而走他可知矣今敌兵既犯老营堡所有一切机宜在总督军门酌量缓急凡应调兵马但求济事虽先发后闻亦无不可总兵郭琥素称骁勇乗此敌马羸弱之际用竒设伏出彼不意如因刘宝田世威有可生之隙遂致玩冦殃民听彼处巡按御史就近核实以闻国法凛然自难轻贷至于刘宝田世威赎罪立功一节臣等触事疚心不可不一为申明者葢督抚之职在相机调度将领之职在冲锋破敌迩岁以来成则众冐其功败则分任其罪而将得以戴罪立功将如之何不懈况既曰立功必其临阵当锋或擒斩或堵截的有实效而后可以言功可以赎罪乃往往戴罪者不鵰斩零酋以张功则托名捣巢以杀降不掇拾汉级以充数则收买军功为已力督抚将领方欲成就其人已矣何暇为国体计也迩刘宝田世威荷皇上不杀之仁固因其才可用然于朝廷必罚之威亦甚损矣如又仍习故套取暧昧不明之级皇皇焉为摭饰已罪之计其罪又不在失事下矣臣谓当此敌兵猖獗之秋正二犯立功之会果当犯边攻城时能奋勇争先或迎阵斩敌首级以遏其锋据守某隘口使敌骑不敢南下然后准入议功之列至于鵰斩零酋止宜量给赏劳其杀降买功拾汉级等项尤当重致其罪若贼已犯边一筹莫展即便繋狱处决毋赦葢才可惜法尤可惜天下不患无才而患无法法有所必不可赦则人知进则生退则死而勇敢之气自倍法可挠孰肯甘心白刃而不思退避为侥幸万一之计哉臣谓御将之道宁失一才不可失吾法亦以才可求而法不可复振也伏乞皇上勅下本兵速议上请申饬宣大山西当事诸臣着实防御施行疆场幸甚

　　敌患可忧营务乆废乞重事权以専责成疏（兵科）

　　顷者皇上轸念京营重务革总督为提督改恊理为阅视真转弱为强之一大机括未几该三营提督恭顺侯吴继爵等奏称臣等才力绵薄智识肤浅须得部院大臣资望隆重庶可共济欲与文臣一同提督等因奉圣旨文臣一同提督兵部知道钦此又该提督左都御史曹邦辅题请分别职掌等因奉圣旨已有旨了凡营务遵典礼行不许妄议纷更钦此臣等反复参详不谓世受国恩如继爵等乃敢装饰巧词蔑视成命大肆欺罔以至于此葢文臣如李靖武弁皆当属麾下武臣如穰苴文职不得仍牵制此自古人君用将之大较也惟今日京营之将不问其人之能胜与否但取纨绔备员以为故事不得不假知兵文臣以司督理阅视之责此我皇上一时将将之微权在臣等私忧过计犹谓任将之道必破格慎选方可得人乃继爵等惯谋身图罔思国计耻居调度之列假以推让之辞一则溷邦辅于旧套不使纠正其非一则惧营务为重任或可分任其责此其用计亦甚诡矣不知人臣忠君但求利国家安社稷已矣继爵等苟有利国家安社稷之心其自谓资望隆重者足以服众志乎抑才力绵薄知识肤浅者足以服众志乎我皇上试一问之而彼当无词也且国初勲臣躬冐矢石凡军旅之事皆所尝习即使専任其责谁曰不可今三勲臣中有身不出都城目不识一丁足不便矍铄者万一胡马南下虽令作偏裨且不可欲望使数万甲兵悉听约束不乱不散者能乎我皇上试一问之而彼当无词也昔路思令上魏明帝疏云比年将帅多宠贵子孙衔杯跃马轩眉攘腕以攻战自许及临大敌忧怖交懐雄图鋭气一朝顿尽臣不意今日景象即蹈此故辙然犹置练兵事不讲纷纷焉于礼度仪文间争上下臣窃谓他日误军国大计者必此辈也兴言至此臣实寒心伏乞勅下该部从长酌议邦辅既改提督凡各营之勤惰虚实及一应练兵事宜务要不时督率纠正不许推诿以负朝廷委任之意仍乞严饬继爵及蒋佑陈王谟等既欲藉邦辅资助即虚心听从如天顺中佑祖蒋贵之听人指挥卒成名将乃无愧与国同休之义如袭旧套滋弊误国听巡视科道及臣等参究罚治以后推补将臣尤望皇上博选才贤勲臣流官之例不必尽拘庶责成専而綂纪有定任用当而营务可振矣

　　看详章奏广贼滋蔓奏词各异功罪欠明恳乞圣明大奋干断正法纪破欺罔以亟救逺方生灵疏（兵科）

　　臣等接到广东巡按御史杨标题为边城失守被贼袭陷事内称大畧谓本年正月初六日倭贼凑合寨贼四百余徒突入广海卫城要将总兵郭成参将陈濠革职戴罪参政姚世熈罚治同知常若愚致仕两广总督刘焘广东巡抚熊汝达丁忧升任广州兵备佥事周舜岳免究及称曽贼就擒即报尽絶至今遗下许瑞二千余人尚费处分数月以来山海倭夷四起杀掳数万将来事势且不可知等因奉圣旨兵部知道钦此又接到广东和平县民何友益等奏为剿除山冦急救地方大变事大畧谓广东逺在岭海外乆因上下欺瞒养冦流毒自嘉靖三十七八等年至今惠潮百姓十去七八见在山冦江汉曽摚曽廷凤等各分剿寨动以数万计皆向日报捷招安之所留也今和平新反逆贼徐仁器等僣号虎王纠集流徒各称将帅去年攻破土城杀死把总余大邦生员徐星民叶彬等二千余命今正月内又杀死寿官黄约等三百余命海冦许瑞林道干等数万充满海岛必与山冦通同将使恵潮人民扫荡殆尽乞行真剿真招等因奉圣旨兵部知道钦此又接到两广总督刘焘题为仰仗天威克复卫城查参失事人员事大畧谓广海失陷调发同知郭文通把总焦绍领兵五千余名前往剿捕各贼闻风押带被虏于二月初十日夜逃至海晏场屯聚守巡二道亲临新会督摧官兵与贼交战斩级一十七颗生擒三名并勾引劫城内应贼六名各贼不支于二十一日夜下船遯去要将失事千百戸寗绍杰杜良材等提问参政姚世熈同知常若愚罚治总兵郭成佥事周舜岳免究陈濠仍充为事官死事指挥王桢镇抚周秉唐恤録同知郭文通升赏等因奉圣旨兵部知道钦此又接到本官题为类报擒斩倭夷山冦功级事大畧谓据海防兵备各道呈报陆续擒斩山倭海冦功级一千一百零七名颗臣于剿灭曽酋之后専师征倭次及山贼今各起倭冦已被官兵攻撃败衂奔命计日可殄至于山海又幸各路官兵协心效命随处剿灭无不成功虽未能尽数殱灭然当挫败之余亦颇畏威敛迹等因奉圣旨兵部知道钦此等因到科臣等再三参详除总兵郭成同知常若愚参将陈濠总督刘焘巡抚熊汝逹已经吏兵二部及臣等节次题覆奉有钦依住俸戴罪改调无容再议矣今既收复卫城至于各官之住俸者应否开支戴罪者应否宥免死事者应否恤録领兵者应否升赏非核实定夺恐姑息朦胧既失朝廷纪纲而避事养乱者且遂其计广冦何时而灭葢贼既入城必大振军威如往岁兴化之陷疑兵奋勇夺城救斯民于水火之中乃可以言平复今贼屯据广海三十六日回至海晏押带被掳男妇勒令赎还又十余日其时不为不乆同知郭文通把总焦绍统兵且五千余逗遛旁观听其洋洋而去臣始闻之犹不敢信以为然今据奏词其出城下船自来自去之状既与臣等所闻相同而谓追逐出境将谁欺乎文通与绍既同领兵彼处该道原未叙及今叙文通而不叙绍其未交战甚明况既战矣兵至五千不能挫四百之酋而以暧昧不明数级希图升赏又将谁欺乎参政姚世熈佥事周舜岳既有守土之责自当均任其罪在舜岳乃欲以去任免究不知朝廷赏罚果可以见任去任别乎广海不啻一县治以其为不足重轻将必待攻陷省会而后行吾法乎吁亦晚矣且遐方奏报有功则张一而为十有罪则掩十而为一将官饰诈以欺督抚督抚袭套以欺朝廷十五年来吴平除则曰海隅晏然矣未几而曽一本之横行如故曽一本擒则又曰两省宁居矣未几而许瑞林道干之背逆如故今督臣曰随处剿捕无不成功按臣曰山海倭夷杀掳数万督臣曰攻撃追剿计日可殄按臣曰将来事势且不可知至于民奏各山海贼首动以数万计又有出于节年闻报之外者不知当以督臣之言为真乎抑以按臣及民所奏为真乎焘赴苍梧甫月余即能平曽贼方张之势冐朝廷升荫之恩顾终其年而不能除已平之余孽臣不知平曽贼之功可属之焘而养今日之冦当属之谁此其故由总督巡抚互相推诿以故巧于避难者苟可延捱而去斯已矣孰肯懐奋不顾身之念为国家净万里妖氛也伏乞皇上悯念东南赤子慎重朝廷纪纲明察逺臣欺罔勅下该部将郭文通暂停升赏即行彼处巡按御史先将寗绍杰等提问如律其余节次奏报各官功罪一并核实奏闻果如臣言贼既自去万无以侥幸复城为各官赎罪之理及贼势猖獗是否真伪亦要明白声说庶督臣欺罔之罪自不可逃姚世熈周舜岳既有住俸之命却又循资升迁是赏罚并行于一时似于国体有碍查无收复之功合照原职改调以示实罚至于督抚二臣应否革去一员止以总督移驻广州兼任巡抚听该部从长酌议上请定夺则地方幸甚

　　将官贿敌出边地方难保无虞乞赐究勘以惩玩弊振国威疏（兵科）

　　臣等节据赞理军务都御史大同巡抚方逢时山西巡抚靳学颜各报敌退疏大畧谓本年四月初九日俺答大举从平敌边口入犯老营堡该正副总兵郭琥钱栋及各参游固守趋援官军李汝华等射打死贼人贼马数多斩获首级一颗贼遂遯去分犯威平比见正副总兵马芳麻锦及各参游兵形显露转向水头儿一带围聚马芳摘拨通丁于西古城等处对敌血战十数余阵砍死敌人敌马数多贼续増敌酋合营一处隠有围困威逺之意该原任总兵胡镇等奋勇冲敌各贼渐退东从天城榆林口拆墙进入又该胡镇及坐营王士进等官丁生擒敌人一名斩级三颗夺马二十一匹其贼败去在山西则欲查有无失事与各官功罪在大同则谓城堡保全战有实功等因俱奉圣旨兵部知道钦此又据总督陈其学揭帖访得平敌参将张刚因敌到伊所管地方輙用黄伞二柄角带一束藤棍二副金叚四疋银一百两潞紬十疋梭布四百余疋贿买俺答移营威逺地方又称大敌入犯虽未南下所至地方难保无虞将领勇怯不无有异要将张刚贿敌并地方失事重轻及畏法偾事人员通行查勘明实等因到臣臣等窃念各边自嘉靖辛丑之变大同总兵王升纳贿俺酋嫁祸于晋人至有猕猴移识避死之喻自是宣大诸镇遂恃此以为苟且自全之计在大同西北二路与偏老等处尤甚今敌入犯老营堡厯平敌威逺以至天城共计二十余日倐焉而老营倐焉而威平又倐焉而天城既曰伐彼狂谋不敢南下旷日持乆又不闻堂堂一阵即彼酋忽来忽去之状臣等已不能无疑今参将张刚果有通敌嫁祸之谋则诸臣奏称古西城等处对阵十数阵可尽信乎平敌既以纳贿而免不知威逺老营天城果皆不战而屈人之兵乎当此之时天气渐暑敌马最弱东西奔驰岂无一涣散之时乗胜逺来岂无一骄惰之会昼牧夜宿岂无一可惊扰之机彼之散不过千百人而我以其全力制胜则可战彼视我兵无复敢战而我出其所不意则可战彼往来无宁居而我夜砍其营昼伺其便则可战何诸将计不出此甚者纳贡求免如治水者以邻国为壑但幸其出吾境焉耳未甚者拥兵自卫随贼逺避以张虚声即为上计此其故臣知其不敢战有三而其所可恨亦有三葢诸将素未尝练兵所恃者数百十家丁耳家丁蓄则三军之气懈葢既不能以蓄家丁者蓄三军又安能使三军尽若家丁此其不敢战一也敌少挫即为失利一失利即恐有报复之计岂知敌失利亦来不失利亦来耶此其不敢战二也各镇堡辅车相成唇齿相戒何不可战今信地之外如秦越然失事之罪在本管而不在邻境策应于彼又恐移祸于此此其不敢战三也三者合而边疆几不可为矣臣故以为可恨一恨前未有当此炎夏之时敢于大举入犯者今一犯不待战而货物银两拱手以献比秋髙马壮又不知何以应之今以往防夏之兵渐不可减矣一恨全盛天朝不能整旅振师至以中国而贡边塞即正张刚之罪然首足倒悬之耻其何以赎一恨货物银两岂出将官已赀其藉此剥削于军者恐不止此即此而凡可贿遗中外以求脱罪饰功者何不为也巡抚方逢时且陈列各将战功其于张刚贿敌之谋固知非所与闻但抚臣不言而督臣言之其一切敌过地方尽谓保全又于督臣所言差异所有该镇及山西诸臣功罪与地方有无掳掠非严勘正法恐无以破旧套而伸国威伏乞勅下该部先将参将张刚杻鎻来京从重问拟仍行宣大山西巡按御史严查通敌縁由是否止于本堡马芳胡镇等曽否交战各堡寨村落有无抢掠擒斩贼级是否真正及敌人进边失守人员一并核实奏闻定夺俟勘明之日再乞通饬诸边督抚将领敢有通敌如张刚者即便纠举以凭重治其相邻镇堡务要协力驱贼毋分彼此而失并守之义毋畏报复而失可乗之机毋以家丁而沮三军之气如仍前弊致妨军国大计听各该巡按御史参究庶苟玩之风渐革而边事或可复振矣

　　温恭毅集巻一

　　●钦定四库全书

　　温恭毅集巻二

　　（明）温纯 撰

　　○疏

　　仰遵成命纠正冐袭以彰法纪疏（兵科）

　　本月初九等日臣等接到兵部题覆云南廵抚陈大宾廵按刘翾各叅原任黔国公沐朝弼疏其始谓朝弼既经勘明欲咨吏部议袭沐昌祚祖职其后又据抚按叅劾谓朝弼欺隠正犯蒋旭等真为下愚不移欲待各事结的有悔悟畏法之意另请定夺其子沐昌祚匿比无良亦咨吏部待事结之日议拟施行随已奉有钦依及二十三日又接到吏部题覆兵部前咨谓朝弼既经抚按勘明其子沐昌祚自应照例袭爵又蒙皇上俞允臣等待罪该科职司纠正不能不为我皇上之命令惜国家之法纪惜盖自沐朝弼革职以来其子昌祚固难以父故而靳祖职然所以迟迟其袭者固以朝弼之罪一日未明则朝廷之法一日未正朝廷之法一日未正则昌祚之袭自难轻议且节年科部诸臣之所与该镇争者法耳岂特为彼母嫂庄田罪犯哉故三者而一渉含糊迁就则朝廷之法即荡然矣今按朝弼母嫂虽愿留滇庄田虽经处分至于罪犯蒋旭等乃系抚按缉获则朝弼摭抵之罪犹在蒋鉴既尚未获则朝弼占恡之罪如故是朝弼不肯舎一二罪犯以尊王命朝廷乃轻授极品公爵以优昌祚蒋鉴之获否虽不足为重轻而国家之法纪则关系甚大况停袭之命甫下而准袭之典随行臣不知兵部诸臣即咨吏部与同会议否也盖当未覆之先臣纯恐致冐滥已谬向侍郎曹亨谓既有前咨即应会议使移咨矣会议矣而又准令承袭其责在吏部无疑若不亟咨又不与会议其事则躭延迟缓之状隠有成就该镇冐袭之意其咎将孰与归哉夫天下最可忧者莫大于使君父之命朝更而夕改始言之而终不能行命数改则法乱法不行则人玩且勲爵重典也违逆重罪也朝弼以罪而蒙恩成命既出而复反其所系岂浅浅哉近该部题覆有一事而数变其说有一疏而自相矛盾如京营一议徒令人窃叹扼腕臣等不谓我圣明在上而令法纪不明命令不一若此也伏乞皇上念国纪不可不正思明命所在必行除沐朝弼听彼处抚按刻期拿送蒋鉴正身另奏定夺外其昌祚袭替一节仍遵前旨候该镇事结之日方许酌议施行庶法典明而主势尊命令信而国威振矣

　　秋防屇期时事可虑乞赐大加振饬肃兵威以预图安攘疏（兵科）

　　臣等窃计敌人自元年东犯蓟永西犯汾石之后独去秋虽入云中旋即引去一二年来在各镇犹号宁谧此岂我之兵力果能震慑其心使不敢犯抑敛翼养威正诸酋不测之谋今春徂夏少有压境之尘即便张皇坐困而况秋髙马壮气肃弓劲又不知何以应之故今岁秋防臣等以为较往岁尤不可不严盖往者敌患独陜西三边为急宣大偏老次之蓟镇犹属内地自庚戌以来急莫如蓟是昔虽不能守在四夷而犹守在边境今不能守在边境而在守畿辅且所谓守者土兵既难补练敌台又未报完此其积怯之势一可虑也往所患者邻边居民或被抢掠今长驱深入甚则攻城破郡震揺京邑此其剥肤之虞二可虑也往边尘一起犹赖天兵救援今营兵日见消耗无论逺征万一敌骑近郊不知统兵出战者何将随将敢战者何兵恐兵不识将将不识兵不惟不敢言战虽令出都门坚守营垒亦难矣此其本枝俱弱之势三可虑也宣大偏老近以敌骑蹂躏既失耕获之利敌即不来亦恐坐困况偏老人心素无固志大同故套惟恃通贿今幸明正其罪蠢尔敌人必且以失利为恨非我猛将大振军威将来事势尚有不可知者至于陜西套虏辽东土蛮各懐报复之心此其无所不备无所不寡之势四可虑也故臣等以为今岁秋防较往岁尤不可不严幸赖皇上轸念边圉凡督抚将领业已更置战守机宜业已申饬但臣等私忧过计窃据目前时事盖有不可尽恃者一如蓟镇自谭纶戚继光练兵以来所费钱粮亦云不赀若一旦以瓜期而去不惟尽弃诸臣前功使不得目覩其成以报天子而后之继者万一意见不同又另作一格局则今日安边之计祇为国家耗财之地而边事终不可为矣臣等以此谓各边文武诸臣既择焉而后用之果才矣不但今岁秋防不得轻易虽不拘年限但求为国家坐镇一方则就任升赏未有不可以酬其劳者如其不才则各路兵马已分布矣即在论列凡罪犯深重者固难轻贷其应降调等项如督抚总兵则先就彼降罚叅游以下则先处以军法通候秋防毕日另行议夺至于叅游守备果负勇畧既难輙弃一为更置徒费往还岂若据其被论轻重即于本任降级惩戒严饬军门勒令改图如半年之内仍旧不悛径奏问遣昔唐臣陆贽以庶官迁谪量移近地谓之横移今边臣之朝东暮西实与此类臣等愿该部凡用边臣慎勿横移如贽所云也一京营练兵全藉二三副将计营将所著闻者焦泽与袁正耳当其充总兵也固以诸将之才皆出二将下今正虽老矣泽犹壮徤乃置散地而诸副将中反多以怯懦者充之卒然应变何所恃赖且各营副将上既压于提督下复同于叅游纪律不明未有甚于此者不知有警之时亦用其冲锋破敌否乎如其必用是平居无统御之权临时受折冲之寄以素不服习之卒而驱之使战其不格明矣臣等谓自提督而视诸将则提督固为大将自副将而视诸将则副将即为大将似宜少伸其权以便节制至于各营之兵旧所谓战兵家丁名色即系听征之数即今是否精壮应否堪战在提督诸臣当思操期在迩秋防在迩作何整顿务要兵识将意将识士情庶临时不致仓皇又查各年防秋之始预取各处骁勇名将致之阙下以备缓急今其可已乎一赏不遗小则赏一人而千万人劝昨者老营堡之获保全朝廷之所赏赉者镇廵耳臣等以为镇廵之功诚不可泯使非哨探者先得其情则该堡之危尚未可知则此哨探者固曲突徙薪之见也夫近年以来各边墩卒直作敌谍在大同大边尤甚每贼欲入犯先遣精骑絶我哨探名曰廵边以故贼已入境尚无烟火及有传报如老营者又不蒙朝廷分寸之恩此何以励人心而鼓谍者之气今何不查前老营哨探官军厚加赏赉以后各边如哨探得实果符所言即于勘报疏内明叙其功以便升赏至于廵边零贼作何扑灭大边墩卒有无关系在各该总督军门随宜裁酌施行亦伐敌谋审彼已之定计也一勘报边臣功罪责在台臣往有不待勘报先已题请赏罚及勘报至又多异同如旧岁福建之事使王言既出而复返固非事体必候勘报乃又延至三五月或一二年而后核册到者又非赏不踰时罚不后事之义臣等谓以后各边少有烽烟凡该廵按衙门即便移驻近地详核各将进止虚实地方有无残破俟贼既退限半月之内即便具实奏闻庶该部藉此以便题覆朝廷据此以行赏罚不惟欺隠之弊可革而有功即赏有罪即罚亦可以励三军而作勇敢之气一兴师十万日费千金今户部之所计虑者各边年例耳一或有犯凡行粮犒赏之类不可胜算且自去年以来水旱频仍各省仓库搜括殆尽虽不蠲免岂无拖欠即今岁入之数安能常保如故凡此皆其所当寒心者合勅户部凡内而仓厂粮饷草料务广储蓄外而边镇如山西之偏老大同之左右等卫宣府之独石懐来等城蓟镇之喜峯古北等口与陜辽诸镇凡系屯兵堵截要地一应刍粮务先时预备以使缓急足用更望皇上加意节省悉蠲不急之务幸毋以军储大计置度外也一声东击西猾酋故智敌如分道而南或以犯南山为名而直攻偏老或以犯山大为声而直趋蓟昌者各该总督镇廵一失机宜则捉襟露肘势可立见如昨老营游击刘滋方欲东援贼又西至比及掣回而贼已去矣合饬宣大蓟辽等镇诸臣凡一切应守应援事宜俱照节年条议遵行如贼西犯毋借口东援以失外防而弃山大如贼东犯须酌量缓急毋独守一隅而置我兵于贼后至于蓟辽昌保务据险堵截使匹马不敢南下万一深入其策应之责尤视各镇为重陜西三边自春以来套部亦往往扰我边民责令彼处镇廵宣力扬威毋贻国家西顾之忧一近时霪雨连旬都门之外陆地舟行闾阎舎墉十室九頺其在边境城堡墙濠又不知狼狈何状窃闻大同城堡类低薄特甚蓟昌边墙每依山凑砌即今坍倒诲冦不问可知合饬督抚诸臣亟为修补凡盐菜银两从便权宜工完从实开具奏夺务使墙堡坚完以资战守亦今日边防之不容已者再照军国大计凡据各边传报该部不时奏闻臣等不时纠正然呼吸之间安危所系少有迟留坐失机务查得成祖之于阁臣彭时孝宗之于兵部尚书刘大夏等一闻警报不时召问我皇上前岁一问石州之变而诸边臣即有骨栗毛竦者况今日兵将不及二帝时逺甚我皇上肯黙居深严而不为天下军民计哉伏愿查复御便殿旧规俟秋防有警之日容阁部诸臣面议方畧诸臣中必有仰体圣心酌陈紧要事宜不敢以琐屑细务渎天听者臣固知各边诸臣必将曰我皇上之留意边防如此其有不用命者乎伏惟圣明裁察臣等不胜祈望恳切之至

　　鄙诈督臣馈送无名乞赐惩究以正頺风疏（兵科）

　　昨本月十二日该原任两广总督刘焘寓书于臣臣开函见有礼帖一通内开金色叚等物共代银二十四两臣不胜骇异盖焘与臣既非同乡又无交好臣叨任今职颇于督臣职掌相关焘在苍梧经臣论列又在行勘之中其当逺别嫌疑焘岂不知夫焘既为臣不满臣必为焘切恨无疑一旦改容加礼岂人情乎且银至二十四两礼乎贿乎况自科臣丘橓叅论方亷以来其各该督抚与臣等科道官不相通礼久矣焘乃以身作俑此其谲诈不情之状固焘所习为而不顾者盖焘官已踰分囊已不赀声色纵逸之欲日所躭娱苟得一论劾而去实其所甘心者以故假此无名之馈既欲污臣以泄平日忿恨之气又欲激臣论列以遂自已偷安之心臣于此非不知泯然麾郄不一宣腾则全浑厚大体若乃硁硁自全冐昧上闻不惟自渉矫激抑且堕彼巧术妨国家使过之仁臣之罪不可逃矣但臣言官也百司愆违尚当纠正赃货逼身又复隠忍恐世之效尤者且将曰通贿如焘亦不见罪言官如臣亦不纠举使天下士习日沦于贪鄙鑚刺而莫可救正者自臣与焘始矣故臣宁受冐昧之名而愿仕路之清明宁受太刻之诮而愿官常之肃整至于臣素无羔羊之节致来暮夜之金业已愧死入地矣除听罢斥外伏乞皇上勅下吏部再加议拟将刘焘或据平生斥夺其官以清仕路或念秋防在迩据此一节重加降罚以杜私交倘从此可以涤士风而挽世道即臣之心不白于天下而谤怨罪谪交加于臣臣亦无憾矣

　　敌人谋犯乞赐严饬内外当事诸臣大加防御以保万全疏（兵科）

　　昨该宣大总督王崇古蓟辽总督谭纶各塘报西有俺答黄台吉把都儿东有土蛮欲犯古北冷口宣大洪蔚等处已该兵部题覆奉旨严责将领诸臣其京城内外防守事宜又谕诸臣详议来说臣等窃以为敌果入犯蓟镇则据险堵截责在本镇就急赴援责在宣大山保昌辽镇压畿辅责在京营相机调度责在本兵臣等职司纠正其于诸臣一有功则请行赏一失机宜则请行罚似亦不必袭故套再行申明以滋纷议但俺答诸酋自秋以来结聚边外蓄谋日久既称欲抢粮路城子又称欲犯古北等处在我当事诸臣自当万分戒严窃见内而京营诸臣本以二三之见遂成掣肘之势即目冦至尚且互相龃龉不闻一体相关之义古之人有先国家之急而后私雠者况无上事而相持相沮万一胡马近郊号令不一臣且不能为诸臣曲说矣外而蓟镇数年训练之功全在此举一试今虚声已传塞外而诸酋迟迟不发固欲厚集其势以抗我师使我徒有虚声而无实用则临阵交锋之际尚有不可必者伏乞严饬京营提督蓟辽总督镇廵诸臣务要严加防御同心体国毋恃其不来恃吾有以待之其在京营务广集众思懐同舟共济之念如立营于外则互相犄角或以我为正而以彼为奇或以彼为正而以我为奇其并力于彼非为彼也彼之营固则我之营益固正所谓辅车唇齿义也如未事而反面相溅临事而观望不顾纵幸免无虞而吴继爵曹邦辅等之失不可掩也其在该镇必多方哨探坚守所必攻之地预设所必胜之策果拒敌于外使匹马不得南下则功当首论苟一入边墙或设伏张疑或直冲其前或尾击其后使进不敢震揺神京退不得饱欲完归则功亦次论倘执一隅之见致有踈虞谭纶戚继光等之责不可委也京东诸郡县收敛保守之责既在有司当兹秋成亟宜收敛各归城堡使敌野无所获则不得因粮于我自成坐困宜饬顺天抚按速行各该郡县如敌压境果设方畧坚守城堡俱依军功升赏其怯懦无谋致有失陷者听抚按据实叅究至于有司入帘者公事毕宜令速回升迁者新官至方许离任不许因而推避自取罪责宣大山保诸臣已奉入援之命自当以京陵为重然敌既垂涎洪蔚则抚臣以下宜亦严加侦探毋令敌遂分道并击之谋果敌止东犯使力能捣其巢穴听便宜扬威以攻彼所必救至于今日急务尤莫切于赏罚二事然有师终之赏罚有临时之赏罚师终之赏罚所以论既往之功罪临时之赏罚足以鼓方张之鋭气除师终赏罚听臣等本科及各该廵按事定之日分别查究外其临时赏罚如各该督抚自宜便宜行事惟外而入援兵马内而守城官军宜于行粮之外多备犒赏银两在通州昌平者即令部臣计算在京城者另委官员收支庶重赏之下必有勇敢至于不用命者俱照军法行事已蒙钦命在当事诸臣着实举行之耳臣等不敢再赘

　　边报日急再陈防御事宜以保万全疏（兵科）

　　本日臣等据蓟辽总督谭纶据石塘岭叅将陈勋揭据家丁杨大旺等报称濳出白海子迤北瞭见大举敌兵约长七八十里赶着牛羊祭了天于八月十二日起身往东北行走至十六日尾儿方纔走尽本日有游贼三骑向墩宻说黄台吉俺答都往东北去了只近新月儿上来进里边去要抢马兰古北东西地方又一股围色振儿抢独石龙门就进黄花镇往东一带又说一股抢大东边等因到臣臣等看得石塘岭所报敌人欲一犯黄花一犯古北一犯马兰一犯大东边先据东路节报土蛮亦欲分犯是东西二敌分为五道虽尚在边外然深入之计已露情形而国家防御之兵在蓟镇号一十三万在京师号十万其各援兵在宣大山西号二万有余在辽东保定山东河南号五万有余通讣不下三十余万而又我处其逸彼当其劳我环甲待战彼越数千百里而来兼以贼党之中半吾赤子苟申吾招降杀敌之令则彼之党散苟在我将帅人人思奋则俺把诸酋之首且可系而致之阙下此在我皇上布恩威与中外将帅鼓舞三军何如耳臣等待罪该科但恐贼以必胜为主而来我以未见贼之兵而怯则固不能无杞人之忧者谨以防御未尽事宜为皇上陈之幸俯赐采纳焉一慎择众议以止揺乱近边报来凡各臣子人人切齿累上封章俱蒙皇上采纳无非先事预防之意而各该官民即汹汹惊扰万一冦至而甲可乙否上下震动一则使本兵茫无定见一则使官军漫无定守甚非安内攘外之计伏望皇上明断于上当事臣工详加裁酌不得一槩取必以滋纷扰至于各城居民在廵城御史多方晓谕与其惊惶而失措不若安静以并守之为得也一验试器械以求实用晁错云器械不利以其卒予敌也窃惟京通二处合用弓箭盔甲神枪铳炮佛朗机火药等项或朽壊不堪或日乆未试即如火器临时一不堪用则众皆东手矣请饬该部及廵视盔甲科道官作速查验前项器械应否堪用如不可恃务预先整理不得以费用之故而妨大计违者听廵视并臣等指实叅究一慎守要害以遏敌势查得蓟镇自庚戌以来敌往来直侵内地独昔年总督杨博拒敌于外本之探报已真以故随其所守皆与贼相值则我之所守者约而贼之所犯者昧矣今诸酋分道之谋虽真伪未定苟非预得其真情则贼将攻其所不守而我守其所不攻矣请饬总督谭纶等耳目虽借属夷哨探尤贵多方如敌直犯一路自可并力堵截倘果分道而南则我虽渉于无所不备而彼之势亦分矣务要酌量缓急同心防御使敌骑不敢南下虽无擒斩自准奇功万一纵贼深入其责将谁归哉一预支月粮以鼓军心伏覩皇上轸念蓟镇军士发银犒赏内外军民亡有不感激泣下以为皇上优恤之恩如此则敌人不足平也今营军犒赏之典除候临时请行外至于月粮类过期支领此在无事则可即目并操既无繇别营生计一赴营垒不惟多内顾之私而数日行粮亦不能自办矣请谕该部查各官军于九月之粮即先放给则以所应得之物而给于所急用之时此盖不加赏而自劝者一速传的报以便防守盖兵家之道耳目为先传报不的非虚布军马以老我师则误失机宜以致仓皇庚戌时蓟州之信十日不得闻通州之信三日不得闻城外之信城内不得闻失在于探报之役差委未专耳请谕兵部凡蓟镇塘报与城外走报各令分派的确使有专责少渉迟延致悞军机置之法毋宥一弹压草泽以消奸谋山东河南之兵既应赴援该省旧称多盗乘机窃发本其故智先时防御势不容已请饬河道提督军务都御史及该省司道郡县官各照所部之地严行防范庶邪谋寝而内变不作至于二省抚臣已奉入援之命即宜提兵境上俟有的警星驰赴援不许逗遛自取罪责一并力重城以固外防臣等窃以京师惟重城难守盖城本低薄内多旷地防守官兵又视重城为差异万一难守关系非细请饬该部量添兵力壮丁仍乞蚤委文武大臣预先料理务使不可胜之势在我而后京城之防守为益固凡此皆国家胜算之未技为诸臣条画之所未暇及者臣等私忧过计偶有见闻不敢缄黙伏惟裁酌施行幸甚

　　营制屡更统帅不一恳乞圣明亟赐裁定以正事权疏（兵科）

　　臣等窃惟京营之制始辅臣倡议意以为收兵权饬戎务在分营选将既其说不可行于是迁就焉为益三大将已又益三文臣合之为六提督时科道官固力争之乃以秋期至遂姑置不讲今边声渐缓将领无统纪臣不得不竟其说盖营制之壊失在于不择将而添将不增军而增官不讲训练而讲营制易有之师或舆尸凶宋程頥以为军旅之事任不专一则覆败立至今奈何以一辅臣故而用三大将以一勲臣故而用三侯伯又以三侯伯故而用三文臣假令此六人皆才且贤然十羊九牧之害臣等犹不能无虑况入秋以来一分布兵马輙肆胸臆择便利歴旬余莫能定岂惟文与武不相为用而文臣中亦自相矛盾矣千把总号头受叅游令倐焉而副将之令至又倐焉而文提督之令至又倐焉而武提督之令至多指乱视多言乱听即无事且不可况欲以临敌乎各卫所官军杂置三营中则此六提督者能无各卫所公移乎有之则一官而往来六提督之门者纷纷矣其费可不问而知也且三营各三副将将将兵各五枝不可谓分乎分矣得其人则合之为三大营分之为六副将又合之为一总督一协理盖祖用先帝之制而诸副将之分属统领者又隆其权虽不用辅臣之言而分三为六合六为一者又于分数为甚明故臣等以为文武大统帅则莫如复先帝制便盖今日所患者不在兵强而在兵弱不难于练三军而难于将领得人昔人云有将则有兵今营将类庸懦昏昧与之谈攻战则口禁莫为应且行伍消耗视祖宗时不啻十之三四乃日建议日添将日取中旨如儿戏者终岁无成说其于兵政有分毫裨哉伏乞勅下兵部详议上请毋拘成说毋循私见果大将太多即革去四员遵照先帝一文一武以司总协其诸副将各仍近议分统以后推用将臣不拘某类但求知兵老练者充之至于补伍练兵事宜俟议定更望皇上严饬当事臣工大破常套从实振举使数十年积弱之势转而为强臣等不胜愿望之至

　　恳乞圣明遵祖制慎赠典以重名器疏（兵科）

　　昨该礼部题覆司礼监太监陈洪乞恩疏蒙圣旨是陈洪侍朕恭慎效有勤劳伊父准赠都督同知母一品夫人后不为例钦此臣等不胜骇异以为祖宗二百年赠官之制至今始变随查大明会典凡武职有功封赠父母各照见授职事对品封赠无有赠内官父母为一品者先帝时太监温祥得赠其母为一品夫人然越礼踰分已当议革而温祥之父不得与封者以子为太监父无封太监例耳讵意太监陈洪即因温祥赠母而求并赠其父已自无例可比矣而该部则曰赠官原比武职事例岂以所引滕祥荫弟侄为赠官例乎且都督同知与一品夫人皆极品爵也洪不过一五品内侍耳视对品封赠之例既不相协而内臣之于武职又何相干渉今天下武职多怠玩而不振者以爵赏不足为天下劝耳使都督同知既可以无军功而得则人何必蹈汤火赴白刃视死如归耶即有蹈汤火赴白刃视死如归者陛下其何赠以加之耶夫赠军功与无军功者同则人且不劝况有军功者尚为品级拘未尽可得都督同知耶陛下即以洪为恭慎为有勤劳然蟒衣玉带陛下之所以宠之者亦极矣洪果知恭慎其何忍以私亲故而壊国家二百年之制陛下又何忍以宦官故而施此二百年未有之恩耶且此典果出陛下意乎抑因洪曲请而后与乎又因阁臣票议而后与乎果出洪曲请陛下直以祖宗之制问彼自当无词以对若出陛下意则阁臣当救正部臣当执奏今在廷诸臣皆知出阁臣票拟则其意不过以上下之情未通遂不得已为调和中外计耳夫陛下为天下臣民主不使阁臣直行其道而使不得已市恩中贵虽废祖制壊名器而不顾臣等窃以为不可伏惟圣明裁察

　　屡据边报乞赐严饬边臣大加逐剿以戒不虞并议处降人以全国体疏（兵科）

　　据宣大总督王崇古掲报本月十二日敌酋黄台吉等率众一万余骑自弘赐堡石彦荘沟进入随调宣府总兵官赵岢自左卫驰赴策应督发原调宣府副总兵官刘国东路叅将马孔英西赴聚落探贼迎剿本日晚敌骑至城东二里东塘坡下营黄台吉遣一骑近城答话索要原降那吉等本日四更时原任总兵胡镇督统叅将葛奈游击朱澣兵马二枝在城东关外下营见从南来敌人二骑当令胡天福等活捉前来审一名土乎赤系大同通事一名哑都雅系番人称说是黄台吉家人差来往大同与把汉那吉说话未曽相见复问此来为何本番回称止是要小官儿胡镇等将本职连日传示词语若要那吉不当拥兵入犯见今调兵与你厮杀谁肯轻将那吉与你你若无礼就将那吉杀了与你看至五更时贼往东南行走胡镇刘国马孔英并叅将原于天追袭赵岢自万全左卫趋许家荘十四日各官追奔地名自造堡贼扑来各官督军齐用神火奋敌打死敌人数多就阵夺获钩杆一十二根十五日贼俱在许家荘东南行走俱不开营又称马芳先西下朔州不及掣回胡镇回防适与敌遇其刘国马孔英之兵既与血战胡镇兵马累与连营闻贼终夜惊扰若敌十五日果犯该城地方赵岢已至自能追击必回阳和天城大川北遯已调叅将贾国忠杨尔干并标兵二枝及刘国马孔英之兵在天城等处伺候邀截敌连日野无所掠人马无食或可挫敌获功其原遣立功官田世威带通丁鲍宗徳等赴威逺一带据本官报称老酋差人至边答话世威备将朝廷恩威示各官收养伊孙之恩责令还抢掳人口执送许为奏请天恩不杀其孙容伊纳欵议与放回即差鲍宗徳同原番直入敌营亲见俺答一一承许生死必欲见其孙子百凡俱当依从且死不甘心以伊孙买卖诸逆对天发誓若与我孙情愿一统天下每年进马三百匹永不犯边又称黄酋索降闻言啼哭其犬羊之情本圗乘虚抢掠二镇兵马云集到处扼堵大遭挫折刘国一战大炮打死敌兵人马数多敌亦知惧实时起营且敌素强悍必使见兵遭挫方可折其骄气坚其哀求又据宣府廵抚孟重塘报据总兵官赵岢报称十五日驰至地名躧田堡与贼对敌斩获首级四颗得获敌马敌器口袋不计其数贼即收营退遯等因到科臣等惟自那吉投降以来俺答屯结威平黄把深入内地一欲乘间抢掠一欲强索降人据称我兵云集大挫贼锋果如所言则敌人强索之谋既寝其谓势必北遁是矣但地方有无杀卤未经勘核敌情叵测且又尚在境内万一东西共犯或扬兵塞外使我军东奔西驰无时休息或托言哀求使我缓备而阴为攻困之计其该镇督抚将领自当乘胜振威严为意外之防一有踈虞其责不可辞矣至于俺答哀求纳欵一节此中国威信之体外属观望之机俱在此一举昨该兵部题覆处置降人事宜蒙旨赐以官服且令该镇官加意绥养候旨另用臣等以为事在边疆自当听彼展布且敌方入冦岂容妄言予夺以亵国威近闻边臣亦自以坚执不与为非而又俺酋哀词恳求则在我或予或否自当详议盖中国之于外属来则有备去则不追即诸酋之君长降亦不过厚加赏赉以遣其归不惟不可用而亦无久养之理况那吉一小竖子彼舎之无关于盛衰我得之不足为有无在俺答则必欲生还在中国则必欲养用臣无论那吉乆则必思扬去自是诸酋以索降来则彼之师反有词而堂堂中夏得一酋即欣然以为奇货而质之其自小也亦甚矣且强索而后与固示弱而失予夺之权哀求而不与又不武而失广大之体但敌既入边须令收兵逺遁果情出哀恳不敢复犯边疆然后宣布朝廷不杀之恩许令那吉生还其应否纳欵应否责令执送叛人或尽杀叛人合行确议必使吾中国之体不失乃为可耳至曰每岁献马三百则中国所重者信义耳又乌用彼马为哉伏乞勅下兵部详议上请严行宣大督抚镇守等官贼未出边务大奋军威刻期逐剿以靖地方果彼哀求降人方许遵照钦依施行其敌过地方有无杀掠及各官功罪仍行彼处廵按御史严勘径奏则边方不扰而国体可全矣

　　恪遵明旨查正公用银两疏（万歴丁丑年时任光禄寺卿）

　　近该吏部会同户部题奉圣旨这事情既查勘明白方扬方抗王廷卿都降一级调外任用王廷卿所奏虽出私讦然仓库钱粮不奉钦依擅充私用是何理法以前且不查究今后两京各衙门都着一一清查有相沿积弊着首举厘正奏请定夺如怙终不行厘正及首举不尽的着两京科道官访实劾奏钦此钦遵为照本寺供应上用膳羞及内外饭食筵宴除正项外一应雇觅搬运扛役及公堂厅署费用查刷揭帖修补房灶等项头绪甚多俱于库贮麻连蒲包房租等银内预赴科道挂号支用独糟价及年久曲末与各署余剩物料等银向收厅库每年约二百两不等陆续幇贴良酝署脚价器具及修补房灶等项相沿支用虽系公费未奉钦依终属未安今蒙皇上谕各衙门首举厘正臣等逐一清查尽数首正凡臣等先已革过及今次应存数目相应开立前件上请恭候命下本寺查照后开欵目置木牌悬于堂壁仍置立文簿二扇一存本寺掌印官备照一付典簿厅查照遵行其糟价及剩各项银两不论多寡同麻连等银俱收入堂库凡应用银两悉照后开额数赴廵视科道挂号方准支用如有未尽入库及额外冐支私用许廵视科道指实叅劾伏乞圣裁
　　计开
　　一各署雇觅搬运扛役每年挂号用银四百两
　　一查刷道书手工食每年挂号用银五十两四钱
　　前件臣等查得扛役银四百两每年俱支库贮麻连等银今前项银两库贮不多臣等自本年正月以来裁减冗役八十余名又有礼部新补厨役足充搬运扛役今岁已终俱未支银雇觅似应立为定规以后不许再支库银致令难继先据查刷本寺湖广道唐御史手本开称本道书手既系食粮厨役又相沿支领工食甚属冗费所有公食银五十两四钱相应裁革以上二项应尽革银四百五十两四钱伏乞圣裁
　　一本寺堂上官到任离任案衣公宴笔墨印朱习仪监宰陪祀供事上陵赁房摆饭及科道进寺收放钱粮摆饭各衙文移纸札丁忧病故官吏奠仪棺木等项每年共挂号额支银二百两
　　一厅署官三十八员到任离任每年挂号支银约六十两
　　一查刷道造御览揭帖每月各役食用银三两冩帖工费及装绫殻等项共挂号银五两八钱五分
　　前件臣等本堂公费银二百两今岁已终止用过一百五十两尚余五十两相应量减四十两每年议留银一百六十两厅署官公费减去二十五两止留三十五两以充前项费用先据查刷本寺湖广道唐御史手本开称查刷进呈御览工费每月八两八钱五分相沿似多合每月工费减银二两五分每年共减银二十四两六钱以上三项共量减银八十九两六钱伏乞圣裁
　　一每月成造进膳本匣鎻钥等项并修补本寺房垣炉灶每年末挂号约用银七十两不等
　　一良酝署米曲脚价及治办造酒器具每年未挂号约用银六十两不等
　　前件臣等查得本寺及器皿运柴各厂每遇大修俱题请行工部修理其各厂不时修补原赴科道挂号动支各照旧独本寺各署及各仓房不时修补及每月膳本匣鎻及良酝署器具脚价委不容已相沿俱支糟价及余剩料银今议糟价等银俱入堂库挂号支用见今积余银一百四十七两即交库内以后续收前项银责令典簿厅置立号簿凡登号前银每月即令各行赴库上银前项应用银一百三十两俱于科道挂号支用伏乞圣裁
　　一行各衙文移并回部实收每年用湖广呈文纸银九两六钱土地祠香烛年终封印门神鹤鹿食用银八两九钱本寺堂厅署每年用刑具银二两八钱其卿少卿寺丞到任离任公宴案衣及雨具扇伞更换坐褥斋宿油烛灯笼难以预定以上各项每年共挂号额支银二百两

　　清查供应器皿酌处成造以节财用疏（光禄）

　　据大官等署署正林及祖方岱苏大生杨铉等申称蒙本寺清查各库器皿若干合行造办若干逐一开报以凭酌处成造依奉会同管器皿库署丞侯于鲁张天相王尧相许成材查得四署年例两京器皿共该一万件今大官珍羞良酝三署各有余积今会万歴七年分器皿通应量减大官署见在器皿三千三十件合量会工部四百件南京一百件珍羞署见在器皿共四千五百二十四件合量会工部二千二百九十五件南京四百件良酝署见在器皿三千三百七十五件合量会工部四百件外抬酒摃架各四百五十条件掌醢署器皿供应独多虽有见在二千六十四件仍应照旧造二千三百八十三件南京造一千件又查得黄绢袱除用过回销污壊不堪外见在一万四千六百五十四条黄丝绒绳一万六千四百一条黄绵绳七千六百四十条锡器见在及追回各处侵占共一万九千六百八十八觔十两逓年常例并续添等项供应每岁约用黄绢袱黄丝绳各三千条今以库贮见在并新收两京年例之数计之可供六年之用其锡器内每年两京成造随卓锡汤皷查歴年以来并无支用每遇茶饭筵宴合用器皿又将锡皷改造用毕还库徒糜原造工费又查得工部厂随盒小袱又黄绒绳歴年以来亦无支用见今堆积相应酌处各等因具申到寺臣等查得万歴七年分各项供应器皿既经各官量减其应用六千九百七十八件合照例成造至于工部厂随盒小袱及黄绒绳与两京随卓锡汤皷既不支用本寺以后会计俱免开造其黄绢袱黄绒绳见在既足六年之用合暂停止俟三年后如恐不敷预行题请锡器见在及追回各处侵占一万九千觔有余若岁岁清查即有折损能费几何万一数年之后果不足用再行会计锡料送寺随宜成造应用器皿庶免重复工费或于财用未必无少省矣

　　重宴赐以抚逺人疏（光禄）

　　近该礼部题处给赐夷人奉圣旨并及宴赏酒饭着臣等本寺选委署官清查管理臣等仰见皇上体念逺人恩至渥矣除即选委亷干署官逐一清查凢筵宴下程务令鲜洁足数外但夷人嗜好不同内多不食猪米等物每给下程多求折价或求换给生羊臣等以未奉钦依不敢擅折间易以羊即色喜谓得实用而所得本色下程又托铺户人等转易别物既难望如原价又难保无侵渔虽有实费徒润狡猾深于夷情未便合无比照近来赉予改给衣物事例凢各夷到京令通事译审应得下程除愿本色照旧给送外其愿折价或愿生羊详具手本送臣本寺照依时估改给至于午门外酒饭桌席治办虽属本寺收送卓席系各边伴送员役及会同馆馆夫往往攘为已物非本寺所得禁治以后遇宴如各夷职官及跟随人役愿亲收者不许各员役干预其余如朝鲜等国职官每桌立一单票明开件数觔两预令馆夫报名填票交送如有克减严加究治仍行锦衣卫责令护宴校尉驱逐闲人不许拥观乘机混抢庶朝廷恩礼不为虚文而夷情甚顺将益动其来王之诚矣

　　恳乞圣明勉留大臣以正人心以全国体疏（甲申时任大理寺卿）

　　近该吏部尚书杨巍复议御史丁此吕疏其词稍激以致给事中王士性御史江东之等交章论巍且及辅臣申时行与巍累疏求去辅臣许国侍郎陆光祖等亦有激求去一时在廷诸臣人人骇异幸赖皇上洞烛屡下温旨勉留二辅臣与巍及令光祖安心供职二辅臣素明臣子委身大义必不忍再萌去志诸臣闻之色喜谓我皇上知人之明真同日月独巍求去之念未巳臣愿皇上以大义留之盖大臣与庶官不同庶官无大责任犹可轻去以报国之日长也大臣受国家数十年髙厚之恩其进退系贤不肖观望其既退欲复报恩无繇而以一二少年之言为洁身自全之计非大臣所宜尔也巍之居家孝让立朝公正皇上知之中外之臣知之即论巍者无他过可指亦心知之而必欲罢巍因使诸大臣不安其位将令言官受一网打尽之恶名亦非言官所宜尔也臣无论言官用意公私窃念吏部以进退百官为职掌请旨调一御史而必求罢一尚书抵之投鼠不知忌器于国体士风关系不浅况人才难得老成人尤难得臣不愿当我皇上极圣至明之时而有轻弃老成令诸大臣解体之过举也又不愿使九州岛四夷闻之疑朝廷举错失当或叹息或归咎建言者之不忠也伏乞皇上再降温旨以大义勉留杨巍令与诸辅臣协心辅治庶人心可正国体可全臣无任恳切祈望之至

　　自陈乞斥以弭天变疏（大理）

　　近该广西道试监察御史朱琏星变陈言该吏部都察院会题节奉圣旨是四品以上京堂官俱着自陈钦此臣系四品例应自陈臣繇嘉靖四十四年进士歴知县给事中左右给事中都给事中左右叅政太仆寺少卿提督四夷馆太常寺少卿升今职伏念臣质本庸愚才更踈浅官县令愧无牧爱之声叨省垣徒负建言之责两叅藩政旬宣无能三歴清班瘝旷是惧伏乞勅下该部将臣即议罢斥庶幸位者去而仕路以清其于天变或可少弭矣

　　温恭毅集巻二

　　●钦定四库全书

　　温恭毅集巻三

　　（明）温纯 撰

　　○疏

　　忠臣巳褒外亲未宥恳乞圣恩推广明诏大慰忠灵以培圣代纲常疏（甲申时任督抚浙江兵部右侍郎兼都察院右佥都御史）

　　巻查先准兵部咨该广东道监察御史屠叔方题前事本部覆奉钦依咨行各抚按官通行司府州县卫所吊取节年军册备查革除年间被罪诸臣除齐泰黄子澄外其方孝孺等连累发遣亲故不拘见在死絶遵奉明旨务查世代逺近接辈来厯明白的确开具奏免以广皇仁内有族党亲戚坟宅资产久在戌所者若一槩迁移回籍于人情恐有不堪合听其自便愿回者给与免帖放回不愿回者给与免帖仍在戌所附入民籍随住该卫即将册内军名削除不许复行勾提本部仍载入考成簿内通限本年十二月终奏报如原无应宥人数查实咨部不得轻信流移奸人妄告混免等因备咨前抚臣萧准经案行浙江布政使司转行各清军守廵海兵等道及各府州县卫所逐一查议呈详以凭具题去后未报该臣接管催据该司呈称依奉行据杭湖绍金衢严处七府各回称所属州县卫所并无革除年间被罪诸臣方孝孺等连累发遣亲故无从开报各具印结缴覆在巻又据嘉兴府申称平湖崇徳海盐嘉善四县海宁嘉兴二卫所并无前项累遣亲故止据嘉兴县申开应宥军人吴阿真秀水县申开军人朱庆员等虽无明书方孝孺事迹而有奸恶外亲字様范小孙等系忠臣方孝孺株连杨任外亲累遣桐乡县申开军人仲阿添等事亦因革除年间忠臣方孝孺株连杨任外亲牵累发遣俱各有据均应一体申豁等因又据宁波府申称鄞慈定象四县宁定昌三卫所俱无前项累遣亲故外据奉化县申开忠臣戴徳彝累遣军人屠叔保并户絶军人杨佛童等拟合转申豁免等因又据台州府申称黄岩天台二县并台州卫左右中前水军等所松门卫左右中前楚隘等所海门卫外属前新桃徤等所各无应宥军人其临海太平仙居宁海四县台州卫后所松门卫后所海门卫左右中等所各造忠臣方孝孺王叔英郑恕累遣军人陈景原等文册到府理合申详豁免等因又据温州府申称永乐平泰四县温金盘三卫海瑞平等所各无前项累遣应宥军人止据瑞安县申开忠臣卓敬累遣军人徐亚生等到府合行转申遵例矜豁等因及准清军守廵海兵等道各咨覆到司该本司左布政使衷贞吉右布政使余一龙查得原题止称革除年间被罪诸臣方孝孺等并未开有诸臣细名今据各府造到册内有忠臣戴徳彝王叔英郑恕卓敬累遣亲故随查得先为仰遵明诏查録遗忠以彰圣政事该廵按浙江监察御史萧具题革除年间被罪诸臣方孝孺陈性善戴徳彝卓敬刘璟郑恕郑华王叔英程本立卢原质龚泰卢逈一十二人俱经礼部覆查遵奉钦依褒表备行抚按二院转行本司于省城总建一祠春秋致祭讫为照戴徳彝等既与方孝孺俱系已褒忠臣则凡累遣亲故通应一体推恩矜宥但有祖充军役继复累遣而调并别卫者虽应宥其后卫军役而原系军籍随卫安居多年似不必更张生扰至如原籍有丁尽而户存及丁尽而户絶者均应照例开豁再照嘉兴府申送嘉兴等县册开有方孝孺株连忠臣杨任致累伊外亲范小孙等遣戌虽范小孙等非方孝孺亲故而遣戌实繇方孝孺波及亦应并免今将各府县卫所查过累遣军人姓名来歴分欵造册见在呈乞本部院再加查核俯赐会议题请施行等因到臣据此该臣会同廵按浙江监察御史范议照捐躯尽节人臣殉国之忠褒往劝来圣王砺世之典革除年间被罪诸臣方孝孺等节蒙累朝褒崇恤録所以振纲常表节义者诚千载之一时矣但诸臣外视族属连累发遣者尚未矜复似犹未足以普圣泽而慰忠魂也兹者仰荷皇上俯纳部院诸臣之言特旨查豁纶音一下非惟株连蔓系乆戌穷囚喜得更生之幸而凡率土臣民莫不举手加额感激鼓舞共思殚忠毕义报效于明时矣臣等仰承徳意敢不竭力清查以期对扬于万一今行据该司呈报前来臣等逐一细加查核除祖充军役继复累遣调并一卫者照旧军籍随住不必更动生扰外其方孝孺戴徳彝王叔英郑恕卓敬诸臣累遣亲故见在伍供役者似应悉从矜宥以沾浩荡之恩原籍丁尽户存户絶者均应遵例开豁以免勾扰之害至如方孝孺连累杨任并累伊外亲发遣者虽非孝孺亲故而实繇孝孺殃及亦应并请宥豁以弘一视之仁据呈查议的确委无诈冐奸弊相应具题伏乞勅下该部再加查议覆请将革除年间被罪诸臣方孝孺等累遣亲故见在着伍吴阿真等八十二名连累杨任外亲范小孙等十一名并丁尽户存户絶朱阿定等六百九十一名通行本省各该府县卫所尽行宥免愿回者给与免帖不愿回者亦给免帖仍在戌所附入民籍当差该卫削除军名不许复行勾扰仍督行外省直卫所遵照但有营丁在卫者一体查明豁免开除施行庶圣恩广施忠魂永慰不惟雪彼时株蔓之寃亦且扶万世纲常之重矣

　　议留紧要将官以重海防疏（督抚）

　　臣近接邸报见兵部推分守宁绍叅将卢述调补四川松潘蓟镇中路游击朱先升补宁绍叅将又接邸报该本部题留朱先仍在蓟镇中路推中路游击任弘道改调署宁绍叅将事俱经题奉钦依讫该臣会同廵按浙江监察御史王议照分守宁绍叅将卢述驻札舟山统督水陆官兵控辖沿海卫所军务繁剧本官在任以来谋勇兼资恩威并用恤边困而苞苴无染遇警报而矢石亲撄先据定昌等营卫兵军胡亮等俱称本官爱士卒如婴儿甘俭素如寒士惟恐任转他省有失怙恃节经具状愿留加衘久任等情臣正批行司道查议呈报间不意忽调前职又据定昌等卫所官军李环等连名告留情词恳切臣当即一面牌行本官遵奉交代近例照旧管事外臣等窃惟浙省海防宁绍实居上游而定海最为首冲叅将所辖四区而驻札舟山者孤悬海岛之中与各叅腹里近海者不同非惯习风涛素恊军旅之望者未易胜任今卢述一官七载久任多劳观其合词恳留可征舆情胥戴况近据被掳人口回称倭夷旱荒四年造船意图入犯抢刼今岁堤备事宜视往年更宜加慎目今大汛届期一切选练兵卒缮饬船器分布哨道控扼险要等务本官见任料理出洋蒙改松潘原非升转其后代者万一海波未习再议更调非惟人心失望抑恐地方有虞臣等质之司道察之行间舆论与近日海上传闻倭情皆以留叅将卢述为便輙敢冐昧具题伏乞皇上俯念邉海重地汛期正临勅下兵部查议覆请将叅将卢述照旧留任或念任久量加副总兵职衘照旧管事地方幸甚

　　乞赐议处佐贰首领官员以风厉吏治疏（督抚）

　　臣在先帝时叨任户科给事中条议各省直州县佐贰首领贤者另疏荐举该吏部覆奉钦依其后山东抚按疏举吏员县佐赵蛟杨果遂成良令而各省亦相继遵行为例各佐贰首领官庆一时破格之遇未必无感激思奋者但臣建白初意原为科贡之外例贡吏承贰途拘于资格即有贤能如先臣况锺之能为名知府者亦无由自抜且以佐贰首领所管清军水利征粮廵捕诸务无日不与相关得其人则闾阎省追呼之扰不得其人则苛琐需求但视钱货多寡为处分轻重其受害者更系贫弱小民故臣当时有此论列今行之既乆多以各官难保其终即有与民相安者亦不敢輙举一省中佐贰首领何止二三百人乃所荐举寥寥二三人耳各官知难与二三人中也始甘心败矣下官既甘心于败上官不得不戒与逐夫戒与逐而可以风厉各官使改心易虑乎祗见戒逐愈烦败者愈众是戒逐止足以速其贪而贪者又不可尽戒与逐也于是容隠之弊滋而苟且之政多矣以臣愚见必大为鼓舞导以为善之利而又使之不得不为善其州县佐贰及三司府卫首领贤能著者不拘举贡吏承照旧循例荐举果系多才之地仍増益其数若有与地方相安不能尽举者仍听督抚与各差御史岁终或复命及地方紧要员缺具咨掲荐举该部酌量本省相应员缺次第迁转在各官事体风俗易于谙晓有熟路之便不得荐于疏者或得荐于咨掲其途既广其趋自众是导之以为善之利也歴官本省无勉强粉饰于此乘便改节于彼之弊是使之不得不为善也且往时升任谁能不用里甲夫马迎送而今可省矣或者以各省地方善不善为词而一省中亦有善不善况风厉各官以上进之路尤不当论地方善不善以先启其私便之图其各官举后或有改节即今日荐举明日论劾斥逐尤足以见无成心而不得以各官改节过责举者庶此法可以久行是于就近迁转之中寓久任责成之意化苟且见小之念为感激图报之忠使闾阎小民尽受其泽亦熈朝一盛事也伏乞勅下吏部酌议施行

　　恳乞天恩俯赐议处漕粮以苏运务以拯民困疏（督抚）

　　据浙江布政使司督理粮储漕务道右叅政王应干呈称本省浅船岁派民七料银三万一千三百余两去年造船六百五十七只该工料银六万七千六百余两除岁派外余欠尚多若明年全运本色再造新船必如前数方足额用船料万分无措乞赐议处改折免致缺船临期误事等因该臣批行该司查议通详间又为恳恩永苏民困事准户部咨开据杭州府新城于濳昌化三县粮长章通茂等状称三县山僻舟楫不通运米艰难向系征银解司给领买米牙保勒索运军刁诈尽遭涂炭乞将三县粮米改折解淮抵嘉湖之三六二府出米兊运代三县之漕粮等情到部咨烦查三县兊运果为民累审据众论相同即准改折回咨定夺坐派等因又经臣案行该司查议明妥详报去后今据左布政使衷贞吉右布政使余一龙呈称行准粮储漕务道咨议及据杭嘉湖三府州县各掌印官逐一查处明悉申覆到司转呈到臣据此该臣会同廵按监察御史王世扬议照该浙省财赋凡起解本折输纳京边视他省独多迩来灾伤频仍织造繁数兼以兵民二变致闾阎萧条库藏空虚小民以逋负之故日困一日臣等受事以来除督责各属及时催征外查得本省漕粮正改兊六十三万石额派杭嘉湖三府系干军国大计岂敢轻议改折但明岁船料无从处办臣等反复思维念太仓之米颇有赢余若暂量改折色解部似亦计之便者至于新城于潜昌化委系山僻小县去水次甚逺粮运果费多大为民累尤以改折为便既经该司查议前来故敢列欵冐昧具题伏乞勅下该部查议如果臣等所言不谬速为覆请允行国计幸甚地方幸甚
　　一议改折分数银数据该司呈称浙省杭嘉湖三府岁办正兊六十万石改兊三万石每年全运该浅船壹千九百九十九只额征民七银三万一千三百余两军三银系减存运军月粮内扣抵去岁因先是料银缺乏修造失时并造新船六百五十七只每只该工料银壹百三两共该银六万七千六百余两除民七银外余欠尚多见在议处若明年全运应再造船六百有余既难加派小民又无运军减存月粮可抵船料委难措处合无将万歴十三年漕粮暂改十分之三银数每石照万歴十一年户部题奉钦依正兊六钱改兊五钱等因到臣臣等窃照节年漕粮遇恩诏或地方灾伤方行改折为便民也乃往往既改之后反称不便或必欲仍运本色此何以故以今日江南米价视往时大不相若也盖往时米不甚贱今兵饷征银州县一切差徭亦以条鞭法征银则用银多矣用银多则米不得不贱不惟丰年即少收获亦不得不贱米贱则农家困当此米贱农困之时而折银仍照旧数无怪乎改折之法行之昔日则便行之今日则不便也除将差徭应免征银者行令给票兊支外倘蒙将万歴十三年漕粮允改十分之三每石连席板耗脚轻赍正兊折银六钱改兊五钱以今日每石三钱时价计之亦祗得其平耳而其利乃在国用其省乃在本省免船料行粮之费也况米贮过五年则腐烂不可食即多改数年不为害若以后仓米果不足五六年用即令全运本色亦未晚也伏候圣裁
　　一议免征改折行粮臣等查得漕粮单例每浅船一只运正米三百三十石用旗军一十一名每名给行粮三石三府改折十分之三计米一十八万九千石约省运军六千三百名行粮一万八千九百石往遇改折复征行粮解部以是小民苦称不便今查行粮原为运军逺出于三府州县计畆派征倘粮准改折仍将本年减存运军行粮免令征解是三府改折之银虽止合时值平价而行粮之免每石可省银五分则蒙实惠矣东南赋重役繁之地我皇上或不吝此五分之利使百姓不蒙寛一分之赐也伏候圣裁
　　一议山县全准改折臣等看得杭州府属新城于濳昌化三县僻居山谷舟楫不通转运甚难向系征银解司临期给令买米交兊市河牙保难免索勒且无仓厫租囤民居多致浥烂委为民累所据粮里章通茂等告词果出通县公议但各役欲将本县正米通改全折抵减嘉湖二府随粮三六银两二府代运三县粮米一节在三县固为利益设遇荒歉嘉湖未必乐从恐难经乆查新城县正兊米一千九百五十石于濳县一千六百石昌化县一千一百石总仅四千六百有奇合无准于本省本色内照数永令改派折色十三年分仍照前议正兊一石折银六钱改兊一石折银五钱以后年分正兊一石七钱改兊六钱着为定规其减存运军行粮永免征解庶山僻小民岁免转运之苦永荷更生之庆矣伏候圣裁
　　一议改折临时酌请臣等看得岁时有丰歉而米价之贵贱因之岁丰米贱则输米易办银难若预令折色则求为本色而不可得岁荒米贵则输米难办银易若预定本色则求为折色而不可得以国家大计生民膏脂所供而不求一通融便计恐民病而国亦不能不病今莫如查太仓米果仅足用诚难轻议如有赢余于十分中以七分为不易本色以三分行各有漕粮省直除丰熟仍运本色外如遇水旱灾伤及别项事故即于本年八月以前奏报将三分改折照时价请定银数行粮应否免征则灾伤事故在本年寛恤亦在本年不必发仓不损国计小民即蒙实惠若应再行寛恤不妨续议计无便于此者伏候圣裁

　　地方异常水灾疏（督抚）

　　据浙江布政使司呈称奉臣批据杭州府申据富阳县申称本县城临大江自五月十六日起至二十一日止■〈雨上滛下〉雨如注江水涌涨与城垜相连居民庐舎悉皆漂溺悲号满路预备仓谷俱被浸没新城县申据本县太平等乡民周珍等产居港口田地沿江一带极低土宜早禾苦力种耘正秀何期连久■〈雨上滛下〉雨洪水汛淹半月势极滔天栖房冲壊老幼悲号近见水退田成白土苗根烂尽民命何生恳天怜救绍兴府申据山会二县居民冯亮等告称五月十八日至二十三日大雨如倾昼夜不息又值衢严水发冲壊麻溪等坝水长丈余漂没民居髙低田地禾苗尽皆渰腐国课民命两无倚赖萧山县申称五月十六等日暴雨连数昼夜山洪骤至江海交击水头髙于堤岸者数十尺塘脚坍于风浪者百余丈一泻莫御庐舎半浮田畆俱没且今衙署城垣随处倾倒司宇禁墙半行颓壊事势难支上虞余姚诸暨新昌嵊县俱申报非常水灾相同严州府申据桐庐县申称五月中旬天降大雨直至十八日夜半陡然髙浪滔天民居渰溺县堂水几丈余官吏衙舎狱禁分司儒学驿房浸没殆尽建徳县申称五月十七日梅雨连绵至十九日洪水泛滥涌入城内官民衙舎尽皆渰没分水县申称五月十六日至二十三日梅雨不止洪水骤发本县六乡两边俱山中流大溪田地附山傍水形势迅急今遇水灾圩岸推倒民田冲坍将半禾稻遍填沙砾居民渰没房屋飘流哭声震天淳安遂安寿昌三县及严州守御千户所各报地方并屯田水灾相同各等因俱经奉批仰布政司会勘呈详该本司看得杭绍严三府各县俱于本年五月中旬各被异常水灾田庐漂没禾苖渰腐小民委不堪命已经通行守廵该道勘议但今六月上旬若候勘覆至日转报恐致愆期请乞本部院先行奏报仍行驻札该道委官再加勘议分数的确或蠲或赈另行呈详等因到臣据此该臣看得杭州府属富阳新城二县绍兴府属八县严州府属六县或僻阻山谷或逼临江海地窄民稠生理鲜薄必得雨旸时若庶几收成可望民生获宁不意今岁五月十六至二十三等日■〈雨上滛下〉雨连绵不止上而山溪洪水泛涨下而江海潮汐冲涌以致城垣室庐多被漂荡禾苖没水日乆尽皆腐死即今逺地求秧不可多得即得又恐烈日难成今岁秋成终属失望顷者京畿旱灾恭遇皇上徒歩祈祷布袍斋心前后颁布圣谕寛寃抑蠲逋赋及严戒有司实心爱民臣待罪地方捧读感泣正与各属饬励遵行以求仰副皇上畏天保民之治乃三府各县复遭此异常水灾实臣奉职无状所致除痛自修省及督行布政司会同守廵道将被灾各县委官踏勘分别某里某户田地若干被灾几分查勘的确另议蠲赈外伏乞勅下户部照旧行事例廵按御史再行覆实具奏施行

　　府官不简物议昭彰乞赐议处以肃吏治疏（督抚）

　　臣惟国家欲肃吏治以安民生在慎选守令而守尤急以一方表率之责于守焉系也臣自入浙以来于诸郡守责望尤切不谓素以才称如金华府知府张守约者怨议丛生臣安敢不据实上陈谨按守约故激切急于进用而才力实能为且经挫抑或知惩艾固不逆其守不可信也守金华二年问断敏速条画多可行臣亦心器之而以同年故未有以不简状报者久之有云取与太滥臣犹谓其或急进用心使之也明为本官言冀令改圗巳阅开报寮属考语有贪肆通判杨万言照磨陆径典史髙起鳯者皆注美词始疑之而犹谓其或袭近时郡守槩称寮属之浮套也博访则知杨万言及诸佐贰委署印信及遇生日节令皆有馈送髙起鳯以馈送多故横甚比臣与廵按王御史拏问万言而始补送贪纵事实何以掩前日纵恶之咎也提学副使林偕春被劾人归罪本官曰本官之引抜童生卢鸿记等皆以贿及不尽允则艴然托故不为礼恶吏徐应星称送本官以访察诈富民张十八冯圣五十四等银各以百计又以盗情诈兰溪富民倪十八等银亦各以百计安得曰尽吏受之有自金衢来者道本官家眷回籍行李充斥察其所得非钱粮多加兊头词讼多问有力稍有力则取铺行叚绢货物不给价值方今圣明在上屡因旱灾诏臣等抚按官纠察有司不许狥情容纵又用台臣言特重郡守而郡守中有臣若此欲望寮属不相效尤以共成约已爱民之政难矣臣非不念同年私好而廹于公议安敢复狥情容纵不遵奉诏旨不为地方计也叅照金华府知府张守约才虽可以集事守不足以服人始以欲进之心遂亡在得之戒私植桃李且以贿闻公受馈遗惟为嚢计访察欲以惩恶而反害及富民盗贼岂容妄攀而乃扰及善类寮属无所惧而敢于为恶闾阎何所恃而得以安生所当亟行议处以儆官邪者也伏乞勅下吏部再加查访如果臣言不谬将张守约照不谨例闲住员缺推择贤能者代之使一方表率得人而吏治庶可兴矣

　　县官驭下太踈致招许讼乞赐议处以饬吏治疏（督抚）

　　臣窃惟县令最为亲民欲民安在责成县令而县亦有难治如处州松阳僻居山中其民顽梗多豪举持县官短长前令多以告讦败去以是上官稍右民惧难为令稍右令惧难为民而其实为令者或先以顽梗逆民而纯用法或即以脂韦废事而甘善败松阳之不治大率坐此知县程子课初政振作亦有善状其后乃以谬戾闻本年三月中廵按御史王世扬准生员李应科讦告本官行分守温处道右叅政胡绪究审臣亦牌行叅政胡绪查勘虚实续据该道招解前来大约谓李应科祗因争山起衅遂尔诬告行私中间赃迹除无影者不论外即有一二可指又皆吏胥叶以荣等所为其实本官并无沾染独追征无序作为太骤以致人心已失后效难期相应酌议别用等因该臣看得本官物议大着告有多赃恐多未究之情就经批行按察司再问详报随据该司按察使冯时雨呈称覆审无异应照原拟发落等因到臣除批本官暂令还职及玩法诬告各犯查照律例遣配外该臣谨会同廵按监察御史王世扬议照知县程子课法令虽称敢为催科全无抚字民之不堪其操切也已有日矣奈何又偏信吏书叶以荣等五六人大肆鸱张公开骗局则亦何以解百姓之疑哉然则应科之告固应科之刁而以顽梗逆民以脂韦纵吏亦本官自有以取之也苐再三行勘委无入已之赃脱因人言遽使终弃不惟本官之抱屈可悯将使该县顽梗之习益长亦非所以为一县计也臣窃以为官体民风似当俱重乞勅吏部查议覆请将程子课照不及例降用惟复念其守未纵肆姑以原官量调简僻则本官之罪既足以示惩而后来者亦不至沮丧矣

　　恳乞圣明久任贤能府正官员以安民生疏（督抚）

　　据浙江布政使司呈称奉臣等案验准都察院咨该本院题奉钦依责成各抚按官用心督察有司尤重各守廵道与府正官等因行司查议呈报依奉备行守廵各道查访去后随准杭嘉湖守廵道左叅政林乔相副使陈用宾手本俱称嘉兴府知府龚勉以先令嘉兴熟知地方民情土俗故注措悉中肯綮入任三年以来敦崇节爱尽革府县弊政尤先教化即今令行禁止闾阎安生乐业士类日益蔚起乞赐议加服俸久任以为属县表率等因各到司该左布政使衷贞吉右布政使余一龙会同按察司按察使冯时雨看得知府龚勉本英明仁恕之心敷正大和平之政寛黎庶而里甲免借办之烦振青衿而黉宫有兴起之效三年报绩士民咸赴省而攀依一闻议留郡邑并举手而称庆既经二道会议相同复叅舆论归向协一呈乞本部院会议具题量加服俸久任等因到臣据此该臣谨会同廵按监察御史王世扬议照生民之休戚系守令之贤否而表率令长以保安民生者郡守之责尤重嘉兴统属七县赋重讼繁号为剧郡惟往时知府杨继宗以亷明闻而民至今徳之以继宗在郡九年故也今查知府龚勉前令嘉兴已协士民之望继守该郡益为逺近所归兴革无遗教养并举盖轻车得熟路之便而来暮惬去后之思即令歩继宗之芳躅何难今若循资迁官而去则地方既难以遂借冦之情而本官亦无以竟牧民之愿矣方今圣明在上拳拳以核吏治安民生责臣等抚按官臣等敢不仰体圣衷加意考核除物议大著者已行纠叅外贤如龚勉安能不为一方乞留盖不肖者去之惟恐其不速贤者留之惟恐其不久一郡守去留之间而吏治之劝惩民生之利赖胥此焉系矣既经该司议呈前来相应具题伏乞勅下吏部查议覆请合无将知府龚勉先加服俸留任供职即不能如杨继宗九年若候再歴三年政绩益着破格升擢于地方裨益不浅矣

　　司农告匮年甚一年敬遵明诏陈末议以备采择疏（督抚）

　　准户部咨该本部题奉钦依将万歴十三年起运漕粮再折一百五十万石照今年见折规则浙江五分若地方丰熟百姓不愿改折者听漕运衙门预先派拨抚按官将应折应运本色明白具奏等因又为恳乞天恩俯赐议处漕粮以苏运务以拯民困事准户部咨该臣谨会同廵按御史题前事本部覆奉钦依咨行抚按官将该省万歴十三年分漕粮通融派折十分之三折色每石兊运七钱改兊六钱连席板脚耗轻赍在内行粮免征新城于濳昌化三县准全折一年等因各备咨到臣准经案行浙江布政使司遵照及又会牌行司通行各府州县掌印官召集粮里从公查审通融酌派务求民便呈报去后今据该司呈称依奉行据杭州府申称除新城于濳昌化三县奉文全折外仁和钱塘富阳余杭临安额米不多甚苦搬运愿全折海宁地近水次愿折五分嘉兴府申称海盐平湖米多且水次更近愿全运本色嘉兴秀水崇徳桐乡愿折三分嘉善愿折五分湖州府申称归安乌程愿折三分长兴愿折二分安吉徳清武康愿折五分各等因到司该本司左布政使衷贞吉右布政使余一龙看得杭嘉湖三府额派漕粮陆十三万石今奉议改折据各州县派拨分数除本色三十八万八千石四斗外共折色二十四万一千九百九十九石六斗通融计算十分内改折三分八厘四毫民情俱已允服但查部文原议止免改折三分行粮今多折八厘有零行粮似应一体议免呈乞会题施行等因到臣据此该臣谨会同廵按监察御史王世扬查得浙省漕粮已奉旨改折三分而先是部文行议改折五分如有不愿许臣等具奏比臣等议减银数免行粮不蒙尽允恐一切改折三分民亦有不便者故查产米多寡水次逺近逐一酌审民情而民之产米寡者水次逺者以其得免行粮也遂亦稍稍愿改今据该司呈开各州县审定分数或多或寡或全改或全兊通融总计十分内改折三分八厘肆毫较臣等题奉钦依三分之数稍多视部奉钦依五分前数尚少既称民情允服相应准从及查改折行粮近蒙圣恩免征前议原止三分今改折数逾八厘四毫其应征行粮数亦不多若仍派征不惟民骇异同亦非所以广皇上一视之仁既经该司议呈前来合行具题伏乞勅下该部查议覆请将万歴十三年该省漕粮准照今议仁和钱塘富阳临安余杭五县照新城于濳昌化全折安吉州海宁嘉善徳清武康四县改折五分嘉兴秀水崇徳桐乡归安乌程六县改折三分长兴县改折二分海盐平湖二县全兊本色共改折三分八厘四毫行粮照见折分数免征每兊运一石折银七钱改兊一石折银六钱连席板脚耗轻赍在内征完依限解部庶国计有裨而民运亦稍苏矣

　　府佐贪秽究核已真恳乞圣明亟赐罢斥以肃吏治以阜民生疏（督抚）

　　据浙江按察司按察使冯时雨呈问得一名杨万言招年四十四岁福建漳州府南靖县籍同安县人繇选贡歴升浙江金华府通判万歴十年十月初三日到任至万歴十一年闰二月内万言蒙委署兰溪县印本年六月内因本府地方荒歉行文禁米出境万言转行已问革回籍典史髙起鳯出示禁约比有已到官富民赵三四等有米要行逺出粜卖不合率众出银共十二两与髙起鳯转送万言不合接受入已私放及有问结在官唐子逺有妇徐氏卖与已到官江思道为义妇后因晒谷跌死比唐子逺添揑打死情繇具告万言准行髙典史相验江思道告要免简髙起鳯向伊说称你可将银送与县堂方可免简江思道不合听从将银十二两交送髙起鳯代送万言又不合收受入已问拟江思道等各杖罪发落至本年八月十四日万言将印交与许县丞署管回府后至万歴十二年六月十五日永康县锺知县病故随蒙仍委万言署印点将已到官吏翁朝佑吕邦本各承管支应并直库收放钱粮万言又不合接受各常例银共二十二两入已以致二吏狎恃各不合因而侵冐官银俱巳总计翁朝佑十三两七钱吕邦本二十二两七钱二分零及故违指官诓财计赃徒罪以上发边卫充军事例并以承行名色诓索事犯银翁朝佑四十七两六钱吕邦本二十九两三钱陆续入已比有在官吕十七因人命牵连被翁朝佑将保状故禀万言标注监究事様吓取伊银一十二两万言收受入已该县春秋二祭用鹿二只比已到官库书潘桂等不合向以羊代万言将各责治坐追潘桂等名下二季鹿价银八两作为公用又不合干没入己本年八月内该万言考取童生有未到官郎鳯鸣吴大乐各不合行求共备银十二两万言又不合接收续取类送后有未到官林应豸入学随备表里银十二两送谢万言亦又不合收受入已及有巳到官应子嘉与问结应六五采摘桕子忿争互相纽打各具状赴诉万言准差未到官杨廿四行拘不合吓索应子嘉银十二两过送万言又不合收受入已拟各不应纳赎应子嘉供明查系锺知县有行仍追应子嘉出银五两并罪外科罚别起事犯俞朝忠银十二两李浩九银六两俱送锺知县助丧讫万言署印问过犯人金四等各起纸赎共银一十八两三钱七分零侵收入已并各赃私多系翁朝佑吕邦本过送万歴十三年四月内蒙金衢守廵二道访将万言前项赃私实迹并各役玩法侵诓事情具掲通行呈报廵抚温都御史廵按王御史会行按察司拏问随蒙审发杭州府致蒙余知府审出前情万言又不合将追匿金四等纸赎各银两隠不供出取供问拟万言徒罪翁朝佑等引例充军赵三四等杖罪具招解蒙本司审得杨万言侵索多赃彰彰可据且署印纸赎一无追解不知作何支销仰王推官覆究招报随蒙本官查得万言问追金四等纸赎并无支销下落委系侵没隠匿不供致蒙将万言等照原拟罪名具招呈蒙本司覆审转招通行呈解抚按二院又蒙本部院详审招情未尽批行本司覆究招详蒙司转发杭州府余知府再加研审万言方将原受事犯银两实情供出复蒙具招呈解本司覆审无异及蒙叅看得杨万言材质龙钟操持狼籍摄县事而官银侵冐甘为逐臭之流任奸吏而贿赂潜通殊失烹鲜之义赃证既确徒革允宜将万言等取问罪犯外结得银每两值钞八十贯招结是实议得杨万言除非因公科敛人财入已及馈送又与翁朝佑吕邦本除监临官吏求索翁朝佑吕邦本又除诓诈与说事过钱并不应等罪俱不坐外杨万言翁朝佑吕邦本俱依官物但有人守掌侵欺者并计赃以监守自盗论四十贯律各斩系杂犯并准徒五年赵三四江思道潘桂俱系不应得为而为之事理重者律各杖八十赵三四等有大诰减等各杖七十杨万言系官翁朝佑吕邦本系吏翁朝佑吕邦本免徒定发边卫充军终身拘佥妻解发遣招达部知赵三四江思道并审有力与杨万言各纳谷潘桂审稍有力折纳工价各赎罪杨万言赎完系犯赃官革职为民员缺招行布政司报部铨补杨万言候奏请明文施行照出赵三四江思道潘桂民纸各一分罪谷杨万言七十五石赵三四江思道各一十石五斗潘桂工价银一两三钱五分杨万言名下该追收侵事犯金四等纸赎干没鹿价共三十八两三钱零俱还官送锺知县助丧银免追余犯查照追赃髙起鳯已经问革回籍免提等因到臣据此案查臣钦奉勅谕节开所属文武职官敢有贪残不职者文官五品以下径自拏问钦此及近奉明旨慎选有司申严墨吏之禁臣钦遵通行各司道府州县共期洁已爱民以仰称皇上奉天子民至意随据守廵二道访报通判杨万言贪纵不简事欵到臣臣即会同按臣覆访相同牌行按察司提问招解前来又经驳问去后今据前因除将犯人翁朝佑等定卫批行发遣发落杨万言候奏请明文外该臣会同廵按浙江监察御史王世扬参看得杨万言器本斗筲欲同溪壑锺鸣漏尽曽无止足之思鼠窃狼贪不顾亷隅之丧视摄符为利薮所在需求引猾吏为腹交听凭关节事无可否惟入赂即可周旋讼有是非但得钱便为倒置赎锾已不当取更加罚之谓何鹿价固所宜追乃干没则可恨所幸赃不逾例犹得罪止拟徒据法非寃揆情允协既经司府等官查勘明确又该臣等核审相同理合具题如蒙乞勅都察院再加议拟上请行臣等将杨万言追完赃赎革职为民庶墨吏咸知法纪之严小民得免剥削之苦其于圣明愿治之懐未必无一二少慰也

　　叚解限迫工料难凑乞赐议留例银酌定限期以便织造疏（督抚）

　　准工部咨该内承运库太监孔成等题称坐派叚疋专供御前赏用限寛不能接济乞勅抚按已后未完坐派分为两运限万歴十三年四月八月内尽数解完等因奉圣旨这坐派叚疋着行与各该抚按官严督所司如法织造岁造拖欠未完的上紧严催完解钦此备咨前来准经案行浙江布政使司钦遵织解去后今据该司呈称查得浙省原奉坐派叚二万五千疋估工料银一十八万二千六百五十一两四分零分为十运每年一运解二千五百疋扣至万歴二十年止初运限万歴十一年七月寻改限十年十二月解进又奉严催二运三运即织完四千疋解讫又严催四运五运复织完八千八百二十四疋及蟒衣斗牛三百四十八疋解讫以原限计之已足万歴十一年起至十六年五运三分之数原派民间机户自办工料织造价值该银四万有奇尚未完给今该库欲将未织叚一万一千八百余疋限八月内解完时方织进袍服库藏空虚前留织造银因奉蠲免愈少限期甚廹难以措处呈乞会议具题限期照原议候万歴十六年起织如自万歴十三年始每年织解二千五百疋将工部见开事例银留一万六千余两或织解数多尽于事例银内支用等因到臣据此该臣会同廵按浙江监察御史王世扬查得浙省坐派赏叚二万五千疋原分十运原限万歴二十年解完乃未几并催二运三运又未几并催四运五运今又并催六运七运八运九运十运是先以二年而完五年应解之数今欲以五年应解之数而完于一年该库为各省未完分数较浙省必多其预解者较浙省必少故通行题催以致部文一槩催解即今预解旧价未给民巳汹汹诉讨新价措处无从再难强民代织查前抚按及工部皆曽以寛减赏叚上请我皇上轸念民瘼虽供用袍服亦减三分之一如蒙圣慈俯念袍服虽减前留织造银以蠲免自少难以凑织赏叚节缩赏赉量减叚数庶公私不致大匮万一赏赉缺用必不容已伏乞勅下工部查各省未完分数定一易办期限上请事例银准照每年织解叚疋多寡留用庶办织小民不致独累如往岁下情不能上通而于国用亦无误矣

　　酌议调补县令以安民生疏

　　臣窃惟亲民莫如县令而县有繁简以器使人则人才皆适于用两浙如金华府属颇多岩邑而东阳尤称难治为八邑最非甲科素练达者治之鲜克有济自知县龚闻道物故邑事遂多废弛近经题缺除补尚未有期即除补恐初试为令者未必輙与地方相宜巻查先准吏部咨该工科给事中王毓阳条议本部议覆咨行抚按官通将所属府州县正官严加查访应更调者通限一月内具奏等因题奉钦依通行钦遵外该臣会同廵按浙江监察御史王世扬杳议得严州府淳安县知县严贞度明敏能防左右心思常在闾阎催征真不扰民澹泊至于废礼但该县俗厚事简以本官处之诚未足以展其骥足处州府青田县县丞锺文瑞素耻诡随绰优干济虽左迁而志不少懈屡署邑而事皆有条惩艾已深才猷日练淹处县佐亦未足以鼔其牛刀今若以严贞度调任东阳以锺文瑞升补淳安则在严贞度当盘错之会而利器自别在锺文瑞感桑榆之抜而收效可期是以国家器使之道竟各官未尽之长而就近量移以责治效以安民生计无有便于此者伏乞勅下吏部查议如果臣等所言不谬将严贞度调任东阳县知县锺文瑞升补淳安县知县各赴任供职施行

　　地方异常灾伤疏（督抚）

　　据台州府申据仙居县申据本县里老尹璜等呈称县坐山僻止靠农田今春以来雨不及时分秧迟晚夏末秋初根苗方秀又值雨水太多早禾仅得半收晚禾发虫遍野螵白不期八月初九等日狂风大作猛雨倾盆洪水泥滥田地冲坍禾稻腐烂颗粒无收男女凄惶展转沟壑乞赐申达拯救等情到府转申到臣就经批行浙江布政使司会同台州兵廵道作速勘明呈报以凭具题去后今据该司呈称行准兵廵该道佥事周守愚手本开称行委该府推官王道显督同知县汤聘尹遍歴都里逐一履亩查勘得该县地方僻坐山隅水性寒湿早禾仅种二三止获半收晚禾反居七八夏月发秀之时纔觉生虫秋间吐穗之际虫势愈盛风雨连绵遂致攻心蠧节继遭大水涌涨水退旬日髙阜者螵死殆尽一无结实低洼者冲坍淹没沾泥就槁颗粒无收各乡田中一望枯杆尚存即以该县田亩伤数乘总通计算被灾七分之上等因到司该本司查得仙居县秋灾虽已过七月于例以为后期但该县被灾于八月初旬覆勘委为重大难以拘泥常例呈乞先为具题所有应赈应蠲事宜仍听本司备行该道议覆至日另详等因到臣据此该臣看得台州府仙居县坐居山僻商贾不通小民惟以耕种为生计实时和年丰犹然称累乃今秋晚正当结实之候先以虫蠧继以水淹致使颗粒无收俯仰失望委为异常灾伤此皆臣待罪地方奉职无状之所致也除痛自修省及督行布政司会同兵廵该道将被灾分数再勘的确另行酌议蠲赈外伏乞勅下户部照例转行廵按御史覆实具奏施行

　　纠劾方面官员以备考察疏（督抚）

　　臣叨抚两浙适当三年考察之期例有纠劾于方面官员尤加意体访除照常填造贤否册揭咨送部院查考外谨按原任浙江按察司温处兵廵道副使陈涧刻薄不体民情恣肆惟圗身便守衢全无惠政敛怨实有烦言理词则原被不分惟喜罚赎收饷则出入任意但较羡余市朱不堪虽十余觔尽入水倾掷买绢稍恶纵数十疋亦信手割残及转宪司尤多戾政散兵粮月扣一二十两积送者把总陈仲绅也而仲绅因以倚势为奸取溪紬数至百十余价被抑勒受害者铺户王伯等也而铺户或以索价杖毙指礼仪以取土物假犒赏以取渔税乡官兵士徒受虚名嫁赃迹于李知府纵狎昵于祝顽童官常行简真成扫地此一臣者秽迹久干公议休致未快舆情所当照不谨例闲住者也浙江按察司宁绍台分廵道佥事周守愚才本可以有为而功名之心太急每任情而拂众学亦足以饰治而亢厉之气欠平遂贾妬以招尤理词不悉原被之情即片言决断徒滋告扰驭兵不恤行伍之苦乃任法朴责难免逃亡绳吏书不善关防致诈骗踰垣真法愈严而人则愈玩察属吏欲惩贪黩乃评品多舛盖实未核而名则是循同僚副使林偕春被论懐忿以素多潝訿之嫌安在其为协恭旧属知县陈九功退有怨言以不却临行之礼安在其为体恤且以下僚陟本省方面既人与已多相猜疑而以浅衷当最要海防自官与地两不便利但性本有执絶不类淟涊之流才可曲成不难收桑榆之效此一臣者所当照不及例调简者也伏乞勅下吏部都察院再加查访照例考察施行

　　纠劾有司官员以备考察疏（督抚）

　　臣叨抚两浙适当三年考察之期例有纠劾于所属有司悉心体访除照常造报贤否册揭咨送部院查考外谨按台州府知府张会宗性甚寛平而意气未免消沮心若抑畏而事体难望精明知事袁行可收各县之粮出有扣入有加虽坊里王汝应等侧目怨言亦不觉察库吏徐光裕收童生之巻或十金或二十金致生儒金汝济等买置髙等竟罔闻知以考抜之恩而存乡官何知府遂纵伊子大壮等乘机肆诈无乃薄已厚人以同乡之故而庇太平陈知县且坐小民应善等诬告重罪岂是爱民约属问词迟疑承行吏董大成等已需索害民矣乃又有于发落票内私加稍力者左右真如虎翼征粮怠玩经管吏邵兴道等已捺解勒例矣乃又有于收放饷银私扣数两者奸弊何啻猬毛赎锾妄费虽无暮夜之金馈赠全收亦有广财之号原任处州府知府今丁忧陈九叙心无矫饰而察奸之智未周学类迂流而理繁之机犹滞牌票不分缓急一郡之勾摄何堪裁决尽倚吏书各役之需求特甚礼吏程观国以造童生册骗银矣而门子叶一材复与交骗富童张经等足征法纪之太疎千户杜经邦以访武职诈人矣而奸吏查春复与同挟把总曹应龙实由防闲之欠宻监生张绶以人命奸情收狱用银一百两求吏吴伯淑出豁虽本官未必知情而羣小之舞弄巳甚商人张松以木牌匿税被逮用银四十两托吏陈守铨过送虽本官未必即受而政柄之下移可知在任而亲族之往来甚多县驿岂能不累濒行而军储之支放太廹物议安得不生原任嘉兴府通判今升任髙珍才本昏庸志尤贪鄙居官全无干理遇事一味苛求以衙吏万全渔民而受嘉兴等县白粮解户张舒等例银约有三百用甲首谢祖罔利而受秀水等县白粮船户刘茂等例银一百有余署海盐因收头张墀等耗羡不足罚谷百余石实归囊槖署嘉兴见僧人定伦建屋起衅罚银二十两始放焚修领运回任不辞各县花币已可丑矣乃嘉善少币一端亦逼令县官买补何计利不遗锱铢署府送礼妄派两县粮解已可骇矣乃衙内鸡鹅微物亦派及铺行纳价真多欲不啻溪壑嘉兴府通判杨泷志本怠于左迁智亦昏于多欲署崇徳以沈徳代唐晓发遣虽沈徳已受私幇而唐晓之出柙谓何准词讼为王科严比谢启望等债银致刘阿四累死而计子明之腾谤有自部白粮受解户潘林等例银已极多矣而运粮船头又逐名索银二两方许驾运催漕粮受解户潘应龙等例银亦不少矣而领解折银又发出倾销竟重兊百金以润私嚢进京受水手于属官恬不为愧賖货致亏损乎行铺习以为常况酒色是躭政事难望振作而刑罚且重怨讟业巳丛生原任绍兴府通判今升任杨庄外饰谦恭中怀谲诈小才虽堪任使巧计极善弥缝署上虞以盛筵曲媚过宾致三月有八十金之费署各邑以敏断多收罪赎有半月得半百金之謡丈勘欺隠田粮凡巨室有新垦者輙与开除真畏势重于畏法清查冐免差役凡左右有关节者随行寝阁徒为私不知为公减军粮于署郡印张朋已赴道称屈矣而反坐诬恐众军之耳目难欺圗奇货于署理刑张大祥已被告人命矣而乃末减致朱氏之寃魂无愬倚书手陆良等罔利而急完文移以悦上官真是巧宦之侠用斗级余敬等过银而取给口说以愚僚友岂非漏网之鱼原任庆元县知县今升任史着勲性颇机警才亦圆融筮仕尚博能名末路大改前节受污吏吴诏银带金杯遂令管库致盗库银四百余两扣民壮鲍子元等工食指给书手实半入嚢每年不下四十余金去府城令里排供应往来甘违明禁遇节庆受富民杯盘花叚不恤谤謡理词多靠钱神周兰聪五十金叶孔昭四十金吴言儒三十金即犯奸败伦皆模糊不问审徭亦通关节姚植等三十两吴京等二十两鲍法华等五十两凡粮里斗级俱索取无遗造解黄册请换印信清丈田粮事事不肯轻放童生进学乡饮延宾旌善给匾人人皆送谢仪原任于潜县知县今升任谭廷辅性类狼贪形同狐媚任家童踰垣淫纵防简全踈宠何榜通贿横行苞苴公受匿张翊买和银四十两用谢承涣税契银一百两派阮守义家伙银二十两各役之赔累何堪受耆民谢栋等冠带银一百两取粮解常例银一百两索里长铺陈银五十两合邑之需求已遍天目僧如谟罚银二十两方许焚修各寺院行童纳银四五两径给县牒苟可得利曷恤败官原任昌化县知县今升任熊守谦外刚而内实多欲心刻而民则何堪信库吏许应学为腹心交通无忌用戏子程九皋为门役狎昵有声图寺僧绍兰等匾额谢银卑污殊甚匿当铺胡富被盗金饰亷耻何存王之臣谋真普寺产托陈五送银四十两使真普有还俗之寃周龙图袁文龙田房托刘继明送银一百两致文龙有失产之恨黄公敏歙富童也以银一百两得禀入学而陈鳯寳八十两邵文茂五十两则皆以词讼贿求徐梯邑访犯也以银一百两得即回申而许际银三十两王偶银六十两则皆以争产请托污行大干公议劣转未尽厥辜开化县知县王文昌性褊急不近民情志卑鄙且多物议受奸吏张宗元等拨置惟言是从任恶快郑继元等横行使民受害追通县驳册罪银另加耗赠而管库吏方得贤又分外索求追里长贴解役银半入私嚢而承牌人汪朝选因乘机诓诈造黄册则假官纸扣取铺价未见支销查税契则以匿税滥罚富民竟无下落造座船而纵老人胡精倚势遍斫坟木视民财何啻沙泥掘山河而委廵简许润严刑冻死役夫轻人命真如草芥印绢疋则于解户考童生则于冐籍征条鞭则于耗银事事有诛求之谤吴大望以斫木金子龙以告讦程坤秀以人命人人有通贿之名丈地不辨等则而朦胧起科已大失百姓之心告粮不与处分而轻纵刁民几酿成地方之变原任宣平县知县今升任黄文豹年迈性迂法弛政玩文巻束之髙阁钱粮尽入私衙虽正赋亦听逋负不征凡支销则任左右滥费息词本以便民也而犯人徐应雷等奸拐重情亦受贿给照奨励本以劝贤也而里民俞三纲等锦幛折仪亦槩受不辞斗级苦役巳扣除工食矣而复费匿赎银伪増谷数岂思赔累之艰前官被告已在省对簿矣而顾留难文巻勒送馈仪奚念寅恭之义印信凭家人盗使虽交通贿赂而不知库藏被积吏私开即侵分扒平而莫觉一筹莫展百弊丛生原任定海县知县今丁忧吕明伦性虽急于惩玩才实难以长民理词而罪犯之轻重多不得情顿生怨议审丁而户口之加减每不核实啧有烦言行条鞭以便小民此本官创议也乃指称转解明加火耗令银匠有包赔之苦收商税不许加勒此见行严禁也乃另置大等委吏秤收纵积埠有侵诈之奸开局造册而总书每名三两散书每名一两奸吏乌应祯等之敢于科派者岂尽公家正支点夘认状而铺兵每名五钱闸夫每名四钱快手余政等之敢于征收者岂尽羣小窃取清查县基使耆民罗尚絅陈鳯谟住址没为官舎未必皆有罪之人擅用铺行致董世明陆秉济临行诉于通衢实多去后之恨原任海宁县知县今调简黄淳才本疎庸性更狎翫溺诗酒而薄民事令邑务日混淆难清喜丹青而写扇端致门役传倡妓不恤家奴八小厮等恃宠用事虽丈田亦令随行歌唱苟得贿则言无不从宠门子吴光彩等朋恶为奸因查寺受僧道泮银物一禀白则事皆立效受主簿刘世淳厚馈而纵容廵捕肆害岂是洁已率僚用库吏王承宗收粮而坐视重兊取耗足征容奸剥下造册锁禁总书为革弊也书算华大山等指诓各里银三百两即事发问徒何益各关查验盐引为通商也书手赵大拱等指骗各商银百余两致上下心迹难明宁海之谤巳多有库之民何罪浦江县知县蒋鸣琅性过优柔才难振作慈祥虽着于旧任功名顿损于今官牌票则甲止而乙复行虽壮快四出犹恐不及文移则朝发而夕不记虽左右争匿莫敢谁何俞良文以供书朱忠以总书横行骗诈法令之废弛可知蒋惟霆以户吏周子华以门役任意索求关防之踈漏难免佥押而羣小丛集致来吏满堂之謡问理而是非不明又有鱼换鮝之谤龙游县知县鲁崇贤文学甚优作为过激矜已长以凌人士民多怨媚过客以延誉吏卒称疲徐九苞管解粮银例有幇贴而以承行吏曹槐妄禀之故佥拨贫民遗九苞以赔补之难余卸苟欧杀人命律宜正刑而以尸亲徐熊得财之故止拟过失致邑民有枉法之议孙棣以虚引修学宫祝五秀以赌博修公署终是病民访吏尹文昌得更名复役礼吏诸葛魁因乡饮扣银乃属纵恶收都总何愚等罪赎久不申报虽银尚在库而心则难明为同年罗举人作兴殃及寺僧虽利归他人而怨则独任新昌县知县刘庭蕙年资甚青而性执易于招谤学识尽裕而防疎难以慑奸日昃而始升堂安免沉阁节令有时失礼可曰恭勤以懒散为髙而宿南明寺造洞心亭岂名教之真乐因公署被火而采民间木及坟中树致怨议之沸腾嵊令之揭陷虽多诬词而公出曽带里长终违禁约寺田之变价固未私费而科罚以充修理奉何明文用铺行而给价欠平致失民望税印契而经年不发故起浮言据新政力改前非似不必追论其既往在邑民犹腾旧谤恐不便展布于将来宁海县知县孙桴性本健忘目尤近视昼夜之忧苦无益左右之窃弄堪怜报访犯而王宠田豹等之滥列竟借听于学官岂称明恕之体征钱粮而赵国逺林佐等之拆封敢同谋以窃取安望摘发之明陈应龙私克铺兵工食每名至二两矣虽王渊等通衢呌嚷而亦涵容何邦盛加兊条鞭银每两多五分矣致王科等穷民受害而竟不究理词讼则曲直不分而槩拟稍力罚赎岂徒刁疲之邑难振佥粮役则贫富不审而多送见面土宜殆亦庸鄙之性使然以上共一十六员内髙珍史着勲谭廷辅熊守谦贪肆特甚怨谤尤多当照贪例为民杨泷杨庄王文昌志行不端官箴无望当照不谨例黄文豹庸懦长奸当照罢软例各闲住张会宗吕明伦黄淳长吏已不胜任裁抑或可曲成当照不及例降用蒋鸣琅不堪民牧当照不及例降调闲散陈九叙才弱任浅鲁崇贤性躁才踈刘庭蕙始怠终悔当照不及例调简孙桴才短而学未荒当照不及例改教者也伏乞勅下吏部都察院再加查访照例考察施行

　　温恭毅集巻三

　　●钦定四库全书

　　温恭毅集巻四

　　（明）温纯 撰

　　○疏

　　仰承徳意敬进刍荛恳乞圣明采纳以隆泰运疏（督抚）

　　准工部咨南京湖广道监察御史王学曽题前事该本部议得关税皆系额设抽取原有定例近来各处有新立添设者有先年税少而后増多者往往不一恭候命下移咨各巡抚衙门即将所属地方关税逐一清查酌议停当应裁应并径自具奏禁革无得仍行重税致困商民等因奉圣旨是钦此钦遵备咨到臣准此就经案行浙江布政使司查议呈报去后今据该司呈称依奉行准南关工部主事张乔松手本回称本关税银额设每年共一万四千四百四十两逐月发贮杭州府库聴候清江厂取解又额泒杉板料银四千七百八十二两五钱此外皆为余银必至交代扣筭额银之外方有的数各处小关悉照旧规原无増设承委吏胥一月一换以杜奸弊止抽竹木板枋其民间日用柴米蔬果等物并不相干亦无重税等因又准北关南京户部主事蒋瑞卿手本回称本关设自弘治七年税料正额各止数千以后渐増迄今乃至四万揆其所自皆当事者嫌于不及前任恐蒙不洁之名繇是筭无遗物税及锱铢今查本关设有杭州府税课等司局东新观音等小关互为稽查一关纳料各关放行一务给繇各务照过并无重税亦非新添但查税料则例中间有如经书本无税而税及巻轴五榖本无税而税及烘豆鸡鹅犹税其羽毛蚌蛤不遗其朽殻又若鬼脸寸鼔儿童之所戏者木偶泥人丐技之所携者率皆税之甚至厕中之碱炉底之灰掘山之白泥扫林之黄叶诸如此类事属猥琐且皆小贩贫民未可目以商人俱当议豁其余有定额者未易更张等因各到司准此为查南关竹木板材税银原有定额额外扣有盈余亦例应抽分难令议免其北关料物税银近至四万比原额加増率皆税及细渺之物今准回称如巻轴烘豆鸡鹅毛蚌蛤殻鬼脸木偶泥人揺鼓粪碱炉底灰土白泥黄叶及念佛草珠蒙草腌菜干孝窝头孝篐席草砂纸马鞍鞒黄麻子醤黄竹剔子膏药丸药蒲包药渣雷公藤竹刷草套等物于例亦不应税所税不多相应议免其余料物俱有定额似难更议及查二关所税并无重抽各处小关亦非新添恐难裁并承委吏胥各关不时查访委无刁难等弊呈乞本部院再加裁酌前开巻轴等项税银具题禁革等因到臣据此该臣看得古之关市讥而不征以广惠商之仁今国家取诸山泽货财之余利以佐军实工作之正供则立关抽税诚不可废然有定例初非期于尽利以病民也但当事者处脂膏之地嫌于自润始人人思増税额以博名髙于是有一切例外之征而为商民病矣夫浙省南北二关开设已久并非新立南关竹木板枋无分正额多余俱应抽分难以议免其北关税银原额各止数千近乃増至四万相去太逺使非苛取何以得此据开巻轴等三十欵其物甚微葢杭城贫民浮居无产业此贸易以为糊口计者是于例既不应税即税亦不甚多而在贫民实苦剥削难堪该司议呈禁革一节无非仰体皇上不尽民利之意相应准从除两关例应抽分者难以议裁各处小关不系新添俱令照旧承委吏书虽称并无刁难仍令严加访禁外伏乞勅下该部再加查议覆请将前巻轴等三十欵税银准与禁革免其抽分永为遵守施行

　　大臣病故疏（督抚）

　　据浙江布政使司呈称奉臣批据嘉兴府平湖县申据本县十七都里老刘越等呈称本都郷宦原任南京刑部尚书孙植于万歴十三年十二月初七日在家病故等情到县申乞奏请等因奉批仰布政司查报随该本司行据该府申据该县申查得原任南京刑部尚书孙植繇嘉靖乙未进士初授南京刑部主事丁母忧起复补本部主事丁父忧起复补兵部主事升光禄寺寺丞升本寺少卿升南京太仆寺少卿升南京鸿胪寺卿升南京光禄寺卿改光禄寺卿升都察院右佥都御史升南京大理寺卿升南京工部右侍郎改刑部右侍郎升本部左侍郎升南京都察院右都御史升南京刑部尚书六年考满进阶资徳大夫正治上卿隆庆三年回籍万歴十二年六月内该吏部会推起补南京工部尚书随该本官累疏乞休该吏部覆奉圣旨孙植着以原职致仕钦此钦遵今本官于十三年十二月病故生年七十六岁缘本官立朝居郷素着休闻申乞转达请赐恤典等因到府申覆到司该本司掌印右布政使余一龙看得已故南京刑部尚书孙植忠诚天笃亷介性生扬歴部院并摅寅亮之功南北转迁咸留竒伟之绩光膺宠命而特起司空为老辞荣而杜门养重勲劳夙隆于仕辙雅望允恊于郷评倐焉捐馆遐迩兴悲既经府县勘明相应呈乞照例题请恤典等因据此巻查先为申饬恩例以杜滥冐事准礼部咨开今后两京大臣致仕养病给假在家病故于例应得恤典者本处有司限三个月以里即与具奏等因题奉钦依备咨通行钦遵在巻今据前因该臣会同巡按浙江监察御史王世扬议照已故原任南京刑部尚书孙植一代端人三朝硕望歴官南北所至懋着勲猷养重林泉竟老惟甘澹泊兹闻捐馆嚢无余资棺敛多假贷于郷人道路共传颂其清节既经该司查呈前来臣等辄敢遵例备将履歴具陈伏乞勅下礼部再加查议照例上请优恤庶死者有光于泉壤而生者激劝于将来矣

　　钦奉圣谕并陈末议以广徳意以消灾沴疏（督抚）

　　准兵部咨开准户部咨传奉圣旨天时亢旱屡祷未应朕思民为邦本今小民困苦各灾伤地方钱粮出办艰难殊可怜悯朕心恻然户部便查各抚按官奏到灾伤重大去处覆勘明实准蠲免本年分钱粮其先年拖欠带征难完者酌量具奏定夺以副朕轸恤民穷至意钦此随该本部议将万歴八年起至十一年止各项带征未完钱粮不分起运存留悉为查免兵工二部一体查明具奏等因题奉圣旨朕轸念民穷屡行蠲恤乃各该有司不能奉宣徳意以致下人作弊将蠲免之数重复催并朝廷明旨竟成虚文这应免钱粮俱依拟还着各该抚按官通行晓谕地方仍用心查革奸弊务使民沾实惠如有仍前故违的着都察院并科道指名叅奏重治钦此钦遵备咨到部合咨烦为备查所属灾旱州县系于兵部节年带征未完钱粮作速遵照户部题奉钦依内事理查照酌议具题以凭覆请蠲免施行等因到臣准此就经案行浙江布政使司遵照查明造册呈报去后今据该司呈称依奉行委杭州等十一府同知等官姜竒方等将所属带征兵部项下钱粮逐一清审分别侵欺拖欠各数目造册到司该本司查得原奉案开自万歴八年起至十一年止额征本省驿传站银恊济直省马价等银共三十七万二千三百六十九两九钱三分四厘零米四千一百九十六石内已完银三十一万五千八百二十一两七钱四分二厘零米三千九百七十八石八斗未完银五万六千五百四十八两一钱九分二厘零米二百一十七石二斗内侵欺银一千二百一十三两三钱七分三厘零内驿传站银九百二十三两九钱三厘零恊济直省马价银二百八十九两四钱六分九厘零那移驿传站银三百三十一两八分一厘零已解未获批回驿传站银六百九十四两四钱六厘零仍应严追及并获批收实计小民拖欠银五万四千三百九两二钱二分九厘零米二百一十七石二斗内驿传站银二万六千二百八十九两二钱一厘零米二百一十七石二斗恊济直省马价银二万八千二十两二分八厘零相应尽数蠲免呈乞会题施行等因并备造己未完侵欠各项钱粮数目文册呈送到臣据此该臣会同廵按浙江监察御史王世扬议照两浙财赋之郷一应征输较各省独重兼以迩年织造繁累水旱频仍以致闾阎日困逋负日多有司催征见额钱粮尚难如期其于旧逋委难遵限完纳臣等目击艰苦正欲上请兹者仰荷皇上遇灾省躬恤民轸念特颁蠲免之诏弘敷旷荡之恩凡在烝黎莫不喜色相告共庆更生之有路矣臣等仰承徳意敢不悉心清查以期对扬万一今据该司造册呈送前来臣等覆加查核俱已明悉无弊除将奸顽侵欺那移者尽法究追及已解未获批回者严并批收外相应具题伏乞勅下该部查议覆请将万歴八年起至十一年止小民拖欠本省驿传站银恊济直省马价等银共五万四千三百九两二钱二分九厘零米二百一十七石二斗尽行蠲免仍聴臣等通行各府州县备将应免银米细数花户姓名出示榜文张挂使逺迩穷民通知不致里书隠蔽滋弊庶我皇上天地覆载之深仁永令小民感戴于无疆矣

　　浅船积缺数多地方米价甚贱恳乞天恩俯赐破格从轻暂改漕粮以济国运以便民情疏（督抚）

　　据浙江布政使司呈称奉臣批据本司督理粮储漕务道右叅政王应干呈前事该本司查得本省额运浅船一千九百九十九只先年原系五年一造例于正造之外另有补造船只以备事故不足之用是以歴年拨运无缺后因造船钱粮不敷议禁补造遇有漂壊通候应造年分并造续又定为七年一造今则十年一造矣造船之年限益逺则缺船之积数甚多虽经连年呈请打造新船共八百四十七只毎只该工料银一百三两共八万七千二百余两本省岁派民七料银止三万一千三百余两各属尤多拖欠支给不全况以前年分造船借支司库银十万有竒甚难处补今该道呈开见在出运船一千三百五十只本年冬实该打造减存在栅及运回年满该造船共六百五十九只合用工料银六万七千八百余两尚有修艌旧船料银计岁额数少拖欠不无司库括借殆尽将何动支议呈改折诚非得已合无请乞本部院会议暂将今岁漕粮特赐题请准行本省通融拨派如杭州府属海宁县嘉兴府属嘉兴等七县湖州府属归乌长三县全征本色安吉徳清二州县征本色八分通共征米五十四万四千九百石二斗其仁钱富余临新于昌八县武康一县俱全改折安吉徳清二州县改折二分通共折米八万五千九十九石八斗计筭十分之内改折一分三厘五毫再照地方近来米贱每石价银不过三钱上年折银正兊七钱改兊六钱虽连席板轻赍脚耗在内民犹称累相应破格从轻照京仓放粮每石折银五钱并行粮尽免少苏民困其积缺船只限十四十五二年通行造完等因到臣据此巻查先为司农告匮年甚一年敬遵明诏陈末议以备采择事该臣等具题万歴十三年分本省漕粮改折三分八厘四毫并免改折行粮去后今据前因该臣会同巡按浙江监察御史王世扬议照浙省杭嘉湖三府岁办漕粮正兊六十万石改兊三万石每年全运额该浅船一千九百九十九只近因料银缺乏请折借支仅免误事今计本年实该打造浅船六百五十九只合用工料银六万七千八百余两年额民七银止三万一千三百两零尚有拖欠未完其余所缺银数小民既难加派官库摉括无余又无减存运军月粮可抵实系难处所有量行改折委应准从但查近来地方米价每石不过值银三钱上年本部题奉钦依通行改折五分正兊七钱改兊六钱连席板轻赍脚耗在内臣等因免行粮量行改折三分八厘四毫小民犹以折价太重称累今若仍照前例恐民情终难乐从运船别无辏处据呈改折从轻一节揆之事势诚非得已既经该司道议呈前来相应具题伏乞勅下该部查议覆请暂将今岁漕粮准行通融派拨除杭州府属海宁县嘉兴府属嘉兴等七县湖州府属归乌长三县全征本色安吉徳清二州县征本色八分外其仁钱富余临新于昌八县武康一县准全折安吉徳清二州县准改折二分总计十分之内改折一分三厘五毫折银照京仓放粮事例无分正改兊俱每石折银五钱或正兊六钱改兊五钱连席板轻赍脚耗在内至于改折行粮亦照上年事例尽行免征庶运务不致有误而民困亦藉稍苏矣

　　恪遵恩诏改正虚粮恳乞圣明溥赐申饬以昭严威以宣实惠以固万年邦本疏（督抚）

　　臣看得浙省田赋最称浩繁而其地跨海濵江环山遶湖山水之开垦淹没既无常豪滑之侵隠诡寄又特甚以致小民受包赔之累而国赋多逋负之虞其为害非一日矣万歴十年奉旨丈量本欲平田赋清浮隠永贻民利至盛举也但其时钦限太廹委官半多草率报完而书筭人役又乘机作弊或短缩歩弓伪増畆数或以田地空补山荡或以山塘丈作田地与夫山坡坟屋积荒公占等项一槩丈实起征遂致闾阎穷民反受増额之害仰荷圣明俯察民隠涣颁恩诏厘正虚粮既又特俞户部科道诸臣之请责令臣専理清查赐以玺书便宜行事此诚厘弊革奸惠民经国千载一时也臣敢不誓竭庸愚以图报塞万一严督各属悉遵节奉部议或照旧从新或摘查覆丈惟以顺民情宜土俗为主今据报到文册臣细加简阅俱已详妥除杭州前右等卫所屯田先年丈量停妥覆查无弊俱应从新无容别议外查得万歴十年丈出田地等项一万六千一百一十二顷一十一畆有竒基地二万九千七百五十五间有竒今次除豁改正田地等项一万一千八十四顷七十一畆有竒新丈出并原额基地一十万七千九百九十六间有竒清出欺隠并开垦田地等项二千三百五十九顷五十九畆有竒除补足原额外尚多余田地等项七千三百八十六顷九十九畆有竒该征税粮应摊各州县田地等项数内均派减征至于各属田粮等则因地利顺人情或为一则或为二则三则加至十五则不等剂量肥瘠酌拟轻重粮额既不至虚増等则尤不致混乱自此豪猾侵隠之弊尽革而小民均沾减征之惠于民生国计未必无小补矣所有各官贤否功罪除原任绍兴府通判杨荘委丈滋弊报册多讹原任象山县知县唐师锡索例纵下田粮之欺隠独多原任开化县知县王文昌派则狥私闾阎之怨议尤甚已经臣与巡按御史先后论劾书筭奸豪林化孙潮等一百三十二名见在拏问遣配发落外其余如布政使司左布政使今升任衷贞吉右布政使今丁忧余一龙分守杭嘉湖道左叅政林乔相分守金衢严道右叅政李頥分守宁绍台道左叅议今升任李一中按察司嘉湖兵巡道副使陈用宾巡视海道副使今升任张孙绳金衢兵巡道副使林一材忠诚体国仁惠宜民或总田赋之司而僚属受成赖约令之详布或膺分部之寄而权度不爽致经界之分明杭州府知府余良枢嘉兴府知府龚勉湖州府知府陈梦庚宁波府知府蔡贵易绍兴府知府萧良干衢州府知府廖希元杭州府同知姜奇方衢州府同知李道先湖州府同知今降用王懋宁波府推官今行取秦大夔嘉兴府推官俞咨禹湖州府推官张肇金华府推官徐万仞绍兴府推官陈汝璧才猷敏达政体精明或专总理而奸弊刬革无遗或委督查而册籍勾较殚力署余姚县印台州府同知周笃棐安吉州知州今升任王贻徳嘉兴县知县今升任顾云程仁和县知县程达钱塘县知县今行取孙珫上虞县知县今行取朱维藩临海县知县周孔教徳清县知县陈效山阴县知县今行取张鹤鸣金华县知县今行取汪可受富阳县知县管九皋海盐县知县蔡逢时武康县知县今升任王懋中萧山县知县刘会鄞县知县周之基慈溪县知县何伟归安县知县黄洽中会稽县知县曹继孝兰溪县知县张应扬武义县知县熊秋芳象山县知县陈天祥才能集事智足烛奸或清浮漏之田数逾万计而赋额惟均舆情胥恱或查欺诡之弊惩究多奸而分则允当众志咸孚既各効劳均应纪録伏乞勅下该部再加查议覆请准将今次清查改正田粮文册定为经制行臣督行各府州县衙门一体遵奉仍将各官移咨吏部纪録施行

　　邉海要郡恳乞圣明久任贤能府正官员以安民生疏（督抚）

　　该臣会同巡按浙江监察御史王世扬议照古称庶民之所以安其田里而无怨嗟愁叹之声者惟良二千石况温州府跨海邻闽为倭夷首犯流贼出没之区兵防供饷措办为难龙风水患岁岁有之抚摩为难苟非其守诚心殚力将视官守不啻邮舍而民亦惟恐去之不速矣昔年惟知府何文渊大着休声即龚黄不过询之则以文渊在任九年故也今知府卫承芳操心制行无愧古人臣等久心重之故于去岁考满则注以邃养虚襟诚心直道督僚属而肝膈相示烛利弊而幽隠不遗之语然犹未敢遽信其得民何如也比臣等先后巡歴该府见其钱粮清田野辟闾阎安业则又重之而旋乃有父老百余遮道求臣等为地方留此贤守虽承芳力禁阻之不能然亦未敢遽信出小民真意也宻行分守叅政胡绪兵巡副使蔡廷臣查访则云自本官考满入觐之时民已皇皇惟恐迁去失我慈母而又出不意审之该府解粮人役对簿人犯则称本官守已之亷存心之正爱民之实处事之确率属之端者人人无异词乃知父老之情真矣守巡二道之言公矣臣等何能不为地方乞留使继文渊之美以慰永嘉士民之望伏乞勅下该部查议覆请合无将知府卫承芳或先加服俸留任供职或俟再歴三年政绩益着破格升擢地方幸甚

　　大臣病故疏（督抚）

　　据浙江布政使司呈据宁波府申据鄞县申据援例光禄寺署丞范大冲呈称故父范钦由嘉靖十一年进士授湖广随州知州歴升工部员外郎郎中江西袁州府知府江西副使整饬九江兵备广西叅政江西按察使调福建按察使升云南右布政使陜西左布政使丁忧起复补河南左布政使升都察院右副都御史巡抚南赣汀漳等处地方提督军务嘉靖三十九年九月内升兵部右侍郎被论回籍聴勘屡蒙抚按衙门先后勘明至万歴二年七月二十六日题奉圣旨范钦既勘明无干准致仕于万歴十三年九月二十八日病故冲思父任三品京堂兼有南赣军功例有恤典呈乞转达等情到县据此就经行准府县二学牒据廪増附生员毛大坤余暨等呈覆相同又据该县里老邻佑陆伦等结勘无异申乞转达等因到府覆查得本官原任侍郎实歴三品被论勘明奉旨致仕素行况恊清议照例应得恤典等因到司先该本司左布政使余一龙看得已故原任侍郎范钦生平无故出处甚明歴藩臬俱有声称任巡抚尤多勲绩行谊允孚于郷曲著述见重于士林致仕奉有钦依被论委经勘结相应呈乞照例题请俯赐恤典等因到臣据此案查先为申饬恩例以杜滥冐事该礼部题准今后两京大臣致仕在家病故于例应得恤典者本处有司限三个月以里即与具奏奏内止许直陈履歴聴候处分又为申定恤典条例以一法守事该本部题奉钦依节开被劾致仕虽曽经指摘然既奉有成命则公论已明生前人品自可槩见死后恤恩理应给与等因俱经通行钦遵在巻今据前因该臣会同廵按浙江监察御史王世扬议照已故原任兵部右侍郎范钦学博而宦履有声才练而公议无玷自州郡屡任藩臬惠爱宜民歴督抚晋贰夏卿安攘树绩虽经被论旋已勘明况奉特旨致仕似与前例相合既经该司查明臣等辄敢遵例具陈履歴所有应得恤典伏乞勅下礼部再加查议照例覆请定夺施行

　　遵奉钦依奏报京堂官员病痊乞赐及时录用疏督抚

　　据浙江布政使司呈称奉臣批发绍兴府余姚县知县周子文申称原任光禄寺卿孙鑨先于万歴五年患病具奏回籍调理痊可至十二年三月初三日丁母太夫人杨氏忧守制扣该十四年六月初二日服阕本官恪守官常歴成政绩振纪纲而正色立朝忤权贵而拂衣归里轸民瘼恒厪治世之忧居畎亩实切廊庙之念孝隆性植行绍前修于忠烈可称绳祖之孙于文恪无忝克肖之子年力正强经纶益裕伏乞转达等因奉批仰布政司查报该本司遵奉行据该府知府萧良干查得本官养病回籍调理已痊适丁内艰兹当服阕覆经行籍勘结别无违碍相应转呈等因到司据此巻查先为公务事承准吏部勘合考功司札付照得养病官员光禄寺卿孙鑨万歴五年十二月二十五日题准回籍调理痊可之日抚按官具奏起用备行到司已经转行原籍知会在巻今奉批发前因该本司看得养病原任光禄寺卿孙鑨忠贞世笃孝友家传愤志排奸凛乎烈丈夫之槩阖门养重卓有古君子之风即今病体久痊服制已阕呈乞会题起用等因到臣据此该臣会同巡按浙江监察御史王世扬议照原任光禄寺卿孙鑨忠孝承家清白传世愤邪忧国节槩夙有祖风守静杜门行谊尤孚月旦恬退虽不欲出才猷实未竟施先是病痊会有母制以故未即奏闻即今服阕旧恙全愈允宜及时起用既经该司勘报前来臣等遵奉钦依上请伏乞勅下吏部查议将鑨亟为推用施行

　　灾异频仍恳乞圣明敦政体饬武备以除隠忧以图消弭疏（督抚）

　　准兵部咨该礼科给事中锺羽正题会举将材缘由本部复议节该题行内外诸臣备查所属各官某也堪为大帅某也堪备偏裨某也堪寄守提某也堪充战阵以至求废弃之士摉诖误之人罗致材官储养将品葢亦勤恳周至矣合无移文两京九卿科道衙门加意谘访公同疏荐于凡贤否是非之中狥其名必责其实务使真赝弗淆擢用有据庶推举出于至公而武备有所利頼等因题奉圣旨将材难得非曽经战阵试有成效的何繇识别只着各该总督抚按官加意访求据实推荐果有异才许于例荐外特举破格擢用各衙门会荐且罢其余依拟钦此钦遵备咨到臣准此就经案行浙江布按二司并守巡海兵各道逐一查访的确呈报去后今据开报前来该臣会同巡按浙江监察御史王世扬覆加查访除见任叅游都司卫所等官候例荐外照得浙省废弃及升任未久各将官真知其才可大用者谨据实上陈如原任广东阳电叅将今养病陈典赳赳宏猷桓桓伟貌罗旁多斩馘之绩浙省服折冲之谋原任广东惠州叅将今聴调季金发迹武科扬威南服歴各省以英干闻而自守且正在岭表有筹算略而人攘其功原任直隶金山叅将吴显忠品格无愧儒绅才畧足超武弁即今惩创已久大受允宜昔年萋菲无因终弃可惜浙江掌印都司今升任熊世锦威名久着中原节槩近征浙阃挽强弩中的不止百歩握胜算先声可敌万人此四臣者堪备大将之选者也原任漕运军门中军坐营游击今养病俞尚志雄伟有用之度通方不滞之才精神奋而诗书礼乐兼优阅歴久而擒斩调度素着原任标下中军把总裁革聴用今补任王廷臣鹰扬壮志燕颔雄姿久负能文兼武之长绰有裹革敌忾之志此二臣者堪备偏裨之选者也原任川沙把总温州卫指挥同知刘懋功谈吐风生精神骁勇哨逺洋虽蹈危地不避习海务即负气岸何妨此一臣者堪备守提之选者也除将各官年甲籍贯履歴脚色造册咨部查考外伏乞勅下兵部再加查访如果臣等所言不谬将陈典等酌量推用庶将领得人缓急有頼其于戎政未必无小补矣

　　海潮突变冲坍石塘恳乞及时修筑以保安生灵疏（督抚）

　　据浙江按察司水利道佥事杨寅秋呈奉臣批发绍兴府申据萧山县申开西兴镇坐临海口潮汐异常风浪滔天一日雨至声震如雷沙地洗荡千余丈房屋冲壊数百间悲号满前流移载道人民十室九空岸地三不存一闻之寒心且去运河止隔丈余万一涌进为害叵测值候冬月风潮稍缓趂时修筑等因又据该镇居民张本滔等呈同前事俱奉批仰水利道勘报依奉行据该府知府萧良干申称亲诣该地方沿江踏勘即今西兴堰口平地坍于沧海民居冲为洿池被坍者已无余迹坍近者势在倾危兴工填筑势不容缓第思动费钱粮重大难处相应量度事势便宜勘估行据该县知县刘会申称躬徃西兴镇公同耆老粮里人等登舟于江中依旧塘基自潮神庙起至仓衕止一带以竹排揷用绳丈量计长四百一十丈复登附岸陆路仍照起止去处用弓丈量计算三百三十丈比外量少八十丈并开三项修筑估计工料文册到府查得册开工料数目如依旧基筑砌该银五万九千七百四十一两一钱依附岸筑砌石塘该银一万六千一百六十八两二分再依附岸止用桩箯修筑该银九百三十六两六钱据查前塘旧基尽已坍深海底且隔内岸计有四十余丈内外空虚不惟费石为多抑且填土无计费巨何出岂能有成若依附岸止用桩箯修筑工费亦近千金徒支目前无能耐久是又为虚费也惟是依附岸土新筑石塘费用虽多较之旧塘已省数万且土石填筑为力尚易为利可久本职熟计惟此为宜但查堪动官银该县止有三百余两及查本府库贮止有税契等银共七百余两其余各县共计不满百金不敷应用其预备仓榖本府并八县查共八万一千石零此中地湿积久多至腐烂议将萧山县榖四千五百一十石六斗一合全借本府各县量借一半合之可得榖四万三千一百五十四石四斗四升徃时纳榖价银二钱五分今岁丰榖贱每石仅可二钱本府八县共得榖价八千六百三十两八钱八分八厘四毫总计该县与本府堪动前银并各榖价约计银九千七百二十两零尚欠银六千四百四十八两零再行酌处恊济借用仓榖候陆续处补备赈伏乞转呈允行庶全大工等因到道该本道照得西兴镇为浙东咽喉枕临钱塘巨浸潮汛冲击异常一二年来东岸水沙涨满潮势愈转而西西兴受害为甚塘圮则咸潮内淹即山会等县内地均属可虞若不及时填筑将来为费愈巨为功愈难而为害愈甚催据该府勘报分别三议前来其一为照依旧基砌筑经费且几六万石既难采功不易成其一仅用桩箯修筑工费不及千金虽云有限之费终填不测之壑暂支目前殊非久图惟是依附土岸新筑石塘外可以逺潮势冲激内可以傍土岸坚固审度形势计无出此苐计塘三百三十余丈工费一万六千两零该府别难措处止存备赈仓榖堪以那借粜用据报府县堪动官银并仓榖量借一半可得银九千七百二十两尚欠银六千四百四十八两零行府再加酌议恊济合候呈允动支委官采料兴工务期捍御永久等因到臣据此该臣会同巡按浙江监察御史傅好礼看得萧山县西兴镇坐枕钱塘大江去海仅数里系浙东咽喉之地先年筑有石塘捍御年来潮汛异常日夕冲撼震荡致塘基陷没民居漂沉该镇受害为甚失今不治则石塘尽圯咸潮内侵将贻山会等县内地之祸非止一镇生灵流移失所已也关系国课民命诚难坐视所呈三议惟依附土岸新筑石塘下有塘脚之固内有岸土之倚筑砌之功易施般运之力少省外悍潮势内卫民居诚一劳久逸百年永頼之利但估计工料该银一万六千一百两有竒据议动支该府县无碍银一千两有竒不敷欲于仓榖萧山县全借该府各县量借一半榖价银八千六百三十两有竒共银九千七百二十两有竒余欠行府再酌议恊济一节查得该郡号为泽国非大水旱可以无赈而下湿之地贮蓄年久未免腐烂若通融变用诚为两得况嗣后陆续处补各仓自渐充实别无他虑相应准从除批行一面动支议委亷干官二员管理刻期兴工务要坚固永久工完之日该道亲诣塘所一一勘验明白将各委官匠作职名刻石立案如十年以里坍损者官匠通行提究赔筑以惩奸欺仍将用过工料银两行道并吊各项巻簿查盘有无奸弊造册送臣稽核

　　自陈不职乞赐罢黜以公考察疏（督抚）

　　臣接得邸报该吏部题奉钦依举行京官六年考察夫罢黜不肖所以登庸俊良甚盛典也臣例该自陈谨具疏上请伏念臣本一介草茅歴官卿寺往蒙予告窃伏田间仰荷皇上鸿慈特加起废陟以兵贰之阶畀之督抚之任臣受命以来感奋图报犬马愚衷日切兢惕顾浙居天下首藩内为国家财赋之奥区外为倭夷出入之重地迩年海氛虽少息而兵食调节则难岁时虽稍收而征敛输将则难于此而欲吏治清民生安愈难臣才识既庸精神不逮今入浙已二年有余非苦于兵食则苦于输将即以文移责成所属约已爱民安能即令闾阎小民得所近恭诵皇上督责抚按天语惊惧自罪为臣子受事一方旷职无补至厪圣懐又可一日苟禄其地况遇大计臣自知颇真不敢掩覆罪恶以妨贤路伏望皇上将臣罢黜别选贤能以充任使则黜陟当而公道明仕途清而官常肃矣臣下情不胜惶恐待罪之至

　　遵旨奏报大臣病痊乞赐及时录用疏（督抚）

　　据浙江布政使司呈称奉臣批发嘉兴府申据平湖县申据通学廪増附生员赵邦程等呈称原任南京工部尚书陆光祖学贯古今才优经济朝野瞻依士民景式万歴十三年患病三疏恳奏回籍调理今已病痊伏乞转达等因到县该本县备访本官前疾果瘳杜门著述元精炯炯累朝廊庙之忠理学渊渊一代山斗之望经济正宜于大用属望尤切于苍生理应申达等因到府该本府知府龚勉查得本官今已病痊年力正强经纶素裕允宜及时起用等因奉批仰布政司查报奉此巻查先为养病官员事承准吏部勘合考功司札付照得万歴十三年七月内南京工部尚书陆光祖患病具奏奉圣旨陆光祖素有清望简任留卿兹屡以疾恳辞准回籍调理痊可之日抚按官具奏起用吏部知道钦此备行到司已经转行原籍知会在巻今奉批发前因该本司看得养病原任南京工部尚书陆光祖天挺孤忠人推遗直徳业负三朝之重望风采为百辟之具瞻即今宿疾已瘳舆情共属请乞遵旨会题起用等因到臣据此该臣会同巡按浙江监察御史傅好礼议照原任南京工部尚书今养病陆光祖学有渊源才优经济典铨以衡鉴品隲雅负真吏部之称立朝有謇谔风猷不愧古遗直之烈其为徳于郷者不足尽其素行其见用于世者尚未竟其绪余即今旧病既痊允宜及时起用既经该司勘报前来臣等遵奉明旨上请伏乞勅下吏部查议将陆光祖亟为推用施行

　　俯竭愚衷敬陈末议以求少裨治理疏（督抚将解任时万厯丁亥年升户部右侍郎随升户部左侍郎）

　　臣朴樕下材无可比数往伏田间甘与草木同朽仰荷皇上录用畀以督抚浙江重任时浙江当兵民二变之后摄服化导为难今海内吏治日偷不独浙也转移鼓舞为难征输之繁机杼之费兵饷之苦独倍他省且多系他省所未有者欲减免难而措办催征尤难况以臣薄徳庸才当之而在事又仅二年零七月即竭驽钝何补万一今蒙圣恩召还户部未几又陟左衔臣感九重高厚之恩则莫知为报思数年旷废之罪则无以自容昼省夜思有可以少裨治理为臣所不敢径行者谨会同巡按浙江御史傅好礼列为七欵冐昧题请伏乞圣明俯赐实行臣不胜悚惧恳切之至
　　计开
　　一端好尚臣闻人之好尚自质而趋于文也易自文而反之质也难今天下吏治不振者文累之也即浙江诸臣尽多砥砺然三年中无论冗散小官其方面有司以被论去者已三十余员而半属贪污不谨者犹难谓无漏网人也亦有以贪名而囊实无长物者葢始入仕不称贷者有几既偿贷又或见不定不能裁交际之费志不立不能脱身家之念而总之皆习尚侈也上侈则下效今吴越之民虽家无担石之储者亦衣帛不衣布即衣布人辄掩口笑矣此可骇也侈则好胜心诈伪心争夺心俱于此乎生一遇凶荒或事变稍处置失宜而祸起矣前岁之兵民二变是也此可虑也比年大荒在秦晋赵魏齐鲁耳若在吴越臣等不知其作何状矣欲移风易俗使民渐归于质当自重淳朴务实之吏始欲禁尚侈之吏当自未仕之时始甲科甫通籍而费至于滥也今日为甚郷举里居而尚请托或广贷恣费以约偿于官也亦今日为甚不可严禁以预成之乎臣所属如原任布政司右布政使今升山西左布政使王象坤亷明持正民依恋于离任之时原任武康县知县今升潮州府同知王懋中节爱根心民懐思于久去之后正臣所谓淳朴务实吏也葢贤否之真去后始定在各省岂无若象坤懋中者可不精别显拔以示风励乎管子曰善用本者若以身济于大海观其风之所起严禁显拔固所以风之也上风之则下必相效以务节用爱人之政而风俗文胜之弊有不渐返于质者臣不信也
　　一并道务臣惟朝廷设官各有专职苟可兼摄不必备官况官已备自当从省浙省守巡海兵等道分驻各府分巡皆兼兵备每府不过二道临之独海道虽驻宁波而宁波分巡事又属台州道葢宁波一府五县而以三道临之十羊九牧已无谓且自台至宁几四百里尽高山峻岭道府官民夫马徃返甚艰视绍兴虽属三道而水路易达者逈异况宁波分巡事名虽属台州道实久归海道就近督理特分巡建设在先海道添设在后彼时止重海防未暇议及宁波分巡可带管耳查得山东巡察海道驻札登州整饬登莱青三府海防带管登莱二府兵巡则本省巡视海道驻札宁波兼管宁波分巡事体正与相同而简便尤过之臣等行据布按二司复议相同合无将宁绍台分巡裁去宁波专管绍台二府分巡巡视海道兼宁波分巡凡纠察官邪禁治豪右聴理词讼均平赋役等事俱聴管理其宁绍兵备仍属海道台州兵备仍属巡道二道勅书均乞请赐换给以便钦遵行事庶事权归一名实不舛不但道府官民省徃返之费已也
　　一重守令臣惟民生之休戚系于守令守令得人则民安得人而久于任则民愈安浙自得龚勉久于嘉兴卫承芳久于温州而两郡之民翕然称便矣然臣等又思之守固要矣令尤急焉古今称朝发而夕可及于民者惟令然也臣所属知县如瑞安章有成之善体民情云和王世守之善兴民利武义熊秋芳之亷明并着武康王俨之平恕有声而又皆以重农桑躬劝化为务皆可久任者在各官若能以卓鲁自待则声华重而官阶可不必论独国家假优恩以鼓人心则臣尚有说焉郡守六年得超升县令则否果其人贤而实俸已过五年六年即升主事仍另优叙即选御史仍准实授可也守令往多加衔守或不便亦可加服加俸令则加州衔或服俸可也县令必荐合格始给勅命若再考称职曽经奏留亦无愧两京之杂涂矣即予勅命使其有荣亲之望而乐于为令可也今章有成王世守已过三年似应量加熊秋芳王俨将及三年似应候考满定夺昔宋臣程頥常慨亷察之官无有应诏举堪再任者葢避荐举之嫌恐各官之难保其终为已累也自昔然矣臣以为既留之后或改节即今日留之明日去之亦无不可况未必尽改节乎臣稔见前官去而代者未必即贤徒令地方受数易之苦故为四县留令而槩以优恩上恳圣明为必如是而后久任之法可行也
　　一正事权臣惟官有左右则左宜先右宜后独臣标下先是设坐营都司兼管东营兵务西营兵务属游击管理时游击固未有左右之分也自兵部议题浙兵更畨往卫蓟镇于是改坐营都司为右游击与左游击领兵更畨嗣后更畨之议息而两游击之职掌未议遂相沿右游击管坐营与东营左游击管西营左西右东遇合营同操于体统已不顺况坐营职务颇重凡标下及两营机宜俱以坐营为主而左游击从之遇庆贺公座则左先于右遇谒臣入营则右先于左纵任事不在形迹然军中亦宜有礼乐左右顺序礼也序顺而相和共济乐也今各游击口不言而色多忸怩万一有刚愎拘泥者必猜疑忿争安望同心于营务关系不小臣愚欲改左游击管标下坐营兼东营右游击管西营原领勅书另请换给令其钦遵行事则事权与名分相副亦杜嫌隙肃营务之一端也
　　一酌矿防臣惟浙故无防矿都司有之自嘉靖四十四年始其时江浙南直隶矿徒流贼四出劫掠而金衢严三府实当矿山连胍盗贼出没必繇之地被祸尤甚既讨平先抚按诸臣题奉钦依特设总捕都司驻札衢州督练营兵二总设名色把总二员遇秋末冬初水涸土坚即以二营官兵分布三府通矿产矿要害巡哨不惟二十年来矿盗絶迹即邻壤徽闽江西亦借弹压诚不宜以一时无事遂议裁革但迩来该府告匮兵饷不敷臣已督行兵备道量裁二哨共减官兵二百余员名计省饷银二千余两粮饷已足兵心已安无容别议惟总捕都司止管官兵八百余员名不及各区备倭把总之半兵数虽少而一应从役廪饩悉如四叅将规则且名列三司交际难已居是官者往往告困臣等尝筹之将在能不在秩高兵贵精不贵数多今兵以饷足易练可望精矣若裁革都司改设钦依守备一员兼领前营兵务屯札府城其名色把总在本营者裁革在左营者照旧以该道中军官充之临期屯札开化华埠仍聴守备节制二总防矿事宜悉照原定哨道巡缉遇有矿贼就行恊捕本官上下相临体统与从役廪饩俱照钦依备倭把总事例庶官名守备视都司费少易办又裁名色把总一员岁省官役饷银四百余两无兵少官多之扰其见在都司郑维藩免其赴部仍令管理候升任即以守备代之是量事设官而又不废弹压亦上下两利之一策也
　　一惜将材臣惟将材难得招■〈扌来〉贵广近奉旨查革纳级武职所以杜冐滥絶夤缘欲得真才以重登坛秉钺之寄甚盛意也但就中亦有可议者巻查万歴十年钦奉恩诏一欵沿邉沿海紧要多事重镇委用各营名色千把总无实职者若系旗舍或系三科武举果谋勇过人効有劳绩聴总督抚按官指实奏荐量授署所镇抚俟后更有劳绩方准与实职官一体推用钦此钦遵夫驭将之道不拘一途若三科武举効有劳绩者其人其才自有可録明诏准量授署职欲假之资级以为进用地也臣所属如原任分守杭嘉湖叅将王接武先中江西武举三次兵部咨送南赣广东军门赞画督征龙南叛贼頼清规等并剿惠州倭贼斩获有功俱经抚臣类题升赏正与恩例相合但接武未奉例已先纳级谓已推用未再照例奏授署职耳本官为臣标下坐营游击寻又分守浙西叅将议并营哨岁省饷银七千余两一时处置颇中机宜官兵恱服饷足易练皆接武力也臣以为此在外可径行者不敢奏闻以故兵部无从详知槩以纳级罢革况本官文武兼优才志逈异当离任时官兵泣留士民嗟叹葢逺近所共闻者臣数年既頼其力又为国家惜此良将不忍不为上请伏乞勅下兵部查议将王接武照例録用授职仍通行各省直倘有如诏书所开或旗舍或三科武举効有劳绩才堪收録者一体推用若白丁无能夤缘冐进者仍严禁革使才勇皆收为我用或干城将材出焉以为缓急之頼未可知也
　　一复关政臣惟国家设立关税所以通商裕课重务也先该臣题免两关商税奉圣旨责令臣稽查正余银两因而与本省南关工部主事马玉麟北关南京户部主事浦卿讲究两关利弊随据二臣备言各关当嘉靖时节经题准税银俱选委府佐监收议无从生后尽委司府首领官卑志小难以尽倚于是部官始不得不亲理然财货丛集则嫌疑易生请托不行则怨谤輙起前官多以此受累虽知自爱者恐亦不能自白计惟有复府佐监收使职等止于验票发单银两毫无干预庶几逺部臣之嫌而亦可全制使之体等因臣熟思之两关部臣奉有专勅督理诚欲其兴利去蠧惠商佐国责亦重矣而乃以委官不得人故使其亵体冐嫌诚未妥今二臣欲复府佐监收真洁已逺嫌革弊足国美意且查果系先年旧规相应题请伏乞勅下该部再议今后两关商税布政司每季仍委府通判一员监收凡遇一应船货到关照则估计具单票送部臣验发本官仍委县佐或务局等官一员聴本官监督秤收银两寄贮府库如二臣所言部官毫无干预每五日将收过货物银两一报本府一报布政司一报臣抚按衙门遇季终将收过税银若干解过若干内正税若干余税若干分别管收除在置立循环文簿送臣等稽查各部臣供用与府佐委官廪给纸札人役工食俱查照旧规于余税银内支给明白登簿以后除府佐等官聴臣等分别荐奨叅究外其部臣马玉麟浦卿锐意振刷俟回部日查果有益关务纪録优叙则关政一新而国课自裕不独全部臣之体已也

　　恳乞俯怜民运繁苦议免关税以蘓积困疏（督抚）

　　据浙江布政使司呈称奉臣批据嘉兴府申据嘉兴等县粮运郑成汤等呈称万歴十四年分本府派征北京供用库等衙门白粳糯粮正米共三万八千九百七石零内派嘉兴县八千四十七石零该船一十五只秀水县六千七百二十五石零该船一十四只嘉善县七千八百四十一石零该船一十六只海盐县四千三百四十九石零该船一十只平湖县四千五百七十六石零该船八只崇徳县三千九百二十七石零该船八只桐郷县三千四百四十石零该船六只经过关津五处每船纳钞银苏州浒墅钞关一两六钱扬州钞关一两五钱淮安钞关一两六钱临清钞关一两八钱带砖二百四十块领砖纳砖银七两河西务钞关一两六钱该本府知府龚勉看得白粮系上用正供粮长押运劳费万状而过关等税在各运夫车银内扣与船户交纳七邑粮船七十七只共该纳税及带砖银一千一百六十二两七钱民力奚堪乞赐议免于各县夫车银内减派小民均被寛省等因又据湖州府申据归安等县粮运吴遴绍等呈称万歴十四年分本府派征北京供用库等衙门白粳糯粮米共二万三千六百九十二石零内派归安县七千一百三石零该船一十四只乌程县八千六百八十四石零该船一十六只长兴县三千三百二十六石零该船八只徳清县三千八百五十八石零该船八只武康县七百一十九石零该船二只经过关津五处该纳钞银苏州浒墅钞关一两七钱扬州钞关一两六钱淮安钞关一两二钱临清钞关一两二钱带砖二百四十块领砖纳砖银七両河西务钞关九钱该本府知府陈梦庚看得白粮乃内府正赋输挽上纳繁苦难言而关税及带砖银五邑粮船四十八只共银六百五十二两八钱俱系各解自纳甚为重累乞赐议免粮户均沾苏恤等因俱经奉批仰布政司会同粮储道查报今该本司掌印带管粮储道左布政使张一霁议得嘉湖二府所属每年应解白粮额佥粮长起运雇赁民船装载赴京交纳经过浒墅扬州等关输纳船税等银并带砖等项使费嘉兴府属共船七十七只共该银一千一百六十二两零湖州府属共船四十八只共该银六百五十二两零及查祖宗旧制凡民间五榖例皆免税矧白粮乃朝廷惟正之供实与漕粮四百万石事体相同均应免税今关税名虽纳于船户银皆取诸粮解若船税免豁船价自轻寛船户即所以寛粮解而恤民艰也且白粮为东南重役佥此解者疾首告苦破家害身情甚可悯合无呈乞本部院裁酌会题准将前项关津钞税并带砖等项悉行豁免少纾民运之苦等因到臣据此巻查先为民运艰难乞赐酌处以裕国储以苏积困事万歴十年准户部咨该巡按直隶监察御史顾尔行题议遵单例一欵本部覆奉钦依运粮船只许粮长自行雇觅五百料中船装载顺带土宜四十石经过钞关如果土宜止于四十石免其纳税实时放行不许留难如数外夹带私货不行纳税又不容该关盘验照漕船私货事例以一半入官如廵拦人等刁勒扰害者严拏究治临清领砖通应照旧等因准经案行该司转行嘉湖二府遵照在巻今据前因该臣会同巡按浙江监察御史傅好礼议照国家之制五榖过关例与免钞凡以重民食也况白粮系上供重务本与漕粮一体漕粮官船官运民间止以交兊繁难犹然告困而白粮皆粮户自雇民船起运中间道途输挽之劳衙门上纳之费万分艰苦充斯役者徃徃破家亡身实为东南第一重役乃复过关纳钞不得与漕船同免事属不均情尤可悯先经御史顾尔行遵查议单题奉明旨已准免放而各关尚尔征榷粮户被累如故甚非所以恤民瘼而重上供也既经该司议呈前来相应具题伏乞勅下该部再加查议覆请行令各关遵照今后凡民运白粮船只经过钞关验果土宜止于四十石免其纳税实时放行不许留难如有夹带私货者依例究处其临清纳砖或免或照旧臣等不敢擅议免过银两嘉兴府于夫车官银减征湖州府于粮户各免出办庶寛一分民受一分之赐而东南积苦重役亦藉此以少苏矣

　　荐举方面官员疏（督抚）

　　臣奉命督抚两浙几及三年所临方面官员察识颇真先是两京内外大计及臣与各御史论劾降调已多兹蒙恩升任例得荐举谨以方面之贤者据实为皇上陈之臣访得浙江布政使司分守杭嘉湖道左叅政葵廷臣器度荘严才谞英毅法纪明而军民耸服武威振而山海肃清分守宁绍台道左叅政朱文科精莹敏识粹白贞操解纷纠机妙转圜裁冗滥恩推挟纩分守温处道右叅政胡绪抱负素多经济区画悉中机宜以恬雅禔躬以清贞表俗按察司按察使吴自新局量恢弘才猷博大徃议饷有先见之明今总宪负澄清之望兵巡嘉湖道副使陈用宾诚心直道伟抱宏猷饬兵防而纪律森严署臬篆而规条整肃兵巡金衢道副使林一材操心絶无蹊径立政悉有凖绳率属独重亷平训兵先除冗滥清军驿传道副使令狐一槐亷平有守耿介不阿清驿传综核甚详署水利塘埭永頼提督学校道佥事苏浚学本八闽文追两汉禔身如金辉玉润校艺如鉴空衡平以上诸臣品格虽殊贤能则一内蔡廷臣今俸虽浅原系本省升转均当一体荐扬以备不次擢用者也伏乞勅下吏部再加查访如果臣言不谬将蔡廷臣等分别擢用庶两浙之表率克端而一方之理效益着矣

　　举劾有司官员以肃吏治疏（督抚）

　　臣奉命抚浙分宜察别有司贤否以彰激劝兹当升任例得举劾谨以贤不肖者为皇上陈之臣访得杭州府知府余良枢精明浑厚博大老成僚属事之如严师闾阎戴之若慈母嘉兴府知府龚勉才优八面泽渥六年弊尽革而利尽兴政已成而望已着金华府知府曽如春以兼容并包之度运长驾逺驭之才弊絶风清政通化洽温州府知府卫承芳满腔恻隠一味真诚父老遂借冦之情郡邑有甘棠之颂宁波府知府蔡贵易本敦大更济严明由文学以饰吏治不动声色卓有执持绍兴府知府萧良干率性任真秉公持正建闸塘已垂永利革浮靡渐返淳风衢州府知府廖希元以诚心感孚上下以实学惠爱蒸黎逈异时流可追汉吏严州府知府郑锐囊无长物泽有余休兴学校士喜陶镕崇节爱民称鸾鳯处州府知府喻均文章与政事兼优气节并才华竞着小民颂徳属吏承风湖州府知府陈梦复俭以律已雅可镇浮体民情如烹小鲜总郡事不遗余力台州府知府杨道会本就熟路以轻车故游利刃有余地僚属辑志士庶倾心杭州府通判陈表行无粉饰力有担当奉公一节自持却例千金不顾温州府通判许知新清苦茹蘗甘虀明爽条分缕析督捕盗息署邑民思嘉兴府推官俞咨禹徳比珪璋操严氷蘗评品人称平恕剖决民愿质成温州府推官潘士藻标格絶尘操持慕古临民多方教化鞫狱悉力哀矜绍兴府推官陈汝璧质美学博素闲经世文章才敏心虚不但得情狱讼金华府推官徐万仞雅度春温清操玉润摘发先惩窝访丈量夙着均平台州府推官王道显洁履真同处子明刑能照覆盆无弊不厘所至咸服严州府推官魏良静通敏之才卓荦之器摄篆一尘若凂议狱三尺为平仁和县知县程达才周万变识鉴隠机精神徧彻穷檐繁剧尚多暇力临海县知县周孔教经济自优大受循良实出绪余美政多端欢声一口徳清县知县陈效神闲气定才敏识高兴厘尽是永图力量可属大事萧山县知县刘会拊恤以拯灾惫百里春回胼胝以建海塘一方利永遂昌县知县王有功冲夷襟度英敏才华正册定赋心劳省费劝农政洽富阳县知县管九皋政先民事邑蔼阳春共称卓鲁更生争羡农桑尽利兰溪县知县张应扬心思愈久愈竭声实日大日弘郷约化成催科政善义乌县知县俞士章其节孤高其才沉毅导利桑麻遍野剔弊狐鼠潜踪余姚县知县周子文英敏高才若识长途之骥直前任事如发利刃于硎鄞县知县周之基诚与才合令以亷行催征逋赋乐输聴断隠情毕照乌程县知县杨应聘志意安闲施为穏练色不变于市虎心惟知有子民归安县知县黄洽中节槩独行孤立才思泉涌风行恩倍困穷事甘劳怨慈溪县知县何伟虚襟雅度锐志通才弛张务当民情剂量允恊舆论会稽县知县曹继孝拊摩之念甚真节缩之条备至岩邑大頼逺器自殊秀水县知县郭如川丰神秀发性度端严实心约已爱民殚力惩奸驱蠧嘉善县知县蔡彭恺悌繇衷精详勤政田额清而赋减冗费省而民苏乐清县知县吴华古貌古心恶衣恶食抚绥黎庶怀徳方严黠吏惮威常山县知县傅良言裁冗节浮省刑薄敛一方冲疲有頼六年志节益坚以上诸臣虽才畧各有不同要皆一时有司之良而龚勉卫承芳先经奏留久任内龚勉已近六年卫承芳留任未久均当荐扬以备擢用行取久任者也又访得原任嘉兴府通判今升任某人泰顺县知县某人永康县知县某人以上三臣某人操守卑污赃私狼籍应照贪例革职为民某人入已之赃虽属影响纵役之扰则徧闾阎应照不谨例冠带闲住某人操持不无出入诈骗多归棍徒况当强壮之年尚有策励之日应照不及例降用以需后效者也再照新例荐举限数甚严但浙为首藩非他大省可比各府正佐州县正官甲科过半自久任法行前壅后继亦与徃年速迁者逈异臣今次荐举三十七人虽稍浮于额数然查曽以贤能称职留任者计二十五人而新荐止一十二人视徃额亦减五分之一非敢溢美以市恩者伏乞勅下吏部再加查访如果臣言不谬将余良枢等循资擢用行取卫承芳仍旧久任某某为民某某闲住某某降用庶有司益知劝惩而吏治民生亦有补矣

　　荐举地方人材以备录用疏（督抚）

　　臣惟浙为人士渊薮无论在位多材即山林遗佚亦济济称盛臣叨升任例有荐举除原任南京工部尚书陆光祖已经病痊会奏又如原任太子少保吏部尚书张瀚立朝端亮负人望而以重纲常忤时原任礼部尚书董份华国文章受主知而以崇退让范后原任陜西行太仆寺少卿颜鲸直言正色于朝着砥节砺行于林居或时当引年应候特简重用近奉明旨应候破例甄收臣不敢槩举外访得原任南京礼部尚书陶承学忘八座之贵而俗可镇有万石之风而才则优乡邑蓍龟庙堂柱石原任吏部左侍郎姚弘谟文章不愧斗山徳望久孚中外宿疾渐收勿药弘猷可望济川原任刑部左侍郎王宗沐愽古通今之学济时应变之才游刃允矣有余伏枥不无可惜原任工部左侍郎金立敬清夷天植孝友性成忤权门不殊吴市之遯观士论剩有东山之推原任太仆寺卿朱南雍居官不喜浮沉在里依然澹泊施为未究其用动忍益老于才原任南京国子监祭酒戴洵率性任真超然尘俗时局之外忧民论治绰有救时慕古之怀原任廵抚南赣都察院右佥都御史邵陛器可以任重道逺才足以纬武经文揽辔已重台端庐墓尤征孝行原任南京吏部郎中沈秱蔬食敝衣眼底全无世味谈经课子胷中独思古人原任广西布政使司左布政使孙光祖负经济而持以谦退砺孤高而出以和平年力正堪才猷难弃原任广西按察司按察使郭孝性直介逈异流俗才明练雅擅时名久贲邱园堪膺艰大原任山西布政使司右叅政孙枝素称宏识久抱忠猷解官独负屈未伸论年正及时可用原任云南布政使司右叅政胡心得猷谞挥霍操履洁修滇南之心迹已明浙西之旦评独重原任四川布政使司右叅政李键入孝出弟志行直拟前修朝虀暮盐意趣独超流辈原任广东按察司副使郑汝璧鹄立不羣之气鹏抟独运之才壮年遂尔沉沦公论共为惋惜原任江西布政使司右叅议李乐闼正言謇谔之风裁犹在城闉絶迹孝亷之气节更高原任江西布政使司右叅议王锡命旷世高标真可亷顽立懦待时逺器岂容潄石枕流原任四川按察司佥事沈楩英敏长才端洁雅操澄清之志未竟娱彩之孝必忠以上诸臣或才可以效用明时或行可以羽仪后进虽人品不同均之为圣世贤才所当荐扬以备录用者也伏乞勅下吏部再加查访如果臣言不谬将陶承学等酌量推用庶遗佚皆得自效而士风益劝其于治化未必无小补矣

　　荐举教职官员疏（督抚）

　　臣奉命抚浙窃谓学校乃人材所自出之地每于教职悉心谘访谨举其贤者为皇上陈之臣访得崇徳县儒学教谕刘良春文章本原理窟标格逈出风尘淬砺益坚清华可待云和学儒学训导魏而焕潄百家之芳润学重身心端诸子之楷模士有矜式东阳县儒学教论陆泶学本家传行宜师表尚负凌云之志不徒振铎有声萧山县儒学教谕应楠造诣宏深辞章典丽无忝型范之名绰有剸裁之用临安县儒学教谕沈大绶仪度舂容文学淹洽立教雅敦行谊摛辞夙擅才名象山县儒学教谕王胤鳞青年有养博学能文三战未酬素心万里终当逺到湖州府儒学教授龙徳谦志不移于蹶挫才日裕于困衡署邑亷平为文雅淡上虞县儒学教谕程克昌行无粉饰学有师承廸人宛饬蕞绵署邑即优制锦嘉兴县儒学教谕司马暐端凝器度峻洁操持文称甲第之遗学慰儒林之望海盐县儒学教谕周思文学问素优行谊亦饬功课无分寒暑猷为可辨错纷寿昌县儒学教谕李世芳练达之才清介之志久设科而士服再署邑而民懐海宁县儒学教谕张继哲强年雅度洁志贞操学闻味道之传才裕长民之寄余姚县儒学训导谢思谦年青姿雅才敏行端署邑裹粮以行分教一毡自守武康县儒学训导孙梦熊温醇器度雅饬操持已高文学之科更优政事之具平湖县儒学训导王启疆学绍家传为文绰有古意才通世务立志逈异庸流以上诸臣虽科贡异途均为教职之良俱堪六馆有司之任者也伏乞勅下吏部再加查访如果臣言不谬将刘良春等量升六馆龙徳谦等量升有司庶人材益劝而学政有裨矣

　　荐举佐贰首领官员疏（督抚）

　　先该臣查得佐领各官所管职务与民相关甚切贵在得人徃因荐举数少无以示劝已经题奉钦依但贤能不凡者类得疏荐多不妨尽举其次咨部超叙见在遵行臣所属佐领庶职以此颇多自奋除贪残不肖者不时访斥外今当升任所有贤能佐领相应遵例荐举以广示风劝臣访得临海县县丞屠以钦检束身名不失儒雅疏通世务大得民心徳清县县丞陈士秀誓守清亷绰优干济征粮却例署印宜民海宁县县丞方澄彻爽练之才雅能集事清约之守即可长民龙泉县县丞刘先久谙吏治事事有条两署县符人人归颂萧山县县丞王箕性本诚笃才亦通明却例志坚筑塘力懋上虞县主簿周邦相青年锐志洁守通才署篆得民司捕息盗永嘉县主簿江桂馥洁已服人承委集事且勤民隠不类吏涂杭州前卫经歴刘世杰才优盘错志耻纷华愈久愈亷随试随效观海卫经歴吴潮幕卫称良署邑不苟正值壮年大超流辈金华府知事李克昌律例素谙剖决中窽摄符节苦司捕民安以上诸臣皆一时佐领之良所当荐举以备擢用者也伏乞勅下吏部再加查访如果臣言不谬将屠以钦等分别擢用庶尺寸之材悉录而大小之职胥奋其于民生益有利頼矣

　　举劾武职官员以昭劝惩疏（督抚）

　　臣惟浙为山海奥区倭夷矿盗窃发不常所需将材视各省尤急臣奉命提督军务选将练兵其専职也兹叨升任例有举劾谨以贤不肖者据实为皇上陈之臣访得署分守杭嘉湖叅将事游击金秉钺望着恩威才兼文武统标兵旌旗顿改歴汛务险逺惯经标下左游击吴允忠负义气尽革营弊防逺海无犯秋毫自负不凡众乐为用浙江都司佥书李承勋才能应变志久絶甘论抱负武而知文制火器便而且利总捕都司郑维藩年龄青茂才识圆融苦坚茹蘗之操巧擅穿杨之技以上四臣可备副叅游击之选者也金盘备倭把总朱九经试射而发皆中鹄抚众而恩深投醪忠义驰名水陆着绩定海备倭把总徐九章叱咤惊人甘苦同众渉险如履平地遇敌可使前驱总兵标下坐营把总林之杞谋堪运幄志切请缨稽简众士如归督饷一尘不染以上三臣可备都司之选者也标下辕门把总绍兴卫指挥佥事刘巨安英达不羣激昂自信学穷奇正之变才兼水陆之长东大营中军把总杭州前卫指挥佥事李香开爽有谋训练以律惩玩必先洁已恤兵所至服人西大营中军把总绍兴卫署所镇抚汤大辂性资沉毅智识英明控弦搦管俱优条议施为允当东左营把总海宁所署镇抚章应魁射称百中之能谋负万人之敌且敦孝义不愧儒绅西前营把总杭州前卫右所正千户陈九思武征三捷才服两营轻裘缓带之风鸣剑抵掌之畧军营把总杭州前卫左所副千户王嘉锡才猷谙练技艺优长操纵兼用恩威筹策足资缓急杭州右卫署指挥使张劵始终自守清操僚属敬惮飞挽不染夙例旗甲腾欢海宁卫指挥同知彭绍贤博古通今有为有守领兵士卒挟纩署印疲困生春海门卫指挥同知俞舜出自武流绰有士行视篆锱铢不染驭军醪纩有恩临山卫指挥使马如锦早读儒书博通将畧守已恪遵礼法管操深得人心台州卫指挥佥事刘炳文丰神秀发识见爽明绩屡着于转漕才尤长于制敌宁波卫中所署正千户安如山魁梧之貌练达之猷督运飞挽独先领兵行伍増重昌国卫右所副千户金继超武捷已见韬钤贫苦不厌氷蘗久歴絶岛真可将兵以上十三臣可备把总守备之选者也又访得分守宁绍叅将某某此一臣者所当亟行革任回卫者也伏乞勅下兵部再加查访如果臣言不谬将金秉钺等循资擢用某某革任庶劝戒聿昭而兵政益肃矣

　　温恭毅集巻四

　　●钦定四库全书

　　温恭毅集巻五

　　（明）温纯 撰

　　○疏

　　乞恩辞免升任以安愚分疏（己丑年时任都察院右都御史兼户部右侍郎总督仓场）

　　臣陜西西安府三原县人繇嘉靖四十四年进士累升今官据吏部咨为缺官事奉圣旨是温纯升都察院右都御史兼户部右侍郎总督仓场写勅与他钦此钦遵臣闻命自天措躬无地窃念臣材踈识浅行薄望轻猥蒙二圣陶镕歴中外全无寸绩恭荷皇上拔擢躐台省更负素餐方今钱榖出纳之司尤关军国利病匪浅岂乏才俊误及庸愚即令以原职督储已非其任况加以长宪崇秩益承之羞岂因臣旧抚越中或知财薮有竭泽之困近佐计务或知帑藏无数岁之余故责以识途而不计其驽骀遂扬之使前而得同于糠粃睠惟岁出常溢于岁入而入者毫不可増出者万不可缺安望府库之充盈又惟积荒加之以旱灾而荒者未必尽苏旱者又且请命正值东南之疾苦尽蠲则病国可虑尽敛则病民可虞虽责之极才极练之臣亦难收足国足民之效臣自揣分实切循墙敢谓经画益损之有人事可分理抑恐督运典守之无策责亦难辞与其操刀试割以滋多伤不若避路逊贤以免旷废伏乞皇上鉴臣言非繇矫餙重国计别授才贤使臣安愚分仍守旧官尚勉効夫犬马即臣役太仓免増新秩亦少逭于负乘矣臣无任激切恳祈之至为此具本亲赍谨具奏闻伏候勅旨

　　请停新増供应疏（总督仓场）

　　臣照得本部八月初二日应进金花银拾万两买办银伍万两今解到金花银止苏州府叄万玖千捌百捌拾捌两广东贰万伍千两尚少叄万伍千壹百余两及买办伍万两行太仓银库查堪动银权借凑进随据管库主事杨应宿呈称外库止有实在银壹拾肆万余两尚不足山西一镇应发年例委无措处等因到臣臣系守藏吏计无所出故不得不恳请于皇上臣查得自祖宗朝以来止每岁例进金花银壹百万两坐派苏松江浙福建广东湖广等处原无买办应用名色每季加买办银伍万两自皇上登极之六年始计每増进银贰拾万两皆本部于备邉银内那借应命以奉皇上稍充即行停取之旨日望停免不谓延至于今计已壹拾贰年进过银贰百余万即使帑藏充溢闾阎丰登臣犹谓圣明在上不宜重内库轻外库以示天下臣民观望况拾陆年以前山陜河南浙直非水潦则旱疫蠲停岁以为常以故数年起运京邉解不及半今黄河以南浙江湖广南直隶皆国家财赋所出久旱不雨不但秧苗未莳抑且断流竭源无水可饮民之填沟壑离乡井者不可胜计而仍令有司恣敲扑供赋税难矣葢数年南北之民遇水旱苦不水旱亦苦而今岁之旱又为数百年所未有岂非催征上干和气以致天心仁爱古称天人感应捷于影响而人主一呼吸即与天通有出一善言而灾星退舍者皇上视今日闾阎之状何如也苏槁回春不敢望发内库但罢不急之务停额外之取使所司省此可已之供以充荷戈之腹而缓取盈之征庶几民困少苏和气上蒸延禧永命之道实在于此倘若谓皇上富有四海何吝此伍万然壹岁则贰拾万矣拾岁则贰百万矣先是太仓新旧银不近千万乎今十余年已费伍百万而半充买办用再十余年能保不尽费而更或有水旱军旅何以应则国又何以为国也臣日夜熟思实切寒心伏乞皇上俯念民艰邉计除金花银容照数凑进外其买办伍万两自今日停免使经费有常不至竭府库难继亦修俭徳弭灾异之一实政也臣不胜悚息恳祈之至

　　纠监督主事疏（总督仓场）

　　据巡仓御史荆州俊叅论监督主事王显先掲帖大都谓显先日用所需取办歇家即以歇家为心腹收纳不必干圆洁净每船索银一两因书办黄化受指挥张遇时千户李臣等银三十三两为书办张纯正面诘因歇家张盛受指挥倪懋中银三十六两因歇家部继臣受千户何文银二十五两因李儒受指挥白吉银六十六两又盗留守前卫仓余米五十石托郜继臣卖银三十余两又托张泽盗虎贲卫仓米七十余石为临仓内使国用挟买毎石止价银五钱八分移怒于泽令赔银三两五钱且责十五板几致缢死等因臣初受事见其姑息太过疑之寻闻物议犹恐未真今据御史荆州俊论列是以监督之臣甘为盗跖之行亷耻扫地尽矣罪岂止于罢斥但未经审质恐本官有辞而各役狐鼠之奸不正法纪亦属漏网其各卫所官数千里输将既苦需求又多事完回南虽难一槩拘提所有书办黄化等歇家张盛等受害张泽及留守前虎贲二卫仓米石数一勘审而罪即有归着方今正当收受之际不容一日缺官伏乞勅下该部先将主事王显先革事另选委主事一员暂署监督一面行法司提各役审究果王显先有碍操守一并提问正罪以为部属贪肆无耻之戒庶奸弊可清而国储亦有頼矣

　　因母久病惊悸成疾乞赐放归以便侍养调理疏（总督仓场）

　　臣繇嘉靖四十四年进士歴升今官感戴皇上高厚之恩即摩顶至踵不足以报万一但念臣父封大理寺卿朝鳯年八十臣母封淑人王氏年七十有四往岁臣抚浙江臣父母恐臣内顾强偕行以坚臣于浙臣不敢言归既迁官而北以臣父母责臣力官会臣里大疫遂将臣父母入京以是二三年来臣父母心虽欲归而口不言以坚臣于京臣亦不敢言归今臣父母衰如风烛臣母久患秘结致火毒上攻自今岁六月伏枕谓旦夕即已乃数病数已既已又病臣亦因以惊忧恐悸致精血耗损耳鸣心动痰欝膈痛如刺臣母子交相虑而臣母病益増于枕间数谓臣安得归吾家而病其已乎以臣母离家六年中孙男女殇者七人积痛伤心已非一日故今病中言及家而泪即淫淫下也臣计必归田里乃可以慰臣母之心而病或易已縦臣无病亦必偕归乃可扶侍臣父母于间关数千里之逺以尽乌鸟反哺之情而犹恨乞归之晚致臣母至此况臣亦病不但事臣父母之日短而臣愁苦无已亦将従此危也葢医药不效则苦欲归而不能即登途则又苦若蚤得请一日犹可蚤慰臣母一日臣有此万分不得已之苦情不得不恳鸣于皇上伏乞皇上垂怜准臣回籍调理倘臣母子得遂生还是即皇上再造而臣当効衔结之报于世世矣臣不胜恳切祈请之至

　　遵例陈情为母请乞恤典疏（即已丑年总督仓场丁内艰）

　　臣父朝鳯自幼聘娶臣母王氏生臣臣顷因臣母患病具疏请归蒙圣恩谕留不意臣母前病益笃医药不效未及旬日儵忽弃世臣窃自念幸逢圣朝所至得将父母少遂禄养但以臣恋官之故致臣母旅食六年不遂生还竟客死于数千里之外臣拊心踊地无以自解幸遇国恩旷荡皇上达孝及亲不遗闺阃臣虽无所比数犹可徼冀以补臣阙查得大明会典一欵文臣三品以上不论已未考满父母曽受本等封者俱照例祭葬又查得原任兵部左侍郎汪道昆母淑人胡氏病故已蒙给与恤典臣虽叨列二品臣母三遇两朝覃恩封至淑人仅与胡氏同乞勅该部遵照典例议覆取自上裁倘臣心幸而获伸则臣母死且不朽殁存衔结不敢遗余力以报恩私矣

　　为亲老身病乞恩赐免重任以便侍亲调理疏（壬辰年起升南京吏部尚书）

　　臣接邸报该吏部等衙门会推奉圣旨温纯升南京吏部尚书钦此窃念臣以草土余息荷蒙皇上起之邱壑拔置留铨恩至渥也会时多故主忧臣辱苟余顶踵宁复自爱顾臣有万不得已苦切之情不得不恳鸣于皇上当臣母存时与臣父封大理寺卿温朝鳯率就养于臣宦所今臣父年八十有三老且鳏矣久有痰疾近又増以眩晕真如风中之烛臣欲迎养则逺渉难欲独往则絶裾难臣亦旧耗心血兼以母丧伤痛怔忡消缩独其形存耳以是臣忧臣父臣父亦忧臣俱不能解于其心若不及今相倚调摄臣父子且不可保况尚书喉舌之寄留铨人才所关明岁又当京察必得负重望者方能以堂上之身分别堂下曲直而臣望轻多病内顾情廹即在官亦当循例引退乃今承乏柄事冐昧就列宁不误国家大计伤皇上知人之明哉方今人才济济贤于臣者何限其无疾无内顾者亦何限伏乞皇上察臣乌鸟之情怜臣犬马之疾别简名贤以重铨务容臣在籍侍臣父朝夕调理冀幸臣父或因臣少延桑榆之景而臣亦万一不即填沟壑是皆我皇上天高地厚之恩臣当结草衔环图报于将来者也臣不胜恳切祈望之至

　　再辞南吏部尚书疏

　　臣顷起升今官因病具奏恳辞奉圣旨留铨重寄特兹简任卿宜上紧前去供职不准辞吏部知道钦此臣窃惟臣以一介庸品叨冐踰涯及以私请又荷温旨未允臣心口感念通籍且三十年列在六卿之末时方多虞义不得更言其私但臣初请臣犹仅苦怔忡臣父虽痰嗽眩晕犹未甚也自陈情后于五月十四日臣父忽痰发目闭口紧四肢如氷急投药移时方苏此岂老年人所能堪而亦岂人子可以絶裾之时臣父子相望泪注实时时温清时时奉汤药能几何而臣亦因此惊悸火炎心跳耳鸣屡延医药不效臣恐先填沟壑为臣父忧臣之方寸臣之病体如此势不能勉强受事徒以进退狼狈之身误国家六年激劝之典臣之罪愈不可逃况计期廹矣即及今查访犹恐迟一日未得代臣者则臣悚惧一日是以不得不更恳鸣于皇上伏乞皇上念计典最重怜臣病苦絶无矫饰避难别情别简委任容臣在籍调理臣无任廹切恳祈之至

　　考察已竣闻言自愧恳乞圣明罢斥以重大典疏（南京吏部尚书）

　　臣等代匮南铨适当考察各思竭诚秉公仰副任使凡一切亲故尽不敢狥自谓可幸无过惟是原任南京工部主事闵世翔于考功司郎中钱士完为周亲曽经南京御史李用中论其夤缘改北随该吏部覆奉钦依照旧供职当考察时亦曾议及但臣等互相叅核无实可据而都御史陈有年朱鸿谟曾抚按江西皆称其令安福甚得民心及查科道访单无名询吉安安福之官南中与南中众论皆无异辞臣等是以从公议留非一钱士完所能专也既经科臣论列想其别有真闻是臣等咨访未详愧死无地伏乞皇上将臣等罢斥其闵世翔鑚刺有无一付公论则计典肃而众心以平浮议息而国是可定矣臣等无任陨越待罪之至

　　乞宥督臣疏（南京吏部尚书）

　　窃闻古帝王之御将也有不测之威亦有不测之恩威虽与恩交济而要之仁可过也义不可过也况总督重臣为皇上股肱乃节制文武诸臣者尤非将比其有劳绩为将士所爱戴者尤宜曲全以重国体葢必如此而后总督之权可行于将领将领之权可行于军士不致陵替以启骄悍借口庶乎纪纲肃而干城可固也我皇上因宁夏未平逮问总督魏学曽继因城溃贼平先发赏银二十万两仍待勘明升赏文武将士独学曽尚在缧绁之中近该九卿科道及督抚各陈学曽当事之难用力之苦与今日成功之繇监军御史梅国祯初尝论列之者亦悔其言之过谓学曽每夜焚香露祷愿以余生赎一城生命解任而军民恋恋埀泣不忍其去被逮而官军相向痛哭今总兵李如松又谓学曽首先渡河收复城堡使敌不得内犯贼不得外逃即古韩范不过而又极感学曽屡授方畧制敌当击其未定破贼宜散其胁从此不但可施于西镇乃如松能聴之而功成不居尽以归学曽人皆服如松之言公言也非学曽诚心任事而能令如松心服若此耶假使学曽不据花马池灵州要害而城堡不复则贼之羽翼未剪屡战不胜哱云不死则贼之锐气未挫而贼与敌且遂其始谋渡河以向关中矣曷论宁夏又使学曽轻身急于入城时贼久蓄异图又戕抚道总兵有必不可宥之罪自知当死计必万端要挟从之不可逆之不可不为党馨则为张杰损威辱国将遗西镇以愈不可为之势矣然则学曽不轻以身试虎狼之口者非诚爱身亦以爱国而未可以是罪之也且将兵之权唐宋以前太重我明以来太轻今悍军叛士处处有之抚臣不得保其首领督臣不得免于囹圄即督抚诸臣欲行法以申明号令其军士且哗而指曰汝且不能保而恐喝我耶此其所关系邉疆非细而独学曽一人可惜已耶况今辽左方用兵御倭曩学曽曽抚其地最熟辽事即东征诸臣亦宜问计于学曾我皇上一宥学曾其将与军士多学曾素所教训而抚绥之者闻学曾一旦有更生之幸必欢忻踊跃代学曾力战破贼以报皇上即九邉督抚亦有颜面立于三军之上而九邉军士闻皇上于督臣之贤者竟以将士感恩泣留痛哭之故不忍摧折亦必欢忻踊跃以报皇上是我皇上不测之威与不测之恩并行不悖为激劝天下一大机括而纪纲不自此大振邉疆不自此敉宁者臣等不信也伏乞皇上俯念邉疆重臣之权宜隆诚心任事之臣难得将总督魏学曽特赐矜怜放归聴勘如果罪有可原功不可冺仍乞皇上一体叙用以励忠荩臣等无任恳切祈望之至

　　遵例恳乞天恩准令开圹以光泉壤疏（癸巳升工部尚书过里乞恩得请在籍侍养未几丁外艰）

　　臣父温朝鳯累封通议大夫大理寺卿不幸于万歴二十一年十月三十日病故臣窃自痛念幸荷恩命累封臣父至今官臣于二十一年五月内自南京改官过家会臣父食减形缩臣以私请复荷皇上允臣在籍侍养臣乌鸟之情得遂内顾不意臣父衰竭难医儵忽弃世臣拊心踊地反哺无及呼天颂圣感戴皇上令臣犹及于父疾间得视汤药属纩得躬含殓臣衔恤镂骨莫知为报又念国恩旷荡皇上达孝及亲臣父生前既屡沐高厚之泽没后似可冀泉壤之荣查得大明会典欵开文臣三品以上不论已未考满父母曾受本等封者俱照例祭葬又开文武大臣官为造坟者夫故在前并造妻圹妻故在前并造夫圹后死者止令所在官起倩夫匠开圹安葬又查得恤典条例欵开今后品官父母病故者许并祭当臣母封淑人王氏卒时蒙勅有司营葬当即预为臣父造圹以待臣今将为父卜期合葬所据开圹并祭前例不得不哀恳于皇上乞勅该部查议覆请上裁倘臣心幸而获伸臣父死且不朽殁存衔结不敢遗余力以报恩私矣

　　庸病不堪重任恳乞天恩俯赐别简以重风纪疏（戊戌起都察院左都御史）

　　臣据吏部咨照得都察院左都御史员缺该吏部等衙门会题奉圣旨温纯起都察院左都御史钦此臣闻命当即望阙叩头谢恩讫伏念臣以袜线庸流遭逢盛世虽尝践履中外实惭岁月虚糜而苦家艰觉形神之屡变久甘自弃惟药饵之是资不谓圣明拔于田间使登要路岂皇上因法纪之久废欲重激扬念微臣实图报之难前祗増悚惧葢都察院正维风之地而左都御史乃总宪之官朝廷倚其风力以振肃朝纲各都御史亦资其督率以澄清天下必端方明达而后可以消官邪必洁肃公忠而后可以贞宪度臣何人也敢望此阶况臣心悸耳鸣终难责桑榆之效望轻任重徒空抱犬马之忱幸今与推诸臣皆臣素所不逮伏愿皇上容臣在籍苟延余生别简一员使肩兹任庶风纪有得人之庆而微臣免覆餗之虞不胜感激恳祈之至为此具本专差某赍捧谨具奏闻伏候勅旨

　　旧病未愈新疾复増再乞天恩准令在籍调理以免乆虚重任疏（再辞都察院左都御史）

　　臣顷蒙皇上起臣都察院左都御史臣以庸病实情具奏奉圣旨总宪重任特兹简用卿宜遵旨前来供职不准辞吏部知道钦此臣窃念臣以一介书生屡荷三朝作养又蒙皇上特恩起用严旨督趣苟非草木能忘报答尚余喘息何惜顶踵况今九卿多缺水旱倭虏开采冦盗所在可忧正臣子为国家汲汲分猷念之时臣虽前惧重任难胜犹心口自许倘万一不蒙皇上矜允即力疾赴任勉效犬马不意今岁臣陜西大旱异常土焦禾枯道路愁叹臣亦因此受暑动火前患怔忡转剧今复齿痛食艰两目障翳恋主虽切登途实难又念京察伊迩非预采访安能輙辨妍媸而以病躯致妨大典尤臣之所大惧也伏乞皇上俯念风纪重任急于得人臣情激切原非矫饰别简名贤受事准臣在籍调理庶总宪不致久虚臣疾亦可渐愈臣不胜恳祈仰望之至

　　中途疾剧趋命难前恳乞圣明准令回籍以延残喘疏（三辞都察院左都御史）

　　臣近以旧病未愈新疾复増再具疏乞准在籍调理等因奉圣旨总宪久虚特旨起用如何复有此奏国家多事卿宜上紧前来供职不准辞吏部知道钦此臣除即望阙叩头谢恩外伏念臣望轻行薄无所比数不自意误蒙皇上特知先后四起臣于田间臣仰戴皇上旷荡之恩匪覆载不足云喻臣前此闻命即趋惟恐上负鸿造今国家多事信如圣谕臣虽有疾岂遑宁处遂强起床枕于前月二十六日登途时臣一弟一子或在疾间或方疾愈相向埀涕数日而别谓此身已非臣有安恤其它葢臣素慕唐臣郭子仪为人虽屡遭譛黜一有军旅之寄召至即行况臣未遭譛黜又总宪非有军旅之寄何嫌何避惟是蒲柳易衰药饵罔效出关冐寒眩晕铺舍久之方苏犹强起且行且息抵河南灵寳呼医调治然头益眩复増心荡昔人以心荡卜命不延臣今荡矣知填沟壑何所自分生前无复更面天颜以効犬马未尽之力有泪交頥但冀他日化为异物衔环结草再图补报倘従此归而得正首丘臣大幸或冀不死渐倚药饵生活与黄童野叟歌颂太平为圣世逸民臣益大幸然不敢必也伏乞皇上速简夙望名贤使司总宪重任准臣回籍调理臣曷胜迫苦恳祈之至

　　宸居鼎建愿捐微俸以助大工疏（已亥任都察院左都御史）

　　顷者两宫肇兴凡中外文武诸臣各已捐俸助工臣病伏草野未效微忱今蒙圣恩起臣今职兹于十二月二十四日遵奉明旨到任管事伏见大工浩繁财用诎乏臣谨竭愚悃愿捐俸一年少助万一虽撮土无禆泰山之髙而寸丹敬效芹曝之献伏乞勅下戸部照数扣除以资工费臣无任瞻仰恳切之至为此具本谨具奏闻伏候勅旨

　　矿税酿祸已深重地用兵尤急恳乞圣明速允停止以遏乱萌以保鸿业疏（总宪时率同九卿上章）

　　臣等近睹时事不胜杞忧窃幸皇上屡禁榷采扰害散遣随从虎翼中外臣民举手加额谓圣明日月照临停止可旦夕待也不意蕞尔贵州亦遣税使臣等职在献替若徒以一言塞责不求实回天聴是旷官职是昧祸机是负皇上坐待有事图之无及臣等之罪将用何词以解葢自榷采四出其害则闾阎隠忍已极虽官司未必尽知其祸则官民相向深忧而皇上以为无事歴星变火灾水旱民不聊生之地在在有矿税之役在皇上爱民盛心固曰不忍加派乃有此举在地方有司官吏则曰奉有明旨谁敢不遵于是或摊之行户或派之经纪或为头会箕敛或为椎髓剥肤蝇头锥末虽细不遗肩挑背负无微不及其所进数万数千皇上以为数止于此不知此特其一耳而各官役之狼攫侵牟充私囊者十而九也夫攘臂而夺之食弱者必怒于色强者必怒于言悍者必操戈从之矣岂有夺民之财而戕其命能使之束手而待毙乎彼特有所俟而未发耳皇上毋谓临清仪真激变之后竟亦帖然无足虑也亦毋谓今日解银几千明日解银几万可以惟其所欲而无不如意也夫多藏厚亡天地大数财聚民散黻扆箴规不可不深长思也在昔忠臣爱君必防其渐传称长国家而务财用必自小人菑害并至今所用惟不知民艰之中使苟求衣食无頼之棍徒从来大盗徃徃乗衅待隙今盐法壊军饷匮戎马凋疲顾此失彼山泽之雄乐祸幸乱离散之民有死无生征戍之役沿途肆虐葢岌岌乎不止衅与隙矣而语目前之多故莫如辽左尤莫如贵州与四川在四川苦采木之役民已丧其乐生在贵州号弹丸之区饷皆资之各省而播酋复肆鸱张为川贵大害皇上恻然西顾方且趣两省督抚星驰征讨以拯涂炭柰何复从而重困之军马刍饷方望内帑给发数十百万不止而又求数万之税于其地与素不产之名马乎此驱民使之归播驱商旅使不更出入于滇楚譬如藩垣不培盗必斩关而入病夫埀毙而复饮以乌啄鲜有不立仆者皇上不为封疆计则已苟为封疆计可任网利之徒恣意渔猎以彻其藩垣且益之疾而速其毙乎故语民间愁苦各省矿税皆宜报罢为生灵命脉计也语及疆事安危则川贵辽左尤宜先罢为国家保障计也夫生灵之休戚较诸一已之玩好孰轻孰重国家之大计较诸一时之小利孰利孰害矧与民争利而究也必不得享其利又孰与以天下之利还之天下而使一朝爱戴疆圉无虞之为愉快耶臣等切惧时艰不忍徒仰屋空叹是用昧死而进其狂愚伏乞皇上深惟安攘之至计遐揽元元之苦情亟将各省榷税诸使慨然召回于以上绵皇祖之鸿业下答四海之民心宗社幸甚倘少须时日次第罢遣则乞于川贵辽左用兵之处先停征税庶重地免分外之扰征讨有底定之期其关系国家尤非浅鲜惟圣明幸留意焉臣等无任恳切待命之至

　　遵圣谕循职掌摘陈修省要务恳乞圣明严勅中外宪臣实心举行以回天意以保治安疏（总宪）

　　近该礼部恭奉圣谕去冬至今亢旱为灾已歴三时河井干竭二麦枯槁民无所頼朕日夜焦思动火深为失徳致此你部里便具仪遣官祭告天地社稷山川应祀神祗神庙竭诚祈祷内外大小臣工着令痛加修省各勤职业以回天意毋得徒饰虚文钦此钦遵臣等叨任风宪虽居常尤宜先自简饬以修职业况今仰承圣谕此主忧臣辱毁室倒悬之时岂宜更事修省虚文夫修省以实犹恐天不降鉴况以文焉臣等且不知税驾所矣而能为国重轻耶第臣等虽司总宪以宣达督察为职而所頼倍加振刷抚循以固民心以消乱萌者巡抚都御史与各差巡按巡视御史之责也都御史与臣等为僚若不实相规切御史则臣等所统若不严行申饬则中外之精神不贯上下之责成无据欲举实政以救时事于万一而保治安甚难臣等触目惊心谨据宪纲所载久废弛而目前尤关切急者开欵条列总期于归实恳祈皇上埀鉴勅下臣等查照遵行风纪幸甚天下幸甚未敢擅便谨题请旨
　　计开
　　一重激扬激浊扬清本院职也先是掌院辅臣张孚敬申饬所举止于卓异其后有议举刺方面有司宜有荐有刺有不荐不刺又有议照弘治以前事例大省荐若干小省荐若干总之务实意也乃今方面与甲科有司不刺则槩登荐而方面虽有议亦曲附荐末矣故昔之所荐即后之所用今之所用虽亦不出所荐实多繇采访而定夫使人不信荐举而信采访则司风宪者之过也况荐语徃徃称天日山岳金玉冰蘗渊澄犀利运斤行空等语然耶否耶胡一有缓急动称乏才稍当事任类即不効且叅劾已有赃矣又议降调谓法纪何合严行申饬以后抚按遵奉明旨如限荐举所荐必亷勤公谨所刺必贪酷罢软不谨不及老疾所议处必与所叅劾语相符其绩效未着议论不定者勿轻荐以袭软熟之风而伤宪体各御史回院册开所荐所刺不荐不刺姓名以慿核实凡年终类报及一切荐语但直书亷勤公谨等语以复雅道方面以上堪大用者仍书某任某事有已试之效数语于后凡前项绮语谀词及一切不情譬喻尽洗去司府及州县正官考语止二十字其余佐幕教职止八字或四字庶吏治可核而谀风一扫伏乞圣裁
　　一肃宪体自古称御史台朝廷纪纲台纲正则朝廷正而天下治定故衔命而徃凡大小文武皆得以白简上闻职至要也故其体与他官异即独立独行寡合无侣正其体当如此乃今稍溺其职上下凌替起于赃罚一册间有临造禀请删改以掩饰滥费者则自以其伪示之下安得不凌上安得不替也是在巡按正本清源凡一切烦缛仪文尽行禁革便所动支皆可入册聴其登报禁其禀请清风劲节俨然为百吏师庶几台端吐气宪度惟贞伏乞圣裁
　　一抑趋承上官之与下官其相临截然有分不与朋侪等故必絶馈问逺嫌疑而后体统始肃近来柔媚成风逢迎接踵凡监司守令分虽相临礼若平等如遇到任生辰岁时喜庆徃徃侈筐篚以致殷懃在逺方尤甚彼上官贤者纵峻却不受大体已亵苟一为所饵后虽真知其人不肖非有所狥而不忍发则有所畏而不敢发欲求吏治之清无繇已以后抚按严禁各属馈遗毋私授受以肃体统监司郡守能举发属官违例馈遗者其操尚卓然可风即题请纪録优转庶宪度严明人心整肃如御史视为虚文奉行不实回道日聴本院体访叅治伏乞圣裁
　　一核廵歴御史持斧一方必遍郡邑而后民间疾苦得以周知奸豪有所敛戢近岁或因道里辽阔而马迹不及周或沿吊考旧规而逺邑不亲歴使官吏鳞集于邻壤囚犯跋渉于长途而遐陬小民无繇一望直指之襜帷夫堂庑之下尚有隠奸而况足迹不履其地者乎且守令逺出有失事之虞囚犯解审有脱押之患地方何頼而各省提学宪臣亦效尤吊考诸牛一二三百里外为贫士大病以后廵按御史入境务遍歴所属郡邑问民疾苦勿踵陋规逺吊赴考塞责庶所至奸豪警惕而幽遐之情亦可上达提学宪臣有吊考诸生于百里外者巡按御史叅究御史有仍前慢事巡歴不周者俟回道日以怠玩论伏乞圣裁
　　一恤民隠民惟邦本本固邦宁今国家所恃以父母斯民为邦本计者唯有司耳今之有司何如也洁已奉公者固多而染指自污者亦不少大率染指在罚赎在税粮征解之秤头站银工食之扣除而秤头之弊为甚葢秤头始于总收总解名曰下柜以防侵费以便完解紧要仓口而免挂欠之累然不能无剰余致庸者缘以为利而贤者槩受其疑其甚则重入轻出又使解者更派路费添补之苦今固有惩其弊而不失设柜本意令经收各役自具一匣当官验入封鎻以俟解发而官不与者不可仿而通行之耶合行抚按申饬尽革秤头之弊使自封贮总柜庶民不受累官不受疑为清朝一大美政而又严禁科罚扣除等弊亦恤民保邦一要规也伏乞圣裁
　　一慎刑狱国家设三法司又使御史巡视五城为都城内外民杂讼繁而欲轻重得其平也轻则御史打断即已重则送问然亦有重而轻轻而重者所谓重而轻以人命付兵马是也夫郡县之议重辟简验覆讯必正官犹或有失京师人命非自兵马呈报则由兵马简验此辈知闇识短即利啖势惕皆可使之轻重其情至于覆讯则罗织愈宻问官益无从而辨豁之矣先是议验于宛大二县又议兵马正官用科第竟不能久臣等窃以为宜如户部分司例専遣刑部司属覆简或顺天通判推官及二县知县分任各城一经审鞫自免枉纵是重狱所当议者所谓轻而重以笞杖与重辟同评是也夫郡县笞杖得自裁决民甚便之京师有讼繇通政司始送刑部刑部准理始行拘摄司审毕而后呈堂堂审毕而后送寺寺评毕而后归司发落倘再驳再审再呈再议不免累日积月牵妻系子卖产易衣以待筋骨几成灰矣大司冦秩亦隆重一笞杖不能自裁何其轻也廷尉为天下之平平其重者耳一笞杖必经评允又何其琐也臣等以为笞杖徒罪宜自司呈堂发落免送寺可也如以旧制不可废彚名月报亦可也若犯在笞杖徒而与重辟同起仍同评于大理是轻刑所当议者合行各城御史各务详审喧犯据实打断速令宁家重则送法司勿令乆系尤勿轻付兵马滋扰其前项重轻二刑容臣等咨刑部大理寺再议请旨遵行庶辇毂之民困少苏亦钦恤之一端也伏乞圣裁
　　一禁酷滥伏覩宪纲内一欵风宪之官当存心忠厚其于刑狱尤须详慎若行酷虐动輙棰人至死祸及身家虽悔无及又条例一欵酷刑官员不论情罪轻重輙用各项酷刑但伤人者降级调用至死者俱发为民谕戒森严永宜遵守迩来有司往往任情喜怒以严酷作威既用拶指夹棍复用脑篐烙铁竹签以拷未成狱之民惨毒备极伤和召灾皆坐于此今后御史出巡先须以身率下毋得擅动惨刻刑具凡有司等官有用酷刑打死无辜者查访得实指名特疏叅奏至于司道体统系一方观望非重情不准理非府正佐及州县正官不批问乃迩来有不然者虽戸婚田土债利亦准虽府卫首领州县佐二亦批上行下效何以责兹辈之不擅受也是在抚按严禁若御史自行酷虐及纵庇酷滥不行叅提考察日以不职论伏乞圣裁
　　一重弹压诗埀未雨之防易谨衣袽之戒言事贵豫恐患至欲图之不及也况今星陨雷击亢旱枯槁与所在征求抢劫会聚一时如鼎已沸而益之以薪火已燃而益之以膏也欲求无事得乎然在抚按不可不预为之图矣图之柰何无事其力倡司道郡县多煦沬小民使其民知在地方犹有不忍害民之官或不即从恶少无頼为掲竿横行之事然整饬兵壮固守仓库则不可一日忘于懐万一有事祸起与其议抚议剿于后日不如设法解散于日前葢有欲剿而反使之不得不合者亦有似不剿而反使之不得不散者惟在寛胁从与否昔年刘六刘七辈正坐不知所以散之而反使之合祸遂蔓延半天下虽旋就扑灭然而民受荼毒几于瓦解今之时又非昔比昔当列圣休养之后闾阎殷富今家家悬磬人人如在水火而又促之使毙迫之使乱故臣等为不得已之计特切望于抚按诸臣之及时以弹压之也伏乞圣裁

　　台臣急缺势难久待恳乞俯允就近先选以济目前差用疏（总宪）

　　近该吏部以台省缺人具疏上请将在内中行博士在外推知等官资俸及期者照例谘访取选等因荷蒙皇上特赐俞允该部节奉纶音会同臣等重加谘访将推官方大镇等知县熊鸣夏等题奉钦依行取一时中外臣工莫不欣欣举手称庆仰诵我皇上用人图治至意顾臣等伏思之推知等官虽已行取各有经手钱粮刑名事务稽查候代须多时而道里逺者如闽广楚蜀相距数千里非数月不能遽到若直待到齐同选计期必至三四月间比及试职实授而后题差为期益更逺矣目今六科及南京科道缺人臣姑无论即如臣衙门十三道御史员缺本多近奉钦降及考察见任共去御史六员即今见任一员兼署数道内外侍班仅一二员至于五城厂库等差尤属辇毂要地钱粮重务乃仅以二人巡视兼管力何能办矧各省按差中差悬缺如真顺应天广西两淮甘肃等处俱无人代万一邉境有事失于纠发臣等安所逃罪日夜思维窃念中行博士推知等官均为应选之人与其久候类选不免稽迟悮事孰若就近先选通融接济之为得乎且两次选授近不苦于匮乏后可免于壅塞而中行等官员数不多才品易别又必不至以轻率匪人滥充其间也查得万歴十九年亦因台省乏人疏请奉旨中行等官先行考选推知等官续至另选此例即可仿行况其时尤未若今日急缺之甚乎用是乃敢恳请伏乞勅下该部查照近例容令先将在京中行博士等官原拟资俸及期并原取推知等官在部者会同各衙门再访的确酌量才品议拟列名上请并具履歴考语聴候皇上钦点南北科道各数员务择老成端练体国奉公之臣以充其选如有不宜言路者仍补别衙门则不惟额可渐充且目前差用有济臣等亦得藉手以少逭悮事之罪矣

　　逺臣被逮遭难可矜恳乞寛宥以光圣徳并乞亟停矿税以保治安疏（总宪）

　　臣等窃惟国家事有当婉词曲陈以冀下情易达者有当苦口尽言以求天聴蚤回者今事势景象日急一日臣等敢不尽言伏自皇上矿税兼行旋以中官李道讦奏逮问南康知府吴寳秀星子知县吴一元一时人心错愕臣等虽身任言责止从九卿陈乞不再为疏烦渎窃以为举朝之言公言也必蒙皇上埀聴又恃皇上不许扰害地方之旨各官役或不敢违若岁事丰登官民相安纵有意外之虑知皇上必暂为而旋即已之也今据李道一讦吴宝秀等遂令秀之妻上怖天威下惧夫难脱簮以佐路费不及四金旋即自尽死别遗一幼子呱呱就寄夫寳秀固国家一亷吏也臣等于京察时访其官大理茹苦有声今任南康甫十六日偶与李道龃龉輙遭陷以邻境竒祸且于桎梏中伤妻不可复生念幼未必复见祗畏严命且泣且行而又重以长途跋渉之艰缇骑系绁之苦不啻隆冬而遇霜雪之交加也此等情状南康士民痛惜道路逺近悲怜我皇上闻而知之未有不恻然动念者也臣等闻其体甚羸弱倘付诏狱加以棰楚万一不支或死杖下纵不即死传之天下后世将谓皇上以中官争利之故而致方面亷吏妻死身危不轻重失伦且非朝廷为民设官之意乎况今异星东坠明属兵兆徐鳯以北旱二千里麦苗无望民杂草叶以食即如皇上初年布衣祈祷以回天意发仓赈贷以救民穷犹恐无济于时而矿税官役方且交错满道有掘之地不得则以一条鞭法索之民而民不能堪者有本地棍徒通同官吏指某屋某冢有圹而诈银入已者有一物而四五税或税及于囊资者有抢夺成风官役倡之市棍又假官役以效之利则归众名则归皇上者遍天下皇皇然相欺相争相仇不至于竭泽殃民不已也不至于召衅起乱不已也即今辇毂之下商旅罕至况其逺乎郊关之外抢夺公行况其逺乎近仪真太监暨禄又报上新河民蜂拥万余几成大变矣而会徐鳯以北大旱淮扬盐法阻滞灶丁罢煎徐鳯固从来掲竿聚众之薮淮扬盐课尤年例邉饷取给之地也各省税银旧所资以充邉饷者亦少半充内帑大半充各官役之囊矣无论军士枵腹不待脱巾乃见切恐不轨之民与失意失利之民并起所谓失意之民林章辈是也所谓失利之民上新河之蜂拥与灶丁是也所谓不轨之民我朝之刘六齐彦名师尚诏辈是也然而不轨之民又因失意失利之民而起纵能扑灭将安所资饷于库藏匮竭之时即取原奏各官民而尽置之法亦何济矣葢天下所最可患者有可修省之时而以为不足畏则可畏者至而修省无及有可挽回之计而以为不足虑则所虑者至而挽回无及臣等诚愿我皇上之及时以挽之也及时则不过片纸温纶而风行雷动立见四海臣民仰颂我皇上即尧舜禹汤文武不过且其为力甚易不然则其难有万倍于今日者臣等职在守法窃有感于吴寳秀等之逮而恐天下之夫不能有其妻父不能保其子者不独一寳秀也又恐今日聚利之祸不独在官民也故敢以苦口之言进伏乞皇上特霁天颜俯察臣等所言原非过计臣等所虑原出闾阎迫苦真情倘荷天恩怜吴寳秀之亷而矜其苦涣发徳音放回令复原职臣等之上愿也如以业有成命仍乞圣慈于拿到之日勅下刑部并知县吴一元从公审实请旨发落俾得保其残生因停矿税收回原差各省中官及各官役以收人心以弭祸兆以保治安之休于无疆宗社幸甚天下臣民幸甚

　　台臣久缺恳乞圣明蚤俞考选以肃朝纲以振风纪疏（总宪）

　　顷据管河南道山西道御史徐兆魁等呈称各道御史员缺日久侍班乏人乞准经歴司务等官暂轮同御史侍班又据巡按苏松御史刘曰梧巡按福建御史何熊祥巡按两淮御史冯从聘巡按宣大御史萧重望等各呈称差满乞差御史更替又据带管巡城御史方大美原差京通二仓兼带中西北三城出巡在迩乞另差委御史管城等因各到院臣等窃惟御史侍班为纠失仪自来未有以经歴司务各官代之者缘侍班万不容已姑令各官暂同二三掌道御史轮侍然于国体朝纲亦不肃矣其在外廵按廵盐之久候者非他官可代而数月以来郊关之外抢夺成羣恐更聚为大盗欲令都城内外肃清以弭盗衅定当自重巡城始今巡五城止二御史又各有印马巡仓正差见应出京城务何属无怪数年以来兵马等官得乗隙多肆闾阎寃抑竟覆盆莫伸即今无頼恶少出而抢夺逺近为行旅大害也葢六科与南京科道均称缺人而臣等衙门各差尤关系甚重窃恐将来悮事酿盗之罪臣等亦不能辞幸值取到推官知县与在内中书行人待选之时屡经吏部请定选期俱未奉旨仰见圣心慎重无非为言路择人计臣等亦窃谓今日此选为国体民瘼非为诸臣也况今应选诸臣积资累劳有至八九年者世味备尝诸艰歴试意其人类多正直忠厚练达老成当无浮薄喜事辈叅于其间且当考选之日臣等仍欲观其言貌试其章疏矢公矢慎务核真实酌议上请必不使耳目之司授非其人万万无足烦圣虑者臣等甚苦今日侍班巡城之难其人又期早得诸臣而约束之以需中差大差为及今蓄艾以医久病计实不徒以待选者仰望之殷候代者淹留之苦已也伏乞勅下该部会同臣等择日查照旧例一并考选庶差委有人而臣等亦可免于旷官之罪矣

　　台差关系匪轻宪臣接代久匮恳乞圣明早允考选以复成规以肃风纪疏（总宪）

　　臣等窃惟御史出巡名曰代巡职在宣徳达情贞宪肃僚伸寃理枉不专言责且有官守凡中外百司不敢尽肆奸宄不敢輙发惮御史耳肩是任者必谙典故识政体精刑名然后法易信令易行一举一动可为风纪倚重然而各官之才识得之禀赋者常少得之练习者常多祖制新选御史必先试职数月凡巡视诸小差悉分委之令其闻见日广才猷日练刑名章疏日习熟而后题准实授方与中差中差考核无过方准回道大差葢未有中差不效而遽大差者亦未有小差不试而遽中差者诚重之也故御史不待甚缺而后选选则必多其员无非欲储材于试职以备中差大差不时之需也今四五年来则异是矣城差久苦兼摄试职全无一员大差缺或取未中差者代之今中差旋者有几中差缺或取已大差者代之今大差旋者有几有兼二中差而复摄四五小差者岂但独力独劳抑且顾此失彼即今城务更替不常已大不便于都民在各省直亦容有耳目不及周而法纪不甚振者葢今时事多虐人心思乱即有风力御史布满中外犹恐禁戢之难况在差各御史半踰瓜期企足望代民以为旦夕代矣谁其倚之戕民者亦以为旦夕代矣谁其惮之而代者又不可即得纵得代又不可即得老成练达之臣以分持宪纪消弭奸宄固结黎元恐其势将不可收拾然及今考选犹可为也臣等叨任中台以澄清中外为职掌日夜忧思万不容已亟愿皇上仰体祖宗建立御史本意及时蚤允考选使试职者获从容时月久于练习事宜奉差者皆歴练老成不至踈旷职业其复祖制肃台纲岂浅鲜哉不然而姑缓一日选期即少歴一日试职试职无多日是以中差尝试矣中差非素练是以大差尝试矣巡按何官可聴尝试而漫为之耶伏乞皇上勅下吏部会同臣等如吏部前议将中外应选诸臣及蚤一并选用以充南北科道之缺异日新选诸臣万一得当上意臣等亦与有荣而窃藉手以称塞职掌于万一矣

　　详陈台臣缺乏之实恳乞圣明速俞考选以济燃眉以保治安疏（总宪）

　　臣等伏遇皇上不以臣为不肖使居总宪之职蚤夜思维臣官以总宪为名必风纪肃然振举而后不愧其官亦必御史济济多人而后观风振纪之任各有所寄不至顾此失彼以为我皇上维持太平于勿替昨者屡疏尘渎意皇上念风宪乏人何难一举成典乃臣等情词愈迫天聴愈高岂以在道御史尚可那移而各差接替不妨延缓欤臣等请得而熟数之以小差言五城厂库桥税等差向令九员分管例也今赵之翰差屯田矣而带巡青南城二差方大美差光禄矣而带通仓东城二差则一员而三差矣巡盐若佴祺仍兼中兵马司银库芦沟桥三差则一员而四差矣巡关李思孝仍兼十库厂库西北城四差则一员而五差矣夫中差而摄小差已非政体矧一人各摄数差能免众务之丛脞乎是小差需人之急易见也以中差言两淮冯从聘在差一年十月宣大萧重望在差一年六月长芦佴祺在差一年二月而巡关李思孝又报满代之者谁也夫逾年尚无可代之人及今不选则诸臣更望何时得代乎是中差需人之急易见也以大差言淮扬安文璧河南崔邦亮各在差一年三月陜西唐一鹏在差一年五月而浙江云南各处又即满近差四川崔景荣又告病夫代大差者例取中差已满御史今回道查无一人中差槩不得息肩将令谁可衔命而出乎是大差需人之急又易见故论目前急缺之差则小差十一员中差四员大差四员合之凡少一十九员为从来所未有论旧例应用之人则必有小差而后可备中差有中差而后可备大差次序原不可紊要皆自今日考选而始然则考选之举可缓乎不可缓乎倘更再缓将至废皇上之任使隳国家之宪纪使奸贪有所恃而不恐闾阎无所倚而多寃臣等所称总宪谓何忍依违坐视不为宗社计深逺乎是用备陈急迫缺乏之势再渎宸聪伏乞皇上速赐俞允容臣等即日会同考选使各差在今日虽多乆候之苦在他日犹有可代之望则风纪不虚治安可保而臣等总宪之职亦藉以称塞于万一矣

　　台差悬缺日多考选万分难缓恳乞圣明蚤赐特允以重风纪疏（总宪）

　　臣等顷缘各道御史员缺差遣不敷疏请皇上考选不厌频数岂故轻渎宸聴良以御史入侍丹墀出按方岳辇毂頼以整肃寰宇頼以澄清所系视各衙门尤重近不得已为那借为兼摄又任外差各官株守候代于事任似亦各有所责而其中实有大不便者盖那借则以经歴等官代任御史纠劾之责为国家二百年来所未有事一不便也兼摄则以一人而摄数事欲监收放则误问断欲先城务则缓外巡或令官民伺候无时完结愆期二不便也候代则不得如徃岁一年一更葢一年一更则举劾宻而官吏惧耳目新而奸顽惮今则年半或踰二年犹不得代在本官则以为即去而不可更巡在地方则以为当去而不免玩愒三不便也纵皇上考选纶音旦夕即下俟选后试职实授屈指中差之期犹须半年之后倘更不选将于何时实授何时差遣乎且应选诸臣被征书趋阙下岂不幸依日月之光欲展尺寸之技以求图报于万一乃今在诸臣则以有用之才而居无用之地在本院则当急用之时而无可用之人葢用则两相济而于国家之纪纲中外之利病裨益尤大不用则两相滞而近则误事于目前逺则丛弊于后日皇上何所疑而恡于拔用若是此臣等所未解也臣等尝读诗至文王之什曰济济多士文王以宁及召康公之咏巻阿亦曰蔼蔼王多吉士维君子使媚于天子未尝不叹圣如文王犹赖多士贤如成王犹用吉士矧御史又为皇上耳目之士我皇上为国怜才之念岂逊周王柰何厌薄不用而使臣等有溺职之惧臣等诚愿我皇上为文王成王故敢再以迫切万不可已之情陈渎伏乞皇上深惟风宪重地俯鉴臣等微诚慨然勅下吏部会同臣等将内外应选诸臣刻期考选以备任使庶差委有人而臣等亦藉以少效维风之责矣

　　纶命颁行已逺天心孚佑有征恳乞圣明确行前谕以承穹眷以保圣躬以安宗社疏（总宪）

　　臣等始闻皇上违和不胜惊恐随奉圣谕辅臣停止矿税织造起用建言废臣寛释囹圄罪犯臣等不胜欣跃诵我皇上仁明独断何頼臣等喋喋谓昔列国之君尚有一发善言而灾星退舍者况我皇上为天所属望今善言不止一端必即仰荷天佑当捧圣谕入院即刻发行一时逺近臣民欢呼满道次日即传玉体清安益信天人感格不爽不意数日内忽闻皇上复有别议于时臣等从阁部诸臣深以圣躬为重方冀药喜何暇言及时事连日幸闻玉体大安臣等又不胜欣跃方敢斋沐披沥诚欵惟皇上俯垂聴焉葢皇上前谕若但有益于臣民而无益于皇上不必行也臣等今日所恳若为臣民计而不为皇上计皇上不必聴也皇上试思前谕一出有不徧及薄海内外而欢欣舞蹈乎欢欣舞蹈矣而可即令愁苦嗟叹乎又思昨皇上疾中金寳堆积盈库有分毫可救解圣躬万分之一乎惟皇上力行前谕使前数年采搉征办为诸中官积棍所假窃肆虐以酿祸乱者一旦尽革则更生者在小民而颁解悬之恩在今日轮台之悔可以祈天而永命者归皇上矣建言诸臣在狱各犯我皇上雨露之恩原未尝有意终絶之也偶激人言复令禁锢固知皇上必念惩艾之久欲普一视之仁诚早仍前谕在诸臣不过与使过之列在各犯不过沾余波之润而颂乾坤覆载之量如书之野无遗贤如易之赦过宥罪者归皇上矣况一谕而众美咸备大恩也圣谕一出从古不复改易大信也若令出不行涣号反汗有同于戏恐海内愚民信停止之为真疑改移之非是蚁聚蜂起与中使抗不但如前楚中之閧在野者慨岁月之易迈虽懐忠荩而渐迫桑榆在狱者苦拘系之有年将困幽欝而或登鬼録人君为天之子一言一念皆与天通惟天眷徳其应如响夫既以美言而获佑岂可以既佑而遂改乎盖天心所欲改者不美者也其所不欲改者至美者也谕非圣政之至美乎谕出未几旋即改为天心所欲乎不欲乎以其美者易不美以其所欲易所不欲岂以圣明在上而见不及此乎且精神恋其所不必恋而恶其所不必恶则或以有累圣明为念以人不乐从为苦以启衅端拂天心为惧未免増虑动火亦非所以善静摄而期速效也伏望皇上坚持前谕永无改易则恩出如雨露令行如金石数日之间便成唐虞三代景象寿筭与山海永令名与天壤并而宗社万万年无疆之休端在是矣臣等不胜激切待命之至

　　积奸隠弊蠧国损军乞勅覆究以肃法纪以重邉储疏（总宪）

　　掌山东道监察御史刘曰梧呈案照先该本院题覆辽东抚按官赵楫等各叅奏纳粟监生唐尧勲党同百户王朝慰等假印伪填勘合虚出通关违例私兊军饷克减价值违法等情已经奉有钦依备札巡按御史提问去后近接邸报又该抚臣赵楫并部科诸臣交论至称唐尧勲等奉旨勘问发广宁左卫监候太监高淮索银壹万两于本年肆月内差褚志羔等竟将卫监打开将唐尧勲等鎻去提牢官卒槩被打伤缘由覩闻之间不胜骇异夫国家倚重邉关故特严邉储之禁而钱粮出入必有通关必稽印信尧勲等以神棍丛立诡名侵克盐粮价银数逾二万三千有竒其罪已不胜诛且私雕假印朦填勘合伪牌见在覆劾相同律例昭然其当大辟无疑业奉旨提问此其干系重大淮岂不知之且律称刼狱者皆斩淮岂不闻之乃敢受贿庇奸统众劈开监门刼夺以去巨奸竟得漏网是使辽饷终无清理之日辽卒终无宿饱之望辽左终无振刷之期也恣睢跋扈莫此为甚呈乞速行题请严究等因具呈到院臣等看得常人侵盗邉银至二百两者绞例也凡私造各衙门印信者斩律也国家设此律例以惩奸盗以重邉储虽问官毫不敢纵而犯者犹徃徃接踵况唐尧勲等侵盗辽东盐粮价银至二万三千有竒私雕假印伪填勘合已覆劾相同为臣本院题奉钦依究问人犯即坐大辟尚有余辜高淮以受万金之贿麾众刼狱使得漏网是以臣而抗主也是以盗而夺盗也是穷邉枵腹之卒无复足食乐生之望也恐废法纪而诲盗滋奸将堕军实而酿乱起变委难轻纵合再题请除高淮逆恶多端已经科道抚按详纠候圣明洞察所有唐尧勲等一干凶犯合候勅下臣院严行抚按官速提前巻有名各犯尽法究拟照依原限具奏完销痛示惩创缘系积奸隠弊蠧国损军乞勅覆究以肃法纪以重邉储事理未敢擅便谨题请旨

　　敌人猖獗天讨难容恳乞圣明亟定庙谟以肃法纪以固疆圉疏（总宪）

　　臣等近接川贵总督李化龙巡按赵标等掲帖内称播酋杨应龙率领苗夷十万余犯我綦江又出偏师分犯南江江津合江东西千里丁壮妇女大遭屠戮流血成川积尸成邱綦江旦夕且破重庆孤危难保又遣其子杨朝栋领兵二万徃犯贵州臣等伏读至此不觉髪上指冠夫蠢尔夷酋受我国家二百年豢养之恩徃岁雠杀五司戕害蜀兵干犯法纪荷皇上待以不死仅从薄罚即近日贵州抚臣江东之幸功谬举自取败辱激成今日必不可已之役方谓东之之罪终不可宥乃本酋遂敢大肆横行杀掠内地全盛之世岂容土酋跋扈踯躅至此今即速正天讨是补亡羊之牢已无益于地方之惨若仍筑道旁之舍举不定之棊恐非胜筭臣等不揣固陋谬为臆说条列如左倘可备千虑之一得臣等不胜大愿
　　计开
　　一慎择司道照得军政总于督抚而所頼以调剂兵饷综核将领者惟司道是頼必心计了达知兵或素歴行间而又实心任事不致侥幸尝试者始克胜任今奉圣旨允部议更调用兵处所司道各官臣等曷容再陈但各道或缺官带管或已升候代若待有缺方补非顾此失彼则缓不济事查各处用兵多设监军督饷各官乞勅吏部除就本省先行更调外于川贵二省各添设监军督饷方面官二员慎选其人以后如恐官多事权不一即以监军兼分巡督饷兼分守庶几分部得人折冲有頼伏乞圣裁
　　一搜罗异才窃照汉唐以来徃徃下诏求跅弛非常之士而举囚举虏举盗皆可以肩宏巨而济缓急今大江以北多侠客如剧孟郭解辈居常怏怏如鹰隼騠駃一息不忘飞扬奔惊之志先臣邱浚有云在中国则为盗贼主谋在外境则为夷狄効力皆此辈为之也合行各抚按官多方采访果有善骑射多智谋或摧锋敢死或足智晓兵不妨收养抚道标下待用或録名以闻兵部又加核实不惜升斗之粟笼而取之咨送军前有功一体叙用是国家有得人之利即万一有猾黠狂逞之形亦可潜消而免为敌人所资伏候圣裁
　　一简收将领照得用兵之道呼吸即有成败逺汲难济近渇川贵之将敢谓得人纵得人未必即至以后有缺难保不取调于别省徃返道路缓急曷頼况刘铤称病可用与否当今日决断督府既添中军贵州亦宜均重查各处用兵有取调谋勇将官令赴督抚聴用有缺庶便就近委补无缺亦可集思广益乞勅兵部裁酌搜访务求得人不使奸猾债帅叅与其间庶将材不可胜用而小丑不足平矣伏候圣裁
　　一厚集军饷照得兴师十万日费千金军需赏赍又复称是黔中土瘠民贫居常仰人鼻息即巴蜀夙称殷富然自采木用兵以来亦萧然悬磬矣逆酋如黠鼠退处穴中则负险难施熏灌间出刼掠飘忽又无定时非聚兵数万不可兵欲常聚饷恐不能常给饷不能常给而兵又不得不常聚卒有癸庚之呼为敌所乗柰何今须发金钱数十万于军前非不知今日财用十分缺乏而权国家之轻重自不得惜帑藏而忽隠祸也伏候圣裁一多练火器照得器械不利以卒予敌近来火器益精然莫如三眼鎗与连炮三眼鎗各镇有之以左手点火为凖每万人以八千人分畨叠打即得二万四千之用是不増粮而増兵之筭也又于阵五十歩前层设连炮一发则十余大将军可齐徃先期每一连选军士三十或四五十人分领齐练顷刻可布此万人敌也乞勅兵部将前项三眼鎗及大将军或于各镇借用若干一面委官制造庶攻战有实具取胜威敌全在此伏候圣裁一广悬重购照得兵家用间亦攻心之一筭也无论前朝即我明征讨徃徃以此大收平定之绩田州岑猛之倚岑璋至亲也猛竟为璋擒而璋至今世守爵土宁夏刘东阳之倚周国柱至宻也东阳竟为国柱戮而国柱至今称忠义为名将播虽土夷其左右夷苗岂无慕岑璋周国柱其人以自表见者乎诚悬极重升赏如以杨应龙父子献或斩以报者即以本酋家产充赏仍世袭宣慰若家已尽赏银二万两愿升侯伯都督指挥者聴乞勅兵部同臣本院咨行督抚遵行伏候圣裁

　　西蜀危急难支海内动揺可虑恳乞圣明亟停矿税以固邦本以销乱形疏（总宪）

　　臣等顷覩皇上慨然立停贵州税使大小臣工谁不仰服圣心之虚圣虑之逺近诸臣因播酋杨应龙阑出内犯阖疏烦渎冀皇上触事感悟必先罢西蜀矿税以救倒悬不意天聴犹髙岂以满朝诸臣之言皆不足信乎今又据报杨应龙亲统大兵已破綦江杀戮我将士虔刘我生灵全蜀震动此虽螳蜋怒臂不过自速虀粉然而本酋之根抵盘据原与各土司声势相倚其蠢动反侧实足以兆中原之乱今中原有一种椎埋鼓铸武断豪横诸恶少居常愤愤不得逞每伺隙思动加以各省直之开采榷税为之齮啮山陜河南之旱蝗饥馑为之驱逐一旦闻蜀告变至破城夷邑而我不能支环视奋臂乗衅向应与酋为党何异藉冦资盗抱薪助火其流毒溃裂四出必非旦夕所能扫除臣等兴言至此不觉痛哭流涕及今不即挽回恐人心益离天命难格异日虽罢矿罢税亦何捄于宗社之安危哉矧蜀与贵州震邻之警剥床之灾均属危急而蜀之今日尤苦如在汤火中贵既罢矣蜀安得独后纵不即罢中使虽至暴虐亦难于汤火中而行榷采之令不如断自上裁恩出九重速罢蜀中之役使朝不保夕之民犹爱我不忍叛我而不为敌所用即有额税仍聴量充彼中些须军饷使嗷嗷待哺之卒不至内溃又因此而并罢各省直矿税俾四方草泽之夫不得以中使群小辈之横征苛敛为兵端此所为以徳泽为戈矛以民情为金汤而攘外必先安内之大机括也伏愿我皇上熟思祸乱之源亟图消弭之术涣发徳音将钦遣四川矿税中使先行取回再将各省直矿税尽行停罢翻然与海内更始则播酋不足除西南不足虑而金瓯无缺之鸿业将永永于不替矣臣等不胜激切恳祈之至

　　考选未奉论音差委益苦缺乏恳乞圣明亟赐允行以通穷极以济时艰疏（总宪）

　　臣等近查得内外应差御史悬缺至一十九员据实具疏上陈固仰冀皇上察臣等不敢欺之心亮臣等不得已之情蚤选才贤以重风纪斯区区之上愿也讵谓浃旬以来犹未钦奉明旨夙夜思惟计无所出乃新差四川巡按崔景荣业与已报满巡按唐一鹏又各以病告见行勘覆矣比来御史告病自非沉疴臣等徃徃强之视事不敢渎奏诚虑风宪缺人无以备我皇上之任使今二臣中有病真情迫势不得不议令回籍调理苐景荣病则代四川巡按者又缺一御史矣一鹏回则差陜西巡按者又急于一鹏在任之时矣悬缺日甚一日当不止如前疏所陈一十九员之缺需人日急一日舍考选将何以济目前之乏臣等歴观中外凡民生之休戚钱粮之稽查奸宄之纠发吏治淑慝之激扬与夫边腹功罪之核勘未有一事不于御史乎责成者矧今时何时也尤四方多故民情嗷嗷之会也微御史则中外之事谁其耳而目之将至奸弊丛滋吏道窳惰城社无所震慑闾阎无所托命关系夫岂细故而可更任其缺乏以为不足虑耶臣等不为诸臣候选苦淹计而为国家空虚计不为御史候代乆滞计而为宗社苍生安危计是以词已竭舌几敝而不惮喋喋如斯伏乞皇上念御史为天朝必不可旷之官思考选为今日必不可废之典亟勅吏部刻期会同考选臣等自当矢公矢慎为台省择贤以仰副皇上询嘉纳谠之盛心将上之而广一人之聪明下之而通四方之幽隠逺之而绍祖宗之令典近之而救时事之艰危者惟在此一举也臣等不胜激切待命之至

　　台臣员缺太多差用万分不足恳乞圣明速赐考选以全国体疏（总宪）

　　臣等待罪中台职司风宪所藉以为皇上澄清宇内振肃纪纲者惟十三道御史是倚使台差尚可支吾臣等何敢数为烦渎顾事势至今日有万万不可缓者查照官制十三道御史额设一百八员今共缺六十余员如广东贵州二道各额设七员今俱全缺而南台不与焉以致有一差而候至一二年者有一人而兼至三四差者有未及复命而预拟别差者有先经大差而又差中差者见今陜西淮扬河南等处报缺日久并无一员可代而邉报日急谁其弹压灾荒日甚谁其赈济况行役乆劳则意气不无销沮兼摄事烦则奔走或多不及臣等深惧悮事废法其有关于国家非细今在外取到推官知县及在内中书行人愽士等官资俸相应者亦仅仅可数若以分授南北科道则台中所得者恐亦无多且以试职躭延未得即用况尚无选授之期乎伏乞勅下吏部作速会同臣等将前项各官从公考选铨补员缺并将吏部近题起补御史刘应龙李以唐张养志等三员亟赐允补庶台臣彬彬在列而国体亦大有光矣

　　吉典方新皇仁宜溥恳乞圣慈矜宥罪犯以萃和气以培国脉疏（总宪）

　　臣等窃仰见我皇上至仁如天自临御以来刑戮不施于覆盆矜怜常及于犴狴圜扉之夫徃徃得缓须臾无死谁不祝圣寿于无疆顷臣等从九卿诸臣为罪臣曹学程请命非専为曹学程也实以我皇上二十七年未有戮谏臣之事今岁行刑太蚤万一曹学程不蒙矜宥恐后世信耳传讹将谓我皇上不姑容一狂妄小臣以全其好生之心而使曹学程或得成因言而死之名昔人所谓谏官之祸大而名亦大又重失人心或启大盗一兵端今曹学程已自悔罪求一衔环吐珠之路而恐不可复续此臣等所以不能不为今日惜且今日国家所不足者非杀戮也朝鲜川贵用兵死各数万中原旱蝗饿殍迄无宁期所不足者和气耳葢人之心和则天地之气亦和而休征毕应然所以萃人心之和者莫如议狱缓死去岁停刑止及畿内各省向隅之囚未尽沾被人方悔其乞请太晚今去冬至尚逺犹可及也况朝廷每值吉典必有大贷以沛仁恩无非欲感格人心召致和气今干清坤宁两宫巍然鼎新是天下共咏斯干之时也皇长子大婚候期成礼是天下共歌关雎之日也我皇上诚施浩荡之恩令天下罪囚今岁暂免行刑使曹学程亦得与于缓死之列则欢声和气畅于两间而哀矜慈仁格于上帝齐天下百顺之祥皆自皇上致之葢皇上体天地之心以全天地所生之民而天地亦以天下共祝之福归之于皇上以和召和以顺召顺其所以光吉典荷休祥以培有道之长者宁有涯哉臣等不胜私愿伏乞皇上为宸居萃大顺为皇嗣溥湛恩慨然速下停刑明诏臣等曷胜激切祈恳之至

　　台差曲处无计各官苦候经年恳乞圣明速赐考选以济急用以全国体疏（总宪）

　　臣等顷缘考选之屡请不报而各差员缺种种势又不容乆待于是不得已姑为苟且权宜之计如各差不相兼摄专其任也近则以屯马而兼盐巡城而兼众差不问専矣中差不管季差三差不复再差重其体也近则屯马盐关御史槩管巡城等差三差已满回道复议别差不问体矣甚至三巡按复责之巡关两中差复责之巡城刘曰梧顾龙祯何熊祥冯应鳯以告病俱令力疾视事不问劳瘁矣葢台规之紊乱至于今已极臣等之变通至于今已穷使其余台差尚不称乏臣等犹恐将来承接之难乃今何如也论大差则河南云南浙江已报满矣论中差则长芦河东辽东茶马已报满矣以目前而言虽巧妇不能为无米之炊以他日而言则临渇何藉于掘井之力臣等辗转思惟真莫知其计之所出也此实因考选之迟以至是耳夫皇上迟于考选本欲抑其少年狂锐之气而大用之也非终弃之也顾自春徂秋覊栖不为不乆困心衡虑裁抑不为不深诚于此时慨然发徳音下明诏将行取及内外应选各官精加选择务拔其老成谙练之尤者置之台省不使喜事沽名之辈滥竽其间岂惟诸臣荷拔擢之恩益坚图报之念即臣等亦收得人之用可免废事之虞又何至议兼差议变规偷为一切苟且之政而壊祖宗三百年之宪体哉且皇上亦何过虑诸臣之滥进而为不必然之防也徃者奉有明旨令该部及臣等慎选各官仍备开履歴考语恭候御笔点用则选之当与不当责在臣等而兼收并用与否自有圣天子独断之权在臣等安得干之皇上试熟思及此则知考选之举诚不必过于慎重使风纪要任既苦无可用之人而鳞集各官又苦无展足之地臣等区区犬马之愚不容不直陈于皇上惟圣明垂聴而亟行焉臣等不胜激切祈望之至

　　温恭毅集巻五

　　●钦定四库全书

　　温恭毅集巻六

　　（明）温纯 撰

　　○疏

　　大礼届期举行难缓恳乞圣断及春允举以昭大信疏（总宪）

　　臣等窃惟今日国家之关系最大而肇行最宜亟者惟册立冠婚三礼耳歴年文武诸臣合词恳请自去冬至今臣等又从府部疏请再三冀纶音涣发盛典光昭可旦夕俟也讵意候旨日久未蒙批发今天时和畅人心欢豫臣等叨司风纪欣遘此风化之大且亟者安敢不再效欵欵之忱考之礼经冠而后服备服备而后容体正颜色齐辞令顺故冠者礼之始也然在朝廷必册立而后冠必冠而后婚者礼之序也其冠率以十五婚率以十六册立率欲蚤豫教又率于春初举行以礼时为大时莫如春而所为及时体元者于东宫尤切也皇长子睿龄十九皇上将责之正君臣亲父子和长幼以重国本而犹听其垂髫于壮年辞于何顺下于何观礼胡可训也诗首关雎其言窈窕淑女求之既得即乐以钟鼓友以琴瑟诚重之也今淑女入宫已数月矣异日将助理阴教而不修六礼于既得之日咏宜家于桃叶之辰情胡可已也汉文帝三代以下之令主也即位初即立太子启时启甫十岁耳曰蚤建太子所以为宗庙社稷也今皇长子视启长九岁而前星久耀储位尚虗上无以慰九庙祖宗之灵下无以系四海臣庻之望国本所系又胡可轻也皇上不记二十六年诏告天下炳若日星而可反汗乎臣等追绎圣谕一则谓皇长子年巳过期体已充足该部便具选婚旧仪来看是婚礼之不可迟固皇上至情所独切也一则谓册立幷加冠礼少俟两宫落成之日行是三礼同时并举又皇上睿衷所独断也夫向也念其过期今期逾过而冠婚之命不颁向也犹有所俟今时不必俟而册立之典不举窃谓皇上天性至情非变于初也何昔以为急而今以为缓如纶如綍之言依然在耳也何昔独断于宸衷而今延缓于二载然则天下疑皇上之心又何日释哉矧圣人举事不能违时天合至情不宜乆欝岁事入春已浃两旬皇上不于此时下明诏正储位并举冠婚使中外忻然庆震噐之得人则所为重宗社大计反出汉丈下如万世青史何臣等犬马区区愿皇上深惟国家万不容已之礼并鉴臣等万不得已之心亟乗春和举行盛典将见天人恊应嘉祉骈臻而亿万年无疆之庆在此一举矣臣等无任激切祈恳之至

　　亟勑正法以平众怨以觧阽危疏（总宪）

　　臣等据广东陜西云南各省抚按掲称各税官激变事情已该两京科道相继叅奏臣等亦同戸部等衙门叩阙上陈岂其得已窃谓皇上见之必恻然思急捕诸奸而置典刑也乃日蒿目以候未蒙允发岂以报者为虚声而受者非实祸耶据臣等所闻其祸之烈更有出于奏报之外其安危关系有若无伤而伤已甚若无奈何而在我有不暇谋不能挽回为诸臣所不忍言者臣等以言为责又安忍不言夫自矿税肆害民间苦椘之状皇上亦闻之数矣然骚驿内地鱼肉闾阎已不堪未有溃而夷狄弃而君臣如广东税使李鳯所为者又有纵杀三命立毙县官如陜西税务梁永所谋者岭南逺在极荒与倭奴仅隔一海即加意抚绥尚虑易揺难抚何李鳯张牙露爪藐视明旨朱笔题扁妄意兴工内刼粤夷外钩红夷图逞私胸輙开邉衅飞而食人甚于虎狼岂止欺孤虐寡积寳堆珍滛秽惨毒如按臣李时华所陈耶此而不问必待冠履倒置胡越交讧而后为之将无所及矣秦关僻在西壤与诸敌仅隔一墙年来军饷数月不给矿税织造一时并举加意奠安犹惧军閧于馁民散于扰何梁永敢招亡纳叛贻害生灵置吏张官擅作威福杀无辜之三命死循良之县官时闻三秦攘臂誓不共天又岂止渭南一县髪指冲冠如抚臣贾待问所陈耶此而不问必待豪杰觧体人心向应而后为之将无所及矣大率邉方之民窃隙易动乗变难弭穷则赴海越塞急则响导招呼靡所不至今广南为东之极邉闗陜为西之极邉相继搏激寃惨莫控而万里云南腾越又见告矣盖杨荣之凌官虐民不在李鳯梁永下也夫逺近疮痍孰非皇上赤子平时剥脂膏以偿税使之欲非顺税使顺皇上也而今以草菅视之民命残而国家之邦本日薄郎官宰牧孰非皇上手足平时殚力以应税使之求非屈税使屈朝廷也而今以赘龎视之善类败而国家之命脉日索总之税使借皇上之威福以十计叅随又借税使之声势为声势以百计土棍又借叅随之牙爪为牙爪以千万计宇内生灵之困于赋税困于水旱困于采办造作转运者方处处无乐生之心而能胜此千万牙爪之吞噬搏击否皇上不观楚事乎楚在去年此日是何等景象在今年此日又是何等景象楚有一陈奉则全楚皆陈奉而楚事危楚去一陈奉则全楚无陈奉而楚事安纔一更置楚民之倒悬渐苏并矿税尽行停止不知闾阎之欢呼而颂圣德者又何如伏乞皇上简各省抚按之疏体各省亟救之情大奋干刚毅然独断将李鳯严逮下理梁永杨荣革任回京严勘官民致死根繇拯四方汤火之民觧一时矛戟之势矿税一遵前谕停止尚可缓湏臾之变乱在皇上一转移间耳不然恐一呼百呼一动百动天下之大事且去致他日追悔欲如今日之易税不可得矣臣等即捐躯而效何益焉

　　遵奉圣谕详陈弭变切务恳祈圣明速停矿税逮楚使释被逮诸臣以遏乱萌疏（总宪）

　　臣等目覩今天下第一殃民起衅贻君父不美之名者无如矿税诸使今天下第一安民弭衅昭君父至羙之名者无如罢矿税诸使盖诸使之害一而叅随之害百叅随之害百而叅随所引用土棍之害不啻千万叅随以诸使为城社土棍又以叅随为城社诸使徧天下而狐鼠亦徧天下狐鼠徧天下而天下可保无事乎从古天下不难无事而岂必狐鼠如此之多乎况今诸恶非狐鼠实虎狼乎当楚变未成之先人已虑有今日而不敢尽言使闾阎寃欝决裂以至此极至抚臣亦不能自保今中使所雠者抚臣楚民所怨者亦抚臣皇上所归咎者亦抚臣然则抚臣将安从耶向使陈奉早听抚臣与冯应京等言豫为收敛祸岂至此而不幸使抚臣与冯应京等言验而益彰也窃念皇上明并日月威若雷霆虽一时误信旋即洞烛其奸而痛恨其辱国损威更置抚臣革回恶竖陈奉中外臣民欢颂如雷以为太平可立致也所可惜者臣等争之不力皇上觉之不早必待激变军民而后焦思必待辱国损威而后切责计亦晩矣虽然犹可为也方今各省矿使纵肆殃民不独一陈奉天下欲甘心矿税之使者不独一楚人楚未旱荒犹不堪此欲剚刄于陈奉今自黄河已北东极辽左西尽宣大方数千里麦苗已枯秋禾无望民之食树皮者已无皮可食卖子女者已无人能买甚至有人相食之惨尚可谓楚虽变无伤天下虽有类楚者无能为民虽饥饿不足惜耶夫无伤也无能为也不足惜也皆邪臣媚子所为速祸酿乱之言而可信以为然习狃之耶伏读圣谕内云务在宣布德意抚辑军民文武官员不职的及地方应处事宜着不时议拟奏来新抚臣谅能仰体圣意第定变在于呼吸若俟抚臣已至其地始为条议恐有缓不及图者故臣等切愿皇上遣官较速逮陈奉免为乱民虀粉以全国体庻明威出自皇上而太阿不致倒持臣等又读汉史见卜式有烹弘羊天乃雨之奏夫桑弘羊为汉兴利不过使吏筭舟车缗钱未尝令计人坟墓不论人死亡并告讦罗织而一时尽为虐也卜式犹以为忧今何时也经年不雨圣心已儆惕矣儆惕之日但恐激于一旦儆惕之实恐旋渉于虗文故臣切谓愿皇上应天以实抚众以仁尽撤各省矿税诸使兼释冯应京蔡如川吴应鸣华钰何栋如甘学书王正志杜承芳王之翰车任重宋子受张国及举人劳养魁等生员沈希孟等嘉与海内更新普天率土又谁不颂圣天子之英断向者明旨所谓权宜之计今果旋行而旋辍也又谁不服圣天子之大信盖一举而中兴之业成一日而太平之治就不然人人切齿于诸使则人人思乱在在不堪其困扰则在在效尤诚恐尽如楚而日且加甚以其加于提校者加于诸使纵恶长奸辱国损威且滋甚而乗衅致众斩木掲竿之风有不忍言而不易戡定者毋谓臣等今日不言也然其机惟在皇上一转移之而已皇上慨然下盈尺之诏俯谕臣等所请则既涣之人心复萃将离之天意可回眼前之乱孽即消万■〈礻冀〉之鸿图永固矣

　　仰体圣明宥过至意恳乞恩怜被逮微臣以光圣德疏（总宪）

　　臣等伏惟天地不以雷霆而废雨露之恩仁之至也日月不以寸云而损照临之光明之至也我皇上量同天地明并日月其于臣下无不兼容而洞照即如南康知府吴寳秀星子知县吴一元非为内臣李道讦奏逮系者哉然方其逮系而皇上竟怜之不以付诏狱令下司冦拟罪又竟寛之令革职为民是雷霆方施而雨露即继寸云无损而照临自若天下孰不谓一时抽税内臣虽李道效尤陈増而幸遇圣明在上竟不使九重威福为此辈尽窃今湖广荆州府推官华钰经歴车任重又以内臣陈奉效尤李道讦奏逮而至矣夫二官既奉榷税明旨不能与陈奉恊恭调停罪则何辞顾华钰所司者刑名税课原非其职或陈奉误听譛言交构则有之若谓华钰受人阴嘱而潜令豪棍鼓噪严阻书算供役又怒裭委官吴应瑞等冠带恐华钰不敢若是悖也至于车任重么么卑员不过惟陈奉所指麾已耳岂敢玩视违慢以取罪戾盖其故繇陈奉被御史论劾疑华钰不为隠讳因而迁怒故甚其词以脱已罪以激皇上之怒即陈奉亦不意已之罪果免而华钰等果被逮也据陈奉之讦华钰与李道之讦吴宝秀等其情同按华钰之见忤于陈奉与吴宝秀等之见忤于李道其事亦同况华钰任止年余事非职掌我皇上察寳秀之情于前必不忍独重华钰等之罪于今昔孟轲谓人主爱物一念推之可以保四海今我皇上以怜吴寳秀等之心而施之于华钰等不过一推广间耳臣等用是冐昧尘渎天听伏乞皇上大扩一体之仁俯察微臣之枉将华钰等曲从寛宥或勑下法司从公审拟上请则皇上之仁与明真同天地日月而无知税使不敢再作威福以伤国家平明之治矣臣等无任恳切待命之至

　　天变非常不畏可骇圣恩倒施众望益孤恳乞皇上亟推喜庆之恩力修挽回之政以收人心以保泰运疏（总宪）

　　顷自陵楼桥树之灾臣子悲叹相向谓不知何如修省乃可格天及睹燕赵内外城垣屋庐摧圯之状又闻沉溺露居之众家乏宿粮野无遗穗或质钱卖妻鬻子或挈家别井离鄊千里邦畿一旦落寞如扫而各省既久困榷采如齐鲁亦苦水关东西又苦旱众谓即蠲除亦无救于死亡而天下事不可为矣臣等谓圣恩如天苟沛德音犹可以聨既散之心而望来岁收成之期注目圣寿大喜必念所惧求所谓当天心者先停矿税并及用人释狱诸务宁烦臣等再言昨接邸报见钦赏矿税内使王虎陈増李敬髙淮杨荣等或蟒衣玉带或内府骑马或岁加禄米若干大骇见闻盖今日之天灾人祸皆此辈擅作凶威无一处不被刼虐无一人不极怨恨而天方以非常之灾警惕之也即取此辈甚者刑戮次者斥逐尚不知天心能回与否而以剥脂膏供孝顺故冐此恩私或此辈中之有良心者亦苦与无頼同而耻受之也盖徃岁无灾行之已乖国典今日灾甚沿之更忤天心可骇也可惧也谁其以苦药进而速已今日之病也况平播将士血战勲庸叙录已数年矣尚未得旨死者墓有宿草生者景逼桑榆既已灰豪杰报效之心沮骁雄陷阵之气而独于攘夺民财戕害民命之内使睠顾殷勤有加无已无乃赏奸而义罪乎天下传之史册书之皆谓皇上薄于劳臣而厚于聚敛之臣天之所恶皇上反为之优崇民之所愤皇上反为之褒赏誓修实政之语果属空言五内如灼之忧顿弛初念天下从此窥皇上之忘天下而皇上诏旨亦从此不信于天下良民无乐生之心奸民有喜乱之望瓦觧鼎沸其为宗社之忧岂细故哉臣等深为此惧不忍不冐烦渎力请伏愿皇上无忘恐惧修省之心亟寝滥恩幸锡之命罢矿停税用人释狱速赐干断施行其于消灾弭变之方当非小补臣等无任惓切待命之至

　　庆典在即恳乞圣明寛逮系并停矿税以召和气以延圣寿无疆疏（总宪）

　　臣等窃念国家内设三法司外设抚按及按察司多官以刑罚关系民命一不中则民无所措手足故祖宗朝重之未有以中使之言轻逮官民亦未有以榷采之故轻遣中使令其威挟抚按有司者又未有任中使之叅随棍役窃弄威权以渔猎小民者今渔猎日益甚而逮系日益严盖诸棍役为中使谋非多进以求皇上喜则有不奉命之祸而且无利欲祸免而得利即移祸于民不恤又非以阻挠之说激皇上怒则权不重而无大利欲权重而大得利即并祸官民亦不恤今皇上果喜果怒而利大半归诸中使棍役矣不然刘有源之万六千程守训之数十万从何自来而独一刘有源一程守训已耶夫皇上之喜怒皇上之威福也名虽窃于中使实则落于棍役内何有于法司外何有于抚按即抚按且数为齮龁不安于位而守令佐幕举人逮矣生员逮至二三十名矣何论军民或弃之江或毒以刑或掘其塜或折其臂或拶其乳或坐视羣奸如戏者不可胜数此何法也欲何为也无非为财货也而财货又大半入中使棍役也近棍役之外又争请兵或径招兵陈奉以千计髙淮陈増马堂以百计合各省不下万余饷将安出倘未激变何以兵为既激变矣当罪激变者以其得已而不已也当寛为变者以其不得已而不已也则民服而变自消若但深求其不得已者寛纵其得已者是激之者不但中使棍役必待变成然后已若非大变亦不已是速之使变也况所招之兵类亡命无籍喜乱偷生始难于养终难于散始令之戕民终将以自戕至于自戕而其究岂臣子所可忍言盖中使之始而得利也亦喜今而知有祸也则惧故不得不为招兵聚党骑虎不下之计然虎岂可终不下而可一面猎货一面防祸耶亦愚矣方今邉塞有脱巾之兆司农无应发之钱谁不寒心而又使闾阎重足蹙额之地杂以狐假虎威之势纵其鱼肉屠戮之惨恐琼林大盈之时亦未至此我皇上一闻此等景象宜不得待臣等之词之毕然而天听犹髙岂谓东倭西播不难平安何内地之足虞臣等窃闻有国家者非无贿之患无令名之难以今所闻闾阎业已尽如陷阱荆楚业已尽在水火纵其民甘心万万无虞然令素所戴我如父母者一旦为鱼肉为灰烬不广戾气而伤和气耶且令后世视我皇上为何如主臣等为何如臣臣等今见南北中外诸臣及四夷君长鳞集阙下欲以祝延圣寿窃以为天人相感以心不以文若第袭嵩呼舞蹈之仪而不以感召和气祈天永命之道上陈则亦文耳故臣等伏乞皇上开霁天颜简查臣等屡疏俯赐电览将近逮知府蔡如川推官华钰知县韦国贤王尚志经歴车任重廵简陈资鄊官吴应鸿举人劳养魁生员张聚奎沈希孟等在内付臣等法司在外行抚按审究明实奏请定夺其矿税各使及叅随官役尽行收回横恶如程守训先正刑章民有不举首鼓腹以颂皇上如尧舜禹汤文武者臣不信也而天心可格上寿可臻愈于靡文祝祷万万矣况为尧舜禹汤文武也逸而臻上寿为琼林大盈也劳而多隠祸昔之掲竿草泽以为人殴民为人乘乱者非内地之民以为无可虞者耶而国势因之矣故曰可畏非民又曰民惟邦本本固邦宁臣等又闻寿者受也受天之佑也能必皇上以天下臣民之心为心可以受天之佑而后天之心亦为天下臣民而佑皇上以寿耳惟皇上垂听臣等不胜延颈恳祈之至

　　自陈不职乞赐罢斥以公考察疏（已亥察典）

　　准吏部咨该本部题为遵旧例严考察以厉庻官事内开两京官员六年一次考察四品以上及翰林院学士例该自陈其各衙门节年事例本部会同都察院并该衙门堂上官考察分别奏请定夺等因奉圣旨是这应该考察官员你部里会同都察院从公甄别来说不必尽拘数目日期照二十一年例行钦此备咨到院臣例当自陈伏念臣猥以凡庸遭逄明盛蒙恩拔起冐躐今官有激浊扬清之心而力则靡逮有维风持纪之责而实则难酬况蒲栁之质望秋先零而夙昔之愆自知甚审兹当京察职宜品评诚恐鉴别不精去留失当不惟有辜任使何以风励人心伏乞皇上慎重兹典先罢臣官别选才望以充斯任庻庸劣免塞贤路而斥陟公明矣奉圣旨卿职司总宪公正清肃宜益用心甄别庻僚以饬风纪不准辞吏部知道

　　外台关系匪轻仰恳圣明亟点抚臣以奠封疆以资弹压疏（总宪）

　　窃惟国家建官于都察院外设廵抚皆带院衔凡以为纲纪重也近复朝鲜定宁夏平播州皆以二三都御史之力然有临事暂设者有各镇额设者大率事至议设则力倍功半额设则事半功倍故廵抚或有升迁事故例必候代其候代不过闭门静候即官属不数延见即丈移不槩批行若既不留矣而又姑留有可用者而不即用是蓄疑于留不留用不用之间而不论事之济不济也即施之庻官庻政且不可而况开府重臣系一方安危者乎臣等窃兄延绥士卒觧体虑虏再犯辽左文武易志致虏益骄应天福建海波江涛急在防御积逋重征急在辑宁抚臣王见宾等既奉旨回籍矣犹然以觧任之官寄疆埸之重求去难展布又难是夺其权而责之任也岂视天下无一可任之臣视地方无一将然之虑视外侮无一难了之患恐他日任之虑之患之晩而益难整理益滋隠祸不止事倍功半已也然与其疑而不用不若用而加愼今九卿推举亦公矣惟皇上更择其尤使司一方重寄盖今之抚臣亦甚难我皇上鉴别诸臣似犹以旧日见闻疑臣等窃开古今名臣以屡挫抑而节操愈坚政体愈练者甚众故一眚难槩终身使功不如使过内又有挫抑原非其罪者切愿我皇上愼简勿疑以难者畀之使地方早受弹压之益即臣等溺职于内得抚臣举职于外纲纪必大有禆而疆埸隠祸庻可望其潜消以固金瓯于无疆之休矣

　　恳乞圣明亟定国是以一众志以保治安疏（壬寅）

　　臣惟国家所最宜定者国是国是不定将上下日昡惑于似有似无之言使有过应劣处应外转奸人得乗之以肆无稽之说而逐异已且使首相沈一贯不安于位久杜门而不出则今日之大可骇者臣辱言官之长不可不明言以剖羣疑而定国是孰应劣处御史于永清是也孰应外转都给事中姚文蔚是也孰为异已吏部诸郎之不听改科秦人多口之日非永清是也臣若仍黙不言恐满朝终不知国是终不定且永清之恶臣实纵之亦不能无罪盖永清之按秦也礼遇臣特厚比其行臣且有言以赠惟臣出关道路多言永清之归嚢甚众入京臣乡人又争言永清之括赎锾至数万会各道缺员亦望永清或改可免然永清则知而心畏之矣故当臣叅广东巡按顾龙祯即倡众疏救实急急以相左之迹见庻几臣避嫌而已亦可免各御史不知也时臣亦谓言官之体面当存即异同何妨既假子幼力却湖广苦差臣亦准从今岁又预谋两京学差有劝臣姑令南以满其欲而缓其毒者臣难之而永清益畏乗注顺天差则力促冯应鳯叅臣应鳯知其奸不应又向人曰冯御史欲叅我止之矣向臣曰冯御史争差不遂成疾矣应鳯肆差已满应管京畿河南等道何尝望差顺天臣亦何尝预许而横肆鼓弄不惟臣苦应鳯亦苦矣又乗赵文炳推外则力激文炳曰目前还入年例致郁而疾死文炳大有功于晋楚臣心器之止因代后发疏稍迟恐后御史效尤故量补副使副使岂陷人之穽而横肆鼔弄不惟臣苦文炳亦苦矣又乗吏部尚书李戴引疾则肆言曰臣欲过吏部臣与戴为三十年莫逆友见戴疾且无后对臣妻子曽垂泪对科道田大益等曽力言戴不可去而忍幸灾又乗刘九经疏有十月南山之语不过书生期望老成则与文蔚共肆言曰秦人欲挤首相正与臣过吏部之言同时出岂不寃哉臣与首相同舟同忧四年矣居常相约以调和人情为主首相尝曰人苟可用虽夷类亦录臣实心服而忍闻乡人有挤首相之言耶且挤之欲何为盖贰憾又有欲实挤之者矣在永清不过欲尽逐秦人之多口之能考察已者而会文蔚推外之后廹欲从吏科以转京堂乃求之不遂遂两相倚为一拳两虎之谋使自相攻而坐收渔人之利此一网也打尽四司之长盖不准改科者邓光祚吴仁度也日非永清者赵邦清其一也而侯执躬则池鱼之殃耳乃草蛇之惊又藉以撼倪斯蕙矣然未已也永清即以其计阳翼九经争班而阴陷之九经不知也九经又从永清恨臣规切叅董裕黙以叅臣是又诱秦人自相攻也又谓其疏出李应策手更有叅首相语为九经所删不将以莫湏有之言为不可易之案乎顷又齮龁牛应元会推之议曽引九经疏中语为陷穽地此一网也将半及于秦人矣于时首相不知也吏部四司之受害者不知也众言官不知也虽文蔚亦不知也盖二憾以其术笼人而永清又以其术笼文蔚总之部郎交构之衅则有之秦人多口之谬则有之而强以无罪为罪强以不贪为贪强以不叅为叅强以不党为党则二憾之为之也尤可惜者吴仁度未交构又无口过亦入网无一人不为仁度屈亦无一人敢为仁度言则以二憾之故也惜哉今之天下将令一党字祸之而臣深愿首相自信勿疑速出视事以先国家之急其内外臣工之藏诸腹者诸臣不必深探苦逆中人以莫可觧之罪但形之章疏见之施为有不公不法重则寘以刑辟轻则斥之田里使人不得以空言而驾实祸叅照福建道监察御史于永清据贪狠如狼如羊论闪烁若鬼若蜮行李满道怨恨不止一方舞智济私变幻久干公议纪纲重任岂可滥竽陵替頺风几于扫地戸科都给事中姚文蔚营求力竭倾陷机深是非之清乱已多去留之关系不浅于永清本当照祝御史例行提括赎与经过夫马文巻重究念宪体姑与姚文蔚从轻量议示惩伏乞皇上宣谕阁臣沈一贯即出视事以图化理大奋干断将于永清姚文蔚分别降调外任以为乱纪肆毒之戒勑下吏部并本院严饬各衙门虗心持已夫愼秉公纵有错误不妨如赵文炳昔年改正竟完令名若结党陷人及以党字网锢泄忿或有为人报复听臣等及科道官据实迹叅究庻国是可定而天下治平矣

　　乞处贪横并乞赐归以重风纪疏（总宪）

　　臣于本月二十三二十五日两疏叅于永清姚文蔚未蒙皇上允行不意二臣辩疏一上即蒙允行是臣言不足信二臣之言足信也在姚文蔚以纠奸为横以自已为忠臣义士以他人东征之功为已力时臣尚未起家与今日事何干臣不必更言惟是于永清以御史为臣纠乃敢肆言反噬可骇也疏谓赵文炳之死繇臣赵文炳升副使于永清虽激之使郁然其死亦数也不然何近科道如张鳯翔王夔龙亦客死亦激而郁耶赵文炳闻升即死闻纠当何如耶又谓注差狥情盖按安文壁袁九皋之顺天皆狥尚书李戴请臣已问戴吾辈曽言此否相视一笑惟于永清之拒楚差恋京差则谲言内顾不得不狥而即以之律人耶二臣皆谓臣谋求吏部则臣前言不为虚矣吏部有缺必推多员即推必请皇上钦点而可谋耶求耶乂谓争班为是臣言为非今班已定矣臣窃念御史古称班心今御史不近陛居首而部郎反近陛居首部郎不近廊居尾而御史反近廊居尾年来皇上不视朝科道无多员犹可以后皇上视朝科道偹员恐各御史将恨今日之争而思臣言或不谬耳其它如陈应春已即革役何乃仍为报怨赵思职原非臣亲里人知之于永清不记革职时曽禀臣臣批但力执法为民六字即皆不当与闘口惟叹孔子为政七日即诛少正卯止为其聚羣餙邪未至如永清之闪烁又毎差归多摃荐过文武官非百金不谢为清亷有司官苦之甚也且不免诛而于永清素行为同乡程给事等耻与之伍耻与之谈至今同类不可攻他人不敢言臣言之皇上又不肯信可骇也亦可畏也臣不畏于永清之难去而畏朝廷之纪纲法度自此日澌灭尽也臣又叹近来科道所纠么魔耳抚按所刺狐狸耳于永清豺狼也去百么魔狐狸不如去一豺狼又叹宋臣苏洵能辩王安石之奸于未用今满朝不能辩于永清之奸于久纵臣辩矣而又叹无诛少正卯之法无诛少正卯之法犹可无苏洵辩奸之论则不可故申言之又念臣身司风纪为御史侮且火攻痰发目眩耳鸣肉消骨立病不能支矣臣当去不去是犹望吏部也伏乞皇上赐臣归田以延残喘特奋干断姑降于永清外任以彰法纪姚文蔚原议分别亦乞皇上量惩勑吏部从公酌议请旨定夺施行即臣去而法纪犹存矣奉圣旨都御史总持台宪整肃百僚有所见闻不时纠弹自其职掌何乃于倡疑揺动各官争忿之时方行劾奏致生疑惑曲直莫分于永清既经总宪官指摘着调外任用姚文蔚策励供职方今时事可虞大小臣工正宜和衷同心共图消弭如有怀私观望淆乱国是的科道官据实叅来处治卿总宪以来公平正大心迹自明何必抗疏求退还宜仰体朝廷任用忠贤照旧安心供职不允所辞该部院知道

　　衰疾难胜重任再恳圣恩俯允归籍疏（壬寅十一月）

　　臣顷叅论御史于永清等已奉圣旨处分仰见皇上日月之明使纪纲不致尽废又荷宠以温纶亮臣心迹促臣安心供职臣非草木何忍言去时臣又为吏科给事中陈治则指议虽陈治则未信臣心然所言皆于臣有益其期臣言臣当视为参茋以资补禆其疑臣言臣亦视为硝黄以资荡涤又何忍言去惟是臣年已近七十桑榆有几止足宜知十年南北三考臣皆与闻有共事臣以此成疾者况臣衰疾转瞬又当计吏安望再承兼以年来灾异频仍闾阎愁苦军储缺乏府库空虚有不可却杞人之忧臣本院职业又极苦难称御史升外原于曲成中稍示裁抑非优厚也久不蒙允致上下相疑相猜或修怨反噬暂且不可况岁岁皆然此臣之所大苦一也御史晨星数员兼摄且难何暇责备即有放肆如今日所纠者亦不得不姑留以免滋匮乃差满不得代者怨臣有疾不得告者怨臣臣一身方为怨府虽不得已行令兼摄或暂管以未领勑印甚难行事又有不可兼不可暂者此臣之所大苦二也忧苦交加寝食半废衰頺之状人所共见首丘之念日不能忘况在朝在野之臣贤于臣者何限若更贪恋隠忍不知在得之戒亦非所以崇恬退而广风厉也台纪之谓何伏乞皇上怜臣衰疾实非虗假察臣情词亦于风化有关将臣放归原籍以便调理别选名贤以重宪职庻臣可免旷废之咎而国家亦可望有振肃之风矣奉圣旨卿总持台宪卓有风裁允称纪纲之司已有旨俞留何又有此奏迩縁台省乏人年例外转多所优容各差御史候代日久另议更替有何苦难卿宜遵奉前旨即出供职所辞不允吏部知道

　　衰疾日増台务日旷恳乞圣明亟赐允归疏（壬寅十一月）

　　臣顷疏请归籍实以忧苦交集又虑及甲辰外计在转瞬间不可以衰病之身既妨贤路又误国家三年大典致临期追悔无及也然幸年来犹有佥都御史陈荐同心分理即臣伏枕犹倚代办今陈荐亦闻讣当归左右俱缺臣益孤苦台署日空文案日阁兼会久雪盛寒触风则嗽喘不止服热则痰火又増简方问医谓衰年人最忌苦劳而贵静摄臣如讳疾恋位不思谢事引身一旦风烛难保不其枉皇上不弃帷盖之恩而重微臣不知止足之诮也耶况台司非养病之区宪务非力疾可办去一衰病进一壮徤去一不足有无之臣遴一所可倚赖之贤不庻几令臣之责或可稍释臣之疾或可暂瘳而臣之去亦于国家不为无益也耶伏乞皇上怜察早涣恩纶允臣归籍以便调理别选名贤以振风纪臣不胜延颈恳切之至

　　衰病増剧恳乞圣恩早允归籍疏（壬寅十二月）

　　臣近三具疏以衰病恳乞天听俱未蒙允臣窃自念鄙俚之词不足陈悃愚昧之情不足动天繇臣人微望轻虽至衰残委顿不得已以骸骨请而亦不可遂也臣但自愧自尤念臣通籍三十八年歴官十有八任虽铁石未有不穿且碎者而敢自讳以为不衰臣之心跳耳鸣胁痛膈痞人虽不及见而须髪尽皤肌肤全消皮骨仅存之状有不可得而掩者人孰不见亦孰不骇而敢自讳以为不病大畧臣之衰如頺波东逝不可复西臣之病如败叶遭风不可复荣所仰頼者皇上用臣于未衰未病之前固春夏生长弘恩也放臣于既衰既病之后亦秋冬收藏之完泽也臣有此万不获已之情不得不再渎于君父之前伏乞皇上怜允使臣早遂生还臣曷胜仰戴激切之至奉圣旨卿前疏求去朕已有旨眷留如何又频章固请非人臣急公之义宜善加调理稍可即出供职毋得再有陈辞吏部知道

　　衰病难瘳五恳圣恩早允归籍疏（士寅十二月）

　　臣顷屡乞骸骨未蒙谕允仰戴皇上俯怜老马不遽弃之田野又念臣一家四世蒙恩臣一身窃禄三朝四蒙皇上拔于废弃即捐糜难报万一宁忍数渎天听以求必退顾臣衰病之实已详屡疏近乂两目昏花不辨文书细字臣亦粗通医药再与医官朱宗吉等议投药饵频试不效反増他症益信衰朽非药力可扶犹之烛然委之风所立见消灭移之静室尚可徐尽况臣又垂烬之烛耳即移静室能延几时若惧渎主之扰托恋阙之名以难保之躯妨贤者之路为窃位之计则臣真无耻无识不忠不义之尤矣臣有此万不可愈之病万不可已之情不得不更恳渎于君父之前伏乞皇上垂怜早颁纶音即放臣归以便调理臣曷胜廹切瞻仰之至

　　久病旷职六恳圣恩赐允归籍疏（癸卯正月）

　　臣自去岁十一月以至岁终屡疏衰病之实上渎天听俱未蒙允仰戴皇上俯怜犬马旧劳不即弃置臣非草木能不感激私自筹度图所以毕竭余力上副宸衷若倍加调理或可仍出就列乃今习静服药又将一月前者屡遇节庆以两目红肿虽于臣寓焚香祝延圣寿而方寸踧踖有万万不能安者以是火益上炎目益欲盲又会臣院副佥二都御史一时俱缺不得已于臣寓闭目勉强签判公移徃徃失格且致风纪森严之地将三月无一入院振扬之人皆繇臣不早退让所致臣惶悚益甚疾势益増诸臣有就臣寓亲见臣之目病知臣之心跳形枯非一时可瘳者若不及今力恳于君父之前恐目前阳气尽泄肝木日盛将令臣之目益不可医臣之心火益不可降昔有因心荡而知其不永者臣今安敢更讳而不重首邱之思又安敢虗据台衘而不为风纪得人之计伏乞皇上垂怜臣病实非矫餙蚤涣纶音准臣回籍调理以延残喘勑下吏部推举名贤以代并查列原推堪任副佥二都御史诸臣姓名上请钦点令其到任佐理庻台纲不致尽费而臣罪亦可少逭矣

　　久病遵例陈情七恳圣恩赐允归籍并乞允辞印俸疏（癸卯二月）

　　臣屡疏衰病上渎天听俱蒙皇上垂怜不即弃置臣感戴渥恩窃恨目益昏花心犹揺曵不即稍痊以效犬马臣之数也末可奈何念自去冬十一月初一日注籍至今月初一日已满三月例应住止俸薪臣曷敢违再念本院印务关系国纪副佥两缺代署无人臣于此有旷官塞贤路之羞又有皮尽毛安附之惧不得不冐烦渎再沥恳于君父之前伏乞皇上怜臣病久情郁准臣回籍以便调理勑下该部推举名贤以代或先拟部臣一员兼摄院事将臣俸薪照例扣日住止并查列原推堪任副佥二都御史诸臣姓名上请钦点令各到任管事庻台纲不致尽废而臣心亦可少安矣

　　病旷日久滥冐非宜乞允归籍并允辞印俸疏（癸卯二月）

　　臣顷恳辞印俸上渎天听蒙皇上不即垂允臣仰戴皇上俯怜老马或识故途姑令伏枥以肉余骨臣夙荷三朝如天之泽岂无一念恋主之懐念国家旧例凡大小诸臣患病三月必辞俸薪固所以别授事诏禄之典亦欲使抱疾杜门者不得贪昧窃据以成亷让之风二百年来未之改也况臣痊可无期旷废更久台务实难卧理代署不可无人故不得不更冐烦渎之罪以沥请于君父之前伏乞皇上垂怜准臣回籍以便调理勑下该部推举名贤以代先拟部臣兼摄院事将臣俸薪照例以本月初一日住止并查列原推堪任副佥二都御史诸臣姓名上请钦点令各到任管事庻台纲不致尽废而臣罪亦可少逭矣

　　久病旷职恳乞圣明俯允归籍并乞允辞印俸疏（癸卯三月）

　　臣顷遵例两辞印俸乞归俱蒙皇上不即怜允臣仰荷圣恩又念代署无人院事不宜久阁不得不力疾蒿目强为宣逹然空署已肆阅月矣以弹压庻僚之司令一五日京兆之身姑取事不尽废谓风纪何盖臣以堂官纠御史不能免其反噬数自循省虽无病或病而即愈亦不宜厚颜复入公署以辱朝廷设官肃僚之体况臣病日益増剧目日益赤肿先后与臣患病如礼部尚书冯琦已卒臣年视琦尤长十有八岁若不恳乞速归则亦琦之续耳欲正首邱难矣伏乞皇上垂怜准臣回籍勑下该部推举有望以代先拟部臣摄印将臣俸薪照例以二月初一日住止并查列原推堪任副佥二都御史诸臣职名上请钦点令各到任管事庻台纲犹可复振而臣罪亦可少逭矣

　　病剧难痊十恳圣明俯允归籍疏（癸卯三月）

　　臣屡以久病乞归并遵例辞印辞俸俱蒙皇上未允臣仰感圣恩岂不如犬马恋主又值副佥两缺苟可力疾而出何惜捐糜念都察院何地朝廷风纪之地也都御史何官朝廷风纪之官也讳病恋官则辱已又辱朝廷因病去官则虽未必全已实可望皇上别简更新而全国家维风振纪之体盖臣之力不能举职者已知自惧自愧而又心日益揺曵如旌目日益昏花若盲近感尚书冯琦侍郎敖文祯之变益知延风烛之计尽而正首邱之望难人情廹则呼天疾亟则呼父母皇上臣之天也父母也故再沥廹切之情以渎天听伏乞皇上垂怜准臣回籍调理勑下该部推举有望以代或先拟部臣摄院将臣俸薪照例以二月初一日住止并查列原推副佥二都御史诸臣职名上请钦点令各到任管事庻台纲不致久废而臣罪亦可少逭矣

　　病废旷官日久十一恳祈圣恩怜允归籍疏（癸卯四月）

　　臣屡乞骸骨并遵例辞印辞俸未蒙皇上赐允臣仰感圣恩惧渎天听强自倍摄冀仍勉出以毕犬马未尽之力今自前月陈乞以来已踰三旬延医简方日投二三剂不意目赤肿愈甚心揺曵愈急揺曵之苦虽难以示人赤肿之状实人所共见盖衰病之人非药力可回如木已枯剥落或有迟速而未有竟不剥落者臣已心安之惟是一息尚存不能不抱旷官之惧况官以风纪为名可使歴三时经半载无复振刷整饬之期实以臣不速觧任之故也臣罪何辞而心何安与其职日益废而生日益促使官与人两病不如罢旦暮之人以重纪纲之任使人不为官病而官亦不因人废臣纵去而即填沟壑庻几代臣早一日有人则早一日有更新之望也故再披沥于君父之前伏乞皇上垂怜准臣回籍调理以延残喘或正首邱庻台纲不致久废而臣罪亦可少逭矣

　　久病旷废十二恳祈圣恩怜允归田疏（癸卯五月）

　　臣屡乞骸骨未蒙皇上赐允臣仰感圣恩素以分义自朂安敢不冀苟延力疾以图补报万一惟念臣以桑榆已暮之景又当心目交病之时今即蒙恩而归能保林泉可免速化实恨狼狈之状既难复振而以臣一人之故使台宪风纪之司歴六七月虗无人焉安望澄清安望国脉不病谁承人乏甘心腆颜而借恋主之名以成持禄之态臣实羞且惧焉臣不惧衰谢惧台臣失职使纲纪陵替自臣始也臣去则陵替于前者或免陵替于后不去则失职之中又失职矣故不能不惧然幸圣明烛照于上纵不为臣计而必为朝廷之法纪计也故再控此衷曲以渎天听伏乞皇上垂怜准臣回籍调理以延残喘或正首邱庻台纲不致久废而臣惧亦可少释矣 

　　久病久旷十三恳祈圣恩怜准觧任疏（癸卯六月）

　　臣惟国家所恃以风励中外者法度也藉各御史以司澄清藉都御史以司振饬如网有纪而又有纲纵各御史得人而非有望及无病者为都御史亦难齐一众志而使法令必行臣病七阅月矣近心益如鹿撞目益如雾翳而又两耳时如蚊聚时如雷轰甚则如火烘烈有声而出此岂久于人世者而犹责之伏枕力疾苟承缺乏姑无废内外公移而止以待病日入膏育如诸臣之以匶归亦臣子委质宜然然迟一日则旷废一日国家纪纲之谓何而可令其旷废徒滋之惧而益其疾又以塞贤路而使南北朝野之贤于臣少于臣而无病者又日叹冯唐之老而积汲黯之薪且将误目前大计尤臣之所大惧也臣有此廹切不容已之情安敢不沥血以陈而无言待毙以处于此伏乞皇上垂怜蚤觧臣任使速回籍以正首邱庻风纪不致久废倘臣因谢事可以苟延残喘则臣不死之日皆皇上再造之恩而臣犬马未尽之诚将效衘结之报于异世矣

　　久病久旷十四恳祈圣恩怜准觧任疏（癸卯六月）

　　臣久蒙皇上如天之恩虽衰病犹不即摈斥虽以废纪纲误大计请犹不即怜允臣于此宜如犬马恋主以报皇上深恩惟臣之言衰病者私也言废纪纲误大计者公也臣子在官没身为荣不可言私使在官而少有补禆不至于废不至于误亦不可言私今所废者纪纲将误者大计而大计期又廹矣纵及今更置犹宜就近恐逺者未必即至终归于误是臣不早力请之故也罪将何赎然在今日则犹可及也臣为此万分惶悚毎草疏輙汗下魂飞故不敢不冐烦数之罪再渎天听伏乞皇上垂怜蚤觧臣任使速回籍以正首邱庻纪纲不致终废大计可免竟误倘臣因谢事可以苟延残喘则臣不死之日皆皇上再造之恩而臣犬马未尽之诚将效衘结之报于异世矣

　　久病久旷十五恳祈圣恩怜准觧任疏（癸卯七月）

　　臣顷十四疏以衰病恳请皇上怜允归籍恐误大计蒙圣旨都察院纲纪百司堂上缺官宪务孰举卿久调摄安痊岂得频章求去宜即出视事不必再辞吏部知道钦此钦遵臣待命七月忽奉温纶如马已老而犹给之刍菽草已枯而犹润以雨露臣即景廹桑榆病廹狼狈何忍复懐归志不委此身于官惟念当此踰六望七之年火动心跳已十年今又日甚目昏雾翳已二年今又日甚更医试剂无一可效实臣受福太过晩命乖蹇一至于此前惧将误大计非故诳言臣自审自量即寻常公移且简阅之难况欲合各省直数千里外数千万人之妍者媸者一一评品令佐吏部而求去留之当以风吏治必不能矣今期已廹万一临时臣力不能强病不能起于其时不得不择人以代是人已渇而方掘井已溺而方觅舟其能及乎罪将谁诿臣是以再三惶悚再三筹度与其误事于后不如恳请于今伏乞皇上垂怜准臣回籍调理庻纪纲不致终废大计可免竟误倘臣因谢事可以苟延残喘则臣不死之日皆皇上再造之恩而犬马未尽之诚将效衘结之报于异世矣

　　病笃难更强支十六恳祈圣恩怜准归籍疏（癸卯八月）

　　臣顷十五疏以病旷恳请皇上怜允觧任蒙圣旨宪务久虚前谕卿即出视事勿得再辞如何又有此奏宜遵承勉出不必复以疾辞吏部知道钦此钦遵臣闻命感泣念圣恩如天之髙如地之厚生平既蒙鸿造有疾更荷春涵虽匍匐而出实臣之心虽捐糜以图亦臣之愿惟臣自六月初旬以来前疾未愈又感风寒遍身如火不得不用觧散之剂既觧皮踈里虚汗下不止者旬余以致头眩气馁举足欲倒又不得不用补益之剂既补火益上炎目益昏花盖衰残之人觧之不可补之亦不可屡延医官朱宗吉髙崇孝屡投剂不效皆谓必谢事静摄方可少延臣不意福薄灾深竟狼狈至此矧臣衙门关系纪纲最重若以病势阽危之躯乘衙门匮乏之秋为腆颜尸位之计而不顾宪体之有损与否不求亟卸重任岂惟生还难望实为风纪之羞殊甚伏乞皇上垂怜准臣回籍调理庻纪纲不致终废倘臣因谢事可以苟延残喘则臣不死之日皆皇上再造之恩而犬马未尽之诚将效衘结之报于异世矣奉圣旨卿秉宪肃纪舆望所归调摄已痊岂得固求谢事宜即出供职不准辞吏部知道

　　屡奉圣谕惶悚不宁久苦剧疾调理不效恳乞圣恩怜允休致以便生还疏（总宪）

　　臣顷乞骸伏蒙圣旨纪纲重地朕眷留老成未尝不切屡疏乞归殊负朕意副佥二都御史自当朕简用卿既求去何又渎请市恩还遵屡疏即出供职吏部知道钦此钦遵臣跪诵纶音且感且泣不但自愿毕此余力以报且当倡率庻僚力戒市恩以效矢公为国大义故自闻命以来倍医力调以冀稍痊即出奈自省自愧昏愦无伦即一二引躬之疏尚多错谬况风纪之责有万分难于此者安望称职连夜不眠数思数恐火益日炎头日益晕目日益赤肿欲疏请则深惧复负圣恩欲舆疾而强朝叅力疾而强治簿书则又犯濒死不知止足之戒且误台纪而损国体又臣之所大惧也两念交横不得于心又复心口自度与其误台纪损国体致大臣中有濒死不知止足之人不如仍吐真情自哀恳于君父之前犹可望天颜开霁施雨露于将枯之草木也伏乞皇上矜怜允臣休致使遂生还臣感皇上始终成全之恩生当歌咏太平死当衘结无已臣不胜恳切祈望之至奉圣旨台佐缺人考察谘访势期廹近卿屡疏求退俱已眷留如何又有此奏遵旨即出供职勿得再辞吏部知道

　　奏为病剧目昏十八恳祈圣明怜允归籍以息风波以全风纪疏（癸卯七月）

　　臣顷为科臣锺兆斗指摘内称辇毂之下曲直尚淆臣于夲月十二日具疏恳祈皇上放归又不得不详臣所以先纠于永清未尽言其贪状为存言官之体今欲别曲直而核是非之实则十余万之赃不可不严提括赎文巻以正法纪迄今候命未蒙皇上允行窃念风宪何地岂有疾所能卧治都御史与御史相临何体叅一御史竟不能动而为其侮为其多方揺惑以为复原官之计臣于斯时虽无病亦当避其锋而退况臣病已深目已将盲火炎心跳欲出诸口更医投剂毫无效而证随投随増臣窃自危以得入函谷关为幸而先是诸臣仍有以悻悻责臣者臣犹苦之今锺兆斗虑及大计非臣一人徒寄空名所能秉衡正与臣所苦所不敢当之初意合是臣生还而得正首邱之幸也惟是臣去之后万一臣之前言竟不蒙采纳则二百余年之纪纲法度自今日废昔人不患身病而患脉病不患国家不治而患无纪纲良有以也不可为今日嘅也耶盖臣初意欲合四海九州岛之英贤以效共惟帝臣之愿而竟不能欲如大易之涣小羣以成大羣噬嗑之啮其间以为合而亦不能以孔孟自反自责之言劝勉素所相信以为销融挽回之计虽幸相信而欲他人信亦不能而会病不可医人言又不能免则臣之力竭臣之情苦始则但忧臣职未尽今则不能不忧生而恐首邱终难正耳伏乞皇上矜怜早放臣归以便调理而免于风浪之险再乞皇上为国总揽干刚简臣十二日前疏勑下吏部法司施行庻是非不致终淆而风纪亦可复振矣

　　病势阽危十九恳乞圣恩怜允归籍以冀万一生还疏（癸卯八月）

　　臣近十八具疏以病恳渎天听俱未蒙允臣感圣恩如天虽人言再至犹有不忍去之心惟是臣先患心跳目痛今其目日益赤肿诸臣有就臣榻而见者非可假也近又于二十四日因起稍早感冐风寒致遍身发热如火迄今卧床不能饮食者五日矣令医诊脉云数动止医书最忌脉病臣脉病矣风烛之灭冬叶之落可立而待此身不保安敢毫有他冀若必待死而令以衬归亦皇上之所矜也故倚枕不能成文以狼狈之状直陈于君父之前伏乞皇上怜允使臣早归万一得正首邱即皇上始终成全之恩也曷胜仰戴激切之至

　　久病屡犯屡笃二十恳乞圣恩怜允归籍疏（癸卯九月）

　　臣近十九具疏乞骸未蒙皇上允放臣感戴圣恩如雨露不遗衰草朽木虽狼狈犹当力疾强出曷忍数言去惟是各衙门事有烦简职有闲剧简而闲虽有疾不难卧治烦而剧虽无疾犹恐不称都察院何地目前激扬甄别有万万不可草率而姑了事者臣之壮也无病也尚不如人今衰矣病矣自审不能办此久矣近于七月二十四日感冐风寒几不能生调理旬余稍起床褥又于今月十二日内外两感益难调理补则头増眩晕宣则气日消耗如风烛而人复扑之冬叶而霜复催之自保不暇遑恤其它若不自揣而仍畏烦渎之扰强据宪职至拾越月致使衙门鞠为茂草纪纲几于尽废将谓臣不力求去而罪何以委臣有此不得已求正首邱之私又有此不得已恐误风纪之虑故不得不哀恳于君父之前伏乞皇上怜允使臣早遂生还因免尽废风纪臣感皇上始终成全之恩当永永无已再乞皇上将臣本院印信先委部臣一员兼管容臣调理数日登途勑下吏部查原推副佥二都御史列名上请钦点各一员使速到任风纪幸甚

　　奏为乞恩辞免特陟以安愚分疏（甲辰四月）

　　顷吏部以臣二品六年考满复职题请加恩仰奉圣旨温纪资深劳多特加太子太保给与应得诰命钦此臣闻命自天措躬无地伏念臣行能浅薄才识踈庸猥荷圣明误蒙拔擢前叨南省已滥鸿私兹总台纲尤惭蚊负忽再考绩幸免黜幽臣方重自兢惶勉图驱策讵意帝心之简注更蒙锡命之骈临宠以资深劳多之褒加以春宫太保之陟恩颁旷典遇际非常臣惟纶音貤累世之亲不能不感且喜又揣分量有踰涯之骤不能不惧且惭盖皇上以不测之恩为振纪作忠之劝而臣愚将何修以报兹折足覆餗之虞此臣所以不得不恳切控辞以仰渎于君父者也伏望皇上鉴臣知足之心矜臣在得之戒收还成涣容守旧衘庻不致有维鹈之讥而亦可免负乗之辱矣奉圣旨卿端肃精敏积有年劳加秩已有成命宜承恩眷不准辞吏部知道

　　天心仁爱有加圣谕虔诚特至恳乞干断亟图急务以保泰运疏（总宪）

　　顷闻雷火焚毁长陵明楼不胜惊惧旋奉圣旨有誓修实政之语仰见我皇上痛栗精诚视前此遇灾而修省者万分倍切盖缘先是日食地震山裂河竭与夫宫殿陵社树木之灾已惕于心今又灾及于定鼎创始之陵视徃岁孝陵之火皇陵之氷雹风雷尤为廹切而与皇陵又同五月二十三日尤可骇异是天心无日不厚望我皇上转移故昭示频数无已如父母之训爱子我皇上一闻此灾遂翻然震警求所为消弭者至以誓为言此其一念已上通于天不啻桑林之祷轮台之悔而灾未有不可弭者臣等叨列宪司责在献纳若犹赞襄不力有所见闻不速上闻是负皇上亦负天而窃计目前所最应停而不可姑待者莫如矿税盖矿税之初兴也夲为大工未成不忍加派为不得已权宜之计耳未几即奉不日停止之旨盖皇上亦已知不可久谓操纵繇我果变生直操之耳岂期圣心不忍加派乃其贻害万倍加派窃恐事机一过虽欲操之无及假使矿税果有禆于工作臣等犹为司空计左而况工作原不頼此且始犹开采继则民力竭包陪矣始则中使称快致正税耗减而司农司空之计窘继则中使之计亦窘而复驾漏税漏矿之说以渔猎无辜者又将尽非相率毙人则人恨不即毙之耳而瓦觧之势成矣当此之时上度天意下度民情中度内使之恣横悔之则已晩而停之犹恐后矣若犹泄泄谓诸臣言害而害未即至言乱而乱未即成是必待变生而后操之也变生而操是犹肉垂毙之骨而生未可必变未生而操是真畏未忘予之天而怒犹可觧不然何昔商髙宗一畏民碞而即消雊雉之灾周宣王一忧民瘼而即回彗星之变我皇上又何一歩祷而时雨大澍一建元良而日和星辉一发善念而圣躬即汗即康宁我皇上试取前日事与今日黙思并观然则天人之相通与否不待臣等之言之毕而憬然警悟轸念首陵大变必非偶然先收矿税官役以觧闾阎之困再勑该部祭告郊庙各陈职掌或举朝讲之礼或补中外之员或释囹圄久系而止不急之工或谕大小臣工各遵德意而实心供职毋袭修省虚文则上下交警而天变可弭宗社灵长之庆在皇上一感格之耳臣等无任陨越待命之至

　　国祸日亟天听日髙谨合疏力恳销弭疏

　　臣等闻之子莫不愿其父之慈故不辞斥挞以进规臣莫不愿其君之圣故不避刀锯以极谏夫岂不知斥挞之足羞刀锯之可惧诚见夫君亲失道而家与天下随之身亦随之有大不忍于坐视者廹其衷也迩来灾变日甚一日大小臣工章数上而皇上槩置之或取无碍吾欲者间行一二使前日誓修实政之言尽虚臣等亦知烦数无益乃犹沥胆披肝刺刺不休又岂好为是激聒以速皇上厌恶念臣等世受国恩视皇上如父母未有諌父母不从而遂已者自古帝王之有天下非为可恣睢为也谓天下安则海内受太平之福而已亦永有令名延及后世不安则万姓有乱离之苦而已亦先受其难谁与共保富贵为子孙利况今天下乃太祖百创艰难列圣忧勤惕厉以贻皇上今纔传二百年余祚尚未久也顿令天意人心怨怒交结皇上犹泛泛悠悠恬不为怪即皇上等天下于鸿毛奈何以祖宗累世之创垂而坐隳于一旦也何忍不言易曰履霜坚氷至防其渐也夫渐犹当防况今矿税之徒始犹横征横敛今且强抢强刼始犹杀人死人而抚按不敢问今杀于人死于人抚按与中涓惧其激而祸益大也亦不敢问中涓奉皇上之命而出俨然一使臣也薄海内外方侧目欲剚刅其腹以图一逞而甘心焉必待甘心则国事去而不可为矣京城水灾且蒙赈恤各省直数千万里之民在水火者特皇上未之见耳若因见不见而恩有及不及则民之陷溺何时已而不知此堂下之泽即可以克当天心否又何忍不言天下大势如人之身身有一节壅则身病天下有一事之壅则天下病今处处缺官处处有遗逸之叹事事掣肘事事无整顿之期盖腹心肢体无一不病虽仓公扁鹊不知能治否而但仰屋窃叹付之无可奈何是臣等不能匡救不能积诚以动皇上所致其罪大矣又何忍不言昔邹衍尽忠事燕惠王为左右譛而系之五月为之飞霜今在狱诸臣非拮据勤劳为皇上尽忠者哉祗信横珰私讦而禁锢囹圄累年覆盆吁天恸地经月宿雨上漏下湿至诏狱不能容奚但一衍又何怪天雨之泪涕致淹没之害徧畿郡且异雹异风及于汉兖陵灾城陷大骇观听又何忍不言古惟宋神宗君臣谓天变不足畏人言不足恤祖宗不足法而青苗手实所敛犹藉以充军国之用乃竟酿祸宋室以利端一开而吕惠卿童贯軰中外小人引类接踵以中人主之欲以至于亡而今不可寒心耶况天已明示而警之矣明示而警爱予之天也若不知警而转为忘予之天一旦祸起即罄内藏以求扑灭其能及乎又何忍不言自昔君天下者贵执极皇上视诸臣章疏无一当者而独力执所见然执极不变则为圣为明不然则为执迷今我皇上所执者极耶迷耶试一垂思当不俟臣等之言之毕而烛照之矣臣等腼颜为中外臣民交责又何忍不言凡此非烛之难非克之难在皇上一念转移间耳能悟而转移则太平立复而遗国家无穷之福如仍执而不转移则瓦觧立至而成国家无穷之祸其致福也惟皇上其致祸也亦惟皇上皇上又何牵何制而惮不为欲待何时臣等亦知言之轻矣然宁自处于轻而不忍坐视天人之轻皇上亦知皇上听之怒矣然宁皇上之怒臣等而不忍坐视天人之怒皇上实以休戚安危上下共之有大不忍者廹其衷也臣等又闻治病者缓则治本急则治标今天下之病已在喘息呼吸之间急甚矣臣等无竒方秘诀以治标之说进惟皇上米择而奋干断行之或者其有瘳乎伏愿皇上亟亟改图自为宗社计而无以泛常忽之幸甚

　　庆典举行在即侍从宪臣乏人恳祈圣明裁酌点用以光大典疏（总宪）

　　臣等窃惟国家之典莫大于册立重国夲也亦莫大于分封重天潢也自古逮今上下数千年二典并行茂膺全福者寥寥实皇上念皇长子体貎充实皇诸子年龄渐长独裁独断明旨涣颁册立分封一时肇举无论在廷臣工躬逄其盛者咸喁喁手额大圣人之作为真出寻常万万即薄海中外愚夫愚妇白叟黄童亦谁不庆主器之有人藩屏之众建欢欣踊跃更祝愿我皇上万寿无疆实亿万人如一口也窃窥皇上年来凝神大典时勑内外执事官员即一物一仪必勰勰焉慎重至详至备臣等叨列法台仰承圣意凡有事关典礼仪难缺畧者亦安敢不殚心稽考期佐万一备查大明会典及风宪事宜诸书内开册立东宫传制纠仪御史殿上四员丹墀十二员奉天午门外各二员班次人数载在旧章总之非二十其人不可而随班拜舞者不与焉目今台臣落落不过数人凑东缺西顾左失右万万不足分派又未可知各差别务姑令兼摄代庖且逆想是日也冠裳簮绂充牣龙墀独令是豸冠铁面纠绳肃仪之臣缺而不备倘其间有失仪不恪法当究问者谁其弹究当此大礼需人正值各官待次盖行取诸臣从数千里而来已三年已考有定序矣与其责效于后不若使其观光于今仰思皇上前此之不点用非故置之良有待也而今其时矣臣等谬膺总宪职掌攸关故不得不再三疏请伏望皇上俯简臣等部院考过应授御史及南北科臣酌量点除以充目前侍从且备后日差委大典幸甚臣等幸甚

　　恭陈慎刑始末伏乞圣明鉴察以重刑辟疏

　　臣等三法司近奉旨会问徐州妖犯赵一平等即于九月二十一日共赴京畿道审问已明具招间忽接浙江抚按刘元霖等奏掲称问完陈天宠等已将天宠等觧京臣等以为天宠与赵一平等一事也若到即对审同招尤便候月余陈天宠始觧到而先期臣等相议问刑湏恊众论臣等因念南京三法司会问率自下会问而后堂官会审奏请以故狱成多无后议遂与刑部萧大亨等共为从众会问之疏寻因未奉俞旨又即约于本月二十七日并陈天宠再审方恨天宠到迟恐系延缓今据御史李以唐掲称刑部推诿情繇臣等思前议原自臣衙门始本欲得久练刑名者共成祥刑之典以唐见疏出刑部推诿亦无他意窃惧皇上励精谁敢推诿万一萧大亨等之心迹不能明是臣等始从臾之而后又故诿之也将何颜以见大亨况时事多虞虽别衙门事犹当赞成犹当商确若于三法司中反分町畦反自规避正臣等所深戒者除已如期会问具招外其候审具疏始末之槩不敢不直陈于君父之前伏乞圣明俯赐鍳察臣等无任惶悚之至

　　申严举刺之典以儆官邪以饬吏治疏（总宪）

　　臣等窃谓吏治之臧否关民生之休戚查得徃时大计以来抚按复命或半年后不刺一有司或一年后不刺一方面比及计期实多挂议虽经议处岂偶遗与续纵乎今岁独浙江真定各追论一令之前议未定而今方败露者谓各省直所留尽循良无一可议谁信之乎窃恐海宇至广临民之官至众贤者固有而不贤者未必不冐似是之名才者固多不才者未必不遗所斥之外虽甚稽察犹不能无法外遗奸况可任其姑息以愽长厚之名在昔汉吏称循良实以综核之严综核严矣而王成犹以伪増蒙赏噫吏治亦难言哉臣等职总风纪切虑闾阎小民日困一日不得不望有司倍加抚摩欲望有司抚摩不得不责抚按倍加严核盖抚按举刺惟凭藩臬道府藩臬道府岂尽人人可凭或牵爱憎或狥毁誉或虑反噬其大奸巨猾又巧于逄迎工于结纳彼藩臬道府一为所蔽方且倚任不疑揄扬不置为抚按者将何所据以申三尺哉今何时也考察已逾半载若仍借口前例有举无刺标榜成风蒙蔽成习彼贪墨之吏又何所顾忌而不剥膏脂充囊槖也故责成抚按当先责成藩臬道府要在首重节爱以训亷为先次取才华者苟无守亦弃稽民情之向背定吏治之妍媸有一贪也悉发其枉滥之赃有一酷也直指其刑毙之命设若明知不报比眤不言抑或先自滥取赎锾责望馈遗则藩臬道府之不职可知也抚按先露章以闻该部必尽法以处使方面大吏咸凛凛知法纪难犯而为抚按者又岂敢以私心废公议哉倘蒙勑下臣等行各抚按诸臣严访察于课吏之先不致挂一而漏万广咨询于因任之后恐其易辙而改弦限以年岁仍兼论劾若有举无刺容臣等及科道指名叅紏庻抚按之法行而藩臬道府不复甘心于欺蔽亦核吏治之一端也臣等又谓举刺当严而抚按之权尤宜重连岁抚臣或官已迁而经年候代或身已病而累月杜门吏固沿为因循事亦不免废弛至于御史一差而摄三四任事是越爼以代庖人一身而制数千里遥虽鞭长而不及马腹即今在道止七八人外踰二三载廵行不宻体察难周欲其清吏治以安民生也抑又难矣圣明在上加意元元故抚臣缺必推推则望其必点按臣有差必题题则望其必下此又臣等惓惓跂仰之夙心也惟我皇上俯赐嘉纳臣等幸甚天下幸甚

　　为衰病惧隳宪纪祈恩怜允归籍疏（甲辰十一月）

　　臣一介草茅叨蒙三圣作养屡蒙皇上拔擢令总宪司又以再考増秩锡命至一品至四世臣感戴鸿恩非天不足比髙非海不足比深自揣自矢何功何能纵衰残即委此质于官犹惧难酬万分之一何忍言去故自入秋以来虽屡感寒屡呕吐致骨立如柴为诸臣共见以时方多虞又值九列匮乏之秋一息既存又何忍言去以是且医且力疾或掖而入朝或掖而入院伛偻应酬即中外御史日有禀白率不能曲狥于下而烦渎于上犹自觧或可备数循行乃于本月初二日大感寒邪列夤如刺如折虽掖之亦不能行因而减食益药脾日以虚形日以缩徃时目翳心揺之证又日以増实臣福量有限如欹器宜平稍増且满即倾覆而犹以不可保之身恋不可幸之位为风纪病尤臣之所大惧也臣为此日夜心口自忖自语讳病强留而无病于风纪犹可言也既已为风纪病而仍不忍去则不忍去为托词病风纪为实罪不可言也方今在朝在野无病及贤于臣者何限庻几臣去有代臣者为风纪重则臣心亦安臣病或可稍延以归自今以徃臣感戴皇上成全之仁与天地并而衘结之报无已时矣故不得已披沥以控陈于君父之前伏乞皇上怜臣非矫餙准臣回籍调理庻台纲不致久隳而臣旷职之罪亦可少逭矣

　　为久病屡医不效恳乞怜允归籍疏（甲辰十一月）

　　臣近以衰病狼狈之实恳恩乞骨未蒙怜允臣感皇上不弃敝屣尤念素沐如天之泽报未万一自计倍摄倘可少瘳即强出视事自初旬以来日药数剂遍腰敷膏犹未和舒返増呕吐实臣数十年来所未尝之苦衰朽值此岂能久于人世又念臣衙门关系国家纪纲如人身血脉臣一身血脉尚不能通况能仰承皇上使国家纪纲之脉流通中外即今衙门文移俱頼同僚二臣代办台司何地而容养病鬼录且登而仍旷官愈苦愈病愈病愈惧不得不急切哀恳于君父之前伏乞皇上垂怜臣病难望复痊蚤赐矜允归籍以遂首邱臣一日不死犹扶杖颂祷圣寿于畎畆即死亦效昔人衘结之报于地下臣不胜恳祈仰望之至

　　为病势日笃台纪日隳恳祈圣恩怜允归籍疏（甲辰十二月）

　　臣前二疏详陈臣世受皇上优渥异常之恩甘死于官而有不能强支不容不去之情俱不蒙恩矜允臣非草木曷敢数数再渎天听恨自注籍以来已月余理脾敷膏攻之愈急别证愈増迄今腰膂直挺如枯木食减形缩但有皮骨诸臣有就臣寓者无不惊怜曷忽至此盖衰病之人如秋木易槁安望复荣况计期日廹即强有力尚恐难胜如臣今岁正月外计之初臣已委顿拥掖而入吏部咫尺不能登堂比及次日方扶疾抱羞强完其事人谁不知今纵不即死而可又扶疾抱羞以与国家多贤岂其无人而姑令一衰病但不大旷废即止然旷废国家二百余年之纪已极实自今日始又自臣始故臣自惧自揣以为留不如去虽生亦不如死盖留与生有无限难称之职又有无限不知止足之诮去与死则难称者有所归而所诮不知止足者可免也故不得不再披沥于君父之前伏乞皇上垂怜准臣回籍以延残喘亟选名贤以司风纪庻台纲不致久废而臣罪亦可少逭矣奉圣旨台务殷繁京察又迩正资老成肃理卿何数请告归宜即出供职不准辞吏部知道

　　京察自陈疏（乙巳）

　　准吏部咨该本部题为遵旧例严考察以励庻官事内开两京官员六年一次考察四品以上及翰林院学士例该自陈其各衙门堂上五品及所属五品以下等官合照节年事例本部会同都察院并该衙门堂上官考察分别奏请定夺其考察日期或于二月初二日或于正月二十八日等因奉圣旨京察着于本月二十八日行钦此钦遵备咨到院臣例当自陈伏念臣品望碌庸器能窳陋久叨乌府愧振纪之未能再冐宫衘益负乗之是惧将责人而恕已岂容承乏之时既多病而且衰正合投闲之例虽时廹不宜推诿恐鉴尘难别妍媸深惟当局则暗旁观则明矧久当局不知止足暗其能免又惟德则无有怨将谁任矧久任怨无俾劝惩任亦奚为故臣前此屡陈正为今日倘蒙就近速简犹可得人臣有此积歉积惧之懐不得不为乞身乞代之恳伏乞皇上预慎兹典先罢臣官别选重臣以充斯任庻庸劣无滥竽之诮而去留免嘉糓之伤矣奉圣旨卿总宪有年公清端肃宜益用心评汰众僚以饬风纪不准辞吏部知道

　　衰病不职恳乞圣恩速赐罢归疏

　　臣年衰形耗近又腰膂硬痛不能屈伸念臣累世受皇上如天之泽虽捐躯难报万一虽即化为异物犹当结草衘环以报安敢言去又安敢遇事不任真任怨忽睹科臣钱夣皋攻臣疏词不胜惊悚盖自正月以来屡借楚事为自全为报复计耳臣惟当恳求觧任不必哓哓置喙第疏中有附下罔上等语非臣子所忍萌者不可不畧陈以白孤危之心臣之能附人否必蒙皇上洞照果欲附人而乃附一退居侍郎郭正域将何为逆宗所犯上不知有君父所戕廵抚赵可懐又臣之莫逆同年也不念君父不怜可懐之死于非命而以正域之故欲轻拯不道之宗犯臣岂丧良心而倒行至此今法已正原系刑部主稿有加重语视抚按原奏未减分毫已奉皇上天威独断提入重犯一名极快舆情见圣明亦不以抚按原奏为太轻而会议时诸臣言当依原奏者甚多故三法司虚心从众今于事定之后追而归责于臣为枉上臣何敢当其无议单则诸臣以该省罪案既定单多不便入招耳会推抚臣臣始终言梁云龙可用且谓巧迟不如拙速或诸臣尽闻之臣自议楚事无一字执楚王为假有文案在礼部不可信而信无稽之口语将何语不可信耶杨应文之议覆锺兆斗之外转涂宗浚之使楚皆非臣职掌而梦皋则宗浚之门人也何忍加以定谋之名非详问臣且不知其隠语为谁而以意逆加于臣则如梦中语矣臣极孤极危而梦皋口口以党字加臣恐所欲陷者尚有人臣宁速去不愿当圣明在御而将有昔人一网打尽之计致遗祸无已时也臣今年廹七十衰残已极人皆见之自甲辰外察几不能与今岁内察几不能起人皆知之今又被人力攻臣窃自愧自惧上负皇上数十年宠顾隆恩实臣望轻行薄口拙言多所致安敢尤人若不即去恐难望其生还臣有此苦情不得不沥血恳祈于君父之前除痛自罪责伏候严命不敢与议善后事外伏乞皇上垂怜速罢臣归籍庻首邱之愿可遂而风纪重地亦不致有忝窃之辱矣

　　再乞休致疏（乙巳四月）

　　臣顷因科臣钱夣皋以楚事中臣疏恳觧任候命旬余不宜急急陈渎惟以孤苦之迹久在戈矛之中不但忧谗而且畏祸虽抱恋主恩不忍去之心而时则不可不去念臣管南北中外考察已五次经考科道以十计各司以百计各直省大小官以千计而更有处以贪酷不谨罢软者皆奉皇上之严命采众人之公议以完大典耳若人人效尤修怨则臣一身不足为众射之的然射止于臣如去一鸿毛不足虑也壊国家二百余年惩劝之典启将来被考反噬之风使后之管考察者以臣为戒虽有大奸大恶不敢动自今日始可虑也然又皆自臣始皆以臣不去之故若臣今仍不去万一中以楚事不得或别寻一题目而巧中以竒祸比其时恐慈母亦不能不投杼臣虽甘之谓国体何惟速去则纪纲之弛于前者犹可复整于后诸臣之气平法纪清严之地少一畨闘机即増一畨美景全在臣一去耳臣连年衰病侵寻乞身之疏已二十余不蒙圣恩矜允自今岁三月望后虽腰膂痛极杜门调摄将一月而口仍不敢言去今火炎痰炽前疾愈増又以总宪之臣而被人攻是臣正首邱之会也伏乞皇上怜臣求去非为自便蚤涣纶音准臣休致以延残喘庻国体不致大伤而臣惧少释亦得以遂归骨之愿矣

　　人言再至义难姑留三乞圣恩早赐罢斥以杜祸端疏

　　臣近因科臣钱夣皋叅论两乞休致候命间又闻科臣锺兆斗亦有疏攻臣秘不发抄者久之近始有抄明臣当日呼名云当外转此飞语也即有之亦部院评论官材常事岂以超升伍级之藩叅为陷人地遽深信大恨横诋臣为受贿为専擅为蒙蔽臣自反果如所言能自掩覆能逃法网今惟知力求皇上罢斥听公论于万耳万目而已何容一一与辨但念臣守拙肆十余年果不肖何至受贿兆斗果平心为国忠计言再及臣臣即引退何至肆辱刘际炎系二品官生两任四年方升署都事视径选府都事者何如火房魏勋之父魏良佐之免役也原奉圣旨何待臣力黄曰谨张希仲赵思职皆经臣考察因梧曽考平常又谓升非所宜又考不谨受其贿者肯如是否臣陜西甲科最少京察自李应策外有李赋秀外察有知县杜和中张纶音非甲科耶臣言梁云龙可用阁部九卿科道尽闻而仍以为蒙蔽岂心知之而谓非此不足动皇上耶凡此皆有案册及大庭广众所不能掩者尚举而尽反之以为臣罪然则甘心蒙蔽者谁耶人臣最忌専擅各部自有职掌范大淳果应重辟而得以臣言免乎今查大淳虽十金之债不能偿而安得有五百金行贿赵彦得推廵抚盖尚书萧大亨旧督宣大知其才为宣府计耳何以贿为陈纬未升之前臣若有一言于兵部堂属而今复强餙以为未言亦难以见兵部堂属之面矣臣弟温编贤不肖难逃公论任定州游撃数月耳先三月已告病军士留之不得乃槩以武弁恶詈臣男温予知颇知砥砺遐迩共闻今亦波及朱腾擢与臣无亲其任辽东为创火攻图省兵饷果为地方害议斥何难而臣乃倚之通关节耶通判刘三畏京师人皆知其清苦臣重之延以教子今其家犹不免于饥寒而忍目为过付人耶其余各衙门所共知及无踪影之张三峯王学礼皆无庸臣喋喋惟云臣六年考满不宜骤进宫衘实臣所极不安于心者臣初不意吏部覆请致蒙皇上特恩偶加于臣臣至今日抱负乗之羞而思循墙之避诚念受恩愈重图报愈难虽微兆斗言臣已久谓忝窃已过止足宜知况兆斗一闻外转即攻臣不遗余力且毒且秘若含沙若剚刅然而其计将不知所终者臣不速去祸立至矣岂但腼颜以桑榆之年值犬马之病今日即去亦非勇退必待陷而坠之深渊不辱风纪而为庙堂羞也耶臣有此不得不忧不得不畏之懐故不恤烦渎再控陈于君父之前伏乞皇上大奋干断速罢臣职以息倾陷之锋庻臣正首邱之愿可遂自此以徃臣感戴皇上生成之恩与天地等生与野老歌咏圣泽没为异物效衘结之报无已时矣臣不胜惶悚待命之至

　　四乞罢斥疏（乙巳四月）

　　臣顷数被人言三乞骸骨仰候纶音允归者将一月矣念臣衰病乞归之恳自前岁已然非但今日今日丛怨招尤之苦既廹人言与寻常知止者不同若人言之而犹恋位是谓辱身以总宪之臣被人言而犹腼颜是谓辱国有此贰辱岂可濡滞其行况臣衰病如烛将烬而风复撼之迄今腰膂不仁形神尽缩恐台务日益丛挫而臣无复生还之望矣故再披沥上请伏乞皇上察臣情非虚假早放回籍以便调理以延残喘且以为任使不称者戒臣不胜廹切恳祈之至

　　五乞休致疏（乙巳五月）

　　臣自四月以来四乞骸骨仰候干断罢斥以臣在世为垂尽之人苟延能几在朝如已吐之核复用为难纵无病或无人言亦宜知足知止况屡被科臣论列近又増头晕血逆之证能及未填沟壑一拜先人之垄而正首邱否尚未敢必而暇与诸臣较是非毁誉为名位计耶臣今卧床不支延医官米宗吉等日投药数剂血自口鼻溢者不止以此久病之躯当此盛暑之时而又増此难医之病臣今惛愦已无复更生之望矣为此倚枕口授代书不能成文北望恳渎天听伏乞皇上察臣命薄情危早准休致以便生出国门且以为任使不称者戒臣不胜廹切恳祈之至

　　六乞休致并辞印务疏（乙巳五月）

　　臣屡疏乞骸上渎天听自近日失血之后气体益虚饮食益减迄今心神揺曵夜不成眠者为常皮欲尽矣毛将安附即先朝露而填沟壑其于国家多才之时如九牛拔一毛不足惜臣亦不以此为惧也惟都察院何地左都御史何官无论风纪所关非衰病及经指谪者可腼颜以居即目前题覆宣逹事务亦甚多虽有左副都御史詹沂左佥都御史赵士登代办日行公文其一切章疏未奉署印之命不敢径自题请臣实惧焉愈惧愈病愈病愈旷不得不冐烦数再疏恳渎伏乞皇上怜臣病久职旷准臣休致以便生还再乞勑下左副都御史詹沂暂管本院印务以便题覆庻微臣可正首邱而台务亦免久废矣臣不胜廹切待命之至

　　七恳罢斥并乞允委署印疏（乙巳五月）

　　臣于本月二十二日为病势日深台务日废力恳圣恩休致并乞允委左副都御史詹沂暂管印务未蒙怜允臣非草木岂不仰恋皇上髙厚鸿恩而故硁硁以求速退缘臣累被科臣论列虽无病亦难复玷班行近睹钱夣皋两疏凡他人有书有疏皆借以激皇上之怒是市虎之言已不止于三至虽皇上不即投杼臣已不幸在是非之中何暇尤人惟自反自讼以为素无忠信笃敬之验求皇上即如夣皋所云一一为臣罪大加显黜臣实甘之而又以得生入关门为幸也窃念战国田光一侠士耳与人约而闻勿泄之言即以为人疑自愧遂自刎死臣今四见攻于夣皋疑岂足云而不即死已逺愧田光甚矣又不速退以重为国家风纪羞臣实惶悚无地局蹐无所况自失血以来病日以増形日以缩即欲腼颜窃位亦万万不能矣是臣命薄而灾与之会也迄今台务积有应题覆者甚多以未奉旨署印亦多停阁是臣不速退所致将益之病而促其毙也不得不冐烦数再渎天听伏乞皇上俯纳钱夣皋所言蚤罢臣官以便生还再乞勑下左副都御史詹沂暂管本院印务以便题覆庻微臣可正首邱而台务亦免久阁矣臣不胜廹切待命之至

　　天心仁爱有加罪臣循省应罢八祈圣明大加挽回先斥臣归以昭修省疏（总宪）

　　臣顷疏恳圣恩罢斥并乞允委副都御史詹沂署印候旨间忽见太常寺题称五月二十七日天坛雷火系毁灯竿正祖陵合龙门安吻兽之时其时又见顺天廵抚刘四科题称旗竿火发雷移火炮台下击死牧放军人数多而先是南北陵楼太庙树木多罹灾火日食两见正阳之朔霖潦瘟疫自去秋至今犹未巳河沮盗发自徐沛至兖豫犹称苦而柒捌年来各省榷采处处赔掘处处剥削怨讟之详有诸臣所不及知而言不能尽者臣虽亦从诸臣数有陈乞不蒙皇上允行今已甘罪待摈岂容更言惟臣一日不归犹一日食皇上之禄一日食禄犹一日抱公家之忧当此主忧臣辱之时敢以杜门需命自觧自古及今凡遇灾异多免不职大臣以求回天臣衙门为皇上纪纲之役于诸曹事皆得与闻诸曹所司各一事耳臣所司不止一事一失职则纪纲之谓何而其隳亦不止一事矣况已衰残多病且方取怨招尤亦足上干天和为今日修省计以仰答天心而激后之职总宪者益补臣愆而定国是宜无如以臣应之傥犹以为未足或蒙皇上穆然深思惕然憬悟逺追商髙宗周宣王之为中兴令主皆因遇灾而惧凡诸臣所言如郊庙朝讲用舍纵释之应行与土木榷采之应罢以及台臣之应补应代者一切次第施行不过费皇上一咫尺之札将一举而欢动朝野一言而感彻穹苍闾阎有不如倒悬之觧国势有不如盘石之安者臣不信也如是则臣虽去犹未去虽去而死于道路犹未死也伏乞皇上俯赐鍳裁光罢臣官以示修省之端再乞勑下左副都御史詹沂暂管本院印务以便题覆庻应天不渉虚文而诸务亦免丛挫矣臣不胜惶悚待命之至

　　感时悚惧濡滞非宜九恳圣恩蚤赐罢归以安愚分疏（总宪）

　　夲月初五日疏恳归骨以应天变兼恳皇上遇灾俯听诸臣所言凡应行应罢及台臣之应补应代者次第施行又恳委官署印恐犹未尘睿览臣连日仰屋辗转念将以罪而去何可更言时事臣去而印务自有所属亦可勿虑惟近奉严旨正各衙门修省励臣以仰承天心仁爱务图消弭与寻常祭告素服以文应者不同臣衙门非养病之所台务非卧埋可完以平日言御史及瓜无交承之期致郁而病病而不起者有之其无病者再廵非体株守起玩躭延丛挫势所不免内而侍班监礼仅辏一员兼摄庻务顾此失彼如城工费且数十万役且歴岁余犹不得一御史监视候补有可用之人而无见用之望有蒙选已六七年而郁且毙于寓者臣安能辞责以目前言臣以久衰久病之躯处于氷炭戈矛之会恋主则苦腼颜去迟犹渉于泽今气血旣耗皮骨仅存即蒙怜允犹不能无道路之虞而难望见邱垄之幸也况众方竭蹷从事以代皇上警惕臣独窃禄私寓上之不能有可信之素下之不能见几勇退以免岩廊之羞诚生不如死死不如蚤之犹可以开贤路而冀更新也又可迟迟其行故再沥血陈悃伏乞皇上念此修省之际先罢无用之人使臣生出国门生当与田父歌颂死当为异物衘环吐珠以报圣恩于万一矣臣无任廹切恳祈之至

　　罪臣濡滞増羞十恳圣恩亟赐罢归以定国是疏（总宪）

　　臣以考察被论累疏乞骸仰祈皇上怜允臣宁以罪而行不欲哓哓自白以效商贾妇人之口即公论之明与不明国典之壊与不壊非臣责也臣惟杜门待罪而已顾时踰两月天听犹髙臣自失血气竭形缩恐难生还会灾异乞以臣应之以回天意而便归骨实臣之愿候命至今臣心日益揺曵目日益昏花病日益在膏肓辗转局蹐将不知死所昨得吏部员外贺灿然掲请允放臣以全国体盖臣所深望而不可得者倘蒙皇上嘉纳尤臣之幸惟是掲内仍以挟权狥私责臣或偶未悉情实盖今岁考察之所以起纷纷议论者不过为一二台省而已当考察时虽部院商确实据各衙门开册与各掌印官公同裁定其考科臣例凭吏科预拟考各道御史臣不得辞内于永清臣久知之累纠多赃不首黜何以服各御史之应降者若以此为臣罪纵重罪臣以谢于永清臣亦甘之先是吏部堂属与臣衙门所见多合今执科臣侯庆逺之辞而反其意谓果半私则御史七员中有三四员皆私矣然耶否耶所指者谁耶吏部堂属俱在可质而槩以莫湏有三字罪臣耶臣向来不欲尽言今不免畧言以不如是恐国是终无时定耳故臣以此将去将死之身不忍竟黙黙不为我皇上粗陈梗槩以俟圣明徐察伏乞皇上蚤罢臣归以延残喘臣生当感颂皇上鸿恩死当效衔环之报于异世矣

　　总宪归田辞朝疏（乙巳六月）

　　臣蒙圣恩准臣致仕已经具疏陈谢臣谨钦遵于夲月十六日扶掖起程回籍縁病躯狼狈不能叩首阙庭展转彷徨战兢无地念臣宿疴増剧省过日深即今感髙厚之恩虽濡滞尚以为速从此在岩泉之逺即夣寐其曷敢忘盖草木欲报春晖而犬马亦知恋主如臣虽老岂物不如自度此生莫知为报惟祝万年之寿矢既野心更期五福之全永新天命臣无任感激瞻恋之至

　　温恭毅集巻六

　　●钦定四库全书

　　温恭毅集巻七

　　（明）温纯 撰

　　○序

　　大婚礼彚纪序

　　明兴大婚礼仅一再举以故典章阙畧即会典所载亦难尽据纯役本寺会今上举大婚盖茫焉拮据无所日与其僚寿光岳君麻城周君取故牍存者采酌而质以会典既三举六礼幸彬彬当上意然六礼正供费不过十一而其九则供事诸官役费耳盖从中出者多也独先是请行大司空以意办器■〈礻犬〉费且踰万金而用不及十三则以典章阙畧耳故今不可无此纪识之

　　孝经序

　　先王以孝治天下旧矣汉近古帝号率以孝称我明则以孝上号列后重化原也然孝之说详在孝经自宋执政定科制置孝经不用学士大夫始以为童习亡竒弁髦之矣子不云乎吾志在春秋行在孝经夫春秋法至严为乱臣贼子作也孝经则导之爱导之敬盖曰出于孝必入于法譬之狂澜既倒以春秋为提防而孝经乃其所导而归之海也经曰圣人因严以教敬因亲以教爱其所因者本也夫曰因则非强世曰本则非外铄我明于因与本之说而孝之心不油然生而世治吾不信也今上孝奉两宫以德教刑四海与虞舜周文同一辙纯奉命抚浙遵髙皇帝劝民御制为歌冀与民更新而日鳃鳃惧无能承德意万分一也会朱文学鸿彚诸家孝经付之梓梓成且布浙人士而太学以讲孝经请矣是孝治之会也若曰卑之无甚髙论犹驰骋郑卫之乡而曲终奏雅其谁听之谓圣化何文学不分经传不次章第则善说经之谈也

　　子史余珍序

　　自典籍兴世之儒纷纷耳目涂矣彼执德性说又徃徃絶闻见以为髙此与恶外物之心奚异焉夫安知山河大地莫非黄金前言徃行固蓄德君子所不废也夫不离闻见亦不落闻见吾儒者家鹄视而戸守之可矣愽士余君所集子史余珍诸伦物细及艺文祥异凡有禆世教者悉旁采别类成一家言而余又质以愽士君行固知兹集非徒躐闻见者之阶云先是余从燕邸见愽士君举止中度不轻吐一词及相与谈古今时事又凿凿可施行余业异之既愽士君抵吾庠又无不人人颂愽士君贤余既暏兹集乃知愽士君奋起儒林有以也兹集今且刻以传传则缘闻见以求德性者将有味乎其言矣

　　词致录序

　　今国家文风郁郁士习彬彬自经疏史传及方伎稗官虽佛偈道诠与巷謡里曲无难充栋宁俟杀青此文之备也独四六则无有品析而彚集之者侍御李君仲仁心懐络璧嚢累连珠为四六胡可无集也乃命二三掌故简罗珍笥萃拔瑶编肇晋魏之原芳逮我明之嗣彦取长弃短鳞次门分首制辞次进奏次启札次祈告次杂著录成以词致名取古致词之遗也且付剞劂属序于予或谓四六始徐庾氏支蔓于两晋浸滛于六朝僻构幽深猥臻绮缛风云月露鱼鸟烟花绘象而鬬一字之竒骈偶而侈三冬之富点缀已甚气骨无存此文之靡也好古者斥焉胡集为而又胡以序为予曰不然对偶音律自天地剖判以来有之山峙水流日昼月夕八埏度剖列宿纒分非对偶乎水乐虫丝松涛竹韵万籁隠发空谷互譍非音律乎四六之靡者自靡耳若取材于经叶律以雅境与兴适抽黄白而曲中其微意与韵偕切宫商而妙成其响则纶綍进奏宣逹荘严歌咏咨嗟感动神鬼岂只五色之红紫六经之鼓吹而已哉故徐庾氏代不乏人无论诸家试评著者一坏六尺读者汗颜秋水落霞观者动色或改容于推诚任数之疏或阁笔于朱耶赤子之联饥寒疾病控告而忌者腐心漂杵燎原应声而争者结舌所谓取材于经叶律以雅非与四六又何可少之大都善相马者惟求筋骨善评文者惟贵神情神情内会而意兴各有寄托其体裁以时易之要未可槩其世代生平也宋广平玉性金肠赋梅花不免婉媚晏元献清标澹质祖西昆止见便儇王浚仲嗜进纳污持论毎超眩致桞子厚甘旨溺诡立言輙附经常如以其文而已广平元献呫呫漫漫者耳而浚仲子厚不庻几哉轩黄姬孔之间乎故四六诚靡矣倘能寄骆丞之概采子安之华摅敬舆之忠愽卢弼之典泻子瞻之赤捷冦豺之锋允矣作述无前孰云四六非古若夫叅造化自然之机收景物无穷之趣变而不失其正亦变风之余也则有广平元献在盖文犹兵也竒正惟吾所用之其神情固自有所着矣不然存葩去实语怪志诙或渉说铃终成畵饼雅道伤矣文体谓何皆是录之所不取也予知侍御君之意不在文又知侍御君观风维俗所崇尚亦与此类故书诸首简以贻四方同好者

　　续文献通考序

　　治天下有道因是已夫因未易言也有不可不因之迹若礼乐制度文章为前人所已损益以遗后世章程者是也又有不可不因之心若精神心术之微以主宰于礼乐制度文章之间得之则以王道而成王化不则权谋功利虽一匡亦仲尼之徒不道是也然其迹与心譬则树木然必培其根而后枝茂又譬则导川然必浚其源而后流长故仲尼论世不废损益而因先之子舆单言因曰因先王之道若为髙因丘陵为下因川泽然岂故若氷炭之不相投枘凿之不相入我知之矣仲尼惧道不行故详言因与损益以言政子舆惧袭义者纷如故合不忍人之心与政以言仁总之道不离因而因不离心者近是宋儒马贵与以杜氏通典仅自上古迄唐天寳采经史百家为文名臣奏议及先儒评讃为献上下数千年终宋嘉定亦核矣而生丁宋末故畧嘉定以后不及金元我明髙皇帝开天启运列圣肇述宏修诸贤翊赞其礼乐制度文章之精轶唐虞陋宋元郁郁乎盛矣昭代文献又乌可无稽此云间王元翰文献通考所由续也元翰故同余举进士又同应召余给事禁中元翰为西台御史日相与聚谈今昔典故乃元翰则慨仲尼说礼忧杞宋无征由文献不足以不大用于世益肆力搜罗且四十年遂成此考示余余卒业而抵掌快之盖辑辽金元与国朝典故并详嘉定以后而増节义氏族六书谥法道统方外诸考其以节义附学校氏族附封建六书附经籍谥法附王礼考黄河太湖河渠附水利海运附漕运之末盖各有深义若曰此枝也而非根也流也而非源也所损益之迹也而非可因之心也故所重于道统尤详夫道统关世运隆替系理乱兴亡之故前考未载后有述者第详尧舜禹汤文武而以宋儒直接汉代汉唐以降无及焉然汉唐表章讲论之功亦岂容冺故以道统附帝系以书院附学校又以仙释附四裔令不与吾道角庻几道统之传与帝系不朽得其根而枝可茂也得其源而流可长也得其心而迹可宰也然则元翰卫道为天下之意将令后之君子从巍乎焕乎之成功文章而遡荡荡无能名之精以关雎麟趾之意而考周官之法度也宁苦于无可因也乎哉易画损益二卦而其指乃在自上下下天施地生尧虽无能名而史赞其仁如天夫非仲尼子舆所欲因者耶故曰治天下有道因是已考凡二百五十四巻授诸剞劂者则督抚南畿曹公时聘按吴直指前何君熊祥今马君从聘赵君之翰周君家栋而监督经营则知郡事许君维新也元翰名圻嘉靖乙丑进士提督湖广学校按察司佥事

　　乙丑世讲录后序

　　余故喜横渠张先生西铭父母胞与宗子家相及兄弟颠连无告之说而又有味乎践形尽性顾养锡类体受归全诸语为顶门一针盖人一身外虽骨肉亦分期功袒免曷论乾坤兹于乾坤曰父母民物曰胞与大君大臣曰宗子家相疲癃残疾惸独鳏寡曰兄弟颠连无告岂非以凡有形性皆一体凡寓乾坤皆一家而况合四百人同对公交车听鹿鸣称兄弟业歴四丑合则目成离则神交见其子若弟若孙与子若弟若孙之见吾侪兄弟蔼然父子兄弟祖孙而不谓之一体一家耶夫尽乾坤内为一体一家是于其泛且涣者而合之也难以四百人为一体一家是于其亲且羣者而合之也易总之非强合也吾践吾形吾尽吾性焉耳谁其间之脱又人自为体人自为家不亲亦泛羣亦涣易亦难耶奚其肖今乾坤内之颠连无告宁独疲癃残疾惸独鳏寡吾侪兄弟生平沐三朝恩宠待罪岩廊亦宗子之家相也又何诿焉期所为长长幼幼继志述事如子之翼以无忝匪亏存顺没宁庻几哉曰中处然犹恨相成晚而暇操二心分形骸自为体自为家耶余老矣居常以少不如人老何能为为惧兹广录及孙及曽孙而恨居诸易迈桑榆几何已复以卫武公自觧武公年九十作抑诗曰毋谓我老而交戒我吾侪兄弟视武公少二十岁余会诸兄弟子孙多通籍今以徃偕诸少以其亲者及其泛者以其羣者联其涣者以其易者图其难者谁其间之盖长而比肩皆吾师也少而接踵皆吾友也余何幸焉余志未巳所厚望师若友不敢让武公亦毋谓我老而交戒我

　　教秦总录序

　　嘉靖中吾师淮海先生以臬大夫督秦中学既以经义课诸弟子正学书院中日与讲鲁邹之业冀他日为县官用兹录盖诸弟子各彚辑先生口授者云初先生入秦以经义流弊即宇内人士且十九而作媒贽既售不啻氷炭世用之谓何乃取鲁邹微言为诸弟子告其指详录中大要以天地万物一体为仁而其功严于慎独妙于黙识融于勿忘勿助之间综之为成此仁于身使世之学士知诚意慎独为已知几集义养气主静定性无两轨辙即繇之从经义出而委身县官不知有我安知有人是先生教诸弟子意也先生去秦且一纪诸弟子见用者未见用者不知视先生教若何顾纯不佞徃谬为先生期许今且无能禆益县官安能不面赤汗浃背哉虽然召伯故以利泽导齐民耳其所遗甘棠民且不忍伐况以弟子而学鲁邹于先生目是录而不惟先生言是听徒若纯面赤汗浃背何益纯故刻此将与诸故从先生游者共服膺焉则先生之甘棠且世世在

　　归来漫兴序

　　夫诗岂不关切世教哉纯闻之刘勰矣诗者持也古以诗持性情即以性情持世教后业诗者乃徃徃离去夲质即所模拟唐矣汉魏矣然令当官事事不啻弁髦土梗焉卒乃使用世君子讳谈之夫诗病我耶我自病耶吾师淮海先生故喜为诗已在蜀登峨眉陟汶岭眺锦江玉垒尽发为诗何减工部夔府以后诸什然先生深于性命者自谓诗之一道雕情绘物故禁不为已自郧中归又为之不必为不必不为先生深于诗可知已初先生自弱冠学道以黙识寻孔颜真乐又徃来武陵与道林蒋先生相印证久之忘形宇宙收春肺腑兴至景值性触情流吟咏成声无斧凿痕即造化可与通庻物可与偕学术治理可与该纯既得先生归来稿卒业颔之矣会先生拜上命再抚郧中纯当以职事奉约束乃所部诸大夫即以纯故先生弟子知先生即先生至纯以职事奉约束将安所从事纯以先生官禁中官藩臬官中丞徃事一一为诸大夫郎告大都先生治状大者在以数言收平薛蔡二冦功详具南充任太史叙中不论论督关中学一时关中愽士弟子事先生如山斗乃阐明道妙掲示黙识夲旨即世世可师承矣日先生不以纯不侫目为国士既入官视向所闻于先生然且如弁髦土梗纯大惧焉第侍先生久知先生精神所综该意脉所流贯一切注措即其发为咏歌者今以徃以诗理我以我理民是纯与诸大夫郎所奉先生约束者也诸大夫郎唯唯乃付程郎逊梓布之

　　来氏族谱序

　　夫谱乌可已也收族化俗仁厚之风系之矣夫谱乌可已也余邑自宋元兵革后汉唐宋故家盖荡徙尽矣即有之然问族谱则尽曰无有夫谱固宜人人有者乃缙绅家亦徃徃阙焉何哉范希文云吾族疏属自吾祖视之固一身尔余谓希文任天下重有以也今国家无谱族令乃其责在缙绅缙绅固有事乎天下者此置而不讲即骨肉堂室间亦秦越耳何可望家视九州岛身视九州岛之人也余于来氏谱盖重有感焉来氏固吾邑故家也自都御史公宪副公郡丞公相继以忠直治行闻族以此益大兹谱又当实不溢一语盖曰明昭穆正支派令后世可传信云尔然余独幸收族之风始吾缙绅家则覩是谱而一体之心可油然生即自是化导里俗率天下共兴仁厚之风无难也余故于来氏之谱重有感焉谱成余友茂才君茂才君名宴声藉甚诸生中然独知谱族意念深逺矣

　　赵郏县永思录序

　　故郏令赵君文宗余友也少同学已同对公交车同寓更仆期所为返朴移俗者君发端余为之颔余缓颊及之君业不俟词之毕而喜动眉宇矣当君之令郏也余会以之楚道郏见郏父老徳君谓君来暮又谓恐旦夕征去余喜且讶何以使郏父老依依若此别无何君果征为御史有伉直声其使楚以不徃江陵会塟故归久之会江陵败始起家迁大理丞盖君着在御史藉令少假以年俗何以不返朴上何以不大用君而惜乎拜丞之日即属纩之时也君治郏状详录中类以朴胜盖一斑耳今去君为政且三纪父老犹德之至为祠为碑余讶且慨何以使郏父老犹依依若此盖俗之由补而入于靡也母如今日吏治余承乏内外台两计吏重有慨而恨不得起君九原更为令鼔吹羣吏更为御史激扬羣吏乂相从同官为僚以匡我不逮如夙昔期也君嗣寳坻丞思职彚郏父老思君状为帙索余言弁其端余不能已于言然非为君也

　　杨文忠公三录序

　　粤稽我国家名世辅弼之臣有两文忠曰新都杨公永嘉张公永嘉当嘉靖壬午飞龙之际议尊亲如聚讼于是创统嗣之辩以破千古不决之疑难矣然值义可起之礼而承心无所觧之情宜入也易惟公当正德辛巳驰骏之时每草勑以雷霆临之不力执则事日非而国体益亵一难也于时六龙出狩宸居虚拱且岁余二宁谋逆大势将倾行则有骇舆之虞居则有固圉之责二难也銮舆既回大行事廹四家环布毫髪失宜虀粉立至三难也既而肃皇帝入御遭逄何竒比议大礼则以鱼水之投而为氷炭之隔四难也公周旋其间停威武勑不草竟见信任居守维鼎擒瑾诒彬押虎逐狼外宁内安人孰不服公有定倾之功然后手扶日月启四十六年丕承之烈又孰不归公有定策之忠比其力辞伯封耻为灞上之请宁守硁硁不从永嘉之议乂孰不亮公有信心之介时则永嘉进而公退永嘉之难难在违众公之难难在婴鳞而卒之易名皆不失为忠虽永嘉盖棺即允公则蒙庄皇帝以肃皇帝遗命而及然肃皇帝知公不忘公之心一也惟是肃皇帝知公人人能言之毅皇帝知公信任公未有能言之者初公制归有召守趣终制即起异数也諌斋祀止织造停两挂印率勉从疏留浃旬或月余未有竟不下者中使诣公或罗跪有罪逮系不少假竟安国家于盘石非毅皇帝知公信任公宁至此公乡人左司马赵公合刻公视草题奏辞谢三录于楚以序属余余题曰杨文忠公三录为辅弼龟鉴而因追颂我朝列圣慎简辅弼而崇重之竟延国家有道灵长之庆如此为当宁献

　　送司马中丞次溪李公奉召入理京营序

　　原州督府之设自弘治庚申火筛入冦始其后督府勲绩在邉疆最着以守则有单县秦公安宁杨公太原王公以战则有浚县东平二王公麻城刘公东平任近七年余皆未久即安宁两出镇不踰二年而时战时欵时欵时战使其重常在我又歴年久竟成开疆服逺为今昔所未有者独任丘次溪李公盖国之大事曰祀与戎仲尼犹云军旅未学难可知已国家戎事内则枢府掌之戎政府督之外则中丞府监之司马门督之而皆于职方焉司公起家职方于疆场要害边塞情形烛照而洞晰之有年矣既监吾陜寻督三邉取职方时所主计而日求多于疆吏者无不自其身一一擘画而次苐布之以故下令转弱为强务在厚拊循缮堡寨蓄精锐酌屯戍时训练不翅三令五申巳又鸠材官蹶张佽飞之士集中坚戏下而都肄之诸冠军无不象指承风絶甘分少所将卒亦无不愊忆超距恨不一当敌卒有烽烟贾勇竞蝥弧蒙矢石乘利席胜时松山久没于敌我反在外敌反在内于是有逐宾妇复大小松山之役诸部谋扰强敌引兵压境于是有出塞捣巢之捷火真永瓦纠众启疆于是有甘肃洮河归德之捷银定打頼善计夺新疆于是有大青羊水之捷敌人聚掠镇畨于是有五马庄之捷庄明懐悲狐兎又愤其党之巢之覆于我也日谋西助于是有助则革赏捣巢不则仍旧开市之约宰赛悔祸叩关于是又有横城许欵之约凡战获疆土称里者以百计获首功先后以千计获汉番男妇器械以万计信国威刷积耻屡奏宣捷告庙献俘上为霁颜锡予无筭延世缇骑者再客岁乙巳又以河州大获首功当上心晋太子太师恊理京营戎政盖公先是已晋少傅为孤卿矣太子太师不加于少傅示尊显为戎政重云温子曰公不云乎逆则剿顺则欵来则市不来则罢市其母乃谓剿可使敌畏而不敢易我欵可使敌德而不敢仇我市不市惟来与否又可使敌有所膻而不敢自为重以持我以是套部竟不敢西通诸部益孤且窘大小松山之故地任我版筑为内地以免于芦塘线路畨部夹扰之害此其绩虽韩范经畧未之敢望而不可为后世经畧西土者之一型模耶盖是时公为政于上抚台田公徐与诸中丞冠军分为政于诸镇独公自乙未歴今丙午实十有二年田公主力战敌至身先筭无有不胜其人如虎公主战欵互用合单浚安宁太原东平麻城为一其人如龙田公去而张掖酒泉炖煌间至今思之公去合三邉四镇八郡而思可知安宁入叅宻勿建匡时大绩单县太原东平麻城皆入或秉钧或握枢或司农或理戎政皆名世而公之公方亷正笃中不二心则单县东平之伍也又资最深劳于外最久戎政之简斯须耳有顷陛见上动容谓召公晩即令秉钧握枢或叅宻勿如安宁又可知而叅宻勿如安宁尤幸甚何以故国朝列圣爰立类旁求肃皇帝时犹叅用列卿安宁其一也以习疆事故故叅宻勿如诸城翟公亦使行邉曰宻勿之地何可一日无习疆事者以故内宁外敉成四十年嘉靖之庥今上事事法肃皇帝其有意乎以任安宁故事任公哉果尔则禁中颇牧在行见月窟向风瀚海无波岂无巨笔作颂扬圣天子中兴休烈勒公勲名于旗常与鼎吕重主若臣一德交修于前有光余今日言其左劵矣藩臬长金溪王君汝州张君等属余扬扢余念公职方时余政待罪兵垣相与交臂谈疆事会中外单言欵吾两人执之不得相继出补藩臬乃歴三纪而公竟以战欵互用成大勲名余安能不快于心而弹贡禹之冠故为论著以告后之谈疆事及经畧西土者而于公此行则蒿目以望如右

　　赠大司马徐公总督陜西三邉序

　　今天下督府合原州宣大蓟辽两广为四原州开设独蚤于今独重为西部辑则顺义所部以东孤而可制也国初至今他镇或惴惴恣所需如哺骄子独原州常持其重使在我隠然一金汤盖先后督府如单县秦公安宁杨公太原黎阳东平三王公麻城刘公与今任丘李公或战或守皆大有造于秦而为国重云李公奉召理京营执秩难其代以张掖开府徐公徃徐公亦任丘人曽以硕画壮猷佐李公肩疆事而先是张掖开府田公亦任丘人召为大司马公始以治兵使者佐田公寻即代抚兹又代李公为督府三公同里同朝又逓为政任丘即多才如三公者比肩接踵为一方长城为国家名臣不出二十年之内指不可数屈也初田公在张掖设竒制胜我张掖间日引领祝永庇而以内召行公与田公相须相继十五年所敌数数为我创实从来未有盖张掖间敌故骄而轻我我愤之久矣彼骄我愤以计以伏以火以降人故徃徃成寡胜众之功自水泉捷敌无入不在吾彀中其后敌即转骄为愤易轻为雠有时豕突狼噬公前后斩获首功千三百竒招收降人九千五百竒修筑邉墙二百里竒红崖之战塔儿湾之战五马庄三十二眼井嘉峪关之战声施烂焉使敌不敢南下挽松山之役皆公力也又改征八卫所班军五千百一十竒省银粮五万九千七百竒削七卫所马户千七百竒盖自公为治兵使者时业洞烛民隠故开府即擘画如此我三邉四镇八郡又无不日引领祝永庇而今果秉旄握节为文武大吏师帅则前所谓硕画壮猷兹其政大展之日矣余闻李公以战以欵公以威以爱如善奕者时食则食时纵则纵时和则和使常胜之势无一日不在我为兢兢盖原州诸公已事类如此李公更酌而持之以胜筭今公又继李公竟厥局即临淮之代汾阳旌旗改色又如平阳之代鄼候守而勿失可知我三邉四鎭八郡自是永坐袵席之上我国家有所倚重亦因免西顾之忧又可知盖敌骄而我乘之也易而实难当积弱所将卒率未经战惟三眼鎗与降人耳非水泉一击大获士气或未易鼓故曰易而实难敌愤而我雠之也难而实易愤久即骄雠深即愤是我与敌易道时也今所将卒非他日陷阵斩将者乎降人之欵闗来者岁以千计耗彼有众増我长技即汉人之收义渠不多于此三眼鎗利矣有连炮焉一发可数十百逺视鎗三五倍是一当百百当万之技也即田单武侯之用火攻不精于此敌一遇未有不披靡者突噬何为故曰难而实易公今俨然临四开府五冠军若臂使指令何有不一力何有不慑战欵威爱使吾西塞所恃为重而因以为国重者于前有光在公此行若反掌易耳何难焉父老谓安宁出将不踰二年公在张掖受上宠春特渥即如李公田公例亦旦夕有召谓吾秦何余应之曰无恐国家事西塞急庙廊尤急公即速如安宁国之幸亦秦之幸不即久如李公秦之幸亦国之幸曷恐父老色喜而退会治兵使者马君董君李君朱君冠军逹君副冠军柴君以书属余为言赠公余与公有同舍之雅又辱与坐袵席中故乐操管以书而不敢以不文辞

　　送右司空又轩姚公还朝序

　　万歴癸巳夏右司空缺执秩以监秦都御史姚公请上曰可先是姚公上疏言秦塞事千余言大率言秦塞以敌市课诸将吏诸将吏以市缓坐谴罚为敌持岁増费无已令敌日益重我日益轻计大左今第与敌约愿市听不愿市亦听课诸将吏视行伍实训练习不耳若此敌且咋舌欵关求市是我与敌易道也我重市坚塞可保百年无事便上覧之大喜温纶褒嘉若曰都御史习塞事下司马门檄令九邉大吏如都御史言未几东西敌果有欵关乞赎附逆之罪者上益喜遂有今命盖姚公之监秦也以监西夏得父老心故其监西夏也以歴秦藩臬又先治兵定邉得父老心故当治兵时会敌有持市期要赏者姚公笑而下令闭关示罢市状曰吾上书天子言若曹不愿市罢矣敌气慑争求市市已费仅如故额其总藩监西夏大都用亷静抚绥镇定即哱刘倡乱曰姚公在何至此既拜监秦之命于家曰西夏宜困不宜攻抵长安信宿之塞上无何而西夏以困定矣夫姚公筴敌以持重筴西夏以坐困卒之收效若券取响应非深识中窽不及此亦自藩臬歴都御史五易秩不离秦所为周阅而歴试之者熟也而操心不二秉德不回之诚盖尤有足多者焉余与姚公同举进士又同为台諌相与比肩而事庄皇帝知姚公之诚之识宜栋明堂而霖■〈宀禹〉内乃周阅歴试于秦又最久则秦固姚公之并州而姚公固秦之韩范二公不啻也然韩范二公在秦兵间最久故令西夏胆丧心寒姚公两监秦才一岁有半业中窽收效得父老心上结明主之知藉令姚公更借冦于秦如韩范二公其勲泽又何可量耶顾久于藩臬而不久于幕府父老转相语谓县官诚急贤不为秦而为国毋为秦非为国与余谓王事何有内外即秦塞年来不无事矣患无张仲不患无吉甫有姚公为张仲内重外亦重为国亦为秦也矧秦更有制府节制都御史者今以徃有为秦制府求韩范其人者舍公其谁秦父老日夜望之矣时余亦奉召与姚公同僚以病伏丘园不能徃姚公行又不能之灞上折栁以赠第南望蒿目依依为书致姚公曰公行矣秦父老欲更留公不能矣公入见天子出见二三执政必更为秦决筴图万年无事公毋讳第求不二不回之士令周阅歴试于秦而以制府幕府之权久倚任之秦万年可无事宁独秦诸塞诸国出监各有制府幕府推择信任一视公秦中故诸塞诸国亦万年可无事然天子知公其用公言矣毋讳书未发会藩大夫戴君徐君臬大夫吴君阃将军潘君属余为文赠姚公遂书以授使者反命

　　送大中丞宁宇赵公还蜀序

　　不佞纯故与大中丞宁宇赵公龙潭叶公同举嘉靖乙丑进士赵公叶公与御史大夫立山孙公同官侍御时不佞纯给事禁中心相许而先是赵公宰汶上不佞纯宰寿光又相得驩甚云隆庆庚午市议起不佞纯待罪兵垣宜言乃叶公则愤激甚而赵公实从臾其间数期会于邸不果既疏上叶公谪丞合阳赵公迁陜西佥事不侫纯迁湖广叅政未几孙公中以他事令对簿皆非庄皇帝意也时主市议者谓叶公疏繇不佞纯而叶公与不佞纯则以不果会为恨其后赵公繇陜之皋兰移东粤久之始以大中丞节镇闽复为人中归叶公繇丞而理而守以至兵使者久之始以大中丞节镇黔而敌以市久已阑入西塞牧矣万歴己丑会陜西抚臣缺有言非赵公不可者遂起赵公于家庚寅敌至有飞语闻辇毂下免赵公又有言非叶公不可者遂以叶公代繇前则以愤激从臾咎赵公叶公繇后则以敌入递用赵公叶公其用赵公叶公盖上意而免赵公则以一赵公励诸身疆场者上明威迈古帝王逺矣初赵公入秦与秦父老约婚丧以礼输纳以额诸不急浮费悉罢去与秦文吏约狱讼以情征徭以时诸骫法苛政悉有禁与秦武吏约乘障以要害治器以坚利毋以欵故忘战诸剥下玩冦悉有禁约既布文武吏人人敬应父老举手加额谓得公晩忽敌入塞牧者引其王以攻畨为词肆洮河间我兵失利敌死矢石下者亦众时赵公入秦九越月戴星八百里趋陇西搤敌敌寻引去当是时微赵公陇西民几激而内变何论敌微上明见万里飞语入赵公几不免嗟乎塞上事难言之矣酒泉张掖门户也洮河堂奥也赵公司堂奥不司门户又洮河兵最寡故御畨不御敌且久市积弱一旦接刅即韩范在事吾知其无能为昔人云有战有将有将有兵假令赵公在秦歴岁月以抚绥余力选将下甲即繋单于颈徙王庭塞外一运掌间耳而谈者大率论成败不论情形乃逍公叶公自愤激从臾时已知有今日比事急始令赵公叶公当之故曰塞上事难言之矣赵公且行孙公过不侫纯谈今昔事相与叹念久之谓不佞纯宜为文赠赵公不佞纯敬诺既别又有父老蹙额而问赵公竟舍我秦人西乎不佞纯漫应之曰西矣毋恐赵公故与叶公莫逆赵去有约在其为秦计划未尽施且以告业公叶公之代赵公犹临淮之代汾阳谓旌旗改色则可谓不守逍公约则不可叶公在秦犹赵公也矧赵公望重息肩斯须即赐环当轴令海内受赐宁独秦人毋恐时赵公已之秦疆上候代不佞稍次其事登轴使使致之

　　送大司空苍南吕公还朝序

　　我明于诸方伯国率用卿大夫出监盖犹用周命卿监于方伯国故事也而于陜特重则以陜地广赋重宗繁塞逺非文武才不可且以为督府卿相地云先是推择监陜非其才与习陜事者不拜为骤进承乏偶幸尝试国与地两无当也其着若嘉善项公以陜臬使为父老诣阙借留至青神余公以故西安守至单县秦公以故巩昌守至安宁杨公以故督学使至麻城刘公以故部使者至盖才矣而习若王良造父以驷马轻车就熟路故为陜父老德无已时而项公再入陜平满叛余俱为督府杨公四入陜为名相余俱为名卿岂非精神注结于陜也久识鍳阅歴于陜也习故习陜而于国计亦无不习耶故谓陜以项公余公秦公杨公刘公而重也可谓项公余公秦公杨公刘公以陜而重于天下也亦可今监陜司马吕公召为右司空且行陜父老恋之曰奈何使吾陜甫借冦一年而即夺我吕公去余与吕公善知吕公亦于其行恋之初吕公之拜监陜命也喜形于色曰陜吾并州也今再徃幸甚陜父老亦喜形于色曰吕公吾韩范也今再至幸甚既至正戈矛扰攘闾阎饥馑之时于赤子无日不喣沫而抚绥之于宗禄军实无日不调剂而储蓄之于将吏之稍逸于纪者无日不申饬而警诫之时雨旸亦时若称有秋田舍鼓腹谓得吕公晩且望吕公久于陜如吴县陈公前后十年钧阳马公五年陜父老益幸甚而竟一年所召去陜父老闻而怅然吕公闻而怅然可知余谓父老若但知陈公马公久于陜何也杨公每入陜无踰一年余公秦公刘公在督府虽久而监陜亦无踰二年陜德之不在陈公马公下杨公在政府陜疆事方急从禁中决筴若观火不独陜頼之马公为大司马闻陜有逆僧曰张公实在且成擒已果然公实盖安福张公字也时监陜马公实推毂云然则欲为陜宁必在陜而后重耶吕公有文武才两为陜臬使治兵又为陜藩使治赋久之始监陜语习陜事宜莫如吕公今以徃为陜推择督府又莫如吕公最宜余见吕公入未几且复来来则项公余公秦公刘公复在陜矣吕公喜陜父老喜又可知不然从庙堂决筴如杨公马公宁独陜頼之天下喜又可知若但知陈公马公久于陜何也父老闻余言又喜形于色会藩大夫徐君以诸大夫意属余为文赠吕公余为举所语父老者稍润色为文以应诸大夫闻余言必喜谓吕公虽去犹未去也吕公别诸大夫亦必喜如马公推毂张公谓诸君且相继监陜为督府贤于余在陜也果尔则陜岁岁有韩范国家世世有名卿相余伏草土从父老日引领望之然亦不独为吾陜也

　　送御史中丞萧公之浙督抚序

　　先是浙杭有不令之兵已又有不令之民即法伸矣然疑畏者半今决筴惟安之为上计然非才望大臣预为其地重者不可会督府都御史缺天官以廵抚陜西都御史萧公请制曰可萧公盖故以御史按浙浙士民德之今有急无不欲复得公以为重故有今命云初公之按浙事竣而报命于天子也余在辇毂下日从公问浙所宜兴除状公纚纚乎言之也大都言浙自金华数老佐太祖开国家文明之治于时诗书比屋文行接踵即山陬海澨亦颂说先王彼一时也而今渐异矣杭袭故繁华又为游士贾客薮其俗靡荡无节西郡泽沮田畴殖饷攸资其俗饶因以竞侈喜事甚则私艇出没羣猾萃焉东郡以声明文物闻其俗多慧而业啬习虗稍沿江左返淳归厚则质有其文矣简讼奉公严之俗犹称辑睦第其郡介山谷中地瘠民贫昔人云可以无事治不可以多事理有味乎其言之也姑蔑之墟事简俗厚有古遗风然邉楚好勇轻生易发踵吴越故习不可长也男耕女绩瓯括间俗犹近古然郡逺又以负山阻海故法令多玩积逋贼以千万计矣此浙俗之大较也自岛夷犯浙浙之民始讲戈矛批捣之术而义乌甚夫以夷故而兵吾民即以夷去故而民吾兵奚不可者顾兵而民安可得田民无田安可罢兵计沿海尺籍半虚其田可核也以兵实籍以田给兵使世世业焉一东南疆场有事为厚其资斧以渐遣之二疾废者老者亡去者犯科禁者勿补三不然计费而啬之食是约刍株而责马之致逺计大左不取矣此浙兵之大较也余闻其言言中窽又见公使浙时以真御史称盖望下风而拜之而公又为余言某使浙主纠察即欲如某所言一一责实效其职在守土之臣公所谓守土之臣指督抚都御史也都御史曰督抚以兵若民于都御史焉寄又都御史在事久于御史故公云云公前以御史徃已为浙士民德今以都御史徃为守臣其为德乂何可胜言浙士民今且谓得公晩令兵若民先是恣睢也夫民恣睢盖视兵尤而效之兵固吾赤子岂其以赤子为挡■〈扌必〉挨抌之计加素所恩我训我之人以尝必不可宥之法而危其身必不然矣公既知浙之俗今昔渐异如彼又知浙之兵之不可罢与不可啬食状如此今兹徃宁独浙士若民德即兵且举手加额以父母戴公谓公能安我用公前使浙为浙所德所倚重卜也独陜士民于公去留之不可恋之为公抚陜核田息讼均徭赈饥尤兢兢于厚俗不遗余力举守土之臣之职也然公抚陜亦先以御史使陜其使陜亦以真御史称为余言陜所宜兴除状亦中窽卒之竟如所言为陜士民德有实效又何疑于浙此非独学术正也盖亦繇渉歴之助焉公少游欧阳文庄罗文恭二先生有道之门学术正矣焉徃不宜矧渉歴陜宜陜渉歴浙不宜浙乎夫用人者于渉歴推择学术用于人者以学术渉歴胡俗不可使易胡士若民若兵不可使德宁独陜与浙宜尔尔也

　　送直指使君史武麟奉命按楚序

　　执宪谓楚地辽逺又宗姓大閧之后非名御史不可徃按推择惟史御史宜遂单以使君名请上曰可时使君按秦茶马兼按张掖酒泉炖煌间及瓜期代者未至执宪又谓必代始如楚楚百二十列又南被苖西南被诸土司脱有虞及渔猎吾民者畴剪除而摘发之以免代请上又曰可于是使君为疏报命径徃楚将道吾里余念在事与使君心相期恨不人人持国是于内而澄天下之清于外也又谓澄清母如澄心掲堂额相与约使君不谓迀寻即以其约风吾秦国计疆事吏习民瘼无不烛照斧断吏凛凛惧烦使君白简时余跧伏山中快之今望使君尘后晤未卜可无一言以赠念楚方五六千里与秦类吏习之亷与墨不能必提衡者之笔与待哺者之口合又类惧难为民不得不难为吏其亷墨如荆棘者而芸之使君业芸荆棘于秦于楚何有然荆棘愈芸愈蔓又惧以荆棘视良苖良苖溉之犹不长吏惧不免于芸为荆棘滋甚是促之也促之则上雠下下雠上而更雠民上惧雠则为好语漫应或不遑亷以避迹之之名而为直指者亦阴刓方愽长者名以故事吏习益卑卑不可挽使君非刓方者宁俟余言余固知其风秦者风楚楚盖河津薛先生旧逰地也薛先生以御史奉使监楚银坑于其署手録文皇帝所颁性理一书日夜玩味有得趣輙起烛而籍之后竟为我明一代理学之宗其风至于今人无不知有薛先生又无不知吾御史台中有薛先生当其时薛先生监坑务耳犹未俨然代天子廵方庆让也脱俨然代天子廵方庆让其使三湘七泽吏为良苗不为荆棘可知即未代天子廵方庆让千百世后闻薛先生风心倾景慕如今日又可知不然何金中使英亦心折薛先生于白下王司礼振悍甚亦不能以其恚加害薛先生使君薛先生里人也相距不数舍不问已知倾慕又继薛先生如楚又代天子廵方庆让且亷所谓如良苖者而溉之请加庆且亷所谓如荆棘者而芸之请加让然溉乎其所不得不溉芸乎其所不得不芸风也于溉与芸之间以精神意念不言不动之微周洽沦浃使其吏莫敢不应而民阴受其赐虽已不知吏不知民亦不知风之自也余今见使君之风之自日徧于楚矣区区芸溉之说何足腾口颊间盖风起于苹末而行于海宇着于树则成声着于水则成文有时宣欝觧愠有时坠叶凝氷有不知所以然而然者御史台之风实似之然其自则所以风者故曰知风之自余何幸一见于薛先生再见于使君然皆晋人又皆自楚始岂楚故有大王之风如宋玉所赋发明耳目宁体便人者又有道州之光风故薛先生得之以风天下后世也耶余于使君此行三致意自此使君竣使事入而持国是又因以澄天下之清其楚余波之及之者或不遗秦而秦又使君之并州有故父老及山中人在其能忘也耶昔人之行者居者有赠与处有如使君问余曰何以赠我余将以此言应余问使君何以处我其使安卧山中与故父老同享澄清之波是使君虽去秦犹秦也余日望之矣

　　赠藩参冯公观察贵州序

　　纬川冯公之参藩荆南也有八善焉阐理以贞训士劝慎修以端轨属励审岁以宜敛荒裒发稲以餙扞灾郄料田以抑兼壤均敦公以勑法讼帖勤练以肃防圉固本仁以耀武夷格凡此咸职旬宣者所难而冯公优之论者谓公骎骎乎台衡擢矣乃擢按察使使按察贵州贵州于诸藩最僻小圣天子特以公徃岂不诚甚当哉盖政弗简地而施功弗择官而着昔贾谊縁卑湿酿闻虞诩因盘错僝烈近阳明先生后来髙勲亦以龙场之投始之龙场固贵州为唐虞时要荒介沅湘滇蜀间戟山汤水羊版鸟道与中原异又其民杂以罗罗犵狫■〈犭羊〉犷獠猪水猺猫■〈犭质〉紫姜卖爷打牙曽竹诸种毡礼木契重巫屏医矧刚悍狡黠轻生闘狠国朝知其弗可纯以华法治遂广列屯伍郡邑叅之而统以藩宪诸司至严宻也迩水西安酋以竞立扰朝廷数易抚臣寻使公按察其地岂不曰因俗顺治随地布化非通方愽大者不可矧又以按察名与公兹徃其将曰予按察也其必罚以守职耶抑曰兹贵州也义相机以同治邪负险之虏公徂征之而有苗之舞干弗拒也叨■〈忄盾〉之吏公亟黜之而亭长之受遗弗枉也弛黩之将公痛艾之而上功级差同罗寸朽弗弃也狎文之胥暴里之侠公孥僇之而縁亲抵污逐流惟眚弗滥也职是是圣天子意也余固曰当矣公昔给事禁中补拾至论列文武掌铨諌罢太和山僊像尤关国体大者余后公慕之竟追蹑无能公出与余同逰江汉间气味相投甚讙也公迁贵州去余为贵州人喜不置然又有龙场遗教在焉公其以为当不先是公居荆南且三载人谓公弗迁即迁必越必滇贵已果拜贵州命此亦可以观公矣然圣天子简畀怀逺之计实不尔尔也

　　温恭毅集巻七

　　●钦定四库全书

　　温恭毅集巻八

　　（明）温纯 撰

　　○序

　　送郡大夫楚石曹君迁督楚学序

　　楚督学副使缺执秩以吾西安太守曹君请上曰可时秦与楚相继急督学使秦得楚大夫楚得吾曹君士民谓执秩恶事分秦楚不少延即其地迁除而徒令苦行役又以失两地士民借冦之望为葢杏坛兼言富教即冉有亲受面命犹然难之曰如其礼乐以俟君子而何望于挽近世谓督学职教守职治治不必得士教不必得民异地皆然安所望于簿书文具藉令督学而亦惟是点窜登黜为兢兢或操抑长拔幼心恶在非簿书文具也者士若民畴其思而欲廹得之君不薄西安甫下车召问父老疾苦风俗利弊状慨然叹曰民之失养士之未若于教守令使然立指日与二三长吏约所不同心以牧吾赤子者有如此日于是编保甲课农桑行条鞭举乡约复社学立大宗或进诸生谈经义所裁省聘享十之五词讼十之七入觐及它交际十之九赎锾尽改折糓又令列城剏立郡厫以■〈飠侍〉兵荒所积糓称石者以万计征输验封贮发絶额外羡平反酌情法催科寓抚字盖西安额赋十七视列郡自君在事而背负载运相望于道长吏即以君为师人人争淬励如约教绩教树艺庶几丰镐之旧桑麻榆柳途相接也弦歌吾伊户相闻也先是长吏不胜刺今不胜举君庶几富而教之且教长吏岂君家近鲁北面杏坛有日故耻谦让礼乐不居如冉氏执秩知君以君为楚士师其有意使楚士被服礼乐教化如西安耶余故官楚辙几徧楚疆场见蜿蜒自西南来而矗矗峙于楚之南称岳者衡山也蜿蜒自西北来而矗矗峙于襄之西视五岳而称大者太和山也而江汉二水为之汇合以结其雄为之宣泄以导其郁称二岳二渎歴古今往往锺灵孕秀为一代名世之杰一盛于春秋再盛于我明春秋楚材晋且用之以成霸业我明肃皇帝汤沭在楚先后辅德宣力之臣如湘阴石首茶陵华容巴陵麻城皆黙佐天子礼乐大化若与岳渎争雄胜当其时谁为之师而令彪炳若此今天子棫朴薪槱之化翔洽宇内楚士之与计偕而对公交车者类褎然先何有于湘阴石首茶陵华容巴陵麻城然胶庠白屋之士所吾伊者博士家言耳或不知有礼乐孔子曰文之以礼乐亦可以为成人矣礼乐固胶庠之士所不能废也君兹行以教西安者教楚士以教西安长吏者教楚长吏又以其得之君者教天下长吏士是合西安楚长吏士以竟君之礼乐又合天下长吏士以竟西安楚长吏士之礼乐宜更有步武湘阴石首茶陵华容巴陵麻城为县官用而冉氏所谦让不敢居者君一旦收之甚易寜第点窜登黜抑长拔幼若它督学氏舎礼乐不讲也余知君自司农始当其时有汉颖萧君者与君比肩皆卿材也其后萧君守宁国用德教师帅治行为天下第一已君守西安又用德教师帅治行亦为天下第一久之萧君迁河南副使在告起西粤君迁楚俱督学执秩善用人哉知两君所为治宁国西安状而又俱迁督学用风励余又喜今日礼乐之化不独自吾西安与楚始矣萧君亦楚人方有西粤之命宜未即行君其以余言趣之余日望两君矣会西安诸长吏索余言赠君故次其所望君者如此

　　送郡大夫印南杨君迁水部序

　　今上用言官言召用故以直谪废诸臣及吾郡丞杨君令为水部郎中盖杨君以御史谪州倅歴邑令郡丞十年所而始有今命也时杨君摄吾邑事且行邑人御史赵君文宗与余谋赠杨君余恋之以吾三人同举进士于四明余先生又相得讙甚也初举时余视两君自引以为不及下之有顷杨君入读中秘书赵君令华阳去余令寿光去盖合未几而离且三载久矣既杨君赵君为御史余为给事中后先不相值又以使或迁官去葢离者常而合者暂耳久之杨公以直为执政中倅州赵君以直为执政中免官余乃迁楚参政已又入厯卿寺即引分自废然视两君则懅甚汗下矣余既废日从赵君为山林游而先是杨君业已丞吾郡已又以丞摄吾邑政暇干旌未尝不过吾两人庐过庐坐未尝不入丙夜语未尝不罄底里合矣忽执政败赵君起编民中复为御史杨君有今命余既快两君宦道如酌有挹有注又念余山林中得一良友为有力者引去得一贤大夫又为有力者引去故于杨君行恋之为杨君赵君今官同地赵君官久之且归而与余同山林独杨君则余不知后晤期也虽然易有之出处语黙断金如兰杨君为御史以直闻赵君为御史亦以直闻焉弗合也杨君倅州为一州徳令邑为一邑德丞郡为一郡德顷摄吾邑会岁饥为食活饿者五千人士周于庠盗息于境即汉良吏奚加焉赵君令华阳郏华阳郏人徳之亦如杨君焉弗合也今以往两君且骎骎大用肩负且日益巨余今见两君以恢廓博大为庙堂重不第以直闻不第如汉良吏又焉弗合也余亦为令为给事中安能若两君而迁官过之余故甚汗下今将于山林间老矣无及矣两君在事贤于余逺甚余实抵掌快焉庶几哉出处语黙断金如兰乎何必离何必不离不然皆庙堂孰其居山林皆山林孰其居庙堂两君志不忘山林余故为此说怂慂之说成预以视赵君赵君曰吾侪赠杨君而半溢说我我奚有于是其更之余应之曰古者赠言有颂有规有寓规于颂规吾不能故颂颂杨君因以及君亦如兰之言不能不尔尔君毋辞其说固不更遂书轴附杨君行李杨君行矣余即怂慂赵君行两君入陛见己即出见余先生余先生新为执政其为致余言庙堂之事先生与两君为政山林之事余小子纯为政两君相与听然笑而别

　　送陈侯入觐序

　　盖列泉陈侯之拜命令吾邑也寔万厯二年云时主上新即位首诏执秩为海内元元推择长吏非屡考毋易已又诏诸长吏慎为我惠养元元久于职且褒锡且征而显用侯盖主上首科登进士也以故令吾邑得五载得再修觐事云先是不佞官都下见中丞直指疏荐侯治行往往为秦中第一大都言侯遇事若刃恢恢有容若阳春节民财若寒士屹屹不婵嫣媚时若中流砥柱余私喜中丞直指知侯然一时都下搢绅大夫业啧啧贤侯矣无何岁丁丑侯入觐考居髙第还还三载诸疏荐侯治行者又与前中丞直指指合故事中丞直指疏上天子下执秩籍焉比入觐则各述职事上执秩执秩取中丞直指疏与所述参考合不为殿最明年庚辰侯又入觐听天子考矣不佞以疾归里居从诸士民询中丞直指疏中语皆当实无溢美而诸士民又道侯优博士弟子恤贫拔俊禁违式服舎俗稍稍易矣塞市故倚办吾邑为裁役需竟不令以国计故困民民贫者弱者无不获伸之情以是即田父里妇无不德侯凡此皆中丞直指疏中难一一陈者即侯今述职事例得述钱糓刑狱大凡耳不佞窃恐诸士民言不尽达于阙廷然天子明见万里侯既为中丞直指疏荐又搢绅大夫贤侯即不往且有诏召侯入而褒锡显用矣况往哉侯兹往执秩以侯绩上天子天子坐明堂目睹日所登进士果惠养元元有绩效若此将益信长吏可久任自是海内日登于理则侯其嚆矢矣侯将行邑博士诸生请不佞言赠侯不佞有感于吏治故叙其事令世之长民者知焉

　　赠陈侯之任户部序

　　国家自久任之法废吏治盖卑卑不可称数矣今天子即位诏执秩郡国长吏如旧制非再考毋易时吾邑陈侯始拜命来来三年而邑治又三年余而邑大治迁为户部主事盖自余耳目所覩记无有若侯者天子加惠元元竟收效如此藉令侯拜命薄县令操淹速心即久于任而思去如在坑■〈土井〉孰其取赤子而煦沫之至今民见其上如是且日望迁去更徼惠于来者故自久任行官称不便者半民称不便者半非虚语矣初侯来会余在里每接膝余察其意甚得从容问曰今入官率欲内薄外外又薄令公外矣令矣意得者何侯曰济往读史慕黄颖川鲁中牟为人令其人在愿为之执鞭不辞幸得当一邑又幸得久固吾意也余闻而为邑父老喜得良令无何侯下令禁靡丽以礼移易旧俗又画经费不役一里役又平市价又以赎锾积糓数万石又进博士弟子授经义拔良家子弟为博士弟子百余人即颍川中牟为汉循吏所为民画便利状孰与侯多侯又为余道济遇民对簿一抶稍不当退而追讼者久之盖侯为人明察英敏而其中深沉笃厚所居官务敦大不烦苛故恺悌宜民不负上久任初意而上竟召用如此先是侯治邑三年以入计行父老攀辕留恐不得借借矣又三年以入计行父老又攀辕留恐不得借又借矣乃一年所而竟召去侯两借色未尝不豫今召至色未尝喜至与诸父老相对泣诸父老知不可再借犹攀辕留如往岁当是时余盖从诸父老祖侯境上云既别邑博士冯君曹君李君率诸弟子请余序其事余唯唯深念曰侯行矣孰为我入告天子欲海内治幸得如侯者而久任之不然称不便者不在官则在民矣

　　赠邑侯文溪张侯考绩貤封序

　　万厯庚寅三原张侯三载政成监陜都御史御史疏闻上以下执秩执秩核实核如都御史御史疏且以例为侯请恩上曰可于是授侯阶文林郎赠侯父征君亦文林三原令母封太孺人妻孺人制词辉煌褒侯治状与岩穴闺合懿行甚备时侯将太孺人在邸制冠帔手制词进为寿太孺人喜三原荐绅亦喜而争修词贺侯盖郑人适馆豳叟酌兕意也古人臣役于王事不遑将父母即陟岵陟屺何为往代任子无有以其子贵贵父若母者有之自我明始而德靖以前诸令长得以其贵贵父若母者百人而一上以仁孝风有位始久任贤令长为都御史御史疏闻如例得以其贵贵父若母者数十人而一贤令长贵其父若母及生前禄养免絶裾靡盬之怀者十人而一文林君积学赍志以其余遗侯而即以侯赫显泉壤太孺人鹤髪拜恩侯以官舎为子舎称觞孺人亦冠翟冠佩霞帔进履使诸令长闻而思奋渊哉圣谟作忠劝孝超古帝王逺矣初侯之学也太孺人以文林君意断机督之比辇而养于官又数以庶明寛肃朂故侯治三原时而悬鱼时而观火时而烹鲜时而拔薤称三辅吏治必首侯而泝流穷源曰文林君与太孺人力也三十輹共一毂当其无有车之用文林君以之地道无成而代有终太孺人以之然非主上久任推恩侯治三原不三载而以征去即侯不难俄顷奏功亦百人中之一人耳锡类之谓何今海内吏治以久任争奋乃闾阎多悬罄之室潢池半佩犊之夫欲尽如三原不能此何以觧也侯瓜期且至且有诏征侯入为铨衡台谏铨衡台谏故得陈海内利病幸为上言欲海内治宜莫如今令今令即久任推恩之谓也然为人之长者人人如侯胡悬罄佩犊之恤为山中人曰夜望之矣

　　赠张侯台奬序

　　明自隆万以来重奬劳盖修汉宣帝故事云宣帝重吏治吏以治行闻者岁以玺书劳勉増秩焉以故其治后世莫能及我庄皇帝与今上当受计数宴劳増秩计吏之以治行闻者即宣帝不过然宣帝岁一再躬举之耳今受计举矣都御史御史又岁以其檄劳焉第躬举则人主岁岁而课其臣臣亦岁岁而课于人主而责成也専都御史御史数迁代人持己见即以檄例劳诸吏诸吏且谓一檄于我何加宁不可以书荐于天子而以檄耶夫以书与檄故而为治行宣帝时良吏必不尔尔矣宣帝良吏非尹东海龚渤海朱北海韩黄二颍川乎假令东海渤海北海颍川不遇宣帝即遇宣帝而不为太守亦有以自见不然当其时为令者不一人矣宣帝之増秩赐爵岂靳于令而无有若中牟之鲁宻县之卓乃中牟之鲁宻县之卓独卓然自见元寿元始建初间此可以观矣吾三原张侯广平永年人以进士髙第为令盖今上宴劳増秩时也居常慕中牟宻县之为人即下车无何然诸治行御史龚君檄能一一道焉御史不以书荐之天子而以檄劳以今例故今例吏自墨绶以上非终岁即治行着不得以书闻侯治吾三原数月耳御史檄非例劳者即侯不谓一檄于我何加然侯质直宁以书与檄故而为治行不以书与檄故而为治行而又安事余野人之言为顷今上下诸掌故问故郡国吏之贤若不贤之列名宦者称数吾三原旧令其贤者二百年得一二人其一二人者即不敢望汉吏然视世之为吏者逺矣侯自是以贤着闻是宣帝不可得之一代而得之侯我国家为三原仅得一二于二百年中而又得之侯则宴劳増秩侯者且于今上受计日见之若更问掌故郡国吏则野人之言亦不可无矣丞苗君簿李君请为文赠侯以其言付之

　　其二

　　野史氏曰余观部使者之优其属郡邑大夫即以礼也盖因以知政体云郡太守同守州守则大夫属也通守司理与邑令长则郎属也大夫秩髙于部使者郎髙或等于部使者部使者无论秩髙与等于其良以章荐之朝又以尺一之檄下郡邑旌焉盖天子意也天子使部使者代省方内故以荐与旌之权假手部使者使大夫郎不以上不获为解始也勉而兾之旌旌又勉而兾之荐则政良而民福然荐则以岁计旌则以月计张侯为令仅数月部使者龚君谓侯良先以檄旌待岁荐则优属之礼政体也然侯所以良则不坐是何也夫谓旌者岂非谓别之哉又岂非谓别而劝之哉然控驭之节以待凡足而飞黄名种固自千里耳张侯为人贞谅浑厚真实宏逺即画一令决一事亦不竞尺寸计旦夕也夫饰躐者易效逺大者易忘效乃取誉忘者无名侯岂不知哉而竟尔尔诚无意人之知而旌又宁以旌而勉于良哉藉令侯以旌而勉于良何不易逺大而饰躐以取声誉而拳拳于不易效之为谓自计何若侯者盖深于福民而不近名者也然不近名而部使者名之毋侯自以良为政而部使者亦自以檄为政乎盖侯初至数过余相与谈吏治余谓今之吏治惟守惟令守与古异古之守分民而治若今州然而今守则拥数十専城而提衡于上民或不知有守而令则犹古之令也故为守令于古异地皆可为守令于今宁为令耳侯闻余言而颔之无何部使者之檄至侯不喜曰吾为令无何欲取民而袵席之未能也而安事以檄重己丞簿两君请余言赠侯余为举汉宣帝奬劳二千石以下良吏及卓鲁自奋于元寿元始建初间故事为侯称说大率以待奬劳而兴则为宣帝时良吏不待奬劳而兴则为元寿元始建初间卓鲁而公大喜造余谢曰吾今乃知宁为令之说益信夫不喜为民喜亦为民于侯之喜不喜而民之喜可知已异日岁至侯政成部使者以章荐之朝而天子喜又可知己侯侍吏闻余言亦甚喜乃録而上之侯

　　赠张侯入觐序

　　今国制三载入觐盖犹之古云古诸侯非五十里不自达于天子曰附庸今县令视侯逺甚其所治犹故侯地故今令皆称侯皆与其藩臬郡长吏入觐同自达于天子视古附庸不啻过之令当斯时可不谓竒遇哉明年癸未值入觐期吾邑令张侯以例行盖与藩臬郡长吏同自达于天子者也夫所谓三载入觐者以藩臬郡县吏受事既三载则风谙政习幽显明彰可咨询黜陟为也侯令吾邑一年所耳即治行卓荦称明甚然例不得即陟事竣且还治吾邑故侯今第以例行耳且行余过侯谓侯曰今天子明圣计安海内元元且询风考政剔幽陟明君侯即令一年所不即陟然秦中藩臬郡县名夙谙政习者宜莫如侯即如天子问治原状或又问秦边郡状宜如何对侯伫思久之曰即如承问治原状即对曰臣抵原会岁歉臣曰此闾阎一年计也惩竭泽而渔者以时征敛臣不敢严抶取盈以见能会均徭臣曰此闾阎二年计也惩张网骇鸟者増若减以渐臣不敢骤益户口以见能会核田臣曰此闾阎百年计也惩治丝而棼之者第取甚瘠与甚饶者相裒益臣不敢虚拓地额以见能其诸兴学鞠讼止盗化顽一切用德教化服臣即未敢曰能然始愿若此矣令臣得还治原臣且取原民而袵席之是臣所以治原者又如承问秦边郡状即又对曰臣暏秦饥馑亘酒泉张掖炖煌朔方北地上郡间米珠薪桂即秦伯乞籴之年不侵于此矣老稚相将破釡敝帚蔽野而南骨立自鬻甚则转仆沟壑即郑侠所圗移状不囏于此矣秦中在事诸臣业已请蠲请聚然古有弛盐禁入粟助边者今不可暂通花马盐于三辅陇右令米盐相贸易乎又不可开例其地令免半输粟自内郡乎是可为秦边郡者对以此奚若余闻之喜曰君侯入秦甫一载所为吾原计者如彼所为秦边郡计者如此天子以其言下所司岂非竒遇哉君侯信自达于天子矣岂徒吾原幸秦边郡且厚幸可但曰以例行也夫张侯以一载即为吾原幸又且为秦边郡幸况三载乎况三载以往乎其竟以明而见陟于天子勿问可也邑博士诸生请余为文赠侯余故序之如此

　　赠明府翀玄李侯述职入觐序

　　先是■〈宀禹〉内自戊戌以榷采类中涓为政中涓又类使诸狐鼠之憾者为政骚动不啻渔猎甚则中涓露章而中悬铜之吏以故民不堪命如鹿挺揭竿于楚焚珰于滇天下盖脊脊多事矣乙巳冬主上宵旰忧之为罢采归榷所司又迫求吏若曰独不得龚卓辈为守若令何忧天下哉时秦民之不堪命者甚会监国大中丞吴江顾公力抑中涓已更以便宜绳诸憾属守若令迹之不少贷而吾原则临晋李侯为令未几啇城张公亦奉命来为吾内史太守相与奉顾公约又甚力为闾阎德如觧倒悬故一时吾秦颂顾公吾内史吾原颂吾太守吾侯若汉龚卓而又仰颂我主上圣明竟加惠元元云龚卓辈之在汉也会其时方重守令一切钱糓狱讼并得专治守若令治理效不爱玺书问劳増秩赐金又其时无榷采之政又无中涓狐鼠之憾故一时吏习如龚卓辈得彬彬称盛于地节五凤元始之间今闾阎所患者榷采也先榷采而为患者畆税也榷采即尽罢而畆税未苏患宁有巳时盖■〈宀禹〉内州邑之费半取给于额内之羡不亦取偿于额外之额民病之甚于榷以榷之额暂税之额常榷之害在逐末税之害在务本也吾邑费十而额不及二十者必不减二者必不敢增不得已为额外之额非例也侯深念力罢之而严约其收以杜羡即有微羡尽以偿费又公听断明教化严保甲均徭役惩刁顽不负吾太守约时以迹憾滋名口亦不移怒于憾而严诫迹者曰母蔓及吾无辜以除害为害其识量益过人逺矣今将以入觐行余不敢以宻限吾侯亦不敢以渤海限吾太守何也龚在渤海八年始以化盗劝农闻卓在宻七年始以礼教保爱闻吾太守甫数月侯甫一年所耳藉令亦如渤海宻之八年七年其劝化教爱又何啻龚卓今赠侯及吾太守又及吾中丞公为■〈宀禹〉内郡国所急一中丞一太守一令耳藉令各郡国中丞守令尽得人世何有不治然吾秦吾内史吾原其嚆矢矣故入觐曰述职述不详于余言畴其以余言闻之执秩又因闻之主上即玺书问劳增秩赐金先以及吾内史吾原必多应者独余山中人阴受其赐又独吾内史吾邑乎哉然于侯此行望之矣

　　王氏三榜异数序

　　余盖与今精膳王君言卿同举嘉靖乙丑进士云当是时精膳君才弱冠而先是辛酉举于乡则其年十有六耳乃后仲弟敬卿举庚午与精膳君名第相若年相若异矣季弟命卿又举丙子又年相若岂不尤异哉世称王氏自琅琊太原而后二十余望凡海内王姓皆出琅琊太原而今不可考矣即精膳君自叙家世但谓胜国时自昌平移华州耳夫王氏在华州有槐野太史以文章髙一代精膳君兄弟继显又英异若骐骥发轫争途人以为琅琊三少更生也余考琅琊独司空导称晋仲父匡辅四世即三少独右军以书闻岂晋世人士类豪旷难用故徒以名髙族显为世慕云明兴列圣以实行风海内海内士为县官用亦以实无有若晋人然者毋论异姓亦无论海内即吾闗中王氏若庄毅若端毅父子固精膳君兄弟所望尘而追蹑者即琅琊诸王何可尽精膳君兄弟也精膳君敡厯中外业十五年犹未及古人强仕之期敬卿命卿皆千里器皆方以弱冠试南宫于一第何有余固知精膳君兄弟视乡先达且饶为之矣精膳君与余以文事相切磨居常谓文不若秦汉诗不若汉魏盛唐不已盖太史家学固如此余睹精膳君为令内黄以卓异闻为今官起草大宗伯署中声藉甚竟所至宁独以文章绳太史哉往太史为文章谈国家大计若观火令假以年得当事表竖庶几乡先达之风而仅以文章名非太史意也余持是说质精膳君精膳君曰然一日精膳君彚兄弟三科齿序为轴视余余题其额曰三榜异数而稍次前说为序又寄语敬卿命卿即登第从精膳君为国家大用若余前说则今以往指数海内王氏曰琅琊太原又曰华州安知余今日言非君家左劵也

　　赠雷将军三考承恩序

　　世论将类推毂秦中无论异代明兴自故太师周将军以敢战显功名云中后二十年而有大将军居上谷周将军秦产大将军亦秦产上谷云中皆国家要害赖两将军无烽火之警各数岁世遂以秦称将薮不虚云今年大将军合西夏上郡上谷为九年如故事疏请天子考大率言臣本秦塞下编民结髪待罪行间且三十年所日居西夏上郡会敌数冦边以首获功受上赏惟天子威灵臣何力兹居上谷会敌欵塞称臣臣从市赏间修守御计亦惟天子威灵臣何力臣今者遵令甲述职事惟黜与陟亦惟天子威灵臣又何敢他兾天子览疏大喜以大将军有功不伐社稷臣也诏进秩左都督贵倨矣于戏周将军云中功今人人能言之当其时袁州为政周将军以不往袁州所故日兢兢如履虎尾赖肃皇帝明圣知周将军不为中比袁州免始録周将军功然亦危矣大将军在事主上右武三事大夫力为疆埸主庙议大将军所遭视周将军何如哉然周将军在云中主力战大将军在上谷主固守时不同也假令敌以积弱故欵我养锐顷之且复完且强又或以欵云谷间为词而逐东敌冦渔阳辽左冦渔阳辽左不获利且复西而肆毒云谷即不然猛虎在槛不忘噬人有事疆场者宁能晏然已乎余固知大将军有以办此矣何者先是大将军征镇羌所将卒力战斩百余人敌聚西夏上郡拒战安定破之转战杨名又破之邀击平敌白城敖忽洞俱鏖战出塞捣敌穴遇战疾力先后斩获首敌千余人庄皇帝嘉大将军功驰金币赐者屡矣兹居上谷三年中不得一当敌岂大将军意哉大将军及是时完城堡修战具休士马又不以市赏费为所将卒困久之所将卒且人人思战而余又闻大将军笃中不二御所将卒济以威信有古名将风果尔敌即欵塞如故大将军且以守为战敌即饮马南下大将军且以战为守何者用西夏上郡事卜也今世无有周将军藉令周将军在而当是时余不知方略视大将军何如令大将军当周将军时其所斩馘讵谢周将军下哉今以往指数上谷名将军与周将军并者则大将军之谓矣

　　赠周学诗偕计序

　　学诗葢太学生寿冈孔君髙弟子云日孔君寓都城谓余曰周生才士也以县大夫陈君课诸生又独目学诗曰周生才士也无何会大比士于乡学诗果以易褎然魁闗中余乃服陈君孔君知学诗云先是主上有诏诏诸督学宪臣厘文体为士习日去本质为孅巧实用谓何耳乃学诗文即质即不事孅巧一时较文诸君子业人人目学诗为大用器矣学诗辍晏归造余余与语久之学诗起而问于余曰不佞南以易起家然于易未敢谓有得也易六十四卦卦以何为要与余应之曰其震乎学诗曰震为要南未之前闻也有说乎余应之曰孔子不云乎帝出乎震又曰万物出乎震故干之元大大以震也坤之元至至以震也何以明其然也震东方之卦于时为春于四徳为元于五行为木于五性为仁在造化为生生之机在吾人为有生之理故举震而干之元坤之元统是矣举乾坤而易之道统是矣学诗又曰不佞南既起家藉第令为天子用将奚以以震可乎余应之曰奚不可也今海内士习不以质而以文矣长民者不重牧民而重集事矣夫习愈文情愈漓事愈集民愈病有识者至欲望主上修土德木徳为国家培养元气然未有以其说闻之当宁者主上业以其意形之功令渊哉圣度即古尧舜不过矣君起家与时会又其文质若仰承主上鼓舞至意行即偕计续食上对公交车为国家用无事他求即以其质牧民佐天子培养元气饶为之矣且也今岁在巳卯已中央土也卯居震东方木也四气不能去土木而土斯为有用之木四德不能去信仁而信斯为有用之仁孔子论仁以木为近非以其木为质类与主上当是时盖有意乎以土德木徳应焉吾党出而奉奔走即受一命即主上未有诏且先意为之承矧上意所注向若此哉夫以震往奚不可也学诗又曰易莫如震固也天地之心何独于复见之余曰夫复非合坤震二卦名与天地之心于震之一阳见耳震可以见天地之心而不可为世用耶君第以震往是善学易者也学诗敬诺而别有顷学诗所善近峰来君属余为辞贺学诗余曰余不习为文其何以益学诗无已则余前与学诗所说易大旨即可云辞也

　　赠辛君景虞乡荐序

　　今年万厯壬午天下大比闗中士如额举六十五人祋祤辛君景虞与焉録出逺近諠传闗中士举者独今科最盛余手録喜之不置会客有属余为文赠景虞者余惟国家文运若厯壬午而更盛自文皇帝受命为洪武三十五年壬午我国家文明之运于此焉再启故谥文皇帝曰文其后睿皇帝壬午又六十年为肃皇帝壬午无论海内即闗中士以文显者可屈指而咸宁河州三原非起家文皇帝壬午而后者乎髙陵武功北地朝邑非起家睿皇帝壬午而后者乎华州平凉祋祤非起家肃皇帝壬午而后者乎盖壬任养万物午阴阳交午又位离则文明兆也世传尧舜禹生值午故尧文思舜文明禹文命一时五臣俊乂后世莫加焉而何疑我列圣乎又何疑今日乎今主上乘午运不啻尧舜禹更生菁莪棫朴之化任养业十年所得人之盛盖自今始耳顾尧舜禹所称文思文明文命与其臣都俞吁咈俱在典谟中无多说也今国家文盛即罄南山竹不足以悉文士胸中之竒然宣力之効类谢弘正以往诸先达不逮岂文士多伉直自髙抑终其身于论著则技单于此而于用世輙氷炭耶客曰若景虞者于用世何如余曰其可哉盖景虞为诸生尝有名于嘉隆间以不第故日从祋祤先达后左袒北地华州即博士家言亦典邃雅驯余与交有年习其人与文数自引以为不及下之盖余有二癖一喜事而多尝试一易事而歉沉毅二癖纒结于心力克之不能也故余不长于论著第其癖与伉直者类乃所如氷炭坐此景虞无一于是余安能及即自是对大廷以文士为世大用上之北面五臣俊乂下之执鞭弘正以往诸先达其饶为之矣世有谭主上任养之效一代文明之盛者不为吾景虞屈一指哉客曰微子言不知景虞之文之可为世用若此矣请以是赠景虞为他日左劵余曰其可哉言已景虞为其季子志谔娉余弱息余敬诺遂呵冻不耻不文书致之

　　耋老社圗序

　　初余为先大理公延里中年七十以上九十以下者仿雒中唐乐天韩潞诸公真率游为社又其后万厯丁酉余友多抽簪相继归韩府马君甘泉雷君狄道孙君西蜀王君汾阳秦君余时伏在田间岁贡马君文学马君孔君及余母弟编踵而步之为社于嵯峩二华之间乐天社九人韩潞诸公十二人十二人中独韩公年七十九余会韩府甘泉二君俱八十有三盖宦履不及而齿过之故名耋老社云初余与弟编及年甫六十以上者以齿辞众曰不有狄监卢君司马端明故事乎余谓无已则相与北面卫武公其可也武公年九十作抑诗自警曰母谓我老耋而交戒我韩潞诸公在宋寅亮三朝无愧武公何有于乐天然犹慕乐天如缁衣当乐天会时虽僧如璊亦与髙雅故足多也吾党望乐天且拜下风况韩潞诸公又况武公虽然抑诗吾师也吾党中年最长者视武公犹少宜交戒又何如今约会各举前言往行之闗切伦理风化大者相问难不知则罚以巨觥已则籍记以比药石名曰闻所未闻庶几从韩潞诸公以步乐天又从乐天以步武公即年未及其可也众曰善时韩府君且望平凉行以不得久于社为念余又谓宋宣徽王公方留守北都闻雒中社以书谓潞公曰某亦家于雒者恨不得与愿寓名其间君与矣又寓名以俟他日不可乎韩府君色喜如约久之行余会有总台之命三辞不得且行诸子弟如雒中为轴圗形称寿并以吾党所赋诗书其下以备歌侑盖雒中诸公图僧舎兹各圗之家家各有子子多至六人五人时俱君亦致井硁政归众延入社且属余序余入台会时多虞久之未应也巳亥弟编以就武至申前属于其旋书此附致亦慕宣徽公致潞公书之意也更为书且发西望诸君美景良辰入社幸为余各尽一卣又先以一卣东告二华一卣西告嵯峩曰余旦夕归就社矣其勿移交以诮焉幸甚

　　寿张居士六十序

　　张居士者吾邑一良贾也有实行以是余与之善今年四月辛卯寿六十先是其子孝亷耀从余学而举癸卯乡试试南宫不利欲遄归及悬弧之辰称觞焉将发就余问所为寿者云何余故辱葭莩大有感时有张孝亷学曽者亦吾徒也亦试南宫毕归寿其母余告以邹鲁之说庶几显扬以名寿而拘于韵语未竟也为语孝亷而归而求之庭有余师而宁俟余支离之说为无已则竟所为告学曽者而劵以而翁之行可乎而翁贾也而行则儒余慨世之儒名而贾行者伙也谓礼失宜求之野即不得鱼盐中之胶鬲得贾贩中之弦髙牧竖中之卜式而友之幸甚而翁其人也故乐与之交且三纪而知之矣余初以而翁及而令学书庶几以儒易贾而知之矣而以儒之实易贾之名可以贾之实袭儒之名不可而知之乎初而翁之贾也不二价不欺人有误増其直以易而去者立追还之至再又岁奉而大母硕人李步朝太和山者二十年人有急或岁祲或修举废圮不难贷助葺补以为常以是张居士之名满邑里及姑苏以而翁之义之货市于邑里及姑苏而邑里姑苏人信之也举而时硕人梦有仙乐自空中导送以而翁故又以硕人故茹荼守节立孤宜得天而人已知而必贵也今果露头角余喜宇宙中有必不爽报应之理故今告而寿而翁不能外而翁之行别为添筹献桃荒唐之说亦不欲为文人支词绮语强以必不能践之约盖支也绮也强也精神在唇吻间如画饼如说铃耳惟不二不欺是从肺腑中来太史公所云何知仁义而翁已黙与符矣天已以而佑而翁矣而又行即对公交车为县官用不难光大此不二不欺为世信为善学邹鲁于庭毋宁谓贾末业也而弁髦其行庶几见髙垂名千载式致位通侯以身显而翁有而以子显髙第以十二牛为郑却敌式第输家财半为汉助边不知有义方之训及子否既已身享其报泽易斩人也而天实限之而翁身自施予及见信众矣而异日代而翁又以儒施宁独十二牛与家财半余见而翁与而且世积而世延之俾硕人亦因享荣名无巳时此其福若寿又宁可量天也而人实培之惟余宦游而思求野亦不自知其何心而将离野为宦以游其尚力学守故耳目于庭者以寻邹鲁之绪以慰余毋使他人如余慨而又思求野幸甚孝亷闻之喜形于色再拜而谢曰耀何幸得闻此药石之言是名与实相孚儒与贾相通天与人相因家与国相延之道也敢不唯唯惟吾师次其说而文之耀将书绅服膺登轴张壁以代面命余不得辞遂书而追致之亦知孝亷质行大类居士又力饶为之也且欲孝亷以此转告之学曽其以为何如

　　赠前溪杨仙客七袠序

　　古今称吾邑胜地曰龙阳宫龙阳宫得岿然独存以杨仙客先是嘉靖中余以髫年读书龙阳宫中时宫中羽士称兄弟者三四人宫前垣去寥阳殿可八十步已以清谷崩圮垣三徙且薄殿基羽士飘零独杨仙客存仙客弟子及孙曽又数辈当地震雨雹募縁修葺殿阁廓庑门室厨库轩楹栋宇翚飞神像俨然一新当是时微仙客宫不知作何状矣余家居一再过仙客所见仙客神清履健泉音霞步异之问仙客年曰七十又问曰七十人清神健履泉音霞步有得乎曰未也又问曰若故柱下史弟子亦去三尸食六气茹芝练玉优游物外大道从事以全其天年乎曰未也又固问仙客笑而应曰吾安知养吾生吾闻之师矣天地一瞬息也吾居宫六十年宫没于水者半宫不能有宫天地不能有天地而况人乎吾饥而食尔已吾渴而饮尔已吾卧而卧尔已吾游而游尔已吾安知养吾生余曰若不知道乎然知矣于是取庄生逍遥游篇为仙客辩说仙客再拜而谢曰敬诺逍遥游详庄生集而余所辩说则以鲲鹏之抟扶揺九万里蜩与学鸠飞不过榆枋各适其适何小何大即仙客所言饮食卧游亦无非道云省斋雒君三河梁君近峰来君辈以仙客修宫绩甚伟索余言寿仙客余以所与仙客论说者书之轴庶几仙客或有味乎余言矣仙客法名教迎前溪其号故有名道会张公志微王公道亨李公崇璇之派也

　　寿文学乔君七十序

　　祋祤小丘有文学富斋乔君者余内子宋淑人母党也君长余十岁干支大同余幸通籍君谢诸生业为田舎翁无以觧顷之小丘馆其家越宿日夜谈见君神王气健不类七十岁人五子俱读君书为州诸生者四家大起而先是事其母节妇王硕人以孝闻盖君不见用于时而用之家又自啬真葆和如此也岁夏五辛亥实君悬弧之辰五子延客为君寿因所亲材官朱君求余言为侑觞具余谓君家世力农自君逺祖东田公始而承先启后为乔氏巨擘者君大父孝子公也继孝子公以儒奉君从父观察公教使家世不替诗书而拓东田公农业为今日巨擘者君也东田公五子孝子公五子君亦五子东田公南北治第五居五子君南北亦治第五居五子君五子又多孙占毕吾伊之声里相闻也君入则授子若孙书或待问点窜经义出则北望石门南望嵯峩课耕获菑畬有时之清浒从渔父觞咏不知此身之外有蜗角槐国至乐也余夙有林泉之癖顷与君从弟银台君盟且之丘上结夏果尔则君所望与所觞咏者且不得专美盖余黄梁熟矣回视三十年尘游如腻而愧前日干支之说通籍田舎之诧何藐小将见笑于大方家自此从君明农不失吾豳岐间故业其可也盖明农虽周公不辞余与君皆姬也又豳岐以东人也豳岐间黄茂秬秠穈芑嘉种未改也种之恒之以居以祀之遗教未没也豳岐以东农莫如小丘小丘又莫如君君实吾田间之益友也余今知所以求实坚实好实颖实栗之道矣自此以居以祀以供公家赋少补军需万之一又以故家遗俗敦本重为邪之风为闾里倡亦为政山林之一也而君先我为之矣曷论诗书渊明诗不云乎田家岂不苦弗获辞此难四体诚乃疲而无异患干余以是验农夫之无异患干也往往多寿君季父太平公亦农也年几百岁余曽为松栢傲乾坤之聫以寿余既乐与君为田间友即以寿太平公者寿君君其从太平公以遡孝子公及东田公又以遡豳岐间风此其寿又何可年数论也寿之日银台君在焉相对觧颐浮白以釂或亦有味乎余之言也

　　寿段次君七十序

　　余与泾阳栗庵段次君善葢自与其兄涉县君缔姻始初弱息归涉县君伯子可成也君父及诸父五皆长躯伟貌髙年华发阔步豪举而先是世父参军公尤以无害知名于时兄弟三从兄弟九又率长躯伟貌阔步豪举一举于乡余皆为名诸生或相与学晋人书为一邑望时君长余五年与其弟儒官君犹称壮未艾盖相得讙也君生嘉靖甲午后十三年丙午涉县君举又五十年余为万厯甲午君子孝亷可贤举又十年君遂七十成翁为古人所稀儒官君亦六十有七余亦六十有五客岁儒官君访余于都相见惊喜道故问年语未尝不及君父子又未尝不及涉县君及其仲子诸生可大也盖自余与君家缔交于今若旦暮耳自君生而长而成翁厯三午之竒若春华秋实耳独君与儒官君岿然如鲁灵光时君兄弟子又多为名诸生又多孙可大可贤又与吾儿予知善予目及君家已四世斯文相切磨已二世故今癸卯三月己巳逢君初度不胜今昔无穷之感君不尝师事大司马魏公乎大司马亦嘉靖丙午举者昻然如孤鹤之在鸡羣世争慕之亦争忌之顾所慕不胜其所忌而世变士风可知矣然有忌之者而后信慕之者不为比于大司马无损是予之所尤感也古有云千里而得一士是比肩而立也百年而得一贤是接踵而行也大司马于学无所不窥而持身用世尤以信志立诚为主其旁亦及规中鸿寳之秘君今年向耄耋期頥以不试貌泽体健壮夫莫及虽禀赋特厚而所得于大司马内外奥宻之传亦已多矣君以其奥宻自寿以其持身用世者教可贤计两午相距数十年接踵不出数里之外为慕之者不为忌之者实师友父子逓相授受竒甚而君之世行不独以豪举闻君之寿又何可年数计也或以激可大又以及吾儿予知使余与涉县君亦与有荣而君所及益又广矣君毋让焉余神惫游倦已力请归田庶几旦暮蒙允而西犹及从儒官君称万年之觞于君更问君规中鸿寳奥宻以驻吾颜而课吾儿然先为此说以应可大可贤之请以予所感不独吾两家斯文之契合松栢丝萝之依附己也余即归而面寿君为侑觞具亦不过如此万一余归期犹逺其先为我进一巵

　　赠雷公偕寿序

　　人有为不佞谭吾友博士雷公教临颍甘泉状者曰兄弟视二三僚侪子视二三弟子也去而临颍甘泉人供帐祖道欷歔叹息为晩近世所未有其去甘泉则以倦游力请始遂云夫今海内博士溺其职矣而安得如雷公者徧置胶庠为士林重也雷公年今丑月乙酉寿七十有三明日丙戌配冯孺人亦寿六十有七仲子龙从不佞游问所为寿公与冯孺人者于不佞不佞先是葢两受仲子之问以有事燕越间未有以应也无已则目仲子前而告之曰而欲寿而翁而媪乎古今人享上寿一得之颐养盖世有山泽癯叟优游烟霞相羊泉石然卒槁顶黄馘无所资一割以取宠数于人世亦有际奇履昌薫灼翕赫而持满忘馘见险不止又或卑栖小试杂吏卒疲精神不少休犹不得上之人一盻而奚以易青毡之快与夫觞咏偃仰之为适乃青毡者流类垄断宫墙有不得于二三弟子曰此二三弟子之过也怒且尤或因以焚和速谤而翁有一于是乎而翁归来居一室列圗书课子弟与世休不因物忤拂意至若夏日之氷洧释有时之田舎与樵子耕夫伍乃聪明有加步履若驭又善饭即百岁不啻而矧与而媪偕宜寿一得之昌阜冀缺夫妇敬如宾不闻其子若何而翁有丈夫子四蛟以贾成家凤力田鸾嗣小宗从而绳箕裘行且绩学为名儒行且鹏抟为世用而翁而媪乐乎不乐乎宜寿仲子闻不佞言喜再拜谢曰微师言不知吾父吾母之宜寿若此然师意则在小子龙与鸾敢不敬诺苐以绩学为寿有说乎又告之曰有学不从觉从子乎孝不从老从子乎教又不从孝从文乎而老之教与学不以孝者非也其说在孝经其详在西铭是名儒之所为寿其亲者识之仲子愈喜又再拜谢退而以其言言雷公冯孺人雷公冯孺人亦喜他日雷公过不佞亦再拜谢曰干与大夫交可三十年不谓儿龙鸾辱大夫与进也又不谓偕内子老而辱大夫言以赠也盖不佞故与雷公诸生时读书僧舎中相与为忘年折节之交不佞官都下会雷公以贡待次执秩既望临颍去郊别谓后晤不可知相视怅然久之乃今幸而同归岩壑及为文以寿雷公则优游烟霞相羊泉石庶几免于薫灼持满之戒在今日矣

　　寿张硕人七十序

　　张孝亷守约从余讲业有日今年甲辰不利于南宫将归子舎寿其母硕人左与其兄成都幕守谦乞言于余曰守约失吾父甫舞勺二伯甫有家二仲二叔一季甫弱冠或舞象非母鞠劳何以有今日伯若仲若季若叔为吏以文无害应幕郡卫者四为农者一为啇者一守约为儒幸与计偕非母督诲何以有今日母今六月戊戌年七十守约兄弟喜且惧谓一第庶几及母康而荣之乃两试南宫两不利守约负吾母益惧愿得吾师一言为侑觞具吾母闻之而喜可知余会台务鞅掌欲握管以麾者数而未果也孝亷又因吾儿及其侪周子张子日从臾迫得之且与成都幕留都门不得不西也余不获已拨冗与儿及二子图如春秋宴会摘取古诗为赋以寿硕人吾儿曰华封之祝多男是期诗称糓似同胞其谁硕人树萱于男也宜八索皆男亦有白眉孙枝繁衍乐末有涯胡不寿考其赋螽斯周子曰古今坤范与干道侔徙宅化遐丸熊志酬硕人■〈糹辟〉绩以佐荐羞严督均爱劳以箕裘心如结矣不振不休有斋仪一其赋采苹与鸤鸠张子曰土沃茂糓泽广长鱼有周祥瑞洽及乡闾我明列圣徳覆堪舆世宗在御如春旉与硕人笃生太和之余饮水思源其赋闗睢语甫毕幕孝亷至即以其语语之幕孝亷甚喜再拜曰命之矣旦夕归而过华下入其顶采十丈之莲之藕又使使西而撷蟠山千年之桃并西京桑落之酒张筵延宾客进藕进桃进酒而以三子言侑庶几使吾母颜丹瞳方从西王母与玉女游幸甚不则益筭延年繇之而耋而耄而期頥亦幸甚然得无加乎余应之曰有土沃而更粪之糓且滋茂泽广而更丽之鱼且滋长家以国兴国亦以家昌诸幕行即有一命再三命之寄孝亷又且驾破万里长风之航或各竟其萧曹之业或逺追其邹鲁之绪而力穷乎二酉之藏将冠缨济济入则节俭正直以素丝委蛇闻出则分职憇棠遗勿剪勿伐之爱于一方庶几太和元气酝酿布濩且延国脉于灵长而独积余庆以待显扬为一门之光吾即不获与于称觞之列亦为预赋甘棠与羔羊孝亷又喜与成都幕更再拜曰命之矣归而更以吾师之言侑且佩服终身不敢忘余亦喜以币附为硕人无疆寿胡春秋甲子之能限量吾儿名予知周子名仕张子名素裕与孝亷同讲业为邹鲁之学闻余言亦各有醒曰此周行也愿各书之绅而更赋鹿鸣之首章幕孝亷遂用客以虞文懿公书书之轴袭而负之望华蟠间行而孝亷犹依依恋余不置余又从臾之曰行矣有诸赋在虽数千里犹几席也何有于参商

　　寿武太孺人序

　　先是海内偕计士射筴不啻承蜩而当事则否夫以射筴力事事安所不可见而必博一第重乎然不第谓终身不复可振振而竟老不官即官而衰沮者半矣主上用言官言有诏召诸偕计士即不第即及时为朕用朕能尊显之时宁州武君以瑰琦士不第幡然曰今乃成委质时矣遂谒选拜太平令太平治已又以才移卢龙卢龙又治四年中部使者列令治行十上公交车矣初令之拜太平也其母太孺人在里以书趣令之官意盖甚力云今年太孺人寿六十会令以最绩闻而太孺人则有今称纯不佞闻而私快曰破循资画才贤故局令士及时殚力为国家惠养元元者主上也首奉主上诏以身为嚆矢称县令髙第者卢龙令也令其令一意力官毋白首呫哔者太孺人也藉令令不第而归杜门治古人土苴然不得言强而仕矣即第讵能有加于今日令以太孺人命而官官又褎然为时良令不佞固知有顷间且召令入而大用尊显矣异日者令移所为治太平卢龙者治天下犹之秦越人之为医然盖秦越人之为医也适秦以小儿医闻适邯郸以带下医闻适雒阳又以耳目痹医闻以伎诚工随俗为变无地不可耳令在太平有摘发振蛊声在卢龙乃化肮脏为欵恳寓浑厚于精明盖庶几哉不刚不柔之政矣今天下病甚求所谓秦越人者宜莫如令太孺人不亦愉快乎哉而令又以书为不佞言成官太平得将吾母官卢龙又得将吾母吾母见成为民画一便利事行輙色喜一不当于心輙目摄成必得当乃已成今稍稍自树立盖吾母力居多云不佞又私快曰古称断机丸熊亦不过是矣愿为太孺人寿于是与故同令偕计者使使之卢龙奉巵酒太孺人前而以不佞言侑太孺人孺人色喜北面稽首而拜曰微主上诏儿不官矣未亡人何力之有夫即以其言为海内劝可也

　　寿梁太孺人七十序

　　万厯庚辰仲冬廿日梁太孺人李氏寿盖七十云先是嘉靖中吾邑有梁居士者持斋好施予身所施棺以千计事在乔观察志中居士子隠君又好施予于隆万间太孺人则隠君配实上奉居士而左右隠君施予无难色太孺人举四丈夫子伯子仲子治博士家言声籍甚谓立第为居士隠君太孺人施予之报顾竟不第里中人有闻而转相语以疑者曰天道无常惟予善人若梁氏非善人耶伯子仲子宜第而竟不第彼不梁氏若者朝青衿而夕朱绂矣夫以居士隠君太孺人所施予赀入县官补郎不竟有朱绂耶又有闻而转相语以庆者曰鄙人有言何知仁义已向其利为有德梁氏诚有德然居士以耆寿为乡饮宾隠君又以耆寿为乡饮宾太孺人业七十有啖桃食丹之容即百岁不啻诸子若孙芃芃然夫非天之所以报有德耶伯子仲子与二弟绘圗介所善唐君慎斋王君峨南属余一言为太孺人寿有二说就温子辨者温子曰前所说谬说也后所说隘说也总之未知天道若不覩夫水与木乎根不深不茂深矣非旦夕茂也茂则不冲霄不己源不逺不长逺矣非旦夕长也长则不底海不已梁氏诚根深诚源逺诸子若孙行且冲霄底海太孺人且以鹤髪身与其子若孙享居士隠君之贻盖天道也太孺人不亦愉快乎哉矧太孺人内行详吾友胡太学所撰述者种种皆寿征宁独上奉居士左右隠君施予一端已也伯子仲子即不第与二弟皆质朴有居士隠君风所为培根浚源者犹未巳予故信天道于梁氏且验唐君王君曰善初伯子仲子不第也太孺人不喜伯子仲子与二弟欲为太孺人寿也太孺人亦不喜且戒勿觞比唐君王君以余言言伯子仲子伯子仲子又以唐君王君之言言太孺人太孺人则大喜许伯子仲子与二弟治具延宾客欢填里中厯数日乃已唐君王君又曰赖子大夫言岂直为梁氏庆且令为二说者释然知有天道请书此为异日报徳之劵书之

　　寿梁硕人序

　　梁鸿胪至自广陵为其母硕人李寿七十称觞而先期因余友王生属余修酌者之辞硕人盖有祖姑马太君风太君生子男三孙男女二十许相夫训子起家万金享耋寿余以交诸孙及见而寿之时太公业捐馆舎里中人转相语太君福人梁氏一灵光兴梁氏者太君也继太君有硕人硕人盖太君孙妇子男五孙男女亦二十许相夫训子起家十倍之而官鸿胪序班者一膺岁荐者一膺乡荐者一为诸生者六益济济时其寿跻古稀夫散官君亦捐馆舎里中人又转相语硕人福人又梁氏一灵光大兴梁氏者硕人也今年未月甲辰实硕人初度之辰鸿胪率其弟若子以觞不许曰而忘而父觞我乎吾结髪而从而父至今日偕老之谓何而从而曹为堂上之欢也而父蒿目以望而曹力官力学以成令名意甚笃而食报不于其躬谁则种之谁则食之而吾忍从而曹为堂上之欢也吾力犹胜拮据门以内吾为政门以外而曹为政庶几藉手以寿而父而觞何以鸿胪又率其弟若子请益力已乃云乡大夫士业有成言不可已于是许焉遂觞其日鸿胪率其弟若子赋行苇末四句乡大夫士赋既醉卒章或赋鱼丽六章余则赋思齐卒章首二句赋已鸿胪率其弟若子以其赋为硕人解说已乃就乡大夫士及余举觞引满再拜谢且请曰烨等欲寿吾母无已亦更有说乎余应之曰曩吾侪之寿太君未有加于今日也硕人起家与其嗣视太君不啻过之太君寿耋硕人繇古稀以至耋一瞬息间耳其繇耋而耄而期颐何难焉谓梁氏之灵光永永勿替且令散官君以名寿可也然诸赋其劵矣而诸君欲更寿硕人或竟无可加于余所赋之外也鸿胪等唯唯又再拜谢遂书

　　寿从母太孺人六十有一序

　　太孺人纯从父文学少圃公之配也今夏四月巳酉寿六十有一仲子诸生文以先是壬寅当旬属纯修酌者之词纯以国事鞅掌未有以应也其年冬厯今春正纯请告杜门候命儿子知为文申前说纯因追念文学公及吾两家故实与易暗合不可不使后人知于是即以易说为词易首乾坤有六子而后为卦六十四以尽天下之用吾两家先大父都宪公配大母赠夫人生吾世父及吾父都宪公二文学公孟津公配从大母康硕人生子七而存者四合之为六子吾父都宪公配母屡封赠夫人生纯及都统弟编文学公配太孺人生儒官雅及诸生及万夫长玉及璟四合之亦六子而吾两家之乾坤六子肇矣两家三世内外男女孙已六七十许后且无量幸多习文武业虽不敢谓尽天下之用然生生似续以衍螽斯之庆谓非从乾坤六子而来不可也易乾坤并重尤属意阴教坤利牝马之贞咸恒欲夫妇久于其道家人利女贞初闲家三吉嗃嗃又戒嘻嘻上吉孚威大父都宪公家甚窘早世大母夫人拮据以严为政母夫人如之家遂起文学公之背孟津公也家亦甚窘且未婚从大母硕人拮据为取太孺人太孺人亦以严为政家亦起纯非时见大母廪廪不敢嘻笑既登第通籍不敢惰行都统弟亦不敢失汉上军民之望大率吾大母母夫人力居多大母寿八十有四母夫人七十有四太孺人今六十有一为寿始自此而七十如吾母夫人八十如吾大母夫人又九十如王右军郗夫人犹为从子尚书令明谈耳目闗神明之旨以至期颐何难焉谓其非恒久之道不可也大母夫人为吾大父都宪公程婴四十余年太孺人为文学公程婴已二十六年谓其非女贞之利不可也初太孺人之督儒官以商诸生以文万夫长以武也不遗余力即值宗族子姓有不秉轨则者亦必正色训廸之其究儒官以积箸致赀数千金诸生娴博士家言可第万夫长在原州司马门以善骑射韬钤为督府部使屡疏于朝且大用谓其非嗃嗃力不可也今士庶家率乐嘻嘻而厌嗃嗃矣独圣天子以道化天下为纯故屡颁制麻褒太母母夫人严政若令天下之为母者宜闲宜嗃嗃不宜嘻嘻如易云前岁辛丑圣天子建储有诏妇守节年三十五以前苦者给羊酒扁以旌太孺人失文学公时年三十五又苦甚遂为县大夫礼如诏圣天子若特为太孺人而覃此恩矣何吉如之虽然有家之初欲闲欲嗃嗃母道也有家之终欲孚威子道所以成嗃嗃其说详周孔大小二象曰反身曰言有物行有恒又详子舆事亲守身语中纯日惧吾两家之日嘻嘻也数引疾将归为反身守身之学以毕事亲正家之道庶几如令明之见郗夫人于称觞之日求所谓耳目神明之说以延吾年然未敢必也先为此词示诸弟诸子侄使勿忘易又曰父父子子兄兄弟弟夫夫妇妇而家道正正家而天下定余视诸弟有兄道诸子侄有父道不可不告诸弟诸子侄又各有父子兄弟夫妇之责倘喜闻吾言而为有物之言有恒之行以守身反身以事亲正家则孚且威何文武之业不可为县官倚重于天下乎何有即转嗃嗃为融融亦坤之贞也恒之久也家人之吉且利也独可藉手为太孺人寿也与哉予知闻之亦甚喜唯唯为书致之家致之原州又致之汉上

　　温恭毅集巻八

　　●钦定四库全书

　　温恭毅集巻九

　　（明）温纯 撰

　　○记

　　陜西学田记

　　万歴甲午余建学一草堂与二三弟子相刮劘会吾秦督学使沈君操功令铸士惟谨行县过余一见倾盖如故相与坐而论者久之首论学政次论性命沈君谓三代而上政出于一而治隆三代而下政出于二而治污唐虞以五教属司徒契及使劳来匡直辅翼振德周命司徒掌邦教以佐王安攘邦国无二政也今司徒不言教民教民之秀者属吾督学使政二矣三代士有田以祭秦士家半徒四壁立何论祭学有粮官生之缺者虚焉余业请于两台檄诸守令以虚粮易田士稍稍有禆乎而敢曰政庶几一余闻而颔之余谓政不一者学不一也一之说昉于虞廷而详于邹鲁人心道心精一执中之旨炳如日星矣洙泗授受不离食居欲恶尤特戒士之耻恶衣恶食者讵外人心以求道心所云祖述不虚其后论道在饮食夫妇论天性在口目耳鼻四体与父子君臣宾主贤圣之形色虽好货好色亦可以尽性总之曰率性曰践形曰一不然是二之也学不二则政不二矣沈君亦闻而颔之言未竟日髙舂乃别久之沈君以书与币征学田记余未有以应也无已则以吾两人未竟之言为秦士朂可乎士今有田矣请说田田之制母如三代三代之田之制母如周周自后稷公刘首重田葢教民力本务朴而重为衺云庠序学较曰明伦振徳哉上焉者无之非教下焉者无之非学不然井田之民庠序学校未设也出入既相友矣守望既相助矣疾病既相扶持矣百姓既相亲睦矣畴驱之而畴从之也汉都吾长安治近古不重孝弟力田乎秦士生长后稷公刘过化之地习闻汉代孝弟力田之风诵说唐虞精一执中之传歩趋邹鲁天命性道之训宜兴起无所俟田然有田则牲醴粢盛可备无田则涧水溪毛可荐今天下文靡甚即有意乎反本归朴使重为衺宜自吾秦始秦士倘亦反本归朴而重为衺乎士诚反本归朴而重为衺何情非性何性非命何人心非道心田在是学亦在是饮食夫妇在是道亦在是口目耳鼻四肢父子君臣宾主贤圣在是性命亦在是沈君论政实论学岂其于礼义相先之地姑为口体衣食之计而所谓操功令铸士者不在是必不其然藉今士必衣食足而后礼义兴脱衣食未足而礼义可斯湏已耶去学千里矣又田入学而攘焉争焉不啻垄断视之使人叹以为有田如此不如亡有去学万里矣秦士类椎朴宁尔尔矧沈君以身为鹄而以田为表耶余不敏欲学一焉未能也闻沈君言且喜与吾二三弟子生兴起心而何疑于秦士秦士朂哉遂书以为记沈君名某号太素吴江人万厯丁丑进士某处田若干详碑阴

　　海塘记

　　在越绍兴郡萧山县西十里许为西兴镇镇被钱塘江江被海而起镇以达于郡者运河也钱武肃王镠故建塘其镇海潮日再至岁久寝决寝修丙戌大决民居漂数百家江且及河害且及郡郡萧守良干若邑刘令会上状余下藩参朱君臬副令狐君议佥谓更为塘以障之便议大略言越盖东南一都会也西兴实其门户故名固陵以可守故越生聚教训廿年竟以沼吴以此镇也汉买臣称一夫守险千人不得上晋元帝称浙今之闗中亦以此镇也无塘无镇无镇无越为塘而庶几其有越乎利一江入河即萧山西兴以水不可居山阴会稽以卤不可田为塘而萧山西兴安于居山阴会稽安于田利二余于是同直指使者傅君李君请于上而各以赎锾佐之发郡若邑仓粟半不足取于山阴会稽萧山田畆不满升量工授食以卜判镗总领郡幕陈策县丞王箕分任其事六阅月而工竣又复故镇海楼余渡江中流而观塘壁立楼峰峙而榜人则指中流谓余此钱氏故塘所也余怅然低佪叹而不忍去者久之既登岸还武林署会有客过余言塘自武肃歴宋守吴芾氏而来畚锸之役略可得而言洪武中髙皇帝遣尚书郎暨藩大夫治之而周文襄公功最着于宣德间沿至于今波流极矣石非因于故也而下木以为楗朝下则潮夕推之夕下则潮朝推之虽鞭之长不及马腹毋论武肃举一国力捐数百万缗集强弩射潮即洪武之役取材他郡藉力他邑而文襄用便宜括赎锾数莫可诘难矣主上神灵岳渎挟盻蠁而左右相之守祭潮潮退判令幕丞身橇■〈木奄〉经营费不盈二万工不及三时人力不至于此岂禹陵庙苖裔在越而阴以浚川刋木之烈导之耶何成之易也越自是有禆而公中流叹者何余应之曰若谓越而有此塘乎胡不求钱氏塘以观之也今天下大患在失时在诿事孔子曰使民以时其以农隙觧者语时一端耳及时则事半功倍踰时则事倍功半不待知者而后知也而事半功倍或不以功名事倍功半则以其劳苦费多而功之矣汉曲突烂额之喻可鉴已今之守令无能名一钱费以万计不效则有文法效则亦有唇吻以故事即不可已苟可缓目前即遗大费于后曰后之人之责也文法唇吻我无与今日之役盖迫于江且及河害且及郡而为之也亦会今之守若令皆任事人也藉令江不及河害不及郡而守若令亦以状上而身任之矣语曰蚁穴不塞将成江河夫人而不蚁穴忽也费或无事于万而钱氏塘与西兴数百家居在今以往有不蚁穴忽者而越庶几其有此塘乎不然余恐后之视此塘亦犹今之视钱氏塘也而越奚禆余故不能不临流而叹客曰善会守索余言为记余故记此以告后之守令而因以自警事固有类此者其味孔子时使之言鉴失时诿事之弊察蚁穴江河之戒母若此役之迫于江且及河害且及郡而为之也塘为丈三百三十有竒所费金为两万七千有竒工兴于十四年十月成于明年三月傅君名好礼固安人以按浙至李君名天麟武定人以按浙直至而藩参朱君名文科则分部其地臬副令狐君名一槐则以清戎摄水利者也效劳诸执事书碑阴

　　却金馆记

　　去栝苍郡城稍东折而北可四十里许为却金馆前太保广昌何公守东瓯时属入计取道栝苍馆焉而永嘉丞于建醵士民金即其馆馈之曰士民习公之励操也愿以佐道里费公谢郄之后人追美其事因名其馆曰却金云丙戌夏余巡海上过东瓯见公祠固己嘅然伊人之怀比抵栝苍憇馆下徘徊不忍去时馆稍稍就圮又规制陋不可以风分守与备兵使者暨其栝苍守若丽水令俱公里人聚而谋所以新之不足复谋助于里人之在浙东西者余作而叹曰是闗吏治余实尸之矣于是斥羡金及庾之陈佐其费仍令恢其规制以示崇重盖又三阅月而迄工前为大门门俯官道门之内为厅事厅事之后为堂窿然附于堂者为碑亭翼然起于左右者为厢房计地则廓然而増于旧者什之四计楹则断而増于旧者什之伍计崇卑则耸而増于旧者什之三轮奂备美具瞻弥严凭轼结靷而过馆下者不啻奉公仪刑而色动心怵矣分守与兵使两君请记余谢曰是役也诸大夫之所以惓惓于其乡先达也而余特藉手以鼓吹吏治耳何敢専诸大夫之美抑余文何足以辱公两君请益固余不获辞属诸务鞅掌未有以应也余拜计贰命候代苕溪始获以余暇记其始末缅惟章皇帝虑东南沿海诸剧郡数骫法难治诏推择近臣之有声者往守假之权于是御史大夫顾公佐以公与况公锺九人应而公遂繇御史领东瓯公在东瓯六年诸所以喣呕士民而登之祍席者不啻白圭之趋时亡遗筭矣章皇帝又时时假渥典以激励之当公诣阙便殿一见已属稀阔而又赐之宴赐之诗以宠其行至赐玺书増秩寥寥千百年未有行者而亦自公得之卒用宗伯胡公荐起拜刑部侍郎以去嗟乎公生平卓卓即中材亦自懔懔乡风又何难于却金世谓公却金非暮夜与刘宠之不受一钱类信哉而宠之为民德不知视公何如也然微章皇帝与御史大夫知公即知公而任不以六年公虽能为徳东瓯东瓯虽能徳公宁遽若是余自被命填拊淛东西仰窥主上明圣锐意吏治宛然章皇帝家法敢不夙夜兢兢罔失坠数分别郡吏为主上言之其为士民所习服而安焉者援公东瓯故事令久于其地而不骤迁以竟其施主上幸过听輙久假令他日诸郡吏有彷佛公者则余庶几藉手报主上哉是今日修馆意也分守君姓胡名绪兵使君姓蔡名庭臣守曰喻均前令曰吴思学后令曰鲍大观其它在浙东西而有助者并勒之碑阴

　　浙江平湖县剏建学宫文庙记

　　平湖即古秀州入海盐而分建县则自我明宣徳四年始县有孔子庙儒学而建大成殿学宫则自县人陆廸功珪始廸功故以孝友博学闻景泰中施糓种施棺瘗饿殍诏授廸功郎故称廸功云初建县会时诎力不及庙学廸功曰范文正何人哉以其宅为吴学矣士无庙胡瞻无学胡羣吾与以赀待所不知何人宁佐公家急使士瞻且羣于斯耳于是捐赀构大成殿巍如也又同县人沈某为学宫翼如也后嘉靖三十二年以海冦城城而东南缺焉廸功曽孙刑部主事杲复捐赀如形家言为浮图以当文笔耸如也士二百年瞻且羣于斯占毕簪绂翩翩矣而廸功后显者有程乡令鋹光禄卿淞少司空■〈术上灬下〉主事杲太宰光祖郎中梦韩督学使光祚而光禄与沈氏后某又俱首解为一方文献之冠盖先是庙学工甫讫县令酹酒仰天为陆沈两家祝愿世世簪绂不絶已果然人谓县令言若劵云万厯十五年余监越诸士子金文辈思廸功不能忘请记余时及瓜代未有以应也无己则申其义以朂诸士子夫廸功为文正则文正矣文正志在忧乐何论显晦藉苐令廸功当仕有官职宁遗余力不为国家竖鸿巨之烈若文正而庙学焉急廸功家食即力不及庙学有任之者不难以越俎解而庙学焉急岂其不以赀待所不知何人而复为所不知何人瞻且羣焉之地以媒进抑天子以廸功故登进其后使世世簪绂不絶以酬功劳必不然矣和气融洽应若桴鼓故遗所不知以庆之余而廸功不知为廸功阴酬其功于异世而天子不知治平之极通物我贯天人繇一隅以风天下士而天下士亦不知藉苐令士苐知占毕已尔又苐知簪绂已尔国家建庙学始愿岂若此亦谢廸功识逺矣天子方隆棫朴之化广厉功令视往代不啻过之士生其时亦厚幸且业已北面而事孔子宜遵何道哉子固曰壹是皆以修身为本修身说详大学经传而总之曰格物格物云者通物我贯天人之谓也士思廸功不有其家之心以绎大学格物之训宁不愓然求所以为此学重以无负天子作人之化乎遂书之使勒珉为记记成太宰拜今官方持衡以待士而天下之治平赖焉宜有以风士余企望之矣

　　临潼县文庙学宫记

　　临潼文庙学剏洪武初其详具易长史谦记中士多起科贡科又多首解额嘉靖乙卯地震学圯士鲜举者万歴癸未刘令应聘至谒庙睹学喟然亟缮庀之役竣会周子道直赵子光裕武子之望相继举而武子仍首解额成进士士德令不置周子赵子与其士髙愈谦赵光逺走乞不佞为记夫临潼周骊戎国也秦伐戎以其地为骊邑献公徙治栎阳犹不与中国诸侯会盟栎阳即今临潼也士生于斯上之有灵台辟雍之化而骊宻迩丰镐不闻与江汉同风下之有洙泗杏坛之教服七十子而秦产独壤驷赤秦祖何以故戎鄙夷之而秦累世以攻战阻阏之也汉唐继秦混一建都其地兴学得人我明太祖革命建学视周至成祖以秦地重俗悍简畀特隆一时鸿士巨儒昭光振耀即临潼亦有树勲受知为一代礼乐之宗者今天子益隆薪槱之化尽海澨而江汉邹鲁之何论周秦此其盛际也繇斯以谭谓周士贵自贵秦士贱自贱不尽然矣临潼辅翊长安且三千年于今视秦在周合未几而别乃数百岁逺甚士当是时宁异沐有周塾党胶庠时书岁献入使长出使治之泽也耶二三子其毋负时泮宫之颂本之乎敬德广心慎仪克孝推之乎酒食囚馘徒御弓矢而极之乎假祖考憬裔夷来琛象此何以说焉挽近世大都号称局干浮慕弦歌色泽声华苟以应功令又其甚传舎官守视宫墙出琳宫梵宇下言化诲者溺其职矣而令所亟圗在此不在彼二三子其无负令相古达人不离耕筑巳恢恢乎负经纶大业禹稷虽贤不加陋巷此岂宫墙绳束官师督趣风厉之哉既已绳束督趣风厉即褎然举而用世有如刍狗生平失其所为贵而人贱之矣是孰使然耶二三子其毋自负绍明吾先师之业辨而志豁而见闻廓而性灵简押而身心一旦云蒸龙变惠洽而胞与民物为明世重使秦隅尽有周之喆是令修庙学意也役始于某年某月某日成于某年某月某日费不及民工不病农为殿为庑为门为堂为阁为舎为庖湢所葺凡四十楹剏凡十楹先是令议且定请而得久则中丞某公直指某公藩臬某公某公而专董其事则丞某簿某尉某乐观厥成则学博某某某令晋翼城人兴废举坠甚伙庙学其大者今为临洮太守所至有声称者也

　　城隍庙竖绰楔记

　　先是嘉靖壬戌竖绰楔县城隍庙门事详来宪使记今年壬午社民常受福等复竖绰楔神殿前县大夫榜曰明灵奠佑盖巍然焕然矣时余家居道士马玄伸请记记之余惟城隍神故不载祀典吴芜湖魏成都祀矣唐缙云令李阳氷以祷雨有应祀矣然无有奉天子诏徧祀者奉天子诏徧祀则自我明始明兴髙皇帝诏封天下城隍帝金陵者王开封临濠太平滁和者公侯伯其府州县者各以监察司民属焉已诏毋人神岳镇海渎城隍城隍称曰神已又诏祭泰厉国厉郡厉邑厉乡厉主以城隍已又诏颁祝词仪注令官受事先谒城隍誓相表里奠境内渊哉圣谟福善祸淫宜其不言而化以故二百年来所在官民北面而朝城隍者趾相错也吾三原城隍初封显佑伯今称三原城隍之神而县故闗河间一都会四方啇贩日云集阛阓间其北面而朝城隍神者趾益相错也盖水旱疾疫则祷之神婚塟交易征行讼狱则问之神其对簿而直于官则已而神亦有时而寂不则朝争直于官而夕争直于神或夕争直于官而朝争直于神或不之官而之神又祷者问者争直者与入而伏谒者畴望而不肃然改容以严事神即今竖楔者亦其一也竖楔者盖曰吾侪小人也以神故不敢为不善以不敢为不善故往往为神佑惟是一楔以答神贶盖民令其不为也难而令其不敢也易故有人于此与之谈善不善即讼说先王者或反唇而掩口与之谈祸福即里闬亡赖亦神竦而色变藉令髙皇帝日察察焉以赏罚为事将举天下以赏其善者不足将举天下以罚其不善者不给当其时惟以赏与罚之权托之乎神而已无为民以其不为不敢之心奉二百年遗令如一日而其究乃不归之髙皇帝而归之神而民不知无为则神不知则化微髙皇帝畴以神而为德于天下微神畴以髙皇帝而为徳于吾县余然后知髙皇帝神道设教又知神之格不可射令其民奉二百年遗令如一日至今也县大夫姓张名大谟广平永年人所谓与神誓而表里奠境内者也下车与竖楔会首事劝惩自是境内民即欲为不善而不为善也又谁敢哉

　　仁和钱塘二县桑园记

　　余读豳风春日懿筐蚕月条桑鸣鵙载绩献朱孔阳而知有周厚风俗致王业八百年尽在是也盖人务本则朴朴则易用易用则少私义少私义则公法立故财用蕃殖于是乎始敦龎纯固于是乎成虽见竒丽纷华犹戎翟之与于越不相入矣当其时欲寡而事节财足而不争太和在成周宇宙间有以也挽近世舍本逐末散朴成鄙于是商通难得之货工作无用之器古先王重本之意失而民亦困嗟夫往余闻吴越地带山海膏壤数千里人民多文采布帛冠带衣履天下意阡陌间桑麻如林既奉玺书抚越凭轼问俗乃与所闻异西湖名园鳞次多茂林修竹花卉之饶方春士女遨游连肩接袵富商大贾操竒赢逐利阛阓齐民一切刺绣文倚市门仰机利而食嗟夫俗盖大侈靡哉贾子曰背本而趋末食者甚众是天下之大残也淫侈之俗日月以长是天下之大贼也先是兵民之变一夫啸呼乌合之众云集岂独其俗薄亦农桑之民少故也彼缵武功而急公上非七月之风乎即嗜义不下咽何敢顿刃以逆执事者之雁行故农桑之教越尤急于是为檄令有司罢一切烦苛专务农桑郡邑亦稍稍有应者已而杭州余守良枢仁和程令达钱塘孙令珫请曰郡故有养济院院左有奸民以权利役属侵剥之甚或集无赖以空名冒粮不遂则嗾之讧要衢此其渐不可长且羣千人一所岁多疫武林附郭有隙地可移居居即令奸民建以除罪而以院基为桑园率民便余曰此政本也可以风矣乃檄陈判表度得地六十二畆故官厅仓基勿移可桑凡五十四畆有竒分东西二园市女桑五千余株令县丞汪钰督圃人任其事园为官厅四楹东西翼房各一碑亭一厅稍前为仪门又稍前为门楼园内外垣冯冯如也或曰齐鲁千畆桑不能必民完短褐五十畆之园奚禆乎余曰不然圣人在上民不冻馁非能耕而食之织而衣之为开其衣食之本也管子曰善用本者若以身济于大海观其风之所起武林非浙郡邑之风之所从起哉风一倡宜多应者在今日自是辟名园而为阡陌易花卉而为桑麻末技游食之民转而缘南畮西湖丝竹之音变而为豳风七月之歌庶几哉轻剽之俗雅化为朴亦在今日故曰观于乡而知王道之易易也余故纪其事以告后之为守令者桑成给民详檄中载在碑阴

　　修真武庙记

　　岁壬辰富平真武庙成栋宇轩厂禋祀孔时丐余记记曰我国家惇叙三礼怀柔百神惟典祀为兢兢盖甚毖也神何以祠富平何以祠神余闻之神于行为水于卦为坎于宿为虚于分野为朔方宜与三辰六气五岳四渎并列典祀乃道家者流谓神净乐国王子也冲虚服道白日矫举盖实沈髙辛氏之胤也而为参神台骀金天氏之裔也而为汾主神岂有异焉文皇帝龙跃燕邸灵旗助顺于是作以玄岳护以中使琼宇纷披玉阶森矗俨若宸居其严重若此下逮万井之邑百廛之市愚夫竖子肖貌而尸祝之若其左右陟降洞洞如也翼翼如也遍海内上自王公下逮士庶争北面严事惟素王所从来逺矣乃神几与之埒吁亦盛矣哉今夫天下之形者形色者色生者生化者化与时相禅转续无端者物之为也不形不色不生不化冲而徐盈动而不屈者神之为也神非物也而物所繇物充然被埏垓而无垠后天地而不老诚之为也如以物而已神之去今几千百岁而遥几千万里而荒而何有焉如以神也业已升为列仙扄榻八荒刍狗万象视南面王乐犹敝屣也而我乃始■〈宀奥〉■〈宀交〉以居之竽瑟以愉之腥膻以将之雕薨华榱为饰而已祝矫史颂为佞而已岂其泰山不如林放而谁则享之有如为人父诚慈为人子诚孝为人兄若弟诚友祓志诚齐藻身诚洁敦俗诚任以恤临事诚恪以虔夙夜对越诚着诚察倘所谓明徳以荐馨香其庶矣乎慎斯术也苹藻可羞潢污可酌数椽可宫几千百岁而逺可格可享非神之为神而人之诚之不能不神也故神之当祀与之祠之合于典与否余不论论所以事神者俾父老子弟勉旃庶几不愧所以新神之祠云虽然若此则岂惟神虽以事孔子可也综理助襄各姓氏列碑阴

　　相天张君茔记

　　昔有过汉董江都之墓而驻马垂涕者何也其人贤矣百世后犹愿执鞭而忍视一丘翳然榛莽哉相天张君卒业塟祖兆之次世行详来郡丞志久之仲子永业以状及世穴次与茔规请余记余故与仲子同学乌乎辞君少颖敏父竒之令学书为家世业医又令学医悉出故所籍方术授君君闭户徧读业既成县诸豪杰父老争致君安车结驷于门君不执方多竒中乔按察景叔病头痛不以风治以火治冦尚千病寒热渴甚不以温治以疟治王大中病悸令诵警心语李芳病积忧腹块令人谑于前俱愈古所称竒痎非耶君于医旨中尤有味乎内外家言故神常王体常康间遘病曰吾养身以医得亦以医累谬寄司命不能避风日慎眠食能定精服气为其急人后已若此且市利不入于心报谢与否母论也藉报谢不及更接以愉色退而视剂母不精慎尝施济贫病母虑千人用是四方无不知医有张君君性孝友父病亟思食鹿肝会祀先师毕君泣请得之学博士和羹上父父病立愈伯兄性严君于于与之和居父丧哀毁几死殡塟如礼祖墓三拓地留坊里仿昭穆塟以母俾散佚宗盟益因以聫属赴人之急如已私人有构者幸君居间力解胡别驾为人中欲讼之官行金求直于君君笑而还之曰吾不利若金直若已竟力直其事胡敬礼君终身遇人丧塟婚嫁糜金钱助之以为常县大夫多君年行举乡饮力辞隆庆改元赐爵一级冠服一御以拜嘉恩命已力麾士论益多君初君六十时罹危疾死而忽苏曰顷云雾间隠隠谓我而有活人功増寿二纪果二纪卒事甚异云君讳秘字子藴称相天者以嘉靖甲寅邑疫甚得君活者甚众马光禄伯循谓君医能赞化颜其门曰相天人以是称之云嗟嗟君能活人且孝友惠恭不可谓于世无禆固当今之贤者而病而异梦増纪宁独君相天天亦相君矣盘盘一丘固当与身后名同不朽哉不佞重违仲子请特记之繋牲之石俟有贤江都者贤之穴次茔规载碑阴

　　温恭毅集巻九
※※※※※※
古典小说之家备份区　http://club.xilu.com/wave2002/
 
本帖地址：http://club.xilu.com/wave99/msgview-950484-31835.html[复制地址]上一主题：墨海金壶【清张海鹏.民国十年上... 下一主题：《续修四库全书（PDF）（更新至第... [楼主]  [2楼]  作者:沉思曲 发表时间: 2008/05/12 19:18 [加为好友][发送消息][个人空间]回复 修改 来源 删除
《四库全书　温恭毅集》　下　（明）温纯 撰

　　●钦定四库全书

　　温恭毅集巻十

　　（明）温纯 撰

　　○志铭

　　明户部郎中雒阳翟东冈先生暨元配安人孙氏继配安人周氏合塟墓志铭

　　故户部郎中东冈翟先生圽二十有四载为万厯庚子十二月一日周安人卒先是余过雒候安人两嗣若孙方称七袠之觞讵期斑筵甫歇而讣音踵至耶东冈先生宦履世系生卒详刘宪使志中元配孙安人婉淑有令仪生子任甫呱呱輙卒藁塟磁涧继周安人周偃师闻家女也生而聪慧凝重解大义先生卜继委禽焉归从先生事二尊人时先生食贫安人脱簪珥以备滫瀡二尊人忘贫也抚任如已出任忘亡母先生亦忘亡孙也已又从先生宰蓝田质明治事具餔矣昏辍具羹矣饰如故已又从先生为尚书郎督东庾国储饶矣榷河税闗政肃矣饰亦如故安人亦忘其夫为令为尚书郎也先生病安人时手一盂饮之不甞不洁不以进先生返初服寻卒安人督诸嗣丧塟如礼又襄所未竟先生有两弟俱早死左右二娣诸鷇诸鷇翼矣安人力也安人齿虽齳然而堕动履规恢有上寿征以二女相继死泪侵寻承颊鬰结在脾形神耗矣遂不起当先生在庄皇帝时考绩覃恩赠封两安人有今称而卒之前家无以为棺衾余为佐办始成礼初先生以嘉靖甲子拔余于乡余一再如蓝田习先生所为宰蓝田状又习安人所为佐先生状而今始慨世之如先生者百无一焉如安人者亦百无一焉乃仲子备所为状亦云孙安人生正德壬午三月十八日卒嘉靖丙午十月九日享年　十有　周安人生嘉靖辛卯二月六日比卒年得寿　十　子男三孙出即任诸生取尤氏卒周出即备诸生取方氏儆诸生取吕氏女三适举人何箎诸生陈思淑刘绍烈孙男十建中用中允中宏中守中美中慎中毅中敏中宪中女七曽孙男一许国女八备等卜以次年月日开先生之圹启孙安人之榇引周安人之柩合塟于城北瀍水之阴以状因箎征余铭余故诺任请为一言于先生墓上之石久之未有以践也今且表先生大者安忍不铭安人然铭安人庶几如铭先生云铭曰
　　爰古国家兴以妇吁嗟翟公大其户孙也伉俪如朝露周也锡宠福且寿二媛后先徳惟均宜尔子孙称兟兟邙山之麓瀍水阴从一并栖璧同芬噫千秋万■〈礻冀〉式昌其门

　　明奉直大夫莒州守来公暨配合塟墓志铭

　　嘉靖初闗中人以博士家言有声者曰华州王祭酒允宁耀州乔按察景叔及吾邑故莒守来公云居亡何耀州偕计首觧又亡何公同华州偕计且以公首解会有以泾阳李汝承持者遂首泾阳而以经故寘公第六然闗中人亡不知公矣时嘉靖辛卯也其后华州耀州登苐论著益有声公八上大宗伯不第第以莒守终焉惜哉公葢余邑中所称碧涧先生也名贺字奉国碧涧其号嘉靖癸丑谒选拜山西太原通判通判驻代理兵约束训练不遗余力间预给月饷以新战具都御史赵公才通判檄令参军事会奏绩当行又檄留倚焉久之迁汾州知州未几都御史闵公以知州故习代事奏调公代公至代日为民画便利事行其释亢生狱尤着亢生者巨富人也为人中且成狱矣以金尝公公发其事然不以其故而重生狱而竟释之又列守御十二事上都御史多实行焉久之迁大同同知未几以代故调莒莒下州也又盗薮公至悬赏格捕盗又立栅要衢防夜窃者莒人赖之盖公为人和易温坦不为城府所至殚力治办以此有声齐晋间而性孤意执事依法而行耻阿附参军时都御史所将卒有盗人禾者先抵以法徐上状焉在汾有以诸侯王及它显贵人为城社者尽以法绳之都御史驻代议设传檄马选捕盗卒公力言其不可状乃罢蒋序班者莒大猾也为囚闗说公不听后以囚赂尝公公怒寘之法人以此多公劳书荐书以十数然亦以此招忌为治盐御史论罢先是御史行县属吏争迂道走谒公独否会汾人有为监司者中公公遂免归归十余年与其兄寿官公朝副使公聘日相聚甚讙已乃与家大夫光禄公为奕友副使公盖与公同师事王康僖公又同偕计者先公归又与寿官公先公卒公与家大夫奕或竟日里人欲借一言县大夫为地道皆不应曰吾安敢以县大夫权而为若徳久之里人欲借一言县大夫为地道者则不复过两家门矣公与寿官副使俱封御史时亷配赠孺人冯氏子封御史公以公为其兄长公时良后故公今父长公而母长公配孙长公父镗镗父肃肃父子春子春父景贤景贤父得甫国初有名都御史恭传以为得甫弟云公生弘治十七年　月　日卒万厯九年　月　日得寿七十有八配张氏侧室有子者曰翟氏张氏翟氏俱先公卒子男一俨然娶王氏继张氏女一许某孙男四复临恒蒙张氏卒余为志翟氏卒公为志今启而与公合焉葢用公所自卜兆云余惟今之偕计士率以试大宗伯故多沮于自効云公以髙第偕计于一第何有籍令当其时即第且大表竖然以久试不竟其才质徒令列郡称良吏非始愿也归而以计然之策起家至巨富课其子若孙为文章有名盖公施不竟于官而竟于家若此矣是为铭铭曰
　　盐车之驾嗟良骥也盘错之不遇嗟利器也与家于官而可啖以利也宁官于家而以余遗厥嗣也

　　明处士马公暨配硕人景氏墓志铭

　　先大理公有友曰处士马公公有子曰东乡薄守元先大理公兄事公东乡君亦兄事余世相善也万厯癸巳先大理公年八十四卒已公年八十八与其配硕人景氏相继卒而景年七十五先淑人王卒亦七十四云东乡君奔归擗踊哭久之过余庐相向哭先大理公尽哀同以万厯二十二年十二月十七日襄事余恸念先大理公与公意气同偕老同而塟之日又同也先期东乡君以状乞铭义不得以在疚辞按状公讳仲廸字徳腾别号镇干光禄马先生理叙其族为汉伏波将军援后有永昌者自扶风徙邑焦村又徙邑留坊里占籍焉其后有三三取茹氏生玄玄取安氏生贯贯取李氏生二子长　次即公公丰躯多髯质实不苟为笑语初从故业力田已贾蜀务完物无饰价无敢居贵诸贸易至者知不知无不人人交欢公嘉靖乙卯闗辅间地震岁饥公恻然以数百金易粟输归减其值以出且分给戚党之无告者一时赖以活之者又无不人徳公长公卒遗幼孤守选公抚育成立为取室即分爨犹顾而周之人不知其非公子也公即农贾然心慕儒故督东乡君学博士家业其后东乡君以镇安诸生髙第应岁荐授四川东乡不改布素初东乡君之赴蜀也且辇公偕公不许曰若奈何以我困东乡父老为且田舎吾适也汝苐喣沫东乡母若世丞簿然吾快之是若以东乡父老奉我也而奈何以我困东乡父老使从栈板间逆而西又返而东为东乡君惟命力于官三年得东乡父老心上官以为能且陟用而公溘焉逝矣硕人邑杜村义民髙之女也性贞慧甫笄归公治内事拮据事舅姑以孝女以让训子若妇以勤处宗党以恤睦舅姑大喜公曰吾贾蜀数千里外而父母不失养者吾妇以也刑家相夫公及硕人有之万厯丙戌邑令以督学使许君檄赐公爵一级知公哉余以是叹挽近世生则逸不知稼穑之艰难不闻啇贾之劳苦其不寿固宜若公及硕人指不可多屈矣公生正徳二年三月廿二日卒万厯二十二年三月二十二日景生正徳十四年卒万厯二十一年十一月初六日子男三长守达取权氏次即东乡君守元取镇安博士李君　女继王氏次守曽取王氏女一适秦廷琦孙男五邦足达出天麒天骏天麟元出邦余曾出女一适秦师文一字余儿自知阡癸山丁向铭曰
　　耄龄令终寿孰伉始农终贾修业良希仁慕义惠厥乡恤孤糓似踵义方淑媛懃懃何躬蘉庆流奕叶源并长先公之丘清之阳南北斧如永相望

　　明封文林郎昝公暨配合塟墓志铭

　　雍志载吾三原有昝生如心以学行闻余丱时犹及闻生扶其弟如思于乡举之后令务实学其后如思成嘉靖乙未进士为名御史而生之子成都君从御史学于马溪田先生复博雅宜第不第以伯子济南同知云鹤贵封文林郎成都府推官配李封孺人而先是仲子云鹏魁万厯戊子乡试女亦嫁为布政李君士达妻盖其家以学行为耕以子姓贵显为获固如此君幼朴茂尝痛父不禄早夜深思欲绍箕裘马先生大器重之言于御史君曰咄此子类若父且大而宗哉补弟子员试輙前三试棘围不偶赋卞璞以自况其辞悲壮若秋雨哀弦有时眺天齐陟峩岭望仙人掌长指五华君作苏门啸曰登昆仑兮四望渺无垠兮苍茫飡朝霞兮饮沆擥杜若兮纽芳衣青云兮霓裳揽余辔兮髙翔适勾漏兮陵阳依彭咸兮颉颃聊逍遥兮浩荡毕吾生兮徜徉于是书归隠录以明志筑室西隅自号层楼处士日与二三友芒鞋藜杖漱石枕流每适意则信口吟咏人呼之饮不辞饮亦不至醉食贫二十载缾无储粟或报絶粮笑不应为逐贫赋以自觧曰老去风烟聊自适闲来陶谢是吾师意欣欣如也督同知兄弟学甚厉已又诫同知于成都官舎惧有覆盆盖忠信仁厚其天性又承家训故散虑推心含垢藏瑕即遇三尺童子娓娓谭移日不去居常无疾声厉色有犯不较独日责子侄及乡人不驯谨者不少贷晚喜施畦东陵瓜以润行道之渴者筑墩砌桥不问寒暑人至今德之二弟癃残抚其子如子所著有古村集昝氏春秋元配张赠孺人聪慧柔婉通周易大意蚤逝继李氏封孺人初归值家落拮据茹苦佐君奉母友弟不遗余力人谓鹿舆同挽鲍袁着布衣操作梁孟似而后昌阜过之信然按状昝氏在宋髙时世朝登乡进士复邓州亦越万寿登理宗朝进士尚德王女为成都安抚使荣咸淳间贡士世居洪洞西乡元初避乱迁三原楼底荣生雄飞雄飞尚义修楼闗王庙生温甫温甫生世福世福生兴宗兴宗生河曲幕恭恭生复礼复智复性复性号浮岩为邑文学雅量雍雍人化之有陈太丘风生如心号峩东及御史君君讳约字孟博号古村生正徳某年某月日卒万厯某年　月　日寿七十有九张生嘉靖元年月日卒某年　月　日年二十有八李生嘉靖某年　月　日卒万厯某年　月　日寿六十有六子男五一即云鹤取杨氏赠孺人继谢氏李氏封孺人一即云鹏取雒氏继崔氏一云鹂取王氏继刘氏杨氏一云鴈取张氏卒一云鹗诸生取张氏女三孙三女五曽孙女一云鹤等将塟请余铭余惟土不积胡沃不沃胡获以今观于君家信世之欲启后昆而大门阀固必有祖德世范以为沃土而后乃可大获与是宜志而铭之铭曰
　　畴以心为甫田畴遗其余以俟后之象贤比翼翩翩爪瓞绵绵纶綍伊始永贲此阡

　　明孝亷王季子暨配合塟墓志铭

　　嘉靖甲子陜西秋试撤闱有与余同袍共宴曲江而丰骨亭亭壁立仅弱冠者鄠县王季子子价也余心折谓后大显为吾榜白眉者必季子既余通籍再晤季子于省试时犹日望之后两试不来矣问之则以困于试而病寻竟卒则万厯甲辰八月丁未也乙已余返初服子诸生士苴杖手状伏余前乞铭余重有伤焉其忍辞按状季子讳维藩字子价别号价庵髙祖彦昭湖广荆州知事有政声彦昭生宏宏生崇文以徳隠不就耆宾之请崇文生语岁贡亦隠督学蓟门程君闻而义之以髙尚扁其门给儒官檄儒官君配魏氏生三子伯惟中万泉令仲惟康戊午举人次即季子季子神清姿伟脱襁即属对作惊人语香河令张君见而避席礼之曰此千里驹也既长受书读古文辞一过撤阃奥为博士家言括要旨千言立就丰蔚傀伟一时学者皆自谓不及十七补博士弟子员时儒官君以五经设塾里中授仲子戴礼万泉君暨季子俱葩经季子家贫苦无书书从友来即竟读以还日或有征逐归而丙夜吾咿矣又善晋人书参政河南陈君为其子登求友首致季子所与交皆知名士比试每冠其侪而登以才善忌欲藩使更第藩使目摄之竟不更盖季子名益籍甚藩臬间而诸知名士如小巫之见大巫咸咋指退矣二十三乃与余同举乡试云乙丑及隆庆戊辰万厯丁丑皆不第时与伯仲久异产而家故贫又儒官君夫妇老矣乃治居奉二亲安焉癸未下第儒官君弃养丙戌母魏亦弃养季子躃踊祭塟俱从伯仲如礼恒邑邑以不获叨公家禄为一日甘毳至得从子舎省晨昏侍汤药就养又未尝不私心慰快也初儒官君弃养事母魏与伯仲以次上食及期则戒家人洁庭除安床笫备供御物又躬舁之妇及孙男女侯入内则侍食饮接言笑得母魏喜然后己巳诫家人毋哗毋惊如是为常儒官君庭训义方而季子端重严洁肖母魏故虽昕夕承欢一惰容不敢见也一嫚语不敢出也先是母魏病以一函遗其妇黄曰兹簪珥为若夫制其藏诸黄不敢违无何病间会黄以归宁去而又道逺未即归以献也乃母魏语次及之季子即大怒曰若果乘乱命必出若既简之笥封识如故而黄故孝谨又母魏力以己意觧乃己比后丧塟嫁取间岁有作皆以拮据力成之而亲故孤寒待火伙有以至肤靡侵绮口靡咽甘亡计已暇则开馆延隽课秇质难并课子士为名诸生词组启之豁如也乙未戊戌学益茂皆可以第即季子亦自谓必第乃竟不第呜呼命矣夫同舎生或从臾入官曰入官所以行道也其次为亲亲不待吾吾又老竟不第一见天子以献五斗粟何加焉竟归柴门修恬为子弟讲孝弟本源之道间饮雒社已复谢絶自是即县大夫见亦罕矣居恒不轻然诺不比昵匪人苟非其欲虽千金之重三公之贵不能夺有奸以私輙面斥子弟及乡人有不类见季子必匿走然以此得惮名至求所为光晔之行悃欵之懐月旦季子指不可再屈也参议太原延君之令鄠也稍持岸季子匿不复出参议君为改礼定莫逆交其见信如此又能须人之急见孤婺为人齮龁力为之翼以故于友戚多世好尝曰吾恶夫世之以生死贵贱二其心者归徳别驾魏君奉璋中表弟也隽而贫乃携之共灯火三年举于乡至今官结婚姻云甥女张氏贫落左右之视诸女且二十年万泉君在万全以书招季子即手治装往比其卒抚诸孤缓急之际不遗力又尝欲构祠堂拓茔址设义储以赡族里竟以贫不副意庚子四月偶中风癎惛惛无所省第张目前指曰谢武安王母正气感通有相依倚者耶乃药之愈寻愈寻作犹能强饮食言动无所乱谓可以起矣乃忽不起呜呼伤哉距生嘉靖壬寅四月甲申寿六十三病革时尝谵语有曰日读晏婴传马迁欲执鞭春秋一霸佐事业且掀然我北面洙泗当如孟子传披心对白日拂手摩青天此其志岂卑卑哉而今已矣呜呼伤哉世恒言才难然才矣或阨于试如季子岂少乎以季子丰骨蚤与计偕志欲为孟不为晏又不欲以生死贵贱二其心藉令通籍宁无以自见顾终其身不离孝亷以孝友为政波但及于亲故天胡畀之而胡靳之耶余故重有伤焉元配屈氏邑处士存一女育于叔存奠贞顺明达善事舅姑而以其余力织纫佐灯火季子之底于成多其力也生嘉靖乙已五月戊辰卒万厯辛巳十一月丙戌得年三十七继配黄氏长安县学生栀女柔惠有大礼谙文义妇道母仪则于姻■〈尚阝〉至今人犹有思之而泣道者不幸卒于万厯丁亥九月壬寅距生嘉靖乙丑九月庚子得年二十三继配耿氏邑处士孟仁女贞慧慈敏子男四长即士屈出取长安薛庚应女次玑早卒次珙黄出取交城学谕陈孝思女次瑢耿出聘别驾魏君女女三一适运同赵君方立子举人崡以诗文气节着一早卒一字沂州守王君许子某孙男二永图永嘉俱士出永图聘杭州同知张绍芳子被女女一亦士出字邑学生屈必伸子某以今年十一月庚寅启屈氏黄氏圹以季子合焉墓在六老庵祖茔之次铭曰
　　彼玉而璞有桑弗縠继世贡国墙东白屋亦既为政亦既式糓有嗣负薪晔晔如玉天且定只以视我铭于终南之曲

　　段伯子暨配温氏圹志铭

　　段伯子曰可成字（阙）故涉县令段君子温氏曰仲姬则余女也涉县君二子伯子第一余五女仲姬第二伯子生嘉靖壬戌四月二十六日仲姬生嘉靖甲子九月十日年相若余父大理公母太淑人种爱仲姬为择配得伯子字焉则余官寿光时也既余官太常伯子自涉逆仲姬于京师会余方请告因以伯子仲姬归过邯郸属余内子李淑人往送于涉甚欢既归久之涉县君亦归归无何为万厯壬午正月十四日伯子卒其年十月十二日仲姬继之已仲姬所乳女亦不育余与涉县君数相向泣其后涉县君亦卒涉县君故瘁于涉家内外一切倚办伯子伯子母王孺人持家严而仲姬躬烹饪承颜以事无少忤时伯子弟仲子诸生可大甫岁故伯子仲姬卒而涉县君日吁噫益瘁而卒当是时余会有李淑人之丧已又有伯姬叔姬之丧其后又有大理公太淑人之丧葢十七年所而余之泣无已有时之伯子家存王孺人与仲子相向含泣以语时王孺人念仲姬甚于前曰安得吾温氏妇复为吾妇初伯子读涉县君书輙了了涉县君善书伯子亦喜书时时临摹锺王帖不去手虽疾革犹然然有心计多劳故因以耗气伤神仲姬生之年冬即出痘痘又危不食苐以箸点水入口以延余守久之谓即死以南宫试廹为死别泣而行已有言不死者诳我然果非诳乃生十有九年而竟死矣伯子则二十有一耳死之日余俱在其所数延医投剂俱不效既伯子属纩目不瞑余与涉县君约异日以仲子子后伯子乃瞑伯子王孺人出仲姬李淑人出伯子世系详涉县君志中圹在涉县君墓之昭铭曰
　　初如兰茁继如玉屑又如朴樕方长而折亦服勤只胡不哽咽生也共室死也同穴斯其为万年之居以需而后也罔缺

　　明中宪大夫四川按察司副使静庵孟君墓志铭

　　君讳学易字与时别号静庵灵台之郡寨人也父绍先贡士以君贵赠户部主事母安氏封太安人君初为府学生试輙冠侪偶督学副使金陵谢君署督学参政临泃迟君竒之嘉靖戊午举陜西乡试第七乙丑进士除四川成都府推官丁户部君忧庚午起复补山西潞安府辛未升户部贵州司主事寻升署郎中丁太安人忧丁丑起补广东司戊寅实授郎中庚辰升河南开封府知府升四川按察司副使云君貌朴口呐不得于心则赤面蹙额顿足咄咄焉此论可否成败虽老于世故者不能过也成都多平反以楚蜀因剿成抚议擒黄中功人服其识潞安无何一如成都户部管北新大军二仓已监崇文门税课已监河西务钞闗已理上谷粮储稽核调剂不遗力当今上大婚时力持采珠之议曰逺采不如近易已竟如君言省费无筭大司农举以训属或着为式开封当省会费剧民困为裁冗均田祷雨雨应捕蝗蝗息赈救饥疫饥疫多活擒仪封白莲大盗释株连千人不问又建奎文阁减祥符鄢陵扶沟驿役为士民德人至以故开封包孝肃欧文忠相比况为孝肃严文忠寛君严而济以寛云四川治兵建昌建昌夷酋鸳鷔瞿绍良与部酋雠杀越嶲岭夷亦乱君重用兵为好生歌抚定时会采木之役役踆计剿而监蜀都御史以隙刺君调泸州遂归家居手一编吾吚不营第产如寒士以亷名初归自成都却刘生金于途崇文羡金悉入公帑开封征输免重较即畀转部者输者率持羡金归謡曰昔何不足今何赢天下亷者有孟公乃为人刺以不难于开封而难于建昌不难以因剿成抚论楚蜀功而难以先抚后剿定二三夷耶乃为人刺以归而卒矣君生嘉靖十三年六月十四日卒万厯二十二年十一月十九日享年六十有一配刘氏赠宜人卒继室石氏封宜人子一养浩府学生侧室李出取都御史赵公讳时春孙女女一刘出适镇国中尉融孙男一昌祚女一幼以万厯二十三年十一月十六日塟君崆峒左王相山之麓养浩以君治命持举人王子沼状乞余铭余故与君同举进士又同为故阁学文敏余先生识拔知君母如余余不获直君于朝为君铭铭曰
　　彼玉而璞彼蘖斯茹式于署歌于府有不朽者亦浮云吾胡为乎犹而覼缕

　　明封膳部员外郎平桥王公墓志铭

　　今华州王氏有三进士曰参政庭诗编修庭譔进士庭谕皆以弱冠举皆以膳部公教故膳部公者三进士父也以参政令内黄封内黄令又以参政郎膳部封膳部员外郎故称膳部公膳部公之教三进士也葢以其家故司成公为朂云司成者公族叔父即世所称槐野先生也槐野先生故与公同为郡诸生公髙其文师事十年所不第槐野先生第矣公益力学攻文为督学使凤泉王公文谷孔公器重亦不第乃课参政学诫曰吾之不为司成公也吾甚负吾志而力饶为之得见司成公于而愿毕矣参政唯唯日夜学学成举嘉靖乙丑又课编修进士学诫之如诫参政编修进士又唯唯日夜学学成同举万厯庚辰而编修策当上指拔置一甲第三所谓三进士以弱冠举者而参政举时公业以贡为吏部选人遂授教谕衔归不仕矣公既归间为具从诸故旧遨游华渭间名园连日夜不少倦即诸故旧修社中髙会不得公輙不成欢如此者三十年乃卒时万歴壬午十一月二日也先是参政以迁官归编修以奉使归进士以请告归葢皆以念公故而参政固请就子舎不得乃单车往以配东宜人奉养公而公属纩时则编修进士侍焉参政闻讣号泣奔归与编修进士以书与刘御史士忠状征余铭余故与参政同举进士相友善又往来华下数侍公问公行履甚习葢公刚直明于忠孝大义与人谋必底于成乃已事大父母三十年如一日敛塟不以责诸父曰吾代吾父而子累封累诫参政力官曰而代而父而臣故塾师冯生钺且贡有败之者公为居间竟贡钺公且贡其次薛生邦竒老而贫公让邦竒先督学尚公竒而礼之又为席生勤讲择配请郡大夫助塟族叔善教东举人承芳诸雅行不一而状备矣庄皇帝与今上褒公制谓孝义之风义方之训宜有令子信哉盖公封内黄令则庄皇帝制封员外郎则今上制也世徒曰槐野先生以身显公以子显浅乎覩矣按状公家世昌平人曰伯牙者河南按察司副使左迁华州税课局大使因家焉大使生得得生徽真定令令生恕东平判判生义官朝臣配孙氏生善述配李氏以正徳庚午月　日生公比卒年得寿七十三公名吉兆号平桥配杨氏封宜人生子男四孙男六女三义官公与孙氏即公大父母公父母早逝诸父有孺子公而齮龁者以大母孙力免而公之师冯生钺也盖自诣钺所受书钺弗拒比大母孙脱簪珥行修钺拒人至今两贤之云塟得日为卒之明年十二月十八日其铭曰
　　畴玉而璞畴璞而嗣则玉璞兮荆光千仞上烛玉兮连城之价相属我铭山曲将万年曰实録

　　明刑科都给事中郭庄张公墓志铭

　　嘉靖时泾阳张都諌与世宗皇帝争可否以直闻往不佞侍禁中得都谏封事私以为都谏重乃都諌于嘉靖己酉九月八日卒矣卒二十三年为隆庆壬申公孤四维等举塟事乃以状谒不佞铭不佞故重公为依封事及状笔其较著者按张氏国初占籍名和卿和卿生思忠思忠生琰琰生信信生鹦鹦生清泉公璲璲配王氏生公以公贵赠清泉公吏科左给事中封王太孺人公讳汝栋字伯隆号郭庄美姿和颜至当事又侃侃童时有逺志初受学塾师即侍问清泉公曰儿读书何为清泉公黙竒之已令从诸生韩佩之学易学力至成怔疾嘉靖甲午与计偕戊戌举进士授行人壬寅选为南京兵科给事中丙午起复改授吏科厯升刑科吏科左右给事中刑科都给事中始公为行人尝使周府谢馈遗不受又使秦晋会敌犯晋大毒荼公即奋笔上书言御敌事逮拜给事命即深念曰吾生平所慕者陆宣公耳今幸为言官可自负耶乃毅然以正国是除权奸为己任己即劾罢尚书一人己上精延访预会计一统驭三事已又上慎荐举专器使严出巡抑贪污四事已又劾罢都御史卿二人上之修大阁玄殿也公以刑科督工程乃劾奏司工内竖纳贿状置之法工成受赐独优会恤刑公多平反又蒙上赐已又上抑诘奏严法令裁滥奏三事盖公前后所疏奏无虑数千言皆闗切时政上多采用时朝省倚重公而公卒矣先是公在留都与给事王樗庵烨相友善乃两公言事效陆宣公以是缙绅推重必以两公为称首云公性孝初清泉公患疽疾王太孺人病目公吁天竟俱得异效清泉公卒白下公扶衬归哀毁至动途人塟祭如礼当覃恩时痛清泉公不及见率儿若孙极意为王太孺人膝下之驩又公义甚髙生平所让诸父产所施棺所修葺桥路所周给亲故贫乏者不可枚举然在公犹其细者公疾且革会塟庄敬皇太子犹扶病出送丧曰即一日不死犹臣子安可以病废礼已首四维等前曰我命固若此矣所不瞑目者君恩未报老母在堂耳是在若曹言讫卒时朝士大夫临祭者亡不伤悼山东鲍按察使象贤至罢宴泣数行下呜呼此亦可以观公矣向若天假以年得竟所欲为岂谢陆宣公耶惜乎甫强仕而遽不起也公生正徳庚午七月十三日比卒年仅四十岁配陈氏封孺人生三男子长即四维廪生取王氏知县辂女次四纪生员娶罗氏都御史廷绣女次四约生员娶仝氏彦吉女三女子一适赵参政孙生员光先一适生员王麟定亦辂子一适吕都给事中男生员渊孙男六光裕娶宋氏光启娶李氏光被娶王氏光祚聘朱氏光佑光祜幼孙女六幼曾孙男二梦祥梦弼曾孙女一俱幼铭曰
　　有栋中摧有珠俄陨国无昌言于都谏乎孰忍蓁蓁厥后以引以绳是曰公寿

　　明奉直大夫山东青州府同知蟠山李君墓志铭

　　李生若桂至自泾讶其缟素则手其父青州君道充状来也予涕两颐已命席若桂起乞铭予益涕滛滛曰予今铭君耶往予偕君为如皋孙文恭先生拔肄正学书院中实比舎予又与君同齿君貌木口呐呐不吐词然举趾循循毫不失尺度又以嘉靖甲子同与计偕君虽终窘礼官然以良牧着无愧古循良其后以病致仕归予重有苍生之恨今忍铭君隧耶聊括其槩俟史氏采焉君世泾州名发道充其字也曾大父明大父登仕郎钊父奉直君维馨予故铭其墓者也奉直君子二长即君次即墨令奎盖君躬自课之使成立以奉其母欢者君初授太原博士谢诸生贽时为佳饷饷试者督学使聘主河汾书院诸生膺服焉擢判成都檄摄富顺六旬以忧去人徳其亷能伐碑勒去思而黄臬副诗其阴有戴白垂髫拥去旌攀辕无计总含情赤子何縁翻喜怒苍天自是有亏盈之句起补武昌武昌枕江汉千艘萃止君督船料税不染而税倍于旧承委验皇木以却例金与钦赏白金江善崩岁啮千家则以石堤其岸衺若干里濒江民不复苦啮肖像祀焉蔡督学檄劳谓百炼金千寻干为知君云监司贤之檄摄江夏蒲圻皆如其判晋守道道有监税糖税故皆归守君则尽以资供亿小水靖西二营困于长几变会君至自永有擐甲而噪者君立以法语抑之且白诸兵使者遂定监楚中丞邵公剡荐谓一言遏乱春踏田出仓储以贷耒耜家而秋入之民欲倍输弗内也仓糓故仅数百儋君以赎锾入糓迄四期去满三千焉道卑湿而僻民病无药也君为局施药其勤恤类此道茂叔先生里君大葺其祠渠渠枚枚赒其裔渥如置祭田俾为先生笾食供而又俸梓濓溪志此其风亷立力亦殚矣葺学宫如周祠又赡衿裾之乏者大约敦实政其赝饰以贾时驩弗愿也在道时盖上论劳贵奉直君如其官母李称宜人云以最晋贰青州矣而君已倦游力谢命道民祠之如富顺追慕庚迫矣既里栖会东宫之覃进阶奉政大夫终始之节炳如也然亦可以风矣予读史见龚黄卓鲁为史氏谈之津津即行也在清浊间为君所不尔亦名到于今称之而黄次公跻九卿功名损于治郡亦不以故役颍川之声藉令君繇青州而上之功名宁讵损若次公顾一解组没齿不问盖今之待孝亷为吏者类如此而汉治不可复追矣然所至遗思老而増秩亦可为为吏者师予故曰可以风矣独予知君无能推毂君使大显是予之罪而敢以例觧君取路氏赠宜人继王氏杨氏子男三长即若桂取某氏王出次若楠次若楩杨出女三长适诸生髙锦标次聘史某次幼孙男一炳女一聘刘君盖六十六岁铭曰
　　生嘉靖己亥四月四日卒万厯甲辰十二月晦日厥藏天池葱葱郁郁负丙抱壬嗣氏其隲行道顾之曰此古循良李青州蟠山子之室何以永之清峩间野逸故人之笔

　　明河南道监察御史郭君墓志铭

　　御史郭君秦之徽人也名庄字子庄以春秋举嘉靖辛酉乡试第三隆庆戊辰举进士改翰林院庶吉士庚午授山东道监察御史巡西城辛未按吴万厯癸酉按蜀丙子巡京营丁丑会大察管河南道事侍经筵监会试督吴中学较己卯以劳致衂血归归二年壬午三月十七日卒年五十三初君巡西城西城人惮之入吴吴豪右避匿有以私干者君不听一切以惠文法治之日吾安敢以私废三尺法而为人德入蜀会多盗君以计檄县道曰安可当吾在事而使盗炽为民患盗竟息蜀府以事请阁久之君为请得允王以千金为寿君却之曰吾岂以金故而为王役王益敬重君蜀故以赎锾佐秦塞然无定额君赠至万曰吾以锾资稇载而归者孰与衣食征戍又上书请祀禹劾罢一总兵一兵备副使又画议肃官箴讲水利度敌情清盐禁慎侵渔革奸弊详观教录中河南道主计天下吏君去留当人人心又郄诸计吏馈遗监会试获怀挟士置之法帘内外肃然吴士多贵人子弟又多为书闗说君再入吴奉功令惟谨诫毋入闗说者书又为令二一令书肆焚所市纎巧经义一令诸生为经义一归雅厚时经义以矫浮故争事纎巧而士气亦因之君重有慨焉故为令如此盖君为人伉直见世俗喔咿骪骳状心恶之与人谈国家大计侃侃罄底里间义形于色初为庶吉士馆师内江赵公厯城殷公以真秦人目君比为御史以面奏为庄皇帝注目以督学考最为今上褒嘉褒嘉语大都谓君督学执法为真御史下执秩籍记需显庸盖为天子执法在御史尤在督学御史君以御史执法推择督学执法为上褒嘉其性使然余故习君于朝今君嗣师曾状亦云而状又称君始自吴归与大父佥宪君卒会继自吴归与父封御史君卒会两塟祭如礼为君孝笃事季父立石舅刘继与周人之室助人之丧直人之寃为君厚读书精极子史二氏为文宗眉山与诗存若干巻为君学而苐以御史终可念也君家世华亭人宋绍兴间有执中者官枢宻使以言事切直忤蔡京籍为元佑党人斥居徽之同谷元末有帖木生典术守福守福生典术安安生典术政政生赠户部员外郎玑玑生四川按察佥事从道即佥宪君佥宪君生封御史继桓为君父配赠孺人刘氏以嘉靖庚寅　月　日生君封赠皆以君贵君配石氏继任氏子男五女三孙男四铭曰
　　人而无忝于秦御史而名之曰真庶几哉元佑党之后人

　　明段涉君墓志铭

　　隆万间执政有为苛政者吏亦争以苛应之独知涉县段君用寛治曰虐民以媚人吾不忍也已迁唐府审理不赴遂觧绶归故称涉君云涉君讳爱民字子仁别号恕庵生而聪颖年舞勺从世父经如辽阳就师受毛诗归同故大司马魏公学曾师事故丹陵令康君渭以文行相切磨久之嘉靖癸卯为督学使宜阳王公识拔为泾阳学髙弟子已又同大司马举丙午乡试时大司马以方严君以和欵为邑里重顾省试屡不第曰吾父厯艰辛教我今老矣吾与白首占毕宁及吾父存奉甘毳耳遂以隆庆戊辰谒选除城武知县阶承事郎会闻继母张讣归服阕起除郾城甫任疾作奏改休宁学教谕故事有疾令无改教者令以疾改教自君始无何复升彭县知县过家会次公微恙君在子舎难其行以次公严命不得已留其配王供菽水以二苍头之彭无何有岂弟声忽又闻次公讣乃仰而号曰天天吾为吾父而官乃今为官而不及含殓吾父乌用吾人子为天天遂奔归归而恸惫曲尽情礼甫阕起除涉县涉民悍吏玩君至忧形于色以慈和喣沫时剔宿蠧戒吏胥毋惊吾民鸡犬为民徳会有指谪君迁者故迁审理归且营莬裘会长男可成与其妇相继折遂日蹙蹙呻吟久之气竭以万厯丙戌二月十八日卒寿仅六十有四云君为人孝友又德厚大母朱年踰耋歌舞承欢惟命次公善饭继母焦善怒曲为色养如孺子嬉笑其前厚抚其弟德民化民教令为诸生累举亲族丧塟与乡人处虽微贱不异显贵间投壶弈棋必尽兴里中益以此多君初君学博士言俊爽旁及古文诗律人谓君立第第于乡不第于省官十年余不离令以免免又不寿总之以疾与丧故君闻讣呼天不置有以也人其如之何按状君先世万全人国初有伯政者占籍泾阳东里后有文宾文宾生佑佑生本本生惟玘以子经官留守经厯封如其官生五男子长即经为君所从如辽阳者次纶即君父次公配王氏以嘉靖癸未九月一日生君君六岁王氏卒以继母王氏抚乃成亦配王氏赠永宁知县鹏汉女生子男二长即可成儒士取余女次可大诸生取刘氏女二一适监主韩子顺一适评事雒于仁孙二凤章金章孙女一可大出金章为可成嗣以丙申十月卄一日归塟祖茔之坤而塟之前数月大司马亦卒君子于是乎重有慨铭曰
　　孔酌猛寛汉隆长者胡寛于邑中道时舎止或尼之人与天也又胡不愸年亦不假亦既孝友亦既潇洒是亦为政安论朝野土沃殖丰有嗣文雅亦学为裘步趋良冶我女君妇从一地下临文阁笔有泪盈把更感邻笛愬风并写东望君冡西望司马

　　明寿官胡公墓志铭

　　隆庆三年己巳七月十九日寿山胡公卒先是戊辰公伯子太学君桂梦公谓吾仲为阴府理吾少选亦从仲之官去太学君惊觉以其言言余余未之信也明年公果以疾不起余愕然异焉公仲先公三年卒讳汝安故长沙二千石也公故谨事神捐赀修葺诸庙宇诸庙宇多公扁又尝刋施真武垂训倡众修清谷桥延僧为汤施曹池凹侧又见人择茔地叹曰茔地善孰与心地善会屠牛跪作咆哮声輙易为耕作用比卒竟如梦异矣余与太学君善故以太学君状铭公公讳汝寛字仁甫号寿山美丰仪居常豪放不覊言笑怡怡如也初在塾即能属对已坐当户罢学就贾尝典市交无论里中即晋人多倚公卒之亡不得利以去里俗出粟收息类与母捋公减息之半以是逺近人困者又多仰给公又公间寛期约即有以田蓄质者固辞不取然当出粟偿者来不偿者亦来竟人人如其愿久之竟以此大其家故里中称数以济人饶积著者必曰胡某胡某云公既佐其仲学官长沙显耀矣然折节遇乡人乡人有争数得公居间而觧以公平直能不枉曲直也公性又孝友初母李夫人逝也公才垂髫即哀毁不食已极意事大理公为膝下驩比卒塟祭如礼事继母袁孔如事大理公云始公游姑苏梦宴宾侍其母李感泣而寤人以是卜公孝思时有为梦萱口号以咏者公兄弟四分制衣饰必先兄若弟寿官公及长沙公疾公为制药视食不遗余力既又抚其孤其后两家门户犹倚太学君盖公教云初公兄弟难子公三赴太和山代祈已各举子比析着以太学君诸子中独长争厚太学君产公曰桂小宗且诸子俱幼独安忍厚其长者竟不从议光禄马先生以闗西一夫称公又以孝敬慈爱扁公居盖重公云公即隠市贾然独喜儒故以太学君为儒即又自督太学君学又暇则阅古图书吟咏诗章对客谈古今事类儒者当岁时诸兄弟亲故相与称觞尽驩道故旧有白乐天风藩使髙其行荣以冠带时贺客阗门乃未几而公不起矣公疾革时太学君以方药进公輙麾之曰而忘而梦中语也今且其时矣即医之何为己第首太学兄弟前付以所彚持身保家书乃卒卒十四年太学君卒太学君余别有铭公上世故虹县人胜国时有干以武功为元功臣泰定间有大卿以贡为长乐丞值元兵变避地三原丞生天祥天祥生元亨元亨生邑庠生信信生乡耆善善生寿官鳌鳌生彦昭即大理公以长沙公贵封评事配李赠孺人继袁封孺人又继孔李生四男子长汝宁亦寿官公次即长沙公次公次汝宏公生正德五年十二月二十四日比卒得寿六十公配王氏邑大姓经女生二男子长太学君取袁氏周府典膳汝述女侧王氏周氏次林太医院医士取雒氏户部侍郎雒公子保徳吏目复亨女一女子适邑贡士孔有仁俱王出桂生一男子崇熤周出林生三男子崇辉取赵氏生员应芳女崇烺取袁氏吏目绩女崇炳幼三女子一许骋王锡印一许聘来临崇辉生二女子俱幼塟得日为万厯十一年五月九日墓离山坎向铭曰
　　为子而欢大理于家为弟而寛二千石于长沙信二千是从即不药奚嗟

　　胡伯子合塟墓志铭

　　太学胡伯子之为邑诸生也余与共笔砚久之余入官又久之繇诸生为太学生太学生亡何卒时万厯十一年闰二月十四日也伯子名桂字子芳别号肖山初受易华亭教谕贾君已卒业长沙太守胡君官舎太守君伯子仲父也子视伯子伯子亦父视太守君故伯子从太守君如长沙云嘉靖戊申督学使顾君行县入伯子诸生籍其后六应大比不第会太守君卒已又会其父寿官君卒两家门户率以伯子为主办时伯子亦厌薄博士家言曰我命业若此黄次公何如人哉犹然以赀进吾与敝精神呻占宁为次公耳于是入赀赴太学在太学所友尽天下士然因以习闻国家大计居常抵掌谭说余率有味乎其言之也又心计故敏慧即主办两家门户人亡不服其能两家臧获与所任人贾者又亡不惮伯子以伯子视太守君家如家又旁伺一切如烛照人不能欺也伯子既厌薄博士家言不为为古篆文甚工间搜集邑故实里中有构得伯子居间輙觧与人交无少长折节下之人以是多伯子谓伯子竟官竟不老一书生间乃卒卒之前一月始得子崇熤又前数年营寿官君塟兆卜得善地圹以石椁以栢志铭属余备矣且卒犹为其弟医士林口寿官君塟事与事母王抚子崇熤不置伯子疾盖以王疾侍卧起故即卒奚憾焉配袁氏故秦府典膳汝述女敏慧善为具奉寿官君与王数乳不育为伯子置媵王王不乳又为置周周乃乳崇熤贤矣先是伯子在都下以数乳不育问日者日者曰即乳即育又以禄问日者不应今果然岂非命哉夫以伯子才应大比不第不第矣而以赀上太学使假以年且拜官且以所谭说国家大计自见讵谢黄次公下第仅仅主办两家门户居间里中以古篆文名也命使然耳寿官君塟矣有崇熤谓伯子在可也袁孺人信贤然非伯子刑于能一姬不乳复一姬进哉伯子生嘉靖十三年闰二月卄八日比卒年得寿五十袁孺人生嘉靖十年四月九日卒万厯十年正月十九日得寿五十有二子一即崇熤孙琏举人玮珽管塟与寿官君同日铭曰
　　孰外则璞孰中则玉玉而终以璞人乎天也璞而嗣则玉天乎人也

　　明梁母周孺人墓志铭

　　嘉靖丙午虏南牧有司城县北郭有任一隅躬畚锸不俟期报成为众倡而受巡抚中丞谢公请爵一级旌义其门者梁次君也有佐次君督馈饷令工作驩集者次君配周孺人也其后孺人有子选槚配永兴王县主选樟为太学生选桂从余学为郡诸生有名而槚子文烛文熙亦为县诸生人率谓梁次君以城工得天云万厯十三年十月二十七日孺人卒选桂自为状走武林请余志其墓余知孺人督饷事不辞状曰先孺人父讳哲嘉靖改元四月十一日生先孺人先孺人长则习女红精烹饪庄严与他女异公先习知之会周氏母卒遂委禽焉葢先公初娶袁氏母袁卒娶周氏母周氏母即先孺人姊也先孺人归先公即善事先大父母待妯娌无间言壸以内肃如故先君得専营什一不问家人事兄选楠选枕袁氏母出选槢周氏母出视与桂均兄选楠故维扬遗处子乃从先君跋涉数千里以归为厚奁嫁贠惟聪兄选槚配县主有欲行返拜礼者先孺人愠曰媍拜舅姑礼也我但习家人礼已县主竟以媍礼见族叔木隆卜兆桂地有阴为要利之说者先孺人曰要利非义矧吾夫族遂割地予之并其直不受木隆感徳谋以名人文诵义曰不受利受名名与利等耳亦谢寝岁壬午疾革桂兄弟制新衣进乃目桂兄弟前而训之曰吾居常起难之夜而寝钟之天辛苦万状罔暴殄寸帛尺布今疾矣安用此为竟弗御惟吾师不惜齿牙令后有闻而状述督馈饷尤详吁巴媍清至动天子筑懐清台又得太史为传以传不朽岂重利哉借一媍以羞丈夫耳孺人甘辛苦罔暴殄寸帛尺布及激于义不难佐有司急且不令无处者以一钱得我至以礼约王孙前后无二子心即丈夫何加焉余始知梁次君之得天不独以城工故太史公不可作矣余安得不为志而铭之次君名一仓别号义庄事行详王少宰志中孺人享年六十有四生三男子即选槚选樟选桂选槚配县主故继李氏选樟娶王氏继雒氏选桂娶潘氏继刘氏孙男十三人槚生七人文■〈火着〉文烛文熈文■〈日上火下〉文燧文烺文灼樟生四人文熏文炅文烜文焙桂生二人文明文萃孙女四塟得日为万厯十五年十二月日铭曰
　　土厚而丰孺人之宫芝兰外藂荪枝芃芃汝乐汝封亦既考终

　　明张母李硕人墓志铭

　　硕人盖余内子李淑人之兄之妻之母也以万厯十九年六月六日卒卒二年为万厯二十一年十二月十一日塟子孤献科持状诣余泣请铭余故知硕人奚辞按状硕人出三原北张李氏父处士恕母刘生硕人甫长沉静机颖不苟笑语处士竒之会硕人姊适张次君者卒遂继硕人事姑惟谨次君贾游蜀齐一往輙数载家一切倚办硕人拮据茹苦事无巨细必禀命乃行姑喜曰此真佳妇有妇如此吾何忧间姑意稍拂即凛凛和愉颜色不得欢心不已无何次君捐馆舎时硕人方盛年献科才八岁有哗者曰孤穉家落其更事人乎硕人勃然变色厉声呵曰恶哗者何也未亡人姑在堂且代吾夫而子孤在侧且代吾夫而父不然从良人地下矣而哗者何也哗者惭退其后家益落硕人晨昏纺绩易粟供姑恐子女分甘宻藏以进姑疾亲尝汤药吁天请代比卒敛塟殚力献科稍长为取妇谓曰我举若至今日庶几藉以报若父若何以报我朂诸献科修次君业而息之家渐起雍容循雅有乡曲之誉硕人以也硕人晚笃信能仁持斋徒步礼太岳者十余年喜施予人多赖臧获衣多出手纫有触多寛假不问子妇罹过又未尝不面切每晨兴以身为家人先其诚惠慈严类如此当疾笃时神色不乱见家人啼哭不置戒曰人死生如浮沤耳胡恸为言竟趺坐如生状岂其有得于能仁氏之教而然耶是可以瞑目矣次君讳翊先卒硕人生正徳丙寅十一月初五日比卒年得寿八十有六生子男一即献科取常氏女二一适李应甲即李淑人兄一适雷会孙男一耀举人取申氏女一适王士魁墓在祖茔之坤隅坐坎向离铭曰
　　为姑也子为孤也父生礼名岳化同西土众美可书将为世矩清渭之间其封如斧

　　明寿官王君暨配墓志铭

　　万厯壬辰余为先大理公如耆英雒社故事延里中年七十以上者结社为九老会君与焉时君年七十有七明年癸巳先大理公卒又明年甲午六月二十六日君卒余盖重伤之而恨其结社之晚也君子治家等将以丙申十一月十日塟君祖茔之壬以余徒梁生选桂状乞铭君从子治宰又余外孙壻也乌乎辞君讳一鹤字惟德别号龙北世三原人县东原有宋元时坟有讳者配郭氏继贺氏生渊渊配髙氏生四子长珊次登次琏次长公配马氏生君君玉貌鹤形初为次公登后次公生仲一鸿季一鸣俱以家窘故不学而贾君以次公意笃于仲季仲季亦笃于君人不知非尽次公出也初贾时君以名贷子钱市布邑及吴越无间言赀日起犹共贾共居久之用盐策淮扬亦无间言赀益大起里中人指数兄若弟友爱善起家者必首曰王某王某云君大父母与诸父母故权厝故所贷子钱未归君谓仲季此两者吾所急于是卜兆以塟归子钱已又谓仲季及诸子张公艺九世同居九世后云何吾家指日繁其析箸于是举所息八千金而中剖之戒相友爱如吾侪遂杜门静摄不复言贾事非社会不出盖性和欵雅饬类儒生终身无疾言厉色里中人目为长者郡丞故御史杨君奉例授爵一级县令郭君礼以乡饮三宾故余谓大理公社中不可无君余见世之人虽亲父子兄弟不能无二心徳色谇语同归亡有未尝不慨且笑其愚而追喜君家大起非偶也君子孙甚伙必有承君志者君瞑矣君生正徳十年十二月八日比卒年得寿七十有九配袁氏生嘉靖三年八月八日卒万厯二年十月二十九日得寿五十有五有女徳佐君起家继仇氏生嘉靖十二年八月十三日卒万厯十一年三月十三日得寿五十有一袁氏生子男六长治安礼部儒士取李氏继李氏卒次治家取马氏次治宁取李氏早卒次治宇邑诸生早卒次治定取张氏继秦氏次治宾取赵氏聘张氏女二一适儒官梁文炳一适太学生梁文照孙男六铭新邑诸生治安出偡治家出仲治寜出佑健举人治定出佐治宾出孙女一适诸生来廷对治家出铭曰
　　史称良贾曰雍容畴贾如君有儒风矧相友于成素封泉台无愧报次公子孙振振羽之螽绳武有戒庆无穷

　　温恭毅集巻十

　　●钦定四库全书

　　温恭毅集巻十一

　　（明）温纯 撰

　　○志铭

　　明永寿府辅国中尉友槐公墓志铭

　　大辅国中尉者秦愍王之七世孙髙皇帝之八世孙也愍王生永寿懐简王懐简生镇国将军志埵镇国生辅国将军公鋊辅国生奉国将军诚渱奉国生镇国中尉镇国生四子大辅国其适长也赐名惟■〈火及〉号友槐以万歴丙申六月庚申患疮卒距其生嘉靖壬寅正月丁未得寿五十有五讣闻上赐祭如例子奉国中尉懐■〈号上土下〉等卜以戊戌　月　葬咸寜韦曲祖茔之次与其配袁宜人合先是以状乞铭余嘉奉国类儒者故为志而铭之按状辅国富而好行其徳者也初析箸所自予薄甚以县官方苦宗禄曰丈夫堕地有七尺柰何以衣食厪县官忧于是祖计然猗顿之术以子钱择人及戚属贫者使贾吴越燕晋而寛其力不能偿者厚归且赙其柩在外者人以此益徳争尽力贾伙至数十百人家大起子钱巨万而因有施予声配袁氏丧父母亡子亡以为塟为立茔办塟祭父母其塟李程孟贤及周不能婚者尤伙盖辅国姿醇度宏居常旦起爇芗拜天地家庙孝亲友弟约躬训子不妄交逰脱若不为制限且有以自见而令冺冺仅若计然猗顿有时豪饮大斗浮白以消抑郁不尽展之懐可念也卒之前犹出数百金分散三党之戚盖好施之性不改于大怖如此余惟国家大虑惟宗室焉殷贫则无赖尠修置而馁之伤展亲时而禄之窘逋赋难一富则骄骄则侈侈则肆肆则鱼肉齮龁扞文罔斧断忌枝叶海茹妨闾阎难二辅国封禄三百石耳身致巨万好施予三党之戚倚如外府骄何有焉脱若天家之宗皆君若富乌乎不贤贫乌乎不免于馁东平河间且比肩接踵史不胜书矣奚虑哉予故乐志辅国墓以为宗人劝辅国元配袁氏封宜人继苟氏封内助副彭氏封名媵子男六长懐■〈区隹〉先卒次懐■〈号上土下〉俱授奉国中尉俱袁出■〈区隹〉取赵氏■〈号上土下〉取靳氏俱封安人靳卒聘沈氏懐报聘沈氏又次　蚤卒又次懐埤懐　女一幼未字俱彭出铭曰
　　国初大封同姓秦为长矣而垂裕其宗祊八世之后莫之与京其人洵且贤而仅五十五奠楹嗟夫月晦于朔将益其明木晦于冬将益其生聚而能散国有颂声云仍之将兴未艾也殆绳绳而鍧鍧乎

　　明文学雒先生墓志铭

　　肃皇帝时海内乂安人多学为士士多袭他氏已售语为便径愽士业敝极矣吾师思斋先生慨然叹曰是何异拾已吐核供华筵也制科之谓何于是下帷兀坐潜心书史为文直吐意指不袭一陈语一时称作者时纯学于先生起家乃先生于今万歴三年正月二十八日卒矣先是先生疾革纯会以迁官过里为延医药浃旬不能已先生疾已为棺衾敛先生然痛念先生陶铸恩甚厚且安可令后世无闻也为抆泪铭墓上石按先生上世为吾原永清里人四世祖有讳英者生祥祥生坤坤生世龙世龙配刘氏生先生及汝宾先生讳汝兴字士杰号伟轩更号思斋修躯广颡清癯若不胜衣然介特寡言笑肮脏不可下独一意学初受易张兵马某所已又卒业张某所会龚督学使行县试先生器之选为县愽士弟子员弟子员且四十年督学使屡试屡列髙等为增广生人谓先生且立第即先生亦自谓一第何有顾屡试棘闱屡不利然为愽士业竟不袭陈语竟兀坐读书史人竟以是髙之以故里中人卒遣其子弟就学焉乃先生教诸弟子学又令不袭陈语令兀坐读书史里中人称师范必曰雒先生雒先生云既某举进士某举秋闱某俱为县诸生先生犹不第第于于然安之曰我命固若此矣以是终其身视世俗华艳态不啻浮沤即家徒四壁立无芥蔕意独乐与人谈说世兴亡成败即夜分忘寝食不倦晚年与二三故知约一蔬之会将逍遥乎游乃未几而溘然逝矣达哉而人又称先生色事父母以季子谐为弟汝宾子为先生孝友之着纯以先生业经义意可为世应制科者赤帜故着先生学与陶铸诸弟子者独详云先生生正徳十四年五月二十八日距卒年得寿五十有六葬得日为万歴三年十一月二十六日配李氏生四男子铭曰
　　经学既衰师道如市竞念张文期拾青紫张犹疏家今复何理朝售夕程当时即是经文将废传注欲捐畴令诵读举意直前于惟先生厥训所先载学载思大义跃然身绌不用命也孔安诸生遵承相次蜚翰退伏闾巷取适瓢箪经为人师质行允端贵而无述死同饿隶何如夫子有道即世故里先塜体魄攸瘗徳音虽藏教恩永系

　　明文学冯季子墓志铭

　　季子讳本新字道明号诚庵世吾三原西阳里人髙大父英曾大父节大父钦以子会州卫叅军昆贵封如其官大母盖氏封孺人前母范氏赠孺人会州君生四子长开封通判本立次典史本源次本　季子最少母曰宋孺人为会州君继室季子生有异禀早失会州君哭泣尽礼俨若成人宋孺人赋栢舟以奉姑嫜抚诸孤如已出家故耕读季子长貌伟质敏故藩叅李公一见竒之季子力田受伏氏书鋭然有鹏抟鳯翥之志弱冠歴下李先生视学并余拔为诸生日有声黉序间试輙前已如皋孙先生视学试又前授廪又并余令讲业正学书院学益日进数试泽宫有掠其文以与计偕者已又负笈师事大司马魏公于泾阳魏公与语惊诧以为非常士又为御史大夫李公延教其子尚书郎梓诸生樟日徃来泾原间与吾三人相师友会宋孺人弃养季子益谢愽士家言屏居辟世肆力愽综仰观俯察以究儒者之业旁及诸子百家方术之微无不研讨以穷一邱一壑时复洒洒有逍遥物外之致一时学者髙之其指里中失畜策亡佣获期人以为慕邵尧夫释盗使自艾人以为慕王彦方导水利辟顷田约束宗盟人以为慕范希文疾革犹筮易含笑委化饬家人勿复哭又庶几存顺没寜之境云呜呼士生斯世刖足弹铗不死不休能稍韬光为盛世逸民即举而目之曰鸿冥亦千百一二见矧晚年以学问自励推数仁里视死如归如季子者可多得哉初余数在告里居岑寂以与季子谈为欢及戊戌别而北也会季子疾相望泣如雨余今将归仍岑寂且老讵谓泣别已成永诀欲追欢又可得哉季子子应期以状伏余长安邸请铭谊不获辞遂为诠次如此季子生嘉靖十　年　月　日卒万歴二十　年　月　日得寿六十有　配仵氏子男五长应时邑诸生取周氏继郝氏刘氏次即应期邑诸生取李氏次应元武生取李氏次应运次应世殇孙男一修堰女一幼皆应期出某年月日诸子卜兆于某所窆焉铭曰
　　世道交丧末学支离笃生冯君抱璞锺竒愽学缮性姱修自持渊渊厚积窅不可窥友今尚古先觉足师叅军之后昌阜允宜

　　明阳陵郑季子墓志铭

　　隆万间髙陵诸生有郑季子廷春者喜邑泾野吕先生内外二篇谓邹鲁微指在仁即以仁名其斋居尝不践一蚁不杀一生见残忍者不惮切责又遗劵以反族子邦智于蜀焚劵以听里人郭献之负又于凶年出饮食以活饿者收养且嫁其女子之鬻于优而乞者时家甚匮人争哗季子自若然梦有吉征久之万歴甲午仲子一杰以读季子书举于乡其哗者始大服君子谓一杰此举可以坚学为仁者之志云乙未十一月　季子卒一杰与其兄一豪弟一隽将以戊戌　月举葬事先期一杰以行实乞铭余览而喜吾儒者之有后也其忍辞按状郑故髙陵奉政里人有讳演者生有才有才配屈生子男二长文举次文美字得中邑学生质朴缉学攻文试数冠诸生邑朱令重之延教子弟居数年无一言闗说受廪三十年士出其门者众且贡以疾卒配赵生子男三长廷兰次廷馨又次即季子亦质朴学务近里不寝为然诺为诸生亦三十年初次君以治书未成命季子改治春秋晓大义矣既而翻然曰先子以书鸣家而孤改之耶遂仍治书益力亡何次君见背赵衰与其兄析箸房产惟二兄所欲养赵竭力殡殓葬祭率以身任或称贷为之居丧不饮酒茹荤饮食虽蔬羮必祭公祭胙至必荐不俟经宿事无巨细必告趋墓揖拜必钦虽年六十如一日也兄无后后别支未几荡败无余遗嫂令诸子母养称孝友乡族郑生邦道任生天眷十许辈无论行修一视训迪后多成立读书尤注意孝弟节义之言可法者书做好人行好事存好心寜人负我毋我负人及司马温公积阴徳语坐隅自警因以诫子训里女适田闻贷以聘即返其币里人屈仕义以貂皮求闗说斥之王宗尧被诬夜叩门求伸曰尧差胜不惮倾家以谢季子目摄之曰毋处世让不为屈我若即裕柰何务倾家求胜为命一杰徃解既解两家悦服自是里人以事求季子居间者接踵矣性俭一杰试南宫归以貂帽罗衣进曰吾家素贫若一旦加兹虽子道乎人或有议其华者不强之不御疾革诫弟子程生应诰等及一杰曰若等入官第为国为民若贪黩以求饶余非吾望也时里人程希节为人陷名登恶簿曰希节偶误耳蒙此名谓终身何遂力疾为昭雪令自新盖仁心为质类如此既卒吊客千计亡不酸鼻流涕可以知季子矣余惟世之人之昌阜其后也非以屡积则以屡困然困而积也易既昌阜而积也难持此以指数诸昌阜者百不一爽次君受廪三十年季子为诸生亦三十年屡困矣而又积有世行且日服膺邹鲁之仁岂泾野先生之流风使之耶一杰又质朴余与论邹鲁之仁即虞廷之一之中即于人心求道心也食息起居无之非是而翁学近之无问一矣光而大之在吾子一杰唯唯既昌阜而又积也可知余为此志且系以铭安知非左劵耶季子字汝元生嘉靖壬辰十二月辛巳比卒年享寿六十有四配张生子男三长即一豪兵部武生取李朝坎女继梁九平女次即甲午举人一杰取田直民女次即一隽习愽士业聘某女女二适田租王慎独孙男二长可久一豪出次可大并女一俱一杰出墓在居之　山　向铭曰
　　惟土积腴植斯丰惟人积行庆斯锺岂以庆积行抑自毕厥躬承前启后腴积曷穷后翩翩其未艾也将企邹鲁而遡庆廷之中

　　明贡士孔仲子墓志铭

　　盖余读孔仲子状而悲之仲子为诸生有名顾卒轗壈歴落以老余与之习微孟津周令南状且有言矧辱而请也忍辞仲子逺祖仲英居毛坊里后徙安政里仲英生先先生懐懐生云云生文文生锦锦生学号椿庵是为仲子父仲子幼有颕质初名有谦束髪从从父文学昭受易日计数百言崭然轶诸儿年舞勺督学使宜阳王公较士得仲子巻蘧然曰是安所得寜馨竒气咄咄来孔氏有人耶补邑诸生更名有人曰所以志也已光禄马先生召见复竒之仍更名有仁谓仲子庶几绍家学仲子虽弱龄乎名隠然在清峩间矣十七受廪壬子乙卯俱落乙榜为直指姚君蒲君檄奨戊午邑熊令得仲子巻欲首荐误而不果已令出把仲子臂曰我误君矣君不见三年不飞飞冲天耶乃仲子意自如曰男子堕地中具五色肠天寜能贫贱我耶益下帷读书顾试卒不利戊寅督学使兰陵徐君奉恩例以仲子贡入太学在太学又輙有名为吏部选人罢顺天壬午试归期后举踰年忽得疾遂卒盖仲子大比凡三遇竟三不遇云噫嘻仲子值阳九耶仲子修干魁容志闿爽举动壹廪于礼文乡人望而伟之性孝友椿庵君病仲子求越人视弗瘥乃夜稽首于天请代空中若有声翌日病已无何椿庵君及母李氏相继卒仲子毁瘠杖而后起兄有恒早世无嗣仲子严事其嫂以叔子后之弟有颙商滇南久之不归诸子女为婚嫁如已出也者后复如滇南以有颙归君子谓仲子之为父子兄弟不遗力仲子善谭经商扬时艺里中俊士出其门者甚众孟津令其着也仲子病且革首孟津及诸子前曰吾生平志在三立乃束于一第竟逢掖以死命也夫已矣遂卒生嘉靖丙戌四月二十六日卒万歴癸未十一月十八日得寿五十有八葬以　年　月　日配胡氏汝寛女子男四长诸生宗鲁次巡简东鲁取李氏次生鲁取张氏次肖鲁即后有恒者取胡氏女二适仇学易诸生王牧孙男二幼夫士患无材耳诚材如骐骥干将遇九方茂先无留矣不然者长驾促于短驭也乃今观仲子苞精孕彩不难歴块断犀即白首不第第令以孝亷绾铜墨于百里俾少见胸中之竒奚不可而竟以一孝亷盖棺乎彼苍于仲子若巧妬之而曲挤之何以故天人之际盖难言哉乃不朽则以余言铭曰
　　谁为生才俾铭而刚谁为生禺俾摧而藏达人有言虫臂鼠肝覆此一坏显晦何辨公慨以慷无吁以嗟松耶栢耶归此者生耶

　　明员伯子墓志铭

　　伯子吾三原一良贾也父长君得时母李氏以嘉靖己亥二月十五日生伯子垂髫即敦朴人目而竒之曰异日昌员氏宗者必此子稍长小贾邑市已贾吴鬻布有天幸家日起已贾淮扬治盐筴扬俗侈他贾日髙会醵饮声妓间伯子独澹泊自守即众嗤聴焉铢累寸积不数载赀起万无何长君与其弟子国子生维寜贲仕析箸两分之众以家繇伯子大起议让千金固辞强授祖产二亦竟辞自是益茹苦殚力或废食恶衣不数载赀又起万余比卒弟维聪与伯子子析箸又两分之盖伯子营什一以纎俭无私蓄故两致万金再分散又有义举且孝万歴壬辰葺邑北郭城癸巳建石梁捐助几二百金事长君及母李惟意客逰心常悬左右闻长君讣泣不饮食数日仰天呼曰吾母早逝吾父又不少延吾孽延吾父母耶即奔归躃踊寝块丧葬从厚居常训子以勤俭数指里中某某敦朴为模范某某侈靡为药石子诸生文在文蔚从余学为余道之如此余惟吾邑大小贾甚伙然少有輙盛宫室裘马以明得意子若孙效之立尽或不及其子若孙亦天道宜尔若伯子者真良贾也宜得天然其道竟以执朴勤俭无私蓄故夫敦朴勤俭无私蓄独可以贾也哉伯子讳维新字穆之别号纯斋先世有讳大者以施地建武安王庙为邑着姓大生义义生善善生宗宗生镗配袁氏继李氏袁氏生子男二长即长君配李氏继王氏伯子卒万歴乙未十二月二十九日讵其生享年五十有八配李氏生子男三长文显聘张氏取张氏次即文在聘梁氏取李氏继秦氏次即文蔚取晁氏女五举人梁应奎诸生梁应培袁鳯翔梁应封袁车其壻也孙女一文显出葬以丁酉十二月二十八日墓在邑北城之干文在述其行与文显文蔚来乞铭于是为志为铭铭曰
　　夫伯子岂陶朱公之类耶朱公三致千金伯子且十倍其分散也亦同至再朱公三男偕修父业长者宜不能隃胜伯子长男仲季为儒且隃胜朱公仲季于异代今无论贾即儒且■〈隹上兵下〉诟恣睢视公不胜私吾不获见朱公又不能起伯子于九原聊铭此石以示之概

　　明寿官峩东王君墓志铭

　　吾里俗十七服贾贾稍起即同产輙析箸不然亦争自子间有慷慨赴名矜气相尚抑而黾勉如儒者指不可一再屈也余故重故寿官峩东王次君而君且逝矣君仅一子儒士治宰又先君逝呜呼伤哉君逝为万歴己亥某月某日越四年壬寅某月某日君之孙典始稍有知从君季弟一鸣葬君于某所而以状请余铭其墓呜呼即无状余以姻故习君不忍不铭君讳一鸿字某峩东其别号也世居三原多隠徳宋元时坟墓累至君髙祖孟长始以荐举显长子璧璧子经经子渊取髙氏生四子其仲墱即君父也配周氏继刘氏生君及季君父举君兄弟稍晚先尝以从子长男一鹤为嗣故君兄弟二而今三人君与长君虽异产乎然意念于于相得如同产也君生而倜傥貌称其志美髭髯有丈夫之概早年家徒四壁立意气轩轩若纒十万缗常佐长君化居吴越间为布贾已稍赢则又转而鬻贩江淮间为盐贾家遂大起然兄弟并力如一心囊未尝私一钱也晚年长君谓家徒日蕃不如早析箸自为业庶人各勉力无坐耗费次君与其季不可曰九世同居者何人哉吾兄弟不难为駏蛩于窘而易为氷炭于裕乎长君闻之亦首肯居久之又曰饮者虽驩甚终别不如及驩而别为恋恋也君不得已惟命念家所繇起长君力为多以其半让而仍以其半与季并力如故家又起然与长君意念犹于于相得如同籍也其天性友爱若此君虽自以纎啬起然不郄里中窭者持劵取君囊如寄或终不能偿輙为破劵捐赀助建石桥与修河北城又倾囷佐县糜食饿者以此里人髙之葢君性温厚襟抱磊落虽贾然不与市贾竞刀锥尝以竒得赢与人交底里洞逹豁如也平居深自简押即赀雄闾里伛偻若不胜常以身下善虽童子毋敢加以齿盖真有万石醇谨之风焉嗟嗟人世攘攘熈熈驰毫末如骛即骨肉苟赀足以佐其气力而豪侠自喜亦足贤矣畴其以駏蛩始而不以氷炭或戈矛终耶又畴不以駏蛩竟完而以氷炭戈矛立败耶太史公叙货殖第以好行其徳为仁义而未有一言及敦睦于财利间如君者以风世岂求其人而不可得耶如君兄弟即儒而知学何以加焉可以风矣君生嘉靖戊戌　月　日距卒年得寿六十有三配马氏生治宰及女三适袁从美刘芳竹鸣鳯治宰取仇氏余外孙女也治宰亡时仇年甫十八君提其孙哭曰幸长抚此孤报亡慰存独此一呱呱耳哭欲絶仇拊膺哭曰妇所不即从亡人地下者以有此呱呱在何忍舎之幸翁百岁为呱呱天亦哭欲絶余闻而悲可知也然君竟以子故籋然一疾岁余逝矣呜呼伤哉余乃遽铭君哉铭曰
　　始而恶不出已力终而心竟一且好行其徳譬彼服穑载芟载柞贻兹燕翼种而勿食以俟余息是刈是获昊天靡忒余以铭其穸

　　明耆宾石君墓志铭

　　万歴五年十一月二十一日耆宾石君卒卒三年为万歴八年七月初六日君嗣石生葬君泾阳夏乡新茔而先期以余友胡君子芳状谒余铭按状君姓石讳象字良卿别号巫山朝邑县履泽一里人其先从县延寿乡徙居大庆闗为上石氏家世耕商不习文献以故世系莫可考不知传几世而有讳福者君之曾大父也福生定定生河浒公江为乡饮三宾河浒公配张氏生四子长佐次佑次即君次伟君圆面丰頥长髭髯凝重信义伟丈夫也八岁时就学塾师书一再诵輙记稍长庶几可为儒尤雅好医卜地理诸书乃河浒公以商起家令君商君商三原会宁间已用盐筴起赀淮上俗争奢侈而君折节为俭居常布衣蔬食不啻一窭人与人交和洽无他肠即贷君母钱有负者亦置不较君兄弟与泾阳人郝君父子善各以母钱同鬻财两家以此起无间言郝家三原君以乙卯地震废居因郝君家三原君兄弟以己未水患废居又因君家三原君即商然天性孝友客淮时梦母张讣音至觉即促装归归而母张果以梦之日不起念河浒公墓在大庆且不免于水与诸兄弟谋徙今葬所无何而大庆故葬地果水与诸兄弟相友敬至老不衰从兄价贫甚与诸兄弟养赡终身没而殓葬以礼视其息不啻已出君故喜儒故以石生为诸生已又以例为太学生朝邑令知君以乡饮三宾礼君然一再与輙已所谓商而儒者非耶君生正徳辛未正月十一日比卒年得寿六十有七配张氏生男子一得瑜即石生娶张氏女子一许字姚绩殇孙男子二美玉本玉孙女子一俱幼铭曰
　　尔业则商尔行弗商尔产朝坂尔家则原而葬泾之阳尔封马鬛尔后阜昌

　　明寿官师君墓志铭

　　师君讳从政字大寛别号南庄故孟店人孟店与盈村管村俱傍三原城故隶三原三原治县之东北偏时割而入云阳为县既云阳废并隶泾阳故师氏遂为泾阳人及君父次公又自孟店徙三原家焉三原俗相矜市布君自舞象之年操钱千市布崛起人以君椎也争赍子钱贾吴越徃来无宁日其息倍已又出捐子钱贷人其息亦倍久之用盐筴贾淮扬三十年絫数万金喜曰万货之情可得而观也遂以盐筴聴子若冢孙自归寜次公及母刘课诸孙学书犹乘时居积于里竟老人至以计然猗顿目而有天幸当市布居阛阓有绐者曰某所某急得布君即挟布徃贸众皷掌笑也有顷持金归众错愕谓命乃尔盖君口吃在稠人中终日不吐词不道人短长独市利所至辐辏或举以戒儇巧谓儇巧未必得而椎若吃得之矣自奉苦寒窭妻子仅足衣食然孝友激于义不恡事次公及母刘备极甘毳友诸弟白首翕如视诸弟之子如子有过面切输金百助泾阳赈二百助三原城二百助清谷桥其它析劵食丐施谷种葺梵宇琳宫诸善状不一泾阳三原令累多其义髙给扁又以髙年授阶一级冠带一着不再御曰我何以堪里中人以是益髙之余读太史迁货殖传无虑数千万言大都津津乎贱征贵贵征贱与夫贪贾三亷贾五之说而无有一言及命以约熈熈攘攘者谓垂戒何余惟师君之椎而吃也竟起家至数万盖贾亦有莫之致而至者儇巧何为抑孝友质行造物亦黙相之耶余辱葭莩知君而张生伋状亦云故志之以补太史迁之缺君生正徳己卯　月　日卒万歴丙申　月　日得寿七十有七君髙祖讳文秀生恕恕生孝孝配王氏生二子长虎次仲芳号寿轩即次公君父也母刘氏次公有四子而长者即君配党氏生子男二长鸣鳯取张氏次鸣鹏取杜氏女一孙男六曾孙男四女二铭曰
　　惟周师尹作国之翰以昌厥后为氏以官汉有师史郡国转毂致七千万史氏侈録君岂其裔以贾起家委命笃行寜质毋华而后绳绳以引勿替我铭罔泐永为世砺

　　眉州知州西峰郭君墓志铭

　　君讳守宪字子述号西峰世泾阳人也髙祖三曾祖温祖懐父徳以君兖州绩最赠文林郎推官母魏氏赠孺人生三子长守愚次守寜次君君生而英异儿时负气八岁受书里师会泾阳荆令至同学生争避匿君独坐诵自如令竒之已从王生学属文督学使杨公又竒之令籍泾庠与都御史雒公肄业学舍久之学进督学使如皋孙先生内江阴先生试列髙第授廪人谓立第顾屡试于乡不第戊午且第为其策大讥切时事不果已又从观察乔先生谈说经史诗文学益进士多从之逰有成举贡者会荘皇帝上两宫徽号覃恩督学使锺祥曽君以君充贡入监时孙先生为祭酒两试居前撃节叹赏梓其文以传万歴丙子谒铨授兖州推官从御史谳狱君即连引久不决者决遣以罢御史亟称老吏不如其释司吏目大节郭生时登寃尤着盖以久不第故习民情吏事故排坚理错即迎刃解兖属守令数易难其摄争迓君君摄曹曹治摄济寜济寜治摄郓郓治其后守眉眉又治曹地冲民惫君为力行雇役岁省金万计为后事式大司马石公星亟称之济寜议门摊均驿逓修学宫建仓廪又督课诸生之尤者于君若瀛与焉其后相继举者甚众郓有税易砖修城自君始古渠久没于邻豪或沮洳君复而疏之成田千余顷又当监修金乡鱼台单曹堤之啮于河者功成上赐银币眉故文薮也壬午无举者君顾学宫谓泮涸非所以育蛟龙也相地得泉于郊导之入泮以其余溉田护城又树树千余以培秀气乙酉果多举西南田苦旱君引髙堰灌数万顷成沃壤又恤里甲正征收蠲盐课诸善状详祭酒髙公启愚所为碑文中先是君所至持论披心腹身任之在曹有所忤已守眉矣犹以曹事中为人论罢君即浩然归眉士民泣送有我知贤太守谁为惜循良之謡而去兖时曹士民号呼欲君即守曹东昌太守则欲守临清又为鲁王重而礼之其为徳可知卒之所徳不能胜所忤故君不免盖今之综核者类求多于举贡为难信易黜而令所忤阴操刺与黜之权致名实淆苟善甘悦或资髙益恣睢即久之间不能掩而闾阎业已病不独于君有嘅云君生嘉靖五年十一月六日卒万歴二十三年二月十五日得寿七十配岳氏封孺人副朱氏丁氏戴氏毛氏嗣男二邦教长君子取岳氏邦宾次君子诸生取刘氏又邦相亦次君子盖君抚而教之授以产者生男三邦屏聘诸生崔鸣鳯女邦翰聘张孕女邦藩幼女四一适礼生刘鳯竹一字余弟游撃编子见知二幼孙男四希孔希颜希泰希仪女三一适诸生刘一化二幼葬以丙申　月　日墓在居之　山　向铭曰
　　胡玉轻售胡羽中铩为政鲁蜀众目则刮资不逢世市虎畴察广嗣均产愧彼羮颉振振呱呱譬则兰茁天道挹注征此山北

　　明封夏太宜人墓志铭

　　嘉靖甲子故河南叅议垫江杨昆洲先生官陜西佥事会大比士首推毂余起家余以是习闻太宜人贤无何昆洲先生迁河南寻卒卒二十年为万歴丙戌十二月　日太宜人卒距其生弘治丁巳四月四日得寿九十有一初太宜人姓夏氏父处士正东生太宜人太平里第有贵征择配归封佥事公朝号莲石生昆洲先生时佥事公学易为名诸生其后昆洲先生稍长亦学易有异禀太宜人因谓佥事公曰妾故有贵征非以君则以是儿然业不专不精志不一不成君一心庀家政一心课儿学谓专一何今以徃力学课儿君为政奉姑荐苹御下躬蚕妾为政佥事公敬诺以是无内顾卒业成嘉靖　年贡士又督昆洲先生卒业举嘉靖乙卯乡试成丙辰进士髙第授户部主事升郎中督饷花马池至陜西佥事河南叅议云昆洲先生之卒也佥事公业已于嘉靖己未　月　日卒矣太宜人恸哭曰未亡人日为政代吾夫今柰何不代吾儿日夜督其孙诸生发学发又卒又恸哭又督其孙峻蓁芬会清蔚曽孙文郁学为诸生余令当户各成立君子曰鲁有母师又有灵光以太宜人哭佥事公哭昆洲先生哭发荼苦矣然身歴五朝享耄寿为政于杨越七十年如一日所谓母师所谓灵光非耶两制麻皆美词大畧以妇仪母训褒太宜人为实録盖太宜人以昆洲先生奏主事绩封安人拜嘉靖戊午勑又以昆洲先生奏佥事绩封太宜人拜嘉靖乙丑诰也子二长宗震即昆洲先生取邑举人胡崇易女次宗时取陈翰林端女昆洲先生六子长即发取监生彭鹤升女次泰取监生裴宗垍女次即峻取举人梅友竹女次即蓁取通判袁礼女次恭取诸生张恕女次即芬取举人沈复贤女宗时三子长即会取主簿冯继本女次即清取监生马仲女次即蔚取经歴彭鹤扬女曽孙文郁为发子取知县戴诰女及文炜文炳文烛文灿文焕文煌文竒文彦文耀文光文选文简文仕凡四十人盛矣葬卜　年　月日　铭曰
　　沄沄垫江媛之徳孔龎畴如劵取贵且寿邪畴裨尔后芃茂邪防之髙者土邪为先生母邪

　　明封太孺人陈氏墓志铭

　　万歴丙申四月十一日岢岚兵备叅议辛君志登母封孺人陈氏卒于家叅议闻讣自岢岚奔归号泣卜兆将以丁酉七月　日窆焉先期叅议自为状请余铭余辱葭莩奚辞状曰母陈氏州官荘里人父耆徳君守母宋以嘉靖丁酉九月一日生母耆徳君四女母其叔也生有异征耆徳君家世受形家言尝葬其父得地叹曰吾家徳薄富贵亡有有甥甥乃出吾叔女既家大人取母惠为孺人难其子先太君任宜人又为家大人取焉母族共哗耆徳君曰吾向者谓有甥乃以辛子既而母惠生兄诸生志道姊归樊某者母抚之无异已出奉任太君有思媚风家大人故颕卓为名诸生顾不问家人产而慷慨好客又好急人之难曰缓急人所时有即倾囊不顾以是家中落乃如汉上间闗数絶粮母尽脱簮珥始抵西乡士争从之授业遂以其年戊午生登西乡乡产葛母即习缉葛并蓄鸡豚狗彘以待家大人匮乏之须家大人有不豫必引古贤豪以解居久之母念家大人落寞从臾归柰何以餬口故误君名归次兴安已又次平利兴安平利及旁邑士又争从之时登垂髫母谓可教又从臾家大人归会平利令知家大人士从者闻之奔告固留登附籍母泣曰柰何令吾儿不知祖宗墓所遂归而遗田如瓯脱者兄聊以卒岁矣久之得逃田于陈村瘠甚母拮据至拾薪茹藜藿忘寒暑龟手督课耘耔絣■〈糹辟〉组纫以先佣者居九年为万歴庚辰登举南宫令遵化以禄养矣母犹勤俭淡素如故葢御匮乏不少局促丧志皂绨荆笄以偶诸于绣■〈髟上虫下〉间泊如也初无异在丰隆时比丰隆又无异匮乏时独佐家大人施予则不刓忍家大人宾客复进有中弃之阳浮慕之者谢不见母曰固人情胡规规若翟公为益事修醴以共诸宾客过从癸未登以岁阅受国恩家大人封文林郎遵化知县母孺人登制翟翘霞帔为寿母一再御輙笥之时母惠已圽兄亦继折遗婺嫂二男一女母收子之稍长为延师受经又割产以赡男女择名家婚配焉姊窘甚自两税饘粥一切任之如外藏然姻戚单赤所植培非一老事家大人益恭有侍婢矣杯案时犹自举家大人为园西鄙以居母以身任家事而顺适其意数为置庶不喜则又择便獧女子进焉曰君子宜之非此寝不安食不甘也良辰佳节必为具就园奉家大人呼歌者前侑觞尽醉始归以为常母性慈爱抚臧获曲至然诲登甚备初登为令闻杖声方食罢箸问知不寃始复食登佩之颇获民誉征拜御史母则曰儿前为民父母职在抚字今为天子耳目不与曩同矣首鼠观望非职也其念哉登以言事转河南佥事欲自免母曰移官岂至尊免则人谓怼君矣亟去入河南又以争便宜论调亡何会以荐起大同登以亲在不宜逺逰请母不许曰吾两人幸健且当涂不谓儿不肖畀以重地柰何以家为解时家大人更力趣之登不获已乃行迨移偏闗母从家大人来视至则问敌人欵贡状曰儿身疆事母第恃金币忘备在闗甫两月以登室孙息归为孙息欲归也登先期又以将父母西请家大人及母又不许时母犹健是为乙未二月其年九月孙息归于杨筐篚纎细悉出母手发为尽白或固止母絮泣曰吾不欲无母儿谓我薄也盖孙息母王氏蚤亡故云母持家严而多心计晨起合家人肃如也役任脯■〈施，飠代方〉浆酒农圃人人中能晡或不食寸缕粒粟无漏也然亦以是积苦时时病尝同家大人步登五台有汗休檐次易帕已即憎寒夜寝不寜谓即愈已又同家大人步礼岱岳行宫复有汗休殿中就凉已即身重归卧床笫家大人数延医药之不解遂殒年仅六十岁疾革语家大人吾疾必不起无憾憾不见吾儿耳嗟嗟痛哉母来偏闗以有蜚语云登病且死乃登不死而母亡也嗟嗟痛哉惟不惜齿牙赐之铭母死且不朽余览状而慨知天欲大禆益人也必合自匮乏始日遵化君之中落为汉上逰及归而收逃田也若将终身乃孺人贵征于兆焉着而叅议则生于汉矣卒之验如劵不可谓非天也孺人举案进姬一拮据农葛忘寒暑心首鼠之戒边闗持金币之恐岂闺阁中语彼哗何知世之以匮乏自沮以丰隆骄人者足以戒矣孺人生子男一即叅议取王氏封孺人先卒副王氏孙男二纉宗绵宗王氏出女一适岳州府通判杨君淳子诸生州杰孺人王氏出墓在州之壬山西向铭曰
　　畴隠如光于以相夫畴显如隽朂子谆如子也铮铮为陈魏舒舒成宅相陈符幽居生膺花封没返于于有孙玉立实庆之余

　　明封孺人张氏墓志铭

　　嘉靖癸亥敌自古北口阑入蹂畿辅亡有以一矢加遗者故刑科都给事中李公奋笔为疏且纠大帅其配孺人张氏以敌入有主者卿司刑谓主者何时大帅则章邱杨公主兵则诸城邱公也李公竟以其疏入肃皇帝大怒立法杨公免邱公问李给事何如人且大用盖孺人之言验而李公以此为人嫉忌未几有山东叅政之行又未几以刑科免又未几卒为天不可必李公卒三十年所为万歴丙申七月日孺人始卒初孺人以李公早逝号呼痛絶几不欲生已而抚诸子泣曰死即死耳若此藐诸孤何于是茹痛饮哀强起总家政既遣诸子就学犹日夜程督不以慈废严或小过輙正色叱之曰未亡人所不即死以殉而父者以而曹故将藉手以报九原何不勉自竖立顾与逰冶儿相狎比为以故诸子皆奉教唯谨卒以克家称诸女皆适名家子及内外孙二十许葢孺人自归李公娴于妇顺一切井臼操作皆自手指出不惮皲瘃姑太孺人操家秉严孺人曲意承事以身为诸姒先太孺人未尝不怡然色喜也李公以孝亷困公交车攻苦下帷夜以继日孺人篝灯荧荧以絣■〈糹辟〉佐读即漏下数刻弗已如是者十年迨癸丑李公成进士令安邑太孺人就养孺人昕夕供具滫瀡务承其欢而自奉则布素麤粝泊如也太孺人寝疾孺人蓬发累垢侍汤药湔牏厕不解带者累日以故李公一意为安邑徳无内顾忧政成被召入为户科给事中孺人奉太孺人还里未几太孺人弃桮桊孺人哀毁如礼一切丧具悉出簮珥佐之洎李公徒跣归又相与拮据襄葬事岁庚申李公起复歴晋刑科率言人所不敢言孺人亦时时以忠义从臾故肃皇帝所予告身褒内助非溢美云其后边帅始讲批捣及隆万间敌争欵塞称臣人皆颂肃皇帝一怒之力久之邱公起家至南京吏部尚书未有言李公者李公以孺人为程婴者三十年使其子若孙独昌阜至二十许为天定状称孺人好恤周亲乡里之穷乏者下及臧获盖天性仁慈如此余不悉数以余有感于癸亥事实闗国大计云孺人生嘉靖癸未二月　日比卒得年七十有四李公讳　别有志子男三克恭取光禄卿马公孙女先卒克谦邑诸生取御史昝公兄女继武氏克勤武举取郝氏继刘氏张氏女三一适佥宪辛公子浮山知县洸一适太子少保兵部尚书魏公子太仆寺寺丞知观一适余弟汉中守备编孙男六绳祖邑诸生取辛氏即浮山知县女绍祖光祖耀祖效祖■〈彳〈幺上月下〉〉祖俱未聘女七一适监生秦讷一适张耒藴一适侯光先一适盖秉纯一适监生秦谈二未字曾孙男二廷柱廷桂女二一字南京翰林院掌院事右谕徳王君子诸生淑汴一未字将以　年　月　日葬山之阳铭曰
　　妇顺用章母仪孔臧天命有常国振家昌翟茀煌煌有封如堂于焉偕藏千禩弥光

　　明诰赠淑人亡妻李氏暨杨氏墓志铭

　　万歴庚寅十二月壬申都御史三原温纯奉上命葬母累封淑人王氏而因以其妻李氏杨氏葬母墓西南初嘉靖丁巳温子取李氏以李氏父邑处士公讳矿知温子故时李氏年十七温子始为诸生乙丑温子举进士拜寿光令李氏从侍父大理公母淑人寿光戊辰荘皇帝上两宫尊号覃恩封李氏孺人故覃恩不及令及令自此始已征温子为给事中李氏从侍父母京邸已又以温子使晋侍归时处士公已故独母张硕人在见李氏翟冠霞帔喜已泣谓而父知而夫有今日果然然不及见矣庚午温子迁湖广叅政李氏从如湖广寻温子免官从归万歴壬申温子起河南李氏从如河南甲戌温子迁太仆少卿过里李氏留侍父母且为其男予知取妇寻如京邸丁丑温子改大理李氏入贺仁圣太后诞节赐绯戊寅温子迁光禄卿今上大婚覃恩进李氏淑人入贺皇后赐绯己卯温子迁太常寻移疾又从归庚辰十一月十六日以产卒辛巳温子继取临潼杨氏文学公讳濩硕人张氏女也癸未二月初三日杨氏以疾卒甲申温子迁大理今上诞皇嗣覃恩补赠李氏仍淑人己丑母淑人以疾趺坐卒于京邸呜呼恸哉当李氏归时父大理公贾游母淑人持家拮据茹苦性严李氏极意承之亦拮据茹苦无巨细必禀命行或稍失意懊悔伏床下自讼母淑人亦輙喜曰若能类我家且起我何忧故父大理公得一意安于贾者母淑人以也温子得一意安于学者李氏以也其后李氏贵矣犹衣布无金玉珠翠之饰以甘毳奉父母而自奉恶或以菜根啖幼男女以止啼犹亲井臼或拥马遗供爨在宦邸日为温子约臧获于门扄间举男女十五育者仅六训诫厉甚御其妇即贵族必以礼然亦以是积劳积恸伤神瘁矣终其身两膊出血以斗计胸背灸痕以百计卒而戚党皆为之伤合家人欲嗃嗃不欲嘻嘻温子家所繇创以母淑人力而亦以李氏能承之今嘻嘻矣况继今以徃耶杨氏性沈黙以慎畏事父母类李氏而抚男女以和人为温子幸李氏在乃輙卒命也温子不能已于恸独于妻有升沉荣谢之感也哉李氏生嘉靖辛丑十月二十六日比卒年四十杨氏生嘉靖甲子正月十五日比卒年二十李氏生子男育者一即予知官生取左都御史李公女女育者五一适邑诸生仇汝宥一适彭县知县段公子可成一字儒士张梦彩一字太学生秦詄一字举人辛君子志谔适仇适段者卒字张字秦者殇先是李氏永诀谓我死有从之者又温子干支不利于妻李氏干支不利于卯而取杨氏时占得易白贲无咎已俱验岂非命哉予知伏温子前泣请志志之铭曰
　　尔生尔劳没始寜厥居有子食报是庆之余同室恊奉吾毋以俟予

　　明诰封淑人亡妻宋氏墓志铭

　　宋氏者余妻也余初取封淑人李氏李氏卒取杨氏杨氏卒取宋氏耀州人父曰儒官公讳昌母曰杨硕人隆庆戊辰正月丙子生宋氏万歴癸未宋氏年十六归余甲申余迁大理卿上覃诞皇嗣恩封宋氏淑人给诰命余父曰大理公母王曰太淑人当淑人李氏与杨氏卒也厝于家会谕葬太淑人从焉甲午九月庚辰淑人卒会谕塟大理公又从焉时淑人之卒年十二月辛酉也淑人鹤形锺音面有黑子归之前夜光满室众异之从大理公太淑人于浙于京于家拮据中馈得佳茗善蓄而手烹之以进间督过第垂泣自讼大理公疾革目所衣衣曰是宋妇手纫者吾甚适勿易两从余为大理公太淑人丧不遗余力泣继以血时余不食亦不食而先是杨硕人卒生子梦蟾有知不育念至泣泣久之骨立人有过面谯呵已即释李淑人遗子予知妇李氏初惮之已乃知其亲已也倚焉从臾予知学严于余衣食多出其手或目而遗之讳疾不令知曰柰何以我故妨业李氏久疾身调护之代力作积劳不辞举聘资所为金钿尽畀之曰庶几喜而疾易廖抚李淑人遗女及幼子日知如已出衣食其亲族之贫者为常约臧获以严而恩常过于所生子亦子视之其径直无他肠又慈惠如此性聪慧米盐一切躬为主办捆内外事筴成败屡中在帝京问余有淛乎君抚淛矣提兵乎兵自此息矣已果然如金陵渡江失柁盘涡榜人惧匿力督臧获以计免疾作问余静摄梦人为讲易震及令存神又数梦从天竺先生逰盖夙昔从太淑人严事天竺持斋衣布戒杀故梦寐焉西乃竟蚤卒数使然耶先是有日者谈淑人数值阳九淑人亦梦逰上帝所或居髙怜余尘埃中状就医儒官公家众又见光如火从空陨淑人所余心危之乃竟早卒数使然耶诰褒淑人敬慎贤明知淑人矣淑人故谓余我死无憾憾君矜耳淑人梦寐天竺无憾固宜予之不免于矜亦数也亦无憾憾淑人为丧不遗余力为大理公太淑人不食为余虞余衰不胜丧也余不暇虞淑人病不胜丧令骨立以死又余不从大理公太淑人而淑人从之余憾无己时矣淑人享年二十有七子女详李淑人志中女字辛举人子志谔者泣无依日知在抱呱呱歴屋求淑人重余憾余温纯也铭曰
　　畴从夫从夫之天畴从天从西来之传畴生畴灭吾终共穴以事吾天也倚汝及二贤

　　温恭毅集巻十一

　　●钦定四库全书

　　温恭毅集巻十二

　　（明）温纯 撰

　　○传

　　中宪大夫李君传

　　君讳复聘字叔征别号秦麓家世详君志中君父备赠监察御史取赠孺人杨氏生君甫九岁杨氏卒继封太孺人田氏君幼受尚书塾师年舞象赠御史公见背家旁落下帷力学籍名愽士嘉靖辛酉与计偕明年壬戌成进士除闻喜令闻喜赋重民贫苦催科君至延见父老问得其状曰赤子啼饥而夺之乳谓慈母何于是孳孳拊循俟既苏始为要征期民输如外府又绳奸吏捕黠盗编徭徭均祷雨雨应造士士兴甲子论士得阁学山阴王公巻于同舍即曰此台辅器也力从臾録之已果大拜其它遗爱载优政録三年召授南京广东道监察御史御史一年所会穆庙改元覃恩得赠封君父母如例抗疏劾执政一勲贵一荐有望大臣衡水傅会辈十许发千户洪勲侵没之诡一时风裁赫奕会有修怨者出君四川按察司佥事时四川盗讧甚民岌岌失业君曰盗敢肆潢池以饥寒捄死故如更迫絶将坚反侧者心是长乱也于是推诚安辑令易辙又饬组练严践更恤困穷诛其怙终者盗乃皆伏散故事监司大务率受成于都御史御史君独直陈当否一切簿书期会讼狱持大体不为毛举久之升江西布政司叅议以与时左即移疾归今上御歴言官荐遗佚君名列剡中不果用家食十四年甲申大司冦邱公荐君才可大用有召起君湖广分部郧襄兼司太岳君蒿目决筴求所以安百姓者属千里县耜待哺亟发廪赈贷一时饥民赖之太岳有中涓侵职蠧政君执令甲以裁竟令愧戢郧令徐希进为守齮龁几罢免君直令遂寝又注阏水溉泽卤为机于舟运硙费亷工省楚至今称利久之升按察司副使治兵蕲州蕲故衡剧于郧襄君为振武备储军兴柝静波澄声大起言官荐君才堪御敌会辽急调君开原已会京东急又调君永平永平任无何以疾卒矣君性亷谨先是还自白下有万户徼惠于君者以百金赆君即叱去若不知故人矣终君之身无更以馈遗慁者每垂槖而入归而一羸马蹩躠人不知故监司也又尚气节在闻喜有檄为所善竖绰楔者君仅给其直在四川藩王令诸司加礼君独毅然以常礼见王亦寻悟且重君邱公狷介重许可独推毂君可以知君矣而惜乎向用之晚也卒久之督学沈君檄所司祀学宫盖从士论云子蒙训蒙朴蒙颛蒙训蒙朴读父书为诸生论曰世恒言才难难于名实眩也余多君治行又知君居里自受书兢兢名实以孝友敦睦闻即不尽为世用名与实匪眩矣然不用与用而后时非才之罪也藉令用才者及时又尽人之才才何以云难哉余于李君重有感

　　御史大夫胡公传

　　公讳嘉谟字子忠别号进庵后又号止吾泾阳人故赠右通政朝用子也家世详马文荘公所为通政公志中公貌伟山立髫年补泾阳学弟子员与邑总宪李公同举嘉靖壬子乡试又同笔砚李公成丙辰进士公成壬戌进士公初授章邱令无何丁母忧服阕补南宫无何丁父忧服阕又补南宫锄强诱善兴学励士不遗力时蝗不入境以是仅岁余召授吏部考功主事歴稽勲验封考功文选员外郎中在考功会乙亥京察时江陵为政有为修怨蔓及新郑里人之贤者其有议通叅某又为人庇公执不可部院大卿多庇其属又执不可竟秉公从众议一时肃然不让己巳己巳盖李公为考功郎亦秉公执而从众议时谓数十年来仅有此两考云司选则杜请谒絶贿赂人不敢以私干转右通政提督誊黄歴太仆光禄卿操江右佥都御史南给事某江陵客也虽大卿争附公独否为其嗛论列公即引疾归会给事某又论故操江余姚张君以赃坐连及公有旨降调余姚故劾江陵人以此益多公公自是絶意仕进寄兴园林日与故旧饮奕者十年许余亦与焉会台谏交荐起贵州左叅议转南太仆少卿公疏辞不得乃抵滁力修冏政又周孤穷建社仓置义塜为滁民徳无何转南光禄卿南太常卿时南中名流皆敛袵交公余会承乏南铨数与公共览牛首燕矶诸胜而公益声重两都矣无何转大理卿刑部右侍郎会尚书缺署部慎奏当无何转户部左侍郎署太仓太仓弊猬集公剔核调停寻感疾两疏乞归蒙上温留复强视事会南都察院掌院右都御史缺以公推补命下辞朝行次涿鹿以疾卒呜呼公起家三纪家食居半即官中外南北如歴传舍独久于郎署稍别利器然骥足未尽展也葢平生镇定学韩忠献忠直学王端毅林居好殖莲与竹题以清香彻底直节到头又戒嘱托货殖杀生叅禅悟玄自谓有得诲其子琏璲寜拙毋巧寜钝母锐而琏状又云公孝友以公交车业造士捐金赈饥施棺赎族人于配白鄠县某寃狱则为政于里者其久贲园林则以质直狷介忤时故在郎署铨叙独推毂贤者虽同舎郎亦氷炭故一归而拫却者众归既久日恢恢大也人始知公大受器且柄用而公已矣当公拜南台命时李公方总北台人谓南北风纪非两公不可然故布衣交也又俱从吏部郎通政起异之忽公有涿鹿之厄而无何李公亦解任归与余为园林之逰每念公欲起公九原不可得盖余与公居园林而李公在事余今与李公居园林而公仙逰寜能已于懐耶公配张氏累封恭人琏举丙子乡试方为东光令温子曰余与胡公交在南中尤深且有约云初公学务实虽小道亦殚力既从玄而禅而反归于吾儒之虚以心不着一物窥格物旨夫实而虚虚而实几矣易六十四卦独孚以中名非谓其中分之则实合之则虚哉牛首燕矶约共究此学矣余不敢谓公果徃也矧对李公如对公

　　温恭毅集巻十二

　　●钦定四库全书

　　温恭毅集巻十三

　　（明）温纯 撰

　　○行略

　　先曾祖父母行略（先曽祖父累赠光禄大夫先曽祖母累赠一品夫人）

　　先曾大父讳勉家贫如洗隠处清峩之间安分不妄求性怛易无他肠无论异姓即族人有侮之者笑受不较生先大父大父蚤亡遗先父甫九月先世父九岁当是时微先曽大父卵翼濡沫则先父与世父有转之沟壑耳配先曽大母刘氏幽闲贞静终其身相敬如宾惜早逝遗四男子大父其叔也

　　先祖父母行略（先祖父累赠光禄大夫先祖母累赠一品夫人）

　　先祖讳淮处士也少窘会失其母刘竭力奉父及继母即继母数苛责曲意承之以孝闻居常无疾言厉色与乡人处油油如也号为长者年四十卒配祖母曹氏洴澼纩食力奉舅姑既称未亡人茹苦抚世父及先大夫成立盖四十余年如一日也性嗃嗃家以此振寿八十有四卒

　　二亲行略（峕求戴愚斋撰承恩册叙）

　　家大夫别号筠冈山人生数月失先大父光禄公先伯父长公才十四五岁家中落僦居稍长小贾其后徃来蜀楚间成中贾家渐起云家大夫事大母以孝闻大母好礼神则徒步奉大母供香火五台嵯峨诸山大母好恤孤婺则量力逆意周给以为常大母病足伤会家大夫客蜀心怦怦动輙促装间道归归而大母在床褥相对泣盖自是日视汤药五年不外贾矣大母卒哀毁稍依古礼举葬自卜兆清谷之阳后地理家过而指曰此必有后人以为孝感云家大夫有姊所生子女率为婚嫁姊子用赀率与赀然不较即并母钱无有亦置之矣长公无后子姊子顾音哑不能治生家大夫为娶已又为嫁其所生女又同居不异爨至今先伯母母申亦无后养于家竟老没为棺衾葬焉其友爱笃至类如此当贾时同贾无论少长皆推家大夫为祭酒以家大夫信义足倚同贾者病疫竟与居为理汤药少年或嗜酒不简不惮曲喻戒之有泣下改而成立者蜀江中遇大盗数十人薄舟舟中人皆伏家大夫挺身手弓矢连中三人盗鸟兽散当是时会家大夫一舟人几危家大夫即贾然喜儒故以纯为儒纯诸生时家大夫业罢贾稍治负郭田为农纯拜寿光令遗书戒曰吾先世祖别驾公为寿光令有声尔再令寿光令寿民戴尔若别驾公吾且见别驾公于尔矣不尔且陨家声纯之官稍励亷隅大抵皆家大夫教也家大夫紫面微须寡言笑不轻交逰独喜奕所善约与奕即奕有借一言县道輙色怒不应絶之盖生平不轻取亦不轻与其天性也故今里中有清封君之謡客至輙留饮饮少许輙面赤头痛然竟未尝不饮是家大夫之行也家淑人王适家大夫时会家稍起家大夫外贾家内外一切倚办家淑人大母善怒孝养曲至竟得欢心日夜督责纯学纯之官诫勿严刑伤百姓谓纯官以家世礼神故一意施济岁时持斋又分衣食衣食贫者自奉顾俭甚食不离脱粟即贵犹然肉食不强之食不食性严重御子妇及仆婢若官府门内肃然惮之里妇有不直惧闻之家淑人是家淑人之行也今年正月卄日家大夫寿七十九月卄四日家淑人寿六十有四先是会主上上两宫徽号覃恩家大夫以封文林郎寿光县知县加中大夫光禄寺卿家淑人以封孺人加淑人制辞大略以忠信孝友端方简素褒家大夫以孝恭严肃徙宅断机褒家淑人云纯今羇官逺逰当二亲初度日无能奉巵酒膝下其蒿目而西望也有余思焉然二亲以纯官为乐而纯以不侍二亲为苦纯不得二亲命又不敢輙归以释纯之苦而违二亲之乐业为册求诸缙绅先生言将亟致二亲令纯弟编代纯侑觞于其侧庶纯得合诸缙绅先生言为二亲寿而二亲睹诸缙绅先生言亦因少缓逰子之念将自是于于休休増寿益算未可知也门下与纯在同榜中有莫逆之雅每接膝念未尝不及二亲是一体相闗视诸缙绅先生尤切乞叙册首令二亲时时如见逰子又见逰子所与逰者之相为眷恋如此其喜可知此纯所欲增寿而益算者也纯不胜恳恳 

　　先母行略

　　呜呼不孝纯死罪死罪忍述吾母行耶吾母欲纯久于官强就越就京邸养五年且归忽疾作言及家泪数行下而今以榇归矣纯触目擗踊恨无及死罪死罪忍述其行耶虽然纯亦病恐一旦溘先朝露为终天恨且窆之期迫于是■〈扌攵〉泪掇吾母事行以徼惠于下执事母出泾阳王氏父处士公琦母雒以正徳丙子九月壬寅生母母长沈静机颕不苟为笑语处士公竒之既家大夫廷尉公委禽王之族属哗曰郎窘甚柰何予女母既归而家大夫目摄诸哗者不少逊哗益众母于于然安之事先大母惟谨时家大夫贾蜀家一切倚办母母拮据井臼组纫至龟手大母喜大母善怒母色养曲至又喜其姒亦善怒母以身下之兢兢惟惧重大母怒又喜大母老病足母奉甘毳供汤药吁天请代家大夫曰吾三十年安于贾而母三十年安于养者吾淑人以也淑人盖指吾母云当其家渐裕督课纯与弟编学甚厉纯宦逰或辇之偕居齐越诫勿苛居京邸诫守亷隅即以縠纻进不御养母雒与姒母申竟老没俱为棺衾葬焉其养申即姒没犹然抚姒子犹子卵翼诸孙不遗余力又分衣食衣食家大夫之诸弟诸子与乡戚之无告者仆婢衣徃徃出其手纫有犯必黙戒而曲为解之时奉肃皇帝制封家大夫寿光知县母孺人已又累奉今上制封家大夫光禄大理卿母淑人矣既贵王氏业已废母多方以振或以曩哗者言不应其哗者乃皆服曰曩廷尉不逊而目摄我固当子妇有过即贵輙面斥每晨兴率以身为子妇仆婢先门内肃然其勤俭慈惠以严整教家类如此万歴十七年九月庚戌以疾端坐卒得寿七十有四先是母谓纯官以家世礼神故一意施济持斋戒杀生以故卒之时神色不乱但诫儿孙勿恸岂母笃信天竺之说而有得耶既卒纯以例请于上上命大宗伯予之祭命大司空予之葬又特命大司马使纯乗传以榇归纯感泣上渥恩如天即纯异日死而化为异物代吾母衔环吐珠无以报而终恸吾母以纯故不遂生还为不可赎之罪即纯死而定省于泉下亦无以报惟立言长者不惜齿牙赐之志铭母死且不朽纯不胜涕泣哀恳之至

　　温恭毅集巻十三

　　●钦定四库全书

　　温恭毅集巻十四

　　（明）温纯 撰

　　○议

　　中原议

　　汉以来凡谋为不轨者半出徐沛芒砀间即平寜如徃岁亦当献曲突徙薪之计况一二年来一遭水旱便多冦盗昔刘六齐彦名辈止因堤防未预遂流劫半及中原当时若先为备兵说人未始不以为迂及贼势猖獗而后添兵设官即扑灭然所过焚刼亦惨矣彼其时一刘六齐彦名耳山东淮扬之盐徒未炽也徐邳汝南之水旱未甚也江洋海濵之贼势未成也边鄙广贼之横肆未若斯极也堂堂中原不能当一二妖魔今之时视彼时何如而可不预为一处耶愚不谙国家大计顾见徐邳之盗山东不能治山东之盗河南不能治驱于东则西驱于南则北而守土官又若治水者以邻国为壑但幸其出吾境已矣盗如之何不炽流刼之祸如之何其可已耶故为中原计徐邳最急河南山东次之前谓曹濮兵备不宜革者为曹濮计耳非一曹濮道即可控制中原也寄军务于河道设叅将于徐州临清曹濮徐沂睢陈诸兵备又河道所素辖者既非取各省之官以与此而各道兵壮不下数千稍有冦萌移一檄而所在知备冦即迯于此不能迯于彼矣况一弹压间又有不待发而自可潜消者乎或以徐州添设叅将则增军之费又无所出不知各道各卫原有军兵即少添补费亦无几如或不然取诸近省之叅将或守备而移之三省适中之地其视偏守一隅者相去殆万万矣

　　抚治郧阳议

　　郧阳抚治之置自都御史吴道宏始盖郧阳介秦楚唐邓间山谷阨塞林箐蒙宻元至正时流贼据其地终元祚不能制国朝始剿除于邓愈再驱逐于白圭又平定于项忠然寻叛无寜日成化中赖都御史原杰奉宪宗皇帝命至如祭酒周洪谟流民说籍流民置郡县遂以大理少卿吴道宏为都御史代杰抚治得兼治三省其后妖人假王子啸聚且三年许抚臣王学夔一皷成擒夫未开府之前屡讨之而不靖既开府之后歴百年而无虞抚治之不可以已也明矣第既都县其地似无流移作梗之患且本镇岁费以千计秦楚各道官民徃返路至千五百余里牒移仅以文应注措实专省抚按焉是聴今议革而加守道以兵权亦省费节财便计顾汝南襄邓故多大盗秦自商雒以南广长千余里内多矿不但亡命啸聚即山中老户亦徃徃称雄一方盖惟知有抚治耳先是何勉执梃一起輙待剿于边兵腹心虚弱识者且谓非居内制外之势是郧阳之有抚治犹若此不然则延蔓猖獗之盗不知又何如矣且御盗者弹压于未萌与剪除于己炽迥异故留此重权虽无事祗见其多然潜消黙化使奸人惮而不敢肆者皆其力也况今天下水旱荒歉所在而是兵威之不振未有甚于此时抚治本镇如之何可革盖各道事权终难于各省交错之地而能使彼此帖服也独湖省设一都司郧阳练兵设一叅将何用行都司多官为且叅将类慎选其名号足以鼔众都司之迁除在本兵则以为常员而待之矣易都司以叅将其可也

　　施瞿设官议

　　施州卫当川湖万山中孤悬险逺联络土司汉土军民错处负固自黄贼平后主事罗青霄建议设荆瞿兵备驻札夷陵镇压边鄙未几罢盖以两府而设四道罢之是矣顾覃酋乗虚扰乱至动调征今议复荆瞿兵备为施瞿兵备专住施州镇压应辖湖川有司亦一筴也不知施州以卫所比邻土司终不可驻且令宪司日与土夷狎居久之必损威伤重况两省有司词讼兵粮既得分理使官民日徃来于险逺不可行之地可乎近施州改选抚民同知虽与通判事权不甚悬要在得人果因俗顺治随事处分不必纯用汉法不必避嫌激变自可无虞分巡该道或驻荆州或徃来夷陵有事方临该卫抚处可也至于瞿塘卫既在夔府夔府见有一道请勑兼制施瞿二卫凡二卫军民词构与机宜调度聴与分巡上荆南道约会计处而行则凿凿乎其可行者

　　制驭雠遂议

　　瑞昌柯谈吴黄咸以为昔年逋冦遗民计丁以万计而柯实半焉其安业守分者虽未必尽无而徃徃恃强挟众小则占田隠粮大则伙众行刦兴国各州县受害久矣近称兵会战事虽渐敛然腹心之虞终可隠忧要在处置得宜而已盖善御盗者不以盗视盗而以民视盗犹以民视盗而可以盗视民乎今国家一统如三苗鬼方乃五帝三王之所不能化而臣者今皆倾心向化声明文物至于中国人伍况此愚民皆吾赤子但居两省之间或因争田致成大变或因有司自分町畦以故东移西逋甘为强梗今之议者曰割地立里曰请勑互制曰设府官设守备曰借留都巡江遥制然惟立里为上请勑互制次之立馆设官又次之何者瑞民虽强然侵掠之祸仅可加于兴国而不敢加于瑞昌是在兴国若为叛乱在瑞昌亦自服从今若以瑞昌之民住兴国者编入兴国图甲兴国之民住瑞昌者编入瑞昌图甲则民有定主官有专责不惟钱粮易完而强横侵夺之祸自息但瑞昌之民仅一十三里而居兴国者颇多一旦取彼与此在江省有司不能不聴一面之词且强横之徒惯于躱避每欲以异省借口迁延逋负故一涉移文则道傍之议终岁难定然天下事要当权其大者苟利国家苟使两省可以预消他日之虞则楚中事即江右事难以分民多寡之故而妨大计不然取瑞昌一县尽属楚而又取楚一县补九江又何为不可如此则兼制之说不必再议自是而犹不帖服然后设府官设守备以为御盗之计未晚也大要兼制之议徒滋纷扰竟落虚文设官之议苟不得人反激他变故立里之议实潜消黙化之计不可易者

　　温恭毅集巻十四

　　●钦定四库全书

　　温恭毅集巻十五

　　（明）温纯 撰

　　○杂着

　　修桥募縁疏

　　诗陈厉掲律重桥梁矧吾三原夙称冲路两城对峙一水中分每逢淫雨滔天南北若限虽有长年三老舵橹无功即观风且驻骖以望洋孰出途不褰裳而惧溺幸值良牧力建舆梁于焉筮日以鸠工盖欲一劳而永逸顾工力浩大非不日之可成而规度恢宏必众焉乃始就回首叹徃事岂其填海如秦编竹活万生尚其渡蚁若宋共结同心果危波变为安澜咸发济川心惊涛化为穏步且星辉月灿映卧波之龙而秀锺干龄即镌石镂金表戴柱之螭而声施百■〈礻冀〉彼希福利于冥冥无知之域即建梵宇筑玄宫亦奚以为惟积功行于昭昭见在之途虽蠲一财出一力终有善报愿以方便法同作坦行人

　　救荒募縁疏

　　伏以亢旸淫雨在昊天岂免常乖轸瘁恤灾念达士谅同斯志慨兹邦之不幸乃黎民之见殃终岁不登三农无赖致兹乡聚多困饥寒迨彼流移尤成乞丐蒙袂辑屦率贸贸然而来鬻子抛妻将纷纷然奚徃久饥得食者欲死枵腹望门者日多虽郑侠所绘之图不苦于此即秦伯乞粜之岁犹裕于今言之痛哉吁其极矣所幸天无尽戮厪邵父西土之忧人非常辜举长孺淮南之策顾民众难周于官帑而力襄可继于私家士类起而作倡民庶询之佥恊愽施济众实有感于孔言广募随縁不妨托乎佛旨敬告十方大众一代髙贤齐发好善心舍谷米或石或斗共成普济愿使老稚不壑不沟盖人间百様皆空能保钱财为已有而眼底何人非我忍看路途有尸行与其遗所不知以作儿孙马牛不如食所同胞以赞化工万一为富不仁为仁不富将安处焉死而生之骨而肉之端有望矣

　　乐进来先生赞

　　先生之容温矣而肃先生之衷折矣而夷当来氏两先生之崛起也如埙如箎先生读父书为邑文学何难步青云之逵乃竟以文学终嗟哉其数之竒追忆立雪之年先生与吾师雒先生实莫逆胡为乎面命之言犹在耳忽隔幽明而成今昔夫其终也自以数预决其期及整帻帨以俟而竟不爽人益信先生之前知于乎苦海无岸执幻成恋安得起先生九原而为世剖一定之算也乎

　　峩东唐先生讃有引

　　处士于余同邑里别号峩东赋性刚方言动以礼于亲孝于弟友少习举子业竟以孤废后稍稍操觚为歌诗善晋宋帖又善论事里中有弗平者輙投牒当路不少逊避即里中人亦有不之官府而之处士平者盖陈太邱之流也邑大夫溪田马公山左赵公每嘉其为人余亦欣然羡慕之庶几有隠君子之风焉硕人李氏端悫静淑足称良配令子山人竒宰述厥行求讃于余余与山人善知处士乃为之讃并讃硕人
　　于惟处士气融神与少而儒名中焉贾处耸耸山立翘翘鹤举以孝以友允文允理望之俨如飘然无侣于乎斯人也观其行则方闻其风则起殆庶几乎乡之善士古之遗逸者乎
　　记称轲母史颂鸿妻温温硕人垂范中闺始相厥夫终成厥子令徳令仪锺兹双美瞻彼徽容金辉玉理懿哉淑媛可讃在此

　　襄陵王季公墓表

　　万歴甲戌十一月丁亥襄陵豫斋王季公卒叅政梁君纲铭其墓矣时仍故封称文林郎安邱知县居三年子陜西副使应吉以御史起草土还台遇上嘉礼成上两宫徽号覃恩始赠季公仍文林郎陜西道监察御史盖又逾二纪而不佞纯始表其隧上之石季公讳用中字道行豫斋其号徐训导逹曹令瓛乡饮宾天祥实季公曾大父大父父也世世衣冠冠襄陵士族季公生而颕异鹤形望之知其非庸众人弱冠折节从塾师受毛诗日记数千百言籍襄陵诸生意犹不可诸生业去而工古文辞挥洒立就试輙冠诸生且二十年为督学使章君廖君遴八河汾书院即书院诸生亦属目不啻小巫遇大巫遁矣既遍友晋知名士益自负会有日者髙谭人禄命颇验独不许季公嘉靖中例拔诸生贡成均季公以次当贡者再不就八试泽宫竟不利如日者言久之始应庚申贡授保定新城训导新城诸生故不受约束季公至则饬躬砥行以示之趋又为规条令不得越越有罚诸生始骇疑既训习安焉刺贤书者接踵居五年自都御史监司以逮郡邑长吏争推毂无敢以名位加者既副使举乙丑进士知安邱季公倦逰会迁博野教谕亦不就归日从诸山人樵牧间蜗蛮腐鼠不入梦者久之先是副使苦安邱难图归季公移书诫曰儿第以烹鲜和民以冬煦待士以完璧持身它毋足虑者副使唯唯竟以安邱显名入为礼部尚书郎寻改御史按畿南江北迁河南叅议至今官而御史时则以季公暨母梁孺人养长安邸诫之如在安邱时故副使为御史歴藩臬名益显而人归诵季公不置其晚神益王五官之用等于少壮谓上寿不啻遽一疾不起距其生正徳丁卯八月己丑年六十八识不识咸欷歔流涕纯独以季公有不朽者曷憾盖世甘宦若饴不惜垂老折腰觊幸不可必得乃季公心知檀虽馥不能逆风即日者夸严引为左劵与拥皋比寜解绶不做令副使做若景叔之望子明其氏同其世行亦同矣朽耶不朽耶曷憾纯故与副使同举进士同令东齐莫逆又同入计归谒季公于新城学舎目撃季公以冬煦待新城士者盖躬自有之而举以诫副使也宜表矣

　　建陜西会馆祭告诸乡贤辞

　　易崇徃行诗重先民矧为国寳范我后人创祠京馆永聚精神节届春秋牲醴敬陈髙山仰止期步后尘洋洋在上庶鉴精禋

　　李氏庆余图赞有引

　　李氏姑王妇温盖吾邑所称双节者云王称未亡人时年二十有八耳当其时伯子生甫八年仲子二年季子犹然在娠其后三子以王力竟成立而王亦以节着闻里中温盖余再从姑也蚤失仲子独抚其岁余子汝正亦成立嘉靖中督学某公檄县旌王扁其楣然未有闻之当宁者盖闾阎隠行不上闻类如此汝正举孙所亲各持牛酒为姑妇图徃贺盖曰汝正蚤举孙皆姑妇余庆云余为扬扢俟观风者采焉赞曰
　　惟古立孤曰赵宣客婴为其难煜煜史策王实比徳家用阜昌有美三鳯奕叶芬芳仲妇曰温从一于李妇复依姑双节并美婴以丈夫兴赵犹难矧兹闺合鹄立云端食报持劵充闾有庆耳孙绳引积徳之证岂天故夺二夫君令内行彰又故昌二夫君后令世知天道报应之常也耶

　　共学编引

　　余窃绎孔门直罔之辨孟氏养直无害之说考亭先生晚年谓天地生万物圣人应万事直而已矣云者而知直之一言实尧舜人心道心精一执中之流派也盖执中之旨不外率性而其功尽于直养总之集义则直则繇仁义行则喻义则一而性情内外天人毫无隔阏不集义而袭义则罔则行仁义则喻利则二而性情内外天人若分胡越故鲁邹立论为似是而非非为恣肆立堤防也世方力宗二氏弁髦鲁邹为无竒而或操戈甚则以恣肆而托之乎率性虽得二氏之微者亦厌鄙之宜鲁邹之门不道盖有以似而掩非之实又有以非而袭似之名掩之不可袭之尤不可袭义不可袭似尤不可无他不直故也岁辛丑得汝南蔡弘甫共学编葢家居时掲馆弘道与门弟子约者类与余意若相发明弘甫闻余说亦谓不谬可为步趋鲁邹之梯属余括其说为引于端固余意也时弘甫方读中秘书与余比邻相与约从日用实地以融彻性灵从闇然隠处以周洽宇内又从臾弘甫益广其旨而布之弘甫葢余故识于诸生中者儿予知又与弘甫共学成均莫逆弘甫兄颕倅聚甫亦知学以藩幕摄吾邑执礼于余甚恭葢父子兄弟若胶漆之投已卄年所而今方日相印证又欲以其帙寄聚甫于颕寄予知于秦及诸从逰者使异地无隔阏相与北面鲁邹而祖尧舜宜不出直之一言亦以求自竟吾学非专为诸共学者增蝥弧也

　　刻齐民要书引

　　孔子曰道之以徳齐之以礼有耻且格有味乎其言之也徳吾何有有先王之礼在学士家日诵说宜兴起者众穷乡委巷黄童野叟以经曲礼道之难矣故遵圣谕衍通俗歌附诸贤闗风化诗文并世传八行图家礼节要庶几易晓而以劝农桑终焉为民不富不可与教也傥亦有味吾言而耻且格者乎虽然遗厥本矣民即以徒言责我我何词今以徃吾守吾礼而巳矣吾修吾徳而已矣

　　重刻陜西同年叙齿録跋

　　徃吾侪偕计盖六十有五人其年刘敬甫举顺天敬甫既秦人遂相与为同年交故今録偕敬甫为六十六人云録有古原月溪二先生叙叙告诫吾侪同心缔结意甚具然岁久萍梗独三载入觐及就试南宫始一会会又不人人至即纯十四年中仅一再与乃闻问庆吊不相及则大都然矣録刻秦中时布未遍故今或并其録无有特相与増正刻之都门遍布焉今以徃奉二先生言相质对使千里如面世世讲好者其在斯録也与其在斯録也与

　　懐净土诗跋

　　释氏说净土与吾儒诚意若相发盖人之身有土意是也妄念起则秽矣乌乎净彼以净土为西方极乐国者托说也故心无秽焉徃非净土何必西第西来意欲忘吾儒曰勿忘夫勿忘矣而又曰勿助则其效可逆睹矣中峰和尚懐净土诗百八首盖学净而若忘者子昻书其要者于巻亦心手两忘得山阴笔意武林人相传以为二宝不虚夫学而不可不至乎忘者独释与书已耶命镌之石

　　温恭毅集巻十五

　　●钦定四库全书

　　温恭毅集巻十六

　　（明）温纯 撰

　　○祭文

　　祭冢宰陆五台公文

　　天佑皇明圣神聿起诞生哲人以辅天子于铄我公锺灵檇李其真谛西来之宻付其家训宣公之嫡旨其论谏古人之遗直其文章天下之至理其温如春其重如坻其虚如谷其静如水蜚英腾茂扬歴三朝生辉闇沕流泽枯凋司空崇秩独峻孤标恂恂迪道谔谔树幖故相当国夺情起复或劝小贬鼠腐鹓吓惟忠惟孝中尝激烈拂衣引谢怡情緑埜虽笑傲东山之墅犹壁立浙江之鐡慈航登岸公论丕昭皇睠耆彦铨衡简超玉弦调宇六典计僚擎天之柱负海之鳌力请得谢冥冥髙鶱一区之宅五畆之园徙倚茂宻掬弄潺湲名臣欲尽一老仅存品其清节李固陈蕃计其细行管寜邴原共祈元老还佐神尧柰何川岳暝色箕尾飞揺天胡不相于斯文而遽殒此堂堂之贤豪虽然我公结解漏尽本觉明妙千镜同室普度互照公来现身公去振臂我有荣枯公无生灭舍之则藏死而后己公今在天其得之矣呜呼公晚南归吾侪西辕江云渭树间通寒温追惟契合兰臭之言始或氷炭竟若弟晜耳闻山颓泪如河飜瓣香千里庶几招魂

　　同祭冡宰陈心谷公文

　　山颓木壊我心惸惸嗟我昊天不憗老成惟公硕徳应运休明龙章鳯质蚤岁蜚英振藻南国煜煜二京甲第奋迹白日髙名试政比秩凛如寒氷寻转铨曹甄别惟精采华取实曰鉴之清疏滞黜幽曰衡之平有赫丰标胡墨不惊帝曰贤哉赖汝股肱晋之太常重谭输诚陟之柏台万里专城雷击电迅殱于厥猩雾霁氛消扫于厥鲸帝曰贤哉用汝作羮留都召还四牡彭彭旋登太宰表率彤庭百僚师徳八柱天擎三纪扬歴漠然宦情谢政赋归鸿翥青冥鉴湖初涉緑野方营崇兰结佩鸾鹤相迎轩车迹逺葵藿心倾东山云白北阙风馨云何一梦殒彼长庚国思耆老朝忆典型兼而有之死哀生荣金兰结侣道义同盟思公之徳无忝月评仰公之猷无愧歌赓追公之逝谁继鳯鸣南望江国泣泪将零聊持桂酒逺进瑶觥灵几日夕繐帐风生池榭长寂泉户重扄陇冈凄凄双舄云旌

　　祭宫保大司空叶龙潭公文

　　于戏维公晥晥名世硕彦瓉玉流黄文武为宪当其策射金马璞献瑶琨附公骥籍如登龙门鳬飞花县露覆江邨迈戴星之宓父夸制锦之天孙计部含香兰台改玉揽骢驭以澄清盻中原而纡瞩松哦■〈羽上于下〉■〈羽上于下〉李官顼顼郎署留都专城约束滇越臬宪蹔借褰帷卢龙边马蹀躞雄飞肤功卓异帝眷荡巍晋秩迁莺絫陟中丞黔秦甘肃节钺提衡铃柝昼静邉尘不惊则有寜夏之役孛酋纵横公赫斯怒整旅提兵躬折冲乎千里震韬畧于长城凯歌露布刁斗月明殱鲸鲵而授首系跋扈以献廷帝曰俞哉予嘉乃绩晋右司马总制边逖耿耿元勲尚书八座筦枢水衡荐加宫保喉舌股肱国之元老方冀秉钧仪型百辟天不憗遗商山对奕嗟南海之冥茫悼罗浮之空碧纯也意气同脃睠兹年谱畴抚三秦曰维翁祖闻讣涕零梦蝶蘧栩为国哭公生刍在簠毣毣兮方来洋洋兮如睹

　　祭宫保中丞李渐庵公文

　　呜呼惟公学业徳望识度操履应运而生为国之纪斯皆谈在人口播于人耳今所叙者契知而已呜呼言念生平求其友声缔结管鲍论世朱陈公息余嗣燕尔婚姻四海兄弟如公几人伊余筮仕公在考功岳峙渊澄有巨源风余亦硁硁喜直耻通他人则嗔乃公实喜以公特达忘我顽鄙莫逆之交实从兹始余忝琐闼公职誊黄接影天衢休沐相将言相切磋韵拟笙簧庚午之秋余忤当路纷纷掉臂投石罔顾惟公急我谊髙千古及余迁楚寻同拂衣惠而好我携手同车渭水洋洋可以乐饥无何壬申聮辔于征公抚齐越余歴寺卿地逺心迩方期惮力会又忤时婴疾敛翼公归自越余归自燕相顾而笑并赋考盘呜呼浩浩世途是非同轨齿牙相轧波澜四起公独靡他心如止水风雨如晦鸡鸣不己以胶投漆如弧有矢所以绸缪见于生死甲申再起又忝同征公督漕运余叨理卿复从公后出监于浙实尘是步罔敢踰越余兹执宪亦公是程明月之珠光照后乘呜呼人生百年升沈聚散交情秋云倐忽变幻乃余与公生同时居同里而又同志葭莩之亲金兰之谊四十年如一日而未始或易佛经云凡有业结无非因集与公縁会岂是偶然抚今追昔涕泣涟涟呜呼知已凋落从古所悲故匠石废斤于郢人伯牙辍弦于子期公老而吾里之称前辈长者已落落若晨星公没而所谓晨星者又将就日而益零未申之间司马魏公南院胡公相继长逝曾几何时公讣又至呜呼风妬乔柯霜摧暮茎老成云谢何资典型踽踽凉凉余何能为情呜呼哀哉念余欲从鲁邹形色天性之旨以遡虞廷精一之传独公解頥且从史余以必为庶几不落于言筌而会太宰孙公枉过预订他日归来共质此学于二华之下于是遂开愁别之襟再息分岐之驾讵意短景未果良辰不借竟郁结于深衷倐淹沦于大化呜呼哀哉良友逝矣余亦华髪闻公之丧方食哽咽况目撃时事可喜者少而可悲者多痛贤人之长徃感人事之蹉跎能不使余胸石捣而泪金波呜呼在疾不省于亡不临举声増恸哀有余音语及公息泪益沾襟

　　同年合祭司马中丞赵寜宇公文

　　呜呼自古豪杰动闗世运生为名臣死为上鬼树掀掲于天壤寿芳馨于汗史斯固贤哲之厄而徳仲抱真以亡愧呜呼徳仲西蜀人髦艺苑宗盟左袒月旦茂实蜚英鸣琴百里比部亷平殿上惠文秦粤福星八闽起神明之颂两都崇锁钥之名八贰虞工鼎望弥腾建牙特简定难楚荆狐狸罔号鳅鳝不舞江汉澄清朝端推许考晋司马且召还部讵意逆宗跋扈强掠上供人臣无将国法难容蜂拥威胁莫撄其锋意欲开导理谕贼焰益播天星示变适丁阳九之祸呜呼推心置腹自古所难利钝祸福当事罔谭岂乏明喆气数攸闗哀彻云梦之泽泣断潇湘之湲奏牍上闻举朝惊怖逆更鸱张天子震怒彼潢池之盗弄谅不渝时而就捕遐思宸濠不道孙许殚忠未及百年楚孽长鲸而正蒙难明夷艰贞惟帝念忠优恤殊勲前后辉映虽亡亦存身骑箕尾气壮山河充塞宇宙耿耿不磨所称名臣上鬼非耶呜呼德仲能以精诚动天地而不能格叛逆之宗能以威望孚中外而不能弭猝至之变能信于列省之民庙祀尸祝而卒为楚事以殒其生盖所能者天所不能者人情切年谊心懐国艰言之于邑■〈鼻丸〉鼻摧肝忠魂何在千秋容与望云一奠神其格只

　　祭大司空淮海孙丈恭先师文

　　呜呼哀哉树伐需材大道贵夷津梁不作孰指我迷笃生先生为世真儒悟在象先拓我广居追惟筮仕读书中秘及拜夕郎抗直当世出按豫章奸墨辟易视学闗中文章赤帜纯时弱冠实侍绛帏不谓散樗国士被知歴迁蜀楚保厘声施岷峨颂徳云梦繋思南北藩臬声称藉甚遂拜中丞抚治是任两镇郧阳如木斯荫今上拊髀召还中禁廷尉未几进陟南宫侍讲经筵教胄辟雍时有启沃上为敛容乃恋亲帏辞陛引躬上念老成典刑攸寄召起陪京司空是畀谓即登庸翱翔鼎司和羮盐梅庶几无愧天胡不憗遽殒其生讣闻之日中外动情闾里罢市缙绅涕零国有恤典士无师承呜呼痛哉世岂乏才亦岂乏贤其根不沃光寜煜然先生学孔妙契言筌黙识愼独体仁遡源近世学派先生要矣圣人有作或弗易矣纯也饮醇廿年于此习气为累毫无践履念于先生三沐芬芳青衿岁余日侍门墙受约于郧则部淯阳受教于京则官奉常昔在一堂犹多扞格今业死别安望聚乐即把遗言以求领畧恐蹑前踪欲追复却呜呼痛哉梁木其壊兮乔岳其颓斯文中堕兮图书凌夷■〈目面〉懐春风兮抱心孔悲郁瞻南斗兮潸然涕洟万里遣使兮生刍一束地不能缩兮悲不能赎含愁夜雨兮五内若斸山川间隔兮爰诉我曲

　　合祭少宰盛公文

　　呜呼公故将家也代有干城至于公独以文显为华国侍从之贤初业麟经盖从故相马文荘公于二华之巅未几先后登第又先后读中秘书不啻如和凝衣钵之传既接武词林以至少宰修史横经畴不仰如椽之笔又畴不归启沃之益于讲筵时文荘固岳岳于其前而公亦与之比肩世方以天速夺杨绾为文荘惜胡公又捐馆舎于在疚之年譬彼二华俄两颓焉吾西土相业首姬公歴汉唐宋殊多名筌其在我明二百年余犹未有竟舟楫盐梅之用者如公且旦夕爰立而又即僲今例爰立惟词林吾西土词林著者前乎公有髙陵绥德二文简尤坎壈而俱不延岂天不欲吾西土踵故芳躅故使我词林诸君子独郁抑而不宣抑山河百二之灵有所注故有所挹即文简文荘及公犹不能胜未定之天所为公慰完名考终世珍良史而家富遗编国恩从特锡祭营封易名增秩与任子将哀与荣而两全箕裘之托荐上国者二而读父书与垂髫者亦玉比润而芝比妍衡士二闱以人事君其得之公与公及门者如拔茅而以其茹连凡此皆可不朽所以亡而未当亡知公己嗒然含笑于九泉而独纯等方营莬裘于泾峨间冀公佐道化因令吾侪安卧忽讣至不能不追感今昔而继之以涕涟盖为国抱苍生之叹其不堪闻邻笛而睹梁月也岂徒以年谊娴娅之故而然

　　合祭刘南岚年伯文

　　呜呼河岳毓秀哲人诞生诞生维何咀华吐英爰逰艺苑早宴鹿鸣既屡试宗伯而竟落莫如函牛之鼎而以鸡烹当其制锦于晋则以悬鱼持已以烹鲜临民庶几追密县之卓与中牟之鲁迨晋别驾佐股肱郡而佩吕虔之刀也佥谓今之王祥故任未满考而即委润于紫荆时肃皇帝笃亲亲之仁为诸侯王置相于崇以为非公不可而公之曳长裾于王门者三十有五年盖已过穆生之不遇楚而视贾太傅之吊屈大夫于湘流也尤同官而异情即今王槐窦桂芬馥竞爽既已接踵连第以世臣世家名或起草民部为徳齐越或才藏武库胸富甲兵世但云三叶同仕于公家仅见而不知公之治民与为相若曹平阳之相齐清静不扰者实以致天道黙佑于冥冥盖平阳相齐九年而为汉相公相崇三十五年而仅增秩以故于公则若挹若除于子若孙则若注若埀宜其天锡纯嘏齐乔松而未艾胡为乎鵩鸟之见梦亦星陨而山崩呜呼无草不萎无木不倾莫寿于殇莫夭于彭矧福寿之攸同兼子孙之绳绳不朽者神委蜕者形至人不死大梦长醒记玉楼于天上骑白骡于地旁不则炼形太室吹箫缑岭取牝牡于容成又不则御风鞭霆兴云致雨驾乌兔而长征彼寓形于宇内犹大海之浮沤也曾孰枯而孰荣论交令子墨榜同升嗟老成之永逝欲再觏而无慿叹国相之难继将畴依兮典刑炙鸡絮酒永诀生平且以盈虚益损之数知公后有常虚常益之征又以清静不扰之政疑公逝有出世超玄之能公如不昧其嗒然以鉴缱绻之虔诚

　　祭司农郎雒阳翟先生文

　　于乎哀哉先民有言无德不酬矧纯荷先生之洪造盖覆载之与侔何期万一之未报而先生遽返乎蒿邱百年道义独抱深忧慨念今昔涕泗交流呜呼哀哉纯学愧璜瑀识阻敦堥如尺泽之鲵榆枋之鸠乃曩岁先生宰蓝邑入棘闱而试骅骝秉精明藻鉴将网乎琛球神鉴之而托梦恍徃哲之与逰先生谓示象之在兹谬于鼠腊而见收驽马先骋乎康荘鹿鸣侧耳于呦呦然且期之徃哲进之大猷谓勲名之不朽庶无愧于前修纯今尺寸未树恐重贻门墙羞况乎崦嵫掩照泉壤悠悠怅函丈永隔嗟予小子其安求呜呼哀哉先生少负瑰奇探玄寻幽文华炳蔚绛螭翠虬出宰百里则龚黄卓鲁之俦入司国计则崔狄裴刘之筹斯盖冲和精淑之气弥漫乎中州毓兹贤哲展渊抱而保金瓯讵谓位不满道徳与命仇秩仅止于度支之郎曹年未抵乎七十之春秋呜呼哀哉人生浮世譬之虚舟纯尝闻绪论齐得失一死生大类梦蝶之荘周矧贤郎之克肖夸雏鳯与栋牛据先生之夙抱竚看三槐之遗休此日归仙谅先生之罔怨尤而纯所以咨嗟痛悼如割如裂者身羇宦邸筑室无繇荷子云之雅谊愧侯芭之绸缪望千里以告哀惭九章之宋讴惟求来者之可闻庶几不负知遇之独优先生有灵其予鉴不

　　祭来望之职方君文

　　呜呼缅维凌霄靡究厥材繄是丰城跃而复埋畴俾其全竟啬夜台人之云亡忧从中来感时抚事能不兴哀维君诞生岳灵孕甫弱冠摛辞雕龙绣虎健翮抟风彯缨系组出宰濠梁胶东步武行者思归居者安堵尸祝在人口碑在路天子曰休戎事尔辅睠彼东陲海陬阨塞税使■〈氏鸟〉张沸唇虺螫爰莅双旌蠢尔胁息商悦于途士程于式溟渤波澄肃慎重译遥睇云山郁葱改色刃甫发硎神理旋效万石华锺寸莛始掉屈指勲名黼黻廊庙芳讯甫闻倐焉讣告草木皆哀朝绅共悼维君家世蝉联累累双鳯齐鸣瑞世耀里逺步中丞伯氏直指严君吹箎贰郡济美维君妙才岳岳五鹿问学渊源谭天炙毂乙未成名实踵故躅介石匪如独振流俗余辱君交道义三世葭莩金兰比邻依倚余饱风尘君方继起心仪常存君才罕俪三事同升余庶可已殒我良朋大厦斯圮呜呼伤哉百年同尽有涯者生千秋为烈不朽者名虽恨厚施而仅薄食位不配才年未配徳亦见显设而底丰功讴吟迭应貌象无穷竞爽象贤矧多令子大亢宗风君为不死君故达天闻言滋慰亦恃生平诵言如对灵爽不昧引满一巵秦云渺漠燕月凄其抚叹山河寜哭吾私

　　祭刘太翁南岚先生及李太夫人文

　　于乎翁母不可作矣徃纯同诸年家子哭翁于邸谓翁相业大类曹平阳参然平阳将兵多杀戮比相齐始如盖公教以狱市为寄何能如翁司训得士心宰邑佐郡得民心相崇荘王及今王得上下心平阳之后窋奇时襄宗仅袭侯何能如翁子运使君孙武选君皆以进士起家与翁同官中外平阳相齐以战功多而逺之也既以不扰闻始相汉疑信半矣何能如翁以身殉国受主知自未艾至耋卒而为之殓葬置祠祀春秋王曰安得爱君忧国如先生者知臣莫若君信矣盖公坦夷简静本天性虚舟渉世且以身为寄故所至人归之而在崇定储功尤着宜崇之两王眷倚优礼翁歴三十五年弥笃非世之曳裾王门者所敢望也翁今与运使母同归窀穸定万年之居焉母故少翁一岁其借光剪衣笃旧睦亲及佐翁服官状不一宜翁扬歴五十余年无内顾色康神王若仙也纯曩从公逰汝南见翁貌谓百岁不啻或同归里而侍巾履于泉石有日乃今从运使君执绋歌薤露蒿里为幽明之隔耶纯顷扶吾母柩过阳陵与运使君相向哭因哭翁母今哭翁母亦不能不哭吾母纯葬吾母因葬其妻李与杨运使君今襄大事亦失凰侣两地恸伤不待临几酹酒而已涕泗交頥天何酷虐我两人以至此极耶盖纯同运使君与计偕又同举进士胶漆金兰不知其姓异故于翁母始而颂继而些以至于恸然翁母箕裘既盛福泽方来行有宠锡以光马鬛乂以此为翁母慰翁母有知其弭节以鉴纯之衷诚也耶

　　祭大宗伯冯用韫公文

　　呜呼凡人有生畴不有死可死而不可以死者惟公而已公立朝典礼乐如夔侍讲如正叔较士如永叔条议时事如子瞻有一如此皆可不朽而况兼之死乌乎不可而独惜乎时方多故如风浪中之舟畴其作大楫而为宗社倚若公者何以死哉呜呼天之降割于正类亦酷矣岂日者泰山之颓为公兆而遇此龙蛇之谶预验于公余不知天道何心予之奇而令数仅止此岂造物忌才或玉楼成而需长吉为文以纪岂天未欲平治天下也乃为不雨之云而令草靡岂公自喜逍遥也与南面王结侣而栖而厌尘滓呜呼公之不可以死也中外咸惜更使余心怆而悲不能已盖余之与公家世习也自令斟鄩始公登第目成即莫逆即参商未尝不快公之翱翔千仞也庶几即正师席而兼端揆辛丑大计余役西台公实以储相而佐铨曹矢殚厥心以扶亷植善心未尝知有尔我语未尝不罄底里盖余之病伤易而公之病过思余惧公思而易竭公亦惧余易而招尤虽公疾革余杜门未尝不两相药而求万一之济其最闗情者国事之日可虞而人心之日不可挽也公今已矣余亦将归而西矣徒使公抱无穷之忧而余亦不知有何从出之涕呜呼公卒之前余梦公容若步如昔即以慰公谓疾且起今若此始知前兆如郑康成梦令起起云耳然公之精灵于昭于天也必凝而为日星为河岳不然亦启帝聪而纳公之遗疏也庶几登斯世于上理呜呼余与公深矣夙昔心相期为静定之学以求吾儒第一义而以忧时故谓相切磨有日也比公疾亦数以此言告而公亦数颔之然竟不延昔人所为终身之忧不敢以幽明间而辄相忘者此也而暇以他词诔呜呼哀哉

　　祭王仲山年伯文

　　嗟乎先生不可作矣纯自髫年即闻海内有仲山先生已同先生子吏部君举进士已又同官东土为莫逆交以是习先生林泉之乐即古称达者不过谓得移宦而南一拜先生庐中而今以讣闻矣嗟乎世何有如先生者哉先生以通经愽古之学守急流勇退之节当其在事藉令少抑与时俯仰即岩廊可立致顾一意枕潄泉石终其身于诗文书画间世亦以是髙先生然先生风节令顽者亷懦者立即百世之下且闻而兴起诚所重在此不在彼彼泉石诗文书画盖所托而寄焉者也昔人谓士贵士贱皆责在士今之士视昔何如安得若先生者而使士为世重也讵意世有先生而纯生同其时又为通家犹子竟无从一见颜色也耶客岁吏部君季子就试来持先生一画一刻遗纯纯把玩先生手迹无异壮时及从季子问起居又知先生丰神完健谓必且上寿乃无何竟不起嗟乎世复何有如先生者哉纯追念髙雅则为士类惜简阅遗迹则为交情痛痛惜交横假词陈悃千里蒿目先生能鉴之不

　　温恭毅集巻十六

　　●钦定四库全书

　　温恭毅集巻十七

　　（明）温纯 撰

　　○祭文

　　祭中丞雒泾坡公文

　　于伤哉兄竟舍我仙逰使茕茕纯増闻笛之哀也耶追自乙丑吾两人同廷尉赵君释褐共旅食不知其姓异也转盻三十年金兰之契参商之隔幽明之感不能不以之而恼吾懐盖释褐未几宦逰各天乆之既同官台省又未几相继忤旹仕止各天又乆之兄稍稍柄事抚蜀纯亦抚越乃廷尉则捐馆舍而弃吾侪当是旹吾两人哭廷尉不可作畴意不十年以哭廷尉者哭兄纯既以孑影只轮为吾恸私又以双璧沉渊为国怜才兄硕徳重望宜大显不显或挹而注之以寿又不寿此其故不可觧徒令人疑有不可必之天故今哭兄不能不凭几而低佪顷纯扶先淑人柩归兄哭而逆之途又哭而临之殡所且以家大夫髙年为觧兄顾不少延輙先我而厌尘埃纯宜从先淑人死不死兄不宜死而死纯即用兄言自觧何以觧兄于泉台兄直声惠政彪炳中外且有子若孙歩骨鲠之尘接云程之武兄即死不死宜其属纩之辰谈笑瞑目以觧天弢为幸而曰我将逰乎蓬莱纯睹风木念吾母睹月梁念吾友两念交横恸固不能己兄逹者其嗒然以笑于无何有之乡而以我为愚犹胶情于电闪萍逢之形骸也耶

　　祭宪副杨昆洲先生文

　　于戏先生没已二十年所而纯始为文以祭耶始先生以国士遇纯纯何能以国士报先生而二十年来纯亦数仕数已显晦靡定望蜀中真如天上毎一念至悲感交横客岁始从垫江令以炙鸡絮酒徃而犹不及为文今会先生子峻蓁芬以太夫人志铭属纯不朽于戏纯不能报先生又恶能铭太夫人耶然读太夫人状益以稔先生孝友不独治行在周秦者种种未易述惟是纯受知先生遂有不忍死先生之憾故今见先生子如见先生铭太夫人如铭先生盖文章意气有所合而匪独以推毂荣进之媒徳先生也初先生观察吾秦时与部使者大比士先生得纯巻輙喜而力推毂于部使者曰不首觧额不举于是纯遂首觧额然则先生真以国士遇纯而纯亦遂以先生有今日乃纯謭陋竟无能表树以报先生如先生何哉于戏岂惟表树即二十年来先生之墓木已拱而纯不能走墓所以恸知已之沦丧先生之太夫人享耄寿而纯未能代先生及其存致一日之养先生之子若孙林立而纯未能代先生存而课之学蚤令继先生未竟之志甚矣纯之负先生也纯惟河南吴公治行第一以推毂贾生而人恨贾生能以治安策自显而不能荐吴公于朝至令其名亦不闻于后世蔡公光烈典试建州得朱晦庵先生以为非寻常人其后晦庵先生以诚意正心之学为世名儒而因以为蔡公重于戏先生之贤何愧吴公蔡公纯则安敢望贾生与晦庵先生今铭太夫人庶几后世知有太夫人又知有先生天如假我以年尚砥砺以求不愧晦庵先生为先生重者而未敢必也先生有知亦有意黙牖我使竟不负先生诸子若孙必有鸾翔鳯仪继先生者先生其可嗒然于九原也已

　　同祭宪大夫杨两川公文

　　嗟嗟两川公生于秦官于蜀卒于燕朝缙绅无问识不识皆为悼惜矧执礼与公同偕计纯与公同宦逰又俱同秦产盖相得讙甚即生别犹难况死别乎初闻公赍捧信吾两人相对喜谓公至可握手道故比至无何病矣吾两人日诣公所计已之无能也又相对为公恐公谈笑犹日念公家事不自谓不起然竟至此伤哉公盖四方人也无论蚤岁从其父直指公客楚客燕即举进士环辙燕赵蜀晋申宛间且二十年身所歴道路奚啻万里行且登康途为世大用乃溘然而逝徒令以郎署二千石藩臬大夫称良于世哉公故喜为诗诗薄唐以后不为然中州稿独思乡悲苦毋亦反本故性乃日者谓公必得上寿顾竟不寿何与公属纩时子侄在侧故旧盈门仲氏制府公相去甚近即未面而弟事公意至笃藉令公在途或在蜀而遭此变又何以堪然天固不重为贤者困也公归矣丹■〈方兆〉在前季子扶榇大河嘉岭之西直指公庐在公其永以为依若百年同尽以死为乐公固习闻之且有诸荐绅蒿里之歌焉不复为公告

　　耆英社同祭学愽马冶溪兄文

　　呜呼公胡亦厌尘刼以归岂二竖之为害也耶吾侪与公始而讲业继而结社可五十年即显晦参商未尝不目如成而神如邂当公以岁荐振铎中州迁韩府且挟瑟而徃会吾侪聚里中又相与为真率之会花朝月夕以公为祭酒欢甚也讵三易岁钥公輙仙逰于尘壒之外公故为愽士言有声不第而贡贡又仅受一命年踰耋自谓有寿征难老乃竟昼而不能不晦完而不能不碎诸子五如季常兄弟宜有白眉可无憾而卒之前虽家窘会未尝不握管赋诗以遣懐而寄慨即有逺适者輙寄所得句犹虑公以窘为念强笑语以为公觧公今逰泉台也恨不耄不期頥耳能不回首笑役于形者之苦而乐忘乎形者之大顷吾侪为公罢会或为位而哭于数千里之寓以致鸡絮望拜盖抚木则涕泗双流闻讣则梁月増慨少选且强而会会则先为公举一巵以酹形骸萍梗死生旦暮其究归亡何有之乡一也公今知之矣寜俟吾侪言而后喜如蝉斯蜕

　　祭安五峯表兄文

　　于戏纯何以闻兄之卒哉纯与兄骨肉戚也吾两家以戚故又世交也夫以骨肉之戚重以世交纯何以闻兄之卒哉初闻兄在床褥使使之沮上代问使来道兄不食已数日纯与家大夫为兄虑然犹谓兄伟然之躯充然之气官蜀晋阨于下位未究而仁心为质竟当起而享上寿寕蹴然有是乃无何而讣音至家大夫泣纯亦泣盖家大夫旧寓蜀会兄父为纯称伯者官温江已又会兄官巴温江伯弟视家大夫兄叔视家大夫于寓馆至笃以故纯自髫年执弟道于兄不啻同胞而兄诸子又复叔视纯益笃夫骨肉戚世有之而歴世弥笃如吾两家者无有也然则纯何以闻兄之卒哉兄卒四月矣纯以他覊今始走殡所痛哭以文并致家大夫意于戏兄为小官即不显贤于不官寿近七袠即不享上寿亦几古稀诸子服兄训且铮铮然立兄即死何憾顾纯于兄之疾之卒始而虑继而泣今哭而痛者以吾两人之戚非世所称骨肉耳兄今从温江伯地下其以纯言告则吾两家虽谓之死生交可也寜论其世

　　祭张槐麓先生文

　　于戏先生没十年乆矣而纯始为文从仲子以吊耶初先生令吾邑无论茹蘖之操迎刄之才卓冠一时即较士以国士遇纯纯何能忘当是时纯所为文与者半不与者半即先生数试数首纯或有谓先生阿所好者先生不顾也其与淮海月溪二先生评秦士亦为纯屈一指又意指鞭策纯甚力既纯与计偕谬居前人始服先生知人非阿所好而使纯坚志直前免多岐之惑者先生力也何能忘既先生罢巩昌政归仅一通问先生于家而无报音乆之会仲子为吏部选人相见长安邸舍始知先生已仙逰伤哉于戏世孰无知巳孰知已于穷居白屋如先生者耶何能忘先生故肮脏不可下官蠡官吾邑官太仆官戸部官巩昌孤立行一意徃徃为人中甘心焉直道难行于先生见之纯既以先生知位不为不显而竟蹉跎岁月无尺寸表树以竟先生未展之志即愧赧汗下何益也仲子闻宜人讣纯始为文以薄祭并修阙事于先生于戏宜人佐先生力官竟食报课仲子兄弟学且通籍不湏臾少延以俟命也伤哉仲子今奔归启先生圹以宜人袝纯于先生之生不数通闻问于其没无繇以炙鸡絮酒躬致墓所而徒呜咽歔欷于数千里外甚矣纯之负先生也天假我年使不先朝露尚求所以不负知已鞭策者先生有知亦黙启我使不更蹉跎无表树也耶

　　祭征君王子徳社兄文

　　于戏兄胡亦恼苦海以归抑膏盲之为害纯与兄及子充交首讲业至今四纪余即升沉离合如石火电光乃金兰之契管鲍之知未尝不如一日虽千里如对当兄以岁荐起家振铎也始而曲沃既而西塞归来可十余年纯亦谢中台政与弟编相继入里期温盟调猿鹤于清峩续雒社之遗风讵意甫易裘葛兄輙逍遥于清虚之外兄故为愽士家言可第乃不第而贡贡又仅为儒官宜注于寿寿又仅踰古稀岂天道乗除之数亦有时而昧仲子能文必大公门可无憾而卒之前虽手足不仁亦间肩舆为社中之会会輙口期期强为语不尽吐盖其心有未展之懐而其情有无穷之慨纯以初抵里多冗不数接膝谓未必即永诀独虑重兄疾含涙强颜以为兄觧兄今逰泉也能不回首笑七十年来之苦而喜无何有中觧弢之快于戏知已凋落从古所悲故匠石废斤于郢人伯牙辍弦于子期子充虽贡未仕又先兄而逝故今哭兄不能不及子充有胸如捣有泪如波寜俟听邻笛覩梁月而始増慨子充之子若侄已成名而后更未巳仲子即立第纯当从臾俾早成兄未竟之槩然吾三人所相期许为不朽计者如昨日语而忽成画饼纯今亦多病惟皮骨存耳又何他望而空悲存没之永隔与少壮之难再于戏

　　督抚两浙临行祭祖茔文

　　纯今者奉命督抚两浙盖以我祖积庆故兹望浙中行道经桑梓念恋松楸恐乆不与蒸尝故今实切凄怆惟是薄肴在俎薄酒在尊泉台有知其来享之又惟浙大邦以不肖纯建节其地恐不胜此重寄又恐与水土不宜我祖考祖妣其黙佑令所至安利又令厝注免于乖谬不失军民之望以仰荅圣天子推毂至意亦于我家声有光哉

　　祭王康僖公夫人文

　　呜呼夫人今归而从康僖公于幽耶夫人以名家子作配康僖公无何而康僖公不留盖康僖公捐馆之年实纯有生之辰于今六十春秋矣康僖公乗箕以归而纯甫生纯身世已熟黄粱而夫人仙逰夫人之称未亡人者乆而阅歴人世之电光石火盖不知几千万状而今始休矣纯歴官掖垣奉常数歩康僖公后尘而追之不前然师相授受康僖公固纯之子濯孺子也未尝不仰衣钵而遡源于流康僖公不及面授纯而纯得之于私淑纯不及吊康僖公而吊夫人吊夫人如吊康僖公又不因康僖公而思端毅公之前修也耶呜呼古今瞬息人生蜉蝣惟彼内则在翼孙谋夫人为王氏妇已即为母为王母为曽髙王母荻笔熊丸及其曽孙为箕裘矧康僖公学问宦业巳垂竹帛不朽而夫人之名亦不朽寜蜉蝣伍而享上寿又焉求耶纯因葭莩以念旧追文献之末繇故不能不为今昔之慨而泪滛滛不收

　　祭泾阳李夫人文

　　于戏夫人坤舆肇瑞婺彩凝祥金完婉娩玉韫青扬令徳好逑嫔于鸿硕警蝇谢珥相庸佐绩熊丸鸠哺翼翼肫肫瑟琴静好壸有令人方赞殊勲震世山斗且沐宠纶冠翟佩玖胡天弗愸霜萎芳年苍虬趣驾青雀归玄蕙阁香消兰堂声閴蹙额夫君痛心肉骨矧惟夫君三歴断弦悲思寡和鸾续怅然乂矧客邸肉骨异地太公惊趋抚棺雨泪纯以葭莩夙稔淑贞知居甥馆乆依陪京倐遡阴风怛焉凄怆感念存殁挥涕相向有肴在俎有酒在觞矢词为诔来格洋洋二媛在幽嗒然相逐幻境尽空能不瞑目

　　晋南京吏部尚书临行祭先妣文

　　呜呼母弃飬忽三周于今矣感时追慕乌容已于哽咽也耶儿徃在疚虽不得闻吾母之声覩吾母之容然瞻依松楸犹幸有仿佛者存今且望金陵行并松楸逺矣乌容已于哽咽也耶儿日者之齐之燕之越无不将吾母与吾父偕今母不可作矣吾父日衰亦不得将之而南盖畴昔之官也乐今日之官也苦儿有大不堪于衷者乌容哽咽也耶始拜命儿以重违松楸且惧吾父逺行之难将终其身于丘壑乃一疏未允再疏竟格进有不可屡渎之天听退有不可终抑之私情时四方多虞吾父以大义廹之儿不得不治装一徃俟入春计事竣即请归而留孙予知代儿温凊代儿烝尝兴言至此哽咽又乌容已也兹陈忌祭并以情告惟乞吾母黙佑令吾父寜于家儿軰寜于官儿不胜恸切之至

　　温恭毅集巻十七

　　●钦定四库全书

　　温恭毅集巻十八

　　（明）温纯 撰

　　○古乐府

　　艾如张

　　郁郁灌木众鸟嘤嘤临深酌酒亦可怡情有鸟有鸟鷕鷕其鸣厥德耿介厥质文明嗟贾如皋但慱偶声恐逢鸷鸟触树致惊以媒下翳以艾藏形庶几我获为吾友生

　　战城南

　　战城南敌可灭矢及逺马如铁火齐炽水立絶愤乘骄鼔待竭卫霍生左贤折饥餐肉渴饮血幕南空汉耻雪战城南敌可灭

　　五杂爼（平西夏纪事）

　　五杂爼酝盈瓿徃复还脱巾走不得己刄及首
　　五杂爼城半虎徃复还士女残不得已郊多垒
　　五杂俎勾逺部徃复还帐满山不得巳城环水
　　五杂俎卯歴酉徃复还耦尽掊不得已楼火起
　　五杂俎南城促徃复还矢相属不得已自屠戮

　　昭君怨

　　长门回首泪盈襟琵琶只弹薄命吟休问丹青受金否丹青得无用意深君王万几日日有忍令粉黛惑其心况因丹青力暂受君王恻和戎苟有利在胡犹在国一时丹青手但易妍媸色古来更有如簧舌鹿可为马白可黒吁嗟乎鹿可为马白可黒如此丹青杀亦得

　　自君之出矣

　　自君之出矣昼永夜如年芳草随时緑秋月几廽圆

　　其二

　　自君之出矣夣中笑语并既醒还思夣复恐夣难成

　　其三

　　自君之出矣孤枕夏犹寒况闻沙塞苦秋冬衣又单

　　其四

　　自君之出矣新人易为欢丁寜语新人莫令藁砧寒

　　公无渡河

　　公无渡河陆行坦坦尚有风波河水不测盘涡实多深不可厉内藏鼋鼍得人则食不知其佗公无渡河虽有舟檝吞舟奈何长年辟易如见网罗不如安卧饮酒髙歌公无渡河

　　温恭毅集巻十八

　　●钦定四库全书

　　温恭毅集巻十九

　　（明）温纯 撰

　　○五言古诗

　　纪懐并引壬寅冬仲余以紏弹乞休屡疏未允伏枕待命歴月多闲因仰思三圣隆恩二亲永逝中及骨肉师友存没参商与夫辙迹所经国事绸缪之计精神所注生平趋歩之艰展转于心不能己巳而叹初意可遂始愿难酬于是改弧矢万里之期为山泽终身之课苟为政于畎畆庶报礼于九重援笔得诗二十五首命名纪懐以志岁月

　　计偕试南宫遂上公交车对时当世太平内外争尽瘁穆穆肃皇圣主静勤修内懐柔慑万灵纳言收中贵惩贪更训亷信赏罚无贷嘉靖殷邦同乆道万方頼至今思祖功父老犹垂泪

　　其二

　　筮仕令北海海上半凋瘵初至百忧丛视事忘向晦出入童穉眠徒为簿书累亦慕卓鲁名愧非学道爱别来三十年父老犹虗戴补过恨无繇此任不更再寄语为令者毋如余徒慨

　　其三

　　三年频于役凭轼临沧海徙倚蓬莱间几席扶桑在始觉眼界寛西望极畏垒天浮日永浴鴈迷岸分彩归泄无盈虚百川于此汇始作卢敖游髙鸟惭意怠回陟大泽山日观峯未改呼吸圆■〈穴上登下〉通应接汗流浼归来爽自失蜗居从前悔

　　其四

　　西征将之济延颈问阙里泰山髙万仭龟蒙亦难儗有阜迂以曲沂济文相似卦列少昊陵锺灵自此始祷尼应如响顶圬生夫子匹夫祖尧舜千载崇庙祀荆棘故不生异木森且羙当时手植桧荣枯闗泰否呵护烦神明感通有至理低佪瞻拜余一贯如面拟

　　其五

　　荘皇初践祚首重言官路征书罗四方召从诸彦后左掖拜夕郎白简容敷奏一时颂恭黙纳约无庸牖渊哉尼父言无为真圣度升遐胡太蚤遗弓泣宇宙

　　其六

　　朱明景风至衘命之渖代言陟天下眷歴晋出鴈塞上党文物集朱门多风槩沁水主人竒论文出流軰踟蹰马邑城追慨诈为害云中节至止带砺盟千载邂逅赵将军（岢）英声无与佩接武渭阳周（尚文）出师敌輙北飬士（周）与双眼（鎗名赵创）屈指名仅再頼有刘都督（承嗣）三捷威仍倍今为连炮雷一发敌尽碎省卒更省饷不战功尤最先声屈人兵庶以威为爱乃知御侮策全胜在修内

　　其七

　　驱车之荆楚暂憇习家池西忆羊叔子山有堕泪碑言寻云夣泽荒迷不可知江汉依然在皥皥濯于斯朝登黄鹤楼暮倚鹦鹉陂再过巴陵道不禁先忧思一着归来赋逺谢叔子规夣濯缨与足如在江之涯仲尼不可尚千载是吾师

　　其八

　　归泝汉水西言陟太和巅太和髙万丈乌兎疑倒旋诸峯亦儿孙五岳岂比肩中多学道侣相与证真诠真诠何可得依稀守丹田夜夣玄帝语鼓琴寜俟弦汝归有余师汝师言更玄无思与无为斯言信不偏北面终邹鲁庻几永无愆

　　其九

　　繇郧入商于驱车歴木末蜿蜒七百里天近海疑括昆仑于此终太华势相夺坤厚信无疆锺灵及辽阔姬歴八百年贤圣实超越歴代饶荃宰宇宙任旋斡晚近忽荡潏絪缊气疑脱郁积端倪开地维竟轩豁君子期法坤厚徳以载物

　　其十

　　入里返初服垂涕拜亲闱二亲方耆寿偕隠共采薇春秋耕南畆不愁寒与饥弟童儿方丱挟册亦爱晖岁时延宾友欢燕愿无违但怜姊与妹各弃扊扅归觧郁开春酒始幸早拂衣有甥跪罗列庶免永歔欷

　　其十一

　　壬申冬拜命乘春临大河次且崤崡道踟蹰雒之涯黙思圗与书千载永不磨渊哉坎之一万象已森罗五十数非阙载籍文何多南北滋路岐杨子泣奈何所以鲁尼父无言欲回波观象登道岸守一更无他

　　其十二

　　迤逦临熊耳从郏及申宛遵彼汝坟境追思王化逺言驻隆中轸问俗频徃返恨无随车雨腼颜如餐饭有召及吾师孙公节再建铜堤竹马迎云公来何晚当年羊叔子歩武尤蹇蹇余在约束中依旧炙经苑会有二三子（蔡子弘甫朱子巽甫马子长平）因依共勤恳忽为参与商回首空缱绻

　　其十三

　　时值大渊献冏命以緑绶入关过里门北征将父母伏陛瞻龙衮端拱临星斗余从典属国再歩廷尉后旋总大官署六礼亲奔走喜遇泰交成逺近欢盈口至今三十年乾坤同悠乆

　　其十四

　　礼乐容台司骏奔郊庙际有友赵柱史之楚正揽辔乆要故不忘相期秉忠义同歌蜀道难并失南郡意觧组先后归遂初泾峨内潜修卒旧业力耕供赋税山林亦有责报恩明不倍目极日月邉如睹天颜霁

　　其十五

　　初宿邯郸署偶闻邻妇啼声声如有诉多云有所思不作双飞鸟却为征夫妻征夫妻犹可邉塞苦谁知不愁衣带缓但恐寄衣迟砧杵家家急贱妾心独悲手纫衣未成衣成附阿谁应元

　　其十六

　　倚门有二亲下车伏地拜拭泪转开颜问讯疑夣寐乍聚忘逺游囊空反増爱有羙弱冠弟青衿亦聪慧随行兼问字二亲欢更倍东觅仙掌莲西慕瑶池会莲实犹可得桃熟难更再但醸清为圣浊亦贤可待蓂开栢叶进菊绽桑落羙张筵聚宾从门巷填车盖余舞老莱斑弟咏南山对诸孙争进履椿荣萱树背有召忽临门承欢仅六载于今涕泪多不忍见松桧

　　其十七

　　涒滩为帝理再侍讲筵内未几拜命行捧勑临东海二亲犹及将扶侍供甘膬王事信靡盬不遑周仍隘采莼更觅鲤奉飬敢云备明王隆孝思永言锡吾类遵海望天台偶与知己会（戴汝诚）手染二亲容驻颜语仍在语及世上名洗耳有真态相期雁荡游抚景尝至再归署襟已豁如在尘寰外乃知乾坤里形骸元无碍

　　其十八

　　吴山天然境天目于此会江海襟尝合龙鳯结仍大锺灵更毓秀都会千年在一水临岛夷所恃在武备余乏安攘策坐镇浑无頼官聨幸同心但于簿书内民瘼尚未瘳何论沧溟外有时陟吴巅似与昆仑对我屋居其间视之仅如芥恐为形迹拘俯仰惭函盖

　　其十九

　　视师鳌柱下寻登鳌柱上举目溟渤尽楼船争用命共恨海不波髀肉生愈忼翻思武欲修文事宜先尚郄縠何人哉礼乐称名将回瞻孔庙颓鼎新如始剏郡士课文秇薛子（鲁叔）神尤王令如石头城御李（敏肃）儿共傍其师亦千之余愧申公望师已魁多士蔡（弘甫）薛（鲁叔）文日畅辛丑同对庭文子（徳任）亦与伉又同读秘书盐梅吾已谅独有儿予知挟册犹惆怅盍簮兼丽泽相期仍无量

　　其二十

　　虎林戒行李返舟停霅水旋从姑蘓城一水逹都鄙中经江淮河西自楚豫起军储四百万私运亦称此平江（陈公瑄）信多劳宋公（礼）良比羙万安（朱公衡）通夏镇余亦从经纪至今三纪余舳舻争逦迤飞挽古未有陵园亦寜只乃知故与利子舆言有以纷纷泇莱议拘曲终当已谁其浚二洪行险深见底水繇地中行陵运咸永倚徃来亦利渉朝贡疾如矢舍此谈他途如车轻弃轨

　　其二十一

　　初从司农后旋领藏庾役金贮四百万粟犹六年积人人懐婺恤已惧渔竭泽倐忽十年余出多入不益粟乏兼岁储金万不及百仰给人如麻啧啧朝与夕司农难以应仰屋忧难释广开鬻爵例铨路惧乖隔严督搜粟吏又为闾阎惜食寡与用舒斯言诚药石九重方明圣成命正于赫屡示寛恤期四海手加额

　　其二十二

　　己丑罪逆积殃及我慈闱黄泉不可从衔恤扶榇归蒙恩予槥地又蒙享以词封树遂成林丽牲遂有碑附以名人（阁学许文穆公）铭不朽当在兹亲恩日欲报夣飜莱子衣皇恩报更难衔结不敢辞

　　其二十三

　　捧诏领南铨始遂金陵游仰瞻定鼎基王气莾千秋龙盘连燕矶虎踞对牛头孝陵郁以葱都会今称留百司常拱卫南北盛二周余辱百官长表率愧前修癸巳当计吏但知右名流追忆郏鄏卜极目望宸旒

　　其二十四

　　夏拜冬官命承恩就子舍入门睹吾翁故颜惊雕谢尝药仅三时亥晦忽长夜皇恩慈闱并感极涙长泻呜呼马鬛封千年邻二华执秩（富平孙公）碑实録执宪（泾阳李公）铭匪假惟有罔极思不如从翁化郁鬯非无酒酹地空荐藉

　　其二十五

　　读礼松楸间并读论孟语始知精一脉乃在不踰矩所欲惟从心危微寜异睹形色性命合邹孟真学鲁直飬开一闗作圣如导瞽上逹在下学刚大岂袭取求一惟忠恕为已当学古日用精义足黙识敢自沮不然内外岐空谈竟何补

　　题杨太宰桃花岭

　　茂叔独爱莲渊明独爱菊莲为名君子菊为供幽独何如仙人桃花灼实亦馥古有木帝精蟠山三见熟主人海濵居种之满山曲的皪陋河阳纷披成绮褥结实仍累累尽醉韶华足持以啖阿母百岁颜如玉亦悟树人理成蹊光前躅朅来厌纷嚣夣寐山中屋托兴在丹青开巻霞夺目不是避秦时寜问武陵澳金马且陆沉神游亦可掬再种菊与莲时时春更簇他日赋归来纫荷以为服或餐英与实轻身挂仙箓不则延良友花间醉醽醁我亦倦游人求羊或不辱欲鼓山阴棹开径待趢趗

　　送刘衍亨宗伯还朝

　　袅袅琴中操离离沼间芷赏音以同芳饮醇忘其旨与君结绸缪愿言未有已膏车驾言迈讙燕方伊始顾听嘤鸣声何以赠吾子宛彼石头城日夕生春水晓月媚仙舟清风拂中沚含情将诉谁扣舷鸣其里翩翩扬双翮双翮横万里簮笏归承明礼乐唯君倚汉庭今侧席正人在端揆东观已然藜北省亦方轨瀛海神仙宅君恩去天咫承颜归省毕调鼎报天子勿以明发心钟情于岾屺至孝塞天地显扬端在此

　　闺思

　　对月黙黙语清光应照君记得别时约相思但望云月亦有圆缺云亦有聚散散与缺犹可离愁尚减半忽见云间月低头忆逺人相思不相见空有泪沾巾君如失凰侣妾如寄生草桑末犹堪依谁念君懐抱孤栖霜露丛忽遇花落期花落无人扫凄凉两地知

　　温恭毅集巻十九

　　●钦定四库全书

　　温恭毅集巻二十

　　（明）温纯 撰

　　○七言古诗

　　书董生

　　玉几山房图玉几去天纔尺五何縁耸立君之戸松桧为垣草为堂闲窥科蚪穷今古朅来啸傲天之涯酒酣落笔走龙蛇弹铗羞为孟尝客无鱼甘自老京华

　　七夕

　　天上牛郎夜渡河河邉织女手停梭闾阎薄命妾不语独宿孤房泪如雨

　　登庾亮楼歌

　　荆州绾毂地庾亮古今楼楼吞潇湘洞庭水地控东西上下流蜀吴虎闘亦雄武不得荆州苦更苦湏臾胜败一局棊三分事业几丘土何如乘月舒两眸不浅兴同叅佐游一入醉乡我也无俯仰天地亦蜉蝤我今把酒酹明月虽有圆缺岁岁无休歇曽向楼中照酒人又照当时舳舻旌旗之搰搰瞥见君山云雾横又见章华草木荣舜妃楚灵今何在愁闻江上鐡笛声笛声嘹喨特凄楚落尽梅花闷不语回望檐头月已西乃知千古陈迹仅如一瞬许孰得孰失孰存亡孰如江月尚流光此楼亦难尽满游人兴胡不乘风鼓枻穷沧海而相羊醉余学李白搥碎黄鹤为狂客恐杀风景碍吾徒旋车吊古更于水浒徧觅庾信罗含宅

　　峨山髙寿史生母七十

　　峨山髙哉脉结昆仑矗不知其几千万里山势蜿蜒曲连荆山尧门而西顾兮如屏如揖中有清浊二水左汇而吞吐于泾渭兮如环如带极汪洋之弥弥瑶池西围仙掌东峙船藕蟠桃徃徃开十丈之花结千年之实玉女王母独乘鸾而至止笙箫奏云和瑶草满阶戺如隔尘寰游洞天况逢秋月桂如绮凭谁觅藕更觅桃驻颜却老从今始觅藕觅桃亦荒唐不然且于山水之间延儿齿醸清为圣浊为贤日向花前进百兕但歌南山无劳陟屺窦氏桂花株株香田家荆树色色紫称觞孰与显亲多男儿有身不致青云何以移忠报天子

　　温恭毅集巻二十

　　●钦定四库全书

　　温恭毅集巻二十一

　　（明）温纯 撰

　　○五言律诗

　　同子成游说经台

　　为结烟霞侣因过尹喜门停车逄白鹤挥麈听玄言瑶草经春长琪花冐雨繁真源如可问待月坐黄昏

　　其二

　　从君探世业道徳五千存紫气烟云合丹崖日月屯有无观妙徼恍惚尽乾坤似得真常脉先天可细论

　　送辛四景虞应癸未试

　　持宪神羊着叅军草檄名（景虞之世父父）白眉怜马季彩笔笑江生风入鹏南翼云蒸冀北程黄金台望逺万里正含情

　　内丘晓行

　　秋色扑帷清侵晨傍桞行衣牵朝露湿花映晓霞明拙病怜吾道江湖寄此生华峯云日近忻慰倚门情

　　过邯郸

　　驱车出北平暮向邯郸行秋在风前树波连雨后萍三千矜赵客十二傲秦城此日哀陈迹平原草木生

　　邯郸李希圣明府枉过小坐

　　旅病怜秋色相逢一觧頥看君花满县愧我鬂如丝把酒还听鸟开襟且论诗黄粱今已熟那计夣回迟

　　武陵城楼送李少叅之闗中

　　登楼愁望逺把袂又逢秋共讶谪仙去谁怜落叶稠魂飞崡谷道月满洞庭州相见知何日桃源好驻舟

　　送李懋推放归

　　拜夕怜青琐飞霜独犯颜长留忠胆在不惜壮心闲圣主恩波渥逐臣邺下还赐环应有日那得恋东山

　　过武关

　　关塞空秦汉风尘感岁华猿啼惟鸟道犬吠有人家孤嶂天疑近穷途日易斜啇山知不逺吾欲了生涯

　　夏日同裴太仆泛西湖

　　刚怜簮乍盍却恐袂仍分槎入六桥桞杯浮二岭云雨余荷欲长风送磬常闻半日跏趺坐相将译梵文

　　又同登万松岭

　　揽胜对髙春衘杯俯万松人疑乘鳯舞亭似藉云封湖海当檐尽山林引兴浓愿言婚嫁毕同此醉芙蓉

　　豊乐亭赴成君廸太仆宴集

　　乆别成萍梗相逢尽日停论心怜玉署把酒续庐陵雨霁青疑染花开烂若蒸豊年仍可乐千载共兹亭

　　春日詹直指招饮胡太守园

　　亭榭倚危岑登临惬赏心山疑浮海市人似到云林花气扑帘入歌声杂鸟吟相看春意足底用出郊寻

　　望垄

　　絶恨风人痴忍为九我诗呼天亲罔极爱日我何知想象松楸里瞻依夣寐时重将莱彩舞泉路以为期

　　海潮庵

　　古寺碧云邉登临息万縁法堂留月照衣钵付灯传近水花饶笑开帘鹤欲前相逢天竺客说破野狐禅

　　初夏同雷徤夫马子充游子徳园

　　雨霁夏犹春班荆白首新名花香入座幽鸟语依人绛帐经谁授丰城剑有神相从三愽士星聚恐惊荀

　　社集弟居

　　景色倍晴和相逢鬂尽皤檐荆花迭锦风树鸟成歌结社春连夏开尊酒似河不知禽庆侣何处恋青萝

　　合阳晓发

　　侵晨出郭门萧瑟望朝暾霜逼秋禾熟日烘野马奔兵戈连塞徼耕凿几烟村抚景临岐路凄然欲断魂

　　园中望先茔感怆用百岁吾偕汝句

　　无情花自发底事鸟如歌本为逍遥适翻令感怆多望云封若斧滴酒泪成波百岁吾偕汝那堪诵蓼莪

　　过夷门有懐西亭宗正

　　传经怜帝子垂泪过夷门几载诗筩废千秋藜杖存鹤归疑见汝草緑正伤魂在笥文仍富相思夣里论

　　寓天寜寺兰上人房

　　寳塔何年剏相传自盛唐一灯留法界片月照迷方山敛浮云尽风翻贝叶香无生如可学吾欲泛慈航

　　送袁微之赴渔阳刘公幕

　　从来■〈雨上只下〉燕颔肯作一书生投笔辞南国挥戈向北平亦知龙射斗常有烛笼旌欲树封侯绩羞称任侠名

　　胡子芳移居为余比邻

　　何意离群友相逢更比邻醉歌吾潦倒岸帻尔情真寳剑光腾斗春林花傍人子虚如有赋早晚献枫宸

　　题冯仲元园

　　岂厌纷华扰而从此结庐峰连楼蘸水月送塔翻除改席花疑闘题诗竹可书归来吾羡汝不叹食无鱼

　　喜马子仪至得二亲信

　　檐雀噪曽频乍逢问二亲喜闻颜似玉应是寿长春桃熟蟠山近莲开玉女邻思归扶杖屦对景可全真

　　送子仪归用何仲黙先生韵

　　去住应难别赓歌欲暂留卷帘还对月绕槛复栽榴雨霁看行鴈烟开忆钓舟知君归里日芳草傍清流

　　寄弟

　　吾仲几传书飞腾兴欲舒看云愁见鴈弹铗叹无鱼经学三冬足鹏抟万里余雪霜亦雨露努力爱居诸

　　庆成宴恭述时万歴丙子纯以太仆少卿侍殿中

　　子夜南郊荐寅宾北极临阳生飞管应乐奏庆云沉鱼藻君臣乐檐梅天地心玉音亲命酒既醉荷恩深

　　其二

　　九重欣昼接三祝庆良辰寒键初阳启和颜七日亲歌谐鱼出听舞徧鹤来驯喜起瞻前代皇仁自近臣

　　上元同刘敬甫送弟从戎

　　海内风尘满忧时可奈何暗香梅自发积雪鬓全皤任侠挥长剑铭勲望伏波竚看麟阁画握手醉烟萝

　　其二

　　三五团圆夕留连离别时还从姜氏被预想谢家诗春入池塘草路分南北岐吹毛刀可赠万里以为期

　　长安会馆赴同乡公宴

　　莺燕骄春永芬芳得闰偏上林花易发旅邸月同圆簮遇青睛盍杯从緑树传感恩争报主周歴万年延

　　送子仪还里

　　折桞送君时衘杯动客思青春堪作侣好景且留诗陇月千山隔乡心一鴈知髙堂问消息休道鬂如丝

　　季夏同家弟邀妙上人园游会大雨河涨

　　底事骤清凉开襟共此堂正逢甲子雨况是水云乡说法风帆定无机鱼鸟忘一身天地小吾亦爱吾狂

　　温恭毅集巻二十一

　　●钦定四库全书

　　温恭毅集巻二十二

　　（明）温纯 撰

　　○七言律诗

　　游青柯坪

　　削成絶壁倚危梯刚到山腰眼界迷为近天门寻白帝故从鸟道拄青藜衘杯欲并峯莲吸得句先携玉女题正好乘风凌絶顶归来恐作旧人啼

　　其二

　　徙倚探竒恣壮游几番回首忆秦州千年紫气从闗过九曲黄河入槛流旧国城连芳草合昔贤丘与野烟留山灵何处锺豪俊为巩长安亿万秋

　　春日二园社集得餐字

　　载酒寻春赋考盘不劳折简罄交欢闲依花径班荆坐漫采园蔬作脯餐树里鸟鸣惊客到池中鱼跃觧人看醉余散髪忘归去笑击空明把钓竿

　　蜂房次逺卿韵

　　午余蚁国夣初醒闲看蜂衙闹晩晴股带花须香粉合口衘窓楮屋庐成振振休说螽斯羽肃肃如屯细桞营目击从王齐殚力杞人何事但忧倾

　　郾城三宗侯招饮

　　王孙台榭倚云成落日衘杯听啭莺遶槛龙冈团月色当筵熊耳暗松声桐分周叶推唐国雪似梁园赋宛城家学传经刘向在燃藜夜夜烛长庚

　　绣春台宴集

　　台榭连云载酒登相逢春色锦千层名花岂自雒阳得危槛还从树杪凭坐对清峨频徙倚杯浮星月欲鶱腾夜深留滞浑忘去回首东林日已升

　　登黄鹤楼

　　危楼髙耸捍荆襄不见当时鹤再翔跨鹤欲从仙侣去开尊疑对酒家狂金沙鹦鹉连芳树二水三山带夕阳笛里梅花何处落一声风送五云傍

　　中秋仲宣楼送秦藩伯之滇南

　　萧瑟登楼听郢歌共怜王粲住征舸逢秋岭月当檐胜恋客江花入槛多云里象人瞻日色天涯鸡足待春波使君一去千山隔尺素遥看鴈影过

　　同邹秦二使君游徳山

　　孤峯突兀俯群山遥望江湖碧一湾善巻池连青草合髙僧塔共野云闲听经鹤去烟霞外采药人来杳霭间一局残棋钟磬落招提尽掩不知还

　　登岳阳楼

　　飞楼蘸水倚连冈怅望仙踪竟渺茫龟鹤崚龟囊已尽江湖环遶带仍长贾人逢篴龙喷浪巨蟒离池劔吐芒犹有梅花当面发不堪吹落洞庭傍

　　同李杜二使君望太和山

　　危楼缥缈倚云成西望名山势若平太液扬波晴亦雨天门返照夜还明相逢李杜饶新句几遇金兰感旧盟安得乘风凌絶顶紫霄长听歩虚声

　　又同饮李太史宅时太史尊人孝亷在坐

　　郊行几度驻江干江上多君赋考盘苍翠松姿春不老蔚蓝山色夏犹寒开尊重引探竒兴投辖还兼舞彩欢共向隆中占象纬弓旌行指卧龙滩

　　送方允治勲部应召

　　隆中抱膝许寻盟紫诏俄传出禁城画省移官新主意草庐劝驾故人情逢春弱桞迎旌斾对月芳樽倚鉴衡照乗隋珠携满袖知君蚤晩献承明

　　登太岳

　　髙薄层霄礼上玄徘徊回首笑尘縁烟生万壑疑无地云散孤峰忽有天虎豹关开风送入丹铅灶冷火迷传榔梅似是真消息独立苍茫思渺然

　　送王茂大之闽盐运（时李本寜偕行）

　　一麾十载浪难平此去安流万里行尽日关心盐鐡论几时回首鳯皇城葵榴满路风烟好李郭同舟藻思生九曲河流终到海飞腾蚤慰故人情

　　江村夜渡

　　休沐同游江上村寻春徙倚到黄昏舟车逺望兼南北星月平临互吐吞傍水花阴侵座入当檐山色伴云屯相逢莫作乗桴叹兀坐中流过海门

　　题李太仆看云池巻

　　荆树相看不记年躭诗共咏鹡鸰篇谢家得句饶春夣杜甫多懐但昼眠海上池连芳草畔天涯云在夕阳前故园招隠冯谁赋难弟风流亦谪仙

　　信阳道中阻雨次杨使君韵

　　行春单骑出郊堤风雨更阑鸟道迷但使闾阎无犬吠何妨林野对鸡栖贤山夣寐惊锺斗浉水潺湲动皷■〈皷上卑下〉莫道随车饶大泽主人余润自东西

　　同赵汝存宿大关山洞借食僧家

　　簇锦传灯照眼明兴来披豁总关情观风转向云岩下得侣何妨鸟道行辟糓山中容我住采芝方外有僧迎逢人说尽金银气谁向空门问此生

　　登金山寺

　　特立中流澜倒回振衣极目此徘徊寻源有意乘槎去对景浑疑跨鹤来雨霁龙宫行日月潮廽蜃气接楼台入瞻座上西来像为汲中泠供一杯

　　其二

　　兰若飞悬龙象孤真成净土一尘无天开寳地金生穴波涌祗林镜作图舍筏凌虚从苇渡离縁入定爱河枯珠宫容我栖禅室秋水空明片月俱

　　其三

　　水月澄空静不流那分南北照神州皇图巩固天为堑汤沐潆洄海似沤朝贡越裳航万里车书吴会奠千秋观涛谁着三都赋江上应标此柱留

　　仲忧定海招寳山同王将军张宪长观水陆大操

　　山河一綂巩皇图拜命东南镇海隅贾勇旌旄雄虎豹先登精鋭竞蝥弧期标南国千年柱如渡西川五月泸亦喜务农休士马恐因忘战启忧虞

　　其二

　　紫电清霜武库多转输谁是汉萧何将军不喜髀生肉甲士翻嫌海息波悬哨如笼麟谷鸽衘枚似趂蔡州鹅阵头目极吴门练疑有骅骝傍水过

　　游灵谷寺

　　出郊为访志公林塔影还从静室临象外涤襟泉有徳阶前鼔掌地成音忽闻鸟韵惊迷性漫倚松涛试定心幽寂偏宜驺从去独留明月伴讴吟

　　王阳徳大叅伯仲邀饮墨池园池即右军洗砚处谢氏夣草堂在侧

　　选胜名园傍斗城客来倒屣笑相迎栏成曲折花争发坐倚芳菲鸟不惊生草塘余灵运夣临池家绍右军声主人且莫言投辖还欲重为结袜行

　　虎跑泉寺同孙枢相王李二柱史宴集次苏韵时王柱史将代

　　林深地僻构禅堂雨霁风来襟袖凉花发满原春未改灯传列祖月同长清时且喜成三笑话别先愁各一方好景共游难再得醉余且觅虎泉尝

　　上已邀司马汪公伯玉游西湖

　　乘时修禊向烟波为爱风流晋永和乆别琴樽霜入鬓乍逢湖海酒如河移舟曲傍苏堤桞蹑蹬髙扪葛岭萝入夜论文真倚玉阳春谁和郢人歌

　　雁山瀑布

　　乘兴寻幽到海涯悬泉千仭溜争竒空传如练玄晖语笑絶翻盆杜甫诗云里飞虹终想象风前瀑布亦参差千秋为汝标名字白玉生烟岂曼词

　　同胡藩叅蔡宪使集永嘉江心寺

　　绀宇空悬面面低观风聊此一攀跻闲横双眼扶桑尽细话三生弱水迷独立潮头天上下平临塔影月东西经行处处堪垂泪敢道波澄静皷鼙

　　其二

　　异地金焦江上齐又如灔滪起招提水云乱鎻青莲合天地双瞻北斗迷尽日皈依留幻境逢人耕敛问遗黎相看谁是东南柱谩向中流握管题

　　同孙侍中王李二直指游北髙峰次灵隠寺壁韵

　　蜡屐登临结侣行髙峰胜处还再更万木扶踈欲填壑群山迤逦如环城当檐月到徙松影隔岭风来闻潮声秉烛同游不尽兴况逢秋色含别情

　　送孙以徳太史还朝

　　西湖秋水映芙蓉不尽攀留别思浓已藉青藜空白屋共言江海得人龙金莲宠锡仍归第玉笋先班复听钟此去九重纾侧席应多上赏及儒宗

　　同胡奉常集燕子矶

　　丹崖峭壁欲廽澜直挿中流作柱看影落江心疑燕度根连锺岭隠龙蟠逍遥尽日机全息花鸟逢春兴未阑况是皇家豊芑地河山长巩万年安

　　送刘中丞汝观

　　中丞直道去长安始信人间行路难满目风尘多按剑知心天地几弹冠论功自昔归何晏平夏于今数范韩即向东山寻谢傅莫因一夣笑邯郸

　　重逰永嘉江心寺

　　江心一柱障波流再入烟云豁两眸近海疑从天外望凭虚如向斗间逰乾坤万里谁函盖南北经年自去留泣血迸空怜杜甫杖藜不尽古今愁

　　瓜歩即事

　　夕阳古渡问前朝北指璚花观未遥京口尚连秦汉月海门不断古今潮遗宫芳草沿江渚异代秋声引玉箫醉卧欲消千载恨夣回犹记鹤相招

　　游禹穴同姜宪使商大理朱太仆王新建集舟中听童子歌予劝民诗

　　谒帝因躭万壑烟相逢如到畵圗前开帘席对花间月倚槛杯浮镜里天共醉良辰兰曲酒肯廽深夜剡溪船此时豊稔仍歌咏犹恐春秋诧有年

　　送少司农梁公北上便道省亲

　　司农拜命向长安满目甘棠四野看枫陛行瞻曵履重椿堂先得舞衣欢旌揺王屋冲星晓酒尽苏门对月寒为赋大东临祖道凭君切直奏金銮

　　同子忠登牛首山

　　探竒蹑蹬歴危廊披雾乗风到上方醉向空中扪日月夣回云里听笙篁即看紫气连髙阙似遇青牛过故乡羙景况逢词赋侣总非吾土亦相羊

　　同胡子忠重逰燕子矶闻我兵复朝鲜

　　寳阁重登酒半阑相逢春色映层澜飞矶岂学衘泥燕近水常留折苇滩日送花阴侵座入夜躭棊局把杯弹东征忽报师全捷赌墅风流忆谢安

　　答王元羙兼懐敬羙

　　一代才名众岂如几年髙隠蚤悬车有时搦管挥文藻尽日躭玄味道书难弟金兰交不浅元方夣寐迹仍踈且慿鱼鴈订归计那得相逢海上渔

　　夏日同逰李氏园

　　亭子髙连睥睨齐相逢倒屣共君跻尊开北海慿溪转坐对西山返照低金阙晓开云外拥玉楼烟袅雨中迷清时休沐堪乗兴刻烛新诗子夜题

　　其二

　　主人结屋帝城邉一径斜通御桞烟翠色雨余山吐月緑阴风净水衘天芳樽对尔沿溪坐好景慿谁作赋传醉后登楼还徙倚忽闻更漏不知旋

　　再逰李氏园

　　重怜幽寂再开筵信歩乗风到斗邉竟日同为园际客百年君是酒中仙看山日落中原尽倚韵诗惭大歴前自笑支离归去晚不妨尽日坐云烟

　　五日同使君谒子贡祠对酌

　　旧宰祠堂背郭横肩随旅拜向檐楹千年墙室窥瞻好五日椒兰感慨生拂坐薫风思觧愠盈巵蒲酒对澄清执鞭岂为文章业所至长留奕奕名

　　其二

　　胜地相从引兴长低佪尽日思望洋踈林隔水莺相和细雨衘泥燕并翔风物天涯催鬓改驹阴时节忆年芳赐沾宫扇先朝事彷佛佳辰侍帝傍

　　夏日邀徐君羽饮子由亭

　　天汉风流见使星乾坤此地剩孤亭懐人汝上云连蜀下榻尊前月满棂风雨聨床髪半緑江湖挥尘眼同青夏阳不尽相看思有约春深此更停

　　邯郸合族建追逺祠志喜

　　憇邯几住吕公轩何意支流派最繁接武箕裘多国器将文点窜为家门从知姬姓本同气况乃唐封出太原谱志分明非漫合不妨两地荐苹蘩

　　送萧可发直指还朝

　　皂囊欲奏建章前使者停骢尺五天莫论埋轮称柱史已从揽辔向秦川泽覃涸辙全苏鲋霜入穹庐欲净烟结绶交情频徙倚笑看父老拥离筵

　　题新筑尊经阁成

　　泮宫髙阁切云成藜杖将分太乙精满架缥缃过二酉当檐奎壁引长庚笔从众巘齐冲斗带合双流两抱城柱史神君収地脉重看文献在西京

　　宿报国寺同僚胡刘诸君枉过次韵

　　衘命停车傍帝城郊门况有故人迎一灯夜照祗林鹤四月春留上苑莺紫气忻瞻丹鳯入佩声喜傍玉河行明朝伏陛承清问数马还愁愧冏卿

　　王言卿精膳还朝雪夜枉过有作次韵

　　风尘荏苒二毛侵说劔虗怜许国心岂向延津龙竟合何如剡水棹空临笑看松径开精舎醉倚梅花赋上林康济有人堪吏隠不妨青眼共浮沉

　　其二

　　赋就阳春雪满林地分清切主恩深闲曹亦是调羹侣小技终成奏缶音万里乾坤眼欲尽百年意气酒重斟只愁灞上仍如戏到处腥膻入塞侵

　　立春前二日雪中谢赐元旦宴钞时岁庚子两立春也

　　屠苏开宴旧时传楮币承恩此日偏六出花飞沾帝泽满朝虎拜庆尧天灵台已奏春如闰太史将书岁有年况欲发藏怜逺戍竚看南北净烽烟

　　立春次日朝天宫习仪

　　鞭鸣鸡唱晓风寒乐奏胪传庆履端玉帛趋跄来万国衣冠舞蹈集千官蓂开气转三阳节雪霁春回太乙坛闻道上方将进酒嵩呼齐祝万年欢

　　答沁水王次来韵

　　桂树别来几见秋毎慿云树忆并州一从碣石论文后谁向梁园授简逰春色朱门芳草合天涯华髪旅魂愁开缄忽睹相思句倚韵诗成月色幽

　　九日圣驾阅寿宫奉命同丰城李侯守崇文门时有彩罗之赐

　　鹓班扈从出长杨鱼钥钦承被宠光鳯阙云廽星拱极銮舆霞映帝垂裳杯浮金菊开芳径雪迭香罗出尚方竚目八荒登寿域欢歌游豫颂君王

　　其二

　　九日天髙爽气开五云缥缈驾东廽为占万代兴龙地非恋千秋戏马台绮赐群工沾雨露香分御座近蓬莱披衣拜舞同居守挟纩还期遍九垓

　　又同登观象台

　　仗剑登台欲蹑云不妨萧瑟对斜曛平临睥睨连山色危倚玑衡傍斗文天为宸逰开夕霁人因佳节坐宵分宣传雨露寛秋赋动地欢声处处闻

　　南郊陪祀

　　雪霁郊坛对越时恍疑朝拱万灵知深宫栗栗应无斁上帝洋洋若有私运际贞元天地合节临亥子斗杓移闭关已得扶阳力定有春辉徧海涯

　　送元闇假归

　　湖上题诗袂乆分那堪乍晤又离群归心岂为三珠树启事常依五色云驿路雪梅春的皪江城烟桞日氤氲晋公元系苍生望莫恋家园緑野醺

　　谢赐庆成宴具后合请建储毕婚用汉甫司冦韵

　　入趋枫陛自郊坛咫尺天威欲报难推食幸从今醢署伏蒲岂学汉师丹龙颜日为前星霁燕翼春将少海团况有雎鸠相对喜关关水际傍金銮

　　阅蔡弘甫薛鲁叔文徳任试南宫之文喜赋

　　杏花春色望中新赋就欢冯狗监陈鞭似祖生先竞着璞如卞氏晚同珍已看剑气冲牛斗岂为山灵诞甫申莫道禹门髙万丈雷声震处是通津

　　送米仲诏之令铜梁

　　米家书畵旧悬簰羡尔还兼谕蜀才春色满林供客眺桃花百里向江开重飞故国双鳬去再过关门紫气廽公暇挥毫应尽兴徧添珠玉在山隈

　　送刘中丞希哲之镇渔阳

　　礼乐当朝老奉常恍如郄縠向渔阳逄时不为鸡声舞出塞行看剑气长左辅疮痍慿鹊起北门鎻钥属鹰扬但令欵塞仍依旧岁岁呼韩似越裳

　　送来望之司马出守山海关

　　天门虎豹拥燕山不数崤函百二关留客著书占气紫趋庭遶膝有莱斑行间撃柝金汤固枕上行师壁垒闲起草首回司马署去天咫尺岂违颜

　　送李本寜左迁安丰

　　乆别含情思惘然寜知乍晤是离筵共怜大旱当尧日谁以薫风佐舜弦汲黯官阶薪积后汉文宣室席虗前劝君莫唱揺红烛鹏翼终看傍九天

　　其二

　　文雅官聨忆半千提衡不是缩杨禅旧栽桃李知时雨此去风流亦谪仙江上芍陂争灌溉城南花坞任芊绵公余把酒题应徧分付双鱼向北传

　　雪中谢赐藕少宰裴公元闇司冦谢公汉甫中丞郭公哲卿有作聊和

　　雪里阳春天地心特将碧藕代甘霖荐余九庙歆精白赐及千官尽佩簮鸣世多懐饶郢曲许身欲报愧南金堂隅愁有号寒者广庇还思万厦深

　　其二

　　虎拜追随鹓鹭行山公何意倦廽翔尝新如荷丝纶重求旧难忘侧陋扬况有清通为启事正逢简注坐垂裳题诗恐赋归来去欲济冯谁作大航

　　五鳯楼前祝圣寿修十余年旷典也时月望于十六日祝当其望云志庆

　　欢逢旷典庆丹墀正是中秋月望时虎拜楼前新礼乐山呼阶下旧威仪箴从大寳金为鉴歌和长春酒进巵最喜连朝翻衮袖且传逹孝万方知

　　先是奉命十七日早合内外诸臣于五鳯楼前祝厘次韵

　　佳节巧连华渚辰诏传五鳯听鸡人云霄咫尺颜应喜玉帛趋跄意总真即向彤庭歌既醉先从玉宇赋千春况闻指日収中贵念及遗黎处处贫

　　秋日忆早朝

　　当年朝拱斗星移飞鸟廽翔亦有期静听鸡鸣金钥动喧传象过玉珂随肃清秋色连宫阙咫尺天颜入夣思何日鼎新三殿后侍臣重睹汉官仪

　　其二

　　暑退年年侍讲帷秋来日日想朝仪金流胶折非畴昔鹄立鹓聨正及时漏待千门花作侣烟开双阙月应知忽闻少海恩波渥即向文华拜赤墀

　　中秋前四日集维益朱榴馆得残字

　　秋色愁肠夜乍寒偶从看月一凭栏海潮白拥江门雪榴累朱悬洞府丹林野总沾新雨露闾阎仍苦旧凋残爽鸠此日春将半何得余波动地欢

　　中秋集余望筠馆时乆坐方得月会逮税使之横于楚者又逢圣诞志喜分得山字

　　坐看皎月出云间岂为扶阳力不悭顷刻阴翳消宇内普天光照徧人寰正逢汤沐生春色想见宫闱霁圣颜自是大明千万世将呼嵩岳寿南山

　　西台满考谢赐羊酒钞锭

　　朱衣使者降从天下拜欢承雨露偏楮币何縁分内帑纶音似欲赦前愆委蛇愧乏羔羊节醉酒深惭饱徳篇不是作霖逢大旱投醪漫想古人贤

　　忧旱

　　炎刘何意说干封雩罢今看舞燕从岂向桑林躬六事争歌云汉念三农目前生意怜芳草海内多愁望赤松闻道吕梁洪尽陆军储此日又难供

　　其二

　　西郊云起也纵横不分星河夜夜明近水园林何处緑向阳葵藿几时倾岂因东海寃犹结可是弘羊烈未烹却忆吾皇曽歩祷随车膏雨徧生成

　　送万伯修司马之镇蓟辽

　　异邦振旅九重知鎻钥亲提十万师对奕先筹淝水捷请缨欲向幕南驰辅京列镇金汤在属国三韩保障宜只恐材官生髀肉翻嫌欵塞望羁縻

　　闻谷中桥成先是以髙僧福登力建万佛塔募縁致毕此工逺近頼之志喜

　　悬空飞渡俯清流为倚慈航在上头题柱不劳歌蜀道吹箫似已到扬州彩虹斜向双龙挂紫气髙连二华浮欲济巨川思大楫应知明主夣相求

　　送刘伯时之登州

　　相逢把酒共登台怅别衘情祖帐开已有甘棠留夣泽还湏露冕向蓬莱郡斋闲共仙人卧睥睨平临蜃气来渤海于今歌出牧佩刀谁不譲君才

　　改予知儿和袁生微之戊子下第所作时儿与生同试顺天

　　渉世何妨共陆沉聊从林壑惜分阴任他按剑临明月羡尔懐珍有炼金江驿多梅春可寄池塘生草夣频侵莫忘献赋当年意狗监相逢听好音

　　送朱左使归衡州

　　雨雪青门供帐开千年疏傅两贤哉即从山色怜花径总是君恩到草莱灞上攀辕今日去衡阳归鴈几时来莫愁按剑风尘薄还为苍生叱驭廽

　　送周光禄册封晋藩归省

　　近臣持节渡滹沱捧册遥临鹫岭过故国重沾周雨露新恩偏到晋山河分桐帝子宗藩盛负弩诸侯保障多明主不忘骢马旧莫因归省恋烟萝

　　送祝将军伯良之任吴淞并序伯良余同年宗伯尚书郎子敷子也少为名诸生庐墓友诸弟余徃在浙闻而嘉之顷就武推总吴淞为赋七言律勉之

　　承家彩笔雅能文仗剑东南欲竖勲郄縠诗书堪上将君陈孝友试中军澄江波静三吴月镇海春回细桞云燕颔登坛将万里箕裘卫霍汉廷闻

　　秋日同董维益司冦蔡弘甫内翰集朱汝修保御修竹馆得开字

　　杏林三径雨余开漫倚琅玕结伴来如向渭川成别业那逢燕市不衘杯黄庭经为笼鹅冩彩笔吟看过雁裁只恐疮痍仍满目人人都望长桑回

　　次秋字

　　疮痍入夣起邉愁又值萧萧落木稠何处征人惊雁影谁家织妇望刀头杯停河朔忧时日月照关山出戍秋为语请缨年少者风尘海上未曽休

　　送秦给事使齐

　　纶綍传宣下掖垣逺持玉节过云门夕郎暂辍芙蓉直公子遥沾雨露恩拥篲定余从事醴攀条故倚帝城园淄青遗俗君应问何日函封上至尊

　　送贾徳修奉常使赵

　　容台清晓登征车千里漳河入望初本为景风持使节不同当日曳长裾韩陵山下还藏石紫陌宫中好购书帝子相逢应授简赋成白雪寄双鱼

　　寄懐雒阳翟座师

　　清时何事拂衣廽咫尺门墙望眼开一自抡才称国士遂令増价向金台灌园戸外真罗雀结社花前共举杯他日经过闻鲤对春风满座尚徘徊

　　张羽王言别得分字

　　虔刀把赠倍殷懃暂合延津袂欲分休向风尘愁按剑且从杯酒细论文莺花日下同为客韦孟风流已到君狗监若逢杨得意赋成蚤上汉廷闻

　　送秦二使君之蜀

　　一麾十载怅离群乍晤那堪落叶分重以神羊临絶域几呼緑蚁对斜曛草堂莫问悲秋赋劔阁应传谕蜀文此日西南豺虎甚除苛万里喜逢君

　　寄题葵园

　　沁园春色盖倾初日渉因成趣有余排闼青来山峍屼当轩碧拥树扶踈忘机迹与鸥相狎卫足心仍藿共舒况是侯王同姓者何如藜杖夜雠书

　　宜川谢刘伯明年兄赙吊晤其弟叔贞

　　不忘髙义臭如兰跋渉那知行路难座对西铭堪论道尊开北海且加飡知君有意抟鹏翮老我何妨戴鹖冠他日看花逰上苑伫逢春色满长安

　　其二

　　从来意气重金兰投辖多情况二难乘兴不因雪夜尽衘杯还并月华餐书成已贵雒阳纸赋就应弹贡禹冠伯仲总为廊庙噐吾将垂钓老江干

　　宜川谒刘太公墓有感

　　逰燕杖屦趋承日过里低佪想象时我愧延陵将挂剑谁怜有道为题碑心灰杯泻千行泪手泽肠廽一局棊极目松楸两地隔不堪霜露系吾思

　　送辛甥省亲兼示诸甥

　　爱子趋庭共藁砧又逢佳节酒齐斟杯从河朔花争灿腹坦琅琊月正临敢谓家传同鲤对蚤将文价重鸡林老夫尘外消长昼尔軰窓前惜寸阴

　　赠安肃郑公

　　兴来曽泛剡溪航置驿何湏羡郑庄眼为金兰青似染髪同海鹤白于霜看君合用安车召念我终将小草藏推毂未能羞献纳临风先寄紫霞觞

　　次汝修观梅

　　帝里梅花向日红廵檐不与少陵同已分上苑枝头月肯逐髙楼笛里风醉后共怜西圃盛赋成谁似广平工九重正想调羹手莫道商岩有傅公

　　丙午上元西社观灯登城楼次日桥上看龙灯同孔治甫暨薛龙阜胡含素梁君旭来阳伯驭仲家弟希孔得同字

　　村社招邀少长同正逢皎月满晴空欲从雉堞游天外如暏鳌山在禁中不夜城连南北合长春花入绮罗丛桥成灿烂龙争跃鼔鬛双双戏彩虹

　　送李次溪制台奉召入理京营

　　仗钺西征十二年归朝丹诏降从天开疆胜畧虗韩范系颈威名纪简编宠渥三朝沾鳯阙姓名万里勒燕然犹龙即向滹沱渡还有函关紫气连

　　其二

　　原是当朝矍铄翁治兵今向帝城中新兼节制仍司马旧领嫖姚尽总戎刁斗风清山海北旌旗日暖羽林东髙牙坐镇烽烟息争看麒麟苐一功

　　其三

　　十载旌麾独镇西论功不止魏公齐疆开千里生春色波及三秦净鼓鼙延世缇骑星拱极荷天雨露鳯衘泥几几赤舄归朝去无奈攀辕父老啼

　　其四

　　陛见勲臣至自西禁兵十万许谁提中军上佐兼南北一代元戎肃鼓鼙飞盖首回二华逺登仙旌入五云齐已知司马属人望应筑长安拜相堤

　　藩伯王道服张宪周枉过草庐

　　老我归来学种瓜干旄今到故人家剡溪不尽王猷兴渭水何劳传望槎乆借甘棠临緑墅相逢投辖对黄花欲为十日平原饮忽漫车尘望渐賖

　　七夕同董惟益司冦蔡弘甫薛鲁叔二太史集朱汝修保御修竹馆分得身字

　　乌鹊桥成玉露新双星乆雨阻通津河邉似作参商侣机上空怜寂寞春随俗曝裩聊复尔穿针补衮是何人又闻思妇深闺语不及连枝叹此身

　　仲春陪祀先师

　　太牢遣荐陋溪毛窥见宫墙数仭髙节歴中和方月魄乐成金玉俨云璈获麟千载伤吾道歌鳯当时入楚骚此日辟雍争北面忧时何必目频蒿

　　过保定许贞甫侍御墓见其二子

　　秋色萧萧向晚寒谁家吹笛傍征鞍子猷雪夜空乗兴玄度风流也盖棺野外月明骢马第冡邉烟鎻钓鱼滩相思十载平原饮此日松楸对二难

　　送王将军北征

　　几年坐镇海波平忽听骊謌送北征百队熊罴攀祖帐一时笳吹动江城营前细桞那堪折匣底芙蓉若自鸣共说承家多节操伫看塞北请长缨

　　赠张甥

　　南台旧业擅名流接武英贤欲奋修芹舍仰瞻墙数仭桂轮辉映月中秋即看彩笔追秦汉定有青萍射斗牛好共儿曹勤努力吾将蓑笠狎群鸥

　　送马叔遇马千里卢敬之周汝信张学曽李国柱王荩伯胡頥玄张聚五张孺充陈维则安曰儒诸孝亷偕计

　　雪霁衘杯傍早梅谁能不羡百花魁上林已就相如赋骏骨将逢郭隗台三策献余春宴渥五云深处杏园开王褒即有贤臣颂鳯起丹山蛰起雷

　　送文仲子应举

　　交游三世似金兰此日箕裘数二难衣钵承家仍旧武鹡鸰比翼向长安逢时桃李花呈实奔月嫦娥桂遇丹上苑醉余齐许国老夫不复夣邯郸

　　乆阴芍药不开望垄有感

　　红药含芳惨不开况逢阴雨助人哀欲投彩笔诗全废漫倚雕栏首重廽荒塜望为云里舍斑衣翻作夣中莱一尊彷佛承欢日又听啼乌泪满顋

　　送来阳伯常修之薛允执髙大克石复朴偕计

　　塔寺重新带映虹题名曽报五人同秋深桂阙轮争彩春暖桃花浪欲红行见成龙为云雨应歌鸣鳯集梧桐重令百二山河重肯负周王棫朴功

　　温恭毅集巻二十二

　　●钦定四库全书

　　温恭毅集巻二十三

　　（明）温纯 撰

　　○五言絶句

　　老僧巗

　　独向中峰立洪荒直到今如何身不动为悟石头心

　　其二

　　色相空山里无言亘古今嵩山面壁者还有去来心

　　移居宣武街庭前有竒石四各题以名维益汝修弘甫欣然赋诗余亦各得一首

　　立禅僧

　　止锡天台似（天台有老僧岩）石头今已矣九年少室山面壁亦暂耳

　　二华峰

　　我有五畆园当檐二崋峙山灵似有情不约忽来此

　　邀月岩

　　云何安乐窝从窟手探月为悟生生机天根于此发

　　化石岭

　　寜知木匪石又知石匪心不二者谁子忘言亘古今

　　浮光八咏（浮光在信阳之东予甞歴其地）

　　戈山

　　郁嵂邻嵩少仙人遗旧迹苍翠薄青霄烟霞烂白石

　　淮水

　　东望长淮水宛如渭水清空明天一色亦可濯吾缨

　　春申宅

　　昔日春申宅今时绛节宫人事今时异风烟昔日同

　　霸台

　　萧王古霸台野旷望何极月夜楚歌寒草木无颜色

　　七里泉

　　荧碧小龙湫郁葱腾佳气独有洗心人一歃知清味

　　五龙宫

　　风俗存三户雩禜寄五龙有年书太史无事忆干封

　　刘墓

　　叅军玩世者醉徳不醉名天地余杯土古今诵逹生

　　聚仙阁

　　小阁何岧嶤霏岚如动色杖策问筌蹄丹梯不可即

　　过吕公祠

　　行役红尘里仙迹古道傍七年浑是夣不必问黄梁

　　温恭毅集巻二十三

　　●钦定四库全书

　　温恭毅集巻二十四

　　（明）温纯 撰

　　○七言絶句

　　望温岭温泉

　　极目看山日望云住山欲与白云分老僧笑指东头岭原是温名本属君

　　其二

　　把酒探竒坐紫巗温泉温岭望中兼二名偶合相传乆添我何妨共作三

　　同官姜女遮骑山

　　山灵亦为妇人哀半路能令追骑廽何似愚公长障塞免教骸骨尽成灰

　　送逺卿之幕滇藩

　　不辞小草向承明从臾多君过渭城渭树江云怜日莫忍看万里又西行

　　其二

　　万里风烟六诏生壮游莫听鹧鸪声行行即见薇垣紫彩笔还看赋逺征

　　郊望

　　尽日奔忙半日闲羞将尘眼对青山山头似有栖云室欲向山灵借半间

　　山行

　　冐雨登山望眼舒翠微山色拥征车只看足底烟云合便是洪荒太古初

　　题铜雀台有感效陆放翁沈园之作

　　漠漠烟笼铜雀台几年幽思若为裁临流不敢开尘眼怕见波涵只影哀

　　送左金部夏伯之河西务

　　花底青樽为尔携相看蓟北与河西不堪孤邸仍分袂醉听骊歌月影低

　　忆弟

　　几年作客向幽燕白日看云学杜眠欲醉浊醪消旅况又逢一鴈过尊前

　　送唐山人归关中

　　西风袅袅怅离情千里关山月独明若到逰岩栖隠处当年泉石与谁盟

　　静业禅林

　　寳地尘踪结侣过青莲白马定如何开门忽见池中月说到圆空语亦多

　　其二

　　说法珠林对月华蒲团小坐即为家池邉剩有莲千朶可似当年火里花

　　遁园观物堂成

　　终南为案崋为屏云满踈林鹤满汀物外不嫌出郭近刼来似是醉人醒

　　初秋同社友集井园

　　郁蒸暑气未全収虚听蝉声树里秋把酒仍为河朔饮醉余散髪更临流

　　宜君孟姜女冽泉

　　匹妇何縁有冽泉只因一念彻苍玄世人谁觧纲常重流得芳名万古传

　　说经台别子成兼订峨山之游

　　游罢终南兴未央怜君独住逺公房嵯峨有约休相负恐惹山灵笑我忙

　　温恭毅集巻二十四

　　●钦定四库全书

　　温恭毅集巻二十五

　　（明）温纯 撰

　　○尺牍

　　报陈行庵

　　警报日急诸酋形情露矣整兵阻隘责在分守随酋向往就急赴援则门下所习谙者葢酋计不测既欲分我之力以故东西调援非临时早得其情恐不免顾此失彼且受敌之处自四海冶至了角山相去辽渺旦夕之间定有真情拱听教音再图经画

　　寄李渐庵

　　欲卧山中意最真既过雒以遣人缴节涉慢命故冐昧入京不谓遽有兵筦之寄令不得告图书衣裳又不在身所客居只影安能欝欝久居此哉人便附候华山之约不遂得一俚语在别纸倘至莲花玉井愿为我寄山灵不必作移文也

　　答方金湖

　　云中实京师右肩势孤卒悍称难守有日迩奸民盘据坂升患不在外敌下赖经畧令北门有锁钥之固即目前虚警当无烦宵旰纯滥寄兵筦幸与边计所藉以脱旷职之罪不浅矣

　　答陈行庵

　　节据塘报俺酋必入犯无疑马帅卞懐仁相机应援诚得策而天城迤东平敌迤西在宣山二帅虽非本地倘临时力可赴援不得袭故套坐视也郭帅驻札寜武与偏老孰便幸裁之

　　报郭总兵

　　去岁京中幸一面未几借晋中深为三闗称庆近边报日急诸酋形情已露虽声言击大同恐犯偏老意更多所赖扬威树勲不浅矣书中谦引大过仆甞谓大将统三军至令体貌与诸将等无怪乎纪律不可振也往周渭阳公镇云中不折节于人卒成名将仆以为得大将体者一渭阳耳愿将军效之

　　报谭二华总督

　　节睹经畧未甞不叹羡谓为天子守封疆皆得如门下北何有强敌南何有倭夷纯不谙军国大计顾见当事者袭套文则谐众口实干济则多沮挠今笃中不欺视公家如私无有若门下者建台之议即劳民可遗永利寛恤休养之计久欲进言于门下而门下已调停之矣诸酋近扰云谷置蓟辽不言此其计甚诡恐秋风至彼所垂涎不在彼而在此也

　　报翁见海

　　中原之地在食不在兵在吏不在将纯窃以为确论故郡得一龚遂则渤海成卖剑之风即藩臬即抚按皆属赘员惟袭套逄迎真有如来谕者以故地方一遭水旱即皇皇思乱缓急标本之计非兵权未可弹压又参将改驻不系增设兵果不足亦止取各道军余民壮耳是在今日不为聚而于他日亦无难散也往师刘二巨冦流劫中原燕赵驱则入齐鲁齐鲁驱则入徐凤正苦各省直兵无统属耳武徳诸道即欲如来谕然须题明方可入勑书幸门下酌之

　　报谭二华论边事

　　承谕召募之难仰见当事苦心大都募兵之难难在本镇入卫之难难在他镇图经久则客兵不若土兵论缓急则土兵之补练无期而客兵之见在足恃况计费又有如来谕者愚为此虑最久甞谓入卫之兵可暂而不可常可罢而不可遽罢以故待罪以来未敢以此挠边计岂不知各镇亦以蓟镇所闗系尤重耳蒙教敢不仰成雅意力赞庙谟苐优恤寛假一切修筑之劳得永免使蓟镇为客兵乐土何如

　　报王鉴川中丞

　　筹边二疏诸荐绅无不叹服至有恨宣大得门下晚者南山之议今且撤逥入卫兵数千柰蓟镇补练无期势难尽归使山陜之兵日困一日不知作何终耳

　　报殷石汀

　　猺獞之酋蔓延于积习而养成于玩抚葢抚在我剿亦在我则剿可也抚亦可也因其不能胜而为不得已之抚则抚以示弱雄猂逆贼以杀卤蒙惠孱弱赤子竟寃抑莫伸贼如之何不愈肆以邀赏而东南之民何时就袵席也承谕剿抚并用而请饷振威又夺其气自是相机运用以成底定之功在门下耳

　　报王鉴川

　　那吉之降视呼韩欵塞不同葢呼韩以君长来那吉一小竖子耳于中国无轻重今既入云中杀不武纵则示弱苟擒叛贼为我立功即效归亦庶几哉但续降者真伪未分倘率众声言那吉部落阴为内应计恐万万无容留理也

　　其二

　　俺酋既哀求那吉此机会不可失葢彼酋弃而不顾则我不过得一囚耳但率然轻予未免亵体必果有哀恳实情令彼杀诸逆为我立功则予夺之权在我彼当亦自感服仆已疏请大端谓彼既哀求自当议处而尚有谓不可与者不知既哀求而不处假令彼以为哀求不可得发恨弃之而去不惟因一降重受其祸且令彼执索降之名扰我而我又兼此哀恳之机而失之矣幸早图之

　　报见松刘中丞

　　黙国事详前书中临安参将本以尾大故黙寓防微之计顷议裁革真属无谓读大疏仰谋国忠恳所云五利令西南机宜宛在目前建议者蚤得闻此当无劳更张为也庙议一一如谕他日滇中军民安享弹压之休该镇得免震主之嫌者在此举耳

　　与陆五台太宰

　　都下日接謦欬十余年神交梦想者遽承公忘年之雅不知何所投于翁而翁即倾葢如故若此也日公发都时追送不及无何纯亦得告而归葢自分迂疎无补徒窃禄增懅又老父衰白多嗽幸归来日娯膝前课子弟读书耕田有时过渐庵丈所相与质对倘自此收敛精神不负心知之教庻归来不为徒矣天象示变往呉越水旱验矣今其验当在何事乎有懐种种不能悉

　　与李翼轩督学

　　都下一再瞻对已即萍梗然得所论著及钖类秦中章程不啻亲承謦欬又获珍萹奬借逾分葢已心感髙义顾以李下之嫌未通名姓归来苦途中迍邅至今月初始抵庐而先是承温札丰廪岂迹未密而情若胶漆耶勒状上谢书成得令弟飞腾信快之

　　其二

　　门下陶铸秦士庶几还周秦之旧矣意即内召启沃燮理而犹以藩翰相烦闻分部嵩雒嵩雒固昔贤分陜地世所传甘棠犹在何幸于门下再见且知以此为重用地耳顷劳干旄枉过蓬荜以未致欵为歉

　　答张澽濵中丞

　　人自蜀中至者道门下镇蜀无何即为蜀画便利而以礼易旧俗尤卭筰诸国对症之剂即文翁化蜀曷多让焉去岁冬仲天夺我糟糠之配已又夺一婿葢积諐一免官不足赎也纯以此过痛心怦怦病矣

　　与弟

　　河兄来量与阿堵中物葢吾家亲支人少纵不才也当看顾今日虽有亲疎此是祖宗骨血范文正公所谓自祖视之此一人之身也近世人于一家骨肉常分形骸欲望作官仁民爱物难矣我辈此处正当体会正是学问

　　其二

　　何达轩忽有此变使我未遂荐贤之心遂托按君给符以归而赙仪则致之家耳天不佑善至此吾三疏不遂时将大计只得少缓此畨事体万分掣肘只好于公中加一恕以求妥以保全善类而平生作对者不可不置之人情世态之难处如此

　　其三

　　家事心事俱详书中矣吾弟家居守拙甘淡泊我心甚喜且吾弟居恒能亮我若他日令其子独富而弟独薄则天地间之最不孝人矣是视父之子不如已之子也晁家村水田觅十余畞凿一园久已无心仕路矣须近水可度日也

　　其四

　　吾弟拜命亦祖父余荫所及所谓前种而今食之食之而又种之则后之食者将绳绳无已且战任亦甚难须慎之又慎勿存一毫身家之念上为国家下为军民始不负吾家世受国恩图报夙心孙立山亲家一推疏上上大喜即令守票速发行葢数年未有之特恩也众正大快皇上此举会孙亲家力劝登程为圣恩为时事不可专为已也

　　其五

　　吾弟想旦夕即发而入汉南矣百凡慎之又慎吾弟有识有量必不以此自足为国为民可也遣去贺文乃善造火器者吾弟善视之

　　其六

　　人道汉中军民甚感吾弟吾甚喜须如此乃不负朝廷葢今正小民在水火之时吾辈缙绅实心挽回安望天下无事若有事此身且不知何归况其家乎今之不思恤军爱民者真愚之甚矣望吾弟千万坚持此心不但自成一羙名且为子孙造无穷福泽也

　　其七

　　弟痰未愈须用定心之功凡去留迟速顺之而已当不得意此心先乱若逄有大变将如之何张魏公有刺客至亦笑而听其取首无非信命信数也二侄文各有致正好从此精进令看好文求英发也

　　其八

　　吾弟胁下疾何又发且甚也据弟书及来人皆言已好犹不敢信甚虑询之京中无良医止彰徳髙医官在此渠云可治遂给路费脚力令来家看脉从容调治想须久治方可大愈

　　其九

　　火器曾令朱腾渊来面告亦尽其技否近阮州成功曾以宣镇送来数件付宋大斌带去其威逺炮一入巢众即大惊而溃故我兵尽入此一效也或川中攘功或不肯归阮州亦未必肯说出大斌耳然足以征此技之可用矣利器解四册附致

　　其十

　　李瞻宇公祖至极称弟才守当为干城苐一真不负朝廷不负期许方是宇宙间大丈夫也自携费用倘或不足我当助之惟爱恤军士使一方感戴使去后有余思即一时有相左者亦当愧于心也我事体外面已大明有南部郎刘元珍一疏可为此局断案不可谓世无人也钱子狂言至四殊可笑耳

　　温恭毅集巻二十五

　　●钦定四库全书

　　温恭毅集巻二十六

　　（明）温纯 撰

　　○尺牍

　　与申瑶泉相国条议抚浙事宜

　　入浙未几疆事安敢冐言顾察舆论有一二闗切大者敬陈其槩一织造新增每岁浙局约用银六万两前留事例今岁犹不满三万过此愈少非户工二部破格存留恐难济事葢浙自用兵以来且四十年养兵之费未已闾阎以此称困即逋负严征能完亦仅足兵饷耳司府那移日久抵还无期今且无银可那矣一大将旧驻定海为定海为倭夷入犯之冲又南可以援温台也近议移驻会城会城兵仅三千定海万有五千舍多就少已非体又会城有两游击及诸总哨又移一总兵即总兵亦不乐居省城以交际之费十倍定海也先是有各院不欲总兵驻省之说实非通论但题允未久輙难议改俟求妥当请裁一兑运在江以南之民称改折若稍减每石五六钱即两平不惟便民亦便国葢太仓米可足八年然大半红腐每年支不过二百余万石若半改年可得银百余万即多减一二钱较之米犹有实用俟年大丰再议全运本色未晚也惟尊裁

　　其二

　　浙中方面海道重次清军杭严与温处兵巡此四道得人则浙之安攘大计过半而前日兵民继閧之事可预销矣海道驻定海定海为倭夷入犯要害所辖兵士万余一失机宜即毫厘千里叶宪使梦熊八面才也军民一口归颂切欲加御久任为地方计忽调永平或居来意也前调顾宪使去今再调叶宪使去塞事诚急谓海防何纯甞念任法不如任人故今叨抚浙谓莫如求庙堂为东南大省择司道府正其州县正与诸佐贰纯可自行激劝有不简与饬之不悛者可不时论罢或径逮究大要以分别淑慝为主若一切之法可行于此或不可行于彼无益也叶宪使倘可留借一二年容疏请加御清军杭严二道内有资俸稍深者倘迁转愿推择通明有识者代之广中兵变降一宪臣罢一郡守不令纪纲难振且益骄兵士恣睢心乎前浙中失事各官降斥太多方为此计欲择其中才行可者稍加优叙以辨冠履蜀中差官逮有司法也苐举大事如各省修河筑城名虽动官银其实民自陪补甚多即今采木亦未必各官尽入已也且近日驾帖差人稍多不可不防其渐惟门下调和至恳

　　其三

　　通判姜竒方髙品实政巡盐詹直指与竒方继令宣城谈竒方治宣城状不类俗吏今倅杭大类宣城不佞往往见民愿就竒方对簿者千百人一口及令鞫审无不曲尽民情诘其左迁之故则以直犯乡里先达尤足多也杭为省会地总捕同知责任匪轻若不得人则民间之易动难安者犹如故故愿以竒方代喻均无非为地方计惧具题渎圣听且用人乃主爵者事不宜从外越俎惟借一言

　　其四

　　运船缺料敢请漕粮量改因近年米贱大为农困若银数仍如例行粮仍征解于民情大不便故先是江南士民纷纷必欲本色为此也今议减银数免行粮而折银正数之外仍有火耗髙称之费实祇得其平乃太仓积此可用银于国计稍补且令赋繁役重之乡可省目前造舟之费山僻三县米数不多倘得岁免粮运为幸至于改折临时酌请之议乃为仓米仅可蓄五六年过此则腐烂无用其随时定价非徒便小民如是而后改折之法可常行耳

　　其五

　　卢参将蒙允留地方幸甚葢人之才固有宜于彼而不宜于此者若止为官计而不为地方计或迁就姑用于平日而仓卒更置于临时均非胜算且武职任使有二都司与腹里守备可用其亷谨者边海之将亷谨要矣更以威信服众临阵敢战为主惟门下裁焉今岁大汛已过海波不惊纯已归而入武林矣近国是甫定忽新旧言者又相攻击不多事乎惟潜消黙化使国体不伤正人得安其位幸甚

　　其六

　　浙省漕粮奉旨改折三分縁未减价银恐槩行小民不便行有司查审通融酌派而民之产米寡者水次逺者以得减行粮亦颇愿折总计三分八厘四毫较户部原题改折五分之数尚少但行粮前题止免改折三分今多折之数并祈一体免征以广皇仁坐派赏叚原分十运一年一运先已解过五运有零应十六年起织今内库并催六运至十运限八月内完浙省连年织造库藏空虚前虽荷蒙圣恩减织袍服乃所留三年存留钱粮内多蠲免难以凑织赏叚况前解叚价尚未完给民已汹汹赴诉再难强民代办不得已请寛限议留事例其详具疏掲中

　　其七

　　浙省营兵东西九总军兵一总自兵民变后添设军兵一总五百四十二员名岁用银三千余两每出汛加给九总官兵坐粮三月银一千七百余两又添北闗水兵三百四十三员名岁用饷银三千六百余两而先年为省粮计每什定以八名夫大势多则粮饷难继本什少则行伍单弱均属不便纯于去年出汛时查坐粮系额外新加当即尽革近于春初趂数补之时稍稍汰去老弱共去二总实得民兵七总军兵一总仍以十人为什即以二总之兵补各总之缺更有余令食粮候缺一则岁可省银五千一则兵不增而行伍免于单弱自是粮饷可继在上不复存兵多之虑众志安定在下无复懐减兵之疑葢就人情而为之无大更张向烦庙堂南顾今已安妥附闻

　　其八

　　王总兵化熈明达有执不独亷介海上兵士甚徳之今左迁无非为海防计苐恐亷者稍抑则不亷者且借口益肆而亷者亦观望灰心大都选将重才不得已之谈也重才又重其才而亷者乃可不然剥削成风请托有效武事终无时可振化熈有耻可用人也倘蒙蚤补以风励武弁亦驭将之一机也

　　与许颕阳相国

　　屡睹大疏求退或避政府皆同乡之嫌为让位计忘已忘人有道之见自逺恐帝眷方隆同心共济如三公为近世所未睹似不必因小嫌而妨大计无已则更引一位如龙江丈者未为不可

　　其二

　　北方久旱民不聊生恐有他虞顷滕少松留百万漕粮之请未及处补京边粮饷且百万太多宜该部之难于允而格其说也思之今岁灾伤为百年来所未有非破格不可太仓太仆银尚可借若借三十万金俟丰收给京军则二库所损无几而军得一月银足抵三月之粮葢仓米一石直不及二钱而多得至五钱是便于军一也三十万银应兑留六十万米于临徳二仓使二三月赈民则此六十万石新米可抵旧米二百万石而米价可减所活必多是便于民二也无处而坐待其民流离恐奸民鼓煽而起即用兵扑灭所费岂止三十万若先是以此系人心则费省民安且正米既留二仓各官军所带私米亦必市于其地而得厚价是便于公司与运粮官军三也有此三便望请御札施行

　　其三

　　织造蒙圣恩减三之一又允留钱粮外吏举手加额颂主上恤民至意即古尧舜不过然非门下黙赞恐部院之言未必能动上听纯等当与江南父老感念刻骨不忘独保留卢述原非曲循部曲意前兑嵎为龎溟在本乡不便故欲与述相调而述则江西人也今溟未调而述调矣纯上疏借军士言以见公论不谓反蒙见疑前部中以居来意留朱先或今不可又以纯言留述耳然区区实为地方计也

　　与王荆石

　　相国闻门下必欲去国念时事有大可虑者恐后生因识行藏古人当事有不得已而黙又有不得已而愚者其识逺甚且去国不难难于匡时惟图其难者

　　其二

　　顷以愚黙之说进葢念三子反复诚可恨而始亦有以激之幸天祚国以山陵事败不然虽百口亦难为词易之夬言决小人之道甚详其曰健而悦决而和言可去则扬于王庭决之而已不可则寜悦而和必不自疎令小人以密防我中我以误国家大计也故孔子以愚为不可及中庸之黙从徳性问学来偶追念往事为谬悠说然不异布鼔雷门矣

　　与杨二山太宰

　　顷者以翁推毂起家数月中再迁使当两浙重地于涯分踰矣拜违为内子医药稽程月余始抵里无何即发而南于至后入疆受事睹闾阎非曩所称呉越守藏吏为织造大窘国计民瘼欲两利难矣独节费时征奏留为今日不容已自分力恐未能然业已在事曷可辞得习水土将毕力图之以副知己之望然所仰藉庙堂指迷至殷在燕辱督教临发又辱雅贶于心不能忘附候兴居所欲请者图专布焉

　　其二

　　喜国是已定议论或从此可息然愿当国众老休休藏纳黙佐大化为幸纯沿途傍观吏治大都以府太守为重太守得人各属无不严惮砥砺故欲民安择抚臣尚矣其次莫如择太守太守有缺似未可循资序迁为也不佞叨抚臣甚惧或无益于地方倘各府缺守幸念浙为海内大省遴选名流为一方重即不佞亦可藉以补塞惟尊裁

　　与凌二洲

　　从邸报见大疏齿及仆若以为可久于任夫久任抚臣真省事息民一要计即仆始愿亦若此苐积戻无补窃甚惭恐为大方厌如昔人所云推不去者而门下直请留于朝不益增仆惭而重为大方累又为门下知人之明累乎倘主上自是择贤者而久之即仆以不职去而门下为徳于桑梓者宏矣

　　答刘少岚太守

　　日闻借总鹾事葢当涂方急国计故为官推择如此即不然苟可宣力何论要散彼以要散论者浅乎覩矣当涂类有识肯以此待兄兄有识肯以此意当涂而薄一中大夫耶齐鲁鹾事甚简一中材足办而用一积劳良二千石是以乌获而举鸿毛不谬哉然就近迁拜省轮蹄之劳或亦体恤行役者之便计也

　　与赵麟阳议从祀

　　读翁议江陵疏令法纪国体两全读议陈王二先生从祀疏令超诣心得之旨晓然于世乃一二君子亦有异同何也大都从祀有宗传羽翼两者诸君子不思耳宗传尚矣羽翼不必道脉即笃行博学亦可与于俎豆之末况二先生耶惟翁力持之其说自定

　　寄阁部诸公论西夏功

　　西夏以困成功不待核勘可知督臣又激圣怒意圣明以此激励东征将士耳苐督臣老矣倘一旦不胜苦楚而死即令共事者独受上赏徒启后日纷纷之议亦非所以核功实而慎赏罚也葢督臣所以不急入者以诸逆既戕抚道有不可宥之罪非如回纥疑畏土番以郭令公助攻为喜故令公可单骑往也假令以兵入逆方为收堡计而不能拒且诱以质如张杰乎西夏城但可困欲困必先复众堡以剪其翼而絶敌人往来之路翼剪矣路絶矣又两战大胜打死哱云以挫其鋭迄事平不敢更出城一战为游釡之鱼然后一意防敌困城抵秋深则敌之气衰而城不攻自溃可知督臣力能办而言不足今其料中矣亦可以为深谋逺虑者式而戒轻率丧师者而或犹短其无才过矣大率西夏之功当以复城堡及城外两战为首假令堡不复鋭气不挫哱云不死则逆与敌一家矣我兵虽欲渡河而西亦难且八月以前外忧强敌内忧师老危可知己八月以后城困敌退卧俟之耳若不揣其本而齐其末或难以服逺近之心督臣之品之识古今希有惟怜豁回天亦国家程功核实惜才励世一大机也

　　寄政府

　　东警宜更遣旧宦各边者经畧辽事如巡抚未至可别用即令兼管尤专而以李寜逺佐之轻车熟路可恃前遣止经畧山海以西战将速调西人屡经战如王通麻贵徐隆萧如蕙辈使各带军丁千余援蓟永全用三连火器必易成功胜一时乌合逺矣但西夏之劳或未尽酬非先厚赉无以服其心而皷其气如逺不可即至先调王保而以他将代之何如

　　寄政府

　　从报知朝鲜戮倭千余烧船百余死可数千时天寒倭不惯经又衣薄不利一也食尽无可抢必饥不利二也倭以毁王墓激朝鲜人之忿朝鲜方乗胜知所以破倭矣不利三也倭之北也空数十国强之以行已有思反者今闻败必坚其始谋闗白且不免不利四也今其发兵助阵时矣西兵入卫三千既留各给犒赏银三四两以皷其气仍令祖承训带辽兵令渡鸭緑于二三十里内分三道为常山蛇阵以进仍先遣牌使朝鲜办十许万军马刍粮同朝鲜兵环而攻之必大胜此声一布或不待我兵至而倭尽戮于朝鲜矣倭一败百败我一胜百胜时乎时乎不可失也

　　寄政府

　　西夏功成告庙献俘大庆也华夷观望从诸大夫疏请圣驾昔石州破穆宗于讲筵下问徐文贞公曰石州如何破了此言一出四海欢颂今方御倭皇上一举玉趾其皷舞将士胜于赏亦胜于鈇钺惟赞成

　　寄部科救魏确庵

　　闻逮总督逺近惊讶总督为一代忠良今且老矣何能胜此苦楚初所虑者恐与敌合而入据内地也今深秋事机已过敌难再入即寜贼未擒而已如逰釡之鱼不足虑矣旦夕论功夺我大帅以快逆心可乎昨交代时官军哭声动地拥留不放今再闻逮不知作何景象万一更有他虞将来事势愈难措手此可想而知也寜城可困不可攻攻之徒损我将士困之为填路入城之计或不待水入城而贼可得也宣大兵急应放回事完分别论功稍增犒赏秦人之气自倍时有大捷天颜必齐行伍之情攻战之机或有出于传闻陈奏之外者惟蚤为暴白使目前军心早定使熈朝赏罚功罪不爽又使反侧不复借口

　　其二

　　报中云魏某已有旨岂曾有旨已宥或仍不欲宥耶此用兵大机括所闗系非止人才可惜也正用兵西逮一督臣东逮一将官徒使我将士挠乱无暇他图而敌人则大快矣会议叙事体仍叙其功乃可自督臣入任甫一年报首获级八百余为各镇所无功一也寜逆分据城堡四十余羽翼已成不数日尽复擒其伪将使今日得行其困城之计而敌与逆不便浑合功二也敌大举以捣巢使其内顾速回而我城堡无一失功三也先是固原甘榆军皆思变自督臣至遂改虑功四也贼两出迎战皆大败死数千哱云勇冠寜镇一死而诸逆丧气不敢更言战功五也秦边腹军民戴督抚如父母而乃以罪夺矣旦夕论功将舍主帅而专归所部与后之人乎知督臣至圣明必宥且叙功恐老臣一旦成疾而不忍言者悔将何及此国家大政也此鼔舞各边督抚一机宜也主上一不允则再疏再不允则三疏四疏未为烦渎惟鼎力倡之想得寜夏人心者有戴忠斋名光启先为会寜令为兵科都阅西边又为寜夏道明达出类止因会试取中旧辅之子遂废夫以此暧昩之过弃不可得之才宜乎有乏才之叹也若蚤补秦中为他日督抚地不患无良督抚矣姚又轩入闗云寜城可困不可攻是到家之谈莅任次日即赴边畧无难色士民即相对喜曰若此则地方安矣然犹有短其才者何也

　　报王懐棘总督

　　云谷间壮猷亦耳其畧得佳刻亟浏览始详收史夷裁岁赏扬威治内及诸镇利恩利威如射中的夫恩人争言之谁齿及威即秦塞年来用威亦多利葢塞上行间终不可积弛积玩令日弱一日不可复振也惟万全必胜之计非多算深谋不得又非真有为国为疆场之心亦不得今门下其人也幸晋枢筦会东征所赖石画不浅闻大将有专恃批捣鄙火攻者即胜亦互有得失况得不偿失葢不知以守为战也守惟以弩为城以连炮为地雷即逺征亦步步不忘守百战百胜无踰此曾为里人赵镇抚世登筹之业见收于司马门幸勿以年稍长而忽之也杞人在林下不能已之懐如此

　　寄李渐庵总宪

　　寜夏君军民怨恨已极京中不知何也如冐滥又不及必须以南大理处之葢此地为前两君已壊而此君又甚之不可不急救此一方也

　　与沈蛟门宗伯

　　当宁以翁执秩为爰立地乃一时共事为杨李二公识者以为翁与二公皆今所称名贤大君子也相与持衡称量海内人才拔茅夬苋化枉为直惟此时然矣纯受事大方计惟察别官属使各举职为兢兢然为官择人就近随宜使官与地相安则亦惟是持衡者之力是赖疆事详掲中惟委照

　　与张心斋

　　往魏确老道翁事母笃孝私窃髙之乃终身之慕如此即古所称闵损王祥奚多焉独国家倚翁为柱石恐难径情而去幸念主上眷留之意少已山林之兴为仆等外藩张仲浙兵士不难镇定王总戎清操伟度大服行伍当前官狼狈后殚力振作为一方禆益不浅将官中如此者有几区区礼貌已为处分妥当决不令失大将体亦无非为地方计也

　　与杨晴川大司农

　　浙中赏叚已解价计银三万六千余越五年不给织户纷纷告扰闾阎生计萧索亦坐此朝廷富有四海奚吝此乃知前岁兵民恣睢以上下之情不通也钱已预给应留应抵者详咨文中惟题请至恳

　　与黄思轩

　　浙中佐领年来稍多奋者以得为善之利也然激发全赖贵司顷直指君荐者皆卓然可用幸拔其尤以风励他属使坚其志于闾阎未必无益昌化令郑国士亷而得民者近为一恶宦肆谤致赍捧官注劣考屡核之无左验而士民惊惶恐劣迁去愿缓之果与地方不相宜则为疏请改调未晚也

　　与王莲塘太史

　　闻莲泉令弟之变伤之而顷得莲洲年兄书则又知有皷盆之戚别来不三载何福宅亦多难如此乃纯入浙后连失两女则罪多天降之罚也喜明公春闱得士为公家梁栋何论桃李行且见盐梅和羹于明公为梓里重南太宰当即柄用永昌可与肤施富平同当大任纯亲老又行能薄归田意甚切独今不可言耳书且发会故新昌令以竿牍至极感注存

　　温恭毅集巻二十六

　　●钦定四库全书

　　温恭毅集巻二十七

　　（明）温纯 撰

　　○尺牍

　　与魏确庵中丞

　　初谓双旌道敝邑得侍教大幸不然亦如髙陵道中候焉会贱躯病不能矣时暑途逺愿为国珍重翁此行必拔亷必崇直社稷之赖也然不见亷以激不亷不见直以激不直黙成渐移期于忠君古大臣在事类如此今岩廊不可一日无翁纯故以此言进幸恕狂谬

　　报王竹溪中丞

　　自楚豫间一通赤牍于今且十载神交梦想似臭味有相投者不直以衣钵同舍故惟是萍梗鸿渺一倾倒无从则怅怅然秦塞以节钺令呼韩固欵即内地且受波及山中人安卧亦知其所从来矣札至如面謦欬何日接膝以慰我积懐乎

　　与萧兑嵎中丞

　　报至知简移越中为足下喜为越人喜然借冦无从又不能不为秦人叹也岂执秩分秦越抑为越急而秦缓乎越诚急果更无排难定纷之才而秦犹未熟所赖喣沫而拊循之者如病婴之倚慈母乃夺此与彼谓秦人何秦越俱足下旧逰地轻车熟路又今之能排难定纷者无踰足下即以足下往耳嘉首闻已获果真则得一镇静者即可令反侧安矣恨不蚤得此信而令足下免此一行为秦人借也

　　与成监吾

　　往在都日从门下谭塞上事谓门下异时秉政则为禁中颇牧乃坎坷久之徒令人有笯凤之叹今当涂拔淹采望故以门下为闗中师闗中师故多名贤然救时当国无踰杨文襄文襄为国重以游闗中故也门下不薄闗中闗中士今得师矣赖绪余必有兴者又闗中之士之徳也裁此称庆

　　报罗云野太守

　　初得兄东莱信快之以汉之称良二千石者为其郡以人重不问其郡若何也东莱即濵海弟往为令其邻望东莱堂亷甚逺而兄薄之耶弟今见良二千石于东莱矣询盛使知有季父变失于修奠而春初弟继室亦去世三年中苦楚如此天罚我极矣时闗中大疫弟家更甚有懐不尽

　　报栗瑞轩

　　承奠唁即白之亡者且东向稽首以谢三年中家属戚属以死别者八而顷大疫诸属半染递病递起久之始已葢有生以来所未甞者谚云清福难享信然然因以觑破死生大界真一毫着力不得矧功名乎夭寿不二修身以俟有味乎其言之也

　　其二

　　来札密示令弟闻所不闻使用人者得此说将竦然惧然不但用人者之命所系更有系之大者书云惟天纯佑命则商实夫所谓实以有一徳之元圣也不然即备官犹谓之空虚天不佑之矣用人者能进退人哉兄首资不迁葢庶几知我者希然当此竞进之时有不迁不为人知者犹可言实也弟年来多变信命愈笃即此身且幻耳安论其它公奠本庵太夫人众以奠文属弟文成矣会渐老染疫今犹未愈以是迟迟然渐老愈即同发矣面间再为道之

　　报赵寜宇中丞

　　弟役两浙不异蚊负幸闽浙接壤可借光邻壁独吾丈镇闽有日业已荫稠泽沃旦夕征拜能更借为闽且为弟乎弟至后入越独藏庾以养兵故壁立即闾阎亦苦征敛乃新增织造岁可费六万金加派不可奏留不能不谓东南财赋之区窘而至此那辏樽节如窭人之宴大宾亦大费心力矣

　　与李次溪制府

　　今门下果以大中丞节镇秦矣为秦父老笃望于门下者不虚闻入会城不从父老为竹马之迎惧人以我为守山林而事干谒也秦当水旱大疫后闾阎中如饥思食如渇思饮如病婴之望慈母今慈母至矣秦父老喜可知不直山中人赖宇覆得安卧已也

　　与刘鹤峯

　　己夘别后无何即归苐三年中丧两偶而一女两壻又相继折苦楚难堪葢有主之者即忧患之来且不可辞况功名乎自是稍觑破人间幻妄将于清峩间枕漱泉石以毕此生有时与二三后进讲说经义亦自愉快且老父日衰又苦痰嗽频发岂能梦寐冠缨作出山之草哉先是闻改官不得其故翰至始详知之然亦有主之者故相何与焉读翰中负气之说甚服雅度赵歴城业已破格起用株连者当自白葢不为相知喜而为国是喜也

　　与赵新盘

　　熊车西来无论陇右诵徳即邻封且受波之惠汉称良二千石何幸于门下见之会舍亲赵生立书至道门下直立首贡意甚笃立葢故有名岢岚丘宪左山公孙也往陆文宗以立治礼经令为塞诸生前茅今且贡乃以客论非门下则立不寃乎然业已有构即贡乃善不然且为惧受辱无已时矣

　　报刘晋川督府

　　接邸报渐老拜今命与丈共事一竒也运务惟周文襄称絶伦以文襄破格调剂令国与民两利赖今其法即难尽行然其意可仿也惟二丈破拘挛之见图所以不病国不病民者则文襄在弟初归为二亲衰白不意再补时家严苦痰嗽闻之色喜不敢以私请幸间请不喜以是捧檄爱日两念交横今且次且膝前或不能不出出则春仲可登途而都门握吐有日矣龙潭兄相去不逺相闻不

　　报张周田中丞

　　惟翁天中人望海内儒宗提衡旧拟山公建节今同范老惠朔方使就祍席欵效呼韩为长城以壮山河知结明主且不遗夫故旧更加惠于山林纯夙守汝南式庐悬切久钦山斗倾葢无縁受廛以来沐爱独渥兹因推毂叨与赐环拜贶绸缪庋之何能报李损书巨丽匣焉藏以代金敬勒尺书附酬髙雅伏惟鉴照终惠徳音

　　报张澽濵户书

　　纯叨补与翁返初服会此与舍梁栋而收朴樕者奚异今国家不可谓无事然非并包如渊断决如流负任如鳌足者不可而翁其人也纯故于翁之归谓非山中人而自审则惶悚甚承教札又奉二亲命不敢不治装然亦恃闲曹易称如古所谓禄仕云耳有顷且图良觌求指南往焉

　　报刘少岚运使

　　今言者以弟秦人家被边或习边故收之疏中无论边相讵数千里且安可谓越人尽习舟代人尽习马也往议市不用秦人言今以市故事日非而欲令二三秦人当之即知兵且难卒效矧冐昧者葢言者借以为游扬耳弟今者不得不为亲而捧檄出矣出则任礼乐之司是弟所习即奔走于俎豆间不难古禄仕者率服易称职弟今乃似之矣而他非敢望也

　　报田小亨

　　顷过雒会长兄始知借郑咫尺无繇一面翰贶再临如对然因以知江油萋菲之故今日宦履之详慨念久之雅度如兄卓识如兄岂久居人下惟在我自信自力付升沉迟速于命数焉往不可矧清时推毂倅幕者甚众近与李渐老话别及持已涉世之要毋如自反而不责人谓自反则可以正已亦可以化人责人则不足以服人反适以忤物今且为药石而珍之矣兄以为如何弟起家出意外奉二亲命捧檄次覃懐会弟妇火发医久之始稍愈一二日登途焉

　　报刘我沧刺史

　　顷过华下沃承欵教因谂治行卓絶古称龚黄何幸于门下亲见之华下民故称难治然不可强惟尽在我今既令行事就理矣望更节缩与闾阎相安于无事如何月终仆从朝坂渡渭倘再过华下更有请焉

　　与詹养贞侍御

　　燕市识荆业心倾邃养乃忧时维正之谭一接膝即罄底里古称倾葢如故不佞何幸于门下乃尔役浙匆匆出都忽天假以縁简临浙直宁独国计民瘼仰赖硕画即身心简押亦藉夹持其间而喜可知长至后入疆受事知前茅且至敬使使奉迎

　　与王古林

　　名邦风景佳丽逺游人心甚快之第下以赋重严征为苦上以逋负那移为窘无米之粥即巧妇不能三年之艾岂旦夕可蓄前云奏留节费时征真不容已然节费时征在我可力为之奏留有主之者谁能保其必允蘓杭需财甚急门下筴安出可令仆仿而行乎

　　与张环中

　　顷辱翰示会冗集不即修谢为罪谂主计若持衡令军与民两称便利漕挽可计日北矣太仓米可支九年今以往更减价半折不独便民亦可足国三五年后更全运本色未晚也不然米日益红腐年且失百余万银无谓之甚矣明公可转白之司农不

　　与许敬庵督学

　　曩从渐庵仰止髙山以无繇识荆为怅幸奎壁西临西土白屋自是有返周秦之望追忆秦师自邃庵虎谷渔石大复淮海诸老接踵迄今海内数称文宗必曰闗西乃又得门下为重则邃庵诸老在矣纯朴樕逺役大方惧蚊负闻前茅且西目成无期敬使使往门下亦为桑梓决筴令仆稍稍藉称塞乎

　　温公毅集巻二十七

　　●钦定四库全书

　　温恭毅集巻二十八

　　（明）温纯 撰

　　○尺牍

　　与魏退庵

　　纯朴樕人也不自意有两浙之役客岁冬仲入疆受事第闾阎稍异旧闻织造需财甚急以不佞当之安能为无米粥以待饿者喜密迩台端可数数质疑请益忽暏大疏请告又闻有萋菲者此其故末可究诘矣华岳终南真所愿从游第当宁未竟求旧本意恐髙尚未即遂然切愿为国回此念也

　　报王北轩

　　闻督兵出御先声逺播烟消浪息固麾下力也仆缁衣心切不敢攘行间之劳以自多耳卢参戎疏请留任得更加衔于地方大赖家大人失调旋即幸平辱念又颁大饩极感

　　与陆五台太宰

　　初闻双旌指建康使使候焉已闻萋菲谓必于途中候命忽吕主政如四明云锦旋有日矣守土吏即难负弩亦可遣一力代之而竟不知无所短长之槩此亦其一端矣萋菲可勿论寡陋如纯密通芳庐质疑请正一快也时海汛且毕旬日则入武林矣

　　与董浔阳宗伯

　　朴西鄙朴樕也不谙治理况秦越异宜风气未习乃者叨役大方窃谓文献名邦礼义所自出者甫至闻二变后人情诪张俗尚刁健大异曩时又恐积习之溺法令难以革心爰探时弊并采旧闻示之榜谕布之简册颁发已久民间息讼务本之效全未有得仆方以徒言无益表率未至为歉不意误蒙推许温词满纸捧读增惭惟翁三朝耆硕一代楷模一字之褒华衮匪荣而顾不弃菲劣岂真有所取也抑亦诱之而与其进耶不敢当仙府有司马端明在望庐遵化功非小补矣贵省公私匮乏输将烦苦即如织造上供二运经费甚艰漕粮偏累三郡折价太重虽曾以一二上闻蒙恩稍赐减免然尚未足以苏其困也顷又洪水为灾民困更甚诸凡事体艰大力小任重康济无能惟祈翁出其绪余以为指南使稍稍藉称塞大幸

　　与曹太始

　　即如谕致书抚台唐道矣顷不与入闱或为任浅不必过疑也仕途中知遇在人不可必惟一意守已爱民久之自无不获上之理顷会詹养贞直指道公为理状甚着葢民间固自有公论也

　　报汪伯玉司马

　　燕中拜违无何纯亦返初服里居者久之华札至始知翁先是有尊制而吊唁无从罪也曷赎纯起家役浙幸密迩有道之庐谓庶几以尺素往来可质疑请正乃受事且期月无能介绍一候闻翁有访戴之行日望紫气而恐未果领谕果然则负弩西湖以俟

　　与颜冲宇

　　顷以小刻附览旋辱裁答如面謦欬家慈初度武川翁过念而以金玉之章逺惠盥手三复灿然云锦敬置座所为侑觞具且令世世宝焉独秦风之厚惟古为然纯则安能然不敢不佩服谨此附谢时操切如来谕安得以中正之道经世乎然不能不于大雅君子笃望焉

　　报张见南别驾

　　长安分袂且十年里居过半客岁起家入都无何即来浙第数从仕籍披寻门下官何所不得疑之会张监司吕祠部又忘其即门下里中人也不一问葢劻勷中往往昏误若此矣忽门者报顺天故别驾公子谒见亟延入问门下则云先是以转藩府归矣则愀然比知公子举壬午则忻然读来札不啻面承而所云附张君书不知张君为谁问之则监司也始知监司与祠部皆门下里中人而监司不以书投为相临耳无他意也公子伟器文又苍雅而经义更精必髙第无疑天葢以此补门下缺事矣

　　与黄葵阳

　　双旌道武林一再晤如饮醇独匆匆未尽欵为歉别后把闽録卒业即用诸生文然非大笔斤正宁有此葢珍藏佩服焉锦游计即北无能之祖道负弩以导敬此裁候

　　与许敬庵督学

　　顷辱翰贶率尔以尺牍附谢久之鳞鸿渺絶无能数数通问候怅如之何秦士沐春雨多兴起者覩贤书济济敝邑举者皆才子而来王二生又皆以学行闻真得人矣缅懐培植力一快不佞承乏大方无可为闾阎徳惟不靳指迷幸甚

　　与孙南翁先生

　　自从吾师淮海先生游也习太师家学风度不啻身坐春风中然无有执鞭之幸谓吾师无恙且还朝可北面以质即北面太师也顷讣至则疑已知其信真则伤痛无已不知天何以厚赋吾师又何不令竟施若此也然斯文正脉有遗言则吾师在独沐教卄年策之不前负吾师甚今死别无复立雪之期故伤痛无已敬使使以薄奠往幸命从者同去使告吾师位衷曲畧陈诔文中太师其为道珍重以慰吾师泉下师母何以享余年念之后嗣得贤喆否国恩未请何也统希详示有可为地者纯当毕力图之临发西望涙如雨

　　报马定宇

　　谬膺重寄幸接邻壁欲倚末照以图补塞第民室罄悬米贱又为农累葢江浙异地皆如此而其故则自贵银始又条鞭法一切征银亦大利中之一害也先是交际争用银即贤者亦不能不藉赎锾充馈赠而今可省矣然亦安能必人人如主上意也力役可给帖者令自取讨则银米皆可抵所谓补条鞭之未善者独此耳翁以为何如

　　与王元美司冦

　　不佞自通籍知海内有元美先生者一代文士也慕之初任斟鄩过青社歴颜神而青社颜神人徳翁不置口又慕之然恨不及以属吏受约束也既官宛拜太仆命会翁正位太仆谓庶几纳交识荆乃不佞甫去宛而翁则以抚宛行矣但有怅怅客岁敬美丈过武林一再晤稔翁林居超诣之详亦久之不以书候葢鞅掌簿书故数欲修问数已也敬美为不佞二十年石交因慕翁得翁片纸只字未甞不珍藏今不为未同之言矣敬使使先以不腆之币往所欲闻于翁者则次第请焉

　　其二

　　伯玉访戴葢双龙合矣翁亦有意结侣为西湖之游乎得命则西湖之主且负弩以迎焉平生迫欲见古所传急就章而翁所跋者可容鄙俚人一寓目乎

　　与阴月溪先生

　　顷两辱老师手翰敬闻命矣蔡白翁两浙名贤业行县存其后而后止一孙才数月闻鹿门字以孙女友道不愧古人可慰老师通家眷注之念豚寓白下屡属老师推爱顾幼穉何可当倘得公子诸兄以业相切磨大幸纯役海角无能立雪为怅使使奉候台祉伏惟委照

　　与王莲洲左辖

　　发都时辱大章眷恋鼎鼎于心山居闻问无从二兄同第且裒然先海内谈世家与河东三凤比况者宜母如闗中王氏矣弟多罪天夺我糟糠配伤痛中会寿光孟生兊至于其行附候生习春秋有名可立第顾久不第而为人中至削诸生藉寃矣寃矣幸一引手曲成焉

　　与陈五岳

　　图使使专候未果疎节之罪安敢以冗溷觧惟丈旬宣望深意旦夕有重寄至八闽能久借徳星弟役浙二载秋毫无可为闾阎徳甚愧来谕奬借过矣闽浙与国戾状应闻之左右素沐石交亦不惠我药石乎而独把玩佳刻以为文章指南也何日目成相与讲业昔人云共君一夜话胜读十年书弟诚于吾丈念之

　　与衷洪溪

　　共事地方实赖匡扶大计时不能为翁揄扬万一乃当宁自以卓异见知即一日三迁亦未足以酬顾归功于不佞何敢当翁行后遗泽愈渥去思益切见人心有公论向时同党微嫌今无用回顾矣江北旱荒江南米贱昔人招啇交易之说似亦可行如以万金令百余人结伙贩易使利尽归贩者而更用兵快护之其米价未必不减惟翁裁之

　　与汪伯玉司马

　　入浙咫尺长者之庐幸仙驾一再过追随湖山接膝饮醇忽漫又别别来拜大章之惠如获拱璧且令勒之湖以识相逢然三年蹉跎不遑请业违始愿矣不谓即去浙即临岐西望怅怅何益也翁家食久矣惟旦夕起东山持衡握枢更为纯蓍蔡大愿顷元美书云受喻布衣传收摄有门矣亦为翁尽道否

　　荅赵麟阳

　　承谕山阴湖中二乡田粮宜均状祗领苐其中有说二乡之田不甚相逺人所知也其当均亦人所知也二乡田旧各自有上中下等湖乡田之下者可减而上者不可减也中乡田之上者可增而下者不可增也两乡士论谓上等田相若不必均者私也见上等田当均而不顾逺乡下等田不宜轻增者亦非通论也仆意欲两乡之上者为一则下者为一则或减湖乡下者而增之中乡上者是天理人情之所宜尔也是则壤成赋之规也若一切而行恐所见止拘于近城之田而逺乡下田不暇计矣此岂为中乡士夫计恐士夫多上田或有增而无减也而其减定在逺乡小民仆絶无成心惟听有司勘报如何果逺乡小民不称累使仆此心能过即允从矣 

　　与许益斋开府

　　闻秦晋饥逺游人侧身桑梓无以为生死肉骨计昨幸得丈拯恤读大疏腹欲饱体欲温而安得以其余波及秦也拟遣一使候辕门未果惟是精神流注不知有渭树江云之异耳

　　与王元美

　　客岁以不腆驰候辱裁荅如面春风久之无能数数通问疏节之罪曷可以冗溷解先是从伯玉习翁容与东山状即古称逸民不过视世之终身鞅掌而不得一日林泉之乐者奚啻霄壤隔慕之慕之出浙入苏图博一良觌且请苴余以往耳而不知翁能许我否也辱谕喻子出孙阳识党必竒士也顷觅之不得敬此称谢并以途繻往

　　与冯修吾

　　不及博一良觌为怅然东山容与之详则习闻之矣辱温札奬与过情盥读惟有感愧纯与懐庭在齐相临在楚共事在秦受廛至莫逆也今死别独二婺妇苦节行路且怜之况不佞纯乎业建一坊题姑妇守节字以坚其志矣兹发蛟川望赤城行质对无从徒有神徍

　　与张居来中丞

　　初闻翁有萋菲即以札恳翁身任葢恐翁固辞使岩廊失夔龙之佐疆吏失张仲之倚也已翁果固辞得请而南功成身退有余快矣谓岩廊何谓疆吏何因叹上谷急即移翁上谷武林急即移翁武林蓟门急又移翁蓟门比稍缓稍优游岩廊之上輙不免于人言自古在事类如此然黒头而还东山点简图书枕嗽泉石为宦海中所深愿而不可遂者翁一旦遂之不亦大愉快乎哉不佞待罪武林步翁后尘在疆吏中荷督教尤深故于翁之去尤系恋不置且不能不动终南之想翁何以教之

　　与衷洪溪

　　顷亡女柩西辱垂念深感雅意而嗣是又闻一守节弱息卒之家多罪人变故频仍苦不可言北方久旱流离状不知何似而敝省特甚恐目前有意外之虞奈何滕少松留漕粮于临徳之议未为不善即不能百万或三五十万则一斗可抵二三斗旧米如为京边计则乞请光禄太仆银二三十万俟丰收给军可令军民两利赖而部中直沮其说何也今少缓则无及矣天下事未甞不可处者患人不同心或无一体之念耳可叹也

　　其二

　　役浙积戾待摈不谓即召还于心独惭悚而以闻于门下不免为浮沤恐洗耳不暇乃从两直指君领溢美之章又从两尚书郎领筹国之教葢自纯来东南无所得得此二璧耳第以敝乡端毅先生见朂恐非其伦也而亦不敢自画倘自是稍稍有立庶几不负知已鞭策闻当涂物色翁甚笃有诏至恐不得即遂修真意也喻生数觅之不得云仅一面陈敬老即往为其说不合也可恨失此良朋而袁坤仪则云所受与喻生同谈之纯甚有味乎其言也独打圈之说恐属火动今且于忙中偷闲试为之矣安得于金阊间一暏仙姿令闻所不闻

　　寄从弟（即文县守）

　　旧洮州孤悬境外兵马单弱城池未必巩固如敌人窥伺宜慎堤防清野坚壁令彼空腹而回熈河以劲兵临之可以尽殱大约鼔畨谋敌连结岷营以为助翼是其策也愿勉力为之

　　其二

　　连得吾弟华牍知在任之苦若为地方军民计不论苦不苦也惟一意恤军自然上信下孚其难处先自反自力未有不可化者此复

　　与来小涧司马

　　顷幸聚晤稍快阔私分袂不得之郊闗为怅华牍至询道体药喜又快甚幸珍重眠食涓人以盛徳临之自当心服不必过责渠也京中投刺凡邻封但有瓜葛皆用眷字吾两家有世亲不但瓜葛泛用通家心久不安遂更之从厚意古道执事以为可否大小儿疾幸愈犹须调摄甚赖长兄主张用下药始解极感呼之令入京或秋间至耳二犬子何劳垂爱令佩服不敢以穉名往再具贱刺代谢

　　与来阳伯

　　昨奉唁知至情过于哀痛然有道焉亦尊翁所深望于昆仲者千万深思节情以全大孝凡事繁文可省者省之闗上人不必多带无益也

　　报来驭仲

　　尊翁疾竟不可治至此一闻曷胜痛悼不知彼苍何以生此髙贤又何以不令长年今末可如何已觅火牌令舍人前去家迎令兄此时惟当体尊翁虑贤伯仲过毁已以毁不灭性之说详告令兄所谓灭性非为伤生为逐情而不知有性也必以道御情虽大悲不至迷性乃是道不然至于病至于令化者不瞑目九京去道逺矣幸自思自节想来还移柩来京城外以候秋凉为妥涂次行役或当如何再寄字来不难也

　　温恭毅集巻二十八

　　●钦定四库全书

　　温恭毅集巻二十九

　　（明）温纯 撰

　　○尺牍

　　与刘定宇兵备

　　将官多不知兵惟务幸成全赖我约束指挥切戒逺追西宁兵素不惯战以守为战以逸待劳为今日上策刘西井火器絶妙可仿甘州所遗者多制又于阵前层设连炮或行或止无不利连炮以鐡为藏火之柜其中左右通二孔以传药线后一孔以绳发火用二长竿接药线线俱以药末敷于凿内不用纸使其行速每竿作五七孔与二号将军相通葢一孔一将军也一发则十余将军齐往先期选军士分任合发顷刻可布为万人敌惟足下以意广而练之

　　与本兵萧岳峯

　　倭夷冬深正可进兵闻逺徙则火攻烧船必不可已昔年兀术烧韩世忠其明验也此胜于十万师但请皇上下谕万巡抚专管烧船号招海上渔人及乖觉知水道者教以火箭以沙船为家以渔船为用行长清正且闻风而走或畏闗白之威降矣

　　与曹楚石郡守

　　闻简命谓未即发发则使使候祖道忽贵属长吏以赠言属纯方操笔再得温札追送不及怅然与二三大夫约为一文致不能忘意伺便附焉来教于其去犹若未尽来时意此至言也人人持此心谁肯蹉跎枉过以遗去时之悔然愿后之来者有足下去时之心则西安永永治矣近朝无师师相譲之风繇士多凌节不逊之行士多凌节不逊之行繇上为抑长拔幼之政此导之使争也诗曰成人有徳小子有造未甞舍大人而专重小子也又曰于论皷锺于乐辟雍谓必乐于辟雍而后治化成也导之使争且仇其上且误小子矣何徳与造之云又何乐之有故赠言望即以教西安者教楚以礼乐繇此可兴也末及汉颕感念今昔缁衣之懐不能已有书问幸道惓惓

　　寄济川宗尉

　　闻长安令得罪贵府贤宗询之真出一时之错既登县堂泄忿又法司提人役责究亦可以已矣傥激怒国主形之奏牍人将以为过吾秦世为好贤乐善之国今国主即东平河间不过或不肯以法司所已归究者而更甚其词以深罪一少年错误之令也太率讲和为上请启贵府贤殿下转启国主海容仍达在事众贤宗与其多事不如省事与其忿争不如息争且使吾秦二百年来贤声不替为望

　　与李景山总兵论平倭

　　倭事以愚计之当水陆并攻往兀术尚能焚韩世忠船于大江而今不可焚倭船乎陆攻令我兵肉身附城一失也攻于陆而不能以火牵制于水二失也辽东宣大之兵不善用火器三失也观李将军一败于碧蹄竟丧于敌全以恃批捣不精火器故又观甘肃近大胜全以刘西井所遗三眼鎗及大炮可见不论何敌皆当以火器胜然兵不在多闻麾下有鸟铳手六百若更为三眼鎗即得千八百之用敏捷又可敌三四千之用且可及逺力又大此暗增兵不费饷之一着也三眼鎗迭陈又连炮一发中数百千人若左右三四发其声震天其中不可以数计贼亡不退若不退而更能来则吾之三眼鎗足恃矣鎗之外为深沟以逸待劳以火器对敌而不以身对敌万全决胜无踰于此惟兾悉心推广讲究试于武场方知鄙言非谬又记往年倭犯嘉兴任同知尽彻锅釡倭上岸无处煮饭馁甚遂致我兵有王江泾之捷自是浙兵始敢战万一倭或入山东先焚于水次以前说火器待于岸又令絶食于村落则吾大收功之日也

　　与刘两峯中丞

　　塞上机宜知有石画然借欵以全生灵则可许欵而因忘战则不可九边惟榆林惯战皷舞鋭气在得战之利耳既久讲欵仆不知其详云何独将士之气万万不可少挫也幸熟思之此闗系不浅故不敢冐对彼中将官多习敌情不妨广延问也

　　荅曾景黙司空

　　今日河工欲济运又欲防陵分功于他处不若专力于故道欲塞傍口不可不先导下流其导之也浚不如荡徐以西宜浚徐以东宜荡荡则取各省小鱼舠五七百只每舠两边用十杆入水五尺其末令尖以鐡褁又用一鐡蒺藜以索系之长丈余如混江龙之制而广之每十舠或二十舠为一号令近两岸一自东而西一自西而东每日须行五六十里委官查验则数百里之泥无时可停虽令二洪如旧不难也然事半功倍但水行处即可为力久则徐以东之泥既去徐以西之泥自解比其解又用舠或杆以活之则无不行矣惟酌而损益之或一助也

　　与李渐庵谈诗

　　批杜律先付去孟子有说诗之言昨送行诗虽不工然其体亦有节奏首章起句暗用于姓事中四句前虚后实应首句西台五六正揽辔事末即明应髙门以结且生后章送别之情然止离筵二字不详说为再作后章也后章承离筵始尽其说又不可全抛使秦意故止云已回饥渇秦中色其余皆别情耳旧知又应首章首句末句应皇都句期望作二首三首诗之法也若前章可置之后后章可置之前则乱矣此法惟子美知之葢子美得之三百篇也

　　与内阁诸公

　　阅姚给事疏辩致恨之繇从挠东征而起东征及成功俱在戊戌之前不佞入朝则戊戌嘉平末也何恨又谓欲网东征有功之臣有功邢总督已去万开府陈监军俱物故将谁网乎主战署部李侍郎与条议科道同无半级之升又可网乎又谓为李通政也部议通政调南不知何为轻处与小疏所云畧同岂吏部亦通政之乡人耶且果无闗国是仅为一方计耶再阅不参之参转部等语则前说信有之矣先是会推内阁有欲推部院者生谓吾辈推官不可互举必欲存羊则及不与推者遂及家居孙立亭王继津乃拒推阁而思改部乎且有缺知推谁即推知点谁乎而果逐臭悦膻不见信于人至此可愧也耻与后生交讼又惧渎宸听故畧叙如此

　　与沈仲化论班次

　　承教班次论可久行必六科押一班以吏部郎尾之十三道押一班以户礼等部郎尾之为妥三十年来不论常朝大贺皆然止东西对立则科道相连耳近御史止以省中人少各部郎皆续其尾故争若后科有二三十员道有四五十员御史反居极东之尾岂所以重耳目而责纠肃仪郎所奏难令再议况新奉旨又退就二字将又起争在吏部则似失而得在御史则似得而失非户礼以下所可以品论也似宜且遵近旨以不失出令之体以暂伸台臣之气待后科备员再改未晩也惟台裁

　　寄儿予知

　　李门继嗣事当遵立山公议惟是李五兄子以次者继之则可或在乡或在城从便大率以天理人情为主族人或量给田产旧仆亦然尊经阁规度宁大毋小宁费毋省四壬寅不便用得太阳到山向可也阁柱湏七前后左右重柱二行自为一院明伦堂亦须宏巨其费甚侈总当身任量取给众人之助可也

　　其二

　　闻生三孙大喜汝云野舅回携砚二方一端溪一髙丽又镜四葛布四寄四孙各一

　　其三

　　闻吾儿气体比家中时健胜甚喜场中用心尽一日夜之力亦不可过思用不必用字句此时雨甚特令有力二人扶送入场或头场毕可遣一人回也

　　其四

　　乡亲来京者如织或是见我年老恐一旦无常先急急了自已事汝舅求官甚难不如力学上进即不然做一好人亦无不可其余有欲来者吾儿止之或宁助其赀可也此间每食有八九人致我公事亦不能清心专理屡疏乞归苦皇上不肯轻放然人情难调又十倍于乡亲谁其为我分心使免此苦乎

　　其五

　　前寄平药正好常用苐一见大心自泰凡一切家事人事但勿以留滞不化为精明也前圣躬偶尔违和旋即大愈矿税定求停止不止不能已于恳请也

　　其六

　　大父俎豆事闻阖邑诸生呈请此诸生雅谊但有此举不必求行凡事须思到结果处方可开端大父既为啇万一学道驳查以此为疵返觉不便马溪田先生太翁虽未出身曾为训师不可比例也

　　与省中

　　此举难为四明相公鄙心大不安四明相公万不可去去则归徳相公亦去生亦去生去犹易寻代者四明相公深习国事虽二相公且赖之不可去也昨面三相公皆以此直言皆相信但二相公不可以私意言言四明相公是为归徳也言归徳相公是为四明也惟中立不倚则奸人之计破而大公之道成惟生则待人有言方力求去庶不难为四明相公耳

　　与沈仲化政府

　　言不言在弟处不处不在弟幸可归矣所谓异议乃朱老先生见示欲密告丈者何未告也幸再问之

　　与沈肩吾

　　政府昨承长公枉重因领台谕即应见朝以吏科既有言即不与辨仍当引退仍藉以陈居台之苦为升外不允则上下相临不便实授不准则前之应升应改调者以无代不得不留使贤愚同滞或厚颜仍司风纪或修怨以滋鼓弄益不便或可望皇上一转移之也亦望老先生干旋尤感

　　其二

　　闻老先生为生掲催小疏甚感苐小疏中二大苦之言不意甚拂圣心自此观望者将幸有可乗之机益纷纷多口矣黙念非勇退不足赎罪恃徳爱仍祈鼎力委曲再掲令生得速就道即鲍管之知不过归里衘结岂足云报惟鉴原

　　与沈肩吾沈仲化朱金亭三相国

　　顷辱老先生枉顾不能踵谢今目欲肓心火益炽万万难出天实限之耳为疏力恳圣明倘蒙发票非老先生超格曲成安望生还或两票以请上裁万一不允实生恳求非老先生无意留生也生刻感与得归同小掲奉览

　　与沈肩吾沈仲化

　　生屡疏已蒙掲催又两票温旨虽未蒙允然委婉至情已无遗力非木石能不感刻惟念上意似怜衰朽欲放待一票而决耳小疏今日已入万恳矜怜即票放归以释积苦自此以往生依丘陇死遂首丘有不感大恩而思衘结者非夫也不然亦望两票以请上裁至恳

　　与内阁沈肩吾

　　谨渎小疏十七上情竭词穷或圣慈怜允发票恳乞老先生上体宸衷两票使生及春和登途少缓渐热益不便于贱目惟垂亮

　　其二

　　谨渎小疏二十上词竭情迫又感大宗伯益思首丘倘圣慈允发票恳乞上体宸衷即票允放或署印停俸以免再渎至恳

　　与朱汝修保御

　　年来辱金兰之契不但诗文商订古道诚心毫无间隔以为得之晩犹幸数相过从倾倒罪归时髙雅绸缪逺饯郊垧投诗以赠依依难别途间曾和佳咏不复记忆矣缅想维益有归志弘甫受诬而去不佞逺居西鄙参商之望忽尔东西南北欲为前日之聚何可得惟精神意向虽千里犹面谈耳道体须倍摄为延嗣计不佞不敢不强飰以图泉石之乐也此后长安书不再徍独吾二三人则日一发不为多

　　温恭毅集巻二十九

　　●钦定四库全书

　　温恭毅集巻三十

　　（明）温纯 撰

　　○理学

　　精不是判人心道心而二之也有以无杂解精者未尽是真见人心即道心观中庸论天人未曾将人字作不好字孟子口之于味章形色天性章亦曽分性命分形色天性礼记人生而静天之性也感于物而动性之欲也亦未曾分性与欲此正是精处一则不二凡人心即道心孔子之一贯孟子之践形是也此心在大学则曰身心意知家国天下曰事物曰好恶而格致诚正慎独絜矩则精而一之矣在中庸则曰性情曰饮食夫妇曰不愿所求曰九经三重而率性修道慎独致中和知仁勇诚明修凝如仲尼如至诚则精而一之矣孔孟大学中庸无非接此学胍若以人心为私心遂欲絶此人心而别求道心则二矣文公注人心二字曰人心易私而难公亦未甞以人心即为私心也欲觑破大学中庸微旨先识人心道心而后可
　　大学格致诚正修中庸择善固执孔门博文约礼孟子博学详说反约一也格致择善博文博学详说有行意诚正修固执约礼反约则笃行敦之崇之耳论语知及之仁不能守之不曰仁不能行而曰仁不能守中庸择乎中庸得一善拳拳服膺勿失不曰行而曰勿失则以知及与择即就行以言其智也知行如何可分必曰知先于行则初学发蒙耳
　　阳明先生致良知之说本于孔孟大学言致知孟子言良知是已但大学言致知必曰格物孟子言良知良能必曰亲亲长长说得无内无外之学无渗漏
　　昔人谓孟子称孔子是道自已观孔子为圣之时孟子学孔子之齐之梁之滕分明以时自处是道孔子所以自道耳便未可以忘已言也其未至圣人地位以此
　　吾儒言心性佛氏亦言心性佛氏以心性为心性吾儒以天地万物为心性天地万物为心性无外我之心性不离天地万物无内无外无内至矣
　　易有太极之有视无极而太极之而无迹费而隠之而视太极本无极之本亦无迹
　　寂然不动是常寂兼静亦定动亦定有感则通而不动者自如矣敬以直内是常敬遇事则义以方耳而义方之心即敬也
　　学问之道无他自反而已矣自反则力有余责人则力不足自反则无我责人则有我自反则可以正已而人化责人则不足以服人而人怨
　　阳明先生曰凡举大事必顺其情而使之因其势而道之乗其机而动之及其时而兴之是以为之但见其易而成之不见其难此天下之民阴受其庇而莫知其功之所自此只是一因字孟子称禹行所无事孔子传易寂然不动感而遂通天下之故正此意
　　人好人非好其迎已者则好其似已者恶人非恶其攻已者则恶其异已者有一于此是知有我
　　季札不当逃如其当逃则武王亦当以伯邑考之故而逃矣武王无我季札有我
　　造化人事总之动静二字尽之混沌静也开辟动也不混沌何能开辟秋冬静也春夏动也不秋冬何能春夏夜晦静也昼朗动也不夜晦何能昼朗人夜息则气清昼假寐亦气清静之不可以已也如是
　　造化生生全在子子者滋也天开于子阳复于子日始于子而所以能开能复能始者根于亥也亥于卦为坤静也故有道者时时静时时有子时道家所谓活子时也一假寐生机便动况宁定乎
　　人临事不可无智圣人用之则为文理密察常人用之则为权谋术数而诚伪分焉诚则能动而可继伪则纵能欺人于一时而后即以实心行人亦不信矣慎哉
　　老成与少年所见多不合老成多惟恐偾事之心然亦有借之以恋位者少年多急于立名之心然亦有直摅所见以效忠者
　　责人当于有过中求无过恐事虽错迹虽可疑而心无他也自责当于无过中求有过恐心虽无他而意见稍偏将不止于过也
　　魏几道曰禹治水先冀次兖青徐扬荆豫梁雍顺五行而治之固也余谓治水先下流则力省而势顺自兖而南先下流也况天下国家事有当因者乎
　　上焉者化人其次容人不能容人而见容于人下矣宁我容人毋人容我寜人负我毋我负人此犹有以君子自处而置人于不足责意是豪杰事非圣人事圣人如之何曰至诚以感动之委曲以开悟之不至于并立并达不已
　　推已及人可以已律人不可故曰以已度人则难为人以人人望人则贤者可知矣
　　天下万事万物莫非一也图书之一一也二则二一三则三一四则四一五则五一六则六一七则七一八则八一九则九一十则十一
　　又一得之为一一合一为二一合二为三一合三为四一合四为五一合五为六一合六为七一合七为八一合八为九一合九为十一固所以贯图书之全者也然不以一居中而以五与十居中何也一则含五与十之理而五与十则尽一之全一则虚五与十则实谓五与十居中即一居中可也圣学一贯本此图书何以五居中五可以该之也无一之名有一无二之名有二无三之名有三无四之名有四五加一为六加二为七加三为八加四为九加五为十十亦可以该一十后天五先天也故河图以五十居中雒书止以五居中
　　天地间造化皆阳为之也阴不过成之耳河图生成虽五竒五偶一六合二七合三八合四九合五十居中皆竒也而偶亦莫非竒二则一一四则一三六则一五三三八则一七三五十则一九三七五五耳阳之道大矣朱文公先生卒之前四日说西铭言为学之要惟事事审求其是决去其非积集久之心与理一自然所发皆无私曲圣人应万事天地生万物直而已矣此直字从孔子人之生也直孟子直养无害易静专动直三直字来得执中率性之旨岂末年大有超悟而为是直截简易之说耶久未经人拈出何也此常书绅
　　人之求道惟求一直而已直非悻悻好刚之谓也孔子曰人之生也直孟子曰直养中庸之率性尽之观真字从直惪字从直慎字从直可见
　　易曰先天语存主也曰后天语施为也颜子之干道先天而天弗违也仲弓之坤道后天而奉天时也若圣人则先天后天一时事存主者即其施为者施为者即其存主者无内外与未发之中中节之和同
　　易云体仁注言以仁为体最精犹云道体是以道为体程明道曰仁者以天地万物为体识此体字则耳目口鼻四肢无非生意何形非性何外非内
　　复其见天地之心邵子则衍之曰一动一静之间天地人之至妙至妙者欤夫坤六阴至静几于灭息而一点生机不容已不可遏万古如此是天地之至妙至妙也人心一日有一造化旦昼夜气好恶几希虽下愚亦有良心与天地生机何异大学言小人为不善见君子揜不善以着其善此着善之心亦生机也故曰诚于中必形于外孟子引孔子操存舍亡出入无时莫知其乡注言心之神明不测操则存矣舍之即亡舍即亡矣一操即存葢神明之心不容已不可遏者犹复存于既亡之后岂可测其出入与内外耶是虽既亡之心亦有生机造化生机于六阴之后见之人之生机于静后见之虽不善与舍亡之后亦不能泯人之至妙至妙岂不信然有解者云舜事瞽瞍以和气熏蒸不正其非瞽瞍遂底豫此不惟事父母当如是即处兄弟儿女亦未有不如此而能和谐者精思力行其效自见
　　耿楚侗曰阳明先生拈出良知二字固是千古学脉亦是时节因縁春秋功利习炽人心大壊不复知有一体故孔子提出个仁字求仁便是孔氏学脉孟子时杨墨道塞害人心尤甚不得不严为之防故孟子提出个义字非义则仁之道不达集义便是孟氏学脉梁晋而下佛老淫于中国礼法荡然故濓溪欲复古礼横渠以礼为教执礼便是宋儒学脉礼非外餙人心之条理也流传既久渐入支离至分心礼为两事阳明先生提出良知以觉天下使知物理不外人是致知今日学脉其主持人心扶持世教未甞异也信然然孔子之仁自包义礼智及信其义礼智信孔门已先专言之矣曰徙义曰喻义曰义之与比专言义也孟子宗之曰非礼勿视听言动曰约之以礼曰敦厚以崇礼专言礼也宋儒宗之曰不可使知之曰知徳者鲜曰致知格物专言智也阳明先生宗之今知之弊将流于虚而无实其济之以信乎曰人而无信不可以行曰忠信所以进徳曰修辞立诚曰胡不慥慥亦孔门所专言者实今日对症之剂要之举一可以该其余仁不待言矣曰义而仁礼智信存焉曰礼而仁义智信存焉曰智而仁义礼信存焉曰信而仁义礼智存焉辟之大造春夏秋冬之互相为用木而不能离水火土金火而不能离木水土金金而不能离木火水土土而不能离水火木金土又分旺四季信实可以成始成终惟率性繇中出则一不然则二故孔子告曾子子贡但曰一
　　成名易无名难以道制欲易使欲皆道难以我体道易以道为体难以性御情易使情皆性难
　　心欲小不欲隘欲大不欲荡欲逸不欲怠欲泰不欲骄欲细不欲琐欲勤不欲扰欲舒不欲肆欲虚不欲浮欲实不欲滞
　　或谓若能于日用货色上料理经纶时时以天则应之超脱得净如明珠混泥沙而不污然明珠与泥沙终是二物若学问透彻则形色莫非天性道心不离人心方是一
　　寂然不动常也有感遂通而不动者自如敬以直内常也遇事则义以方而其直自如廓然大公常也物来则顺应而廓然自如未发之中常也发则中节谓和而未发者自如凡
　　横逆之来不较者不受也较者受也不受者求已受者求人
　　河图顺行以相生为主易知也雒书逆行以相克为主难知也甞以意测之相克乃坎一之水克离九之火火生二八中之土而干六兑七之金生葢金本生水此金以水生即玄家所谓虎向水中生也干兑之金克震三巽四之木木受克而二八中之土生金亦生土矣离九之火克干兑之金金受克而震巽之木生葢木本生火此木以火生即玄家所谓龙从火里出也震巽之木克二八中之土土受克而坎一之水生木亦生水矣总之水克火而金生金克木而土生火克金而木生木克土而水生皆制其伤我者而我乃生也是以克之之道生之也而坎一急焉葢相生以一始相克亦以一始何者非一以贯之耶
　　是曰是非曰非亦直也必是是非非之言一根于中心所真见方是孔孟之所谓直方是一不然犹其迹耳袭义耳况所云是未必是所云非未必非乎
　　观直养无害之说而从心所欲不踰矩之说始明观从心所欲不踰矩之说而允执厥中繇仁义行之说始明故善学者求孟子所为学孔子与孔子所为祖述尧舜者而已矣孟子而后实难承接
　　繇仁义行是繇衷曲出虽生疎不可舍所独知者而行行仁义是从外粉餙虽习熟愈可观而愈昧本心矣葢吾人学问止有此二途从衷曲做是寻向上去君子之所以日逺于小人也从粉餙做是流污下小人之所以日逺于君子也然从衷曲实逸从粉餙实劳
　　所谓欲非止在躯殻上求便宜也若无实见纵苦躬苦节亦与学问无干
　　古今为学便日要做圣人岂不是美然恐务名之根即在此惟戒慎恐惧常恐不尽已之性不尽已之分不尽已之道而已孔子祖述尧舜非欲为尧舜之名为精一执中不可不祖述耳孟子学孔子非欲为孔子之名为时中不可不学耳
　　前辈多言尽心尽性尽分尽道尽职尽伦尽之义难言矣如人行路欲入燕入越必至燕越方可言入又如行百里而但止于九十九里即难言尽升堂而未入室践迹而未入室袭义而不集义行仁义而非繇仁义行皆此类也尽之义难言矣然入室集义繇仁义行不过以公心平心顺应而无必成必得之苦此其尽皆在我者似难而易不然费多少作为粉餙矫强功未必成利未必得何益此欲尽愈逺是取必于外者似易而难吾辈舍易而就难舍我而求外不思耳
　　孟子言良能良知似分知能然其下不曰能爱能敬而曰知爱知敬是不外知以为能外能以为知矣达之天下非舍目前而逺及天下也亲长包九族是在天下者亲之长之是对境实爱实敬则仁矣义矣若指光景谈玄解仁义实非我有
　　从来官名多知学不似今人云如何为知如何为行也如文官曰参知政事曰知制诰曰知经筵曰知府曰同知知州知县知事武官曰都督同知都指挥同知指挥同知其下曰知印果止知而已乎知此则行之不尽者不可名为知也
　　通乎昼夜之道而知即复其见天地之心即一阴一阳之谓道即天根月窟闲来往三十六宫都是春
　　孔子言多闻多见而归之慎言慎行欲于言行而慎之也孟子言颂诗读书而继以论世欲于古人行事而友之也葢士人稍向学未有不求闻求见颂诗读书惟慎言慎行如古人者难故孔孟切切望人体验不然欲多何为而以博与约知与行平论非其旨矣人有自以为知者未必知也自以为不知则知矣有自以为是者未必是也自以为非是则是矣无他好胜与求实胜异求诸已与知有已异
　　一部春秋全是求诸已三字此三字天徳也王道也春秋列国辞令两汉诏令近之虽小国但善其辞令未必繇中亦多免于侵伐况繇衷者耶
　　后世论学以道徳货利并言孔孟惟以无心有心并言道徳货利之外尚有似是一等货利者之机浅岂圣贤所虑故谓世上有善恶二途君子小人二等善是无心恶是有心孳孳为善是惟恐不尽道非为人也孳孳为利是为人心肠亦非为货利也此二等人便是舜跖之徒之分若货利人则不止于跖之徒矣观杨龟山讲之不熟见之不明未有不以利为义之言可见孔孟所云利是近于义者故恶乡愿恶朱紫恶穿窬恶色取恶
　　袭义千言万语止要直道而行率性而为但涉一毫矫揉造作即是利吾人安可不自反自力若无事亦念到此临境当局不觉便入自私自利平日所云一毫用不去是顾目前不顾终身其究不但无益且或因以偾事丧徳可惧也
　　古语云此心要放得下平日所闻嘉言要使得上或云放得下方能使得上皆有味吾辈不可不时时体认
　　荅徐匡岳重止修是探其要而包括之也其实单言一明字一止字一修字皆可了其详必格致方满诚意必慎独方尽格致而止修与明明徳之功完若谓格致是格致慎独是慎独岂传明言慎独工夫而经言诚意又另有格致工夫耶以身心体贴实难着力幸再见教
　　荅陈维则来教云读阳明先生书宦情都淡已见脱尘向里之趋葢淡本是吾儒入学正脉恐即栽厌动求静之根将遗物理人情即今日精求举业亦是上达稍厌薄则二矣二则非仁矣吾易所谓自强不息者何谓抖擞精神正在今日
　　有志者之作用不如有识者之作用有识者之作用不如有徳者之作用有徳者之作用不如有道者之作用至于有道则凡作用皆道之所为我无与焉亦无知焉至矣
　　尧之克明峻徳之明字舜之文明明物察伦之明察字文王之克明徳之明字孔子之知徳孟子之知言知性知天数知字皆悟也异乎后世之舍日用而求玄解矣
　　唐彦思记伊川先生谓古人有言曰共君一夜话胜读十年书若一日有所得何止胜读十年书耶夫一夜话何话一日得何得可以胜读十年书人固有终身读而无得者何但十年论文及经传各子史用意练格之妙论诗及言志有闗系之妙论政事于清慎勤外如前辈所云更行一忍又或如孔子所云求诸已孟子所云三自反论学及尧舜孔孟之脉而得其所谓执中一贯之微真不止胜读十年书然论学其要也犹恐止见得及而未必实有诸已必时时戒惧体认方免遇境错乱故工夫正在对境所谓境大莫如死生次莫如得失能忘死生必能忘得失不能忘得失而曰能忘死生者未之有也得失二字于贫富犹易强制于贵贱升沉每多婴情何可云一待不能婴情而后止非止于道也止于力也人始学进难止易既学进易止难至于无进非止无止非进则化矣
　　人始学知易行难既学行易知难至于无知非行无行非知则化矣
　　学不得力外物物也形色物也虽心志亦物也学得力心志性也形色性也虽外物亦性也
　　读易当知但得中皆无凶读诗当知有物必有则读书当知人心有道心读礼记当知天之性性之欲而其功全在反情和志读春秋当知大道为公有志未逮合观之真吾师
　　我沉黙人犹以懆妄来是我实未沉黙也我虚平人犹以机械名是我实未虚平也我淡薄人犹以浓艳求是我实未淡薄也我安静人犹以营求望是我实未安静也我恭敬人犹以陵侮加是我实未恭敬也我公恕人犹以刻核责是我实未公恕也我修谨人犹以惰肆目是我实未修谨也我悯恤人犹以忍薄归是我实未悯恤也一有之皆吾师
　　天地有不已之运而人不如日月星辰有常明之象而人不如山岳有常止之体而人不如草木有常生之机而人不如天地有时毁日月星辰有时食有时晦有时殒山岳有时崩草木有时落而不已常明常止常生者其常而人不如皆无心皆吾师
　　答冯少墟承翰教知复会讲阅辨学録一过深快中间发明理字为阳明先生致良知之说补一实字葢致知原不离格物物则实理也此正与佛氏不同处大率佛氏是欲了自已心性吾儒是欲了天地万物心性吾辈但于此一体领畧是穷理尽性至命实功自精一之说创自虞廷因一危字遂以人心为私欲之心私欲之心去之惟恐不尽而即以为虞廷人心之心恐经书中未有径指人心二字为私欲之心者文公解不曰私而不公而曰易私难公谓此心若公则上达一私则下达矣岂不危哉惟精之一之允执其中则人心皆道心而免于危矣是于心之动处用精一之功千古学脉实始此其后孔子祖述尧舜全在从心所欲不踰矩精之一之也他人从心所欲或踰矩则人心肆而道心丧矣孟子愿学孔子正学其所祖述也形色天性与口之于味二章正于口目耳鼻之形之色而尽合性命之学也不偏内不偏外谓之修身可谓之践形可谓之中可谓之仁可谓之一贯可不然则自已心性形骸且分而二矣何以言一今日学脉似宜从此以入特质之同志

　　温恭毅集巻三十

