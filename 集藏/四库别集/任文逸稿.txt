任文逸稿　　（明）任翰 撰 

　　●目录 

　　序 
　　叙 
　　卷之一 
　　卷之二 
　　卷之三 
　　卷之四 
　　卷之五 
　　卷之六 

　　●任文逸稿序 

　　任文逸稿者南充任少海先生着也往余视学梁益东入夔门登巫山十二峰巃嵸峥嵘倏而朝云倏而暮雨蹇产难以名状北登剑阁壁立千仞穷地之险极路之峻此山河之固武侯中流而喜张孟阳扫石而名者也及访任先生于青居钓台先生年近百龄耳目聦明肌肤若氷雪绰约若处子与余极论夜深乃罢酒酣命题壁联余曰李太白搥碎黄鹤楼横飞壮思惊三峡张茂先唤起苍龙剑长放清光射五湖先生大呌以为知我后再访先生先生出其文与余读之皆考功宫坊集中所未载也欲付剞劂未能今果州太守勒成新编矣寄余金陵属余一言夫江汉炳灵世载其英欝若相如皭若君平秀若王褒奇若杨雄幽思绚道德摛薻掞天庭皆不朽人也先生起异代而与之并驱正而芭曲而中体格高玅而长于持论有如空中楼阁云流霞布顷刻万态望之有金珢气而不可即又如深山穷谷呼吸沆瀣丹砂余粒鸡犬舐之皆得飞升鼎炉茶灶俱非人间物昔人言古今文人类多不护细行鲜能以名节自立先生在翰林耻媚权贵人在考功又屏去权贵人私人恬淡寡欲有箕山之志可谓彬彬君子者矣先生论文自司马子长之后独取韩昌黎有气力昭代尚无柳柳州又问巳所为文能传后世否余曰能驾陵往昔者便可垂示方来先生之文无论子厚当与退之光焰照千古传世必矣先生尝许访余潇湘江上结鸿蒙社其文或有进于此乎当更为先生论定也 
　　万历辛卯夏日五岳山人沔阳陈文烛撰 

　　●任文逸稿叙 

　　德少时读乡贤高苏门所叙任文抄畧盖称固陵先生始举进士奉大对今上亲题其文直词绝识名冠海内当是时苏门已即世不可问矣德问之东都士大夫乃知固陵先生者今虗陵洞天隐君子任霞父也后来德历官司寇司徒则又见荐绅中亟称任先生在世宗朝以清修方正着闻初从翰林改吏部为考功大夫骨鲠自持不与权贵人通关节其考察去者多势力门下人或尝先事以姓名相请托者一切皆罢去不问以故权门多按剑疾之如雠及皇太子出阁讲学先生奉廷推稍迁宫坊司直兼史馆经筵官时号得人独按剑者冯藉宠灵悒悒不能释常欲嗾私人持公短奏上竟无所得先生闻之但咲曰某尝抱琴出关□黄业寺坐听梵塔风铃如闻天乐持斗酒□劳三日不能归又尝欲挂冠宣武门浮海上寻安期生是其所短而时人未之知也遂毅然抗疏乞骸骨辞甚恳至疏三上然后赐归居无何闻前怙宠者就刑西市先生犹函辞数千里使人投鄱湖水上吊之有谓智侔秦相适逄上蔡之悲才近中郎偶蹈承家之恨其浑厚如此先生还山四十年间前后经中外荐剡者三十余疏凡以高明见忌孤介难容终与世圜方不相入不能用也嘉陵江上有山田数亩钓台一区不足资口食而先生唯日坐草庐中弹琴著书澹然忘老德自出守兹土既尝慕先生之高节而又荐爱其文章可以雄峙百代因命诸生就隐所求之见先生题其户曰庞德公衣挂汉江云已知身在风尘表鲁仲连脚踏沧海水何用名垂天地间既无所用名则又安所用诗文为也诸生但得其渔蓑中逸稿数萹皆应世之作德不敢自私因叙而传之行于世时先生年九十不减丁壮云 
　　万历庚寅季夏顺庆府知府王九德顿首谨叙 

　　●任文逸稿卷之一 

　　明宫坊太史任瀚少海着 

　　己丑廷试策 
　　乙未会试策 
　　戊戌武举会试策 
　　卫甸行宫火灾疏 
　　辞免服色俸级疏 
　　行在题覆传奉疏 
　　庚子飬病疏 
　　庚子乞休疏 

　　○己丑廷试策 

　　皇帝制曰朕惟治天下之道其端不可槩举特以大者论之在乎知人安民二者而已夫知人则哲必能官而任之安民则惠必使匹夫匹妇各得其所虽然尧舜尚于此犹难夫岂后世所能及也朕本藩服仰承天命入奉祖宗大统朝夕战兢不遑宁处何自即位以来灾变频仍旱潦相继岁复一岁无处无之生民流亡朕甚恐惧此非朕官非人以虐民欤或贤与不肖进退倒置欤或劝惩之典两失其宜欤抑为我选任者失公平之道欤夫天听自我民听天视自我民视非民不聊生而天垂深戒者如此何欤至于内有盗贼之扰外有戎狄之患此亦以为民之害者民为邦本而使饥寒困苦流离死亡至于如此邦欲安而得乎朕虽存保邦安民之念求其所以实无一得朕欲俾灾沴潜消民生安堵盗贼息边方靖财充而食足不知如之何可以臻此特进尔多士于廷尔多士明于王道有日矣且目覩时艰岂无真实的见以匡我者当悉心吐露推衍所以于篇朕当勉为亲览焉勿謟勿惮勿泛勿畧庶副朕意御批　勉吾求敬一之为主忠哉臣闻圣王保天下之道存乎仁而其行仁之道存乎智其合智与仁而成之之道存乎敬王道之行也仁智敬其为之端与仁不足则泽不下究而民之憔悴困踣者无所与苏而其弊也苛智不足则无以辨贤不肖于天下贤者不必进不肖者不必退于是乎有残人不德以尸民上视民之休戚利害若无预巳事甚者或肆其侵渔剥削一任其凋弊而不为之所而其敝也乱夫是以不为戎首亦善矣如天下之治何此求贤所以安民而智又所以行乎其仁者也然是二者不先之敬则其智之所及或至于偏听独任既无以尽吾求贤之诚而其智之所不及且至于纵奸长慝又无以致吾安民之实仁不可终而智亦为之缺然矣是敬又所以成乎智与仁而不可一日忘焉者也敬以飬心心以体道道以张法法以尽变斯海内之化清和咸理兵革不试暴盩不作物道素朴狱讼衰息纪纲正于上风俗昭明于下而颂声作王道成矣奚用外焉以取治法为钦惟皇上智以明王度仁以惠万物敬以凝天道而成世务不自贤圣询于寡昧究观王道图惟化原此千古人臣献款摅忠之一遇也臣闻之孔子曰事君先资其言后自献其身以诚其信臣诚不侫顾于致身之始曾无一言可得先资以为陛下献哉谨冐死以对臣伏读圣制首曰治天下之道其大者在乎知人安民盖知人则哲能官人安民则惠黎民怀之此皋陶陈谟之深意而陛下之言及此天下生人之福也使愚臣于此有所隐伏回互畏罪而不敢言上以负陛下之盛心而下以昧天下之至计四方后代其谓臣何臣请披肝沥胆为陛下言之愿试听焉臣窃覩陛下自即位以来灾变频仍近古未有语谓天心仁爱之符是也往年下罪巳之诏谓政化未臻民心积怨上干天和究其咎本实予一人所致臣时窃伏草茅每见道路闻者皆叹息泣下愿少湏臾无死以观化理之成及今三五年来人心之望已极犹未见内尽消弭之道上获天和之应使海内旷然升于大猷臣窃疑之夫春秋以天反时为灾地反物为妖人反德为乱乱则妖灾生陛下之德如天之无不覆而地之罔不载臣犹以为未至是妄言也然而天人之交间不容发此在陛下燕闲蠖濩之中深宫独运之地澄神自思而得之耳圣制深以任官非人为惧且疑贤不肖进退之差以及于劝惩之失其宜选任之非其道此见陛下超然远览神洞物外直欲秉至公以消弭变毕阜安生民虽成汤桑林之责周宣云汉之忧高宗彤日之修省不是过也臣闻后汉郑兴有言变咎之来不可不慎其要在因人之心择人处位而已陛下平日宫庭之间所震怒而赐谴者何人也合于圣意诱而进之者何人也其所赐谴者必当其罪而其所诱而进之者必当其功大臣不得宠邪侫之人小臣不得进浮薄之士如此则变安从生臣窃惟劝惩之典莫急于考课而选任之法当责之铨衡今之选举考课则臣之所尝窃叹而深惜之者也何则士方穷时读古书见循良传踊跃动色出死生自誓愿作一良有司谢天下及反顾见其家室无长物展转歔欷不能自禁靡然无复初志甚者钻剌嬖幸取中原名郡县自列得则凌暴诛求罔所不至不则怨且怒终其身置此等于民上而欲民之得其所辟之爱其羊豚而牧之豺也世无完蓄矣故祖宗之于士飬之以节义而威劝之以赏罚其用之各尽其才而其课之也幽明殿最各程其实则善者益勉而不善者化能官者上而不能官者斯下下矣若夫选举之失其平资格坏之也国初用人或举于畊啇或征于渔钓脱去流品惟其才贤是犹有古意语曰不习为吏视巳成事盖言古也比者稍有兵荒动闿入粟买官之令以为常制累世莫能变臣闻人情所好而争趋焉者韩非有言非名之即利之也以粟易官之名岂人所好而人固趋之不得于名彼其不求得于利哉人人以其利之心上应于国而国且便之以布于天下夫其一人入粟几何而其所取诸民者必十倍而后餍足是为天下谋小利而获大害也又况高官显秩自科甲之外虽智且贤弗及则彼修于冥冥无所慕而为善者世宁几人哉臣故曰资格坏之非人才之罪也董仲舒曰邪气积于下怨恶蓄于上此灾异所缘而起矣方今天下之豪气孰有大于冗员颓吏苟便身图以误国家者而灾异实因之臣愿陛下严侥幸觊觎之禁公赏罚黜陟之典杜买官鬻爵之弊革年地资望之说则贤才罔伏下吏革諐上天之变异可回生民之流亡可复而所以为智之道莫大于此矣圣制又谓内有盗贼之扰外有戎狄之患此亦重为民之害者以陛下爱民之深忧民之切如此而陛下之臣在内者不能消弭寇乱在外者不能慎固边圉天未厌祸也而又离民以佐灾犬戎树惇矣而且观之兵则陛下亦岂得晏然巳乎周官大司徒以荒政聚万民其十有二曰除盗贼夫除盗贼而系之末者先王之所甚不得已也以人情言之盗贼亦人耳人有不爱其身与其父母妻子居室蓄产百物而喜弃其壤土者乎爱之而或为人所夺其身有困于刑罚工役不得息其父母妻子有苦于流离转死不得会聚其居室蓄产百物有耗于征求贡输不得自奉自娱是数者皆足以伤于民心彼其时即不忍舍弃而一旦夺于有力之强其不去为盗奚待也语曰德则其人也不德则其鹿也人情抚则后虐则雠岂有常哉今西南之国一遇歉岁即赭衣载道旌旗翳空臣愚以为在上者有以夺其所爱而激成之未必吾民之能自为盗也若夫边事之兴宋人谓出于饕功幸利之徒黩武玩寇不以朝廷大计为念前日榆林松茂之役郡县嗷嗷令小吏督罢民转饷数千里外号称筹边亦既左矣而荏苒衰羸之卒不经一战者又引领待哺谓足以羽仪塞垣此何理也人有病枵腹者断肢体脯筋骸以充之然而无益于死者天下之大舛也先王备边以卫中国令边有莫敌之势而中国无聊生之民可矣乎此臣谓王者不治夷狄赵充国所为善之善者令边人自给母以勤国家也臣愿陛下内择贤守令以宰治郡邑外择良将帅以控制边鄙诛有位之盗去黩武之戎汏冗兵抑浮费则寇乱可弭戎狄可清民力可苏而所以为仁之道莫大于此矣然此但就陛下之所以策臣者而论之耳若以臣愚言之上天之变未息是生民未安也生民之未安是贤才未尽用也贤才之未尽用或者圣心其犹未纯乎然观陛下览四方灾异奏牍则惕然惧见古圣贤箴规则泠然省此其心亦未为不纯矣而圣制犹谓保邦安民之念虽存求其所以实无一得者岂非深忧过计道愈至而心愈不足必欲臣愚罄竭私悃而无少隐伏之意乎臣不敢槩举请得以敬终之尧之言曰允执厥中谓执云者战兢持守而不敢纵之辞也其意曰天无定命理无定形人心无定机执以定其所无定焉云尔是故安汝止惟几惟康敕天之命惟时惟几者三圣相授受守一道也是故尧舜之世民罔不安臣无不可知而犹曰帝其难之者不敢以易心乘之敬之道也陛下如以前所陈数者为忧则孰若取圣制所谓尧舜者以为法乎孔子之后子顺曰昔者吾先君子欲作文武而至焉文武欲作尧舜而至焉是故大圣人之道存乎有作不可退然而止也臣愿陛下勿以臣言为迂留神省览益求所谓敬一者而精之令天下复见唐虞之治愚臣幸甚 

　　○乙未会试策 

　　问星官之书自容成氏有之顾其法不经见人无所征信南北正以降其有存者巫咸甘石星经尔矣今观其书有以赤记星者有以玄黄记星者诸不可少其槩可得闻欤星一也有经有纬有垣有舍有主有客有犯有孛有迟留伏逆表里盈缩有含誉有格泽有五残六贼其占步之法当何为也夫三垣列舍备矣史家谓明王必占与失轨道则占者纬其要乎近代儒臣掌论著天事上纪五纬之行度而次第其迟疾其说甚详不知于昔人所著灵宪论法象志覆矩图司天考诸书其□有合乎无也古有之通天地人曰儒天之文日覆乎其上而儒不知可耻也其遂陈之以观慱雅之学昔者圣人之作易也观象于天其作春秋也系王于天何也王者宪天者也王不天不尊易者明天事者也天不垂象无以见吉凶则易不作可也是故星官之书王者所为测象明天辨经纬察机祥考其顺逆迟留犯守陵历鬬食之数而救之以其事者哉盖自黄帝命容成总六术时代古远莫可纪训南北正以降法不经见人无所绍述宣夜虽称绝传而郗萌虞喜之徒亦尝有论著盖即南北正之遗法也周髀盖天其法本出羲皇古谓玄中象外别传非天事明矣穹天昕天诸家崇幻餙恠穷于所不知使天下神其说而不可为据乃近世所遵用者则浑天也浑天一法其来已远自啇巫咸而下齐有甘德魏有石申虽其师授谁何不可知大都出于黄帝容成之后而咸为最着其视昆吾梓慎禆灶尹皋之伦真妄浅深大相县绝故三家书世为星经祖祢汉魏六朝诸太史令无不家传而世守之陏唐以来禁邲其书自经生学士鲜有闻者吾盖访诸灵台五官氏而得其说故尝有述焉谨按巫咸以黄记星四十四座凡百有四十四星甘德以玄记星百一十八座凡五百十有一星石申以赤记星百三十八座凡八百有十星大率经星常宿自北极紫徽帝车三能下至斗牛婺女南极东距周鼎西绝咸池中外官可名者三百二十座计二千五百一星班固志以为七百八十三星尚略也而变动不居流行太虗者则惟五纬星星言者精也阴阳之精其本在地而上发于天者也经星附天而生随天运转故谓之经五星不附于天而炅然独运故谓之纬纬者言乎其动者也以五纬常度论之近日则疾远日则迟迟甚则留留久而退渐退渐疾最疾而复迟退止而留留久而顺复从最迟以至于最疾最疾则与日同缠也岁星最疾约四日行一度荧惑最疾约七日行五度填星最疾约七日行一度此三星者皆行度较少故伏合以后日常在前太白最疾约四日行五度有余辰星最疾约一日行一度有余此两星皆行度较多故伏合以后其行常过于日岁星八十三年而七周天与日合度者七十六荧惑七十九年凡四十二周天与日合度者凡三十填星五十九年而再周天与日合度者五十七太白辰星与日常相近故随日一岁一周天五星虽炅然独运不附于天而其伏见顺逆迟留合散乃不能不附于日者日惟至阳之精有君道焉而五星则阴道也臣道也臣不能叛君而有行天之道也五星不失行年谷蕃昌侯王以宁海内阜康五星不顺轨国乃后殃太史公曰五星失轨道则占谨变也是故岁星缓则不行急则过舍逆则占荧惑缓则不出急则不入违道则占填缓则缩而迟急则趮进逆则占辰太白缓则不出急则不入非时逆则占是故天有五星地应五行人应五事国君驰骋田猎委弃宫室沈洒酗酒横繇役夺甿时仁亏貌失逆春令则木不曲直其罚见岁星于是乎有不居之国有居而复去之国有赢而见彗缩而见搀其下则有死国有破军之国人君弃法律逐功臣变礼乱法厥视荒逆夏令则火不炎上其罚见荧惑于是乎有儵前欻后欲左忽右居而去去而复还环而守而芒而角而动摇灼灼于是乎为寇为卤为厉疾为丧为饥为兵人君黩威武好战攻恣日?隹屠戮轻蔑民命饰城郭侵边竟伐义爽言逆夏令则金不从革其罚见太白于是乎当出不出不当入而入回薄格鬬易向离宿怒则经天与日争明小国疆女主昌天下乃有革民更王其或简宗庙废祭祀诛罚绝理鬼神不下食智亏听塞逆冬令则水不润下其罚见辰星于是乎出非其时与太白相持还遇而鬬其下亡国丧师四时不出天下大饥若乃浸池沼饰台??射内淫乱渎侮耆旧长老神眊信乖则稼穑不成其罚见填星填五行主也四星皆失填乃为动填星所宿是谓国福若当居不居业已居之又东而去之国失土其嬴其缩侯王辱败军不复?口?老?乎天象去人常在八万四千里外了不闻有声气哀戚喜怒而其菑沴祅祥福旤之应赫赫若在人头胪间一毛发不爽岂不严可畏哉吾尝谓天文之学玄旷精微自无神明之士大抵不能按图顿悟北齐张子信隐居海岛用浑仪测象积三十余年纔淂一纬差法而元公子耶律楚材不出尘樊朝着间而作西征元历着里差岁差不失分寸赵缘督坐芝山酒肆中遇神文人从受天官历最称淂筭而西域老胡有札焉鲁丁者但用十二宫分三百六十度略不布筭而占候日月五星较若画一此又谁授之者今据元儒许衡王恂郭守敬等所定授时历本朝实遵用之上下二百余年两曜五行之差岂无小变而灵台官翫常守故至衰老不能赞一辞此岂中国无人将以为罪而不敢变也或者天事幽眇自非薄日月凌倒景虽鬼神不能尽知而况于人乎所可冯者惟有修德正事以上承天意不惟可以自信□可以回天彗星见玄枵齐侯不禳彗而修政彗乃自灭荧惑守心宋景公有君人之言三而荧惑果退三舍天人之交其应如向是以明王观象而窹饬身厉事亡敢般游暇豫以作荒淫而旤乱灭息此星官之家所为有功于侯王帝伯而不可一日阙废者也如执事所问表里盈缩顺逆之数含誉格泽五残六贼禨祥之变则固有冯相保章氏世掌之虽不能尽知而亦有所不必知者若谈天以自神则吾岂敢 

　　○戊戌武举会试策 

　　问兵之情术众矣其究不出攻守二道夫攻者乘敌之弊以致胜守者持巳之胜以拒敌其谋至不相易矣而孙子曰不可胜者守也可胜者攻也何攻守互变而无定欤吾所欲攻敌将坚而守之五所欲守敌将专而攻之其势至相穷矣而孙子曰善攻者敌不知其所守善守者敌不知其所攻何攻守互动而不测欤以敌不守决吾之必攻以敌不攻度吾之能守其事又至不相为用矣而李靖乃曰攻者守之机守者攻之策何攻守异事而同计欤夫不明攻守之道不可与知兵之情术期以用兵难矣若三者之说固原始要终以为质也古名将已成之迹往往足符信诸士月讲而岁肄之必较然有淂也其祥着所合者以明告我用观尔畧焉古之才有力计谋之士以战陈显融当世名闻诸侯者岂其道神圣哉吾以若攻守观之庙筭见矣法有曰善守者藏于九地之下善攻者动于九天之上斯诚玄理不可究诘汉庭诸将所不得悉闻吾少乃读戎书窃长老之传将以筹边报主而先辱奉明问不敢过忌盖略闻黄帝曰天发杀机移缠易宿地发杀机龙蛇起陆恢恢盗机乎其固攻守之阴符也哉天有所伤刑地有所否倾知兵者则天明遵地轨动乃不悖见五贼者昌辨九地者王故曰将帅侯王其盗机也夫是以知微知彰知柔知刚知动知静知存知亡夫是之谓神机鬼藏法曰三返昼夜用师万倍言兵筭也昼夜者阴阳之道也杀机者天地之权也贼阴阳之道夺天地之权胜负不相谋时死生不相谋地微乎微乎非圣且神其孰能举之孙武之说曰不可胜则守可胜则攻守则其不足攻则其有余此道兵家之常要未为极论何则兵事尚诡穷尚通其正尚变穷不能通正不达变敌至而不能诡者死矣今夫批亢捣虗乘胜长驱空国而之野战人谓必攻矣胡乃有出其不意者拔赵帜立汉赤帜王走死水上广武君所为痛愤于成安也军志曰百里而趋利者蹶上将五十里而趋利者军半至泜水之攻是也今夫泓堑壁垒限带山谷列障亭自卫戌徼乘塞人谓必守矣胡乃有攻其无备者通间道绝江绵拔新都数十城致主戏下蜀姜维所为扼腕于京观也军志曰将不通于九变之利者虽知地形不能得地利剑阁之守是也是故使维知攻之为守汉至今存可也使成安知守之为攻赵若楚后王可也攻不谋守将为敌所诱守不谋攻将为敌所穷法曰攻者守之机守者攻之策言致一也夫不足则守将以存国也徒守而不神其用于攻者吾惧其失国故魏伐赵孙膑不救赵而攻梁攻其所必救则魏去而赵存矣说曰形格势禁使自为解耳斯巧于守者敌所不得攻也有余则攻将以致人也徒攻而不藏其用于守者则反致于人故刘矅讨羗但坚壁勿战候其不戒而出击之遂畧地以归说曰敌若骤可使勿鬪斯巧于攻者敌所不得守也故曰善攻者敌不知其所守善守者敌不知其所攻守而示之不守攻而示之不攻疆而示之弱弱而示之疆是故难知如阴不测如渊宁为人后不为事先微哉兵乎乃其无形乎盖又闻黄石之畧曰攻人者攻心为上攻形次之城为下守国者守气为上守势次之土为下今夫胡越之人不相识其势不足以相死生然同舟而遇风涛则相应如左右手何者其心使然也攻人者能使家自为怒人自为鬪众寡不相恃贵贱不相救将领恶其偏禆部曲雠其主帅若是乎心乃可攻矣秦以暴戾恣睢屠六国蚕食天下陈胜行戌至于大泽为天下先倡五陵豪杰向应刘季偏袒大呼而关门不守材官骑将奉义来归吾固曰不战而屈人兵者攻心之道也今夫人情小陷则惧大陷则怒无所往则固困极则合不得已则鬪何者其气使然也守国者能使人无天于上无地于下无敌于前无生于后赴死若脱从战若饥渴若是乎气乃可守矣睢阳食尽矢穷烹爱姬向士南霁云死即死耳不敢为不义屈朱泚围奉天杀伤相藉浑瑊以大义感率士卒褁创奋死战卒还乘舆吾固曰可灭可族而不可降者守气之功也法曰三军可夺气将军可夺心言至正也乃执事所问则攻城守土之畧而形与势具存矣奇之谈也吾故以正终焉 

　　○卫甸行宫火灾疏 

　　属者陛下深惟二圣陵寝之重不爱宸严远出数千里冲冐风露涉越河关警跸所至百灵感动而乃是月丁卯行宫告灾深夜荒陬保傅不在侧大司马不守舆仗左右爱幸之臣安车前适断绝知闻郊原四通卫士不戒譬如赍万金之璧独行于野其事甚危念之寒粟臣等去乘舆稍远徒跣噭号驰走道路比至行在所已见炎焰蓬勃张天竟不能宣力效死抗钩戟引长绠追逐火正司城之后当杀无赦臣闻六沴有主变不虗生以陛下仁孝恊极凖诸神理当得休征而灾沴且至诚所未喻谨按春秋火灾书宣榭御廪新宫西宫桓厘之宫雉门两观毫社等灾迭见于成周齐鲁宋卫陈郑之间不一其书讫未闻有及天王之行宫者在法人火曰火天火曰灾虽春秋事应不同大都凡以法令弛谗夫昌暴乱兴不恤国事而荒于宴游人劳愁怨之故则火不灾上菑沴是作洪范传所言赤青赤祥即其事也臣愚昧死敢以今时事势为陛下极言愿幸无忽臣惟高皇帝以百战之威县衡天下北虏不敢饮牧河湟近地余三十年然且数下谕晋代辽谷诸王戮力防戍经畧备至文皇帝御极每简练幽并死士逻守北平虽玄冬苦寒自出按兵行塞上所驰至阴山大漠古黄屋辇毂所不到必聚围燔猎鸟兽勒勋绝囐刻石耀武而还当太祖成祖□敢以神武自安后世独柰何以不思危也即今花当部落密近北门素骠悍不制吉囊父子晓兵法练中国事膂力绝人控弦之士号数十万诸常有异志顷闻陛下廵幸南服万一卤自将轻骑以来繇间道分诸路进东犯辽左北寇居庸西绝贺兰酒泉陛下封疆之臣非有廉颇在渔阳李广在西河卫青在代能挫之使失气去乎假令卤已得利出上策分遣数十百骑南下江淮绝我饷道悉其中坚内向以决存亡陛下转运之臣即有木牛流马如诸葛亮飞空走雾如丁令威能复移江南之粟飞挽而北乎臣固知其必不能也饷道绝于东南兵力困于西北天下之势中分为二割然瓦解矣当其时虽使孙吴副车良平合谋臣不能知其后事也臣自出京以来随陛下至河北每道傍见田野父老具言两河水旱频仍乡县征需百出市妻鬻子取百钱以上不售行路嗷嗷转相啖食臣闻河北之在内地势如建瓴土不得不王伯不得不伯寇盗得之足以致天下而今乃困敝若此自古中原有事繇两河盗起延被山东渐不可制盖南北戎马之交人情喜战鬪轻生负气又其地西连秦晋北控幽燕恐不宜使重困无所存赖如今之极也臣所举春秋不恤国事人劳愁怨则天见火灾顷者卫甸行宫之灾意或类此陛下孝诚一念固已通于神明光于四海岂待展谒陵寝然后即安不以此时亟还宫掖修安攘之策布告天下与民休息尚欲何待臣闻淮南有采芳者暮而休于渚潮四面至不知也犹鼾齁然方今事势何以异此窃为陛下危之无以廵狩朝诸侯使强卤得间天下幸甚臣死罪 

　　○辞免服色俸级疏 

　　臣自嘉靖八年改翰林院庶吉士十年以文选主事守制回籍奉内阁题请钦依与唐顺之等三人量改编修及服除仍补文选员外郎顷者皇太子出阁讲学复荷圣明由考功郎中量改左春坊左司直兼翰林院检讨又念臣犬马微劳仍令以四品服色俸级供事者臣闻马融三入东观礼绝汉庭张华再典秘书名悬晋室况桂坊主持宪宫掖比殿中丞兰省许通籍禁围视弘文馆史鱼不垂繁露虽布衣亦巳为荣臣朔岂羡侏儒但斗食足以自饱恭遇皇上仁孝光天文明抚运登荣直谅赞飬元储如臣学谢丁鸿不任论思之寄智惭种暠何堪监护之图禄秩既误骨新恩冠裳犹忝纡旧物臣惟周公身临王会制不过冕服七章苏武名动匈奴诏才给公田二顷盖服色本朝廷名器俸级系文武官阶礼爱繁缨法严流貤二千石已补京兆耻下仍家令之租大将军既拜纳言无复借羽林之紫奸国典而犯分是谓臣妖贪天宠以华躬终难轨事伏望皇上收回成命容臣止以新衘左司直正六品服色俸级待罪班行臣实不胜感激慰藉之至 

　　○行在题覆传奉疏 

　　该司礼监太监张佐传奉圣谕朕躬南幸事重为亲以各亲王迎谒有旨用勲戚三人文职三人溶等恪恭君命随处承旨讫李廷相张璧陆深初因不即趋命复总着尚书嵩奉命送王今都过府廷相等通似不闻既不奉命又不认罪是人臣之道否科道官党同观听全不紏举行在史礼二部参奏处治钦此传奉到臣除将原奉旨意揭帖具本进缴外该臣等参看得太子宾客行在户部尚书兼翰林院学士李廷相行在礼部左侍郎翰林院学士兼詹事府少詹事张璧行在詹事府詹事兼翰林院学士陆深并列词垣叨陪法驾清华之遇莫由图报扈从之职敢不靖恭况恩礼重在宗藩故简命数同勋戚乃者纶音下宣不合迟回后至上廑圣谕安逃严谴缘各官俱系侍从讲幄大臣承藉宠灵历有年所各该科道官不行紏举实因陛下廵幸南服正属万方观望之时广孝覃恩神人交忭于此宣威正罚恐非事宜所有诸臣罪状伏乞圣明原赦缘系传奉事理臣等未敢擅便谨题请旨 

　　○庚子飬病疏 

　　臣本蜀郡诸生赖蒙嘉运依附末光待罪官属十年于此矣中间给假葬母罹父兄之丧奔走旷废实居其半上之不能赞持国是为陛下黜昏陟明以宣畅休德下之不能论次诗书礼乐述陈王道为一家言而乃令得备位宫坊将使与皇太子游处顾不伤聦明哉臣感激恩私誓当陨首分躯以忠太子未足为报但臣蚤有疾疢闇于节宣今年夏秋以来渐成委顿肢体羸勌骨蒸喘逆胸膈刺痛不可忍时复眩晕绝倒起视一室皆振荡若水光上下医师诊察臣脉谓火上沴金无以滋水肝盛忤土邪气客丁内而精摇于外非从山中闭塞视听静摄□时未见有生理臣思方今圣神御宇明运中兴士大夫莫不飬交安禄表见在位而臣独奄奄滞逆旅中日考方书辨药饵若巗窟野人所为弃阙世务此其姓名岂宜一日使在朝籍而犹听其偃然食太庾不去法当谓何伏望皇上怜臣江汉远人病情危笃死则羁魂游气不得去归其社莫若蚤赐生还假借丘壑少幸驻延光景庶几复见皇太子左右勉图报称用昭陛下恢弘之赐 

　　○庚子乞休疏 

　　臣自少荒劣好游奉生无节亏伐神气以至沈痼即今五内紏塞形容俱败病中惘惘若经墟墓感慨悲愁斯死亡之候也用是力疾疏求解去诚非矫异陛下守法之吏久不为表请使臣困顿狼籍无由得自免归将恐一旦遂同霜露委弃中野为乌鸢食非所以教臣孝也李唐贺知章为太子宾客醉狂逃隐非有善卷陆通巢父箕颍之节人主犹赋诗赏鉴不夺其去臣今以病苦吁天求哀傥与知章不少异情乎伏乞敕下所司蚤为廉察放臣还归旧墅力田采药以苟余生得下从江海垂纶之后臣死且不朽矣 

　　●任文逸稿卷之二 

　　明宫坊太史任瀚少海着 

　　复渭厓霍詹事书 
　　复甬川张学士书 
　　复许松皋太宰书 
　　钓台云水赋 
　　虞秦公世德碑 
　　雪山三镇平羗记 
　　顺庆府志序 
　　禺山文叙 
　　南充志序 
　　送唐渔石归飬序 
　　韩石溪七十寿序 
　　刻王堂表奏序 
　　宋状元仆射何公显忠祠记 
　　易统序 

　　○复渭厓霍詹事书 

　　十一日闻公使春坊吏言于童庶子不当为某署结庶子畏谴不能抗违又明日以书至吏部使并取前疏立案不当听某去吏部得此以为正论其谁复有能抗违者今晨再捧来谕督责过厚不敢当不敢当任瀚狂劣无忌讳龃龉不耦当世所谓木强人耳何足辱公勉留即如来谕是教人臣以九死愽一官终不宜去主生还以为负大义忘天下也旅人有疾病忧患则思去归其竟土不得去则以为悲人情如川圣王能导之不能禁也瀚家三世业儒直为取仕进行义明志非求隐逸得高士名称况本剑外孤穷自出遇圣明以来前后十年三议馆职以谓马融张华光辉可并吾岂一日忘报称也顾所不利世用亟宜求去者其道有四不可不为执事言之尝考东宫旧事司直官自唐龙朔以后特署桂芳比殿中丞主以紏察官邪开张视听累朝宫臣废阙位置不讲徒冐显秩无所建明终当脂韦汨没比于伏马为世观咲此所宜求去一也某少年时负气任侠不自贬损长益狷急无器度少所诎下见今时士大夫遇权贵人息累累不敢出入颐指气使则颡加膝而应所不得见虽暮夜必束带叩阍务求望见权贵人颜色伺候其喜怒以保无恐瀚病疏懒不能强起效之人情善反复中伤人久且得罪此所宜求去二也往在郎署与险人同事不幸得其隐伏虽自保无漏而其人诪张少蕴籍危不自安譬如盗憎知闻无不杀戮以灭其口语曰察见渊中鱼不祥窦参庭树之客同事者实为之此所宜求去三也东方朔陆沉金马通籍汉庭凌厉贵游狎侮当世晚节超然遐举意气凌云心窃慕之若乃垂繁露曳华??居珥彤筦坐石渠纪载天语追承王会以相长雄则吾视之如匡穰耳此所宜求去四也瀚闻之矩不必圆规不必方尺有所短寸有所长物情所不逮者天地将委而听之瀚惟不能官去志已成留之则狂走呌呼失次第惊疑太子亏损汉官威仪宫臣之辱不可唯明公谅察 

　　○复甬川张学士书 

　　丙申秋瀚尝以病求解去职唯时我公实为少宰勉留备至瀚不敢辱命在告甫四月还即勉强就官今又三年矣疏野情性不堪吏职积怀沉欝违已交病乃者神气昏乱视听蚤衰脉候不隹有死亡之忧两疏求哀诚非得已再辱书教遣使慰留追惟前义感慨并集中古以还此意不见于公卿之间久矣瀚独何心能不依依鄙语曰荐龟玉几不如涂曳尾餙豹文素不如生泽雾陶弘景华阳曲士耳定策萧梁辞荣江表牺牛之喻君相不以为狂人固各有见明公谅察 

　　○复许松皐太宰书 

　　瀚愚不肖在吏部十年来绝无分寸补益唯一意守官无顾忌不与权贵人通关节得罪当世以为莫可原赦不谓部院大臣视听坚固不为流俗动摇抗表论荐因使得备宫寮之选主上不知其不可使质明诏赐廷见辟左坊而进之一时通人显士相贺于朝以为真诚有所逄遇唯后渠崔詹事私谓瀚曰朝廷太子择官不冯用宰执语而决诸部院部院仰承上意不谋诸宰执而取合于涂人缙绅事虽奇选举虽公有危道哉瀚应曰公言危道独宰相已乎前日奏下时吏人捧除目至见其疏畧曰诸所举海内儒宗当朝名宦正人君子之光忠良社稷之卫也自吾见台省荐章如此者尠矣苟不在选中其谁能帖然安之唯是朝廷意指在得人部院之职在择人以报主进贤受上赏蔽贤蒙显戮进退义也祸福得丧命也有义有命独何言危道哉居无何崔公请于上补南京去其次赵时春得告又去瀚则以为宫寮官主分坊限职教太子不当令违远阙廷今二臣者既可去则是宫寮官皆可得自免去不为罪其次即司直瀚请得如二臣事以病闻乃自十月待命出居近郊一幼子客死悲泫劳伤前病愈蹙明公主渭厓先入之说牢不可破至十一月中犹不为表请瀚不获已年四十以致仕闻夏桂洲言于众曰任司直恃才矜名傲长老玩侮行辈数逃遁官职不受命出郊宜有罪嗟乎瀚诚罪人矣朱元晦尝说近代宫寮之选唯王十朋陈良翰号称正人今之十朋良翰尚未知所出若复恐惧而束缚之声其罪使不敢去禁固其出入使不得休暇恐非所以存国体重宫臣也将使后来园绮之徒有望风辟易采薇蕨而食饿且死终不能为太子致阙下耳向来唯不悟后渠言乃今信前知哉所望明公为国远图蚤见疏释无以愚不肖一人之故惊疑群献贻太子孤危天下幸甚 

　　○钓台云水赋 

　　陶父钓台其下有神物焉涵泳太虗■〈片戉〉裂坤舁浮沉万象沃日以趋雷硠菈鬣飞鸟不可以径度濊濊乎其将下泛乎无底之谷而莫竟其所如其神曰天吴钓台之上有神物焉贯??山翏?泬??大景光幽参无极明悬象罔问其道将埏埴混沌垢坋八荒陶范鸿蒙穅秕百王冉冉乎皬黑?沓糺纷椉化来往殆将与沦阴沆瀣荟霨出没而吾莫窥其向其神曰云将天吴与云将欻然相遇于??罔??飬之野弭节横殳程能伉德比竑功力盱衡厉色挶持不相下天吴曰五运恢恢岂不大哉自禹略鸿水随山浚川任土作贡辨方考缠通九道陂光泽正九野诸夏乂安方其南浮震泽沈壁琮玉遂至于会稽升禋涂山觐朝百灵综核上玄署童律乎高丘之阻泅支祈乎淮涡之渊于是太皇即叙彭蠡底平濳沱湘汉河淮洞庭东注沧海十万八千里长与蓬壶弱水翕赫通云烟尔乃召阳侯疏畎浍使冯夷通沟洫挽■〈木挈〉槔以连蜷嬹■〈禾罢〉稏之稫稄当淫涝则瓯窭淼皛豫干封则污□湁潗氷凿离堆望嘉陵以踌踷豹引浊漳指潄滪为之太息虽郑圀渠溉关东赤卤田四万顷号陆海神洲者尚不能过岂汾阴陂破啇颜决龙首称宣房夌轵者可能上下其丕绩故令艅艎雾凑颿樯林立海错江鲜陵骈阜积若乃瑶华缤纷僊甤菂历露菡垂房霜苹吐实戛鵁鶄泳鸂■〈式鸟〉鸥鹭窥春鹙鳬狎日音中宫啇鱼龙动色乃有羽人来下班坐骚墨俯藉蔫绵流觞促节剑倚暒空琴横岛月斯则证万象如蜉蝤傲今古之一息犹然泓噌寓内莫足称雄于岣嵝之碣者哉云将曰乌唏虖而不见之郁郁翂翂无象无门去来无端惚恍昆仑者乎是类气母为天地根山川薮泽各归化原化化者不能不化不生者故能生生是以处必巉巗崒嵂出则熏蒿歊烝连山者圣归藏者神散入毫芒与鬼为邻应时从龙而天宇充盈而不见之阑陵之乱乎忽兮其迩儵其远也蠡蠡兮其相逐而反也累兮天下将咸蹇也此夫入郄罅而不偪廵乘六合而不可托讯者与能风能雨能寒能暑员者中规方者中矩而不可与处者与若乃元后御极机祥告征太史掌故云物是登故有秦云若练楚云若旌嵩高三河若偃盖勃碣海岱若冠?黑若轮齐鲁若驺牙揵特燕赵常山若蒙倛虎贲北翟若穹闾豢豕南夷若幡幢羽旍胜国之云若腾若陟亡国之云若堕若崩蚩尤见而假王出卿云烂则泰阶平盖天下鉴之者昌不鉴者倾况乎炳明离章伍色淳光神战于玄其陈阴阳阴阳龢同经纬乃通经则有南有北纬则有西有东随所屏翳而百谷时雍帝嘉玄德锡朕休名曰常丰隆朕辞不可孙诸窅冥三让而不获逃之江濆憩而蒹葭菰荻风露莽苍之下不自为忤而方以蹏涔么■〈麻外骨内〉欲抗德于燌仑扶摇之上不已听荧乎天吴乃错愕失据嗒然丧其醟心焉乱曰时运曭月?莽兮欲去无所举世皆劻勷兮独谁语望黔嬴兮不来怊惝怳兮愁予逝将排天阊兮问故太微缅邈兮不如宁余之屿浦于是云让德川让能将以归诸川上之严陵山川云物灵气薄塞九天上钓台千古屴崱垂鸿名 

　　○虞秦公世德碑 

　　虞出勾吴以国姓自吴太伯谋与弟仲逃让去周适吴义至高世为勾吴君长国虞故称虞仲传季简叔达凡五世皆称虞仲至武王克殷求益封虞仲后于周北故夏墟列为伦侯淂称虞公由熊遂疆鸠夷余乔屈羽转皆仁淳立国用能藩卫宗周亡所失坠至毕轸以虢故黩贿晋人执虞公有其国虞再入吴凡自寿梦至季札虞之在勾吴者始益大季札敦厥祖虞仲高义逊位诸樊实扬丕休史盖称延陵季子云当平原君时有虞卿者善著书方略计事出公孙龙上名闻诸侯晚乃益穷困不淂意逃隐会稽山下著书虞氏春秋号蹑蹻虞卿梁始兴王咨议参军检陈太子中庶子荔皆虞卿后人荔生唐永兴文懿公世南从吴郡顾野王受尚书京房易事秦王为佐命功臣掌制辞令主雠校中秘补益弘多薨赐葬昭陵园文懿生工部侍郎昶昶居雍为唐勋冑代以材官闻着九世至北郡剌史殷干符中殷从僖宗幸蜀留仁寿郡多善状遂家仁寿不返五传而得周国公昭白周国生魏国公轩魏国生左中大夫阳阳生开国男赠太师秦国公祺祺字齐年初名■〈日冉〉政和五年举进士受赐更名即宋丞相雍国忠肃公允文父雍国功劳气略藏在盟府忠孝闻四海精诚烱烱荡摩日月惟秦国实开厥先当完颜亮勒军江淮天子震怖谋航海岛群臣首鼠奉身南窜诸镇将校偏禆死无处所雍公以缝掖儒生欷歔感发自率海鳅舩将水军数百人决殊死战冲薄上下捷出神恠虞师四十万众半尽江流回中部曲披靡夺气竟屠完颜亮以归一时中原将士慷慨振作叛臣降虏愧死无立地故称南渡旧家父老能端慎典刑陶范后来子弟炅炅有成立为国家倚缓急者必归秦公秦公当宣和中判夔路转运权大宁监夔山谷阻崄多恠石碨礧不可以田民岁用火畊日釆溪毛薇厥相啖食县官令下数亡命散走不制公为请于上淂悉蠲除非分科税惠声流闻时号为才臣绍兴秦桧当国竭天下财力供岁币令长吏时节包贡水土珍怪百物公转运潼川诸路杭疏言王室在难宜务杀减繇役罢四方无名贡献绌贪墨吏谢天下臣所部剑南军困不宜有征制可其赐祺所部减甿租半为令甲桧大惭沮竟坐公忤旨免归日闭阁著书不预外事旧所尝部父老日馈遗问讯不绝道路绍兴十七年以寿终远近哭泣相吊时论伟之公长厚仁人有密行垂休奕世孙公亮拜光禄勋公着剌开州杭孙守长宁皆显有丕功曾孙刚简方简夷简同时举进士刚简尤负奇节謇然有直名元封雍郡侯圭雍郡公汲奎章学士集嘉鱼大夫盘皆公玄孙公既庙食五百年御史吴皋喻居奉皇帝命来按蜀览咨方乘得公墓处哀虞仲延陵之世不宜令阙然烟灭不载使县人请辞于瀚归而镵诸石为虞世家辞曰烈烈秦公厥初姜嫄维神明冑弃稷后昆句吴太伯将仲逃奔从者成蹊古高义存爰建寿梦世远益敦噩噩延陵业逊诸樊仁圣贤人其后昌作有穷夫差虞鬼不腊赖卿文懿屈起南服蹑蹻著书策劳定国振微者■〈日冉〉判夔维惠允文勤王丕显奕世山则阿江有沱蔚然而苍坟者何死而无朽碣则那 

　　○雪山三镇平羗记 

　　按前史羗戎百五十四种散处三河据西南夷落上游古今叛服不常高皇帝所封国师大法王招讨万户府朵甘列恖麻以下凡三十三国二百年来不闻有反状各保壃土近自嘉隆两朝间夜郎都蛮君长以部落叛入寇叙南高珙筠戎当宁始用抚臣议出偏师讨罪略地四百里置建武城其次即镇西傀厦洗马沽等土酋入犯建昌再议勒兵朱提徼外擒取首恶悬示京观然后苴兰靡莫党项哀牢诸部贴贴向风今圣神文武皇帝御方内十有四载雪山羗戎君长则又以部落叛格杀军门牙校戍卒掠取兵饷据险隘捩石下中行旅死伤相藉松潘威茂三城道梗不通虏乃时复兜鍪擐甲露刄飞流矢入关力索岁币赏赉鱼肉中国以当畊作射猎边人謷謷生事日蹙诸镇将校偏禆畏吐番疆盛首鼠自固无敢发一羽出塞上督抚中丞华阳徐公抗疏言雪山关塞阻绝雄视百蛮其地上接居延下通南诏不治将望风掎角危动江汉臣请淂借尚方三尺铁斩取枭寇以谢边人用正国罚制可其赐之大将军节斧往帅西南诸路兵行建武事中丞既受诏即自督师永康军传露布选练土汉精兵授诸将攻取方略议处军需食货百物疏通运道谨要害关梁斥堠料敌设奇申严赏罚号令凡九十六事着为令甲一切经畧防御确有成筭计前后奏疏诣阙凡什上陈说封疆利害关决可不可无不各称意旨乃以黄帝破蚩尤日分诸路进兵鏖砦下决殊死战以緫兵郭成领马湖兵七千阵黄沙浦先据诸番要害扼其吭参将周于德领播州宣慰土兵七千军百胜冈断安贯诸山门户绝其内应副将朱文达领天全平茶兵五千军白茨沟击番后膂边之垣领酋阳兵五千军霸脑锢守诸番尾闾禁遏逃逸刘用光以迭茂军二千阵隘口防御熟番外援无为党助各按韬钤分兵布陈讫计先后大小三十余战尽拔河东西路白草黄沙董卜韩胡刁骨人荒没舌思荅地等凡四十八砦斩首数千级生擒贼帅名王国师剌麻弯仲黑嚷占柯等数十人俘获番卒敢死者数百其奔播四出堕厓谷死者万计战马百匹僮婢犏牛羊无筭焚毁碉房二千六百有奇中丞下令曰止止其大张受降旗帜树列古城下戒军中无暴杀戮一时诸残岩败垒所遗穷寇数千皆褁创厘面诣军门请降砦各埋一虏为誓愿纳欵奉贡终其身亡敢悖叛革去赏番诸科浮费至数十万岁减有司额办亦不下数万金盖自唐蒙入筰关以?刘曜寇瑊赵遹辈讨羗最称得筭大都不能过也中丞奏上言陛下圣哲文明神武不杀臣待罪西垂不能称塞德意遘逄边衅百战然后罢兵罪所不赦天子下大司马议疏言英庙时都御史李贤抚蜀有功进位文渊阁大学士乃者抚臣元太功高塞莫方且以黩武为辞禁不敢受赏议取圣裁帝曰纯臣哉其命秘书省籍其名藏诸记室更数载具如先朝辅臣贤旧事酬之异数令勋名传诸永世无射蜀诸将战伐有功皆取次受赏尊帝命刻石三城使任瀚为之记 

　　○顺庆府志序 

　　顺庆当剑门白帝夔渝涪阆之中而果州之故处也天下有事夔剑门诸州先备而果独闲暇自保不为动以其非要害之国是故无斥堠垒壁亭障徼塞之名先主下峡窥吴出栈阁拒魏明皇僖宗前后幸蜀皆取道潼渝而果以偏郡不得蒙一见翠华黄屋廵幸之所不及是故无宫阙台榭明堂京观楼橹之制郡城在天地西南山川灵奥旁魄而郁积常所出忠义瑰伟神明之士往往闻天下而人贤物恠理不并锺是故无璆铁银镂赤荡玄砥■〈金艹〉璞砮砂竹箭丝枲文羽之贡若是者其为郡志宜简约易办而久不志者无以金石考信之务缺欤将为长吏者不能不夺于行宦羁旅之怀而凛乎其未暇也 
　　朱侯傅文修政风雅所宗谓予尝待罪记室理于郡志当有所述称而不知予之不可为此也以射伤者终身不操矢世顾不谅予哉今志草原出郭睿氏题编而侯与师儒更相裁订即予未尝一言入也孔子曰我欲观夏道是故之杞而不足征也吾得夏时焉我欲观啇道是故之宋而不足征也吾得坤干焉今列国亡史久矣安知后来者不有取于此志而幸其仅存如夏时坤干者乎尝璩譔华阳国志乡■〈尚阝〉赖之然不达史体而多所参附人以为病陈著作寿郡人也有良史才尝譔三国志耆旧传而独畧郡志不着近世吴使君伯通虽着则又自以不满意不欲表行于时而寻以散失乃知山川人物之显晦古今秇文之传不传真若有期数而不可为者况乎其废兴成败有大于此者乎顺庆领州二县八凡百八十九里赋七万二千有畸志首地理次征赋之建设次祠祀次官师次登用次外志緫若干卷朱侯名簠字守晦号拙斋浙山阴人顺庆之人思其贤而仰其功常恐一朝去其竟土守长循良僚佐皆君子一时所难吾既乐郡志之成而又悲前代著作之徒不遇吾是以不能忘言也过此将去游海上与世不复有言 

　　○禺山文叙 

　　张愈光声华藉藉在海内四十年今老矣犹穷奇极诡傲倪一世其言六籍已后无文章檀弓栢梁之间惜时代晚穆尔于壮士哉吾观其道在空同箕山志在湘漯其忧患离罪衰白而近于死其事在江夏然犹其所述称多闳烈旷远不为怨愤凄惋之辞而能使吾读之如据松梧临万壑听哀瀑奔溜虎豹损狖百恠之音泠然也将愈所诮呜乎其善鸣者与人言宋不唐唐不汉汉不春秋战国犹之江河之不可挽而之山也伤时代尔耳乃吾见愈光呻其文辞不敢问其人岂暇信其生乎东西京之后也文章无古今安有时代孔子孟轲衰周老儒生也不闻其所为文降于夏啇而顾出伊尹仲虺伯夷柳下惠诸君子之上此何以明焉其人圣则其文为经其人贤则其文为史不贤且圣则其文野凡古之落莫而不显于今与今之勤苦而不传于后者直野人语耳安罪时代哉吾观愈光为文似程子华诗似李白其学古而进于圣贤即吾不知其所似其不为野人焉勤苦而不传于后也决矣何日归昆明见新都太史为我吊其穷而以吾言问之 

　　○南充志序 

　　蜀都自帝禹陈谟作贡着山海经文献张矣南充在蜀都最称灵壤谯允南陈承祚皆充人耆旧闻家至老死不为故国立传亦大阙事豫章刘侯石溪韩司马生千载下同声相应毅然秉觚牍为之傥其有春秋之思乎昔太皞生咸鸟咸鸟生乘厘乘厘生后昭世为巴人其后苴王淫醟黩货自通于秦秦惠王遣司马错执王以归身虏国灭为世大戒是故书秦灭巴充之先有纪信者从汉高帝起兵为部曲长死事荥阳忠烈闻天下信死汉世高其勋以劳名国置安汉县使后来知向慕是故书安汉城蜀山氏之王狶视而鸟言者曰蚕藂氏蚕藂氏之民澹泊寡营严鬼而杀礼自敝灵开明已降存其风流未之有改也是故书其民朴野淳厚尚鬼瞿唐剑阁天下称雄县当两关正中山川奥邲多王气多灵异人是故境土形胜则书东井天汉源潢驶精旁注以溉星辰日月是为鹑首县在天官东井分野盖入参一度而强凡江海上游之国是故淂东井则书王路塞官箴垂?夬长吏多深文骫法民不堪命海内謷謷有觖望南充令自葛宫至吴孔祥五百岁中间名能官者纔七八人令不囏哉是故遗爱去思则书祀则书古者明王虽军戎不废俎豆虞夏殷周盖不出庠序东胶飬老乞言皮弁祭菜而天下理南充文物恢岸不谢三辅繇汉司隶校尉禅以来才臣节士相望类多屈起黉校中是故学舍葺废官师举不举则书禹升余?山山凡玉帛受事之国籍民数?献者千三百五十五万三千九百而畸迨孔甲履癸之间主窳臣夭十损六七夏后氏之鬼不食矣南充自悬版籍百八十余年而氓不加多将无吏于其土者夭窳暴伤之为厉与是故赋额书力书户上下登耗空甲逃亡则书县东山有神□忠靖广佑王者故长老相传为县人何滔靖安史乱死义金城山下据唐书至德丁酉滔执其郡帅防御使阳齐鲁叛竟上剑南节度使卢元裕讨平之滔叛贼不闻有靖难功令百世后居然蒙王者号称食其宇不下亟去悖是故淫祠则书秦渠自蜀郡守氷穿二江成都中溉沃野田万顷韩水工使者国凿九夔西邸■〈雐阝〉口溉关中斥卤田四万顷是称陆海神皋汉渠则天子自临决河沉白马玉壁塞瓠子筑宫其上而汾阴啇颜龙首定泽灵轵宣房诸水衡之利半天下南充四郊广衍溪磵??罔瀁回薄可疏道相浸溉而渠事不治数干封为菑甿产何淂不蹷是故陂塘淤浚破坏则书谯枞者义熙安西参军潜名号将东图刘裕裕遣朱龄石击破枞军枞夭??死墓下充人?为大僇是故么■〈麻外骨内〉僭据则书书春秋法也故曰傥其有春秋之思乎 

　　○送唐渔石归飬序 

　　五月朔皇帝静理居干清宫司寇尚书唐公疏??敕有老母在江南乞归飬母是日特遣中监特奏札出谕廷臣唐尚书孝谊朕所爱重其令给驿去京师士人无小大莫不赍咨感动慕其光华公门下宾客有言相公为吏部侍郎佐铨事中外称平及为大司马行边威振河朔匈奴不敢出没塞下今闻以新命去国虏必大得计牧马内向举部曲相贺非所示外夷为国利益不宜去尚书谢客不顾径趋入戒行李遣仆问舟出左都门行一时公卿贵人咸设供张饮饯潞河外使考功郎中任瀚前致词曰唐司寇昔温峤被檄之江东母进牵其??居不听至绝??居去使与公并世当戮无赦今四方万国修能之士有自少来集阙下衰白不能归岂尽无母媪在也司寇善自爱主土神圣英察太子少国家多事公与梁司徒不当去既去人望复来其来不为宰相必为东宫羽翼社稷永赖司寇行吾闻宛委若邪去公家卢不千里古多隐沦有道术钓台云石相望明御世久远学士浮沈汨没征书不再至史官无所述称微公一两人真诚无以表重江海司寇起执瀚襃曰使贤者掌故吾得称明处士唐孝廉吾不朽矣岂希朝命邪闻者谓任瀚知公深使载行事 

　　○韩石溪七十寿序 

　　南京兵部尚书石溪先生韩公寿七十郡耆旧知名士咸来问言公寿则七十气力强徤能寒暑颜色不老目炅炅相射发须强半黑齿牙坚密若编贝步上下山谷轻捷过丁壮人时将奚奴背柳瘿蛮榼策杖屦临流选胜强筵行酒赋诗一举着剌刺数百言不休奇谲险恠冲澹严雅隽逸万态各得公神仙中人哉何寿命可量自公起家南省至为郡将殿中丞司马司徒奔走迁播辛苦簿书吏事垂四十年乃得投老休暇然且日煦煦坐啚籍中冥摉远讨上薄黄虞坟穗下野史稗官琐说无不黑?南乙雠校著书多根邸闳邃蔚然成名家言公所谓典刑旧学耄耋称道不乱者哉汉??大胜年九十能口授尚书文帝遣愽士掌故北面受读董仲舒晚年归社述繁露春秋着闻当世朝廷有大疑则敕中大夫驰走问故韩公两朝旧学晓时事天子将下公礼数受书决疑如汉庭老儒生声名流千万岁不朽何寿命可限量为 

　　○刻王堂表奏序 

　　大学士松谷陈公尝以胜日访余江□钓台班坐烟云中谈鱼鸟事旁及九朝风雅秇文籍籍可名者数十家余问公所论著则有玉堂表奏数十篇久未行世余戚然甚以为阙公既别去亟命其子玉垒太史漅其文摛为三卷且属余小引其上余发函一再读洒然如宾帝所闻都俞声至其陈说利害尤骨鲠决壮猎猎有风霜气余在世宗朝见省中诸老奏疏多矣讫未有如公謇然特直名动天听者公立朝无大忠且劳哉庄皇在潜邸时倚公侍讲幄补益弘多及其践天子位君臣相淂甚驩诸有所关决譬则转石投水无弗入者以故两朝开济惟公名最着今昭陵弓剑湮沦耆旧多放归江海而公爱君筹国一念耿耿盖未尝一日不在承明虎观间为辅臣进修相业退立言明志以规不朽如松谷公真一时伟丈夫哉疏内称留中不报为国便宜者四草成未上为言官请宥者一皆出人所避易不敢道事理乃今并淂梓行以范后来玉垒还朝取家刻悬诸象魏主上将敕下秘书省来归渠室用宣示宠灵当其时掌故必有能为公特书不一书者又鸟赖余言为 

　　○宋状元仆射何公显忠祠记 

　　华阳黑水在天地西南去中土远异代能臣死士不登祀典即耆旧荐绅亡从得闻号名往往多湮灭不振至莫保丘墓成都仁寿郭北十里所棘楚藂薄中有断墟残碣兆时鬣鬣狐鼠野千窟穴其下为宋丞相仆射何公藏木主处明御史汝南吴皋喻公按部行县哀仆射忠劳死事不食竟土乃下令斩薙熏窒益封树更寘祠宇羡门华表百物使仁寿尹毛沂缋图勒状问记干前史氏记曰仆射讳???字文缜宋隆州陵井监人政和五年举进士第一时女真完颜旻始僣称号王室多事宰相王黼承蔡京后深文黩货主佐旻攻辽取燕云计举山后诸州割截饷旻自决藩卫益增岁币至百四十万行路切齿朝士汹汹莫敢抗闻???为御史中丞独上疏奏曰王黼奸回专制冯藉宠灵使海内觖望不去必乱中国请悉去其党胡松年等谢天下繇是黼松年皆罢免归靖康元年童蔡既伏诛公稍迁中书侍郎金师攻陷天威军占没喝举部曲南下两河震荡诏百官集尚书省议三镇便宜百官多言请割地求成便???固持不可谓三镇为国塞垣三镇破国谁与守且屰?曷胡亡赖即割内地尽江淮岂有不来理唐恪耿南仲力争不释公厉声曰河北民亡罪弃地民独安之且以河北取天下势若建瓴河北既亡其谁为中原者帝曰何???言是然恪南仲宠厚不能夺竟罢???开封尹已复诏为尚书右仆射数日虏薄城下殿前诸统制败死干离卜纵兵乘城焚南熏门卫士杀伤相籍公犹勃勃率都民巷战欲以身殉阙庭虏谢不逞乌虖雄哉徽钦北狩公及侍郎李若水从若水诟虏死公与秦桧等奉二帝至燕桧臣事挞懒淂南归约为间谍公独仗节不屈日哭二帝所南望中原有能复仇者而竟为贼桧所夺卒走死海上蜀故老尝说康王典河北帅府事出仆射建炎中兴仆射最有功勋宜配享高庙策劳记室而史阙不载诚为遗憾吾悲靖康之难蔡京为戎首王黼飬乱幸成至耿南仲凌迟狼籍莫可援捄然数人者皆淂完狗马余骨死葬东南仆射生不逄明王末路乃淂柄用圀事已去身陷朔漠死委骨瀚海不克归还其社至削木为主题封旧山岂不恸哉山故有祠曰显忠院不知敕自何代仆射去今五百余年御史持节劝忠千里问记伐取岷峨一片石昭示无极使后来封疆之臣过其祠行其墟墓将有慷慨悲伤踟蹰不能去者知仆射淂死所矣谁谓南军惟李侍郎一人 

　　○易统序 

　　皇帝初从汉邸中兴光御四海享于名山大川百灵效职三年甲申五星聚东壁七年戊子黄河清盟津王奏帝曰圣人御极大道将兴臣闻干凿度曰黄河清龙图出东壁图书之府不虗应也当是时予方东行过洛阳见王奏疏叹曰仲尼没易统放绝殆二千余载将有作者意在斯乎阅数载予至天官考功访咨耆旧淂秦汉以来白虎石渠所记易纬占玩数十家恠其厖杂不伦侵乱易事间尝有意论著而晁省多阙关决殿最讫无虗日后来稍迁宫坊校书台观灵文宝谶雠讲略遍帝十有八载予始退而序易嗟呼易道兴圣人彖之易道废术数乱之天王圣明臣待罪经坊史局使易事长坠弗宣繇彖绝响河图洛书沦为方伎臣则有罪吾闻伏羲设卦观象不闻以道卜筮闻周官太卜掌三易即不闻易独为周官卜筮用也易道闳远神化文明幽探无极有象数存天地淂易日月星辰顺轨寒暑不相射河海宴清二侯淂易万事贞百官以察万国咸宁庶人淂易则万化生乎其身卜筮小物岂其关神用哉伏羲氏没天下称显王者莫盛于尧舜自尧舜王天下不言卜筮菑罚灭古?厉莫能逄之衰世之王龟筴皆掌于太史令然乃危乱相将无补亡国固知扐腐草灼朽骨谋兆鬼神察察以先?见所利而逃所不利自卜肆野人事不务修德正行唯鬼神之听旤傥可避人谁不为恶者是岂圣王宜遵用哉谓卜筮足以尽易易何以奇赖蓍龟大妄人也嗟乎术数起乾坤毁市有卜师大道以离吾所为明易事者将使天下后世知圣神之统在易易者将以显道不诡以饰技无逃害无先?见利修德正事神明将自至贞其思衡其施慎严其防时其时不龟不??耆而鬼神变化莫之能违之易庶其有兴乎 

　　●任文逸稿卷之三 

　　明宫坊太史任瀚少海着 

　　果州浮梁记 
　　康济篇代安汉父老诸生为太守王公寿 
　　七引 
　　雨?只鹿应期诗叙 
　　建武城碑 
　　文昌宫为两庠诸生保举醮疏 
　　寿王卓峯少参八十序 
　　寿卦 
　　拙齐门人赠言 
　　荅胡庐山太极图辨 
　　题陈图南睡像复孙山甫 
　　虞飬纯监察南北两镇世家序 

　　○果州浮梁记 

　　越巉岩蓦幽壑出虎豹猿狖窟穴刳剡离奇轮囷以航清冷不测之渊使人绝长江如道唐除历都市不知■〈氵罔〉■〈氵飬〉出风涛上此非有雄才峻略疆仁义垂功劳永世如孙叔敖杜元凯诸人其谁职为此者长江在天地为物最险嘉陵江出剑南军负果州东郭而下望之涛瀵张天名潄玉滩者又荆吴梁益通津中流齿齿多恠石夏秋水盛时石隐不见澷然且成安流至霜降水落则乃冲薄震荡杈牙怒号过人瞬息失便即舟败覆没不救下为鱼龙饵食莫有出者故篙师往往据舷擑抗臂榰颐邀取长物以困行路乃嘉靖癸丑春郡太守南山沈侯谋诸参佐东即鹤鸣山下西距长堤甃石水步范铁以关其中步外各植华□相对跱贯以繂绹系横江舫百数十艘版其上施籧篨为阁道以通舆马往来无复□滞其傍则为飞槛栏盾?攵错以朱黫望之若井韩珢床鳞差陆历过客凭倚延伫则水烟漠漠鹤鹄鹙鸧交戛上下皋树传阴汀花乱人月在菰蒲鸣榔欵乃横渡琳宫梵塔倒影中流割然如梦如画天倪道机皆自浮梁焉发之乃知伟人奇作兴造化争雄自蚕丛开国以来实所未见江山有待将非其时乎昔秦昭王使其大夫李氷为蜀守凿离堆辟沫水之害蜀人世世祠之今永康军有神露冕而■〈享黄〉其袍若王者前有穹碑书秦太守氷以水事奉皇帝祀即如沈侯嘉陵江浮梁功不知百世后宜何所食报也沈侯贞白循良多惠政可铭金石诸无关水事者法不淂书 

　　○康济篇代安汉父老诸生为太守王公寿 

　　万历戊子春客有自称崤山人者谙晓壶中历法来为余言是岁当阳九百六之会炎皇受令法主旱荒惟是太乙上近泰阶六符数值小阳九更一岁乃入赤明之刼始见菑沴赖福德下临东井入参三度而强将必有大人者主其地虽旱不为厉明年己丑夏秋果不雨埜土尽赤剑南军大饥人不饱穅纥食啖草木百卉根节原野一空行旅多僵仆不支狼籍道路居甿但呜呜相吊执手相诀别逃无处所出则荷锸舆土石作骸骨计此至冬会廷议以中大夫京汴王公来主郡符顺庆即古安汉郡在东井分野入参一度崤山人历法验矣公到日即下令所部列郡县使尽发官庾额税储胥未动者其各具成案以来公曰坐尘史?土中省视穷瘠老穉罢馁无气力人自为筹计儋石嬴缩各称所湏敕断一切侵渔冐破禁主委积吏豪甲社驵亡敢作奸犯科并割所有俸金分赉行乞率以为常用补仓廪所不逮其有山郭阻远不能移粟转饷者公□以数骑自往上下其岩谷出入虎豹猿狨窟穴走荆棘碨礧中至供张废阙不问所存活数十万家自是墟里炊烟相望茅屋下户再复闻舂杵声川北远近父老环伺道傍各貌公形像以归将俎豆其室颂声满江汉使公在西京全盛时二辅伦侯关内侯二千石治功籍籍者当避路矣昔神禹治水凿山浚谷与虬龙角胜手足皲??豕漫不省顾家室周公拥王孺子负斧扆吐哺决事不称罢劳贻天子治安明府以王佐才为剑南什万户经略荒政出饿殍沟壑中饲之宇下使白骨再肉间关崄道不自有其身其诸有禹周公之思哉后来入赞庙谟庶几持安汉事理为天子康济天下苍生如携取唐虞日月悬置明王宫阙间使薄海内外同被恩晖可一日致君尧舜上矣吾将以是为明府寿 

　　○七引 

　　嵩阳刘谏议以斥忤权幸出守渝州奉母锺太人至孝锺今七十三年嵩阳慱求所宜以为寿甚力乃渝部诸大夫知嵩阳雅厚善东华史征其言将往献渝州史以枚乘尝着七发崔骃慕之作七依辞皆绮丽激越余今为嵩阳作七引虽不合大道庶几可无坠于前闻 
　　史曰吾闻东方有勃鞮之国天帝下都百灵会飨华错珍餔脔氷臛玉镂切神朐盘行火枣■〈食卞〉进彤胡横海修鳞垂云之翼尚不足斥其俎豆岂暇羞凤腊与麟脯尔乃觞以岣嵝石髓方丈玄■〈奭斗〉流霞九酝沆瀣醍醐饮之则后天而老与元君为徒令嵩阳雄据上僎奉母以娱将无此为乐虖大夫曰鬼臾区曰不食者不死而神彭涓寿考休粮葆真饮食宜不近也 
　　史曰大荒之北有海曰巨潢蓬壶九十万仭僊圣往来其上者莫可剂量乃有悬台飞观银墉桂厢流精之阙紫翠丹房罘罳屈戍火齐荧煌方诸泠而照夜阳燧耿其昼明璇题抗日朱华九光使太人垂晖閟殿为乐未央宁欲之虖大夫曰偓佺处卭崃石穴中淂寿千祀宫室何预乃事 
　　史曰正南有朱陵火府潇湘洞庭灵妃杂沓羽卫纷纶洛神汉女华??圭绣茵飞翘匝翠??盍叶垂金明珰亚鹘宝胜珠璊曳丹縠其非雾??玄轻氷以如纨嵩阳稽首为寿太人且不谓光荣虖大夫曰赫胥娲皇藁衣卉裳既寿且康此无以为也 
　　史曰西方有昆崚积石阆风玄圃上干北辰之晖是近帝所其神曰龟台元母能下上云天掠使风雨尔其飞琼奏伎雨?只成勒舞婉罗沓节寒华戛皷舞乃轶雪回飙歌则流啇徼羽坎侯参差云龢宝瑟?不知其所举兮纷独袅袅其愁予将使太人冯虗而听之可以忘老傥能从虖太夫曰五音令人发聋高谵缅邈震昡群蒙此宜谣俗所不穷也 
　　史曰嘻上道诡俗至言拂经是以炎州骇毳胡朔疑黂吾言荒忽奇恠难明将为浅说髣髴具敶吾闻嵩阳十五学击弱冠斩楼兰挥戈捝日抨弧落鸢殚囊结客咤虏行边膺蟠宝校肘簇金丸尔其渡辽左绝居延批月支欵契丹雄王面缚生俘可汗左贤亡命不敢以内向况公■〈麻外骨内〉花门之与朵颜帝曰忠勇赐食太官特晋崇阶公孤列侯使太人貤封两国莫龄盘桓不无快虖大夫曰母在不以身殉人兵家凶器出九死成功名非所图也 
　　史曰吾闻金马石渠丝纶府窟黄枢棘寺天阊地轴北斗喉舌之司虎观神灵之局惠文夹仗螭头珥笔天禄校书来下太乙长阳奏赋盘牙诘屈爰有麟阁鸿勋椒房右族疆宗戚畹顾盻霅煜承明上宰机衡沕穆喜则青阳发舒月?高露降醴泉出绿帻蒙幸黄头并毂上官子兰立侍帷幄怒则震电下击山?明阤陵谷左徒沈宛长沙放逐吴胥所为伏属镂而抉一目以观越人之入吴也其将使嵩阳刓方为圜毁廉从曲脂韦取容俯颐承睫于以假籍灵宠贾媒厚禄连欐结驷供张相属以奉太人不已缛虖大夫曰夸士死权烈士殉名岂其?荏苒徼富贵而盗宠灵而又因以为飬奈天下咲何 
　　史曰客恶知徼扬发愤之道虖渝州江汉上游雄跨梁益越山?隽控其西陲牂牁縆其南服丹穴银瓮咸泉锦石渝天下之奥区也尔其弛横调察非科散凶补败收孤寘逋过存幽仄摋减烦苛圉犴阒其荒落桁杨偃而在庭闾阎抗耒涂巷弦歌流宂尽复附荫交罗市侨重译之贾津横北海之舸譬犹高山大泽百物蕃鬯樵??渔弋猎者合沓骈聚而不厌其多是以茕嫠孀媪如嬉春阳耆旄白叟不识干戈其将蜚英声虖上都流显颂于岷峨岂徒渤海颍川之政贯旗常勒金石策勋无穷抑无使稗官掌故归休羙于大人者阅千万世而不磨意者嵩阳所与力求以为寿者倘尔是邪大夫色然喜曰意在斯虖意在斯虖东华史掀髯奋??夬濡颖迟回不获辞让爰疏?归 

　　○雨?只鹿应期诗叙 

　　石溪先生为楚方伯时岁在强圉其夏四月县弧之辰苑中鹿乃孳客至张饮闻报起称佳祥更酌斝为先生寿寿已犹谇谢不居明年是日鹿又孳客至闻报止饮起东向酹祝曰卢卢非熊非罴与神龙游恊灵贡符于夫之宫夫其永有丕休卢卢郢鄂问扰鹿语也先生繇是迁御史大夫殿中丞司空侍郎龚使君曰于汉无有称三鳝云表曰雨?只鹿应期方于前闻告祥也既使君乃倡为诗一时海内之名能文辞者人自为謌诗以颂余先生所人也不能颂作叙叙曰余以所闻神图宝牒繇黄帝以来蹏角之瑞盖万八千而多然所记上鹿瑞才七十有四可谓至希旷即不闻有应期孳如司空家鹿者唯天宝四载秋八月禁中鹿产子白鹿上之书于册语曰吉吊龙媒此岂世可淂多也吉吊者鹿本龙种龙与鹿遇产子曰吉吊吊也者至也吉之至也故乃称灵产焉武昌江汉水国凡蛟龙灵恠所都司空鹿恶从淂之吾恶知非神物与两期再孕若画一然不爽傥所谓吉吊是邪非邪勾漏记鹿寿千岁满五百岁则色白若是世所称长远有□命者莫如鹿最老寿先生有明德醇仁长厚鹿是宜以类至纬谶机祥哲人所不道吾于司空鹿则书之书则曰以符寿考归于明德焉止矣必若晋人謟颂天鹿曰鹿者景茀大諓陋不近无谓岂司空欲闻 

　　○建武城碑 

　　夜郎为寇中国僣称侯王自庄蹻略西极以来军法所不制蛮中推夜郎部最号枭雄是称都蛮窃据挞棘要害四塞险绝猨猱虎豹所宫即有孙吴提重兵猒境贼乘高客军处其下如人射鵰云中决眦向空巧力俱丧故先朝诸将战守多败屈失利常置不问明兴二百年间王师西下讨罪前后数百战讫无成功宪皇帝常勑大司马提军十八万驻境上师老将罢纔愽一揵然所耗伤甚众得不补亡今圣神文武皇帝嗣位朝觐万国薄海穷裔包奉贡献无敢后时唯都蛮拥部落横行塞下数犯庆长高珙筠戎渐逼叙泸所到疆土尽赤刳衈人血肉以衅边甿野死无吊开府中丞曾公上疏言臣待罪西垂不能绝卤患无所称塞意旨愿将戮力破虏赭其巢略地以闻皇帝下阁臣议奏言蜀在中国为西南重镇叛不速讨诸羗将望风起事蜀岂得全百官多以蜀道囏难什倍塞莫噤不置可否间有以汉武使唐蒙畧通夜郎事对不报合臣遽入奏上取进止诏遣使授中丞弓剑节斧行大将军事听自择官中丞既受诏督军夜郎以左布政使成能参政宫用伯龙兵廵副使江佥事思充咸入赞计划分局受事表请以南中军都督显为节帅统制诸军以故总兵成参将泽等十二人为偏将自宣抚効忠以下咸听节制元年春三月中丞南向誓师传令军中无杀降无纵亡匿敢有黩贿市奸宣漏风指坐以党叛伏大诛临敌首鼠携贰逗留进退者其斩以狥誓巳密进显计师所向显议九丝城蛮中都会自比莫南王庭夷汉土著无赖亡命所归地深阻不猝得拔凌霄砦九丝便门都砦比东溜先击便门次东溜即王庭蚤晚可得独凌霄王阿苟最桀黠蛮所怖畏然喜贪赂遗封爵使通老啖令下关执其王并六酋帅以献群獠夺气夏五月军袭落豹设伏大擒四贼将取恶泪坂进迫卤营显以牙校鲸将锐卒五千与成泽军合围连决十余战城破贼败走追斩二百级诛名王阿么名贼将六七人枭其头夜郎都市夏六月以镇雄兵三千攻落亥鲸军蓝淀坂袭洪匡成军董木与镇雄兵掎角火蛮巢千余贼迎敌决殊死战执其两名王斩首麾下尽牧都砦部落秋七月始计取九丝城城据夜郎西山两壁对望中阻长谷军入谷两阵夹攻无得脱者厓磵斗绝四十里三雄玉垒其上控弦数万王皆疆力晓军事贯攻战闻别栅既破益防隘拒险严矢石堑牢自卫显使间谕三雄王大将军用兵如神声号闻海外今以百万师摧两砦如搏雏鷇理岂得逃能先事降我许待以不死蛮惧且迟回观望不决部下乞降者二千三百有奇秋八月令募郡国敢死恶少年增兵至十四万公按兵法分五部进各将二万八千以行营副使江监督诸军事显仁威引兵入黑冐军其西断吕郜乌蒙豕峨诸路成将所部出印霸军其南以当芒部越嶲牂牁泽军出谷爆陈其北以绝冉駹董卜韩胡朝似甫军得穵口陈东北断其内寇使母猾饷道母阨储胥以资寇食位继祖军西南与显兵合五陈环络如连珠缓急相应兵既会贼出劲卒鏖栅下十余遇皆北始退保两壁间乘城转石发标如?弓下击羽?戋羽?戋如雹霰不休时鬼方多淫雨玄雾昼冥卤坚持不下秋九月公傅檄责战厉甚用显计令军中厚赏赉土汉冲锋死士使夜袭城会鲸等将显所用谍夜入帐中见显谍言蛮中以九日作社椎牛大飨且见霖潦无抟战理将弛兵酗酒自放显密谕诸将宜出不意乃夜发猿臂军千人乘飞隥嗛枚取道间关雾雨中迟明进薄城下斩守门卤破关以入诸路军取鸟铳为节刻期会战起寅至午所格杀贯战数百人贼大披靡前军引火炬烧城中囤舍千余炎焰张天贼势穷赴火堕厓谷死者数万雄王皆弃垒走分兵大索冬十月取次就擒都蛮至是尽灭计先后攻下城栅六十有奇擒王三十六人俘斩四千六百有奇略地四百里还报阙庭皇帝御皇极殿傅制曰国有戎兵予不敢臆决维尔中丞哲肃劳瘁封疆能策诸将士破卤擒王以速成丕功用奠西垂康靖我国家其晋尔右副都御史显以下爵赏有差其以九丝城为建武城置府卫兵下控西南夷落命所司伐蔡蒙石勒朕文武臣功使能赋者铭其劳声诸永世其辞曰天王神圣威加九夏僰胡为者坤之社其山硉矹谷谷?甘閜蚕丛开国来百战不得下鬼其雠之声野狸画号守以虎■〈豸尞〉不庭戒边橹其谁使者狥西土中有丞既文且武愿假旄钺斩桀虏丞哉飞檄怒涛发英风飒爽能起边城八万四千战死之白骨笔筹赤牍肝胆壮劲气直上苍龙阙云旓羽旗荡摩日月墨王■〈片戉〉廖王■〈〈厂外屰内〉刂〉落豹熭落拗鈯长铩夜捣雄王窟三十六王碎领顝土有剩壤户有降卒且兰靡莫咋舌不敢唾楪榆卭莋磔狗饮血断出没咦雀入淮化蛎房雉入海化蜃光寇盗得险化侯王窅窅建武城列雉天一方守者非忠贤能无化豺狼蜀有大险上为剑阁下瞿塘割据自古昔可独问夜郎谁借明王三尺铁为君世代诛豪疆蜀不割蛮不屋蔡蒙补天之石高崒嵂长与乾坤镇南服无使三十六王城下鬼夜哭 

　　○文昌宫为两庠诸生保举醮疏 

　　明王御历六经与日月同悬文运光天五纬与奎璧共聚盖三搜艺苑无非陶汰英雄百战辞场大都奔走豪杰所以贡举系人才司命文章关世道隆污谓之文则上为星辰而下为河岳谓之命则明有君相而幽有鬼神恭惟文昌司禄帝君道参元化威制万灵节宣两露风霆酬酢皇王帝霸启圣图则恢张龙汉疏玄范则洞演苍胡洗唐日于黄澜补蜀天于漏海奉玉诏緫领中华文献在神霄特称贡举真君且剑阁去参宫尺五号清河帝子之幽都矧凤山与栖乐争雄正北郭僊王之旧馆等托巢黉校抗籍神乡顷当棘闱抡选之秋正属草莽飞腾之日鉴前度摧牙折戟卷土重来誓今番奏凯勤王封侯未晚所患文不经世学未通方识奇字近媿杨雄读异书远惭刘向西京赋十年缀草空怜倚马才名东方生三岁谈天谩挟屠龙伎俩加之炎黂朔毳寒暖殊情越茧吴丝玄黄异染故有贪士则狥货烈士则狥名墟土其人柔窞土其人恶方正之子不屈强自可则傲岸相高沉潜之辈非狭量寡容即险中多忌豪华轻俊不无行检微亏短??曷萧条未免风节易丧多才者或躭吟风月剌切古今负气者或冯藉章缝武断乡曲是以高明之家鬼瞰其室满盈之府盗阨其藏云中射鵰手何知命数当奇天上玉玺郎不柰阴功未着等薄陈罪状遥控玄闻祷禊非科神情俱眩烛笼■〈火慧〉炬能消长夜重昏苦海吞天赖有慈航可渡伏望明威下鉴鉴景宥弘开汉光武拔老将于屠门略其旧染唐太宗录功臣于敌垒许以自新神其使我城皋会江汉之灵俎豆夺渊云之气秋帘振藻万象齐倾月观摛菁八荒并吐炎黄投之矩矱秦汉助其波澜奇则夏鼎周敦壮则风樯阵马倒海洗明月清莹绝伦卷雾挂长虹光焰万丈由是名飞八郡牓注群僊龙驹骥子尽列天闭金薤琳琅同登清庙骑箕尾上朝碧落俯尘市便隔烟霞岂徒张华剑冲破斗牛宫要使崆峒履踏碎贺兰石行将许身抗稷契出则捝古回唐虞庶几十乱乘时各调风雨八才命世共整乾坤但观意气摩秋云谁堪王佐后来肝胆贯白日岂负神明等不尽皈依瞻望激切待命之至 

　　○寿王卓峯少参八十序 

　　古今天地中有大物焉最寿而不可以色相求者其名曰道万形各有尽藏唯道不摩唯其不摩是以为寿伏羲氏没尧舜夏后周孔氏作此数君子者古所称有道人也其衮冕佩玉处人间世大都不过百年其人与其骨一皆颓然朽矣而声号着闻震荡千古凡有血气者莫不尊亲若未尝一日不在人间何以故其人虽朽而其道在天下与日月同悬是真不朽不朽之谓寿伏羲先天之学不立文字黄帝淂之以归象罔非世儒所淂言尧之授舜曰允执厥中舜以命禹曰唯精唯一允执厥中自尧舜出□一□中之旨以号召天下而系之以人心道心圣圣相传指为心法世守之不变而后世之言道者始有所冯籍自人心道心判而吉凶悔吝生焉文王有忧之惧而演易以付周公而爻之至孔子出则划然大肆其力泄神明之蕴决造化之藏系之乎易而散见乎诗书礼乐举其学问之大者以授曾子退而著书其名曰大学曾子以授子思以为是精一执中之传退而著书其名曰中庸以授孟轲此数君子者道之统也吾友王惟贤自弱冠有志圣贤之学久乃益精世宗朝举进士相见阙下精神意气炅炅不类凡儒亟叩其所淂盖已剥去枝叶真透本根了了破除俗学窠臼为淂正法眼藏一时京师聚讲诸贤皆自以支离莫及此学正以诚意慎独为堤防以穷理尽性至命为彼岸合家国天下以成其身合内圣外王以成其学为结局每朝下即以所疑相印可最与余相莫逆今不见王君三十年矣王君之道与时退藏噤不淂施用向来所谓不朽不磨之具日月同悬者盖卷而归诸寒林空谷寂寞之滨世无淂而知闻惜哉余年家子胡生棐王君门人馆甥也来为予言君今且八十视听不衰毛发强半黑徤走能饭望之如神仙人尝进棐属曰吾寿不可知但欲淂吾心友任霞父一言足矣君岂晚年于精义入神之学别有真见更进于京师聚讲时有未可轻以语诸同志者乎诚有之则宇宙在手万化生身且将跨腾风云上宾帝庭宜吾不能知矣 

　　○寿卦 

　　樵村陈孝廉历宰名区清望满河朔辛亥闻制遥从塞上归还行李纔悬两皂囊图书数卷无长物其母太安人驩藉甚至一时乡尚??旧故相传以为羙谈或为玉壶清氷之曲歌讴相劳苦癸丑樵村以禫除将之阙下会太安人年八袠明洁寿考古今人母所难齐盖有田稷之母抵斥遗金耻其子不为清白吏高义范东海刘更生作内传誺其贤峻至于今流颂不衰直不知田母在齐宣王时寿年与陈母孰高頋今世即无刘更生岂宜使贤母落莫不振不淂遂与齐相国之母垂休永世也准诸易参诸方州部家作寿卦 
　　寿元亨利坤母之贞坤母履囏礥而无愠柔顺而应静而正其寿无疆利厥子康侯元吉彖曰寿命于天稽于人其道吉昌天寿高明地寿淂常四时日月寿无爽厥行人寿安贞神则内营而谷气致强是以其寿无疆其子侯是康象曰地察天明寿大人以苦节厉行永贞无射 
　　初九龙伏于泥无雄者雌人则食其施象曰龙伏灵匹藏也无雄之雌阴始将也人则食其施母道光也 
　　九二玄霜冱凝或寝之凌纩如貉如贞吉象曰霜冱为凌飬未融也纩如之吉固穷也 
　　九三卿云英英其下藂蓍舍尔伏菟葆我元龟无咎象曰藂蓍满百寿期颐也葆我元龟介福勿疑也 
　　九四鸡鸣于亳其子在洛偕天不作?心利用烝于王家象曰鸡鸣母德张也阶天不作?心子道直方也利用烝于王家贤臣有庆也 
　　亢五盎其宇神明其所既旅既处利用锡祉于其王母象曰盎其宇灵域辟也帝介繁祉天命罔极也 
　　上九黄纯利坚贞雺不雺御飞龙升于天门下宴息于鸿蒙媻而姗而羽?王舞班而于璇之宫永贞吉象曰黄纯坚贞坤道成也宴于鸿蒙元化并也羽?玉而璇宫乐臻也永贞之吉至昌龄也 

　　○拙齐门人赠言 

　　山阴朱守晦与余姚王汝中同受良知之学而守其师说以教多士朱尝为蜀郡太守迁建昌兵宪当行郡诸生揖予西荣请曰是尝受学于朱侯久其行也惟子之言之也而倚为重乌予因进诸生之可与言者劳之曰且子之学于朱侯也久也益虖曰始也盖授之以词章科举之学为之刬异决浮湔浣陈调力排诘屈崄巇之语而反之近易以适于时惟有司之逄四方之士闻以莫不为益亡弗有至焉者矣其既也盖授之以日新之学使之惩忿窒欲迁善补过而申之以委弃六籍放绌百氏曰亡宁以荒于其心盖去者半处者半其既也授之以定观之学塞其兑扞其外神明其内廪廪然此以为教之至矣士犹谓迃夸亡益也盖去者什而九焉今也于君侯之学也如鱼之饮水日泠泠入于腹而不知其益也予曰嘻子言之曰入其国其教可知也皎皎练丝在所染之为学日益为道日损是哉学者学为圣人而止矣圣人之学为道而止矣浮屠师举一指画天地即其徒亹亹亡弗喻者今逄掖委蛇相属于途而问之圣人之学如燕人之说郢书然岂不悖哉阳明子者以良知之学教天下荐绅大夫群起而攻之以为狂以为怪且惑直不思其所为致良知云者特孔氏之言母自欺也巳尔奚怪之与有盗跖之始欲为盗也岂其心独不知其为不义哉知而不能不为其无自欺其良知也已尔是故虽盗跖以至于涂之人皆能有知与圣人同圣人直不自欺耳不自欺则诚矣朱君之学其异同不可知独其居守六年毛发黧然而至班白而后去之君不自以为久上下江皋冲冐暑雨霜露临视畚锸堤成而万家之室不阤君不自以为仁罢靡劳顿惠声籍籍而迁秩不逾常数君不自以为诎若曰尽吾心耳矣将非诚之所为虖是故君子之学求以尽吾心耳矣于其事亲也求尽吾心之孝而非以为孝也事君也求尽吾心之忠而非以为忠也伯夷之清非以为廉也关竜逄比干之死非为节也尽吾心也耳矣心尽则不自欺矣不自欺则诚矣是故贫贱富贵忧戚患难之来无不可以尽吾心而吾不知其为贫贱富贵忧戚患难也是故君子之学无词章功利无日新定观无道德性命诚不欺而已矣诚则廪廪然神明生于其中矣此之谓大成诸生下荣喜曰乡也吾之学于君侯也久而吾不知其为益也今淂之矣与书而重之行 

　　○荅胡庐山太极图辨 

　　承示太极图辨疾中未暇详论宋儒以来多谓此图是茂叔所自作不知此一○者即伏羲本原先天河图员陀陀赤洒洒万象咸备孔子言易有太极是此○也阴阳五行乃其中自然生出者即非茂叔所能安排正如尧夫所传先天图内外各六十四卦本其中自有之数用易者因而筹之亦非陈图南辈所能造作也此一○号圜中之学无边傍无内外一中心法圣圣相传万刼员明终天不坏以言乎远则不御以言乎迩别静而正以言乎天地之间则备矣易曰悬象着明莫大乎日月日月者圜中之象也宋人诗象在环中莫外寻圜中无数亦难凭欲知象数真消息只此一图传圣心尧夫云自从识淂环中意谓此○耳黄帝白泽图子云太玄图天贞皇人大洞隐芝图一本此局河图洛书以前斯道在上而不在下故帝以传帝皇以传皇连山归藏以后斯道在下而不在上故司寇柱史沉沦于衰周赤松黄石河上公之伦晦明于秦汉此羲皇绝学子贡所谓天道不可淂而闻者中庸夫妇之愚可以与知人道也及其至虽圣人有所不知天道也思知人不可以不知天仆向过洛中偶因蔡白石有问略衍一二畣之不谓且刊布至此后来见者转更多其图说画蛇添足遂成怪物信痴人前不可说梦耶感高义力疾草草奉复俟前病少苏更当益闻所未闻耳不宣 

　　○题陈图南睡像复孙山甫 

　　天地一大寝室古今一大梦寐元会运世梦寐之短长皇帝王伯梦中之淂丧人处寝室中谁非梦者独陈图南以睡法名天下其梦中谈梦自谓其非梦耶吾尝游华岳见其书号五龙蛰法其睡也蛰也犹龙蛇之蛰以存神也夫人劳其神日应万事鹿鹿不淂休至乎睡则蘧然忘矣卜梁倚始学为圣人七日而后能忘天下九日而后能忘身忘身而后能见独见独而后能无古今无古今而后能入于不死不生若图南者其殆无古今无天下无人我万象逃世纷而忘焉者乎神存乎内世诱忘乎外是谓坐忘坐忘圣学也今伏羲先天之易皆出于图南世称理窟其蛰也殆忘言之象画前之易枕籍乎羲皇之庭而以神遇者哉图南常画寝天人下访焉而听其息鼾齁然则乌涂满纸而后去之曰彼华胥调此混沌谱也今所自为图者华胥耶混沌耶其坐忘乎而莫得其朕耶赞曰蛰而形无滑而神不死不生而窣与鬼邻窅乎□天之人斯 

　　○虞飬纯监察南北两镇世家序 

　　虞使君按成都日尝出家乘示诸大夫盖称宋丞相雍国虞忠肃公允文后云余读忠肃公三世孙奎章学士集所著虞氏家表虞盖出勾吴虞仲世家仲与太伯逃让去周世为勾吴君长立国海虞故其族以国氏武王克啇求益封虞仲后为伦侯国于殷北故夏墟世称为南北虞秦汉以下诸侯王世家在海内籍籍可名者数十家求其先有能让天下逃之海滨如虞仲太伯者几人乃其后复有延陵季子者逊位诸樊高义振千古虞殆神明世冑哉周末有蹑屩虞卿善著书赵成王以为上卿复逃隐会稽山下累数叶至陈太子中庶子荔荔生永兴文懿公世南为唐太宗佐命功臣凡九世至北郡剌史殷从僖宗幸蜀留守仁寿更七世至宋左中大夫赠太师秦国公祺祺始生丞相雍国公允文其来远哉明兴嘉靖中天子命御史廵狩西南有喻吴皋者来道出虞秦公墓下哀丞相出师靖难功最称神奇卒不得柄用令所司伐蔡蒙石走尺牍江上属予为记余始为着秦公阡表纪载世勋无令泯灭更三十年至万历中复有御史虞飬纯者来问其世即前所记宋丞相雍国公允文后也异哉南北虞上下数千载隔绝不相闻当喻君时直谓元奎章学士后虞仲延陵之裔门?身其无人矣岂谓圣朝复有名御史崛起海滨为雍公树赤帜使人知南虞且代有哲臣先后继作族繁乃过二千人至不相省识于嗟虖仁圣忠烈名贤在天地其骨虽朽其后裔自恢闳长远无尽藏时然则秦汉以下诸侯王巨族赫赫如虞世家者又几人哉皇帝遣御史廵行郡国付之生杀予夺以赏罚天下凡所部望见风采如雷电下薄无不奔走夺气飬纯公奉命西来服慈母太夫人训讫不忍临视刑辟有司关决狱岸务从末减敕断文法吏刻深故入者罪无赦按部行县罢张斧銊弓矢旗旄戒诃禁道路铙角萧鼓不闻声所过邨落都市了不知有汉官威仪供张唯取草具母得杂进水土百物蜀父老咸称虞公有古道不挟风霜气公居常浑浑漫不置可否及其摩勘隐伏细入毛发虽汉庭老吏无与比精然大都主宽厚不漉人幽闇事旧常为陌阳司理参军官属多所冯籍囚无冤系今为御史务葆持善类一切锻炼推鞠破体毒人之具不入宪庭使御史一日为执政平章军国天下岂复有横离苛法暴露中野狼籍无处所人在位岂复有怀沙哀郢蹈东海之士哉秦公昔在宣和中转运夔梓诸路尝以状走阙下为蜀人告饥发粟所存活万计流颂不休其后雍公破卤擒王拔强胡四十万走死完颜亮威振江淮策劳帝室人皆归德秦公侍御君前后树恩泽曾不减秦公时后来将食报云仍如持左券文武勋业未量今行矣藩臬诸大夫重其人请以言赠侍御君有心学抱远器可佐明王从祖守愚事毅皇位开府中丞有孙德烨与侍御同年举进士族在今义乌原上去虞仲虽远世为东南文献名家 

　　●任文逸稿卷之四 

　　明宫坊太史任瀚少海着 

　　赠汾阳王三十六代孙郭汝蒙序 
　　??集说 
　　宪副松谷王公为父母八十双寿序 
　　杨园小引 
　　廵抚王云泽请封序 
　　五岳陈公升福建按察使序 
　　谭二守考绩序 
　　鸿蒙游送胡庐山提学归豫章 
　　陈玉叔清醒山房记 
　　送郡司马吴德懋剌阶州序 
　　静庵梁分守升按察使序 
　　送周秋西太守考绩序 
　　题教秦绪言小引 
　　沈世家序 
　　五岳诗叙 
　　金堂遗爱?子叙 
　　孙山甫督学集序 

　　○赠汾阳王三十六代孙郭汝蒙序 

　　郭自宋元以来由云中徙居莘野虢王山下谱牒具存莘在殷周时为畿辅雄甸声华文物之盛甲天下至今莘川里社犹有阿衡周召风流余以谢病放游河洛上遡图书道统之源日与郭生汝蒙父子登鲁叟燕居传道二堂郭生指余龟窠在兼葭石濑中即神禹见元龟负书出洛水处信天生神物自非河岳都会不能有此郭生问龙马神龟果天瑞耶余应曰道也非瑞也生起问故余曰闻长老言孔子南之沛见周武王时守藏史退而观于河洛以求神物居洛水上三年而不可得乃叹曰河不出图吾巳矣夫盖至是始以道传曾子今传道堂在洛水南岸相传为战国人所为惟曾子侍侧即其处也生又问河出图洛出书人皆知之倘所谓道七十子之徒岂无可与言者而独传曾子不巳隘乎曰图书者道之精蕴自孔子不可徒言岂世儒可得而问哉生逊谢曰然则今世之谈道学者不必尽出于河图岂尽非邪曰道一也有人道焉有天道焉世儒所当言者自天子至于庶人皆可为之人道也其不可言者先天而天弗违后天而奉天时所以成变化而行鬼神者天道也夫子之言天道自子贡不可得而闻子如明易见天地之根庶几可与言至道矣汝蒙家世谱牒实出汾阳郭子仪后当南渡时镇国大将军祯忠??羽校尉鸷武略将军敬皆生远祖代有功劳在王室昔以武显今以文振亦其理宜也郭生勉哉莘川先朝耆旧有耿清惠公九畴耿文恪公裕父子皆一代名臣吾观汝蒙父子以儒术相继凝然有远器后来横经虎观由清惠文恪而上进于孔门道统之传当无难者郭生出语其子曰吾闻任公子尝钓鳌于沧洲之上将愿为执竿从之游不图今日乃见羲皇人矣更出其家乘使按而为之叙 

　　○??集说 

　　蜀山氏之君神明其臣恬愉其甿野是称太蒙百驩鱼鳬诸庐葆以前寿考尝过历千祀即不寿考亦复阅数百祀自敝灵监国稍益陈说机事明飬宣爱甿乃始埏埴五土以为饮器茸文羽纫丝枲以为衣冠营窟穴宫室自卫乃渐廑苦然犹称昌意玄嚣干荒皆寿百余祀又其后则援鬼以相诞制鐎鋋刀戟弓弩相剌射餙靡曼修嫮鸟兽行以相淖媱国祚用蹷甿乃殇于虖繇此上遡鸿蒙下放于无极妖寿之数神明之道不命可知已故圣人以智巧为荼毒而归诸朴 

　　○宪副松谷王公为父母八十双寿序 

　　古者明王开国张置东序东胶尊飬国老礼为上宾而不敢臣问政乞言取以恢闳王业虞夏殷周相传着为甲令汉法天子以时幸辟雍延致三老五更软轮给绥扶玉杖衮冕迎立阶下使侯王设酱公卿馔珍割牲而緫干与长老人为寿当其时非不尚齿尊贤而周党严光之伦皆逃隐空谷曾不得与李躬桓荣辈分庭受酳礼数虽存而问政乞言之意藐乎微矣是故国有老成人关系世道隆污史家盖察此以为王祚盛衰之候今上皇帝圣哲文明敦崇古道先朝耆旧以学行着闻可当三老五更之选者在啇洛有石额王公久不应征辟谓将有待肃皇帝时倚公文武才略节镇威茂控制冉駹蓬婆雪外诸蛮数收攘夺防御功将赐之开府铁钺而公素薄猒军旅翩然解组还故山长啸苏门英声动江海斯其周党严光之伦与居无何其子长公松谷先生以家学举进士阙下累迁职方大夫礼官疏其名奏上命检校会试所取皆知名士秇文风采霍然大振会主上思先朝威茂功复以长公出镇川北一时氐道冉駹诸部落闻风欵附亡敢关弓窥塞上明年石翁太夫人咸登八十寿见其子宦业显颙后先籍籍相望古今所难凡在洛中知旧故人宾客无不举琖相慰劳独松谷自以留滞剑南不能一日乘风云去归里社酌卮酒献亲为憾石翁在蜀时尝为监试官所录门下高等弟子会江杨侍御中洲王别驾诸君来言松谷怀亲一念可贯金石安得取长者数言为寿庶几虽留滞无憾愚则闻河阳故相狄怀英尝从事晋幕望见亲舍行云踌蹰不能去后来忠孝大节与日月争光松谷剑外思亲与河阳事不异足詹后来勋业不下河阳石翁即不三老五更为帝者师有子忠孝名世如狄梁公自可千百世不朽虽日使侯王设馔汉天子馈酳东胶岂能易孝子忠臣一日飬也侍御诸君可其说取以为二老人寿 

　　○杨园小引 

　　古今王公世家在当时华要通显非不般然侈矣墓木未拱畧无声称表见于世悲夫人有丰财疆力溉园池列台榭夺造化工巧将与天地争奇而嘉名清事流传累代乃至不朽余读李文叔洛阳记繇归仁园以下多李唐故相名园其岛溆林石之胜上下三百年间久远益重且其人安在哉繁华盛丽过尽一时荆棘铜驼野田霜露此岂能不悲也今海内名园惟大江东南为最而蜀盖杳然希闻独射洪杨子乃能以其丰财疆力剏为家圃斩山凿谷窦石引泉池亭花卉绮段修绝岁时伏腊与四方骚人谵客游燕其间谁不谓至乐耶嗟乎洛阳名园盛衰识者以为天下治乱之候杨子翛然远情托志不朽异时谷变陵迁吾恶知蜀人不将指为天下治乱之候也 

　　○廵抚王云泽请封序 

　　七年夏圣谕敕秘书省其慎检都御史廷瞻在镇请封事状下司封官议取礼数来闻秘书省奏上言高皇帝尝敕御史大夫丁玉为平羗将军佩左都督印绶往抚蜀地令宣威徼外英庙时都御史李贤繇蜀廵抚召入为吏部尚书进文渊阁大学士列圣重惟蜀地为古今要害凡以大臣节镇兹土必其人可武可文可将可相然后受简命以行属者都御史文武功劳出诸镇上数千里为父请封尤詹忠孝大节宜丕有锡命用宣示隆异是日上御皇极殿召史官传制班赐典章其以前吏部郎中蜀参知政事某晋封为都察院副都御史朱衣象笏岸惠文冠具如殿中丞礼数制下开府云泽王公朝服东乡跽舞蹈稽首谢天子宠灵一时藩臬诸大夫致辞为贺维蜀开国据江海上流南控荆楚北阻褒斜繇赤甲虎牙下狥吴越势若建瓴盖古者英雄割据百战必争之国先皇帝时都蛮以夜郎叛毒扰疆土泸戎道梗不通今上皇帝御方内始命将出师拔险砦七十余垒略地四百里置建武城明年督府曾公诏入为左右司马上念西军承燹伤残破后荆棘横野边甿旷废田作凌霄九丝等卤酋虽尽巢穴固在恐诸蛮乘间窃入负阻复化为侯王欲得老成耆旧有经略练晓边防倚缓急一人出镇其地采群议得廷尉云泽王公命严程以往自公抚蜀三年百司奉职在所敉宁穷独罢病苏息塞莫诸将各严束部分关城斥堠不惊吐蕃南诏率致名马方物纳欵奉贡无敢后时及请封命下人谓主上聦明神圣将洊隆恩数以爵报功宜自今始后来入典纶綍貤封累世宸眷方殷未艾封君为吏部出参藩政所至有氷雪声位不程德天将以其子显颙当世郢鄂襄汉间谈说善人有后者未尝不归封君云泽公文武忠孝竟当以抚臣召对宣室如李文达公式符秘书省所奏计日还朝过云梦且为封君张乐洞庭余昔在吏部与封君同官庶几采余言致献宾筵与老人为寿欲令封君知先朝供奉旧臣尚自有沧洲公子在也 

　　○五岳陈公升福建按察使序 

　　往余待罪宫坊尝与沔阳童士畴共结诗社则闻竟陵郭外有所谓苏山公者盖蔚然以诗名家其人朴忠亮节有古道亟欲一见而不可得后二十年乃得见其子玉叔嘉陵江上殆郢鄂湘汉间奇屈士也玉叔自业为童子科便欲以辞赋雄天下近如秦淮嵩少岷峨黄蓬诸作累数百万言各编次成帙虽寝苫枕凶亦复不废为诗其宦辙所至遇海内之名能文辞者无不徧征其言以为叙引并刻梓行世古今萟文之家躭其事力作不猒如玉叔者其亦大劳苦哉又僻好山水屐齿所蹑半天下至其提衡横校分部方隅先后政绩多在蜀今转为按察使当去蜀入闽孔门回路之徒有远行必先问其友何以处我玉叔每过访尝谓余节视听啬飬神气母使思 虑营营以劳吾生其所为处我甚厚是行也太守潮阳周君问何以赠陈使君者余即玉叔言以告诚不愿玉叔劳劳以取诗名为也天下萟文之学亏神气伐性命者莫毒乎诗丈夫生世不患不能树勋立名患不闻道诗胡以为哉楚有三闾大夫者古之达道人也其言曰道可受不可传无滑而魂乃将自然一气孔神于中夜存虗以待之乎无为之先其道盖出于空同丈人黄帝尧舜氏之师也玉叔谓余节视听爱飬神气无使思虑营营近之矣吾盖即此以忠玉叔行以观其复诗胡为哉是日饮饯江门使君起传令座客有谈诗者其罚之一斗酒 

　　○谭二守考绩序 

　　鉴塘谭君旧为滇中名剌史奉帝命来佐蜀郡尝取暇日访余江门钓台至则以心学相印可了不道城府事其学简易直截大都以静定为主有定力然后可以□天下事自公摄郡县符种种多善状所至有声阅三载行当考绩于朝考绩者考其事功以为殿最云尔今世论学者一切从念头起处着力而不及事功苟事功不立而徒以号召于人曰吾能戒慎不覩恐惧不闻谁得而见之者直伪耳□善学者且湏以事功观圣贤然后圣贤之学可考而知也且如仲尼处乱世以一旅人去游陈蔡潜围草泽中困且馁莫知死所然犹横琴操缦修诗书治礼乐不休为其乐天知命无忧也此可以观仁者不忧之学伊尹为人臣放绌其君三年然后复辟周公拥王孺子负斧扆南面以朝诸侯流言汹汹虽至亲者杀无赦此两君子者犯天下大疑不顾为其计安社稷无疑也此可以观智者不惑之学神龙颔下有逆鳞批之即死人臣犯忌讳抗言极谏名曰批逆鳞刳心剖肝血君刄不悔此古今人所不敢为者关龙逄比干为之为其忠在王室无恐也此可以观勇者不惧之学智仁勇三事非学有定力者不能是故善学者即事以观圣贤而其学术可知也少府既尝以其学立功郡县今又以其郡县功考绩于朝考功氏将书其年劳奏上天子且赐之显官为少府者宜益疆力自树上不负君下不负所学而后可以语道岂直如桓荣辈徒事口说取一率更令以为贤哉时郡帅及同事诸君子皆高义有古道欲采余言以归少府愚不敢辞让伺其行书以勔之 

　　○鸿蒙游送胡庐山提学归豫章 

　　庐山子将学为圣人尝师事念庵子而守其独知之旨以号召天下之将学为圣人者会徙官梁益当行念庵子辞曰圣人之道大矣吾所尝语子者涂之人可以语知焉人道也及其至虽圣人亦有所不知焉天道也夫子之言天道自子贡不可得而闻苟不聦明圣知达天德者其孰能知之吾观往圣继天立极所以成变化而行鬼神者其精蕴在易其费隐在中庸吾友巢虗子居剑南墨然愚噤然讷将无庶几其有闻乎而其往问之既三年庐山子以斆学至相见于无阂之野盖三反焉而后订曰今有语人曰吾能建天地悬日月张置山川且子能信之乎曰未巢虗子曰天地山川日月者道中之一物耳此一物本环中之学真一不二开张万象其为物不二则其生物不测故太极生两仪两仪生四象四象而生万象皆物也吾能以道物物则无物而不物而况有不物之物乎今夫天无所不覆吾以道物之斯昭昭之多耳今夫地无所不载吾以道物之一撮土之多耳今夫日月无所不照临吾以道物之一容光之多耳山无所不蓄川无所不涵吾以道物之一拳石勺水之多耳是故大哉圣人之道范围天地而不过曲成万物而不遗出九气之上而不为高处六极之下而不为深先天地生而不为始后天地老而不为终语大天下莫能载语小天下莫能破先天而天弗违后天而奉天时天且弗违而况于人乎况于鬼神乎是故有象之象鬼神所知也无象之象是谓象罔非鬼神所知也鬼神且弗能知而况于人乎况于人非人乎今夫无象之象者无为也而无不为者也无为而无不为也者是故能阴能阳能柔能刚能动能静能显能藏能无能有能潜能翔能翕能张能闇能明易曰知变化之道者其知神之所为乎是故物有不物之物而能物物者天地之至物神有不神之神而无所不神者古今之至神故知先天太极之为员神者非相轮非不相轮知大衍蓍策之为心筹者非象数非不象数知天球河图之在东序而为神器者非神器非不神器是故羲皇有不爻之卦河滨有不兽之图文王有不占之易夏后氏有不蔡之书圣人以此显道神德行而不敢以语诸人者仲尼没微言放绝文不在兹乎庐山子涣若氷释退而斋三日解印绶谢曰宇宙在手印吾尔何有万化生身绶吾尔何亲返我根归我魂无汨而真神明将自存吾恶知我其为谁乎于是脱屐官舍冷然游乎鸿蒙之上巢虗子追而望之飘飘若风雨邈焉八纮了不知处所 

　　○陈玉叔清醒山房记 

　　五岳山人陈玉叔初从淮上领宪节西来取道沔中修省觐事巳乃于宝纶堂西除一小圃诛茅为屋横琴其中诵怀沙哀郢之章而题其处曰清醒山房将于此休沐著书谢人间事其先大夫苏山公问何为者玉叔举怀玉左徒渔父辞为对苏山公曰隘矣夫与吾独清胡不使天下皆清吾独醒矣胡不令醉人皆醒离骚之名曰畔牢愁楚人隘屈子之死非其所也玉叔瞿然受命乃不敢复道休沐事遂去沔航蜀江遡猇陵赤甲道瞿唐而上弭节华阳俎豆石室礼殿修文翁学政无使佚坠阅四五载梁益章逄故习翕然丕变苏山公闻之喜曰儿真能使浊者清醉者醒耶玉叔自少负奇气才名籍籍独傲岸自可不贬下从人后当国者数欲招致为幕客不应竟以序迁山东又三载闻苏山公讣至亟驰走归还旧社哀毁过戚吊客皆为改容暇日行小圃中以观所谓清醒山房者惟见宿草蒙茸藤萝蔽亏庵前有长松数株恠石碨礧环跱其下池水苍然如旧望苏山公已不见颜色独其言在耳玉叔日呜呜坐蓬藟中噭号哭泣哀动行路遂易山房故额为怀苏亭君子曰南陔白华怀苏孝子之行可以风天下何独楚也主人起拭泪走尺牍嘉陵江上使钓台叟记其事 

　　○送郡司马吴德懋剌阶州序 

　　禺山张愈光旧日来游京师愽南太史杨用修尝寄声曰苍山洱海之间近得一奇士授简能赋倚马数千言鬣鬣有风云气其隶古八分五体大小篆皆入神品而时出锺庾欧虞阵垒之上其文雅愽辩自白虎石渠老名家不能过也余问为谁愈光曰南中少年子皋河吴德懋云余籍记其姓名三十年不获见巳未秋予在陶父钓台报郡司马至既得剌则皋河君也相见执通家礼数甚谨予愧不敢当班坐问故乃知为吾友中溪李仁甫门人予既壮其才名而又喜其为海内通家故旧真成一见如平生欢遂出短卷索题咏吴君剨然为予草昆仑篇见志予读至刼分龙汉曾知姓云篆清虗早受书玄珠独许罔象得开期已应赤明图敛容谢曰大夫岂有异耶亟叩其所闻则精义入神之旨君固已玄解妙悟非世俗经生学士所门?视暇日余为着易通小说相印可不惟直下承当且为磨厓刻石西山以示赏鉴盖君于羲皇先天之学了了有神遇其超然自得处正不在辞华薻翰间也明年君有事阙庭予亦薄游嵩少南岳阻不相即者又几时比再还安汉则巳皆皤然老矣计君弭节以来诸为当涂简署列郡县事不虗日所至以循吏称居无何宰氏为表请于上得阶州命阶秦壤也在氐羗万山中非南人所宜游宰氏知君才无择土耶嗟乎吾与中溪公订交四十余年出入承明意气横海岳今虽日暮悬车光景向尽犹幸得吴君远宦吾土时节以衰徤相闻乃又为帝命夺之西去嗟乎自今岂惟与中溪不相闻即吴君可复有相见时也登高送远使人增愁苟未免有情谁能不慷慨销魂者所赖白首不变有此赤心终天不朽惟此令名君以赤心许国吾以令名望故人然则司马虽去遗爱长存中溪虽隐矣其道未尝不行又恶为惆怅离索以劳吾神也 

　　○静庵梁分守升按察使序 

　　川北外环白马内控巴賨按荒服傅氐羗东北君长以什数唯白马最疆号称武都今广元绵谷上沂??丸池即武都故地天子惩先朝寇盗之警命守以近臣乃静庵梁公始以谏议大夫出镇川北自公按部以来羗人不敢关弓南向江汉间暴客闻风引去竟土晏然正三载廷臣以公经畧防御功奏上诏迁全蜀按察使濒行公所部守宰诸循良乞言为赠余读河阳郭侍御所著梁公世德碑至归省传奇处知公学有本源盖不徒鹿鹿以科第猎显官者其立朝出镇有赫赫名皆从学术中来方公以良谏议取一台丞卿寺如几案物然且独求为阃外吏皇皇走庐下修觐老人如恐不及方老叟将议属纩时去拾遗省千里外杳如隔世日夜望谏议来归求一面语相慰劳以瞑不可得岂谓谏议欻然如从烟雾中飞坠令垂绝之老蹷起复苏就飬更几时然后从容握手相诀别无长远恨当其时傥非一念精诚动天默相窅冥中谁为此者孔门学问入手处唯在求诚诚则精神气脉与天地万物相为流通不诚虽父子胡越漠不相感召是故大人者视家国天下与吾身四肢百骸疾痛相关如一体了无隔阂故一隅觖望即吾气有所不流一夫含冤即吾神有所不贯气所不流神所不贯即吾之精诚有所不至充此念可以位天地育万物保四海内圣外王无不出此且独宜一参知按察使哉 

　　○送周秋西太守考绩序 

　　潮阳周君来守安汉正三年行且上计于朝其时参佐诸贤以余知周君最深使道行事余闻周君尝从关西泾野子游泾野子与桃溪丈人友善桃溪之学盖出于甘泉甘泉师陈白沙白沙师吴康斋康斋得白沙犹甘泉之得桃溪耿西事桃溪犹伯鱼师事夫子承家学也耿西举进士由南吏部出守安汉廓然不事操切而百务整肃境土阜康梁益间皆以安汉之政比隆渤海君则又以其家学散为古文辞往往剥去枝叶露见本根殆困然勃宰为理窟而力量风格骎骎有先秦两汉数致邵县诸生得出讲下者其秇文类多沉着精练有法度经术之盛可方礼殿石室桃溪公负经世才畧道可佐王缘骨鲠尚气节薄猒吏事不肯鹿鹿从礼部试乃去游建业事湛祭酒尽得白沙之传退而讲学南海上闭户著书竟以忘老至今东南文献推公与白沙并称至耿西益复赫然大振岭表之周声号闻天下潮阳岸大海天吴神恠所宫有潜龙焉能上下风雨拥烟云涛瀵自卫人不可得见唯夜吐玄珠遗岛上光照千里越裳氏宝之以包贡阙庭与天球河图并陈东序桃溪公抱道自高逃隐空谷人不可得见如潜龙然而得见其子耿西君文章勋业照耀海内是行也帝将处以承明虎观之局翊赞鸿猷节宣元化垂休光无穷其事与神珠产潜龙腹中贡献尚方岂相远也人言天下之宝当为天下宝之并以告司考绩者 

　　○题教秦绪言小引 

　　淮海孙山甫在先帝时提学关西日与秦中诸生讲论心学随所疑问应辩如向诸生中高等第子札记其语编次成书题曰教秦绪言山甫去秦日官师刻置学宫为六经羽翼蜀太守伍君见之语诸生曰且独不可以教蜀耶会剏建正学书院成将遂刻置书院以禆正学谓余当序诸首亦山甫意也取其书读一再过见其了了剥去枝叶真见得天地万物与我合成一片盖自五官百骸以至家国天下緫是一物自致知格物以至修齐治平自喜怒哀乐未发以至参天地赞化育緫是一事此学如泛茧缲丝握其绪万缕皆在手矣仲尼没一贯无传朱元晦尝说汉唐以来全无一人晓本领识道理者竟使千五百年间成大空阔夫本领之学心学也自尧舜枯出人心道心之旨乃知所谓精一执中者不假外求孔门学问大宗旨总为求仁初不言仁之的体至孟子直指仁人心也而后求仁者始有所冯藉今夫易有太极在人为心心主神明是曰明德自其得之乎天曰性自其发之乎人曰情自其动而未形有无之间曰几几者动之微其名曰意意者吉凶之先见者也先见曰知知者神明之德易曰知几其神颜氏之子其殆庶几山甫以为知几之几者是也有不善未尝不知知之未尝复行是谓致知戒慎不覩恐惧不闻求致吾此知耳矣是故慎独即是诚意诚意即是致知致知即是明明德明明德即是致中和致中和即是穷理尽性以至于命是故圣人以此洗心退藏于密以此斋戒神明其德以此范围天地之化而不过曲成万物而不遗此一贯之道也绪言凡七十九条其说理如珠走盘随方旋转圆融不定而卒归于一余尝语山甫此学如种树然太抵皆从诚意慎独上定根范围曲成上结实定其根则华实自相副矣合家国天下以成其身合内圣外王以成其学盖致知格物之旨于是始尽尽此学可以弥纶八极贯穿百王幽赞鬼神明通万象得此理者六经皆剩语耳其孰为绪言其孰不为绪言 

　　○沈世家序 

　　会稽南山沈公为其先世诸君子立世德传而独已所自出得详与尊者小宗之法也古者诸侯世国卿大夫世家别子为祖继别为宗继祢者为小宗小宗故于巳所自出者独得而私之私吾宗也凡今天下之为族谱者其法皆从小宗小宗五世则迁其法凡适子而后得为谱者皆存其高祖而迁其高祖之父为其无服也无服则亲尽亲尽则情尽情尽则涂之人尔涂之人恶所用谱为南山公惟不忍其宗遂至于涂之人也则灭屰?其祢若祖而上之尽八世盖世为一传传附一赞以别于谱而使其子孙世守之不忘公若曰小宗五世而迁宗法也谱法也吾之八世而不迁者非谱法也传法也吾固执空言以私吾亲尽服穷之远祖而世藏之不敢忘后世将有以宗法病我不恤也呜呼何其仁哉往岁公尝以其祖灵丘王慱士玊庵府君墓碣属余而灵丘以上四世祖才略行节各随状表见故自乐静征君而下吾皆能言之惟道二玄四两世则吾不及知今读其传盖古之所谓笃行君子也世有笃行君子虽疏远不相谁何者人犹将张之况八世祖耶宋至和以来眉山苏氏之谱行天下谱虽竟五世而实录迨叙其本始以为出自昆吾昆吾之前多茫昧不可考然自昆吾至益州长史上下二千余年计七十有余世其贤者独六七人若会稽之沈居皋部凡几世而贤者至七八人南山公治郡又当为海内第一后来勋业出古人上则皋部之盛岂眉山可望也昔者吴太伯逃让海滨世为吴越君长其子孙微者多散处吴会山谷间今会稽之沈既滨海而家沈又出周文王后文王之父季历与吴太伯兄弟也同姓之后附同姓而居此理之常沈其自宗周入吴无可疑者传称祥符殆东周圻甸耶是故因沈以得周因周以得吴乃知圣贤之冑代有哲人固未尝绝也吾固进沈氏列传为世家以附迁史吴世家之后 

　　○五岳诗叙 

　　诗神物也在郊庙朝廷其声闳鬯严肃有衮冕气在军旅关塞其声慷慨悲壮有甲兵气在名山洞壑水国灵墟其声悬矌幽窅与鬼神出入高可薄钧天下可彻寒泉有风云气吾读楚中五岳山人陈玉叔诗渹渹乎其诸有衮冕风云之思哉夫楚其镇衡岳其薮云梦其浸潇湘洞庭故常有英玮神明之士生乎其间如怀王左徒既放忠愤愁惋而作离骚其辞古雅有法度可以横绝四海其徒唐勒景差宋玉率倚藉风采务钩棘为楚声雅道未坠汉武栢梁以后始变为古体诗苏李曹刘术作者继起楚声渐凋建武宁康中江左风流非不萧散疏越然建安骨力至是少衰唐世敦尚辞华儒臣以能诗供奉称旨者籍籍相望更历开元长庆隐显数百家中间称雄秇苑纔一两人然且奔播矍峡长流夜郎了无着足处诗顾不穷人哉吾观玉叔虽楚产乃不作钩棘声其诗可晋可唐可魏可汉不必夜郎瞿峡而远兴至味超然有尘外数致使与鲍谢高岑燕许韦孟对垒胡可决胜败也君尝欲坐我潇湘烟雾中结羲皇社何日到湖上与君乘兴登黄鹤楼声铁笛吞吐云梦当其时恶知不如前日独往寻南岳燕紫霄宫长吟傲天地之为适也 

　　○金堂遗爱?子叙 

　　汉邸太上皇故都王气所躔其地多灵产少司马确庵曾公世以文献起家汉上提衡秇苑海内知名元年奉帝命讨罪夜郎以开府中丞行大将军事立马横槊斩枭寇数十万擒三十六名王略地四百里置建武城设防卫兵经略都讫又明年被诏还京师将行仍寄余金堂遗爱?子为叙说往事金堂故蜀都名县司马公大父东庄翁尝宰其处廉介恤穷有惠政百不染着余读其祷雨文至以身为牲血为酒心为办香愿慱一雨以苏民困一时父老闻言感泣雨亦随注人谓天道善应此古今循吏传所不得载东庄该人骨鲠不謟事当路守官八年不迁览张季鹰事慨然思归径买舟东下舟中纔图书数卷会峡天阻雪缺供张至忍冷脱一羔裘市米菽自给乃得抵家不知今世上还复有此清白吏否去之日父老环哭江岸不得住留冠舄为别岁时俎豆祠下到于今不衰有子参知政事是生司马公世尝慕荀朗陵为县多善状其后八龙皆名悬帝阙声望重两汉若乃金堂后有参知参知后有少司马参知公风节行谊固已前无古人司马公破卤擒王又岂颍川诸荀可望固知天所为报施金堂者虽数十年后还如祷雨时应荅不爽推此意繇司马公而后且将代有哲人不八龙以止又何慕朗陵为 

　　○孙山甫督学集序 

　　嘉靖初王星聚东璧明德中兴海内文章道术至是隆盛阅四十年来摛菁掞藻之家朝野相望淮海孙山甫以辞翰起家黔中入史馆迁谏议大上命督学关西善作士与邃庵渔石齐名甲子春移镇剑南始按部访余江门钓台余逃空谷久见君娴雅缊籍栩栩若平生驩明日从事来赍所得南游以后诸体诗五百余萹相印可余扫石披云一再读叹曰吴大帝之后散亡列国若淮海者其诗蔚然有江左风流其隽永闳鬯自鲍谢诸人不能过也始吾读李献吉诗谓如娲星捣炼补天石奔走百灵雷电日月星辰并躔炉治读何仲默诗如黄锺在县金石发作伶坊供奉之官莫不按宫啇谨节奏其横放处如项羽提三尺剑出江东不必斩将搴旗而登坛啸咤千人皆废读张愈光诗如巨灵擘太华黄魔太翳决瞿唐其险恠诘屈虽不中绳墨定知出鬼神手而无斧凿痕今吾读山甫诗则如七十二君封泰山望见沧海有无中蜃气楼阁盘薄烟霏景光万状便翛然起僊灵霞外之思如君兹选当与高子业顾华玉格力相埒诚足剉建安锋劘六朝垒惜二君已宿草不及见也吾闻龙嘘气成云云之灵龙冯之然龙非云之所能使为神物也人嘘气成声声之精者为诗人岂诗所能使为圣贤君子者哉语曰明珠弹于飞肉其得不复周鼎铸倕而龁其指明大巧之不可常也淮海固欲为圣贤君子者其神明内蕴思若悬河吾愳其或尝试于大巧也故以是节之 

　　●任文逸稿卷之五 

　　明宫坊太史任瀚少海着 

　　题陈于韶卧云楼摘稿 
　　吴越诗引 
　　吴绍溪诗序 
　　卢氏城隍庙碑 
　　灵丘王慱士玊庵沈君墓志铭 
　　刻秦苑吟编题词 
　　林锦峯太守淂荐叙 
　　川北分宪王用吾升广东少参序 
　　梁静庵父母合葬墓志铭 
　　送王云泽都宪开府南贑序 
　　节推泗□唐君考绩序 
　　温泉李征君传 
　　送太守周君入觐序 
　　送孙山甫升观察使序 
　　承恩双寿序 
　　送邹鹤山掌宪晋幕 

　　○题陈于韶卧云楼摘稿 

　　往余在都城有老儒张昆仑者能诗而穷太白山人孙太初走数千里访之自谓不及弘正间朝士大夫竞集其门如关中李献吉大梁何仲默吴下徐昌谷及边熊王薜诸君子咸相与共结诗社一时毂下骚雅盛张比余谢病还山四十年来海内以声诗屈起者凡数十家不知正与往昔昆仑诗社谁胜负也然余独私喜乔景叔诗华鬯妥贴有数致以为近世寡伦最后乃淂读阆州陈于韶诗则又未尝不洒然尉藉如爱景叔也余病懒拙不能为诗雅好与山中人往还复禁断不淂为诗然于汉魏以后千百载体裁风格颇能一见了了如浮丘相鹤九方皋相马毛骨立辨若于韶诗虽无意拾取前辈人风旨而格力类建安宫啇激越类江左长句近体类中唐诸大家沔阳陈玉叔列之江郭阮谢间近□矣玉叔诗余尝序刻以传于韶诗多似玉叔太抵皆神品汉时有客荐雄文似相如者诏见承明录其所奏赋下太常议令宣布中外世称蜀有杨马词臣皆下是故若于韶诗所宜待诏承明敕下秘书省雠校行于世使人知吾蜀杨马之后有于韶也 

　　○吴越诗引 

　　楚严子自以风节意气才华可凌驾一世而沉沦播迁与时不偶以为大戚予退居江上而读其诗盖尝语诸其人曰诗太上能为风其次为厉其次不能为风与厉子之来戚也其亡乃是为厉乎弘德间人尚惜才洛阳李献吉有诗名入朝遇强戚畹当避路献吉不受回矟而龋其齿径跃马去自草奏言伏时昭圣闻奏泣请于内椒房贵人椅角于外孝庙勉为下廷议置狱宰相执奏曰梦阳少年有才诚狂侠不省事理然不当为外戚置法为天下笑繇是淂从末减予友高子业献吉门人言其事津津有味嗟乎使献吉在且得罪如是众方群起而构陷之不醳矣岂望生还聊往时严子以能事傲忽人淂谤予在宫坊盖闻而哀之实不谓其能声诗穷变极态贾旤若此也今来为郡诗益苦名闻日益高其去将为台察谏议在天子左右陈说利害树休光无穷则又不当以不遇为诗之罪不可则退而处梅池草堂聚里中少年讲论心学明先王之道成就良子弟为国家用无当不废为诗又不可则买舟潇湘洞庭之间鸣琴采药鬯怀飬德以此自老使后世读吴粤之诗而思其人以为不可及将与桐江高士并称为大小严岂不壮哉若徒以诗名代而无泽于道即能奔走汉魏而称雄于李唐诸大家之前知笃行君子不以为淂也 

　　○吴绍溪诗序 

　　愚自叨守宫坊以来常思尽搜海内诸名家诗取次编题以供石渠一代秇文骚雅之选于今更三朝矣吾于楚凡淂叙而传之者四人少司马承天曾公有秦苑吟编中宪大夫崇阳王公有石洲遗稿学宪沔阳陈公有嵩和诗司理参军衡阳严公有吴越吟此四大家者皆足以名天下而宜都吴绍溪之来最晚其诗最清逸读之如浮洞庭坐听湘灵鼓瑟娴婉萧旷不似从尘鞅中来也李唐时张燕公客郢鄂间自以诗思凄清为淂湖山之助宜都当郢鄂上游去武陵桃源只尺绍溪诗种种挟烟霞气将仙灵其有助耶愚常苦近世之为诗者琱锼奇恠务作不经人道语角胜词场徒拗齿牙百无兴味不足上追风雅子夏叙三百篇谓诗能动物如风雨动鱼龙故以名风吾观绍溪诗如江东顾虎头醉中扫壁画山水兴到立成意态各淂使临潇湘渺莽间诵之真可动鱼龙哉少府气山??玮甚而诗句清婉类世外绝粒人所为亦大奇矣 

　　○卢氏城隍庙碑 

　　鬼神庙祀国有典章以劳定国则祀以死勤事则祀能御菑孽祸厉有功于民则祀非是族也不在祀典不在祀典则称淫祀淫祀则废城隍神古称社伯为境土司命其在祀典最重帝三十九年卢氏庙灾燔其屋卢人震恐自惟奸旺乱俗所致县长吏以下率父老谋诸国中祷于神而宫之明年新宫成神乃即安余以放游河岳来过境上县官言曰明神奉天子命庙食兹土岁时有常祀无敢阙废惟是令长丞尉等奉职无状有所不厌于神神不降之罚而自灾其宫室以儆人吏为社鬼羞乃者新宫成太史至国之耆旧礼则有乞言史瀚曰宫室不毁则不新灾沴所主不在官则在民县官引咎淂长人体鬼神将歆之宜有铭铭曰虢之有国神明陬龟龙所都群圣游厥产鸿宝图范畴谁其典者社宰侯天帝下简咨灵修钦哉虢卢难其俦河山不改王气泅人俗作沴鬼所尤刼火上灾神为谋炎焰蓬勃狸鼯愁长吏蹷走丞烦忧下令父老敶前筹陲般杂进工洊收千章云木恣遐搜斩山凿谷繁轮辀觚棱题奂穷雕锼金碧错落丹垩髹刼灰未冷云雾流萧鼓飒爽俳伶优椒花荔子罗琼羞神乎康哉尔其与国长远垂鸿休 

　　○灵丘王慱士王庵沈君墓志铭 

　　沈西伯昌后其在会稽者英宗庙御史台名御史曰性其先封御史君者曰潭潭之先曰葆善征君思学又其先曰乐静征君伯英英已下凡三世皆比??灵潜耀敦慕延陵风节为瓯吴耆旧长雄至封御史君尤恢?负气略能剏宗祠倡义学舍修复禹庙瑰望振江表御史屈强敢言与天台林君鹗并知名当世数抗疏斥宫禁内事弹击权贵人犯天子怒出守宁国及去位长远宁国部父老则寘公祠堂碣功劳庑下宁国生慱士君璞少沉毅噤不出言宁圀曰儿有□仆然可与入道其命曰璞时会稽胡渐老负东南文献重名提山西学政归遣就业见君果蕴藉异凡儿与字文蕴会渐老有息曰孍幼婉??夹心?谙典训能古文辞许娉君处君别馆授易尚书毛郑诗春秋列传君又好古甚上炎黄龙穗下秦汉虽环渊接子炙毂家稗官謏琐说亡不览究特不喜贬下服举子业其群有相勔者但谢曰读书取明道正行提觚牍组织浮恠规进取吾不能居宁国丧时尚垂发不任戴冠然秉礼慎事外内斩斩自长老人不及成化甲午用明经荐授灵丘王教授慱士王自倚高皇帝玄孙播弃文法群校数纵横无赖吏不淂问自君入怗怗受要束上日王张宴陈水嬉客有按节起舞作凉州新声歌讴为王寿者君厉色曰汉法天子诸侯王燕会淂令恊律郎慱采风谣奏雅乐自武帝更令侍中歌太一天马中尉黯犹奋谓不经安有王官淫醟酗酒导王新声习优侏儒行为王门胥靡赧羞令胶西相在当杀无赦闻者塞然罢止王辍宴礼君为上客明年开明德堂县锺鼓鼗铎设巾?正狸首出世子就学君东向世子西乡讲说春秋尚书陈国公鲁公尚齿尊贤藩卫王室事相淬厉凡再阅岁世子德君甚会闻金孺人讣至解归王自临制哀词使典仪工正各一人祖道哭绛水上比禫除数手书招致尽虔君表谢曰臣山阴里中处士张龟龄为唐宪宗掌故母死不奉诏着渔父辞称海客终其身臣不幸罪苦实同龟龄无相见期愿王自爱臣死罪王世子淂报皆霣涕不禁今故绛老校退卒能言其事君履道涵醇不规世好至老无选言缺行仁孝诚信可通鬼神杖屦未尝影城府所居帘阁据几终不闻欹仄声尝语诸子弟曰士不敦行仁义疆力为圣贤即生封侯死立庙腐余骨尔故君族多孝弟廉洁有德行人君素长者虽严峻不忤物晚益破觚为圜与其友娄君芳汪君镃陆君钮君车君结山阴社傲咏天地垢氛万象号江左园黄嘉靖拾参年正月贰拾伍日蹷然长逝光气竟日夜享年八十有六初取胡孺人生子茏有令德封刑部郎中继取毛孺人生萀承伯琰后孙男六桥顺庆府知府纯亮渊粹海内称才臣梓国子生根县学诸生桢榜柷皆有文行可名代女三其一嫁山阴周淳次诸生车孟中次国子生陶师韩皆华冑曾孙男十云翰云翀诸生云同云锦云山云霄云霖云会皆才子弟女五四嫁为士人妻玄孙一应顺女三诸丕有根器无忝闻家墓在会稽横山原以其两孺人祔□曰道高古人名不满当世气震王侯曾不淂觐于帝王风颓雅道亏直臣逃隐诤者其谁横之山嶻于云炎之海黯以昏草露荆榛苍然而与山海齐年者王官坟耶 

　　○刻秦苑吟编题词 

　　愚既归畊剑南当世知名耆旧有权力人漫不复省顾唯是三朝间海内才臣节士野史所宜论著者则未尝不访存籍记藏诸石室以供渔樵燕谈时取以自程不敢废迨庄皇末开府恪庵先生来镇蜀都会卭莋都蛮君长拥部落内叛摧陷城戍先生奉诏讨平一时碉房卤秦汉以来所封夜郎王至是镵庭扫穴遗种都尽报未上牙校从军门驰至赍先生所寄书一通吟稿一帙访愚淘父钓台见其书翛然闲暇如坐沧洲烟雾中横琴对月未尝临三军者及发吟稿一再读诸正声雅兴如黄锺太镛考列东序其爱君忧国思亲怀友先后种种发作使逐臣游子诵之泫不可禁至其品裁格力近体侵中唐古选逼晋魏即建安六七子不能过也先生饱厌经术在关中提衡秇苑善作士三辅弦诵之盛比隆西京吟稿故秦苑所著秦以后尚未成编愚尝见公江门温粹如春玉浑涵蕴藉閴若无所表见及其猝然遇阃外事勋高塞莫古名将所不及文则摛菁掞薻可动鬼神武即破卤擒王若驶雷电真诚三朝伟丈夫哉使与孔明法孝直并世藉公威定百蛮吴邺两雄岂足平也愚所为叙诗及此者见公文武才略可倚缓急系安危称社稷臣不独以诗品横天下郡守晋江林子数求吟稿刻置学宫将以羽翼风雅壮其请题付以传 

　　○林锦峯太守淂荐叙 

　　御史廵行天下郡国察举监司守长百执事不问秩小大职不职咸以状闻天子勑下吏部核其奏参诸廷议殿最其官能加之予夺以风厉天下用儆有位其在国典所关系甚重林公来守兹土决事凡几月御史按部行县察公治状裒然为列郡称首疏闻于朝其略言器姿英敏政理详密罢节浮费案无留牍缮修黉校慎重刑狱粤西闻有去思川北惜其耒暮报既下郡司马王君持以传布国中征予言相贺予惟黄霸居颍川八年政乃成张咏居益州七年功始着其余蜀郡太守如廉范张堪皆一再考然后知名即今太守治郡纔数月声望动岩廊捷若风雨自非才行卓异有汉庭循吏所不及御史言岂易致哉余尝见公当严冬霜雪时进诸生馆下谈经占毕理文事不休方其时即太守珥貂拥裴褐危坐阁中酌华卮取暖谁谓不可而公犹凚凚课弦诵肃若奉帝命然岂不纯诚笃厚重文爱士良有司哉汉文翁尝选所部儁茂弟子治儒术按东胶虞庠瞽宗之制修诗书礼乐以造士其后庄遵何武张宽王马诸人风节行谊文章籍藉名天下石室礼殿之盛精采风流至于今千百世不衰吾恶知后来剑南文物不当比隆西汉其为石室以俎豆文翁勒功颂德者独一高朕尔哉此则御史所不及言者宜书以归太守更十年其以吾说征之 

　　○川北分宪王用吾升广东少参序 

　　剑以南多阴厓长谷东连汉沔四方恶少胠箧亡命不逞之徒往往窟穴其中其巴賨土著闲民一遇催科额办不支或官家抚孳失便輙逃匿深箐负阻险为寇盗正德间蓝鄢廖喻诸酋自川北起事至悉发诸道兵数更重臣转战六七年师老财匮所在渔肉军士陷没者不可纪数故川北最为全蜀重镇万历初用吾王君以分宪弭节剑南首下令禁戢民间游惰不事生产作业者与选立通练父老为甲长使悉听要束以月旦讲读律令罢除列郡县淫刑??奇法及横增一切非分诸科勾断阆州绫坊种种应造官币听市人缲织自便坐是沿江数十城百作闲暇贾舶颿樯林立津步一时号阜康天子以公能殿南服诏迁参知岭海事公起家临安为郡诸生时尝从有道者徐吾斋游令直下寻取白沙康斋二君子淂力处自是心境廓然君为人宏隽闿爽内外洞澈梓部诸大夫以君有心学盖托余为赠言君行矣从此江长海阔相见何时所幸万里可相印证者赖有此心学耳大丈夫处心当如青天白日应事当如流水行云前辈淂力处正在此余复何言 

　　○梁静庵父母合葬墓志铭 

　　庄皇帝时河北父老有子为谏议大夫受封如其子官赐之敕命封君姓梁氏讳大朝字怀忠别号西桥逸叟世为新卿南原小冀里人其先曾大父海以力田起家敦行谊为范里中海生铎铎取邢氏生子四人长竜次景方次恺次金景方最材略能家是为今封君父初取苟氏生大宣再取李生封君封君生三四年父母先后继卒兄大宣苦甿繇额办不支尽丧其土田是时君纔能步自往依伯龙舍就屋食幼捩契不受叱咤甫垂髦輙语缶人吾不生空桑何至寂历依人宇下作寒蛩计稍长即努力自树不肯鹿鹿从诸子弟后先配孟孺人蚤卒继配张勑封太孺人是为都谏君母君生时室有异光殆是河岳灵产母不欲宣露独尝闻语封君梁世久不振今有子必亢而宗其好为将言?获母自少聦警晓文事长益娴练内范儿初能言即可授箧中书令通大义六岁遣就塾师更日勤女红操切家务力作不称勌取以供塾业费久益罢顿至嘉靖戊甲寝疾竟不起都谏君始龆稺噭号摧裂行路不忍闻封君又再继张氏时方啙窳无长物人多请罢外传不听然且为子采蒲作编书日事督劘时节出淬厉语咄咄不辍休夜则??冓灯坐牗下自程读诵率漏下数十刻不即睡都谏君繇此饱厌六籍出入坟穗古史百家为文辞汛发若风霆海涛回薄振荡倚马数千言多出人所未闻名悬两河京汴赵魏辛酉会试礼部词客皆凚凚避舍不敢与君齿乙丑举进士高第径从浙令召入补谏议官北面正色立关决利害与天子争可否朝下数闭门草奏弹击无怖忌天子壮之累迁兵科都给事中至是梁叟督训功成风采闻天下隆庆壬申都谏以年劳出为闽省参知政事方取道归还故社自幸且淂蹔奉太君游遨溪坞间集燕耆老旧故人洗琖称觞穴?丸毕省觐事理不谓且至闻封君已谢客不食入门茫然若无处所亟聚医察胍处方诔祷身代百不取应封君生正德巳巳计今六十有四自谓人生淂归先天卦数是将为羲皇人不足计夭寿儿能许身报主吾复何恨竟以是岁九月二十日东向正衣冠危坐以终嗟虖今人走书剌要人数里外有至有不至往往相左都谏君远宦阙庭不闻有尺牍相号召一朝承帝命过家本出不意然乃得适奉垂绝之老觌面相劳苦躬侍药饵饘粥虽三公不能易一日飬从容握手相决别真成生死不相悖负庶几可保无终天恨世尝说曾母囓指曾参动心都谏君千里来归若尝与先公刻期定盟会不爽程限傥谓非精诚感通谁为此者明年癸酉今上皇帝改元万历以四月十二日合葬城西太孺人墓处康哉封君有子三人长问孟都谏君太孺人出次聘孟宾孟补弟子员皆再継张出都谏君既除服仍以参知政事节镇剑南行部肃清在所敝宁颂声满江汉后来入参大政非公不可暇日使宫坊旧臣纪载世德立铭劖石墓道垂休光千万祀　铭曰大荒之西有神鸟其名鹔鹴厥产灵凤为苞九章中国有圣人践天子位则羽?土然止于其甸而鸣虖其山之阳梁公太孺人显有哲嗣其殆鹔鹴之有灵凤耶是尝鸣止重华之阙以献忠于明王百世而后有过其先君子之墟墓者殆将酌水羞涧毛俎豆不暇其谁忍犯其泉石草木而盗寇其土壃 

　　○送王云泽都宪开府南贑序 

　　万历初天子简命殿中丞云泽王公赐节钺开府蜀都一时梁益文武诸司严慎局任毋敢有失坠境土阜康既三年则闻卭莋都夜郎徼外有镇西傀厦洗冯沽等部落入犯建昌刼杀军门牙校执边人以去吏莫敢问中丞公走状诣阙言往者沉黎僰人为寇上命出偏师讨罪廓清塞莫即今建昌夷作难亏败王略罪不减僰人宜正国罚上闻奏敕下大司马议听勒兵朱提竟上计取首恶来闻公受命已传令征西将军臣显先遣壮士持露布风晓百蛮问今建昌杀牙校掠边人去者为谁其执以来听斩首京观还报天子敢有拒命者焚其巢如夜郎事诸蛮闻谕乃大索虏中淂凶渠首事贼二十四人皆囚首反缚央?纟送麾下余部曲君长悉诣军门请降愿纳欵奉贡毕其世亡敢携贰中丞公闻报亟召还西征将士奏凯献浮肃军吏奉表阙下大司马奏上言蛮荒穷裔瘴厉毒淫古有提重兵罙入若蹈水火罔不焦没至今战骨横野安有坐帷莫中走尺牍立降万虏如中丞人所宜册功赉赏酬之异数令阃外咸知圣意皇帝开明堂朝见百官诏以佥都御史殿中丞廷瞻为副都御史秩视尚书左右丞移镇豫章令开府南贑提督汀韶诸州军务命下当行凡在蜀诸道监司皆以旧故问余言为别余惟南贑当瓯吴百粤荆湖岭海要会最为毛人流求躭浮罗荔浦藤峡猺獞犵狫诸夷观望自李唐来选帅常重于旁镇什八九公行庶几推公至诚抚蜀平建昌一念往抚南军如探匦中物出诸几上无弗应手后来入大内为天子执政平章军国则又夫公至诚抚南贑汀韶一念以抚天下若建瓴水奚有难理此为真淂孔门一贯宗旨真学术真儒者作用公虽开府南贑其道未尝一日不烱然在蜀也 

　　○节推泗□唐君考绩序 

　　自群县既张府各置帅以当列侯统理其上然必佐之节推分理刑辟参听其中是为司法参军凡郡县狱岸有所不直监司部使臣所不淂就平者咸听节推关决谳报岁终上之司寇以佐嘉石肺石之政其为补益国宪最重故朝庭近侍缺人唯节推例淂补台谏官自非老成有干局谙晓世务聦明悬照隐伏即与之司理参军不一日安也唐君为顺庆节推既三年详谨通练厈无冤狱诸有所平幡皆强力自任与当涂争可否其出案诸州帑币储胥登记钱谷增耗细入毛发一切冐破侵渔干没等弊发摘殆尽吏无敢黩货为奸明年当上计阙庭受殿最考功氏制曰考绩别官能也一时理铨事者知君名且将为喜谏贺淂人公之道自此其大行尔乎予惟唐君为节推执法任事与当涂争可否其为殿最在冢宰考功后来为御史为谏议大夫抗疏承明与天子争可否其为殿最在天下后□责愈重则其为殿最愈大若乃鹿鹿承望风指附气力人以取显官即使黑?沓然坐政事堂平章军国其于殿最无取也夫其于殿最无取也者又恶用考绩为 

　　○温泉李征君传 

　　泰和隐君子温泉先生者著称文溪里中其先世居谷邨为豫章望族曾祖昆季三人皆以贡举显颙于时其号贫乐公者实生征君自君垂髫颖异慱学能文辞谓当称雄萟苑比长稍厌薄举子业不治旁猎山经海乘百家载籍摉奇抉怪下至宣夜岥黄勾股龟筴日者书罔不穴?丸极菁蕴家居率以义方严范诸子弟无敢弗若于训一时宗族内外多文雅士里中子秩秩向风事有不直者终不敢令温泉君知先是宗人合议剏家庙为世祀所中沮不决君毅然成先志督缮祠宇豊俎豆百物岁时飨祀维谨着为家令使勿坠正德间五云盗起远近杀伤相籍竟内震恐君首献计当城西要害树戟门宾烽燧矢石贼望风引退县长吏陆君义之以状闻巳卯宸濠举兵下建康危切江表诸将皆逗留玩寇君自按剑勒义兵往御之濠竟伏诛君世业中微无长物以能事起家然独喜高会觞宾客虽典衣张燕不为困诸尝从君游者谓君温然如春甘如泉遂称温泉先生君有子文溪公由真定少府移倅安汉为南北郡佐称首行当膺天子简命垂休光无穷君所为食报于天者其在兹乎征君讳瑶字奇温其智似陆通其疆仁慕义似筦幼安其隐处深山大泽而谋人国事似陶弘景可入豫章高士传赞曰　温之泉漮而征君之高风嶈而宜尔子之道之行也昌而 

　　○送太守周君入觐序 

　　王制诸侯述职旧典起自姚虞建官辑符展采错事王以畤节廵狩方岳柴望讫遂觐群后合时月正日同律度量衡黜昏陟明用儆有位周衰王制放缺天子罢省方斥绝望幸则遣御史持节符按行诸道领廵狩事然御史不必皆淂人当按部时遇有骨鲠守法吏方柄直弦持苦节自尚乃至圆方不相入或坐投免其贪残亡赖巧规避营窟穴自卫者曾不淂罢去或反复滥厕荐剡中天子按核部使臣多依违取办侵败王略一切所关决亡可冯籍繇是益厌薄廵狩事以为空文乃诏天下万国诸侯三载一来朝述职受事母后天子以元朔御明堂朝见百官听诸道监司牧伯等陈说守官事理并察举所部群吏职不职以状闻勑下冡宰考功氏殿最其官能佐天子予夺自两汉以来着为甲令今圣神文武皇帝在位明年当天下诸侯朝觐阙庭吾郡去京师八千里霜露至太守当行时郡帅潮阳周君负山海奇气前为南吏部司封大夫英望震江表其来莅政甫数月颂声籍籍着闻剑外周君为人淳朴雅厚器凝远持正不阿许身皭然若氷雪腹烱烱有慧炬悬照隐伏剖决称神明吏亡敢寅缘作奸伪民用苏息境土阜康一时郡慱士弟子咸谓今天下郡国长吏信莫如周君贤宜有以赠余则闻先朝旧事觐毕举循良异等赐食大官颁惠尚方弓剑裘马御物或引汉法命外服守相赐爵关内侯疏其名悬诸象卫取以风励天下即今承籍宠灵非公不可诸生谓予习闻掌故家言于其行使诵述王制叙公循良事畧以先群后 

　　○送孙山甫升观察使序 

　　淮海孙山甫以左参政分守川北正三年吏部书其劳奏上诏补四川按察使当行川北所部诸大夫乞言为别吾闻古所称王佐才者不将以其人可属大事决大疑天下猝然有变坐帷幄从容数语而定繁社禝安危者乎甲子夏薛兆干叛竜州执参将贺麐卤其属为质贼中麐麾下偏禆卫士皆首鼠进退都御史山东谷君问计诸司噤莫知所出山甫进曰参将与天子孰轻昔英宗北狩至居庸卤酉也先数遣橐驼使驰谕百官令迎帝还阙群臣相顾啧啧欲下从卤计于肃愍公厉声曰君已不国又何迎为天朝自有明主胡预卤事卤还报咋舌不敢加害而国威益振卒返英皇今者岂恤一参将耶诸司闻议亟奋兵攻兆干赭其族轞送京师麐竟免夺蛮部而州之都御史谢曰孙参知鸿辩慱识可定国是自白乕诸儒不及劳臣哉明年东川盗起蔡伯贯攻陷合州田紞据定远并戴黄屋僭名号连破六七城三川震荡都御史汴梁刘君自将南军驻渝州飞檄约山甫将北军为左翼迎敌江上公按军志曰百里而趋战者蹷上将令提兵走三百里外击贼非计且贼乘间袭吾垒即有拔赵赤帜如成安君事法当谓何昔刘曜讨羗但坚壁勿战候其不戒出击之遂略地以归其按兵无发寻报两寇合兵围蓬溪甚亟公进枭尉授画曰贼破矣夜出奇兵数百人往距贼垒一堠所设伏为疑兵张火万炬燔林木远近鼓噪震天贼謼大军至望风奔溃堕厓谷自相蹂藉城中无发兵内应乘胜追截■〈车斥〉首数千级穷寇皆逃无处所田蔡竟伏诛都御史谢曰孙参知谙晓军略有成筭自漠南王庭诸将帅不及劳臣哉山甫居常浑浑执谦孙体若不胜衣胍胍不自表见至其猝然遇阃外事气雄万夫出奇计若风霆海潮欻至而莫之御汉丞相羽扇一挥群凶胆落古所称王佐才者不相准耶梁益提封数千里凡诸司百执事奸政蠹民守官职不职按察使无所不当问山甫前日为参知分镇方隅则道在方镇今日为监司按察使则道在监司由按察使而上受顾命为殿中丞为冡宰进退百官为枢密三省坐政事堂平章天下事则道在天下后来史官掌故书公劳藏诸记室则吾言也谓将为淮海实录可也 

　　○承恩双寿序 

　　丁槐江尝守虞部大夫天子传制所司特封其父后吾征君如子官母张为太宜人制曰朕以尔朴荗端方敦尚行节淂古处士风仪厥配允贞是生哲嗣为国才臣用赐尔显休命阅四载虞部出守果州封君年登八十太宜人后五岁既寿且康而又膺天子显命见其子剖符为通侯人所甚难郡司马皋河吴子以参佐故则先取比部郎中薛君赠章为一通随制敕以来薛君持论斩斩其略曰世所称封大夫者往往多怙势张威武断乡曲盛舆马繁服御恢拓陂池台榭以雄里人自公为封大夫??豆褐芒屫日从田父老嬉游与宜人力穑程缲桑麻之外无所事事有司当涂求识面不可淂郡长吏廉其高义则自往郊原存问出而坐之僎宾之上礼方成輙引避去繇是乡人皆亹亹向风无敢为不义者薛君公乡人也其言与制辞所称雅相符合闽越去京师万余里天子处深宫品题海滨高士赫赫若临幸其地暏察其风节行谊隐然与乡评不爽乡平近而易核王言广大而示人不诬征能于朝考德于乡后吾公其将无遗行尔哉古者国有耆老天子亲为之割牲而总干虞夏殷周四代之礼于飬老为最详五帝宪三王有乞言尚齿也今主上神圣惇叙典礼右齿尊贤南海之滨将有应诏而兴起者匪公其谁公有子如槐江后来勋业垂休光无穷吾老矣时方从五岳归来兴犹未勌何日放舟武夷与征君相从于三山紫翠间□能为老人拾瑶草进流霞称无上寿 

　　○送邹鹤山掌宪晋幕 

　　先生节镇剑南吾友罗念庵以书来极称其学行才识非流辈可及甫三月访予北郭草堂见其人烱烱如清氷出万壑洞见底里绝无幽闇隐伏听其谈当世事旁及古今学士家言了了如悬河与印证道德性命之学则如慧炬烛昏衢一照万破未尝不洒然悦服考其世盖豫章文献旧家尊翁按察君勃窣为东南理窟操行严峻声望振江表鹤山方弱冠即遣从南野东郭念庵诸君子游豫章虽多贤然乃独心重念庵盖先生闻道蚤学有定力能不惑路岐者在镇近三载疏理冤滞损科税便民勑断深文苛法惠政种种今天子简命为山西按察使当行剑南父老不堪其去郡守长以下则属予为赠言予惟鹤山尝以所名爱日堂记属予予病不能作而实雅重其事盖闻读南陔履霜之辞者可以观孝读怀沙哀郢之什者可以考忠忠与孝非两物也狄梁公赴并州掾过太行反顾河阳望见白云孤飞谓吾亲在其下踌蹰不能去左右为之感动及唐祚中衰梁公以身任天下安危手举神器付庐陵王复唐宗社一时奸臣贼子愧死无着足处范仲淹赞曰于嗟乎孝之至也忠其所繇生乎鹤山爱日与梁公爱云异代同情事当并传梁公昔为大理丞决诸道滞狱万七千人天下无冤讼今按察使掌刑狱与大理同职守者梁公在唐室称社稷臣不知世宗以来五十年间称社稷臣者几人山西去河阳甚近梁公宦业多在山西吾以梁公望鹤山鹤山无当以梁公自许无徒藉年劳资望以希取宠灵为也 

　　●任文逸稿卷之六 

　　明宫坊太史任瀚少海着 

　　三司马祠堂记 
　　沃田先生墓志铭 
　　苍溪史参议父母合葬墓志铭 
　　故人赵别驾辞永康序 
　　吴渐盘迁宾川叙 
　　西充令马君得荐序 
　　李翰林诗集题辞 
　　与杜甥行人劝学书 
　　祭丹泉王谏议文 
　　祭亡甥杜谏议文 
　　贺大中丞晋峰李老先生平羗序 
　　虢城新开学门记 
　　卢氏县丞奖励序 

　　○三司马祠堂记 

　　高皇帝经略天下封疆首敕秘书省案其要害取次为图籍以献维蜀利尽西海穷日月所入国而不宾者盖数万里其在近地世为边患者北有冉駀白马氐河东西路黄沙白草诸番业巳属之雪山松茂三城南有卭莋都苴兰靡莫朱提越嶲牂牁诸部洪武初始置建昌行都司分六卫五所镇之总号西南夷其地广远官家所不能一一倚法穴?丸切万历中雪山吐番入寇上命御史大夫宣城徐公讨平之特进少司马视师如旧居无何建南土官瞿绍良叛孽安守与其族河西五咱桐曹王大咱卭都所部黑骨夷各据险称兵为乱流毒境土南军多望风辟易边人逄害者往往走状军门报警不虗日少司马以雪山战血未寒稍复厌兵事问诸幕府宾客皆言杜元颖镇蜀时南诏入寇成都为旤甚烈实藉嶲州卭莋人为乡导今只尺狂卤不制万一使建越尽化为南诏计将安出少司马乃驰奏诣阙请得如雪山三城事理疏下议可乃檄参将朱文达游击边之垣为副将以坐营田中科守备王之翰滕光国为禆将属都督将军李应祥统之征天全剌马土兵益募材官骑士牂牁巴渝恶少年敢死者得众一万八千有奇以行都司宰调元通判丘一奇理储需会计军饷参政周君嘉谟督饷副使武君尚耕为行营防御不测参议李君士达纪验功次更简文武忠亮堪倚缓急者一人入赞计划乃得潮阳周君光镐奏以安汉治功为循良第一使备建昌兵监理征南军事是岁十二月辛酉将军郊劳誓师申幕府三令授军正载之以行诸将各领所部按韬钤分诸路进纵横阖擗各有成筭然大率以奇兵取胜为多如甲子夜半发越隽直走三百里昧爽陈军于河卤出不意始半渡迎敌斩数马贼河水上径抵虏营大破之壁其巢使贼错愕失据奇壬申磨旗山马贼干尽胡缦缨挽弓露刄出强虏挑战示有疑兵诸将料其无策纵兵合击之斩其前锋三余尽披靡以次伤杀狼藉奇剌马兵古盘瓠种魋结反舌鬼貌熊虎力南夷最所怖畏壬辰夜壁河西与中军相望会日暮大风将军濳令拔营徙别所既徙贼以千骑载火炬来袭中军不可得不虞正当剌兵乘其锐贼半死火下众皆鸟兽散从此失势奇安守盖蛮中渠帅自比夜郎王膂力绝人然竟为捍将设伏诱入营斩首麾下??虒其甲尽虎革?长金芾餙以双飞龙佩刀镂五星文将僣称侯王乃竟死一部卒之手而主将且闲暇若无闻知是谓得筭奇守既伏诛即桐曹王河西五咱黑骨夷以次就擒诸部曲皆死无处所至是无复南警计自丙戌十二月迄丁亥六月大小十七战冲薄上下千余里诛叛夷四种夺卭都印一上幕府功次二千有奇生缚大酋长十馘大酋长七馘诸部长五十有奇夺鐎鋋弓刀甲盾千夺牦牛笮马牲畜焚砦栅碉房无筭纳降卤三千七百有奇京观嵬然卭岭上与雪山建武争雄呜虖壮哉蜀父老欲作征南纪事碑镵置建昌都市严祠庙俎豆其下以无忘文武臣功观察周君闻之召父老曰征南之捷实出宣城少司马帏幄中非阃外鞮鍪可测吾闻西京有两司马皆文献名家相如史迁又皆尝经略卭莋有声荒服间若以三司马并祀文章勋业照耀西垂可谓千载一时殆天与为不朽矣父老起谢曰使君当代名臣海内慕其文有西京法度征南庙略岂讵出三司马下古既可三今亦可四请附之西南经略志 

　　○苍溪史参议父母合葬墓志铭 

　　内江史自洪武中有敬祖者为蜀王奉祠斋郎家成都沙河邨齐郎生明与忠明孙桂补齐郎缺忠出赘张氏生清清孝不丑□母遂逃史从母家姓史则至是为张从姓□□□赠按察君伯贵按察君髫年行贩苍溪娶□城女今封太宜人熊旅其地是生参议君鹗嘉靖辛丑举进士授尚书户部主事奏上言臣鹗故蜀王齐郎史敬祖后请得复臣故姓以食史灵制可张至是乃复为史云按察君驯行孝谨倜傥有大节生九年即从姓君客死阆州自往取骸骨归葬成都闻者大称奇儿既娶熊亟谋迎飬母苍溪旅中苍溪故尠土著人俗豪宕握齱好积聚少闲义理君独厚自激卬不为牙侩啙窳桀黠之行而生事亦温温不薄日与熊操切家务为侍飬计甚力母后以老故思归成都□熊数长跪泣请不获命乃更就啇郪涪彭濮广汉间时节省觐候颜色陈所求得诸州异味太宜人亦岁致丝榖水陆百物归衣服货财问安不安母怡然寿终君有兄伯氏固缩朒不任事诸含敛题辏轝抗窀穸之数君毕致诚信即伯氏亡所知闻君素长者忼慨能急人阨困尝所与游忽贫弱必绝甘分少菫菫赡其后虽奔播顾义声炯然籍甚参议君甫能书君为延方闻修谨士为塾师自阅占毕课进退每夜分篝灯黑?南诵君自掌月?高炬视汤茗太宜人佐以纺纫女红无间??大腊嘉靖甲午参议君始领乡荐当行君偶病革溘然捐馆舍哀动行路自君殁太宜人督过其子益严峻用能离疏释蹻跨腾风云及授官迎飬京邸之山东每令砥厉名号以廉正自将主上嘉悦海内称才臣时荐绅大夫莫不资智其母太宜人纔生参议君一人娶苍溪旧家女赵孙男载燕载鲁凡二人女一人聘娶皆华冑按察君得年五十有八追赠一如子官丙申十月葬县城东马鬣山下太宜人年七十随参议君之秦州以甲寅二月告终轝榇以归是岁十一月将合葬按察君处铭曰生有涯死有畦上德不官大年不齐劳劳乎谁哉啇者而显于其躬不逮其妻荧乎燕之东而蘦乎陇之西隧而封之岁摄提胡以表而墓哉苍然者溪 

　　○沃田先生墓志铭 

　　杨侯始举进士奉皇帝命宰南充莅政甫数月则闻其父沃田公讣且至哀恸欲绝将亟走复还故社日为位哭夜则张两炬自草状属余为志归而铭诸墓公讳国富号沃田其上世故渭南津贤坊人元末有远祖讳成甫者徙家湭西坊中成甫生平平生岳岳生惠惠尝为彭山尉以能吏称修孔庙有功流颂西土生子鹗为县诸生有隽才配秦孺人内范谨肃生子世富次即沃田公继娶赵生重富渭人盖尊沃田为杨亚公云公自少恢岸负奇气喜读尚世书自皇坟帝丘山经海乘下至太乙龟荚占步勾股风角之家亡不览穴?丸为文辞尤尚奇屈稍稍务钩棘謷齿牙苍然有古名家数致其传经渭上说道理多根极旨要使人不可破除尝所从游南姜泉公者固重许可后独命其子若孙卒业讲下公自少洁修方劲断遨放不惯自贬损脂韦取容望见权贵亡行谊人往往不作礼遇时辈刓剌窟穴取显官者尤薄厌之以为鬼物见辄引去居家以孝友着闻里中父母相继蚤殁饮恨不欲生时节着衰衣扶杖进酒食号哭墓下长兄老无孠命南充执事父礼终其身遗嫂李令迎飬官中务丰其供张母怠里人化之公雅尝治毛郑诗后以南充治礼因日诵大小戴自为黑?南乙至夜半不称勌南充年十九擢魁三秦万历丙戌举进士阙下其来南充纔得过家一省觐问政沃田语曰母狥人母受私托母黩法纵奸母怵大吏南充跪受命既至疏其语亭上三月县事斩斩竟土称便人方幸其来仅五月夺之使去阨哉渭人说杨亚公阴德善行种种自可愽一关内侯其宏辞邃学虽处之虎观承明不为侈顾今少年初进出其门者凡经承指授法度皆猎取高第如拾几上物而公竟老困场屋曾不得一附名荐书从南宫多士后吐出奇气日姁姁行灞上与野老班荆草露中安所问天事哉赖有南充君屈起为良大夫后来勋业不可涯涘公之道将大行于天下遇不遇非所计也公享年六十有四配张安人是生杨侯名光训即南充君女一适李光采登元子能执妇事有懿行南充初娶裴继娶李皆名家子孙男二攀裴出年十七已能见头角后当以文学承家懋及孙女二李出皆尚幼铭曰夏后之鼎能御罔两百恠而不可与张牢脯食军旅穆天子之马能超蹈山海穷日月所入而不能为人逐狡兔守庐户古之隐君子有巢父者其道出羲皇上不肯鹿鹿为帝者师休于树阴虽神尧之禅不一顾人以为穷不遇时而高风泠泠垂千万祀不朽其谁谓不遇是故为隐君子者生不必见神尧而死可以见巢父遇不遇吾将莫得其故铭以藏诸墓 

　　○故人赵别驾辞永康序 

　　往予供奉阙庭一时馆阁贵游子弟多天雄瀛海文献旧家有赵左峰者弱冠长须善谈兵相见昭王台下盖燕赵间多闻慷慨士也后来予以抗疏还山二十年间与赵君如隔世矣今上嗣位五载予方遵蔡蒙探奇禹穴吊先秦蜀太守故墟访沫水离堆神君囚怪龙处见雄城百雉关塞纡回埤堞齿齿跨巉巗而出悬谯飞观矗矗上薄云霄是为灌城问专符者谁则瀛海赵左峰也咦胡为来哉按君起晋阳幕历佐仆卿徙阆州别驾督饷永康军计前后在官凡六考至是当国者始疏君年劳奏上纔得以二千石守泾州不已太迟暮耶人臣居今世方柄直弦不鑚剌窟穴乃至白首陆沉边州如吾左峰者真一时守道明义烈丈夫哉君既综理边饷又兼领灌符一毛无所取永康军故多戎垒系雪山三镇通津自君增缮楼橹敌台谨关梁斥堠羗人不敢出没塞上碉房卤无复拥捩石下中行旅运卒往来饷道如走唐除维州西近雪山古所称无忧城者今其在永康矣予将泛扁舟南浮潇湘洞庭君适来辞我东行出褒斜走咸阳原上伯劳飞燕此生岂复有相见时骊驹在门江声呜咽分手关塞风烟惘然为君作垂老别 

　　○吴渐盘迁宾川叙 

　　余自嘉靖中谢病还山与海内知旧故人不相寒温者垂四十载虽复当涂有气力人时节相推挽然未敢尽谓心相知也万历中黔南有渐盘吴君者来君始分训西充走百里乃至嘉陵江上至节访予陶父钓台共坐沧浪烟雾中班荆相晤语籍籍若平生驩君饱厌经术每言下辄有领悟会得孔颜学问宗旨其练晓世务有汉庭老吏所不及与啇确古今人物大都进处士而退奸雄不少假借故一时里中子有气焰熏天者皆漫不省顾予则垂纶江汉客有过之而不问者唯君岁时伏腊赍斗酒相劳苦时复搜奇猎险往往为豪吟大什相倡和凡数更寒暑不衰求之古人虽延陵季子之高义不能过也于嗟吴君殆余所谓相知心哉自君为县慱士置讲座立诸生馆下日勤占毕至秋以明经选举者数倍往时开府澽滨张公闻其贤下檄奖劝谓剑南数十州作士无倦励行有方者独吴君一人高皇帝昔在建康尝取一县教谕张九韶召对阙下赐制曰韶德重行纯学慱而言信可史馆著作其晋官翰林编修于嗟吴君高义有古道经明行修善作士持正不阿使在穆陵开国时其受知主上供奉起居未知与九韶孰专今且量迁宾川郡慱宾川吴君之故国也移君所以教西充者往教宾川有异道哉若乃承明著作之官如文雉在庭羽毛徒侈而雊声不恊宫啇非吾所宜望吴君者故略之 

　　○西充令马君得荐序 

　　开府中丞罗野亭公素雄伟负气略人或嘲其醟酒豪宕谩不省事理会将去蜀先以檄下诸郡县察得守令能官者几人各署其所行事作赏鉴语了了如悬水镜洞见毛发乃西充令马君则又裒然为群牧称首其略谓西充才局闳隽器厈凝远疏理冤滞案无留牍杀减烦苛四野不称扰敕断文法吏残墨狡伪革諐凡冐破干没揽翰额羡诸科一切报罢境内游侠亡命纵横无赖之党望风逃遁行不拾遗自剑南数十州长吏洁修有惠政举无出西充上一时江汉士人咸服开府聦明有藻鉴当决无醟酒事霞父闻之叹曰贤人君子在位不唯使所部蒙赖康济福泽且能为当涂官长解嘲贻之聦察名其为人国利益不弘远哉吾闻马君学有本源善飬士里巷弦诵声不衰出其门者皆敦行孝弟亡敢为不义事可以观化此则开府品题所不及余尝慕汉庭循吏有荀朗陵者守官多善状仁不忍人御史以状走阙下天子命史官籍其名书为朗陵侯相荀淑县令得称侯相自朗陵始朗陵汉时儒者去古未远大都以儒书餙吏治其得力处最在仁不忍人孔门学问宗旨端为求仁仁者廓然太公胸中已不立人我相随事顺应终日事事而一无所事泊然与造化游君如用其术明王可佐古道可回天下官无不可为者岂直汉庭一循吏哉 

　　○李翰林诗集题辞 

　　吾少时学击剑于卭都老羗谈说军略以为封侯可立致横三尺剑入渔阳首与中溪李仁甫游仁甫藻翰绝伦谓比武事不足学于是遍交海内秇文词客相与平章千古直欲以文事雄天下及并官台省数见关西吕仲木山东王纯甫诸贤述称良知之学谓圣人分上事乃更作意向之既踰年仁甫笑曰此禅家觉照法耳闻圣神道统之传在易每朝散即退而论易精微玄解未尝不洒然忘归则又觉纯甫诸贤之谈圉而未化也自是吾与仁甫悉委去词章噤不复道今不见仁甫二十余年矣其门人高河吴子来为□司马录其师中溪诗句二十余首以来计一岁乃一再为诗然皆森爽萧骚有尘外数致益信吾仁甫之学如霜清岁晏万象严凝长松在壑剥落华英收敛神气而复归乎其根也古所称太音希声者意在兹乎诗罢赏以酒吾将和焉而为序诸首 

　　○与杜甥行人劝学书 

　　愚平居无事静坐思量有一大事当与吾甥计较不知高见以为何如昔范鲁公质自从仕未尝释卷人或勉之质曰吾他日若当大任苟无学术何以处之张忠定闻寇莱公大拜叹曰苍生无福门人恠而问之荅曰寇凖才不可当可惜用太速不及学耳吾甥今已为大行不久起复即当为台谏台谏者朝廷治乱安危所系之事惟宰相得行惟台谏得言古之名臣在谏垣者有称前后百余疏或至二百余疏少者即不下七八十余疏然皆凿凿可行明切世务垂声光无穷此非平日学术素精识见素定临事茫然何以得此吾甥聦明学识固不待言然愚所望于甥者当必如古之名臣精忠贯白日劲节凌雪霜义声赫赫照耀海宇舍此居幽闲静之时不将一生事业打迭停当更有何时可干此事也大抵居官以后再没一时闲了若此时可留心打迭下他日临事只如探囊出物每遇一事便有一段大议论使人不可破除只此便是一生受用不尽也如今且取历代名臣奏议看其中剀切快意者逐条点取读玩之渐自有得莫谓放逐之人却管世间闲事如此则可无用舅甥为也 

　　○祭丹泉王谏议文 

　　惟公扬历中外名绩丕着正色寡言权奸避路前综司空后参戎务帑费内清疆隍外固岂直啇彝周敦见者知其浑朴未雕辟如黄锺大镛帝方以之考列东序呜呼有如公人乃使之没不大显于天下而生不还其处岂吾所谓高明逼神恶者欤无亦将有真宰者穹然主之而吾亦不得其故也呜呼伤哉 

　　○祭亡甥杜谏议文 

　　昔在先朝君始举进士依予长安邸中每咨访世故啇确人才旁及晁省阙失赖甥通媡慱晓补益弘多后来予以抗疏还山为权奸乘间中伤欲坐以无故托疾乞休擅自离职出城之罪君独且毅然发愤谋于宫坊诸老必欲为予伏阙请辩忠邪予自入其室夺其奏草而焚之渭阳高义此岂不贤于古人哉顾其说虽未行其事已彰闻于谗人之党比君为谏议时乃有闽粤海寇之役吾又安知非党人之所为也君能拯我于危而我固不能贻君以安此岂不当有遗憾哉念君才华气略可以开口取将相者竟乃一麾出守为疆宗构陷得罢免归漠漠以终其身古称端人节士若天与为仇者岂信然耶呜呼自悬日月以来王侯将相谁不销歇贤圣英雄谁不摧折丈夫立朝有老成风力之名居乡有谨厚端方之誉如吾甥者亦足以不磨灭矣余复何言 

　　○贺大中丞晋峰李老先生平羗序 

　　晋峰先生负两朝文献重望起家云中主上知其有王佐才命入综铨务赞冢宰进退百官悬衡阙庭义声闻天下顷者封壃多事上乃廷授节钺又命以殿中丞出镇西陲督抚梁益用宣威徼外兹其为将相之选矣夫按吐蕃为寇冦蜀边从冉駹白马氐与中国争雄百战不得下至今白草黄沙之戍战骨横野近自宣城徐少司马进克两河四十八砦降虏不敢关弓内向者垂五六年朅来守边将校习羗易与渔猎水土食货百物虏不堪命酋长阿呼等故冉駹种遂乃刻木徧晓列砦紏合河东西各诸羗以庚寅腊起事■〈豸尞〉泽中破新桥围普安入犯穆肃松溪决栈毁垣松茂两镇间声援几绝报至中丞李公下令曰吾闻先王重守边后世重高勋今主上神武不杀宜慎兵事其进诸司议抚剿便宜于是松潘兵宪来君招降牛尾庥荅二大族威茂兵宪许君招降双马列角龙波炭沟索多勒骨等八大族公咸命辑抚为属羗听畊作包贡如旧惟是白泥小黑水松□杨柳麦寨诸羗负阻河山勒兵菁谷中不下公乃檄召土汉兵会计迭城分布□哨以参将曹希彬提緫哨兵九千三百从牛尾寨入参将边之垣提大胜哨兵万一千五百从水磨沟入参将万鳌都司田中科提緫成哨兵七千九百从西波寨入副緫兵朱文达守备史可观提全胜哨兵六千从商巴入緫镇史则移麾功河往来节制以分守叙泸李君主监军分廵川西郑君主运饷备兵许君综理储需观察陈君司纪核中丞公督师永康军策镇灌口计自辛卯闰三月渡迭溪江至五月奏全捷凡生擒酋帅阿呼等百五十有奇当阵斩获千余级焚破碉房九百座毁死者如数夺回被卤丁口百余人番马羊牛青稞弓刀甲兵无筭捷书至诸司称贺中丞公谢曰吾以局任守边不能断杀戮无以称上意旨方自咎不暇敢以贺为乃复陈说顺逆利害传谕诸羗闻者亡不感泣蛮中号称枭雄敢死如巴猪白卜大小黑虎者亦皆稽首此面请降逐下令班师而命成都守詹君入迭城集诸将吏讲善后事顺庆守王君中丞门下士也会诸司移文见委将使余不佞为实录余老不谈兵徒以事关军国雅尝慕中丞英望久重其请衍为征西贺章 

　　○虢城新开学门记 

　　虢学自弘治壬子至嘉靖巳未诸生无发科者辛酉县大夫句容赵侯舍莱孔子庙庭出慱士清苑郭君等率诸生进曰学舍面城而宫虽有南山洛水雄胜障蔽不克见议者以诸生老困场屋连不得意于有司咎当坐此前大夫尝欲穴城为便门以通地气问日者言于法不利县官中罢愿矦财察侯报曰诚门矣苟利学校人才即县官何必不利辟如人家有才子弟登选举其父兄长老人岂必不安明日遂移文提学宪副东原朱君令国中良家子有能力任是役愿升为弟子员者听维时师儒以韩生请议可不阅月而郭门间然以成诸生则问记于前史氏任瀚记曰今天下万国不问穷荒绝塞蛮貊瘴海之滨苟可以建置学官类皆有一二豪杰士好古慱学能文辞崛起章逄往往以制科名天下虢国近在城周东都数百里内当天地正中尧舜三王在位时声气相闻辈榖相蹂藉乃今王风未阙而弦诵声不衰上下六七十年间不闻有一人凌跨风云应制阙庭者且不愧东都耶古者太史令掌勒龟筴候王气陈吉凶宅兆之数告征于王以营城郭宫室动罔不利乃者郭门辟王气通人文兴亦理数所有者辟如人以巾慖自障目睷终岁无所暏一日撒去划然复见天地日月山海百物其为神气休鬯可知诸生自是其有兴乎吾观郭门以南数百步弥然逝者即洛水遵洛水而东又数百步岿然跱者即燕居堂夫燕居堂者鲁衰公庚申以前孔子有事河洛所止处也今天下万国皆有学亦复有出户不十里与孔子燕居游息处相望如虢城者乎诸生出入是门诚知省策向慕如七十子时毅然兴起以弘道振德为已任淬厉不息骎骎乎升孔氏之堂而入其室则是门也吾将以入圣名以见圣名其谁曰不可独取以发科为哉赵矦醇诚爱士隆学校郭君倡义东职皆近世所不及记以劖诸□ 

　　○卢氏县丞奖励序 

　　吾昔从天王南幸汉邸道逄啇丘老父言陆浑抱犊缑氏诸山多玄精锺乳朮昌歜不死之药其阴厓石室多仙灵人计今二十年未乃得一到其地吾自以角巾裋褐支九节笻放游河洛即客久人无知□□□□□登虢王山见飞盖鸣驺报县官□□□□不可遂与相见山椒洞室中喜其容与闲都翛然有尘外数致问其来则豫章儒家子由鸿胪供俸出为卢氏丞与谈说当世事历历能通晓丞自是数从吾游日闻所未闻凡吾采药名山丞必为指尽向导悉如筭居无何部使者察其能官有干局传檄下所司奖劳署上考国人赍酒□币帛张鼓吹奔走相贺由是颂声满行路□氏在崤函西南万山中与三秦接壤秦晋两河汴宋间亡命负贩游侠无所归着人往往杂据以为薮泽自有虢以来号称难治令长丞尉功名多不振汪丞佐县未踰年上下交相誉若是使其久在丞位其所自树立岂一部使者奖劝所能尽也余喜其相从稍久自许不负为门下士因相与淬砺其守而劳之言 

