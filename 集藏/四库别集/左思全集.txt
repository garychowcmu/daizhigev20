左思全集  [西晋] 左思


　娇女诗 
　悼离赠妹诗二首 
　咏史诗八首 
　咏史诗 
　杂诗 
　招隐诗二首 
　白发赋 
　蜀都赋 

娇女诗
吾家有娇女。皎皎颇白晰。小字为纨素。口齿自淸历。鬓发覆广额。双耳似连璧。明朝弄梳台。黛眉类扫迹。浓朱衍丹唇。黄吻澜漫赤。娇语若连琐。忿速乃明(忄画)。握笔利彤管。篆刻未期益。执书爱绨素。诵习矜所获。其姊字惠芳。面目(目粲)如画。轻妆喜楼边。临镜忘纺绩。举觯拟京兆。立的成复易。玩弄媚颊间。剧兼机杼役。从容好赵舞。延袖像飞翮。上下弦柱际。文史辄卷襞。顾眄屏风画。如见已指摘。丹靑日尘暗。明义为隐颐。驰骛翔园林。菓下皆生摘。红葩棳紫蒂。萍实骤抵掷。贪华风雨中。倏忽数百适。务蹑霜雪戏。重綦常累积。幷心注肴馔。端坐理盘槅。翰墨戢闲按。相与数离逖。动为垆钲屈。屣履任之适。止为荼菽剧。吹嘘对鼎(釒历)。脂腻漫白袖。烟熏染阿锡。衣被皆重地。难与沉水碧。任其孺子意。羞受长者责。瞥闻当与杖。掩泪俱向壁。 

悼离赠妹诗 二首 
一  
郁郁岱靑。海渎所经。阴精神灵。为祥为祯。峨峨令妹。应期挺生。如兰之秀。如芝之荣。总角岐嶷。龆龀夙成。比德古烈。异世同声。 
厥德伊何。塞渊其虑。厥声伊何。日新其誉。幽思泉涌。乃诗乃赋。飞翰云浮。摛藻星布。光曜邦族。名驰时路。翼翼羣媛。是瞻是慕。 
匪惟见慕。善诱善导。斟酌诸姬。言成典诰。匪唯辞章。多才多巧。黼黻文绣。几微要妙。积德弥高。用心弥奥。伊我之闇。晞妹之曜。 
惟我惟妹。寔惟同生。早丧先妣。恩百常情。女子有行。实远父兄。骨肉之思。固有归宁。何悟离拆。隔以天庭。自我不见。于今二龄。 
岂唯二龄。相见未克。虽同京宇。殊邈异国。越鸟巢南。胡马仰北。自然之恋。禽兽罔革。仰瞻参商。沉忧内塞。何以抒怀。告情翰墨。 
二 
穆穆令妹。有德有言。才丽汉班。明朗楚樊。默识若记。下笔成篇。行显中闺。名播八蕃。 
以兰之芳。以膏之明。永去骨肉。内充紫庭。至情至念。惟父惟兄。悲其生离。泣下交颈。 
桓山之鸟。四子同巢。将飞将散。悲鸣忉忉。惟彼禽鸟。犹有号咷。况我同生。载忧载劳。 
将离将别。置酒中袖。衔杯不飮。涕洟纵横。会日何短。隔日何长。仰瞻曜灵。爱此寸光。 
何以为赠。勉以列图。何以为诫。申以诗书。去去在近。上下欷歔。含辞满胸。郁愤不舒。 
燕燕之诗。伫立以泣。送尔涉涂。涕泗交集。云往雨絶。瞻望弗及。延伫中衢。愊忆呜唈。 
既乖既离。驰情仿髴。何寝不梦。何行不想。静言永念。形留神往。优思成疚。结在精爽。 
其思伊何。发言流泪。其疢伊何。寤寐惊悸。咏尔文辞。玩尔手笔。执书当面。聊以永日。 

咏史诗 八首 
一 
弱冠弄柔翰。卓荦观群书。着论准过秦。作赋拟子虚。边城苦鸣镝。羽檄飞京都。虽非甲胄士。畴昔览穰苴。长啸激淸风。志若无东吴。铅刀贵一割。梦想骋良图。式眄澄江湘。右盻定羌胡。功成不受爵。长揖归田庐。 
二 
郁郁涧底松。离离山上苗。以彼径寸茎。荫此百尺条。世胄蹑高位。英俊沉下僚。地势使之然。由来非一朝。金张藉旧业。七叶珥汉貂。冯公岂不伟。白首不见招。 
三 
吾希段干木。偃息藩魏君。吾慕鲁仲连。谈笑却秦军。当世贵不羁。遭难能解纷。功成耻受赏。高节卓不群。临组不肯绁。对珪宁肯分。连玺曜前庭。比之犹浮云。 
四 
济济京城内。赫赫王侯居。冠盖荫四术。朱轮竟长衢。朝集金张馆。暮宿许史庐。南邻击锺磬。北里吹笙竽。寂寂杨子宅。门无卿相舆。寥寥空宇中。所讲在玄虚。言论准宣尼。辞赋拟相如。悠悠百世后。英名擅八区。 
五
皓天舒白日。灵景耀神州。列宅紫宫里。飞宇若云浮。峨峨高门内。蔼蔼皆王侯。自非攀龙客。何为歘来游。被褐出阊阖。高步追许由。振衣千仞冈。濯足万里流。 
六 
荆轲飮燕市。酒酣气益震。哀歌和渐离。谓若傍无人。虽无壮士节。与世亦殊伦。高眄邈四海。豪右何足陈。贵者虽自贵。视之若埃尘。贱者虽自贱。重之若千钧。 
七
主父宦不达。骨肉还相薄。买臣困樵采。伉俪不安宅。陈平无产业。归来翳负郭。长卿还成都。壁立何寥廓。四贤岂不伟。遗烈光篇籍。当其未遇时。忧在填沟壑。英雄有迍邅。由来自古昔。何世无奇才。遗之在草泽。 
八 
习习笼中鸟。举翮触四隅。落落穷巷士。抱影守空庐。出门无通路。枳棘塞中涂。计策弃不收。块若枯池鱼。外望无寸禄。内顾无斗储。亲戚还相蔑。朋友日夜疏。苏秦北游说。李斯西上书。俯仰生荣华。咄嗟复雕枯。飮河期满腹。贵足不愿余。巢林栖一枝。可为达士模。 

咏史诗
梁习持魏郞。秦兵不敢出。李牧为赵将。疆场得淸谧。 

杂诗 
秋风何冽冽。白露为朝霜。柔条旦夕劲。绿叶日夜黄。明月出云崖。皦皦流素光。披轩临前庭。嗷嗷晨鴈翔。高志局四海。块然守空堂。壮齿不恒居。岁暮常慨慷。 

招隐诗 二首 
一  
杖策招隐士。荒涂横古今。岩穴无结构。丘中有鸣琴。白雪停阴冈。丹葩曜阳林。石泉漱琼瑶。纤鳞或浮沉。非必丝与竹。山水有淸音。何事待啸歌。灌木自悲吟。秋菊兼糇粮。幽兰间重襟。踌躇足力烦。聊欲投吾簪。 
二 
经始东山庐。果下自成榛。前有寒泉井。聊可莹心神。峭蒨靑葱间。竹柏得其真。弱叶栖霜雪。飞荣流余津。爵服无常玩。好恶有屈伸。结绶生缠牵。弹冠去埃尘。惠连非吾屈。首阳非吾仁。相与观所尙。逍遥撰良辰。

白发赋
　　星星白发, 生于鬓垂。虽非靑蝇, 秽我光仪。策名观国, 以此见疵。将拔将镊, 好爵是縻。 
　　白发将拔, 惄然自诉：禀命不幸, 值君年暮。逼迫秋霜, 生而皓素。始览明镜, 惕然见恶。朝生昼拔, 何罪之故? 子观桔柚, 一暠一晔, 贵其素华, 匪尙绿叶。愿戢子之手, 摄子之镊。 
　　咨尔白发, 观世之途。靡不追荣, 贵华贱桔。赫赫阊阖, 蔼蔼紫庐。弱冠来仕, 童髫献谟。甘罗乘轸, 子奇剖符。英英终贾, 高论云衢。拔白就黑。此自在吾。 
　　白发临欲拔, 瞑目号呼：何我之冤, 何子之误！甘罗自以辩惠见称, 不以发黑而名著。贾生自以良才见异, 不以乌鬓而后举。闻之先民, 国用老成。二老归周, 周道肃淸。四皓佐汉, 汉德光明。何必去我, 然后要荣?  
　　咨尔白发, 事各有以, 尔之所言, 非不有理。曩贵耆耄, 今薄旧齿。皤皤荣期, 皓首田里。虽有二毛, 河淸难俟。随时之变, 见叹孔子。 
  　发乃辞尽, 誓以固穷。昔临玉颜, 今从飞蓬。发肤至昵, 尙不克终。聊用拟辞, 比之国风。 

蜀都赋
　　有西蜀公子者, 言于东吴王孙, 曰：盖闻天以日月为纲, 地以四海为纪。九土星分, 万国错跱。崤函有帝皇之宅, 河洛为王者之里。吾子岂亦曾闻蜀都之事欤? 请为左右扬搉而陈之。 
　　夫蜀都者, 盖兆基于上世, 开国于中古。廓灵关以为门, 包玉垒而为宇。带二江之双流, 抗峨眉之重阻。水陆所凑, 兼六合而交会焉；丰蔚所盛, 茂八区而庵蔼焉。 
　　于前则跨蹑犍牂, 枕倚交趾。经途所亘, 五千余里。山阜相属, 含溪怀谷。岗峦纠纷, 触石吐云。郁葐蒕以翠微, 崛巍巍以峨峨。干靑霄而秀出, 舒丹气而为霞。龙池瀑濆其隈, 漏江伏流溃其阿。汨若汤谷之扬涛, 沛若蒙汜之涌波。于是乎邛竹缘岭, 菌桂临崖。旁挺龙目, 侧生荔枝。布绿叶之萋萋, 结朱实之离离。迎隆冬而不凋, 常晔晔以猗猗。孔翠群翔, 犀象竞驰。白雉朝雊, 猩猩夜啼。金马骋光而絶景, 碧鸡儵忽而曜仪。火井沈荧于幽泉, 高爓飞煽于天垂。其间则有虎珀丹靑, 江珠瑕英。金沙银砾, 符采彪炳, 晖丽灼烁。 
　　于后则却背华容, 北指昆仑。缘以剑阁, 阻以石门。流汉汤汤, 惊浪雷奔。望之天回, 即之云昏。水物殊品, 鳞介异族。或藏蛟螭, 或隐碧玉。嘉鱼出于丙穴, 良木攒于褒谷。其树则有木兰梫桂, 杞櫹椅桐, 椶枒楔枞。楩柟幽蔼于谷底, 松柏蓊郁于山峰。擢修干, 竦长条。扇飞云, 拂轻霄。羲和假道于峻歧, 阳乌回翼乎高标。巢居栖翔, 聿兼邓林。穴宅奇兽, 窠宿异禽。熊罴咆其阳, 雕鹗鴥其阴。猿狖腾希而竞捷, 虎豹长啸而永吟。 
　　于东则左绵巴中, 百濮所充。外负铜梁于宕渠, 内函要害于膏腴。其中则有巴菽巴戟, 灵寿桃枝。樊以蒩圃, 滨以盐池。蟞蛦山栖, 鼋龟水处。潜龙蟠于沮泽, 应鸣鼓而兴雨。丹沙赩炽出其阪, 蜜房郁毓被其阜。山图采而得道, 赤斧服而不朽。若乃刚悍生其方, 风谣尙其武。奋之则賨旅, 玩之则渝舞。锐气剽于中叶, 蹻容世于乐府。 
　　于西则右挟岷山, 涌渎发川。陪以白狼, 夷歌成章。垧野草昧, 林麓黝儵。交让所植, 蹲鸱所伏。百药灌丛, 寒卉冬馥。异类众伙, 于何不育? 其中则有靑珠黄环, 碧砮芒消。或丰绿荑, 或蕃丹椒。麋芜布濩于中阿, 风连莚蔓于兰皋。红葩紫饰, 柯叶渐苞。敷橤葳蕤, 落英飘飖。神农是尝, 卢跗是料。芳追气邪, 味蠲疠痟。 
　　其封域之内, 则有原隰坟衍, 通望弥博。演以潜沬, 浸以绵雒。沟洫脉散, 疆里绮错。黍稷油油, 稻莫莫。指渠口以为云门, 洒滮池而为陆泽。虽星毕之滂沓, 尙未齐其膏液。 
　　尔乃邑居隐赈, 夹江傍山。栋宇相望, 桑梓接连。家有盐泉之井, 户有橘柚之园。其园则林檎枇杷, 橙柿梬楟。榹桃函列, 梅李罗生。百果甲宅, 异色同荣。朱樱春熟, 素柰夏成。若乃大火流, 凉风厉。白露凝, 微霜结。紫梨津润, 樼栗罅发。蒲陶乱溃, 若榴竞裂。甘至自零, 芬芬酷烈。其园则有蒟蒻茱萸, 瓜畴芋区。甘蔗辛姜, 阳蓲阴敷。日往菲薇, 月来扶疏。任土所丽, 众献而储。 
　　其沃瀛则有攒蒋丛蒲, 绿菱红莲。杂以蕴藻, 糅以苹蘩。总茎柅柅, 裛叶蓁蓁。蕡实时味, 王公羞焉。其中则有鸿俦鹄侣, 振鹭鹈鹕。晨凫旦至, 候雁衔芦。木落南翔, 冰泮北徂。云飞水宿, 咔吭淸渠。其深则有白鼋命鳖, 玄獭上祭。鳣鲔鳟鲂, 鳀鳢鲨鲿。差鳞次色, 锦质报章。跃涛戏濑, 中流相忘。 
　　于是乎金城石郭, 兼帀中区。既丽且崇, 实号成都。辟二九之通门, 画方轨之广涂。营新宫于爽垲, 拟承明而起庐。结阳城之延阁, 飞观榭乎云中。开高轩以临山, 列绮窗而瞰江。内则议殿爵堂, 武义虎威。宣化之闼, 崇礼之闱。华阙双邈, 重门洞开。金铺交映, 玉题相晖。外则轨躅八达, 里闬对出。比屋连甍, 千庑万室。亦有甲第, 当衢向术。坛宇显敞, 高门纳驷。庭扣锺磬, 堂抚琴瑟。匪葛匪姜, 畴能是恤?  
　　亚以少城, 接乎其西。市廛所会, 万商之渊。列隧百重, 罗肆巨千。贿货山积, 纤丽星繁。都人士女, 袨服靓妆。贾贸墆鬻, 舛错纵横。异物崛诡, 奇于八方。布有橦华, 麫有桄榔。邛杖传节于大夏之邑, 蒟酱流味于番禺之乡。舆辇杂沓, 冠带混并。累毂迭迹, 叛衍相倾。諠哗鼎沸, 则哤聒宇宙；嚣尘张天, 则埃壒曜灵。阛阓之里, 伎巧之家。百室离房, 机杼相和。贝锦斐成, 濯色江波。黄润比筒, 籯金所过。 
　　侈侈隆富, 卓郑埒名。公擅山川, 货殖私庭。藏镪巨万, 鈲摫兼呈。亦以财雄, 翕习边城。三蜀之豪, 时来时往。养交都邑, 结俦附党。剧谈戏论, 扼腕抵掌。出则连骑, 归从百两。若其旧俗, 终冬始春。吉日良辰, 置酒高堂, 以御嘉宾。金罍中坐, 肴烟四陈。觞以淸醥, 鲜以紫鳞。羽爵执竞, 丝竹乃发。巴姬弹弦, 汉女击节。起西音于促柱, 歌江上之飉厉。纡长袖而屡舞, 翩跹跹以裔裔。合樽促席, 引满相罚。乐飮今夕, 一醉累月。 
　　若夫王孙之属, 郄公之伦。从禽于外, 巷无居人。并乘骥子, 俱服鱼文。玄黄异校, 结驷缤纷。西踰金堤, 东越玉津。朔别期晦, 匪日匪旬。蹴蹈蒙笼, 涉寥廓。鹰犬倏眒, 罻罗络幕。毛群陆离, 羽族纷泊。翕响挥霍, 中网林薄。屠麖麋, 翦旄麈。带文蛇, 跨雕虎。志未骋, 时欲晚。追轻翼, 赴絶远。出彭门之阙, 驰九折之阪。经三峡之峥嵘, 蹑五屼之蹇浐。戟食铁之兽, 射噬毒之鹿。皛貙氓于葽草, 弹言鸟于森木。拔象齿, 戾犀角。鸟铩翮, 兽废足。 
　　殆而朅来相与, 第如滇池, 集于江洲。试水客, 舣轻舟。娉江婓, 与神游。罨翡翠, 钓鰋鲉。下高鹄, 出潜虬。吹洞箫, 发棹讴。感鲟鱼, 动阳侯。腾波沸涌, 珠贝汜浮。若云汉含星, 而光耀洪流。将飨獠者, 张帟幕, 会平原。酌淸酤, 割芳鲜。飮御酣, 宾旅旋。车马雷骇, 轰轰阗阗。若风流雨散, 漫乎数百里间。斯盖宅土之所安乐, 观听之所踊跃也。焉独三川, 为世朝市?  
　　若乃卓荦奇谲, 倜傥罔已。一经神怪, 一纬人理。远则岷山之精, 上为井络。天帝运期而会昌, 景福肸飨而兴作。碧出苌弘之血, 鸟生杜宇之魄。妄变化而非常, 羌见伟于畴昔。近则江汉炳灵, 世载其英。蔚若相如, 皭若君平。王褒韡晔而秀发, 杨雄含章而挺生。幽思绚道德, 摛藻掞天庭。考四海而为儁, 当中叶而擅名。是故游谈者以为誉, 造作者以为程也。至乎临谷为塞, 因山为障。峻岨塍埒长城, 豁险吞若巨防。一人守隘, 万夫莫向。公孙跃马而称帝, 刘宗下辇而自王。由此言之, 天下孰尙? 故虽兼诸夏之富有, 犹未若兹都之无量也。 

