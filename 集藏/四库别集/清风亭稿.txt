　　钦定四库全书

　　集部六

　　清风亭稿

　　别集类五

　　明

　　提要

　　臣等谨案清风亭稿八巻明童轩撰轩字子昻鄱阳人家于南京景泰辛未进士官至吏部尚书此集第一巻为骚赋第二巻至八巻皆诗其门人李澄所编后有魏骥杨守陈沈周诸人题词其诗雅淡絶俗而在明代不以诗名殆正徳以后北地信阳之说盛行寥寥清音不谐俗尚故欤朱彛尊明诗综仅录其忆金陵五言律诗一首未尽所长又引周吉父之言称其九日诗黄菊酒香人病后白苹风冷鴈来初草堂诗草堂夜雨生科斗花径春风呌栗留两聨亦非其至或彛尊偶未见其全集亦未可知也轩又别有枕肱集今未之见其存佚盖莫之详矣

　　乾隆四十二年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　清风亭稿巻一

　　（明）童轩 撰

　　○四言古诗

　　望云思亲巻为史侍御赋

　　白云悠悠在天之陬陟彼岵兮我心则忧　白云靡靡在天之隅陟彼屺兮我心则思　我思伊何父母孔耆匪无莱衣莫克娱之匪无寸禄逺莫持之　王事靡盬不遑宁处瞻望白云亲舎其下【叶后五反】亲舎其下室逺心迩愿言思之泣涕如雨

　　味道斋为秀才程愈赋

　　道之旨大羮玄醴君子味之浑然斯理　道之腴熊掌及鱼君子味之渊乎其微　于皇天命一诚不已文王大圣不显于己圣也希天贤其希圣动静或愆为道之病　君子味之是谓自持朝斯夕斯道岂逺而

　　玉泉【并叙】

　　玉泉美隐者之徳也樟山隐者童国光贞洁不污故别号玉泉以自况畨阳童轩为赋玉泉四章
　　樟山何有有玉有泉亦白其色亦澄其厵　温温君子既洁且贞挠之弗浊磨而不磷人亦有言儒为席珍　徳既方止亦既章止圭瓉黄流庶几将止　维此懿徳不息则久借曰未试亦既尔有茍或不臧尠不愧负【房九反】抵鹊是弃濯足自取【此耇反】尚愼旃哉俾遗尔后

　　兰室为会稽陈徳诚赋

　　兰室喻交友也
　　兰之香兮维叶茂茂艺彼居室可采而嗅　兰之香兮维叶莫莫【末白反】艺彼居室可佩而怿　兰之香兮维叶萋萋彼其之子薄言有之匪直薫徳同心友之　瞻彼日月悠悠其逾我徳未化我友是资迨今弗力悔也可追

　　○骚体

　　松泉辞一首送陶厚归金川隐居【代周守敬作】

　　西风惊秋纷落叶于晴川感物叙之易变念游子而未还胡扰扰以迷形役徒俯仰于百年繄乡闗之安在怀旧隐于松泉尔其命驾晨征仆夫在门望青山兮千里愁芳草兮吟魂遡轻风兮舟扬澹斜日兮江云睇遥遥以前路心孑孑而悬旌倐家林之在目俨桑梓之犹存于是杖策来归柴荆启扉僮仆嘻嘻稚子牵衣叹误罹于尘网迫衰朽而何之幸松泉以无恙期投老而支离若乃有緑盈庭有酒新酾或席阴以箕踞或临流而赋诗已矣乎富贵非吾愿功名不可期慕赤松而长徃缔泉石以为知浩歌白云乡徘徊芳草涯胡为乎荣辱之相缪逐膻腴于末路钓声利于颓流涂实迷而未逺事既徃而奚尤怀古人而不可见伤病俗之难瘳招白云以怡悦请息交以絶游匪怀珍以为洁愳突梯而吾羞侣空山之猿鹤脱尘溷之蜉蝣念田园之未芜顾琴瑟之尚留聊优游以卒岁时偃仰以消忧为逸民于斯世乐夫天命复何求

　　秋风辞思松云陶先生作

　　秋风萧萧兮鴈南归草木摇落兮夕露沾衣明月皎皎兮照我帷蟋蟀在壁兮吟声悲蹇予山中之人兮猿狖与居怅独处此兮情莫能娱怀佳人兮路修阻而莫随涉川无梁兮登山无车岁冉冉其逾迈兮曷云能来【叶】回念昔者之欢会兮今焉别离爱而不见兮使我踌躇

　　湘灵鼓瑟辞

　　若有人兮江之中竹萧萧兮水溶溶鹧鸪啼兮欲雨猿狖啸兮生风翩灵旗兮来下云和作兮三终望九疑兮烟蒙蒙声泠泠兮意何穷渺翠华兮何许独江上兮青峰

　　拟愁阳春赋

　　东风来归见碧草之萋迷渺风光兮千里荡春情兮愁予飘扬兮游丝鲜新兮芳枝何燕莺之差池睍睆以相逐兮似亦媚此晴晖汉之曲兮湘之南【叶】佩兰茝兮采蘅■〈艹縻〉水粼粼以东注日皛皛而西驰繄盛年之难再乃一感于佳期望夫君兮天一涯川无梁兮陆无车心摇摇兮欲醉首矫矫兮重回我思君兮君不知年衰飒兮路﨑岖目飞花兮如送拾芳草兮若遗阳春兮予不知其为欢乐兮为伤悲安得生彼双翼而奋飞兮凌风逺堕于君怀

　　思美人赋

　　有美一人兮在天之陬恒怅望而郁纡兮曷云能休路阻絶而予莫觏兮心烦寃而语畴愿寄声于丰隆兮恨寥廓而无由羗蹇修以重媒兮愳初志之或缪念两情于夙昔兮缔衷素而好逑何谗人之溷浊兮致无辜而见尤弗参验以阅实兮肆谤讟之横流逺迁谪于江乡兮日憔悴而无聊【叶】伤旧会之莫续兮乱愁绪而难抽蝼蚁纷其见制兮鸱鸮厉而与仇志沈菀而不扬兮思蹇产而无遒愿一见以有明兮徒仰视夫天高【叶】羗葑菲之陋质兮曾何美之可侜彼众舌之簧鼓兮乃诞幻而为诪纷总总之得志兮率追曲以是求吾独连蹇而不偶兮实吾命之不犹芳与泽之杂揉兮信十年之有莸嘅圆凿而方枘兮宜乎鉏铻而难投惟进■〈辶内〉之无地兮蹇独立于道周知变易之不可为兮聊浮泳于方舟擥夫容于鹭渚兮采蘅若于江洲持芳华而无与娱兮肆踯躅而増忧情怦怦以自失兮涕浪浪而难收遂升髙而望逺兮冀彷佛而遘之见浮云之上征兮儵变态而苦迷独儃佪而不进兮策羸驷之班如顾途穷而日暮兮竟侘傺而忘归睇林岗之丛簿兮烂盈盈其华滋玩芳条之可撷兮又焉得夫同车嗟流光之飘忽兮老冉冉之将至也指白日以矢予心兮敢竒襃之或贰也欲怀沙以自赴兮恐余诚之弗识也惟忠贞以固守兮庶前修之可企也

　　戒舟辞【舟经龙游几为滩水所覆因为戒舟辞一首聊以自警云】

　　维水兮漫漫维石兮团团洑流兮惊湍舟行兮苦难胶予楫兮上下捩予舵兮回盘奔长年兮号舵师脱性命兮斯须念垂堂兮有戒幸去险兮即夷

　　空山辞【定边道中作】

　　峩峩兮山青片片兮云生惨踈烟兮古道澹斜日兮边城边城兮多山﨑岖兮行难枳花兮秋晚槲叶兮风寒饥兮号林络纬兮凄吟忆乡关兮何处重回首兮伤心

　　清风亭稿巻一

　　●钦定四库全书

　　清风亭稿巻二

　　（明）童轩 撰

　　○乐府歌行

　　艾而张

　　维网有纲载张其日设彼中林以罗以■〈罒示〉【叶伏】蕞尔燕雀亦既来止莫黒匪乌亦既离止有鸟有鸟其名曰凰其仪煌煌文明之祥周旋以适九仭其翼于观于游而不来集张而获之我心则怿

　　行路难

　　行路难太行九折何盘盘枯藤老树挂絶壁揽衣欲上愁攀援行路难瞿塘三峡激流湍舟行咫尺苦难进宛如生度蛟龙关山之髙水之险不似人心千万变人心危峻不可窥眼前突兀峰九疑人心险诈不可测平地波澜起千尺当年握手出肺肝讵料相逢不相识春风昨日五侯门秋雨今朝廷尉宅君不见春申舎人有李园棘门之祸诚何寃又不见田文车马三千客五百姓名书怨牒行路难危于山险于水不独悠悠世上儿骨肉相看亦如此行路之难难莫比

　　君马黄

　　君马黄我马白共拂巾车朝禁阙一朝君马生光辉渭桥金市驰如飞翠丝作辔玉为勒刍荳盈筐秋正肥吁嗟我马徒神骨缓辔周行思湔沷西风一夜冻霜华廏上空余干苜蓿

　　将进酒

　　将进酒君莫辞请君听我歌新词百年三万六千日一岁欢娱能几时君不见古人名利相奔趋兰亭梓泽皆邱墟何如秦宫花下醉满堂明月红氍毹荣辱信有命富贵亦有期一朝光宠还自至何须读尽人间书黄金注白玉锺緑醅初泼蒲萄浓貂裘不惜酒家换便当醉卧埋春风盛时一去不再返緑鬂明朝成老翁将进酒桮莫空云台烟合我何有仰天大笑浮云东

　　关山月

　　闗山月扬清光塞上征人望故乡故乡千里音尘絶几回见月伤离别枕戈夜卧草头霜弯弓晨走林间雪愁云茫茫塞草寒月轮斜挂白狼山一声羗笛凄风急多少征人念未还

　　明妃怨

　　万里黄云塞草枯琵琶无语月明孤玉闗回望将军寨锦帐氍毹夜慱卢

　　结客少年场

　　恶少事游侠结交屠贩儿轻身重然诺掉臂无不为看花夜宿平康里鬬鸡朝入咸阳市樗蒲一掷百万钱不数赤丸私夜语岂不闻荆卿高歌易水寒西入函闗不复还又不闻聂政持戈刺韩国刳肠皮面轻生决古来大侠无代无紫阳鐡笔诛贼徒丈夫一死贵合义何必虚将青史污

　　竹枝辞【八首】

　　家住东吴白石矶门前春水浣罗衣朝来系着木兰棹闲看鸳鸯作队飞
　　石头城外是江滩滩上行舟候潮难潮信有时还又至郎舟一去几时还
　　油壁寻芳拂翠蛾春衫半臂试轻罗海棠花娇香不露遮莫狂蜂蛱蝶多
　　劝郎切莫上巫峰劝郎切莫往临卭临卭少妇解留客巫山峰高云雨浓
　　山桃花开红更红朝朝愁雨又愁风花开花谢难相见春色无边愁杀侬
　　蜀江西来一带长江水无波镜面光长恨人心不如水等闲好恶最难量
　　西湖荷叶翠盈盈露重风多荡漾轻荷叶团团比侬意露珠不定似郎情
　　劝郎水底莫铺绵劝郎石上莫栽莲水底铺绵绵易烂石上栽莲根不坚

　　春夜词

　　金鸭香消午夜天粉墙西畔控秋千荼■〈艹縻〉梦怯春寒峭起傍雕阑看月圆

　　杨白花

　　杨白花风吹无定止一夜春波化緑萍飘逐行舟千万里行舟去去西复东却叹相逢更何许水无极萍无踪连臂歌残愁更浓

　　采莲曲

　　采莲朝下湖西曲短袂轻绡鬬妆束小红艇子驾双桡荡破粼粼镜光緑荷叶荷花扬锦云鸳鸯两两护波纹荷钱却喜似侬钿藕丝还爱似侬裙湖头昨夜西风雨沙嘴新添三尺水翠倒红翻相向愁波心半露青莲子采莲复采莲回船正迎浪不恶归去迟只嫌明月上明月团团湖水秋清光满面照侬羞郎家只隔湖南垞咫尺横波日夜流

　　丽情曲

　　海棠雨歇春夜长辘轳惊梦飞鸳鸯玉肌苦怯东风急帐冷流蘓熏绣裳起来窥镜倦梳洗玄云满犀飞不起玉麟金爵翠翘新似与春光鬬明媚花床晓雾香蒙蒙春困泥人星眼朦帘钩鹦鹉隔窓语怪杀东君深浅红试呼小翠巻朱箔一双黄蝶花间落

　　自君之出矣【二首】

　　自君之出矣愁倚月明中思君如木叶黄瘦怯西风
　　自君之出矣慵整玉搔头思君如只鴈孤影下南楼

　　春晓曲

　　妖红软緑含朝阳鹦吟燕语愁人肠苔痕渍露翡翠湿杏花扑雪臙脂香鳯衫轻薄春寒冽斜倚银屏怨离别藁砧一去归未归屈指东风又三月

　　猛虎行

　　长林白日暮凄风起山城猛虎初负嵎狰狞谁敢撄狐狸左右窜父子逐逐行磨牙若张戟掉尾如树旌虎行不可近虎怒能咥人吁嗟冯妇愼勿轻古今谁是裴将军

　　去妇词

　　刺促何刺促出门不敢分明哭忆初痴小嫁君时自谓生死常相随谁知中道生乖阻弃妾红颜不如土弓鞋窄小荆棘多掩泪行寻旧时路浮云上天归有时君心一失那能回糟糠不忘如再好重磨荆钗与偕老

　　拜月词

　　拜月下高堂满身风露凉曲阑人语静银鸭自焚香昨宵拜月月似镰今宵拜月月始弦直须拜得月轮满应与嫦娥得相见嫦娥孤恓妾亦孤桂花凉影堕氷壶年年空习羽衣曲不省三郎再遇无

　　惜花行

　　官舎有五色蔷薇一株每岁四月其花盛开因赋长诗一章以资清赏
　　桃花非红李非白宦游见此眞竒色天机制出云锦裳灿烂文章鬬竒絶年年花发正薫风不与桃李争妖秾髙处旋添蛾子緑低丛轻拆鹤翎红紫檀和屑飞香雾金粉团星贴云母上枝下枝参差开不用花奴催羯鼓花正开人正少把酒看花惜花好底须铃索护芳菲但愿花时风雨少此花已为人爱惜彩槛移春忆当日有花有酒即为乐莫待花飞空太息花飞飘泊不足怜人生安得长少年君不见洛阳歌舞地黄昏鸟雀栖荒烟

　　燕歌行赠徐七遵诲【次唐人高适韵】

　　黒云黯霮阴山北跨马长征杀胡贼腰间宝剑悬吴钩寒光闪烁青莲色一从仗剑出萧闗几载风尘澒洞间鐡甲战酣青海月羽书飞捷白狼山论功自合分茅土犹向军前朝沐雨可怜白首困穷荒虎帐何人日歌舞满地腥风血色腓轮台万里居人稀胡儿吹笛朝出塞壮士横戈夜突围从戎却念辞家久数竒尚落他人后一声寒角秋风鸣望乡几度频搔首男儿离别何足叹才器如君世稀有阃外会有推毂时肘后黄金印如斗玉门胡骑去纷纷更上燕然勒大勲君不见匈奴多系颈至今犹说卫将军

　　再和燕歌行

　　黄榆白苇连塞北眼底穹庐皆虏贼屯空杀气连云飞壮士相看失颜色元戎奉诏玉门闗锦帐牙旗垒阵间独把一麾专节钺俦能三箭定天山单于生长乐边土绕帐牛羊牧秋雨闲中聚唱凉州词醉后起为胡旋舞鱼龙川头古树腓纥干山前飞鸟稀紫髯胡儿眼双碧大腹匈奴腰十围徐君逺戍边庭久况复东海簮缨后伐敌能谙虎豹韬次功应位麒麟首愤时气节人不知唾手功名今未有秋清长剑倚南天夜半孤城临北斗莫言白眼众纷纷伫看高垂竹帛勲君不见鄼侯知国士登坛终拜大将军

　　再和燕歌行

　　搀抢夜射飞狐北虞骑千羣来冦贼惊沙莽莽黄入天笳鼓连营惨秋色大将排营列汉闗雕戈画戟指挥间斾摇大棘城边月箭满祁连雨后山戍卒年深皆着土惯识军情耐风雨誓酬报国慷慨心肯学当筵浑脱舞八月清霜百草腓殷柽几树暮鸦稀南山射虎风鸣镝大泽呼鹰雪打围桓桓骁勇从戎久竞取功名惟恐后横槊长歌孟徳诗请缨生系贤王首交河大小百战余鐡券丹书尚何有牙旗虎影冻翻风匣剑虹光夜冲斗被坚执锐乱纷纷咆哱横行策异勲君不见田单能用命援桴一鼓奋三军

　　骢马行一首送朱文辉之江西佥宪

　　骢马来自渥洼水夹镜悬睛竹披耳一朝天子赐近臣人马辉光照闾里南畿门外太平堤骏尾萧稍日夕驰春衣五色彩云丽秋斧一片寒氷辉有时乘向长安市九陌人人行且避嘶风骄喷玉花高弄影晴翻碧蹄碎除书昨日来乌府明朝又上西江路六月清霜向日飞一瓢甘雨随车布使君年纔三十余琅琅声价高璠玙澄清久揽范滂辔谏议曽传张湛书羡君此行宜及早西江黎庶须君好祖筵挝鼔送行旌一鞭晓出都门道都门草色青如葱马行蹴踏摇玲珑骢兮本是麒麟匹归来应置天闲中

　　栁枝词

　　千丝万缕画楼前摇曳东风舞翠烟试问长年能送客何如系住别离船

　　步虚词

　　雾合深深客到稀闲花绣满碧苔衣几回奏罢瑶台简控得金虬月下归

　　仓首谣

　　太仓有粟崇如京太仓羣鼠穴为营羣鼠穴仓得所凭旧谷既没新谷升大者如狐小者豚累累白昼兼人行羣翻聚囓巧鬬声狸奴坐视不敢惊君不见三秋无雨禾稻枯遑遑菜色愁田夫仓中有粟官不发县吏打门犹索租老羸旦夕且沟壑羣鼠饱食人所无于虖羣鼠汝勿喜会有张汤来磔汝

　　断肠曲【效元体二首】

　　五陵游侠少年子春风日日长安市锦韀鹤辔青骅骝蛇弓羽箭千金裘寻花折栁章台路围红迭翠夸豪富归来醉卧流蘓帏醉中犹记朝云词青楼只道春光好兰窓雨打梨花老【右荡】
　　江头浪白烟如织行舟一去无消息去年有书在洛中今年书到上临卭兰缸昨夜生金粟今日长安问龟卜出门不识东与西逰丝落絮随风迷【右商】

　　五杂组【三首】

　　五杂组蜀锦裳徃复还江上航不得已为文章
　　五杂组鸾鳯衾徃复还水中禽不得已思山林
　　五杂组刺绣巾徃复还道上人不得已伤麒麟

　　巫山高

　　巫山高高望不极迭巘连崖倚天碧云里夫容十二峰宛如神女晚妆浓襄王已去今千载行雨行云尚有踪朝朝暮暮荒台下【叶后五反】几见行人时驻马【叶巫古反】玉佩仙香杳不闻空有神巫奏歌舞路入枫林树色青古祠飞雨乱苔生相思何处愁魂断木叶萧萧猨夜声

　　出塞曲【二首】

　　吹角出辕门军中寂不諠塞鸿惊阵起胡骑隔河屯箭劈秋云黒旗摇落日昏腰间双剑在犹未报君恩
　　出得皋兰北愁云一望赊野狐啼古堠磷火照寒沙鐡甲披风冷牙旗巻雨斜单于犹未灭战士莫思家

　　日出东南隅

　　日出东南隅照我陌上桑离离露叶小采摘未盈筐蚕饥正伺食持斧伐逺扬使君五马来踌躇临路傍妾夫侍中郎执戟趋明光妾非淇上女岂比邯郸娼愿君回五马毋为徒自伤

　　乌夜啼

　　庭前老树乌夜啼少妇起听惊且疑霜飞满瓦澹月白树叶萧萧巢影危乌啼哑哑声未已再三听来心且喜少妇启窓纱叮咛向乌语汝乌啼有赦人言不虚美愿汝乌栖勿飞去一岁常生八九子更与尔巢护风雨

　　春江花月夜

　　夜月悬金鉴春流扬锦帆江花如有意飞点绣罗衫

　　芳树曲

　　旭日转洪钧园林万树新画屏朝弄色彩槛夜移春野径俱堪望邻家尽不贫独怜寒谷底黄叶尚凝尘刘生少年学武兼学文姓名不属羽林军杀人睚眦不敢视横行抱剑游三秦鬬鸡击筑时将暮马蹄惯踏章台路一朝官里赐铜符百战捐身宁复顾平生挽弓能挽强区区郭解何足当愿为豫让报恩死不学李陵婴耻亡

　　长安有狭邪

　　长安有狭邪径微捷于矢白马两贵游鸣珂耀金紫为问过者谁云是许与史日晚燕高堂华筵盛罗绮嬖奴舞巴渝美人歌北里列座促飞觞笙竽沸人耳平明甲第开趋者众若市炙手手可热庇身身可庇孰知东墙生游心天地始秋雨响疎桐萧然闭门睡

　　折杨栁

　　细雨染鹅黄丝丝拂水长游人出门去惆怅惜春光纔看叶鬬眉又见花飞雪只恐秋风生长条不堪折

　　车遥遥

　　征夫将早适起拂车上霜澹月残星白遥思路正长驱车出门逺少妇肠空断不见车上人但聆铎声转铎声去悠悠闻道戍凉州不识凉州路空怀万里愁愁来不能御魂逐车轮去愿作石尤风吹折车前树

　　野田黄雀行

　　啧啧野田雀羣飞随处饶时来晩禾里啄啄争肥硗穷老逼官租终岁常苦号如何相聚食不间夕与朝山长少弹射地僻多蓬蒿飞飞信得所宁知农事劳

　　江南曲

　　桃花斑斑落红雨玉缸春酒浓如乳吴姬白纻裁舞衣一曲娇歌少年子江头日晚停商舶众中金多为上客当垆一斗沽十千引满红螺吸明月杯空月落江水寒劝君且宿茱茰湾迟明大艑挂帆去千里烟波伤玉颜

　　结袜子

　　大梁公子信陵君贵介岂比诸侯卿平生折节能下士夷门屠市俱成名信陵一去今千载开合平津竟虚待士风愈下俗愈偷望履呈身何足怪笼络纷纷难具陈私恩桃李满门春周公吐哺不可见吁嗟结袜今何人

　　门有车马客

　　门有车马客驾言来故里念子久不归契阔近一纪主人延客坐悲泣不得语移时叙寒暄始复相尔汝借问邦族间亲知今有几一一听客言大非畴昔比壮者死行役老者半为鬼前年困征徭十户九冻馁去年坐买办往往鬻妻子上司急诛求鞭挞不少止贪吏寡仁恕朘削至脑髓言罢各掩泣张灯具鸡黍觞行三四酌深竹映寒雨平明客登途愁绪谁为理

　　风木悲乌二操为李景旸侍御作

　　惟木兮在阿凄风兮孔多风无宁日兮木无宁柯念儿有身兮乃父母之枝儿思终养兮父不待儿顾瞻斯木兮儿心则悲【右风木操】
　　惟乌兮在屋月黒兮风凄以促哑哑哺母兮报母之育顾儿有身兮实母之雏儿思返哺兮儿母已殂岂儿有心兮曾不如乌【右悲乌操】

　　古意【二首】

　　君好桃李姿妾好松栢老桃李摇春风飘零委芳草不如松栢枝青青长自好
　　君好紫螺杯妾好青鸾镜螺杯泛香醪饮之乱人性不如镜生光可以照欹正

　　长安道

　　长安在何许定鼎燕蓟北周道千里平商邑四方极金台玉垒何雄哉重闗设险从天来黄道祥光直南见紫微中宫正北开天连阁道星辰拱日射觚棱金碧耸百尺文楼五鳯飞九重魏阙双龙拥长乐锺声曙色寒千官剑履集朝端龙函捧勅颁三殿象辇驼琛响八銮皇家制度超前古文物声名播寰宇白雉遥闻贡越裳龙媒又见来西土太平治道轶唐虞彬彬多士皆文儒扬雄已奏甘泉赋司马还陈封禅书葱茏王气浮丹扆承露金茎矗云起紫禁彤墀月似银玉河金水花如绮九陌香尘拂面飞鸣珂初散午门西王侯第宅施行马公子园亭争鬬鸡王侯公子多如雨大道青楼聮戚里玉笙吹月鳯双飞绣幙围春鹦并语雕鞍宝盖日过从片言出口生华风始见金张初赐第俄闻卫霍又旌功六街三市相连络佛舎飞甍绚丹雘百货都归大内东人才尽入平津阁御史台前乌欲啼将军营里马频嘶教坊夜月人如玉上苑春风锦作畦风光节物年年在万世河山长不改罢官廷尉自书门迁仕中丞弥映彩莫言李广不封侯谁惜冯唐易白头青史功名今已矣江湖高起见京楼

　　饮马长城窟行

　　饮马长城窟寒泉咽不流髑髅腥枕雨刁斗冷鸣秋瀚海烽烟断阴山部落稠将军方阅武醉拥紫貂裘

　　明妃引

　　阴风烈烈吹黄沙稽落山下愁云赊明妃马上面如玉万里去适单于家玉闗渐逺人烟絶回首汉宫唯见月琵琶掩恨去路长塞鴈呌寒天欲雪天欲雪狐兔愁殷柽萧萧古塞秋愿将一掬思乡泪寄与黄河东去流君不见古来战士长城死白骨累累多似蚁妾身虽辱亦不辞忍使徤儿为舆尸

　　采菱曲

　　十五谁家女新妆照水明采菱不愁暮入浦月初生两桨摇月明风吹浪花起惊起双鸳鸯飞过野塘水

　　禽言四首

　　阿哥阿嫂兄弟而今俱已老斗粟从来尚可舂慎勿阋墙竞些小阿哥阿嫂
　　苦苦苦苦避却苍鹰逢乳虎年年剥削无了期那得官中生卓鲁苦苦苦苦
　　养蚕忙阿姑携筥妇采桑蚕老作茧姑勿喜官绢正输三丈强养蚕忙
　　急急聒号寒啼饥难过活卖田且了今年租辛苦来年只佣作急急■〈目舌〉

　　清风亭稿巻二

　　●钦定四库全书

　　清风亭稿巻三

　　（明）童轩 撰

　　○五言古诗

　　感寓

　　景泰乙亥秋八月予家居无聊乃稽徃事述旧闻因而勉赋五言古诗六十八首谩録于此云
　　幽居念无极乃在天地先两仪既肇位寒暑互推迁庖牺凿理窟马画斯播宣三才本一贯孰能窥其玄
　　天鸡夜半鸣火轮出扶桑迟迟丽曲阿万国皆明昌圣人法天运峻徳四表光赫然万物覩化曜舒以长岀作而入息泰运成虞唐何知负暄者亦欲献吾皇
　　苍旻示县象昼夜恒推移三台各分位列宿光陆离髙髙紫微垣中有天之枢辅弼暨丞卫旋绕如联珠长杠揭华盖太乙层阶梯乃知至徳主垂拱天下归
　　四序迭更谢日夕无停机人生覆载内造化讵能违达人重义命愚者昧是非灵台诱外物孰知察危微勉旃力鞭策贤圣乃同归
　　吾闻邃古世土鼓而蒉桴黄帝垂衣裳昼梦游华胥唐虞绍至理文徳乃诞敷夏忠商尚质随俗变隆污姬周日文盛国风咏驺虞奈何五霸习秦豆趋木涂
　　鸡鸣海色动羣类各有趋猿猱解升木蜣蜋知转珠物性率自然不假命与提人生灵万物理一分则殊赋形肖天地仁义本良知云胡日戕贼冥然居下污
　　瀛海环神州其谷洚无底迤■〈氵陁〉八纮外不知几万里川输而不盈尾泄亦何已阳侯鼓洪涛怒立百丈水试问王方平扬尘特虚语
　　周穆御八骏汉武求三山所欲在长生岂惮道里艰瑶池觞白云金盘屑神丹刀圭卒难遇龙去不复还千秋陵寝树落日悲风酸
　　明王慎大徳四夷乃咸宾夏璜肃慎矢方物以类陈所需在器用犬马何足珍于焉昭徳致孰敢不来臣
　　丹山岀异鸟文采光陆离髙飞薄霄汉虞网巧空施昔当有虞氏此鸟曽来仪一鸣恊韶乐千载应昌期回观百鸟羣喧啾竟何为
　　青蝇乃微物营营止于榛偶遭骐骥尾托之千里腾沾污变白黒攻钻掠膻腥嗟尔亦何得胡为人所憎
　　孤桐发清商飞泉绕纎指一弹秋月明再弹天似洗琅琅太古音不入筝笛耳安得锺子期相逢奏流水
　　宋人粥■〈糹辟〉絖一朝贸竒资晋人贮垂棘韫椟十载余技轻信易售器重识者稀所以吕尚父白首渔磻溪姫文茍不遇卒老甘布衣
　　采采芙蓉花江长浩烟雾绻彼同心人方舟不成渡归来坐前轩月白澹清露永懐弗能谖鸣珰渺何处
　　众人恣欢谑志士恒苦忧所忧非一端不为衣食谋呉忠裹■〈氏鸟〉革楚直沉湘流区区不识察心膂成仇雠长城乃自壊千载将谁尤
　　贫贱不可去所愿甘布衣先民有格言富贵履危机髙车岂不好一覆信难支君看庙中牺孰与濠上鱼贤哉鹿门叟去去从此辞
　　崇兰杂萧艾熏莸本自殊妖秾世所尚馨香独何为时无纕佩者青青遗路岐殷勤理芜秽勿为尘所欺
　　干将岀尘柙光夺寒泉流平铺白鹇带疑是苍龙钩神物古所异有气冲斗牛雌雄忽失偶空为时世羞谁能献天子请入上方收依然炫锋锷断彼佞臣头
　　乘黄本龙种上孕房日精何当驭造父一日千里程腾骧逐电流骇跃蹑云轻驽骀信非匹欵叚敢争能胡为置立仗而不使一鸣俛身驾长辂垂首络繁缨良才□□用空惭神骏名
　　迢迢弱水西中有三神山石洞閟日月芝草生琅玕龙耕玉田水鹤啄松云坛仙人羡门徒日夕居其间烟霞组长袖刀圭驻红颜我昔从之游飞佩鸣珊珊朅来住人世矫首隔尘寰安得大鹏鸟飞来载我还
　　松柏有孤性氷霜恒自嘉夭夭桃李颜争为儿女夸物情既云尔志士复何嗟北宫有遗菽东陵无故瓜斯人不可见目极飞鸿賖
　　南国有佳人颜色白如玉天寒被短褐奚羡绮与縠居贫谅自持岂云乏膏沐素节谁能俦西山有孤竹
　　蟏蛸矜小智结网挂髙楹微虫亦蠢尔冥飞入其罾居然取而食皤腹县晩晴有蜂忽相触急趋欲有营螫尾肆厥毒丑物俄毙形嗟哉机变者饱食安可恒
　　岀门瞻太华危峰拄天际宣尼去日远巍然徒仰止大道日沦湮攻钻弊诸子独抱万古心感叹何时已
　　众人嗜奔竞宛若风中花朝开灿珠玉暮落随泥沙所以古达士知命匪所夸宁甘伏枥马耻学粘壁蜗鲁连今已矣抚巻徒兴嗟
　　艳色天下重不以今古殊明妃倾国容如何嫁单于有貌不足恃有才当自愚士衡遭杀戮元礼成覊缧君看冥冥鸿人生反不如
　　三策岀江都一语取丞相命途有通塞丝粟不可强嗤彼操瑟徒枘凿竟何徃身辱名亦亏岂但寻尺枉陋哉投合云美新空附莽
　　披裘诣中野拾薪以行吟孰云季子贤顾谓取遗金天地物有主妄攫诚何心焉知胠箧者掉臂方骎骎
　　食客世恒有义士天下稀田光报太子杵臼存孤儿英声振今古名与金石俱彼有廊庙器佩玉飘长裾国难仅一髪缩首思全躯吁嗟长乐老遗臭将谁欺
　　轨方信难适轮圆始能行憸人丑正直端士羞逢迎是非得失间将焉用吾情宁为齿刚敝勿为柔舌荣
　　曲沃产县匏汶阳发孤茎参差制双翼吹作鸾鳯声悠悠楚妃叹切切荆王吟空惭滥食者亦有南郭生
　　驱车欲何适驾言陟髙冈阴云垂四野猎猎北风凉豺狼嘷我后乌鹊噪我旁岩谷少居人我行多所伤念此不能徃匪云途路长悠悠岁华暮伫立空仿偟
　　明月射虚牖寒螀悲洞房感之不能寐起歩徒自伤美人隔千里欲渉川无梁徘徊吊孤影涕下沾衣裳
　　朝适易水湄鹬蚌方怒争今日复明日渔者得并擒齐楚擅敌国干戈日相寻寕知兵乆敝坐使嬴氏并
　　秦人据崤函自谓万世基孰知楚一炬百二俱成灰惟彼陶唐氏有此冀北陲势无金作城利乏汤为池黎民悉于变垂拱成雍熈乃知帝监徳岂在险与夷
　　歩出北郭门风悲白杨树累累古今坟髙下正相似中有百年人长眠不知曙荒烟狐兔游落日樵牧语蒺藜秋着花一望逈无际感彼雍门琴凄然涙如注
　　相如赋大人曼语夸独歩飘飘气凌云时复中规度虽云讽意深适足诲淫助不见雾縠竒乃是女工蠧
　　富贵亲戚惧贫贱父子离骨肉尚如此何况他人为季子昔未遇憔悴面目犁一朝佩相印革车千乘随揣摩发雄辨抵掌惊愚痴还过洛阳境父母为道除蛇行伏妻嫂局促一何卑季子不足道薄俗堪长吁
　　昔云遗寿耉稽谋无自天如何鲐背者徒抱犬马年贾生洛阳少叔度汉室贤髙风洒六合古今无间言
　　荆山产竒璞不惜屡献之茍懐刖足忧至寳横路岐何如南阳卧讴吟梁父余终然致三顾可使大名垂
　　清流有时浊白石不可烂虽膺推毂名未免吹竽滥门前桃李荣笼中桂芝满茍有为国人相知宁恨晩
　　千金结知己自谓两不疑诩诩气相下握手肝胆披奈何黄金尽一朝生别离潜谋发机槛反眼相倾危朝欢莫仇敌状类犬豕为安得金石心千载永不移
　　平路不生廷瘝智久淆浍束菅以代楹奚免风雨败知人古所难进退各以类谓予如未信请观易否泰
　　相马必以舆相士必以居容取失子羽言取失宰予圣人察所安尚蔽骊黄余况彼肉眼夫乃欲评锱铢麟楦巧外饰狗瓦同儿戱寄言姑布徒奚以骨相为
　　积毁解消骨积羽能折轮曽参固仁者而岂能杀人流言三及之投杼慈母嗔所以南阳老长为梁甫呻
　　金玉莹竒质不为砻铸渝君子抱仁义岂彼贫贱移夫何陈蔡间于穷亦殆而削然反琴歌通塞不复知由安颕阳乐共适丘首颐古今同一揆万世眞吾师
　　彼姝者谁子云是南国娃幽闲不踰节自幼本良家娥眉妬新月玉貌羞春花一朝入楚宫容色絶世夸终焉郑袖忌劓鼻空成嗟
　　老狐戴髑髅夜拜北斗神绥绥曳长尾顷刻化为人怪异固莫测妖术方日新髙城窍深窟蟠结无与伦望之不能灌忧愤填秋旻
　　神龙本阳精变化升天池嘘云泽下土在在苏羣黎一朝天帝怒下谪荒山陲鳞甲悉疮痏蝼蚁纷制之过亢信有悔圣易岂汝欺何当复飞跃钧天日遨嬉
　　为政莫若猛有徳斯以寛火烈望之畏水弱民玩焉宁知一念慈流祸不可旋■〈艹佳〉苻盗羣起尽刈犹草菅猛寛贵相济至哉宣父言
　　鸿荒世已远王霸分二途学术有诚伪治迹殊隆污王道旷如天荡荡不可模覇图塞罅漏反掌成驩虞吁嗟四三芋请视狙公狙
　　斥鷃飞蓬蒿昼夜声唧唧大鹏运天末鼓簸垂云翼小大固不同赋性各有适夫何含齿徒终岁不遑恤田毛责地征庸调苦徭役安得萧与曹民心庻宁一
　　诚能格异类信可孚豚鱼昭然布方册斯理不我诬宏农虎东渡潮阳鳄南驱颍川鳯来集驺邑蝗不飞斯民实人类而岂物不如顽贪信可变愧无韩邓俱
　　珠藏川发媚玉韫山生辉君子抱竒器厥闻乃四驰奈何郑人朴云是鼠腊为名存实则病百世空成嗤
　　蛇足不可添虎尾竟难履弄巧本无成逢危贵知止陈蕃死北台晁错斩东市黄泉如有知寃魂共谁语
　　有客遗瓠种树之南山隅秋风结佳实呺然成巨壶剖之以为瓢濩落无所需谁将虑大樽逍遥浮江湖物固各有用在子宜有图
　　养志必忘形重义乃轻利为问贤者谁曽子昔居卫正冠絶尘缨捉衿露双臂曳屣一髙歌商声满天地
　　人心匪可测顷刻忽千变明敦玉帛好中实惨刀剑弯弓思愈已发墨构深怨高山犹可登浚泉犹可见厚貌饰虚情古今庻为鉴
　　众贪必恶亷众曲斯恶直邪正有两途是非起勍敌遯庵伪学名温国党碑立世事每如此不见竒耦画
　　异端乱人耳譬彼淫哇同圣人不复起聋俗何由聪如何六籍后纷纷费研攻孰知千载下见此紫阳翁挤排振其落敷阳发其蒙斯文天未丧尚幸斯人功
　　坎蛙不知海瓮鸡难语天区区章句儒妄意斯道传训诂竟穿凿末技空雕镌寕知方寸内万化本一原桓读乃糟粕信哉轮扁言
　　海外更九州岛中有道名国男女恒裸形衣裳笑襜复此事信不经贷之乃异俗堂堂华夏域礼教匪不足偷诈肆相欺而寕知耻辱浆酒与藿肉日饱牛马腹视彼谨厚夫羣嗤众争逐贾生倘可作此亦堪痛哭
　　驽骀产冀北十五以为羣秋风饱刍豆蔟蔟如云屯中有八尺姿天矫同逰麟饥飡玉山禾渴饮瑶池津路远不易得终岁恒苦辛盗跖曝人肝金玉如烟尘颜回一瓢饮难免陋巷贫斯理自古来仁人胡叹哉
　　蜉蝣衣楚楚生死随朝昏蟪蛄吟夏树秋委落叶根人生亦祗尔鬒髪忽素茎何如秘元命囊括经世文葆真炼精魄龙虎相吐吞黄芽变仙骨永与天地存底湏谢尘世远赴沧洲云
　　任公垂大钓投竿东海湄期年不能得蹲坐苦不辞倐然牵犗饵有鱼吞食之惊扬奋鬐鬛水击风霆驰引手试一掣腊肉如山陂嗤彼趋渎者纶影飘游丝时时虽有得琐琐皆虾蜞得鱼尚云尔经世奚能为
　　旄头射长空塞马南下牧封疆失固守老稚遭杀戮陇上掠牛羊天阴闻鬼哭岂无当世雄可比卫与霍长驱十万师横行净沙漠
　　梓人职绳墨砻削器不居一朝构栋宇羣役环向之斧斤视规画刀锯闻指挥逾时大厦成名姓乃上书始知君相任所职在无为讲求经国要综理元化机百工茍无旷庻绩乃咸熈功成天下贺周召与同归
　　杀青示鉴戒善恶存始终孰知马迁笔益长浇漓风论道敝黄老叙事尊奸雄深讥贫贱耻虚美货利崇厉阶由此始歴世将无同安得起孙盛笔削昭至公
　　予既作感寓诗覧者率以出韵为言余惟孙愐唐韵大抵为近体而作非所以施于古诗者也古诗如十九首及汉魏诸名家之作或二三韵或上下韵俱不嫌于并押是有考于三百篇之体也近代吴才老作韵补亦以江阳真庚诸韵相通岂不以古今之诗不同而古今之韵亦不同与且唐之诗人杜甫最号大家律诗中玉山草堂一首亦用真文二韵其古诗三四韵者如童关吏彭衙舂陵义鹘行之类尚多有之余故不可以不辩也时景泰乙亥冬十月上浣日轩识

　　拟古

　　有园莫种桃有地湏种竹桃树揺春风嫣然媚红緑岂无一时好终随车马足何如青竹枝岁晚在幽谷节直心亦虚氷霜立寒玉

　　答项司厅文祥

　　为别岁云莫相见良未繇闻君抱新恙使我増离忧悲风鸣四野雨雪正飕飗如何山阴道亦有访戴舟闲居讶空谷寂寞谁与投卧听云中鹤禽鸟有匹俦知音古昔少伥焉何所求思君不能寐起坐弹吴钩安得徃从之握手欢相酬泠然挹清论庻几无悔尤

　　樵乐生

　　举世汨声利君若了不关孰知天性真乃在樵斧间秋晴微雨歇黄叶漫空山长歌入幽谷无营心自闲朝俱白云往暮随飞鸟还怡然得至乐俯仰真无惭富贵蚁穴梦功名蜗角叹何如一束薪去取谅非难划然动长啸六合清风寒

　　咏兰

　　泛泛崇兰姿托根云水涯光风一披拂緑叶何葱萋君子采而佩馨香竟无比羞彼春芳荣嫣然媚红紫

　　琴轩为同乡聂典史题

　　退食自莲幕鸟下吏人散緑槐初霁雨髙轩正萧爽焚香理吾琴襟抱絶尘坱凄凄鸾鹤吟飒飒松风响春陇雉登木晓日牛鸣盎孤臣抱幽怨壮士歌慨慷泠然会深趣千古心独徃师涓不复作雅调竟谁赏愿为南风诗排云献天上

　　广陵舟中赠张叔勉

　　二月发官道江水深且幽问言欲何往述职朝帝州东风生苹末时雨忽已收古驿出髙岸嘉树临芳洲张君平生友隽雅孰与俦推篷时适我握手仍相留谈笑杂谐谑气味欣且投感兹会晤意孰云离别愁君才岂凡近力学追前修沉渊匿神物伏枥淹骅骝青云谅非远白首寕足忧而我迂鄙质与世恒仇尤东台偶承乏窃禄良可羞遥遥川路长去去移轻舟斜日照孤渡苍烟飞白鸥明日淮阴酒拟换囊中裘

　　和陶彭泽归田园居【三首】

　　归来寡人事被褐逰青山芳草满径生又阅新岁年云飞返层岩鱼跃当深渊长松夹幽戸新秫垂髙田俯仰自无愧笑傲林壑间数巻积案头一觞倒花前飞飞布谷鸟蔼蔼桑树烟红尘絶外想白雪任盈颠贫穷岂不念栖迟有余闲清风北窓来聊复乐自然
　　村居近南山终日絶蹄鞅幸无形迹拘烟霞惬真想时寻沮溺翁酌酒共来徃微雨夜来过西畴禾黍长禾黍渐已长我懐渐能广谁谓贵贱殊千秋同草莽
　　偶影自成酌知音相与稀山深日将夕坐看孤云归踈柳荫前除凉风吹我衣衣单亦何恤所恨愿多违

　　和杜工部三韵【三首】

　　盐车病良骥涸辙困长鳞马病汗流血鱼困目有神君看忠谠士多为名累身
　　扶揺大鹏鸟翼若垂长虹直上九万里宁辞海运功自非太和风不徙南溟中
　　正士耻多岐众人贵同调相门茍可入拂须奉权要累累金印黄徒诒贤者笑

　　和韦苏州寄全椒山中道士

　　兀坐郡斋里远忆黄冠客洞口采芝归羣羊卧白石风吟落叶秋雨翳残锺夕携酒欲相寻山深断行迹

　　和柳柳州赠江华长老

　　丈室团菁茅禅心湛虚寂去岁舂陵来萧然寄髙迹贝叶坐翻经篝灯寒照壁万虑了无营一盂饭昏夕松关疎雨鸣竹坞幽泉滴入定起来迟昙花满身积

　　和李翰林安陆白兆山桃花嵒寄刘侍御绾

　　白首非少年还山学隐仙时寻羡门子飞佩声珊然春来桃花嵒看云随处眠五城非逈絶三岛遥勾连闲中攀碧萝直上昆仑巅黄鹤东南来呌破万里天松弦翠涛响泉沫珠颗圆丹光射白日芝草揺晴烟伴鹿坐花雨呼龙耕玉田久懐冲举愿永谢尘世縁寄言霜台客可以同周旋

　　题居易斋

　　人生固有道安命乃其常如何夸毗子磬折趍路旁乞墦滥名器胠箧争攫攘一朝事势去骈首罹祸殃氷山向日頺金谷随烟荒喆人鉴斯辙正已恒不忘箪瓢岂足忧圭组岂足光衰荣无定在通塞任彼苍开轩坐北窓仰睇浮云翔居然谢尘鞅聊复啜此觞

　　止言

　　世方喧利口聒聒了不休圣教贵无言之汝欲何求吾观夸毗子肤险良可羞大易着明训括囊无怨尤

　　懐魏冢宰老先生

　　道学丧已久民心因物迁圣贤不复作病俗何由痊勋名竞夸诈学术纷雕镌坎蛙不知海孰障西流川天生魏夫子力任斯道传知周庻物表心契万古前文章周孔学事业皋夔贤从容出处间名与日月悬青山赋归来白云当窓眠相思徒仰止日夕东南天

　　分题得善万物之得时送蔡大尹还越

　　东皇载阳和庶类滋以荣萋萋岸草緑的的林花明深渊跃潜鳞髙树鸣仓庚江山亦増媚畅彼羣物情吾生竟何如乃与忧患并少年学理道将老卒未行拜迎事官长鞭朴嗟苍生才髙位不展行峻责愈盈嘐嘐鴈失侣逐逐云孤征便当赋归去矫首家山青

　　题九老图

　　我闻神仙人徃徃不易得斯图绘九老乃类瀛洲客容颜尚渥丹须髪尽垂雪想当香山逰髙会总英特安定司马胡冯翊卫尉吉刘郑宜可肩卢张亦同列就中老居士颇忆姓是白平生慕岀仕稍稍着勲业一朝服官政归兴浩若决复有元爽翁齿数已过百僧人如满徒少日共乡陌投闲时盍簪气味逈无别临流抚鸣琴倚杖听啼鴂长松雨初过草色翠如迭优游竟忘疲聊以卒岁月予亦旷达人奔走困仕辙何年预斯会不俟残齿缺愿陪衣冠后石涧采薇蕨

　　题大佛洞【在遂宁县】

　　平生好幽胜所至穷跻攀今朝衘使命偶此登名山萦回小洞底豁然异尘寰蒙茸竹云细萧飒花雨寒下有千尺流昼夜声潺湲巍巍大金仙坐镇石壁间岁月知几何苔藓生烂斑古今一幻泡等是何足叹我来惬清赏又得半日闲振衣起林麓笑逐孤云还

　　题梦萱巻

　　朝望天际云莫思堂上亲子行正无寐恻然伤我神江湖日以逺亲颜不可见回看身上衣空悲手中线昨梦到北堂堂前树萱草秋风忽披拂颜色宁复好觉来坐蓬窓忧心耿难忘月明吊孤影涕下沾衣裳

　　和翰林周先生酬诸君子之作

　　卓哉众君子声利了不干良时足嘉会况乃并二难春阳载和燠烟光滴晴峦欣覩羣卉荣岂徒适吟观圣恩旷无际民物皆阜安衣冠乐清暇永此一日欢夫何晋人禊増以忧恨端古今信逆旅修短何足叹愿言策吾驾词藻方波澜

　　秋闺咏别

　　相见更何晚相思良独悲红颜奉巾帚白髪遗路岐别来曽几何霜露忽凄其仰见明月光众星罗参差熠耀已宵飞蟋蟀鸣庭闱感之不成寐泪下那可挥西风吹罗幕念子寒无时岂不盛娇爱知者当为谁愿君崇令徳努力爱容辉弃捐勿复道沉忧令人老

　　田家杂兴【四首】

　　东风扇微和百草萋以緑林间仓鹒鸣正尔春景燠田夫喜春到相率殖嘉糓时雨夜来过新苖青簇簇老翁负薪回稚子饭黄犊幸逢官府闲近日少徭役努力事耕耘毋为饿空谷
　　歩履出东郭南风溪午时偶来松树下竚立澹忘机野老见我至情亲语依依桑柔蚕已浴麦深雉初飞俯仰玩物理逍遥咏而归寄谢王良子虚名徒尔为
　　田家无外求所愿营一饱今秋幸少丰处处熟禾稻租赋输官仓里胥夜不到张筵会宾朋鸡黍杂梨枣相对陶一觞頺然玉山倒
　　茆檐冬日晴懐抱良不恶柴门昼始开鸡犬散篱落今朝无客至妇子相聚乐床头熟新酒聊复共斟酌髙歌亦自慰焉知死沟壑

　　思与君别来

　　思与君别来两见落叶黄迢迢隔千里各在天一方欲往恨无翼欲渉川无梁昔者固胶漆今胡作参商平平长安道人马自辉光不念莫逆好虚名竟乖张南箕岂堪簸牵牛难服箱忧来不可辍抚膺独彷徨亮无金石心与君永相忘

　　池上夜坐

　　池上微雨收凉月吐空谷萧萧败垣柳疎影覆我屋草深蛤争鸣荷折鹭惊宿偶此遂闲情居然忘宠辱

　　风木巻为蔡教谕题

　　极目鳯山路松楸暗佳城为问葬者谁蔡氏有先茔西风吹宰木昼夜号秋声奈何亲乆没悠悠隔平生儒冠饱君禄生养不得迎因悲树欲静策策风靡宁感之懐抱恶有泪如河倾惟余寒食饭少慰泉下情

　　舟经湘潭有懐屈贾二子

　　牵舟西南上所往非一程今日到湘东日岀潭水明推篷见青山依依如送行时当长养节好鸟声和鸣仰视天宇阔俯临川上平熏风飒然至洗我浮世情古人不可见所见惟虚名毋为计宠辱顿使此心惊

　　春晖图为滇云万都阃题

　　熈熈春日晖绵绵原上草原草含春晖青葱生意好流光忽西驰瞬息春已老谁知寸草心懐恩竟难报万君边阃英所志在忠孝缅思堂上亲背弃一何蚤感此春晖图中心惄如捣

　　和沙木和驿壁间郑都宪韵

　　驱马上林麓陟此崔嵬颠俯视见云影侧听闻流泉物理信堪适人情良不然民贫兵力疲憔悴当谁怜所司不遑恤剥削方求妍我行适见之喟然叹穷边岁月曽几何当不殊徃年狐狸安足问祛除欲何先

　　咏鹤

　　翩翩青田鹤皜皜玉雪衣一朝养初成奋翼升天衢回旋遡寥廓日共鹓鸾嬉虞人挟诈术伺我潜发机我飞适中此毛羽半摧頺仓皇堕山泽鴈鹜每见欺天寒稻梁少歳晚恒苦饥偶因条风发载我西南隅西南万里外道梗俦侣稀虫鱼岂不足所恨非故栖延颈望云路肃羽何时归

　　自曲靖回至杨林观田家刈获有成

　　輶车至杨林秋日正卓午时维九月候■〈禾罢〉稏满滇土田家急收获处处筑场圃瓯窭亦满沟牛载更儿负筋力诚乃疲腰背若伛偻所愿在有秋不复辞此苦宁知输官仓所得遗几许贫家计口食岁暮复贷举因思井田制百畆什一取是时人足食狼戾厌禾稌呼醪击肥鲜含哺醉起舞此乐不复见使我热衷腑所冀良有司善政去苛虎捍吏不打门疮孔或少补作诗告民牧殷勤为摩抚

　　拟阮嗣宗咏歌一首

　　掩书坐前楹独对一尊酒春风吹柳花漂泊入虚牖喧喧名利场能有此乐否人生不得意胡为事奔走昨朝美少年今日成老丑自非松栢姿安能无白首

　　村田乐图为内相素轩钱公题

　　昔在唐虞世俗善民相亲八家实同井耕收力惟均是时村田间民质如游麇击壤有余乐含哺无嚬呻孰知世日降三代变狂秦经界不复正强暴相并吞干戈事行役饥寒多苦辛遂令百代下风俗难回淳政苛若猛虎郡邑成墟榛操瓢转沟壑哀痛声忍闻何人貌此图彷佛康衢民惟应文景际海内咸富殷陈陈太仓粟红腐每相因后来贞观治用意亦良勤斗米仅三钱路无拾遗贫悠悠千百载两见造化仁奈何治日少掊克殊纷纭青苖任新法花石贡阴濵吾民当此时何异鱼在纶大明富九有万姓逢昌辰况兹边徼任乃属心腹臣抚摩犹赤子恩爱同阳春四郊尽乐土远近无烟尘年年二月候村村花柳新居民作春社鸡酒聚比邻吹竽复考皷起舞仍蹲蹲欢呼奔老稚来徃杂蹄轮信知仁政下巨壑无枯鳞古云一日泽此意犹能存我歌村田诗再见豳风陈

　　观内相素轩钱公射鸟因赋鄙韵用呈

　　胜日良燕会逍遥云水乡佳宾列四座繁吹促飞觞时维秋序晚■〈禾罢〉稏垂田疆覩兹农事成欢乐殊未央高柳荫虚亭残荷荐余香有鸟类山雀枝上止且鸣左右纷射之乌号竟虚张公起挟一矢疾发如流星翩然中修尾远堕池水旁众宾竞称赏此巧夺穿杨方今西北境猃狁来狂勷安得我公辈强弓用其长一箭退勍敌摧北如驱狼坐令四海间至治成虞唐素行

　　斋为曹司训以宁赋

　　至人贵素行而岂外物慕儒冠三十秋曽不殊布素牕叶叶前贮古书日夕诵且悟皋比坐谈道正声起韶濩时时缀文章下笔骋迁固诸生日抠趋蔼蔼揖风度苏湖百载余今复见矩歩杏坛春日晴弦歌有深趣视彼富贵荣何如草间瓠不学夸毗子磬折趋末路

　　哭姊

　　我年十五时不幸失所怙私门祸衅纒母亦寻见负哀哀抱深戚耿耿心欲腐是时姊甫笄已作张氏妇念我同胞亲恩爱每相顾我喘获茍存见姊如见母朅来歳月迁中外叨仕膴骨肉久离别相望异乡土时时得姊书颇似颜面覩行当谋挂冠为姊粥亲煮奈何王事縻山川日乖阻因思昔别时河桥日将午姊送不忍归恐我难再晤昨朝家书来岂意遽传讣彼苍胡不仁生死竟殊路初闻若遇刃痛楚彻心腑食梅孰云酸嚼蘖孰云苦寃哉但长号临风泪如雨

　　清风亭稿巻三

　　●钦定四库全书

　　清风亭稿巻四

　　（明）童轩 撰

　　○七言古诗

　　赋得石头城送孙学正之京

　　石城嵳峩如铁壁睥睨云霄髙百尺石头千古枕江流六代繁华有遗迹昔人城此今已矣尚有功名在人耳古堞残鸦噪夕晖空壕宿鹭迷寒雨孙君才调不可覊蚤年问学为名师懐贤毎赏袁公节励志常期士行为君今北上朝天阙五月江城促行色城上薫风吹客衣城边折栁伤离别朝来微雨浥轻尘江水流波草色新行看髙歩云衢上当使功名胜古人

　　杏林春意为医士凌永诚赋

　　岂不闻董仙昔日居庐峯医全造化通神功功存利济不责报年多植杏成芳丛君家亦是岐黄学金匮名方绍髙躅拯世宁论子母钱活人剩贮君臣药一来卖药知几年声华不减匡庐仙回生起死亦无数深林种杏如公田绮疏春暖涵晴日赤箭青芝正初出都人争植不辞劳斵碎香苔破春碧土脉阳和雨露肥青枝茁出皆蓓蕾忽然一夜春风动千树万树红霞开年年二月复三月儿女争看好颜色不羡玄都观里花宁夸太华峯头叶看花曽记上林游花压乌纱照醉眸晴雪堕霞粘翠箔彩云飘影下朱楼于今南国暌违乆惆怅东风一巵酒卧病闭门春色深长吟北望频搔首感君为我活沉痾援溺扶危惠实多五株岂足报君惠为赋杏林春意歌

　　赠清贫长老

　　黄金沙界名净土中有僧为持教祖说法能超最上乘常感天花向空舞襌关尽日白云封为爱踈闲似逺公秋雨凉蝉三径叶夕阳归鸟一声钟支頥夜坐林间石白月清潭了无迹问师■腊今几何笑指青松数千尺有时聚石来讲经石头尽点如有闻有时浮桮去渡海踏碎万顷玻璃云归来清梵维摩室何用区区九年壁降龙解虎人不知惟有闾丘老人识

　　孤飞脊令图为冯生题

　　冯生■〈弓弓攵〉与其弟裕俱以民俊补京庠诸生无何而裕之墓木拱矣一日■〈弓弓攵〉以此图请诗予伤其意因题数语归之
　　衰荷倒影湖西水枯翠萧萧巻寒雨藕花零落金粉残独有莲房结青子脊令孤飞斜日晴急难应念双飞鸣秋原有梦不可到野水寒烟空复情

　　题骢马南廵巻送郭侍御清军贵州【戊寅年作】

　　东都昔称桓侍御凛冽氷霜动朝着乘骢到处慑豪雄九陌人人行且避桓郎一去今千载六察寥寥继手采铁冠白简谁可方喜有汾阳后人在君今年纔二十余琅琅声价髙璠玙发奸摘伏振风纪星轺几诵皇华诗昨朝又捧明光勑逺赴边疆阅戎籍一泓氷斧手中持五色春云衣上织昻藏揽辔气如虹绣縠银鞍虎绶红一道飞霜随驻节九霄甘雨逐乘骢乘骢取道巴渝路重迭青山莽回互毡帽峯头日欲低琵琶峡口云初度褒斜南去即苖夷苦竹黄茆夹岸齐飞鸟冲烟投古碛断猿啼月挂深溪双旌遥度乌蒙嶂眼底貔貅拜相向未湏搏击树竒勲且慰苍苍逺人望

　　赵松雪写东坡小像并书其山城杏花诗内相钱公出视命题因次原韵如左

　　沤波涨碧兰苕【苕溪呉兴地名】春王孙英标真可人眉山老仙招不起东风谁荐溪头苹清兴懐贤应淬发一夜松窓歌白雪晓来点笔为传神宛似临皐歩明月杏花零落山城中悠悠徃事如云空何当共饮玉堂酒【坡诗共饮玉堂无事酒】半枝烛影揺残红

　　松泉云壑图

　　长风吹云度涧壑上有千尺青松枝飞泉百折走其下倒影欲赴蜿蜒垂秋空月白羣籁寂翠涛隐隐生涟漪天生神物自竒拔肯与灌木争荣萎盘根错节饱霜雪却忆移种徂徕时茑萝翳翳若纒缚服食未许飡流脂政如蛟龙卧岩穴飞腾有待雷雨期又如大臣值国难冠剑廷立相扶持紫鳞干涩裂苔藓屈铁交错排旌麾信知磈砢始生恠不恠岂易知其竒明堂屡建不收用无乃材大难为施良工笔挽造化力满纸图出烟云姿王生雪蕉竟何谓萧郎雨竹空离披何如此图神且古古称韦偃真其师李侯持之索题句我见百色生须眉安能为君一叱起毋令偃蹇荒山陲

　　雪窓上人兰蕙图

　　西川上人号雪窓丹青好手谁能双时时泚笔写兰蕙古厓阴涧如悬幢何年貌此清无比怪石踈篁映流水翠带新翻鳬渚烟红芽乱吐鸥汀雨我昔舟行湘水头碧云两岸■〈艹縻〉芜秋满林乌鹊自相语不见王孙来此逰此时欲把江篱荐彷佛灵均曽识面西风帆急去如飞歌断离骚并九辩偶从滇南披此图萋然丛棘相纷敷援琴欲写意难尽宛对江潭明月孤滇南都阃好事者臭味相看颇同价髙堂昼永篆烟轻如坐光风与俱化吁嗟兰为王者香深林寂寞犹芬芳采之我欲献天阙肻使鹈鴂鸣秋霜

　　松云轩为陶希文先生题

　　当轩植长松苍翠堕寒玉风吹白云来就我檐端宿我昔挟策去排云呌天扉胸中一万字五色云锦辉当时一出真堪重直欲擎天架梁栋何知匠石匪竒工缩手旁观不能用归来巢云入云中翩然解组凌飞鸿风流酷似孟夫子【见李白赠孟浩然诗】孤髙不减庐山翁朝看松上云暮抚云下松云开絶壁倚翠色蜿蜒千尺蟠虬龙怡情爱此云松好金粉堆香晴不扫怒涛翻壑泻长空老鹤一声山月小此时抱云松下眠红尘不到心悠然梦回散髪一长啸但见白云万顷秋无边君不见长安重桃李卖松入市难求利又不见孤云离海东漠漠还山寻旧踪云飞无心任舒巻松劲有节欺霜风悠扬不学肤寸合偃蹇岂与羣芳同长材辜负廊庙噐大志蹉跎霖雨功白衣苍狗自千变何年十八君为公

　　竹溪清隐巻为吴昆王益题【并叙】

　　吴昆王益清修力学士也所居戴溪之旁种竹数千挺以资吟赏之娱毎溪水生风碧云萧飒万玉皆作鳯鸾声坐而听之使人悠然有遗世独立之意因题曰竹溪清隐间索予诗为赋此章
　　黄陵日暮愁云緑千顷寒波荡人目何人笑把金错刀剪碎湘罗千万束君家住向东吴东缩地谁移锦箨龙春风迸出玉万个琅玕绕屋声玲珑羡君习隐溪亭里时放扁舟渡溪水掀篷长啸碧云低一片潇湘响秋雨归坐幽窓月色凉红尘不到水云乡芙蓉风飐翠蛟舞千尺氷帘揺冷光颇似求羊散稍类嵇阮狂煑茶烧笋幽懐好拄笏看山清兴长浩歌淇澳诗闲倾桑落酒世间万事等浮沤两绶通侯不湏有君不见长安甲第连云起卫霍金张耀朱紫洞房月夜度歌锺绮窓晓日听莺语一朝事异人亦非苍苔满地客游稀蟏蛸罥壁虫吟户废址凄凉对落晖何如君家旧竹溪年年清趣乐无涯花深紫燕巢书屋波暖银鱼坠钓丝予生偶被浮名挂宁堪作吏金门下卜邻愿借屋头溪长日钩帘共清话

　　观捕鱼者

　　东风昨夜吹湖曲一川清水参差活渔郎举网唱新词棹破粼粼镜光緑妻孥汲爨具朝飱江蓠紫笋豚鱼新邻舟自小共乡陌来徃相看那更嗔轻鸿点点穿云杪緑杨细雨寒生早数声柔橹下中流烟水微茫逺山小

　　山水图为沙士清题

　　青山一片知何处云际依稀辨汀树春来泉壑尽争妍翠雨溟蒙飞薜荔山下茅茨凡几家小桥流水竹林斜阴阴萝径留啼鸟寂寂柴门掩落花故人家住钱塘曲彷佛当年旧书屋望海楼头夕照明富春郭外平芜緑西湖髙栁拂晴烟载酒时乘贺监船鹫岭朝涵霞气润鸥波夜逗月华圆朅来旅食秦淮邸回首湖山渺何许诗兴常寻仙姥云梦魂几听胥江雨南宫先生笔有神画图重见李将军晴窓暇日一披玩万壑千崖尽在门

　　太常夏仲昭墨竹为荘宪使尚源题

　　使君爱竹如爱玉日日故园看不足一朝峩豸入中台老栢啼乌恒在目京师寸土如寸金地窄那堪栽半林此君不见岁已乆几回梦落湘云深容台仙吏才非俗胸中剩贮篔筜谷清兴时时扫袜材砚池风雨吹寒緑何年写此妙莫当赠君不减双明珰髙标稍类螭头笔直干犹含柱下霜君今长宪滇云外髙节清风谁不爱红紫羞看世态多氷霜不改虚心在闲来对此不胜清耳边疑有蛟龙声何当截作仙人杖携上紫霄朝玉京

　　哀都宪张先生【并叙】

　　先生张式之四明人也以诗大鸣于时迩以奉表之京遂有鼓缶之变予哀之不能忘也因为长诗以泄予情
　　大雅寥寥乆不作畴能接武三百篇西都苏李最卓荦遗音近古犹堪传后来文章建安骨七子磊磊争雄先晋朝鲍谢亦仅数渊明制作真天然悠悠理趣自萧散不学小伎呈雕镌齐梁之下委靡不复振纷纷聒耳喧秋蝉有唐作者相继出一代雅奏鸣宫县杨王卢骆首竒拔髙岑韦栁堪齐肩天生李杜实冠絶光焰万丈直视人无前闵时愤事吃吃不离口彷佛古意犹能全先生生居百世后蚤有巨笔如长椽胸中吞吐经子史顷刻变化驱云烟由唐直泝到汉魏歴取次和无遗编大而宇宙明日月神恠幽隐枝葩连揄扬讽咏不一足豪思溢出有若万斛滚滚奔原泉词场袖手莫敢敌况欲掉鞅跻其巅平生精力尽斯学发为事业輷天渊三关净扫馘群孽六察总纪师多贤犯颜纳说任斯道拯民涂炭沉痾痊时时欬唾落珠玉世人孰得窥其玄我生幸获识光霁低头东野愿执鞭先生不鄙笑谓我子作可等卢玉川菲才岂敢遽云尔先生善诱何勤拳昨朝入觐上京国意谓簪盍期残年孰知先生弃我去奄忽羽化随飞仙钧天帝都极宏丽骖鸾控鹤上下相周旋文章在世万古耿不泯化为列宿河汉边芒寒色正烛下土要令天下羣瞽俱能辩析媸与妍先生于斯固无憾我独私心■〈侃，忄代亻〉■〈侃，忄代〉如烹煎松风日夕起涧壑助我于邑凄哀弦

　　山水图次尚寳宋士皋韵

　　■〈艹縻〉芜吐碧连洲渚无数眠鸥不飞起青山重迭画屏开疑是朝来洗轻雨新縳茆斋傍水乡濯缨几度和沧浪相过况有知音在絶胜成都旧草堂

　　秋江晚眺图为曹宪副廷彰题【廷彰冢宰之犹子中书之兄也】

　　金门画史小李徒何年写此秋江图斜阳杳杳下林杪隔岸几点青山孤时当深秋八九月红叶似锦烟中铺清霜萧萧悴髙栁浅水猎猎涵踈蒲茅亭一个傍山麓人迹不到堆寒芜就中岂无髙尚者皓首甘作林泉枯江头二客乆不去气岸颇似黄与苏抱琴何处觅知己矫首眺望仍踟蹰矶边舴艋差可渡似欲放浪为欢娯水清沙白秋正肃佳趣彷佛君山湖断霞留影带残雨连鴈欲下相惊呼前村有酒可剰酤亦有巨口淞江鲈江山若此岂易得览胜不来空负吾望中疑是尚书宅青红楼阁相萦纡书声隐隐起林壑剑气烨烨腾天衢年登百顷刈云子岁晚千头收木奴地灵岂徒富物产人才项背无时无鳯池乌府相照耀山川锺秀信不诬君家世业有如此辋川赤壁焉能逾何时许我载轻舸与君汗漫直上寻蓬壶

　　题刘推府湖山归隐诗巻【内有八景】

　　【东湖荷花　茶园烟树　望荡春涛　鞍山岚雨　柴冲夕照　松坪霁月　白沙渔唱　木岭樵歌】
　　湖山苍苍湖水緑灌木垂萝逺尘俗髙人小隐住湖东坐对江南秋一幅昔年宾兴歌鹿鸣平歩青云被推毂一官佐郡粤南陲才大位卑羞碌碌晨飡束带谒官长夜火照书谳疑狱秋霜欺人髪种种老境渐临如縳束便当投劾自陈乞何事甘心累形役路指衡阳还故乡笑脱尘覊返初服湖山归来故无恙生事虽微清兴足时时寻盟狎鸥鸟十里荷花照人目扁舟闲弄即南垞菱角鸡头收百斛蓬囱几度夕阳明桑柘柴冲接村谷暝色依微宿鸟静坐见松坪上团玉茶园烟霭树参差风动旗鎗香簇簇鞍山岚气欲作雨望荡涛声正翻屋水清沙白木岭髙渔唱樵歌断还续此时此景貌难尽幽趣满懐良可掬王晞方外齐逸驾诸葛隆中并芳躅胡为去此趋末路名利扰扰生忧辱超然肥遯固始愿不学引年思辟谷邻僧野老日相过旋折松茅煮溪簌浮云世事不湏问浊酒一尊聊共漉庙堂有政肉食谋葵藿区区徒献曝深源不出亦已尔其若苍生竟谁属

　　竹溪书屋巻

　　竹叶萧萧溪水曲鹧鸪啼断湘烟緑数椽书屋小于舡门掩清阴隔尘俗美人轩车期不来雅懐杯酒向谁开琅玕无实鳯鸟去碧云日暮空徘徊

　　沙木和驿壁间二仙传道图儗定襄郭公作

　　蓬莱之山渺何许中有仙人聚如蚁云深路逺不可致遂令方士神其理神其理玄且幽刀圭一粒人争求宁知天地尚有尽茫茫万物皆浮沤人生匪金石焉能形独留区区学仙子笑杀东家丘瑶池桃实竟何物可怜王母萧飒蛾眉秋空闻驭黄鹤不见来青牛丹砂卒难转白雪忽满头君不见少翁栾大骨已朽茂陵松栢悲风吼

　　题菊庵先生挽诗巻【菊庵今都给事中姚君景昭父也】

　　菊庵先生天下士才噐卓确俦能同读书一目五行下六经星斗罗心胸当年束髪试乡举已与老辈争豪雄文章湓溢万斛涌不啻天马行秋空词场七试竟不偶铁砚欲弊仍磨砻登髙觧作子虚赋金玉掷地声玲珑兴来临池恣挥洒彷佛羲献渠亲逢园林颇似通徳里气岸不减眉山公胡为一夕遽梦牒玉楼仙去何匆匆遂令里闬失模范贸焉摘埴行途穷年深草色上翁仲马鬛一片青山封于今有子更竒拔明时科第髙登庸清词醉草得遗训耻学篆刻工雕虫东台列职近五载谏疏屡上输精忠天章褒异重厥自恩被两世颁双龙先生于兹固不朽光烛泉壤回春风嗟予后学生已晚不获铅椠相追从懐贤窃欲颂潜徳安得巨笔如长虹

　　谢龙太守惠墨

　　徂徕斵碎青松骨竹屋篝烟香馥馥道人晓起探床头扫得玄霜二三斛空山铁杵声相鸣日暖风和捣应熟忽侃满桉走蛟龙疑有虹光射人目文章太守才且贤赠我谊重黄金钱开缄捧椟发长叹莹然至寳真堪怜我惭无才将奈此镇日临池弄池水楯端草檄属何人醉后濡头竟谁氏有时窓下试一磨淋漓云雾生江波兴来枝戟老鸦手涂抹稍类隶与科恨无山阴九万纸练裙多年不堪洗呼僮扫壁且题诗苔色满墙秋正雨

　　过歌风台【在沛县】

　　望夷宫中箭如雨芒砀山前五云起沛公提剑走咸阳百二河山属真主乌骓已逝走狗烹【叶】威加四海来故乡台前父老奉觞寿酒酣激烈歌声长髙皇龙去台应朽猛士何人四方守落日悲风动地来萧萧但见台前栁岂不闻姑苏草长逰糜鹿铜爵年深野狐哭唯有陶唐三尺阶千载人思太平福

　　点苍山

　　点苍山色何竒哉芙蓉朶朶天边开嶙峋直上九千仭下视羣岫皆蓓蕾夸娥不能移巨灵不能劈南风十日吹不平但见云开横铁壁琪花瑶草四时闲幽致彷佛非人间千年老雪消不尽龙湫六月生阴寒我欲乘风升絶顶倒控苍虬凌倒景黄鹤仙人招不来目断蓬莱五云境

　　郭汾阳轻骑见虏图

　　有唐国歩中叶危长安宫阙胡尘飞履谦陷贼杲卿死二十四郡将谁支可怜不见平安火相国只谋行幸所马嵬坡下玉环啼灵武山前乘舆播此时名将知谁是凛凛汾阳树忠义故地初闻河朔归捷书又自潼关至两京收复不移时贝锦青蝇谤亦随寜知突起泾阳祸二虏冯陵逼帝畿节度不出淮西师观军笑杀河中儿花门嫠面似虓虎徤儿好手应难持汾阳遽画扶颠计免胄投身为虏饵马前传导令公来回纥寻盟吐蕃去乃知天意眷忠贞数语贤于十万兵千载髙名垂不朽画图三复想仪刑

　　双马图为万都阃子和题

　　金生画马纔二匹彷佛当年韩干笔一匹蹄攒首渴乌一匹红云满身湿两马相向交囓鬃宛如君家枥上双飞鸿雄姿逸态逈殊絶曽向边疆收战功想应弃置归来后沙塞草黄龙骨瘦春雨遥思彩鳯羣秋风几梦祥麟廐此马昔闻来向东驽骀万匹皆成空偶因歴块误一蹶按图谁复知豪雄吁嗟伯乐真难遇蹑景追风亦徒尔试看日晚太行间骥负盐车但垂耳

　　仙居书屋为相国商公题

　　仙居之山几千仭兮芙蓉万迭屼然直上而孤撑攒峯西来拥其下是为金华诸山兮左右环拱罗立而相迎红尘隔断数百里时有彩云片片生其间兮只疑方壶圆峤之在目丹厓翠壁掩映而霄峥玉堂老仙昔居此诛茆缚屋时躬畊贮书万巻日披诵列仙环侍皆儒生当牎翠屏宜晚对飞流喷作瀑布声乱藤苍苍挂寒雨白石一径香生蘅松风旦夕发清籁彷佛天上来鸾笙幽深宛似白鹿洞翛然一段沧洲情有时纵歩一登眺但见琪花瑶草不可以名状兮上有好鸟宛宛声和鸣老仙抱道非逃名慨然有志忧疲氓一朝飞歩朝天京万言披腹琅玕呈玉帝见之喜首擢桂籍魁羣英十年补衮作霖雨诸方入贡歌升平列仙亦继起先后俱登瀛锵锵环佩趋承明文章班马世所惊回首仙居山嵳峩天外横想当太古毓元气间世降此长庚精地灵人杰信非偶髙名可轧岱与衡何湏采药三山行何湏承露双金茎乃知仙人在清世秦皇汉武白首望幸空无成

　　朱寅仲写杏林春意图为内相素轩公题

　　何人貌此春意图杏花照眼红模糊滇城朱氏称好手点染自谓当时无初疑桃源在人境溪水无风明似镜落红满岸误渔舡不见秦人来问讯复疑金谷桃李春东风红紫几回新豪华转首成消歇不见花前劝酒人摩挲细认乆乃得知是匡庐董仙宅门外青山万仭髙香炉五老森罗列天然一段幽竒趣金削芙蓉隔旧世个中茅屋几人家流水闲云自来去飞岚掩翠望中迷古木寒藤夹岸垂抱琴来访者谁子径度不避溪桥危苍苔白石连松岛五陵逰侠经过少门静常时下鹿羣溪晴几见飞鸥鸟先生开牎心澹如手摊一巻岐黄书平生有志在经济不作良相为良医活人不取青蚨直种杏成林还自适年年花发正春风一片朝霞绚晴日朝霞一片树头红赤城彷佛遥相通从来种徳知多少但见春深子满丛实成更有于莵守不似邻园杂花栁彩云遮户最冝诗香雪扑帘堪对酒先生一去经几霜画图髙行至今扬苏躭橘井应同调王母桃花可并芳文章内相躭清致购图不惜千金费髙堂相对澹忘情移得山林在城市

　　○附栢梁体

　　吕氏节孝巻

　　金陵吕氏家夲吴少膺姆教如罗敷伊昔笄年美且姝嫁得良人君子徒双飞婉转鸾鳯鶵胡期一朝镜影孤懐中弱婴声呱呱髙堂况有白髪姑昨者与君为欢娱何忍背弃如路途矢心清白永不渝寸扄皎若秋霜俱朝课儿书夜■〈糹辟〉纑膏沐不御泪眼枯天胡不吊姑且痡吁天求代频号呼天愈姑病不负吾而今春秋雪满颅天书褒异下清都节孝大扁题门闾我愧为儒七尺躯行年四十百行无闻母髙谊敦薄夫为作歌诗付董狐

　　清风亭稿巻四

　　●钦定四库全书

　　清风亭稿巻五

　　（明）童轩 撰

　　○五言律诗

　　春雨卧病书怀【十首】

　　春半连朝雨空斋睡起迟闭门回俗辙煮茗瀹诗脾小菜生新甲闲花发旧帷翛然成吏隐虚负盛明时
　　一室朝慵扫遗经自讨论枯蜗寒缀壁黠鼠静翻盆调古谁同赏时清道益尊闲将贫富态书向翟公门
　　避地营书屋萧然一二椽官闲非逐客病久似癯禅犬吠南中雪蛙鸣井底天物情徒自尔吾且守吾玄
　　积雨空斋里春寒未夹衣道穷知己少乡逺去人稀栁湿低吟槛苔深涩旧扉自惭无劲翮不是恶羣飞
　　门巷春泥滑山川晓雾昬莫言犹豹隠端胜类鸢蹲扫径除花缬编篱护竹根平生忧愤志惆怅与谁论
　　宻雨随风急虚斋日晏眠诗瓢髙挂壁茶灶冷炊烟饮乏髙阳侣贫无负郭田悠悠清梦里吟遍衍波笺
　　澹泊真无事迂疎百不能守株思得兎点笔悞成蝇行古从人笑家贫免盗憎居然叨素食浑似戒州僧
　　勿讶非吴下深惭令海盐旧琴蛇腹断新笔鼠须尖诗苦非因债官清不为廉窓前山色好终日坐钩帘
　　用世才偏拙治生计益穷接■〈罒离〉巾倒着榾柮火初红病喜听琴愈书因看剑工茫茫天壤内何必楚人弓
　　狡兎谋三窟寒乌借一枝浮名成底用薄俗不堪医竹色团书屋芸香落砚池投闲聊尔遣知命复何疑

　　雨中柬郑广之挥使

　　咫尺长安道思君日倚楼寒烟笼野色春雨暗江流燕麦悲新况莺花感旧游何时一相见携手步沧洲

　　闲居漫兴【十首】

　　卜地构轩楹心闲乐自生土花凝碧嫩林叶澑红轻月射檐牙白泉穿石罅清自縁幽兴足初不为逃名
　　未老已偷闲萧萧屋数间桮倾螺殻紫冠制鹿皮斑隠几闻啼鸟钩帘见逺山秋来无一事衣佩尽纫兰
　　举世长昬饮畴能问独醒门无题凤字囊有换鹅经种就花成锦移来石作屏闲中供一翫相对眼偏青
　　一榻清于洗翛然思不羣紫苔行处满黄鸟坐来闻琴奏梅间月碁敲石上云蒲塘新水暖花落覆轻纹
　　自识清堪乐谁云俗可污泉烹建溪茗香霭博山垆月冷梅魂瘦风清鹤梦孤近来疎懒甚簪组意俱无
　　歧路竟喧纷心闲苦不闻字临王逸少诗学鲍叅军竹里敲茶臼花前倒酒尊嵇生本髙致宁肯在鸡群
　　门径掩苍苔清幽絶点埃投闲惟乐道多病孰怜才竹每穿篱引花常税地栽一帘飞絮晚游侠不曾来
　　遯迹衡门下栖迟得自由梅花悬小帐莲叶泛轻舟事业惭鸣凤生涯笑拙鸠尘缨何处濯门外有清流
　　镇日掩柴扃长歌醉复醒草生元亮井竹覆子云亭暖玉砻棋局秋金铸砚屏都将旧游事一笑晚山青
　　樗散真成癖支离类隠沦林深多緑藓地僻少红尘酒熟频留客诗成不寄人清风无限乐即此见天真

　　晚至华阴拟唐人作

　　马首日将晡行行岁欲徂古祠寒藓合仙掌断霞孤山暝闻啼鸟溪晴见浴鳬洛城知不逺宫树晚模糊

　　赠范外史

　　寄迹朝真观烟霞世外心封书慿鹤寄吹笛学龙吟寳气千林玉丹光满灶金有时飞佩响浑作步虚音

　　题连云栈

　　鸟道由来险经行感客心蛩声吟乱叶虎迹印深林【武关青桥二驿近闻有虎食人】零露沾衣湿轻岚障日阴王程未可住四牡正骎骎

　　积雨青阳道中

　　淅沥连朝雨驱驰道路中泥深愁没马草满畏飞蠓有虫【如大蝇土人号为蠓簪螫人辄瘇】重雾山含毒惊湍石潄风【山下有溪皆巨石飞湍】已将身许国何敢怨途穷

　　五丁峡

　　忆昔梁州域曾闻贡篚来孰云千里险功自五丁开溪恶蛇虫杂林深虎豹哀那堪登峻岭我马正隤魋

　　寓白塔寺偶题

　　夜宿招提境萧然世外踪雨腥龙出洞月冷鹤归松影露林间塔声传涧底钟空门应不鏁常借白云封

　　谪所有怀旧游诸友

　　忆昔论交日相知尽少年季良身任侠叔度世称贤夜雨弹棋局春风放酒船飘零各分手愁絶越江邉

　　夜坐感怀

　　独坐悲前事悠悠十载期黄芽难变骨黑髪已成丝慷慨班生剑凄凉楚客词更阑不能寐起视夜何其

　　怀刘通政时用先生

　　吾乡多俊彦夫子独超羣诗妙唐人法词工汉史文精忠县皎日髙谊薄行云为别今三载空怀晋鄙熏

　　怀康绣衣用和

　　壮歳登乌府昻藏自不羣印章驱吏佩谏草避人焚面冷霜飞鐡衣香绣蹙云何时重会晤尊酒细论文

　　怀刘绣衣廷髙

　　乡里交游辈情亲喜见君一缄劳寄意两地惜离羣白马人传疏雕龙世爱文几回驰恋切春树暗江云

　　怀丘秋官时雍

　　黄甲题名姓刑曹列缙绅律身清似玉持法蔼如云白也诗无敌羲之字有神别来成间阔几度仰清尘

　　怀胡绣衣以道

　　气节摩霄汉文光射斗杓礼闱髙擢桂宪府早乗轺晓日听鸣凤秋空见落鵰君才有如此不负圣明朝

　　题林塘别业

　　林塘多胜趣云物四时幽山色供诗料波香引钓钩髙原收鸭脚浅渚摘鸡头剩有烟霞癖无烦使者求

　　白沙民舍

　　初日照林扉山深客到稀栁溪莺独啭麦陇雉双飞少妇提筐出中男荷畚归盛时征赋少生事莫嫌微

　　九龙滩晚泊

　　九龙滩下泊烟景暗苍苔树影临流出钟声渡水来江空鸥伴少风急雁羣哀正尔怀人切愁云满钓台

　　渔者

　　一叶扁舟里萧条生计微犬依茶灶卧鸥逐钓丝飞不识功名路浑忘宠辱机溪头新水緑欸乃日忘归

　　富阳晚眺

　　渺渺江邨路扁舟薄暮过人家连竹坞野烧接山阿鴈影惊秋逺潮声向晚多推篷无一事闲听棹郎歌

　　暮过山寺

　　寂寂南朝寺荒凉露逺郊夕阳僧扫叶秋雨燕辞巢断碣犹横草遗龛半覆茆道傍泉涌碧疑是虎曾跑

　　舟中杂咏【六首】

　　买得扁舟穏浑如米氏船看山篷屋坐待月柁楼眠鸥静偏怡趣鱼多不论钱南风十日好百丈漫须牵
　　去去朝京国图书满画船丹枫连水驿白鸟没江烟候吏朝挝鼔渔歌夜扣舷盛时官况好何异去登仙
　　秋水青于染官河放去艭波光平草阁山色到篷牕细雨猿啼独疎烟鹭下双羇怀正牢落谁与倒银缸
　　翘首金台道孤舟几日程陇云迷客梦江月照离情逺水连天白髙河下露清不堪凉夜永蟋蟀近人鸣
　　孤鹤掠予舟横江白露浮天长秋水阔云浄晚霞收斗酒聊相慰江山足壮游篷窓今夜月应似在黄州
　　薄暮推篷坐吟怀自爽然青山遮驿小白鹭点波圆野旷风生籁江空月在船夜阑清不寐屡欲挟飞仙

　　吴江道中

　　挂席吴江路长吟趣不穷轻鳬眠野艇鲜鲫上丝筒照水蒹葭白酣霜橘柚红此中乡土好应不愧豳风

　　东林小隠巻为沈处士题【二首】

　　小隠东林地身闲岁月忘曲池山倒影虚阁水生凉雨润琴丝慢风熏药臼香隠君清趣好无梦到岩廊
　　游侠经过少衡门尽日扃草香侵座緑山色堕楼青野服裁荷芰园蔬煮茯苓翛然尘市外不减聘君亭

　　孤鴈

　　离羣应已久逺地只孤飞月冷呼声疾云闲頋影稀萧萧蒲苇老粒粒稻梁微几夜回塘梦分明向北归

　　广陵

　　日暮添乡思孤舟宿广陵晚风摇酒斾寒雨湿渔罾影暗原头树光微渡口灯故园何处是归梦杳难慿

　　清河

　　日暮劳行役官河驻短篷渔灯寒照水牧笛夜吹风缺月斜窓入流云极浦通不堪吟望断天外呌孤鸿

　　舟经武城有怀同年伍令尹

　　寂寞居民少萧条古木疎岸明残雪在川暝落霞初渡口人看鴈湾头妪卖鱼临风思茂宰掩袂一欷歔

　　流河

　　早发流河路西风岁晏时白烟连逺戍黄叶下髙枝野老趋乡集【北人呼市为集】渔郎祀水祠太平风土好随处乐雍熙

　　砖河

　　夜泊砖河驿乡山此地賖朔云低度鴈闗树冷啼鸦宦况忧来薄覉怀病后加不堪归梦断明月满天涯

　　道傍古碣

　　遗碣知何代离离碧藓迷夕阳牛砺角秋雨蚓蟠泥牧竖羣敲火行人半认题空遗千古恨愁絶岘山西

　　戊子冬备员朝觐侨寓湾中逆旅值风雪大作有感

　　憔悴穷途客余生只自怜怀人长两地去国又三年白髪悲难变青袍弊欲穿不堪风雪夜梦绕紫云邉

　　与许汉英秀才夜话

　　白下栖迟地睽违又十年蹉跎双鬓改险阻一身全夜雨溪南业秋风墓下田别来空有梦惆怅未能还

　　雪

　　旅馆人初到长空雪正浮和云埋野树杂雨响江楼冻涩班生剑寒欺晏子裘慿谁歌郢曲一洗客邉愁

　　塞上

　　万里隋城北愁云一望迷雪深边马健月黑陇狐凄逺戍连烽火寒沙莽蒺藜将军多暇日游猎玉闗西

　　除夕

　　旅馆逢除夕凄凉岁欲徂异乡家是客薄宦病为躯华髪欺人老青灯伴影孤春风明日至谁共饮屠蘓

　　偶书

　　自笑谋生拙箪瓢屡晏如贫无求米帖病有絶交书补履空惭剑逢危欲戒车何时拂衣去重拟结蜗庐

　　禄脿驿和祝廷瑞侍御壁间诗韵

　　京国云山逺悠悠入梦思频年縻薄宦何日是归期鱼鴈音书杳风霜道路迟窻前残月白起视夜何其

　　鹤庆道中

　　岩深多险阻马足正凌兢暝雪依巢鸟斜阳归寺僧林疎鸣败叶涧古积坚氷去去无辞逺荒山又几层

　　赠明上人

　　悟得西来意禅闗养性灵藤阴侵座满竹色覆池青洗钵鱼吞饭传灯鹿听经自无名利梦不着息心铭

　　忆金陵【四首】

　　金陵佳丽地风景想依然城阙金汤固江山罨画连晚风楼上笛春水渡头船惆怅曾游处而今又几年
　　自古兴王地繁华剩足夸鬪鸡名巷小牧马旧坊賖稚子春骑竹园丁晓卖花汉家宫阙丽王气结红霞
　　为忆江东地风光信可怜侯门深似海官道直如弦妓女钗簪燕儿童纸放鸢何时赋归去醉向酒楼眠
　　建业侨居地悠悠入梦賖秦淮桥畔月灵谷寺前花银烛张灯市青帘卖酒家时清人自乐箫鼓度年华

　　滇南即事【四首】

　　自昔梁州域西南路尽通碧鸡名岫逺金马故闗雄罗妇裙花布蒲蛮臂柘弓圣恩同覆载处处乐时丰
　　谩说滇南俗人民半杂夷管弦春社早灯火夜街迟问岁占鸡骨禳凶瘗虎皮輶车巡歴处时听语侏离
　　万山藏古寨六诏杂诸蛮僰女头笼帽蕃僧耳坠环啖蛇传土俗屠犬祀神奸更有西戎种轻生赋性顽
　　老稚毡为服侏离语更哗汤池皆可浴石鼓不堪挝土产饶山锡官租半海■〈贝巴〉信知南地暖常吐四时花

　　送侍御胡先生还朝【四首】

　　门地台端重才名柱下雄清霜随击鹘甘雨逐乗骢谏草多危论词葩有古风试寻名宦传应与昔贤同
　　黄甲声名大乌台岁月长风霜飞北阙山岳动南荒献纳才追黯澄清志似滂应图邉徼事归去奏明光
　　按部滇南省昻藏孰与同羣寃如尽雪六察欲生风骢马人皆避豺狼迹自空独惭知爱者名玷皂囊中
　　万里来南国观风肃宪纲词锋横白笔家世等青箱忠露丹心日威凝鐡面霜行看天上去补衮佐虞唐

　　月夜听琴偶作

　　空山明月夜有客坐弦琴细把清商调弹成太古音花深胡燕语木落楚猿吟此意锺期解寥寥千载心

　　京口夜泊

　　维舟京口岸惆怅旧呉都寺逺钟声杳城髙月影孤江枫人独宿汀苇鴈相呼无限凄凉思寒潮打败芜

　　○附五言排律

　　久雨一百韵

　　庚辰六月淫雨四十余日大水弥望坏人屋壁轩忧病中值此困懑可知因成五言排律一百韵以写予怀
　　久雨连旬朔阴霾尽日垂长途泥活活陋巷水漓漓云重倾如注风回扬若丝纎绵还淅淅明灭更祁祁骤若闻吴语闲如却楚师四檐频泪滴千里尽膏陂入夜星微见凌晨雾复弥涓涓通竹溜宻宻洒茅茨涸泽深三尺遥峰露半规须臾流涧壑咫尺隔天涯河伯胸襟阔飞廉号令驰蹄涔俄扩量蜗室仅容锥帜闪频惊缺轮停久缓羲未堪修禊祓且可澣尘缁屋覆翻危棹梁空泻漏巵波揺张氏宅潮没岘山碑岂是桑田变虚勤砥柱支千家奔逐逐万橹去■〈是羽〉■〈是羽〉只讶天成漏浑疑□□卑青蒲梳细浪緑藻舞芳漪乱草萋迷发闲花掩映披原髙滋蚌蛤江涨怒蛟螭蝶翅方粘粉鸦巢正护危侵阶冲蚁子沈灶产蛙儿跳足商羊舞垂翎卫鹤疲马牛行莫辨【见庄子秋水篇】鸟雀下还迟瑟缩窥鱼鹭沾涂曳尾龟屋头鸠逐妇墙角雉呼雌不见揺烟麦那看向日葵田夫忧损稼渔叟畏漂篱泾渭奚能别槔车枉用施未期收小菽何暇望维秠民庶□□□官军□□时□□浮大渚□□立荒陲衣袂俱沾渍旗干半倚旇妻孥忧馈饷老稚苦啼饥米讶珠为价薪同桂作枝人将虞垫溺谁为诉疮痍髙卧陶彭泽长吁杜拾遗乗舆空有惠版筑谩劳持白日何时见顽阴不可麾髙阿寻马苋下坎拔鳬茈蝶蝀形难指阴阳沴若斯共愁云压地那想雪翻匙嗟我常兼仆怜人更泣歧不能援只手祗是蹙双眉难假浮槎力长吟苦叶诗穿渠思郑氏兴利慕刘彝门涩苔痕上牕昏树影筛瓢倾颜子饮布渗董生帷竹几朝难凭藜床夜屡移书空频咄咄戮力正伾伾篝火烘新画牵萝补旧篱一毡浑不弃两屐镇相随乡絶人传信门无客问竒诗因愁易得病与懒相宜刘氏躭三癖梁鸿赋五噫漫兴浮海叹何惜买山资宦况连朝薄乡心半夜悲徙居将久矣缩地欲何之便好乗兰舫聊为啖水芝儿嬉泥作径婢怪灶难炊寸步行还碍通宵坐不辞万间思广厦百斛运深池溽湿憎藤簟凉生怯葛絺短笻朝倚壁吟笏晓支颐治业无仁仆论心少故知张油聊尔避塞土竟何裨潦倒遭时谤揶揄被鬼嗤却怜成独立【用杜】曾谓失羣疑【易遇雨而吉群疑亡也】江汉慿谁咏莼鲈动客思迂疎真自拙尘俗本何覊命也嗟难逹形乎觉易衰守株无兎触设网有鸿离杂虑纷旁午中怀耿郁伊谩劳揩病目空复捻吟髭已分烟霞想宁容造化窥志厌如酩酊神困若饥羸因忆尧君政犹烦禹足胝循环天数定剥复理堪推前志明垂训强阴每致兹燮和须有在寅亮岂无为弭变由诚感回灾本德祈干戈思有省帑藏戒无私刑臬犹当慎征徭必用咨游僧驱冗费污吏汰膏脂疾苦询三老公勤勅百司沟塍防夏潦雩祭谨春祠抚世酬三德求才立四维朝廷升大化海宇仰重熙礼乐斯明备华夷悉抚绥自然登至治底用问希夷玉烛和难戾金天世可追三光应顺叙万福尽来膍苑囿鸣祥凤郊园出瑞麒昆虫咸遂育庶草尽蕃滋甘雨应知候仁风必应期共遵皇极路永建太平基愿撰东封事兼陈既醉词排云呌阊阖稽首献龙墀

　　挽邓处士【侍御邓锺英之祖也锺英与其叔允哲俱仕北台】

　　旧业山中路春风草又青雨昬翁仲石云掩少微星州里怀恩泽乡闾失典型髙风人仰斗濳德世留馨地卜眠牛兆囊存相鹤经夕阳闲竹浦秋雨掩柴扄下泽车仍在山阳笛忍听我看髙士传谁筑聘君亭台柏双枝秀庭椿一树零怀贤空洒泪忍诵蔡邕铭

　　九月三日渡钱塘江观潮

　　扬帆过钱塘秋潮正掀涌浪花蹴天飞涛影压云涌初疑海窟沸复讶地轴动雪山半空来雷鼔六丁拥阳侯叱洪威海若扇余汹声喧战马驰势怒老蛟耸云梦敢言大吴会讵敌勇钱弩竟虚发越舟尽成恐快哉天下竒异矣泽中孔斜阳一镜平飞鸥集如蛹

　　题西蜀江山图

　　画里蚕丛国三川尽在眸闗城连逺堡形胜入边楼落日乌蛮夕西风白帝秋断霞飞极浦微雨暗芳洲茅屋题工部祠堂记武侯栁垂泸上步花发瀼西头万里桥犹在三巴水自流数拳悬岸口百丈上滩舟滟滪髙于马岷峨列似虬岭■〈犭员〉啼灌木杜宇呌荒丘地僻琴台古山深剑阁幽野花供客况江草唤人愁使莭曽经驻仙槎拟再浮白云浑似旧锦树镇常留仿佛登临处依稀汗漫游披图一长嘅飞兴绕西陬

　　清风亭稿巻五

　　●钦定四库全书

　　清风亭稿巻六

　　（明）童轩 撰

　　○七言律诗

　　丙寅中秋对月

　　秋色平分月正圆南楼清兴浩无邉云□□□悬丹桂水满龙宫泛白莲万古山河□□旧百年身世欲登仙何当唤起临皋叟斗酒中流共放船

　　题清隠山房巻

　　幽居浑似聘君亭门对青山尽日扃一榻□□吟处扬半牕松雨梦回醒鸿都官好羞□□□观门深懒议经一卧空林惊岁晚无人知有少微星

　　咸阳晚眺

　　渭水东流落日西咸阳秋色望中迷荒烟古渡人稀到衰栁空城马自嘶霸业已消三月火断碑犹载数行题东门牵犬人何在空见年年碧草齐

　　襄阳怀古

　　疋马南归望故城半林残雨夕阳明云邉岫接秦山色树里河流汉水声堕泪有碑苔色古拦街无曲酒旗横那堪回首成陈迹笳鼔西风怆客情

　　送徐遵诲公子之邉

　　羡君家世旧簪缨百战常怀报主心草檄有才追记室登坛无路继淮阴射鵰紫塞秋云黑走马黄河夜雪深白首丹衷知未变归来双肘印悬金

　　春水一首次张叔勉韵

　　湖北湖南燕尾分半篙纔动緑如芸薇花沟【薇花沟见扬州郡志】小依桥见桃叶歌长隔岸闻细草断氷鸥外浦斜阳晴笛鸟邉云晚来几阵知时雨【杜春雨诗好雨知时节】洒碎玻璃万顷纹凤

　　西草堂一首为邹义官赋

　　清隠台西地位竒四时佳趣自相宜秋风萝蔓垂茅屋春水桃花近竹篱劝客小姬歌白苎遣怀新句冩乌丝相过况有知音在不用黄金铸子期

　　咏马蹄墨一首柬留守郑广之玉峯李景辉二知已

　　汗血曾劳百战场空遗踣鐡在文房砚台夜迹元霜滑笔阵朝冲紫雾香削玉【杜髙蹄削玉寒】谩劳龙作剂【墨名龙香剂】藏金【汉武铸马蹄金】聊藉豹为囊【豹囊藏墨不坏见文房必用】可怜一蹶无人识却欲追踪后二王

　　题莹僧官禅室

　　地隔红尘接上方乱藤髙竹暝苍苍半屏夜坐云牙冷一饭朝飱石髪香雨后降龙归呪钵月明栖鹤下迥廊我来欲问西来意安得醍醐灌顶凉

　　客中清明感怀

　　小衾孤枕兴萧然况是清明到客邉千里有家慿逺信一春多病但髙眠梨花淡月秋千影杨栁东风蜡炬烟搃是少年行乐处只今惆怅酒尊前

　　赠傅少府俊

　　公才儒行共称贤百里劳君早着鞭夜静柴门无犬吠昼闲公馆有鱼悬桑麻时雨连城郭桃李春风被管弦应是棘林鸾凤翼九霄云净看髙骞

　　寄张景华

　　泮水曾同咏碧芹多君丰采更超羣十年谩学屠龙技五色争夸吐凤文剑匣秋风飞电影砚屏春雨乱星纹别来无限相思意目断江东几暮云

　　简溪为吏部吴主事题

　　溪上幽居敞竹屝溪邉春水净苔衣吟抄甫里新诗句坐买严陵旧钓矶云去青山当戸立雨来白鸟傍人飞也知习静真成简游侠无劳问是非

　　次韵李商隠无题【四首】

　　窻掩蝉纱怯晚风刺桐垂影曲房东自怜燕谷无春到谁信蓝桥有路通药玉杯擎鹦鹉緑团金带束荔枝红十年一觉繁华梦羞见青铜两鬂蓬
　　梦断行云会晤难翠壶银箭漏初残小衾卷绣香犹在【用李】团扇题情墨未干满院落花春事晚一庭芳草雨声寒机中几字回文锦安得夫君一笑看
　　梨花满地月明来虚听宫车响若雷绠断银瓶难再续锁开金钥又空回行云谩想髙唐梦咏絮谁怜谢韫才莫把春心比香灺等闲篝下冷成灰
　　花暗芳尘忆旧踪巧莺帘外度歌钟绯罗袜衬双钩细金缕衣熏百和浓露冷云廊吟桂叶月明水殿看芙蓉而今徃事浑难省愁絶巫山十二重

　　题严子陵钓台

　　遗台临水郁嵳峩西汉髙风耿未磨岁月忽惊人已逺江山如待客重过一书尚想狂奴态五鼎空张谏议罗四望寿陵何处是青山依旧属渔蓑

　　和刘工部无题【四首】

　　垂杨门巷嫩寒余银鸭香清绕燕居妆镜窥红春有态黛蛾分緑画难如云飞巫峡频牵梦潮隔浔阳久旷书惆怅碧栏干外月梨花疎影到窓虚
　　金殿萤流月半沈谩思当日宠恩深风清香箧捐秋扇露冷空闺急暮砧别院频飜鹅管玉长门深鎻兽环金可怜碧海青天外谁识姮娥夜夜心
　　钿合鸾钗昨尚存几看新水化生盆金鱼戸钥花千点玉虎丝牵月一痕斑竹暝烟思帝子緑芜春雨怨王孙愁来更上危楼望江水悠悠也断魂
　　帘外东风扇晓寒碧桃香老共谁看金铃犬卧红绵毯翠羽鹦啼白玉阑花暗小机尘旧锦草深回磴罢鸣銮昼长寂寞无人问自起闲敲响玉盘

　　癸未大礼庆成锡燕

　　蓬莱阁下庆成时佳气葱葱霭玉墀千载风云光禄燕两轮日月太常旗香飘黼扆瞻龙御乐奏箫韶听凤仪青琐小臣无寸补载歌天保祝皇厘

　　题鄱江小隠图

　　鄱江西上是吾家帘巻青山寂不哗杨栁晚烟迷燕垒蘼芜春雨涨鸥沙牙籖插架堆书帙竹笱悬流泊钓槎今日长安看图画不胜归兴绕天涯

　　寒食漫兴

　　黄鸟緑阴春树浓韶光大半转头空一百五日寒食节二十四番花信风杜老只应偿酒债步兵何用哭途穷人生遇景且为乐莫遣霜华点镜中

　　登甘露寺多景楼

　　一上髙楼望眼醒无邉风景入诗扄水连天去萦回白山过江来逺近青秋草蝶飞全晋地斜阳人语向吴亭吟余却爱空门趣松下僧翻贝叶经

　　湖海壮游巻为髙仲显题

　　不愿功名竹帛垂半生踪迹走天涯蛾眉亭下维舟夜燕子楼前对酒时髙节不殊东汉士行囊唯贮盛唐诗相逢笑我为官累两鬂苍浪半欲丝

　　送张文元秀才下第归吴

　　功名两字古来难又向西风抱玉还点额自怜龙未化泽文犹待豹成斑黄芦浅水沙头雨红树斜阳郭外山他日重来应得意一枝仙桂看髙攀

　　乐清轩为沙士清题

　　支离长日赋闲居门掩青苔思有余春水漾花鱼乳后夕阳穿树鸟归初逢人但録修琴谱对客常谈相鹤书更拟髙楼营百尺元龙豪气未应除

　　丁夘秋予领乡荐之京三兄志广偕亲友饮饯都门之外把袂而别是夜宿龙江驿

　　萋萋草色满长坡况是连枝惜别何客散酒空看鴈影露寒沙白宿龙河投林候火依稀见临水人家逺近多自愧忘情非上智不禁清泪洒江波

　　癸已岁予齿四十九矣宦绩无成道德日负怅然有感因作

　　久客怀归尚未归半生尘土涴征衣买臣每叹行年困伯玉空知徃事非春雨又苏邉地草秋风应老故山薇太平时世身难补会向沧江问钓矶

　　挽李恭人【太守李克昭之内】

　　郁郁埋香刻翠珉髙风重惜鲍夫人良妻内行思贤守孝妇佳名重史臣鸾影晓分金镜月凤梭春暗锦机尘云軿一去无消息南涧东风长緑苹

　　九日【四首并序】

　　予以幽忧之疾闭门不出者动阅数旬眉宇向秋凄然愁絶故人尚寳宋公忽有冶城登髙之约辞不能赴因诵杜子重阳独酌杯中酒抱病起登江上台之句不胜幽兴满怀于是想象冶城风物为赋律诗四章诗成会乡友傅德修携诸公登髙诗巻来遂用书之于左
　　授衣又值景荒凉泽国砧声夜有霜病后欲寻元亮隐愁来无复孟嘉狂树连凉馆迷秋色潮落横塘冷夕阳却忆冶城山上约不胜清兴搅吟肠【凉馆横塘俱建康地名】
　　鴈下菰蒲宿雨收登髙有客上林丘池荷巻翠花皆老江树翻红叶尽流白下萧条偏近晚新亭凋敝不宜秋良辰无那成虚掷孤负黄花酒满瓯
　　萧萧木叶下髙枝又是深秋九月期黄菊酒香人病后白苹风冷鴈来时叅军帽落谁同调宋玉诗成益自悲有约不能逢一笑看山窓下独搘頥
　　幽亭结构号飞龙风景苍苍入望中鸿鴈去来时叙换江山登眺古今同緑荷浅水栖寒雨黄叶虚窓战晚风秋兴满怀禁不得倚栏搔首叹飞蓬

　　送释思齐徃扬州

　　泠然飞锡自扬州却被红尘数日留洒翰不殊怀素笔工诗还似至弘流青松挂月山城夕黄叶填门野寺秋此日不须骑鹤去渡江唯用一杯浮

　　挽陈侍御尊府【由刑部员外升郡守致政卒】

　　解组归来鬂未丝讣闻惊悼哲人萎白云司职明刑日铜虎分符作郡时堕泪有碑遗泽在去官无砚后人思最怜南国霜台夕月冷啼乌绕树枝

　　挽永新伯许公

　　百战纵横伟丈夫两随黄钺定神都指麾天地纡筹划驱逐风云入阵图金劵有书曾锡土玉闗无路更弯弧承家主器今良将麟阁功名夐不孤

　　送陶希文先生校文浙江

　　自昔文衡荷至公多君膺聘去匆匆骅骝不假千金市麟凤须教一网空夜舫星辰文璧灿秋堂风露烛花红也知东浙多才俊萧李行看在药笼

　　题澄江草堂巻

　　爱汝澄江草堂静白沙翠竹相鲜新银鱼双尾不受钓黄鹤孤飞却近人柴门流水岁将晚药裹书籖时自亲天书何处正物色老矣征君乌角巾

　　送李道士还蓬莱山元阳观

　　夫容角冠黄锦衣少日尘寰知息机去家千里每入梦蹑舄一年今始归放鹤传书山月白檄龙行雨海云飞明朝拂袖向蓬岛芝草琅玕秋正肥

　　赠宋县丞兼柬岳太守文玑

　　一官佐县丞负予藉甚才名播两畿相逢已是三年久复会其如千里稀墙邉种竹清兴足厅下哦松生事微郡守亦知徐业在解蒙应尔日相依

　　登内相素轩公聚景楼

　　髙架城楼逺市暄满前风景似桃源斜阳语燕晴穿巷流水浮鸥日到门四面青山都近屋一林黄叶半依村几陪内相叨清燕却笑山翁醉习园

　　送学士钱先生奉使日南

　　金函封诏降殊方共仰怀柔轶汉唐万里清风驰使节九霄春雨下蛮荒天低铜柱蛟云黑路转珠崖蚌月光珍重先生宣帝泽会看重译尽来王

　　挽袁尚寳栁庄

　　门地才华孰与同蚤从濳邸识真龙十年金马天邉召一夕黄熊梦里逢谩有髙名齐北海喜无遗草论东封那堪回首鄞江路翁仲春深碧藓浓

　　酬姚世昌千戸见赠之作

　　多君志慕玉门闗誓策竒勋万里还马援自知才可试冯唐谁谓老犹闲好风细拂青油幕明月光摇寳剑环应笑麒麟千载后几人名姓画图间

　　次韵李商隠无题

　　飘飘身世一虚舟去住还应作逺犹事业有时能破蔡功名无意愿封留牛羊落日三山路鸿雁西风二水秋怅望不胜频吊古故乡何日大刀头

　　送吏科右给事中潘□□奉使琉球

　　列职黄门久着声又看持节过东溟金函晓捧神尧勅银汉秋占使者星蜃气结楼烟外出蛟涎触棹雨余腥悬知到日夷人悦翘首红云拜帝廷

　　戏书一首柬陶松云知已

　　到处看人白眼双可能健笔巨如杠三千里外虚縻禄二十年前学问邦吟耸肩山朝易倦愁翻心浪夜难降令人羡杀陶元亮一枕清风卧北窻

　　寄贺友菊先生

　　穷巷萧条坐掩闗冠缨尘满谩思弹半生杜甫空悬室十载扬雄不徙官世事真成棋局换生涯无奈砚田干镜湖诗叟闻应笑信有人间行路难

　　暮春舟中感怀

　　春色三分大半非可堪迁客正怀归江蓠漠漠豚鱼上岸草青青燕子飞潘岳多情愁鬂短冯唐易老壮心违君亲恩重何由报伫立东风泪满衣

　　题逸庵巻送王封君还庐陵

　　荣沐封恩下禁銮白云遥指故乡还湖山有待今犹昔岁月多情老更闲引水遥通新药径编篱重护旧柴闗东风沙浦春波緑谁谓鸥盟半已悭

　　思兄

　　一从南甸别连枝几度看云泪满颐昼锦已成槐国梦春愁空赋草堂诗两年为客三千里一日思家十二时愿得君王赐骸骨东风花底叶埙篪

　　荅丁凤仪仍次来韵

　　一官多病故交疎逺道劳君问起居敝帚千金空自许短檠二尺竟谁如颇因吟苦嫌诗债长愧时清乏谏书郭隗台前重回首数行春树正愁予

　　贺人建桥

　　挥却千金为众谋忽看百尺驾清流济川事业君堪许题柱功名我未休草径夕阳无驻马栁阴春水有横舟令人却忆乗舆处多少居民病渉愁

　　赠楚山禅师【简县人】

　　掉头不肯事王侯双树为家老即休锡杖躅空曾解虎木桮浮水不惊鸥夕阳咒食临花坞秋月谈经上竹楼应笑我曹身是梦风霜两鬓为谁忧

　　南坡草堂为张侍御题【草堂张君尊翁所创】

　　占得南坡一段幽前人曾拟挂冠游草塘夜雨生蝌蚪花径春风呌栗留下榻每因诗客话敲门时有野僧投他年骢马归来日会合埙篪酒满瓯

　　挽刘宗文处士

　　平生髙行世应闻吴下衣冠又失君范氏有田惟种义孟尝无客不能文青山旧业苔应没华表新阡日欲曛歌断楚骚招不起寒云空掩竹间坟

　　癸未八月滥竽礼闱文衡同事杨维新先生有诗见及用韵和之

　　重帘閴寂似深闺黔技何堪一试蹄多士昻藏将得隽五经模印细分题龙蛇夜阵戈声肃风露秋堂烛影低明日春官奏桃李榜花聨采灿文奎
　　五星羣聚夜堂明精鉴何惭月旦评利颖喜从囊底出良材时向爨中鸣纸屏淅淅秋声早苇箔萧萧月色晴应想白袍如鹄立几年门下望衡平

　　和秋林驿壁间大行人张器之诗韵

　　使车遥度古梁州行色俄惊及早秋浅水黄茅山外路斜阳红树驿邉楼牛羊出没居民少豺虎纵横过客愁【前路安岳遂宁俱有盗贼啸聚】回首故乡何处是清霜一夜上人头

　　二月花朝山县小饮有怀金陵故旧

　　一官作县寓山乡惭愧流年已二霜对酒此时怀李白看花前度别刘郎乾坤白髪诗愁在风雨青山客思长惆怅不堪成契阔归飞空望鴈行行

　　九月十三日夜梦绣衣康用和握手话旧觉而闻雨有感诗以寄之

　　宦游岁月易蹉跎青镜流光两鬓皤客梦不知江水逺乡心偏傍雨声多张衡有咏唯愁在烛武无能奈老何为问旧游骢马客别来谁与共鸣珂

　　送吴祭酒先生考满赴京

　　早岁龙门钓六鳌词林胄监被恩褒董狐笔挽千钧力司马文称一世豪贤相云霖思已久诸生山斗望何髙行看奏最承殊宠天近炉烟袭锦袍

　　题杜子美草堂

　　性僻躭诗死不休文光万丈谪仙俦浣花溪上频年兴饭颗山前半世愁风送雨声江合夜云涵星影草堂秋可怜一片经纶志短褐长镵到白头

　　题诸葛武侯祠

　　抱膝长吟志有余出师勲业竟何如龙蛇谩想驱兵阵鱼鸟真疑畏简书鐡瓮有城荒岁月铜台无主易丘墟请看当日隆中路犹自清风一草庐

　　赠青羊观道士

　　青羊道士无姓名绕檐种竹门常扄苍龙来问大还诀白鹤下听蘂珠经六铢衣上绣星斗三尺剑底驱雷霆相逢似识五云吏一笑向余双眼青

　　仲冬初九夜江渎庙祭纛

　　斗转参横月半斜栁营人马寂无哗辕门露冷寒吹角江庙风清夜禡牙振地军威严虎豹翻空旗影动龙蛇愿将一掬丹心血剖露孤忠报帝家

　　次韵翰林周尧佐先生咏雪禁体【八首】

　　禁素白粉玉梅梨盐絮及羔酒烹茶梁园灞桥凡雪中故事
　　一夜随风缀逺林万条僵树尽森森湿欺渔叟蓑衣重寒入诗人布被深江浦烟云藏冻蛰野田桑柘噪饥禽闭门尽日相知少呵笔西斋只自吟
　　同云一色灏皑皑地面平铺不见苔万树恰如花片落八窻浑似雨声来迢迢竹径朝初扫寂寂柴门午未开谩说长安有贫者不知何处是春台
　　髙阜棱层下坎平望中银汉觉虚明当窻不辨青松色近水惟闻折竹声无数鸥羣眠浅渚一行鴈字迹髙城吟窝此景须增价纸帐围屏分外清
　　风搅长空乱似麻疎疎宻宻遍天涯气清顿觉诗怀爽寒破方知酒力加百亩田畴年可卜孤舟蓑笠趣偏嘉夜窻一片松梢堕惊起巢林几点鸦
　　灏气弥漫六合同半兼寒雨半随风连朝流水成新冻一夜青山失旧峰广野兎迷髙下窟长途人断去来踪渔邨僧舍无邉景都入先生赋咏中
　　非沙非屑迥无尘六出天然剪刻新积路﨑岖妨过客扑窻撩乱恼吟人看来楼阁疑铺画飞入园林似放春酒伴髙阳尽凋落小炉榾柮自堪亲
　　片片飞来影半潜润回阳脉底须嫌樽空谩用春衣典炉冷频将宿火添带雨缤纷轻着砌傍人零乱巧穿帘也知内翰多清兴愧我徒将剩馥沾
　　结阵凝团乱拂衣即看突兀碍林扉金牛去后埋空岭黄鹤飞来失钓矶几处笙歌方沸郁数村烟火正依稀蹇驴破帽长安客日暮冲寒尚未归

　　全居巻为姑苏张彦广题

　　岁月无情易白头青山穿穴且夷犹杖藜登眺非狂傅荷锸讴吟似醉刘明月一规虚茧室白云千顷閟丹丘何人为树东门槚宁识神仙汗漫游

　　送奚元启举人会试

　　青霄万仞步徐徐经世文章锦不如家学旧传田氏易行囊新注伏生书月明野店闻鸡早云冷闗河见鴈疎此去大魁应有日伫听雷震禹门初

　　奉寄柯太常杨洗马刘侍讲王修撰诸先生

　　黄金台上袂初分回首江东已暮云明月何时重对酒碧山终日谩思君县城斜日平芜静旅店西风落叶纷我有孤怀何处写灯前愁诵楚骚文

　　寄康侍御

　　千里谪宦岂胜匍匐叹流光之迟暮念心事之未明遣兴微吟用告知已
　　驱驰谪宦走江皋镜里流光有二毛才薄敢思宣室召官闲空愧华州曹交游满眼谁倾葢懒惰何心自解嘲回首不堪吟望处锺陵山色倚云髙

　　寒食书感

　　一百五日逢寒食节序催人有底忙燕子东风人病酒杜鹃斜月客思乡城南麦饭谁浇墓山下梨花自吐香惆怅介推无复见朝来新火正生光

　　清明书感

　　两年作县越江湄回首乡闗未得归华髪又惊佳节换青云堪叹故交稀山邨细雨梨花发茅屋东风燕子飞潦倒不须嗟薄宦且将樽酒送斜晖

　　次韵沈石田见赠之作

　　不逐夔龙到凤墀诗名藉藉满天涯鸡林有价时争售狗监无人世谩知春草池塘回谢梦秋兰堂戸思湘累那堪别后同明月千里闗山不尽思

　　丙戌上巳日

　　桐花初着雨丝丝又值东风上已时千古兰亭留胜会半生萍水叹多岐河桥细栁莺声早驿路青山马去迟安得当年诗社友相逢一醉习家池

　　赠万都阃子和

　　坐拥貔貅一万羣多君好武更能文工书絶似班都护雅咏还同贾刺军细栁风清朝奏角团花霜冷夜占云太平无事邉尘静拟策凌烟阁上勲

　　自迤西提学回简曹宪副廷彰

　　偶因剡荐误乗骢行遍滇南障塞中士习渐看邹鲁盛提封应比汉唐雄金笳夜吸榆闗月画帜晴摇渌水风喜有台端曹宪副贤劳处处筑儒宫

　　暮春呈贡县作

　　一年春事已零星过眼韶光去不停风引飞花当砚落雨添芳草上阶青闲愁尽仗诗催破清梦常嫌鸟唤醒试罢诸生无一事案头时捡太元经

　　萤

　　不逐蘼茎悴便休脱胎阳质异蜉蝣虚疑丸火成竒幻却笑明珠是暗投焰冷疎篁萧寺雨影迷芳草渭城秋谁知腐朽将沦没尚有丹光一点留

　　初授滇南提学有成

　　强将疎陋事髙谈六籍何曾一字谙犬马有心常恋北鲲鹏无定又图南非才乍可三宜去渐老宁知七不堪眼底诸生如玉立扣钟应是笑声韽

　　奉寄同年杨洗马王春坊二先生

　　欲藉征鸿问起居满怀忧绪竟难除山中谩有非熊兆天上应无荐鹗书南国风花淹杜牧上林词赋擅相如迢迢千里空相忆愁絶残钟落月初

　　秋月行司有成

　　几年谪宦走天涯镜里西风两鬓丝山馆月明鸡唱去海天云冷鴈书迟半生事业交穷日万里闗山客倦时愁絶小窻残梦断子规啼上最髙枝

　　赠雪谷上人

　　蚤年离垢即披缁风度翛然类逺师心净只应流水共身闲常与白云期秋虫兰叶牕间画瞑鹤松枝几上诗更喜地偏无客到时拈霜颖扫乌丝【雪谷能诗善画兼工行草书法故予诗云云】

　　秋暮至曲靖

　　故乡何处是并州万里闗山不断愁野馆夕阳人独立邉城秋色水空流宦情每愧陶弘景客况何如马少游一夜西风吹梦破归心遥寄楚江头

　　沧浪深隠巻为贵阳林都阃题

　　百战功成已白头沧浪深处足夷犹晚风啼鸟花连屋春雨浮鸥水满洲地逺不牵荣辱梦身闲羞中利名钩几回鼓枻烟波上傲杀元勋十八侯

　　重至临安分司

　　公署睽违又一期重来仍值禁烟时阑干渍雨花枝重亭馆留寒燕乳迟无事且谋犀首饮有怀多寓少陵诗东风可是无情甚白雪盈头不肯吹

　　八月一日经渌口河

　　八月移舟出渌河客行又是半年过宦情在我薄于水时序催人急似梭鴈鹜江湖秋雨积牛羊郊野夕阳多平生雅有桑弧志华髪星星奈老何

　　南行秋兴【四首】

　　皇华才咏出神州泽国砧声已报秋江上西风吹短髪天涯明月送孤舟仲宣自笑贫犹客李广宁知老未侯世事悠悠何足问且将吾道付沧洲
　　扁舟万里适南荒行客惊秋觉夜凉老去形骸空骏骨忧来世路半羊肠沙明蒲稗初含雨月冷蒹葭已着霜忽忆旧居青琐地几回簪笔缀鹓行
　　鬓邉华髪几丝秋老大心情不解忧杜甫诗名空短褐元龙豪气尚髙楼思家斜月三更梦去国青山万里舟壮志未销身尚健几回灯下认吴钩
　　青山万里水漫漫客里应知跋涉难草木变衰秋露重湖湘漂泊晚风寒天涯有客如张咏江左何人是谢安緑髪朱颜今改尽可怜惟有寸心丹

　　和地官颜寳之雨窻独坐

　　春阴连日酿轻寒尘满冠缨不用弹万里宦情天外逺几宵心事雨中残愁来世路知音少老去亲朋见面难怪底滇南持节使夜深惆怅倚东阑

　　浪花

　　不用天邉带露栽只慿风信几畨催一枝纔见逶迤动万朶俄惊顷刻开湓浦秋容和雨乱镜湖春色逐人来分明一幅西川锦安得并刀为剪裁

　　庚寅三月予按思州等郡因过清浪辱叅将吴公相留欵叙诗以酬之

　　年华冉冉似流波抚景其如感慨何草满天涯春色暮水连湖口夕阳多乡书路逺双鱼断蛮岭云深疋马过赖有元戎相慰意一尊呼取听樵歌

　　写怀一首

　　迂疎真与世情违惆怅年来计转非万里身如天外系十年家在梦中归秋风杨栁随征斾春雨蘼芜上客衣遥忆白头兄姊在一回东望一欷歔

　　予来滇南一载始得寄书人便书成特附四韵楮尾

　　天涯薄宦苦相覊回首西风又一期住久苍头迎客惯路遥黄耳到家迟人情尽似饥鸢竞心事唯应倦鸟知倚遍阑干意难写夕阳孤角起髙陴

　　九月十日宿下闗驿书怀

　　西风吹冷思绵绵老去诗篇只漫传半夜邮亭鸡唱去十年歧路马蹄穿梁王宫殿生秋草蒙国河山起暮烟薄宦驱人何日了欲将心事问苍天

　　北望偶成

　　北望长安万里余江湖忧国意何如许身稷契非全拙交友雷陈已半疎剑器蚀残青螮蝀砚瓶枯尽玉蟾蜍壮怀牢落今如此羞见床头万巻书

　　漾备道中

　　十载驰驱不暂休乂衔君命到南陬凉蝉细雨疎槐晚疲马西风落叶秋万里有家恒作客一官多累谩成忧平生事业知何在孤负沧浪旧钓舟

　　宿新田驿

　　废驿年深草亦深败垣颓壁倚危岑床头尘满伊威集帘外风凄络纬吟孤枕不堪乡梦断弊衾殊觉早寒侵独怜几树梅花月识我平生一片心

　　登五华寺戒上人楼

　　乗闲时倚逺公楼一段风烟豁醉眸山色遥连梁岳晚潮声初涌海门秋酒旗城郭西风急禾黍人家夕照收莫怪吟余重回首五云东北是神州

　　偶书

　　万事无成两鬓皤可堪岁月易蹉跎宦途每感秋蓬客【李长吉诗龎眉书客感秋蓬】世态偏惊春梦婆上国故人青眼少东山髙兴白云多何如束取琴书去茅屋衡门掩翠萝

　　梨花

　　一种精神分外竒肯同桃杏炫秾姿春香小店年年酒【杭城人梨花时酒熟号梨花香】月冷闲庭夜夜诗【唐寂寞闲庭春又晚梨花满地不开门】一枕暖云莺唤晓【王昌龄词落落漠漠路不分梦中化作梨花云】满帘晴雪燕来时【杜梨花诗闻道郭西千树雪】洗妆最惜春风面粉褪香残欲怨谁

　　滇城早秋有怀沈唘南

　　逺塞风烟接海陬萧条踪迹此淹留西风黄叶填沙岸落日青山绕郡楼孤馆不眠惟听雨异乡多病厌逢秋何因共醉吴门酒一洗胸中万斛愁

　　腐儒

　　老大乾坤一腐儒支頥长日叹归与功名误我难忘国风雨怀人数寄书兴入莼鲈秋水逺梦迷蕉鹿夜灯余何当解组居林下曲径穿花驾小车

　　雪谷巻为戒上人题

　　一夜东风大放颠晓来深谷雪盈椽谁知定里还生白自信光中不拟禅三径冻云留鹤迹半檐寒气压茶烟闭门不管青山老布衲蒲团了十玄

　　○附七言排律

　　建业清明书事

　　节物催人到客邉江南风景迥堪怜鱼儿池馆新生水燕子人家又禁烟几片落花寒食后数株髙栁夕阳前春衫小试香罗雪骏马骄嘶白玉鞭緑水青山浑似画暖云芳草最宜眠松醪有客邀村舍麦饭谁家洒墓田自愧道傍扬子宅十年闭戸虱生毡

　　为刘世亨侍御题夏仲昭墨竹

　　画中看竹忆江湘秋叶萧萧水气凉风细残绷和粉落雨余新緑过人长髙标似露螭头笔直干偏含柱下霜傲雪襟期浑雅淡拂云头角正昻藏琅玕潇洒同淇澳红紫妖秾陋洛阳摵摵清声常在耳亭亭疎影半依墙虚心自许能医俗秀骨谁云似少香别去几回劳梦想兴来随处搅吟肠使君髙节传乌府仙吏清风满太常砚沼忽闻风雨作袜材随见凤鸾翔明窓日日宜相对清兴时时自不忘此外嚣尘浑絶迹唯余明月到中堂

　　清风亭稿巻六

　　●钦定四库全书

　　清风亭稿巻七

　　（明）童轩 撰

　　○五言絶句

　　春日卧病柬髙仲显一首

　　红桃始破颜緑杨已堪把想应城南道日日多车马

　　庚寅中秋对月【在滇南作】

　　去岁中秋夕维舟楚水濵可怜今夜月犹照异乡人

　　回至余干望家

　　极目天涯路孤帆千里归倚门人不见唯见白云飞

　　都昌阻雪

　　积雪连旬晦江空岁晏时客途偏感慨忍诵蓼莪诗

　　湖口夜泊

　　江水汇为泽弥漫深万丈山寺晩锺鸣湖心明月上

　　彭蠡湖

　　万顷雪花巻舟飞一叶轻掀篷发清啸疑恐小龙惊

　　小孤山【又俗呼为小姑】

　　秀色真可飡云鬟不湏理江水湿罗衣夫容满身紫

　　舟次望江见白鸥鸟

　　苍茫云水阔飞去复飞还十载红尘里何因似尔闲

　　晚泊荻港

　　渔艇已收纶斜阳下烟水寂寂掩篷窓坐听舟人语

　　采石懐李白二首

　　扁舟依采石怅望谪仙人我独船头坐江流月色春
　　扁舟依采石牛渚浩风波不见锦袍客满篷凉月多

　　暮入永平

　　青山围古邑流水带荒村马首愁云合山头日欲昏

　　倚楼

　　愁倚溪楼望还因见月明月明如有约偏照别离情

　　感兴一首

　　细草春来緑闲花雨后红思君不能见惆怅画楼东

　　题画小景二首

　　山色青于染茅堂背郭成阴阴乔木里疑有读书声
　　家住清溪口门掩清溪树溪上多白云幽人自来去

　　夜泊杨溪

　　月色照溪水秋声起树间孤舟今夜客无梦到家山

　　京口晚泊

　　落日青山暮踈烟古寺秋望中无限景都属钓鱼舟

　　瓜歩洲

　　青山万古色流水一江云逺寺钟声早迢迢月下闻

　　竹堋口

　　君住竹堋口妾家桃花津来往不相识青山应笑人

　　丹阳晚眺

　　春水緑迢迢空江自落潮桥头两竿日烟外酒旗飘

　　客中秋夕

　　逺客难为别西风吹月明不堪残梦破沙际乱虫鸣

　　路经乌撒值清明日

　　边地清明日凄凉叹未归杨花知客意撩乱马头飞

　　漾偹早行

　　流水黠曲响乱山重迭横行行天欲曙立马看云生

　　去寿昌作

　　来时此行李去时此行李俸外无一金不愧桐江水

　　题画四首

　　牡丹羣鸟
　　微雨朝来歇红芳缀满枝多情花里鸟应爱日迟迟
　　荷花鹡鸰
　　斜日回塘静红莲花半开双双鹡鸰鸟窥影去还来
　　薝卜画眉白头翁
　　薝卜园亭小清香散晚风长眉画初就愁絶白头翁
　　雪竹小雀
　　冻雪黏寒竹啾啾雀噤声东风花影好何似洛阳城

　　东风

　　东风吹百草葱倩满天涯独有南山桂依然未着花

　　骏马二首

　　骏马响金覊蹀躞长安道少年挽雕弓弹落花间鸟

　　骏马出长堤繁缨鞗革垂相逢休问姓知是羽林儿

　　夜宿木和闻猿

　　月移枝上影风乱水边声此夜邮亭客还家梦不成

　　暮至金齿

　　关晚牛羊下城髙皷角清道傍迎候吏马首拜诸生

　　过浪穹峡

　　幽花悬石壁流水泻云根停车试相问只恐是桃源

　　夜宿观音山驿

　　溪声决决流木叶萧萧下离人耿不眠寒灯伴长夜

　　夜宿邓川驿

　　风走落叶声山犬吠不已披衣夜出户明月照溪水

　　南安分司

　　阴风射纸窓烛影半明灭四野无人声寒■〈犭员〉啸霜月

　　姚安分司

　　（缺）

　　清风亭稿巻七

　　●钦定四库全书

　　清风亭稿巻八

　　（明）童轩 撰

　　○七言絶句

　　读史

　　晏婴
　　慎守封疆欲覇齐故于宣圣惜尼溪从来为国求贤意笑杀当年拥盖妻
　　仪秦
　　游说当时最得名从横朝暮善谈兵自家不学全身计却与诸侯致太平
　　蔺相如
　　事大从来贵息争区区何用胜秦名不知酝出长平祻尤说当时击缶声
　　屈原
　　贝锦生谗自古然但将心事付苍天何湏葬入江鱼腹湘水无情肯见怜
　　商鞅
　　谩劳苛法罔生民遂使先王泽尽湮岂但法行还自弊山东兵起更亡秦
　　张良
　　踣羽兴刘计有余也应黄石一编书淮阴相国俱人杰明哲看来太不如
　　于定国
　　民不称寃狱讼平于公持法擅髙名不知京兆当年死廷尉如何未得情
　　公孙弘
　　丰俭从来贵两兼恶衣羙黻古无嫌布衾自是吾儒事史笔胡为纪诈廉
　　谢安石
　　百万秦兵压境时区区矫饰亦何为不縁鹤唳风声便未必能安晋鼎危
　　王安石
　　慨然斯道岂难行却被周官误一生从此老泉成口实无心蓬垢得奸名

　　春雨思兄一首

　　轻寒连日雨霏霏花底香尘湿不飞燕子归来诗梦觉满池新水草依依

　　松月圗

　　少日曽期十八公可堪垂老尚飞蓬而今逺塞看圗画斜月西风似梦中

　　云山圗二首为都阃王大经题

　　万迭云山紫翠横依稀风景似滇城望中应是将军寨皷角无声夕照明
　　云树苍茫落日迟山城秋色映旌旗太平边徼多闲暇正是将军运甓时

　　次韵邹允达懐仙吟十首

　　松花酒熟泼银缸邀得羣仙醉石窓十二阑干秋色静笛声吹断落梅腔
　　雾合云窓蘸碧虚黄梁枕上梦蘧蘧鹤翻松露无人到近得麻姑一纸书
　　山拥芙蓉面面开红尘元自隔丹台洞箫一曲云间下知是羣仙跨鹤来
　　六铢衣上绣云轻月下时时奏五英回笑人间儿女梦红尘一枕不分明
　　银浦流云夜气澄蟾光碾出一轮氷歩虚坛上瞻星斗翠壑丹崖几万层
　　星冠鹤氅自翩翩名注玄都作散仙不用金茎承沆瀣黄精芝草满丹田
　　瑶玉山前奏凤箫彩云飞佩下松乔夜深惊起潜蛟听石涧星河影动揺
　　西华峰头月影髙琼花香雾湿金袍呼僮旋劈麒麟脯一曲南飞醉碧桃
　　勾陈树底醉流霞果列金樱饭熟麻鸡犬数声春色暮一溪流水泛桃花
　　蟠桃红熟紫芝香共酌元洲九酝觞醉后山窓秋寂寂神逰还到白云乡

　　江行小景二首

　　一江烟水緑如罗苹末凉风起白波何处扁舟归去急满篷残雨夕阳多
　　浦口风回浪拍沙天涯行客正思家归舟疑是洪都晚孤鹜低飞带落霞

　　题画

　　茅屋人家一两间緑云遮户鸟声闲小桥尽日无人度春护苔花一径斑

　　春艹

　　年年匝地自生春染出罗裙色更新回首旧游南浦路冷烟凄雨正愁人

　　维扬吊古

　　草没离宫旧路賖锦帆曽说到天涯孤城日暮东风急落尽当年彩树花

　　渡江二首

　　维扬江上片帆开沙浄云闲露碧苔万顷无尘浑似镜青山一带逐人来
　　长江天堑古今同控引东南地势雄几度桃花三月雨锦云翻浪化鱼龙

　　和尚寳宋士皋先生春日符台即景之作

　　忆昔先皇御太平朝来前殿集羣英彩云飞动金舆出两两霓旌作队行
　　御路风清絶点埃茸茸新緑剪莓苔羽林环卫无人到惟有中官日往来

　　画松

　　曽是陶公手种来山中风雨老莓苔伫看贡入明堂用还似当年宰相才

　　寄月溪莹僧官二首

　　病来常欲谢朝簮几度懐师夣里寻遥想跏趺双树底一灯悬影照禅心
　　白云芳草闭禅关金磬无声夕照闲应是定中忘坐久袈裟浑染石苔斑

　　■〈〈今上酉下〉鸟〉鹑圗

　　荆棘丛深旧路微奔奔常向夕阳飞长安此日看圗画应笑为儒百结衣

　　瞿谷圗

　　性慧能言异众毛云霄千里路劳劳緑杨枝上东风软却笑羣飞燕雀髙

　　村居圗

　　鸟外斜阳一水明村居深掩数峰青落花寂寂春归尽载酒无人到草亭

　　寳带桥

　　寳带桥头水满矶小舟双桨暮渔归藕花蒲叶俱零落惟见斜阳乳鸭飞

　　经沛县懐古【县有歌风台】

　　芒砀山前起白云龙飞犹忆汉时君髙台芜没西风急彷佛歌声入耳闻

　　宿草萍驿

　　霜冷重衾夣不成残灯留影伴离情仆夫晨起催行色茅店鸡声月正明

　　舟回采石夜泊谪仙楼下值雨弗果登楼用赋一诗以吊

　　谪仙楼下吊诗仙千载风流世共怜烟雨一江无月色鲸鱼风起浪花圆

　　山水圗为姚宗仁题

　　落日青山映碧沙平湖渺渺见星槎桥边云树参差出疑是青城隐士家【青城隠士借宋人姚平仲以儗宗仁也】

　　题丁凤仪见赠二首

　　曽见操觚试棘闱少年文采似君稀秋来应有梯云夣桂子吹香堕緑衣
　　频年载笔侍明光惭愧清时少谏章空有丹心似孤鹤时时飞绕海天长

　　题陈文璧琼林醉归圗二首

　　璚林宴罢出南宫罗袖飘香醉态浓一色杏花三十里长安道上马如龙
　　帽压宫花照眼新东风浑胜曲江春醉中记得归时路丹凤楼头月似银

　　秋夕有感

　　身世相违似陆沈鬓边频见二毛侵西风吹破还家夣一夜寒螀伴苦吟

　　一榻清声墨竹二首为刘司勲先生题

　　洒出金壶玉两枝楚云湘水不胜竒岁寒劲节谁能识凭仗清风是故知
　　碧云萧飒漏新晴彷佛湘江一叚清夜静天风响林杪满空飘下凤鸾声

　　送蒋道士还茅山

　　黄冠野服列仙曹天上朝元羽盖髙鐡笛一声秋月白又骑黄鹤下三茅

　　双竹圗

　　新粉含香并节生翠云零乱不胜清凭谁制作昭华管聴取雌雄两凤鸣

　　题墨竹便面送郭判簿【时郭以御史贬官】

　　丛碧分香出上林清风髙节等南金相看犹带霜台操肯向炎荒易素心

　　次韵杨内翰宾筵留咏二首

　　马首黄尘十丈飞蓝袍今已化缁衣相过只有扬雄宅几共谈经坐夕晖
　　木落亭皋白露凉萧萧秋意近重阳小楼客去浑无事唯有寻诗镇日忙

　　褒城

　　晓驱羸马出褒城风景苍苍入望清十里青山数行树荳花篱落草虫鸣

　　沔县道傍见民舍偶作

　　几家同住一孤村緑树团阴半掩门莫道野人生事少晓晴篱落散鸡豚

　　挽祁阳郝节妇

　　镜掩孤鸾自少时几回愁诵柏舟诗藁砧地下重相见应说年来鬓已丝

　　头陀寺和壁间诗韵二首

　　杖头擎钵十方逰踏遍神州与赵州却笑髙车安坐者一生肉食为身谋
　　使节驱驰万里游何曽骑鹤上杨州萧萧踈雨空山夕且办僧房一榻谋

　　九月三日送同使朱司厅柩出汉州南门怆然有作

　　疏陈谕蜀选廷臣愧我无才慰逺人万里同来不同去暮云回首一沾巾

　　三月十二日过夔府偶成

　　春雨圗书画舫轻满篷山色过夔城吟边为爱巴东水酷似诗人意味清

　　题露筋烈女祠【祠在扬州】

　　不见王睢在水洲野花黄蝶满墙头露筋祠下东流水洗尽维扬万古羞

　　题墨兰【并叙】

　　岁乙酉冬予谪官寿昌邑庠徐生隽出此圗以索诗予迁客也不无去国懐乡之念因题此以归之【轩】识
　　忽向空山见国香冷烟凄雨自苍苍虚堂夜永琴声歇一叚骚人别恨长

　　题马圗

　　曽逐天骄出汉关归来孤影放空山可怜苜蓿西风夜犹忆骐驎十二闲

　　寿昌山中书事三首

　　好山青立县门西细雨空阶草色齐镇日督邮来往少衙回时听竹鸡啼
　　竹底寒泉汨汨流穿云喷雪响床头连宵肌骨清无寐那更山窓月正秋
　　二尺诗檠影半明布衾髙卧夣难成不堪破屋秋风急乱叶萧萧作雨声

　　题胡得和金峰樵隠巻

　　伐木行歌入逺峰白云黄叶路重重归来掩耳当时事门巷无媒草自浓

　　田舎杂咏五首为梅庄诸处士赋

　　名庄浑似习家园緑树阴阴静掩门昨夜溪南春水涨芹丝香处有河豚
　　十角黄牛二顷田新秧蔟蔟遍郊阡卧龙老去无人问春雨躬耕又几年
　　不放渔舟觅水源绕溪花竹自成村青山遮断红尘路只有诗僧日欵门
　　载酒看山湖上归西风吹冷薜萝衣水田刈尽云千顷无数牛羊草正腓
　　古梅千树半开残流水空山雪正寒花下有人恒闭户一生清操到袁安

　　题画四首

　　孙康映雪
　　十二街头雪正寒春明门内有氷山茆檐且拾残编读笑杀骑驴客未还
　　买臣负薪
　　生计萧条一束薪担头书巻久忘贫却怜昼锦还乡日道上清除有故人
　　傅说筑岩
　　傅岩山下作胥靡板筑躬操世未知忽肖画圗天上夣看施霖雨济疮痍
　　百里奚饭牛
　　当年自粥五羊皮饭得牛肥辱不辞却笑有官居鼎鼐都忘临别为烹雌

　　暮至寕州

　　寕州日晚少人行风景苍苍感客情村落浑如寒食节野花无数上墙生

　　赠僧

　　几年逰脚苦匆匆厌听晨鸡与暮钟今日归来趺坐稳沙头咒钵学降龙

　　○附聮句

　　波金聮句【并叙】

　　正统戊辰冬予还番阳舣舟江东门外故人留守郑君广之相送舟所不忍决去诘旦旭日方东波光跃金滉瀁如画广之邀为聮句因而倡和如左
　　扁舟江岸泊晓日正曈昽曙色分余霭【童】波痕涨逺葓川原缭绕动【郑】晴影逶迤笼滉漾丹霞散【童】熹微火剂融澷流惊跃冶【郑】倒漾饮垂虹皱縠挼红茜【童】祥光■〈火旬〉镜铜桃花流片片【郑】萍实泛溶溶漪细萦缲缕【童】澜分迭彩绒龙宫呈锦丽【郑】鲛室迸珠红刍緑蒲萄滑【童】江青栁线茸暖云蒸荔子【郑】秋水浸夫容甲缝金鳞动【童】葳蕤寳髻松画屏张孔雀【郑】罗带刺虬龙星象天梯下【童】河潢斗府通棚山鳌结彩【郑】机杼凤飞空丽水珎堪拟【童】荥河瑞颇同支旗相荡目【郑】冠佩尽朝宗旧绣天吴拆【童】明妆越女从影涵歌扇小【郑】凉渍舞衣浓漫说然犀怪【童】还惊驾海雄推敲诗易得【郑】镂刻画难工绛蜡烧屏外红螺吸月中锺期思复铸嵇氏恨难镕水母丝偏脆【郑】周郎炬已攻自惭文焰狭千里载孤篷【童】

　　○附回文体

　　清浪道中书事

　　山青露处乱云飞目极遥空半落晖闗映晚霞红片片水临春树緑依依闲鸥睡傍渔舟小倦马归愁客路微蛮洞有楼髙寨逺病多时复更歔欷

　　○附集句

　　宫词集唐句五首

　　水流花谢两无情还到春时别恨生明月自来还自往夜深前殿按歌声
　　紫烟衣上绣春云但保朱颜莫保恩玉佩无声画屏冷梨花满地不开门
　　建阳昨夜起春风凤辇时廵出九重独见彩云飞不尽碧霄何路得相逢
　　花飞蝶骇不愁人争奈君恩别处新翠辇不来宫殿闭东风二十四回春
　　禁门深掩断人声花落闲阶宿雨晴竟日倚阑空叹息一场春夣不分明

　　无题集唐句十首

　　芙蓉肌肉緑云鬟几许幽情欲画难闻说春来倍惆怅莫教长袖倚阑干
　　云想衣裳花想容未知何日得相从身无彩凤双飞翼只有襄王忆梦中
　　万转千回懒下床门前月色映横塘无情不似多情苦一曲伊州泪数行
　　粉霞红绶藕丝裙倐忽还随灵雨分一自髙唐赋成后梦来何处更为云
　　浔阳向上不通潮却算游程岁月遥明月断断清霭霭玉人何处教吹箫
　　南陌愁为落叶分阴蛩切切不堪闻晚来风起花如雪忽到窓前疑是君
　　愁心一倍长离忧红树青山水急流门外晚晴秋色老不堪吟倚夕阳楼
　　真成薄命久寻思野寺寻花春已迟何处相思不相见九疑云尽緑参差
　　与君相见不相亲脉脉无言几度春别恨转深何处冩晚来幽独恐伤神
　　愁聴寒螀泪湿衣嗟君此别意何如相思莫道无来使双鲤迢迢一纸书

　　谪官后咏懐一首【集唐句】

　　逐队随行二十春【罗隠】世情谁是旧雷陈【元稹】长疑好事皆虚事【李山甫】不薄今人爱古人【杜工部】苔色满墙思故第【郑谷】江潭何处是通津【耿纬】分明记得还家梦【来鹏】依旧红霞作近邻【谭用之】

　　予按石屏州学偶染瘴疠遂舆至临安公馆药之稍愈因集唐人之句聊以自遣云

　　病多慵引架书看【谭用之】老去悲秋强自寛【杜工部】文轨尽同尧厯象【权徳舆】蛮方今有汉衣冠【韩偓】黄花浥露开江岸【刘长卿】山鸟将雏傍药阑【钱起】惭愧流年筋力少【包佶】不如髙卧且加餐【王维】

　　清风亭稿巻八

　　●清风亭稿题词

　　寄题清风亭稿【魏骥】

　　累牍聨编辱拜嘉从知丽则异淫哇十年苦忆非徒慰一代名言自足夸出入陶韦殊脱颕规模元白已成家太平歌颂湏君手玉署期看振国华

　　诵清风亭稿偶成【并序　杨守陈】

　　辱示佳什秉烛讽诵以张公为知言奉去小巻求题此欲得珊瑚十万之一耳盖见宝贪得人之恒情幸勿深讶也一絶録如右想当抚掌而掷
　　之华月初髙禁漏迟绮窗红烛诵君诗殷勤寄语玉川子惠我珊瑚十万枝

　　题清风亭稿后【沈周】

　　一编新寄自严州洗眼开心读不休夜月有辉生白璧春风无迹动黄流潮阳遣鳄多髙思蜀道闻鹃足逺忧落落乾坤雅音在独怜絶倡少人酬
