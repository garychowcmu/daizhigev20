　钦定四库全书

　　集部五

　　学言诗稿

　　别集类四

　　元

　　提要

　　（臣）等谨案学言诗稿六卷元呉当撰当字伯尚崇仁人澄之孙也以荫授万亿四库照磨荐为国子助教预修宋辽金三史除翰林修撰累迁直学士江南兵起拜江西肃政亷放使左迁抚州路总管旋罢归后复擢江西行省参知政事未上官而陈友谅已陷江西遂遯迹不出友谅遣人召之当以坚卧以死自誓舁床载送江州拘留一年终不屈友谅灭乃免洪武初复廹致之见太祖长揖不拜竟得放归隠居吉水之谷坪完节以终所著有周礼纂言今已佚惟此集存原本九卷明崇仁知县新安叶良贵所刋此本六卷则国朝临川李绂重刋所并也澄子元代致位通显号曰太儒然实宋咸淳乡贡士出处之间犹不免责备于贤者当不受僣窃之辟则髙于张宪诸人乃天下已定仍不降礼于万乘尤在杨维桢诸人上葢死生久付之度外其不为谢枋得者特天幸耳有元遗老当其最矫矫乎其诗风格遒健忠义之气凛然如生亦元季之翘楚顾嗣立元百家诗仅摭甘浔阳舟中诗三首送樊秀才诗一首附澄草庐集末其殆未见此本欤

　　乾隆四十三年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　学言稿卷一

　　（元）吴当 撰

　　○四言诗

　　明良诗

　　御史明良赐都棱特穆尔开府为字乃东平文忠王拜珠丞相之子忠宣王安丞相之孙也
　　于赫皇祖肇基朔土惟时忠襄实佐神武
　　天戈攸指罔不率俾忠武之才雄特瑰伟
　　逮乎忠宣相我世皇式开治平统一万方
　　猗与文忠礼乐是式克赞英庙以匡以翼
　　硕硕元勲后先四王维君之明维臣之良
　　侃侃开府尚徳象贤承厥父祖佛时仔肩
　　惟皇之念翰墨是锡倅尔嘉名休光有奕
　　云汉于昭发耀天藻垂羙无疆永以为珤
　　翼翼厥明终始典学陈善责难世臣攸托
　　以道事君汝翼汝为股肱左右庶底缉熙
　　明良之逢有典有则世笃忠贞式报天徳
　　右十一章章四句

　　恒徳斋为开府明良公作

　　于穆天命恒久不已徃禅来续与道为体
　　惟圣有徳率性之常不二不杂悠久无疆
　　君子是则勉勉不息终始弗渝夙夜无斁
　　赫赫元勲昔佐皇祖配徳惟一永锡胤祚
　　侃侃闻孙靖共在位式谨尔常以赞天子
　　佩舃雍雍退食自公肃慎斋居用省厥躬
　　协于克一责难将美征其化成万国咸理
　　惟巽而动勿承以羞亿万斯年于昭匹休
　　右八章章四句

　　极髙明亭诗为曽以敬作

　　春木载荣朝阳孔曦悠悠白云华盖之西
　　爰有新亭翼翼中峙式究尔寕君子攸止
　　其止维何朝弦莫歌道其问学弗辟弗颇
　　斯道之着皎焉日星发育峻极敛之灵扃
　　弥纶六合迥絶寥廓周知旁行卓彼先觉
　　如俯层台洞视靡遗如持悬鉴罔有蔽亏
　　知崇效天礼卑法地成性之存内外交致
　　万物毕偹一贯斯全参乎有唯思也是传
　　予忝承学子实名裔自顾无闻祇用生愧
　　惟博反约实基三省敢曰尚友愿以自警
　　右十章章四句

　　庆原堂诗为萍郷刘氏作

　　惟楚萍郷邑里有堂繄昔刘氏肇基于唐
　　雄虎之台郁郁丘土其伏未耀本干深固
　　子孙多贤冠佩蝉聫积善储和泝流而源
　　福庆之实既坚既栗晔晔灵芝毓秀于室
　　歴宋而元流庆未已袒免同居表徳闾里
　　山冡之迁有霆有雷尚复多祉源源其来
　　奕奕君子实居后麓既休既寜以踵芳躅
　　绳绳厥承忠厚之教庶其绍之以食斯报
　　太史有记邦人足征式朂来嗣勒诗尔楹
　　右九章章四句

　　咸阳王功徳诗

　　在昔皇祖有赫神武维忠宣王杰出西土
　　佐命而兴来受圭组宪宗伐蜀徃补戎伍
　　于穆世皇天戈载扬亲拔云南用逷蛮方
　　滇之宗臣乃悖纪纲复叛不顺袭盗以狂
　　天子曰嘻孰称予使爰命忠惠以绥以抚
　　谕之恩信涤汝烦苦简节疏目咸得理所
　　乃疆乃理奠尔城邑市有居货屋有陶甓
　　我田我池秔稌黍稷训厥士女污俗斯革
　　既庶既富建学立敎笾豆鼓钟于乐孔庙
　　诗书歌弦孰则孰效折其狂猘笃尔忠孝
　　步不出国侯幽侯深部曲聫绎干戈若林
　　久而弥孚向义骎骎锡贡无已大赂南金
　　天祚皇国克生伟人歴年孔多以福逺民
　　逺民之安克顺克正惟王之贤天子之圣
　　元臣云亡逺民孔哀风马云车曷往曷来
　　新庙既作执事有恪王其享兹用配诸葛
　　锡爵启封皇则悼之嗣徳象贤天实报之
　　诜诜孙子有引无替太史作诗式昭永世
　　右十八章章四句

　　性乐堂诗

　　繄厥成性浩然其天灵明洞彻溥博渊泉万物毕偹众善具全反身而诚乐莫大焉
　　惟尔学者夙夜有恪循端致曲实充实扩昭兹本善以踵先觉观其回通亦底克乐
　　翼翼髙堂攸介攸寜天光丕容匪间显冥灼之当为勇往是程其则不逺勒诗在楹
　　右三章章八句

　　集义斋诗为太行髙氏作

　　瞻彼嘉木太行之阴盘盘幽谷侃侃素心
　　缅焉兴懐古道是式惟心之宜至当有则
　　我其扩之制事不违用达万变审乎先几
　　灼知勇为乃积乃充无间微显集于厥躬
　　浩然之生实匪助长天地之塞吾体同量
　　肃尔斋居永端于初必有事焉昭昭圣谟
　　右六章章四句

　　致亭诗

　　致亭大宗伯兖人王公之所构也公字致道又以致名其亭大夫君子咸取古训绎其义辞既悉矣予不得袭言焉故赋以美之且自朂也
　　瞻彼绎山绵绵其麓爰有君子乐尔贞卜有倬斯亭荫此嘉木悠悠永歌衍衍春服
　　先民有觉昧兹寡闻我其致之匪学曷敦问辨言析反思其存焕若融彻大明初暾
　　顾瞻周行玄邈奚绪曷其致之惟圣有矩我车既坚我马孔阜无逺弗至式榖尔御
　　潏彼川流昼夜斯逝遡遡无端原原无已于惟缉熙不杂不二我是用希夙夜敬止
　　既种既耨廪积孔殷既狩既猎鼎餗具陈秩秩大猷俛焉日新朂尔尚友予亦何人
　　右五章章八句

　　修省斋诗

　　惟皇降衷弗忚弗亏习逺情肆始沦以隳
　　有卓君子励行自修夙夜惕若反躬是求
　　孰去孰存惟日内省百鏬勿遗靡伺靡骋
　　修省之始尤慎在独勇絶其萌庶制尔欲
　　于赫斯临昭昭幽深毋苟自欺其敢弗钦
　　矧兹眀威曷敢戱豫战兢自持主一无二
　　燕居观象恒若洊雷益慎益戒万善具来
　　审之靡疚式底于完信立愿达克承克安
　　吾侪小人贪欲内锢甘心物欲有寐有寤
　　为之由己曷自暴弃呜呼灵台幸朂尔志
　　右十章章四句

　　寿寜堂诗为冀寜耿氏作

　　于昭秉彝有本有支立爱惟亲万善是基
　　衎衎令子报徳慈母菀兹堂构有翼其宇
　　鱼轩戾止兄弟具在执礼循循百福攸介
　　旨甘孔时春酒载筵天锡纯嘏眉寿永年
　　哺乌在林遗我好音起处攸寜式慰母心
　　琴瑟静好以雅以南式歌且舞朱衣华簪
　　既曰寿只实在寜只夙夜凊温庶其敬止
　　敦孝移忠永锡不匮矢诗孔扬以朂来裔
　　右八章章四句

　　学言稿卷一

　　●钦定四库全书

　　学言稿卷二

　　（元）吴当 撰

　　○五言古诗

　　四月朔都门别友

　　昨日送春归今朝送君去君去几时来春归向何处都门栁千行晴空正飞絮祇恐尊酒空离情渺无据

　　拂云堂

　　修竹临緑水髙堂散清阴猗猗岁寒操皎皎君子心不承春阳媚已觉秋露深仰止云汉上髙节慎所任

　　凤冈隠居

　　鳯凰千仭冈中有隠者庐流水绕屋下青山当座隅邻曲不在多聊可共耕锄种菊秋露重斸花春雨余
　　松下挥鸣弦凉风满庭除振衣红尘表濯缨清水渠虚名果何益此乐将焉如伊人幸同姓行矣巾吾车

　　送刘山人逺逰

　　初夏风日清芳华尽披委萧萧野人居緑树净如洗繁阴在庭户晴云隔窓纸刘君负絶艺幽讨亦戾止平生一緉屐歴歴几千里南袖岭峤烟东拂扶桑水空斋坐终日论议颇亹亹言立罔迷真浩瀚况无已羣流会一原众辙不殊轨昆仑倚西极黄河走其底嵩华与恒岱郁郁土中峙休气蓄灵光自惜伯玉址结交燕赵豪跃马长杨里堂堂百年身兹逰更竒伟酌酒浇壮懐奋步从此始

　　送曽冲衍自甥馆归省

　　慨我林壑姿髙思凌云烟清秋到城邑兼旬得留连耆旧颇凋谢新知多少年曽君金川彦胤胄本蝉聫华婣照髙阅玉树来鸾鹓自小涉书史已能缀诗篇相值阛阓间被服华且鲜间亦能我即辞气自温妍而翁富文学传家有渊源十年不相见使我心悁悁竒骨出名驹风采固超然尔邑危处士其人萟且贤词髙连城价字重青瑶镌汝能早入室累岁相周旋吾闻古人学忠信盖所先彝伦本日用昭著无幽玄本干既有立华实自芬蕃愿言勤孝弟余力及艺文友道贵责善我歌匪虚言

　　同诸彦泛舟逰

　　移舟荡緑水棹击来清风山树接天碧汀花向日红圭璋益良朋羣簪得相从窈窕杨栁外逶迤墟里东微雨洒芳郊流水度晴虹渔歌日暮起清响紫烟中

　　九日江楼分韵赋采字

　　江上秋风多客里时序改嘉菊空满目幽香为谁采江楼对西山物景颇潇洒山云寒冉冉汀树晴蔼蔼何以慰今朝浊醪向邻买野馔在盘飡棃栗杂酰醢睠兹二三友被服盛兰茝举琖送飞鸿翩翩望沧海

　　赋灵碧石山子

　　卷石重拱璧致之果何从隠几当翠微娟娟秀芙蓉艮岳玄雾温香炉紫烟重五老不可见令我忆鳌峰

　　送吾安之令渤海县

　　奉诏出髙阙驱车向长河长河正奔崩大野仍横戈宵衣动深忧频岁秋无禾今君宰渤海敷政当如何上以畅皇惠下以拯民疴清宫执道要直气排洄波东郊散壶榼月户鸣机梭境内鸡犬静垄头牛马多逰人若云环窭室皆春和遄归赞天纬报最无蹉跎

　　汪氏桃溪先业

　　种桃作春华插栁被涧阿飞梁度窈窕峭壁缠烟萝逰息各有地简编足吟哦宜有遯世者看云时一过先庐倚丘坟岁晏伤如何

　　送丑时中安陆知府

　　烝庶日凋敝久贻宵旰忧中原有斗格陋室仍诛求又闻大河奔无复桑田收羣情自嗸嗸时论空悠悠下诏选朝士传声典方州及兹数年来令牧颇清修皇帝威信布膏泽亦下流用副民社寄庶答廊庙谋君才已歴试儒术素所优寒露承冰壶黄锺播天球楚郢古名邦廛市接车舟人多尚逰贩野有良田畴坐令书牒稀行见疮痍瘳香凝棨戟静雨洽桑麻稠问俗在抚摩敷政尚懐柔三年屡丰穰五袴成歌讴最书举劳绩归来奏宸旒

　　送李伯微山东亷使赋华不注峯

　　华峰秀亭亭缥缈风雨会湖光纳空翠元气蓄冥昧云来泰山颠日出方丈外孤根奠地轴万木动天籁危攀望不极髙致君应最使节无滞留都人仰旌斾

　　送赵大本西台御史得一字

　　关陕古雄都四塞若天室圣人物土贡沃壤称第一皇威极西邮声敎无逺昵崇台揽纪纲郡国底寜谧赵君金闺彦楚楚冰玉质出身翰墨场已执太史笔朝峩惠文冠夕策长亭驲弭节都门道供帐集簮韠朔风吹秦陇岳色寒崒嵂泾渭扬浊清河水相荡潏皇皇霜简动肃肃绣衣出丈夫报国心重在理仁术矧兹圣明时布衣靡阙失胡为守牧宰往往败绳律饥渇剧饫饕民隠讵遑恤岂无循良才众丑成妬嫉遂令白黒挠惩劝恒过实周询待摩抚伺察到微宻于焉振风采勿使废彀率遄归报明廷烟栁动春日

　　西屿书堂

　　髙堂在西屿积水宜清秋飞梁接广衍松竹何翛翛草色洲渚净书声庭户幽美人水苍佩公子木兰舟及兹且容与乐哉以忘忧

　　横州新城

　　守国设险阨由来固金汤天下已一家四海无封疆邉夷失摩抚虚邑奔豺狼横州两江上妖氛日相望烈烈四野焚哀哀万民疮倪君列半刺为政古循良及兹幸辑睦庶以安苍黄兵威尚形势邦本资堤防版筑不辞劳恩波浩难量神功实天相良甓发地蔵遂令千年间集此百雉强坐见云鸟陴居然山水郷嵳峩超楼橹迢逓蟠池隍落日笳鼓壮寒风旌斾扬廛区表井里公馆临康荘蔼蔼闻士誉熙熙浃时康从兹慎备御奚用多闘伤长松在涧底至宝委道傍鸾栖自枳棘鹓路空翱翔谁持太史书为贡白玉堂

　　谢灵运小像

　　达人不偶俗穷乃托遐踪海上采石华山头接云松旷情凌霄外长笑紫烟重白驹不可絷矫若人中龙世诐道已微君子固有穷多才竟为累寡立复谁从凄凉贝锦诗千载仍忡忡

　　兰石竹树图

　　光风被丛兰秀气何绸缪竹树露已深萧萧苔石幽亦有纫佩者襭芳在中洲含情欲谁寄湘水何悠悠

　　渊明图

　　窈窕墟里烟﨑岖抚遐踪松菊在三径归来事春农乗化乐天命千古垂髙风

　　菊泉轩

　　种菊秋水上泉甘花更妍掇英挹朝露牵萝媚清涟衡门幽且闲沦迹托贞坚浊酒有深趣乐哉以忘年

　　送立道

　　清笳动城阙落叶响空井覊客増逺懐繁霜集寒景依依塞鸿度杳杳江路永昨夜梦沧洲朝来理烟艇

　　送无悦上人归髙句骊

　　折芦渡海水诸方记遐踪东穷会稽岭南登祝融峰赤城霞绮多香炉紫烟重平生几緉屐伴此九节笻昨者来阙下祗园忆相逢燕坐永夜灯翻经清曙钟一彻了空寂真际何从容法云散天华珠光起神龙上人既东归正法信有宗亦欲乗桴行同心幸相从

　　云林图

　　吾邦宅冲奥盘礴元气会嵳峩临川山遐眺八极外日月有耿光万象破冥昧云林隔沧洲秀色翼华盖岩桂芳未歇青霞宜有待愿息轩冕游睠兹岁年改

　　寄题周炼师云台真馆

　　亭亭云台山重阜隠深廓神宫辟龙虎秀色今绵邈真馆依青林涧水傍虚阁种竹春雾重刋松晴雪落髙敞自无为幽旷各有托时见白云闲为雨出城郭岂知有道者元化在机握相从赤松逰不为慕灵药愧我烦世虑睠然仰冥漠考盘能自引随遇有真乐园绮如可期共尔戒归鹤

　　赋谦斋

　　为山郁穹窿乃处厚地中君子有令徳逊志息微躬种菊春雨洽纫兰秋露浓斋居玩易象素履慎初终

　　赋渊明归来图送致仕者

　　苍苍庐山阳渺渺彭蠡东依依柴桑里矫矫靖节翁聊为三径资出宰古县中折腰未为辱自睠菊与松幡然赋归来髙眠北窓风素琴既无弦尊酒亦屡空篮舆入净社植杖随春农逍遥有真乐畴能继其踪君生千载后出处慎初终解印返故山栖此环堵宫作图励薄俗相与传无穷

　　送胡宗悦官长沙

　　五夜霜露集秋风起城头出门送行客对酒总离忧红树接郊甸白苹满汀洲南望长沙云湘水寒悠悠

　　委羽山潘氏隠居

　　天台几千仞秀色浮苍穹下有委羽山迢迢赤城东晴湍激飞瀑灵鹊巢长松睠彼遗世士诛茅白云通筑室倚飞霞开轩待清风种菊充糇粮挿槿当垣墉孤髙性所玩夷旷思无穷击壤节酣歌据石抚丝桐迕俗幸无累寡欲不期丰谁刋蒋诩径庶蹑羊求踪予将息尘鞍赏心冀能同

　　髙氏新构大行书院

　　嵳峩大行东陵麓正延广池河发芳滋耕凿乐膏壤之子慎素履义路思独往黉宫宅幽贞神宇肃弘敞空翠在庭户嘉木日以长荐豆不违矩奠席歘来享童冠列春服歌弦发清响古学贵得师景行属髙仰车马逺可致山水良足赏焉得挂朝衣为尔息尘鞅

　　琴鹤双清亭【并序】

　　马君九霄作亭豫章城居之东北隅以贮琴书其祖御史大夫覃国公始居于斯及今仕扵斯者三世矣覃国贵而能贫太常易名清献与宋贤赵公同谥清献凡仕所至惟琴鹤相随九霄遂以琴鹤双清名亭云
　　结亭絶嚣尘窈窕北堂东新竹雨满林老树云半空开轩纳归鹤据石理丝桐昔贤尚髙洁以此随行踪尔祖罄遐思坚贞副深衷锡谥既有尚素心谅能同水木托本源芳润信无穷大雅继宏响遗书满庭中工歌赞前勋述徳寜有终何时戒仙驭抚席聆仙风

　　送桂道士

　　桂子懐武夷翩翩向东粤褰云采石华着屐踏海月我昔留豫章尔祖尤清狂髙居太古楼呼酒时飞觞一别上京国屡献匡时策桃李漫成蹊秋风改颜色持节拥貔貅干戈徧南州誓将扫氛祲少纾黄屋忧流云翳太清谪宦向江城忆聴西山雨对酒写离情羡子神仙器去击沧浪枻不辞行路难独鹤思凌厉青山九曲溪每曲可幽栖日暮棹歌里劔光起虹霓仰挹浮丘袂俯流贾生涕真隠倘相逢为述烟霞志

　　丛桂轩九日书懐

　　桂树得秋雨清芬散余葩嘉节百感集寒菊不见花尘爵幸未虚郷山久无家悠悠任天运兀兀展物华仲尼不复梦夷齐何怨嗟岂无西山薇亦有东陵瓜贞心谅谁同良友各天涯张鶱使絶域能驾寻河槎陶潜愿躬耕早命归田车我独伤局促爱兹絶纷哗方期煮白石对君引流霞

　　灯夕

　　千山动残寒万里有积雪云影互往还江光乍明灭居人灯火寂城堞笳鼓歇忧端感时序取酒消愤结

　　送李黼修譔以旱请祷代祀嵩衡淮海

　　帝命修羣祀天香播八埏春秋王正月歴数史逾年云汉忧时切皇华遣使贤鳌头金榜客鹤背玉堂仙授节来三殿传宣下九天百年周礼乐万国禹山川冠冕移班序车书际幅员淮流桐栢导岳影外方连望秩严稽典相诚逺致虔过家娱采服聚徳焕奎躔紫气浮燕蓟青郊接涧瀍杂花旍茷茷芳草马翩翩鱼佩横雕玉鲛绡细织涎暮云低楚树春水涨吴舡瀚海飞龙外衡阳落鴈邉祠官罗鼎爼庭石丽牲牷降祼先眀齐登歌间宿县合萧馨黍稷沈璧达渊泉圭币黄金藉文章琬琰镌幽灵瞻肹向纯嘏锡绵延麻麦千郊雨弦歌万里烟底今民物阜无复岁时愆问俗禆皇政封章进御筵大夫勤奉职汗竹纪长篇

　　天厯初元京师之变大兴军旅中外皇皇遄闻顺附诛放奸臣朝廷清眀海宇寜一皇帝神圣郊天告庙躬行典礼酬功报力恩泽周溥大宥涤濯仁施滂沛百官称庆宾筵秩秩进贤去邪皆繇睿断太平之运适符扵今草野愚臣谨摭所闻着为歌咏以称述盛徳愧辞语芜謭不足备太史之采传示久逺云尔共八十韵

　　社禝初闻变朝廷欲托孤羣情迎代邸至徳辟勾吴大业中兴主方舆混一图威声通海岱神采动江湖邮传三千里舟车百万夫共知尊帝统犹或窃兵符政体萧曹辅权纲耿贾扶天机开武略相国发雄谟未足烦游刃惟宜破大軱先锋初出鋭全阵已摧枯义正师无敌城降戒不屠乾坤司化育民物尽昭苏颂祷千官集朝宗万国孚勲庸荣阀阅社土赐茅蒩隠恻纶音切优嘉宠数殊酬功颁府蔵怜死恤妻孥始觉埃坌静遄闻沛泽敷近圻仍给复内郡悉蠲租宥自深仁施情矜旧染洿廛征随刬涤缧绁遽欢呼玉烛调苍律阳和转碧芜祥开山出瓮瑞应火流乌会合寜非数休祯信不诬淳风还揖让彛训协都俞公器岩廊备卿材柱石须合袪登衮衮览徳下于于裹甲寜论武紬书半用儒步聫青琐闼坐列锦氍毹金马天门邃铜驼御路迂考耆视禘礿报事享郊雩牢醴周彝鼎粢盛夏琏瑚祀皆稽典礼诚岂荐潢污宗社金为室庭碑玉琢趺乐县通夕展扆席郷南铺舞羽虞韶奏包茅楚匦输祼将流秬鬯箧实瘗璜瑜拜俯冠裳肃周旋组绶纡嘉生光宇宙纯嘏接方隅使者香奁出祠官驿骑徂兆坛尊岳渎列畤及豳鄜治即阴阳正时应水旱无纷纭修贡篚容易弃关繻价重连城璧雄夸照乗珠祥麟郊薮兽神骏渥洼驹航海期王会通城乐赐酺异材征楚晋良鍜产锟铻户版三年计农田九榖需经邦平赋敛充府别精粗势迈唐中叶功髙汉两都皇猷垂后则祖宪重前模接迹风云会迎恩雨露衢春旗标禁卫晓箭逓宫壶班序崇鸳鹭华裾贱貉■〈犭俞〉阁中羣玉署殿外执金吾馔启黄羊圈香浮白兽炉宫腰齐窈窕官瓮杂醍醐鲜脍银丝脆驼峯翠釡腴芳馐调芍药珍鼎荐淳毋优戱停丝竹殊音备越胡栁塘朝潋灔花坞夕模糊酬酢频倾倒绸缪极燕娱时方登俊乂人自屏奸谀济济星辰履茫茫造化枢词场尊贾马艺苑薄杨卢大雅风仍朴羣黎俗不渝栖岩思矫首报国誓捐躯丕显传千载重光耀八区封功登泰华铭刻到衡巫可谓巍巍矣真能郁郁乎丘园思孔孟耕钓慕唐虞立徳期深造从心矩弗踰承家思绍述笃学谨须臾忠欲绳芳躅身惟养硕肤简编时讲受菽水日欢愉气郁丰城剑风留渤海桴夕歌樵涧谷晨耒稼泥涂不效微生直难从荷蒉逋陈诗堪作颂拟赋漫操觚众已趋时进吾犹待价沽摅忠遭盛际诹吉奋长途

　　予有京师之役十月三日诸君子祖饯章江门行舟阻南征军士未发对景书懐以答厚意

　　城郭寒空迥舟航晚景移故人从此别对酒忍相离漠漠孤灯逺依依去棹迟碧天新月夕红树乱云时灯火渔家市钲铙虎士旗近闻炎海变颇觉羽书驰云鸟初成阵戈船不失期万方真混一独立尚愚痴不杀遵神武深仁仰圣慈朝廷方有道雨露自无私厯数千年会冠裳万国仪元勲虽若猬道脉仅如丝社禝斯民寄经纶实尔资春袍金错鳯朝佩玉横螭未抗匡时疏寜论喻蜀辞转输何恻恻刀剑漫差差自信无遗算谁知有我师物情何惨切治道尚磷缁疏懒忘身拙苍茫望国思祇惭岩穴陋岂是庙廊姿公等俱称杰吾徒漫欲为龙纹尘未拂豹隠雾初披菽粟心犹淡松筠晚更宜吁谟求稷契礼乐讲皋夔祖训须垂后皇猷慎所持未能期共逹何以报先施踏雪燕台上看云野水湄致君心惨惨望逺目■〈目祭〉■〈目祭〉奎壁中台动摉罗四海遗回春端可待蔵器又何疑颖颖囊锥脱温温璞玉竒盍簮求旧徳倾盖结新知白雪终难和青山且自颐临分勿洒泪努力各相规

　　浦江郑氏义门

　　故国衣冠地名家孝义门同居今九叶袭徳又诸孙时荐严宗祏晨叅列弟昆周旋俱典则辞气总清温里闬尊儒素闺门戒妇言承颜惟岂弟服礼自朝昏籍甚羣公誉猗欤薄俗敦邻饥赒粟布客至馈牢飱置驿遗风旧传经古意存夜灯书满屋秋气稻连村褒奏归廷议桓楹表国恩后人方食报逸翮蔼髙鶱从此公侯复终期福祉蕃五云来岳鳯六月起溟鹍

　　送丁太初温州蒙古字学正

　　国字崇当代人才起妙年风云千里骏日月九重天翰苑司抡选中书属次铨光荣毛义檄奋发祖生鞭学广儒宫制书传弟子员宦情依冷椽官舍拥寒毡筮仕无踰此如君更颖然永嘉今壮辟多艺夙称贤咨访兼留意英髦孰接肩旧家疑寂寞遗简想流传必使声华盛应知学业全髙情何特达胜日共周旋荐豆登霜柚充庖载海鲜洞箫吹月下玉树立风前已兆鱼龙化何嫌雨露偏羣公争荐进拭目去翩翩

　　题丁县令祷雨记后

　　丙子岁旱邑宰丁侯躬迎仙临川山又起龙湫乃得大雨学士虞公为书苏公喜雨亭记复序其事以遗之
　　方夏时苗盛恒阳岁事愆皇皇良宰念秩秩祷祠虔牲币修羣祀旌幢拥列仙幽穿青涧底危陟白云颠清庙神来只瑶台夜肃然月生丹井露雾湿石炉烟肸蠁期真贶精诚彻邈玄蛟龙盘窟宅圭璧逹渊泉甘澍随车至灵飙卷斾旋为霖因往日行潦及前川吏治能无愧农功屡有年弦歌春蔼蔼民物思绵绵已觉讴吟溢惟令翰墨传昔贤曾志喜太史续雄篇

　　趋京道逢刘簿赋诗赠之

　　好山青拥县咫尺野人居佐政纡才杰承流畏简书仙鳬飞向日瑞鹤逺随车家自簪缨盛心犹玉雪如丰姿瞻岂弟马迹歴﨑岖光接郎官宿声传禁直胪茅茨驯燕雀山泽老樵渔倾盖论交晚维舟上国初广输河润逺沾溉晋波余对酒春生坐调琴月满除云开龙影动江阔鴈行疏别后能相忆裁书为起予

　　守冻徐州腊月八日大雪与贰守秦侯及同馆生聫句侯许携酒共赏违期不至遂拾余韵以赋残雪凡聫句已用者置不取

　　故国徐城壮崇台楚骑骁豪华虽寂寂名物尚翘翘游士宾王日羣农祭腊朝冻流胶舴艋寒木寄鹪鹩三尺冬堪瑞经旬气未销太平还有象景色苦相撩发耀因眀月凝威借怒飙深蔵寻隠曲厚积上嶕峣阴瓦千塍玉珍甆六合窑中规仍毁璧鋈槁尚敷镣向日潜生魄迎曛颇沃焦危峰眀带缟疎栁弱垂髫甸壤疑翻卤堂皇讶长硝丱银坚出冶灰蜃盛涂■〈车兆〉委壑终含垢流澌始觉熇时和调玉烛阳律长葭萧秋思抽梁赋民情慕角招休征自有瑞纯嘏贵能徼同乐期重赏赓歌视不佻履穿东郭倩舃赐尚方乔旅馆时操翰华裾每驻镳饮倾金错落醉拂锦妖娆逸思翀霄鹤覊情在鞲鵰危言能有采庶不愧刍荛

　　河西李氏孝义旌门

　　邦人推厚徳天语表髙门自昔干戈集于今孝友敦振振生八世蛰蛰又诸孙世已朱轮贵颜如白玉温承家深雨露制行谨朝昏粟麦千夫膳牛羊几处村聫翩来汗马奋激起溟鹍家法常如此官资讵足论一经遗教在百忍古风存棣蕚荣春服荆花覆酒尊羽仪鸿有序兵卫虎连屯盛事垂编简声华彻禁阍恩波通弱水和气接昆仑薄俗嗟沦靡陈诗示后昆

　　彭城守春旱祷雨

　　恒阳征僣忒云汉闵时劳大野黄尘动中街白日髙穷黎忧恻恻良牧思忉忉礼秩祠羣望官聫领众曹雩坛登祝史俎实载牲牢肸蠁通幽閟精诚絶慢慆王春方介祉神化岂屯膏灵雨随车骑阴风卷斾旄麦禾朝娓娓松桧夜骚骚甘泽经三日浑流失九皋涓涓通陇亩衮衮向波涛陋巷荒鼃黾衡门拥艾蒿杂花红似锦细草緑于袍已识天无妄寜论地不毛秋成看栗栗民食免嗸嗸帝徳回衷眷舆情解郁陶巫歌迎赛肉社鼓送香醪岂弟皇恩畅循良盛世遭书年应纪异作颂更兴褒亦有垂纶客临流为洒毫

　　送翟御史佥山北宪

　　北京开臬府持节肃羣工宠甚郎官幙威仍御史骢承恩方踖踖辞阙去匆匆紫气榆关外朱轓瀚海东霜寒翻鸷鸟云影送冥鸿观省穷辽水从容问国风宸衷推恻隠庙议动昭融已觉皇威布常令主泽通邉烽无野战物色屡年丰善政应除弊贞心独秉忠祀朝依碣石宾日候王宫处处讴歌起家家乐事同勲名宜立致簪绂会登崇更草匡时疏殷懃达帝聪

　　六月二十日奉迎皇太子寳章龚左司赋诗遂次其韵

　　万世尊皇极重光启帝猷草仪周典礼特笔鲁春秋鹤驾髙门出龙章别殿收承祧称主器监国赞成谋旭景前星焕春宫御气浮辇前新蔟仗花外不闻驺甲观三千里霓旍五色斿珊珊苍玉佩穆穆翠云裘定命迎仙荚祯符锡范畴龙媒初效力鴈序总停辀宿雨犹涵润凉风飒似秋九重思继述四海念懐柔自昔经纶宻应知徳业优朝宗修贡篚画一接康侯燀赫张天步从容仰冕旒穆生存醴久疏傅锡金稠问学虚前席登瀛列旧游国惟隆本干时已播恩休亦有樗材散寜无匠石求濡毫虽儗颂健笔愧难俦

　　上命师相辅导青宫又次前韵

　　黄阁资贤辅青宫赞圣猷潜龙渊肃肃仪鳯羽秋秋秘殿黄金额仙居白玉楼台阶基化运后徳顺嘉谋昭代功无敌髙名世不浮衣冠陪后骑貔虎拥前驺庶事犹悬鉴羣公若缀斿醉传鹦鹉醆寒赐鹔鹴裘宿漕风连海新田雨满畴捷书时挿羽使者日乗辀阀阅经纶地眀良际会秋圣情归锡赉天语出温柔固识王章在深惟相业优河山留誓劵茅土冠君侯越骑瞻戎服徐邦识庙旒法从三尺谨恩及万方稠薄艺尝簮笔微班得从游未能酬夙志何以报鸿休锺鼎非吾愿山林亦易求寸衷徒耿耿期与古人俦

　　辛巳秋初归田有期喜而成咏因感今懐昔赋成一百五十韵

　　河山神禹绩幽冀帝尧都畿甸三千里【今畿古幽冀并三州】干城百万夫天戈随所指地轴待人扶迹启龙廷逺兵临虎塞孤【国初取燕雪夜入虎北口】羣雄归覇主四杰翊基图炎绪宾旸谷寒金抚鍜炉中原方板荡庶类划昭苏九壤邦家赋三农黍稷租户封登岁版物贡应时需漕转河仓腐烟输甸灶餔经纶开世室混合尽寰区弼亮求耕钓英贤起贩屠有桥题墨柱载道弃关繻济济皇多士雍雍国硕儒师行汤誓训谟协舜都俞一徳遵神武多方囿化枢星辰天北极文物地东隅孺子谁堪托交邻信已渝祸机生肘腋剥丧切肌肤内溃离荆楚先声震越吴筑台方拜将破竹已长驱谈笑收图籍轮囷发蔵帑义夫思感激烈士涕沾濡旌斾沧溟棹衣冠岛屿郛哭秦无复报蹈海竟何辜曽记忠臣传空存内秘厨始因三统正巳作万邦孚重译而来献修程不惮劬建邦强本干分社列茅蒩绶冕朝仪集梯航贡篚输殿开金幕席地隠锦氍毹率土尊元会灵杓直孟陬垂旒容穆穆鸣玉色愉愉瑞拟龟陈范祥开象载瑜鳯旗飞黻绘虎帐揷彤玈昼接初张宴春城大赐酺舞行分羽翿乐奏引笙竽御酒擎鹦鹉宫腰蹋鹧鸪绣帘香喷雾红袖脸凝酥宠锡公无诐皇心爱不姑从容周典礼宏逺汉规模勲业诚髙矣文章亦焕乎堪舆全所畀开辟古来无奕世归前烈丕承仰圣谟设科仍较艺献颂竞操觚第列金张宻恩从卫霍殊锡符盟劵赤纳陛戟门朱优戱时闻鼓珍庖日荐腴花娇金屋贮葧熟翠眉须擅制由先彻承谋又故吾豪胥真首祸接迹合羣谀豺遘多嚵嚼蝇营善嗫嚅程书违尺度黩货较锱铢鼎餗顷筐载宫墙粪土杇纷纷聫组绶琐琐进葭莩编户渝名籍枢兵窜隶奴赋输年削弱魑魅暗揶揄廊庙轻千虑锄耰起一呼蚁穿终溃决蛊食莫支吾伏莽狺狺犬鸣祠处处狐邑荒烟寂歴野战血模糊国步何颠踬奸谋敢觊觎风尘朝漠漠笳管夜呜呜烽燧飞燕蓟冰澌带易滹楼前朱汗马城上白头乌奚啻生疵疠畴能洗毒痡赐书从慰藉哀诏漫于戱怅望鸿飞阔追扳骥足驽射天悲溅血浮海勇乗桴迷复行多眚颠頣口卒瘏人才今卤莽世道日榛芜忆昔丘园贲懐贤岁月徂紫微华盖坐黄道泰阶符乔岳宗衡岱深源达泗洙作人宜棫朴为政敏蒲卢国已称多造时方见大巫共稽夔乐律独咏鲁风雩石室紬书盛宾筵讲席敷百年悲宰木一束奠生刍子敬家毡在元成世业俱六经悬日月百刻谨朝晡力学为师古専门亦授徒许身期稷禹忧世慕唐虞自忝龙门客人称鳯穴雏让推吴季札忠拟斗于莵官政年方盛成均矩不踰于焉思继绍不敢离须臾粉署青丝直华堂瑞锦铺清时叨著作极力事描摹述徳安能伋知非窃比蘧苍茫懐野服容易接亨衢清庙资梁栋微材愧欂栌立螭簮白笔冠豸伏青蒲折槛心常壮牵裾气不麄家声幸未坠朝论转相揄鱼槖垂腰重驼章结绶纡乗舆时警跸琐闼晓追趋赐食分羔雉连茵杂豹貙上林巢鸑鷟太液散鸥鳬春色红云岛寒光白玉壶暑清长夏簟露浥冷秋菰宫树惟栽栁仙家亦种榆步陪宗伯履筵列侍中襦服礼期无玷论兵实自迂承恩辞殿陛列骑出闉阇上日羣公饯皇华六辔诹宣威扬绣节伐叛赐金鈇霜气横埤堄湖光应属镂由来懐徳地今日不臣诛否泰机潜伏乾坤乱已怃侯王神所赉僣窃尔何愚优诏从寛大伤心献馘俘辕门存简翰斥候遣戈殳小腆原原附渠魁寸寸刳临危亲决战鼔勇誓捐躯分阃多违命争权始构诬漫遭摇毒虿岂望报恩珠谁谓青蝇集能令白璧污山昬鹗啄屋江暗鴈衔芦暂铩扶摇翮真成局促驹藩臣隳戎备野老独惊吁蔽日来幡帜长风送舳舻闭关方吝赏破的已摧枯举目郊原窜传声将相逋与谁矜阀阅无复顾妻孥殷冔怜崩角豳歌美跋胡居然鱼漏网拙甚雉罹罦戴笠山头杜持旄海上苏凄凄冰肺腑飒飒雪头颅夔蜀诗千首嵩阳饭一盂满盘朝苜蓿几见岁屠苏义路成孤往名缰讵可拘民情眉可察覊思口空餬枕石身长病餐霞体任臞秋原伤蔓草夙志弃桑弧未筑扬雄宅犹乗范蠡湖感时思顾遇望逺意踟蹰故里荒松菊良田秀堇荼舆台夸负乗衿佩困泥涂林黒烟蔵豹山空雨笑鼯仰天瞻大介无地哭穷途茅屋寻常梦梅花八九株败垣牵薜荔流水挿秔稌野蔌从人馔村醪不用沽春风徐步屧秋影鉴髭须麋鹿忘猜隙渔樵结友于独招华表鹤亲钓锦江鲈溪月眀如昨山花色似姝经丘通窈窕寻壑歴﨑岖真似陶彭泽归来足自娱

　　归舟江涨【壬寅三月】

　　乾坤谁草昧城郭自戎衣白髪频年病沧江此日归长途经战闘久雨滞芳菲云水浮天起风帆逆浪飞寻盟鸥泛泛尺素鴈依依汨没声名在艰危故旧稀及春营野事诹吉到荆扉红杏家家酒青山处处薇节旄寒更落遯迹气常肥不洒前忧泪惟全杜徳机

　　次韵归途示友

　　仙舟杨栁渚游子芰荷衣剑引龙光动樯随燕语归莺花春冉冉烟草暮菲菲北极枢常运南风檄屡飞曹瞒空有挟刘表竟谁依髙卧风流逺诸生候问稀久无沧海梦自掩白云扉遗事曽编竹幽情独采薇乗时生蠧孽遂欲饫膏肥泉石无乖愿风尘早息机

　　吴原庙龙津亭

　　豫章城西四十里吴原山有风雨二池其深莫测四时不竭盖有龙居之邦人作庙祀焉张九龄开元中为邦督以旱祷祠辄应作诗纪其事贞元中兵部侍郎权徳舆为撰祠记皆见郡志国初祠废郡人京棫傅从畊复祠祠前作亭四楹名曰龙津今祠毁而亭存傅之孙以诚为黄冠师比逰西山见亭扁乃大父所书考其岁月八十五年矣予赋诗识其感慨云
　　龙徳为天用神功发地灵风行千里雨气合两池星肹蠁通幽閟昭融接混冥朝廷崇祀典郡国载图经阖辟乾坤大髙深海岳寜祈禳端有自黍稷肃惟馨古庙丹青画威颜土木形红尘生澒洞碧瓦见飘零野甸寒芜白髙原老树青江山余胜概党术有津亭望逺云三岛凭虚屋四楹衣冠存古制翰墨表仪形珠浦光仍复绡人织未停逺孙来拜俯遗事系瞻聴志已期增饰谁能与勒铭南阳吾独卧西岭亦髙扃不作南岩梦难招楚泽醒题诗寄寥廓感慨在郊垧

　　再和康武一百五十韵

　　兹承雅制铺张匡山之景怜予飘泊而见招深见髙谊然吾家华盖临川二山间二山江南之名山也至元中先子常辟地临川山阴布水谷着书凡五载然后归后之人以其地为观距吾隠居四十里每惮其峻絶仅即其麓而止而华盖之近则数造焉自为吏不获造亦二十余年矣今闻匡山之胜虽它景故乐也况予旧隠而先子之旧逰者耶因韵成章用述吾思且识吾愧谨寄呈左右以答厚意以成后约云
　　临川真隐处华盖古仙都拔地几千仭当关惟一夫堪舆方镇立开辟鬼神扶秀色金莲并夝天玉笋孤龟畴标分野鳌极奠舆图蜕迹仍留洞遗丹尚在炉寿星南斗迥氛瘴北风苏涧草俱灵药畬田亦国租土宜兼沮洳物贡备供需石乳晨堪采霞浆夕待餔昔时存庙殿大谷有廛区福祉民依徳齐民市絶屠多方真合统九逹不传繻世业因成俗山居半是儒代祠天使下赐号帝音俞六宗分坛兆三辰运道枢休嘉垂胤祚纯嘏浃邉隅大化能无诐羣情孰敢渝空花光夺眼寒粟冻生肤建礼师从蜀逃名卒在吴诗传山鬼咏酒噀泽龙驱玄璧加神币香奁发御帑菲菲空翠扑灔灔露华濡架壑虚撑屋悬崖俨甃郛四方牲制疈百物礼称辜圆辉升朝气天灯映夜厨便蕃真贶集容易惠心孚禳禬邦家谨跻攀守牧劬登歌丝间竹缩酌馆承葅象物委蛇致精诚恳欵输周旋瞻肹蠁拜俯藉氍毹震电惊岩隙暾阳眺海陬洋洋羣望秩穆穆万灵愉云干铜池秀瑶花雪色瑜髙居朝綘节大纛拥弓玈雅颂农迎腊春秋党醵酺萍甘分楚实松响效齐竽阴谷蔵■〈犭员〉蜼阳坡呌鹧鸪逺岚浓似黛小雨润如酥羽札传青鸟鸾书降紫姑卑髙归育发陶冶出钧模神化茫茫尔文章郁郁乎坤维终古在国事近来无不有氓为祟乌知庙失谟妖尘徒澒洞秋色自棱觚和顺英华畅生成品彚殊叶重光点漆果熟艶施朱春尽薇尤脆秋来蕨更腴衣冠惊俶扰物色静相须専壑深连干趋朝一逺吾官聫陪俊杰史笔削奸谀陈谊惟忠蹇摛词岂嗫嚅太阿初失柄关石竟迷铢所限千寻抺空怜一篑圬烽烟歴江海玉树倚葭莩旧业余兵燹新诗示獠奴昭融生掩抑罔两肆揶揄逸志终难降髙飞不易呼含情问桑梓忍泪盻楸梧废邑号豺虎荒墟穴鼠狐归心寒怵栗望眼老模糊佌佌争沦没蚩蚩窃觊觎战场犹斗格暴气独喑呜盆子空懐沛王郎不渡滹久传河上骑应逐幕中乌潦倒怜身病艰危念主痡风云増契阔纶綍息于戱己觉归迟暮何由策蹇驽尘侵蓬岛树浪蹴海津桴问俗情懐恶营巢手足劬闾阎忘揖让松菊尽荒芜帝业元无外先朝事己徂万邦归显烈一徳閟阴符道统承周旦儒声谒鲁洙词华髙汉魏翰墨劣王卢大雅兼商颂悲歌出楚巫祝传多福告祠报有年雩允廸重华协祗承四海敷大宾朝玉帛厚往及薪蒭间出生人杰由来盛际俱降神资屏翰立徳继申甫不识真王佐犹知大圣徒经存遗礼乐书正古唐虞户屦来朋乐家毡付众雏宅中思卜洛丘首欲营莵耋齿能无倦从心自不踰业弘天广大熙缉道须臾帝制频繁掌皇文特达铺应期俱述作好古岂临摹命世人推孟时言使托蘧悠悠懐道迹坦坦履髙衢清庙朱弦瑟明堂藻绘栌穷年遗寝榻终日坐团蒲大匠宜规矩羣材合细麄缙绅蕲荐达悬鉴发褒揄楚楚长裾曵锵锵弱组纡经筵重席讲家礼过庭趋旭序班鹓鹭星垣列虎貙共瞻仪世鳯暂出上方鳬芍药分珍馔伊蒲送玉厨好贤旋授粲调鼎或宜菰车马阴阴栁星辰歴歴榆成均馨羽钥公子锦衣襦鼓铎眀彝敎章逢化腐迂一朝违观阙孤棹别城阇几见宣麻召频来驷马诹逰山时着屐刋径晓持鈇袤障扬旌斾平冈按属镂亭台迎客赏榛■〈艹戚〉命童诛气合天无际秋眀势更虚孤髙来爽豁阻塞肖昬愚培埴还依麓牵连若献嵎周回青屏翳罗立碧戈殳几度凌巇崄谁能与刬刳敝庐千载契髙卧百年躯候气常闻异嘉祯讵可诬白虹开楚璞眀月并隋珠早已髙时望郷无旧染污出门平陟巘临水宻编芦差榖雝雝鴈场苖皎皎驹遗荣恒淡薄勇退众惊吁采服从龆齓青帆共舳舻鹤归华表逺龙去石池枯今似秦人赘长怜楚客逋无家懐里巷有恨哭妻孥抔土阨山怪归魂依舶胡区区近骨月稍稍脱罿罦遗恨贤王李甘心属国苏扶藜劳胫脰览镜愧头颅春麦黄云杵秋秔白雪盂比郷仍枳棘何处又屠苏夙契留深眷覊懐耿自拘草冠心寡累藜糁口堪餬胜地蒙招隠髙情欲养臞衰年常伏枕新月屡张弧名阜同千里扁舟异五湖望云情缱绻触暑足踌躇霜脆深泥芋饴甘沃壤荼诚能结茅屋不复梦轩涂水国寒生磷烟村夜聴鼯两山元共姓一致岂殊途桃是玄都种桤宜锦里株瓜红秋熟速瓮白岁收徐久已安时弃何须待贾沽御冬存短褐传信頼长须快觌期追琢嘉言别易于寻盟言鸥鹭余事托莼鲈发兴成酬唱忘形效丑姝天逵瞻窅窕贤路慨﨑岖但遂烟霞志青山任所娱

　　康宗武和亷介

　　昨承惠敎长律雍容尔雅虽衰世之志而有治世之音三复歌叹第以韵拘难和谨效唐人用韵而不能次拙亦甚矣端録奉呈伏乞垂敎幸甚
　　鳌极分羣类鸿灵奠八区人文疏地秘吾道斡天枢羲画龙图衍苍书鸟迹纡力田初识耒伐叛肇弯弧穆穆隆皇治雍雍阐帝符比封侯稷契执艺总斨殳熙洽均黎庶光华薄海隅百王宗令徳一视效宏橅河洛滔滔水邦畿坦坦途征苗开誓命载亳徯来苏垂统将千禩偕行慨独夫鸣岐争覩鳯流屋喜瞻乌文徳重华并声名二代踰耄荒寻遇满板荡适遭胡地启耄王裔天开素主徒象尼神已降铭鼎口先餬礼乐昭云汉春秋凛钺鈇迟回思狥铎浩荡欲浮桴窈窈诗书囿巍巍道徳陬奠楹双涕泪锡诔一于戱鲁道沦衰薄秦坑肆毒痡叔孙仪卤莽伏氏语含糊六艺多狼籍羣言竟嗫嚅隋儒轻儗议晋帖巧临摹湘水迷荃芷梧台杂瑾瑜书林秋淅沥义圃晚荒芜京洛乾坤辟周程剑佩俱道存康节邵学衍紫阳朱地望崇邹鲁渊源接泗洙耕莘伊尹聘出昼孟轲迂寂寞遗经笥凄凉大冶炉辉辉山藴玉蔼蔼泽蔵珠一统真元会羣生徳泽濡梯航千里贡玉帛万邦趋绣绘衣裳被章程典册敷席重丹扆座土列白茅蒩盛徳跻平世频年赐大酺倦扶笻竹杖寒拥罽宾毹

　　岁晏

　　空江岁年晏暮色氷霜剧鸿飞何冥冥几月度砂碛孤臣欲洒血万里书一尺君王彀琱弓幸向上林射

　　学言稿卷二

　　●钦定四库全书

　　学言稿巻三

　　（元）吴当 撰

　　○七言古诗

　　眀皇敎笛歌

　　緑杨烟袅春昼长沉香亭北万花香君王制得清平曲敎与花前吹鳯凰玉靥生霞春梦起闲愁不上蛾眉里欲使娇声发綘唇为调新谱传纎指絶世曽闻玉树歌调成新曲更情多人间吹作无穷怨白日深宫奈乐何曲中更奏霓裳舞谁信渔阳有鼙皷骊山宫树起秋风肠断香消马嵬土

　　赠太虚子长歌

　　昔遇太虚子飘飘在滦京东风吹雪添河氷宫树五月无流莺君随挂席穷彭蠡予亦函香窥海水谁料宫袍又缚身却骑黄鹤上星辰峩峩瀛洲客尽是谪仙人从此相逢金阙下诗酒清狂转潇洒扬雄闭户草玄经白髪秋来漫盈把矫首望太清妙运无时停窅尔元化枢歴歴日与星游尘杂氛起寻丈容光扰扰纷成象所以太古仙倒景霄汉上知君深居勘大还呼吸沆瀣怡芳颜朝衣早挂松萝间坐邀王子晋吹笙紫云间令人可望不可攀

　　逹彦修秘监号云松隠者又自作图邀予赋之

　　香垆云气半空赤千尺长松倚青碧谪仙去矣秀色留谁与孤云共栖息蓬莱髙人业嗜古身在道山天咫尺为君先约彭泽翁五老峰前候飞舃

　　题燕人雪溪图

　　朔风惊沙大地裂水腹冻坚飞积雪谁识山阴放棹时疎竹寒梅映清冽鉴湖一曲緑生衣萧萧白髪苦思归怜君岁晏如相访江上渔蓑在钓矶

　　送吴景尹游嵩岱兼寄尚元素刘道源

　　尹也我同姓论交每忘年闭户读诗书所朂在古先男儿生时蓬矢六壮岁何为守穷谷昨者张帆向顺风千里长淮春水緑我闻君行不忍别杨栁新条未堪折君今别我归何时思君惟对芙蓉月芙蓉山月四时圆擘崖飞瀑写哀弦君登嵩岱望海日我正独坐对月聴潺湲太室山人尚处士昔年宦学来南楚刘郎好古也自贤为访于今读书所縁云更有最髙峰云间倘遇采芝翁殷勤幸道余心忡江南春风花正红有酒满醆浇君胸酒醆有尽别意无终穷

　　美赵侯祈祷

　　徐关古郡雄东国河上孤城髙岌岌长波激浪两流合逺黛凝烟众峰立当时豪杰虽已矣功利至今存覇习自从圣代百年来稍有弦歌事沿袭赵侯作牧驾朝骖紫绶银章光熠熠尘上彤管书牒稀春满青郊民俗辑今年恒阴若为沴满耳秋声风雨急惊雷怒电白日飞拥树连村黒云湿旷野悲号麋鹿羣寒潭翻动蛟龙蛰波涛滚滚迷冈阜禾黍离离失原隰天髙地厚呌不闻老农祗抱锄犁泣我侯输诚吁彼苍奠币陈牲劳汲汲干端坤倪豁呈露雾散烟收倐呼吸丽日昭回昼景舒祥飙荡拂滛威翕于今报祀礼无违长愿丰穰民乃粒万井桑麻接境多四方冠盖如云集侯家自是国桢干在昔声华蔼都邑矢诗为载尔农謡巻阿更续生民什

　　诗荘

　　雅大中采四方名士诗数万篇名其居曰诗荘
　　诗人自昔身多穷云是身穷诗乃工太白飘零一杯酒杜陵茅屋随秋风君荘采菽不盈掬仅有新诗千万幅饥来一字不堪煮犹是逢人索珠玉年少执戟称卫郎软裘快马双明珰驱驰玉事出奉诏西拂弱水东扶桑龙光南去冲牛斗含香曽到扶胥口云邉晓挂洞庭颿花时夜醉长沙酒人间曽见墨淋漓当时采笔生光辉千金散尽不自惜囊中惟喜有新诗嗟予岂是能吟者秋月春花浑漫写故园菊松已荒芜两鬓萧萧雪盈把君不见相如作赋家四壁子云草玄宅一区君荘风月固有余不知身世贫何如

　　段应奉湖山旧隠

　　临平湖邉秋阁小古木幽篁通窅窕云间返照落渔帆江上余霞送飞鸟蒹葭苍苍月满矶何日西风一棹归诗成沽酒切鲈脍坐见山水涵清辉

　　南徐守李士寜劝农之日朝廷遣使召为大兴府尹郡人为图其事求予赋诗以记

　　晴川迟日明花栁酒帘乐器村村有承平官府劝农来竹马齐迎贤太守自从太守到南徐春衣有帛食有鱼男耕女织不用劝连冈断垄皆新畬今年又见祠田祖牢醴香肥杂歌舞乌犍受策自扶犂东风霎霎吹灵雨柔桑枝上啭黄鹂树下父老相支携官曹抱瓮贮浓酒移馔芳亭随所宜老农得饮増欢喜起聴训言书满纸朝廷无以我公归坐使风移民俗媺我公归去民何从作图頼与奏天聪常遣太守如我公我民至老歌年丰

　　潘子华画上京花鸟

　　滦阳三月雪正飞陇树四月青红稀白翎啄沙黄草薄阿蓝短翅寒相依南熏吹水振羣蛰满川花草浓云湿穹庐露冷牛马肥蒺藜沙上西风急潘侯妙笔留神都金莲紫菊谁家无江南莺花春冉冉谁写当年蛱蝶图

　　栖鹊图

　　江空月冷霜如水双鹊梢头飞不起钱侯写生苦逼真淡墨萧疎妙难似君不见上林髙树拂云齐托巢生子总相宜愿尔朝朝来报喜春风长在万年枝

　　野航亭为陈晋赋

　　山人筑居青涧傍数间矮屋如舟航清风粼粼白石烂满目野水凝秋光浴水鳬鹭闲来去慿栏总是沧洲趣竹间凉月白纷纷更似芦花最深处髙情阅世犹虚舟久矣委心从去留秋风不待归张翰夜雪每疑来子猷儿童忽报前川涨云雾轩窓九天上故园梦断酒初醒落日遥闻采莲唱西安城邉芳草多乱汀横渚尽烟波纫兰为佩寄逺道又恐闲门无客过迢递江南望江北住久岂知身是客多情我自爱桐郷自信鸥盟寒不得亦有扁舟彭蠡宾别却槎头今几春眀朝便合投簮笏向子亭邉与卜邻

　　徐州赠同邸客

　　临川山人来作客万里携书上京国朔风吹起黄河氷河上行舟带寒色穷冬雪花三尺深客窓抱膝惟长吟夜闻解鞍有同邸晨即市酒开囊金举杯殷勤相为语家在单州闾巷里庭闱有亲七十余合家穉耋数百指上堂称寿春熙熙下堂服劳日济济门户有子譍晨昏盘飱任妇承甘旨东风吹緑牛羊肥良田自足供锄犁夹溪桃李炫晴昼映阶萱草迎春辉共知吾邦是乐土男勤耕桑女织组贸迁有货居廛市岁时无事烦官府家人老大不出门长儿近日逰荆楚阿婶爱孙如至珤尽室悲惊为愁苦予情触此更皇皇逺出求之来侍旁贤愚不足挂懐抱夙夕忍此慈心伤我闻斯言亦感激秉彝至徳各有常尔能慈孝出天性笃行自足为义方责善恐违贤圣训至诚可贯金石刚琴瑟在御良燕喜埙箎迭奏成鴈行庭前彩服列三世人生至乐乐未央酒酣为子歌慷慨持赠可比黄金珰嗟予霜露兴惨怆蓼莪三复劬劳章

　　湖西罗受可作梅月图赠予北行赋此报之

　　青山湖上去白云湖上住草屋八九间梅花两三树年年许客看花开花下携琴载酒来对花把酒唤鹤舞酒酣落月尚衔杯黄昏疎影横斜好更取生绢拈笔扫髙情能画胜能吟风雪荒寒忆郊岛我来不值花开时骑马独从湖外归上阳宻露春如海祗有东家蝴蝶飞

　　九江丁祀闻鼓吹感懐

　　上丁修祀又春分鼓吹声传旅夜魂世路荆榛迷圣域沱江烟草怨王孙空怜宇内干戈满无复河间礼乐存上国风云清庙閟中天日月素王尊春秋摄献元臣重爵秩追崇祝号敦束帛承筐先俎豆牢牲升鼎从羔豚公侯显相千金币牺象宗彝九酝樽玉磬编钟歌大吕朱弦疏越奏云门诸生襟佩趋鹓序百辟冠裳谨骏奔翠积宫庭寒肃肃光生花树晓焞焞秦坑灰烬遗经坠王业陵迟古道昏霄翮倚风留退鹢辙鳞随水化冥鹍八音夔律何由正六典周官讵易论自叹白头思绍述谩垂青简照乾坤

　　学言稿卷三

　　●钦定四库全书

　　学言稿巻四

　　（元）吴当 撰

　　○五言律诗

　　江上晚景图

　　逺景峰峦色髙松铁石柯晚晴初放棹春水已生波尽画沧洲趣难传欵乃歌山居无户牖端为白云多

　　紫霞庵

　　结茅江水上霞气护幽居巳似赤城迥常疑丹井虚仙桃承雨种秋叶带霜书应得长生秘晨餐愿乞余

　　赠梁道者

　　江东梁道者自少学神仙袖有烧丹术囊无买酒钱看云眠白日对月礼青天为问蓬莱水何时似昔年

　　山居图

　　茅屋在林阴桃花夹径深逺山浑似黛逰客总能吟杳杳穿云杖萧萧坐石琴展图懐旧隠便欲解朝簮

　　六月舟次房村

　　红日荒荒落黄河滚滚流客行当盛夏水宿似清秋市逺人烟少村平树色稠遥山青数点眀日过徐州

　　极髙眀亭

　　慿虚连白水望逺俯青山结屋烟尘表吟诗松竹间落花縁客扫飞鸟共云还肯着蒲团坐从君尽日闲

　　仙逰观紫云亭

　　山色更深处烧丹仍筑亭春云瞻紫气夜月卷黄庭种竹堪扶老栽松已伏苓何时解尘鞅来写换鹅经

　　九日紫极宫对酒

　　野水通江阔山云挟雨凉燕辞宫署逺鴈过海天长纱帽花堪挿仙瓢酒更香苍茫懐国梦烽火尚炎荒

　　酒罢分韵得桑字

　　江海舟初动山林兴讵忘已荒陶令菊未种武侯桑对酒云千里懐家鴈几行今朝小儿女个个紫萸囊

　　九日夜酌分得枝字

　　对酒杯频举看云席几移轩楹秋窅窅灯火夜迟迟醉脱乌纱帽香传白露枝忽思三径里花蕊正离披

　　次韵答萧性渊廵检

　　官舍连修竹春旗映逺山宦情江海外剑气斗牛间田野无廵逻渔樵有往还万方逢盛治弓马更清闲

　　和刘季平

　　昔闻滩上水逺自粤南山乔木三春里清音五桂间片云留客住细雨棹舟还为恐离家久芳庭草色闲

　　和萧独清

　　昔别是何日长闻隠道山题诗传海内卖药出人间林鹤随云出潭蛟带雨还偶来髙坐处帘外落花闲

　　清眀日同学士李惟中赵子期及国学官携酒东岳宫后园看杏花

　　栁色满河堤春沙不作泥家家踏青去处处聴莺啼翠幄凌风迥香车簇道齐扬雄甘寂寞载酒问幽栖
　　祠庙出东城风云拱百灵神光通御阙天影抱彤庭隙地多幽事芳辰聚徳星道人偏爱客更许制茅亭
　　宫馆慿孤旷幽林眼底生药畦晨露重茶灶午风轻酒许麻姑送羮从海客烹乡心劳想象便欲棹舟行
　　新火营寒食他郷展物华暧云将燕子春色上桃花自进贤人酒何劳妓女车平居耽野趣未觉道林賖
　　圃因春雨种竹自昔年移云影常依石春泉已满池望中情未极花外立多时每动田园兴东风长鬂丝
　　上林华盖逼宫署紫垣开疏阔经时序淹留惜酒杯仙人栽杏去学士看花来几日应开遍题诗许重陪

　　仙人逰图

　　莺啼通窅窕马迹歴孱颜载酒溪桥外哦诗松树间桃花深映竹云影浅依山无限临流兴扶藜欲叩关

　　送人归蜀

　　愁寂都门别艰危蜀道行四山皆雨气尝日有鹃声北极红云阙西江白帝城懐亲兼恋禄去住总关情

　　送人下第南归

　　落卷人争读扁舟客自归苑花秋冉冉江雨梦霏霏壮志经留笥伤心线在衣看君负文彩他日倍光辉

　　童氏作楼奉亲名曰乐心

　　髙构日登临庭闱总称心逰鱼出水底鸣鹤在林阴山雨晴留黛松风夜当琴地幽多胜事不惜酒频斟

　　史指挥作堂学傍名泮邻

　　旌棨将军第今聫孔子堂泮泉通射圃庭草映宫墙义训三迁旧家声五桂香城南天咫尺驻屐许相将

　　送蜀士赴潮阳廵检

　　江深巴子国海阔粤王城万里独为客三年尝领兵艰危才易见留滞气难平莫洒临岐泪图南羽翮成

　　王孝子刲股

　　孝子有异行世情生叹嗟炉香通夜白股血启晨赮儿体应无恙亲年幸有涯殷勤鄠人对直道正竒衺

　　赠沛县阴阳教官

　　七政阴阳纪三辰卜祝科中原井邑小圣世教官多谯皷夜传漏野田春涌波儒冠自拘束莫聴大风歌

　　节妇挽诗

　　抱节青春苦荥阳有故家教儿能绾绶报徳已宣麻台倚巴清墓风传鲁妇髽夕阳原上树依旧宿慈鸦

　　题唐子华画

　　老树吴江上茅茨八九椽晚山浓似黛秋水净无烟盘石堪垂钓孤舟许醉眠卜居宜近此何日赋归田

　　送毛李祥归云林因托之访予山居

　　客子年方盛家山花正浓扁舟遡鸿鴈髙浪蹴鱼龙京国五千里云林六七峰升堂举春酒始得豁心胸
　　莽莽闻征皷纷纷踏去船衰颜尚簮绂雅志自林泉茅屋应无恙山田幸有年慿君上华盖为访白云邉

　　送李卓归临川

　　江上兵虽满山东路已通髪从今日白花似去年红浮世嗟蓬转幽栖想桂丛因君万里意极目送飞鸿

　　徐氏同徳堂

　　千载南州士流风气谊存合居今五世同徳又诸昆白日书连屋清秋稻满村圣朝敦孝礼桓表已旌门

　　送杨曼卿

　　京国莺花里扁舟望旧山烟芜连楚泽春水隔郷关访古题诗遍匡时草疏闲丈夫无别泪此日满愁颜

　　福泉亭

　　筑室庐江上山泉亦有名深源流福泽长日作春声润借桑麻秀寒分井谷清尘缨如可濯来看白云生

　　挽待制杨贤可

　　才逮古循吏名成初制科百年存气节五郡起讴歌致政冰衘重题诗秀句多风流今已矣洒涕望江沱
　　宵旰忧民牧人才转寂寥如公多令望絶迹上清朝玉署真成梦金鱼漫在腰庆源宜有待嗣子各风标

　　送倪长卿

　　江汉风尘里关河日月傍乍疑音问阔顿觉羽书忙献赋垂归槖销魂逐去樯朝缨漫覊束何计濯沧浪

　　送宣使蒋盘归寄江西省郎中颜希古

　　故国雄藩在清秋使者归江湖陟险地舟楫蹈危机士壮常思闘城髙屡受围亦尝修谏草直欲把天衣
　　行李随秋色萧萧出帝城两行忧国泪万里望郷情赋敛无修贡疮痍未息兵大廷俱鼎食何以报升平
　　方镇诸军缺城池累月攻战场宵磷碧贼垒晓旗红幕府谋猷宻羣公胆气雄妖氛须浄扫崖石始铭功
　　吾庐华葢下乔木白云邉每忆秋风鲙常懐雪夜船传烽今四野飞檄已三年亦有平安问烦君万里传

　　送徐仁辽阳教官

　　辽水东临海榆关北际燕官程千里外行色五云邉童冠来春服歌钟杂夏弦莫嗟无籍在归路近星躔

　　送人补闽宪译

　　能事通重译宫资早致身江关流誉在宪府荐书频鵰鹗思云路莺花怨暮春瓯闽邉檄浄冉冉离风尘

　　送王都事度海入京

　　万里皇华使千夫瀚海船长风披朔雾髙浪蹴吴天江汉新烽燧车书旧幅员不胜遗老泪咸望太平年
　　便宜曽奉诏受节大眀宫列郡旌旗合三关道路通誓师亲督战破贼不论功率土王臣在何人髙谊同
　　许国心犹壮驰书路更长物情移白黒士气转苍黄郡邑风烟里衣冠日月傍共谁清海岳持以报君王
　　当宁资贤辅持危巩圣图万邦通禹贡九徳协皋谟师出宜无敌城降戒不屠老臣空有策何计彻神都

　　望柴桑

　　何处柴桑里当年处士家五株门外栁九日径邉花己草归田赋难乗下泽车故山尘漠漠极目送昏鸦

　　咏懐旧隠十五首

　　旧宅今何在云山昔更清樵歌秋树谷渔网夕阳汀门巷来车盖书声接户庭遗墟悲蔓草浪迹信浮萍
　　江雾仍为雨山花故作容秋风余鼠雀寒水落鱼龙慷慨心犹壮覊栖力巳慵白云华盖表怅望最髙峯
　　忆昔升堂日诸生授简时遗经周礼乐野服汉威仪一自趋丹鳯微班侍玉螭风尘惊岁阔猿鹤怨归迟
　　髙堂存古制粹徳俨先容道脉千年统人心百世宗夜台悲化鹤云气想犹龙松柏宁无恙青山一万重
　　西斋风月好庭草到阶前春服趋童冠秋声杂诵弦题诗黄叶上拄竹白云邉俛仰成今古销魂为黯然
　　乔木依深谷居人尚几家衣冠迷宿草舟楫失桃花转闘宁无已劳生已有涯毋烦问松菊何计事桑麻
　　契阔风云会栖迟道路长老来犹作客春至好还郷酒醒天连屋诗成草满塘家声尚清白世态任炎凉
　　党里乌巾集邻翁古意淳瓶罂随野俗耕稼及清辰世业诸孙在寒山白屋贫为传宗谱旧长使旅情亲
　　幽居临水竹老桂出林阿荫接青云武花开碧玉柯百年秋露重十里夜香多荣悴知何意炎尘起海波
　　故园谁识主曝背已忘君雾雨鸡豚社寒山鹿豕羣池分涧底水圃斸垄头云茅屋知堪赋长歌对夕曛
　　昔人营寺日野老在朝时栋宇山林净松杉土壤宜海尘留法雨檀施寄禅枝接地多先垄春秋拟合祠
　　茅屋云犹在桃源世已非渔樵能有待鸿燕尚知归霜露春秋感风尘造化机松楸千里日夜夜梦魂飞
　　世事嗟何及天伦恨已深乾坤一抔土霜露百年心去住青山隔艰危白髪侵丈夫无别泪此际倍沾襟
　　山黒天仍雪江寒梅未花昔年宾国日几醉上林霞勇退寻归棹甘心理钓槎如何青布袜未得踏溪沙
　　白社千头橘成都八百桑每思亲棣蕚不为问山荘太史瞻鳬影家人识鴈行茅茨容易葺春水棹相将

　　匡庐

　　匡庐望不极几度涉风涛秀色一道出振衣千仭髙仙岩谁种玉鬼谷旧栽桃白鹤巢云表秋宵见羽毛

　　双剑峰

　　双劎倚秋汉孤城瞻碧岑岳连呉楚阔光合斗牛深胜地千岩壑长江一带襟州图増杀气愁眼倦登临

　　述感十五首

　　圣祖开寰宇英贤集网罗暂烦周斧钺即聴舜讴歌世阀风云阔耕岩雨露颇万方俱职贡一旦尽烟波
　　舆图归覆载天畀万方全帝徳元无外皇纲自失权中原堕土赋内郡落民编国计东南隘经邦愧昔贤
　　太祖收中夏供储赋土田河仓红粟腐漕壤紫台烟民物滋殷阜车书转瘠捐可怜疆理在运会付茫然
　　南国昔归顺中原仍戍藩岁分貔虎士阵入鸟云屯名籍沦逋窜枢兵失讨论诸君甘负国故里亦空村
　　帝患湮洪水人思凿巨河万方劳畚臿列郡困征科处处黄巾社纷纷赤子戈千年遗恨在铭石写嵯峨
　　泉货资桑币经纶称物宜低昻三尺法敛散百年规拙甚黄金注凄其白鹿皮纷更愆祖宪废阁失天威
　　夜直麒麟殿晨司虎豹关周庐诸子贵枕戟卫郎闲通籍存奴隶连车载匪颁世勋何补报戎马泪澘澘
　　世爵推勲阀元戎典禁兵营分龙虎卫势接鳯凰城烽火迷千里烟尘犯两京临危忘勇决何以答升平
　　黄头称国士碧眼佩天弧突骑今何在风光古所无旧看装宝劎可怕执金吾畜鋭思防患慿谁卫两都
　　命将图推爵登坛愧匪材舟车空府库金帛散舆台论赏屯膏泽争权稔祸胎旧家零落尽庙算实堪哀
　　四野悲龙战羣方习豹韬烟尘来滚滚江汉去滔滔云构千章栋风帆万斛艘炎波俱鼎沸何用赋民劳
　　福极频移柄眀良久失图匠材违矩度博局转枭卢宝鼎宗周器玄圭大禹谟万方俱有间九贡近来无
　　乳羝随敝节帛鴈识累臣渐觉关河壮应瞻日月新威声通海岱喜气入梁秦万骑轻天堑何时一问津
　　异郷风景切人事见推移冠盖非前日豪华又几时年深鹦鹉草春老杜鹃枝依旧青山色寒云满目悲
　　世自余蛇豕人犹慕鳯麟节旄寒在牧鈇钺暗生尘有梦能归国无邻可避秦几年江海上老泪独沾巾

　　髙卧

　　氷霜寒序集灯火夜堂深髙卧尘侵榻长吟雪满簮空存三寸舌不负百年心慷慨能忘死饥寒亦易禁

　　初度日

　　衰疾年添算劬劳思转伤声华江上雾勲业鬓邉霜诗继唐风作书从禹穴蔵光阴何冉冉华盖郁苍苍

　　大雪

　　萧萧惊朔雪浩浩怒天风虎穴先朝事鹅池半夜功中原思将帅乱世识英雄今古兴亡迹乾坤阖辟中

　　相疑

　　向国应无计归田屡作期江湖身病日松柏岁寒时老鹤云千里惊乌月一枝人生各有志物态莫相疑

　　雪

　　积雪凝冬瑞羣情兆岁登洞门沦径隧宫瓦失觚棱烟火江村猎寒澌野水罾殊方兼乆病髙卧竟何能

　　雪霁

　　江上千峰雪天邉几缕霞冻澌依岸梗氷柱落檐花野回山光薄沙眀树影斜负暄貂已敝抱病虱空爬

　　腊月朔

　　覊客无颁朔穷年有此朝山眀仍戴雪水落不通潮黄道环辰极青阳转斗杓仰关身万里转壑梦连宵

　　世路

　　世路难如此京华事若何风云归草昧日月傍干戈南土分争久西秦王气多累臣独洒泪衰疾卧江沱

　　同驾

　　白日行天速青山去国遥昔年苍水佩同驾紫云轺汉节犹堪牧虞旌不待招人生夸气概莫遣旅魂销

　　腊日

　　郷心违伏腊宦迹歴关河酥酪分邻粥弦匏拥醉歌天清云路阔春近雪花多事业今如此江邉一钓蓑

　　戏题

　　牧地连云水羔羊饱杞椒体充香透骨尾重雪凝膘珍出天厨馔炉传禁脔烧先尝时有赐况复酒频浇
　　西域葡萄熟浆醪不用酤色深滦水菊香重塞城酥甘露浮银瓮寒氷贮玉壶相如犹病渇传赐近来无

　　闵姜公硕

　　窃据窥神器人心事事非每闻优诏下无复报音归虎穴宁容饰龙韬未息机小臣徒溅血不得沃天衣

　　馆人

　　风雪夜迢迢探囊失敝貂烛龙沧海阔帛鴈上林遥伏枕调诗律篝灯注酒瓢馆人情思厚尚觉旅魂销

　　旅馆

　　旅馆经时序覊愁转寂寥山空寒隠雾风急夜鸣条塞雪应无际军声自不骄何时衰老泪拭目圣眀朝

　　春近

　　颇觉邉尘净仍看昼刻添江风寒透屋野日暧窥檐病减寻书帙春来忆酒帘归心何日遂谈笑聴闾阎

　　积雪

　　积雪山河净昏霾宇宙迷鴈声来漠北兵气自征西海雾浮龙影关寒惬马蹄时危増愤结衰病属覊栖

　　庐岳

　　庐岳不可极山深宜养恬松巢邻李白菊径似陶潜秀色云千仭秋光雨一帘渔樵与麋鹿扵我更无嫌

　　阳九

　　厄会符阳九沉痾阅岁三苏卿吟漠北庾信赋江南山影开晴黛湖光接暮岚艰危心不展俯仰事何惭

　　春日得郷信

　　旅思春江上郷山宿雾中鬓毛难再黒花蕊转添红病减诗囊在愁多酒醆空衣冠俱散走何地哭途穷

　　释闷

　　世乱复为客衰颜对物华江城年节酒野树岁寒花雪岭眀残照烟汀带落霞为谁添白髪何计问丹砂

　　兵交

　　虎狼犹构祸四海苦兵交鼓动霜飞剑笳鸣月拂弰川红依壁垒林黒避橧巢野老仍覊旅何郷可结茅

　　戒守

　　戒守时鸣鼜传更夜击刁乱山青拂眼衰栁緑垂髫畧阵楼船壮先锋越骑骁军中称汉将谁是霍嫖姚

　　十有一月至于正月连雪不已

　　气合氷天址光连雪岭西愁来望不极诗罢思俱迷澌冻江淮逺昏霾岭峤齐饥寒春事廹何以慰蒸黎

　　虚槖

　　世已声华改身兼老病侵几年沧海梦一旦白头吟旅馆惊虚槖寒城急暮砧固穷知义命何用较升沉

　　病中移居

　　江水东流去庐山北向来孤城新第宅浮世旧风埃久病频移榻多情数举杯郷心犹未已春色苦相催
　　扰扰人间世萧萧物外身江山如有态草树暗生春自笑新巢燕谁怜旧主贫旅懐相慰藉真率见情亲

　　卜筑

　　水外十三坡居人总荷戈烟营江树尽霜木陇云多樵爨村村屋斧斤旦旦柯白驹空谷在何事卜行窝

　　战士

　　战士屯邉垒家人问繇爻寒堂悲蟋蟀月户怨蟏蛸巷有招魂帛林无返哺巢干戈何日洗倒载虎皮包

　　烽烟

　　烽烟寒转急丧乱岁难休野老无家别遗畦尽力求关河多骑气江海自渔舟世事由天运何须涕泗流

　　舟中

　　何郷能遯迹天地有渔翁沽酒时曽醉探囊岁屡空衰年双鬓白长日一丝风谈笑兵戈外兴亡俛仰中

　　九日辛丑

　　两度黄花酒尊空思转伤去年留病榻今日复虚樯粝饭依人爨疎衣透骨凉干戈天意在去住更何郷

　　羣情

　　社禝生竒变关河入战图楼前朱汗马城上白头乌国步分光岳江流接蜀吴羣情思伯业佳气瞩皇都

　　所思

　　舆图真混一廊庙乏才贤得失轻千虑奸雄起九廛阴霾迷岁月战地起风烟洒涕江湖外渔舟白日眠

　　天意

　　僣窃千家郭颠连一病夫虎狼相啖噬齿爪及茕孤冻馁民何頼分争覇易图物情知厌乱天意启祯符

　　逺客

　　逺客又遘患其如头白何系舟沙岸久闭户水寒多喜气闻关塞军声接汉沱废兴知运数海内厌兵戈

　　钞掠

　　钞掠民何頼孤穷痛不禁江山惨寒色鸿鴈有哀音白髪三年病青霄万里心路迷尘冉冉肠断暮骎骎

　　孤舟

　　牛斗纒兵气江湖隠使星客头元自白天眼为谁青夕照留渔屋寒芜接雁汀孤舟风水阔百计问柴扃

　　悲歌

　　世乱人多暴魂惊客屡过采薇春事逺席秸夜寒多凉月侵萝薜清霜看芰荷荒墟唯痛哭野老亦悲歌

　　子月午日壬子夜半雷雨

　　客愁随日度寒律向东排黎庶干戈暴苍天号令乖江雷宵送雨山雾晓生霾安得氛埃浄春光接泰阶

　　学言稿卷四

　　●钦定四库全书

　　学言稿卷五

　　（元）吴当 撰

　　○七言律诗

　　徐氏园亭

　　河山锦绣帝城中更辟名园在屋东满地緑阴三月雨数声黄鸟百花风轩楹有席渔樵对樽酒多情父老同逸兴已无朝市梦相逢往往说年丰

　　送陈廷佐髙州路教授

　　江州义门天下传君今分教岛云边百蛮俎豆先王学列坐弦歌弟子员鹦鹉园林春似海秭归【县名屈原之郷】风雨夜如年宦情莫叹微班冷禄米分时蚌蛤田

　　送归彦温河西宪使

　　阳关东出接西凉皂盖朱轓陇路长五郡人烟无堡塞千村部落有牛羊休屠【音朽除匈奴王号】庭逺曽归汉都尉城荒尚护羗四海舆图真浑一祗将声教答时康

　　送苏伯修由礼部侍郎赴淮东宪使

　　东曹礼乐竦朝端忽奏皇华遣豸冠五色文章金匮富九天风露玉壶寒江头画舫迎潮去海上青山立马看二十四桥春似锦飞花不到使君鞍

　　看云亭为慈溪匡上人赋

　　盘结松萝四壁空静看云影坐从容风清时送归岩鹤雨散常依在钵龙野水带潮微辨树山光敛暮只闻钟杖藜欲去分禅榻知隔慈溪苐几重

　　玉雪坡为周学士赋

　　曽识罗浮山下树苍茫白石共烟萝几年种玉云千尺镇日花开雪一坡酒熟谷中春事早诗成湖上月眀多青绫夜向金銮直踈影黄昬奈尔何

　　丘叅军妻守节

　　紫髯不见旧叅军桓表旌门墨色新云雨几时同穴梦氷霜百岁未亡身香奁有泪迷鸾影锦瑟无声落燕尘萱草堂前今种柏翰林留记写精神

　　保定王氏母九十得赐帛郷人合燕为寿

　　皇家赐帛出郊圻王母光荣九十时仙露酿成千日酒春风来自万年枝旧颁官诰从児贵新制恩袍与体宜已是八荒开寿域城南咫尺接天墀

　　送毕氏子韶州访翁李知事

　　蜑雨收岚海气凉陇船迎浪粤山长杜鹃乱呌杨梅熟鹦鹉低飞荔子香筹幙望云依北极琴台延月对东床宫岩石乳■〈月巳〉于玉服食应须逺寄将

　　赋梅竹轩寄太史杨公

　　湖上开轩接浪波映阶梅竹更婆娑润留翠黛春云合寒入氷绡夜月多嘉实可供调鼎餗长竿终自伴渔蓑清风三径人如玉越水吴山奈尔何

　　送刘成徳之京师

　　玉溪杨栁緑依依新着丹袍陟帝畿江上马蹄春蹀■〈爕〉日边龙角晓依微禁墀香近神仙佩御苑花开锦绣围亦欲乗槎问星使祗愁老却故山薇

　　题桐木韩氏族谱

　　韩家相业当时重盛徳名昆集鳯池章佩并县金错落宣麻同拜玉淋漓梧桐春雨江南梦松柏秋风海内悲孙子尚余宗谱在更传遗事后人知

　　杨公眀徐志可贻诗次韵荅之

　　几杖曽陪上玉京几回聴漏酒初醒琳琅春盍朝天佩云母时开迎御屏银瓮赐余莲子白金鱼恩重荔枝青不才犹欲承先泽樗散何堪辱在庭
　　南州榻在长留客北海樽空未易醒台馆四时如锦绣云霞长日作帷屏桃成秋实千年碧橘待霜肥万颗青闻说临池多逸兴笼鹅时与换黄庭

　　宋蕲之广济簿尉黄刚中修水人也至元天兵渡江中十九矢而死妻刘被掠子甫十岁既长求其母凡十年知已没入官迎驾哀诉得旨使为母子如初

　　临危百箭忠臣血流落孤踪孝子心霜露年年秋草碧关河处处暮云深仰天已觉恩如海爱日常懐泪满襟继述好留青史传凄凉更赋白头吟

　　环青堂

　　黔南泉石尽烟霞幽夐偏宜隠者家四坐春山有秋色一川流水见桃花樵歌窈窕穿云去眉黛婵娟对日斜更说官闲松菊在芒鞋应许踏轻莎

　　翰林上直次周伯温韵

　　宫庭白日静相宜铃索无声谩自讥云近帘栊秋影薄香飘殿阁晚风微典谟事业千年册黼黻文章五色机每叹小臣懐补报寸衷何计逹宵衣
　　金鸭香分石鼎茶日长宫署寂无哗庭前草树皆生意壁上丹青有岁华禁直夜凉初赐被讲筵秋近又宣麻神光郁郁冲牛斗河汉层阴莫漫遮

　　史院秋祀三朝神御殿用郑编修韵

　　银烛金莲禁署深香飘秘殿碧沉沉鼎湖弓剑千年在黼座衣冠五夜临帘外雨云飞野鸟殿中燎火起巢禽悲丝急管俱増感谁识朱颜白髪心

　　彦修秘监作亭阶前栽竹一个名一竿亭咸为赋诗

　　公子孤标絶世竒亭前栽竹静相宜苍龙垂影云千尺翠袖临风玉一枝特操不随春色改髙情只许岁寒知江头留得扁舟在何日从君独钓时

　　送达天山融州大守

　　五马翩翩渡五溪玉融更在桂林西连山晴黛分岩洞列戍昬烟迭鼔鼙陇上梅花无雁过庭前榕叶有莺啼使君自是金闺彦暂为分忧及逺黎

　　宜春盘龙寺

　　岩峯三十六盘通塔殿髙低翠谷中传法有宗僧业白安身无语佛灯红松杉种得云千本泉瀑飞来雪半空最喜老龙泓下卧肯将霖雨致年丰

　　蓬轩

　　幽居轩槛越江边鸿雁鳬鹥在目前春涨还如天上坐雪时浑是剡中船一枝梅月寒堪画几树松涛夜不眠总把平生湖海兴斫鱼酾酒赋诗篇

　　史馆上直次王应奉韵

　　玉堂髙逈不宜冬古木回廊浩荡风华盖紫微天咫尺泰阶黄道日当中捷书迅急时闻奏退食从容每自公衰晚腐儒何补报祗须制作示无穷

　　送逯善上海道万户

　　帅符新拜紫髯翁国饟深贤转漕功海水八荒浮地轴云帆万斛动天风东吴民力今时困中土军储昔自充报政归朝叅大议经邦事业属豪雄

　　筠庭

　　老屋城南倚翠屏萧萧修竹满前庭笋因夜雨侵苔长枝共春云覆槛青深处石闲留客坐隔林莺啭抚杯聴故人诗句应题徧藜杖何时一叩扃

　　次韵寄福建魏亷使

　　御沟氷泮水初流绣斧朱幡上彩舟北极关河真壮观南州风物总离忧花明苑树莺声晓枫落吴江鴈影秋眷注定知宣室召归来应得从春逰

　　浮云道院

　　道院孤髙古翠微满间山气静霏霏晓随白鹤迎风出春共苍龙作雨归浮世纷华空在目闲情舒卷自忘机无端却上蓬莱住五色成章向日飞

　　鸡山隠居

　　自是山深好隠居白云千亩在庭除鳬飞每候仙人舃酒熟时停长者车春尽草根俱是药秋来柿叶总堪书旧家猿鹤多生怨久欲从君卜里闾

　　代祀过信州苍岩贰守贻诗次韵以谢

　　羣飞凡羽见孤凰胸臆皆成五色章奕世公侯存故国先朝相业踵遗芳银筝自度新调曲金鸭时焚旧赐香惭愧相逢即相别江东云树寸心长

　　上都秋日登眺

　　客里年光似水流满城砧杵动覊忧沙头白露牛羊夕塞上黄云鸿鴈秋千里关河通王气两都宫阙壮神州多情不用悲摇落更为斜阳独倚楼

　　环翠楼

　　碧梧翠竹倚孱颜故筑层楼与客攀劔气每留星汉上山光只在雨帘间娟娟晓日开眉黛蔼蔼春云拥髻鬟便欲买舟江海去杖藜应许叩岩关

　　鳌峰石

　　鳌峰石在玉堂前近与蓬莱御阁连积润出云秋漠漠孤根承露夜娟娟土花剥尽生光怪海峤移来阅岁年艮岳遗墟归草莽金题犹识旧时镌

　　上官氏南楼

　　层轩百尺倚髙秋萧爽浑如庾亮楼云影每依帘侧畔溪声只在树东头仙人岩石通霄汉太乙藜灯直斗牛总道登临多雅兴何时借鹤试相求

　　东安陈氏慕亲堂

　　城外云连郭隗台草堂寂寞傍坟开碑铭有字人常读宰树成行手自栽雊雉春迎寒食出哺乌晴逐夕阳来百年霜露无穷思击筑酬歌总是哀

　　坦眀堂

　　东南佳丽独钱塘君向青郊结草堂几曲云山分野色满池秋水纳天光松阴落处琴书润栁絮飞来枕簟凉衮衮京华尘土梦好因鲈鲙踏吴航

　　戴宣使以差出建康因得过家

　　杨栁新条拂酒杯都门望望百花开元臣建国罗羣彦使者宣劳出上台云路渐看华盖逼郷关初见锦衣回此行不为鲈鱼鲙莫待秋风击棹来

　　李氏义聚堂

　　锦里堂成聚弟兄门门雍睦见仪型桑麻绕屋春千亩风雨连床夜六经折去荆花依旧紫种来慈竹镇长青贻谋更有无穷感时向尊前赋鹡鸰

　　萧闲外舍次许可用承旨韵

　　东郊结屋川光近内相题诗墨色新庭草常留青鹿卧渚云惟许白鸥邻傍帘种竹秋声近带石移花夕露匀野马尘埃浑不到萧然门巷自家春

　　顺存堂

　　龙泉江上卜幽居题扁当楣学士书堂下白花吹采鳯窓间锦瑟咏关雎猗兰有态春云近棣蕚多情昼日舒朋酒升堂家庆在相看不乐更何如

　　至日和仲宝大学士韵

　　御扆当阳扇影回乐声齐起殿前雷行天黄道常依日报国丹心未许灰金锡衮衣归黼黻琼楼玉宇尚崔嵬谢安再为苍生起调化真宜法斗魁

　　墨梅

　　粲粲氷肌雪未暾萧萧踈影写黄昏情深西子湖边树梦入罗浮月下村万斛春光归笔力一枝云气沁香魂清江寂寞杨丞逺无限风流此日存

　　黄隠士相过次韵

　　吾家华盖郁嵯峨数亩蓬茅长薜萝愧我菲才宜隠退知君有道幸相过风清杖屦迎岚出春尽犂锄带雨歌架上有书尊有酒相逢不乐又如何

　　和虞先生寿京师贾姑诗韵

　　慈颜九袠鬂如鸦世族前朝宰相家天近县官时赐帛春深孙子日扶车麻姑酒是长生药阿母桃应几度花学士诗成无限思五千里外望京华

　　送陈道士奉香归四眀

　　暖烟芳草路迢迢又送天香下九霄洞口桃花春欲笑山头桂树晚难招麻姑酒榼蔵丹室徐福楼船驾海潮何日乗桴逺相问讵应无地老渔樵

　　聴雨堂

　　兄弟多情有别离昔年惆怅大苏诗青山聴雨相思处白日看云独坐时慈竹绕檐春瑟瑟梧桐当户夜迟迟投簮未觉归来晚尽散嚢金对酒巵

　　强仲贤赴广东师帅幙

　　元戎分阃握兵符筹昼须君答庙谟千里车来天北极五羊城在海东隅香云荔子丹砂颗清露芙蓉锦绣图早立勲名重邦国莫令妖气傍江湖

　　九日燕南禁酒简赵子威佥宪

　　又与黄花负夙期天南霜露满人衣酒尊有禁逢佳节纱帽无情对落晖俯聴秋声从树起仰看云影送鸿飞登临不用増惆怅咫尺承恩上紫微

　　燕南龙兴寺阁晚眺

　　倚天楼阁贮金仙层栋犹题赵宋年混一南方今宇宙英雄百战旧山川鱼龙水落秋江外刍牧人归夕照边总为悲歌生慷慨慿阑极目思凄然

　　关西道士求赋雪巢

　　一间素壁倚秋风却拟巢林雪半空炼得身形清似鹤望来劔气白于虹洞箫窅窕留云住牖户绸缪许月通更识船如天上坐孤飞只合剡溪中

　　上巳日次韵

　　忆昨追随苑外车风光九市见纷奢幷児玉带双龙佩燕女金袍五鳯花天乐声髙仙仗肃宸旌影动禁林賖当时讲席尊诸老人到于今喜诵夸

　　欧阳建寅赴松江廵检

　　京华久客宦情微身到江南即是归虎士刺船迎逻鼓鲛人停杼望云扉蒹葭夜月风连海秔稌春云水绕围自笑白头犹恋阙何时五马借光辉

　　次赵伯友韵

　　白髪衰翁怜病久青春逰子叹归迟感君曽奏匡衡疏懐国长吟杜甫诗苍海鱼龙仍衮衮孤城花栁自熙熙千年遗恨同谁语百世髙情与尔期
　　百年道脉细于丝长夜漫漫待旦迟先进常从周礼乐専门仍授汉书诗微躬独步思绳武大介重光仰缉熙已忍凄凉成病久寸诚惟与古人期

　　逰西湖承天寺赠月潭上人

　　中天台阁禁城西春日逰人出御堤满地落花驯鹿卧千条弱栁乱莺啼窓涵水影金镛净旛倚晴云綘节齐最喜上人能爱客乗船仍约酒频携

　　宋枢宻权公葬婺源之麓八世孙居都昌者作楼以望其丘陇于千里之外名曰寓思虞学士尝为赋诗今楼已废矣九世孙缉来求余诗赋此

　　异郷丘陇近蓬莱层构当年望眼开千里江山遗刻在百年霜露逺孙来已无化鹤归华表空有饥乌下碧苔寂寞孝思何所寓断云衰草两堪哀

　　九日紫极宫次戴懋和韵

　　老去杯悭易劝酬年年挥泪望神州鳯凰城阙金汤在龙虎亭台翠辇逰牛斗寒光通紫极蓬莱弱水隔玄洲乌纱不受西风急髙阁凭江倚素秋
　　忆昨追逰禁苑寒陇头红叶醉中看青蒲曽伏麒麟殿白髪能胜獬豸冠天上玉堂惟有梦田间瓦缶竟无欢殊方久病悲摇落笑啜茱萸强自寛

　　次韵寄康宗武

　　一自承恩乞鉴湖几回清梦谒神都蒲萄天马穷边徼秔稻云帆转越吴旸谷吠晨惊蜀犬神祠鸣夜诧城狐隆中髙卧空筹策万里云霄羽翮孤

　　燕处会灵宫次姜步惪韵

　　江上烟岚接地阴仙家庭宇自云林玉堂金马成尘梦草服黄冠称野心沧海鱼龙秋水落瑶台风露夜寒深肯从世外寻丹诀何事人间叹陆沉

　　移床【九月十日】

　　伏枕移床入小舟江头渔父问何由风涛接棹鱼龙冷烟草迷津鴈鹜秋往事几年谁内顾狂澜百折自东流草玄不守扬雄宅垂白空添宋玉愁

　　九江冬至日

　　愁坐孤城对日长葭灰动处识微阳八方云物瞻新候几树梅花忆故郷黄道春回天北陆紫烟时想殿中央频年鳯厯催颁朔曽挿金貂侍玉皇

　　次韵示从学

　　东度关山马迹长南浮江海鴈随阳丹书玉篆发天语金节绣衣辞帝郷放臣泣血竟何益覊客哀吟殊未央故园云谷杂豺虎寒木何枝依鳯凰

　　髙昌喜山近仁在江州为太常院使礼部尚书新其堂构各有名扁为赋三题余未暇也

　　江上小堂仍种竹浑如一棹住江间芙蓉秋水三千顷翠黛春云十二鬟鳯管制来新谱在渔竿留得钓丝闲牧羊庭逺寒无树裘马轻肥客未还【右筠艭】
　　冥鹍化翮向南飞栖息安危各有时秋入梧桐晴影薄寒通牖户晓光迟青山是处瞻龙气紫阁何年覩鳯仪自叹蓬莱常五色上林曽宿最髙枝【右云巢】
　　飞花如席拂庐低不辨行踪径已迷竟夕有书分户映几年无榻见岩栖秦关拥道难容马汉节禁寒尚牧羝曽忆钓蓑归旧隠洞天髙与白云齐【右雪洞】

　　九江杂咏书懐

　　百年头上着乌纱一日江邉踏钓槎病似相如空有赋贫于杜甫更无家渔竿处处蒹葭月樵笛村村踯躅花旧业已随兵燹尽青门儗学邵平瓜

　　天地无情泪眼枯故园松菊久荒芜秋风茅屋从谁葺春日村醪只自沽万里关河迷宇宙孤舟烟雨满江湖渥洼老骨空相顾云汉髙飞不易呼

　　冬至后九日

　　绣牕添线管浮灰玉烛迎阳晷影回鴈度关河随朔气龙依江海蛰神雷渐开栁眼窥春色未放梅腮送酒杯药裹书籖随处有郷心岁事漫相催

　　次韵寄友

　　旸谷东飞陆海灰灵杓北顾帝车回波涛寒涌江间月草木春移地底雷九奏钧天犹梦乐十洲弱水不胜杯山楼笳鼓时时急晏岁氷霜日日催
　　几年野烧着寒灰此日楼船向海回万迭云烟秋似黛一江风浪夜如雷歌残玉树浮空棹梦入金茎渇露杯想待上林花未发春光应得鼓声催

　　立春日

　　年年此日客殊方谁拟今年住九江花鸟春愁诗漫兴乾坤元气酒难降郷心华盖云千里病目匡庐雪一窓到处青山薇可食老来何必泪双双

　　除夕有感

　　渔竿长在楚天涯龙节虚随汉使槎世路风尘迷杞棘故园烟雨忆桑麻两行泪对椒盘酒一树春生蜡炬花人事郷书俱寂寞不堪江上鼓频挝
　　华盖芙蓉翠倚天髙堂彩服忆长年家人共守迎春酒童穉争分压岁钱香雾暖浮金鸭动蜡虹夝隔綘纱然鹤书一去无消息白髪沧江对雪眠

　　辛丑元日夜坐试笔

　　扶桑晓色压春云江上香炉留夕曛坐来白日有佳兴雪后青山无垢氛蛰龙三冬成久卧鸣鸟百年今不闻遗经独在共谁语太乙吹藜来夜分

　　赠聂克敬兼简宗武

　　岁晏匡庐积雪深髙松老鹤苦能禁海尘杳杳生春态江水沄沄流夕阴无事庾楼留客赋向来梁甫为谁吟渔樵旧侣如相问鸥鹭寒盟尚可寻

　　夜月

　　处处关山泪眼眀悲笳又送断肠声芙蓉水冷秋无际乌鹊枝寒夜屡惊黄道帝车还北极紫垣天驷接南瀛多情不用悲摇落万里江波月夕清

　　七夕大风

　　江头风急客衣凉瓜果谁家月满堂五色在天曽补衮七襄报日不成章机丝停杼空成绪星汉乗槎竟杳茫自叹红颜今白髪人间养拙更何郷

　　次韵荅权纬

　　江湖波浪接鹍溟牛斗光寒动客星兰芷风暄谁结佩芙蓉水冷自扬舲周官礼乐先王度汉代文章后世型衰病独怜头尽白故人相见眼终青

　　赋樊氏茅屋

　　闻君茅屋住樊川水影山光接几筵花径约来寻酒伴柴门系着钓鱼船晴檐兴在从谁赋秋树髙风只自编亦有数椽华盖下杖藜何日白云邉

　　赠刘懋观写真

　　萧萧霜鬂隔风尘却有刘郎为写真金马玉堂成昔梦苍松白鹤伴闲身伤心南土衣冠少极目中天日月新更许苏卿老归国便应黄阁画麒麟

　　送人之西涧山长

　　巍巍宫庙涧之西松桧萧森夹殿齐白屋衣冠存伏腊青云步武见阶梯江湖夜月寒惊棹桃李春阴雨满蹊昭代急贤无枉路未应重席叹覊栖

　　老士安治书为使江东时尝构叅云亭在京师属赋之

　　叅云亭在宛溪头持斧仙翁昔所逰日月星辰天北极山川草木地南洲门前车骑秋来好竹上题诗醉后留回首江村烟树阔至今犹忆旧风流

　　玉堂公宴次周学士韵

　　扈跸新随帝辇回宾筵秩秩玉堂开禁庐下直辞天仗内使传宣送御醅舞女分行花影动歌工闲奏鼓声催衰年感遇惭无补頼有诸公济世才

　　冯氏蔵书堂

　　乔木依堂数亩阴买书不惜散黄金简编总许儒生读碑帖还从墨客临芸阁牙籖晴睒睒练囊萤火夜沉沉只今许下多贤士始信君侯惠泽深

　　邓汝贞买妾得子南归云林

　　云林三十六峯齐独振京尘向旧栖天上桃花新结子水邉杨栁已生稊浊醪对客秋三径啼鸟催人雨一犁亦欲投簮江上去为君移棹过金溪

　　赠日本诗僧

　　偶来金阙信相从笑指扶桑浴日红处处写诗扬海屿时时飞锡振天风归云每共经函在行槖常因酒醆空吾道获麟惟掩涕乗桴相问有谁同

　　次韵荅康宗武胡伯文

　　百年勲业鬂星星又聴流莺緑满庭茶与仙人分石鼎酒从豪客索银瓶一犁春雨苏公圃半曲湖光孺子亭更肯烟霞空寂寞未应尘土叹飘零

　　留岩峯寺

　　扁舟飘泊苦西东此日栖迟野寺中岚气常疑庐岳雨秋声还似大江风辋川花木图犹在杜曲茅茨赋未工人事萧条郷土近几时回首白云通
　　岩谷风多秋叶飘一径荒草凉萧萧已无幽芳媚野色惟有老树存髙标青山冉冉列鬟黛白日往往逢渔樵仰天长叹竟何补荷莜长歌谁可招

　　次韵寄郷友

　　伤心一视天无外病目长懐日再中猎骑合袪云梦泽楼船直驾海潮风二仪髙下悲人力万类枯荣识化工衰晚祗惭何报补艰危终不拟穷通
　　风尘冉冉似蓬飘犹有衡门拥艾萧锦里几家红叶树华峯千仭碧云标晓因童子坡头牧夕约邻翁谷底樵秋月春花随地有归来莫待楚辞招

　　南溪精舍

　　前代遗墟浏水上南溪栋宇见新题开山种药云千本傍舍移秧雨一犁白鹤时从檐下宿黄莺只在竹间啼尚方近觉声华起却向金门聴晓鸡

　　挽余忠宣公

　　沔阳舟楫势如飞安庆孤城屹不支诸葛智谋天地閟杲卿忠义鬼神知纵然身活到今日未必人生无死期一片精忠元不改男児到此是男儿

　　学言稿卷五

　　●钦定四库全书

　　学言稿卷六

　　（元）吴当 撰

　　○五言絶句

　　题古木

　　铁石皆生色氷霜有岁华春雷龙启蛰星汉客乗槎

　　天台玉汉桥道院八咏

　　玉溪桥
　　玉溪浮采鹢金锁贯晴虹自是知津者能成利涉功
　　积果堂
　　几树枣如瓜千年桃始华渠通沧海水门倚赤城霞
　　十二区
　　拣地循环种名花取次开蔵春何待坞按律且衔杯
　　梅竹庄
　　天香生玉树云影动琅玕对酒惊春事开门识岁寒
　　缉云亭
　　琴罢月生渚鹤归松满坡葺亭无尸牖应是白云多
　　招隐亭
　　书从北阙上文自北山移樵牧俱生怨耕锄已过时
　　渊泉亭
　　秀出千黛螺飞来半空雪天光净渟渟秋声来淅淅
　　外墅
　　山光分逺近云气异朝晡过客俱能赋开轩即是图

　　秋山山景图

　　茅屋倚秋树山楼延夕曛流来桥下水半是洞中云

　　漉酒图

　　头上巾堪脱尊中酒不空衡门松菊在归卧北窓风

　　画龙

　　天用莫如龙渊潜閟神功一朝起平陆八表皆雷风

　　梅月窓

　　曽到西湖上闻香不见梅推窓窥月色竹外一枝开

　　○七言絶句

　　青山絶处楼扁

　　中天隠隠碧芙蓉楼阁深蔵苐几重松叶满山行迹少樵夫聴得讲时钟

　　赤壁赋画图

　　水落江潭月满汀秋光一色漾空青长歌窈窕吹箫者祗许飞来白鹤聴

　　水芙蓉

　　綘绡新制舞衣裳翠盖亭亭度晚香祇恐君王恩易改夜深风露不胜凉

　　画红梅

　　西湖月淡彩云飞睡脸生霞酒力微谁道玉楼寒起粟臙脂却染素娥衣

　　王继学赋栁枝词十首书于省壁至正十有三年扈跸滦阳左司诸公同追次其韵

　　滦阳杨栁长新枝无奈春寒力不支燕子归来风渐软却似宫腰学舞时
　　晓来岚气不成霜云染烟笼万缕长醉归谁敢争驰道尽与君王控马缰
　　树绕离宫草共青树底旌旗朝露零宫娥起伺羊车过林梢斜月照华星
　　宫栁添来几百株谁复天邉种白榆马上贵人通国字时折新条作笔书
　　神京髙寒春力微晴絮飞时花尚稀忽忆钱塘斜日岸箫鼓画船扶醉归
　　陇头春深未识花酒帘动处是谁家郎来莫折门前栁昨夜东风初长芽
　　新赐金鞍选日骑玉钗斜揷两鬟垂长条拂着珍珠帽只许东风细细吹
　　江头樵牧昔年逢结茅临竹更依松栁条系得渔船住长日醉眠谁问侬
　　緑阴芳草思凄凄六宫传蜡暖烟迷沙堤不种隋家树谁忆曲中乌夜啼
　　貂帽驼裘休叹侬从官车骑莫从容栁花飞尽雪花起纔见西风又似冬

　　潘子华画上都花鸟

　　氷泮东风鸟力微暖云将雨湿芳菲不知天上寒多少谁剪春罗作舞衣

　　观弈图

　　仙人棋局静忘机松下灵芝似玉肥樵客归时柯已烂云间谁制芰荷衣

　　闻桂道人

　　八月天香满界飘广寒宫外影萧萧不从玉兎求残药却与云山伴寂寥

　　掀篷图

　　清江杨丞天下竒每能拈笔写横枝暗香踈影黄昏后曽忆掀篷对月时

　　送人归清江省亲

　　逺树惊寒线在衣西风吹雪作花飞清江碧嶂秋光里不为鲈鱼也合归

　　大驾南归至龙虎台迎候者皆于昌平胄监岁馆旧县何氏至正九年八月监丞吴当独来馆人持祭酒司业旧题索赋

　　当关龙虎拥层台此地年年翠辇回八月千官瞻候日旧陪词馆小臣来
　　尔家门巷自清幽新辟轩窓许客留北望居庸天咫尺白云红树倚髙秋

　　赠淮安屯府从事

　　长淮木落正纷纷从事衘书逐鴈羣八月江寒鱼似玉列屯秋净稻如云

　　挟弹图

　　平沙浅草雨初干时见飞花到马鞍花树止留巢鳯鸟王孙何处试金丸

　　云林亭

　　幽亭古木净萧萧江月云山逺莫招昨夜西风吹梦去共谁相对说渔樵

　　宣和■〈〈今上酉下〉鸟〉鹑

　　九重拈笔写清秋草底微禽亦见收回首故宫花石外离离禾黍不胜忧

　　孙氏孝义

　　倚庐常近墓人家种树留巢返哺鸦门外桑麻春几顷东风开遍紫荆花

　　携琴图

　　偶因秋兴携琴去古木苍藤何处村行过溪桥山路合白云千亩不知门

　　蔡氏蔵先世诰勅

　　无复前朝旧典型百年文物尽凋零蔡家孙子风流在爱惜黄麻似六经

　　息斋竹月

　　苍龙翻石湿云交鸣玉参差出鳯巢翠黛晓凉香袖薄一钩纎月在林梢

　　赠墨工侯务本次虞学士韵

　　御床玄璧进龙香奎阁当年诧豫章此日侯家新制作采烟凝液总仙方
　　窓下云英透纸香白头惭愧恋文章玉堂天上成春梦珍赐何时出尚方

　　画鹤

　　云汉寥寥雪羽毛海风吹月倚秋髙石田瑶草俱情思时见临池一吮毫

　　觅盆梅

　　病中犹未见梅花何日尧夫驾小车为觅小盆分少树东风如到野人家

　　竹枝词和歌韵自扈跸上都自沙岭至滦京所作

　　沙岭风清宿雨多白云如雪夜陂陀涧泉十里九曲折北向天邉作御河
　　雨过平沙不染泥彩索凌风御帐齐宫臣报道晓寒浅有个黄鹂深树啼
　　宫车调得马蹄匀细草轻风不动尘织成翠羽垂珠幙缕就黄金结绣茵
　　露下穹庐暑气苏卧看织女映黄姑山泉响似江南雨林下不闻啼鹧鸪
　　马羣弥野草连云当年玉帐度秋春迎日捷书频送喜内间赐与出金银
　　羽猎长年从翠华麋鹿生茸草茁芽射得黄羊充内饍更喜江南新贡茶
　　果熟氷盘进御黄秘殿挥毫对日长元臣补衮应无阙新赐宫衣自上方
　　殿头云气尽成龙水晶帘影散髙春阿母传杯池上宴帝子吹箫月下逢
　　霓旌移仗蘂珠宫云母屏门不隔风花外侍臣成久立聴得新歌乐意同

　　青宫受宝朝贺日次韵

　　百年文物际重熙丽日祥云昼刻迟上相传宣催草诏看君落笔玉堂时
　　殿外霓旌漾晓晖炉烟浮动衮龙衣璚楼贝阙天中起五色云霞在翠微
　　天乐声中舞序陈千官花外驻车轮春宫初试黄麾仗宝盖珠幡队队新
　　緑树重重秘殿阴画堂甲观九重深青宫昨夜初承诏丹扆今朝又进箴
　　日出苍龙紫雾开金门宣赦近臣来书条字字皆寛大万姓欢声动地雷
　　大安髙阁正当中龙虎旌旗卫两宫近日春坊谁辅导相君班序冠三公
　　禁直周庐接上台银河秋傍紫垣来为郎莫笑冯唐老立马金门待晓开【时以礼部郎中在上宫】
　　宫臣侍侧近炉熏衣上龙乗五绣云鸣玉锵金俱鼎食早思偃武与修文
　　殿阁熏风奏舜弦大眀宫树不凝烟圣人恭黙惟思治日厯慿谁细细编
　　深宫无处不开花玉烛调阳运帝车不是人间春易老风光长只在天家

　　自然亭

　　盘结松萝覆顶青云山四面作帏屏秋风棋局无人看夜月琴声有鹤聴

　　九月十日出城

　　病耄犹知发出狂卧嗔恶少强移床丈夫死义无悲泪市上傍观为两行

　　出湖

　　鸿鴈声低日己晡扁舟渺渺出平湖何时却为鲈鱼脍写作寒江独钓图

　　十六日舁床入城

　　舟子舁床入市廛病躯仰面看青天不知城郭还何似聴得行人叹昔年

　　谩成

　　豫章城里聴秋风却向匡庐去住冬白髪数行非俗骨青山千仭有云松
　　十洲麒鳯落江湖遗老相逢说旧都春日琼林看锡宴天门金榜聴传胪
　　昔年策士奏题名西内传宣御仗迎金织承筐懐旧赐白头何以荅升平
　　战骨生尘塞草长将军己拜右贤王节旄落尽苏卿老渤海沙飞尚牧羊
　　霜月横空鴈不眠夜寒邉燧尚传烟伤心江上垂纶客不为鲈鱼系钓船

　　杂咏

　　江头雄锁控东西长叹忠臣效节时满目山川天险在不将版臿虑安危

　　忠臣【谓太守李黼】

　　万里江淮接楚舒连云楼橹见储胥睢阳不独张廵死汗简应留太史书

　　宪使储布哈守楚元帅余阙守舒

　　万方海宇一封疆郡邑胥豪玩宪章寂寞荒城今第宅家家故牍满新墙
　　败苇萧萧故垒秋江山如画一渔舟怪来不起临濠兴病久愁深泪易流
　　庐岳层层耸碧空仙岩佛塔白云通几多楼阁青红地尽在寒烟野蔓中

　　咏懐

　　昔贤讲道秩宾筵五老香炉蔼紫烟前代衣冠今寂寂故溪风月自年年

　　先子讲道濓溪书院今四十余年

　　关雎麟趾久无声谁共周官识治平独抱遗经身己老空山落月梦魂惊
　　江头风月夜萧萧旅馆寒灯共寂寥三月病来忘肉味九天清夜聴箫韶
　　春雨黄精似玉■〈月巳〉东风漠漠紫山薇饥来白石还堪煮自叹时人服食稀
　　栁外郊墟旧战场寒芜秋磷暮云黄渐看三月莺花里陌上新苗陇上桑

　　先忌日

　　云谷烟村事事非鳬飞不到鴈来稀楸梧几个人千里不独今朝泪满衣

　　观大眀殿图

　　大眀宫阙五云端簮笔趋朝老从官白髪十年江海外人间写作画图看

　　读史

　　周业凌迟伯失宗纷纷功利起衡从时君不识真王佐卿禄宁辞十万锺
　　牛酒争迎暴已除沛中屠贩漫髙车鸿沟更举真筹策圮上功成一卷书
　　受命趋关定约时鄛翁多算竟何为可怜空碎鸿门玉天下雄雌亦易知
　　灭仇报主已成功还定三秦众策同西楚能存韩社禝赤松无迹到关中
　　四海为家辨本支大封同姓奠邦基留侯漫使储君固遗毒无端及爱儿
　　女祸几令社禝危安刘一语已先知良平无术强根本功在诸君左袒时
　　盖世功名意气雄楚齐国大势难容从容进退知天道一邑封留事赤松
　　先汉雄词后世无子云学业冠西都大醇难掩终身玷直笔凄凉莽大夫
　　草罢玄经雪满头美新兴颂不深谋千年遗恨曽投阁金谷何人肯坠楼
　　桐江波上有渔蓑东汉流风节义多大器已移名独在犹将公论作干戈
　　九夷辟地识遗贤白帽端居木榻穿卓行至今推有道建安词藻漫流传
　　天自西倾水自东三分割据识英雄仲谋有子曹郎在盖世功名仅汉中
　　一方僻险控孙曹兵术相疑治道髙尚父鹰扬身未死讵应典午得称豪
　　六朝才气苦厌厌归去辞髙义独严忧世乐天真有道千年处士晋陶潜

　　礼乐

　　束帛难招鲁两生奉常绵蕞乱纵横满朝将相轻年少治道难因礼乐行
　　伦纪无章古道昏哇声乱耳讵堪论千年不覩真儒效空忆河间礼乐存

　　连旬大雪

　　瘦骨棱层病未安江天风雪夜漫漫布衾铁石浑无寐难得梅花入梦看
　　平施翠壑与丹崖风磴云门处处埋直待东风花尽发却寻布韈踏青鞋

　　可叹

　　忠义曽书宋两都一时直笔共描摹万方顺逆苍天在遗臭难称莽大夫
　　汉水生波郡邑墟空传楚魄塟江鱼前年节钺秋江上满纸祈哀逐客书
　　碧桃红杏艶阳天礼聘相期举按贤肠断关河时聴鴈琵琶却在卖茶船

　　谩题

　　上林髙处鳯凰栖羽翮垂云五色辉黄竹雪深梧影落山鸡临水照毛衣
　　日出扶桑海不惊曽将巨钓掣鲵鲸一蓑回首秋江上卧聴兰苕翡翠鸣
　　香炉峰色白巉巉黄独无苖雪满镵燕子经年江上别东风回首聴呢喃

　　五老峯

　　五老峯前雪未消烟岚染处夕阳挠沽来尊酒寻梅树钓得江鱼上栁条

　　立春日感旧

　　南楼谯鼓北楼钟楼外泥牛彩仗丛黄道泰阶春浩荡苍龙观阙晓曈昽
　　麒麟烟树鳯凰毛列侍趋朝礼独劳中使传宣排内宴御园春动乐声髙
　　春盘生菜翠如丝内赐金旛映白髭前度桃花何处去故园花草不胜思
　　照眼榴花酒入唇愁颜衰鬓又逢春御沟氷泮河鱼美惆怅江波有钓纶

　　春思

　　虎迹烟村少室墟羊肠尘路太行车上林应射春归羽江海累臣有帛书

　　除夕

　　几年别却帝城傩种树书传郭槖驼华盖芙蓉秋色里钓竿犹伴旧时蓑

　　与同馆戏续前韵

　　东驱海若百年傩尚度龙沙几两驼春雨莘郊留负耒秋风渭水起渔蓑
　　燕歌赵舞国人傩塞下牛羊塞上驼烟草随营飞猎骑毡城无地挂耕蓑
　　紫髯都护气降傩姬妾毡车槖载驼马挏浓扵燕市酒貂裘多似野人蓑
　　金目横戈夜进傩锦幪负毂晓鸣驼灯前尽理朝天佩林下谁缝钓雪蓑
　　仪鳯青娥杂戏傩肉峯翠釡荐珍驼碧桃天上云千树白髪江头雪一蓑
　　未踏猖狂举世傩长安紫陌望铜驼陶公门外犹存菊严子滩前不解蓑
　　尘眼争看楚俗傩书灯独对汉时驼歌声无复渔家傲处处金章换緑蓑
　　赤子妖成綘帻傩皇都尘接紫关驼故人风雪谁聨骑野老江湖独拥蓑
　　蛮隶横过絶类傩海艘任载岂烦驼杜鹃花外春连屋布谷声中雨一蓑

　　梦登书阁

　　匡卢晴雪自■〈山赞〉岏万里清江一棹寒自笑老来情思别九天楼阁梦中看

　　咏归

　　看云不用买山钱带雨宜翻种秫田白髪数茎非故态青山何日是归年
　　荷花香里白鸥飞緑树浓阴拂石矶一枕清风长夏簟云邉何日钓船归
　　稻畦黄处树多红山色岚光紫翠通茅屋数间流水外一丝何日对秋风
　　苍松翠竹映溪沙溪上寒梅树树花十月瓮头春酒熟杖藜何日到山家

　　讲仪

　　山城马足动红尘杂沓晨趋服色新绵蕞草仪谁所具伤心半是大廷臣

　　长生院作寿

　　蓬莱云气合从龙肠断关山几万重水落城空山未晓长生院里鼓逢逢
　　天秩民彝不可磨伤心蚁穴与蜂窠无端紫绶红尘里犹说先朝第几科

　　李节妇田氏

　　仙李移根雨露邉青春江汉共风烟千年事徃蟠桃熟黄竹歌传阿母筵
　　緑鬓飞蓬四岁儿寒机对月夜眠迟碧梧翠竹春云合斜日慈乌返哺时
　　江上莺花满目春氷霜皎皎百年身自从破镜留孤影锦瑟无声落燕尘
　　朋酒升堂着舞衣忘忧草色动春晖贻谋曽授三迁教断缕犹存旧织机
　　亷耻风移士节隳壸仪犹足正民彝世情无限伤心地惆怅琵琶掩面时

　　中秋对月口号

　　古木昏鸦接翅飞扶桑顾兎倍光辉广寒梦到嫦娥殿新剪红霓制舞衣
　　静聴新人笑语声天寒翠袖若为情举头不辨山河影坐看儿童闘眼眀
　　豫章城头百尺楼三年眀镜照人愁五老峯前秋色里寸心折尽大刀头

　　归舟湖中梦至上都

　　归舟日日向南风积雨初收浪拍空梦入龙冈清暑地夜凉万斛水晶宫

　　八月二十四日

　　丑夜城头烈炬红数声笳起戍楼空江山如旧豪华去无食无衣一病翁

　　宣圣庙

　　百年如见鲁灵光一炬堪怜瓦砾场秋水满池门独在古槐依旧带斜阳

　　丑月六日见廹趋升抗论力争复絷于小舟龙开河口累夕惊风怒涛中六日夜至十有二日大雪冱冻病卧赋此

　　长夜漫漫雪一篷有衾如铁卧如弓窖中犹拥胡姬暖未信当年属国穷
　　曾忆黄河守冻船鱼肥肉美酒如泉半生辛苦成何事衰病饥寒雪里眠

　　朱矶除夕

　　骇浪惊风动楚天郷心覊思漫年年鲈鱼不受寒江钓今夜朱矶雪满船

　　即事

　　繁华一夕怨西风金鴈钿蝉镜影空咫尺关山春梦里桃花又向别人红

　　衡山春逰图

　　鴈书不到祝融峯怅望苍梧驻六龙尚欲暮年専一壑白云深处寄行踪

　　学言稿卷六
