李铁君文钞　　（清）李锴 撰 

　　●目录 

　　叙 
　　卷上 
　　卷下 

　　●李铁君先生文钞叙 

　　铁岭李铁君先生为辽东三老人之一以诗鸣于雍干之盛所著之诗初名含中集后易名睫巢集刊行已久近年吴兴刘氏更取而覆刊之嗣以其版归沈阳传本既多几于家有其书独其文集迄未之见曩者长洲沈氏撰国朝诗别裁集谓先生着有豸青山人集或即诗文集之总名其后盛伯熙祭酒与吾邑杨雪桥太守合纂八旗文经最录先生之文凡七十一首未言采自何书八九年前陈慈首孝廉于燕京书肆购得先生文钞一册作宋体书迻赠于袁公洁珊余假而读之所钞凡二十六首中有六首为文经所无一寿知蓟州事钱容斋序二周七峯诗序三明常开平祠堂记四东园菊燕记五千像寺石碣记六重建东竺庵碑记所得虽少亦硕果之仅存矣钞本与文经同者仅二十首不及文经所录三之一兹以文经著录之文为主而以钞本之六篇附益之又别觅得菊谱序一首都七十八首其各体次第亦依文经名曰李铁君先生文钞于是先生之文乃得与诗集并传焉尝谓文章之精者每与天地同流夫仅以钞本流传历二百年而未之损灭若非冥冥中有鬼神为之守护亦曷克臻此矧先生以辽东世族不为名缰利网所缚隐居终身澹泊明志此固为毕生精力所萃又何可以不传耶余生也晚远缅前型辄为之低徊不置吾乡人士得读是集其必有闻风兴起者矣甲戌八月辽阳金毓黻叙 

　　●李铁君先生文钞卷上 

　　铁岭李锴撰 

　　赋 
　　赠序 
　　跋 

　　◆赋◆ 

　　景陵九芝赋 
　　拟西征凯旋赋 
　　太学石鼓赋 
　　焦螟赋 
　　紫琼岩赋 
　　齐阴阳赋 
　　吉庆草赋 
　　青麟赋 
　　伍员谏平越论 
　　三史论 
　　渐离论 
　　理数论 
　　武庚论 
　　饲牛说 
　　蝇说 
　　春秋通义自序 
　　原易自序 
　　尚史序传 
　　陈氏谱系序 
　　马司寇集序 
　　睫巢后集自序 
　　石东邨诗序 
　　祝豫堂诗序 
　　陈石闾诗序 
　　溯源堂诗序 
　　汪青连维硕二君诗序 
　　陈石闾选诗序 
　　周七峯诗序 
　　秋明主人菊谱序 

　　○景陵九芝赋 【 有序】 

　　窃闻大孝昭孚天帝报灵明之贶至仁广洽地祇兆赫弈之征每协瑞于河山必标奇于草木神区无外毓有其方阳德唯纯归符厥数伏惟皇帝陛下枢机化育经纬阴阳濡阂泽以无言羣生允殖播惠风于至隐六合同春是故幽感明通萃四灵而在囿中诚外顺辑羣瑞以充庭乃十有二年冬十月神芝九本产于景陵之次焉谨按班固通德论曰王者德至山陵则芝实茂盖以朱葩碧叶所在为祥紫萼丹跗有形斯庆未闻拱生圣寝联云盖以交光粲擢清时应雒书而得数洵圣祖文思之极致有以孚兹非陛下仪式之至诚蔑由感此彼颖川之一叶零陵之五株亦云鄙矣何足尚哉臣草莽下臣刍荛贱职凤楼日丽深惭献岁之花辇路春香窃比承恩之草恭逢圣瑞敢颂国华其词曰粤彼瑶草迄无端倪阳凝阴糅云蒸露滋五种缔精三秀分歧流焜煌以耀采妙猗傩以伏姿根闲气而始萌基灵原而后荑合龟龙以应符非寻常之可期岁维摄提时应应锺气肃宇内日华天东佳哉景陵郁郁葱葱兰延队路松荫宝墉嘉树蓊蔚神耆丰茸乃有芝英矫出乎其中适九本而五色方接叶而连丛有司遂乃藉以白茅荐以芳褥署以金版封以珠椟云华共飞雨气不宿郁郁芬芬上贡佳淑于是天子乃肃丹陛洞紫宸朝百辟设九宾拜天庥之莅止容齐肃而敬申近龙光而增润袭案香而生温实深惬夫圣衷用传示于羣臣观其华顶云腴修茎金削若饰藻缋若涂丹雘或璆苍而纷披或练白而绰灼或连鼓而轮囷或贯珠而错落龙蟠屈而结跗连葳蕤而吐萼肪不截而安凝玉匪剖而谁琢繄何雪香之霏微电华之煜爚哉审视厥数则九枝烂如干分葩迭掩日?英 
　　扶疏违六进八盖有故乎臣闻之圣道符干帝德载坤尝避盈以示谦每致变以尽神故神芝之应也二气交敷默契夫天德之用五行周汇隐叶于洪范之文良非宅瀛海之中体阳刚之纯者乌能致之若夫泽草木于垧野养耆老于胶庠示休征于孝武着德应于宣皇丽甘泉之殿侧茁涵德之池阳籍文献以金册播弦歌以芝房虽礼殷而乐备如道狭而德凉曷若我皇赫赫明明具自然之招乎孝思不匮躬倡天下让天尊亲黾勉夙夜心以心承治以治化日月之和藉景风而益宣天地之德缘灵雨而滋大善绍述以格歆遂感召而凭借是以兹草托圣祖之寝宫而厥数视神尧之中夏也若乃旁德之征余光所兆天不爱地道不爱宝华平宾连紫脱朱草书契之所靡闻山海之所未造固已冒文囿而缤纷集轩庭而缪绕者久矣于是羣臣咸拜手稽首扬言曰珍符瑰异隆乎上古方之叔世曾不足数请布中外暨左右史永昭圣烈用答天祜爰作颂曰于赫圣祖极干量兮于穆我皇裕明两兮韡韡九芝昭灵贶兮帝曰匪予皇考允当兮明禋肹蠁其告景命兮左右之谌保长王兮施及无疆德靡尚兮小臣祝斯敢以为谅兮 

　　○拟西征凯旋赋 【 有序】 

　　西夷负固扞格王命数易星纪矣十有三年春智力穷竭纳款请服皇帝受之诏勿罙入矜愚顽也皇帝制胜庙廊之上御辔万里之外奋不猛之威布无言之化卒使鸱义狼顾稽颡乡阙无远弗届信乎斯言方之凶黎之诛丹浦之战三苗之征鬼方之伐义或同科仁不逮兹乎臣埳鼃窍蚓品数卑狭无班扬鸿丽之才衍奭捷给之辩污池濯锦弱莛击钟欲以昭至文发洪响难矣然休风鼓吹草野有闻辄忘固陋乐宣圣治其词曰 
　　维皇德之赫曦兮诞膺箓而受图秉显懿而得一兮固帝眷之所纡暐列圣之齐致兮功五躐而三模继我皇之钦明兮昭重光于天衢函盖天地沐浴日月兮阴靡不既阳靡不敷指掌九垓几席八夤兮又何血气之有未孚乃有蠢尔载灵顽物不化西陬恃远汉郡比大黠鼠跳梁夭鸟时夜皇道荡荡绰其好生兮思远驭而长驾天狼森芒以屈强兮庸回威弧而不射于是天怒震王诛移简方召命牧稽建大麾饬六师是类是禡卜日命龟殷殷辚辚啴啴焞焞霆击雷奋猋举风驰骑挥霍以虎跃兮旗蜿蜒以龙飞杖马棰而可下兮剑不足以一撝曾不浃旬而逾金城超青海垒堑之所及直压其国埤焉若乃高牙矗中军和四辟偏伍弥缝鹳鹅布列八尾积卒参连垒壁藏九地以摄机蓄积水以待决爚乎如霜曜之不可瞬邈乎如至阴之不可测也至若戈鋋林比旟旐云铺蝥弧綪茷镘胡屈卢厹矛闟戟长铩大殳光则焱焱炎炎兮气则惨栗而不舒其犀利铦剡飞鸟曾莫之敢婴兮又何水陆之足殊乎重以乌号之弓黄闲之弩赤羽之矰青石之镞一发而逾西霜之山其余劲遗力犹足以贯七札穿三属也若乃赳赳虎旅桓桓君子七萃之夫百金之士力则贲育谋则翦起率皆知义亲上服勇敢死其搴旗斩馘投石超距又其余技也以此加之何坚不摧何整不靡鱼烂土崩跂足可俟譬之卵抗泰山尘塞尾闾必无事矣乃王者无战神武不杀稽唐虞之上策规太原之薄伐聊小惩以示威兮遂六骡以奔突燕痛焰之及幕兮蚁骇波之荡垤分封鲸而淈泥兮谁探虎而不穴然而天子方且舞两阶之干戚兮后涂山之斧钺开羁縻以示仁兮回天讨而全国信矣乎圣德之包容与覆载同絜矣于是豚鱼孚信贪狼革心屈膝厥角来献其琛岂真博望致蒲桃之琐屑贰师来汗血之骖驔已哉天子乃用三驱戢威武下明诏振师旅士贾余勇马踠余怒械有富偫粻有赢聚偕偕祛祛前歌后舞爰告庙以饮至兮劳勤力于心膂羌班齿而论序兮变国容于军伍比中和于咸池兮易干盾?攵以钟鼓扬休风以乐神兮明天祚之是与当是时也北暨穷发西讫流沙东届卉服南至北乡户举凡侮食之君左言之长靡不重译遣子骏奔走于殿陛之下爰作颂曰皇之灵明昭格上下兮纳民轨物秉懿从序兮载张载弛济以神武兮弧矢之威如携如取兮参伐守经欃枪告扫兮二气就燮五神即抚兮亿万斯年赉我纯嘏兮 

　　○太学石鼓赋 

　　于穆辟雍严城之东璧池渟泓重屋隆崇布龟龙之图书列虎象之彝尊设伯夔之颂磬县凫氏之景钟法物彝器济济乎其中而廊庑之阴则石鼓横从焉宾有自咸阳来者过而见之曰此周宣王之猎碣也在我西垂久污泥沙璘霦斓斑缺厌?齿窅窊初等奎壁既侪土苴一物之藐历二千五百余年而兴替之无常流转之靡涯也遂摩挲夫沈碧独向风而咨嗟燕客漠叟裾裾其衣姝姝其貌闻宾之言噤唫而笑曰宾何衷之不广惧将以遗谯也愿收视而反听请毕辞以告也周际共和宣烈为伟本实不拔弱绪载理文武是绍方召斯委徐方同玁狁弭歌六月咏采芑诸侯用命百神歆祀于是诘戎修武而大搜于敖勒成功以考祥其所履者实式凭夫此鼓焉是故其器则密理贞肤洪工朴制雷八面而平张玉五瑴而圆刿其辞则伦脊骩骳阃奥深眑车好马騊鱮鲤□柳比类寻声爰厕雅后其书则扬波振撆鹰跱鸟震颉体俶变邈势未分拆割虫鱼是谓籀文当是时也盖取箴于虞人或用悬诸国门冀致声于来喆利垂训于后晜及其替也暴露原隰寝莎枕莽缠冰雪于坱圠辱泥涂于沆茫牛砺角而竖歌鸦饥栖而月上汨没乎陈仓之野与陈宝鸣鸡相偃卭者又莫知其自矣若乃离合耀灵弸彪振茫漓然而兴着乎有唐一徙岐周再迁大梁洎宋南辕轝载北行遂叨陪夫俎豆乃作镇于宫墙视天球于灵台比攲器于明堂埒丹书于周庭驾石经于汉庠器就毁而逾珍文已剥而弥章更元历明迄于今日宾亦闻其说乎夫载道以人惟德系物白茅之薄神则式之彤管之微美则说之匪鼓是宝维其德也若夫驺峄之碑琅邪之碣奉高之封泰山之石非不张皇恢诡隆崛翕赫辄人往而虑迁譬不实而安获宾乃怃然而嘅曰嘻鼓之所系乃如是夫抑吾闻之录古而遗今士有不贵也数往而知来理乃为备也今天子执中建极材成万有律度量衡轨物纲纪其损益因剏皆足以塞前此之未周垂将来之至美然而范金刊玉宣雅化昭至理若斯鼓者蒙窃未闻其故何也叟曰宾不闻夫集大成者无专名体无为者无私仁乎夫以睿哲之圣辑熙之纯嘘枯吹生契化存神故 【 故：固】 昭至文于品汇寄妙象于乾坤又何一端之偏指片善之旁论者哉然其衍畴阐卦箴盘铭鉴畅神明于翕辟一精诚于充敛亘万禩而长新弥六合而无歉较之夫蹩躠跱跂标仁揭义者又不足与论夫久蹔已叟语未竟宾致齐走?敕大辩忘言太素不凿蒙虽僻陋请从末学 

　　○焦螟赋 

　　昔张司空着鹪鹩赋喻其细也而晏子对景公曰有虫巢于蚊睫再乳而蜚蚊不为惊名曰焦螟然则物之细者唯焦螟为极其致是用广其意以赋之齐景公游于雪宫之偏遄台之端子犹驰造晏子侧席条风扇和广野絪缊临高眺远二仪浮县目穷所极而心飞气扬有小天下之观焉问于晏子曰天下有至小者乎晏子对曰东海有虫甡甡烝烝含气具体傅翼逞膺巢于蚊睫再飞而蚊不惊臣实固陋莫知其名叩其通者乃曰焦螟公曰其状也若何对曰品汇区分纤巨异则或负介而挟芒或披羽而厉翮或缀毛而峙角或缉鳞而布鬣唯兹虫之诡异实有形而无质按之靡振触之罔直听之无声眄之无色方缥缈于烟雾犹罥山而蒙泽虽沙尘之琐微尚于理有可析若乃飘扬折旋颉颃踟蹰闲游无闲虚以入虚障轻縠而无阏脱绉絺以有余陟蚁垤乎昆峤泛蹄涔乎尾闾邈四隩于跬步阅周岁于一隅尔其蜉蝣鼓羽熠耀烛焰青蝇肆声酰鸡结陈且以为风行电掣霆击雨喷往往震詟韬匿屏息而股战至其翩翩反反纷纷仑仑出不易方复则归根缘纤睫以下上据深眶而踞蹲初不翳夫夜明又何害乎宵征无身近道息影比迹体沈潜干自然反退藏于精密劳蜾臝之负子嗤蛮触之战国不见察夫离朱故莫辨其黑白子犹闻之冁然而笑婴也取斯匪臣所乐 

　　○紫琼岩赋 

　　金城之偏鸡泽之壖??罔瀁莽渺离异八埏有紫琼之岩临广衍焉沆瀣游虚扶摇扣牝污污浑浑隐隐嶙嶙??监海挹岳若薄域畛得一至者惝乎跻广漠之野怳乎戾溟涬之埌曾不敢一转瞬也厥中有人珠规玉矩被雾縠曳云屦左瑶璜右文组塞渊其修而斧藻其德者为紫琼岩主若乃苍栝盖倚高桐幕张乌椑紫柏白松赤杨错以郁李比夫沙棠靡靡琐屑重以东蘠迷迭艾蒳玫瑰米囊夜合末利婪尾蘜英靡不猗难献媚竭蹶贡粻环岩之植蓊郁青葱于是白鹤下文禽投孔翠集麏麚游物之灵者驯狎自然施及怐愗若螗若蜩若鷽若鸠亦莫不含气饮和羣寓于包蒙之中至若云溪邃绿风榭敞构衔石楼之蔽亏交玉戺之纷糅桂杗廇以寄素兰棼橑以养臭危架汉以飞梁窅凿虚而坼牖辟朱光于层楹约白雨于深溜若阴阳以捭阖节动静于昏昼能通其窾奥者澹逸宁谧和惠畅茂而已一切糟粕曾不得闲焉尔其神明内运精理会中象参大易万汇昭融扩羲文之始画承龟龙之下风于是貌江河状衡华岯山?石起渟淀泻泼墨一斗而天吴骏奔丰隆骋驾一草一木各若有所凭借至若金波散绮漙露湛珠虬箭停漏龙脑炷炉天籁丝缕若有若无当斯时也蜼匜沃盥屏息敛裾羌收视而反听塞聪明之外枢拂云门之鸣琴正弦轸以舒徐求先王之遗声辟太古之荒涂卑窕样?瓜之失中贵细大之不踰所以宣六气养九德者信和平而有孚于是接天帝于髣髴回玉女之清卢徕八神以猋举招方望而载驱方之师涓瓠巴 【 脱州字】 鸠子禽技斯疏矣又若九酝引胜雷尊蹔盍清言未终古趣远汲寸心天游右腕鬼接于是陶泓前毛颖摄冰缣百丈胶葛???飒风起云卷曾不一霎虵诘曲以惊入鹄摧藏以仰立波磔深稳顾盼拱揖严陈快砍坚金生折颉阐籀章斯奔邈泣自汉以降崔度张蔡敢不对之而于邑虽然维精义之入神特华末之一涉大羹贵不和以致全雅瑟固疏越而告协若乃主人之道则包罗木?隐括缊藉周浃盖有进乎此者呻吟占毕咀英味醇源剔奥穾脉析胚浑穅粃载批踳驳就驯障歧涂于庄馗汇百川于龙门服之夙夜遂与性存肃凤仪于跬武和夔乐于笑言尚被服以儒素将舆载夫斯文肫肫恂恂旼旼欣欣若是其奫乎不可尚已是以业至德盛前修准迹绝学在兹为雅为翼 

　　○齐阴阳赋 

　　维胚浑之兆启繄朕兆之俶形驾天根于无垠劙元气于至精托鲈锤以变化鼓橐钥以浊清既昭昭而冥冥亦芒芒而丞丞虽二标之分画实纯一以中衡于是斡旋夫干奠定夫地七政载丽六府是植逮夫跂行喙息翾飞蠕视靡不抱负以生含茹而济积万不同而使其自己者盖由有吹焉者也若乃彝德之秉至灵之锺所贵唯人参乎其中体翕辟于自然通神明于颛蒙验消长于复姤推有无于初终析理以发张道若弓顺风而偃凿冰而融树鹄示的昭昧振聋美哉荡荡乎为君子之量而大人之弘也虽然犹有未尽者焉至若二五莅中崇卑胥应一德格天大君有命骋矣御衔割焉执柄于是乎扶其衰抑其盛遏其流行其凝杜淫邪于未宣救沴戾于既病畅愆伏以条达回夭札以嘉靖绳之斯直表之斯正权之斯平衡之斯称物得其情人复其性夫然后化育之天功亦由是正而定焉是故先王体道哲人师心事箕毕以槱燎祭山川以狸沈视分星以辨土书五云以备祲随辰心以出火发凌冰以达阴击土牛以苏木磔吠犬以禳金是皆宗要眇而冥索即熹微而远寻尔其中礼制辟和乐涤秽五兵止杀五刑弭罪寓春于仁着秋于义崇夏于礼寄冬于智又其本之于寻常而推之无既者也既错综以载合卒参两以有孚洽刚柔以无闲适动静而不踰交内外于殊分缔下上于一枢遂合德夫天人用同揆乎圣愚美哉焞焞乎是经纬之极诣而燮理之大模 

　　○吉庆草赋 

　　岁维丙寅九月既望零雨初涤气澄沆砀乾坤絪缊敛神而王秋明主人肆筵设几走使驰状招邀宾客毛薛唐景之俦薄游东园以容裔其俛仰焉于是幽桂谢高桐寒薛莎合巴且兰丛菊得意青黄交烂而糅香错碧有卉独蕃其卉伊何字曰吉庆绿叶素本娟娟而长协太阴以凝精根元水而系芒持淑离而不淫汇狷洁以自藏羌彯彯而欲妥爰琐琐而乍扬尔其皓露濡心白沙引茁芃芃芮芮每每乙乙丹茎纤擢紫蓓纷结翩翠袖之晨装闲轻烟之柔缬回湘灵而飞盖相下女而佩玦矫倚石而曼歌婉凌波而欲绝主人顾宾而笑曰阳敷阴翕天地之权也春荣秋落草木之天也是卉也叶不晚雕华不岁鲜蕴精抱质有时而妍齐通介于一致寄枯菀于无言是亦徐邈之有守而为展季之孤鶱者乎宾逡巡数四敛手而前曰有是哉物之踸踔也抑尝闻之响诚于应气诚于召窍鸣维虚昏明维爝是以灵芝兆夫多寿神蓍征于有道维此卉之旉与实主人之德卲裛馨香于匪遐际阴雨之所膏者也若夫华不易秀有喜则告如谚所云亦以通其謸笑而已爰作颂曰有美嘉卉伟好修兮气淫于春独无所雠兮亢中穆如示外柔兮齐标芳兰不岁蘨兮静深烛幽华德卒昭兮 

　　○青麟赋 

　　乾隆四年岁次己未春二月盛京昭陵之次民舍牛产鳞 【 鳞：麟】 焉圆首丰耳修尾厚蹏青毛错鳞赤纹缘罅法象应图木精从方谨按董仲舒春秋繁露云恩及羽虫则麒麟至洵乎麟为王者出也淳王殿下适董役斯土谨率有司以闻以其灵蒸宝域瑞育仁兽敢赋小言用纪鸿美其词曰 
　　维兹基命天眷东顾宅中建极气煦体呕洞四隩以赢物奄九有而逞步起螴蜳以旉与畅翾蠕以布濩阳无质而不赅阴无卵而不乳于是震德左启神光下萦若远若近载离载并宫当轩辕位得机星化醇和至萃我昭陵粤有青麟于焉挺生尔其羣象会体孤标示则狼首高鶱马蹏圆踣天龙假鳞神虎袪翼驳纹丛斑旋花深泽青苍之交朱毛隐勒而腹阴胁角光怪不测焱焱炎炎烂焉有赩焉若乃扶幼之音六律是模白雪苍茫天风其舒肃远步于腾黄震迅景于飞菟呻安息之符枝嘶北海之騊駼遂使枥马夜惊山彪背驱肖翘惴蝡之属靡不曲局婉娈敛息而踟蹰于是价藩岳牧偻偻入告嘉应骤臻诞孚仁孝藉玉海以通灵传金城而着效齐兽舞于虞廷躐鸟鸣于周徼岂徒视明礼修好生恶杀之所感召也哉维时天子端拱渊默为治六幽枕道葄德握符陈畴方且樵玉枕烧凤胶归璇珠焚雉裘太素不凿用协夫无为之枢遂作颂曰 
　　时则春兮方以震兮惇密鸿絧开积蕴兮大仁不杀托物以晙兮祝告史词举以信兮卜世其昌维亿万兮 

　　○伍员谏平越论 

　　吴夫差破越于夫椒报檇李也越大夫种主大宰嚭以求成夫差将许之伍员以有过氏谏不听越卒灭吴如其言李子曰嗟乎员忠可尚也谏则失辞夫夫差刚愎骄亢之主也越既臣服矣加嚭从臾之方骄阳盛气固结于中而员乃怵之以势以求入其辞难矣则胡不曰越使求成王无疑已昔者先王之举也甚文兢兢小心视民如子辛苦同之是故防山水徐为三师以肄楚民莫敢不用命终以破楚入郢用伯诸侯先王之甚盛业也于越不道乘我之闲先王思有以报之而师徒不戒有陉之忧当是时也王使人立于庭出入则使呼曰而忘句践之杀而父乎则对曰唯不敢忘迄于今三年乃始获逞志于越是先王所日夜企望于九京而羣臣吏民亦罔不泣血延颈以需后命曰王其取句践以享我先王先王其卒瞑乎且臣以先王之灵得与入郢而犹致憾于平王之前死今天以先王之雠身致之王而舍之其毋乃废天之命忘先王之大怼而何以示天下乎齐襄复九世之雠诸侯称之矧亲如先王其孰敢忘陉之志王固无疑于越使已夫如是内则启沃其初心外有以降抑其骄气犹冀或一悟也奈何其以势怵之也 

　　○三史论 

　　客有问于余曰读史者尚史汉有以哉约而该婉而畅微而显其文善矣左奇左傀前跃后属人必有事事必可传读其文识其事二趣兼矣宜乎其尚之也史汉而降推五代史欧阳亦健笔也至若宋辽金三史成于元多欧阳元之笔元岂修之后欤然所论著至阘茸不可读可憾也后之君子曷起而治之与史汉五代并尚焉不亦善乎余曰唯子之言是已抑吾闻之文有衡而事有体衡平而后轻重审体正而后曲直章史岂易言哉衡与体为要矣衡者何曰先定统统正其归举而一之可也夫统者统乎天且以统先王之绪者也周失其道秦实一之故统归秦燕齐无奸焉汉失其道晋实一之故统归晋魏吴无奸焉隋与唐皆然也五代之后宋实一之统宜归宋辽金亦无奸焉辽金之于宋犹刘聪石勒之于晋附载之可也何三史为客曰嘻子过矣夫辽金别立史旧矣且辽先宋立国阿保机称帝五十年而宋乃兴至于金之为金又尝臣宋二氏之典章文物烂焉具陈宋乌得专统而一之而不使分系哉曰不有尸之帝者无资不有霸者王者无藉燕齐皆先秦立国而义帝更始高光北面独何疑于辽金也且五德代兴率多从其所胜辽金系统宋与灭之犹当继世而王矧旒缀一隅顾反与宋分统哉商辂续纲目正宋而屈辽金此志也曰宋实代周不承周统乎曰否隋不承陈而承晋宋亦当越五代而承唐也为是说者当其时赵垂庆张君房董行父谢绛辈已及之虽不见听论有可采也曰辽金不承统元氏则奈何曰春秋大一统正宋乃所以正元氏也使辽金分统元且虽承哉天无二日帝无二统宋统正而元而明以至于我有清大一统之谓也曰我不藉于金乎曰我朝南面而圣西向而帝神德决起比隆唐虞与金胡藉乎曰衡平矣其体奈何曰自龙门创始立纪传表书盖有法焉纪所以记细者无搀焉传所以传传者无滥焉列国卒孔子本国卒贤大夫春秋之遗也进退不足系天下重轻者纪不载也树立不足动后世观听者传不收也汉封十八侯良平不得与然而奚涓王吸薛欧丁复虫达辈初不为之立传仅仅见之表视此者复不可胜数夫功至于封而传不具至精严也班氏明此汉书称之不然汉有天下百八十年而所传裁数十百人曾谓尽之乎夫事无巨细例纪焉不可胜纪也人无愚智例传焉不可胜传也且纪而不足记传而不足传等无有耳使迁按表而立传则奚涓王吸之传也必不若良平矣至若表以编岁年书以识轨度经纬表里纵横畛画非徒设也夫宋之开国南北棼如是当立表乃阙而不事而宗室世系累二十余卷将安施也天文以下志备诸史亦惟记因革分合而已数列术班方伎所识动数万言无滋累乎此三史之所以荒秽芜蔓读者颓然欲寐不若读史汉之快也嗟夫史岂易言哉史岂易言哉三史距今未远必将有起而治之者子幸识余言可也 

　　○渐离论 

　　予读荆轲传至刺秦之不中扼腕叹曰惜乎其不与渐离俱也方其至燕也与渐离饮燕巿相乐相泣若是者爱其筑乎迨荆轲死渐离目既矐乃以铅筑扑嬴政为轲报雠义也先是而不与轲俱西者何邪吾闻之周志曰死而不义非勇也提三尺之剑剌虎狼之秦不中固无论已即幸而中特死政耳政死而更立新君墨衰绖帅武勇声罪致讨以奋秦攻弱燕燕必举曲在燕也是举为存国计而适足以亡之又获曲声于天下义士不为也盖匕首之刺政也易铅筑之扑政也难违其易而趣其难义与不义耳嗟乎荆轲神勇犹未若渐离之义勇乎 

　　○理数论 

　　承道之原者有理数焉数者理之会理者数之归也道莫大于易易莫显于理数奇耦错综者数也阴阳相互者理也爻初至上数也其吉凶悔吝理也理与数不可废一也废一且二亡也今之人惑于理乃多尚数尚数者举其数而亡之何也夫服仁习义味道咀德知命在天而安之曰吾有理百不得一也入火必焦入水必濡知命在天而安之曰吾有数又百不得一也于道德则任数于水火则任理不滋惑乎燕客有之楚者南其辕首汉背恒日百里则累时而至夫日百里数也南其辕而首汉背恒者理也使北辕面海日且千里期必至楚十倍其数而理转远矣养叔善射百步命中过其差则穷孟贲善力能举百钧过其量则靡故曰废一且二亡也或曰悔吝当夫理是己吉凶则委诸数乎蹈理未必吉失理未必凶也曰否得天者吉徇欲者凶非祸福之谓也故饿死首阳夷齐之吉也考终牖下盗跖之凶也非具宏通之识者不足以知此也至若不正以理唯利是徇所谓举其数而亡之又何理之足云 

　　○武庚论 

　　予尝读史通其疑古篇尧舜禹汤文武伊周悉滋厥疑而果于毁之圣不具论唯武庚叛周世有异议目论者不见睫惧为所蔽故着而论之 
　　或以武庚为殷之忠臣周之顽民误矣武庚帝受之肖子成汤之罪人也于何准之准之以汤放桀汤放桀于鸣条惟有惭德曰予恐来世以台为口实惭德者惭桀之不当放耶其誓曰有夏多罪天命殛之其诰曰予小子将天命明威不敢赦元子自绝于天圣人奉天命而诛之岂得已哉夫天下者天之器圣人者天之德器以德运运以圣归不得已也民之归圣犹蚁之慕膻而圣人初无容心焉岂有所利哉周之黜殷犹殷之黜夏也禹有子如癸有臣如汤禹必揖而授之汤汤有子如受有臣如武王汤必揖而授之武王天之道也夫箕子者殷之亲戚也为陈洪范于周微子者殷之庶子也而甫冔白马载为周客之二子者曾武庚之不若哉而腼颜事雠在大诰曰尔时罔敢易法在康诰曰往敷求于殷先哲王用保又民又曰汝丕远惟商耇成人宅心知训夫残其后朁其国而斤斤以其君臣申告其子若士用殷道以保又周民殷周如一者何哉在彼无恶在此无斁必有其故也若武庚者假复殷之义有利天下之心事集叛道不集斩殷适为成汤之罪人而已 

　　○饲牛说 

　　石门之野冈陵委蛇土腴草荂客有抠衣而造之者见二三翁媪蒲伏兹上手豆而摘豆粒粒过过而叩之曰将以饲牛曰人之养不若是其谨也曰为牺也不宁唯是不敢以数饲畏其迫迫则立不敢以疏饲畏其隔隔则瘠不敢以渴饮畏其亟亟则踣不敢以饱饮畏其绎绎则塞顺导而龄耳湿以时如是二年然后用之客曰嘻甚矣其爱牛也吾闻牛之中牺者尚纯耳非必其阴虹属颈也非必其白脉贯童子也又非必其二轨之齐壁堂之阔阳盐之广也其致远有力快且健者非必如莹蹄欣犌与夫八里驳之异也而所享乃若是方其文绣未被逍遥在涤牛亦且谓爱我之甚也其视服车泥涂胡败尾秃力柱欲折者或将咥其笑之乎宾孟之西周之郊见雄鸡自断其尾者趣则异于是而所食不侔矣 

　　○蝇说 

　　李子酷畏蝇触肤辄撝之去不令须臾留入夏洁治一室尝下帘坐无事人无入者乃惝焉怳焉无闲而蝇且入不知其何自来也其来也舐笔吮墨营营乱书策溷耳目李子意大恶如见恶人渐大污亟起治之而迹之无有释之在右其黠无偶乃知王思踏笔其事良有也一旦幡然自咎曰嘻子误矣夫沈于麤者忘其精系于动者遗其诚盍姑舍此以观汝生乎其生也秩然其密也皭然其白也湛然其寂也无藉于帘洁于汝室乃惝焉怳焉无闲而有物辄入亦不知其何自来也其来也挠神荡精蛊虑眩德窒尔聪明使之谬悠荒惑阴翳阏塞于内之触回绝于蝇之触肤者亦尝亟起一治之乎迹之无有释之在右其黠亦迥绝于蝇也其物何物也在理曰欲在困曰愁趣撝之去毋令须臾留 

　　○春秋通义自序 

　　经传春秋三传之所自出也传所以翼经遂舆经而行事详左氏义精公谷传各有师承焉顾漫漶腾说与浚以深入往往与经倍传立而经亡亦其弊也然则学者将奈何曰通之而已矣通之奈何曰属辞比事原始要终因传以求经因经以求义则其义周其理该其旨宏而密其归趣婉而尽庶几其说不曲不凿不异不诐十得五六焉二三焉期于中之而已譬夫指薪以求火则火亡舍薪以求火则火妄通之之为贵矣解春秋者数十百家习此驳彼护前斥后针膏盲起废疾讼言无已至啖助赵匡始设疑信陆淳张洽始畅新义刘兆胡讷始合三传以求解远趣近寻之效也或曰近事目治远事耳治仲尼因旧史作鲁春秋异辞有三亦以立定哀而遡游故也三传左氏最近公谷次近通春秋举有疑焉将无远近易寘耳目异治乎曰事有远近理无二致谚有之索甘浚井索验测景苟曰索之于高深乎何有作通义十五卷特笔一卷通论一卷凡十七卷 

　　○原易自序 

　　易之道中而已矣中之用时而己矣此其君宗也至其刚柔往来贞悔错综德以位变象以数移又其密也然画之为象也浑浑奫奫沆茫曼漶睇而视之若有所遇若有所亡其为辞也曲而中肆而隐彖不泥乎一义象不蔽乎一端远必有旨微必有归而广衍宏深旁通曲引有难言之矣故孔子系以辞阐其幽也舍系辞而论易譬涉大川以亡其舟沦胥而已二千年来从而释之者数十百家顾有腾趠以骋高论深入者有辨析不真沕穆寘之者有千虑轮转转摈平易者有跬武弗失缘饰相承者有索之无繇阙疑以俟者易诚难言之矣夫比类属事因象着理设其近趣用通神明固在来者系不云乎引而伸之触类而长之予小子是用即孔子之传求其所安卦衍其辞爻不备义取疏余蕴于程朱之外测日得影导河分流亦伸其一得云尔若夫蹈陈而同趋异而凿所不敢也 

　　○尚史序传 

　　锴生于蜀年三十有六归休乎盘阴父母生之我后长养之天地优游之故当壮盛得离跂佁儗肆厥志盘阴虚无人樵爨之隙览古高遰时读旧史有蕴而隐精凿而佚疏而互紊而乖迕者辄孴羣书研几之匹夫挟移山之愚矻矻十有六年成书七十卷始雍正庚戌讫乾隆乙丑又三年戊辰而具录成袠藏之盘阴牯牛精舍 
　　系本宗绪道统原始生标殊尊羣族分理如元在首爰定四体注源疏流用正瞀乱作世系图资始 
　　运孚几张凿画漏书道先乎天器前民用神明斯在远览则诬德隆乎干气隆乎春后隆乎轩辕作黄帝本纪第一 
　　天运无迹归权圣喆实立虚行遂用开物散醇不浇任情理达继邃古而为治莫尚乎五帝作五帝本纪第二 
　　孝慈有归天德不以私宅忧居泰敢有贰志四载云勤粒民孔侅缗烬不熸天祚民怀何离之明履癸则夷作夏本纪第三 
　　殷道薿薿数有兴替逮元子受大命是队圣敬集仁辩智益昏司徒之教卒或未泯而佼童不信作商本纪第四 
　　三王基命武建皇极宣德克缵弃礼为戾承乘淫昏内虹外??豖亡坚不崩失我西邑作周本纪第五 
　　周德凌??犀东迁守器带朝徼乱惠襄震厉朽索驭马宜颠厥乘王赧弁髦卒斩姬祀作周本纪第六 
　　汤武山?截山?截取逆守顺秦乖其方失不转瞬五德之运比诸位闰作秦本纪第六附 
　　六相宣化羣司效绩调齐阴阳品隲羣汇用剖颛蒙滋创物始心尸厥中耳目不忒维圣立则官事以律作轩辕诸臣列传第一 
　　重黎司正绝地天通虞则有若十六族叡哲通明若乃六沴荡和凶慝间圣有若四凶亦不殄于世作五帝诸臣列传第一 
　　天不厌夏德火复于烬既其厌之湮迹于猛彼靡与逢亦从其遇作夏诸臣列传第一 
　　责难格心维阿衡传岩伤哉三仁直武丁太戊将媲二傅岂唯五臣作商诸臣列传第一 
　　以仁伐暴易建有周翘翘新室致难于绸缪时洎厉宣支吾崩侈栋榱备具而侏儒是使作周诸臣列传第二第三 
　　内难迭乘皇舆败绩谁其复之宗臣在即富辰不逃死忠以辟怼苌弘不逃死祇益厥罪作周诸臣列传第四第五 
　　元圣受玉嗣以禽父郁郁周礼尽在夫鲁矣乃伯御逆命桓宣敓攘毁防踣表荡其遗矩僖公以僭昭德逾望而郊元祖不享淫祀天宁或享非礼作鲁世家第一 
　　唐叔之封实秉王命曲沃末大五侯不获考释之弗诛宝器赂成以贰教矣新城之共有视夫哀侯于翼固旧令夫作晋世家第二 
　　营邱专征报政最速桓昭旧职兵车九合逮夫志骄葵邱气夺衽席蛊生湿淫螙蚀腐朽五子参商一蹶不振霸者归趋难为其后如是作齐世家第三 
　　商受酗酒妹土化之酒诰告封抑戒次之武公之德比迹乃祖迨父子争国倍灭天纪天王失枋诸侯无讨王伯迹□□息而已作卫世家第四 
　　圣嗣道统不私大物薙昧植仁得我微子甫冔白马用备周恪宣穆亲亲召乱蒙恶譬酒云薄匪鸩为虐作宋世家第五 
　　济洛河颍寄地十邑郑桓虽陨厥土滋广侨佐二君典刑用辑两介大邦代服交歃作郑世家第六 
　　连衍陆终终永厥世荆楚之承每在其际武文旁略庄震中夏争郑难晋火烈上炽猛势弱秦卒藉三户作楚世家第七 
　　泰伯让王祚以句吴季子似续顾启后忧不协比夫邻国沼越仇作吴越陈蔡世家第八 
　　周纲未弛狎执牛耳晋楚要盟心竞以力诸侯执玉中判南北乱丝棼如十手不得其理作曹滕杞薛世家第九 
　　君奭分陕东民爱之旅獒之诰圣谟类之嗣君无闻自外于春秋彼哙外禅鸮效日?鸟鸟祇传夭厉作燕世家第十 
　　圆穿运轴重权移衡柄臣上蚀屋覆主社王逋其征民忘其情前识之明有征于君子作三晋田齐世家第十一 
　　柏翳种德远丰其获周遗秦禽腹厌噬嗑山穴虎豹不斥林木六国不并庸少假息作秦世家第十二 
　　展臧公族诒谋肫肫季世不匮振溺扶颠三桓公忠维成季穆叔冑子不右椓丧恐后作鲁诸臣传第六第七第八 
　　桓友五臣威树伯绩承以三壬猾中而踬景则殊用以据说体以婴说国雷霆之击独震于南史氏作齐诸臣传第九第十 
　　晋多旧氏布列卿佐栾却覆前范荀踣后祸有由来矣乃叔向贞谅食我斩祀天祚淫人每毒善类其道何繇作晋诸臣传第十一第十二第十三第十四第十五第十六 
　　子鱼好修不替前美萧叔高哀亦其选也华元乐豫纯职未粹瞽史有能相备筏慧作宋诸臣传第十七 
　　圣不接踵贤不比肩君子作朋卫材振振孙宁细隙乃动于恶仁暴异趣用秽旧德作卫诸臣传第十八 
　　郑十一穆锡类蕃衍轶其伦者一二而己卓哉子产靖共岂弟诸侯之士无有其比作郑诸臣传第十九第二十 
　　广泽包物大国富耦叔敖子文诸梁却宛光烈赩赫利竞南楚若乃申伍同好覆复异旨行意各得周而不比矣子兰靳尚舌出廷惑怀沙之臣望龙门而延竚又其绝行夫作楚诸臣传第二十一第二十二第二十三 
　　不义不昵济欲斯贵积奸成风弥漫天下守节独立闻子臧之义泄冶杀身蒙僇狱近文致作陈蔡曹莒邾诸臣传第二十四 
　　天命靡常德克则胜人谋鬼谋匪奇惟听员嚭同出不合而携江浮鸱夷台则有糜作吴越诸臣传第二十五 
　　师处友处郭生与子方干木足任之矣作燕韩魏诸臣传第二十六第二十七第二十八 
　　颇武伤戆括武伤谩戆仅失身谩且覆国虞卿逃禄仲连逃赏矫亢卓踔翱翔乎圣域之外乃妇人持国辑邻攘敌有惠后与君王后作赵田齐诸臣传第二十九第三十 
　　轨物典则弥纶赅备先圣之法百王不易鞅斯盗声矢志缪盭俾淳古不复骩从其弊作秦诸臣传第三十一第三十二 
　　大而化运而神抚之无迹扩之无垠使得其位则亦尧舜而已矣天固扤其身崇其道一时诎之万世信之至孔子而极作孔子列传第三十三 
　　亲炙孔子几于无闲莫从容乎颜子私淑孔子淑离不摇莫踔绝乎孟子淳厖厕中得左失右偏智胶固惝怳自恣莫驰骤乎诸子作孔子弟子列传第三十四第三十五诸子列传第三十六 
　　揣摩架空徼离摄媾哆侈诋諆俯仰反复使主权游移中智恂愗权舆乎苏张伦脊不乖夺欲以理深切坦易于陈轸为正作说客传第三十七第三十八 
　　道有统示无二也帝有统示无上也自黄帝讫武王举以帝纪统作五帝三王世表第一 
　　周大封建藉茅班瑞同姓之侯亲疏以德畛其疆场其有等夷之国雕攰湮没如聃郜丰雍莫可论次作同姓诸侯年表第二 
　　异姓之侯宾则三恪陈杞后宋自戾于薄桓桓尚父粤为周师青旗苍玉奠彼东土为冠宜矣作异姓诸侯年表第三 
　　秦踞金虎噬猛关左背膺判合卒为所取乘马弱矣六之则强汲绠短矣交之则长善不在秦六国自沦于败作战国诸侯年表第四 
　　大明无隐大健不息大信不忒天德固若是矣顾日践月更不爽分秒野人布策睒目?昜得之神化无方盖不若是积微成差积盈虚成闰积久斯验作天文志第一 
　　鼓喑沈阴弦急暵火感召自近气交中通天人之际理不可诬作五行志第二 
　　维禹荒度导山与川洎周职方氏掌其方所司徒之属典其程则其或理窒脉壅则山崩川移九州岛分合形便广隘不关于私作地理志第三 
　　玉帛羔雁庀之以器周旋揖让从之以文朝聘会同飨祀肜??睪正之以用而上下有章疏数有节吉凶有迪本原于是三代昭德奠功损益不倍夫本作礼志第四 
　　函中以诚元气被物远近与天地同和鸟兽率舞肆注之八音虚中和应为乐之至作乐志第五 
　　程竹量黍轩辕制始以正中声来哲泥之丰啬失时的安从准比阴协阳往来上下观易可以知律作律吕志第六 
　　兵者约寡于众一整于散挈懦于勇步伐止齐以律诛无道戢暴乱德沮义格乃专为用作兵志第七 
　　未然藉礼已然致刑刻肌肤断支体怵以上服慑以痛楚揭以耻辱而重轻布之期于不肖滋惧中人以免画穽教不入陷之则失作刑志第八 
　　君子食人小人食力不班之法无均惧争是故平土画畛畷山林约之公田上贡教之义私田自养教之勤授田不畀杜其贪法至周也作田赋志第九 
　　中古以降乃着姓氏一本原之亲疏杀之族类别之立祖祢辨昭穆致烝尝通昏因敦仁树义即物崇礼昵不偪于渎远不入于薄违则肆罚作氏族志第十 

　　○陈氏谱系序 

　　陈卫瞻者吴中善士也其人温纯笃挚雅好客岁戊申邂逅予于石东村之南园好予遂订交予予由是尝止宿其家家有老母及诸弟侄皆取给于卫瞻卫瞻奉之无余力而誾誾衎衎上下化之卫瞻家甚贫然尝有羁旅客仰衣食客死辄为之殡嗟夫缁尘汶汶中乃有长者之风如太丘万石者予心窃异之以为不世觏也凡六年卫瞻死羁魂无归石东村葬之于其南园之东嗟夫卫瞻于其家不可死于今之世不可死而竟死嗟夫悲哉卫瞻死之又四年复遇其族父德园于长安德园者年老矣而望之如木鸡太冲莫胜人莫测其量又好予与予交且述其先人吉甫翁之素行及所辑家乘以示予而后知予之知卫瞻有未尽也卫瞻盖世其德者也吉甫翁所辑乘以十字名其系使子若孙循名而思焉亦垂训之一端也然亦可想见其为人矣子舆子曰君子之泽五世而斩夫万石之后陵夷无闻公卿惭长世有病论替故也今陈氏之宗虽未为名公卿而祖孙叔伯世以德胜无惭讥焉天之丰畀陈氏宁有既哉 

　　○马司寇集序 

　　文者经纬之具也理有昧假诸辨人有疑假诸论心有壅遏拂郁假诸歌通殷勤接上下假诸书与疏而统谓之曰文行之有如缫丝绪属则引引尽则断绎无而有操危而安阐幽而明经之纬之之谓也世之季也士多贾衒托文自售雄者标夸毗诡者务恢恑非不章采杂糅五色相宣失本趣矣司寇马公性亢直负经纬略余熟耳其名既下世乃晤其长君仲容仲容亦忼慨士直木无屈枝信乎仲容示余司寇文读之能引能断伟哉迹司寇之行已擅郑庄盖次公之长而一截其短故为当时名大夫余重其人为之表其文而出之至其事实则有司史在 

　　○睫巢后集自序 

　　野人居草泽甚无事遇物而孚辄行歌以遣兴然老眊得便随手弃所记录者岁不过四五千言初诵之若可喜经时自恶其恶又削其三之二焉所存既寡其造诣且不逮畴昔之我古人无论已胥臣云学如川然必卭浦而后大予之卭浦也久矣转就隘焉悲夫廌青山人李锴自识 

　　○石东邨诗序 

　　士君子得时则大行不得时则龙蛇卜子夏田子方其人乎不局险艰载道以游逶迤之怀固有在也逮汉董子尚其厕之贾生则廉刿兼厉用促厥生伤哉若乃展禽仲连同尘污涂忼慨绝俗亦足以处明夷矫当世嗟乎数君邈矣予安往从之哉石君东邨志古者也尚气节好读书善处骨肉之闲而周朋友之急穆乎有数君之风家本贵游比者日困阨走衣食勉旃东邨今而后征子所存夫语有之孔尾鸡口诎前赢后独不见夫千钧之弩乎彀而不张曾不足以发蓬矢恶见其一激而逾西霜之山也东邨工诗歌周章坎壈中无龌龊语弸中彪外具见一端云 

　　○祝豫堂诗序 

　　吴下蒋丹园先生者授仆举子业余暇则命录少陵诗且录且读不肖读时艺辄意恶而顾乃好其余闲作韵语私吟之年十八走大漠力役辛苦遂肆为之以自遣既而经齐鲁涉淮泗乱河泛江诸所经历辄留连成咏当是时鼯鼠衒技居然侈心既倦游居潞河久之遇秣陵锺生以为学者宜读左国史汉以厚其基骚选诸子以畅其调而五古守汉魏七古与律则无逾王孟李杜于是乎幡然有悔心又久之复遇吴会徐君刘君而后知以格整以声流以神变遇郎邪陈君而后知唐以下有所不可为古以还有所不可逮于是乎茫然内詟经年不敢出一语竭蹶为之恧心多而自快者遂绝少鸣呼诗难言之矣丹园先生为我开其原锺生定其体徐刘诸君极其量而支离放佚动有所踰诗难言之矣最后遇秀水祝君君佳公子也道成技先融会自然读其所言恬穆醇净以凝于一于是乎湛然心逸若有所安踳驳之扰为之降损是仆所得于数君者于祝君而后有所会归也祝君出其集索一言仆不敢没其实即以后先所得者陈其端祝君字豫堂领戊午乡荐任真服古而笃于行噫仆所得于数君者又岂仅仅于诗也哉 

　　○陈石闾诗序 

　　郎邪古郡也石闾陈君之先土著于此既而迁辽又从入关其籍郎邪与辽与入关皆与我先世同所谓世同里闬者然而不相识也岁甲辰读石闾诗于杨生医肆中因藉杨为绍识其兄弟伯氏矫健仲氏笃挚季则清峭他弱弟嶷嶷皆可喜黄琮苍璧照灼一室何其盛也未几仲氏中折二方竞爽人三为众鬼神忌之固常道乎石闾兄弟遂潦倒落拓迫忧患而日益贫石闾乃仔肩外事内庇一切皎然不为外境夺尝少游江东中岁居幕府复游走天下汲汲无暇日又不以旅食废所业锴于是益有以知石闾嗟呼人固自立何如耳使有所立天之扼我适以资之磨礲龙辅固重其宝信哉先是锴与石闾兄弟游风雨晨夕或无闲今隔别且六年矣闻其齿落发白行将老矣而其造诣必更有进于初者不及此出所业以闻世使天下后世皆有以识石闾不且有遗憾哉石闾好古其诗如颂钟雅瑟沨沨乎其大雅之音闻之而欲寐者庸有之然不见摈于文质矣 

　　○溯源堂诗序 

　　眉山李锴深居乎潞不数数见人然雅好客客好必且一谋面初遇白门锺匪莪锺君者倔强搘拄眼光不易着时辈而心折者唯赛九如既而遇吴下刘君东郊刘君亦疏宕未尝轻许人然伊吾新诗不去口者亦唯九如在锴既私幸遇二君而又乐闻夫长安咫尺而有赛九如其人者他日物色之不遇再三卒不遇无何而九如死嗟乎锴竟不得与九如遇矣锴虽不得与九如遇而诗謌信使则有时而通然则锴不得竟谓不遇九如也尝从二君裒九如诗颇伙不自谨为俗客强假之本竟逸裁余散稿十二三欿然以为憾十余年别就亲故求其遗卒不得惜哉岁癸亥五月督漕顾公用方来读其诗曰可传也虽不多予其为刊布之嗟乎九如生而不得一遇李生者天也埋骨久久而一旦卒遇顾公者亦天也锴闻之真宰宰天地而万物顺焉夫所谓天者其是物乎物之遇不遇权实在兹乎而戚戚焉或累其心者亦不知天也已矣九如姓耶格名赛音布祖大宗伯父库部员外郎博综羣书号纳五车九如虽不显能嗣其遗风云 

　　○汪青连维硕二君诗序 

　　岁丙寅之秋遇卞君若谷于长安若谷不甚工诗而能读三百篇之诗越一岁复以计偕来则携汪君青连维硕伯仲诗发装见投曰此非今之声也乡往子越数千里介予而匄子言子其毋靳仆曰嘻臣不敏无以报二君甚盛意虽然窃有所闻焉闻诸先民曰诗有远言焉有婉言焉有精言焉有微言焉伐柯如何匪斧不克狼跋其胡载疐其尾爱慕之愿也鱼网之设鸿则丽之济盈不濡轨雉鸣求其牡男女之紊也老马反为驹不顾其后毋教猱升木如涂涂附贤佞之混也而言无远于此矣隰有苌楚猗难其华维南有箕载翕其舌掊克之亟也艺麻如之何衡从其亩齐子归止其从如云淫昏之炽也伐木掎矣析薪杝矣哀怨之迫也尔之安行不遑尔舍尔之亟行遑脂尔车嫌隙之伏也而言无婉于此矣有豕白蹢烝涉波矣水之昌也草不溃茂如彼栖苴旱之长也牂羊坟首三星在罶饥之创也而言无精于此矣至若射则臧兮展我甥兮则言无微于此矣是皆会协 【 协：在第三字时下】 天时人事蔼然爱上怛焉悯下故馺沓杂陈而仲尼兼取用示夫王者虚听讽与颂齐不必被之朱弦疏越率皆美盛德之形容而后为至也或曰古诗三千篇仲尼汰其九殆又不然诗之作由里巷采之者由行人里巷弊厖行人弊滥仲尼删其已甚厘其正变正不一于美变不一于刺举用垂教而已逮三百以降众流趋下百脉溃堤知者挟能薮泽自喜几正无繇而唯变是即厖不足以尽之矣读二君之作则异于是青连疏宕维硕矫捷远出婉入盖得风人之一端焉信乎非今之声也二君工诗而能读三百篇之诗者也故举其所闻还以质之且用为报云 

　　○陈石闾选诗序 

　　伏乎两闲假物而鸣者曰音音者自然之声也邃古之初声载音而已文字立乃有诗歌轩黄以还类多作者其信不未可知然多古穆之音三代迄汉则渊而雅宏而肆琅琅乎可诵矣时再降靡曼旖旎之声几作而元音几亡虽然薪穷火传音岂异之惜学者趋其末流析木不以栘徒吃吃 【 吃吃：矻矻】 也石闾陈子有志于古为诗歌绝不作近语又欲以其所得者觉人而援俗于是乎上自轩辕逮唐初盛汇为一集尽辟夫惉滞淫鼃之声以振复其将坠嗟夫唯君子为能知乐为其能通夫音之微也是集也世有君子从之亟矣 

　　○周七峯诗序 

　　诗必有感而作也感之异则正变殊有啴谐者窅深者鸿洞而庄诚者噍以杀者绵邈而委蛇者情因境触事与物会虑出万方要之变而不失其正者为得是故关雎麟趾鹊巢驺虞啴谐之致也终风绿衣芄兰有狐窅深之概也北风扬之水兔爰黄鸟噍杀之会也鹿鸣四牡鱼丽蓼萧文王生民鸿洞而庄正者也简兮新台匏有苦叶何人斯大东菀柳绵邈而委蛇者也若夫写饥馑之精者则有牂羊坟首三星在罶写水涝之精者则有有豕白蹢烝涉波矣写徭役之精者则有维南有箕写帷薄之精者则有展我甥兮是又婉而严远而不迫浑噩要妙不可端倪者也天运迭降世风于变汉初莽苍魏晋整密人擅一格犹循厥源得鸿洞者大风碣石武德舞灵芝歌得啴谐者遗诗十九得噍杀者垓下舂歌煮豆疾邪得绵邈者焦仲卿妻得窅深者张衡之同声蔡邕之饮马长城窟阮籍之咏怀譬之五音相宣率皆可听洎乎六朝靡靡嗣响习为淫鼃子禽望而却步不待墨子之回车矣七峯周君规旋矩折无少或偭掺持既纯冲和外发其所为诗盖得夫啴谐绵邈之遗所谓变而不失其正者且周君年五十余匑匑如不逮日求精深之域可胜量哉可胜量哉锴也蒙又髦及之其不得与颂钟雅瑟争鸣也从可知已 

　　○秋明主人菊谱序 

　　生物之因于天者雨生萍空室生苔蒸□□□□□□地者山林宜皁物川泽宜膏物是也若夫□□□□□攘其气而顺焉以布之则假权于人宁王殿下雅好菊购南中种数十百品植东园南□□与朔气戾菊每不滋乃辨土味水阖阴辟阳调其燠寒节其燥湿求所以顺适其性者多方菊竟茂当九十月之交清霜乍行天宇如水芳草报衰木叶初下而此君缤纷丛若错绣于是开长筵列广坐命客赋诗引酒酹花花若有酬投□□香一时都下传以为胜既得厥性入苦寒能勒其花踰冬历春使与梅杏齐是非所谓夺天变地而假权于人者耶虽然阴阳专一焦腐立至夺天者固未始夺夫天亦使夫菊自天其天而已欲永其传着之谱与表且命琅邪王延格貌以图 

　　◆赠序◆ 

　　送陈橘洲之古北口序 
　　赠唐青照序 
　　赠藏山上人序 
　　寿知蓟州事钱容斋序 

　　○送陈橘洲之古北口序 

　　陈生应制科不第跨羸马冒风雨径赴古北幕余祖道东门进卮酒陈生曰请为子贺陈生笑策马去傍客怪之曰异哉夫技售者喜数诎者忧人之常也有忧而贺喜将吊乎主矫媚之客矫喻之何其僭也曰否是非子之所知也曷观夫钓乎投盈寸之饵引竟尺之鱼饵则丧矣然而得鱼得固有胜也且一击不中瞥然去之苍鹰之奇也陈生去古北亦瞥然而已矣吾闻古北边塞其山川多雄奇陈生往来关河阸塞闲固有以振发其崎嵚磊落之气又所主得硕儒颇能资其学吾为陈生喜故贺之是非子之所知也陈生既行因缄所答辞以报陈生即用以为赠言也 

　　○赠唐青照序 

　　大钵子一日过仆曰子知唐青照乎是工琴仆曰未也曰青照名唐明长白人食贫而不累其天天乎琴妻关氏国色也操缦以和之亦造微家人化焉客尝问之曰子何得于琴青照曰我何得乎举凡天地闲虚牝玄窍于喁吸嚊及乎芒芒瞢瞢行诸太空若无所闻而悬寓乎其中者悉协之以吾琴而中其微当是时也晏晏然闬闬然返我心之危冰释猋灭如其初而已矣我何得乎塞晓亭侍郎尝物色之踵门铿然作止不进久之而后通则鼓琴者其竖徐海也侍郎惊比入所居屋裁二楹青照笃爱其妻关界其半精白雪如以贮之半给炊且坐客侍郎至方淅米地垆火郁攸而镬中浡浡汤适沸凝尘满席膝屈而后安坐良久青照抚琴曰客欲有闻乎曰欲之于是正襟坐鼓之一再行风琅琅走泠然而秋生侍郎悚气息如游丝少选又再迭之则羣阴辟真灵昌一物一尘窅然而亡侍郎蹶然起曰止子天游琴寄焉耳青照其人盖若此今虽为异物盍赠之言以昭其人仆曰诺子不僭昭子言昭其人已 

　　○赠藏山上人序 

　　康熙庚子秋八月眉山养疾乎盘山山空豂青峭伏流丛贯之方秋日气开朗余润在阴乃携琴客临涧西鼓琴裁一弄一僧缘松门下草笠絺袍弊屦且决踵土色木气瞢瞢然来倚崖树听之曲再奏下踞盘石坐良久木鸡其神而龙德眉动既罢叩其字曰藏山问其年曰五十矣指其所居曰此闲住越三日眉山归藏山追以松花赆及诸莲花池意良厚踟蹰不忍别遂订交莲花池上是藏山与眉山投契之始也明年春正月藏山为眉山购萝邨定居廌峰北于是乎二人者割山之背膺而分宅之而眉山亦且为盘山之氓矣当是时眉山年三十余健足善走每诣西涧相与援蟠冈绝冢择罅置踵自辟生险而眉山往往后藏山顾之笑曰猨善腾鱼善游狎故也子之后宜乎及来萝邨不别设食随遇取足邨西有倒景潭大热坐潭水中黄石上得句倚壁疾书或题胡桃叶冬拥破衾坐煨榾柮说所历事软语可听他客接语辄睡二人者不设主宾不计日相思便来兴尽便返者三十年矣逮藏山年八十眉山亦六十有五藏山犹骑马走仄坂据鞍顾盼眉山则拄杖颓唐不数武辄作吴牛喘是眉山之后藏山不唯以狎已在洪范五福之五曰考终命大雅既醉之三曰高朗令终今藏山筑生藏涧之东眉山亦为生圹廌峰下他日者两两入化为云为水是所以终投契之终夫及其未化也聊记其交之始终如此然则二人者何如人也曰眉山葆其真者也藏山自以不丧其真者也 

　　○寿知蓟州事钱容斋序 

　　渔阳汉郡也蓟别为县属广阳后以其地控辽扼塞据幽燕之隘故屹然为重镇蓟壤沃俗近淳而刚挚之气则民根之是故岩险盘错重以庞杂号称难治噫岩邑之难耶抑贤吏之难乎逮至我朝天德洽物协和昭融朔南之暨靡不稽颡乡化矧我齐民宁有不迪于是掣障辟野豁然洞达用示大同而蓟邱之区遂如户牖几席熙熙然为乐土矣然而郅隆之世生物繁阜以王者之民受王者之化不有贤吏宣之布之携之取之政犹有闲也譬诸雨露者天之制也草木者地之制也煦妪润泽合上下之交而消长乎其闲者寒暑之气之所剂也汉景有曰与我共治者唯良二千石乎此之谓欤岁甲寅钱君来牧蓟钱君淛之归安人起家进士先是任龙门任邱二邑令考异绩擢今职君既莅蓟举凡天子所欲惠怀斯民者悉心推致之裁朞岁民漓然兴今且六载矣蓟辅京邑又当四陵孔道烦剧甲诸州君操其要事一切办而民不扰民有讼断之以中无留狱闲有灾沴恤之惟恐后尝乘款段历乡聚见父老辄问曰政有害乎余胥肆乎豪猾为厉乎尚我告也所治闻之多感泣其奸顽者亦革面焉不佞家盘阴壤地与蓟接每负杖石林往往得传闻于樵采者之口心异之以为乡之所谓贤吏之难者顾近在是冬十一月十有七日君之初度也蓟民既德之深谋有以寿君以不佞为麋鹿之长匄颂辞于予予曰钱君既寿矣天子嘉其能褒予优渥载在方策我民洽于心尸祝之子若孙不忘钱君既寿矣赘辞乌足以恩之哉不可匄之力不佞曰予尝之沽水之津见童子趻踔而歌曰击缶击缶我有父母父母安在在州之内又闻野老行歌于野曰狗不吠鸡不嗁使我饱食有暖衣噫是二歌者方之河润九里麦秀两歧张郭埒也请以为君颂 

　　◆跋◆ 

　　金鲁山别驾全城图跋 
　　题友人边事后 
　　镇安将军马公告身跋 
　　题殉砚说后 
　　题载竹图 

　　○金鲁山别驾全城图跋 

　　洪泽为东南巨浸自河南徙借之敌河然过盛则濒淮诸州危曩余奉使凿支河以泄其势圣祖神策之所经营也丙子秋河溢汇湖水啮秦邮城鱼龙邮民在旦夕别驾金公力塞之与冲波悍流争三昼夜水却城卒全嗟乎王尊请以身填金堤金公可以贰之矣 

　　○题友人边事后 

　　策旺之部曰厄鲁特汉西域之属也其地南界哈密图鲁番东邻喀尔喀西接哈萨克布鲁忒诸国兵事之先锴奉使至苏勒图河其降王阿剌不坦驻图衣河所部得往还无禁固尝目击之卒悍马壮人负火器佩刀鹰视狼顾实根厥性不特负固恃远曰汉如无我何也既逆命王诛所必加然兵有不可遂进者非屈于力尝屈于势何也策旺所居曰义里河义里距把儿苦儿凡五十舍意度之得四五千里其南路也苏勒图河极喀尔喀之边再西为野羌又八舍乃入其界距义里亦不下三四千里其东路也而阿尔太当其中其地固远绝矣塞气寒霜早三月草始萌芽八月辄向枯冬春马瘠草生畜牧一月乃可用故进必五月退七月期六十日涉数千里捣其巢而破平之不待知者而知其难已是故士虽贲育枵腹不可以责战马虽駃騠跛足不可以逐利其势然也且我师尝乐于死敌而苦于不遇敌彼伺我出远徙其辎重空其庭不与我战而我已劳矣故曰势有所屈也兵法云见可而进知难而退进有不可必计利于退法当蓄气养威诱而致之使地远者自前势屈者自信所谓反客为主逸以击劳有不济乎然而敌不可使自前犹鱼不可使自浮也致之之术必以五闲五闲为用舍利无由秦金鬬士汉赀啖楚俾尝闲饵而后钩有所投掎有所倚非其明效与夫兵之要贵中厥虚言之要贵中厥实书所云责功边将必使大饶于财行师之本一语尽之若夫立制屯田所以规充国服羌之要谨互巿所以操聂翁壹致匈奴之权马政则无贰师伐宛之弊募边氓则省六郡征调之烦石画井井事出万全谁谓兵难隃度必且据胡床而后指挥进退也哉 

　　○镇安将军马公告身跋 

　　易在师之上六曰大君有命开国承家九二则曰在师中吉王三锡命镇安父子 【 子常赉】 后先南服以丈人之德秉天子之命毒天下而顺之宜其勒功典策宣昭令问如易之辞而孚乎元吉也初滇之乱先大夫亦以特简任司皋戢乱辟辟服叛怀贰以镇安尤独至尝曰镇安其有后乎今中丞既嗣功其兄汇川袭父荫辞疾不受职乐读书以通儒名武烈具举而文以终之酇秺之美不踰于是矣 

　　○题殉砚说后 

　　夫生民之情也尝欲厚其生又欲以厚其生者厚其子孙子孙委蜕尔而谋所以诒之者万方且以为未足也然而殁不旋踵子孙不能守或为势家夺悲夫田文尝谓靖郭君曰孙之孙为谁曰不可知也曰君日敛货财以诒不可知之人无乃惑乎语至达也是故叔敖诒其子寝邱郑子张诒其子以贫不且为善诒者哉从兄伯氏梅墅服官数十年他物无所诒而诒其子萃以砚砚旧物也萃宝之终其身萃无子死之日且欲以砚殉嗟夫伯氏善诒而萃亦善守矣夫先大夫亦诒一石予小子锴锴亦无子死之日欲留石天地闲迹若与萃异而情则未始异也 

　　○题载竹图 

　　载竹图者黄尊古为素庵太仆作也太仆工声诗娟秀自喜宅东偏构晴云书屋屋南植尊古所载江湘竹而宾以杂花挹井泉涓涓流其中萧然寒净几案都碧所与游者刘东郊顾倚平释借山率一时之隽咏歌之什琅琅播都下盛矣乃未几云摇电灭举目都尽四五十年陈杳迹冥见此图不啻闻山阳之笛矣太仆既往图亦宜消沈乃展转归于谦益主人主人嗜学好古多故旧之怀图之归图其有灵乎尊古名鼎画居王石谷之亚刘名震顾名衡文借山忘其名其霜钟落枕圆句犹藉甚人口也 

　　李铁君文钞上 


　　●李铁君先生文钞卷下 

　　铁岭李锴撰 

　　表 
　　书 
　　颂 
　　赞 
　　墓表 
　　传 

　　◆表◆ 

　　拟诏录八旗汉军旧家子弟羣臣谢表 

　　○拟诏录八旗汉军旧家子弟羣臣谢表 

　　伏以圣德侔天万汇荷甄陶之化仁恩洽日八方景煦妪之明辰居北而殊尊斡旋在握道承统而斯大精一惟心敬竭刍言敢陈丹悃钦惟皇帝陛下参通三体含抱干元神灵萃赋秉之齐亹亹穆穆诚敬摄操持之要栗栗孜孜祥启凤墟绍经纶于列祖威乘龙御衍文物于百王步骤因时弛张中道每欲溯洄往昔是用轨范将来帝典王谟粤建丝纶之馆武功文略爰征志乘之编检盟府之鸿勋宥灾赦眚崇新祠之盛祀尚德昭忠盖仁智未之前闻而忠厚由来仅见者也乃复帝心无已天泽靡涯明诏近颁旧家重录徐方论绩思深虎阚之臣牧野稽功虑注鹰扬之佐续良平于汉代宁仅百人举元恺于唐阶宜先八族敝帷不弃忍令野有遗贤故席莫捐无惑廷称多士固知覩衣冠之戏感发非专闻鼙鼓之声追惟已后臣等材轻毛毳品谢圭璋滥窃光荣方惭尸素不谓赏谋延世勤存贾复之雏国恤除封远索萧何之裔布沾濡于累叶优渥殊深蒙覆露于四朝捐糜莫称伏愿天根巩固宝祚灵长推一德于枢机九畴时叙协大同于帱载重译咸归顺纪合神妥置翾蠕于飞动登三躐五弦歌雅颂于耆童矣 

　　◆书◆ 

　　辞荐举词科与友人书 
　　与王兰谷书 
　　上济斋夫子书 
　　与王兰谷书二 
　　上望溪侍郎书 
　　与陈橘洲书 
　　上济斋夫子书二 
　　报王兰谷书 
　　与陈盙公隐君书 
　　廌青山堂记 
　　梅子坞记 
　　倒景潭记 
　　牿牛精舍记 
　　樗簃小记为纳兰克明作 
　　是亦楼记 
　　氿泉记 
　　高寄亭记 
　　卜研记 
　　东园菊燕记 
　　千像寺石碣记 
　　重建东竺庵碑记 
　　明常开平祠堂记 
　　赠忠武将军周公碑记 

　　○辞荐举词科与友人书 

　　锴白极承高谊辱赐荐剡又荷贤主人虚中降抑而欲远揽广搜虽与足下相知以心要非具撝谦之诚者不能及此也仆闻周公一日而见七十士蹈吐哺握发之劳曾无所恤者不唯光辅王室亦欲兼听集思求贤于广以济其道是以居懿亲之尊跻元圣之域卫武公九十有五犹箴戒于国曰自卿以下至于师长士无谓我毛耄 【 耄：老】 而舍我必恪恭于朝以交戒我作抑戒之诗以自警故世加之以叡圣之名使二君者好士不笃求善不至何以垂休声至今而不替也哉虽然得士为谁不知也其人可传必有所闻而乃蔑如士之难也颜斶郭隗闻其人矣完璞全神之义师处友处之训用舍之道言可尚矣然而屡说而后同车申喻而后筑宫遇之难也至若桓公收九九之薄技齐竽滥三百之吹适以假能巿拙各济其欲而已恶足道哉仆老矣又多尪羸之疾未尝多读书故前承初命辞之甚力自知其不可耳夫无颜斶郭隗之贤而欲辅周公卫武之圣使后之人莫知为谁非所谓士也持九九之术厕三百之数又非仆之所能也进退失据仆且何执乎且仆居盘山十有六年矣每清夜抚心爽然如失何也遭际清时所宜竭蹶犬马效铅刀一割之用使朝廷无弃物先人无坠绪是所愿也然自顾薄劣仔肩莫任蹇足易蹶惧反偾辕是以灌园种树长为老农晦其迹者所以掩其短也不图往者虚声惑听竟猥采掇惭恧梗中久而未化然此举也谅于知我而疑于不知我迹使然也事既往矣固宜修我初服复归于盘乃复触藩羸角留连无已将何以自解哉昔者齐使三返而屠羊反肆楚币远将而庄周曳尾矫世越俗心尝非之岂谓今日欲同斯义哉夫田子方卜子夏段干木三人者真文侯之师也管仲隰朋者直 【 直：真】 齐桓之佐也江汉之大宁无其人唯足下广魏成之听缓叔牙之颊别延访之仆则非其人也比入山不及复面留书以申鄙意惟好我者谅之锴白 

　　○与王兰谷书 

　　锴白兰谷足下使回有数行候起居想已达矣锴蒙不弃遂深情好同气之亲无逾于此又辱荐结知主人才非董贾遇略近之自客冬迄今五阅月矣款洽之情日密延接之礼加隆疏放野人厕乎规矩周旋之地而上下安之亦一奇事也原与祝君约充代庖此足下所知也今者殆将及期然祝君傥失约则鄙人之初言恐不可遂背也锴于进退之闲不敢冒昧持之久矣去秋大君子回老马之顾一旦感激得近景光然可寓暂而不可处常也且锴之不可常处者有四而主人不宜常留锴者有二请毕陈之幸垂听焉锴善役心素患虚羸今五十裁过三且如八十翁加之属者头屡眩每发辄欲卧不则仆前晚廊陪坐时忽发此疾强支吾之几不能侍后遂时时发至今患苦之此体有所不堪也性喜疏散不耐束缚数月不入山辄愦愦乡者曾与足下言及之爰居在鲁所以享之者非不厚而泽雉十步一饮五步一啄所得乎天者又不可移此性有所不堪也贱体酷畏热每入暑即奄奄无生气又不敢裸体当风唯逃幽隐仰卧食息午过乃起今将冠履终日绝非所堪略无检束放荡自恣锴又不能生平未尝袒裼对家人曾敢施诸属目之地哉此限于时有如此也寒门自入关以来及锴裁三世行最长亲族又最伙庆吊之礼殆无虚日杜门不行资为口实仆仆往来老病增剧进退失据诚何取乎又不特此也贫窭日甚谋生愈拙米未必如珠入我甑且甚于珠薪未必如桂供我爨且贵于桂自计颇不遑而匄贷衣食叩门求给者又且无虚日应之了不为德却之则睚眦欲雠得就食于山则此间一切皆罢此限于势有如此也四者皆锴之情实不敢一二饰词也锴闻诸老子曰善闭者无关键而不可开又曰大音希声此无他不以迹示人也锴虽不才然自知颇审轮囷枯株耳乃世多耳食或以为敏诚无良贾深藏之怀致有处士盗虚声之弊已为有识者所耻乃自应征之后又无下鞴不中瞥然高引之势跋胡疐尾触藩羸角不唯大雅见讥将何以自解乎且天下事此合则彼离唯知者能泯其迹此闲与琼岩合分歧者又各有所归道殊则趣别味反则器分为此间计正宜浑然无痕示以莫测今久留鄙人是树标示与琼岩密所谓恶影而趋日影滋扰耳主客交损良无谓也此在主人有不可者一也锴又闻诸夫子曰君子成人之美嘉遯者美事也是昔郗超每闻欲隐退者辄为办百万资在剡则为戴颙起宅甚精锴去安道殊远甚然其迹或类之矣葛衣芒屩看云听鸟虽不敢以嘉遯自许而山颠水涯亦不可少此一物也放之归使遂其麋鹿之性以明盛明之世无物不有亦一胜举也此不宜留锴者二也十八日主人到兰阳归后当即了此局修服返驾后寻良晤耳锴白 

　　○上济斋夫子书 

　　锴白辱赐书奖谕太甚鄙人固陋安能使吾道东乎然期欲报所知又不敢以颛蒙诿也易有之书不尽言言不尽意意之所在言不能尽托灵笔札乌能致之故必俟面陈而后能领其旨归也今复承虚问敢陈一二唯垂听之凡成一书必先立体体立而后四支百骸靡不包罗贯通焉故注释家必前有训后有诂训者明其文之义诂者通其事之故二者皆贵简而明精而当也夫易者不外乎阴阳人具之而人蔽之我夫子悯焉伤之于是字解句释欲使龆龀者皆明其义此诚圣贤之用心也然易之为书与他经异至易至简而至精至神所谓其德圆其体方变动不居周流六虚固非浅见狭闻之所能窥测者也故不识字必不通易不识字而读易虽字解句释之犹无有也识字而读易则字解句释者为赘矣故于训不若注其幽奥而略其平易俾无慁焉可也至于诂则又有说自汉以来说易者不啻数十百家先儒莫不专数象而说理则自王辅嗣始于是理数分标判焉为二此非说易者之过读易者之过也何也夫理不离乎数数不外乎理说理者固可以通乎数说数者固可以通乎理泥以求之不滋惑乎我夫子采前儒之说汇归于一义有未安伸其所长大匠经营用心良苦然用其说而隐其人目论者不曰摭拾则曰蹈袭使我折中古人之意不宣顾反诋言?欺之是滋将焉用之是集解之体非所谓注也夫注者阐先圣之奥阃辟万世之经涂神遇作者心传将来古今不可合而我有以贯之阴阳不可测而我有以穷之毋援高毋趋新驾羣议辟丛论而又不险不诐笃实明晰斯可尚也如卦变之说程子主乎乾坤是已朱子则分图之以阴阳类从之乃于本义则间有戾焉者戾则乱乱则反反则有不可通焉者矣而夫子独断之以综综则内外上下阴阳往来帖然画一谁能外之此义虽发自瞿唐而畅之者唯夫子也如卦图之说先儒率笼统其辞而夫子独立之以解纵横分合如破全牛肯綮皆中尧夫固尝及之而未若是其周也二者诚不刊之论也至于诸卦系辞剏立新说者凡六十有一具识卓然击蒙千古然亦间有未喻者如蒙之九二注曰包蒙必纳妇始吉所以然者纳妇之道包容调停方得相济子之克家又何疑乎愚谓包蒙吉统一卦而言纳妇吉子克家指二与五言此二语义直相承非并提也所谓包蒙吉者九二为一卦之主谓其能包括羣阴也纳妇吉子克家者谓九二与六五以阳应阴以刚受柔居中德而不偏主阳刚故能刚柔济阴阳和如有子而为之纳妇而后克承其家而吉也犹言所以子克家者由其有纳妇之吉也故象传直云子克家而不及纳妇也如颐之六三注曰阴柔不中正而动极不求养于初阳而应不中正之上九故曰拂颐愚谓六三不中正而动极是谓拂颐未必责其不求养于初阳也不中正而下求恐亦非其道也类如此者尚有数端锴闻雷霆震惊聋者无闻日月在天瞽者无视聋瞽之愚不敢自信故曰必俟面陈而后可也今于此书训已用前说汰其繁诂则顺其辞而理之然以锴之愚窃有鄙隐愿得毕其辞夫易有集解非一日矣唐李鼎祚有易集解宋林黄中有经传集解俞琰玉有周易集说今折衷又颁矣既折既集复安用我与其求全以失纯毋宁舍博而用约盍立卦综之说及古义未晰而未经前道者别剏一体附诸图解之后所谓不险不诐笃实明晰以问海内示后世俾盛德大业翼文而行不亦快哉或沮锴曰夫人以三十年之工勤而子一旦欲弃之可乎锴曰然夫不 【 不：在第十六字然上】 子固尝言之矣所以事此者盖易有此义而注阙者补之然则是书也所以补阙也阙则补之不阙何补若子之言浅之乎视我夫子也所答若是敢尽布之 

　　○与王兰谷书二 

　　读麟儿旗考文罗罗清疏九万之程必基于是矣六月十九日接手书有选家征诗而拙槀已送之语仆绝无所闻不知主持春明羣雅集者是何人而所谓友人者为谁又不知何从得拙稾所得者又何等也前年陈橘洲拟刻三人合集仆屡沮之今年祝豫堂复从恿之不可且申之以责让以为平生所得散佚殊可惜乃代佣人录草本嗟夫若豫堂之用心世岂多见哉其所佣者适故人顾倚平之子倚平锡山人工西昆体颇新艳然自恨其格下好予诗特甚尝为作序言嗟夫若倚平者趣同调别不立我限是又世之不可多见者也昔扬子云草太玄以为后世有如掦 【 掦：扬】 子云者必好之嗟乎有子云而后识子云不亦难矣乎仆学韵语便守鄙志不易示人不轻开雕所以然者非虚衷自牧与矫世习也窃以为殁身之后必有平生良友如三人者为我掇拾或了不相识而复有李眉山其人者亦未可知也固不烦骎骎自 【 自：目】 前与世之蛾眉争颦笑尔此物此志胶固厥中适因前事聊一及之质诸高明以为何如 

　　○上望溪侍郎书 

　　谨白上望溪公足上 【 上：下】 比在山耳目不外接颓然此身若不复为天地所有故了不知寰中事五月来长安乃得公解组信遂同石君东邨上谒阍人辞方暑恐起居有所苦故不敢强怅惘而返此遇也他人必有所不安而锴知君子之怀固别有在何也锴鄙人耳一旦辱识知得四五接光仪矣所闻者忠君筹国之言文史之论江乡之思而已今蒙恩解他职使务专于三礼一书将使精一以发其底蕴而???解羣说是固公之宿愿也天其或者将开数百年蒙昧之蹊而特假手于公也锴闻之天之生物必有其遇在周易姤之彖曰天地相遇品物咸章刚遇中正天下大行是故以刚遇柔遇也以刚遇刚亦遇也遇有不同其为遇则一也是以贾生以通明之才直文帝恭俭之主世多惜其不遇乃不知其弭边患削诸侯强干弱枝之术虽不行于当时而越世更主率皆踵之使贾生不遇则亦终荷耰锄寄畎亩而已矣恶知所谓洛阳年少者哉他如萧望之刘更生厕身季世阨塞所怀遇良蹇矣然能因事补阙守经纳忠皭然明白其所守而信于后世亦其遇也易曰困亨君子无咎是亦困而亨者也至于我公则贞谅高简不为推移以一心事三朝用践卿贰陟尧舜之廷联皋夔之步进昌言承明诰上下之交有孚颙若方之贾傅所遇悬殊彼萧刘之徒又恶能几及乎昔班固着论于虎观刘歆建议于国学而泥于偏求当时或非之至于三礼踳驳尤甚未闻有所发明公今承制秉笔雠绎疑似抉其是非拔汉儒之帜复周公之旧是天子所以遇公而公亦有以遇天子也虽然公老矣一了此局行将片帆归里饮江潄湖颐养太和以卒公江乡之思亦可以优游娱老矣锴闻七十杖于国八十杖于朝比得杖质素而直心爱之敢以熏炉先杖以献如身侍左右耳惟纳之是幸 

　　○与陈橘洲书 

　　锴白上橘洲足下三月望日经傅家山浏览大略前书已麤报四月四日再至山下孤游久之屋三间而已屋南乱石齿齿立故屋址也址南垣垣外为他人圃所谓城坏即压齐境者也圃南坡坡乃属我坡中皆粟杂以杏由冻而苏者柿四本方缀芽于条如士遭多故而老气不折坡下沙坂平衍可十余亩居人犂为田种棉与稷坂西水激幽籁注涧中稍凹遏以防可引入坂灌蔬若果任土宜冀必美今春寒谷雨后坂中桃十余本方与穉棃并作花李最多有数十百株然花落实亦不甚结生物滋长之难乃如此周游坡坂间凡三四陟降老樵力惫经树而憩最后坐大杏下微吟怀思之章倦复枕石睡既醒乃有得而日已旰矣度其势于村颇隘于野颇旷而僻足下结茅读书其中一邱一壑即此亦殊不恶然能再张之直可聚族而居果子春之愿矣 

　　○上济斋夫子书二 

　　锴在山不得厕门墙者且三年囿于见闻无所推广麋鹿之性遂不复驯今老矣又多病无子一旦入化便委沟壑悠悠之名从之电灭悲夫夫天地精气集而生人直百岁寄耳乃既立名字着语言遂欲攘精气为我有垂数千年不复还天地亦贪之甚矣昔者司隶曾峻于冢祠前石泐孔子弟子赵岐图四贤像皆不为枯骨计也然又有藉重于标题者殷比干墓或传宣圣书延陵十字则王寀傅会二贤名固不朽然假使无此则墟墓之有无未可知已锴之不肖不得与诸贤比明甚至于不能自立而欲有所藉贪固在也故不胜大愿愿有请焉锴栖迟廌峰之下二十余年矣出入起居日与相狎精魂神气遂与此山较然为一生之所乐死必归之锴之所归舍廌峰无他山矣今树片石生为墓表其标题之者舍我夫子无他人矣傥蒙垂许则千载以还廌峰之下传廌青李锴其人者实由夫子之藉重也敢敬布之唯垂鉴幸甚幸甚 

　　○报王兰谷书 

　　伻回得足下二书读附采石者书则使人惊悸锴鄙人也所学浅薄乖治世略智虑间若有所得而仓卒不能达事机今且老矣精力消亡肺病日甚耳目手足不复为心役比者手树八松于生藏前德济斋先生为我书墓表九字且泐石日作身后计者盖自知来日无多行将就化故也乃达人长者方将弭节中涂顾瞻老马唐肆之求将无类是乎夫尺书绝交诚嵇生之诞东周兴鲁信宣尼之权虽然时有不同也王风寖息黎民殿屎圣人之蒿目也固宜若夫万方为一百度具举而希世躁进宁亦可取耶锴之于今若九牛一毛何足比数而足下勉之以孔子之道让之以晋人之谬良由爱我殊深而知我或有未尽乎客冬存诚主人亦颇有言且不令闻之幸而得闻遂藉富仲容顿首固辞锴岂乐此矫情哉顾自知审耳廌峰之下蔀屋数间长为太平幸民咏歌盛德保先人之遗烈终余生之天年幸甚幸甚敢申鄙私亟为留意 

　　○与陈盙公隐君书 

　　锴白陈君先生足下锴北鄙之鄙人也懵焉而惛未尝闻教于君子部娄卑隘废同土壤何足比数哉然而亲贤就能受性于天乡奔走于四方也以为龙辅垂棘不遗鲁晋足之所履亦撷裳而拾耳乃徂征万里岁历二十心之所折不四三数求之艰乎抑其寡也今老矣不复出户庭矣食鼎不实其腹耳足且缀矣憧憧往来没齿无与复何所几乎前年秋客为介得与祝君交因祝君而复得闻先生先生盖古处者也匿迹嵁岩之阴味腴于道固非贾衒售声以求有闻于世者而硕德笃行则往往见誉于良士之口所以然者物有其类类有其盛月水异质蚕马异形又何闲大小远近之分哉是故小人苦其节君子通其量有由来矣今锴既得闻先生私心耿耿不自量敢有所陈焉锴闻巢由之僻附夷齐而后章国高之守推夷吾而后重矧以小人不有纪者草木腐矣且也绛遗老人晋司有罚史无主者周籍无征然则录微阐幽亦古人之所贵乎锴之陋良不足以慁先生虽然锴即不得厕君子之末而孑然孤行或亦不为君子所弃也先生肯隃度而籍之使不泯其所怀乎死且无憾不然则亦灰灭而己耳傥耻其未同而言则伯宗问礼于重人晏子脱骖于越石者有闲矣敢寓书祝君毕陈其词唯垂听焉 

　　○廌青山堂记 

　　奋起乎冯翊之区龙翔而马逸者盘之山也其阳衷虚而骨露其势竦其气遒其名亦颇着至其阴冈岭岩壑则奔放而委蛇焉势固少杀而其气若有所激如莫年烈士矍铄未肯下人者以其在阴也名亦遂不着一山也而显晦异矣枕北山之麓者曰萝村其西南石齿山?甾嶷吐纳云日者曰廌峰北俯小溪数里清泚溪左则双阜迭峙长松匝焉举夭娇欲飞町疃小壤错其间山氓耕之大抵皆硗确也村之北有废陆荒绝虚无人木盛草随乱石阸塞侧肩俛首乃可入入数十武一坡隆起陟而望之中坦幅削如风台百尺耸立尘表予曰卜地树堂谁能舍此遂与二三伧把鉏握斧共宣乃力拔茸剔繁旬有余日顽石徙矣菑木作矣羣阴辟矣廓然清明日月照灼于是山环水萦云行霞起沙之粼粼石之齿齿山鸟之啁啾山花之靡靡莫不献色呈声毕効其下而吾堂亦适成予睇视久之喟然叹曰嗟乎小人斥而君子立秽私去而神明出有如是夫客过而落之曰悠哉此堂也顾何以名之予曰名者实之着也兹山之不着何予堂之有客曰虽然幸卒畀之曰苍然而业业者非廌峰乎适带吾堂南请?之以此时辛丑秋九月望日也 

　　○梅子坞记 

　　循萝村而东自响雪濑凡十三曲有荒坞焉坞窈而深纡而虚阒然无人无一切物坞之荒不知其几何时矣而辟田种树乃自岁丙午始再越岁构屋三椽于坞东于是乎坞中有庵庵一而已又久之越僧来栖止之于是乎坞中有人人一而已坞荒久豺虎与人争窟穴溪之北又有坞坞亦无一切物臼一而已丁巳秋僧移庵于北坞于是乎东坞无庵而北坞有庵噫一坞耳入有入无何其变也北坞有人莫穷其年僧掘地得钱多宏治时宏治距今几三百年可想见矣而东坞北坞裁五六年生灭乃尔固知弥劫以来月化日迁新新不住有如是夫噫是坞也自无入有今之庵是也自有入无又复不知几何时也虽然佛有云因缘和合虚妄自生因缘别离虚妄名灭殊不知生灭去来本如来藏常住妙明妙真如性然则生灭有无之外又有所谓寂乎泊乎不动周圆者在乎姑为之记以志庵之始 

　　○倒景潭记 

　　萝庄之东有水曰响雪濑响淙淙隐石壁中而坳渟罅溢莫测其所出西流裁里许而绝夏秋雨乃及乎庄之南雨止随涸庄之西石亹斗坼双流汇之荡跌而为潭潭开圆镜深三四尺周数十武峡石云卷惊湍雷震虽旱不竭溯而东则又里许而绝盖源于响雪之水伏流以续焉者吾乐之尝独往客至辄与之偃仰盥颒或晞发落日下静而挹之则细而斑者袅而苍者洞然而洼谺然而张者与夫天回月游云行鸟飞靡不回光倒景反射乎其中而清波莹如未始有一物在夫河发乎昆仑潜行乎蒲昌积万三千里而后出积石以达于海乃所谓神矣斯水也虽洪纤不侔其致一也故记之以着其神 

　　○牿牛精舍记 

　　廌青主人筑室于廌峰之下室洁而约虚而衍畜几榻者各一他一切屏主人孰视而有所感焉曰当其无有室之用老氏已前言之矣反而准之于我心亦若是夫在周易之离曰畜牝牛大畜之六四则曰童牛之牿噫畜牝牛几榻畜也牿童牛屏一切也虽然室犹有闲足其宬而已矣心则随入而无不畜是又畜之大者乎然其初功则自牿牛始爰命之曰牿牛精舍 

　　○樗簃小记为纳兰克明作 

　　克明北邻有大樗尪伛瘿肿半死矣而能荫克明读书之屋屋小甚遂题曰樗簃盖有感于樗而名之乎吾闻之檀中车杻檍中辋檿中弧椐中杖樗一切不中用故曰恶木樗亦弃物哉虽然使樗近人而中用亦自焚久矣求为半死而犹荫人者又恶得之然则樗善自用已樗亦嘉木哉世不用其材而克明用其荫克明亦善用樗哉抑吾又闻之莠似禾樗似漆克明读书尝去其似以求其真然则樗又且为克明之龟鉴哉仆老朽亦弃物久矣然其言颇能中克明克明愿识之故为之记 

　　○是亦楼记 

　　是以楼者香祖谢君之宅也是为谢公乡高士徐昭法题赠兼山隐君者也香祖隐君之孙也隐君蜚遯以行义着闻而香祖读书溪楼布衣韦带不谋仕进亦可谓善继先业者哉楼在铜官山北双溪注之杂花修竹牛宫莱田交错溪塍闲远而渚帆渔火明灭有无楼初不与世远而窈渺旷邈敻乎若绝不可即者锴年十三循大江而东见山川人物之奇虽少颇歆动于中久之下齐鲁走吴越所至辄留连不自己尝历荆溪之口便欲僦舟一迹隐君之遗方冬河冰胶不果使竟得果或林亭之阴石坳水涯从故老田父咨询未闻或摄衣升楼遇我香祖手触遗书目击往躅为大快乐谁能逾此乃奄忽数十年而后见香祖于长安又久之乃见是亦楼图符曩者之所闻而锴且老矣虽然诗有之似续妣祖西南其户又曰虽无老成人尚有典刑锴于其人其地虽不得见要亦不得谓梦寐遇之矣表其所闻与所欲见而终幸少见者为之记 

　　○氿泉记 

　　康熙庚子春正月六日李子卜居乎萝邨权舆于盘阴也邨南有井裁供数家汲旱或不给邨民病之越明年辛丑春李子以瓣香明水昭告于山之灵曰幽蓟之山寡水而盘山之水浃全体焉萝邨邨南大溪亘之冬胶冰则以为盘阴亦且有水也既则冰泮水涸溪变为陆乃知乡之水客水耳初无水也进而察其土土润木与石敷而泽则又憬然觉曰盘多伏流无显水非无水也然则兹山之水也将有时而出以宣其济物之功乎抑将终古不出如古之隐德者乎窃闻山之畏垒隐嶙者必有灵焉实式凭之敢告诸灵灵其鉴诸既告灵不我报越二十有一年辛酉秋溪之北水津津溢当陆若蹏涔然越明年春冰泮而水不涸李子乃鸠邨民而谓之曰灵其示我水所乎水固将出乎抇之尺得泉四汨汨仄出应锸满埳爰甃为泓名之曰氿泉不敢没灵之灵作氿泉记 

　　○高寄亭记 

　　西涧净土庵在盘山之西小精蓝耳又宅乱石中远之若无所有即之则亢爽幽翳互据其半焉老僧藏山居之人与涧相忘者五十年其西南有山山有石皆虎豹蹲石巅有孤松反向下盖数百年物客游者尝过之而未之奇也宝啬主人独爱其人与其地輶軿来必径造松下与藏山软语相往复或移日有时而寒雨欲滴者空翠来也牝壑吷然者灵籁走也要眇空白若沈若浮者远不可及也蚁垤田庐虮虱牛马的的可数者近之所极也而一日之身亦且与之相忘焉一旦谓藏山曰羇无舍以寄为舍此非通德也愿寄亭于兹为师舍以为吾之舍藏山曰诺已而亭成覆以茅榱题不砻斲朴拙用天不立人巧甫卒事主人适来落之亭势高乡之诸胜雕雕豂豂丛集并包乎亭之中藏山曰亭得所寄夫诗有之有扁斯石履之卑兮又曰渐渐之石维其高矣等石耳而高卑殊所寄者殊耳主人曰唯虽然有进焉闻之庄生曰邱山积卑而为高兹亭也使将抗天风凌青霞缥缈乎衡霍之表其视下也亦苍苍然而已如师言请名亭曰高寄而命锴识其辞时癸亥夏四月也 

　　○卜研记 

　　七峰周君得片石败寺中石支案厚积垢归而涤之则研也研厚盈寸广五寸修九寸许黝质细理朴淳尚拙额泐桥亭卜卦研篆书五侧有程雪楼草书铭铭漫灭不可读背泐宋谢侍郎砚永乐丙申洪水去桥亭易为先生祠抇地得之者然则研为迭山先生旧物也先生去信州度事不可为变名姓卖卜建阳巿誓将与研隐国亡志不果趣之北死志既决欲令精魄与研并沈盖遂瘗此研桥亭下先生死百余年研复出又四百年研再出得之者皆奉之如拱璧嗟乎予于是有所感已夫河北之地当其子孙委而不顾而截然片石后先数百年为世重世岂与先生有故哉州侯杜补堂亦得宋高宗赐其臣安道研人之重之殆不如此研矣 

　　○东园菊燕记 

　　乾隆十年岁次乙丑十月三日东园之菊既花主人开广筵速宾燕严气未交秋阳煦仁商风纚纚中人不寒而厕景藉香参菊于座菊与宾交相丽也当是时宾有凝如者穆如者岸如者濯濯如者颀然而清扬者屹然而庄者蔼然而臧者菊则有淡者泽者缛者戍削者漓然而肺肺者妖秾而蘙者矫而纠者攲而倚者酣如孱如猗傩而栖者卷如挛如句诎而欲伸者洞若绮葱者骈缀若橽木者若紫若丹若白若黄若绛而深若纁而苍其自揭异者素缘绀心蔟檀截肪其介而不移者中行正色蕴隆其真香宾顾而愕眙久之曰菊花之静者也不媚挑不诡胜矫强金气中霜而荣今者荡目怵心数十百品若是其绚乎何多类也抑封植者因地夺天有殊技乎主人曰唯有说焉火革金而不能使为木鹰化鸠而不能遂为鼠物固从其类也莳菊者使菊为菊而不能使兰与蕙为菊也亦唯味土责甘审水责清徼气责平温凉燥润不拂其性而已矣若夫时至而象生机合而化成则归权于天人无事矣宾憬然悟肃衣而退主人为谁宁王敬斋殿下也宾为谁介闇上人塞晓亭其子厚庵暨石星源龙澹游赵半舫蒋耦渔查承斋李眉山也 

　　○千像寺石碣记 

　　尝闻浮屠氏之教灭我相灭我相而一切山河大地皆为尘影其身之有无亦若是焉是故乞而食寝草衣皮远离罣碍得无上法佛灭度后其教陵迟起舍宇立门户火耕水耨与编氓等混沌既凿七日而不死者几希于是生灭有无成败分合万缘纷糅迭相循环所以然者以有我故有我则妄妄则贪贪则嗔嗔则种种黑业莫知底极与佛正反呜呼袭其貌盗其名顾乃反其教不亦悲乎盘山千像寺唐之佑唐寺也灯传既久兴替不一弘治时僧徒立异各据所有典鬻任情其业日败迨于今兹寺僧万庆眷兹宝地闵焉伤之一旦黾勉合诸眷属通归一爨偿责赎逋复其故有且重建正殿及他寮舍数十楹众妙庄严一一具足夫然后数百年之分者合败者兴连鸡不可以共栖抟沙不可以成饭殆不然已前州侯林公为庆判断其始今侯钱公董其终是用勒石示永久识庆之勤抑以垂将来之戒也呜呼是举也虽与佛之初教殊较诸反之者实径庭矣 

　　○重建东竺庵碑记 

　　东竺庵故在松树峪上方寺所分建也业大而荒与庵俱败吉如师谋新之乃垦田种树奋力极日夜久之所入赢以庵址恶不足新相峪西形势合便结茅三楹　　岁遂通移于今址而辟山凿石基正殿焉山麓狭水薄蚀疾　　岁又前移殿于麓外又前建前殿一又东倚巨石架一柱楼如菌西构亭又分建诸寮舍又前甃石坝数十丈又疏泉凿池者二阅数岁而庵与业俱新矣吉师者蓟州人性勇猛尚义乐施与人不足辄给之以急难告仔肩之无余力然以勇猛故故事多更殿数移其验也嗟夫吾夫子尝欲见夫狂者矣盖狂者有为勇猛故也然则师其为缁流之狂者乎其为吾夫子之所欲见者乎今吾儒之若师其人者又为谁乎吾于记庵之兴替而有余嘅焉 

　　○明常开平祠堂记 

　　潞之东南隅有旧宇焉宇特起高埒城脊缺齾矣双鸱衔瓦固如故户昼扃户外地埳壈错其中虚无人白日黯惨馺沓鸟鼠迹神南面莫知其谁何其东北隅有主曰明常开平王顾而异之扣其父老曰此开平之祠也王破潞大有造于州州民德之祠祀之迄有明不替国初修祀典犹及之闻诸故老曰祀之日大风祭物尽坼王盖不享异代之祀也神斗母也位斗母而却王盖由是始也予喟然叹曰开平神勇佐大命其英爽宜有不味者虽然昔武王代殷尝封比干之墓矣项羽喑呜叱咤身与汉王敌死之日号之鲁公葬于谷城之二人者其英爽岂出开平下哉初不闻跃灵示异有所不受也既曰不享我祀矣位斗母而却王何邪斗母者何神也意者其斗魁乎斗为天之柄主斡旋祀典在天神之列攘异宫而有之亦非神之所安也 

　　○赠忠武将军周公碑记 

　　公姓周名遇吉辽东锦州卫人营州之墟苍龙漏精溟渤嘘气云蒸焱举而公生焉有明失驭寇盗乱纪鼠啮蠭螫合离无常公起家宁远勠力戎行累树懋绩崇祯十三年擢同知总兵官援剿河南屡大破贼击败李自成禽渠魁朱连李清山俘诸京师公一诚浃中五德备具用能天弧准狼有发必中贼惩威棱凶焰远戢十五年作镇宁武公以国家丁抢攘之会黔黎枕萑苻之忧以为所恃在心匪险与马于是倡勇揭义作气厉忠是以蕞尔三关严障万里明年正月贼犯太原公飞驰赴援军裁出而太原陷贼前锋过代闻公至踞朔州胁公舅氏以书喻公公立斩之贼以虚声谋犯京师会元岗副将熊通贰于贼盛贼威公手斩之手提通头腥血污衣慷慨神踊集众议曰贼且犯京师千里望风未闻骋一骑以扼之者我伏精锐万乘其骄阻隘以击之贼必创创则京师之围解矣同知吴鋐不可公曰太原已破忻崞代朔贼悉有之我婴城守贼必并力困我是坐自毙也而京师且危议未定鋐阴塞门坚不令出公仰天叹曰唉死矣复何言贼宿惮公侦知兵不出乃率二十万众二月己卯薄城下门其四门连日夜公一士心整惰气输巧墨闲捍御以几藉兵寇械饷卒虏肉于是僵尸溢隍热血殷堞贼愤益力攻辛巳平明城东门陷公亟升埤反击之有所指撝辄贯脑洞胸肉飞骨糜自成以骑邀公公曰民无罪勿杀退十里当见若自成佯退踞文昌阁而徒骑实充斥扼衢巷公知不守缒而出自成立起迎之公曰告若所以出者明杀贼购若头吾所命也民无预矣速死我贼胁以刃不动瞋目如炬谇诒羣丑贼怒披腹出肠死年四十有四若公者保民于危以仁毕节臣德纯一死国为烈矣诸将闻公死愈益奋呼噪并命于是游击将军崔云及王前士吕品贵王尚慎张大选高日光俱死之杨鼎勋鼎枢兄弟者博士弟子也善火鎗当其守御也公手簪以花曰努力贼退闻于朝及是亦死之若诸君者沈毅刚果激烈有发明断在中誓为鬼雄抑公有以结之也夫人刘氏集仆婢于庭曰死于贼孰若生杀贼皆曰诺乃先楼积薪为死所然后人饮以酒操弓矢登屋大呼自辰至未射贼尸相枕藉贼震骇纵火火后垣夫人杀过当乃相率赴火死若夫人者猛鸷柔脆冠冠于??并智以舆勇外内合度抑公有以式之也贼大愤曰兵兴歼我卒未有若是者毒掠数日去越四日癸未麾下材官侯効义敛公尸葬于城东郊我朝追赠镇守山西三关太子太保忠武将军夫人刘氏殉难节烈夫人祠于城中街春秋祀之铭曰 
　　建极失中皇舆倾仄沴气公行牵正作慝独复之行简珠于砾野火手扑妖狐风击与士死生遑计无益乾坤载息日霣月死金苦火烈各有所矢大同录忠贵远是视左晋右顺曰祠曰祀嗣以贞壖用翼前史 

　　◆颂◆ 

　　青麟颂 

　　○青麟颂 

　　芒芒神??禹建标四极天眷在兹维皇有赩基命振灵阴阖阳辟溟海汇膺医闾引脊百神丛虚开我宝域苍龙左蟠金虎右翊尺无所损寸无所益大孝昭明迄有所格仁兽载臻协应方色青毛错鳞赤焰蚀鬲飞文烂如遂洽至德夏龟周乌猋猋比迹丹碧着图万年无斁 

　　◆赞◆ 

　　雷孝子赞 

　　○雷孝子赞 

　　粤有孝子大梁陈州凤羽雷君近薀中土隐食大化德任朴醇补博士弟子员往以循谨着闻成均内充外容振振斤斤孝仪昭宣讲学肄业用娱二老沙湄之漘父疾闲作傥有可赎愿百其身人气含生抵足以手卒用复阳于阴父殁循礼母殁过情毋訾鲜民或三其年或五其年鲜民行天独行若是党正闾师乡大夫女宾雷作草坼萌感交孚实我后圣仁 

　　◆墓表◆ 

　　资政大夫轻车都尉参领卫唐李公三世墓表 
　　弼公王翁墓表 
　　法天禅师生塔铭 

　　○资政大夫轻车都尉参领卫唐李公三世墓表 

　　李氏自朝鲜徙辽东之铁岭爱其风土厚遂家焉其时世皆莫可知知之自始祖英始英生文彬文彬生五子春美其长子也春美子泾泾子成梁故明太傅宁远伯成木?实成梁之母弟成木?实子如梧如梧生二子宏训继先宏训子献箴继先子丹箴秉箴辽阳失丹箴秉箴皆殉难无嗣而献箴亦被掠献箴者即资政公也太宗皇帝既定辽物色得公充侍卫累功授爵世袭一等骑都尉官参领自始祖至公凡八世而公遂为我朝建开国勋公子六向尧向舜向禹向文向旭向昱向尧官驻马路参将向禹陵川令顺治五年姜瓖反向尧向禹并死节向舜攻维扬亦战殁公三子皆殉国喜于义而伤于情故未及引年而老向文遂以次袭爵向文者司寇公也司寇公初试官礼部副理事继授佐领晋秩理事既嗣爵赐名色冷简授正黄旗副都统六年使祭北镇七年授刑部左侍郎先是汉军任秋官多诿事不治司寇公则悉心平反孚刑于中世祖信重之狱上公或以事不署名尝俟署而后可八年晋爵轻车都尉十年出为苏州副将军左侍郎如故出师浙江明年振旅还又明年复出师京口防海是年卒子林隆嗣林隆者都统绍银也圣祖御极之元年以本爵奉朝请八年擢副都统有诏司空集议收天下炮留者计轻重备不虞众莫应公对曰隆闻炮之攻城者率三千斤子十斤小则弱大则滞议遂定十三年郧阳洪福叛出保郧襄抵襄阳之明年调守郧阳贼将杨来嘉陷谷城扰均州界都统阿彝告急郧师赴援时我师裁六百人而均城参将曹进麟又谋为内应公虚张军实严其防曹不敢发而杨逆亦遁去十五年贼将谭洪来寇列十二营郧东山相距久之贼忽以百余舟顺流下直趋城镇安将军噶尔汉遣师出击不克贼舟泊琵琶滩我师屯山麓公进策曰相持两月贼气已熸无能为也今败其舟师则山麓自解矣不纳公以青草口石屏风石龙窝儿皆故盗穴贼据之非数月不拔而我师粮不继利速战争之再镇安曰无船奈何公乃自往竟得船时贼于江沱垒石为堞伏火器击我师公侦知之与标兵结掎角三道进分贼势而骑步不时至遂无功公怒责不用命者明日复进骑兵前击水师沿滩下步由南岸趋贼沱合势奋击兵交之际日在高舂反景倒射飞镞如雨俄顷洄波尽赤贼不支弃舟溃追至均尽获贼舟而山营亦溃于是移驻谷城十七年委署河南提督驻彝陵公以彝陵??戹行?童要贼据险则秦蜀中断乃筑长垒自固谋相机定蜀十八年王师渡江取滇黔公曰蜀虚矣定蜀此其时矣致督师蔡毓荣书切言之卒不纳十九年公赴万县与屯达贝子会重庆会万县谭宏受吴逆伪封反公曰谭众乌合利急击且请先据涪州制其通黔中路会宏死其党推秦韬复为乱公乃帅舟师进出铜锣峡至木洞驿百丈梁梁突江中水分为三梁北为洪中大洪南平水而上游迭碎石曰紧急三贝号最险既至抵莫严鼓试之贼惊公谓诸将曰贼易与耳与诸君约诘朝炮初举集紧急三贝再举张两翼进三举直前夺舟夺舟多者为多纵者以败论皆曰诺黎明师集炮三举师争夺舟贼众大乱梁遂拔歼其魁时二十年之正月三日也明年班师还坐事罢二十九年复起授副都统噶尔旦逆命公统八旗炮出塞与侍卫阿南大偕行忽一蒙古至阿前请皇帝安旋上马同行欢笑良久去公曰此何人使其主必叛矣目动而言肆遣游徼侦之果然众惊服寻命督火器会贼据乌兰布敦之东以河泥为险联橐驼为垒而往来其旁为疑兵以诱我师我师击之不动还乃蹑我后公击以炮贼遂披靡既却公请乘贼师可得利裕亲王不可既而报失炮近贼垒公领前锋百持矛驰十余里得炮泥中贼遥指击公自为殿贼不敢逼是役也公功为多三十一年擢固原提督靖远有五方寺番夷壤错黄流为限冰合则险失公立屯田互结法兵不增而人相保又设义学延明经厚廪饩以教子弟于是边民争向学刚猛之气为之一变或有请筑黄城儿事营田者黄城儿本高昌王避暑之斡儿朵城城有二踞河东河流淤浅不能引溉午热夜寒植物不获且凶荒之后民业未复修筑滋扰公力持不可事得寝秦民大悦圣祖亲征噶尔旦诏公会师塞上既至巴勒口贼已毙舟济蓝款服命班师公策舟济蓝必奔达赖喇嘛要之可获果获之以归京师三十六年擢镶红旗都统四十七年卒遗疏让爵伯父向舜之子辞殊恳至圣祖惊惋遣使祭奠赐祭葬召见公孙大均授佐领袭爵呜呼此资政公暨少司寇都统三世之大略也资政公字我敬号卫唐顺治十五年正月卒葬上清河之北少司寇公于顺治十二年十月卒葬左昭都统公字绍银康熙四十七年四月卒葬右穆资政公与锴上同七世祖为锴从伯父锴生也晚方总角时都统侄已皤然成老翁固不及见伯父及司寇兄然笃行遗烈颇孰闻之初伯祖宏训公笃志诗书雅不乐仕进补博士弟子员优游盘阿伯父虽幼能先意承志乡曲异之及生子以义方教故诸子皆能殉国难瘁王事都统侄善读书行师以律大河以南号小李将军方其驰驱万县也母苏夫人殁军中例不得奔赴泣血马上竟坠涧涧斗绝马泥烂万分绝生理都统踞石乃无恙咸以为孝感所致云及事定还庐墓次伏苫凷呕血几灭性圣祖强起之尝御紫光阁大阅问曰若出师何处立功对曰臣于郧阳破谭洪重庆灭谭宏帝曰重庆若未与对曰臣以初三日破贼将军以初六日进城时侍臣皆代之愤曰灭贼人知之胡不悉陈答曰臣职尔御前非争功之所也所乘有名马朝贵欲之坚不与曰受命出师而赂近臣吾不为也呜呼自伯父至都统侄历三世忠孝大节炳然如日闻者靡不兴起予小子为一本之亲故又能悉其行谊如此都统侄有子曰炜炜字在中美风仪尚远略历官参领圣祖深器之日左右侍都统有事入告辄命炜以闻既而以家事得罪絫系絫释今在中年七十余犹矍铄善饭濒死者数卒得免异哉一旦致余言曰国有史墓有表旧已祖父立三世功旗常有纪而子孙无闻炜之责也然家中落树石墓当不可得请为文以先之俟后之子若孙继其志噫在中老矣顾其志之远也犹若此可喜也而伤之矣乃系之铭曰 
　　离德耀震精芒坿揭我祖我伯电击神抶四位载孚丞疑辅佛桓桓宗子屡何天毕田狐三获仁止雕铩帝曰爵女锡女赤芾嗣克承义咸贞厥节太行匪高大江匪洁惟忠惟武赫濯臲卼泽不卒斩瓜衍其瓞勇踵超轨陵不广咈火爇郧巴用灰双蘖北山岩岩清河淈淈示我子孙永昭鸿烈 

　　○弼公王翁墓表 

　　翁姓王名某字弼公包衣人年七岁从其父居景陵颖异善悟及长骀荡而有守不乐仕进喜漫游田野或名蓝精舍既而欲藉禄养娱父母遂充茶上人又以父母老尝疾苦乃研精岐伯书通其术葆摄缜密父母至八十余乃终翁由是遂去官翁性乐施予乡里有不能举亲丧者给棺衾如孝子意贫不能举火者资以粮匄贷者度不能偿焚其券求药者必躬亲而后予翁既多树德又以质直表当世人有过面斥之不背憎亲知或相迕来即平释言必两允以故受之者无忮心无怨言相率而称之曰善人初翁在官时当事者拟以员外郎荐翁固辞至干主者怒卒不就至是官有疑辄就咨曰王翁画必周其所以取信者如此翁既老每秋风起辄令健儿臂苍鹰走平原猎狐兔倦便即田家食田家争款之曰翁故健不减少年时也年三十五举子莲游猎恣其性不甚加检束或问之曰璞也厉其廉当自复比长果折节修儒行未三十膺鸿词科今且为员外郎矣翁娶刘氏刘事姑嫜谨及罹丧哀毁与翁等自含敛至虞祥仪与物必精到所亲多之尝援之以为故实曰王媪之所行也媪性亦乐善助翁施不给则典粥办善人之称媪亦有以成之也翁病媪疾亦甚召子莲曰谨药食若父命在天慎毋遗终身憾翁殁媪曰丧具办乎曰办矣曰吾可不从乎遂亦瞑远近闻之咨嗟惋悼有巷哭者翁以乾隆九年四月二日卒年七十后七日而媪卒年七十一锴与翁子莲善翁亦雅爱锴锴知翁事最悉迹其行盖王彦方之流然乡里以善人称则亦曰善人而已矣孔子曰善人吾不得而见之若翁者固吾夫子之所愿见者夫莲葬翁媪某山之阳既襄事属锴为之表锴不敢以不敏辞谨表其生平而为之铭其辞曰 
　　善协于一用厚其基盛德之容天副厥配蹈实以虚中行清尼太白睒睒滫物而化水之瀜瀜山之崔崔亿万斯年后来其思 

　　○法天禅师生塔铭 【 并序　附】 

　　法天禅师名云恒又自号藏山渔阳平谷人九岁薙发盘山万松寺年二十余修白业于西甘涧遂不出山与盘相终始五十年彼之徒以为固不顾也师貌枯貊讷语言此僧在山木强而已然而妙姓内明行之以真天独童师而师乃童诸一切无容心焉性喜诗无事即微吟藳成辄毁之世无得而传者蓄琴一明处士李孔昭之遗也不甚工尝抚之以寄意与广坐中言笑无闲默则睡相对无一奇而去辄令人思以故无忤于物而古处者乐与之接云人或问之曰师何以益人曰损之乎夫何益吁易所谓弗损益之之谓乎涧东有石屏师爱之为生藏其下同好者襄厥事而为之铭曰 
　　无身无患损尽身全藏真兹墖享彼大年物无成毁草木在山安所乐终乃完其天天不凿师师完自然维屏之阳日月其便 

　　◆传◆ 

　　焦明子传 
　　马山人传 
　　孝僧传 
　　张翚传 
　　杨成义传 
　　李处士传 
　　洪陔华传 
　　二陈生传 
　　少司马宗室塞公家传 
　　石絅庵制府家传 
　　傅阁峰尚书家传 

　　○焦明子传 

　　焦明子者东海人其先人客蜀而生焦明子故焦明子生而即为客及长十九走天下中岁至盘山乐之遂卜居廌峰之阴而后焦明子不为客焦明子雅好山水虽旅游必寀入之尝舣舟采石既夕江月起鼓棹中流命琴客弹大雅扣舷以应其节水宿者皆起视以为狂又尝绝大漠五月闻山坞桃花开时马已出即骑牛往或沮之以多虎焦明子笑曰少见多怪此闲虎固以人为怪也既家于盘种树莳果蓏以自给苦嗜茗为铁铛瓦缶使奚所至负以从茶烟起水石边樵采者咸知其为焦明子也然性褊狭又钝拙见事迟以故深畏与人接而人顾乃好近之尝为焦明赋以见意人遂号之曰焦明子嗟夫焦明者巢于蚊睫而蚊不惊细之细者也夫以天地视盘山岂仅一二蚊睫比而栖迟其阴者又恶足视夫焦明也哉 

　　○马山人传 

　　长海氏那兰字汇川清痴其号也先世为乌拉部长其高祖苏伯海率所部归我太祖高皇帝授都堂父马期累官都统以平滇功晋镇安将军守滇伯叔兄弟并后先登显秩山人初肄举子业非所好去继以镇安功予荫又不就其伯氏为之请补民部后库使檄下矣山人始知之复坚卧不肯起母太夫人怪之山人曰库使司帑藏岁丰入惧及焉逃死非逃富也太夫人贤听之遂布衣终其身山人冲远任真趣囊括一切了无容心遇佳客每亹亹谭再叩之则忘之矣杖笠有所如行辄遗之不觉也博古多识辨金石器往往而中酷嗜画当意则倾箧购之尝袭裘往吊所亲刘氏丧刘氏贫事不办山人济之解其裘归涂见未见书买之解其衣由是中寒疾乃夷然伏枕曰获多矣山人既不事生产家遂中落然衣食或不给而所好未或移臧获别有所之者听大司寇巢可托寄斋牧山居士图清格月坡并有别墅据佳胜每迟山人至辄林陬水涯相探索或篝灯命酒商榷所闻长安传之举以为仅事云山人中岁爱易水之雷溪筑大盋庵复自号雷溪居士大盋庵主晚入长安居委巷又颜其阁曰玉衡悬画四壁对之吟讽其诗矩矱古人而不胶于固断句尤冠绝一时声称藉甚王公贵游争欲识之而山人落落任放如故云乾隆九年三月卒年六十有七 

　　○孝僧传 

　　孝僧者松安和尚也松安吴人姓某氏八岁时父母以罪谴松安育舅氏家既长业娶妻会其父母自谴所寄之书署曰自晡恢寄师得书号哭知其父母且在也然晡恢为何所徧讯无知者师曰晡恢当不在天上当极诣求之既决志苦无资既而计之曰乞食僧徒便于是弃家之灵隐薙发复再计曰袭其貌昧其律不可竟参学之五年登侍者而后曰可矣乃北以为五台近塞首造之无有知晡恢者折而东在所求之亦无知晡恢者将入都中涂觏一僧告之故僧曰余所亲为部吏试为师问之及至其所亲去迄无从知所谓晡恢者师悲泣不自胜它吏悯之为之稽故案得实盖其父母谴黑龙江为奴而晡恢者其省会也师喜即东至山海关关法无私出客师恳之七日卒不得出无可奈何循北而走值寺僧南人也示之曰此闲为某口樵采者许之幸而得越如其言果得出出而厯大茅山山巊冥郁山?弗榛莽蓊翳夔虚虵虎叫啸左右而萑苻薮之行者非结队不敢入师独行彷皇无所寄宿食叩牧牛竖达一庵庵主愕眙曰何以能独至也翌日遣送之遂达中后所既渡辽水天苦寒冰雪剥肤师寓客车多徒步时遂染疾卧数十日稍可复力疾行又数十日而后达晡恢竟得其父母然血枯肉尽絫濒于死几不起于是人争异之赎其父母以金为之具产焉事定师乃归越数年复怆然曰生而不养非子也又复东侍父母誓终其身云 

　　○张翚传 

　　张翚字羽军又字采书吴人年二十游京师授馆太史法保家法保者黠慧佻达貌修而衷辟家不訾慕大侠豪举又通时俗方言服官给事人以为敏翚度不可与处裁一岁辞归吴既而法保遣其党马雄走楚聚羣不逞将为乱而身应其内其庖人首其谋保亡奔雄适雄死众鸟兽散保无所归遂至吴投翚以夜造门闻翚方读赵歧传保喜曰免矣入告以情且曰乡固烈士目生今缚我唯命有所哀怜而蔽匿之亦唯命翚怆然曰君以穷蹙来翚不敢爱死顾有父兄在未敢骤许君也告兄立人立人请谒之父父方应粤东募翚遂走粤以告父曰若死无憾乎对曰愿之曰归当与兄阳争财求亲族分若户户分得不坐毋使乃兄共糜烂也翚归如父谋未几保事急踪迹且至吴翚谓保曰翚何足惜恐卒辱君奈何诚听翚计幸薙发为缁流庶几免保许之既而中悔计不果保有健儿多武力尝赍多金往来任外事事泄获保并逮翚备翚楚毒剥肤噬肉者七保伏诛翚竟系狱先是有黄复庵者以他事系黄善易翚旦夕与讲复凡六年得逭死戍关中翚既为徒愈益读书闲辄苦吟导凄惋又善琴尝考古说参己意所得辑音律纂要若干卷当事者闻之授之琴趣鼓之辞不能不可翚伏地泣曰厮也刑徒也实不敢亵先王之乐卒不鼓会秦民欲寿某太守构文多不惬或曰彼徒工为之竟用翚稿太守廉知之又义其人得免役家韦杜中方翚之戍秦也父已殁兄立人亦破产从翚西已而立人北之京遂去不知所之翚养嫂抚孤终其身祭必虚左而摄事焉丙戌秋将之耀州道卒 
　　论曰法保悖上肆逆翚义不得逃其死掩贼为藏周有常刑矣然悯其穷蹙以匿之知难在前而不挤人于危亦长者之事乎初马宝之赴巿刑也法保适过而笑之曰丈夫举事恶得至此及保死竟与马宝同噫翚欲不死保又恶得之 

　　○杨成义传 

　　杨成义者贵阳贵筑人寄籍大定之平远州任侠多力能击双铍成义未尝读书然喜娓娓道故实遂以说书名每当筵说西汉及宋岳鄂王事摇箑指画声情激昂又善说胜国靖难师父老闻之多泣曰旧闻也领君谈如目中事士之负气者多之与之游成义虽善说书然奉母居贫愈益无聊尝往来巴蜀闲既而之乌蒙刘总戎客之会苗猺内属当事束以汉法且厉遇之苗怒思有以逞乌蒙什伍之家给使令者皆苗苗阴相结克期约举火作乱于是鬻薪城中贱授不计直雍正八年八月刘适高会夜半难作内苗起外苗乘之城陷仓卒不可支刘自刃其室以十三岁孤付成义曰君可托其生孤刘夺门出成义负孤挥铍以从苗蹑之去城五六里刘马踬大溪中被杀成义负孤乱流去走三十里比曙前后皆阻敌无所复之成义泣谓孤曰负若而战必不免俱死无益若幸匿密箐中待我我请援来活若孤匿遂挺身出苗争搏之成义奋击大呼头颅肩臂负创六而竟得脱抵萛行九十里至毕节之大关遇我军军中人遥识之噪而呼曰杨某来矣成义至请援主军者辞以不得檄不可成义僵卧一夕黎明憪然起曰刘公子在我不可独出将复入所识者力阻之曰君既免再入必无幸矣而不念妻子如老母何成义曰许之矣不死无以报刘公按铍而反卒不得孤遂死之 
　　论曰汪锜死敌僮而不殇以义贵也成义存孤不济而报之以死知所贵矣吴君士胜乡与成义善为予道其实嗟乎恶可以末技视杨子哉往闻柳敬亭亦着闻然技同而不类矣 

　　○李处士传 

　　李处士名廷贡字淑慕民村其号也行五郎邪沂人貌敦朴屹然如断石操履贞固行意不惑父懋祖以楚衡永道摄粤西巡抚顺治六年何腾蛟围永州懋祖力守九月贡次兄廷赓前赴难疾战夬角楼不胜死食尽援绝城陷懋祖死之事闻赠中宪大夫光禄寺卿光禄之死也土人藁葬桂林郭贡闻难号哭即日西誓寻遗骨徒步抢攘闲濒死无所恤既至粤絫滴血卒得父骨负以归过武昌时贡从父荫祖制楚中闻之要之入不可强入之谓贡曰子诚孝然觅骨万里事未可知滴血俗验耳有如非是合葬奈何贡悟乃即马房山而葬之母佟氏卒贡及弟廷贵庐墓侧三年未尝须臾离弟贵死既葬矣贡一夕梦弟当复生亟启圹出尸抱之宿终夜乃复敛其独行类如此贡读书不应科第不与俗庆吊礼着白毡帽服土色布衣笑容不及面乡里严惮之尝有偷穴其壁贡觉之命家人起寘六肴所穴边偷惭感去至京师不苟寄宿食每主荫祖家事有不当意虽尊行辄面折之不省弈顾弈客曰此何为者客笑曰固非君之所知也贡怒面枰竟夕比晓与客弈连胜客由是终身不复弈嗟乎若处士者非所谓善人者耶不践迹亦不入于室迹其内行虽迂诞失中要之为圣贤所不弃者乎都统林隆者其族子也一旦自沂造其家曰叔老矣欲得死所死所无逾子家愿归死遂留居久之见林隆课灌花怒让之曰任国大臣乃事此邪拂衣去已而臧获归报曰芦沟遇五叔曰若主鄙不足死今归沂矣及再入都遂卒年七十有五葬良乡崇国庄嗟乎处士狐死首丘必正其终书曰考终命诗曰高朗令终死非其所贡不死其视生也为何如哉信乎贡之为善人也贡及廷贵皆不取无子廷赓娶彭氏赓战死彭事姑以孝闻守节六十年卒朝廷旌其闾 
　　论曰仲尼云事亲孝故忠可移于君若处士父子忠孝不兼尽矣乎光禄之忠廷赓先之处士之孝廷贵赞之乃彭以区区膬弱亦截然离立而似续焉易曰鸣鹤在阴其子和之吁何和者之周也处士为予兄弟行光禄伯之葬武昌也处士岁时诣楚祭先大夫继制楚处士尝一至予及见之体殊清羸目火?霍火?霍如有光予虽少尝戒予曰好读书务持身谨严吾宗虽繁我所主者裁三人耳三人者荫祖伯及先大夫与林隆也 

　　○洪陔华传 

　　洪正治字廷佐陔华其号也歙桂林里人曾祖故太常卿谥庄定公文衡庄定公生隐君嗣宪隐君生玉振玉振字叔俨晚自号成斋正治之父也遭世乱隐君避地昌化成斋君从日左右艰危中隐君殁乃奉母东迁于扬正治之生也高颧隆顶清扬在目成斋君顾而笑曰鹓雏也要非樊中物耳及长倜傥有干略机先而张虑多中成斋君力敦内行而以朴诚遇物正治济之以和家尚俭循古风然人有缓急拯之若不逮正治体之出纳当其意岁甲午歙饥成斋君赡桂林族正治广其惠复太常故宅隐君读书堂及里中旧费不赀正治多方画之事皆集正治年五十成斋君示微疾遂不起丧葬如礼不修夸毗人或訾议之而识者未尝不以为中节也成斋君晚举数子七十余复举二子至是存者裁三人正治爱之逾常分推田庐美好者予之曰先君子之爱子也缉太常遗藁及像曰先君子之志也处乡里以恭人以非礼干不校仆尝挟重赀亡一旦遇之阳不顾而逸之去曰先君子之教也以故郡人争啧啧嘉成斋君之仁而服正治之孝年六十有二卒成斋君尝曰吾歙人死必葬我徽比正治卒两氏皆反葬于徽正治择交审所从游者先渭裘张仰高宗人秋士三处士及青湘大涤子极而已善画兰工诗所著有华萍书屋集子七人烝烝秀出肇楙成雍正癸卯进士久通籍食报之隆必且称其德云论曰先大夫之持节三楚也成斋君尝以陔华见见则深器之曰克家之子也遂订二氏交后予四走江南北皆主陔华家见其父子志行如一敦厖而和时成斋君年八十余体丰下矫健善步寒不裘食肉尽一斤而陔华未五十且白首陔 【 陔：?八兀王?】 羸负孱骨所异者唯此耳旧传盛德之家有颍川陈氏荀氏今洪氏其庶几之 

　　○二陈生传 

　　石闾橘洲者陈氏兄弟也石闾貌类贾大夫而精炼有器识又倜傥尚气给捷于口荦荦乎具依隐玩世之概故狎于物亦迕于物善书画尤工古隶世争购之非所好不得也橘洲初工琴以其道与古戾去绝不复弹性恬退虽处约萧然内足然迂疏孏慢如虚舟御风颓唐行意诗曰戚戚兄弟莫远具尔若二人者远者其性而尔者其情乎橘洲好古唯恐后祛俗惟恐不力客集尝独吟以自适有不得辄默世每讪笑之橘洲得之于天者既殊终不乐与世接中岁将家盘山事樵隐石闾则雅不好山水每闻欲山栖者辄蹙额曰予肉腥毋餧虎也 

　　○少司马宗室塞公家传 

　　公名塞尔赫字栗庵号晓亭又自号北阡季子曾祖多罗清巴土鲁贝勒谥勇壮讳穆尔哈齐太祖高皇帝之母弟也穆尔哈齐生奉恩辅国公讳塔海塔海生辅国将军讳泰荫布禄泰荫布禄生公公早孤母太夫人南氏抚成之至性孝谨孩提善承志及长遇母疾冒寒跪深夜祷于天絫月疾闲乃已日为母诵佛经母既殁食必祭事必告示不敢死其亲也遇忌则辟熟食啜粥地袭草荐卧示不敢忘其哀也康熙三十七年授奉国将军雍正二年以荐补宗学正教长五年授监察御史寻擢左副都御史内阁学士里行七年署总督仓场事侍经筵充议政大臣晋工部侍郎署吏部侍郎九年改授内阁学士十二年署大理寺卿寻授总督仓场初漕河桥坝工积逋帑数万金官吏数易不足偿虚数害公私无益公悉奏免之运军往来滋困严立法禁毋扰给饷虑不实每抽覆之以故内外被其德公服官十余年靖共自饬絫任大寮不渝寒俭节宪庙知其所居隘诏赐第一区公固辞不敢受其畴昔故人来见其门馆如初器物未尝少移置叹曰徐邈之介不烈于此矣乾隆八年复改授内阁学士主咸安宫学十一年再署仓场事明年晋兵部侍郎未到官卒公少时母为制布衣以其手泽也每旦服之拜家祠中岁久且败补缀以完卒之日被之以终年七十有一公好修持身严恪先人尝贷人财七十年而后得其子孙公如数报偿之其子孙了不知辞公曰否不使我先人负遗憾耳兄缺官帑五千金竭蹶任之完其家其内行类如此酷嗜读书雅工诗官暇辄与二三同好携酒造人家咏花竹寮采争传诌曰塞侍郎日来又作春游已尤喜貌尘埃中人客好辄骑款段从小奚物色之遇落魄者益恭下不知者不知其为卿贰也今上御极之九年驾幸翰林院简词臣三十八人侍宴赋诗非甲科虽公孤不得列特命公以宗臣与又明年侍瀛台宴如前命一时荣之子三长伊都礼早卒次鄂洛顺奉恩将军次治安尚幼女二长字大司寇色公之子成绪罹患殁秘不使闻女梦得之寤便痛哭却簪珥不食家人不得已以情告遂矢志不嫁侍父于家节燠寒议酒食竭孝养职虽孝子不是过也次字大司马蔡公之子永福亦获罪永戍无还期致书罢婚女亦持不可待十年蔡遇赦还卒归之论曰 
　　公以诗鸣公卿闲海内莫不宗尚之然居常自检云凡事务快于支体则心有未安此理欲之分不可不辨又曰鬼神与人呼吸通吾期无媿而已其于事也有恒行止坐卧有常处宅无隈隩有终身不践地由此观之盖亦趋圣贤之涂者欤二子并工诗能绍其业若二女者持大节昭大信贞靖厉俗固皆承公之训云 

　　○石絅庵制府家传 

　　公名文晟字公着号絅庵本瓜尔嘉氏满洲苏万籍也公始祖卜哈明成化闲内属授建州左卫都指挥佥事至曾祖翰避雠广宁始以石为姓生三子国柱天柱廷柱并随世祖入关而廷柱功为多由云骑尉都统八旗晋一等伯少保兼太子太保以镇海大将军守京口卒谥忠勇廷柱子绰尔扪官参领兼侍卫生四子公侍卫公之长子也少不急仕进家食以事亲康熙初叔某征滇侍卫公笃友于之爱私忧之公从容进曰大人毋苦儿往当得报遂直诣行闲问起居而后归某年试官江南苏州府同知时八闽用兵三吴为孔道公承委事一切办寻以制府于成龙荐特赐袍擢知云南开化府事道出楚南遇滇民旧被猓夷掠者遮道请赎公到官首请之得反流亡三千余口逆党韩有昌谋乱狱不决公谳之诛乱首裁四十人尽释其它以母忧去服阕起知广东潮州府濒海寇盗为潮患公身历云青诸澳抚定之负固者侦其来禽歼其魁有吴岸之者将就刑大呼曰即禽固当死然安能尽杀未禽者乎公异之曰释若若能招之乎曰能遂释之岸之叩头请曰愿质老母三旬当报德公劳之而去未及期盗争就抚皆轻悍剽疾者潮向苦盗日未晡即扃户自释岸之后适迎春东郊公命岸之率所抚四百人擐甲执兵按队而出潮民观者如堵复听民上元张灯乐十日无所禁盖潮俗未有者也潮民深德之祀之如昌黎以父忧去服阕起知广西梧州府改知山西平阳府平阳旱民大饥公请赈不待报亟支官米十七万石银十四万金身给散之当事怒将坐以法公曰活民而死无憾会征西议府养马公上议曰平阳距大同道远有警不及赴且灾黎忍令复困供亿乎当事不可公抵印几上曰官可罢马不可养事遂寝有顷事闻圣祖嘉之擢贵州布政使所支以赈民者悉免无校寻授云南巡抚前明沐英以屯租养操军其租十倍民田久之籍为正赋屯军多逋逃田荒无征公请如民田上则起科报可积困遂苏公入觐适安南请普洋河堞地公谓普洋故我地与我犬牙错夷狼贪不可许又陈诸不便于民者事悉施行久之改广东巡抚寻授湖广总督公疾作再疏乞休不报丙戌年圣祖南巡公迎至淮圣祖慰劳之询年齿疾状日赐食复命之任是年五月始允以疾休公既归构别业家茔旁幅巾曳杖灌园自娱颜其屋曰安蔬尝服一裘弊甚指示诸子曰此吾童子时制六十余年矣欲不可纵志不可满汝曹其识之着志说镌于壁以示训云庚子年八月四日卒年七十有七赞曰 
　　絅庵公我之自出也少为先伯父绳武公所奖诱与先大夫及诸父兄同学八人及长蠖信虎变各树所业为名公卿光景照耀熊熊乎盛哉公嗣先大夫制楚江汉之化后先在楚人不忘固非予小子所得而私者 

　　○傅阁峰尚书家传 

　　傅公鼐字阁峰世居长白号富察氏伯祖大学士谥文恪额色黑祖护军统领额思特兄弟并从太宗世祖拨乱定统勒功盟府统领子四其仲大同右卫协领骠骑将军噶尔汉公之父也富察氏世显贵骠骑独尚清节及卒官公奉太夫人及幼弟扶榇归以贫约任甘脆里称其孝年二十应乡试不售寻以世家子简护世宗于雍邸引疾罢久之复授王子教授世宗御极授雍和宫总管兼一等侍卫寻晋副都统擢兵部右侍郎充圣祖实录总裁官时廷议将敛旗人会居京城公以田庐坟墓安之且久一且迁之是偾之也如故便世宗是之年羹尧既败事多炽蔓公曰法外法非圣主意悉从末减世宗将任公制两江公立 【 立：力】 辞雍正三年命勘天津水师营营兵屋忤旨左迁盛京户部侍郎初公通地理识形家言尝遣公求吉域于九凤山之原会烦言兴世宗内疑又年羹尧之初逮也羣臣请加族诛世宗屡询公公唯唯至是诘所以不欲杀羹尧故公对曰羹尧妄而愚明主审知之虞诛四凶初不孥也明年坐岳兴阿事召入质岳兴阿者冢宰隆科多之子也故尝同寮隆被罪公代为申白之世宗疑公与隆契故为岳兴阿地事既释复奉严旨勘奉天府府尹蔡珽事蔡故与公有隙至则报以直五月谪公戍黑龙江初西事起世宗尝与公论准噶尔向背公言颇中九年特召公还赐衣食留对竟日遂敕入宫参密谋十年假侍郎衔使鄂尔多斯四子部落简卒赴查克拜达里克赞军务适贼略地而西主兵者疑不出公以贼深入击之便不可请要其归不可争之强且长跽请卒不可公曰吾所部远来力能搏之顾马力疲耳愿假我马乐一战败罪我又不可公径率所部出追之弗及事闻特颁雀翎示奖赏已而佐平郡王军召入面受机宜十二年再入见会准噶尔死其子策凌立拟简使谕顺逆公请行遂以都统罗密学士阿克敦副公往各赐白金千八月发京师十二月入其国敌盛兵仗来迎及相见酒数行策凌微示羇留意公笑折之此役也诏旨谕以我鄙阿尔泰策凌曰大皇帝天语使盲视聋听幸甚顾阿尔泰地辽阔斥卤不毛中朝有无无所损益且我先世披荆棘砺戈矛以与喀尔喀争此土也虽不克有犹故物也唯大皇帝命之公曰我皇帝奄有九有十倍阿尔泰无所惜顾画疆有界庸违旧章昔者若从祖噶尔旦负固不顺我圣祖天讨有辞雷击电扫将悉举尔国重援三驱用释前禽俾若族今兹蕃殖斯土非我之大造乎以为若之故也则若土隶我久矣策凌语塞复遣十四鄂托寨桑来十四鄂托者华言十四路寨桑者宰相也合辞见公曰和我那颜敢不曲受命然下国战守备下人匪所及其止公缓谋之那颜者其主也公曰不有若主天陨厥身疾霆摧枯将见异日若属其无悔乎若夫绝徼无归已厉于受命之日矣麾之出翌日再具牛酒来叩头谢乞解而后罢盖策凌恫喝公阴尝之度不可动乃输诚谓公曰坎坷阻抑衅有所由匪下国罪其抒之乎唯大皇帝命于是拜表奉三使归其陪臣与焉十三年四月抵京师世宗大悦纳其请凡善后事如公议八月授都统会世宗崩今上谅阴丧制一委诸公授内务府总管寻擢刑部尚书署兵部尚书事公疏官吏决罚不如律所恶者予死比请重定律使画一因斥司曹不法者时抚臣某归涂恣横逮廷讯不承上怒甚司败者拟重典公曰失检束耳依上书不以实论其人初未尝谋面也明年检会试遗卷公拔齿德著者三十五人上之悉报可有门下客贷人财丐公仆居闲书券尝白之公事闻或谓公宜谢不知公曰吾实知之欺君罪滋大疏入上切责公罢尚书改授正蓝旗都统参领明山者宿多疾公廉其能军政予卓异言者谓公徇摘明山事以劾公坐是逮上明圣寻释之公入狱已病比出遂卒宪庙之在雍邸也深倚重公每事咨询之于公家事纤细具悉尝闻公母病药饵踵至谓左右曰其家一人病则众皆病矣暨入缵大统股肱视公公闲疾作敕光禄日赐药闻有弟丧面开谕之人以为荣迨遭峻责被严谴所亲代之忧公方率老伧腰斧伐山木故上有以结主知而傍人莫窥其涯涘也公嗜易工诗歌通黄岐堪舆家言性恬退尝构稻香草堂于南郑村之独树里负山临流莳竹种稻布衣卓荦之士争游其门其出处闲雅盖有所守云 

　　李铁君先生文钞卷下 
