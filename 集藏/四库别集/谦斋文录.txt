《四库全书谦斋文録》　　（明）徐溥


钦定四库全书 

　　集部六 

　　谦斋文録 

　　别集类五 

　　明 

　　提要 

　　臣等谨案谦斋文録四巻明徐溥撰溥字时用宜兴人景泰甲戌进士官至华葢殿大学士谥文靖事迹具明史本传溥于孝宗时在内阁十二年与刘健谢迁等协心辅治不立异同然于事有不可者侃侃力争多所匡正如谏止李华复官执奏不撰三清乐章因视朝渐晏上疏抗论并着谠直之节孝宗时朝廷清暇海内小康论者谓溥等襄赞之力为多今集中奏议尙在其指事陈言委曲恳至具见老成忧国之忱与隆万以后讦激取名嚣争立党者词气逈殊葢有明盛时士大夫风气如是也至其它作则颇多应俗之文结体亦嫌平衍葢当时台阁一派皆以舂容和雅相髙流波渐染有莫知其然而然者王鏊震泽纪闻曰徐溥在翰林不以文学名及在内阁承刘吉恣威福报私怨之后一以安静调和中外海内寜平行政不必出于己惟其是用人不必出于己惟其贤时称休休有大臣之度云云是文章不如噐量当时已有公评然有徳之言终与涂饰字句者异是又不能不以其器量重其文章矣 

　　乾隆四十三年三月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　谦斋文録巻一 

　　（明）徐溥 撰 

　　○策 

　　廷试策一道 

　　臣对臣闻圣人之治本于道圣人之道本于心盖心者万化之原万事之本也尧舜以是心而帝天下三王以是心而王天下惟其道本于心故圣人之道备惟其治本于道故圣人之治隆故凡欲求圣人之治者不可不求其道欲求圣人之道者不可不求其心董仲舒所谓正心以正朝廷正朝廷以正百官正百官以正万民正万民以正四方即此意也钦惟皇帝陛下聪明睿智足以有临圣神文武自强不息绍祖德而诞膺天命应人心而中兴邦家勤励以亲万几惇慎以弘万化纯孝之德播闻于宇宙之间仁厚之泽渐被于覆帱之下然犹虑负荷之艰而欲究弛张之善乃进臣等于廷降赐清问臣有以知陛下是心即尧舜稽于众好察迩言之心汤文用人惟已望道未见之盛心也其复隆古之至治而开万世之太平端在于此顾臣愚昧何足以奉大对然敢不精白一心以对扬陛下之明命乎请因圣问所及而条陈之窃以家者一国之所视效国者天下之所取法而兵民又所以卫民生而固邦本者也陛下于齐家治国之道练兵安民之方皆已行之有其效矣兹犹欲闻至计何先切望何最臣愿陛下正心以为家国兵民之本而祖述于唐虞三代之迹正伦理笃恩义如尧之亲睦九族道以德齐以礼如尧之平章百姓则九族既睦百姓昭明而家可齐国可治矣修车马备器械而时其简教如成周之治兵大阅有定制制田里薄赋敛以给其衣食如成周之分田制赋有常法则兵农相资守养相益而用可利生可厚矣若夫安上治民莫善于礼移风易俗莫善于乐而教化又所以复民性而正民德者也陛下于制礼作乐之方敷教弘化之道皆已行之有其验矣兹犹欲闻损益所宜隆替所系臣愿陛下正心以为礼乐教化之原而宪章于唐虞三代之制典礼者如伯夷之夙夜惟寅直哉惟清典乐者如后夔之八音克谐无相夺伦则损益适中而礼备乐和矣惇典庸礼敬敷五教如唐虞之教民者以教其民弘敷五典式和民则如成周之化民者以化其民则教化兴行而有隆无替矣治者乱所倚也虽当治定功成之日茍或顷刻敬畏之不存则乱亡由是而至必如书之予临兆民凛乎若朽索之驭六马然后未乱之治可制臣愿陛下心唐虞三代制治之心兢兢焉戒敕天命而无时少怠无微少忽则皇圗可保如盘石之固矣安者危所伏虽当民康物阜之时茍或毫发几微之不察则危殆由此而生必如周之文王民已安矣而视之犹若有伤然后未危之邦可保臣愿陛下心唐虞三代保邦之心业业焉儆戒无虞而罔游于逸罔滛于乐则宗社可保如泰山之安矣书曰平康正直强弗友刚克爕友柔克沉潜刚克髙明柔克诗曰不刚不柔敷政优优圣人抚世酬物因时制宜之良法也陛下诚如诗书所称寛猛相制刚柔相济则阳以舒之阴以敛之执其两端而用其中于民矣书曰五百里绥服三百里揆文教二百里奋武卫文以治内武以治外诗曰薄伐玁狁城彼朔方圣人安夏攘夷慎固边疆之要道也陛下诚如诗书所载内修文德外严武备使顿兵以守务耕以食髙城坚垒而能却其侮于外矣君子用则进其国于昌明小人用则降其国于幽暗人才贤否之由诚不可不知也陛下屡诏中外进贤退不肖矣兹犹欲闻贤否之由臣愿陛下正心以为举错之公贤者必进而不肖者必退如孔子所谓举直错诸枉则奔竞之途塞九德咸事野无遗贤矣赏必施于君子而后民劝刑必加于小人而后民威刑赏缓急之间诚不可不审也陛下申敕诸司严爵赏刑罚矣兹犹欲闻缓急之宜臣愿陛下正心以为劝惩之本有罪者必刑有德者必赏如虞书所谓黜幽而陟明则侥幸之心沮百工惟时庶绩咸熈矣人事有得失而灾祥不能无征应也陛下诚省身修德敬天勤民于上羣臣咸尽忠竭力奉法修职于下则雨旸顺而百谷登祸乱销而千灾殄矣时政有治忽夷狄不能无窥伺也陛下诚贱货贵德爱民好士为之本诸侯咸摅诚宣威练兵鼓勇为之用则信义立而强梗化夷狄宾而蛮戎服矣凡此数者何莫而非本于陛下一心之运用乎夫心固为致治之本而古又为致治之法传说所谓事不师古以克永世匪说攸闻孟子所谓为髙必因丘陵为下必因川泽为政必因先王之道是也若使徒稽诸古而不以施于事则为徒善不足以为政徒泥诸古而有不宜于今则为徒法不能以自行故必益之损之与时宜之如中庸所谓时措之宜乃可也陛下之策臣者臣既畧陈之矣臣于终篇窃有献焉臣惟天地之所以能成岁功者以其常运之不已也帝王之所以能成治功者以其常德之不衰也陛下德配天地明同日月诚又存持乆之心秉有常之德则何所往而不宜哉书曰常厥德保厥位将见四三王而六五帝叅天地而赞化育歴数衍亿万斯年之久声名施中国蛮貊之遥皆在于此尚何负荷之艰之足虑哉臣荷蒙教育之恩来应宾兴之诏学不足以博古识不足以通今误辱九重之清问献以一得之愚思干冐天聪不胜怖惧臣谨对 

　　○奏章 

　　题为救荒事 

　　成化二十年九月初八日节该奏钦依着臣前往山西地方致祭西海等神为民祈福臣仰惟皇上之心视民惟恐有伤保民真如赤子之盛心也斯世斯民何其幸欤臣奉命惟谨于本月十九日起程二十八日到于山西布政司行仰本司委官督属将银两钞贯转行该府州县照依时价两平收买品物备祭随择本年十月初十等日如仪沐浴斋戒躬率各该衙门官贠人等陆续致祭中镇霍山之神西海之神河渎之神祭毕仍行本布政司将给领收买过银钞品物数目径自奏缴外臣自入山西太原府及抵蒲州尽其境界看得山西地方旱灾于前霜伤于后太原一府汾州一州并所属州县今年秋成约有三四分熟此处人民今冬可过来春乏食平阳府迤北并潞辽沁三州所属州县今年秋成约有二三分熟此处人民冬初可过冬深乏食至如平阳府迤南所属蒲解等州临晋等县及泽州所属沁水等县秋成全无即目人民已是采野菜剥树皮度日扶老携幼遍于原野而流逋颠连塞于道路已嗷嗷待哺矣今冬加以寒冻所迫不知何以存活况闻山西地方连年薄收仓库多空官司虽欲赈济而莫知措手又兼边事方殷馈饷惟急人民愈觉惊惶诚恐流移日众啸聚山林意外之虞又不能保其必无也洪惟皇上一德动天百神感格化灾为祥行有日矣但此等民情皆臣目击耳闻不敢隐黙縁奉钦依救荒祭祀事理为此具本亲赍谨具题知 

　　奏为乞恩祭塟事 

　　臣原籍直隶常州府宜兴县人由进士除授翰林院编修天顺元年恭遇皇上毓德青宫先帝命臣兼司经局校书日侍讲读天顺八年恭遇皇上嗣登大寳钦升左春坊左庶子兼翰林院侍讲充经筵讲官歴升礼部左侍郎钦依照旧经筵讲书成化十九年九月三年考满钦蒙兼翰林院学士给赐诰命臣妻李氏亦蒙进封三品淑人举家仰戴圣恩昊天罔极虽粉骨碎身不能补报于万一也成化二十年八月臣妻李氏送男中书舎人徐元概回还原籍毕姻成化二十一年六月十四日不幸在家病故臣窃念立朝三十余年夙夜在公未尝得置一丘陇今妻丧于数千里之外子皆幼弱不能经理臣备员部佐又不敢以私情陈乞归塟伏望皇上念臣侍从多年曽効犬马微劳赐臣妻李氏祭塟臣举家存殁不胜感戴天恩之至为此具本亲赍谨具奏闻伏候敕音 

　　奏为乞恩辞免升用事 

　　成化二十三年十月二十九日吏部节该奉钦依某官云云钦此钦遵臣闻命战兢扪心惶惧谨具本辞免者切惟内阁乃朝廷宥宻之地内相实国家辅弼之臣固惟赞万事之机尤湏极一时之选伏念臣学术荒踈才能謭薄偶与计偕遂登仕籍荷先帝之眷遇叨侍从之有年史馆经帷愧乏论思之益仪曹选部徒懐鳏旷之忧况当陛下圣政惟新之始励精圗治之时方求引退之未遑岂意超迁之遽及虽遗簮旧物曲赐甄收顾驽马疲力实难驱策如蒙伏望圣慈俯矜愚悃亟寝新命俾守旧官庶得安于常分以免罪愆臣不胜激切俟命之至为此具本亲赍谨具奏闻伏候敕旨 

　　奏为乞恩辞免升职事 

　　成化二十三年十一月二十日吏部节该钦奉敕侍郎徐某升礼部尚书兼文渊阁大学士钦此钦遵臣闻命惊惶省躬战悚伏以学士乃论思之职而居内署者最为清近尚书实股肱之臣而得兼职者尤为宠荣茍非其人曷穪斯任窃念臣性质愚朴学术空踈本一介之寒微荷三朝之眷遇位禄既厚常懐旷职之忧年力向衰徒有报君之志兹者伏遇大明既照圣政惟新臣以菲才宜居摈列而乃首蒙简拔俾预政机顾辞让之靡获奚负荷之敢当岂期曽未踰月之久复叨进秩之荣虽天地大德务极其包荒而犬马微诚不胜其恳切如蒙伏望圣慈俯垂矜察特乞追寝新命容臣照旧供职庶竭驽钝少答恩私臣无任激切恳诉之至为此具本亲赍谨具奏闻伏候敕旨 

　　奏为乞恩辞免加升事 

　　近因纂修宪宗纯皇帝实録成书谨已进呈伏蒙皇上以臣曽充总裁官特敕吏部加臣太子少保兼武英殿大学士闻命兢惕莫知所从窃惟臣遭遇盛世获以科第发身歴事累朝几四十年于此方皇上龙飞之初复被擢置内阁叅预机务又及四年任重望轻位髙才短无补于世每愧于心况自近年精力愈耗疾病交侵特以受恩既深未忍求退因循度日食禄茍安兹者纪述成书固朝廷之盛典而奔走从事乃臣子之微劳方惧踈略不文之讥敢萌优渥踰涯之望岂期宠命俯及凡庸盖宫保为崇髙之阶殿学实清要之秩欲称斯任宜得其人如臣之愚安敢当此虽循故事难冐新恩伏望圣明察臣愚衷追寝前命俾居原职公议始惬私心少安顾臣衰体尚可支持更当竭犬马之力以圗报万一于他日也臣不胜激切恳祈之至为此具本亲赍谨具奏闻伏候敕旨 

　　题为诰敕事 

　　臣某等切惟文职诰敕乃朝廷之重典原系内阁掌行近年以来内外各衙门官贠渐多比之国初不止加倍名职条例人各不同臣等叅预机务事体繁重不暇致详别无专官管理前后委积动至数百道每譔进呈讫类送中书舎人书写吏部奏请关给一年仅得一次多亦不过二次各官应给诰敕者多因父母年老日夜悬望欲沾一命不能猝得或朝不保暮遗恨终身诚为未便臣等看得正统年间王直王英俱系侍郎兼学士职事在于内阁专掌诰敕今推得某官歴任年深合无量升一职令在内阁专管诰敕庶委任专一事不稽误未敢擅便谨题请旨 

　　奏为乞恩休致事 

　　臣惟古者大臣以论道经邦爕理阴阳为职故凡阴阳不和雨旸愆若皆大臣不职所致载在周书诚非虗语臣本凡庸误蒙皇上拔置内阁叅预机务自顾不堪夙夜忧愧屡欲引退自以受恩既深未能圗报万一心窃不安兹者各处水旱相仍饿莩满道已不忍闻况有星坠地震之异至于雨土飞蝗又所亲见灾变若此臣实不能修职所致当此之时更不引退岂惟负朝廷之深恩亦难免士林之清议而天意终无可回之时矣考之前代或遇灾变策免大臣已有故事又岂始于今日乎且臣非但于理当去况禀受素弱兼之近年衰病日侵齿牙脱落眼目昏花又旧患腿膝湿病或时举发则步履艰苦实难支持伏望皇上鉴臣实情非由矫饰放归田里以尽余年庶合周书官不必备之意然后别选贤才以居其位则臣且免妨贤病国之讥矣更望皇上侧身修行如古人之弭灾凡诸可行可罢之事断自圣心率由祖训则不独天意可回且将转灾为祥而益隆亿万年太平之治也臣不胜惓惓恳祈之至 

　　奏为乞恩请命保守义田事 

　　伏念臣居直隶常州府宜兴县某里本族见在计若干房耕读之外无他艺业生息日益赀产日分富少贫多势莫能一其间嫁娶过时丧塟缺礼老而失养幼而失教者往往有之是虽服有逺近皆吾祖宗一体之所分也休戚所关不唯不忍忘亦有不能己者臣先父臣某每与臣言及此輙慨然长叹盖尝修祠堂以申合族之义广坟山以供扫墓之需顾于周恤之道尚有未备用是欲仿宋臣范仲淹义田故事量拨本房地亩赡给宗族之人以臣有职于朝特属臣弟臣某经营其事不幸臣父臣弟相继沦谢前议中止今臣累蒙先帝皇上简拔承乏今官禄赐所入实有余裕臣上思圣恩下念先训勉终前议以酬夙懐乃于前年令臣男某拨地八百亩为义田岁收租税除办纳国赋外另为掌管专一赡给前项宗族仍以仲淹旧规斟酌损益立为条约掲于祠堂期与坟山世传不坠使徐氏子孙永永沾沐余泽庶几区区之志少尽万一而往复因循倐忽三载近者某始将拨过义田数目私册并所拟条约封寄到臣臣切以兹事之成实维皇上优渥之赐不然则臣身臣家仅能自供奚及人哉况臣才猷德学逺愧仲淹而误承宠遇乃特过之臣虽至愚岂不知感是以不敢以私自讳谨昧死上闻臣又惟义田之置虽臣家事若条约不关于司徒数目不籍于郡邑诚恐他日子孙或视为度外则邻有所侵而不知或认为分内则族有讼而莫止分者肆强取之奸主者滋吝出之弊势有必然所宜深虑伏望皇上鉴臣私情乞下戸部将臣后开义田数目私册查看明白用印钤记札发臣本管府县当官收架仍给一本与臣家存照永为遵守及行前项衙门若有他人侵占即与断理其本族子孙妄欲争分及各项违沮条约情弊即与禁治将见家法之存永赖国法而臣祖宗九原之慰子孙百世之休皆皇上今日之赐也臣不胜恳欵祈请之至 

　　题前日钦蒙发下揭帖一纸内阁钦天监致仕监正李华令臣等拟旨着复职管事 

　　臣等看得李华系传奉官礼部叅奏行事乖缪致仕况已年老今一旦无上事忽然传出着复职管事未免惊骇众听且皇上登极以来凡百除授升迁俱是合于衙门题奏请旨未有自内传出者今又輙开其端诚恐奔竞干请之徒因而纷然复起后来难以止塞其于治道不无有损若李华果于选择昌国公张峦塟地与有劳力亦当待工完之日量与赏赐为宜况本监见有监正吴昊掌印一衙门而设两正官亦为繁冗臣等叨承朝廷委任一事不敢阿从易曰君子作事谋始盖凡事谋于其始则易为力幸门一开则引例希求者无所不至矣臣等愚见如此伏乞圣明采纳不胜幸甚 

　　奏为乞恩休致事 

　　臣闻古者大夫七十而致仕夫既委质而出又乞身而归者岂勤始怠终厌劳喜佚之谓哉盖七十之时精神耗散则见事每迟筋力衰惫则承事多慢虽欲勉强自效有不可得者于此而不知止足以致于妨政废事则求以报国而寔所以病国矣臣由景泰五年进士歴官翰林编修春坊庶子詹事学士太常卿吏礼二部侍郎累荷英宗睿皇帝宪宗纯皇帝厚恩洊擢清要三十余年及皇帝御极之初简致内阁叅预机务进位尚书加太子太傅以至少傅又十余年犬马之齿已七十矣縁臣性质愚钝才识踈浅力小任重本非所堪而夙夜驱策不遑饮食幸能粗了所事茍免过愆今年老病忽侵头目眩晕腰膝疼痛步履艰难拜起不便较诸往时日甚一日若复贪恋宠荣不自引退非惟有妨贤路抑恐有孤重寄其为罪戾何可胜言敢沥寸衷上干天听伏望圣明鉴察特赐优容使得全归故里少延残年以歌咏太平之盛则皇上始终之恩当没齿不忘矣臣不胜激切恳祈之至 

　　奏为乞恩罢归以弭灾异事 

　　仰惟皇上顷因星变敕谕羣臣修举政事引咎责躬不遑宁处圣心谦冲与古之明君遇灾修德者同一揆也臣窃谓今之政事皆羣臣之所奉行则今之灾异亦羣臣之所感召然羣臣中如入内阁者自先朝至今俱令叅预机务故凡政事缺失军民困苦责望必归其罪尤重而臣素无学术不谙政体误蒙圣恩擢厕其列碌碌度日已踰三年上则无以辅导不能増益乎圣德下则无以建明不能安利乎生民叨享厚禄于心有愧窃欲引退已非一日特以圣恩深重勉圗报效因循至今今则臣年益老筋力衰惫加以腿膝疼痛头目昬眩诸病交作难以支持虽无灾异亦当引退况此天意示警之时尚复贪恋不去其为无耻甚矣且以灾异策勉大臣前代已有故事亦非始于今日伏望皇上察臣愚衷非由矫饰特赐俞音罢归田里俾无久妨贤路以清圣政以消天谴幸甚臣不胜惓惓恳切之至 

　　奏为乞恩休致事 

　　近该臣具本陈情再乞休致钦奉圣旨云云钦此臣闻命之余无以自处展转思惟感惧愈重窃念君臣之义实同父子之亲茍非甚不得已孰敢言私以违上命况如臣者仰赖宠荣久叨任使揆之于义尤当委身圗报虽有疾病其何敢辞但臣素禀薄弱又当年老元气一亏百证俱作臣前所陈腰腹疼痛腿膝酸麻眼目昬翳盖其大者自此之外所苦尚多态状百端不能具述此皆元气向衰之故纵善调理仅不即死非如少壮之人偶有所感可以旬月俟其平复也是则臣之一身已成痼疾已为弃人决不能趋朝行礼决不能入阁供事徒使天下之人以为圣明过念老臣而久妨贤路夫亦何取于臣哉臣蒙皇上天地之恩至矣极矣凡臣之所能为者敢不自效臣今所请非敢以微躯自爱非敢以引逺自髙非敢以不才自避盖恩重于身若斯三者皆为得已今视无所见跬步之间难于自致则身且不能保矣而况有事于禁近之地乎此臣所谓甚不得已者也伏望皇上怜臣病势如此察臣衷情如此早赐俞允容臣生还乡里臣当仰遵圣谕善加调理茍延一日是皇上一日之恩也茍延一岁是皇上一岁之恩也即有不虞死且不朽矣臣无任惶恐迫切之至为此具本 

　　奏为乞恩休致事 

　　臣昨以齿及七十兼有疾病不能事事具疏陈情恳乞休致窃伏听命未蒙俞允乃赐勉留仍假优礼圣恩于臣可谓极厚矣顾臣之所请非谓年力至此援例一辞以应故事而已臣愚自知臣实有不得已者臣自数十年来积有痰湿之疾甚为所苦盖痰气发则胷膈饱满呕吐不止湿气发则腿足酸楚呻吟不胜一岁之间一月之内凡有几发发必服药数日始得平复顷以年力未甚衰惫未至狼狈然一发之后元气一损屡发屡损至于今兹其发愈数其损愈甚加以饮食衣服稍至失节天时六气乗间以入新感旧患合而为一徐行安坐尚或失措岂有精神心思上赞机务臣不足恤如误事何臣之所请实出于此不然臣虽愚敢上忘国恩茍圗自全也哉再念臣学术空踈才识寡陋误蒙知遇简任过分极知叨冐未敢乞辞止縁年力尚可支持庶几圗报万一今年衰力惫疾病侵凌虽有区区犬马之心何以自尽徘徊偃蹇妨塞贤路此臣前所谓欲报国而反病国者也况风雨寒暑免朝之典此宜施于硕德重望之人如臣愚者不惟不敢当受抑恐宠数日隆则慊愧日深慊愧日深则疾病日益亦何补于国哉夫人臣事君进退惟义语黙以诚臣愚平生用此自誓向使臣无诸种疾病固不敢以任使弗效欲求引避若臣能少有禆益亦不敢以疾病之故便其身圗今者外观内省进瞻退思宥宻之地有臣无臣不为轻重在臣之身一去一留实系躯命是以再沥肝胆上渎天聪伏望皇上以义处臣以诚体臣容臣退归田里歌咏太平则陛下之容臣乃全臣终始臣之自全实尚贤以圗报于陛下也惟哀矜臣愚早赐俞允臣不胜感幸之至 

　　奏为乞恩休致事 

　　近该臣奏乞休致节奉圣旨宜留心勉进药饵用副眷懐所辞不允钦此臣伏枕闻命感惧交集虽知年当衰迈病已积成不能遽疗然仰懐天地之恩未敢自弃乃益请医检方制药朝夕服饮不惮瞑眩以圗幸全以答明命自闻命至今又踰一月矣腿膝之酸麻加剧腰腹之疼痛加数眼目之昬翳加重故寤寐呻吟之余每以上负圣恩不能终报无可奈何念惟速退以尚贤能是亦圗报之道不免再陈恳乞俞旨盖臣自入官以来荐歴清要四十五年至于供事内阁亦十余载荣光宠数凡人臣之所难得者臣皆得之臣虽至愚岂不知委质之义而固求一退以自便适哉顾臣之事君必资耳目手足而后可以有为臣足既病于寒湿目又病于热邪二体交病虽有才猷亦难自效况臣之愚复何所为且皇上留臣一日窃一日之禄负一日之责内惭外悚病将愈深其于皇上求旧之懐恐无以仰副万一也臣之再陈实非得已伏望皇上鉴臣愚衷悯臣老病容令退休则臣未死之年实惟皇上之赐臣与臣之子孙陨首捐躯不足为报矣瞻望阙廷无任恳切愿望之至 

　　奏为谢恩事 

　　臣昨者奏乞休致钦蒙圣旨云云钦此臣负疾请命已及三月忽得俞旨感激无已虽在床褥亦窃瞻望拜稽祝天穪寿顾不能进造廷陛面致一辞用是慊然实悚实惧窃念臣才质庸下学术荒踈识虽通今行多愧古而遭际明时忝厕科甲一命为编修兼校书再命为庶子兼侍讲三命为少詹事四命为太常卿五命为礼部侍郎六命为吏部侍郎俱兼翰林学士居位因循无所禆益日分迟朽久甘退休伏遇皇上登极之初特拔臣于具寮俾入内阁供事臣之知遇诚有出于寻常万万者既而恩荣宠数日加一日十二年之间四进阶勲名列师傅两受诰命光贲祖宗兼学士歴三殿之崇领尚书跻六卿之长月赐岁颁晨叅昼接骈蕃隆渥不能具悉臣之荣幸又有出于寻常万万者臣虽至愚亦思少竭驽材以圗报穪但任既踰分力每违心老境侵寻疾病继作臣于去岁常以年满七十具本求退比蒙圣恩留臣供事且有免朝之旨臣勉强就列循至今年有此痼疾乃敢恳请乞赐余生得遂所圗已为万幸复荷圣恩念臣微劳重之以倚任之褒申之以调理之谕至于再三纔得俞允不惟降敕以示优崇而又给驿以行差官以送代劳有夫助养有米且念及臣子锡之以官盖皇上笃求旧之诚惇劝忠之义以至如此顾臣之愚不足以当之也臣今老矣何以圗报于皇上哉自臣而后子子孙孙或为儒以仕或为农以耕庶几乐育清化以继续臣心于无穷而皇上求旧劝忠之意天下之人奋发兴起以副明德者固有在矣非臣之所能报也臣感恩深切不知所云无任惭悚惶惧之至縁系谢恩事理为此具本令义男徐某抱赍谨奏闻 

　　奉命撰三清乐章奏 

　　臣等切惟天子祭天地夫天至尊无对故礼以少为贵祭不过南郊时不过孟春特不过牲牛汉祀五帝儒者非之况三清乃邪妄之说谓一天之上有三大帝乃以李聃居其一是以人鬼列于天神非礼也至于郊祀乐章皇祖旧制今所传乐章虽载永乐大典是书博采弗精不可以黩礼臣等诵习儒书若邪说俚曲尤所不习且初设文渊阁命学士居之者实欲其谋议政事讲论经史培养本源辟正阙失非欲其阿谀顺旨以取容恱也为此具本奏闻 

　　奏为视朝事 

　　伏覩陛下临御之初讲学修德敬天勤民无所不至天下之人皆以为尧舜之治可指日而俟也近年以来视朝甚迟或日髙数丈殊非美事臣等已尝屡言不敢渎论内阁奏事旧制每日二次若有紧急事情不拘时奏闻今止一次遂以为常批答之出动经累日各衙门题奏本或稽留数月或竟不发出事致壅殢不得即行且本朝列圣自洪武以至天顺年时常面召儒臣咨议政事今朝叅之外不得一望天颜所以通达下情者惟在章奏又不以时断决其于政体实为有碍至于经筵日讲所以明义理是非之端陈古今治乱之迹成就君德禆益治道惟在于此今每岁进讲不过数日去年春夏日讲止得三次秋冬经筵止得一次较之初政似有不同臣等窃闻人君之心必有所系不系于此必系于彼正士既踈则邪说得以乗间而入向来颇闻有以修斋设醮烧丹炼药之说进者夫斋醮之事乃异端惑世求利之术圣王之所必禁宋徽宗崇信道流科仪符録一时最盛及金兵围城方士郭京犹诳称作法卒使乘舆播迁社稷失守求福未得反以召祸今内庭禁地修建不时赏赉无筭黜退道官复升真人赐以玉带恩宠服色过于公卿逺近传闻无不骇异至若烧炼之事其害尤惨盖金石之药性多酷烈一入肝腑为祸百端唐宪宗药发致疾遂殒其身虽杖杀柳泌何救于事惟汉武帝始虽迷惑终知悔悟谓天下仙人岂有尽妖妄耳于是文成五利之徒相继诛死故虽海内虚耗亦以寿终今龙虎山上清宫神乐观祖师殿及内府畨经厂皆焚毁无遗神如有灵何不自保天厌其伪亦已甚明况依方而炼计日而待所成者何丹所验者何药如其无效则圣明所照亦可以洞悟矣若亲儒臣明正道行善政自足以感召嘉祥培益圣寿永享和平之福何假于彼异端之说哉且自古奸臣佞人蛊惑君心以自肆其欲者必以太平无事为言祸患一来悔之何及唐相李绛有言忧先于事可以无忧事至而忧无益于事今承平日久溺于宴安自目前观之似乎无事然工役繁兴科派重迭财谷耗竭兵马罢敝生民困穷日甚一日愁叹之声上干和气荧惑失度太阳无光天鸣地震草木妖异四方奏报殆无虚月将然之患诚为可忧陛下深居九重言路之官皆畏罪隐黙臣等若复不言谁肯为陛下言者伏愿陛下严早朝之节复奏事之期勤讲学之功优接下之礼逺奸佞之人斥诬罔之说则圣德日新圣政日理亿万年太平之业可保无虞矣为此具本奏闻 

　　奏为纂修事 

　　臣等奉敕纂修书籍必湏断自宸衷赐以名目有司晓然知圣意所在纂修者有所依据承行者有所遵奉为此具本奏闻 

　　奏为考选庶吉士事 

　　据给事中涂旦建议欲选新进士改庶吉士入翰林院读书惟庶吉士之选自永乐二十年以来或间科一选或连科累选或数科一选或合三科同选初无定限每科选用或内阁自选或礼部选送或会吏部同选或限年岁或拘地方或采誉望或就廷试巻中查取或别出题出试亦无定制自古帝王皆以文章关乎气运而储才于馆阁以教养之本朝所以储养之者自及第进士之外止有庶吉士一途凡华国之文与辅世之佐咸有赖于斯然而或选或否则有才未必皆选而所选者又未必皆才若更拘于地方年岁则是已成之才或弃而不用而所教者或未必皆有成请自今以后立为定制一次一开一次选用待新进士分拨各衙门办事之后偶其中有志学古者各録其平日所作文字如论策诗赋序记之类限十五篇以上于一月之内赴礼部呈献礼部阅试讫编号封送翰林院考订其中词藻文理有可取者按号行取本部仍将各人试巻记号糊名封送照例于东阁前出题考试其所试之巻与所投之文相穪即收以预选若其词意钩棘而诡僻者不在取例中间有年二十五以下果有过人资质虽无宿构文字能于此一月之间有新作五篇以上亦许投试若果笔路颇通其学可进亦在备选之数每科不必多选所选不过二十人每选不必多留所留不过三五軰如此则所选者多是已成之才有所论撰便堪供事将来成就必有足赖者如是则预列者无狥私之弊不预者息造言之谤臣等皆出自此途引进后贤储之馆阁以报国厚恩乃其职也为此具本奏闻 

　　○诗 

　　题尚朴翁巻 

　　太古云已逺斯人独返淳有书闲白日无梦落红尘鸟迹平沙晩花香小径春澹然保终始不愧葛天民 

　　菊庄为蒋翁题 

　　有地惟栽菊无心种百花泉香儗甘谷径僻是陶家但得客常醉何妨酒屡賖物情与人意相对乐年华 

　　终慕为王廷瑞题 

　　椿萱凋谢久孤子独遐思宰木乌啼夜空庭月落时寻常来梦寐彷佛见容仪无限伤心事相看泪亦随 

　　风木巻为侍御父题 

　　赞政居莲幕承恩进柏台竟违三釡养徒抱百年哀古树庭中植凉风天际来飘萧殊未歇虚枕梦初回 

　　归乐堂 

　　十年游上国此日赋归欤倦却风尘路来寻水竹居山行春载酒门掩昼翻书薄暮投林鸟相看意自如 

　　赠华阳处士孙以言 

　　句曲幽栖处分明小洞天浮生空富贵幻迹自神仙梅月闲中咏松云醉后眠何时寻旧约重泛剡溪船 

　　桃花众禽为林教谕题 

　　碧桃在天上绯桃岩谷中岩谷深且僻夭夭自春风乃知造化恩一一皆至公众鸟且有托飞集左右同虞罗既无恙饮啄聊可充人生亦如斯出处当时雍苟或失其所宁不感吾衷 

　　朴庵为张原哲题 

　　隐居逺城市踪迹谢纷华有室能容膝无园可种花养亲惟菽水留客只茶瓜坐榻全无足欹檐欲堕牙借书寻旧友賖酒仗邻家清世真堪乐丰年亦可夸葱汤并麦飰一饱卧烟霞 

　　湖山游乐巻为薛楹题 

　　公子南游日湖山兴最长鳯台芳草緑鹭渚落花香银甲来红袖瑶琴出锦囊烟霞登碧巘风月泛沧浪对景开诗巻追欢送酒觞五云天只尺回首思茫茫 

　　送锡山髙贡士 

　　九龙钟秀色万巻富才名观国酬初志还家喜此行平芜烟渺渺乔木鸟嘤嘤望里云山近吟边野鹤迎儒流重经济文运属升平再养如云翮骞腾九万程 

　　送石继贤还江阴 

　　万石推先世多才迈等伦剑光横白日文采照青春喜作桥门客仍懐梓里人彩衣虽可乐黄巻亦宜亲瞻眺君山表行歌骥水滨他年拜华秩鸣佩侍枫宸 

　　送鲁挥使还云南 

　　虎拜觐龙颜匆匆又逺还寸心思补报万里任间关岁晏云连塞天寒雪满山柳营千骑簇天阙五花颁韬略心方切琴尊兴未悭青年立竒绩节序易阑珊 

　　送宪副张来鳯之浙 

　　宪体从来重如君更老成胸涵沧海阔心与玉壶清峻擢新承宠髙科旧擅名行行南浦恨恋恋曲江情雪路双旌发云霄一剑横到官吟思好台柏对春情 

　　送王判官之广平 

　　广平今大郡别驾共称贤书最铨曹里承恩禁陛前天香凝宦节山色上离筵送酒青云客挥毫紫阁仙春光殊冉冉别恨各悬悬拭目重来日勲阶不次迁 

　　送颜性之依亲南还 

　　楚楚贤关士翻然乞假归思亲惊节序飞梦绕庭帏未解通金籍先容舞彩衣骞腾终有待报答愿无违寒雪孤松操春阳寸草晖停云千里外莫遣信音稀 

　　送谢伯仪守开州 

　　贤哉三谢后分命守开州卓荦才声重循良政绩优论交当早岁惜别已深秋五马驰官道双旌指驿楼由来今刺史即是古诸侯屈指三霜后荣迁拜冕旒 

　　送航上人归宜兴并感旧 

　　忆昔青莲宇相依玉带山禅心自消歇尘迹幸跻攀锡向峰头卓杯浮日下还隔溪烟树緑满地雨花斑坐久浑忘世吟看共解颜因思京国别回首五云间 

　　送龙克温还金陵时携侄袭百戸职 

　　金陵有佳士小阮共之京阀阅承华胄诗书擅令名论交酬夙愿叙别动深情草色连天逺槐阴过雨清三秋及流火一月计归程千里遥迎睇征鸿好寄声 

　　送严宗源提督学政 

　　昭代崇儒教于焉敕宪臣斯文资振作吾道属经纶肃政推乌府清光觐紫宸暌违当此日良晤卜初旬握手情无限同年意更亲槐阴燕市上草色潞河濵去去廵南甸悬悬仰北辰明当膺峻擢人物荷陶甄 

　　送朱维吉还江阴 

　　落落澄川老青云早乞身有懐寻水石无梦动星辰祖席燕台下归舲潞水滨已能酬壮节何必问通津杖履髙轩晩莺花别墅春尘途试回首多少未归人 

　　送张行人次韵 

　　天骑发深春官途不动尘重临分手处俱是宦游人芳草情何逺流莺语更新停云千里外几度忆清真 

　　送唐医官还苕溪 

　　西风来白鴈有客欲南旋吟咏真吾事勤劳独汝贤赏花燕市酒载月米家船他日苕溪道相寻水竹边 

　　送黎知州还任 

　　伟矣黄堂客皇都报政还年光何荏苒世事亦间关五马云边道双旌雪后山董生才望重指日簉鹓班 

　　送张用光通判建昌 

　　旴江风俗淳佐郡鹭袍新弦诵千家月桑麻到处春讼庭公牍简斋阁赋诗频会见旌贤日纶音出紫宸 

　　送邹别驾之鳯阳 

　　雄才试名郡歴歴闻政声北阙既拜命南风摇双旌濠梁逺入望淮水还澄清使君入城郭竹马争相迎念昔龙飞地人文秀而明催科政仍拙报答摅忠诚 

　　送尹正言二亲受封南归得拜字 

　　吉甫有云仍玉堂好风裁严慈及髙年褒封际昭代迎养极驩虞言旋事行迈祖席临路岐春明拥冠盖暑雨过川原凉风吹沆瀣舣舟沧江边寻盟白鸥外玉立诸儿孙家庆绕膝拜 

　　送僧归杭州 

　　超然薝卜堂瞰彼下天竺形胜良足夸髙僧莹如玉飞锡来京华捧檄言旋速归将率缁流丕厘昕夕祝翻经飞雨花传灯续膏馥细和道林诗白日坐岩谷 

　　送萧生还宜兴 

　　青年事逺游邂逅长安道东风多落花夜雨足芳草胡为遽分携使我伤懐抱一杯临短亭双鸿向晴昊还家有余师功名湏奋早课罢西畴耕遗篇细论讨赠言致殷勤贞白永相保 

　　送蒋生还宜兴 

　　同里君少年由来负竒气仗剑千里行翻然动归思炎云作膏雨凉颷飒然至潞水一帆轻黄鹄飞天际桑梓及乡园箕裘念家世三径勿投间功名湏自励 

　　送琛上人归宜兴之福源 

　　阳羡昔相见雨花吹满台都城复邂逅坐使尘襟开捧檄即归去叙别仍徘徊云中振金策水上浮木杯白日洒甘雨青山响法雷松枝若寄我絶胜江南梅 

　　题买臣负薪圗 

　　忆昔会稽守负薪行读书穿林经莽苍度岭复萦纡至道心应味清贫日自劬一朝官五马光彩溢门闾向来肉眼妇惭愧徒嗟嘘丈夫当立志富贵在斯湏 

　　子陵钓鱼圗 

　　羊裘足自蔽奚以玄纁为富贵重五鼎轻若一钓丝假令弃名节凭谁戒浇漓客星九天表独有太史知一片桐江石万古无推移 

　　澹乐轩为孙都阃题 

　　至澹古所尚至乐人罕同何如贵戚里却有颜巷风一尊注玄酒五弦调素桐俯仰两无愧坐觉尘虑空余懐企古澹此道嗟未充愿言分所乐一笑看冥鸿 

　　一愚巻 

　　人皆趋敏慧世路方纷纭劳形已堪惜况复斵其真百为亦徒尔一愚良足珍黙黙鄙群夸蚩蚩同众民心君苟无累万物皆阳春所以颜氏子陋巷能安贫予方厌机巧何年归卜邻 

　　题胡方伯双玉圗 

　　薇垣退食处移植猗猗竹春雨双龙孙穿破阶苔緑南薫箨自踈翠色秀可掬造化良所锺因之比双玉美哉诸孙子读书志科目头角当嵘峥云霄湏奋逐双玉信有征厥德庶以续劲直君子心岁寒宜自朂清时两鳯凰和鸣向朝旭 

　　新淦萧氏恒德堂 

　　萧君妙医术恒德克自持风云有变态日月无停驰回视金川水浩浩常东之承羞固足耻歴久良弗隳种杏日接踵易粟频资饥活人以万计千载髙名垂 

　　南轩听琴 

　　南轩地云僻遁叟心亦间游心太古上寄兴丝桐间知音渺何处流水复髙山黄鹤或相和白云自飞还蹇予无郢曲闻此徒厚颜 

　　赠阴阳训术吴琏 

　　羲和古歴学之子绍家传仰视日星象胸中具周天一朝膺鹗荐簮绂成蝉聨昼行耀闾里平秩归才贤功名此发轫及时湏勉旃 

　　百牛圗 

　　我观百牛圗天机妙无迹丰草翳长林羣然纵游适画史岂无意徒尔呈水墨牛于家畜中劳逸相十百尚论益物功当与坤元匹尽瘁向阡陌粒我蒸民食引重服上箱百用劳其力力尽谁复矜庖刄方俟隙骨角亦异处待之何太刻不见青史上往览存歴歴胥忠伏属镂信杰就锺室施报乃如此目之三叹息 

　　愚乐庵为傅编修乃尊题 

　　惟愚心自乐巧诈徒自劳居然山泽间逺谢世俗交鸣琴既无谱酌酒亦用匏冲襟付寥廓万事无复淆白驹在空谷冥鸿逸青霄再歌愚乐诗令人思有巢 

　　题郏城二苏墓为眉山呉方伯重修赋 

　　悠悠郏城隅缭绕惟长路路旁土巍然云是两苏墓两苏生眉山崛起真寡助遥从泉翁来瑞鳯莫敢附文章压曽王光焰追李杜才髙众口谗屡斥同党锢流落天之涯气节穷益固何况友爱情死塟亦相顾惜哉今何存宿草但零露上颓登樵牧旁穿走狐兎行人每经过感叹复悲慕到今五百年起废良有数一朝为鸠工周垣更重戸种树郁青葱风雨泣昬暮依然彭城时飘泊似前度方伯今名臣好义夙所负惓惓仰止心岂为乡党故阳羡有田园曽枉长公步我生不及从梦寐若平素髙坟无由谒拙句聊自赋 

　　奉制文武诗 

　　百官分职重诸曹夙夜精勤可惮劳应抱丹心酬宠遇肯将辛苦负青袍 

　　其二 

　　楩楠杞梓总良材尽是先朝雨露培今日庙廊抡大用栋梁榱桷一时来 

　　其三 

　　断金自古贵同心要识君臣气谊深蒙古当时犹进谏也湏随事托规箴 

　　其四 

　　百官俸禄总膏脂戒石亭前有训辞看取汉家青白吏寸心惟许老天知 

　　其五 

　　每阅遗编慨古今股肱元首义何深共看四海无虞日要识虞廷警戒心 

　　其六 

　　覆载中存报主身庙堂湏用读书人民胞物与皆吾分一视应同万里仁 

　　其七 

　　四海频年水旱多民贫如此欲如何为予持取光明烛不向春风照绮罗 

　　其八 

　　百二山河壮大邦三千貔虎尽无双只湏坐镇边疆静不用髙城筑受降 

　　其九 

　　百年养士蓄兵威齐向元戎听指挥直待边尘清不起却销金甲巻征衣 

　　其十 

　　四海无虞岂偶然也知匡辅藉才贤鹰扬虎拜皆臣职曽兆周家八百年 

　　其十一 

　　累朝勲业继重华四海车书正一家好振皇威宣帝德直从旸谷到流沙 

　　其十二 

　　要识簪缨尽宠嘉莫将纨绮事豪华百年留取丹心在信是忠臣出将家 

　　其十三 

　　万年宗社比金瓯千里长城岂壮谋长史在廷根本固蛮烟瘴雾一时收 

　　其十四 

　　莫道兵家不是儒太公韬略胜孙呉试观大易师贞戒仁义从来是逺圗 

　　内阁一首 

　　仁义相资在格君书中一德旧曽闻经纶事业无多让共策清朝不世勲 

　　经筵 

　　圣经贤传岂徒言民物由来总一原讲幄儒臣劳启沃直从濂洛遡羲轩 

　　公侯 

　　剖符开国重元功簮组蝉聨奕世封莫道将门惟富贵一心圗报在精忠 

　　戚里 

　　戚里光华接帝阍争看列戟拥髙门千年共际亨嘉运一饭休忘富贵恩 
　　椒房富贵有谁同保守多因训戒功同向清时重名爵祗将清俭作家风 

　　秋日朝罢二首 

　　苑树层层倚翠绡忽看桐叶向秋飘香浮寳鼎斋宫静渐觉人间暑气消 
　　秋到犹如溽暑时夜来雨过溢龙墀遥怜南亩多禾稼载颂周家七月诗 

　　题扇景 

　　一曲沧浪两叶舟杖藜二老足清游何当借取谢家屐直上东山最上头 

　　枯木竹石为吴昉题 

　　露叶霜柯带晩阴昆仑骨冷藓花深吴刚老去伶伦死谁识储材造化心 

　　题竹 

　　苍梧风雨送春寒翠辇分明梦里看千古神游应不逺短篷虚枕听珊珊 

　　题画四景 

　　一声啼鸟春林晓转觉草堂深更幽底事东风太相狎飞花吹满砚池头 
　　看书小阁无虚日阁外水声流不休领得无穷川上意此心如水澹无求 
　　舟行多为爱明月况值髙秋风露凉鼓枻沧浪歌一曲红尘不到水中央 
　　向时载酒江东去今日山阴载雪回一片闲情谁解得晩风溪上破踈梅 

　　题顾永升画 

　　野竹差差碧树连小桥流水拂轻烟迟迟归步乘明月童子候门应未眠 

　　题洪子经马 

　　逐电追风矫若龙千金骨相世难同露华吹湿黄罗帕行过春风便殿东 

　　题蒲石 

　　竹鹤老人神仙徒漫写九节青青蒲一掬寒泉浸山骨小窓相对真蓬壶 

　　红梅 

　　自是清寒第一花玉容春醉晕流霞罗浮迢逓三千里却与桃源共一家 

　　青云交为司马恂如题 

　　十年忝作青云侣气谊如公落落然昨夜看花出城去同歌伐木醉春筵 
　　青云交态纷如雨谁念山中看白云归到西斋正风雨一尊灯火漫论文 

　　松竹圗 

　　槎牙不动苍龙角散乱无文彩凤毛梦入三湘忽惊觉海门风急巻秋涛 

　　题梅花 

　　万玉玲珑琢不成坐来诗思十分清一枝记得西湖上独鹤翛翛瘦影横 

　　题尹先之雊鹆圗 

　　星作双眸铁作衣不同江燕共差池飞扬若得东风便湏借上林春一枝 

　　题梅赠潘栗夫佥事 

　　玉节新恩出建章台臣心事有氷霜百花潭上春消息都属诗家锦绣囊 

　　题扇 

　　闲向江头倚大兰西风回首鴈声寒不知浮世奔驰者滚滚红尘没马鞍 

　　题牡丹 

　　琼楼髙起彩云端愁絶东风十二阑眼底看春春欲暮玉人消息鳯笙寒 

　　茅亭抚琴圗 

　　树底茅亭十尺寛苔花秋雨翠生寒风尘不是锺郎耳只恐焦桐空自弹 

　　题鹭 

　　杜若花香水满洲柳风轻扬顶丝柔从来懒逐鹓鸿侣万里沧江狎野鸥 

　　寄芮惟詹乃翁 

　　■〈凵外了内〉亭山色带青霞门掩松风处士家谁道鸾书降空谷白头犹得带乌纱 

　　题夏太常满林风雨圗二首 

　　太常胸次三湘阔一洒满林风雨声移向鸿山读书处顿令炎气变秋清 
　　琅玕年来不入贡散作人间彩鳯毛风雨一畨龙茁角坐看苍翠拂云霄 

　　题雪景 

　　雪满前山路欲迷谁传春信到南枝想应兀坐幽窓下正是新诗得句时 

　　题望云思亲圗 

　　英英白云在天际一度看来一惘然膝下彩衣何日着明朝花甲又经年 
　　望云不得随云去黄鹄南飞万里秋只尺太行山在目此心千古共悠悠 

　　红梅 

　　玉人被酒归来晩带得春霞满脸红几度冷风吹不醒罗浮却与武陵同 

　　题东坡竹为司马恂 

　　神采分明赤壁仙髙堂六月起风烟一时挥洒传千古占断湘川与渭川 

　　雪坡为李侍郎题 

　　不湏授简赋梁园六出飞飞独掩门满地梨云春有梦一庭梅月夜无痕絶怜曙色侵书幌更耐寒光入酒尊白战吟坛髙兴在继声今见有贤孙 

　　思亲堂为王子舆题 

　　结驷懐金未足怜哀哀长废蓼莪篇清时有禄荣三釡白日无光到九泉宿草暝含寒食雨慈乌哀咽暮云天汍澜不尽东流水红湿征袍已十年 

　　五荣堂为张氏兄弟进士题 

　　蓬莱咫尺五云间取次胪传玉笋班黄盖晓张迎榜出琼林春宴挿花还尘香官道催游骑日暖宫袍映醉颜更喜双亲同此庆朝回舞彩祝南山 

　　梅堂为长垣刘大尹题 

　　种得江南几树花草堂相对阅年华芳香恍讶罗浮境清白真成处士家湖影照来春有信雪痕消尽玉无瑕调羮事业君收取从此花魁不浪夸 

　　云山归隐为彭佥宪题 

　　绯袍白简肃台端纔及中年即挂冠芳径落英香细细小山丛桂影团团寻常别墅开尊易多少前途税驾难赢得风流如九老云林堪作画圗看 

　　竹梧书舎为蒋仲学题 

　　玉山令尹朝天日时复要予赋竹梧出屋书声思旧隐满堂秋色见新圗青苔迸出苍龙角丹穴飞来彩鳯雏半点尘埃藏不得凛然清气溢氷壶 

　　滆湖书屋为王士瞻题 

　　何处深藏万巻书滆湖南畔有精庐侵阶细雨生芳草满架清风落蠧鱼此日弹冠兼吏隐他时载酒杂樵渔乘闲欲访王猷宅不待山阴夜雪余 

　　梅月轩 

　　山园雪后见踈梅又喜遥空夜月来大地阳和从此泄广寒宫殿为谁开光揺玉树临书幌香浸金波落酒杯早使姮娥识清致当年老桂不湏栽 

　　春熈楼 

　　画阑十二拥芳菲别驾承恩昼锦归座里青春花欲语檐前白日燕争飞听残瑶瑟金尊满读罢黄庭寳篆微髙卧不知天地老此心应与世相违 

　　松轩为任廷芝题 

　　幽人结屋青山下种得长松三百余启蛰苍龙上霄汉引雏白鹤到阶除四檐云气长垂幕一榻秋声可读书我亦平生羡弘景买山何日与同居 

　　耕乐 

　　识破人间蕉鹿梦归来田舎学为农也知郊外好牧犊未必山中无卧龙土鼓邠风歌调古瓦盆社日酒香浓青山白水年年在牧竖樵童处处逢 

　　药圃余香 

　　谁开药圃青山下元是神医此托栖赤茯斸来如斗大紫芝种得与云齐晴窓细检桐君谱夜月闲分木客题剩有余香遗后嗣握兰长日侍金闺 

　　东皋草堂为王景升题 

　　三槐世泽深如海今见东皋有草堂舒啸可追陶靖节风流还忆贺知章桃花春水画船小秫稻秋风白酒香我欲脱冠寻旧约故园山色对苍苍 

　　贺王廷贵先生升侍讲 

　　几年侍从依青琐华秩于今喜载迁科目也知惟我后文名谁复在君先花砖步湿春阶雨芸阁吟残午篆烟台鼎勲阶应次第晋陵槐泽正绵绵 

　　题呉尚书忠烈巻 

　　翼翼穹祠枕碧山万株乔木护禅关若教功在伊周下赢得名留宇宙间生气百年浑不死髙风千古信难攀天怜忠烈多孙子剩有遗芬在世寰 

　　石磵书屋 

　　书屋亭亭石磵阴红尘不到昼沉沉细看邵子圏中理漫拂师襄膝上琴纔向静中探月窟却从复后见天心残书几巻遗诸子絶胜满籝都是金 

　　内阁二瓷缸乃宪庙所赐种莲者三年不开已今年盛开因赋二首纪事 

　　谁道盆池有许寛荷花着雨溢清寒风前两两如相语水面亭亭自可观大世几同黄阁赏化工宁费绛绡攅烦襟五月何由涤香露淋漓泻玉盘 
　　太液池头一种分香风乍起隔帘闻清留叶上团团露红动波间冉冉云道眼濂溪曽入咏仙姿姑射易成醺年来定有如船藕莫问当时太乙君 

　　次同寅刘少师韵二首 

　　为爱西湖近太清玉池汲水浸琼英为衣未解灵均意观物元知邵子情开占朱明天与艶种当紫禁地増荣自从春去花应少留与羣芳作主盟 
　　日照涟漪彻底清髙荷初着两三英翻翻似欲撩人语脉脉谁能解物情胜事尽教留左掖芳根赢得托南荣何时遂我归田愿曲沼芳塘叙旧盟 

　　迭芍药韵咏荷 

　　蕋爱新阳叶爱阴碧池过雨水深深已从红蕾知鲜艶未擘青房识苦心岁事栽培应有待物生开谢每相寻看花悟得无言处漫向风前作短吟 
　　凌波仙子月中归水面盈盈见步稀似伴紫薇同我往肯随芳草傍人菲并依玉砌如相语斜逗朱阑不受围开后东风渠不怨置身元在掖垣扉 

　　诏许归省 

　　晓承恩诏许南旋暂辍清班下讲筵新赐宫袍纔五品重来乡国已三年园中斸笋晨供膳湖上看山夜放船记取玉堂相送意春风呜佩早朝天 

　　虎丘寺 

　　阊阖门西第一峯白云踏破几重重听经石在犹疑虎铸剑池空亦有龙古木撑空知岁久落花绣地觉春浓老僧留我盘桓处隐隐东楼起暮锺 

　　留别虎丘简上人 

　　逺公一别廿年余今据猊床喜自如香动墨花时写偈影翻贝叶昼看书人间行迹如蓬转物外禅心若镜虚飞起竹边双白鹤谈玄未已煑茶初 

　　内阁芍药二首呈李先生 

　　禁城迟日晓阴阴红药翻阶紫阁深香雨乍沾殊有态彩云长护岂无心玉堂封植人何在金鼎调和事可寻幸遇清时多暇日退朝尝得对花吟 
　　名花独自殿春归一种人间得见稀不逐人情夸富贵故知天意与芳菲仙姿合种瑶台侧盛事曽征寳带围把酒看花成旧识年年相伴住黄扉 

　　寿乡亲蒋竹隐 

　　三径徜徉一老仙耆英会里最髙年翠云凉露分诗榻白藕香风荐酒船举世但知金璧贵几人能见子孙贤悬弧此日逢初度为赋南山介寿篇 

　　寿胡方伯 

　　甲子初踰十五年幔亭髙会拟彭籛自怜洛社今多侣不信蓬壶别有天玄鹤一声闻緑野彩衣五色绕春筵诗篇好配甘棠颂并与东风奏管弦 

　　寿陆主事母八十 

　　阿母髙年白发新北堂悬帨此生辰荣封锦敕浑忘贵俭服荆钗不为贫海上蟠桃红沁露堂前灵草翠含春贤郎望望孤云切遥奉霞觞祝颂频 

　　寿钱学士外舅庄公八十 

　　孤星光烛戴溪前野老今当八十年曽向清时膺宠命却来平地作神仙彩衣舞处人如玉绮席开时酒似泉珎重南飞歌一曲玉堂学士意悬悬 

　　寿溧阳杨竹泉 

　　逍遥何异地行仙甲子今逢八十年席上金杯浮潋灔阶前彩服舞蹁跹恩波正洽重熈日寿域方跻不老天云汉仙郎今显秩南山遥祝短长篇 

　　送九江郡判郑廷韶 

　　云暖天衢雨浥尘清风双斾逺行人旧从桂籍知名久今向枫宸拜命新天入九江连郡治星罗万室拥编民庐山五老多形胜公暇何妨览眺频 
　　烟霄鸾鹄正纷纷尊酒怜君是逸羣望入九江春欲尽恩沾双阙晓初分郡中善政期叅佐纸上陈言事见闻却喜盛年才力健好摅忠悃树芳勲 

　　送李学士南归次韵 

　　采采黄花带露餐出尘风韵似君难文章蚤入韩公室诗律先登杜老坛三馆并游谁少壮百年相见几悲欢马蹄明日燕南路草软沙平雪半干 
　　书生不慕五侯餐处世何忧跋涉难旧学自应归鳯掖故交谁肯负鸡坛云萍未合长悬梦尊酒相逢且尽欢爱杀蟠胸千万巻挑灯时见壁鱼干 

　　史局编摩每共餐六年相聚别何难萍蓬宦迹原无海金石交论故有坛话屡摘书评往事醉犹抚掌罄余欢相留莫讶过深夜漏滴铜龙正未干 

　　送平阳章自鉴授福宁司训（其父旧为吾邑司训） 

　　荆溪黉舎相过日三十年来一梦如久抱青毡存旧物忽看乌帽荷新除路通故里归应便座列诸生乐有余想到闽州依海上茘枝榕叶暗斋庐 

　　送呉甥俨养病南归 

　　甲科名誉蔼乡闾正是词林绩学初仕路衰年方赖汝客窓多病却思予暂归得侍髙堂膳重到还看秘阁书圣代养材期大用无忘感激在闲居 

　　送仲弟时望归率儿軰为义田之举 

　　扁舟忆昨上神京知尔非徒利与名先志未忘年尚少义田应买议初成族同公艺虽无及制仿希文定可行莫惜殷勤为久计缄书早报慰深情 

　　送沈时旸之任 

　　三年宦邸最相亲惜此分携乃暮春扳赠可能将白璧笑谈聊尔破清尘东城双斾花香满南渡孤舟山色新便道还家良足羡持觞称庆乐天真 

　　送尹正言父还太和 

　　清朝有子侍彤闱禄养如君古亦稀仙液浮香供夜宴宫罗剪翠作春衣谩论人世如浮梗还忆家山好采薇万事不干真吏隐野鸥从此共忘机 

　　送齐经歴还嘉禾 

　　东南大郡重专城赞画从来属老成品藻无私书上最及瓜有待促严程黄梅雨湿双旌重紫楝风吹五两轻莲幕可容虚席久儿童竹马出郊迎 

　　送牟都宪改福建佥事 

　　绣衣玉节下征轺东望瓯闽万里遥揽辔羡君能奉使鸣珂惭我旧同朝声驰八郡秋霜肃气压三山瘴雾消当宁忧民心正切呻吟指日变歌謡 

　　送庄进士养病归金陵 

　　买得西风白下船秋来乞假许南旋曲江韦肈登科日西蜀相如抱病年行李萧萧唯药裹宦情落落付诗篇黄门乌府专相待早约鸣珂到日边 

　　送毛璇省兄南还 

　　为念难兄寓帝京逺来应叙友于情谢家夜雨池塘梦欧子秋风驿路程江岸黄花迎客笑海天红树照帆明到家剩有枌榆乐饱听嘉平社鼓声 

　　送徐士亨归江阴 

　　征轺早发都门道强欲留君计不成五夜芙蓉城里梦一杯杨柳渡头情他年儗踏金鳌背此日先听彩鳯声遥想解元坊下路里人无数挿花迎 

　　送夏都运之扬州 

　　千载才名擅祝鸠官迁三品沐恩优还乡正好懐题柱煑海功成不借筹东鲁雪余寒色重南淮春近曙光浮繁禧观里遥相忆折得琼花寄我不 

　　送丁廵检赴任顺昌 

　　晋陵才子三公后一命还沾雨露深此日风光辞北阙平生声价重南金故园春满桃花坞官道云连茘子林清世不劳神射力公余柱笏足髙吟 

　　送年兄髙茂卿侍御督戎政西川 

　　看花曽共曲江游宪府才华羡独优久肃霜威峩豸角新承天语下螭头香分残菊都门酒影动征帆潞水舟兵政有成来献绩经纶事业属嘉谋 

　　送崔元吉 

　　昨承简命下銮坡握手其如惜别何宦况在君夸特达年光于我感蹉跎邯山过雨罗青嶂洛水无风漫碧波好寄音书慰相忆郡中星使每经过 

　　送邹廷佩知髙安 

　　雄才雅望拜郎官自信清时际会难晓日鸣珂辞北阙秋风驱骑入髙安政声喜共弦歌作惠泽能令士庶欢千里筠阳重回首一缄颙望托飞翰 

　　送李至德侍御 

　　南台骢马赴神京黄阁难兄慰别情耸壑苍松坚晩节连城白璧擅时名盍簪旅邸啼莺好分袂邮亭过雨清此去相期勲业重他年曵履侍承明 

　　送孔宗鲁还邓 

　　才华落落共称贤阙里衣冠奕世传明日驰心千里外何时聚首五云边停鞭谩酌青尊酒看剑重歌白雪篇相府平安遥致问秋风旅鴈正翩翩 

　　送同年赵廷缙 

　　昔年乡榜喜聨名佐郡功髙沐宠荣奕叶诗书承世泽清风琴鹤振家声西川倚棹吟边景南陌看花别后情他日春风有归鴈肯修尺素寄神京 

　　送锡山邵二尹还任 

　　清时曽应贤良举藉藉乡邦令誉驰白昼哦松知散逸红亭折柳惜分携新秋驿路蛩吟早斜日江汀鴈落迟要秉清勤慰民望迁书指日下彤墀 

　　送张中翰使朝鲜 

　　騑騑四牡都门外一望东隅路不遥圣泽汪洋被清海使星灿烂丽丹霄岸晴杨柳如云染山晩桃花带雨飘王事有成先入奏承恩御席听箫韶 

　　送刘君传扶兄榇南还 

　　南风自滴蔷薇露试向离筵一赋诗望断蘼芜天际色折残杨柳道旁枝半年共讶言旋早千里休教问讯迟独有西堂春草梦鹡鸰飞处不胜悲 

　　送周廷瑜 

　　两旬聚首长安馆席暖惊闻话别何白雪有歌殊慷慨青云得路莫蹉跎雨余槐市炎光凈秋入兰陵爽气多最喜严慈尤矍铄白头林下沐恩波 

　　送王民望擢河南少叅 

　　早年青琐擅才名薇省叅知政不轻长剑倚天酬壮志踈钟落月动离情夷门山色吟边见洛社秋光马首迎应与三槐绵世泽聨班鹓鹭位三卿 

　　送重庆聂震指挥 

　　英武堂堂正妙龄笑分铜虎出神京旌旗影动巴江道笳鼔声喧蜀将城楼橹春晴花气重储胥夜静月华明方今选将湏才杰好展胸中百万兵 

　　送陈永明归宜兴 

　　浩荡风光二月中可堪归思更匆匆不辞古道折杨柳应念小山团桂丛司马壮游千里别元龙豪气几人同故园亲旧如相问老我黄扉两鬂蓬 

　　送濮用明教谕 

　　炎风吹木急如号把酒送君心更劳客路定从今日逺诗坛不比旧时髙月明古戍闻孤角水浅长河积万篙明入讲堂垂化雨杏花春色映宫袍 

　　送周尧佐赴南京 

　　连日南风吹火云邮亭对酒惜分羣十年玉署膺天宠两地青藜照夜分鹭渚平芜烟冉冉龙潭流水晩沄沄知君著述多髙兴不比中郎但鬻文 

　　送王维臣归省 

　　少年科第玉堂仙特许归宁宠渥偏名誉尽夸同白璧文章争羡似青钱鳯从上国衔丹诏人在西湖候画船寿酒一尊称庆处三槐堂上日如年 

　　送江东之归省 

　　秋日都门杨柳稀离杯纔罢俨骖騑太冲作赋三都重司马题桥万里归下峡涛声随处有连云树色望中微玉堂金马论思地早约挥毫向琐闱 

　　送彭彦实兄还安成 

　　冠盖如云把别觞都城东畔送元方征鸿呖呖闻青海禁漏迟迟想玉堂列嶂絶怜秋似画好诗应费锦为囊乡园故旧欢相贺棠棣聨芳化日长 

　　送危教谕之桐乡 

　　寒毡元不较勲阶吾道东南育俊才晏岁关河劳跋涉春风桃李费栽培五经洞彻文光夐万骑纵横笔阵开最是诸生承教益短亭衰柳惜余杯 

　　送张员外父南还 

　　万事休论塞上翁南还髙兴逐飞鸿凌云贞柏千秋雪委地飞花一夕风行色不嫌归路逺诗坛应许故人同天曹禄养恩无极五色封章出禁中 

　　送王民望使占城 

　　炉烟袅袅蓬莱殿天汉澄澄博士槎玉节倚云承使命金函绚日出皇家成周礼乐仪文备异域山川景物賖从此恩光垂草木早归辇毂候宣麻 

　　送李少卿还南京 

　　列爵容台擅老成紫芝眉宇玉壶清熟司三礼追先哲细讲羣书启后生鸣佩朝天书上最扬旌出郭戒归程金陵山水春如锦多少衣冠一笑迎 

　　送尹先之还宁波 

　　春来半月尚微寒话别匆匆不尽欢舞剑君能歌激烈缄书我欲问平安渡江白鸟舟边见出郭青山马上看莫道幕中无一事匡时好竭寸心丹 

　　骢马行春为尹仁侍御题 

　　阴霾敛尽天宇清当春处处闻流莺乌台小队出郊野宛转骢马花间行道上行人行且止还避当年桓御史都城九陌凈尘埃上苑千门满桃李豸冠象简生光辉绣衣铁面霜乱飞观风问俗徧廵歴日暮揽辔依然归归来衮职将何补入侍仙班屹如堵为采歌谣草谏书鞠躬尽瘁献明主豺狼屏迹狡兎藏奸邪胆落民物康坐令四海日熈皥东风击壤歌虞唐 

　　题云山圗 

　　山窿窿兮云溶溶人家向西水流东门前乔木昼啼鸟江上大鱼春化龙主人闭门展书读不知雨渍阶苔緑兴来欲觅子猷船访戴山阴剡溪曲 

　　大塘渔乐为韩司训大父题 

　　水云之乡逺城郭遨游长是渔家乐天青月白一境平大塘那有风波恶世间大钓本不钓直钩引得旁人笑由来在乐不在鱼粒饵六鳌岂同调菰米垂云秋酿熟醉来几度西岩宿客星共解照桐江两足何曽加帝腹 

　　云鹤轩为韩司训先翁题 

　　云兮不作太山雨鹤兮不乘卫懿轩山间林下自萧散幽人为侣居田园薄暮云栖屋头树鹤立空庭不飞去云兮鹤兮两相忘习静何曽离隐处一朝跨鹤凌白云轩居闲静声无闻仰瞻霄汉望不及令人惆怅对夕曛 

　　题秋塘野鹜圗 

　　晋人爱书学野鹜庾家诸郎真不俗迢迢青昼圗画开此鸟依然在人目良工手握五色毫写出江南秋一幅羽毛绚日殊分明蜀锦新裁仍细簇荷花似避颜色鲜揺落红衣动盈掬将身不入樊笼中长年占断澄江曲虽然水面只卑飞逺志冲霄比鸿鹄弋人慎勿张虞机任渠自下清波浴 

　　题过廷章听秋巻 

　　过君两上黄金台车轮马足奔如雷亦有笙歌沸日夜笑语各出争喧豗胡为作此听秋轴上有萧萧万竿竹化机不露斧凿痕虚籁半杂钧天曲过君听此不听彼城市山林信斯语灵台湛湛涵清秋直与此君作宾主乃知心静听亦静羣物纷纷由我定人间无处无秋声我亦从之静中听 

　　琼林醉归圗为李大济题 

　　杏花红映宫壶酒蓝袍尽是同年友不辞一醉向东风感荷恩荣世稀有归路烟尘飞夕阳湏臾海月生明光马上倩扶玉山倒此身遭遇当虞唐君今作宰声藉藉展取新圗寻旧迹为忆聨镳紫陌春笑把霜毫挥醉墨 

　　江湖取友为顾景德题 

　　平生雅爱江湖游金兰之契皆同流道逢倾盖即如故诗歌伐木堪相求江波濯缨清可掬湖上乘舟频往复何年许我社中来处处鸥盟慰幽独 

　　沧洲圗为王慥郡守题 

　　人谓沧洲不可即我寻沧洲来咫尺黄堂太守住沧洲指示丹青得真迹持将半幅入京师一片寒云堕瑶席春风吹花花欲然夜雨涨溪溪更碧扣船渡口问渔郎沽酒山中醉木客万巻书藏邺侯家一区地儗杨子宅紫芝赤箭满地生甘泉香雾和云滴沙堤日暮踏残红石室月明坐虚白回观宦海何渺漫每念苍生思捄恤陆浑迢逓辋川荒眷此沧洲竟成癖 

　　题画赠崔元吉 

　　何侯丘壑填胸臆醉来泼尽金壶汁江南一片好风光逺淡近浓天只尺木兰舟小暖浪轻草亭春尽啼流莺人生行乐漫何事明日落花风雨声老懐尽有伤春意载酒登临忘归去对画题诗正送君都城聚首知何岁 

　　忠节为王信都督题 

　　圣王宵旰理天下首以忠节敦风化九重有诏锡褒嘉便觉家声美无价忆昔王侯决战时气劘贼垒悬孤危英雄一踣天所惜草头寃血青离离二九孀居妇年少贞松劲柏同一操保孤全节老闺门茹蘖吞氷秉纯孝孤成树立效竒勋手持哀疏干天阍会看恩波活朽骨大书金字旌髙门多少偷生背恩义此日过之应颡泚惟有纲常万古名世上繁华暂时事 

　　红梅花 

　　梅花本白今乃红造化变幻何其工为嫌铅粉妬清絶臙脂抺额肌骨融东风树头春拍拍别是江南一标格冶容未必茍随时自有心膓同铁石我家住近西子湖旧与此君相友于渔村烟月僧堂雪至今诗句懐林逋别来廿载金台下往往人家见圗画遮莫相逢面发頳愧我素衣今已化此日南宫静不諠髙情脉脉两无言玉壶新赐金茎露醉爱一庭春色繁 

　　縠沼承祥为方伯题 

　　十亩方塘甲第前庐江贑水遥相连乾坤佳气孕灵秀散作五彩涵清涟纹成绮縠光如泼气夺虹霓碧天阔岂无老蚌吐明珠还有神蛟起流沫迢迢银汉有通津云舒霞敛玻璃新天然至乃孰雕饰俯首试问冯夷神神云此瑞世无匹三百年来凡两出衣冠畴昔在宣和先后青云总超轶只今兰玉盛昆孙朱轮皂盖盈髙门柏台况有埋轮客分符大藩蒙殊恩文明有象信非偶地灵人杰夸江右从兹阀阅倍光华奕世书香传不朽 

　　题桃花斑猫二首 

　　碧桃花下春风暖緑草铺茵芳径软乌员引儿羣狎游深院无人恣消遣蹲窥仰瞰或俯临纵横上下相追寻晓日床头殊可爱溪鱼岂惜囊中金此种从来岂易得彪炳文章绚竒色衔蝉搏鼠何足论遗类应知自殊域画工手妙不可当模逼造化真行藏披圗展玩漫题品满庭生意呈休祥 
　　东风暖入藏春坞狸奴引羣三复五花容旖旎披氄毛草木蒙茸衬香土荧荧眼光一线微緑树阴中日亭午徜徉仰俯真自适曵尾摩须或交股腥膻谁问食无鱼捕逐宁知田有鼠朋侪亲狎少忤触子母追随争哺乳生生物性皆天然甄陶喜见阳和普 

　　五老圗 

　　羣黎欣欣生喜色四野于今开寿域老人并立望天门白首一生蒙帝德试问老人年几何今见文孙至太和凌云昨过蓬莱顶仙酒频斟俱酩酊归来金母复相邀熟徧蟠桃只俄顷天书共领到人间鹤驭初临万岁颜嵩呼敬祝圣人寿寿比天地髙难攀我闻人云汉四皓又闻人云唐九老较之商山差若多视彼香山却为少按圗不必论异同圗中见面如相逢庐山西东白云里一笑分明五老峯 

　　含清楼（并序） 

　　吾性好楼居常欲构一楼以便登眺未暇也弘治丙辰吾子元相闻予归兴已切将求解任乃能先意成志预于后院择隙地一区建楼五楹前为重门以避俗后为方池以种莲规制宏逺可爱越三年吾年已七十上章求退上不许又明年目疾偶作而吾不能出连上三章恳切求退上乃许之恩礼优厚何能报称于万一也及抵家楼已成矣暇日试登览之乃见四面山水环绕意思豁然吾目不觉为之开朗因取谢灵运山水含清辉之句题其扁曰含清是诚一胜概也爰赋长句以识其事云 
　　阳山何逶迤铜山何巉岩洑溪随山知几湾我楼正在溪山间楼上四面皆青山溪流抱楼隐若环当时山水皆旧识久恋君恩归未得山风溪月梦悠悠十载相望劳我忆一朝许归蒙诏旨未见溪山已先喜朅来楼上何所为仰观山俯观水水决决以向我山靡靡以相迎我一见之眼为明松岩竹径互窈窕鹤洲鳬渚重回萦朝披云雾自拄笏夜弄星河时濯缨黄扉紫阁纵然贵故园山水能无情吾闻李白赋天姥又闻朱子夸武夷南中山水如此稀嗟我欲往力不随何如此山此水含清辉楼中伴我娯我日暮长忘归 

　　寿亲堂为莫宗范题 

　　灵椿八千长不老东风萱草花开早荧荧南极夜流辉自喜双亲俱寿考春云裁就五色衣时时戏舞供甘肥愿将长绳系白日笑看沧海红尘飞 

　　送李应祯下第南归得慎字 

　　赤骥昻昻凌八骏彩鳯翩翩下千仭日华五色炫文场锐气三军临笔阵且逐行歌杜少陵宁辞伴食卢懐慎明年三月桃花红绕殿春雷一声震 

　　送和二尹还任宜兴 

　　吾邦少尹真瓌竒连艘千里来京师浃旬了却公家事南薫五两催行期一杯饯别长安道吏民悬望归来早哦松正尔及清秋触处炎歊凈如扫 

　　送徐上舎南归 

　　緑槐官道蝉声咽故人相逢又相别桥门风雨未经旬便道归装向明发旧书可读剑可看五色云锦胸中蟠人生际会良有在会排阊阖呈琅玕 

　　送杨司谏之南京 

　　同云漫澷未成雪故人握手都门别马蹄蹴裂沙河氷鴈声呌落淮阴月关西自古清白声甲科早掇超羣英手持风裁下南国谏草日日来承明 

　　送蒋日章考最入广信 

　　吾乡作郡如君少别驾三年驰誉早却来报政上铨曹善最端能出尘表平生道同心亦同近年京国长相逢匆匆行李又言别一曲骊驹意万重更道从容经故里七月天风凉似水双旌遥指玉山髙民吏悬悬应久矣 

　　挽刘文羽医官 

　　夙承三世业医国更医人一匕曽投我千金未报君凄凉蒿里夕零落杏林春旅榇南归日长挥泪若沄 

　　挽李翰林 

　　文章惟典雅行軰总相推圣主虚心日词臣际会时诗中麟趾见池上鳯毛遗大器方垂用良材竟不支缙绅争惋惜闾巷亦伤悲渊大才非短商哀理固宜灵车遵故道茔树长新枝不尽临风意含悲赋些词 

　　挽同年方进士 

　　秋闱飞步冠羣英擢秀南宫羡老成贯月乗槎经蜀道看花连辔向都城泥金欲报先成讣薤露重歌最惨情难弟衔哀扶旅榇西风白鴈送丹旌 

　　挽同年赵克周乃祖 

　　丰度翛然作隐沦玉峯南畔乐天真吟诗厌见催租吏卖药频逢种杏人天下鹤书丹阙晓人间蝶梦漆园春诸孙今已登华要忍见当年手泽新 

　　挽竹深章处士 

　　一夕悲风动会稽兰亭遗迹转凄迷定从天上骑黄鹤浪说人间梦白鸡棋局无声修竹坞屐痕有印落花泥当时积德知多少月旦何惭重品题 

　　挽万尚书祺 

　　风露萧萧易水旁官居行部忽云亡梦魂长绕黄金阙归兴空懐緑野堂八座功名云路逈两朝恩眷海波长归来伉俪应同穴双璧泉台耿夜光 

　　时长孙焕从其父来省予爱其资美而恐怠于学也因其还赋此训之爱尔年方少为人好向前长教从质朴慎勿效轻儇待贾开书椟勤耕守砚田早将科第继吾老已华颠 

　　谦斋文録巻一 


　　●钦定四库全书 

　　谦斋文録巻二 

　　（明）徐溥 撰 

　　○序文 

　　宣府志序 

　　宣府未有志成化初叶文庄公为佥都御史巡抚其地尝撰次成编未行而去弘治丙辰巡抚副都御史马君中锡闻而购之宣府前卫指挥李稽自言家有是稿为镇守太监孙公振所得将锓梓会移镇大同则以授君君见其事类繁杂为妄者所増损乃于边务之暇手厘正之以复旧规而加新闻书既成凢若干巻伻来京师请予序按宣府乃古冀州所分幽并之地在战国为燕赵秦为上谷郡汉唐以来皆领属县石晋时没于契丹转而为金终宋之世不入中国元累改为顺寜府我国朝混一疆宇徙其民于内郡洪武间改称宣府宣徳中设万全都司统诸卫所而内属于后军都督府宿以强兵统以主将监以内外重臣遂屹然为朔方一巨镇歴累朝列圣百有余年声教所被人物日蕃文轨日盛自有山川以来所未见也夫方之有志世所不能无而志亦乆废今郡县之官或能各志其地边方武士鲜克举之所以提挈纲维修明章度惟宪臣是赖而居其任者亦不过兵事之为急非学优而识逺者孰能留意于斯哉此文庄之盛心马君之能事越数十年而后见也观是志者考沿革则知建置之难览形胜则思保守之重稽古迹则有所酌而为宜征文献则有所取而为监凡为学为仕以自附于所谓人物所谓名宦由今之世以遡于古之人志之用宜不为无补也岂徒屑屑乎地理名物之细以为虚文也哉马君予礼部所举士其为政卓然有声志盖其一事耳姑序其简首而归之 

　　侍郎萧公寿诗序 

　　南京工部侍郎萧公元衷致仕家居明年与其配李夫人俱六十生辰在春阳之月相距十余日冢子刑部主事玙求诸公作诗寓归至期将大会宾客歌以为寿以予相知也属为之序公在朝三十年士大夫服公之善颂公之徳者为多独予乎哉公自举进士即入佐天官卿品量天下士天下士识与不识皆知公之为贤及进通政迁侍郎位益髙而心益下未尝有骄盈之色有不慊公者构词陷公朝廷置不问然公遂因是致其事以去众皆惜之而公畧无顾恋之态公之心岂以进退为荣辱哉其心盖有足乐者公家泰和城之西有田园可以供衣食有山水可事吟眺且二亲俱髙年无恙每旦坐堂上白发垂肩黄金横带公与夫人进候起居退而受诸子诸妇之养诸子若玙若珂若玠又各有子矣一门四世优游于太平徳泽之中公之乐岂寻常可及哉人固才矣未必能见用于时荣矣未必能迨其亲况致位列卿二亲寿而且康乎有伉俪不能以相得有子嗣不能以皆贤者皆是也况得内助偕老相继登科而竞爽者乎之数者公无不备信公之为盛福矣夫福出于天惟有善得以迓承之然则公之获是岂偶然哉予故着其进退之节致福之由以见人之颂之者未止此也若夫文章政事之美他日自有为公传者兹不着 

　　送呉艾夫之萧山序 

　　吾义兴多故家城中呉氏其一也宋时有为太卿者衣冠相望入国朝来独以阴阳术代为其学官艾夫自幼丧其父家益贫然落落不肯随人后教小学生数十人取其束修乘壶之微以为养犹以为日惟人田是芸乃取所谓举子业者攻之昼夜钻研不少休息有疑义辄就乡先进咨叩之虽以予之寡陋无以相益亦时有问焉诸公见其抑下而勤恳皆乐为之尽言自是学日以富誉日以起与诸生试艺于有司遂超然中其列及上春官或劝其就校职辄不应已而卒成进士噫艾夫不亦有志之士乎哉他人举进士望为侍从为台宪次犹愿为郎署鲜有乐为州县者艾夫今得萧山知县予亦意其不乐也拜命后即求浙之人问风土之所宜政令之所施且曰穷经将以致用也吾纵不能如古人亦岂尽下于今人哉翩翩然遂欲行以水泽腹坚不果今而春阳布和舟师告泮来告别予语之曰艾夫官不以内外为重轻斯诚贤矣然以为县果易乎哉艾夫曰先生不闻有龟山杨夫子乎夫子尝为是邑矣偭规矩不足为方圆夫子吾师也吾何惧予为之悚然益信艾夫为有志之士嗟夫士不以古人自期待乆矣乃今于艾夫见之盖龟山寓吾郡十八年风声气烈故在也艾夫平日持尚友之志每思起古人而从之今乃适承夫子之后宜其心有定向便求至古之人不难也古人岂但足用为县而已哉艾夫行矣予无以稽子矣勉之哉勉之哉 

　　送湖广宪副费君之任序 

　　湖广天下之巨藩也其四境交于河南陜西四川贵州广西广东江西及抵南畿之界惟其交于诸藩故军民夷獠淆杂逋逃窜窃者多弄潢池之兵时或有焉近岁告饥则荆湘之间尤甚圣天子宵旰轸念大臣仰承徳意凢任藩臬大僚必妙选文武公廉者任之乃成化十年冬臬司以副使缺员闻铨司者歴举廷臣询诸舆议以监察御史安州费君臻往焉君字时和以甲申进士释褐拜御史沈毅公廉多所匡济尝平都门之狱市肃漕渠之奸横风采峻耸所在著称乃按南畿乃巡边徼有文绥武威之逺猷不徒为激扬刺举一时之政也如是者九载绩用大彰宪副之命下人咸以为贺既陛辞故旧将出祖道大鸿胪卿杨君振芳征言赠之盖时和之司宪素闲而优为者予何能赠然尝闻湖广之地既广幨帷行部动辄千里况巨镇峻山蛮烟湿雾仕于彼者往往惮于跋履惟安坐公府一以符檄追呼期会则穷涯深谷含寃茹毒不得自致其情于上者多矣啸聚弄兵蛇蟠豕突驱胁良善蹂践稼穑亦其不得已而然欤噫君子一视同仁之心少狃于安逸倦于行迈卒启酿祸之一端良可畏也孔子告子路为政以无倦则倦之一念古之大贤犹恐及之夫人未可忽视之也时和行予敢以是致爱助意氷雪载途尚慎所往是为赠 

　　送曽以文之守建寜序 

　　户部郎中盐山曽君以文擢知建寜府事士大夫皆喜之或曰以文举进士为主事为郎中今二十余年不为不乆矣他同升者内佐六卿外列方岳不为不多矣而以文纔得一郡寄以文之心将不乐诸公乃为之喜耶或曰不然仕贵得行其志焉耳初不较其秩之崇卑也今六官之事大率总于卿为之贰者虽有才美不能以自见列方岳者分郡县而理之时一按临朝至而夕去虽有爱民之心势不能以周徧而浃洽也岂若为郡者之专乎政事缓急先后惟我之为闾阎休戚利害惟民之从吾之才美以之而着吾之爱民亦于是而周徧浃洽也故曰仕贵得行其志他不足较也予闻之曰斯言诚是也然岂以太守之秩果卑乎朝廷于六卿牧伯之外郡守独注意焉盖由以安民为急也今之为六卿为方岳者多自郡守有政绩者升安知以文异时不阶此而进乎独不知以文之去而为郡何如也建寜闽剧郡上而藩臬所责成下而列邑所视效以文得无惧乎以文侍从之乆谙练之深宜知朝廷所以急民之意设施措置素有所具予固不得而渎告之也诗云恺悌君子民之父母又曰夙夜匪懈以事一人敢诵以为以文勉于是诸同寅以予言可以足或者之意请书以赠予以以文同升之无似者然不敢辞 

　　送户部郎中马君徳源之宣府序 

　　曩予识马君徳源于吏部刘先生之座嘉其器局宏伟而措心恭慎与座客论之知其必将逺用也时徳源为户部主事偶与户部尚书闗西杨公侍郎莆田翁公论及所见畧异同焉今年夏闻命下徳源为郎中奉敕总理宣府馈饷屯种之事咸以为当其才盖宣府实国家之北门百万貔貅于此焉宿郡县之挽输屯种之収获储峙出纳动以万计脱以寻常之才处之岂不偾事哉是宜朝廷之所委任吏部之所铨擢必于舆论之所归人望之所在也盖边阃以军旅为重军旅以刍粟为本是故汉之卫青霍去病所以待匈奴单于者汲汲以屯田便宜为策诸葛亮王佐才也未尝舍耕而战而皇明之待西北二边又非汉比所以挽输屯种储峙出纳皆讲之至精至宻为圣天子神孙世守之良规也茍非其人何所容足宜徳源之必于是乎任也徳源由是而徃以总宪度以理军务盖可计日而待矣君子之道恒失之自盈而矜恒得之自欿而勉徳源夙夜其勉哉惟上无负于国家而名爵有所不足计也徳源行同寅与凡所厚者饯于都亭予同年李君载道属予言以序之于是乎言且请质于刘先生以为何如徳源名孝祖昌平世家由庚辰进士而出云 

　　播州宣慰使杨君挽诗序 

　　成化癸夘春正月五日播州宣慰使杨君卒于家其子爱序具事状走书币乞铭其墓于寅长宗伯周先生先生既摭君世系勋劳与平生忠义大节俾刻诸石而京师缙绅大夫知君之名想慕其风裁者咸嗟悼而哀之以诗诗既成付先生复彚萃于册属予序简首于乎哀死人同情也而哀有发于爱者有发于义者其为情亦各有在也夫同里闬共寮寀有交承之分亲旧之谊旦暮相欢而忽焉永隔则情不能以不哀是哀之者发于爱也乃若素昧平生而其英声伟烈闻之使人感慕兴起思一覩颜色而不可作则情亦不能以不哀是哀之发于义也今诸缙绅大夫之于杨君势逺而无交分疏而无亲非有所爱于其间也而莫不欷歔叹息寄哀音于声诗此岂非义而哀之也耶余尝考君之为人天性孝友器度宏愽负通敏之才存谨畏之心自弱冠承世官即毅然以安民讨贼为己任控制诸畨边境以寜道路以通而不贻朝廷西顾之忧者君之力也列圣嘉其劳绩累赐玺书奬之至于文绮白金不可殚纪尝一入觐适郊禋庆成特诏君与宴陛辞之日赐一品服皆异数也而君益感激忠爱之心始终弗渝年四十即引疾致仕以子代任然毎征伐辄奉诏视事事既平即招延四方文士相与徜徉林壑酌酒赋诗临池洒翰若不知有富贵者君之为人大率如此有足起人歆慕而爱敬者义而哀之不亦宜乎然爱情之私也义情之公也私者止于一时一人公则通于天下后世是册之作君之哀荣于是乎备矣君之勋名于是着矣君之子孙胤祚歴千百年而无穷者于是乎有征矣岂直哀之云乎君名辉字廷彰别号退斋世次履歴具详于君所编忠孝堂集并志墓之文兹故得而畧云 

　　呉尚书忠节録序 

　　自古忠节之士史必有传庙必有祀所以表其贤报其功惟恐其人泯没于世此人心之所公也云南有庙始祀国信使翰林待制赠学士谥文忠金华王公祎王公死后二年有湖广行省叅政前刑部尚书宜兴呉公云继使其地而死则未有祀之者岂惟未有祀之者且未有知之者矣予少则闻先君论公使事而心向慕之既窃禄于朝尝自念公之忠节人当表之报之予岂避乡里之私而使其名不传哉乃以书告于巡抚云南都御史王君诏诏以为己责为奏请于朝始得与文忠并祀于庙仍蒙赐庙额曰二忠而公后且得追赠刑部尚书谥忠节于是公之名始传于人而予数十年向慕之心庶少慰焉公之使事自当载于国史故李太仆应祯平日有惓惓于公者又传以表公之贤至是予甥翰林编修呉俨复裒其事为忠节録録成告予当序其首窃观之使事岂直追及古人而已殆有过之者盖当洪武初天下既定独云南以险逺未下髙皇帝始遣文忠徃谕既被害乃再遣公因有为朕作陆贾之语夫当尉陀自王南越贾为汉使说之臣服其事固善贾之槖中装则不少矣未免为持节之累观公之能死身且不顾使当时云南遂下馈之金寜受之乎使陀不服则贾万无死之理何也其所为身与家者重也是以公死后其子黻蒙朝廷赏延之典仅得一太学生至今诸孙侨居湖湘贫之无依视贾之五男子虽若不及然前人之清风光被多矣此所谓过乎古人者也公既庙食云南乡人复祀于先贤祠独其诸孙可悯尚当治其田庐返其故居云 

　　庆行简尹公寿序 

　　成化十一年乙未三月又六日翰林侍讲学士泰和尹正言先生自禁林退食语诸同僚曰吾从父行简公寿七十有三矣今日适当初度逺在大江之西某不能从诸子后进一觞想家君学士遥庵公必与寿筵诸弟文言甫言辈罗列堂下趋跄左右寜不垂念于某乎僚友应声曰此骨肉之情天伦之乐上下交庆理势之自然也奚待言哉正言凝然遐思者乆之乃徧揖僚友而进曰吾身不可往吾心独往吾心不可见吾言可征敢譔祝词附一便使致诚左右尚敢假重于诸执事各惠以篇章则球琳琅玕交陈互列黄锺大吕更倡迭奏二三老人得以凭几而聴之所以动荡耳目流通精神则未必不为期頥之一助也僚友咸应诺翼日乃各出新词雄作装潢巨轴而聮书之俾予序于首予念与正言同年同事而尤厚者敢辞乎乃言曰小雅南山有台之篇曰遐不睂寿徳音是茂言君子之必得其寿以其徳之盛也又曰遐不黄耉保艾尔后言君子之盛徳岂惟必得其寿亦足以保养其子孙也今行简公寿考而训迪子孙俾处则克裕其家出则见用于时庶几徳有诸己可知矣诸作颂之祝之夫岂不宜然尝考南山有台作于周武王之世武王胜殷遏刘天下之治未乆也诗人祝君子之寿而燕及其后愿之也愿之者必然之辞也我国家之定祸乱兴太平于今百余年矣天下之人沐浴仁圣之膏泽享其寿考长育子孙熙然自得者诚多故予不特为尹氏贺也由是推之圣明之巨美在焉出作入息不知帝力何有行简公其击壤之老人乎寿固未可涯也诸作乃贺之始耳尚备百篇焉 

　　马湖安氏族谱后序 

　　古之有功徳者天子锡之土田俾立其国于以传之子孙社稷有祀人民有主世守之而不絶其次为卿大夫亦各有采地子孙之贤者得世其官否亦得世其禄焉夫既有其国与地则皆求立未免如齐之五公子者于是明宗法严世系具在谱牒可以见考不啻如视诸掌然此非特王朝之上五服之内诸侯卿大夫为然也虞书曰外薄四海咸建五长所谓五长非世承之何以役属其下且其地荒逺非世纪之则其争端殆未可息者马湖古僰侯国之境汉武帝通西南夷始号其地曰牂牁歴代内属至于国朝得列为府而世守其土曰安氏按其谱自汉武帝时有讳阿都者继陈立为牂牁太守自是以后土人非安氏不治盖凡二十八传当洪武五年有讳济者入觐太祖髙皇帝嘉之赐之诰命特封朝列大夫遣还守土百余年来又四传曰鳌益善抚绥边民向化顾尝手缄族谱一编不逺数千里遣使来京既请宗伯周先生序之前复托其乡进士李文安求予序其后予阅之窃叹谱牒之作有闗于国家也甚大然后世往往不以为急而不之务虽中州犹然况于边徼乎而今独见之虽其编纂疎畧不能合乎欧苏之旧法若其嗣续绵延犹能考乎楚越之世家此予所以与之也惟昔窦融当汉中兴据有河西之地及与梁统等五太守入朝光武礼遇优异位至三公至其诸子若孙富贵已极卒以骄奢失之若安氏自汉至今虽爵位不及融而长有境土过之逺甚岂非其子孙能以骄奢为戒也乎序而藏之非特着其世系所以为百世劝者于是乎在 

　　赵氏家谱序 

　　家之有谱犹国之有史史不作则国之离合治乱人才之邪正进退政治之因革损益皆无以昭徃昔而示方来谱不作则世系之所由始昭穆之所由分皆懵不可考谱之作其犹有宗法之遗意乎古者宗法行世系之相沿千载不紊自汉以来宗法始壊然官有簿状家有谱系则犹有可考也五季以降官籍复废其流之弊不可胜言有志于复古者可不加之意哉司礼监太监赵公忠尝自谱其先世合为一册求予序其首惟赵之先世家云州元季髙祖斌兴避兵来涿因家郡之北马村坊曰积庆乡曰礼尚斌兴二子长曰原是为曽大父原有二子长曰显是为大父显子四其季曰鉴寔生公公自幼被选入内廷受知先皇帝及今上累被任使有飞鱼金织衣之赐顷勘事南畿尤为士大夫所称故予于赵氏之谱不能无言焉昔周穆王封造父于赵城是为赵氏其后与韩魏并封传六侯四王遗宗散处居天水涿郡者尤盛今断自五世示信也支分小大宗法之遗意也先茔有图世系有録昭所出也潜徳特着妇节具书尚贤也诗文丛载侈盛也于乎予观近世巨家谱系散逸十室而九虽号称士大夫亦往往有籍谈之忘不然者又或有崇韬之附而赵公所作乃如是予嘉其能不忘本而有志者也因而序 

　　会试録序（成化十一年） 

　　天地之气化日新而文章实与之俱故阅歴百世作者言人人殊岂人人能自殊其言哉气化为之也气化盛则文章亦随而盛故觇世运观人材者恒于文章乎征之较文取士源亦逺矣成化十一年春礼部当会试天下士尚书臣邹干侍郎臣刘吉臣俞钦以考试官请上命少詹事臣徐某侍讲学士臣邱某徃主校文之任同考官则编修臣李杰董钺费誾尹龙乔维翰检讨臣傅瀚张泰右给事中臣章镒员外郎臣刘元署员外郎臣赵珤主事臣谢恭监试则御史臣方升李芳而内外百执事皆推择惟允时天下士领乡荐书而至者几四千人围棘而三试之臣等夙夜祇慎举其文烛照而镜临之铢称而寸度之既明且审乃遵圣断取三百人遂次第其氏名与其文之尤者勒成一巨编曰会试录以献诸宸御而播之天下窃惟国朝之兴适当气化极盛之运惟盛故乆原其所以盛而乆者承积衰之后故也自赵宋南渡后局于偏安其间虽天地生才未尝或息然厯数百禩欲求其朝廷雍熈人才后先奔走未有也寒甚则燠亦甚雨恒则旸必恒我国朝之兴也气化之盛极而悠乆则将必有开辟以来所未有者文章得不随之而盛乎自国初以迨于今阅百余载炳焕于简册铿鍧乎事为者日昌以大追三代而上之故今所取虽风檐寸晷应试之作亦皆明于理而赡于才如此可以遥度其志行之良前占其勋业之盛矣预兹选者尚益持其志弥慎其行懋进于勋业企前烈而勇迈引后贤以丕承殆见圣徳益崇民俗滋乂国祚与气化绵亿万载而无穷矣谨用是为诸士劝 

　　会试録序（成化十七年） 

　　天下之材无乎不有顾世之求者何如耳三代之士多道徳春秋战国之士多功利两汉以后之士多文学其人殊其材异非天之生之固然也盖上以是求之则下以是应之有不能是者皆变迁以从之耳我国家自太祖髙皇帝设科目以求道徳文章之士列圣相承百年于兹士以道徳文学应之而致君尧舜措民唐虞垂名竹帛以为一代之名臣者胡可缕数哉成化十七年春复当科试之期礼部臣洪谟臣一夔以考试官请上命学士臣某臣献往莅其事同考则侍讲臣音臣杰修撰臣瀚臣寛臣廷彦编修臣良臣戬右给事臣晟给事中臣中锡员外郎臣鼐署员外郎臣浚渊主事臣裕监试则御史臣介臣符皆遴选以充于时天下士来就试者几四千人臣等暨内外百执事咸矢心竭诚防范加宻三试毕遵制额取其文之中式者三百人爰列其名氏及表其文之尤粹者彚而成録臣滥竽主考当有序以进盖臣少居山见山之木若云然养以雨露之深培以岁月之乆比比皆材者而亦未始无不材者杂其间欲作室者必命匠氏于是乎抡之匠氏徧观而谛视其材者取之其不材与夫材而未中度者则皆弃之矣间有坚其外而折其中恶其质而美其肤者则非匠氏一时目力之所能辨也必待斵削之乃始见而亦不免弃于匠氏其能幸而为栋梁榱桷者不亦罕哉今士荷国家作养之恩非一日皆以道徳文学应上而起既取之于今矣其用之于后也可待由是入官必使徳与文副实与华称凡异日之所行皆不负于今日之所取则士而大夫而卿而公如前所谓致尧舜措唐虞以为一代之名臣斯伟矣不然今岁幸取后安可保不为人所弃哉某等抡材者也斵材者欲用之为栋梁榱桷之具其亦相与谨之 

　　会试録序（弘治三年） 

　　皇上嗣登寳位于兹三年乃春正月当天下诸司述职于朝既悉简别其人二月即有事于选举皆所以遵旧制也于是士之会试京师者几四千人礼部尚书臣耿裕侍郎臣倪岳臣周经具疏以考试官请上命大学士臣徐某少詹事臣汪谐徃莅其事而同考则侍读臣曾彦臣杨守址侍讲臣王鏊臣张澯修撰臣费宏臣刘机臣杨廷和编修臣刘忠邓焲都给事中臣张九功左给事中臣王敞员外郎臣蒋钦主事臣黄金臣黄宥监试则御史臣文贵臣唐相暨诸执事咸入院就列内外严宻罔敢怠遑试毕而详校之恭从圣裁取士三百人乃刻其名氏与文之优者为会试录録成臣某宜序其首夫天下之大必统治于一人然一人不能独治也则求人才以供之而人才之生世未尝乏特患上之人不能养而用之耳仰惟我太祖髙皇帝当受命之初圣政日新不遑暇食即诏天下建学养士三岁辄一开科取而用之以为定制故尝谕近臣曰国家于人材必养于未用之先取于既成之后譬之稼必豫耕而有获若刈不待熟则无用矣大哉王言非圣神天纵深知治道何以及此列圣相承恪守祖训百二十余年以来养之者益厚取之者益精用之者益至可谓屡获矣至于今日圣心惓惓尤加慎重而臣等钦承诏音大惧弗称亦惟尽心思竭精力以求无负于徳意耳则登名是録者独不知此而有负乎行将用之其臧与否必加简别而黜陟之典具在亦今日之亲见者也其尚慎之他日指而称曰此龙飞第一科名进士也则于主司亦有光焉是为序 

　　庆李母王孺人八十寿诗序 

　　中书舍人李应祯告于予曰世母王孺人今年寿登八十九月廿五日其初度之辰乡友仕于朝者辱诗歌以为庆敢以序文累先生予辞不可则请诵孺人之徳之槩应祯乃宣言曰孺人出长洲故家来归吾世父思讷君为冢妇逮事吾曽祖母徐夫人夫人家法严甚诸女妇少当其意独吾祖母姚与孺人孝事恭谨孺人最为所钟爱后孺人从世父来北京且三十余年吾祖母动辄举以饬诸妇曰新娘子新娘子云吾曾祖母近百岁终天年祖母没才逾七十今孺人视七十已过之企百岁可待矣实吾宗之庆也又曰吾家世业兼儒医无良田厚资以为业世父在京师又无壮男子以殖生应酬之余惟挟册吟讽而已家事一赖孺人孺人丝畜粒聚宾祭毕给世父没三子皆卓立长廷美拜官御医光显矣仲若季从事废举家益饶裕皆孺人之荫也孺人虽老犹亲缝绩之劳双瞳烱然其福禄盖未艾也羣公祝颂之作未为过情先生能无言乎予受简作而言曰贤哉孺人之为徳乎盛哉孺人之为福乎诸公之为颂亦既善矣予于廷美兄弟犹有告焉古人有欲养而亲不待者有贫无以为养者有有禄仕而不遑将母者有独行踽踽无兄弟以为助者今廷美幸哉有母寿且康矣有官使之荣无移徙之劳又禄足以为奉矣兄弟森立非寡助矣噫嘻即无兄弟将诿之谁乎无赀无禄不有承欢于菽水者乎不幸而病不有刲肉尝粪抱持几十年无倦者乎古人所乐廷美兼之古人所苦廷美无有焉其不为大幸矣乎廷美当念而母之恩难报而母之年易衰及时尽力毋使他日有不及之恨而已虽然父母之所爱者亦爱之父母之所敬者亦敬之顺适其心毋违其意心神安乐则精力愈固又岂特百年而已哉予因应祯而内交廷美兄弟者乆故继颂以规应祯谢曰吾兄弟敢忘斯言请书以为序 

　　都宪王公挽诗序 

　　成化十四年都察院右佥都御史进贤王公自治所感疾上章乞解政时朝廷方以边事倚公不允越数月疾甚章再上允之既归于家明年竟不起享年五十有八于是其子纯诣阙以父丧告上念之遣守臣谕祭而士大夫惜公者且为挽诗授纯总若干首纯辑为一册奉以求序于予嗟乎公予之同年友也而今已矣其忍序之惟公昔以才御史擢陜西按察司副使适戎马入冦西陲戒严公督粮饷不絶师出既有功特加之禄以赏其劳然公自是涉歴边徼知备邉大要矣后再擢按察使凡三年会甘肃乏大臣巡抚乃有佥都之命公往莅其任务持大体驭官吏以法懐士卒以恩既乃阅尺籍得役占数千人补五百为屯守计先时蕃汉和易守者受酋长私遗纵之若行刼然公召谕甚厉更择吏主市俾无侵扰胥聴约束不敢违而公益持重师不妄出徼上晏然无事惟甘肃为汉张掖酒泉郡所谓匈奴右臂也其地与虏特限玉门一关以故入冦不时惟吾所以备之者何如耳其大要可御而不可追可守而不可攻以安静胜之而已公之在边已得其要故数岁以来朝廷无西顾之忧夷狄有内附之愿与夫侥幸于一时之竒者相去逺甚独公不幸奄弃斯世不终惠于一方是可惜也士大夫之作意多出此而予复序之岂惟寓吾哀亦惟识吾感焉尔 

　　重修毘陵志后序 

　　志未易作也盖必熟乎地理之宜通乎人物之故察乎鸟兽之文穷乎生植之理辩乎草木之名详乎赋贡之数达乎古今之变究乎盛衰之运核乎去取之法别乎轻重之伦明乎先后之序谙乎详畧之等体乎经权之道鉴乎诗赋之差长乎品藻之识而后可以言作志数者阙一焉则有非国语瑕汉书者矣噫齐谐异域山海夷坚恠诞之志吾不复论虽周之軄方视禹贡已逺不及矣而况后世猥琐之书哉盖大禹随山浚川踰河蹈海于天下九州岛无不知故其书皆一一如目覩后之小儒占毕一室乃欲以一己之聪明尽天下之地理难矣周礼独存乎鲁韩宣子至而后知杞宋不足征圣人犹不敢揣摩而臆度之也呜呼制作之难如此夫予备员史官曩者英宗皇帝尝命修大明一统志自以少不能如司马子长足迹天下识谙风土为之补禆独以毘陵郡乃余父母之邦生斯长斯于其土地风俗鸟兽虫鱼人物草木盖皆耳闻而目覩者其去取先后轻重详畧虽未敢自谓已能而亦窃有志焉尝与同郡王廷贵先生叹曰毘陵名郡也吾二人忝执史笔独不能少述一言以为故乡山水増辉耶徃岁有谢子兰先生为之志然惜其书寡传况我朝百年文物之盛视古逺甚顾可使为缺典也哉因欲为之重加修辑而以讲读青宫不果今天子即位意此时可毕志又以修英庙实録不果既而廷贵转南京翰林予清武外黄竟不果无何廷贵丁母忧读礼之余郡太守卓侯贰守谢侯终以是请廷贵乃得大肆力于是书视昔盖无复遗憾矣今年予省亲归二侯出以求序嗟乎此予与廷贵所共欲为之书何幸廷贵独得为之而予竟不得赞一字其内是书若有数以恡于予者虽然廷贵予同志也今观其书若出予志则是书虽廷贵独修而与予修固同也今又得序其后则是书又若有数以待于予也故为之序以嘉吾廷贵删述之精二侯用心之勤焉侯于吾郡之志且用心如此于吾郡之民何如哉 

　　○记 

　　奉敕譔丁未科进士题名记 

　　洪惟我朝自太祖髙皇帝即位之岁为洪武戊申至宪宗纯皇帝成化丁未适百二十年列圣相承深仁厚泽覃被四方虽僻逺之地文风洋溢与畿甸不殊是以士之游学校取科第以为国家之用者炳炳然前后相望盖治化之隆毎于人材之盛验之其道固然也惟丁未之春士之会试京师者既取之如制乃三月十五日廷试越二日传胪赐费宏等三百五十一人登进士第已而礼部循故事奏请立石题名于国子监而儒臣当为文记之会以事因循不果今皇上嗣统以至圣之资为守文之主凡旧章成宪罔不率由小大之臣奉行于下罔不祇若顾兹题名有记甚盛典也而至今尚缺非朝廷崇重科第之意臣某虽浅陋方承乏内阁属当执笔之任尚可怠缓乎尝闻之书曰成汤克用三宅三俊说者以三宅谓居位者三俊谓有其才以补三宅者何也人君之治天下其道虽多必以人才为先务然人才之用非预养而素蓄之一旦不可卒得也自设科以来所得人才已不暇论惟是科之士皆纯皇帝养而蓄之以遗皇上之用所谓敷求哲人俾辅于尔后嗣者也皇上能因其才之大小而任使之皆当特以六年之间其人布列中外各尽所长以奏厥功又书所谓其在商邑用协于厥邑其在四方用丕式见徳者也臣故谨记之则圣明敷徳之源皇上继志之善皆可考见于斯而凡士之预名于斯者其不益劝以助成万年之治于无穷也哉 

　　延平府重修儒学记 

　　弘治壬子夏延平府重修儒学工完师生以知府余干苏侯之功当纪也来求予文盖侯予所取士知其居官多善政而好学有文非他俗吏比乃不辞而为之书惟延平在闽为山水胜地学之初建盖自国初知府唐侯铎嗣是守者相继修葺至成化间则盛侯颙改建明伦堂于文庙之东及斋舍数十楹比岁亦就倾圯而莫有顾之者且学门与僧庐相偪儒墨混迹不便于是苏侯以名进士由兵部属为守于是覩而慨焉曰修学吾职也敢以劳费惜耶乃命役夫辇石伐木择日兴工初徙三门于西人以称宜次即明伦堂故址作重屋以藏赐书于上名寳章阁既内撤文庙若堂若斋舍若庖库皆一新之歴岁余焕然改观于旧迥异凡游于是者莫不泰然以乐奋然以勤而是秋遂荐于乡者数人复以为异噫岂其然乎盖昔宋明道伊川两夫子倡明斯道于孔孟絶学之后河洛之间翕然师尊之若南士往从之者惟龟山杨先生而已故龟山之归明道送之有吾道南矣之叹龟山之学传之罗从彦先生从彦传之李愿中先生一时皆生于闽而李公又延平人而晦庵朱子所从学者也四先生往来讲授其地实为道学渊薮虽去数百年其流风余韵尚被于他乡况其所生之乡哉又况为其乡之士哉故尝观李公以书初谒罗先生大槩谓后世讲学者徒在句读文义之余治心者不若口体衣食之急所以求道者如此其至是岂为利禄计者可同日语哉乡之士闻之必熟有不待告者吾闻苏侯即寳章阁之下祠四先生名曰道南师友之堂其意盖可见矣然则游于是学由四先生之学以求孔孟之道于千载之前至于学优道明勉就选举于以行义达道致君泽民而成儒者之效又岂非圣贤之心哉因书此为记并谂于苏侯其亦以为然乎 

　　真定重修庙学记 

　　真定旧有庙学自国初草创规制卑狭暨府入为畿辅而学制弗称岁乆益敝殆无以为瞻奉游习之地弘治某年平凉张侯琡自户部郎中来知府事有志新之积数岁财力皆裕计其事可济始请于前巡抚都御史史公琳巡按御史张公鸠工聚材相地营制既有端绪而都御史髙公铨御史田公奫继至复申前令弘治乙夘之春至丁巳之秋而成凢为大成殿八楹崇若干丈深广称之东西二庑共七十楹外为大成门六楹棂星门四楹门之外凿地为泮池上为石梁三殿之后筑土为台上为尊经阁六楹又为神厨神库各若干楹而庙之制加于昔既又按图籍复学舍之侵地十之三合其旧而平之改建明伦堂为楹六退省堂亦如之东西四斋为楹各四号舍为楹六十余为观乐亭者二为学官廨宇者五为庖为廪为门为垣者各备而学之成视昔盖倍蓰焉于是卑者崇隘者广敝者新为师者有所据以为教为生者有所依以为学为官长者有所施以为政信畿甸间一盛举也张侯乃以书来京师请予记学之有庙尚矣盖学所以求道而道非孔子之圣莫能明舍孔子之道则教非其教学非其学风俗壊而天下之治隳矣故报享之祀尊事之礼必先焉而凡训诲肄习储养作育之事并行而不敢废此虽中世之制而其来亦乆矣夫欲使道明于上化行于下者岂徒法制品式之具哉必有躬行实践之功而后可以言学必有向往企到之诚而后可以言祀此为士者之所当然而良有司所宜倡率而兴起之者也况甸服之近王化所先被天下之所视以为轻重缓急者乎张侯之政固善矣其为志亦勤矣凡经兹地覩兹制者皆将征其贤而况于亲炙之者乎若修废补敝使常存而不壊则又后来者之责也佐是役者同知张景琦通判王汝安彭璋推官李资董治则获鹿知县吕泽元氏知县常清新乐知县刘麟临城知县郭宾饶阳知县徐淮赵琮安平知县张经真定知县徐铭凡若干人 

　　河南府修范文正公祠墓记 

　　宋魏国范文正公葬于河南府洛阳县锦樊里万安山下其子许国忠宣公及侍郎以下祔焉距其西十五里熙寜间创褒贤显忠寺以奉香火而未有修祀事者有之则元守臣郭文鼐始国朝踵而行之不废歴年既乆公之子孙在呉中者若国儁廷方从规辈间来展视辄去而忠宣公尝置祭田八百畆多侵于人祠墓日壊过者伤之弘治二年知府姜昻既加修治寻被水厄而昻亦移守去矣越明年都察院右副都御史常熟徐公恪奉敕巡抚其地瞻拜祠墓慨然太息以为己责于是藩臬诸君及知府刘瓛承奉公命委知县杨滋主簿徐尹具材召工歴数月祠宇一新遂封筑其墓仍禁樵牧祭田之侵于人者悉复于寺僧觉隆等范氏之亲赵俊者复其徭役俾同守视功既告讫瓛以徐公是役不可无记乃以使请夫三代以上其时盛矣孔子犹有才难之叹况后世乎自汉而唐而宋人物之生不为不多然君子独许诸葛孔明而以文正公配称则公为名世之臣岂独五百年而已是以风节着于当时言论传于天下而凡有志于道徳功业者仰而师之以为准的若都宪公平生履清持正忧世爱民固有意于公者宜其惓惓于是也故尝以圣明用贤图治嘉奬直言感激论事奋不顾身如文正公者宜暴白之以助清化今公父子丘陇依然而香火之奉顾托之寺僧甚非国家崇重忠贤风励人臣之意且呉中为公故乡而庆阳特经畧之所俱有专祠况体魄之地乎是宜秩于祀典俾有司毎岁春秋祗奉之为是君子盖有取于其说因并书之以俟他日举行焉 

　　重建宜兴县先贤祠记 

　　宜兴旧有乡先贤祠宋西山真先生记之以为在山川最胜处实县治之西南二里也岁乆祠废独其文存成化辛夘郡守江西龙侯晋二守山西谢侯廷桂按部兹邑恻然兴叹以崇化导民作郡之事也昔贤无依祀典有缺甚非所以崇重先贤劝民为善之意顾可以省财惜费之末节而不为乎乃撤县学旁梓潼祠而改作之盖以文昌之祠非礼之正乡贤祀社在礼攸宜且权宜措置财不取民民不劳力轮奂一新上下胥悦谓宜有记以某乡人为宜记者夫诸先贤或以道徳或以功业或以文章或吾邑之人或非吾邑之人而死于吾邑者或生死皆非吾邑而暂寓吾邑者其颠末备载前记兹不复赘某特以为古者祀乡先生于社非特为观美而已也亦非但为崇祀典而已也盖将以风励后人焉耳是故为吾邑之人而祀之则思曰吾邑之先人如此其贤吾独非吾邑之人乎昔也可为今也独不可为乎非吾邑之人死而祀之者则思曰彼非吾邑人也死于吾邑而祀之耳吾邑之人反不求所以祀之乎生死皆非吾邑但寓而祀之者则思曰彼非乆于吾邑也但以贤而吾邑之人重之耳吾亦贤将不为他邑所重乎是三者皆有劝焉昔者郑立子泄之庙昔人以为知礼予独谓泄果当祀乎不当以厉而祀之也泄果不当祀乎不当因厉而祀之也其于崇善化民之意安在哉若龙谢二侯举所当举而知所本故乐而为之记 

　　书岳鄂王庙记后 

　　宋建炎间金乌珠南侵攻陷常州羣盗四掠宜兴皆为所蹂躏时岳鄂王方提兵抗御邑令迎王移屯其地兵出屡捷遂保无事避地者亦赖以免邑人图象祠之学録周端朝实为之记歴岁既乆人习称岳庙因讹传为东岳之神岁时男女杂糅祈福于是盖庙记既亡而王出兵时手书纪功小碑后人筑城复置之乱石间莫有知王之功者近岁士大夫稍知之欲正其缪妄而小碑亦以城圯而出虽残缺不完尚可考信盖王之功当不可泯也于是今邑令武陵陈君重修其庙而仍刻端朝记于石陈君报功之心其即宋令戴君之心也乎刻成予故书其事于后记云王设方畧降马皋慑林聚而史则云盗郭吉遁入湖王遣辩士马皋林聚尽降其众其事不同岂皋聚既降而后遣之耶俟考之 

　　漳州府知府姜侯惠政记 

　　国家以民为重所以加惠元元者其法制视前代为厚且宻然其民迩乎京师即不幸有疾苦赴愬之亦易矣若夫炎海万里外歴数月始至卒不能以其情自达徒相与盻盻然是故贪暴之吏得以济其欲而莫之顾柔弱之民有以被其虐而莫之恤甚非朝廷不忘逺之意也此无他吏得其人虽逺于要荒如置其民于几席之上否则畿甸之近亦有不得其所矣闽为南服漳州又为闽之南郡可谓逺矣其地介乎山海之间商贾不通市鲜物货民惟务稼穑以为生业故天时不常水利不修则无以尽力乎田亩而冦难乃作郡号难治乆矣成化十四年姜侯以南京刑部郎中领守郡之命先是甲午岁郡遭大水自是累岁旱且不収民被漂溺饥饿死者不可胜数乃多去而为盗其仅存田里间者皆奄奄无生意之民也姜侯适将至深忧之顾仓廪尚有粟若干石乃悉发以赈贷民始大悦稍稍自拔于盗归而复业惟首恶陈理通哪哒剪毛五等率其余党行刼如故侯设方畧授其下未几皆被获海上遂无事而民始得安属县有田皆旁海比岁潮涨而岸崩田苦卤殆为不毛之地民相率流移他处侯复忧之乃量财用召夫役往筑之凡龙溪漳浦数都者一百八十六所为丈六万八千七百有竒又龙溪八都曰南陂横溪古有石堤亦壊复修之为丈一百五十有竒功既成田得以播种者凡数千顷而民始得食侯曰是可以施吾政矣于是益求所以利民者以曩时民饥无预备故遂立社仓一如朱文公之法其始行于龙溪凡为仓一十有九储谷至四千石社正掌之惟谨下其法于他县俾皆行之田赋为里胥所侵渔而飞射于南靖者四千三百余石龙溪者八百余石二县之人坐此困敝侯察知之悉还其旧遂除民间五六十年之患既又披户版审其口数按其田亩列其等第者三量徭役之重轻而俾受之凡十年一更代视旧其半焉其余可以利民者行之既无不至乃兴学校俾诸生立书会以相讲习务为明体适用之学仍时亲临课之而郡中文教始盛矣宋有北溪陈先生东溪髙先生皆郡人也二先生以道学名节卓乎当时为建庙祀以劝学者而近岁武臣顾斌以冦难能保障其城既殁家不能葬复礼葬祭之以为劝他如里有坛以祭乡有冢以葬学有社师俗有乡约孤贫者有养忠节者有褒其政事不可悉着至于严立条约以防范乎民者其虑尤逺侯于漳民其心诚劳其惠诚厚虽古循吏何以加之是以数年来词讼益简户口益繁歌颂洋洋辑为巨帙可以考见也于是耆民黄友立王秉元辈具述侯之政惠来求予文以记惟循吏之在郡县固所乐道其事况予兼纪载之职其可无以慰吾民哉夫孔子称子产为惠人至孟子谓惠而不知为政者徒以乘舆济人一事而言耳其它事之善终不可诬此孔子以为古之遗爱也观侯之守郡后世不以遗爱称之乎且汉循吏皆得召还往往位至三公以侯之贤而任且乆将自此而升诸朝矣因书以俟侯名谅字用贞浙之嘉兴人登天顺八年进士第授行人司副擢郎中至今官云 

　　世安堂记 

　　皇明受天命绥万邦威徳所至随风而靡故虽下邦岩邑世据其土者莫不稽颡请命去危即安图永享太平之福征诸贵州之宋氏可见矣宋氏之先真定人宋开寳初名景阳者以节度使率师攻南徼诸夷诸夷既平民畏爱之留镇其地子孙相承盖十九世自宋迄元貂蝉金紫辉映先后及元纲解纽所在构难八畨顺元府都元帅钦始籍其土田归我职方天子嘉之即受懐逺将军贵州宣慰使司宣慰使命世其职且曰与国咸休钦生诚诚生斌斌生昻率纉其绪至于今又百余年矣圣泽涵濡之乆其子姓兄弟皆文采彪炳焕然与上国同风昻之从弟冕字从周者遂构兹堂于祖居之山麓署曰世安盖以光昭圣恩表着先徳且勉诸后人之善承之也噫冕其宋氏之贤子弟哉自夫开寳以来五百余年中间变故多矣当其时功名富贵与宋氏等者计亦不少矣而宋氏以一缕之绪绵延至今其衣冠之蝉聮奕叶晏然享有兹土未知底止虽其世笃忠孝以为之基而所恃以芘覆者亦其钦崇天命审于逆顺之几然尔不然当国家拨乱反正与海内更始时凡四方怙其势者皆救死扶危之不暇何宋氏独申受休命以有今日哉然则斯堂也为基固矣所以芘覆之者至矣为之子孙者尚毋忘忠孝之大节于以恢弘祖武观示后嗣者在是于效忠于时光被诸戎者亦在是矣尚毖懋之国家寳祚无疆则宋氏世享兹安也寜有穷期哉 

　　奉敕譔安平镇治水碑记 

　　安平镇旧为张秋实运河要地也景泰间黄河支流决镇之沙湾壊运河朝廷命都察院右佥都御史徐有贞塞而堤之暨弘治六年复决于下流十里许汶水从之由东阿旧盐河以入于海厥后霖涝大溢广至九十余丈运河自东昌而下率多淤涸舟楫不通今上以为忧既敕右副都御史臣刘大夏往治之又特敕内官监太监臣李兴平江伯臣陈锐总督山东兵民夫役与之共事至则合志恊虑会财用计工力厚加抚谕俾小大趋事期于成功时夏且半漕舟已集一经决口挽力数倍稍失手辄覆溺不可捄佥谓宜急先务乃于西岸稍南凿月河长三里许引舟由之次第皆济岁运赖以不失及冬水向落乃为塞决计规仿古法酌以时宜筑东西二台植木为表多施大索众埽交下两岸渐合中流用舟杂置土石凿而沈之压以巨埽囊土以实其罅役夫畨代阅三昼夜不息而决始塞其外则甃石树杙累筑而固又于其南为石坝以备宣节于上流为重堤以防奔溃至是运道复通而旧决皆为陆地矣初议以为安平之上流为黄陵冈黄陵未塞则安平之功不易保故二役并兴而湍势悍激再塞再决羣喙汹汹莫知所定迄八年之二月皆以成告上累遣赐奬劳赐羊酒金币诸物易镇名曰安平又敕建神祠以祈冥佑名曰显惠命有司春秋修祀事是役也凢用夫四万余薪刍以束计者八十四万五千竹木以根计者三万七千麻鐡以斤计者六十万四千有竒而黄陵之役不与焉比复命于朝上喜曰河决既塞越惟尔二三臣之劳尔兴赐岁禄二十四石尔锐加太保兼太子太傅赐岁禄四百石尔大夏升左副都御史佐院事分董其役者山东左叅政张缙擢通政司右通政仍治河防按察佥事廖中为副史都指挥佥事丁全为署都指挥同知暨文武官士进秩加俸者百数十人各有差既又敕臣某为文记功迹岁月以诏后世臣谨按虞书水首六府谓为财用所出也府之利出乎天而修之在乎人故平成之功必资府事一或失修则不能利民而又病之其势然也运河之利固国计所赖而朝贡商旅皆必由之所系甚大一壊于洪涛再壊于霖雨其为患甚剧不二载间变波涛为平地化嗟怨为欢欣昔之所难今甚易然亦独何哉圣天子致和达顺之功中外臣竭虑宣力之效天道应祥而地灵効軄有不期而合者也然捍患固难保功尤难继是以后修壊补敝之责则有司存今官有特置责有专任方汲汲为乆逺计前日之功亦可以勿壊矣臣故叙事纪日俾刻金石如宋灵平埽故事用复朝命且儆于有职者系之以铭铭曰河出西域亘行域中土疏水迁广武之东虞周世邈汉患尤数歴宋至元治法益凿我明北都会为漕渠再决张秋四纪之余自西徂东赴海如注渠流中涸南北殊路帝命在廷惟内外臣来谘来营以拯艰屯乃疏其源乃塞其决羣工具兴百虑咸竭斵石于山伐木于林实土于囊载积载沈至再而三功乃克就故漕复通万舰交辏奏章北上劳使南行天子有命锡之嘉名坤灵効顺河亦南徙水菑告平民乃宁止民赞且颂良臣之勲臣拜稽首天子圣神皇不自圣予民父母匪天惠民孰我能佑堤石岩岩川流淙淙惟兹安平永镇东邦 

　　黄陵冈水神祠记 

　　中国之水河最大其或溃溢为害则官亭民舍变为洪流及其既去则复为平陆若有神焉司之故谚谓之神水汉人亦言江河之决皆天事非由人力昔禹治水过衡山梦沧水使者授金简玉字之书过会稽梦人衣玄纁告以石函之文其事不经难尽信然书云天乃锡禹洪范九畴易云河出图洛出书盖圣人之诚上通于天其动乎思虑发乎梦寐固若有阴相之者欤其亦有神为之耶歴代治河者见于史籍概可见国初河之故道在汴城北东至虞城达于济入于海洪武二十四年河决黒洋山东南至项城入于淮自是河分为二弘治二年河决原武又决荆隆口啮黄陵冈泛张秋漕道几壊于是上命都察院右副都御史华容刘大夏往治之公受命惟谨往来兖豫间相厥源委谓黄陵冈为张秋上流而营塞之孙家渡又为黄陵冈要害黄陵冈不塞张秋之漕道不可保孙家渡不疏则黄陵冈之功不可成乃檄佥河南按察司事张君鼐与叅政朱君瑄发卒七千疏孙家渡时张秋复决水势稽天上下惶惶莫知所出公方有事黄陵冈夜梦神人冠佩而跣明日语诸属鼐曰是役其成乎水神见像其有以相我矣公曰果然当立庙以祀之已而上复命御马监太监李公兴平江伯陈公锐往共莅事分地而治兴治张秋锐治黄陵冈大夏治孙家渡檄鼐与都指挥佥事刘胜治荆隆口俱以八年正月十一日始事上奋下励至二十一日诸口俱合河复故道漕运无虞上下晏然于是诸臣加禄进秩有差乃诏建昭应龙神庙于黄陵冈令有司岁时致祭而鼐谓水神先事见像功用克成复以余材建祠若干楹肖像以祀以答神庥以卒公志经始八年七月至九年三月落成河平之后某既承诏为文于安平镇及是鼐等复来请记夫天人之际亦逺矣然其感应之机捷于影响故大而体信达顺小而聚精会神此有所感彼有所应非偶然也天之生水所以利民神也者所以妙其用也神能利民民必有以报之往复酬酢亦有通融而不间者然则祈福祝厘固人情所不能免而御灾捍患之祝亦岂独于人焉施之哉国家以民心为心则以神礼报神民之所归即神之所在其理相为流通而其事未始不相须也治河之役凢以为民而已河平则民安民安则国治自是民当报乎神其必永永以修祀事神亦终惠乎民其必永永以保攸居兹庙之祀宜与安平显惠庙者相望于河上垂百世而无穷也是用记其成俾来者勿废云刘公今为户部左侍郎鼐亦迁按察副使矣 

　　重修龙神庙记 

　　兖州府新作堽城闸闸之上古有龙神祠至是并新之以严祀事以厌水患粤自前元疏河渠引清济汶泗立闸节水以通燕蓟江淮舟楫万里我太宗文皇帝改都于燕天下朝贡之往来漕运之络绎济寜之地为尤要焉故凢河渠坝闸之政令歴世谨之且谓河道非自然长流而济南兖东诸泉上源以时浚导严立闸堰常辍朝臣以莅之成化五年吾义兴张君盛以都水主事往治其事巡行周视得旧堰二一曰堽城一曰金口金口在兖城东五里约泗水西流至济堽城在兖城之北八十里分汶水入西南亦会于济二堰与闸其创已乆然金口土筑不时溃溢役费岁以万计吏縁为奸民用滋害堽城虽石堰岁乆弗治沙土冒其上弊与金口等而水利且日缩矣张君因曰与其屡费而病曷若暂劳而乆佚以金口旧堰在沂泗合流之南其地洼不可为议将徙北若干步明年遂征工发役授规属吏木石麻鐡灰粟之类便宜调度不以烦民甃石为闸以防冲决并疏沂河以就之惟堽城沙深河阔未易即工又属岁祲姑有待而张君秩满还朝矣后佥都御史陵阳牟公巡抚山东见金口之绩而嘉叹之及见堽城堰则曰此独不可修耶所少者张水部耳言上奏荐因得张君再至民乃欣然趋赴堽城不逾年而堰成复置闸以杀水势前后三载而大功告成歴年劳费厉民者一旦失去朝廷河渠之利永有攸赖张君之绩伟矣哉夫庙祀龙神固为堰闸而设故庙记于堰闸特详焉后人嗣而葺之张君之泽垂之不朽而龙神之祀亦与享而无穷矣是役也恊心赞成者知府钱源董其事者同知徐福分理则闸官梁洪也张君字克谦庚辰进士自主事升员外郎今官山东布政使司左叅议 

　　重修汉寿亭侯闗公祠记 

　　去国门三十里入西山其地曰金山口诸妃殡葬地所在其旁旧有庙以祀汉寿亭侯闗公者岁乆就圯莫为修葺弘治五年某官某奉命治安妃之坟工既毕入奏于廷请以羡材从役事乃移某官某理之撤殿瓦易梁木朱碧交焕髹垩竞彩其中则塑像绘貌耸为巨观又越三岁矣顷者某官某奉命举祀事见其砻石已具而未有文具其颠末请予记予惟天地二气流行无所不有故英灵所寓明则为人幽则为鬼神随事体物有昭然不可诬者侯从昭烈帝仗义兵复汉室折冲勍敌固已雄盖天下矣及失天时违地利非人力所能强者则其忠义之所愤激刚大之所充塞此心此气虽死犹生宜其极六合而无间歴百世而弥光儿童妇女之所必知而道流释徒之所依藉以为重者也侯之生曷尝徼求而预计之哉世之称侯之神者吉凶祸福类多符验入其庙廷覩其像貌必为之心惕神动洋洋如在其左右盖其所谓忠义而刚大者有以激之亦非有所强而致也彼附曹党马之辈如沙虫鬼魅澌尽而无余者亦恶足道哉孔子不语神子思所引乃赞其徳之盛中古毁淫祠而季札子胥之庙尚得不废以侯之灵随所在而祀之岂徒然哉今天下之大未暇论都邑内外庙侯者何啻千百是役也殆所谓有其举之莫敢废者因録其修建之由俾后之人知是庙也有天子之命在焉其视穷乡下社野夫贱吏之所建置亦异矣是为记 

　　宜兴东闗广济桥记 

　　始吾闻台之太平有贤令曰袁君廉平公恕绰有惠政以忧制去百姓争泣留之尝叹曰使吾宜兴得袁君者为令县必治矣乎后三岁县以阙令告而君起复居京师适政选吾县复叹曰袁君尝所欲得者今幸得之县其治矣乎君既拜命至则首革一二弊事民有不率教者更痛惩之县中肃然已而循众情立良法日夜切切求所以保护其民惟恐一毫伤之不数月民皆晏然而县果治予然后益信君之贤而向之所闻者不妄也君才具甚优凡所设施不动声色政事之暇至工役之当兴者亦力为之不辞盖县东闗旧有桥名广济岁乆倾圮过者病之前令率因循岁月不以为意君独谓是桥人出入必由不修将益壊壊则费益多而功益难成其为民病益甚吾既有百里之寄事茍有利于民者当身任其劳不可重为后人累也则以谕民民闻之相与欣然趋事以成化二十年某月某日兴工是年某月某日工讫他日县父老具其事来求予为记大畧谓君之利吾民者不能悉书特欲托此一事俾子孙不忘君之嘉惠耳予素信君之贤者及闻是益为吾人喜执笔以记其成其何敢辞惟昔子产之治郑也孔子称其有君子之道四而孟子讥其以乘舆济人为惠而不知为政夫子产有君子之道四可谓贤矣孟子所以讥之者是责备贤者之意也即此而观亦可以见一徒杠舆梁之未成犹足以为贤者之累则治民者未可以小而忽之盖亦为政者一事也夫谓之为政者务大体而不行乎姑息懐永图而不惜乎谤议所谓劳而不怨者也惟其不怨此其为利也乆而一时之惠不足言者君既能之其知所以为政者乎然君不独为此又尝病民西溪之险因其南有古渠浚而通之者凡三十余里民始得避其险其为利尤不可计此亦工役之可书而皆为政者之事故并载之君名道字徳纯吉水人登成化八年进士第其再为县于此仍岁大熟民益爱之故君得乘其时以成其事而部使与郡守尤察其无私凡欲有为辄从其请故君又得信于民以行其志更二岁政绩卓然为江南诸县最吏部方奏请召还将有不次之擢矣 

　　新建祠堂记 

　　维我徐氏为宜兴望族自唐宋以来代有显者入元隐处田里而种徳益深至国朝先祖琼州府君始复出仕而为循吏徳政所被斯民戴之先考渔隐府君以冢子承家克拓故业乃定居洑溪之上生溥兄弟四人幸藉遗休获登甲科列职禁近夙夜兢兢惟以辱先训不能继先志为惧盖先考长厚好义为乡邦推重且天性孝谨于奉先之礼惟恐弗至尝曰祠堂之制朱子家礼之所首载者也吾家于是顾独未称因即所居门外择地以建后以其地阻于池水岁时祀事弗便且于礼制不合也始更择地当正寝之东爽垲深广于祠堂为宜某归省将上京师乃以其事托弟济辈功未及兴不幸先考见背勉襄大事因循不果所以不能继志为惧益深比岁节缩禄俸所入命次子元相特任其事以弘治三年七月十日兴工木石精良不计财用是为堂三间后复为屋三间两庑十间固以重门缭以周垣其规制乃先考之所讲画而求合于家礼者也明年十月十二日工完乃卜吉辰命长子元楷安奉四代考妣神主于中某忝以尚书秩满仰荷圣天子锡诰加赠先祖先考并资正大夫礼部尚书兼文渊阁大学士妣并赠夫人恩光所临堂宇増焕祀事载奉神灵安焉庶几先志于是乎继而私心亦是乎遂矣初欲构祠池上谓得鱼利可当祭田某虑不乆逺也惟先考旧画神安乡小旻圩常稔田二百一十二亩以资给某者今幸禄俸且厚不敢自私凡牲醴庶品悉于是乎给或岁入有余兼为修治祠堂之费焉爰直叙其事刻石祠下俾后子孙世守之勿替功完明年二月二日记 

　　重修碧霞灵应宫记 

　　弘治八年春正月巡抚山东都察院右佥都御史熊公冲言泰山絶顶旧有碧霞灵应宫祀天仙玉女之神封为碧霞元君者毁于火宜治事下户部叅议谓泰山泰岳有生物功凢祠闗祀典者不宜不饬且神以灵故四方走士女操金帛为祈祷者岁所积甚伙宜令按察宪臣籍之以为工费诏可乃以属佥事陈君寛领其籍籍既告足又有内帑锡银若干两谋于镇守太监李公全巡按御史曹君鳯以属副使廖君中司出纳焉工役既集卜日治事凡为正祠五间为左右配享之祠各三为从神之祠各一为钟鼓之楼者亦如之为亭于圣水之祠一为道院二区其为间十有七其西加二为官使之厅九蓄牲之房加一为门之间三绰楔二其为庙之貌搏埴采绘袍笏簮佩之服皆备栋宇翚题木石瓴甓金璧丹垩之物无弗具者合为间八十九凡用银以两计者七千三百有竒役夫若干而成熊公乃致书京师请予记予闻泰山之胜稔矣顾职在朝署无使命欲一登而不可得尝观泰安州志备载其形胜祠宇知有所谓碧霞者故阁老刘文安公之记在焉其为辞固竒伟巉耸与兹山兹景并胜使人读之真若望榑桑穷日观飘飖于刚风倒景之外也若自有天地即有山川竒秀所结灵神所聚邦君之所得祀扩而求之宜亦有不可无者矧国家秩祀之所载所以萃人心而延景命于此有资焉是其兴废起敝以贻不坠抑岂非有司者之事哉熊公政令明达凡所得为无弗自尽观于此其它可知已独予齿发向暮方倦笔札不能为竒丽可喜之辞以着伟迹昭灵贶姑识其事俾刻之祠下庶来者有考于斯云记既成系之以诗曰岱宗之巅岿一宫兮金碧绚出髙巃嵸兮承干据坤秀气锺兮神明碧霞谁所封兮云冠雾裳庙貌隆兮月星光彩氷雪容兮人世杳絶嗟难逢兮春粢秋盛祀典崇兮有其举之义则通兮门集五骖随两骢兮小大执事靡弗共兮国家明昌年谷丰兮五岳效职兹其东兮刻石纪事垂无穷兮 

　　奎章録记 

　　尝读周书至立政有曰常伯常任凖人缀衣虎贲窃叹当时人君于内外之臣无不慎择其人以用之也盖常伯常任凖人所以掌乎外之事其职也重缀衣虎贲所以掌乎内之事其职也亲夫惟内外皆得其人此成周之治所以盛也国朝之制设部院以分理天下之事若夫上所服食器用之类则设监局而以中贵人掌之然至于事之大者如礼文军旅工役刑狱亦皆得以预焉列圣相传用人惟慎故百二十年以来内外之事皆得其序而一人端拱于上世道之盛追及乎成周而无媿也内官监太监黄公尝辑所受御敕十有九道题曰奎章録间以示某盖公为人清勤忠谨练达老成故自先朝辄见委任今上益加宠眷而公愈自谦抑不敢怠遑功名富贵用能保之夫职之亲者情易亵自成周而后人君有可议者矣伏观是编纶音所载昭然如日月赫然如雷霆非国之大事不以属公所谓大哉王言者也然则是编岂独见公能当乎委任之重而列圣之徳亦畧可以窥见矣 

　　记谕祭制文碑阴 

　　臣某不肖幼服先臣之训缪叨科第入翰林备员史官恭惟英宗皇帝光复寳祚遂命执经以事今上皇帝于东宫黾勉供职夙夜罔懈所愧爝火不足益日月之明涓埃不足禆海岳之大仰劳轸念恩宠迭颁盖自编修以至庶子而膺封命荣及先臣及今先夫人之卒又蒙贲以祭礼视先臣加营葬焉于乎先臣积徳累善敷遗后人致小子获以经术显名朝廷朝廷不遗寸善推録本原致先臣被宠荣有増无已皇上之恩天地之恩也臣愚虽百其身何能为报谨以前后谕祭制文勒诸墓道俾子子孙孙载拜而钦诵之有以仰见朝廷假宠臣下之大恩且知先臣迓承之者有由然也其岂不思处而家居供赋役以给公上出而仕宦尽职业以事朝廷以图报称圣恩于万一者乎不然既非前人所为望于后嗣人子之分顾当尔耶用敢拜手稽首识诸碑阴凡我徐氏世世子孙永永无忘哉 

　　重修福源寺记 

　　吾宜兴东南四里曰清泉乡有山曰瑞云山麓有寺曰福源寺之建已乆其额则宋景定间请于朝者也歴元至国朝芜废且乆在景泰间先太子太傅渔隐府君爱其山水清胜作生圹于兹工既告毕念家居稍逺而兹寺相距甚迩思有以属焉乃市材召工重修之凡殿宇门庑合数十楹焕然一新盖自有兹寺以来二百余年而复兴延僧明琛者来主寺事因为守视茔域如近代大臣香火祠之制而焚修诵祝之事不与焉琛复募施集力续有建置以广其宇之所未修于是寺之规制视昔为胜越四十余年未有记其事者今年春亦念年且老思藉为不朽计特上京师以请于予予曰噫此先太傅之意也其何敢忘夫子孙之于祖考祠于家而墓于郊时有祀岁有奠所以事死如生事亡如存者其常也其或有势之不逮力之所不加茍可以假借而寄托者无所不用其极孝子慈孙盖亦有不得已焉故僧寺道观之于人家坟墓往往有守望呵护之力虽古之所无而近代有行之者如李赞皇之祀于甘露王金陵之祀于钟山皆是也佛之教离家去俗若无意于亲亲之道然以兼爱为宗其为爱虽无差等而施则由亲始其良心固在也惟其有是心则必能体人之心而为之尽其孝思此实所以兼爱者亦其教之本然而非可以强之能也惟先太傅以纯厚之徳清雅之操弗试于世乃徒以所藴蓄所培埴者施于家溉于乡以荫于子若孙乡之人被惠而饮徳者至于今皆思之不能忘况吾为子孙者哉是兆域所在体魄所寄固爱存悫着之地也又况褒封赠恤金书石刻之所载圣天子之典章恩命所在焉时祀岁奠之外亦安可不朝夕而守护之哉顾蒙先训幸获承朝廷重托不及顾其私公退之余亦惟南望兴悲而已继自今主其寺者尚体人心守视惟谨俾樵牧不侵体魄安妥歴百千年如一日则不惟少慰吾之孝思而于先太傅畴昔之意亦可以无负矣若种福田以资冥利如世俗之所托于彼者则非先太傅之心又岂予之事吾亲者哉故此为记 

　　何氏家庙记 

　　古之祭其先者庶人祭于寝士大夫祭于庙至朱子家礼首言君子将营宫室先立祠堂于正寝之东其曰祠堂者通庶人士大夫而言也然世之士大夫为宫室者比比而是至于奉先之制茍简特甚殊非报本追逺之意又何恠乎庶人之无禄者哉故吾于何氏家庙之建深有感于中而取之也何氏为广州顺徳名族世居邑之黎村西岸隐于耕稼乆晦而显是生司礼太监公公早自乡里选入内庭忠勤恭谨受知先朝乃蒙简拔以遗今上皇帝之用委任既专乆而益笃公尝自念今日所以被兹宠荣者皆先世积徳之所致也彼豺獭犹知报本况贵为人又况贵为天子之近臣乎乃择弘治四年冬十一月之吉建家庙于顺徳之故第为堂三间严以中门缭以周垣祭器所用亦无不备俾弟侄岁时祭享如礼庙成公谓宜有记而特请于予予嘉公之好礼不能辞也盖人既没而葬则为主奉之乃神灵之所依也主之所奉必有其处则祠堂者又神主之所依也故古者不重墓祭而祭必于庙今公身居京师岂不能建家庙于此则以先世神灵不在于此而在于彼故耳且古者子孙于祭有故则使人代之公既身侍内庭不得亲莅其事然其心惓惓焉未尝一日忘乎先世也则凡为公弟侄以代公祭者其尚竭其诚敬以将公之孝思殆见祖考来格降福穰穰何氏子孙岂不永显于世也哉 

　　○手简 

　　覆李都宪 

　　某覆都宪李亲家阁下别乆无任驰情逺惟公暇体履佳胜为慰往者被召驻节京畿且有迁秩之荣区区不胜欣忭未几改理漕运此尤见倚毘之重执事才徳老成负荷匪艰然士大夫不能无厚望于执事也所以然者盖国家财赋仰给东南数郡迩年以来年时亢旱河道浅涩军民上下困于输转其劳苦不可胜言今岁恐亦无异往昔但执事当此按临之初凡百设施必有大过人者利敝兴革有以见之区区忝在年末为荣多矣兹便辄此申意 

　　简叶年兄都宪 

　　某再拜奉简都宪叶年兄执事别乆如企仰何昨于递中辱寄声已领盛意即辰淑暑逺惟抚治之暇神相多福为慰每念执事自简命以来值此歉岁长才逺畧所以上纾吾君之忧下慰吾民之望者盖不少矣近闻太原地方皆得雨二麦颇収秋成亦可望此殊可喜独平阳一方之民未得少苏凡可以寛恤赈贷之者又不能无望于执事之擘画也军职纳粟一事已得如所请此法一行上下亦颇得济此间五六月来连得雨人情颇安但数日暑气甚酷与南方无异此外不能一一详也便端专此达意草畧希照察不宣 

　　再简叶都宪 

　　某再拜都宪叶年兄大人比蒙遣祀山右得与吾兄相叙两旬临别后承逺饯同年之情蔼如也还朝来亟欲修谢奈贱体疾作因循至今怠慢之罪无以逃矣张千户来恭审公暇体履康胜为慰但当此歉岁公私匮乏凡百未免有劳尊神尔救荒一事自古为难以今言之尤有难者盖国家承平日乆事多缓弛况郡邑素无储积何以赈施若非吾兄筹划之良抚绥之善又将有不可言者矣 

　　又 

　　辱颁手教备审体况多适殊以为慰昨大同命下之日士大夫咸以朝廷简任得人为贺传者乃谓执事似有不豫色然者此仆所未喻也盖西北最为重镇国家承平日乆留意边事非得练达老成之人如执事曷克当此重寄然古之人功成则思退宠极则懐忧执事无乃有见于此乎都下凡百如昨但春夏以来雨泽少降南畿荒歉尤甚疫气盛行北来人无不沾疾此亦时事可嘅之一端也令嗣在此多慢侍间幸为道意使还草草布此尚希照察不宣 

　　简王都宪 

　　某再拜奉简都宪王大人执事迩喜荣膺简命抚治一方展布长才边徼多庆窃想事之有益于兵民者次第举行辄有表扬忠节可为世道劝者一事专此奉闻盖云南为省在国朝入版图最后百余年来数郡之人安居乐业不识兵革是惟守臣保障之功然所以至此者其初亦甚难也故当元运既终其遗孽梁王自恃险逺尚据其地髙皇帝不欲劳兵逺征特遣翰林待制王公与刑部尚书呉公相继招谕之既至并仗节以死王公为彼拘留颇乆死后又得翰林诸贤作为文章以暴白之故其事遂传于世正统间竟蒙朝廷赠谥近又得守臣奏请建庙秩祀忠节之名皦然不泯独呉公之死其名特传于乡里而已公有子黻亦尝蒙恩补国子生后知交趾某县比交趾陷亦没用是子孙微弱不能建白于朝今执事秉忠义之心持风宪之节即当请命于朝与王待制并食兹土移檄故乡録用子孙表扬忠节激励后人则死节之臣目可瞑而名可乆矣执事谓之何如耶人便谨此驰上万乞留心于此勿以区区之言为无补而视为虚文也惟执事其信之某日具 

　　简闵都宪 

　　某顿首奉都宪闵大人旧契执事阔别岂胜驰系冬序始寒不审尊候动止何似窃惟执事才徳兼茂乆厌士论兹者荣膺简命进秩中台凡在有识无不庆忭而况仆忝旧契之末者乎第以巡抚之初适当雨水之患此正君子忧国之时凡百未免少劳神用然处置得宜公私俱济则所利溥矣谅不以为烦也仆勉强碌碌无足为道畿内数郡今岁颇稔苏常一带六月以后少雨皆减所収贵乡不知何如河陜之间亦皆浅薄然民之凋瘁极矣殆未知何道可以苏复之也可嘅可嘅兹便辄此布申良晤未卜惟冀顺时珍摄以副倚荷不宣 

　　复李应祯兄二柬 

　　某顿首复应祯契兄先生执事承惠轴文词翰俱美但称许过情令人益増惭悚顷间王用清乃弟至得所惠书知令兄荣擢贵眷清寜不胜喜慰承喻欲就郡校一事吾兄岂未之思耶比年各处风俗日偷生徒之隆师好礼者少寮寀之重利轻义者多贤明提调难逢倨傲上司率是或地临边鄙则盗贼出没不常而终身兢惕于干戈战陈之下或路当冲要则往来迎送不息而终日奔走于车尘马足之间设若遭此回视中书之清秩无异神仙文华之直庐真在天上矣虽悔何益哉吾兄识见髙明固不待仆之喋喋然平日蒙知爱之深有鄙见不敢不告也惟采纳之甚幸仆自夏初抵家迄今已踰三月终日为人事劳攘殊无清思所幸者老亲康健朝夕得供菽水为乐北上之期欲在来春第亲年老迈难遽离膝下也克明回布此奉谢并道区区秋凉万为斯文爱重不宣 
　　别踰一载驰仰无间特以冗懒乆疎裁问非敢忘情也每从原愽玉汝处敬询动履颇得其详且闻贵恙平复无任欣慰更望倍加调摄怡心神于老境耳冗中草草布此惟恕亮不 

　　宣与仲学弟 

　　某再拜仲学贤弟执事别后屡得贤弟书足见不忘旧好但公私丛沓不能以时作答心殊歉然令祖修坟事沈廷美曽有书报佀大器已领命批仰本府照例修理及见儿辈说未得如意岂年岁饥荒有司不能奉行耶贤弟孝心已至遭时之不偶耳付之无可奈何贞伯先生不意遽至大故亲旧凋零良可伤悼腊底文宗儒书来报我始知之且云乃婿不才尽将贞伯平日所蓄书画之类盗去赌博吾家苏长公祥止画二巻亦在数中已托宗儒为我取赎不知毕竟何如前岁二舍弟乃话及吾二人早年曽议置义田以赒宗族后因兄弟分居不果区区因念今日幸做大官俸禄比前颇増乃议将先公割与区区供给田二百亩并凑得银四百两与舍弟商贩觅得少息将来置买田地二三百亩共作义田不意舍弟物故前银亦无下落以致此事乆不能成昨三儿来另作区处委他经理冀可以终其事且寒族自来甚大如默林唐头屯田长冈诸宅皆出一本先祖存日俱已往来后至子孙蕃衍日渐疏逺竟莫知所从来况旧日家谱先祖携往琼州遗失无存今欲重加修续必得人徧请诸族访求遗事奈诸子弟中竟无一可委者反复思之惟贤弟周详慎宻深知吾意足优为之书至烦假数日之暇幸幸 

　　与三弟置义田手帖 

　　前岁二弟上京特为置义田一事其意既成不意彼至家遘疾竟赍志以没今汝重念此事出于先尚书府君及诸兄之意冒暑逺来复申前议终欲成此美事足见汝孝义之行吾心甚悦其田初定八百亩已于小旻圩等处拨下五百余亩后当再置二百余亩以足其数汝归且与吾三儿元相行之先取佃户旧帖俱改作义字号以免后日移动之弊其租除完官外暂将祠堂前宰牲房三二间収贮其给散族人以备荒歉之岁者再当斟酌多寡与汝行之此事乃宋范文正公之所尝行吾徳不及古人本不敢依仿但先志不可坠而同族所当恤姑尽吾力之所能而已子孙敢有愚顽沮壊其事者当以不孝论他日必须申达官府严加禁约庶可行之乆逺也因书此遗汝并三儿知之汝宜谨守勿误弘治六年閠五月十五日 

　　简沈豫轩亲契 

　　盛价来得手书知即日已临治属兼审起居之详甚慰驰企执事长才伟器扬歴中外声望表然士论中皆谓进用之晩不独区区亲爱者然也郧阳之擢殆为大拜阶梯耳岂足以尽执事哉来书所喻若乃不能胜者谦光之徳殊非常情可及起敬起敬郧界四省之间自古所谓重镇比之他处巡抚区画调度其难加倍非老成练达者鲜克有济今兹之行于执事为少屈然一方赤子受福多矣知已所托书已一一致之凡有建白施行宜必见信如某者爱助之心固其素也何劳喻及耶某近以八月九日蒙进少傅且给三代诰命恩典优渥深恐弗堪惟诸贤有以辅翼我者庶称徳意耳小儿辈九月中旬抵京数日后即南还小孙亦随去矣顾年少未知力学方切老懐逺承垂问足感盛情因附及之冬寒千万自爱不具 

　　简呉贰守 

　　某简奉贰守呉大人执事乆不奉问如企仰何儿辈来备审经夏来体况多适且言使车每过敝邑必一至寒家两儿均辱教爱至于牌坊一事赞助之力尤多自非笃念斯文之情曷克如斯慰感慰感都下凡百如昨但闗中河东荒歉殊甚犹幸东南数郡比岁丰稔军国所需赖以此尔大抵从古至今岁之丰凶固自有数然亦未必不由人为有以感召之也此后尤乞戒饬乡人务从俭约不为暴殄侈靡之行使岁岁享此粒食之利何乐如之此亦执事素所留念者也兹中书小儿回家专此申谢并以为告外进士登科录一册奉资闲览鉴纳不备 

　　复彭都宪 

　　某再拜奉复都宪彭大人执事某窃于中朝士大夫间知盛名乆矣不得一接髙论为歉比公差人至辱不弃惠及手教愧悚何可以言惟执事才操超卓可希古人中台峻擢士论允惬第南畿列郡钱糓浩穰调度之劳食不遑暇方今以此奉累而执事顾切切以民困为念敷奏之余过蒙询及斟酌事理委曲详尽此仁人君子之用心也某昨从山右还始克发书甚恨迟晚于是封内二通即日转致随以所委白之然方事下户部之初当事者夺于羣议泥于成法已尝沮格矣及此与之详辩始悟南京俸米折银官民两便乃见施行此间食米折银固有知其便者卒不果行也为之深嘅况俸米折银石加一钱已失执事美意但吾民困惫已甚得此且少省其馈运之劳受惠亦不可计也某叨禄南宫虽庸劣不足与朝议然如四方利弊颇尝究心而况乡郡之近而稔知者承垂问及之敢不奉教此外民隐尚多可言谅执事咨访已徧行之有渐便中畧此拜复不多及也未间惟冀顺时保练为国家自重不宣 

　　简赵年兄都宪 

　　某再拜都宪赵年兄大人执事乆不奉问瞻仰殊深即辰秋序渐杪缅惟公暇神相多福为慰往者岁凶民饥执事内切忧思外烦擘画数月之间公私上下赖以周给乃今天降时雨岁获有秋庶几民困得苏而执事忧勤之心亦可以少安矣但闻转输一事尚未息肩不知执事何以图之幸留意都下凡百如昨畿内诸郡颇为稔岁但如湖湘闽广之间既多大水而南畿数郡又复亢旱彼此有余不足皆不得其常此固可共发一嘅也便中谨此申意千万为国自重以副眷倚不宣 

　　简何郡守 

　　某再拜郡守何大人旧契执事别阔不胜懐恋昨王员外公差人回辱书为贶备审公暇体履甚休足慰区区老病日増不能有补于时每念执事为郡日乆洛人称誉无间近岁亢旱民困政务丛委劳虑倍蓰于昔当道诸公交相赞扬不乆当膺严召以致逺大之用可俟可俟畿内数郡今岁有获惟苏常一带秋来无雨不觉减収司国计者不知东南财赋所出慎重其事顾乃轻率建议差官粜卖余粮且属之新进后生大张威势地方颇闻骚扰今虽已停止然恐无及矣此亦时事大可嘅也便中申谢并以为告未闲千万若时自爱不具 

　　谦斋文録巻二 



　　●钦定四库全书 

　　谦斋文録巻三 

　　（明）徐溥 撰 

　　○引 

　　送吴甥吉士南归诗引 

　　吴甥俨今岁领乡荐而来得与天下士角艺于春闱再捷及廷试又在髙等寻被旨选入翰林为庶吉士方益攻文字以图他日报称俄而疾作思归乃具陈请遂获俞音予虽欲留之亦不可得也其行有日士大夫有惜其去者多赠之诗顾余可无一言乃亦赋四韵仍僭书数语于前俨为吾女弟之子少已失恃赖祖母鞠育而承其父训诲以至成立今而归也兼遂省亲之愿可为乐矣乐则其疾脱然以去去则速来以副朝廷储养之意以为科第登庸之光则予亦有光也 

　　都亭折柳诗引 

　　都亭者何都城之外有亭焉以为置邮之地也折柳者何赠别之举也古诗所谓反手折杨柳者是也别必于都亭者何车马之所集道路之所由分也别必有诗者何发乎情形乎言言焉而成声者也诗必以折柳名者何拟古而作也诗何为而作送蒋恱仲学南归也恱曷为而归以国学生待次未及而学于家也曷为送之恱从予授经者也从予送之者谁乡党之士仕于朝及凡所与识者也识其人知其所存乐与之处而不忍别焉此情之所不能已也不能已者此诗之所由作也予曷为无诗方有公务弗暇也曷为引之亦有不能已者存乎其情也予情曷存乎恱之所知也恱之所知虽假予言而亦有不待予言者也 

　　○跋 

　　跋苏东坡手书 

　　后吾乡山水佳胜昔苏文忠公爱而居之故其名益着公之居此其事特见于文集与郡志中至访其手迹仅有所题斩蛟桥八字而已若此种橘一帖乃长洲李应祯携以示予者窃喜此为阳羡故事也遂用模刻于石临视惟谨不敢失真既又得公乞居常州奏状乃予家藏旧一小简言买田事者复次第刻之而周益公谢采伯跋语各附其后盖其考据岁月皆精当可览若元人一二题咏亦不忍弃焉刻完归置洑溪书堂所以起乡人子弟景仰先贤之意岂徒玩其笔画之妙而已哉 

　　○说 

　　巽夫字说 

　　粤惟万氏为古者芮伯万之裔汉云台二十八将有万修封槐里侯其家世之逺可征予同里万姓者仅一二要之为乔木大族独非槐里相传绳绳不絶者欤曰盛者聪颕特达充邑庠弟子员明经饬行出人一头地乃今应诏贡于春官进试于内廷中式得入太学未几循例依亲南还以予有同门之好告于予曰盛于加冠时宾师以巽夫字之辱诸君子以字呼于盛也于兹有年矣顾未有为字说者以绎其义以俾盛知所从事而自朂焉（缺） 

　　○赞 

　　商少保先生像赞 

　　（缺） 

　　安素轩难 

　　客有难于安素子曰天之生人万亿其类或贱而贫或富而贵或坚而久或柔而脆或扬扬而升或默默而退谁云彼苍而独无私同人异与云胡不疑故富贵或可以智取名誉若可以力私终南快捷方式何必往来乎义路诡遇获禽何必范我而驰驱富贵名利自我取之乞墦揺尾孰得而知而子安履其素若颠若痴惟已所行不随乎时惟子之守不能韦脂惟道之谋不能变移虽古道之所尚实今人之所嗤子盍不变子之故从今之所宜欤安素子闻之愀然不乐曰是何言之谬耶惟履之初素履行愿中庸亦云素位不愿惟分之安固执不变岂同小夫物理交战彼虽文绣非我所羡彼虽膏粱非我所劝徼幸而富贵孰云其为徳安分而贫贱孰云其不善乐夫子之固穷羞子路之愠见故食取充饥藜藿不羡乎膏粱衣取蔽寒缊袍不耻乎衮裳居取避雨茅屋不慕乎华堂无外之求惟徳之将言既歌卫风雄雉之诗而和之曰不忮不求何用不臧吾安吾分终身之臧夷齐首阳千古之臧富贵骄人何足以臧歌竟髙卧不顾客不敢难含媿而去 

　　○行状 

　　先妣何夫人行状 

　　先母何氏讳妙贤世为宜兴人父逵轻财好义乡称长者母夏氏有贤行卒时先母纔九岁哀恸如成人后事继母能顺适其意继母待非其道未尝以告诸父由是大为父母所爱相攸以归先君为冢妇年十七矣是时祖母吴夫人犹在见先母年幼而动循礼度喜谓亲戚曰吾家得孝妇门户之兴可知矣先祖琼州府君以事诏繋狱先君北上祖母止之曰尔妇将娩身姑缓之先母曰父母有难而顾妻子耶先君即日就道既而留京邸三年仰事俯育之用一萃于先母先母奉养极其劳瘁见祖母时或兴念流涕不食百方解慰之时时弄儿女以娱目前暮则率诸妇左右或咨禀家事或缉治女红夜分俟祖母熟睡然后退盖先祖仕宦两京逾二十年先母奉养其姑于乡率如此而于其被难时尤穷穷如也宣徳间岁饥一夕盗至先母闻撞门声急亟扶祖母避竹园中俄而失祖母复奔至中堂觅得之仍扶以出贼既去诸妇谓吾母曰何胆大如此脱遇贼何以自处婆婆年老人无伤也母曰正姑年老恐惊悸成疾耳我死何足惜后祖母久病在床昼夜不离侧汤药非亲尝不以进及卒哀毁踰礼是时先祖殁久矣二庶祖母年固少先母一以姑礼事之抚庶叔五人服食必先己子教导渐成相先君为之婚娶故诸叔爱吾母亦如其母焉先君性严毅吾母事之无违礼相守五十余年而相敬如一日岁时祭享膳羞酒浆极其丰洁客至亦躬自治具以佐先君之欢至老犹亲主中馈不以委诸妇也先君敎子弟甚笃供具宾师之礼先母唯恐不至每先君程其课业輙从旁奬谕之见业有端绪者喜形眉睫否则不乐也溥初应乡试谓曰儿今行矣我有一事不乐溥跪请其故母曰南京繁华之地儿年少未娶恐为所诱不能自持则致辱身亏行矣溥曰儿诚不肖唯恐不能取科第为父母荣此非所患也溥亦不敢一渉非礼以遗亲忧及忝官于朝二十余年再得告归省所以敎戒溥者尤切平生色仁而气和接内外属人谦谦自将至与共衣食则尝取其薄者居室无嫉妬之行每劝先君纳婢妾而先君自不从性勤俭于华丽之饰无所好暇则治麻枲丝茧如小家妇女然财帛当用者虽费不吝祖母之姊之女蚤孤携归抚育之及长当嫁时祖父之禄入有限也吾母则辍奁具资遗之舅氏兄弟姨妹孤贫者周恤之始终无厌于他亲戚邻里亦然家所畜奴仆颇众一抚之以恩尝曰此皆离父母而来事我者奈何不加恤哉或有过必为之隐讳惟恐家君知之有善輙称道之加赏劳焉有被斥逐去之几十年犹感念主母而欲归者吾母之善行类多可书此特述一二焉初溥之免先君丧当还朝不能遽舎以去先母谆谆然语之曰吾家世受国恩吾儿当思报効可也我有尔诸弟在尔无以我为忧溥涕泣受敎迄今自抱终天之恨痛哉先母生洪武三十五年五月丁亥卒成化十三年五月己丑享年七十有六子男四人长即溥次济次瀹次澍女三人嫁同邑吴吉蒋兰吴经孙男十四人孙女六人曽孙女一人先母初封孺人再封宜人溥始闻讣将归吏部以闻蒙恩赐祭命有司营塟且给溥驿舟以行是则朝廷之恩固大矣非赖吾父母敎育之力岂有今日溥哀痛悲号有死无陨今卜以卒之年塟于瑞云山先考庶子府君之墓谨具先母世出行事卒塟之槩请文于执事以昭不朽伏惟哀怜而宠畀之不胜大幸 

　　○墓志铭 

　　中宪大夫鸿胪寺卿齐公夫妇墓志铭 

　　公讳政字以徳姓齐氏世家云中少即颖异入郡庠为弟子员学业迥出侪辈永乐丁酉试于乡中式明年会试辞乙榜卒业太学宣徳丙午吏部从太学诸生选鸿胪寺序班公在选中或谓公且登科甲公曰此古九宾之职也惧不能称耳卒就职己酉改鸣赞正统丙辰九载考最擢本寺主簿仍专鸣赞事已而连遭父母丧服阕复任已已擢寺丞景泰壬申再擢右少卿天顺丁丑英宗睿皇帝光复寳位知公练达特擢本寺卿居四年以衰老乞致仕上优诏留之又四年再以为请诏特令归展墓今上嗣位之初公年已七十有七请休致不已始赐俞允既归二年为成化丁亥十二月十二日以疾终于正寝讣闻上遣官谕祭以明年某月某日塟于大同县长安村之先茔公为人体质魁梧音吐洪亮日侍廷陛而礼制习熟动无所失及年既迈恭谨愈甚故累朝特宠眷之遂以诸生至九卿可谓嘉遇也已公之先皆不仕父赠奉直大夫鸿胪寺右少卿妣杨氏赠宜人公原配陈氏封宜人先公卒继配何氏光禄寺署正瑛之女有贤徳为妇为母皆有可称以子佑贵封太恭人卒于成化乙巳十一月三十日享年七十有五以明年某月某日合塟公墓子男三人长曰伟锦衣卫镇抚陈宜人出次曰佐临淮县主簿次曰佑鸿胪寺左少卿皆太恭人出女五人长适广平卫知事许琼次适太学生田畴次适张子増次适锦衣卫指挥佥事朱显次适四川总兵傅泰孙男六人曰仲章曰士竒义官曰士恩郡庠生曰仕美曰仕禄曰仲辉女四人长适王宣余在室曽孙男二人女六人他日佑请于予曰惟先君之塟于兹二十年矣未尝有铭今不幸遭吾母之丧将归治塟愿得一言刻石入墓中以逭不孝之罪予久识公且重公能举其职而公之子复能世其家乃按通政司知事黄荣祖状序而铭之铭曰 
　　于赫皇明大礼斯备朝觐燕飨屹乎廷陛有美齐公袍带伟如周旋俯仰容声舒徐歴事累朝惟帝眷顾连疏乞身迫此衰暮其归既遂其逝何长有子克家公尤不亡何以致之曰有贤助家有所托子有所怙弃养相从于彼九原尚千百载子孙具蕃 

　　通议大夫南京刑部右侍郎金公墓志铭 

　　南京刑部右侍郎金公既卒之三月其子麒寿走阙下言先臣歴事三十年官至三品今不幸没矣兾得恤典以贲诸幽朝廷念之为遣官谕祭仍命有司治塟皆如制至是复以塟宜得铭奉尹吏部正言之状泣请于予公予之同年友也又尝以庶吉士同在翰林斯文之好已久所以称述其平生以慰乎存殁者固不得而辞也公讳绅字缙卿其先钱塘人元有讳仲实者隐居养志子铭国初以闾右迁实南京始占籍上元县铭生元亮再世不仕元亮生润以兵部司务出知南安府致仕进阶中议大夫赞治尹生公公幼有竒质南安公敎之甚笃学业益进景泰癸酉中应天府乡试明年登进士第由庶吉士授刑科给事中踰年英宗皇帝复位锐意求治公适掌科数召对所以宠待者至上尝诮一二大臣晡时趣具弹文公援笔而就词甚切当上览而恱之方有意留用会晏驾弗果甲申今上嗣位进都给事中首率同列论都指挥门达窃弄威柄罪继会议廷中言都御史王竑刚毅直谅可任大事宜亟召用一时达被逺谪而竑起为兵部尚书与有力焉公于是益以言责自尽尝陈时政八事一持恒久以守新政二勤接见以论治道三纳忠言以致躬行四求贤才以备任使五择重臣以备边患六明黜陟以儆在位七设武学以育将才八用武勇以除冦盗疏入悉见采纳成化乙酉遣祀徐王滁阳王还时两京浙江河南水旱相仍漕舟不通患不可虞公言事宜数条用之未几京师米价竟减而縁河盗皆散去朝廷知公才果可用遂擢南京大理寺左少卿南京为公乡里公先谢絶私谒而讯鞫明敏狱囚多所平反凡十年誉望益盛乃有右侍郎之命公持法益谨每戒其属曰民易犯法于无可矜疑者尤宜尽心且数躬视囚狱以故囚少瘐死者戊戌江西大旱诏公往视至则先奏停力役征收等事仍禁郡县虽小费不得扰民俄而新昌万载鄱阳诸县盗发公督捕有方竟获其首诛之因举救荒之政始通盐商増粜价渐而粟至及劝富民补官并折收船课皆以便宜行之已而食足全活者不可胜计歴二年还任公既久劳于外得疾即不起时成化壬寅六月甲寅也年仅四十九以卒之明年（缺）月（缺）日塟某乡之原公之祖若父累赠至同公官祖妣姚氏亦赠淑人配徐氏兵部尚书晞之孙封淑人子男三曰麒寿贡士麒永国子生麒宁女五人长适贡士范昌龄二适卞玺三适任守正余幼孙男二人士贤士良公性至孝南安公致仕二十余年左右侍养不违其志与其兄绶夫友爱尤笃自入官以简约持已而待其属必厚平生好贤不倦在江西时尝行县过庐山视白鹿书院倾圯特修葺之且为正先贤祠祀至于学问之勤不以政冗而废惜其年止于是而不得究其志也所著有心雪稿青锁献纳稿江西巡视稿若干巻藏于家铭曰 
　　维金之先自杭而迁世晦不仕发于南安南安出守绰有政惠延及于公益昌而炽少登科甲给事禁中謇谔之词见于疏封既受上知遂分留务维兹祥刑不忝所付时有定国世无寃民司冦之亚名位益振西行救荒万口待食爰推其仁以济吾术公则已矣其惠犹存食此厚报尚俾后人后人累累继登仕籍有如弗信视此铭石 

　　泰安州判官崔君墓志铭 

　　驸马都尉崔君元既塟厥祖泰安君奉太常少卿王君佐状请予铭墓不得辞按状君讳震时起其字世居东胜州元季兵乱徙鴈门遂居代州祖讳普明考讳璟君生而魁硕有度少补州庠遭父母丧久困场屋天顺甲申以例输边实为国子生成化甲辰试吏部授泰安州判官州有泰山祠四方捐金帛供香火者岁每不赀奸盗百出君禁奸核实绰有能声弘治戊申输宣府刍粟有羡银七百余两会齐河诸县有逋数因贷之偿民布政使戴君珙用礼币劳君以旌其能独石地逺粟贵民困输纳君奏乞太仓粟给之己酉督兊军储于临清有羡米三千余斛银五百余两乃白部使者以修安山水次仓七十余间州有预备仓每不守守者輙被罚君赎罪人以市地辟衢巷构屋宇招民复业者居之盗不得肆庚戌督官银给辽东戍兵修庙学及祭器视昔犹加己亥修徳藩一郡王府及周孔颜孟诸庙及济南城隍祠役重费广计日而集巡抚都御史吴君节委摄肥城县事赏罚明信兵民欣服累值岁歉多所赈贷山谷间有巨盗数十民病防守君悉力追捕皆就擒灭壬子巡抚都御史钱君钺及巡按官皆荐君为大县不果癸丑以老病致仕归其乡时君意有不能平颇欲自直会孙元被选尚永康长公主君曰吾复何求遂絶口不道前事于是放游齐鲁吴越间周览形胜惟意所适徜徉将归乙卯七月二十三日以疾卒于苏之旅次距其生宣徳乙卯四月二十六日寿六十有一配某氏子男儒国子生实生都尉以恩授东城兵马指挥女一适国子生刘益之孙四都尉其长次曽次周次愚孙女二长适乡贡士谢国韶次未聘是岁十一月十三日塟于崔村之原予每见都尉恂恂犹书生心爱重之知源派有自也比又闻其曽祖某素好义尝梁滹沱以利病渉所积甚厚及泰安君位不称徳东城君郁不得施乃于其曽孙见之是固然哉为之铭曰 
　　国有贵族出于儒门肇之者谁君徳是敦其徳维何曰有遗爱民情匪私舆论攸在善而不福岂理之常于君征之若贷而偿簪缨蕤蕤耀彼门阀刻铭着声公死不没 

　　承事郎周惟詹墓志铭 

　　吾郡之江阴称大家必曰顾氏周氏周世有令徳至孟敬甫益以乐善敦义着声于时景泰间不幸为讦者所讼而其子拱谪戍云中即惟詹也惟詹生富家年少未更事遭罹家难孑孑趋边陲执戍役而云又苦寒地其官长念其家素务善厚抚之前御史吴蓁亦戍云中惟詹奉贽币师事之往来咨问日渐月积学益进而智益明遂执笔从事大将军幕下大将军加礼焉如是者盖六七年始蒙恩宥南归归则父兄已没独其母蒋孺人在堂无恙惟詹念先业之至于斯也痛自刻厉措置规画穷日夜废者兴坠者举不数年田庐产业悉复于旧先是其母以孟敬甫下世惟詹又在逺方未还悲泣无宁日及承朝廷抆拭之恩骨肉来归家跌复振感激之余继之以泣岁时子妇上寿亦颇为之尽欢母患痿痹久在床蓐惟詹左右扶持侍药食不去侧独以父不逮养饮恨终身成化某年东南饥有纳粟授官之令惟詹曰此吾志也敢不率承输粟若干石于官得承事郎阶七品惟詹自幼服习家教读书不烦程督其师昆山张节之甚爱之及壮渉歴既深孝友恭俭卒亢其宗虽其先泽未泯要亦惟詹能自树立不诬也其躯干伟硕得脾湿之证以服母丧过哀病二载竟卒实成化十四年四月甲子春秋四十有九以十五年十一月甲子塟于某山之阳新茔曽祖伯源祖宗苑及孟敬甫俱以输粟旌门有孝义之褒娶赵氏子二祥熊祥骥女一许聘夏元正初叶侍郎与中自宣府还朝尝为予言惟詹处忧患能恭谨敕厉其志欲盖前人之愆可知矣又见所作听雪轩记爱助之意惓惓焉予因喜惟詹受知前辈将来显达不但已也岂意不得其寿而遂卒悲夫其子来乞塟铭乃考知州徐士亨状序而铭之铭曰 
　　繄顾山西曰周氏肇启厥宗宋学谕华声茂实代有继播越弗宁值元季有来自苏际隆治务农敦善家日大穷周匮恤昭惠施乌头绰楔旌孝义煌煌玺书天日丽树之风声无逺迩何物无良思懻忮将泰之极否斯至辟彼阽危器安置湛恩汪濊匪幸致积善有报宜不匮嗟承事君得凭借既蹶复起天所赐胡寿弗延奄长逝新坟峩峩终古閟我铭刻诸诏来世 

　　湖广按察司佥事张公墓志铭 

　　张为吾宜兴名家其先有讳盘者仕宋至金紫光禄大夫因称所居之地金紫圩公其十一世孙也曽祖伯英祖永父元恺俱不仕元恺娶储氏以宣徳丁未七月十五日生公讳述古字信之别号巽斋幼有妙质而器识更逺其父于诸子中为可敎也遣从故进士姑苏奚昌受易日夜诵习精勤不倦竟以景泰辛酉中应天府乡试明年试礼部再中遂擢进士第时父母且老因乞归得侍养于家左右承颜能顺适其意暇则与邑中士友讲学一时蒙指授出而取科第者若故吏部郎中邵晖辈数人家居六年而父没丧礼克尽人以为孝服除尤不忍离其母或劝之盍受职以被恩典为亲荣始上吏部除行人三年考最蒙赐敕命进阶吏部察知公贤荐为御史公辞之秩满升南京吏部员外郎又三年擢湖广佥事成化戊戌致仕而归矣公居官廉谨为行人数使于外若河南山东川广诸藩所至未尝一受馈遗及使陜西掌行襄陵王府祭事尤为王所礼遇在刑部时详明公恕不妄决一囚有古人求生道之意至佥臬司事能辨疑狱人不称寃而华容沅江等县数被冦盗为筑城栅以保障之民始得安居焉然公素刚直少容自度与世多忤慨然乞归曰吾平生所恨者不得推恩荣吾亲耳既归足迹不至州县日与诸故友昆弟放情山水田园间为诗酒之乐凡八年以乙巳五月二十二日卒享年五十九公娶陆氏有贤行先公卒生男二太学生邦祥邑学生邦瑞侧室徐氏生男邦民王氏生男邦榖邦禄女二适王巽任征孙男二女四于是邦祥等卜地于骐骥村之阳以丙午某月某日塟公托进士芮君为状使人走京师请铭于墓予与公自少居同乡及壮为同年相知之深非一日矣且邦祥又为予之子婿有姻连之好于公之塟也虽不忍铭然义不可无铭也铭曰 
　　仕不谓迟止于臬司身不谓衰中岁而归惟其所持不诡不随世与我违如矩合规莫究其施敛而不为事亲不亏事君不欺如此男儿为世之竒天命于斯更复奚疑骐骥之隆瘗此铭词 

　　昭勇将军署都指挥佥事宁夏左叅将刘公墓志铭 

　　公姓刘氏讳纪字宪明大名清丰人曽祖大老赠宁晋伯祖讳寛考讳海俱赠昭勇将军署都指挥佥事御马监太监讳永诚则公叔祖也刘氏以太监公显骤以戎功封伯爵族极盛大公生其间负才器识道理为佳子弟厥父昭勇公擢锦衣卫正千户以没时公甫十龄母亦丧太夫人敎游武学比冠而荫天顺丁丑太监公叙公父沙洲之功朝廷乃进公指挥佥事成化庚寅公从宁晋公讨贼延绥卒遇贼身冐矢石脱围山谷间得擒斩功凯旋进指挥同知署指挥使名始着论者谓其可任将领今太师保国朱公俾掌十二营号令明敏集事寻用太师英国张公荐得总一营训练有法弘治戊申用兵部荐擢署都指挥佥事仍食禄锦衣充宁夏中路叅将公自念世受国恩获预兵政誓竭志力以效勤一方至则抚士卒诘奸宄综画指授皆有条绪未几征还京师居数年以疾卒于正寝是为己卯三月一日距其生正统甲子五月二十三日年五十有二娶杨氏锦衣指挥佥事观之女弟继娶吴氏管氏女一杨出适都督神英子用亦早卒公无子尝求从兄故锦衣指挥同知纲第三子琏为后许焉会有宁夏之行后指挥君卒故未果公之卒合族以琏告于柩前主其丧成公志也琏卜以五月某日塟公于某乡之原奉状乞予铭墓公又有从弟福嗣宁晋伯镇蓟州祥祯皆镇抚从子璟为指挥同知并籍锦衣公虽乏嗣其族之显盖未艾云铭曰国有贵族时有儁才公也秀出亦何雄哉少荫父官壮居将幕分镇西陲一方是托虎视羣冦气先万夫中阨于途弗究厥图人必久用其才乃售孰遄之归又夺其寿輀车国门送者如云后百千年叅戎之坟 

　　英国太夫人吴氏墓志铭 

　　太师兼太子太师英国张公懋之母太夫人吴氏太原阳曲人讳珍之女也公之考太师定兴忠烈王封国于英已娶李氏封夫人蚤多疾无以属内政一子忠为勲卫生亦不慧乃礼于吴而太夫人归焉忠烈之考河间忠武王肇树勲业为巨家太夫人弗逮事其舅事其姑河间王夫人王氏躬执烹饪备极奉养岁时有事于家庙必虔以相祀忠烈出奉朝谒议军国弗复内顾凡壸以内出纳赏罚之政太夫人理之咸中节度忠烈称之曰能忠烈之弟忠僖侯輗为文安伯裕国勇襄公軏为太平侯一门三爵家益盛大而昆弟雍睦太夫人处姊姒间亦怡然无间言李夫人有女子三其仲事仁庙为敬妃孟适黔国公沐斌季适清平伯吴英并为夫人太夫人尤善处接或时以善言相劝导故外内族党皆称之贤正统已已忠烈扈从北狩不得归今公懋甫九岁朝廷念死事功特命嗣爵太夫人择傅以敎间举先世忠贞谕之故公材器克就歴事英皇宪庙以及今上累荷知遇承倚任掌中军都督府总五军营兵监修国史知经筵事以敦谨着勲卓然为世臣之首而太夫人实飨其成天顺癸未赐诰封英国太夫人其词有曰淑善之积益隆寿祉观者荣之弘治乙卯五月四日太夫人以寿终距其生永乐甲午九月十日春秋八十有二上命礼部谕祭工部治塟事皆如制别赐寳镪以贯计者二万斋粮以石计麻布以疋计者各五十寻复加祭以坛计者五皆异数云太夫人慈厚谦约念勲卫忠无嗣以庶长孙为之后施及诸族恩及羣下皆贵富家所罕见者可谓贤矣癸丑九月太夫人初度缙绅往贺有鹤盘空而下跃入席前驯不复去既属纩之明日悲鸣而毙噫是亦可谓异矣太夫人惟懋一子女一适太师兼太子太师保国公朱永孙七曰钦勲卫曰镃曰铭锦衣卫百户曰鋭曰钢曰镇曰铉女孙三长适永顺侯薛勲次适安昌伯钱承宗次早世曽孙五曰岳曰嵩曰端曰崇曰岩曽孙女一初公塟忠烈衣冠于卢沟桥西连三冈之原卜是年八月十日以太夫人祔奉程学士克勤所著状请予铭监修时予实以总裁国史事又同朝久故为叙其事行而系以铭铭曰 
　　卢矢彤弓世受国封惟夫之忠有相之功桓圭绣裳载跻庙堂惟子之良有敎之方曷其飨之锺粟鼎肉曷其饰之冠翟佩玉康宁富贵余八十年人得其偏母得其全讣闻在朝有祭有赙赙侈其物祭加其数生既极荣没亦孔辉匪惟今兹在古亦稀堂封是祔忠烈之墓勒铭奠幽永保无斁 

　　陆太宜人李氏墓志铭 

　　常州吾乡郡也数十年来取科第登仕宦其尤盛者皆曰陆氏因其父兄之敎使然亦惟助于内者有其人焉若太宜人李氏非所谓助于内者乎李为武进名族世积善不仕至处士某娶某氏生男女若干人太宜人最长生而端重严整动作有常于凡纺绩之事经手精絶诸女妇皆莫能及而尤务勤俭不以所能自矜是以父母爱之既筓归于陆为故南乐县儒学敎谕赠南京户部郎中讳某之配初为妇即以孝谨称户部公游邑庠例贡于京而顾其母张孺人有恋恋意太宜人趣之曰姑老矣宜速行为禄养计公感其言上道初得奉化县训导乃奉其母赴任太宜人养之安焉及公升邵武敎谕适闽海盗起则请留侍于家养之益谨或见其姑有叹息声輙踧踖不安曰岂我为妇有未至而思其子耶必致其悦乃已姑没殡敛俱厚公归尽哀而无悔曰使我在侧弗是过也公既起复改南乐南乐之俗妇女惟播种樵汲是务诸生之母之妻岁时瞻拜见太夫人精于女事转相慕习及他日扶公丧归攀号遮送者载道观者惊叹既二十年书帛之奉不絶而奉化邵武两邑之士道经常州必登堂跪拜对之感泣真若有母氏之爱者可谓难得也已其敎诸子严甚自外傅归夜则课之每从斋外聆有书声即止否则于其晨省必拒使弗前凡宾友过从闻讲说经史輙具酒食延欵或博奕嬉戏必使人对客提其具碎之家人以为辱客太甚则曰吾知敎子耳不知彼博徒之为客也盖其敎于内者如此迨年渐髙有子四人歴见其三登进士第皆列官于朝诸孙复进士及第居近侍东宫讲学其一家可为贵显矣方益自贬损食不必重衣不必新日无过分以为子孙之福晚尤康健聪明能歴歴记往事族人子弟平居进见必委曲指陈前代敦朴之俗因人惩劝之或非其人则絶不与言故人严惮之莫敢犯者初以长子贵恩封太安人后加今封成化十九年寿登八十有六以正月十八日无疾而卒子男四人恺南京户部郎中悌不仕怡南京工部主事愉刑部主事女二人适唐鉴孙立孙男七人简右春坊右谕徳节筌俱郡庠生箎范筹女三人曽孙男三人长含章次巽章女四人以卒之明年（缺）月（缺）日祔塟于邑刘庄之原谕徳君奉李驾部应祯之状泣而请铭予与太夫人诸子若孙交久矣不辞而铭之曰 
　　职有必举事有当为凡人皆然匪求人知况乎女妇内行自持及其纯备人卒知之维太宜人懿徳令仪尚论其槩曰孝与慈天与遐寿以报其施子孙振振贵显于时何以致此内有家规刘庄之原祔藏于斯恩封再加壤树増辉其尚有待验此铭诗 

　　程襄毅公林夫人墓志铭 

　　弘治八年乙卯七月十日程襄毅公夫人林氏卒于京师官舎其子敏政解官扶丧归襄毅卒时先朝已赠太子少保赐塟于休宁南山之原今夫人卒赐祭命工部启圹而窆仍给驿归其丧盖特恩云丧且行敏政乃躬述事状请予铭墓按状夫人姓林氏讳淑清为闽人唐九牧之后也泒分环珠里号环珠林氏髙祖谦翁元授进义副尉曽祖起宗贑州録事司判官祖子隆国朝洪武初坐累谪陜之绥徳再徙河间遂为河间人考颀妣李氏子女各一玙为淮之安东簿女即夫人夫人生有慧质孝谨纯至凡女工必精习读列女传女戒诸书輙领其要父丧时尚未筓哀毁如礼安东治家严重念夫人之贤必有以称其选者久而弗得程氏之先自新安来徙河间而襄毅在小学安东访之为侪辈所服后入儒学其家以婣请安东乃白于母曰程某逺大器必为女弟择配无踰此矣既归襄毅之祖若考赠尚书公皆在堂母张氏有四女一子未毕婚嫁尤务经理委夫人独奉两世舅姑至躬操井臼治酒浆脯脍不惮勤勚寒暖饥饱起居之节必得其宜数年襄毅举进士授官夫人幸有禄食而俭素如故及嫁四姑娶一姒皆手分俸金甚者撤奁具为助前后四经舅姑之丧无违礼襄毅歴给事中少卿都御史以至侍郎尚书督边储治兵旅领巡抚之寄出入中外者四十年懋着勲绩而夫人独任内政奉家祀施子敎待新安河间诸伯叔子必周必至择安东诸子可敎者俾就外傅其一方为河南长社巡检其一英为山东青州府训导皆底于成夫人驭臧获有恩待亲党故旧有礼见邻妇里媪之贫者或解衣衣之虽数不厌其贤如此夫人凡三荷封命景泰初以襄毅给事中贵敕封孺人天顺中以都御史贵诏封淑人成化中以兵部尚书贵进封夫人后其子贵虽累封而夫人秩号已极不复加锡惟享有禄养后襄毅之卒十有六年寿七十八临终为敏政曰勉报上恩以光祖宗我年已老得从尔父地下于愿足矣言讫即逝子三长敏政进士及第累官太常卿兼翰林侍讲学士以文学显于时敏徳詹事府主簿改靳州判官卒敏行儒学生女一适忠义前卫指挥同知凌云汉封淑人孙男四长埙荫授锦衣卫百户次圻蚤世次垲次堂孙女四长适邑人临塘范翔次适婺源大坂汪玄锡三适新安卫指挥子朱仪四适新安卫千户子于恩铭曰 
　　曷征能妇夫为名臣曷征能母子为闻人霞帔翟冠夫封之贵堂居鼎食子养之遂康宁寿祉有锡自天人得其一母备之全视履考祥于理则有勒铭于幽以示永久 

　　平江伯夫人沐氏墓志铭 

　　夫人姓沐氏太保兼太子太傅平江伯陈公志坚之配也其先凤阳定县人也曽祖讳英从髙皇帝起义兵建大功爵至西平侯追封黔宁王谥昭靖祖讳昂为左都督追封定边伯谥武襄考讳僖袭云南左卫指挥同知后以子璘贵赠右都督夫人蚤失怙恃鞠于庶母孟氏性敏慧不凡而容止详慎不茍言笑女红外无所嗜恱间渉书史通女戒大义恒叹曰吾独不得事吾亲目有所触輙涕泣不食兄璘尝摄云南军务事谓人曰吾有女弟如此不可不择所宜归闻平江公贤而多才遂纳聘焉比入门逮事其舅某国庄敏公暨其姑谭太夫人孝谨备至相平江公祗敬未尝少忤宾客之馈躬自治具内处娣姒和不失色下及臧获御之有恩旁至婣党礼意兼厚无不称者及居丧治塟一皆劝公行朱子家礼尤严祀飨至亲涤俎簋久而不倦公有二幼弟铎镃抚待甚笃与之合姻二妹之嫁亦盛奁具以遣众皆感其义终身以母事焉公既嗣伯爵夫人获膺封诰每岁节入贺太皇太后皇太后及中宫輙被宠赐而谦慎益加公尝佩征蛮将军印总镇两广督理漕运入掌督府握京营兵出治河决摅诚効力无私顾之忧者以夫人在也公壮尚未有子夫人寛以逮下忽梦二兽交走于堂一老妪曰此熊罴也寤以语公公曰此男子之祥也翌日侧室袁氏果生一男因名之曰熊夫人育之不异已出稍长延师敎以经书今为锦衣勲卫为择良娶朱氏太师保国公追封宣平武毅王之女得孙男女各一诞孙之弥月燕饮甫毕夫人倐得痰疾熊焚香吁天剖股肉和羮以进闻者曰观子孝则知母之慈矣夫人卒于弘治丙辰十二月十三日距其生正统戊午七月初二日享年五十九事闻上遣官谕祭有司治塟如制后特赐楮镪万贯及棺椁一具米布各若干公请于朝给驿遣熊扶柩而南卜用丁巳某月某日窆于江宁大山之原从先墓也说者谓夫人生距家归显族安处优裕未尝知世间疾苦而能勤俭自将相厥夫子保有爵禄方隆而未艾可不谓之贤耶公恸夫人甚思所以慰其神于地下奉状来请予铭弗获辞而为之曰 
　　猗嗟夫人勲旧之裔归于侯门允作嘉俪事上抚下家人是宜贤名式彰岂曰无仪鸾封煌煌有烨其服入朝三宫出表羣族贵鲜不骄富孰非侈夫人持之勤俭终始匪独妇徳母敎亦敦荫泽之余有子有孙胡享之隆而世弗久曰祭曰赙世亦希有皇循旧度命藏故丘伐石勒铭恩昭九幽 

　　纪母张宜人墓志铭 

　　纪母张宜人今户部云南司员外郎温之母也张世居绥徳业阴阳家之术某南京钦天监灵台郎生子文哲本州岛阴阳学典术娶某氏生宜人聪慧端正为父母钟爱之筓而归纪纪之先为蒙城人后徙绥徳以医鸣家为故承事郎讳瓛之配瓛字玉章号澹庵少孤事其叔父母尽礼宜人能承顺其意如子妇然至于奉宾祭待亲戚事无大小必得其道人以贤妇称之他日澹庵羣从求异产力不能止遂出居于外惟取先世所遗医书数册及器之敝者数事而已宜人怡然未尝有愠色澹庵医日精逺方抱病求治者日众至则随手取应而退亦不责报久则所积亦厚不喜自奉凡有义举倾而与之宜人亦未尝有吝容其贤有如此弘治己丑九月初六日跻寿八秩其子温仕于朝得士大夫诗篇甚富寓归为庆宾客满门诸子妇率孙曽以次捧觞进拜里巷惊异莫不啧啧称叹未几以温之贵将受诰有宜人之封甲寅正月八日俄以微疾卒温归来泣告曰不肖赖慈训以有今日所恨者虽恩典之颁而不能光荣生前矣九月十有七日塟于榆林城南三坌河之阳合承事先君兆幸畀一言以慰之予居京师且久知温为郎官有美才昔尝感其孝为文以表其先君墓乃复按刑部侍郎张君尚絅之状书而授之宜人有男子四长洤次即温又曰濚曰濂洤濚俱以输粟授官濂乡贡进士女一适冠带总旗杨政孙男八人世相世良俱太学生世椿世科世楹世禄世标世楫女九人长适榆林卫千户李凤次适王勲适朱鸾余尚幼铭曰 
　　顺以为徳严以为敎既宜其家亦事其报报以厚养复跻髙年天恩且下曷不少延子孙如林盛而未艾立石墓门其尚有待 

　　安昌伯夫人张氏墓志铭 

　　夫人姓张氏讳万玉其先汴人世以武显为河间忠武王之曽孙定兴忠烈王之孙今太师兼太子太师英国公之女母曰王夫人而夫人则刘氏出也归于钱氏为都督同知追封安昌伯之妇安昌伯承宗之妻也初承宗母夫人孙氏故懐宁侯女盛年寡居治家有法抚育承宗以长尝与其兄今怀宁侯泰择婚闻英国与王夫人善敎而女且贤以为无能踰之者而公之母太夫人吴氏亦曰是女宜其为吾家妇盖公之先既以元勲贵显且连二世为太宗仁宗妃而钱亦英宗后族也两家门户相当婚事既成继而孙夫人病期一见其妇及入门而卒故夫人以不得事姑为恨而事其夫生母曽氏尽孝相夫治家甚有条理至待亲戚以礼御卑下以恩称其贤者无间言俄而病更医弗治年止十八其生成化丙申五月二日其卒弘治癸丑四月二十九日以卒之年八月初十日塟于都城西香山先茔之次夫人初未授封其夫哀其早世具疏言于朝天子从之封安昌伯夫人先塟来乞铭于予而英公且为恳请曰吾女年尚少何敢劳执事然不得一言无以塞吾悲也遂诺而铭之曰 
　　其幼也以慧其长也尤徳其归也甚宜其逝也何亟 

　　荣善夫人墓志铭 

　　夫人姓项氏世为顺天之宛平人生而聪慧婉淑克精女红宣徳癸丑选入宫侍贤妃甚爱之天顺间宪宗在东宫英庙为简老成谨厚有年徳者拥护左右众咸曰莫如夫人宜及皇贵妃于安喜宫迨今上嗣位夫人年既髙时被恩礼亦稍获优逸而夙夜弗懈凡在禁掖前后六十余年白首寅畏莫有见其过言失度弘治丁巳三月二十四日以寿终上念其旧劳特赠其号曰荣善夫人命太监李兴及右少监傅忠左监丞袁锐董丧事赐之祭者三赐赙银帛诸物各若干命所司治坟于宛平香山之原盖异数也夫人生宣徳丙午之八月塟以卒之年五月某日春秋七十有二铭曰 
　　天门九阙严法宫兮白首服劳勤厥躬兮香山之原敕所封兮三后在天尚克奉兮 

　　亡妻李淑人墓志铭 

　　予少忝科第入翰林继而为卿亚以预政事夙夜在公不暇顾其私然而阃以内事亦治而不紊者以有吾妻李淑人在也而今则已矣吾能免乎内顾之忧耶且吾善孰与相过孰与箴事有不乐者又孰与劝而释耶此予不能不悲恨者淑人讳徳贞其先为金坛人伯祖顺当国初以武功积官至指挥同知其从子克裕娶胡氏生淑人筓年归予初予丧元配杜氏择继室不可得或言李氏虽武弁而有家法且其女甚贤乃礼聘之既入门克修妇道若素习然每念去舅姑逺不得朝夕侍奉每晨兴輙焚香望拜敬祝其寿而得一美味必封寄之以为常及予得告归省始挈之至家凡所以事舅姑者必躬为之或请代其劳则曰吾方得侍奉何以代为其孝如此遗二子尚幼鞠育敎训与己子等既长虽邻妪不知其为非淑人出也其一女将嫁资装既备复尽脱簪珥与之曰此女少失母当加厚其慈又如此盖自其少时性行异于人居父母旁日事女红不妄言笑岁时亲戚妇女过其家者见其容饰之盛輙为之羞赧俛首不视当吾归省时先君礼部公尝辍饮器数十事畀吾还京以为待宾之用淑人曰君归无以奉亲而反受此不可且客居器用惟磁漆足矣予深然之卒不敢受先君闻之甚加称叹其俭约又如此归吾数年未尝越中门以行一日儿有坠楼者闻之惊悸乃出以抱持之而仆隶辈始识其面其静又如此平居处娣姒以和待亲戚以礼御童仆以恩与予处几三十年而相敬如一日诸子或有差失虑予之怒必和解之退而必自责让不少恕其亦可谓贤矣女事之暇尤喜读书孝经论语并古诗文多能背诵至于临模字帖亦有可观盖其余事也予自春坊庶子擢少詹事兼翰林侍讲学士淑人寻亦得今封凡宫闱有庆累入内朝贺其显荣亦至矣今上念旧学之臣尝以吾儿元概侍居京师特授官秩以示恩宠未几又特俾乗传还家毕姻事淑人乃率之行事未及成不幸以一疾而卒其卒以成化二十一年六月十三日年甫四十三将以又明年十二月塟于邑南阳山之原朝廷又敕礼部遣官治坟墓且命常州守臣谕祭恩礼稠迭愧无以为报也塟既有日乃述其梗槩刻石纳圹中以泄悲恨之情若其淑徳懿行亲旅皆能道之其多不能尽书也子男四曰元楷指挥佥事曰元栻邑庠生蚤卒曰元相承事郎曰元概中书舍人女一曰元秀适太学生张祥孙男三曰文焕曰文灿曰文熺女一曰文柔系之以铭曰 
　　嗟淑人兮何去而不归一室寥寥兮惟所遗衣吾尚可以自存兮诸子伥伥然其何依胡丰其行兮啬其寿吾不可诘兮复何咎丘坟既筑兮天宠则厚同穴而居兮尚百岁后 

　　仲弟时望承事郎墓志铭 

　　弘治五年十月二十三日吾仲弟时望卒遗言于其子元橘曰吾生有汝伯为之兄以庇我今虽死可无憾矣然知吾平生者亦无踰于汝伯吾死其乞文志墓庶吾目始瞑也于是元橘以书来告予闻之痛哭呜呼吾忍铭吾弟乎顾其言如此则又不忍不铭也惟先公户部府君生吾兄弟四人吾为长次为吾弟吾弟自幼明敏读书善记且善属对先公甚爱之稍长即解事每见先公治家勤劳輙请代先公曰汝年幼正当与汝兄读书进学以取功名家事非汝所宜问也则对曰进取功名乃长兄代理家事儿之责也先公初未之许一日偶试以某事即能中规画先公惊喜由是凡营居室治陂塘及耕桑之类悉委之皆如意后先公渐老家事一不问得与诗朋酒友徜徉于山水间者以有吾弟任其劳也吾弟性更孝先公尝染疾甚危医莫能治吾弟甚忧一夕梦神以医书指示谓汝父第服此药既觉检书果得之依方服之即瘥人以为孝诚所感天顺己卯予丧先妻杜夫人于京师冐暑来省因载其嫂之丧并携二侄以归道中感热毒疽发于背几死无悔言成化癸卯三弟得心疾疾作輙怒目叫呼家人皆不敢近独吾弟日夜在侧百方治疗然后愈明年四弟卒为之择地以塟敎育诸孤以俟成立及予继室李夫人季子元概相继卒吾弟以予独处京师又冐暑来省其笃于友爱盖如此平生于子史百家多所渉猎尤精于数学晚好读医书蓄善药病者多所全活至乡党以贫乏来告者悉周之无吝近省予道遇广西某进士之丧輙助白金数拾两竟不问其为谁也吾少读唐书张公艺传吾弟适见之遽请曰古今人宜无甚相逺公艺九世同居吾兄弟岂不能保一世乎遂出誓言期不为妻子所感厥后有求分异者力不能止每以为恨故省予时歴举先公遗命赞予置义田以赡宗族且力任其事以往士大夫嘉其志咸作诗赠之惜乎志未就而卒呜呼可哀也已吾弟名济字时望号复斋生宣徳庚戌十二月五日距卒之岁得寿六十有三素有治才而不求仕尝以入粟助有司赈饥补承事郎徐氏世居宜兴曽祖讳福赠户部郎中祖讳鉴琼州知府考讳琳不仕三世俱赠光禄大夫柱国户部尚书兼武英殿大学士妣皆夫人吾弟初娶继娶皆蒋氏又吴氏子男五人曰元橘曰元杏曰元槟曰元枤曰元桢元桢蚤卒女一人适同邑范伦以卒之又明年某月某日塟于拜亭山之原为之铭曰 
　　有事服劳昔见其人溪山在望其人何存田庐秩秩子孙振振百世之下尚视兹坟 

　　亡儿中书舍人元概墓志铭 

　　弘治元年四月二十四日吾儿元概以疾卒于乎吾儿何遽至于是耶吾儿少重迟不好游戏家人以不慧目之常一日舍舟登岸误为木罂所跋坠诸水时岸髙数文湍流甚急忽浮水面不溺若有神扶而起者已而羣儿讯之曰汝将坠何不持罂口曰持则罂覆吾身尚复起耶及稍长出就外傅口授书数百言转能诵暇则嘿听诸生所诵能举其词无遗先礼部府君见而竒之每出句以试能应声而对往往有出人意表者由是钟爱尤笃天性孝友予每公退必拱俟于门虽风雨不少替有不乐则遶膝而娱必致乐乃已与兄弟处虽一殽核必待悉至然后敢食以是兄弟怡怡人不知其为异母出也每受敎于兄栻后栻亡哭之必恸诸亲长止之乃曰天不独亡吾兄又夺吾师也奚为不恸性复仁厚幼时为仆抱而仆于地予怒而杖其仆后虽仆不言或问之则曰言则彼又受杖矣盖从予居京师者二十余年予初以礼部侍郎考满恩例许遣一子入太学以吾儿常习举业欲俾就之则以生后让其兄元楷元楷亦不愿先帝録溥侍从微劳特授中书舎人未几南归毕姻遭母丧哀毁踰礼疾乃作予闻而忧之然天意遽至于此以贻予无涯之戚乎吾年未下寿而吾髪已种种三岁间既丧吾妻又失吾儿胡不相予之甚乎吾儿名元概字弘量姓徐氏常之宜兴人曽祖鉴琼州府知府祖琳并赠礼部左侍郎兼翰林院学士母淑人李氏以天顺癸未十二月十三日生年二十六于是其兄元楷元相以卒之年十二月二十五日塟于县南张和山之原先期以书来告因述此俾刻石纳诸圹中吾儿娶今南京吏部尚书晋陵王公之女无子以元相之子文熺为后是为志 

　　○墓表 

　　徐知州墓表 

　　成化十五年荆门州父老诣阙奏前知州徐泰忧制且终愿畀复本州岛以终惠斯民者诏下吏部从其请君既之任治事未几疾作以其年十月二十四日卒享年五十一既返柩于乡将以又明年十二月二十一日塟于无锡界马镇村福昌里之原其兄中书舎人惟正以书来曰頥失吾弟不幸甚矣惟吾弟有二子元榖元菽皆幼未领人事凡经纪丧事非吾谁为之治兹既畧备矣惟墓上之石当得文词以垂示后人非执事又谁宜为之敢以卞户部华伯之状来请予与君交三十年知契最深非特以乡里之故而已于谊实宜书乃不复辞君讳泰初字士亨后更大同而白生其别号也幼而颖异既长入县黉从经师习尚书益好学不以家用饶而丧志尝举于乡不利以贡入太学得与天下之士游而谦厚若无能者大司成甚优礼之当景泰丙子岁顺天府行乡举而吉水刘文介公主试得君文竒之擢第一时有忿子之不预者言于朝谓所司去取士失当且谓君出富室殆有私也宜复试大臣持正者以为不可特试五经魁于内阁君文词义灿然无忝为解言者始惭而名益彰于时矣后试春官在中列比剥巻主司见君姓名以嫌竟不取久之歴正台宪例选通法律者授御史君在优等复以谦退授黄之罗田令六年政绩大着遂擢知荆门州在罗田时为政专察民隐不拘拘簿书之末教民务农凡无牛种者官给与之值岁大祲悉发义仓积粟以赈饥民有尫羸不能行者则随所居作饘粥食之邻邑来乞食者亦不拒一时赖以活者甚多更招徕逋逃复业者则蠲其役仍给官田使耕而食其入公暇数出存问疾苦隐然有古循吏风邑人嫁娶论财故多不以时始下令禁之有户将絶而出继他户者官为出钱赎还其家富民买田多隐税廉其弊发之贫者始免催征之累黄属邑凡七民相率走藩臬请得君守郡疏上未报适荆门守阙遂补之荆门之政大率如罗田其俗则颇难治君禁令严明民不敢犯会夷陵有疑狱巡抚大臣檄君往谳疑遂释人尤称之前后两任数兴废举坠而学校之士多所造就所得公钱悉市粟以储义仓其廉名又人所难及者是以去任民争挽留之既没尤思慕之不忘君为人孝友居父母丧能哀治塟必厚兄有疾輙宿祷于神以祈佑终夕不成寐弟坤幼延严师诲于塾冀必成立家虽饶裕见族有服用侈靡者必深戒之而人以患难贫窭告则恻然周给不以财力计也君常之江阴人曽祖均平有隐徳祖本中国初以人材征卒而旌其墓曰义民父景南义声尤着以出粟赈饥受官盖徐氏之积徳非一世矣至是乃得君兄弟然君官至下大夫君之寿甫入中岁报施之道茫然莫考也夫禾之有穜种之先而获之缓获之缓而收必多世徳之家盖亦类此然则徐氏后人其复有兴者乎因録其事行之槩表于墓以俟 

　　永宁州吏目赠行人正杨君夫妇墓表 

　　成化辛丑新都杨春登进士第既而念其母老归养于家居数年其母益康健促使入朝乃授行人司正初考最以例赠其父如其官母封太孺人踰年太孺人卒春将归塟诣予泣且告曰先君平生官不称徳而卒塟久矣今吾母复不幸而春繋官于兹不得躬治敛具心窃痛恨惟墓之文乞怜而畀之敢以所为状上予与春有斯文之雅且感其言不能拒也按状杨之先本楚人在元尝为武官后避乱于蜀因为新都人有讳贤者赘于李遂冐其姓贤生寿山娶某氏生君讳文字美玉少温恭谨饬举业之暇尤喜攻书由乡校贡入太学以家贫乞仕逺方得永宁州吏目永宁在贵州蛮夷中君安之不以为事日治公事有不便民者輙私告其长吏除之后夷民知其出于君也皆感恱或来称谢君辞避不敢当推之长吏吏复贤之久而土官浸知其才凡旁郡事有不治者属之君輙治尝督工役筑磨泥普施二城费省而坚完至今人称之州有弃地数百里与水西夷田相接其酋以官无图籍私致白金千两欲得其地君适摄州事拒不纳曰吾官虽卑然亦守土之臣也地为王土可以私与人耶他日长吏竟利其金与之君每以为恨景泰癸酉九月八日以疾卒于官享年六十三塟本邑某山之原君初娶郭氏继某氏再继熊氏则春之母也方君游太学时熊氏家居熊自为衣食计而节缩日用以资给其夫迨从居永宁奉养既丰亦不肯妄费一钱后其夫与郭氏二子相继卒负遗骸归塟备歴艰苦所过地必号呼亡者告之从行男女数辈虽旅次仓卒皆有区别既归顾家尤贫遣春就学脱簪珥以助其费以其夫遗命令复姓杨氏初目眊已数年及见春授官与其孙延和再登进士第目豁然复明年八十二以弘治壬子二月二十一日卒祔塟墓右子男五人其二曰逺曰政郭出俱先卒其三曰春曰惠曰哲熊出女二人亦郭出长适翟赞次适乡进士单麟孙男十人曰廷和翰林院侍读廷豫廷平廷萃廷像廷（阙）女十三曽孙男五人曰慎曰惇曰恺曰（阙）予尝读欧阳文忠公泷冈阡表载其父崇公存心之仁及其母夫人诲言之善窃叹公之所以显于世者维其文章徳业见重于时亦其先徳深厚有以致之所谓其来有自者也今观杨府君与熊孺人之事其殆类此故其子若孙列官于朝渐至通显亦足以验其先徳也予以是表之 

　　桂阳同知前中书舍人杨君墓表 

　　杨世出汉太尉震唐季徙家闽之浦城又徙建安入国朝自故少师赠特进光禄大夫左柱国太师文敏公以髙文絶识弼亮四朝功施社稷勒于鼎彝号称名臣垂休袭祉奕世有人而杨氏遂为仕族之冠君讳仕儆字敬甫赠少师工部尚书兼谨身殿大学士讳伯成之曽孙文敏公之孙贞静先生讳锡之子也少习家学以诗经中天顺己卯福建乡试礼部弗第卒业太学闻见滋广声名籍甚六馆诸生咸推让之再试不中乃以荫授中书舍人三年坐从子曅累谪广东卫经歴六载考最竟归卧于家辟一室左右图史寝处其中日翻阅不厌暇则课子孙读书种桑枣艺蔬果于世途声利漠如也弘治改元诏起沉滞吏部知君谪非其罪特以桂阳州同知奏起之檄至君叹曰吾老矣惫矣安能复与时辈追逐耶竟不起弘治九年六月十有九日以疾卒年六十缺娶江氏某叅政之女子二易乡贡进士暹治举子业孙男二女一卒之明年三月二十日塟邑之登仙里刘墩之原君伟貌疏髯气岸轩揭平居恂恂简重而临事能卓然树立其在卫幕秩虽卑能搜剔奸蠧有怙势者必以法裁之吏士竦服生长绮纨不为奢靡华丽之饰闻人有异书则购之不惜重价所録自唐宋以及国朝诸子百家凡数千巻皆手自校雠近世称藏书之富者殆莫加焉且长于鉴赏法书名画一见即能定真赝或有书淫画癖之诮君笑曰视寳异物者何如哉尤尚行义赴人之急如不及其在京师士大夫之贤而贫者每取给焉弟仕仪蚤天有遗腹子且抚且诲爱如己出今考工员外郎旦也成化间君数过予闲论古今事亹亹不竭予心独伟之谓如君者非独为闽产之杰也于乎以文敏之勲盖所谓犹将十世宥者而君一从吏议摈外十余年其从弟仕伟才誉相上下亦坐是累谪以死是孰为之耶世尝谓天之于才必爱惜而培植之其果乎如此耶予与君善者喜其好古笃学重其行义惜其不遇于时而惧其遂泯没于后也故为表于墓以告后之人尚勿毁哉 

　　封山西道监察御史何公墓表 

　　都察院右副都御史何君鉴尝知吾宜兴予重其为人因闻其家世之旧庭训之善得厥考朴庵公之贤公既卒鉴奉工部左侍郎徐公贯所为状请予文表于墓道之石乃摭而书之何之先本青州人五代时有曰茂者仕吴越为节度使卒于绍兴之新昌子孙因家焉代有仕者祖讳友谅国朝为训导祖讳遵道考讳彦广皆隐于乡公孝友信义出于天性甫弱冠即代理家政力田供养奉时祀馆宾客婚嫁弟妹皆不以烦其父后当分异父念其劳欲多与之公独取瘠田敝屋悉以器物让诸弟母爱少女既嫁公犹析产与之父母疾公不去左右至吁天请代居丧毁瘠塟祭皆如礼尤重意气间游京师里人有以白金数十两托公有所营置道为贼所刼公为贷金终其事而还过杭得遗金一囊于道俟其人而还之岁饥里人乏食捐粟济之有借公马者毙而偿以价公慰遣之而不责旅次宁海开户而卧有虎当门躭视久之揺尾而去园有瓜二实一蔕人称瑞兆以为阴徳所致公敎子有法鉴举进士知宜兴时遣使迎养公以亲在不果行常书清慎勤三语为戒鉴为御史复勉以许身报国后被封为文林郎山西道监察御史知河南府时公已终制乃就养无何直大饥人相食乃归命鉴悉心赈捄以全民命及鉴为都御史巡抚南畿又戒之加说详焉故鉴所至有声绩在两畿尤卓卓可称者皆公敎也然则公之贤使身得一职任一事以自用于世其禆补岂小哉公以齿徳当为乡饮宾辞不赴没而塟于乡则为之刻石着徳以示后之子弟礼亦宜之非徒为孝子之私而已公生于永乐己亥六月初九日卒于弘治乙卯正月初二日寿七十七以丙辰年某月某日塟于某山之原配吕氏贤而克相封孺人子二长即鉴次銶女一适刘演 

　　林勿斋先生墓表 

　　先生姓林氏讳智字若浚别号勿斋系出唐邵州刺史藴之后世居闽之莆田曽祖崇寳父徳如皆隐居不仕先生生二年母陈氏没又五年徳如翁亦没赖继母郑氏抚而鞠之稍长出从里儒授尚书习举子业寻补县学生正统甲子中福建乡试戊辰会试中乙榜授宜兴县训导至则严立敎条示诸生以读书作文之法俾各有所依循晨必衣冠张烛坐堂上朗诵经书已而取古法书临摹至数百字手倦则复诵读以倡诸生日以为常虽祈寒盛暑不懈诸生亦各勉修士习为之一变大有补于学校秩满升铜梁敎谕未几丁母忧服竣复除宜兴旧徳先生之敎者踊跃趋迎及士宦子弟悦从者数十辈大肆讲学文敎聿兴提学御史陈选举先生自代吏部虽不能用谒选之日遂升县令先生谓人曰当道宜用人所长某将老矣安能舎诗书而事簿书哉博一敎官终身足矣昆山叶文庄公时为吏部侍郎知之擢苏州府教授先生至苏学其敎法无异宜兴时诸生始若不能堪久之服其化益亲爱之致有身为显官而追念不舎者先生前后为校官几三十年皆在江南而四方缙绅多闻之故每当大比之年藩省争先礼聘为主司考浙江者一江西者再凡所取多知名士称为有识鉴云先生性至孝常痛父母早世每春秋时节祭祀呜咽流涕者竟日祖祠旧卑隘撤而新之増祀田若干畆妇翁赵立没而无嗣为之经纪其丧得免暴露甥陈元幼孤携之官敎育之与诸子等既长复为之娶妇乃遣之归其它周贫睦族重信义事多类此生宣徳丁酉六月十日以弘治甲寅正月五日卒享年七十有八以某年某月某日塟某山之原娶赵氏子男八人曰峦岳宻岊嶅仚岫昆峦早卒孙男女二十七人曽孙四人呜呼先生之徳之学莆人知之苏人知之予宜兴之人知之岂待表而后见然天下不可以莆与苏与宜兴槩也而能尽知乎况数世之下又有可恃者乎是固门下士所宜悯而忧之者某于门下受敎为最先故特为之表而不让焉 

　　赠怀逺将军锦衣卫指挥同知寗公配陈氏墓表 

　　正统己巳广西弗靖今赠怀逺将军锦衣卫指挥同知寗公卒于寇难其配陈氏与其次子瓌皆相失莫知存亡独其长子瑾无恙事平瑾遂选入内庭年始十一既长资性明敏益见向用积官至御马监大监后三十年为成化庚子瓌获生还至京师大监公见之甚欢又六年成化乙巳陈氏亦还大监公遣人迎至京母子相见如故时宪宗皇帝在位今上在春宫闻其事为叹异暨太皇太后太皇后皆有赏赉既而瓌从征大同累功升锦衣卫世袭指挥同知因得赐诰赠其父如其官而其母封太淑人居数年太淑人思归故土瓌具疏乞恩特蒙改广东右卫以便侍养太淑人之归也三宫赏赉之厚复如前日人皆荣之既抵家数月俄以疾卒大监公闻讣哀痛上赙祭加厚并命有司造坟安塟太皇太后皇太后暨诸王亦皆有赙大监公乃择明年某月具其父衣冠合太淑人塟于邑白云山之阳来乞文于墓上而腾骧指挥刘澄为之状惟寗氏世居南海东充都大良堡人后割其地増置顺徳县故今为顺徳人先世尝有显者谱亡不可考入国朝有讳日华者生武安安生公其讳真字克诚为人淳朴不好华靡居常茹素以杀牲为戒处乡里尤善扶持患难周济贫乏人素贤之其生永乐己丑没于正统己巳得年四十太淑人性勤俭善理家人所以贤之者如此其生永乐辛酉没于弘治癸丑七月九日也子男二长即大监公少侍英宗皇帝于干清宫今掌清宁宫事兼提督五军营凡朝廷有大昏礼并四夷宴享多委之次即瓌孙男一尚幼夫人有善行虽不幸遭变故亦未有不获报身后者如公之死其不幸可谓极矣乃生大监公以忠勤事上称贤近侍克致恩典与其配虽存亡不同而同享其盛则一而已要非偶然者至若大监公身虽在内而梦寐不忘其亲其诚孝所感卒获与其母若弟相见又岂偶然哉是宜书之揭于其墓以示其后之人云 

　　曹府君徐孺人墓表 

　　嘉兴有名族曰曹氏曹氏有贤配曰徐孺人讳秀澄同郡嘉善儒家女也父曰文玉母曰陆氏以永乐甲申四月四日生孺人既笄归于曹为以东府君之配孺人自幼端重寡言笑在父母旁循礼度而孝敬不倦及为妇事以东能执妇道性尤勤俭恒率诸婢昼夜纺绩不以为劳家人化之诸刺绣纎巧之作皆媿缩不敢出视生子琼敎之甚严琼奉母敎若乡慎行务农生殖称克家子其后产业日盛食指日繁孺人卒不习侈靡事及以东没寡居五十年布素终身未尝更一新衣其勤俭自若也有孙曰山早失母孺人怜其幼躬自鞠育虽甚爱之然敎之益严俟其既长俾学于家塾日必考其课业或书不成诵则声色俱厉不少为容贷平生不喜尼媪有登门者輙麾之去曰无坏我门法其正如此孺人好施不吝凡乡里之贫无食死无塟者必命其子周恤之岁饥视人亲疏悉以次赈给之食其惠者甚众及其子没至山益好施与士大夫交游益广而曹氏之名籍籍起浙西谓其世范固逺盖亦有孺人之敎焉孺人既老山奉养备至年九十三而卒实弘治乙卯九月九日也子一人即琼承事郎娶陆氏孙一即山以中书舎人娶钱氏四川按察使博之女曽孙男六人嵩邑庠生崟岑岩仑巃卜以丁巳十月二十四日塟邑之柳溪合夫兆也山持状赴京师诣予泣拜曰山非祖母鞠育无以至今日所以不逺数千里躬造门下以请者唯欲得一言表于墓上以彰吾祖母平日恭孝慈节之美则泉下永有光矣予感而言曰昔人有言妇者家之所由盛衰也故中馈之吉着于家人厉阶之害见于大雅其事不诬往往可验则曹氏之盛孰谓其无然哉宜刻之以慰山之志以示诸来裔 

　　虎贲左卫经歴张府君墓表 

　　府君既没之十六年其子钦虎贲左卫经歴三载考最蒙恩赠府君如其官阶征仕郎母马氏为孺人于是钦泣而念曰朝廷不遗下臣施及恩典吾父母不幸皆不及见痛恨何可言吾将致其事归守先墓谨録敕词燎之以告于地下顾惟墓上之石尚无文以刻又何以发濳徳昭慈训而见宠光之来之有自耶乃奉山东叅政张克谦之状晋谒再拜而请予与张少相知而经歴君又邑人也不能辞取其状视之语皆不诬按状府君讳亨字嘉会世家宜兴为宋叅知政事磻之后自曽大父国用而上居邑之桥亭里人称桥亭张氏国用仕元为鹰坊提领生广徳州学正茂卿茂卿以族大迁今所居曰张渚是生师贤师贤生愈髙愈髙生致逺致逺生三子伯曰本彝季曰伯常其仲为府君府君生而纯雅稍长从仲父致和学致和尝为信丰令刚毅方正敎导有法临诸子甚严独爱府君由其孝友明顺不烦束约也正统间大臣有奉敕循行江南主断繋豪民一时健讼者蜂起或讼其考翁事连信丰并被将逮至京师府君于时极力营救往返道路数冐艰厄不自恤也其事卒白人皆称为能子其平居父母之侧温然无违礼母周氏没事继母黄氏孝养不替兄弟相处怡怡如也虽衣服饮食无弗共者及推以待诸从昆弟子姓以及婣戚朋友皆为笃于恩义虽僮仆无不善遇之以至人有急难周之不吝其事不能枚述尝客金陵同舍人遗金数斤获之弗启竟迹其人还之其人出半以谢拒之毫厘不受又尝获监引于道坐候其人少顷有泣者至则一富商奴所遗即与之奴谢曰非公吾必死主人之手感拜而去乡有窭人缺食而贸其屋既给之粟而使复居之如故曰俟岁稔偿我未晚吾不忍汝饱而无居也乡旧产茶四方来鬻者必实其直奴辈有不豫者曰若欺心而増减之吾岂可为哉因之以戒诸子侄凡息钱租粟之入宜寛贷而勿敛怨如此庶家门可保而久也有司屡役掌乡税不事掊克岁饥更出粟数百斛以助赈济郡县欲例授章服则辞曰吾安于韦布久矣敢冐图荣显耶邑大夫岁举乡饮礼请为宾至再即辞谢不出教子居京秩虽不获生受封命然人间之福安享已备可谓无憾于世者矣府君晚号真率翁寿八十有四以成化七年某月某日终于正寝后某月某日其配马孺人亦卒寿八十二孺人出同里士族少有淑行及归于张妇道母仪皆有可称以卒之某年某月某日合塟于南华山之原子男四人曰原曰思皆克家曰钦即经歴君曰铨女二人长女适义官吴佐次适士人蒋昕孙男八人女四人曽孙男五人夫徳之优者不近名以为髙足以转移乎风俗产之厚者能散财而益富足以庇覆乎乡闾观于府君可以槩见为张氏后人者尚嗣其仁于百世之下使君子之泽无有穷也噫此固府君之意也 

　　○传 

　　南京工部尚书刘公传 

　　公讳宣字绍和一字应召号静斋姓刘氏其先南康人也在南唐有讳适者仕至工部尚书生君造以吉州推官留家安福谷木坑故今为安福人君造生璞南唐进士至宋三世补太学上舍时人因称三舍刘氏公生七岁而孤遭家多故能自力于学不随同辈嬉戏从故礼部侍郎李公克述习春秋精勤不懈父戍卢龙而没躬往代之虽处行伍中不废读书其志必欲以科第自显时麻城邹公来学以都御史巡抚其地阅其业大惊待以殊礼景泰庚午应试京闱邹公送之郭外举酒祝曰汝此行必取解首否则无相见也众窃笑之是岁故少詹事刘文恭公主试得公文巻竒之置第一如邹公言明年会试礼部髙等遂登进士第授翰林庶吉士壬申授编修丙子修一统志成升修撰天顺甲申宪宗嗣位充经筵讲官成化丁亥九载秩满升右春坊右谕徳修英宗实録成再升右庶子庚寅擢南京太常寺少卿寺事多废公建言十三事皆见采纳丙申丁内艰壬寅改除进本寺卿掌国子祭酒事公为师待诸生甚厚而差遣必公考校必明无不恱服者琉球国遣子弟就学公举旧制令所司给其日用之费他日其子弟奉白金一觔为束修公力却之已而复以其半为奉事闻于朝及得旨乃受丙午召为吏部右侍郎丁未夏旱奉命祀北岳地镇弘治戊申今上嗣位再进左侍郎公以渐衰求闲始拜南京工部尚书知公者乃惜其去公欣然以行至则会计出纳革絶侵渔未几财用顿积而推举属官以激劝其下人人皆为率职盖岁余以病不起辛亥七月十日也享年六十有七公少罹贫苦在卢龙时游学京师每徒歩往返为寒暑所中輙疾死道上逾时始苏尝建言御邉四事其后有己巳之变果如所料及冦薄京城从禆将守备天津多所补益军中有诱归及欲妻以女者皆不从其穷时已不茍如此惟耿介疾恶是是非非不狥于人尤好面折人过晚乃务为优容善论事引援证据听者忘倦多知国朝典故每事能悉举无遗故尚书姚公为吏部时以庆成宴坐位未定询及公为言旧制至今以为式至功臣世系述其源委歴歴如指掌若山川险易虽逺在数千里外皆能指画不差人服其该博平居事母至孝迎养于京每旦趋朝必先问安遇一美味必手自奉进兄没抚其孤女嫁之如己出事再从寡嫂及遇族人皆有恩意族有争讼者开导以理使各释然以去诸子教之甚严与其配王淑人必揖而后食居家自奉至薄食不重味一衣至四十年盖其俭素又如此读书务求精熟为文章必以理胜不喜作新竒语有冲澹集藏于家祖讳某父讳某并赠南京太常寺卿妣并赠淑人三子长秉常国子生秉善邑庠生秉监女四人论曰公卿起诸生一旦富贵遂忘其故而为骄侈之习者比比如刘公禄位已崇所持犹寒士虽古人何以加之且士非困穷不能自立所谓贫贱忧戚庸玉汝于成也公之志甚大力甚坚惜未得专乎其位而尽展之故其事业之所立者止此然其名则岂有久而不传者哉予与公有斯文契因书此以贻其子俾藏之为家传云 

　　○祭文 

　　祭湖广佥事张公 

　　湖广按察司佥事张公惟公少时负俗之累奋发于心黾勉于事绩学精专莫之或先乡榜甲科遂尔连连列职中朝官阶斯转继跻外台仕路益显虽则显矣如忤物何奉身而退其乐则多公身虽屈公名则完公志不遂公心则安母氏髙年幸供子职孝养期终疾疹俄亟嗟我与公岂直同年既忝乡闾复结姻■〈女连〉闻公之丧哀痛倍百繋官于朝欲往弗克聊驰一觞惟写我心魂如有知为我来歆尚飨 

　　祭某淑人母子文 

　　祭某淑人母子之灵曰言言髙堂有此女师静专其徳慎淑其仪身安享乎晚福子显庸乎明时谓非修内行而获阴报岂荣寿若是乎兼之缅怀昨岁登堂献巵指瑶池以为酒仿南山而赋诗恍寿颜之在目曽陈迹之遽违夫何倚伏之不常哀乐之难期望婺星而光灭怅萱草之色蒌惟苫块之哀重致伤生之可悲视畴昔而不若抚二柩以累累设茵鼎而孰奉置盘珥其何施念子道莫大乎送死顾家祸何縁而重罹曰惟不死惟孝与慈帝有谕祭之文史有表阡之词棘心寒泉可慰在兹呜呼尚飨 

　　荷诰封三代祭祖文 

　　某荷诰封三代祭祖某仰承先训屡荷圣恩载锡赠典始以七品赠父封母既迁五品恩随以加后官侍郎继职宗伯重蒙恩加及二代兹者宫保秩满又得推恩伏蒙制下褒及三代赠曾祖考光禄大夫柱国太子太保礼部尚书文渊阁大学士曾祖妣为一品夫人而祖考妣考妣及先妻之赠典亦如之给诰之诏方颁而加秩之命遽下今升某为少保兼太子太保户部尚书武英殿大学士一月之内兼此二荣是皆祖宗余庆所及谨附祝文用伸昭告以亡室赠一品夫人某氏祔食尚飨 

　　祭长姊孺人文 

　　祭长姊孺人之灵曰与某同母实惟六人惟姊居长性行尤淳爰自笄年归于故族妇道克持孝敬殊笃良人游学内助日劬忽焉中道赍志寡居仆耕于田婢织于室衣食能谋家业无失况初失子几絶其宗终焉嗣续置妾之功抚育其孤庶见成立白首髙堂伤感抱疾自与别违岁时屡歴繋官縻禄怀思戚戚忽闻讣来哀痛切激骨肉存亡永永叹息煮粥无能挥涕沾臆敬遣儿辈奠以酒食尊灵犹存洋洋来格尚飨 

　　谦斋文録巻三 


　　●钦定四库全书 

　　谦斋文録巻四 

　　（明）徐溥 撰 

　　○碑铭 

　　故南京礼部尚书谥文僖黎公神道碑铭 

　　弘治辛亥南京礼部尚书黎公以疾乞致仕诏可仍赐诰命归明年以建储恩进阶资德大夫正治上卿四月十八日竟以疾卒享年七十讣至命有司谕祭及营塟事谥文僖其孤民表诣阙谢恩他日奉公门人李学士宾之状拜请神道碑铭予与公同朝且同官已乆义不得辞乃据状而书之公讳淳字太朴号朴庵世居岳之华容本杨姓曾祖元勲出继姑氏后从黎姓祖士祯父斌寜县丞有德政并赠资善大夫南京礼部尚书祖妣徐氏妣元氏王氏并赠夫人公少苦问学从父宦逰与兄资深相师友天顺丁丑英宗复位之岁也举进士第一授翰林修撰预修大明一统志癸未同考礼部会试成化乙酉宪宗即位充经筵讲官丙戌迁左春坊左谕徳丁亥修英宗实録成进左庶子甲午考顺天府乡试丁酉修资治通鉴纲目成迁詹事府少詹事兼翰林侍读今上正储位日侍讲读戊戌擢礼部右侍郎丙午改南京吏部丁未满九载迁左侍郎加正二品俸弘治戊申始擢南京工部尚书寻改礼部又三年以疾致仕而卒公性耿介寡合尤好直言居官屡除弊事初入翰林有言被谪者即以书抵当道请救其人当道者虽不能用然心实重之考乡试时有试巻竒甚后场不类疑有弊勾稽墨巻果得誊録生截巻状按其事而取是巻为解首则名士马中锡也人皆称服甞见天下乡试録多舛缪或犯国讳擿奏数十条下礼部翰林院议治考试提调官罪且申定格例行之至今及在礼部故事内批出翌日承行者必陛陈补奏疏以防奸伪除授寖广有讽令勿奏者执不可讽者色沮久之竟停奏在部不受私馈不行请属尤慎形迹事渉矫托辄穷本末必暴白乃已闻人有玷行虽所甚爱必摧抑不曲为庇覆下至胥隶亦畏惮不敢犯素俭朴患乡俗好侈躬自裁抑昏塟饮宴之礼人多视以为则重伦尚节痛违禄飬极严庙祀兄嫂卒其孤民献及女皆幼育为己子遇二季沾沧无间言甞归省至临清适山东按察副使董国器妻死而董使未还特使人舁其柩以归太常卿余孟享卒家贫倡乡宦合赙赠俾襄丧事乡吏邓录寓银数十両后禄死藏所寓物候其子长乃还之所居黄洋渡积潦病渉捐私帑筑堤四十丈民甚利焉严于教子不假辞色至训诸生日亹亹不倦登科甲仕中外者相接踵下逮胥吏有向学者辄优给役后亦多成名云平生好著述有龙峯集若干巻及辑国家诸试録合六百四十巻藏于家配金氏赠夫人先卒子男六人民牧进士民表户部主事民衷民安国子生民俊民信女四适荆州府学生张孟瑄次适乡生程鹗三适县学生罗熺四幼孙男二循纪循章女一以卒之明年某月某日塟于黄湖山之原金夫人祔铭曰洞庭汇泽其流洋洋公实楚产挺拔不常昔起乡荐世遇英皇对策大廷万言成章乃赐及第裒然前行出入清秩翰林春坊危言正色耻和其光治朝简任官惟俊良匪籍铨曺孰为较量冢宰之亚谓公克当秉公荐举贤路不妨仰视孤凤倐焉南翔人则不容在公何伤宗伯掌礼名位益扬召命将下歩履不强乞身归田旋以云亡二品既贵七袠亦长朝廷眷念恩被幽堂科第克绍诸子其芳集集门人青云颉颃公其逝矣有光于丧爰伐贞石树之墓傍刻此铭诗永昭不忘 

　　故南京吏部尚书进阶荣禄大夫致仕赠太子太保谥文肃王公神道碑铭 

　　鸣呼公塟有日矣追忆平生故交同乡郡同官署而道谊相契合行业相规励自少至老不相负者如公几人而今不可作矣矧公之文学政事卓然为一代闻人而耆年髙爵殊恩盛典其在朝廷在天下所闗甚重是不可无所纪述以昭不朽而公之子沂以神道碑铭来请乃按福建布政使陈君朝用状次第书之公姓王氏讳■〈亻与〉字廷贵常之武进人晋太傅导之裔也元季祖讳徳甫自扬州避地于常子孙遂居之祖讳友谅国朝永乐间征至京师授鱼台学官擢延平府同知有政恵考讳守正宣徳间为兵部武选司主事以廉慎名俱用公贵赠南京吏部尚书祖妣蒋氏妣朱氏俱赠夫人公生有异质十岁能作诗十五攻举子业二十为学生正统甲子领乡荐景泰辛未举礼部赐进士及第第三人授翰林编修被旨偕修撰柯潜庻吉士吴汇等二十八人肄业东阁给酒馔及膏烛费赐御府诸书癸酉夏旱代祀东岳甘雨随注甲戌丁外艰丧塟如礼天顺丁丑仍旧任庚辰同考礼部会试时称得人寻命侍东宫讲读辛巳预修大明一统志成赐金帛癸未复同考礼部迁侍讲甲申宪庙践阼以侍从恩擢左春坊左庶子仍兼旧职敇充经筵讲官敷析明畅启沃良多修英庙实録分掌礼馆成化乙酉改南京翰林院学士至则迎母就飬丁亥实录成公以旧劳预赐戊子以母丧归辛夘服阕适南京祭酒缺朝廷特用荐起公于家公严督率明赏罚公差遣上奏论便宜数事又修庙宇学舎补刻书板建书库门工悉就绪壬寅满九载进南京吏部左侍郎时吏弊滋甚每差拨则呼争于庭公按旧式叅以时宜着为定规羣吏慑服丁未召为户部左侍郎乘传赴阙甫数月今上登极迁南京户部尚书复改吏部会有旨考察诸司公悉心诹访务求至当有小过而才亦可用者别为奏请得降级补外其以例考绩者必斟酌殿最不茍为文具又陈八事多见采纳修治堂库如国监而加偹焉弘治癸丑年七十上疏乞致仕上优诏勉留再上亦如之甲寅以再考去任还家卧疾乙卯春复上疏词益恳上念公先朝旧臣进阶荣禄大夫致仕命有司月给廪米二石岁给舆隶四人此得报公疾以笃越二日卒于正寝实五月二十五日也距生永乐甲辰七月四日寿七十有二讣闻赠太子太保谥文肃遣官谕祭命有司治塟事丙辰三月十八日窆于县西谢巷村之原公所自营寿藏也初娶夫人吴氏江西左布政使润之女勤俭有则尤敦仁恵族里贤之先卒厝于祖陇之侧至是乃合塟继娶今夫人孙氏尚寳丞仲征之孙亦有内行子二长沂举成化乙未进士累官湖广右布政使其志行不坠公业次洛输粟赈饥授镇江卫指挥使女五长卒次适邹堂乡进士朱■〈日上永下〉叚瑞又次适吾子中书舎人元概今守节于家孙五女四公性孝友言动不茍虽负才望而谦抑不自矜甞念宗族贫窭岁给廪粟悯兄子澄之孤以三品恩移荫为国子生又修世谱辑家乘以贻子孙尤重义气甞得杨氏别业有祖陇在欲徙之他公叹曰彼以全产售人而不能保此三尺吾不忍也不听徙阙其垣使四时祭扫焉公警敏精悍剸繁理剧不劳而集彭文宪公慎许可独器重公后虽秩位隆髙而识者以为弗尽其用也其为文雅徤有体裁诗亦清粹真行皆遒劲脱俗所著有思轩稿朝天稿若干巻藏于家铭曰国有寿俊羣士之则作之累朝获匪朝夕乡有耆旧后生是规积数十年乃克见之公在南都为六卿长公归南畿足范乡党七旬遐寿一品崇阶公实称之孰云幸哉矧惟令终恤典优异节恵有称赐塟有地论徳以世述事以文于百千年来者有闻 

　　故封奉直大夫刑部员外郎钱公神道碑铭 

　　弘治丙辰四月壬午奉直大夫南京刑部员外郎钱公卒其子大仆卿钺请于朝上命有司谕祭遣进士治茔墓于是钺泣而言曰不肖孤无似徼福天子宠及泉壤其有光矣如复得名世之笔刻诸墓道先子死且不朽其何荣如之予不得辞则为之铭按状公讳震字东之其先出于吴之昆山髙祖讳常曽祖讳诚仕元为万户始徙家杭州祖讳安一父讳礼生公颕异幼学即出语惊人稍长习举子业恒叹曰大丈夫安能碌碌守章句乃弃去逰沅湘间致财巨万归尽散乡里之孤乏者复垂槖去如是者数四不厌人有急难千百里赴之钺官陜时自粤杖策往视徧厯闗中形胜数日挟両苍头径去丝髪不以烦官既归老于西湖之上集古竒方储药物彚别分贮揭所治证于上纵病者自取不问其姓名每出民必罗拜道次以谢公曰欲以捄难非求谢也娶同郡虞氏封太宜人子男六女二始公将教二子经学未知所授乃列五经于前纵其自取鉴得易钺得春秋公叹曰圣人之道见于经莫精于易莫大于春秋二子其得吾志矣时甬东杨文懿公以易名遣鉴师之钱塘季侍御琮以春秋名遣钺师之鉴登戌戌进士蚤卒钺登甲申进士授南京刑部主事厯员外郎郎中汝寕知府陜西叅政贵州按察使以右佥御史廵抚山东调河南进副都御史改太仆卿所至有声绩为时良臣人谓公之学于是有征焉公生永乐己丑某月某日寿八十某年某月某日塟钱塘佛牙之坞铭曰干云之材器维大受匠石所遗乃以自寿既寿厥躬复昌其后发为新枝久乃滋茂为榱为梁乃堂乃构遡厥本根匪夕伊昼维彼寿者终老林阜封以识之名不可朽 

　　采石李氏先茔碑铭 

　　弘治丙辰总督漕运都察院右副都御史李君徳馨漕事至京师诣予曰吾李氏采石之墓拱木已积抱矣而墓碑未刻无彰先徳予末小子忝承休绪而尤黯黯无图则不孝之罪益重惟先生孔扬昭大以假宠我李氏以诏我后人予按状李氏世为滁人国初有讳慈隆者随髙皇帝渡和取太平遂韬迹太平东山是为徳馨之髙祖慈隆生茂林往来采石治生因家焉茂林生顺补郡庠弟子员善楷书预书永乐大典典成授刑部主事上即行在为都方事营建命户部尚书宋公入蜀取大木择僚属可同事者以公从既得木木皆产深山穷谷其徙而出也多经民墟有议夷灶堙井者公曰寜迂道无震惊其民乃别取道以下民徳之馈白金者以千计公皆拒不纳未几坐事谪广东南雄经历至今犹能道其遗政南雄生翔字某某别号止庵徳馨父也性阔略踈财乡人有称贷不责其息或贫不能存死不能塟男女长不能嫁娶者来告止庵未甞以匮乏辞随逺近亲踈予之多寡悉中度见德馨少慧举止异凡儿每抚其顶曰此子必能大吾家因遣就学日夜训诫以冀其有成已而果然李氏世有积徳其塟于采石盖自某始于今已三世矣虽甞一发于南雄然位不甚显不克竟其所施未可谓食其报也今德馨贵而赠其祖若父如其官祖妣某氏妣某氏皆淑人天之所以报李氏者庶其在此乎铭曰李居滁阳亦既有年太平之支由皇祖迁既来采石乃卜其宅三世奠安善人奕奕允矣南雄实起其宗受命至再而位弗崇爰及止庵轻财好施不世其官惟徳是嗣匪深其源其流曷长匪培其根其枝曷昌惟我李氏其徳既侈不福其躬乃在孙子尔孙尔子尔祖尔思尔或忘之视此铭诗 

　　嘉议大夫都察院右副都御史唐公神道碑铭 

　　都察院右副都御史唐公讳瑜字廷羙其先晋阳人宋御史中丞子方之后髙祖讳英洪武初官松江上海乌泥泾税局子文祥因占籍上海大父讳忠不仕考讳昭以公贵初封征仕郎南京礼科给事中继封中议大夫赞治尹衢州知府公姿貎瓌伟有竒气为诗文操笔立就以书中应天府乡试登景泰辛丑进士授南京礼科给事中蹇蹇不阿选知浙江衢州府九年擢湖广右叅政迁山西右布政使未行丁外艰服阕改云南未几擢都察院右抚都御史廵抚甘肃公之守衢也询民间利病以次行罢衢人大悦会岁久旱且疫公还自朝觐下车即宿城隍庙自为文以祷三日雷雨大作后凡值旱祷辄应吏民相与勒石于周宣灵王庙旧有孔子祭田夺于民公以俸赎还之俾世供祀事有假媒聘赚财既而惧公之威鬻其二子及妻以偿公曰民穷而犯法畏法而弃妻子守之过也赎其妻子还之衢号健讼公决断如流数辨疑狱民遂不敢欺公去衢衢人为立生祠祀焉其在湖广京山堤襄阳河置广储仓岁饥民頼以不徙正云南土官世袭法以絶争讼定滇粮给散之宜甘肃兵政久弛至则陈时政四兵备五罢叅将田广奏起才将许寜李玙劳邉军恤陈亡邉人竦然会中贵人以事讽公不从广等从而媒孽之竟坐事去弘治五年诏复公故官致仕七年八月十有八日卒于家春秋七十有二公娶尹氏封恭人先卒子男六钺国子生镛铠铨夔俱授松江守御千戸镃邑庠生女五孙男十二人孙女十五人以某月某日塟其乡周泾之阳公为政所至见纪有氷玉十咏有湖藩十政有勤民倡和集士类悬思集其卒也衢之父老及孔氏子孙拏舟千里来哭者不絶于乎公虽不能与时顺随不克究其施然其爱在民其功在邉公论在士夫是其不可泯者吾故用钺请为文及铭俾刻诸墓道以示来世铭曰有颀而晳人中英少登甲第华簮缨入科出郡封専城浙水东下流芳馨邦人祀之死犹生楚晋大国藩垣并甘棠蔽芾多颂声擢为宪帅提邉兵羗胡万里劳经营除奸紏慝闻者惊衅机窃法来相仍一官弃去一羽轻当时物论汹不平盖棺事定信有征况乃寿考兼康寜生而全归没有灵九峰巉巗三泖清千秋百岁垂仪刑后欲知之考兹铭 

　　故南京兵部尚书致仕进阶荣禄大夫薛公神道碑铭 

　　薛故家庐之无为州国初有大司空相从太祖高皇帝起淮甸入台城攻安庆下江西复庐州战番阳攻浙江夺姑苏下中原累着功勚凡机宻必预甞遣督军饷上谕之曰卿功已应世爵兹行为朕萧何可也还进大司空颇以怨言闻上怒置之狱死子靖安亦以事举家琼州安置永乐甲午十月生公于琼州公讳逺字继逺少颕脱竒秀属句如流宣徳乙卯中广东乡试壬戌登进士第授户部云南司主事勤慎精敏不避艰险景泰中以荐迁郎中尝以部檄核实南直隶逋税文案山积洞烛肯綮得其羡余若干万石归之于公又同御史倪敬按大同邉储搜抉遯隐邉军足食天顺改元以公使交趾还进本部右侍郎寻丁母夫人忧时河决河南诏复起公以工部侍郎往塞之至则集丁壮三万余分工授任决口遂塞又自扬州门凿河四十以泄积潦蠲粟赈饥伐材为屋以居流民比还民遮道留之已而复授戸部成化元年兵讨两广蛮獠以公督饷公星驰先调兵食师至如归仍谕其众能破贼者即有辎货人人奋勇师至大藤峡躬冐矢石腹背夹攻贼平升左侍郎二品俸有白金文绮之赐三年进尚书总督京储六年夏江南运不至命公往视至则涤泉源浚河流漕以克济十三年上疏乞致仕许之十五年有诏起公南京兵部尚书叅预军务是年冬以疾辞不允明年正月诏许致仕既而子丕以荫除中书舎人迎公就养于京弘治五年三月诏进荣禄大夫八年某月某日卒于京邸年八十有二夫人杨氏先卒子丕孙男一某公敏而好学于凡礼乐兵刑天文律厯无不渉其要尤熟国朝典故在户部最久凡文移奏札悉出公手于部事例芟繁正讹体要归一均节委积内外逺近多寡轻重莫不法式会较出纳吏胥拱手正统己巳之变摘漕卒戍邉以民代漕江南罢焉景泰中有言事已宜如旧便诏集议户部曰可兵部曰不可遂罢后复有言者时司徒以问公公曰两议相持力夺之不如理谕之司徒如公言遂定每岁中外竞陈利害始一人以为可行而行又一人以为可罢而罢前后矛盾有司不知所从公以为凡若此者一切报罢则官省民安同僚有恶私嘱者怒色以待公曰事可行而行不可行而止何怒为论驭吏则曰严刑以惩不若先事而发善革弊不如无弊可革也仕宦四十年家无长物食无兼味室无媵妾曰吾少事亲恒不足今安忍有余哉子丕将奉柩归塟无为之原求文刻之隧首于乎公以孤童起海外奋身进士致位八座名显天下其可谓豪杰者矣然公尝谓户部事多因袭使吾厘正之国可富邉可实民可安也惜乎未及行而罢虽然公之志则亦可知矣铭曰朅朅司空兴运首遭文经武略为时萧曹山河之誓宜及而阙宿恵储祥及公乃发遂登计相进大司马出入勲名孰与齐者旣老而归濡湏之丘焯徳昭终揭于道周 

　　通奉大夫工部左侍郎杜公神道碑铭 

　　弘治甲寅三月六日工部左侍郎致仕杜公卒有司驰奏至天子为遣官谕祭仍命工部营塟公之子源等卜某年某月某日塟公于昌黎县某之原以予为公之同年乃以神道碑铭来请按翰林修撰李君旻状公讳谦字益之姓杜氏其先定州人也元始迁永平故今为昌黎人曽祖讳彦文祖讳复父讳敏前妣杨氏王氏继妣董氏公少逰郡庠正统丁卯领顺天府乡荐会试不偶以国子生厯事户部时山阳金公为尚书待下方严独竒公欲奏荐为属公辞之景泰甲戌登进士第朝廷修寰宇通志遣采事实于山东还授工部都水司主事督吕梁洪三年考最受敇进阶承徳封赠父母及妻改礼部主客司庚辰署员外郎癸未升郎中以父丧去任服除改仪制司郎中成化戊子册封晋府充副使明年诏廷臣三品以上各举所知时姚文敏公在礼部知公才可用即以名上擢浙江布政司右叅议乙未升右布政丁酉转左布政使庚子召为顺天府尹壬寅工部侍郎缺即以命公方见向用丁未得乞致仕葢公年六十九矣既还乡以诏恩进阶资善大夫人以为公荣而公尤康强不衰凡八年以疾不起享年七十有六公居官善理事为工部主事时在徐州值岁饥疫区画荒政作粥食人多所全活推其余及收养孤老男女过时而贫不能嫁娶者皆出所助吕梁之人至今思之而平生政绩尤多在浙江其平易明决既能使民怀而吏畏至于宾接士人忘其势分而礼法之际有所不可虽显要亦不肯阿从也初各省以织造上供文绮不如法者获重谴众因畏避至积滞数年所织造者久而湿蒸多坏工人或破家不能偿公曰利吾身以害人吾不忍也遂合数郡解运卒亦无事人始免患甞清理军伍有诉于御史得更卫者公以为非例持其文不下御史虽怒不恕也他日定赋役等第按察使欲増损其则而尽贷无彦之家公以此辈皆游民而令赋役独归于力穑之农非重本抑末之意卒从公议岁侵特奏免田租若干旧有起运存留之数戸部以起运者不可免而止免存留者公言若然则一省官俸军饷俱乏矣二者必增损之乃可执奏不已朝廷亦竟从之及在工部适运河淤塞受敇修浚因以其属从行得便宜行事公尽心水利不惮劳苦数月舟行无阻公私称便已而兵部尚书余公子俊廵抚大同多费公帑物有诬其侵渔者时受敇偕给事中御史徃核其实或谓公曰上怒叵测公与余有浙省同寮之旧辞之可免祸公曰吾知奉公守法而已他何足计濒行又有以危言怵公者亦不顾卒得其实而还余之事竟白其干济如此者故凡被委命事竣輙受赐赉云公居家事亲能尽子道父尝病疽医莫能疗公泣祷于天躬吮之良久愈后父年九十犹就养于官以浙地善且迎其兄娣事之人称其孝友者无间言自少无声色之奉虽退食燕居必正襟端坐妻子不敢狎视至接人临下更温厚可亲是以人皆爱之公之祖若父俱赠通奉大夫工部左侍郎妣俱赠淑人配杨氏亦如之子男三人长即源莱州知府次浚礼部司务次汉国子生侧出女一嫁山西按察司佥事杨详孙男五人孙女一予旣知公之厚而又喜有贤子则公虽没而有不没之名垂之邦国也用以铭曰有美杜公貎伟而厚起于甲科如木初茂枝叶翳翳其阴四垂惟其本深其末不萎公少而仕为冬官属勤敏之余恵及孤独藉藉声闻蔼于工曹荐牍斯削匪公克逃公在浙省以身任事事有从违惟理之是是则行之匪异乎人列郡歌讼徧于吏民公有才能施展未尽有命召之为京兆尹辇毂之下四民宴如政尚平易不烦前驱司空掌土乃擢其亚人曰宜哉公不自咤绰有政绩在于河渠亦复奉命见于奏书出则未逺而日未暮如何回车以畏末路优游闾里歩履康强故旧笑言左右豆觞况乎有子已登贵仕禄养正丰奄其长逝 

　　故资徳大夫正治上卿太子少保礼部尚书赠太子太保谥康靖邹公神道碑铭 

　　资徳大夫正治上卿太子少保礼部尚书邹公以清徳重望致仕家居寿跻八十有四乃弘治壬子某月某日卒卒之前二月公以杭属县大饥心切忧悯手具奏疏以闻上嘉公身居田里不预政事能逹民隐如此旣诏有司如所奏赈恤即出内帑文绮赐公以旌其贤及是上闻讣悼叹谕祭营塟一如恤典特赠公太子太保谥康靖恩礼优渥人皆荣之公讳干字宗盛别号顺庵姓邹氏其先嘉兴人也后徙仁和再徙余杭故今为余杭人曽祖福坚妣某氏祖寿之赠贤政大夫礼部尚书妣沈氏赠夫人父济詹事府少詹事赠太子太保谥文敏妣薛氏赠一品夫人文敏公在太宗皇帝时为宫寮卒时公尚幼适仁宗皇帝监国南京特遣充应天府学生亲加谕勉赐钞二千贯仍月给米二石以资养之公感激奋励力学不懈正统戊午中乡试明年遂登进士第庚申初授兵部职方司主事厯升署武选司员外郎郎中己巳八月北宼入邉英宗皇帝北狩京师戒严一时所需甲杖粮饷未有能任其剧者佥以公为宜乃超迁兵部右侍郎公殚竭智力日共厥事仓猝间发廪以给兵士或不俟奏报而行一日兵士拥东城门请给马草适乡民万计避冦走城下呌号求开门守者难之公曰草不得则廐马不过瘦死尔城以卫民若无所卫焉用城为且闻冦距城尚逺即至近境门开无及而民皆死矣竟从公言获济及宼退明年改元景泰被敇奨谕辛未清军职贴黄事竣改礼部壬申奉敇考察山西官吏癸酉河南鳯阳等处大水诏徃救荒民多受恵凡为奏免税粮若干万石旣归命督易州山厂薪炭积弊顿革因奏设主事一人综核其事公独总其纲而已三年众议以公不宜久处比召还治部事寻升左侍郎进阶正议大夫资治尹天顺丁丑英宗复位故尚书胡公方致其事去诸册立大礼并从公详定而行时襄王来朝故事当祭禁门而入自迁都后来朝礼絶莫有知者公检太常典故行之及上不豫复奏行皇太子御文华门代朝礼成化丙戌宪宗皇帝二年也命抚安畿内许便宜行事明年以老辞位不允未几特拜南京礼部尚书居二年召还礼部仍令经筵侍班自是治部事者十年至加太子少保屡以老请上皆不允后复请不已特赐敇致仕令驰驿还仍令有司月给米二石岁给仆夫四人葢家居者一纪而终公性谦谨喜扬人之善处事是是非非不肯诡随忠勤奉国老而弥笃甞因灾异首以妄费滥赏及修苑囿设斋醮为言后以度僧道过多因极言其弊奏为定制至今遵行之少侍文敏公多闻典故及居官徃徃述以谕诸寮属其言皆可书洵一代之老成人也公配王氏赠夫人先卒子男二长煜次焕国子生女三长适葛某次适鸿胪寺序班蘓和次适处州卫指挥使牛洪孙男三圭坤堂女五长适杭州前卫指挥王楷次适指挥陈震次许适李端其二尚幼以卒之明年某月某日塟于余杭山之原煜奉南京大理寺卿致仕夏公之状来乞铭其神道之碑为之铭曰余杭有邹来自檇李山川清竒乃锺厥羙惟文敏公庙食邑中仁皇眷念公为孤童感激不忘甲科是继克世其家益大名位岂惟大之身实有劳郎署超迁始于兵曹都城戒严武事克济暂出而还遂擢礼侍旁稽典故以赞治朝宗伯之任居而不骄帝曰汝嘉登之宫保宠命日隆屡疏请老终焉得旨优游里闾险岁忧民日有奏书嗟兹老成世岂多有毕公去周厥徳愈懋公既逰矣贤名则留恩泽所及贲于髙丘再世易名为时令族祠坟相望过者必肃树碑神道松阴峩峩爰勒兹铭永永不磨 

　　资善大夫南京戸部尚书致仕潘公神道碑铭 

　　公姓潘氏讳荣字尊用其先出河南之固始唐末从王审知入闽有仕于漳为龙溪县簿者因籍焉祖讳从考讳干皆有隠徳公生而瓌异乡老长指之曰是必为吾乡伟人弱冠充郡庠生正统甲子举福建乡贡戊辰登进士第奉命赍银币犒师广东景泰庚午拜吏科给事中弹驳有体论停起复抑奔竞数事尤切多见嘉纳壬申升左给事中充荆府册封副使不受馈遗癸酉满三载敇进阶征仕郎封父如其官母陈氏为孺人甲戌归省赐楮币为道里费未几值父丧毁瘠骨立事母不离侧天顺己夘始以服阕复任辛巳充蜀府册封副使如使荆时壬午简充琉球国册封使赐麒麟衣金帯以行至则奉宣徳意王以下皆竦息聴命陪臣请为中山八景记公援笔立就有用夏变夷语国人为之刻石甲申还朝升都给事中以母丧归如父丧时己丑复任六科诸给事无先公者庚寅升南京太常寺少卿癸巳诰进阶中宪大夫加赠父如其官母为恭人甞上疏乞致仕不许丙申升南京戸部右侍郎戊戌奉敇总南京粮储寻改都察院右副都御史仍领其事己亥诰进通议大夫加赠祖父祖母陈氏及母皆为淑人辛丑召入为戸部左侍郎适尚书缺遂署部事免两浙偿补盐课人皆称便会久旱漕河淤涸公奉命督治运舟毕至癸卯再乞致仕优诏慰留之甲辰升南京戸部尚书所出政令太抵以节财恤民为务丁未今上以登极恩诰进资善大夫复加赠祖父祖母及母皆为夫人公疏凡三上上若曰卿効劳久兹以老疾恳辞特允所请给驿以归其令有司月给米二石岁给舆隶四人南曹诸公卿祖饯都门外赋诗为赠道路荣之弘治丙辰十月十八日终于正寝寿七十有八讣闻朝廷赠公为太子太保遣有司谕祭治葬丁巳某月某日窆于某山之原配林氏有贤行先公十五年卒赠夫人侧室温氏生子四人长谦赐冠服次俭国子生次麟次恩皆郡庠生女二长适邑庠生陈雷次适乡贡士苏霄孙九人统绅纲纶经瑞庆继纪温氏居公丧哀瘁成疾后八日而卒呜呼公以敦朴之资抱徳履善不自表襮一命二十年而始得调及其资望俱积公卿之选自有不能释者而累求退避卒克自遂以保身完名享有高寿多贤孙子世之所谓福殆无不偹天之厚善人其理固不爽哉俭走京师奉翰林江侍读澜所著状请予铭刻诸神道以告来世予与公同朝知公之贤旧矣乃为铭铭曰有伟潘公广■丰颊身居庙堂表表人杰为内台佐为卿曹长扬厯两京国计是掌官累八命再世貤封七十而归九载乃终皇有恤恩赠官赐祭有墓若堂二品之制存顺没寜有哀有荣岂无若人公有令名古人有言难进易退公实善处功名之会人皆不足我乃有余其未尽者归于太初穹碑峩峩瞻彼神道我铭公徳来者是告 

　　户部尚书李公神道碑铭 

　　公讳某字某姓李氏其先山东厯城人永乐初有讳（缺）者谪戍南丹后改编隆庆州民遂籍隆庆是为公之祖考考讳某皆以公贵赠户部右侍郎公自少颕悟为州学生有声场屋景泰壬申登进士第授兵部主事厯升员外郎郎中皆克举职成化二年升河南右叅议檄所部课民种桑枣戸若干株因以考长吏勤惰且令月条上其它政政即善则温言慰之即不善则诃谴不少贷由是州县之吏罔不知惩劝四年丁母夫人忧服除改四川奉敕提督松潘等处粮储出见彭索河荒田弥望乃召其土人而问之曰是可耕地而不耕何也众皆谓生蛮往徃扰耕为患公则相视要害设桥梁墩堡堑栅为防民乃耕耕遂无扰时松潘有堡曰张腊茂州有堡曰松溪皆为生蛮所攻公与叅将某前后擒杀数百人蛮乃逺遁捷闻朝廷屡有寳钞彩币之赐灌县都江堰壊岁役夫四万人修之吏得夤縁为奸公去其十九筑不逾岁而功告成民永頼焉七年升河南右叅政其居官声实一如叅议时十一年升江西右布政未几升都察院右副都御史巡抚河南至则刬刮宿弊理寃狱黜赃吏定九等差役法时黄河水溢城浸者三版公视东南角低下乃分命守土之官日夜疏浚始免决啮之患十六年升户部右侍郎寻奉敇廵视山海邉闗整饬兵偹置床子弩一万五千张弩可射三百余歩又设飞石飞木可发五七十歩者各数十万削山坡成峭壁东西数百里归而以图进上赐钞四千贯二十年转左侍郎权尚书事时河南山东北直隶连岁旱榖无所出州县当输邉者类槖银就籴以输米踊贵斗至数百钱然亦实无甔石卖者而武吏催督道路旁午势甚张皇公闻之乃请输银太仓而以太仓之米转输于邉米价遂平二十年奉敇总督三邉军储兼赈济饥民时闗陜不雨三年矣公斋心黙祷所至天辄雨又引渭水为渠经行百余里以利居民是岁大稔民頼以全活者甚众公还朝复具图以进上喜又出寳钞四千贯赐之遂有意大用公矣明年升本部尚书总督京通两仓内外僚吏素熟公名皆栗栗危惧惟恐有犯公者时公虽不大声以色事固无不理也二十三年公遽有去志遂上疏乞身以归买田筑室于隆庆城西北日与亲旧觞咏其中或问以官事则不应弘治五年以建立皇太子恩进一品阶七年某月某日卒于家年七十有四娶某氏继娶某氏皆赠淑人男四人长曰某荫补太学生次曰某州学生次曰某女四人长适某次适某其二尚在室孙男女六人公性简直与人不能委曲又好面折人过虽遇权贵亦不掩护故权贵人多怨公公将用輙为其所抑其去也亦以是云铭曰南丹之李派自历城暨入隆庆李斯有声李之有声实始于公才徳并茂位秩益崇公佐三藩至有成绩孰为最多西蜀赫赫蜀有土田公为耕之蜀有冦盗公为平之蜀民嘻嘻惟其所欲公为蜀民奔走仆仆公抚河南河水弥弥浚之导之河乃东驰不震不动公之在邉孰谓强虏而敢瞰焉公视饥民哭声载途裹粮以哺民或歌呼岁储浩浩东南之输公手出纳不爽锱铢惟公之才已用于时人犹有言不究其施惟公之位已极其至人犹有言不久于事公其已矣为公慨何刻铭墓隧百世不磨 

　　故太子少保礼部尚书谥文安周公神道碑铭 

　　周之先为蜀之资阳人宋绍兴中始徙叙州之长寜故今为长寜人七世祖惠仕本州岛知州曽祖世祥祖本原父永隆俱儒学训导邑人称世儒周氏以别其族至公以儒术大显于世公讳洪谟字尧弼号箐斋又号南皋子自少颕敏好学不倦侍父官长阳处诸子中卓然有名正统甲子领四川乡试第一明年复占第一甲进士授翰林编修景泰壬申左春坊赞善丙子修寰宇统志成升侍讲天顺戊寅进侍读署南京翰林院事甲申宪宗即位召修英宗实録改翰林侍读丁亥进学士升南京国子祭酒丁母忧服除改北京祭酒擢礼部右侍郎由左侍郎拜本部尚书丁未进太子少保积阶资政大夫正治上卿今上即位之元年为弘治戊申上念公甞以老请致仕令乘传而归陛辞之日恩礼不替又三年以疾卒于家辛亥二月二十三日也寿七十有二讣闻命有司谕祭治坟仍赐谥曰文安公少以文为业然有志政务多所建白初在翰林即劝上勤经筵以讲圣学谨内治以敦正本复条十二事以进及蜀冦作与长寜邻境公稔知其出没设御备之术甚悉遂见擒而其地宴然及为祭酒整饬规矩表率生徒且言修祀事广仓储禁酷刑减征税攘虏抚夷十事上悉嘉纳之又言圣朝尊崇孔子其塑像冕服既循前代之旧用天子之制而礼乐不称封号不加殊为阙典宜下礼部议之尚书邹公以尊崇孔子初不在此为奏然朝廷竟用公言始増笾豆舞佾之数在礼部时首言书载璇玑玉衡蔡传不得其制乞改造以偹占候旣成有羊酒寳钞之赐后乌思藏等处入贡其贡使数踰旧制一岁中有至三四千人者赏赐靡费不可胜计自长河西诸畨皆冐以图利公言此特无印符为验耳宜依海外诸畨例各给与符二十道入贡备填贡使物数于上仍识以旧赐金印至闗验以防诈伪诏从其议其费始省丁未月当食不食或以为宜贺公谓此阴盛之象其可贺耶遂止尝奉命祭天寿山神见役夫运载相继于道知有所营建也归言月令云盛夏不可兴土功又曰举大事则有天殃今岁大旱未必不由于此且时方炎蒸人易疾疫宜暂休息之不报及旣归老蜀中惓惓不忘朝廷犹力疾疏安中国御四夷十事遣人驰进悉命所司议行盖公忠勤之心至于终身乃已公平生尤喜著述凡经史稍有疑辄订正之其为文简直不为竒险语而理致明白粲然可爱所著有疑辩録三巻南皋子集二十巻箐斋集五十巻公之祖父并累赠资政大夫礼部尚书妣赵氏韩氏并赠夫人配王氏咸寜教谕锜之女有贤行封夫人子二长汝端乡贡进士汝靖国子生女三长适乡贡进士李鲲次适进士刘武臣又次适任琛公为人庄重和厚喜怒不形与人交久澹如也对客谈论出入经史亹亹无穷性更孝友侍母夫人居両京极其奉养待弟洪范恩义兼厚乡党称之予与公旧为僚友相好且久以公卒之明年某月某日塟某山之原其子持礼部尚书耿公之状泣拜请铭于神道之碑义不得辞也铭曰公昔翱翔来自西蜀甲科高跻朝士属目词林春坊出入仕禄惟仕既优而学则笃矻矻岁时不忘诵读堂堂辟雍士遭教育帝曰汝贤有命宜服旧规独持造就何速乃登礼部自亚而卿国有大礼屡议而行夙夜在公勤劳不寜遇事即言岂畏近名奏疏屡上摅忠献诚朝廷更化登用老成公忽引去尚被恩荣孰知三载遂隔死生惟公著述纵横几案遗被后学有疑己辨惟公论议老而不倦载在国史后当有传巍巍蜀山白石嶙峋有司相役筑兹髙坟孰云公亡恤典维殷乃辟神道树之坚珉百世而下考于兹文 

　　故推诚宣力翊运武臣特进光禄大夫柱国寿寜侯赠太保昌国公谥庄肃张公神道碑铭 

　　张公讳峦字来瞻别号秀峰今皇后之父也曽祖讳希信祖讳廸夔州知事考讳绶俱以公贵赠寿寜侯曽祖妣王氏祖妣郝氏妣裴氏俱赠寜寿侯夫人公之先河南人也自希信府君徙山西徐沟知事公再徙河间之兴济故今为兴济人世有积徳人谓其家当显然知事公与其兄交城教谕缙仕皆未逹后有知地理者谓其地当出大贵人公时方业儒淹于场屋亦莫知能当之者及公之配金夫人一夕梦月入懐已而生圣女果正位中宫为皇后实配今上皇帝诞今皇太子以固国本于亿万年而公乃屡受恩命至封髙爵此岂偶然也哉成化丁未宪宗皇帝在位今上为皇太子以册立妃礼成始授公鸿胪寺卿弘治戊申上嗣位以册立皇后礼成超拜公荣禄大夫中军都督府都督同知庚戌再封推诚宣力武臣荣禄大夫柱国寿宁伯岁禄千石壬子又以册立今皇太子礼成进封寿寜侯号加翊运阶加特进光禄大夫禄加二百石仍赐铁劵俾子孙世世承袭而累赠三代如制宠眷之来有加未已又五月公偶得疾方命医疗治越旬竟不起上闻讣震悼辍视朝一日皇后执丧哀疚克尽孝道于是上命礼部行恤典祭赙加厚赠太保昌国公谥庄肃皇太子若亲王及诸王皆有祭公侯大臣往吊祭者不絶而太监李公荣秦公徳奉命典丧事仍令工部等官择吉地治坟茔恩至渥也公貎清俊性醇厚君家孝友交人待物重信义尚寛和人皆贤之本出宦族其从兄岐以进士官至都察院右佥都御史重念家世自少好学诵书缀文力欲取科第以继志竟不遂乃膺贡入国监及为外戚感恩图报夙夜不忘礼接士大夫谦谨愈甚未甞以富贵骄人素俭约不肯妄费至于故旧及贫乏者辄周恤不吝论者谓公徳厚宜跻寿考不意止此生于乙丑七月十四日卒于壬子八月十一日享寿四十八以某年某月某日塟于都城西香山乡翠微山之原夫人金氏亦出兴济名门妇道母仪贤行甚偹子二人长鹤龄聘嘉善长公主女王氏次延龄塟有期鹤龄等奉李学士宾之状请铭其神道之碑惟外戚见于史书者在汉有表唐宋以来有传如公之遭际圣明躬享其盛生荣死哀又非前代之可及可无铭以昭之铭曰天佑皇家圣神在位早正中宫流虹合瑞笃生储副实惟元良国本既固皇圗益昌推厥自来以亲外族有美张公克膺福禄惟公累世积徳有人或出或处同归于仁公昔业儒恂恂好学力继其先志向坚确壮而托迹乡校贤闗人亦有言天道好还有兆斯开地灵梦吉中宫之生载寝之夕燕南令族孰数崔卢帝室聫姻公起鸿胪宠眷频蕃受秩惟膴曽不踰年公在督府朱衣玉帯富贵显荣中心抑畏畧无骄矜福禄方来尚有后命盛世遭逢国有大庆汉庭故事恩泽殊优爰从伯爵遂列通侯帯砺誓文金书铁劵世世子孙承兹宠眷拜命兢惕公无所容匪幸而致礼宜显崇身及中年如川方至夫何溘焉以厌斯世宸衷震悼恤典惟丰哀疚致孝以慰中宫赐谥易名加封大国岂厚于公惟以报徳公虽逝矣子孙克承爵位相传誓文可征都城之西旣得吉卜赐塟于斯垂庥嗣续墓有神道树之丰碑百世之下考之铭诗 

　　故正议大夫资治尹兵部左侍郎吕公神道碑铭 

　　国家任兵部大臣必简选甞历邉阃习兵事者正佐相资先后相踵居中制外坐收升平之効当宪庙之季逮今天子在位若吕公天章其一人也公讳雯天章其字保定安州人少为州学弟子员举顺天府乡荐试礼部辄弗利成化初选为监察御史仅踰年会朝廷有事于东方从左都御史李公秉往纪功还擢南京通政司右叅议未几以内艰去服阕改南京光禄少卿召入为太仆寺少卿马政修举荐为都察院右佥都御史廵抚延绥有边警众议未决公曰冦既深入宜坚壁待之彼无所获必困而归归则以劲兵邀其后可以得志果如其言事闻有白金文绮之赉既乃筑邉墙三百余里冦不得近人恃以安山陜饥榆林独熟民流集者甚众公虑其生变纵令出境垦荒地为田以食或谓其招冦公曰使不出境必饥而死欲招冦无米可恃后竟得无他所活不可胜计邉人至今能道之久之徼外益无事于是有兵部右侍郎之擢弘治初迁左侍郎时天下无警曹务外无以自见屡有建白皆下有司比持节封宗藩清稽武诰名籍皆其余事也其为人乐易可亲遇事不窘交朋友待乡党皆从厚是以人贤之公年六十有六卒于弘治甲寅五月九日将以乙卯某月某日塟于州城南西村之原上命礼部谕祭工部治塟皆如制公曽祖讳某世家州之集贤里因号集贤居士甞导滹沱河水以利民人称为吕公河祖讳伯荣考讳敬俱赠正议大夫兵部右侍郎妣皆赠淑人娶陈氏累封淑人先卒子二长时正以恩为国子生次时应侧出女三国子生房铭锦衣百户袁凯士人李某其婿也时正奉状请铭于神道之左故叙而铭之铭曰公昔乘骢向东洛晚岁提兵驻河朔山川盘纡地包络谲谋窥觎进还却行能运筹坐方略入为贰卿兵竟握中制无论北门钥资深地中当峻擢竟以是终魂何邈九原茫茫不可作终始哀荣两无怍王畿之内州有郭公归赐塟犹宠渥我铭在兹石不剥后千百年光有焯 

　　右副都御史钱塘李公神道碑铭 

　　李氏之先汴人也从宋南渡来杭入元有仕为管军万户者以事谪居徐州其后子孙以兵乱而还故今为仁和人公讳昂字文举生则颕悟不羣弱冠登浙江乡试明年景泰甲戌举进士除工部都水司主事改兵部车驾司升山东青州知府年始三十有一人以其少未更事为虑至则废政悉举郡中称治凡八年辟田至五千七百余顷赈饥民百二十万而复业者五万二千五百将满去民状公政绩三十有四事上于廵抚大臣愿留公终恵一郡俄升福建布政司右叅政民怀思不已刻像于表海亭列邑皆建祠或有寃不得申者輙走祠下愬公其得民如此丁内艰服除改山东寻进右布政使旧治民鼓舞而迎者载道再转河南左布政司时值岁歉悉力赈恤又吏弊多端公作吏范门约禁典以戒饬之四月适江西盗起赣州聚众刼掠会昌信丰诸县杀郡县官其势甚炽朝议以公宜当廵抚之寄遂擢都察院右副都御史以往公奉敇即行以官吏因循多不用命痛绳以法乃议立营堡压贼巢穴使不能出别募勇敢士与兵民同操习已而进兵贼闻风皆披靡斩获不胜数事闻朝廷赐敇奬谕公以今贼虽灭当立守御计盖会昌与福建接境万山阻絶为上杭武平流贼所聚虽甞有兵守御而寡弱不支宜即会昌立行都司以统诸卫乃创廵检司于龙南要害地庶保无虞奏上皆从之公以贼平疏乞致仕不从移总督漕运兼廵抚凤阳等府地方以国计重务推究其利弊而罢行之则以在江西时以严致怨怨家相与腾谤而公竟去矣识者恨之公为人精勤明敏才气沛然遇事能为若无难者性尤孝友每恨早孤语及其父辄呜咽不已奉母夫人能尽色养事兄及二姊恭谨其贤又可称也素好文翰所著述多有可观有文集四巻奏议三巻藏于家曽祖某祖某父真累赠中宪大夫前母乔氏母吴氏累封太恭人公初娶盛氏监察御史某之女再娶陈氏南康知府某之女赠封并恭人子二曰世蕃世夔俱侧室张氏出公生宣德九年十月十二日卒于弘治五年三月二十一日以明年某月某日塟某山之原自公之去江西朝廷论平贼功屡遣官赐文绮寳钞以酬其劳及卒谕祭营塟皆如恤典命其子世蕃为太学生奉南京大理寺卿致仕夏公状以神道碑铭泣请于予予与公有同年好虽不忍铭而其情尤不可已也诺而书之铭曰公生于杭起自弱冠甲科先登翱翔云汉爰自郎署出守大州循良之政卓尔惟优乃厯三藩卓有政绩峻擢都台畀以重责虔民不靖山谷跳梁西望疾驱玺书煌煌属吏惊闻相戒用命羣冦荡然易乱为靖公有长策惟乱可平公有时誉而谤亦兴移镇于淮才未及展归休于杭吾席可暖以遨以逰其乐自由俄归泉台斯世莫留古云人亡公论始定昔者浮言曷为公病身后优恤降兹渥恩松柏交荫屹然墓门湖山之间往来魂气功业未终尚恋斯世乃伐山石载此铭词百世之下可考于斯 

　　故奉天翊运推诚宣力佐理武臣特进光禄大夫右柱国太师兼太子太师保国朱公追封宣平王谥武毅神道碑铭 

　　王薨之明日讣闻于朝皇上震悼下有司据彛章行恤典于是礼部按诸司职掌功臣公当追封为王制可乃封宣平王礼部请定谥武襄王子晖奏谥与祖谦实同复改谥武毅翰林撰诰文工部给棺木米布上及皇太子内外亲王遣官致祭者六皆如制又特命中贵人赐寳镪二万纸为赙而给驿送其丧于宣府祖茔之次尤异数也王讳永字景昌姓朱氏世家河南之夏邑曽祖讳明从高皇帝起义兵祖讳贞从文皇帝靖内难累官至中都留守司指挥佥事考谦累官左都督佩镇朔将军印镇守宣府以功封抚宁伯赠侯英庙北狩驻城下率王出见上眷其功王在景泰间嗣伯初立十二营命王管宣威营天顺既复辟王特蒙宠宻任使慎重不泄多称旨命管神机三千营赐衣带马刀银币铠甲游幸必以从庚寅宣府警上以王习兵事可大任敇出御至已退壬午修景陵命总三千营甲申宪宗立建裕陵命总神机营兼理三千营掌右军都督府事定襄伯郭登镇甘肃王疏荐其才遂与同事舆论翕然称贤时复立十二营命王总之三千营如故成化丙戌荆湘贼刘千斤乱命王佩靖虏将军印总两京湖广江西四川兵讨之王捣穴擒渠斩九百余级又战古路山获贼子刘聪等并械印献俘封抚宁侯増岁禄丁亥朔命王佩平胡将军印总京营及诸边兵御敌己丑赐勲号官阶为奉天翊卫推诚宣力佐理武臣特进荣禄大夫柱国抚宁侯世袭伯封三代庚寅佩平虏将军印制诸边兵败延绥冦即军封世袭侯留总制三边辛夘战栁树村大捷丙申入侍经筵戊戌加太子太保官次子暟锦衣百户増岁禄己亥进封保国公庚子冦犯延绥复命王出师加太子太傅特进光禄大夫右柱国増岁禄给诰劵仍封三代辛丑战海东山有功赐世袭公爵再给诰劵癸卯佩镇朔将军印总制大同宣府诸路兵加太子太师丁未上嗣位修茂陵庚戌修太庙夹室加太师改掌后军都督府事自为侯值三大礼为班首有大事祭告遣行礼仪度恭谨观者起敬军国重务廷议王必与剀直不避忌尝陈时政数事人谓得大臣体疾増剧遣中官赐羊酒蔬米御医视疗而疾不可为矣王素孝与其弟都指挥甚友器宇宏深言笑不茍内藴莫窥其际而莅政行法一以严扬厯既久威望益隆内外皆倚为重庶几古名将风用能树功进爵保身完名寿考令终追封大国终膺美谥贤子孙引不替殆世所仅见者也王元配孙氏都督宏之女贤而蚤卒赠保国夫人后继张氏太师英国公追封定兴王之女亦有内行封保国夫人子七长晖锦衣卫勲卫当袭公爵才器可称次暟累官锦衣卫指挥使管镇抚事次暌昉旼旽皆例赐冠帯女四长适永康侯徐锜孙二王生宣徳己酉十一月某日薨于弘治丙辰二月某日寿六十八塟以某年某月某日铭曰朱有伯爵肇自抚寜惟王之才克肖克承内握戎机外总军旅运谋奋力莫我敢侮着功効绩余四十年人曰王才帝曰汝贤由侯陟公位极五等载加公孤秩位殊夐锡之诰劵誓以山河公子公孙其永实多宣平有封武毅有谥圣恩孔彰昭于世世家有谱乘国有鼎彛神道有石铭章在兹纷纷武家如此葢寡王名不穷以俟来者 

　　故南京守偹掌南京中军都督府事太子太傅成国公赠特进光禄大夫右柱国太师谥庄简朱公神道碑铭 

　　公姓朱氏讳仪字炎恒世为凤阳懐逺人髙祖讳亮元末时从太祖髙皇帝起义兵累功授燕山中护卫正千户祖讳能嗣职从太宗文皇帝靖内难以元功封国公加授太傅追封东平王谥文烈配享太庙妣封东平王夫人曽祖祖考皆封王妣皆王夫人考讳勇嗣成国公爵厯事累朝皆总大兵掌中军都督府事以功授太保正统末从英宗睿皇帝北征死事土木追封平阴王谥武愍妣沐氏继妣王氏皆封王夫人公王出也生而气宇凝重具文武材景泰壬申嗣成国公景皇帝当祀太庙偶不豫夜宣旨遣公摄事仓卒无遗礼丙子命治周世子丧财省事集天顺丁丑英宗复位见公曰平阴有后矣孝恭章皇后之合塟景陵恭让皇后之改册皆命公行礼有游幸或召以从壬午命持节封蜀王劳锡无所受甞较射内苑连中的上喜甚赐寳镪一箧葢自是始有意大用之癸未南京守偹官缺敕公往兼掌中军都督府事赐白金三十両金织蟒衣一袭甲申宪宗纯皇帝嗣位申命以行时南畿饥命公赈捄公议令狱囚赎米及都城商税钱钞皆市米诸藩给僧牒亦凖是法所活甚众时游食颇盛公议京伍未实宜使此辈应募为兵得若干人盐徒彭钊强贼李湘为江路患遣将校迹至九江获焉仪真守偹官缺荐都指挥胜胜果以亷明官至总漕都督戊子旱奉敇会谳因多所矜释又议诸郡岁输军储许临船预放三月省耗数般直得十余万石贮于仓效古常平法行之会有诏诸守臣符验皆进缴公言南京根本地事有缓急非符验不能速逹又遣官勾稽营籍公言旧制军数不宜泄事皆寝城门守兵尽隶营伍止留老羸数人公谓宜飬锐示威始定畨代法议久不决后四年公复力争又言营卒多病死请官置医药皆从之今上皇帝之正储位也廷臣方表请公率南京诸大臣上表适至降诏优答且赐彩币海贼刘通势甚猖獗众议欲招之公谓必先詟以威乃遣舟师分据要害贼势穷归罪械其首恶三十三人送京师胁从者皆释弗治海道以寜乙巳星变求直言公所陈多切时弊屡上疏辞任诏以公亷静老成不许加太子太傅视事如故宪宗既升遐公哀恸极至燕不举乐者三年今上御极赐彩币一袭白金二十五両公复辞任亦不许有言武官多不畏法请严降黜之令公言皆是祖父功所积且律有定法岂宜槩黜遂报罢辛亥皇太子生公首请正储位受赐如前孝陵明楼坏公请修葺又言钦山十庙亦当修二役成有旨嘉劳刻石纪功大胜龙江二闗及浦子口教场为水所廹亟请内图以免冲啮暹罗夷人入贡还泊龙江市中国子女为奴婢事觉或言宜寘不治公以为事闗国体遂举正管押通事官追给夷价各遣归每岁録囚公当执笔必从容讯问务求其情尤严祀事凡代祀南坛太庙者各四社稷山川孝陵及大江之神各三以常典祭者多不可纪皆夙戒发未甞少怠内外文武臣所与议事者前后几四十人公处之皆寅恭协一久而弥笃甞与诸耆宿为寿俊会觞咏极娱在会者或休官或物故而公岿然独存寿至七十当弘治丙辰三月六日卒于正寝公始得疾即上疏辞上优诏勉留遣医视疾命甫下而讣至矣上震悼辍视朝一日赐诰赠特进光禄大夫右柱国太师谥庄简赠棺椁米布给驿归其丧命有司治塟事自闻丧至塟赐祭者十三皇太子及内外亲王祭赙亦厚南都公卿至于官士罔不走吊营卫将校多哭至失声市民官隶焚楮然烛哭于巷陌者无虚日非徳之沦于人心而能是耶公踈髯丰颏面如頳玉简重寡言平生忠孝出于天性痛父死难誓欲雪耻沙漠既官于南不得遂每燕坐愤恨洒涕我先王安在而我享此禄乎赐第中道石寝泐或请修之曰此石先王所履吾不忍易也事母夫人极能顺志孝养居丧毁瘠去墓百余里徒跣以行吊者虽微亦拜谢于门庶兄佶荫羽林前卫指挥使父没财产聴其自取及佶卒抚其子辂亦厚都督佥事郭鋐之母公女兄也甞迎养于南馈送至殷勤焉遇姻党皆恩义好拯人急甞早朝道得遗楮追其主还之使归至徳州见鬻子女数辈尽収买之复遣其归不取其直家人梁敏者广东人娶妇生子矣其父见之徘徊不忍去公怜而遣之福英者凤阳人为盗所卖穷而归公亷知其父止一子亦遣之有鬻子于仓官者官满子恋母不肯行公赎归之今袭爵千户矣父母道死舟人弃其女于江涯公命有司收养后嫁百户王隆为命妇公好读经史工大小楷法间攻吟咏声伎狗马一无所好临财不妄取而赠施皆从厚故虽爵上公岁禄恒不给礼贤下士至忘势分汲引人物寸长片善必加甄録武学官士躬自课试官将领登科第者相望尤识治体莅政之初喜事者或有异议公谓留务至重不宜作聪明擅威福妄有更改守之不变久则民安而信之不疑矣守偹三十余年上下辑服军民安堵外警不作古所谓无智名无勇功深长为国之谋明哲保身之义兼尽而无遗矣顾事渉纲纪则力争之争之不得则叹惋累日恒曰事体易坏复之则难知者以为名言配胡氏少傅忠安公之女封成国夫人贤而有则子二长辅公教以忠义病革执其手以指画将士二字示之今辅嗣公爵恭谨有父风次慧而早卒女四长适南京守备魏国徐公俌次适今知制诰李学士宾之封淑人三适宣城伯子卫瓉四适真人张玄庆孙二曰麟曰凤女孙某公卒之某年十一月十一日塟于昌平县北泽山赐地二顷为公墓子辅奉外舅隆平侯张状介郭都督请铭刻于神道以垂不朽予旧与公同朝近与学士同事闻公行实为详乃叙而铭之铭曰翼翼旧都王业根本留司岩岩秩重分阃有美成公出扵将门平阴之子东平之孙受钺英皇保厘是畀宪庙因之有任无贰居中制外守简驭繁心在王室余三十年正笏垂绅不动声色庆赏刑威遵帝之则凡百官士悉出指挥少者已老壮者已衰时平政和兵戢不用公身去留为国轻重人愿公寿为鲵为鲐公身存亡为世荣哀奕代元勲累朝故旧为子为臣世守忠孝山河有誓彛鼎有铭后百千春公死犹生桓桓二王赐塟兹壤公灵在傍足慰俯仰刻铭立石着徳纪功太史有文公名无穷 

　　故特进光禄大夫柱国少师兼太子太师吏部尚书华盖殿大学士致仕赠太师谥文穆刘公神道碑铭 

　　惟愽陵刘氏世为邑程委社人其先不可考在元季有讳克让者生绍先居乡里有厚徳人称长者绍先生洁国初举人材不就混迹戎伍中当太宗靖难时干戈扰攘保全民命阴有徳扵人甚多洁生辅倜傥好义少游南京娶齐氏实生公讳吉字佑之号约庵幼即沉厚有大志动履异常为大父所爱曰异日大吾门闾者必此子也稍长读书从江右刘御史克彦学颕敏勤励甚见称许正统丁卯登顺天府乡试戊辰第进士选入翰林为庶吉士寻授编修景泰庚午充经筵官预修君鉴再修寰宇通志成升修撰天顺丁丑英宗复位命祀汉文帝唐太宗诸陵己卯预修大明一统志庚辰郑世子及泾阳王以事召至命侍讲读朝廷知公可用时宪宗为皇太子因命侍讲读于青宫癸未丁内艰未几修英宗实録起复至以公旧宫僚进侍读成化丁亥实録成升侍读学士仍充经筵官日侍讲读赐金帯等物人以为荣己丑擢礼部右侍郎壬辰转左侍郎明年夏旱遣祀东岳等神有时雨之应乙未始诏以本官兼学士入文渊阁叅预机务丁酉拜礼部尚书仍兼学士明年加太子太保兼文渊阁大学士又三年丁外艰去位上特起复公三上章乞终制不允因降敇遣官召还视事时上以今上在青宫命儒臣修文华大训以资讲读书成进太子太保兼武英殿大学士尚书如故寻进阶光禄大夫勲柱国甲辰转户部尚书兼谨身殿大学士丙午进少保兼太子太傅丁未宪宗登遐今上即位再进少傅兼太子太师吏部尚书大学士如故知经筵事及宪宗实録成以总裁之劳加少师兼华盖殿大学士其冬秩一品降敇奬谕勲加特进兼大学士俸赐赉甚厚公至是以老数上章求退上察恳切允之益加赐赉令有司月给米五石歳拨仆夫八人仍降敇护公还乡踰年疾暴作竟不起实癸丑十一月癸未也享年六十有七公容貎魁伟举止凝重望而知其为巨人平生处事精宻详审尤善记忆能厯道往事为文章平实不浮凡考乡试一会试二廷试读巻三号能甄别人才或朝廷大礼辄持节为使数有建白当改元之岁所以有裨于新政者尤多皆谓公有相才既归于乡适遇大水怜乡人病饥作诗伤之其心不忘世如此葢入仕四十五年居内阁者十八年富贵显荣已极为尚书时犹及封其父如其官尤近世所罕见也三代皆赠光禄大夫柱国太子太保礼部尚书武英殿大学士妣皆赠夫人娶叚氏封夫人先卒子男四申判官先卒韦中书舎人叚夫人出凖皋邑庠生侧室吉氏出女五长适锦衣卫指挥佥事王义次适府军卫指挥同知张文渊次适朱澜彭瓉卢瀚皆指挥使孙男女各一于是公讣至上为辍朝一日遣官谕祭及营塟诰赠太师谥文穆卜以卒之明年二月二十五日塟于程委社韦以予与公同在馆阁且久持黄侍讲珣之状请铭于神道不能辞也铭曰赫赫皇明奄有九有文徳诞敷十纪之久列圣在位亦惟辅臣为上为徳左右有民世值英皇号称极治甲科得人莫如其季伟矣刘公起于其时绩学翰林人尚未知乃侍经帷乃握史笔既登礼曹益崇要秩巍巍纶阁地位深严先帝简重克当具瞻大事以临大义以决以启以沃亦复补阙建置末岁任心益専志得则行身危则旋有疏乞归恩典不替策杖悬车愽陵故第既解机务心亦安舒宜跻髙寿何病弗除天子曰吁兹惟耆老恤典亟行达于隧道屹然贞石爰刻兹文岁久地夷以识公坟 

　　故资德大夫南京工部尚书程公神道碑铭 

　　弘治己酉南京工部尚书程公致仕还家后三年十月八日以疾卒享年六十七公苏之常熟人也于是守臣以公讣闻事下礼部谓当遣官祭塟如恤典上允之乃以卒之明年某月某日塟于虞山之麓其子惠特求予制神道碑铭辞不获乃按少詹事吴君状书之公讳宗字源伊姓程氏其先有三八将仕者从宋自汴南迁家于常熟世有隐徳至公始发以宣徳丙午七月十五日生少入邑庠学业有声登景泰辛未进士初授刑部主事阶员外郎擢吉安知府公在刑部治狱详慎绰有才名时有大臣退休者当英宗复位之初畏罪自尽怨家诬其子谋杀久不能决法司奏遣公往讯所诬遂白吉安素号难治吏书奸弊百出每以讼牒自裁狱成特使从旁书之奸弊悉去至今郡人论作郡者以公首称丁父忧服阕改知真定以病未赴吉安之民知之相率走阙下乞公复任至则改知武昌矣踰二年擢四川布政司左叅政进陜西右布政使再转左布政使所至皆有政绩民多颂之朝廷知公可用特擢都察院右副都御史治院事寻以陜西缺廵抚即以命公适邉境多事偕总兵官率师征洮川西（缺）松等族及往来庆阳榆林调度兵食邉境无虞又丁母忧赴京乞守制得赐其母塟祭服阕未上会木邦酋长罕穵法孟养思六与孟宻曩罕弄母子累岁相雠杀云南守臣奏乞调兵讨之朝议以为不便宜遣大臣如程某者往谕乃即其家赐以玺书而行公被敕旨谕之折其辩说及见曩罕弄复责其擅相攻击之罪皆顿首服乃以具奏始设孟宻安抚司以材寨归木邦不相统摄而西南遂无事矣朝廷嘉之转公左副都御史加俸一级仍巡抚云南赞理军务久之召为刑部右侍郎寻转左侍郎以尚书缺署掌部事能律以法部中肃然九年考满始拜南京工部尚书加一级俸公至是虽老益勤凡工役材用计度精详无所滥费人方望公久任则致仕而归且卒矣公之曾祖伯髙祖士廸父景和皆不仕以公贵赠祖父都察院右副都御史妣皆赠淑人配谭氏封淑人子男五曰恩国子生惠志感俱义官■〈矛上心下〉邑庠生女一孙男七公居官见于前所叙述者其大畧如此若其持身之谨待人之厚人皆知之不待书也甞预同考会试甄别得士为多喜为诗有宦游抚夷集藏于家铭曰壮哉海虞为吴上县古有名贤文学肇见厯世既逺益多闻人有美程公出为名臣少学于家遂显科第郎署初登刑无偏诐吉惟大郡争讼为嬉以公出守吏不敢欺自蜀而秦以公分省政誉日腾廵抚是命乃长宪秩公才实优西戎即叙士卒歌讴乃抚南蛮乃息其忿片言折之兵不血刃久劳于外帝实念公有使召入驯至司空积劳既久而病斯作奉身还家晚岁之乐何弃斯世讣音忽来恤典爰降诚为死哀视其后人多而蛰蛰何以致之公有阴徳海虞之野有山巍然后识其藏司空之阡 

　　故资徳大夫南京工部尚书冯公神道碑铭 

　　公讳贯字大用保定蠡吾人也曽祖守道元西台御史祖彦章皇朝洪武中人材任富平县主簿考吉以公贵赠大理寺卿公少起田畆年十八始知自奋于学正统己巳之变士民惊溃失业公诵读不废及领郷荐入国学贫无膏烛夜每挟册随月光晦则燎薪以续明其勤如此登天顺甲申进士授监察御史甞出廵邉闗按州县搜吏弊索民隠贪亷才顽多见褒黜成化中上疏言时事曰慎爵赏恤穷民处流移修兵政广储蓄禁盗贼平刑狱息邉患节冗费重宪职数事上嘉纳之及掌三法司事治山西妖民及劾兵部大臣大法事闻者肃然九年进大理寺右寺丞转左寺丞进少卿不数年遂擢都察院右副都御史又改大理寺卿法律精明而持心仁恕甞曰大理平天下狱狱之不平咎在谁执故当奏谳必反复讯鞫无憾而后已每廷议叅酌得宜其言多载在条例有司至今遵行之甞应诏举所知众称得人弘治六年拜南京工部尚书九年以疾乞致仕诏可且命驰驿以归抵家一月而卒九月二日也寿六十有四娶李氏继王氏并封夫人子男四绮纯绘缨绮纯太学生女二孙男三公魁岸美髯为人详审沉静而有谋谟度量汪如莫窥其际在大理甞承诏会同三法司録囚有饩羊上尊之赐会勘肃府汾川王承奉及廷试为读巻官皆有寳镪之赐弘治改元上太皇太后及皇后徽号诰封二代皆三品又有白金文绮之赐及卒上遣官谕祭治其丧塟之亦可谓荣且哀矣以某月某日塟于某山之原其从孙今吏部考功主事兰为状致其诸子之意来乞铭予与公同官于朝颇知之详而状之出处治行厯履终始亦偹矣因述而复之俾镵诸墓道以为他日过者之式焉故铭之曰蠡吾之野冯氏居焉否而泰来生公挺然如彼茂林有木拔起匠石见之谓为杞梓材则可用用无不宜登庸于朝惟所任之昔领乡书膺荐而至遂取甲科扬扬其气铨曹慎简置于内台庶行其志不枉其材侃侃在朝职司风宪有所献纳从所闻见乃擢大理审克惟刑累官廷尉折狱益平帝曰劳哉刑实无误汝其少休曰有留务周建宏父是为司空掌上之职爰以畀公禄既益丰心则加畏丐归何遄以避名位岂惟知几命亦自知故居税驾门有灵輀生受荣名没膺恤典设祭营坟出于宸眷首丘之愿获遂所图郁郁佳城巍巍蠡吾伐石刻铭树兹墓道子孙继之百世有耀 

　　故嘉议大夫都察院右副都御史谢公神道碑铭 

　　都察院右副都御史谢公卒于家上遣官谕祭命有司营塟皆如制其子乡贡进士廷柱奔丧归自京师以予与公同举进士奉罗编修纪状请铭于神道之石公讳士元字仲仁谢其氏也上世居浙后徙闽今为长乐人四世矣曽祖讳锺祖讳琬考讳盘封中宪大夫建昌府知府妣徐氏封恭人公少以诗举乡贡登进士授户部主事上疏陈四弊为尚书年公富所器许事有渉中官者力抗彼不胜忿求其事竟无所得擢建昌府知府有兵盗民财夜数发兵官庇其迹法不得施公以危言恐兵官皆夺气奸始息乃新学宫作礼器行射法购书以惠来学若公廨驿舍城橹坛壝之类皆増新制又建祠以祀李觏表黄孝子谭节妇之门以励乡俗为敦化表忠劝学三圗繋以诗俾民诵习知所向慕尤恶邪术南城民以腐鼠蒙一石像置屋上鸦聚而啄之民阳惊取之以为神趋者猬集公碎其石于庭乃止复有女巫凭鬼物言祸福公欲究之巫忽自言吾畏谢公吾去矣遂如常时有持劵讼田者公遥叱之曰此伪耳僚佐问何以知之公笑曰劵纸今式其所讼乃二纪前事也盖讼者姑以试公至是争相告引去岁再饥公捐俸金为倡富民争开廪延籴民頼以济蔡教授刘训导继死婺孤不能举公归蔡于漳归刘于蜀二姓至今徳之成化间南京大理寺卿夏公时正廵江西首以公名旌于朝得赐诰命封父母及妻满九载民诣阙请留升从三品俸仍知府事诸生立生祠公撤祠毁其碑后乃复立公以忧去服阕改知广信永丰有银冶久閟处州民常盗发动以百计公勒兵循灵山以东趋之贼阳遁留二三人为饵逻者见而射之公亟止之不及伏四起刺公伤左股公裹创出战得其贼首俘杀甚众塞冶穴而还改知永平复以忧不赴服阕擢四川右叅政东乡盗薮也县三刼有司莫敢制公捕杀数百人或议徙县公曰盗不惮逺畏有偹耳乃檄县吏修城隍以土兵戍之后亦无变建始有顽民挟官府为害余五十年公亷得其魁穷治之其党尽散公治状益着用延荐擢右副都御史廵抚其地蕃有大小娃者相煽为乱公托行邉阅兵积饷为战御计贼献羊豕来迓道左公慰遣之民代输邉储者多为奸弊公遣吏核实得逋米十三万石有竒甞大祲民流入蕃部日不絶公为广室十余区作糜食之药病塟死给归者以符且饩之所活不可胜计弘治庚戌上京师以疾乞致仕年六十有七又三年年七十而卒公居官両迎父养从父病亲为甞药族党昏塟不举者必周之建祠堂置祭田综理家政暇则玩易赋诗至老不倦所著有约庵稿若干巻咏史近体三百首公娶陈氏三子长廷柱次廷棐次廷最县学生棐最出侧室曹氏女八孙二本寛本忠孙女三公生洪熙乙巳某月某日卒于弘治甲寅某月某日塟于乙卯某月某日某地某山之原铭曰公昔朝天初挂冠闽山粤水中盘桓忆昔按行川蜀间峡舟栈马逺复艰内绥黔黎外戎蛮朝劬夕瘁无优闲追思列郡久且烦名虽盛得力已殚功成身退古则然敛而归之谅匪难诗称明哲公有焉圣恩赐塟辉榛菅幽光上烛髙云端文垂金薤青瑶镌我铭兹丘世所安 

　　故通议大夫兵部左侍郎兼都察院左佥都御史赠兵部尚书李公神道碑铭 

　　公姓李氏讳介字守贞后改字守正莱之髙宻人也宋有为西台御史者谱失其名今世墓存焉乡人称为西台李氏公祖讳逊陜西都指挥司经厯考讳杰举鄊贡累官至太仓卫学教授有学行俱以公贵赠通议大夫兵部左侍郎公年十一能属文从父之睢州又之太仓游学久见闻益富成化改元领山东乡贡五年登张升榜进士被选入翰林为庶吉士文学敏赡诸老先生多器重之擢四川道监察御史改河南道出按浙江盐课力除宿弊有不便者欲伺其隙中之无所得还掌道事凡中外官考核殿最务持公议都御史以为可大用诸道奏牍必令可否乃上每率诸御史论事或有所触忤未甞少挫甞予告家居及秩满以久次超擢为大理右寺丞升右少卿今天子登极命代祀东岳诸神还迁左少卿升都察院左佥都御史廵抚宣府阅兵马畜刍粟邉圉以寜未几召还佐理院事其所论建必先大体不事苛刻而律身无玷誉望日隆会母栗太淑人丧归服将阕院佐复阙朝廷留而俟之暨复任升兵部右侍郎寻迁左侍郎夙夜勤厉属有疾暂已即出治事比岁宣府大同有警上特命兼左佥都御史经略之时已遣中官武臣练京兵待报而发论者谓宜用文臣往遂以督军事付公公大病新愈即上道至则冦已退公悉心邉务徧厯营堡策励将士镇兵匿役者勾稽得万二千人又募丁壮万五千人训以待用大同屯田岁给牛具银若干两实不为官用而邉兵偿死马常苦掳掠乃请以给之人甚便将领有弗任者易置之又念大同境外有废墙请修复为御侮计所上议前后不絶事未尽行而疾甚卒于宣府弘治十一年正月二日也守臣给驿归其丧上闻讣悼惜赠尚书遣礼官谕祭命有司治塟事云公修髯美仪言动雅饬居官清慎遇事必审而后发条分缕析举无废坠在北邉尤详宻虽隆寒犹夜草奏牍手为皲裂使天假之寿得究其所施为当必有大可观者而竟弗寿以止命也若其事亲孝敬遇诸弟甚友爱范简皆举于乡与人交信厚可质拯灾恤困亦其所乐为者故没而人思之呜呼贤哉公年五十有四生正统十年某月某日塟以卒之年某月某日配杜氏洧川县主簿鉴之女封孺人先公五年卒后赠淑人墓在县西陆家庄至是合窆继姜氏鸿胪寺少卿胜之孙封淑人子一人昆举进士厯刑礼二部主事世其家孙二早夭昆奉春坊张中允天瑞状请予铭神道之石予雅厚公知其贤悉矣乃为铭铭曰扬翘振华北方之英兮饱山饫川南国之灵兮绩学词林其业乃成兮执法中台益奓厥名兮内陟棘寺佐国之平兮外廵邉徼屹为干城兮兵曹岩岩尊居贰卿兮文事武偹二美是并兮台阶鼎轴不日其升兮天不憗遗一疾而倾兮帝命贤劳恤死若生兮返塟故原有郁新茔兮刻石玄堂以慰幽冥兮垂声着功俟彼汗青兮 

　　谦斋文録巻四 
