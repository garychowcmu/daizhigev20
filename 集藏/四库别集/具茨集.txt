　钦定四库全书

　　集部六

　　具茨集

　　别集类五

　　明

　　提要

　　臣等谨案具茨诗集五巻文集八巻遗稿一巻明王立道撰立道字懋中无锡人嘉靖乙未进士官翰林院编修其诗冲融淡宕不为竒险之语取法在中唐钱刘之间但微嫌婉弱文则纵横自喜颇于眉山为近其论文书有云兵无常形以正胜者什九文无常体以竒善者什一盘诰之文则六经之什一耳效而似者犹未可为常而况其万不类也哉其言深中当时北地诸人摹仿周秦之弊即其所为文亦可识矣原目载诗集五巻文集七巻附録一巻今诗集之末复载补遗附録二十余首文集七巻之后亦増论表等十余篇为一巻载于附録之前而附録后又别载遗稿一巻盖其后人掇拾而成零星续入故与原目不相应耳今为更定其次至附録一巻所载敕命志传等作辞多溢美无闗考据并从删削云

　　乾隆四十四年二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●具茨集总目

　　诗集
　　巻一
　　拟古诗
　　巻二
　　五言律
　　巻三
　　歌行
　　巻四
　　七言律
　　巻五
　　五言絶句
　　七言絶句
　　词

　　文集
　　巻一
　　赋
　　颂
　　表
　　巻二
　　论
　　议
　　巻三
　　传
　　记
　　说
　　巻四
　　序
　　巻五
　　书
　　疏
　　碑
　　箴
　　铭
　　巻六
　　杂着
　　巻七
　　文
　　铭
　　表
　　状
　　巻八
　　论
　　表

　　遗藁
　　论
　　表
　　策

　　●钦定四库全书

　　具茨诗集巻一

　　（明）王立道 撰

　　○拟古诗

　　拟青青陵上栢

　　飞飞草上尘皑皑壑中氷天地若大冶谁能乆寓形亲交在闲暇斗酒相招寻乐饮未终竟驾言逰帝城帝城何巍巍车马如流星连云开甲第绣戸连朱甍歌钟日暮起四屋明华镫且尽生前乐何知身后名

　　拟今日良燕会来

　　日不可知今夕聊自娱投壶杂六博鸣鼓吹笙竽酒酣援筑起一撃一泫如四座发慷慨欲语还拊髀夭夭桃李花荣华能几时何不奋长翮致身青云梯无为若鹪鹩一枝独卑栖

　　拟迢迢牵牛星

　　隐隐西山阳翩翩孤凤凰欲栖无梧桐欲食无玕琅浮云翳朝日荆杞生髙冈瀛海万里阔九天何茫茫丹书未能吐千仞安得翔

　　拟生年不满百

　　人生不百年幼老居其半况复昼夜分忧疾多萦绊但恐日不足谁言乐未央无为效贪夫扰扰声利场自昔惟轩辕乗云逰帝乡

　　拟东城髙且长

　　河水广且深浩浩不可涉浓霜摧蒹葭兰芷夺幽色春华复几时忽已秋节易蟋蟀忧太康山枢意逾戚对酒不作乐郁郁何所适邯郸多才人绰约倾城国皓齿双蛾眉盈盈歌白雪曲终竟谁和观者徒千百徘徊振衣袂凄然涙沾臆愿为双飞鸿青冥举长翮

　　拟冉冉孤生竹

　　离离寄生草施彼南山松而我求婚媾萑苕托飞蓬飞蓬易转荡夫妇安得终结发不再朞弃我如飘风重闺咫尺间君心邈千重彼美荆山璞莹然白玉中良工不见剖瓦砾相诟蒙君宁长弃捐妾心守孤忠

　　拟明月何皎皎

　　庭中芙蓉花冉冉朝露晞渥膏不能沐敛发出重闱故乡谅不恶何为在天涯仰天长叹息入户复踌躇盻盻芳树枝悲风入我帷

　　拟庭中有竒树

　　南山有松栢女萝相缠绵攀枝采女萝感叹终无言草木自因依何况骨肉间缄萝寄同父路遥安得便

　　拟回车驾言迈

　　驱车临广陌驾言归故乡天空木叶下百草凄以黄万物有衰歇人命安得长骎骎西日颓桑榆留夕阳停轨失咫尺疾骋无迷方黾勉崇令徳千载垂清光

　　拟去者日以踈

　　来者未有极往者良已矣道傍垄成行日夕多风雨黄蒿塞墓门飒飒青枫树重关扃幽泉蝼蚁相料理悲彼逺逰人不如疾归止

　　拟驱车上东门

　　驱车出北邙髙坟何累累狐狸昼踯躅丰碑隐蒿莱人云汉将相奕奕多贤才一朝随物化千秋委寒灰流光歘飞电东月忽西颓黄泉如尾闾去者不一回我欲志竹帛虚名安在哉不如且行乐旨酒盈我杯

　　拟凛凛岁云暮

　　肃肃秋节至草腐夕萤飞众芳尽零落霜露沾人衣衣沾不足惜惜此绮罗襦锦衾怜独旦彷佛梦见之执手相晤言燕婉追昔时愿得同予美两情终不渝誓言未终竟恍然出中闺不如鸳与鸯两两相迫飞日出倚庭树彷徨恋落晖耿耿抱素志泪下不自知

　　拟客从逺方来

　　客従江东来遗我五色绢一心不相忘万里讵云逺手裁合欢襦加以锦绣缘余为连理带杂佩相纠缠霜凄北风寒与子常相见

　　拟行行重行行

　　一日复一日与君久离别妾身在汉阳君居泰山侧川阪东西长欲往无舆楫吴牛不北辕燕鸟无南翼日月有昼夜妾心靡朝夕冥冥尘满天欲归路安适冉冉岁云莫坐凋红芳色相思勿复陈黾勉期令徳

　　拟青青河畔草

　　夭夭陌上花纷纷桃与李迢迢绮楼端楚楚倡家子翩翩翠袖垂盈盈歌皓齿新人良足娱故欢弃如屣凉风惊素秋芳华难久恃

　　拟明月皎夜光

　　流火下西极蟪蛄鸣东厢凉颷夺炎热白露凝清光百草非故色木叶萎以黄昔与二三子学道欣同方翻然弃旧好振羽髙云翔河汉不可涉织女空七襄人心异于面相知安得长

　　送全翁掌教常熟

　　圣逺斯道熄譊譊世争鸣词华荡文士章句老经生岂无董韩徒千载犹晨星青紫开快捷方式身名以为荣沦胥迨有宋羣哲时乃兴长夜发荧烛迷途始知津圣代振昌运乡国储才英诗书被遐壤登堂蔼儒绅嗟彼禄利途犹为后进萦忆昔安国子苏学卓有声先生富道徳弟子多循循孰云教已颓而不由人行伫看春风满桃李罗前庭

　　院中中秋对月

　　秋期忽已半凄凄天气凉岂不悲揺落惜此满月光流辉掩南极素影回东方城霞散如绮庭露森成霜列星失其耀玉绳何微茫徘徊循广除吸景行急觞愿因三五夕复见重轮祥继明溥离照千秋永无疆

　　送卢子才

　　翩翩孤凤凰锵锵鸣朝日长风暗天徼零落梧桐叶琅玕饱鸡鹜伫立不能食侧翅下髙冈饥飞向江浙独鹄中道逢语臆长叹息相期早来仪林栖多枳棘

　　云峯巻为沈夷斋题

　　南山郁嵯峨下有髙士庐列峯瞰虚牖流水循东隅荒径罕人迹空梁见悬车主人日杖屦徙倚临前除朝看山上云日夕忘所如岂无章绂贵爱此田园居乞身自强健何如汉二疎愧我恋斗粟不能共焚鱼
　　达人未忘物卜居当云峯云以拟时故峯以况髙踪千仞自壁立万变从飘风岂以絶世标寄兹聚散中峰云本两忘兀坐观太空
　　骐骥知畏涂驽马无停足萧榝连林青霜摧蕙如束雷同不违时髙明自疑俗之子起百里整辔骛长毂何当中路旋悠悠向空谷岩居谢世纷停云想贤躅结组非趋荣投簮乃辞辱滔滔复何为逺道多倾覆

　　挽陈茶丘

　　悠悠丹旐发漠漠素车回落日犹残草空墙自古槐夙期书竹帛奄见泣琼瑰东鲁悲颜夭西京惜谊才玉楼须作记金谷漫浮埃千里驹中蹶三秋蕙早摧徳星无复聚薤露不禁哀愿学燃犀术流光照夜台

　　送沈夷斋

　　素秋金气应凉飙荡炎蒸仰观众星列俯聴幽虫唫申旦不能寐揽衣步前庭我友逝言迈告我东南征谁云东南近万里越重城浮云浩无极我思何能任饮以金屈卮歌我吴趋行聊且娱酣宴无为独沾缨
　　飞来云中鴈什伍自成行如何同心友各往天一方忆与君相见桃李熙春阳共感时华盛交励茂名扬胡然忽离迹飞藿巻寒霜天时有代谢人事安可常不见参与辰出没遥相望虽有盈樽酒何能解中肠
　　宛宛庭中兰三年植芳墀馨香忽盈袖采掇惊华滋讵意凉飙起吹向天南涯草木有臭味开发异根蕤空令中畹蕙揜抑凄光仪愿得因回风返我故亩畦

　　夏夜泛梁溪

　　幽寻极寥廓理棹清溪长落日照孤屿微风生夜凉须臾逺雰净百里开湖光渔子相傍宿月明歌沧浪采芳不能浴悄然悲沅湘

　　赋得云谷送徐西岩司瓯宁训

　　逺树围越岑犹疑见残暑缓策恣幽探翛然若遐举山空世氛歇闲云独来去夕阳照谷口当时读书处回首紫阳人因之理芳绪

　　题宜山

　　显晦有本性之子亦何宜坐石俯幽遐看云陟嵚﨑岚光逗蓬戸谷声清蕙帷由来丘壑质岂伊轩组期时逢山中叟杳然歌紫芝

　　乗月寻藕华居

　　湖上飞鸟还回沿倦日夕曳衣遵前林转见溪路窄疎影落髙树荒阶悄行迹如闻异香满微风起空碧何年雨寳花散落神仙宅因之结琳宇度波渚有厄了知清浄心祇以世氛隔还期濯尘缨此中长面壁

　　紫阳庵观丁野鹤真身

　　客本山中人还向山中息伐毛沧海上煮石清溪侧鹤胎养玄牝蝉蜕遗金骨此身亦非我去来偶相值丹砂误时人空复錬形质山房夜不扃孤猿啸寒月

　　云居寺

　　山径白云满泠然见鸣钟夤缘出木杪古殿苍苔封忽若万顷涛天风下长松迢递转幽壑烟萝迷石丛颇疑去人境乃与城南通粉堞明叅差俯视百里中地分意自隔山迥趣乃穷怡恱良自足幽期谁与同

　　湖上山阁夜眺

　　湖中景初晏四山澹寒烟丹枫不辨色翳翳随清涟独往无扁舟把酒临层巅髙阁聊骋望星河亘长天渔火深夜出前溪闻扣舷揽衣不能寐起咏沧浪篇

　　兰石为华氏作

　　崇兰出深谷孤石相因依突兀隠灵异葳蕤媚阶墀绿叶交紫茎随风扬芬菲零露泫朝采莓苔生碧衣愿言纫杂佩芳华伤独知同心旷修阻匪石良可希

　　李节推乃祖衡岳斋手巻

　　衡山殿南荒上托朱鸟精嵬峨隠天半云霞浩縦横列仙纷遗构千古含神灵玉洞饶寳箓紫文閟丹经至道一得窥寿与天地并挥手揖洪厓长啸招期生埏垓不足游飘揺凌太清

　　枫潭诗

　　达人寡所营筑室负岖嵚下有千尺潭上有枫树林岂不邈遐阻雅尚在髙深微风起中谷山水多清音出处难豫谋下邑聊鸣琴匪伊三径资剧理余所任因兹寄幽迹泊然増道心

　　途中懐所知

　　逺道多滞淫孤舟遡烦暑山川异风壤乡路余几许永念同心人日夕成离阻芳辰阙良燕感物増忧绪鸿雁起东南依依啸羣侣而我独缄情持觞对遥屿

　　午日途中忆诸弟

　　令节迎始阳我行滞东鲁弱艾稍含青菖花晩应吐忆昨侍亲闱燕赏亦已屡兹辰乐复剧盈尊湛清醑拜跪献中庭怡然共起舞斗草惜余欢胜负非有取离居忽自今遗俗犹往古骨肉各相望有酒宁独抚慊慊终永日安得凌风羽

　　忆弟

　　旷岁欢一遇怅别还自知池草萋已緑逺逰意多违燕私阻晨夕临觞不能持身非随阳鸟春来独分飞矫首望天末风尘正满衣

　　桥隠郭翁墓于宠泉之濑源逖懐往哲诗以吊之平林澹寒烟重台閟玄宅睠言懐髙人千秋晦贞魄翁昔希陆沈雅尚俪泉石义训良自严嘉祥着清白芝兰盈我阶青紫看成列瞻彼少微星一朝光景蚀河清木已拱山空桂华寂老成乆徂谢耿耿悲遗则

　　下邳子房祠圯桥故处

　　驱车入古城苍茫逺山夕桑田湮碧流遗碑表阡术圮桥几千载裒土不盈尺寒鸟下荒芜犹疑堕履迹昔此开一编秦鹿纷争逸老人亦天授寓言糓城北迹与四皓俱名随两生匿祇令后世人空复祠黄石

　　溪行偶得顾氏别业

　　日入理轻棹所欲避人喧回沿清溪侧迢迢见孤村始疑松菊径复似桃花源林际见明月浦口闻惊猿啸傲倚修竹歩屣随芳荪本求于陵隠兼得辟疆园□□□□□将同渔父言

　　咏史

　　乌获胜千钧谁能聁蝉翼矫矫松与栢曽是猿狙杙用小妨名材任轻羞絶力傅吕昔未遇宁为渔筑匿乗云履风霆歘然周八极事功葢商周名与天地匹惜无善图史英雄久沦没

　　送骆两溪谢病还武康

　　余从五湖来君向五湖去虽増暌携戚颇羡山水遇萧条中林扉当时读书处禄因多病郄赋以闲居着田里遂初服江湖抱先虑幸蒙药石余一解余沈痼

　　平冈七夕见招风雨不克赴

　　伫看牛女会箕毕尔何如旅舍悲秋早华堂卜夜虚秖怜冲裋褐宁恨湿仙裾载酒还相许重寻水竹居弦月行应满招寻共直庐

　　喜雨

　　春来常少两入夏更焦枯逺近多荒壤流移已载涂九重宵旰切百辟隠忧俱已见崇周祀还闻赐汉租阴云迎晓结甘澍应时须飒飒来千嶂森森散八区野烟浮菽麦夕照失桑榆水阔鱼龙走城髙鸟雀呼郁蒸愁并减沾洒暍先苏此日休征应讴歌满帝都

　　送人上陵

　　列圣玄宫閟千年佳气浮云深九疑顗风动五陵秋流水期同体因山本俭谋萧条玉几在彷佛翠华逰龙去谁云逺遗弓泣未休

　　王侍御席上观画水

　　三江何处落一座忽皆倾飒飒风翻槛冥冥雨暗城鱼龙春已化罔象夜偏惊转烛波萦日传杯浪逐萍图穷疑见岸流急不闻声试问绣衣使仙槎几度行

　　送严都事使浙

　　幕府三秋客清江八月槎论兵初报主学礼早承家仙仗催行色乡情寄物华髙堂时倚望归斾莫令赊

　　拟古

　　手搴芳桂枝瑶华复盈把欲遗同心人道逺无车马秋来泾渭深桥梁不可假时久伤萎摧怆然弃中野

　　杂诗

　　太牢飨杂县不能飡一脔至味芳且腴无乃非鸟养嗜浅才乃疎厚殖意弥广为农卒吾岁喜得従偃仰肉食乗华轩真性多所枉
　　髙树畏多风蔓草日见薙竒质罕自全下士甘沦弃材与不材间庄生以为处詹尹时不逢斯言竟何是

　　咏史

　　昔闻陆大夫声誉倾西都诗书牖明主将相钦良图解槖庭下散击鲜里中娱本期乐当年宁复忧妻孥名位不可常多财还自愚惜哉绛灌徒功成何区区
　　馆陶主人翁洛阳卖珠子散金买声名宠爱倾戚里翩翩东方生滑稽何其鄙一朝辟戟言万乗逡巡起雄略代所希举俗憎逆耳坐令狐鼠骄白日游都市

　　题石厓巻

　　蚤岁慕探厯浪迹游江湘朝遡洞庭波夜发汉水阳汉水日东逝鸿雁多南翔感此惜余景驾言返故乡徙倚桂枝晩夷犹春草芳开林发幽峭陟巘披遐荒寒芜被广隰阳葩耀崇冈市隠岂云易岩栖聊徜徉赤松与王乔末路期相将
　　连峰何■〈山赞〉岏深谷自逶迤境阻尘虑絶眺迥物趣竒有时发清啸四山生寒姿天际征鸟疾木杪惊猿窥回颷激长林浮云乱层溪宇宙意自豁簮组复何

　　为为王允宁赠妇四首

　　仆惟晋二陆为彦先赠妇词并清丽可玩诵而后之拟作者絶焉无闻岂不以嬿婉之恩逺于大雅然哉昨偶披晋辑聊复为王子作之虽才谢机云庶几古人发乎情止乎礼义云尔不识览者以为然否
　　肃肃整晨驾行行出秦中百里日复舍暮天多寒风岂不惮雨雪王事縻我躬念此如宿夕胡然隔春冬矫首望西南双双见飞鸿飞鸿有羽翼天路将安从
　　北征日以逺逺道衣裳单春风薄天涯闺中常自寒辛勤理机杼日夕掩重闗上堂亲饭姑下堂不能飡离离芳树枝脉脉终无言
　　东城十二楼迢迢青云端盈盈谁家子灼灼桃李颜朱唇扬妙曲寳瑟流哀弹三叹有余音一顾倾城观信美匪吾思秦声故所欢寸心常不隔所恨旷周旋愿言保菅蒯令徳良独难
　　黄鹄千里逰燕雀巢屋梁小人事龌龊丈夫志四方念子畴昔言沈思激中肠赫赫盛明时羣贤并翱翔朝趋铜马门夜直金华堂韩郑互推毂贡生弹其冠所期崇令名室家自辉光无为儿女仁慊慊懐故乡

　　雪屏为赵考功赋

　　佳人爱南麓卜筑拟东山地胜非因选岩幽自可攀海成人耳抱石缀雪肤斑髙下鸟留道逶迤龙作闗昔称万夫险今共一川闲蛮市喧林际夷歌出谷间峯疑巫峡里水似武夷湾乆忆沧洲侣聊従青琐班江花几开落溪月自潺湲鱼鸟丘中赏风尘天畔颜山阴空寄兴安石未应还

　　宿益上人房

　　浏览及兹辰盘纡陟崇巘冥色下岩扉鸟啼前林晚凉风起松杪溪云自舒巻幽期一以惬相对各忘返倚石聴樵语持经共僧饭试问山中人何如逢恵逺

　　晩还别墅

　　筑室负东阡开门望禾黍水流满新塍连畴何弥弥日色时隠见湿虹巻残雨蓑笠垄上儿牵牛饮清渚折芦行且吹两两前村去

　　初发乡邑别亲知

　　揆已惭蹇拙蚤为尘网婴弥年谢朝列稍得任吾真游息偶耕钓琴书澹余清林园变时序端居念王程整驾倐晨迈耿耿辞宻亲匪嗟倦行役曽是忧缁磷永懐千里道中情难具陈

　　问故园

　　倦游无素业溪上聊避喧因兹役风尘转复思丘樊兰径日以合桂枝秋正繁斜景度书幌鸟鸣窥前轩谷口迹已芜北山意弥敦华组不足覊允懐明主恩

　　南村一首

　　我逢南村人为问南村路杳悄入萝薜依微辨烟树日出散鸡豚春至营农圃邻里数相过壶觞自成趣城市独何为车尘满朝暮

　　懐朱数畴

　　吾兄东南秀矫矫青云姿弱龄弄芳翰玄文吐竒思一经夏侯学廿年董生帷雅志古人会独行俗士疑献赋未云遇踠足清明时骥齿嗟已至旷波千里期何当逢伯乐为君解纻衣

　　蘐节图为俞汝承题

　　有草目以萱英英倚孤岑皎皎岁寒节风霜讵能侵北堂宁以清耿耿懐素心一朝结芳实蓺之琼树林

　　邵氏贞孝巻

　　结髪事良人婉娈方及时何意忽弃捐百年旷前期镜破难复合鸾孤不成飞一死宁自惜念此乳下儿辛苦理织纴伶仃母心悲抚儿儿有成宗祀幸不隳清氷出寒潭白璧扬光辉风声动里闾髙门郁崔嵬斯名吾何心节苦良独知黄鹄有遗歌千载令人思

　　履端诗馆试

　　天行有终始贞元若连环玄冥顿穷辔勾芒行其官万物回春姿八荒同熙然王正启休厯时龙蹑干端羣材仰明哲蔼蔼共跻攀结绶金马门论道云台间努力图不朽失时空自叹

　　咏懐

　　解薜游京洛登朝袭华组拙疾寡所谐一心事明主寓言或玩世为行多泥古巧宦寜寂寂学步终踽踽徒惭短绠汲强作长袖舞子云安执戟相如荣负弩徇禄祗自疲谋道良有取卒岁何悠游永愿营农圃

　　丁未岁病起入都有懐里中诸友作药名诗贻之

　　微尚甘草莱桂枝自淹留爰附子年情谬寄生人忧半夏渉长道天门足荫休迢迢望南星逺志成倦游藤萝蔓荆扉杞菊荒深秋防已挂尘网遄当归旧丘

　　鸟名

　　皇居肃凤城迢递干云霓孔葢凌风翔翠帱纷绮缬伊余慕休名雀跃趍前哲射隼幸逢时鸿飞下覊绁差池背雁行委蛇滥鸳列弹冠侈鵕■〈义鸟〉含香重鸡舌自怜鹪鹩枝徒惭鷽鸠拙关雎咏清化鳬鹥际盛烈眷言守忠贞寜复辞缁涅

　　草名

　　早为芸阁吏丛兰春复秋吾道随巻葹诛茅溪水头送客蘼芜径采芳杜若洲

　　杂诗二首

　　独树生穷谷枝干何离竒本无廊庙用误为匠石知斤墨既错陈青黄亦互施虽云托华屋寜复山林姿龙扰失其神坐令燕雀疑玉成世所寳大璞还自亏造物固其然岂得尤工师翻羡不材者终年养华滋
　　征途与日长逶迟及春暮山川异土风心赏邈难遇言念中田庐幽期久沦误临流懐在涧攀林忆芳树极浦瞩去帆平原羡归羽回沿穷昬旭逼侧谢坟素遥负北山文空拟归田赋

　　书馆述懐

　　凉秋肃金气玉露凋青林微风拂虚牖萧然吹我襟感此时序易岁月何侵寻邺侯架万巻诸葛一长吟儒生事稽古志士多苦音我昔仰尼父斯文以为任哲人乆云萎传之回与参参乎唯一贯回仁三月心观海登泰山由来髙且深夜央不能寐耿耿寜自今

　　论交

　　青青大田麻蓬生满其中弱丝附直干缠绵得所从古人重友生资彼丽泽功倾葢一相知白首此心同谁言淡如水君子贵有终干糇起愆怒习习多谷风平生握手欢笑语藏机锋利合谊还厚势尽情自穷歌彼伐木诗怆然感予衷

　　盆榴

　　嘉木来安石移根向玉堂亭亭倾翠葢隠隠孕红妆叶润初晞露花迟解待阳层阴清昼气竒艳夺天香尺土能滋干三春独揜芳匡庐多紫蕚南国重朱房旖旎时凭槛纷敷共映觞时无槖駞子养树说谁长

　　春郊即事

　　柔风吹緑野灵雨下桑田泥泥花间露霏霏草上烟鸣鞭蓟门道弭节燕台边芳树连丝障垂杨拂锦鞯未能游曲水时复问温泉地迥山川静天髙宫阙连相将瑶瑟鼓共醉羽觞传白日恒随转青春自可怜咏归禁城暮聊续名都篇

　　捣衣篇【乐府】

　　玉关萧索尽音尘不可期黄姑织女星逺耀隔天阶露气侵兰桂秋风吹鼓鼙佳人理端素坚砧杵声哀一声一惆怅一声一垂洟妖蟾惊幽姿寒蛩相依啼风飘膏兰歇月照纎云皑纨成閴潜闼张燧候剪裁初缝合欢扇中装骠姚衣骠姚重功名勒石燕然台妾悲难重陈呜咽泉流知

　　具茨诗集巻一

　　●钦定四库全书

　　具茨诗集巻二

　　（明）王立道 撰

　　○五言律

　　咏污渠鹤

　　华表归何日乗轩事已非终朝独含垢所幸脱虞机失侣频看影长鸣似欣饥空余出尘意皎皎向寒晖

　　逰仙三首

　　仙人住玉京累刼道初成指树元非姓飡松偶得名龙嘘云盖引虎奉岳圗迎相待天台路何时返赤城
　　玉室书名久清溪得道初赤文河上箓鸿寳枕中书龙吐烧丹火鸾骖度海车偶来华表上终与世人踈
　　何年海上客移住缑山岑未辨云霞色先闻鸾凤音山神供石髓童子问琴心一谒紫皇去仙踪不可寻

　　前汤庵

　　僻地多逢寺秋花满石坛僧闲缝衲坐客到出门看失姓离羣乆躬耕乞食难清言殊未厌车马去长安

　　送严节推

　　佐郡声名乆辞家道路难那堪今日去犹是昔年官旌节先春度爰书入夜看君平能自卜留滞不须叹

　　送陈守之任沂州【郯城今沂属邑】

　　余春随五马千里去长安羡子成刀梦従人问鸟官花迎新佩绶草长古雩坛政美偏多暇言追点尔欢

　　许院判挽歌二首

　　越人生死术何事不长年仙迹壶中隠神方肘后传遗忠犹药石故里自风烟应是轩农佐相将去九天
　　医国早称良金门数献方忽闻骑鹤去无复入鹓行洗药春流咽藏舟夜壑光长安今罢市相恨失韩康

　　送益上人南归

　　苦行不求知清吟祗自怡来寻白马寺去作紫衣师弟子邀升座山人觅赠诗还思渡杯处明月满须弥

　　悼亡友

　　握手几论文髙才夙所闻将因厌尘网早已谢人羣日短风云驶山空芝蕙焚不堪重挂剑宿草满孤坟

　　正月雪和韵

　　长安春后雪犹自兆年丰万里鸿归处千门晓望同气融疑湛露质薄故冲风莫羡梁园赋应怜东郭穷

　　谒三忠祠

　　寥落遗忠像杉松古殿阴兴亡问流水哀怨动鸣禽志厄当年会神垂异代歆独临车马道应识往来心

　　春日闲居三首

　　我本陆沈乆幽栖意自宜心清知俗逺地僻讶春迟种竹先留径移花欲傍池门前剡溪棹来往更无期
　　习静因成癖春来常闭闗山人留药去稚子借书还读传希髙士攻辞媿小山犹牵青琐梦供奉紫宸班
　　市隠不违亲移居正及春未能从白社稍得谢缁尘僦地但栽秫钓鱼唯煮莼时逢河曲叟笑我独长贫

　　题画

　　结宅千峰里真堪与世违云来似招隠鸟下为忘机花径缘溪窄茶烟带雨霏有时还隠几应是灌园归

　　村居感兴三首

　　芳树含春风鸣禽乱晴日藜蒿欲满园扫除唯一室闲情共水云生计躭书帙时无问竒人悠然独抱膝
　　翩翩髙世情悠悠避时计筑室近樵渔乗春树兰蕙虽无求仲邻亦有君平艺不学同时人献赋空靡丽
　　出郭车马稀况复园林好言念当涂人翻悲灌畦老青琐乆已疲玄文近能草澹然荣利间何如乞身早

　　喜唐应徳见访别墅二首

　　学隠畏逢人郊扉絶四邻时多讥偃蹇子独念交亲竒树行相问幽兰坐共纫还因漉酒便一解陶潜巾
　　闲居澹时好日倚槁梧吟幸枉空虚足重闻山水音沧波投迹逺玄理寄言深野服君能惯从来多道心

　　秋日溪上偶成

　　本无羡鱼意聊复上苔矶坐惜青苹晩行攀碧树稀儿童喧钓艇鸡犬狎邻扉近喜桑麻好迎霜早授衣

　　晚起偶成

　　晩起独悠然云山满目前常疑身是隠早觉性通禅座引清心月池分洗耳泉故园翻似客草色又经年

　　秋居用唐人韵得五首

　　平生轩组意不为慕轻肥身世夔怜蚿风尘犬吠衣微官百指累旧业五湖归怪得驱驰乆秋来双鬓稀
　　本为悲揺落还因厌俗尘次公酒狂士方朔谪仙人偃仰四空壁周旋一垫巾眼前无长物非是拙谋身
　　四戸啼螀乱秋阴欲上阶菊花收作枕草蔓缉成鞋得句先书壁因琴别置斋溪云与山月总不费安排
　　重来北山客却媿草堂灵窈窕郑生谷寂寥扬子亭检山收地志盥手阅心经长日看逾短秋声入夜铃
　　木落随寒雨林开际逺天水纹揺簟竹秋气入琴弦倚树禽相语班荆鹿共眠机心日以尽自讶骨如仙

　　送骆质夫谢病归湖州和王允宁二首

　　闻君旧隠处正傍太湖滨课树收柑子浇松养茯神秪缘身病累转觉道情真何日重开径求羊卜尔邻
　　髙卧山围屋幽吟竹遶町斗鸡新续句相鹤旧传经一鸟波间白千峰雨后青相怜少同病怪尔室常扃

　　七夕雨二首

　　汉渚邀灵匹幽盟此夜寻盈盈唯一水暮暮更为云洒道流余润扬波荡夕氛含情愁雨絶随泪点罗裙
　　灵鹊翻占雨神京似灌坛迎针丝乱度映烛泪先残机石新含润河梁欲下湍寻源海上客昏黒路应难

　　送髙都谏倅广东藩幕

　　怜君香案吏乆奉紫宸朝暂解荷囊去言从薇省招秋经吴苑树晨望海门潮逺近无须问平原欲试萧

　　乡园偶成

　　为园非择胜所欲奉亲娱树与人俱散溪因主亦愚宦卑情自澹战胜体犹臞敢谓轾缨冕出门多畏途

　　读李忠定靖康传信录二首

　　国势已纷如忠贤乆见疎天心未悔祸兵事竟成虚玉府非金穴鱼符是蜡书空闻求内禅犹自昧前车
　　治乱亦无端兴戎自晏安会因千道设岳拟万年看城下盟初合宫中戱未阑可怜忠定泪独洒北风寒

　　幽居

　　幽居何处是一径落花中人似鹿门隠溪将剡水通闲寻种瓜伴因识养鸡翁独往平生意多岐秪自穷

　　途中暑寄所知

　　旅泊淹中夏愁添毒热新时逢隔水骑相顾满衣尘择木频移荫贪程更问津不缘趋捧日长作北窓人

　　寄赵孟静【时方在告】

　　一官常卧病知尔学沈冥对客称居士呼儿说道经支离堪混俗猿鸟共忘形为识峨嵋老年来畏独醒
　　旧爱山中宿因成方外游写经多施寺草赋独登楼耿介于陵子栖迟马少游未能谙蜀道梦尔到沧洲

　　卜居后东吴曰静欧学章

　　与君数相见但讶往来疎不惜买邻费初营近市居卑栖随燕雀长物载图书何日登楼赋虚名愧应徐

　　贺王允宁移居二首【允宁太夫人迎养于京师故首章云】

　　仄径不容车迢迢奉板舆思玄隐几处入直倚门初夜户蛩螀满秋墙薜荔疎自怜趋禄养时复忆吾庐
　　甲第连云起一枝吾自安箧中鹪鹩赋壁上鵕■〈义鸟〉冠客至供蔬具人闲理药栏不须歌考室久已梦斯干【允寜未有子故以祝之】

　　柬卢浚卿移居

　　年来频卜筑只傍帝城西省树寒犹緑宫莺春早啼官闲成小隐身病惬幽栖况是卢敖宅红尘未许迷

　　送吴道士

　　紫气来何逺青牛又出关客程江上雪归梦海中山风御双鳬去身轻一鹤还余丹幸留赠我欲驻颓颜

　　送杨都谏谪贵洲

　　子云羞执戟万里去金门衮职将谁补玄文祗自论衔恩鸡舌在渉险马蹄翻为问居夷好一官聊避喧

　　陈封君六十双寿

　　六十鬓如丝林泉乆避时性唯便野鹿手自蓺园葵爱客常青眼传家有白眉醉看章服贵莱妇笑相宜

　　江阴花母节寿诗【故医家】

　　一身唯苦节三徙得仙闾欲试趋庭训还探繋肘书江清鱼入馔秋晩药供蔬白首堪相慰清尊幸不虚

　　寄尹汝基

　　秋杪正愁予逢君忆岁除颓然泉上酌慰我独离居烽火惊初定田园意转疎平生匡国愿早上治安书

　　至后二日雪

　　至后雪霏霏初阳力尚微细沾罗袜冷轻逐管灰飞对树惊花发看山失翠围犹余闭闗意一任积荆扉

　　观出军十首

　　万骑出长安都人夹道看旗叅龙虎动剑带鸊鹈寒玄社新分土黄金尽筑坛九重忧正切又见选材官
　　圣主本修文安边再出军戈鋋六月雪旌斾半空云候骑宵中发屯营栁外分幕前文武士年少有终军
　　诏出选元戎人推卫霍雄天兵六郡卒汉马五花骢气盖燕山石歌酣易水风匈奴行徙牧不敢向云中
　　王师亦有征慷慨羽林兵尽说从军乐相和出塞声旌麾天际下刁斗月中鸣自媿刘生勇空令气不平
　　琐甲膺朱绂银鞍跨紫骝将军五道出战士百金收贾勇多超乗论兵竞借筹相期穷絶漠枭取左贤头
　　君王方北顾万里动天诛日月占兵气风云识阵图边隅休士乆将帅受恩殊一取单于帐嫖姚真丈夫
　　塞马饮河汾兵符阃外分尽征骠骑将逺逐虎狼羣燕尾翻晴旭犀皮暗晓云不贪麟阁画报主藉微勲
　　边警先秋报重兴六月师简书传凤阙兵阵动鱼离吹律风初应挥戈日乍低一军齐洒泣为感采薇诗
　　大将凿凶门边庭节制尊登坛戈剑拥扫境鼓鼙喧投石军中戏椎牛幕下恩折冲樽俎意千载与谁论
　　烽火照甘泉将军出塞年万夫齐决拾一鼓荡戈鋋地极回看斗谷深长断烟萧条夕阳外应听哭祁连

　　芳洲为蔡长卿题【世医家】

　　传闻蔡经宅一径入烟霞地古藤萝合溪回城市賖药畦连别坞碁局上浮槎肯念文园客相从老岁华

　　和钟石学士斋夜见雪拗体二首

　　素心仰玄鉴灵泽先成雪六出花更繁五更绵复折琼筵先幄张寳鼎名香爇懐君坐中夜虚窓澹微月
　　北地多苦寒春半犹飞雪东郭履尽穿渊明巾欲折林花吐还缩野烟冻不爇遥瞻白玉台羣神朝二月

　　挽张封君

　　何处访髙踪岧峣江上峯遗安五经笥寄傲一枝笻姓字渔翁识茶蔬野老供无嗟终不遇身后渥恩浓

　　赠朱从龙外兄二首

　　祗为怜同病时来款竹扉藤萝一亩宅荷芰四时衣石几焚香坐春流抱瓮归池塘入幽梦相客各依依
　　岁晩不一遇知君自晏如贫收乞米帖病学养丹书野竹编渔舫山花荐客蔬风尘初息驾莫讶故人踈

　　赠数畴一首

　　为儒长濩落中岁学渊潜蕙草春三径蔷薇月半帘药方闲里辑诗巻病来添野老时相讯微吟坐短檐

　　代赠崇安住持僧

　　近市开兰若尘中得静几钟催城树晓锡伴野云飞化俗多传偈持斋独掩扉自今身得度僧法尽皈依

　　题华氏抚弦小像

　　池台应未改山水已希声妙寄丹青笔深传緑绮情幽兰春日恨别鹤夜堂惊何必雍门客能令泪满缨

　　代贺张尚寳两岁生两子即罗峯阁老子也

　　丞相好推贤金貂七叶传恩遗掌玺日庆发梦熊年玉树看双植桑弧喜再悬惭余汤饼客秋至又登筵

　　送万容斋通判南雍

　　人言南土乐况复郡名雄五岭云中合诸夷徼外通家传孔林学俗仰曲江风骥足真堪展无嗟西复东

　　送南丰尹髙文明

　　无言得官晚墨绶自为荣列宿郎官宠余春乡国情花添制锦色江助酌泉清他日双鳬至应蜚百里声

　　梅窓为蔡君题

　　为爱孤山友闲窓手自栽尘襟风外洗野望雪中开心赏芝兰共年芳桃李催不嫌居近市清梦自徘徊

　　寿彭宣父

　　三月长安道东风送客归十年桓氏学此日老莱衣江入青春暖云随画鹢飞巨公名笔在桑梓自光辉

　　送罗希文掌鄞县教

　　两献蓬莱赋嗟君数尚竒翩然従吏隠真不忝人师梁栋他时用琴书此日宜更怜桑梓近可慰白云思

　　寿沈徳夫母

　　春日休文第东风萱草花共姜心独苦王母发初华彩服回清昼丹帔拂晓霞人间有瑶岛何处觅仙家

　　挽卢湲江父

　　鸠杖迎宾日君颜幸未衰不妨亲药裹何意泣灵輀紫诰生前宠青山故里思漳河风色暮归路不胜悲

　　送李威甫掌长兴教

　　匹马河桥别南云欲满空归心依岸栁秋色动江枫帝命师儒重文风吴越同他年逢弟子应自识胡公

　　送俞汝承行二首

　　国计须盐铁君行亦壮观一星离北极六月发长安城树欹残暑河梁下急湍伫聴旋斾日献论续桓寛
　　魏阙光新命秦淮恋旧逰清心鹭洲月极目牛山秋梓里情何剧萱堂志已酬明时多雨露应自足忘忧

　　送朱月河判雷州二首

　　帝徳通炎海官曹接要荒缘知今别驾非复古雷阳展骥材堪逺歌骊思更张都门旌斾迥寒日正苍苍
　　艺苑久蜚英才髙独晚成东南多好郡江海足闲情春树三山合寒云五岭平天门惊浪动此日仰贤声

　　补送骆尹敖欧四年兄使诸藩二首

　　螭陛虚彤管龙章下赤墀尊亲周典礼盘石汉宗支天启储宫豫春回使节迟淮王如好客为索桂山词
　　泰坛初荐册离景又重辉帝命先宗室天书出琐闱十行窥圣妙千里逐春归此日髙堂近还看着舞衣

　　送潘勿斋司黄岩训

　　楚楚江南士扁舟向日东师儒新拜命吴越旧同风海气蔵仙宅山形擅学宫诸生相问俗试与说尤公

　　贺鲍如泉七十

　　緑水遶门闲杨花满钓船折腰宁作吏负郭且归田义训征图史春情属管弦相逢不惜醉应有酒如泉

　　送孙志髙侍母归浙

　　春水正悠悠图书上越舟潘舆怜逺道华服炫晴洲况是蓬瀛客真成天姥逰明光残草在桂树莫淹留

　　题阳峯一首

　　楚山竒胜处共说绣林亭今古留天柱东南发地灵沱江深映碧巫峡逺分青云气时时合为霖遍四溟

　　芳洲赠袁太医

　　明时容吏隠犹自慕沧洲絶艺成三折新诗寄四愁为园谢机械行世任虚舟乡梦依然在清溪双白鸥

　　为顾汝隆悼亡

　　旅魄悲新月归魂逐断云兰芳春日尽鸾影晓窓分廿载人间世千秋湖上坟重吟赠妇句凄切不堪闻

　　野寺

　　古寺乱田间寻僧夜未还万縁尘外尽双树月中攀化俗多传偈观空独揜闗问余还嗜酒何日住庐山

　　送陆炼师归领道会

　　少君初得道谒帝上清宫鳬舄来天外鸿书秘枕中祗缘丹室在重与世人逢缩地元无术泠然独御风

　　送益上人南归

　　面壁已多年游方向日邉三千俱法界来去但随縁俗逺诗成易溪晴杯渡便还思竹房月独煮恵山泉

　　送顾槩

　　逢君未徂暑别去又重阳一官新拜命廿里古封疆水落舟樯逺天清驿树长东昌本畿辅指日见辉光

　　送张佥休宁二尹

　　石室征劳乆彤墀锡命新春光和雨露行色带风尘折栁聊随俗哦松太任真君知操割否应藉佐刀人

　　月溪号诗

　　明月共千里一溪君独幽此时堪着屐何处有蔵舟猿鹤声如答藤萝影渐收小山今寂寞愿子勿淹留

　　送朱省簿乐安

　　居人怯中夏行子发长安尊酒怜乡国天风思羽翰莺声春尽少江色夜深寒回首孤帆逺谁歌行路难

　　铁瓶草堂二首

　　大市多真隠名都有逸人春深草堂静雨过棘篱新贯虱功非拙屠龙术不贫云雷随变化池上见飞鳞
　　乔木不知年茒堂锁昼烟人疑扬子宅门有米家船隠迹山南雾将雏冀北天晚成良有会莫自惜华颠

　　挽汤母

　　令子弹冠日慈亲属纩时荻灰寻旧画机石讶新支上国人留挽空庭鸟助悲秋风不相惜偏向楚帆吹

　　阳峯巻

　　雄势标南郡岐阳第一峯云中开锦绣天际立芙蓉人物全荆盛辞华百代宗莫牵松桂梦宻勿待从容

　　寿诗

　　遶径春风入临流甲第开冠裳三岛客沆瀣万年杯紫诰兼君宠斑衣忆手裁瑶池何处是弦管夜频催

　　寿吕思斋七十

　　北望心犹壮东风发已华客盈文举座春属老莱家对酒新乌帽传经旧绛纱非熊行自卜十载未论賖

　　寿陆颐斋七十

　　七十健逢迎知君善养生笙歌娱晚景车马杂春声鹤唳闻应惯茶经着始成汉庭方贵老章服此时荣

　　题惠坡

　　幽懐羡独往茅屋住山坡蜡屐看鸣鸟浮觞坐浅莎薜萝罥僧锡麋鹿骇樵歌我亦岩栖者藏书近若何

　　题顾与新清溪庄和唐应徳韵四首

　　罢官应自好负郭有瓜田宦味陶元亮诗才贾浪仙髙斋聴雨枕斜月过湖船谁共幽吟者空闻招隠篇
　　旧是樵渔地投簮此卜居溪闲安药硙春至检农书食笋思分竹腰鎌拟佩鱼也知濠上乐媿我未能如
　　林卧堪遗俗村居复近湖应门时见鹤鼓棹不惊鳬树与人俱散溪因主亦愚翻嫌太寥僻庄外有桑榆
　　知君闭闗乆一径落花深书癖年长在诗盟春更寻空山几两屐逺道四愁吟北望休相笑平生魏阙心

　　送周颙分教严州

　　斯文周茂叔清节汉严陵风月还谁共云山思独凝道依家学重教并郡贤兴庭草多幽意髙台时复登

　　和龙冈送白洛原将命护作因得归沐

　　画省犹牵袂征帆动渭浔九重将异命千里惬归心□□□□□幽居忘越吟我亦多乡思金门聊陆沈

　　酬包元达侍御见示之作兼致别意二首

　　逺道客情多停桡时共过彩衣沾雨露绣服炫星河时论深杯酒乡音接棹歌清江明月满莫问夜如何
　　吴趋投暝发楚树带烟微千里占星聚双帆逐鴈飞宁亲恩诏渥报主壮心违尊酒怜同病天涯更独归

　　郭允新宅中秋燕集限韵得王字二首

　　圎魄临秋半邀欢奉桂浆感时俱异客卜夜共清光兔影揺鳷鹊鸿声度建章还思拟金鉴持以奉明王
　　天街秋宇浄月露淡交光对此懐千古悠然览四荒开尊浮桂影裁句竞兰芳未就登楼赋多惭姓是王

　　秋居五首

　　和靖常携鹤羲之本好鹅山阴秋日浄湖上野烟和大道机中息虚名身后多渊明真解此诗酒一生过
　　云树秋容澹悲歌野兴豪萧兰元异种牛骥亦同槽露白芰荷尽天清鸿鴈髙朋逰隔千里魂梦为谁劳
　　种树边茅宇抛书满石床林居惭束带昼坐忆含香土木形骸拙江湖忧思长秋来频对客山桂挹寒浆
　　卧游真自得日对辋川图烧叶茶频煮悬钱酒旋沽大言倾宋玉濳论学王符秋至吟尤苦临风独捻须
　　避树营墙短看山引坐偏长松盘野鹤疎叶度寒蝉蜂坞花成蜜蜗房露洗涎村居时易姓祇畏俗人传

　　偶成

　　野外常无事多看种树书迂顽堪自笑踯躅欲焉如饮客中山酒寻春下泽车倦游频息驾意惬即吾庐

　　送姚友竹二首

　　东风桃李满忽向剡溪归江暖知鲈美春深爱蕨肥故山麋鹿友初服芰荷衣千里还相忆寻君旧钓矶
　　亦知簮组累自爱水云居匹马归来早三鳣属望虚闲情任吴越行李总图书何处堪髙卧山中有草庐

　　书观澜巻赠行涂堂主簿父二首

　　旅馆忽经年归懐感逝川云来震泽薮春去洞庭船濠水思蒙吏龙门怅马迁江湖堪寄兴莫自叹华颠
　　青春白日好千里一帆初野色云俱媚江声夜转虚逢人谈惠麓久客忆匡庐好去看消息殷勤戒子书

　　代作恵坡诗郑子

　　由来厌朝市卜筑近山家路入云林杳篱侵石磴斜汲泉因酿酒扫径为看花屋角清溪转桃源那更賖

　　夏日偶成

　　穷巷谢华轩幽斋入断垣卧游非择胜坐鍜欲辞喧有客问竒字无人知寓言时来松树下长啸似苏门

　　代寿曺山人六十

　　酿酒撷园蔬为欢此度初身因乌帽宠人以白眉誉旧识尚书履今来长者车早谙清浄理宁藉养生书

　　义兴道中

　　倚棹水云边溪光共杳然琴尊百里道竹树一村烟山果迎秋落汀花带晚姸夜来何处宿相逐捕鱼船

　　登孤山用唐人张祜韵

　　兀坐俯孤岑翛然出世心烟霞千嶂晓桑柘半溪阴鹤去亭犹古人幽山更深已看尘迹逺况复近东林

　　紫阳庵

　　幽翳蔵灵境攀窥石磴寒奔峰度天外飞阁出林端憩洞思探箓疏泉学煮丹重来定何日明去欲辞官

　　崇徳道中

　　望望越溪幽烟波横素秋桑园多傍水荻岸一维舟落鴈窥沙溆行人指驿楼棹歌中夜发芳杜满前洲

　　吴廷宣父母双挽

　　鹿门栖隠处耕织自相依忽此歌狸首初因哭少微梁鸿山下宅孟母室中机寥落那堪问空余明月辉

　　寿苗东洲七十

　　为儒不得意老去素风存爱客多悬榻谋身独灌园柴门耽旧隠纱帽奉明恩白发春来长怡情此一尊

　　题文苑【常熟钱氏别业也】

　　家本诗书业幽居总好儒天龙座上客山海壁间图问字时能说鸣琴聊自娱重来解组后不似北山逋

　　茹澜堂号诗

　　灵液千年发虚堂半岭悬池喧瀑布雨窓暝具区烟长日云俱卧幽襟俗尽捐吾缨如可濯携手弄潺湲

　　陆节之夫妇七十双寿

　　奕奕金章客归来两鬓星仰天窥鹤唳闭户着茶经五栁宜同传三休已作亭使君况有妇七十共修龄

　　途中送春寄诸弟

　　客行愁节换况复是春归樯燕如相讯汀花亦尽飞问程犹故国千里更迟迟遥忆髙堂燕重嗟定省违

　　初入都寄亲知

　　薄宦蓬应似往来唯所飘振衣聊息驾鸣玉更趋朝惯学金门隠多惭华鬓饶沧洲有故侣松桂欲相招

　　吕梁题养素轩

　　大檏元无事幽居堪自怡云依书幌静石共药栏欹白贲存吾道玄文任俗疑风尘千古意谁识染丝悲

　　野望

　　水漫孤村白花依别屿红阴阴沙际日细细午前风贳酒从邻媪呼舟学钓翁一春唯寄兴山色鸟声中

　　寄王允寜用旧赠韵

　　忆昨趋金马承恩共一时君今卧西华我亦恋南枝永念闗中使多传别后诗燕云犹自隔吴苑倍相思

　　送篆文生

　　吴客偏多艺君能解古文鸿都初待诏燕市忽离羣科斗舟迎字鳬鹥沙漾纹相看俱得意寜惜去来勤

　　寿萧尹

　　吏隠不违亲归来白发新大椿宜晚岁五栁絶风尘紫诰衔恩重斑衣献舞频庭中闻凤吹萧史是前身

　　岁暮送客

　　月穷知岁晚游子促归心残雪千门曙寒风百里阴目随长路断情寄故园深日暮幽斋里何人共越吟

　　得家书三首

　　三春候归鴈四月见家书客思真无赖亲恩自不疎诗书余旧业水竹卜新居喜极浑忘寐千金定未如
　　吴楚同千里君亲自一心看云遥北极望日迟南音未返王阳驭空成越舄吟春来江汉水何似旧时深
　　春尽逢南雁翻令感岁华五年犹作客一命亦为家肉食愁黄竹莼羮想白华何时莱子服谩向故人夸

　　送黄三峯佥宪山东

　　羡尔独懐竒为郎已后时欲观沧海日不恋白云司绣斧承秋令丹书属夜思寄车应问俗更访峄山碑

　　和陈平冈七夕韵

　　牛女何年事犹寻此夜盟多君先得巧揺笔报诗成秋兴尊前发河流天畔明兰章无以报空自媿同声

　　送寿昌吴尹

　　出宰动星文孤城百里分山犹富春古道以子陵闻鳬舄双看别牛刀独树勲重寻治县谱美政接番君

　　送李仲西都谏节推大名

　　未厌承明直那堪祖道看象刑清禁甸持节渡桑干朝下衣香在焚余諌草残霜枫迎去马似照寸心丹

　　九月七日汪维义宅对菊

　　他乡七日酒应为菊花催疎鬓风前帽覉懐江上台秋光寒拂槛霞色暝侵杯揺落易为感酣歌日几回

　　和孙季泉韵二首

　　圣主正垂裳同依日月光芳辰共清燕聮佩此登堂座接陈君榻衣沾荀令香明时多事业莫遣鬓毛苍
　　髙轩贵戚里良会小春时逸兴频催酒清谈各问诗鹓鸾天外集商羽曲中移聚散兴余慨何年更此期

　　会同年二首

　　对酒复何疑相惊十载期鲲鹏同变化鹓鹭数追随筵敞通侯第歌怜少女词不愁归路暝后会恐参差
　　绮席照朱甍侯家接凤城歌钟五云近轩葢一时倾星聚惭名徳风期协友生相看语不尽特此寄同声

　　左顺门问安同郭允新作

　　追趋双阙下瞻拜五云间为问君王寝相随供奉班啼鸦丹禁曙调马玉墀闲佳气葱葱合深宫护圣颜

　　酬欧学章见赠移居

　　六一欧居士琴书满屋清故开松菊径应有薜萝情客借陈君榻邻惭求仲名趋朝惯相逐暗识玉珂声

　　张映山书屋巻

　　君家碧山后旧业五车书欲就张衡赋先营诸葛庐下帷山桂发隠几岭云嘘勤苦无须问行看上石渠

　　登镜光阁

　　梵居依凤阙虚阁瞰龙宫车马三春赏山河四望通林鲜迎佛日磬逺引皇风鸟似随缘下僧因出定逢烟花迷色相水树悟真空

　　赠僧

　　杖锡去何迟东林烟雨微出山吟更苦得禄意多违钟鼓侈斋磬袈裟厌客衣自令身得度僧俗尽皈依

　　黄公涧

　　积雨千峯润飞流百道悬穿林惊宿鸟激石乱鸣蝉【阙共十三字】楚相陵谷自依然

　　移居

　　儒宫无一亩宦薄易为家地入黄啚僻门依紫陌斜微吟对秋草闲歩拂檐花未就登楼赋端居念岁华

　　安黄门曽祖母九十八寿诗

　　问讯日边书髙堂百岁初兰孙五世满甲子六身余地讶瑶池接星占寳婺虚宾筵秋正好仙菊照华裾

　　又柬卢浚明移居

　　葵藿心常切移居近日华门窥狭斜道春傍上林花守拙家四壁多方书五车清谈留客处寒竹浄交加

　　歩虚词四首

　　王母传青鸟秦娥控紫鸾相期瑶岛外忽上彩云端海水年来浅桃花春去残未能逢玉舄那得问金丹
　　海上三珠树云中七寳车空闻徃来处何地是仙家洞古羊成石林春枣似瓜刀圭虽可学岁月莫应賖
　　雾幄遶霓旌氤氲满太清龙成云葢引虎奉岳圗迎七圣犹同御三天各异程试求香案吏谁是岁星精
　　歴歴白榆中飘飖双玉童神宫开太一仙路接崆峒子晋仍骖鹤浮丘亦驾鸿不须能缩地万里自乗风

　　寄题前汤庵

　　空林回夕照清梵尚依微野鹭窥僧钵天花缀佛衣经翻长日过锡伴暮云归欲托门人宿因观静者几

　　铜雀伎二首

　　掩涕辞金屋含情向白云衣冠新卜道歌舞旧来羣贠枕无时觉哀猿终夜闻谁言妾薄命生死只从君
　　漳河流日夜歌舞未能休艶色今谁妬余香空自留朝云不作雨陵树早生秋满目多疑塜君灵在此不

　　具茨诗集巻二

　　●钦定四库全书

　　具茨诗集巻三

　　（明）王立道 撰

　　○歌行

　　题见山巻

　　有美人兮山之麓倚嵚崟兮结茒屋乍看烟岫转幽溪时听风泉出空谷涧树垂垂饮野猿岩花寂寂眠山鹿艺药归来半夕阳翠微当户静焚香著书不知岁月晚春至徒惊薜荔长

　　寿乡人

　　银河耿耿秋云凉朱楼髙下华灯光流苏零乱歌吹发巴童旅舞揺明珰丝绳百壶泻欲尽嘉宾四座欢未央遥看南极一星曙主人起引红玉觞为言此觞谁致此东华木公祈寿昌金鞍翠盖纷络绎芙蓉露滴双鸳鸯

　　大梁行送陆白庵同年使周藩

　　大梁自昔称中土屹屹重城壮天府险塞何须数崤谷膏腴宁复论鄠杜城中日暮起歌钟五千户邑擅侯封樊楼灯火晃清昼平台车马如游龙驱车走马遥相索意气千金轻一诺贳酒春城百歩喧呼鹰秋苑双鸧落夷门西望日苍苍修竹依然见故墙行人不解思公子父老犹能说孝王孝王本出帝王家园池宾客盛豪华邹枚献赋骋文藻胜诡进说生阴邪一朝汉法不相假斧质随来赤墀下旌旗无复兎苑游蔓草鸣蝉自春夏吁嗟盛衰各有时古人遗迹今人悲子长自是好竒士君到梁园早寄诗

　　文衡山枯木竹石为汝湖学士题

　　衡山老人得竒趣坐向寒空写枯树孤峰嶫嶫虎豹蹲修竹离离鳯凰翥邓林从此失珍材碣石谁为徙天柱吁嗟不独模形似劲质清标更生气槎枒不作妩媚姿礧砢应无媕婀意忆昔山空薮泽深樵夫牧竖时窥侵一朝点染入绢素始信志士相知心洛阳三月春可怜黄鹂碧草同娟娟桃李花开玉楼曙梧桐枝拂金井寒西风野外动秋色平芜惨淡生苍烟何如此石还此竹古木千载俱依然吁嗟亦有王宰山水韦偃松苦心白首徒为工

　　寳剑篇赠卢浚卿

　　我有寳剑光陆离云是干将欧冶之所为皎如芙蓉艶朝日风胡一见嗟神竒霜锋雪锷未尽试三年玉匣寒琉璃为君拂拭把赠君倚袖隠隠飞氤氲万夫辟易走雷电千里变化随风云为悲异物乆沦弃聊从一击收余勲

　　天柱篇赠徐子芳

　　天柱岹峣与天通紫皇髙住金银宫下朝羣帝三十六琼蕤翠羽骖飞龙广乐絪缊赤霄暝烟霞烂熳回仙踪九闗无人熊虎静赤鸾歘下随长风长风噏馺江淮间地灵天寳锺英贤南州复见生孺子徐陵千载如比肩忆君弱冠振芬藻琦才瑰行俱卓然俄摧月窟千寻干竦身忽在青冥烟青冥迢迢九万里君行壮迹从兹始逸气遥横七泽云雄词直簸三江水建安诸子空髙名王粲元非伟长伦中论年来篇几着独行已出今时人我本金门陆沉者风期独与君相亲天生豪士须会合龙剑雌雄信有神

　　送甘尚书兄还蜀

　　君不见蜀江之水东南流锦波碧浪涵千秋或通润泽散川浍或成壮观横中州煎腴填阏禾黍美瞿塘汗漫蛟龙愁丈夫出处亦如此畎畆岂即非良谋巫峯秀立峨眉髙君家兄弟皆时髦白屋幽栖处士里金鱼光动尚书袍况复叔子自竒士会看刷翮云中翱秦罗少年空有舌延寿絶域徒称豪君来自西春正午君去应为秋色苦寒风淅淅吹髙林鸿鴈翩翩下长浦去影迟回冀朔云离声嘹唳江天雨蜀山迢迢呉水深吁嗟我亦多同父

　　题许由弃瓢

　　箕山髙兮千万寻下有泉水清且深古来贤士多竒节节踰髙山泉比心玉食纯衣九重位放勲未识先生志一瓢犹自厌喧嚣何况纭纭万几至九韶空令爰居悲越持章甫将安归当时牛口污万乘此耳虽洗心犹非深山蕨薇肥可食啜饮优游皆帝力鸟则有木鱼有渊我生何为独偪侧爝火难为日月光风云熻赫龙虎藏已知师锡有虞舜舍兹玄徳徒皇皇人言身名有重轻先生弃身如弃名县疣附赘从决裂奄然千古同杳冥千古云山自朝暮至今遗冢悲髙树秋风落叶声萧萧惟有寒蝉泣清露

　　拟汉京篇

　　峨峨万雉环金城山河百二开汉京云雾晴临阊阖道风雷晓动羽林兵九重佳气郁葱葱日月光华万国同鳯辇行春过西苑龙楼问寝向南宫南宫西苑宸游遍茝若芙蓉新置殿待诏皆为帷幄臣承恩不复舆台贱万户千甍通狭邪朱门绮陌满烟花五陵游侠竞借客七贵侯王同起家起家气势何挥霍富贵皆由主恩泽锦障遥从■〈云阝〉杜归金丸时向章台落归来钟鼎罗髙堂意眇梁窦嗤金张苍头逡廵緑褠窄翠蛾宛转红袖长红袖如云正娇妬世事回看渐非故金谷楼台生野烟平泉荆棘迷芳树魏其宁非肺腑亲武安后来真逼人华毂朱轮善倾跌诸君何必争要津

　　寿陆用之父怡闲

　　陆子别我东还呉何以赠之三山图扶桑半壁动晴色沧溟万里开蓬壶金银楼阙纷照耀云雾旌旗疑有无仙宫老人冰雪肤浮丘杂坐洪崖俱行厨络绎进绮食开樽满引红醍醐颓然不知天地老桑田成海真须臾君归悬向髙堂隅彷佛身往游仙都緑发朱颜逈相映羽衣翠盖交踟蹰玉巵流津瑶草润霓裳按节青鸟呼吾知陆子百不需但觅彩服中庭趋青春满眼胡不乐髙车驷马诚区区

　　胡进士琼林醉归图

　　三月皇州春正弥日出烟花粲纷绮白玉桥通仙掖斜黄金阁向中天起谁张绢素为此圗雕鞍骏马行甚都似是南宫初宴罢春风飒沓光载途胡君马上青云客亸袖新袍漾深碧揽辔回看上苑花扬鞭忽过南城陌陌上垂杨拂锦韀晴丝芳草揺春妍同行三百独意气夹道人争羡少年看君年少才复竒纵横落笔无留思朝来受诏日中上万言慷慨真忧时丈夫立身良不易多君已是圭璋器清庙明堂用岂徒蹉跎虚负平生志

　　未翁夫人七十寿诗

　　七十年前占寳婺定知此夜下临呉仙阶日暖芝兰秀相府春明桃李敷四世一堂流泽逺三朝九命受恩俱金貂入座皆嘉客珠履趋庭有赐奴内屋屏开红翡翠尚方锦制紫襜褕云中青鸾传新札海外苍麟奉瑞圗黄发常同看彩服朱门真不让瑶都

　　武夷行赠王石沙侍御按闽

　　使君骢马双紫缨绣衣晃晃初日明慨然别我向闽越索我为歌武夷行武夷之山何嵚崟青峦赤嶂双千寻连峯回合三十六翠玉克画芙蓉森我闻此中灵气聚往往羣仙下芝羽地脉似与三山通终南王屋那能伍秦人初识武夷君汉世曾传封禅文鸾车一去千岩暝幔亭彩屋飞氤氲悬崖石室何年发坐视人寰意超越明月时窥仙灶丹流霞常护灵函骨丹成骨蜕故依然瑶草琅玕满洞天樵客问津花落处山人得道鹤归年吁嗟名境岂常遇昔贤千载悲同趣谪仙天姥空梦游昌黎华岳穷归歩我亦曾修飡玉方青城石髓谁能将吹笙浪拟追吾祖执戟犹惭作汉郎羡君斯行真自得而我犹怜阻南北何人还同赓棹歌颓然不辨沧洲色

　　瓶山先生亷察广西作五岭行奉赠

　　五岭嵚﨑亘天起梧桂雄蟠几千里近闻黄雉阻越裳行遣楼船下漓水天子念彼西南隅临轩授节胡大夫清秋月晓照旌棨绣衣回光紫绶纡大夫欣然才且杰勲名廿年振藩臬粤南此日更褰帷坐使皇威通絶徼百蛮万里并同风谱作歌传乐府中会看旬宣续周雅汉庭空说伏波功

　　拟汉将行

　　单于近猎天山东长城火接甘泉红汉皇裂符征武猛羽林十万皆从戎甲光晃晃迎朝日呉钩楚练何辉赫挥鞭直断黄河流积鞍逺蔽阴山雪将军新受九重知陇西雁门交出师鱼丽昼结风云阵燕尾晴翻龙虎旗寒沙飒飒塞草白苦雾苍苍迷逺碛帐下飨士日击牛军中贾勇争投石少年本出五陵豪死生意气轻鸿毛金鞍被就千金马玳室横装七寳刀夸马持刀时睥睨一朝闗塞烟尘起鞍后手悬冒顿头囊间尽馘天骄耳转战那知瀚海穷幕南已觉王庭空捷书朝奏明光殿卫霍谁论颇牧功君不见冠军意气何扬扬轻车刀笔徒自伤军中流涕亦徒尔祁连古垒犹相望

　　鹊桥篇

　　今夕何夕明星光梧桐露下金井凉果瓜■〈衍上食下〉饵竞罗设持针曵缕庭中央云是天孙诣河鼓兰房桂殿凝云妆天津水深不可渉偃蹇乌鹊成飞梁金支翠蕤恍明灭隠隠玉佩锵琳琅由来儿女齐拜祝乞与巧慧能文章吾闻牛女皆列宿武丁之说诚荒唐东西耿耿各照耀云何此夕同徜徉精灵下上逐云电自有羽驾骖鸾凰盈盈一水若横带倐忽超轶谁能妨况复析木自可度岂必小鸟飞相将会乘长风凌倒景直瞰云汉求其详古来传言如虎市姮娥奔月今安藏鸩媒娀女亦假设阳台云雨同渺茫乃知世俗共诬惑人间天上空相望

　　大雨不寐闻蛙

　　长安一雨连日夜摧垣破檐水如射出门已见横道波田中何得犹余稼秋来弥旬雨转剧夜分不眠坐永夕尔蛙胡为独不仁嚣嚣与雨争咆勃由来雨旸亦有时么么贪窃造化私【天空无云日如火吞声稿骨应始知一有此二句】

　　严陵独钓

　　汉持太阿授新室炎光黯然光欲灭风尘倾洞天地昬猰■〈犭俞〉竞食苍氓血猗与光武起舂陵司隶威仪耆老泣昆阳一鼓虎豹奔罔魑解首欃枪匿虹霓扫除日月开赤精复吐山川色君臣会遇良有机乾坤整顿无倒倾先生兀然独坐钓羊裘蒙茸对空泽亦知天子即故人不与四海俱臣妾翩翩长揖还富春狂奴不住公卿列江流夜转鼋鼍寒山气暝连风雨白吁嗟贤士各有志相助岂必能相屈古来节义何代无西京诸子今犹烈九鼎宁论汉家重一丝何止千钧力画圗彷佛清风生尽濯贪颜洗顽骨

　　张翁暨丰孺人七十双寿诗以祝之

　　城南老翁好文儒逃名山泽身常癯年来种秫足生事躬耕况有莱妇俱芳春宾客时满座白发双引红醍醐莫言龎公尽室隠令子旧直承明庐金章紫绶亦何意为看彩服中庭趋

　　画鲤鱼

　　疾风横驱万里昏云烟荡薄海水浑神鱼出波作人立跋刺直上洪涛翻目光仰射天门赤大鱼小鱼俱辟易东津已空鳣鲔羣南溟忽失鲸鲵宅就中变化安可驯头角岞■〈山上额下〉鬐鬛真吁嗟乎叶公一去龙种絶三十六鳞空入神

　　李节推乃祖衡岳斋寿诗

　　衡南老人身姓李自说前生周柱史采药长登紫盖巅结茒直向融峯里羽衣玉杖独翛然岩下时逢手一编长生乆已窥真诀翻使灵椿让大年

　　张东涯七十双寿【代作】

　　大隠由来不出市君家住近湖东水河上谷神能自存汉阴机心乆已矣十年教子床头书彩衣侍食垂银鱼髙堂偕老人所羡况是双沾紫诰余酒满尊兮花满枝千春献寿无休期

　　施心菊号诗

　　仙家近住城东陌种菊依稀五栁宅采药名山去不还花间空复留仙迹遗方入枕传后人三折成名若有神秋园寂寞多霜露相对时时泪满巾

　　赠张司厅【宣城人名干号澄江】

　　君家自昔擅华腴后来杰出多文儒往羡珥貂光七叶今看甲第雄二都骢马重行洛阳陌霜雪飘零旧台栢勲名继美垂百年纷纷堂构昭遗迹

　　医无闾行赠吕湛溪太仆

　　医无闾其山乃在幽州之阻辽水之涯盘纡峍屼几千仭岿然上与北极通精光羲和望舒坐自诎麾使日月东南骧忆昔康回怒倾地此山自有神灵屃至今天险压秦关河山百二夸幽冀圣王一出洗戈鋋草木光华非昔年直使屯田通韎■〈韦曷〉还看勒石拟燕然由来此地育龙媒伏枥駉駉俶傥才渥产尽惭称汗血宛驹翻自媿驽骀沙苑云羣亘千里况有边庭岁开市帝念谁为景顺俦特遣君行按东鄙嗟君裔本出非熊坐语能教凡马空王良已去伯乐死可怜騕褭嘶长风近传乐府歌天马知君自是应图者骏骨已见千金收肯使真龙弃中野

　　题汪翁禄寿图

　　老翁紫霓裳巾舄何太古长耳双方瞳炯然精英聚玄鹿千岁放不骑灵木九节手自拄或时探箓向会稽还见寻丹入岣嵝丹成依旧住人间羽盖芝旍往复还白云暮去洛阳市紫气朝来函谷闗我闻安期生亦有老聃氏飘飖千载人此翁无乃是洗髓俄惊海水浅驻颜恰喜桃花似洞天不解记春秋世人犹共论甲子小年大年谁得知优游空负沧洲期茫茫河清竟难俟冥冥刼烬胡不窥嗟余愿得斋心长跽此翁侧受翁素书习服食后天常存逰八极

　　寿侯母

　　遥举兮浮游昆仑兮县圃菊翩翩兮落英采丛兰兮杂芳杜驾黄鹄兮骖紫鸾倾芝盖兮弥宇纷夕张兮琼筵酒盈缸兮如乳挹玉露兮饭青泥殽维何兮擘麟脯浮夷兮为余鼓湘灵兮为余舞招安期兮揖浮丘觞王母兮瑶之浦折若木兮遗余聊相期兮终古

　　寿钱氏【常熟近海居】

　　鹤飞飞兮太清波湛湛兮昼平翱逰兮逺望见老人兮海之濵目炯炯兮方瞳容汋约兮如英服靡靡兮霞矫御清气兮泠泠时三秋兮既届肇初度兮芳辰采芷若兮疏户束茝兰兮成楹饭胡麻兮羞麟脯酌桂醑兮蕙殽蒸介海若兮速驾辂木公兮来宾吹笙兮子晋鼔瑟兮湘灵安期兮河上纷洗爵兮扬尊愿公寿兮无极后天地兮常存

　　沧海篇赠陆原仲

　　吁嗟乎青齐之土画海为疆海之大兮吾不知其几千万里东西南北之相望但见洪流巨浸浡潏荡汩播元气而回阴阳白日含光动碣石玄云散影翳扶桑六鳌毁骨三山渺茫金宫瑶殿不可覩惟有蜃楼龙室恍惚开中央长鲸横驱鳣鲔尽赤螭翠虬纷腾骧倮身穷发一岛万里累累焉若阜垤之丽太行吁嗟乎海之大兮涵穹苍游波狂骇倾地轴天呉海若俱迷方吞江茹湖日月翕张神怪踯躅潢污混蔵岂比夫台骀河伯守细流与勺水委琐局蹐徒惴汗于望洋我将东游厯东极乗涛鼓翼凌天梁天梁偃蹇不可渉苍龙失驭中彷徨道逢豪士东呉子飘然霞袂青霓裳广颐丰下倚长剑徒歩直拟窥东皇探虚拊危意未息慷慨似恨河无航愧余归来不能将陆离剑佩空文章异时期子逰八荒翩翩并跨丹鳯凰沧溟咫尺回天翔

　　拟行路难

　　君不见辕下车太行咫尺愁﨑岖君不见鞲上鹰云霄百里随鶱腾丈夫穷达在所遇髙才犹自叹迟暮汉庭青紫常比肩子云空献长杨赋
　　君不见堂前燕翩翩冬去春来见君不见海上鸥纷纷随波飞复留丈夫亦有四方志十年辞亲作逺游客情已似风花乱归思空悬明月秋共道龙沙兵气净莫夸燕颔待封侯

　　苦热行

　　六月徂暑暑未徂日车间关乘渴乌凌空横驱赤道纡毒龙嘘炎入幽都郁蒸岂与南州殊芝兰萎堕丛桂枯天地翕翕如洪炉火云轮菌光烁肤桃笙纨扇气不苏冰盘磊硊疑有无行吟无心倚槁梧青袍逼窄坐自拘骑马出门漫踟蹰东游蓬瀛览方壶山髙谷深倦取途况迩闻多道暍夫我独何意清凉须呜呼安得飞廉奉职屏翳趋顿使和风澍雨弥八区苍生动地交欢呼

　　石屋辞三章为彭通府作

　　有美人兮山之阿佩陆离兮冠峩峩气凌兮衡岱情驰兮湘波结幽兰兮延伫拊长剑兮寤歌蹊窈窕兮轮辙稀木繁翳兮禽声和黄牛兮白马岚光飞兮晴雨多余何为兮兹独往兹独往兮将柰何
　　有美人兮山之阳芙蓉衣兮薜萝裳憩夕驾兮蒙谷望朝暾兮扶桑潺湲兮飞泉旖旎兮垂杨石嵚岑兮嵌砑峯峦矗兮翠苍湖潋灔兮秋水碧洞幽闲兮春草香采瑶花兮盈把宿石髓兮为粮访隠沦兮絶涧想竒独兮髙冈君一去兮独遗卭欲往从兮江水长
　　有美人兮山之麓架辛楹兮结蕙屋被修径兮兰薫拄空檐兮古木平田渺兮秋稼阴长林杳兮芳树緑日坐渔兮羣白鸥夜休耕兮饭黄犊倚空虚兮嗟索离望巉岩兮聊踯躅踯躅兮何之招子真兮东谷愿君兮归来苍生兮极目

　　良木篇

　　君不见南山有杞梓北山有松栢仰看十仭浑无枝直上参天数千尺横柯偃蹇走蛇龙盘根诘屈层崖拆昼昏波涛虎豹惊夜撼星辰罔两泣长风吹林百草萎岂与榆栁同萧索忆昔初成拱把时已抱郁郁干云姿藜蒿莽然蹊径絶深山大壑多嵚﨑天生异材乆沦弃一朝冥感君王知阊阖凌空九重起歘下明诏四出求工师公输持斤匠石走山神始献中梁资乃知良木能用大折樗散树空离披

　　窦子雨索寿乡人七十三八月十日初度

　　琅琊山中隠者徒灌园织屦常自娱生身幸近南阳里教子初游阊阖都阊阖虹光九重起千官拜舞嵩声里野人喜说汉衣冠何意偶同尧甲子甲子吾生不知数颇忆于今四百四十五余年愿学华封人击壤遥从祝明主

　　钓台行送姚掌教归桐庐

　　汉家中更百六戹炎精无光羣盗剧猗嗟光武起舂陵司隶威仪重辉赫昆阳旗鼓虎豹奔猰■〈犭俞〉陨首欃枪馘桓桓诸将二十八驰乗风云厉髙翮先生尔时独何为羊裘蒙茸钓空泽神龙一奋海宇清冥鸿孤飞江雾白亦知天子即故人偃蹇自拟长为客轩裳韦布各有徒狂奴岂任三公责遂令意气动星辰翻见功名胜竹帛钓竒何如龙伯人渔国不似磻溪石千秋物色在山川仰睇嵯峨俯空碧

　　菁菁麦

　　浓緑清阴髙树凉陇云千里凝晴光鸣鸠飞飞麦苗秀南国初来花吐香老翁持鎌刈新麦老妇牵机理残织新麦未可刈残织何须理夜来县吏急呼门此麦输官复余几卖布买榖半作秧那堪赤地连天长下户无牛身自垦翁妇相看愁断肠

　　具茨诗集巻三

　　●钦定四库全书

　　具茨诗集巻四

　　（明）王立道 撰

　　○七言律

　　题张学士仰宸楼巻

　　仙阁岹峣逼紫垣兰台新赐出君恩江光夜共青藜照山翠晴当锦帙翻盛事未论三万轴多书欲问五千言碧山莫动焚鱼兴紫诰黄麻宠正繁

　　赠北溪隐者

　　古藤修竹一溪阴寻得柴关径转深卖畚半将供鹤食垂纶不着羡鱼心花怜清品闲常灌诗喜新题病亦吟老去故情终偃蹇肯随闾里学浮沈

　　咏淮南八公

　　霓车遥去白云端鸡犬纷纷随羽翰丛桂未须淹隠士长裾元自笑王官坐令楚国轻千乗肯向秦关试一丸何事茂陵空好士金茎寂寞露光寒

　　送人上陵

　　天上龙髯不可攀独看仙寝寄人间山川万里开形胜魂魄千秋自往还上食岁朝华省吏迎神晓唱赤墀班春深雨露多悲感一问松楸慰帝颜

　　嘲王允寜失仆

　　恋主心微中路疑掉头忽去各天涯秖言旧马能谙道可信苍鹰不受覊汲水寻源抛故侣应门逢客结新知君才莫是惭萧颕回首空吟阿叚诗

　　送人下第归荆溪

　　北上空嗟献玉非梦魂先绕故园飞长安晴日苍龙阙荆渚秋风白板扉红树渐随岐路尽黄花如伴逺逰归多才莫讶无知已且向江头一振衣

　　闻何乔仲侍御移疾野寺诗以讯之

　　恋主重来拂豸冠寻僧还向竹林眠百年半是沧洲客多病能安白骨禅闲指逺山孤枕外细聴落叶一灯前何时更惬烟霞赏同礼维摩结静縁

　　送吴王二太史陪祀诸陵

　　流水因山积翠分衣冠人泣鼎湖濆暂携剑佩辞青琐同向松楸拜白云雪霁千峯明象卫星垂五夜见龙文子长禹穴重探后好藉雄才纪圣勲【探一作寻】

　　芳洲为袁御医题和唐荆川韵二首

　　白鹤山头緑树村祇余猿鸟应柴门安期卖药人常见舍长传书世所尊早向帝前辞赤绂欲从方外学玄言平生自是无机械野水春添助灌园
　　红尘满陌非故村清禁梦回犹鹿门蚤慕名山厌昏嫁时逢好客命琴尊逃名卖药不二价寄兴含毫多五言长此陆沈堪自老藏身何必于陵园

　　介翁见示诞孙志喜之作次韵三首

　　抱孙六十应非晩裁得新诗续旧欢宠埒金张开世胄词髙屈宋比衙官宾筵胜拟金钱会宫禁荣分襁褓完台阁已传韦氏业芝兰频向谢庭看
　　再世悬弧添丽藻九重赐果助新欢昴精遥应中台位徳聚俄占太史官手和酒醴情偏渥天与麒麟福最完英物不须啼自识髙门只在帝京看
　　自是相门多相种况逢清夜动清欢更谁好事宜风雅忆尔前身定宰官双蔕含珍瓜■〈瓜至〉逺九苞呈彩鳯毛完瑶环瑜珥真堪慰他日云礽满眼看

　　哭郑碧河一首和欧强斋韵

　　七哀吟罢不堪闻零落深悲鹓鹭羣宦迹浮沈长隔世交情生死独怜君修文犹借螭头管悬剑空余谷口坟魂去魂来何处是天涯日暮起愁云

　　寄赠唐荆川二首

　　簪笔曽为汉署郎相如词赋早升堂自怜野性躭林卧恐着朝衣乱鸟行溪上晴看黄鹄逺山中晩食緑莼香多惭旧日沧江伴独向金门立晓霜
　　知君肮脏与时踈不为功成学汉疏垂钓溪连严子濑躬耕人拟葛公庐因窥导气常随鹤欲似全年更种樗莫倚一丘能自老巨源昨有荐贤书

　　春尽懐故园

　　青春初动忆乡园春尽那堪思更繁新竹从看侵薜荔落花不分掩兰荪林闲鹿豕常求伴溪晚渔樵数过门莫恠曼容犹徇禄十年簪绂恋君恩

　　长陵和王允寜韵

　　北极雄蟠第一峯崔嵬陵阙俯髙松空林风雨归千骑向晩烟霞閟六龙翠岭屯云蒸帝泽苍苔点石记仙踪艰难百战兴王地无复秦关报夕烽

　　上已燕集

　　逰丝飞絮媚晴空绣毂银鞍逐晓风緑野阴晴双燕外黄圗楼榭百花中开筵共选流杯胜懐古因夸说剑雄帝里韶光须倍惜尊前且莫叹飘蓬

　　赠舅氏

　　旧存松菊半荒芜一作卧【外大父衡阳令】声利萧然白髪初抱病着便居士服好吟题遍野僧庐里中送酒禳田罢几上留书相宅余樗散笑余真似舅得官犹自爱闲居

　　送苏幼清都谏归养广中

　　补衮应须济世才恩辉翻与照离杯贪趋定省辞荣禄敢为田园赋去来谏草更编乌鸟疏舞衣欲就芰荷裁江云岭树频回首陇使何时一寄梅

　　观兰亭修禊圗用上已韵

　　坐遵曲渚览晴空樽俎冠裳江左风胜赏自超山水外遗踪犹指画圗中春看宇宙情俱逺醉向文词思更雄陈迹祓除还此水山阴亭榭几蒿蓬

　　再赠唐荆川二首

　　厌看城市每移家背郭园庐十里賖为觅渔竿仍种竹恐妨瓜地罢栽花病烦送客携孤艇手校藏书过五车草就玄经谁与授知君弟子有侯芭
　　草深门径往来稀泽国风霜满薜衣苦节喜为贫士咏遗荣久食故山薇春邀田父看分社夜对邻僧话息机却恠鵕■〈义鸟〉冠尚在岁时聊着戏庭闱

　　送陆白庵同年使周藩

　　锦帆江色静芙蓉彩服翩翩紫诰重久为客居怜节换况堪君别与秋逢才名天下知廷硕人物吴中数士龙君到周南莫留滞彤扉琐闼待从容

　　送徐槐溪

　　迢迢南陌望归轩白马青袍圣主恩共喜伟长来北海何知司马病文园佩声遥忆趋青琐春色愁看付緑尊芳草长安门外满王孙何日到长垣

　　送周进士使淮便省

　　长安三月共鸣珂又见輶轩向潞河草色千村梅雨暗蝉声两岸麦风和倚门正惬清秋望负弩重看故里过闻道江淮多赤地慿君一问岁如何
　　晓日都门送客行燕山秦树总关情三春故国悬归梦六月长淮下使旌燕子飞飞山雨急稻花细细五风清白云南望堪回首非羡相如入蜀荣

　　翁九日邵园和韵

　　风景秋来满习园登临此日共金尊黄花烂熳摇晴苑锦树参差照暮村野鸟知迎仙合斾都人喜识相公轩清时密勿多无事合有新诗纪圣恩
　　名芳久说邵陵园胜日还留北海尊慷慨风情千古地郁葱花雾万家村太行落照遥横席碣石流云近拂轩岂向平泉夸乐事看垂彝鼎答宸恩
　　洛阳自昔盛名园仙履同临九日尊花下楼台开石谷城中烟树隔韦村钩帘乱竹低围合解带盘罗密映轩银烛金绯归路晩丝纶得暇圣君恩

　　托翁雨宿浣花草堂和韵二首

　　闇闇江云拂地生百花潭水月微明乍看宿鸟惊枝堕忽聴流泉倒槛鸣人事天时无定迹江湖廊庙独关情少陵寂寞遗篇在翠筱红蕖足雨声
　　自羡茒堂得此生玺书谩复下承明拟将出处同龙卧况有文章应鳯鸣保傅正看今日事咏懐终见古人情禁河徙倚归朝晩想象溪桥流水声

　　送孙毅斋学士赴南京

　　旧知中允藉声名那复仙槎向石城珥笏风云天外静禁林日月海边清宠光不异登三岛辞赋终堪并两京前席名贤须有待藜辉行动石渠明

　　未翁九日即事和韵

　　师道于今谁独重两厪元老淑吾曹乍縁药饵违青琐喜见茱茰佩紫袍秋色已深归院静春风常在仰墙髙圣主正懐霖雨寄肯容黄髪老蓬蒿

　　迎恩寺二首和韵

　　野寺寻春意最闲漫骑欵叚逐苔斑鸟声似解添诗思花气偏能醒醉颜景入春来都有主地当胜处可无山夕阳满树烟光乱归路分明忘却还
　　燕台吟望客情闲露叶烟花满目斑日月东南时极目风尘西北暂开颜芳园春尽惟流水逺岫云来似故山长路翩翩多去骑倦逰词客几时还

　　和玉溪学士斋夕有感韵二首

　　星坛窈窕开清禁雾篆氤氲彻上玄此日百神俱奉职方春万乘自祈年蓬瀛更羡天居近宣室还看帝席前浅薄惭为香案吏斋心相对夜无眠
　　斋庐清夜俨相过宿鸟啾啾逗暝柯玄殿正严春日祀青阳应陋汉时歌星回帝座瞻金节香满仙阶礼玉科自爱相如能献赋赋成无那鬓先皤

　　和斋夕诗又二首

　　仙署衣冠自俨然幽斋灯火坐思玄星河永夜窥三殿礼乐明时际百年散帙雪披春槛外焚香鹤引晚风前宵长耿耿尤瞻恋天子亲祠晓未眠
　　斋袚相携玉署过槐庭雨露沐新柯忧农并仰春和诏飨帝仍传乐府歌制作百年夸圣代簪缨十载忝贤科明君侧席求颇牧为念冯郎髪未皤

　　和玉溪斋居对雪一首

　　千里浮云涨碧空瑶花寂寂舞回风词臣欲赋羞梁苑圣主方斋坐汉宫晓讶神光浮殿外夜闻仙语出帷中即看帝泽和天泽玉粒逢年四海同

　　和斋夕有感

　　春半闲庭兴杳然况逢斋夕思偏玄风烟渐度芳菲节日月频惊犬马年夜气露清仙掌畔天花雪落御炉前琼楼髙处多寒在圣主宵衣恍未眠

　　云龙山寺独眺次壁间韵

　　萦纡石磴望中开故迹苍茫半草莱兴废秪今双树在登临自昔几人来僧携野果修晨供鸟啄山花上石台车马纷纷千里道河流长带夕阳回

　　清明日独坐感懐

　　清明南北异风烟栁色莺声又来年客里登临情易倦亲前笑语梦常牵官闲且觅题诗伴禄薄翻资负郭田强半春过成底事悠然独酌望遥天

　　壬寅上已黄少村宅中燕会余未入都癸夘补作一首

　　风流谁似晋诸贤烂熳城南列禊筵何处更须寻曲水君家元自傍清川春还芳草虚迷望客散飞花强斗妍却媿右军无述作为君重记永和年

　　挽吴白楼尚书

　　已将舟楫济明时更爱湖山早拂衣百里风流思緑野两朝功业付黄扉闲慿独鹤看碁局喜有羣鸥伴钓矶何事忽骑箕尾去千林落叶带寒晖

　　补作孙志髙宅端午燕集诗

　　内殿初分角黍盘更开芳宴婪余欢已知仙侣招寻惯况复将军礼数寛荆楚岁时千古恨长安风土几人看自怜此日犹乖阻独向尘途歌考盘

　　春尽书懐

　　官闲日日赋闲居芳草年年伴草庐蓂叶不随飞絮尽莺声欲断夕阳初虚簪画省郎官笔未就名山太史书踈懒自知来往少蓬蒿满径不教锄

　　送春诗

　　闲将手板独支颐目送东风何处归苑树渐看春后密庭花早觉雨前稀酒边览镜怜华髪马上看山负翠微寂寂故园春易晩苍苔应遍旧渔矶

　　赠隠者

　　髙车大盖意已踈鹖冠短褐墙东居丹经铺案晩食后黄犊系门春种余负薪野店与沽酒学圃邻翁时乞蔬愚公亦近北山住为问险路今何如

　　张太医六十寿诗

　　曵组聊随青琐班未须■〈山勾〉嵝访名山市朝自昔容真隠服食于今得大还手煮神丹供帝所家传仙杏乞人间莫嫌叔夜无仙分试觅刀圭学驻颜

　　送沈二槐改任恵州

　　相逢何事忽离羣千里铜符喜再分鹤髪重看归锦服鳯毛初见接青云双槐旧望吴中起五马新谣海外闻更和渊明诗揔好知君家世自休文

　　郑都官尝作代秋扇词予窃见其多怨尤不平之意非知道者之言遂赋此以广之非欲竞工拙于声律间也

　　明月悠悠掩素尘不将流落怨时人千山雪满龙蛇蛰一夜春归草木新雨后桔槔堪自废祭余刍狗向谁陈应知物理同消息空为班姬赋损神

　　闻朱从龙下第诗以慰之

　　为尔临风一怆神与谁同赏洛阳春千金曽学屠龙技五上犹为点额鳞结绶逺怜青琐客书空长念白头亲会稽邑子应相荐莫厌穷途久负薪

　　得秋试消息后寄弟

　　静阅贤书意转疑叹君年少不逢时天涯空自看鱼雁春草常令寄梦思三秋聚散风前叶一着推移局里棋丹桂分明天上种他年来折最髙枝

　　题碧山

　　草堂遥傍翠微开松竹阴森涧壑回偶悞一官辞白社悬知三径满青苔幽情未许簪缨累浪迹从教■〈犭员〉鹤猜他日功成不相负移文且莫为君来

　　代作贺介溪生孙一首

　　汤饼重开今日燕诗篇犹记昔年欢庆余每见锺贤胤喜极全胜得好官秋水精神应自别青云头角已先完不因啼后知英物黄阁家声奕世看

　　寄寿沈毅庵七十

　　晩叨一命即悬车华髪盈簪六十余懒性不妨随畎亩闲身喜复伴樵渔独寻洞壑探丹诀频向儿孙问赐书我亦旧知阳羡好买田应得近君居

　　王次川八十寿诗

　　解组闲身八十年鹖冠鸠杖意仙仙时凭野鹤看碁局独引江鸥过钓船建业栽成彭泽栁童乌解说子云玄空闻王子称仙令何似斑衣满膝前

　　奉和数畴兄病起之作

　　雨过幽斋草树鲜书籖药裹共年年身名幸遣朝簪累昏嫁还忧世网牵散髪行吟春水曲振衣独立晚风前自嫌客至常賖酒特与空囊留百钱
　　十里清溪一钓竿浮云元未着情看小营茒宇方蜗国暂解朝衣称鹖冠赋芧养狙还自笑呼牛应马仕相千虚船不解逢人怒搔首春风午梦残

　　奉和数畴兄对酒自叹之作

　　为通花径数诛茅长日炎氛静里消秋动逺林催络纬月和清露上芭蕉濯缨惯坐溪边石觅句时行湖上桥莫向天池羞斥鷃蓬蒿九万各逍遥
　　忆骑竹马逐诸儿忽道行年四十踰谋食一身长畎亩起家三世总文儒青山对酒从吾好华毂倾人笑自驱世路只今多险塞与君试学北山愚
　　时序惊心又素秋此心应得几宜休微官出入荘生蝶散帙纵横王子筹物累秪余琴鹤在道心唯共水云谋年来苦热縁多病又向山中半月留

　　数畴兄以病阻看花之约作诗见遗次韵答之

　　经时卧病觉春纔犹喜名花迟尔开好客暂虚文举座新诗先覩马卿才渐惊落絮侵碁局故引游丝罥酒杯我亦文园同病侣更留述作待君来
　　烂熳芳园此日纔春风小径为君开一枝早占倾城色四韵空惭倚马才野外不妨频纵棹病余应喜数飞杯刘郎旧是多情者可待名花落尽来
　　春深饶睡梦回纔接得诗筒枕上开莫讶相如非病客须知太白是仙才洛阳更长名园价金谷空余罚酒杯点缀春光应不惜一花乞与一诗来

　　秋日再过顾氏清溪别业因和洞阳韵

　　秋水蒹葭思不禁扁舟重繋此溪阴犊眠疎草犹迷径鹤哺新松欲满林采药常嫌惊鹿迹山中初服野人心旧来渔父多相笑一别江湖霜鬓侵

　　泛湖逰漆塘诸山再次前韵

　　湖上秋风病未禁兴来真欲到山阴渔蓑乱结汀洲草樵径香分橘柚林逺谷采薇随鹿迹闲岩投果见猿心放歌未尽空回棹落日増波忧思侵

　　追送陈澄江用章水东韵

　　两月相逢已来年翩翩征袂忽离筵青春剑佩明秦岭细雨桑麻绕涑川莫恨一麾犹出守须知五马亦峩然傅岩今日经行处更访当年版筑贤
　　炉省追陪忆往年留连何必对芳筵封陈亦自须蒲阪借冦还宜念颍川故国春光难忘却清灯心事共犂然使君异政屏风在况有当时能荐贤

　　题龙江

　　江桥一别思如何楚水燕山岁月多云雾只疑龙化去梦魂常逐雁来过江妃夜出收遗佩海估春经惜逝波好似当时题柱客浮云空负采菱歌

　　万梅庵诗【庵在震泽之濵羣岫中】

　　结庐不托桃李场罗浮村畔孤山阳疎窓影落一枝瘦虚室风吹千斛香烟壑霏霏来暝色湖波渺渺动晴光江南应得春意早折寄无妨驿路长

　　元夕忆诸弟和沈原约韵

　　灯火楼台皓魄圎客心何事忆当年鹡鸰飞处情多绪鸿雁来时书几传春夜月如秋夜冷燕山云与越山连谁家更奏思归曲无奈愁肠万丈牵

　　秋日郊行

　　冀北初秋暑尽消无端风雨木萧萧野农罢饷还倾筥贾客愁寒半挟貂雁碍浮云时缓度草迎微露更先凋何人四望踌躇立多病应无辱圣朝

　　九日同序翁邵园赏菊赴李蒲汀之约用旧韵

　　几年闻说邵家园今日黄花对緑尊水阁山亭斜肖郭栁蹊松坞曲成村登髙直倚林梢槛向夕仍开竹外轩莫谓丝纶有余暇太平箫鼓藉君恩

　　和与新见赠韵一首

　　髙阁层轩野水西白云长此护幽栖买田祗为开三径莳药还须满百畦春去林中花自发客来竹下鸟先啼夜逰何事频携烛明月纷纷随杖藜

　　夏夜同唐应徳王道思寻顾与新清溪别业主人追至设燕

　　扶踈嘉树荫清流卜筑曽闻顾虎头乘兴不须题鳯字逃空聊复上渔舟忽逢名胜尊前集好伴沈冥物外逰湖上秋风芳杜晚月明相忆仲宣楼

　　谒于肃愍墓祠

　　整顿乾坤事已休冥心东市更何求亦知圣主能怜旧无那书生欲拜侯一木空悲支大厦两旗犹见度中流岳祠相望湖南北长共忠魂地下游

　　送邹学士赴南京

　　摇山仙馆接瀛洲稷下名儒早见收玉笋暂随鹓鹭入金陵重忆鳯凰逰传经鹤禁恩犹渥问道鹅湖意始酬莫爱江山久留滞伫看明主待谋猷

　　送鸿山殿读归省

　　珥彤几岁共仙庐羡子承恩下玉除春昼正宜新赐服山房更检旧藏书梦回北阙陈情后歌倚南山献寿初我亦髙堂凝望久不堪千里独离居

　　长至日忆诸弟

　　冬至阳生春欲回天涯节序思难裁自怜北地常逢雁为望南云独上台玄草已甘吾寂寞彩衣须共尔徘徊去年此日还相忆携手前溪问野梅

　　忆昔吟赠华鸿泉之金陵

　　忆昔秦淮桥上逰緑槐垂穂正宜秋燕飞不记乌衣巷水满微分白鹭洲北阙晴云常冉冉东山斜日自悠悠风流谁是今安石惆怅苍生独倚楼

　　孟冬陈戚畹第会同年有述

　　甲第晨开簇锦鞍同时休沐帝恩寛形容不改登科旧樽俎还追锡宴欢漫拟新诗赓伐木相逢明世喜弹冠招寻岂为酬良月应共芳情保岁寒

　　咏紫薇花

　　紫薇开处觅蓬瀛深院层轩拂晓晴绚烂只疑春色在葳蕤偏傍日华明丝纶阁下人谁伴虚白堂中韵未成祗恐秋风不相假缓吟深酌对寒更

　　元日试笔

　　阊阖东风送旧符氤氲佳气绕皇都金吾千仗如云拥玉佩同声向晓趍春令已从今日布物华应与去年殊侍臣下直明光殿紫禁传宣又赐酺

　　花朝感兴

　　踈雨轻风湿晓烟曲江春色倍堪怜新蒲细栁行宫里语燕啼莺御道边拟向尊前销客思更于花下惜芳年明时事业非无赖扬子何为独草玄

　　院中红杏

　　天公何意属青阳留却繁红殿众芳仙圃岂应须鼓发淄林时复见琴张朱栏露重欹晴锦翠箔风微浥晚香羡尔倚云真得地野花空自落东墙

　　郑泰陵诗

　　千林松桧郁相回永夜风生澣海哀万国昔曽瞻气象五云空复护崔嵬古来鳯鸟长难至天上龙髯定不回苦忆焚香赐第日报恩真媿济时才

　　至日长陵陪祀

　　长陵西接黄花镇白雪苍岩夜色遥阴殿衮龙犹在目徃时松栢已干霄总闻一怒风尘起想见千官迁次朝怅极两京兴废事小山何意起渔樵

　　题文岩画端

　　逺山近山澹空翠天风迢迢吹薜荔溪边野桥石乱倚林扉昼扄花满地主人独归如有迟黄精饱饭松醪醉山深不解名与利练袍芒鞋了生事

　　西苑春晴

　　二月韶光满帝城上林啼鸟报新晴依空袅袅游丝静极望萋萋芳草平风暖昭阳翻翡翠波融太液浴鵁鶄回看夹路花齐发应待銮舆向此行

　　宫栁

　　占尽芳菲春暮天昭阳栁色倍堪怜千条晓湿金茎露几树晴低青琐烟暗叶藏莺娇自语飞花蹴燕舞还颠宸逰到处成欢赏又见朝来三起眠

　　拟圣驾祀陵毕奉圣母泛舟西湖应制

　　鳯辇逶迤环紫极春明雨露动宸思遍修祖祀桥山冢更侍慈颜太液池原陵回望衣冠道汾水空惭箫鼓辞神圣于今兼顺孝相如欲赋苦才迟

　　闻雁

　　漏转更深月满楼雁飞逺送一声秋聨翩晓起芙容苑三五寒迷芦荻洲古塞离云常漠漠空山落木共悠悠潇湘自是饶梁稻应为随阳向帝州

　　午日驾幸西苑侍游有述

　　熏风澹荡上阳楼西望昆明积雨收艾叶菖花迎鳯辇兰桡桂桨过龙舟当年虚羡明良会此日恭陪伴奂游帝徳如天时正午微臣何以颂鸿休

　　戏陆节之

　　早闻通藉金闺里谢病还携旧金紫行年七十苦好吟满巻新诗放翁似洞房鼓瑟奴婢歌秋月春镫欢更多自羡名园常负郭不须尘陌逐鸣珂
　　扁舟暝逐使君行已是归帆一月程恩诏多惭优浅薄风期独喜托才英江回故国春迎棹星聚清尊夜倚琼我亦天涯同病客翻怜司马滞江城

　　咏懐

　　路难词客几时还坐对荆扉手自关深树鸟鸣春寂寂空墙花落晓班班两都献赋惭新宠五老蔵书忆旧山□□□□□□□子云莫自惜才悭

　　具茨诗集巻四

　　●钦定四库全书

　　具茨诗集巻五

　　（明）王立道 撰

　　○五言絶句

　　春雨二首【馆试】

　　霏微初洒润霡霂自知时上林千万树树树有新枝
　　渰渰来天际津津溜苑墙还腾百川水一雨遍遐荒

　　郊原春望二首【馆试】

　　行行穷逺陌冉冉度香车未就王孙饮聊看田父锄
　　莺啼燕树合水漫渚蒲新春归不须恨化域自常春

　　詹司训守贞义训巻

　　早慕共姜节还夸孟母贤尔来授经处应废蓼莪篇

　　咏园中杂花

　　葵
　　卧病违朝谒依然向日心不见清溪上葵花一院深
　　罂粟
　　野人悬磬室那得粟千罂且共搴芳实无须惜落英
　　鸡冠
　　迎风如欲斗彻曙不知啼旧得尸卿术栽花总似鸡
　　蝴蝶
　　本来百虫身堕入诸花趣有情与无情常爱中园住
　　金钱
　　山人卖卜归满砌正芳菲不堪悬竹杖留取市荷衣
　　蔷薇
　　密蕋与繁枝参差间竹扉红芳虽自媚緑刺罥人衣
　　翦春罗
　　昔闻彩作花花却春罗似欲觅翦刀痕尽付东风里
　　石竹
　　丰茸斗春色枝叶何娟娟弱质难栖鳯从教香麝眠
　　玉簪
　　擢颕疑瑶华攀条乱素手酣歌不自聊助予一搔首
　　秋园金气应含素向栏干莫作朝簪比唯宜戴箨冠
　　长春
　　长伴百花开不共百花老悞却送春诗只疑春正好
　　碧树攀欲尽黄鸟啼正歇一花复一花常如二三月
　　白芙蓉
　　抱质宜素秋开花如白槿对尔好玄谈何郎新傅粉

　　咏园中杂草

　　兰
　　清芬惬幽抱手自植中林不须滋九畹聊此对同心
　　萱
　　芳丛杂芝蕙称此北堂幽为园自可乐那必尔忘忧
　　书带
　　地惭扬子宅草似郑公乡书巻年来废空翻白日长
　　绣墩
　　百花春色里一径鸟声中偏称逰人坐壶觞谁与同
　　千年运
　　朝菌无晦朔此草自千年万物枯荣理凭栏一慨然
　　菖蒲
　　托根长水石正与幽人宜更看成九节服食比华芝
　　鳯尾竹
　　紫文何葳蕤采采露华滋不向髙冈上常依白石墀
　　寂寞含清露葳蕤荫紫苔尾长无羽翼不得上仙台

　　咏菊

　　梅花菊
　　彭泽髙人里孤山处士家清明逈相映草树亦交花
　　万巻书
　　生涯万巻书何似营农圃散帙向晴檐中有诸花谱
　　御袍黄
　　霜黄上林草天子欲更衣六宫齐望幸红紫漫成围
　　金盏银台
　　常年老瓦盆珍重花神意白衣人不来对尔聊成醉
　　蜂房
　　秋香初破蕋逰蜂日来往还愁蝴蝶竞结窠花枝上
　　鹅毛菊
　　弱羽缀芳枝离褷傍水涯欲识此花品唯应逸少知
　　楼子红
　　天工潜结构朶朶迭红英为是登髙助偏宜楼子名
　　粉西施
　　那得东篱下忽逢浣纱女清露湿铅华捧心寂无语
　　僧衣褐
　　逺师不染性持此遗陶公三径虽云好了知色是空
　　双飞燕
　　花得同心媚差池双燕飞应多恋主意社后自忘归

　　蛙声

　　上林故多蛙尔声何喧阗忽感自得意写之观物篇

　　题四老圗

　　四老不知姓相逢各问年山深无甲子黄发故依然

　　题何兰幽谷巻代

　　未能游汗漫聊自托空虚叹息紫芝老寥寥千载余

　　澹庵诗


　　浮云看世事如水见交情此道令人弃悠然想太羮

　　题方塘

　　儵忽何年来凿此混沌窍谁知方寸间云水常相照

　　走笔柬数畴

　　几上五千文幽栖似鹿门春光看欲尽董相试窥园

　　南湖畊雨【武陵六景为阵节推题】

　　逺近春鸠鸣一村竞田事老人抱瓮来搰搰亦何意

　　河洑渔梁

　　穷鳞赴激湍渔子争夜渔何时更拊手濠上观儵鱼

　　西山烟寺

　　山空万籁寂钟响时出林欲寻定僧语烟萝交翠岑

　　桃溪晴月

　　回沿月明中溪花夹长镜相逢溪上翁掉头不言姓

　　竹湾雪艇

　　风雪渡头紧孤城欲暮天去来总自得知是子猷船

　　金霞夕照

　　千峯如散绮夕阳在山半山中人欲归适意忘景晏

　　赠青乌家

　　客持一巻书乾坤吐玄秘由来识者稀独立寒山翠

　　偶成

　　故园千里外独有夣魂过何时更携手散髪共行歌

　　采莲曲【八首】

　　采莲折却藕藕折丝不絶回船向中流绾作同心结
　　斜睇向芙容回身鼓兰楫莫待暮潮生宛转红妆湿
　　采莲莫采花花尽乃成子八月白露寒怅望秋江水
　　采莲复采莲莲叶青田田舟轻风荡漾抛失露珠圆
　　停桡采莲花花开半花落渌水日夜波红芳讵如昨
　　去觉横塘近来惊初路遥因聴竹枝曲倒把木兰桡
　　荷叶不任裁藕丝不任缝相呼早出浦逰子怕窥侬
　　鳬鹥满中流试数双与匹赌失碧玉篸归家不敢说

　　○七言絶句

　　画百花

　　春光尽向笔端回万紫千红次第开河阳满县真如锦却恨潘郎归去来
　　一自燕支属汉家上林花草倍繁华却愁颜色随春尽剪取枝头一片霞

　　又治征巻【代作】

　　海北湖南万里程去思时复颂番君弦歌岂为营三径却望虞山多白云

　　九月二日侍经筵有述

　　露华仙掌入三秋翠幄重开拜冕旒称制诸儒真陋汉乞言尚父未论周

　　和唐应徳红梅诗五首

　　娇唇点就谁相顾独立东风漫自愁安得昭阳借君宠同时铅粉尽含羞
　　京国春生富贵家美人裁锦贴新花若教置向金壶里一泒寒江几点霞
　　主人旧是谪仙家常卷帘帷入绮霞为问韩郎染根手何如能染树头花
　　乡园入梦思模糊京国相逢识得无玉貌讶从今日改清标只似向来臞
　　罗浮一别已如梦新向燕支山下来闻道主人重华色笑颜不惜为君开

　　送蒋医归江阴

　　逺向金门欲献方暂因采药去江乡开径我须从蒋诩避名君莫似韩康

　　送吕别驾还毘陵二首

　　緑树清江晓涨平春帆遥指六龙城吴中父老相迎问为说新寛百万征
　　东南民力近如何日见云帆转北河课上不须论殿最由来良吏拙催科

　　钓台吟送人之桐庐

　　洛阳争覩汉官仪独着羊裘理钓丝莫道狂奴犹故态富春山水是相知
　　髙台■〈山截〉嵲俯江湍古木苍厓清昼寒千载山川犹物色当时诸将枉登坛
　　赤符久已定长安只合归来把钓竿后人不读樊英传肯信人间行路难

　　南巡歌八首次韵

　　丙夜天门金锁开珠旗葆羽拂仙台櫜鞬跃马新都护夹毂前驱万乗来
　　千骑如云驻楚坡楚人从此解燕歌诸君莫作思归调指日銮舆复渡河
　　楚江西自岷山来春日荆门烟树开千载襄阳多古迹君王欲一望强台
　　锦字亲裁龙鳯斿羽林对对拱宸旒楚人浪拟相如赋天子元非云梦逰
　　云车清夜度千门雷鼓轰轰河汉翻帝座暂临南楚分前星正照太微垣
　　苍梧云深悲帝心龙旟春向湘江浔太史由来知圣孝虞人何事献官箴
　　南阳旧是帝王家西入长安望已賖春风乍到龙飞殿羽扇纷纷引翠华
　　天临北极郁崔嵬玉帛年年万国来君王二月南巡狩春水朝宗江汉回

　　彰义关候驾十首

　　遥望西山紫气生月华天际更分明旌旗歴歴穿云树天子归来白玉京
　　候跸宵驱彰义关古桥无复水潺湲人家两岸春杨里旧是桑干第几湾
　　年来章奏满公交车总道遐方困未舒君王一出怜民隠扶杖山东聴诏书
　　玉戚金戈壮国容每当三五候飞龙月中真得持盈意常见光华护九重
　　南北河山共一家琼丘仙圃自繁华上阳更有余春在红药丛丛初放花
　　燕山明月照卢沟笳吹喧喧水急流行人尽唱千秋曲一夜欢声逹帝州
　　朱衣对仗晓追班帝在清都虎豹关钟鼓正传宫漏彻侍臣端笏拜天颜
　　灯火城西几万家仗来驰道满烟霞须臾拜舞千官合寳炬光中驻翠华
　　鳯诏初传自九天赐租重见汉文年燕南楚北经行地雨露君王本不偏
　　九天晴日六龙回绣陌春风锦障开乍聴辘辘香车逺又见纷纷后骑催

　　王子裕百花圗

　　路迷谁识武陵源往事空悲金谷园爱尔丹青偏入格须知桃李本无言
　　翦彩隋宫事已非犹余粉黛貌芳菲莫教展向金屏里睡蝶游蜂尽欲飞
　　传道昭君昨入胡后宫留得美人圗红妆翠袖分相向只恐君王悞一呼
　　八月秋髙白露寒浣花溪里倍堪叹莫道红颜多薄命写真犹入画圗看

　　老将行赠孙伯泉都督

　　射策当年第一人秋风感叹二毛新羽书昨夜甘泉道知尔封侯骨相真【君武举第一人】
　　早从却縠问诗书廿载勲名寄直庐敢谓汉庭方贵少试看腰下紫金鱼
　　投笔还将注豹韬报恩寜复恋旌旄五陵旧职来相讯指点秋空太白髙
　　百万兵中击柝声绮裘绣帢入承明霸亭醉尉休相问帝遣将军特夜行【君所领即汉所谓北军卫宫掖者】
　　灯下酣歌击唾壶匣中龙剑夜噫呜太平不用黄公畧闲与儿孙说阵圗
　　直下金门带剑行蕃酋夷使尽遥惊将军莫是今方叔私向傍人问姓名
　　定逺思归限玉关何如出入紫霄间缓带轻裘修羽猎时时射虎向南山
　　穿杨才艺本天成猨臂曽传飞将名自托年来偏矍铄弯弧跃马万人倾
　　将军忠孝旧儒家忧国论兵两鬓华大树无言铃阁静笑看燕子逐飞花【君忠烈公之伯子】
　　休沐闲庭满緑芜丹青聊自静中娱少陵诗句余真媿戏博将军画马圗【君雅善丹青余盖欲有请也】

　　送陈沂赴南京卫幕

　　水落寒江送客舟雁声云影共悠悠晋陵风物今何似须信相如故倦逰
　　京国逢君未几霜愁看归袂拂离觞秦淮此去三千里流入荆溪即故乡
　　金陵幕府静鱼符列戟常闲百万夫莫谓太平浑忘武国家根本壮先圗
　　清秋欲尽送将归路遶铜门失翠微杨栁不堪摇落后伴人残菊尚依依
　　三载曽趋青琐班春风时忆舞衣斑雁飞江浦寒烟断彷佛舟移见旧山
　　惠山泉品逼中泠阳羡仍留楚颂亭种橘煮茶应不俗懒看踪迹逐浮萍

　　送郑翁还广

　　燕山雨雪一冬足越峤烟花三月多彩鹢忽随春岸逺东风斜日水増波
　　鳯诰新沾天北阙骊驹遥驾海南邦浓花细草催行色一夜春帆过曲江
　　玉窖溪连海色新罗浮山下别开春南还更尽登临兴莫遣清江空白苹
　　城头云向南飞逺城下车从北发迟日暮红尘千里隔晓星寒雨不胜思

　　寿嵇川南母

　　春暖瑶池花草香金鱼珠履俨成行一杯沆瀣千年祝此夕为欢殊未央
　　翠槛红楼拂曙开琼芝瑶蕋映金杯方平遥向麻姑语碧海扬尘今几回
　　北堂清昼蔼春晖歌绕雕梁燕却飞自有神仙携鳯吹不须令子舞莱衣
　　二月蟠桃亦放花花枝烂熳赤城霞逡巡已结千年实更觅安期枣似瓜
　　谁赠君家县圃圗紫烟白鹤列仙都江妃鼓瑟湘娥舞识得中间王母无
　　庭前袅袅长春萝堂上歌钟伴绮罗闻说东邻有好事金鞍银烛夜深过

　　有榖堂

　　甲第新成髙入云风流廿载忆征君亭亭独鹤闲芳草惟有诗书日夕闻
　　陶令归来看五栁魏公老去有三槐朱轮翠盖交生荫须信当年不妄栽

　　夏夜崇雩坛陪祀

　　中天星斗净瑶坛夹陛旌旗四月寒百辟自随千仗下六龙犹在五云端
　　城南击柝夜如何清跸初传万乘过辇道逶迤多暝色故开宫扇望星河
　　野树苍苍散夕晖天门西望翠华飞微臣未解风雩乐独咏皇恩泛马归
　　双阙遥瞻龙虎旗金根羽盖自葳蕤君王不遣先除道沾洒分明待雨师
　　日毂雷行过紫都蚩尤太一总先驱圣世百神能受职雨师何事尚天诛
　　君王此日祷桑林万井沉沉羽卫森玉检泥封多秘祝祠官偏识爱民心
　　龙见修雩古有名君王亲出为苍生炉烟已结氤氲气雨足森森散鳯城

　　王母歌

　　汉宫初起集灵台绛节飘飖羽扇回云锦书传青鸟信遥看阿母自西来
　　芳春花草满瑶池忽忆麻姑海上期欲问蓬莱水深浅因风遥寄万年枝
　　瑶岛分明近日边周王元未解求仙八骏﨑岖云外路空疑道里隔山川
　　云母屏前吹玉笙侍儿犹识董双成笑余学隠金门客太似当年方朔生
　　昨夜重逰汗漫归依然戴胜髪如丝三千年一校仙籍回指彭聃是小儿
　　玉洞桃花引去津鹤声犹似隔红尘自嫌王烈无仙分乞得素书翻与人

　　三月晦日出郊游衍偶诵唐人诗三月正当三十日因用为起

　　三月正当三十日又骑欵叚出城南欲赋送春诗未得栁溪花径遍相探
　　三月正当三十日夕阳欲尽乱啼鸠榆钱铺地应无数买得春光几许留
　　三月正当三十日把酒题诗兴不悭汀洲芳草不归去留得春光总是闲
　　三月正当三十日莺声如倦复如愁緑杨拂地花成雪断送春风也白头
　　三月正当三十日余春零落入风尘闲过岁月不知老失却莺花转觉贫
　　三月正当三十日一春又向客中过薜萝已负沧洲约騕褭空怜白玉珂
　　三月正当三十日落花寂寂对闲门莫言春尽浑无事分菊移葵事更繁

　　南村漫题

　　緑野风烟入望频栁溪松坞别蔵春莫言未识南材路逢着桃花试问津

　　题梅

　　独树离竒带雪看小窻应絶胜江干竹床纸帐成幽伴冷蕋踈枝几岁寒

　　闻人氏五十寿诗

　　生年半百混樵渔教子还看上石渠欲舞绛衣应未得却慿丹鳯早衔书
　　青山尽日独支頥白首犹堪一巻师八十年来闲击壤儿童齐和紫芝词

　　咏阁中芍药【宣皇时移植】

　　缭绕朱栏倚日边葳蕤红药露华鲜蓬瀛本自多竒卉况尔栽培更有年
　　琼干旧分天上种瑶葩偏向夏初开侍臣草罢明光诏独傍清阴过碧苔

　　题惜花美人圗

　　满苑芳菲映晓妆折将春色媚髙堂一声啼鸟且归去秪恐清露沾衣裳

　　三穷图为周弓冈中丞题

　　妾心何事九秋霜肯为轻尘弱草伤死可复生生不媿悠悠千载两共姜【青年守节】
　　忍死元非爱一身百年两世此遗娠手缝襁褓和残泪抱向髙堂回首频【遗腹传芳】
　　鶵鳯新成试羽翰芳枝何意发枯兰相看未语先成泣人间真有立孤难【孤儿发科】
　　昔时无子今有孙含饴兼复助晨昏庭萱含露春风满三十年来贞孝门【四世承欢】

　　夜行武林山中赠老僧

　　一盏清灯一榻尘山深狐鬼共为邻年来伎俩看都尽遮莫山精巧试人
　　昨夜山前说法归毒龙驯虎总忘机客来相讯还相笑鼠啮床头故褐衣

　　题刘氏雪竹图

　　蚤闻杨氏传清白千载君家更绍芳庭竹萧萧带残雪粤南应为比甘棠

　　寿琴泉宗长六十

　　七尺焦桐一脉泉髙情妙契已多年此泉直遣作春酒百岁陪君调素弦

　　寄髙大用

　　故人忽漫入长安匹马青裘霜雪寒尊酒未空还别去河桥相望斗阑干
　　十年遥忆洛阳春春色空随千里尘应为未逢杨得意相如不是异时人

　　徐雷溪掌罗山教

　　初随计吏入秦关暂假君恩曵组还泮水平桥春雨后蔵书犹忆敬亭山
　　千里长淮古豫州离离逺树接芳洲伟长一去怜王粲明月何人共倚楼

　　送邹均敷

　　清秋欲尽促归心海日苍苍晓隔林回首长安应未逺蓬莱宫阙五云深

　　寿诗

　　摄衣欲上万言书忽忆髙堂独倚闾十月江南春已应倦逰应不似相如

　　送周嘉遇之景陵

　　燕山楚泽共微茫细雨春帆度汉阳好向鳣堂理吟巻竟陵东渚即沧浪

　　送陆奎之峄县

　　洙泗回萦入古城宫墙犹是鲁诸生圣朝礼乐超千载莫似当时不肯行

　　题石溪

　　磊磊白石清溪深栁花漫天晴复阴扁舟罢钓自来去无人更识沧洲心

　　春闺

　　少妇看花泪满裳盈盈终日不成妆裁得春衣无用处书来犹说在辽阳

　　送倪徳符知郴州

　　楚南山水更多竒五马春深度岭迟问俗已穷千里目兴来应不废吟诗
　　郴民今日总魁竒可信昌黎爱廖师更有濓溪能化俗郡中为访种莲池

　　春日杂兴

　　绮阁瑶台逈碧空春光尽在上林中琼华岛上蔷薇雨太液池头杨栁风
　　春色城南更可怜卖花种栁各纷然半酣落日慵骑马独整危襟坐水边
　　满院花开锦作丛短墙一角漏春风院门深鎻闲亭晩惟有莺啼緑树中
　　草蔓荒阶白日阴亭亭塔影卧空林山僧不惯迎逰客自对诸天诵梵音
　　楼台白日静芳林一径苍苔春树阴独坐无心看舞鹤石床移处落花深
　　吴云越树梦中看晓起西窻月色寒此恨春风难解释飞花无数堕阑干
　　野亭流水有余清新雨浮萍一夜生竟日独吟还独酌故园花鸟不胜情
　　海棠开遍已春深载酒重过几树林地逺红尘飞不到萧然相对即禅心
　　忆昨曽陪骢马来髙歌急管逓相催斜阳芳草迷归路更把余尊听落梅

　　送刘志忠司定海训

　　乍脱风尘逰海峤况从弟子拜儒官鳌山鲸浪来天外多羡平生有大观

　　送人作教龙阳

　　蓟门千里下荆门别意乡情共一尊好向春风种桃李花开正近武陵源

　　赠周干诗

　　为爱城南草树幽漫携童马作春逰红尘杳杳斜阳路却忆扬州十二楼

　　送许琥作教六合

　　昨因献策滞秦关又向金陵匹马还桃李阴阴书阁闭春风常伴一官闲

　　夜观海棠用故烧髙烛照红妆韵七首

　　乳燕低飞緑窻暮开尊共惜朱颜故文君窈窕夜当垆百花失色如相妬
　　烂熳芳英夜似烧暝烟初傍蜡痕消光摇翠幕微风起何处佳人舞绛绡
　　春色新裁蜀锦袍看来宛转避兰膏当庭欲语空凝伫红露满枝明月髙
　　仙姿冉冉娇红烛妃子春酣睡未足谪仙已去玉颜空凭栏犹忆清平曲
　　万蕋妆成华屋春一枝微亚金尊照世人恨欠杜陵诗此花真得无言妙
　　胭脂一树晕明红艳色凝香清夜同不解人间能有此移根元自上阳宫
　　繁条婀娜迭红芳疑是佳人向晩妆寄语东风共相惜为留香艳伴花王

　　代作许寿诗

　　清溪一泒五湖通云影波光十里同老人洗髓初成道为访当年河上公

　　题扫雪煎茶图

　　素质渐沦浮蟹眼緑尘初瀹映娥眉一杯漱入枯肠里尚忆思成禅诏时
　　由来风味此中优翻为羊羔锦帐羞不如僵卧蓬庐者自是名臣第一流

　　帝京歌

　　一自文皇破虏还蓟门天险压秦关候骑不窥云中郡屯田直至纥干山
　　帝座分明照冀州妖星从此霣旄头皇图永似西山固圣泽黄河万古流
　　天戈漠北静胡沙帝里长安通狭斜中贵多骑大宛马都人爱种洛阳花
　　滹沱易水接卢沟千古渔阳说上流圣王一统开华夏佳气常朝五鳯楼

　　砺峯上元燕会巻和韵

　　宁亲归去隔仙家灯火长安望转赊社里新诗应寂寞天涯明月共光华
　　火树凝辉玉漏迟胜逰偏记上元时不嫌身在蓬瀛外彩服清觞亦自宜
　　余以省觐南还岁余不复陪诸兄文字之饮比再入馆砺峯出此巻索和盖元夕燕会诗也僭附二絶用志聚散之感云

　　长至日寄弟口号

　　故乡风土未全非老大儿童乐事稀尚忆鸡鸣相唤起膝前拜舞试新衣
　　满路清霜逗客衣五更初点放朝归才微袜线知无补心着寒灰不共飞
　　节至亲朋常满堂邀欢尽日对壶觞不因独坐长安邸肯信阳回景渐长

　　挽钱母

　　狸首歌残海树秋熊丸空转夜深愁板舆寥落安仁赋瑶水虚无阿母逰

　　○词

　　寿谈守教母六十

　　熏风初入幕禁城隈缭绕朱栏画阁杨栁枝枝弱緑阴中遥映满阶红药萱花吐萼爱北堂春光如昨清昼永人在瑶池深处安排春酌恰有蓬瀛仙客羽服翩蹮　云车煜爚玉壶丝索玳筵前觥筹错芳尘动正见妙舞清歌尽日承颜为乐想莱彩潘舆兹事古今寥廓

　　寿陈子宣父七十

　　初日上珠帘乳燕双飞垂杨风软逰丝卷尽有莺声娇啭緑遍东城红稀南陌偏称人逰衍花外楼台栁边歌管乍开芳宴　况老景欣逢太平时满目韶华莱衣缱绻麻姑相讯道蓬莱水浅人生七十古来真鲜愿沧海桑田从今再变寿域无期华筵常展

　　寿姚申甫父

　　渊明未老赋归来赢得清风两袖田园三径浑如旧桂子满中度已擢双枝秀　长君鸾诰喜重荣绣服光辉清昼黄花秋晩浮新酎驷马入髙门愿上千春寿

　　吴尚质寿母

　　芙蓉露滴秋江冷黄花欲满东篱雁行歴歴海云低想重闺明月正屈指归期　春风初喜兰芽茁齐眉燕婉芳菲锦屏银烛映仙巵年年欢此会应不羡瑶池

　　题来雁词

　　绛阙冬初瑶阶月满仙宫恰喜新成螭碑鸿笔帝命属春卿石上丹书珍重许微臣并勒御名缟衣人来从何处恍惚梦魂惊　听斋宫漏彻家童踯躅特地传声有翩翩鸣雁夜集前楹可道事都非偶皇恩重物兆先迎自而今禁垣清切日见被光荣

　　又一首

　　沙塞风凄潇湘云暖横空多少成行随阳南去待春更廽翔何事偏离故侣含声戢翼下君堂堪爱是月明三五烛影对寒光　况翩翩缟服依依清梦歘达君傍道羣分类聚二语分明那时刚承恩数穹碑书托姓名香渐陆重看今日兆染翰待君王

　　顾隆吉索寿周君六十

　　杨栁风柔燕子斜江南春色正繁华画楼弦管是谁家　冉冉歌声迎落日盈盈舞影乱流霞千年重见碧桃花

　　寿茹母七十词

　　二月春添富贵千秋人对芳菲朱颜緑髪金尊里笑道古来稀　柳外歌传金缕花前舞衬斑衣瑶池宴是承欢处此日报春晖

　　代寿陈乡人

　　花满江城月满楼玉巵金缕共相酬主人华髪未盈头　心逺不妨逰市井身闲端可傲王侯人间何处是丹丘

　　冯尹父母双寿词

　　喜金鱼乍绾玉节更颁功名都就归老田园松菊浑如旧徃日中元恰逢初度又小春时侯天降长庚星垂寳婺齐膺眉寿　堪羡君家满庭玉树数枝丹桂谁论谢窦牛刀试割百里贤声骤片片白云东去乡园迢逓频回首彩衣遥拜两袖清风一杯春酎

　　具茨诗集巻五

　　●钦定四库全书

　　具茨文集巻一

　　（明）王立道　撰

　　○赋

　　大祀圜丘赋

　　伊我皇之继綂立极也徳流寰区风渐海隅车书同于文轨疆域掩于唐虞横目之民咸熙熙皞皞嬉嬉于于木不贯刃道无荷殳重九译于越裳勒丰碑于居胥北通穷发南及雕题莫不稽颡内向奉珍来输上格昊穹下绥皇祇洪河昼湛灵液夜濡幽明咸鬯和气充衢我皇于是坐明堂考礼乐稽诸古典秩然有作惟国之南是经是度就阳位以肇启挟旧规而前拓压鸿龎而创基包坤维而亘络法天体之惟员发珉石而砻错陶人效其巧思苍苍协于正色表重阶之崔嵬施广陛于九级佳气浮而蒨葱祥烟起而霭郁迥瑶宇之廓虚耸碧岑之千尺回延乎赤道森罗乎紫极卿云弥于璇穹日月曜其精魄于是天子乃歴长乐出建章修大报之仪迎长日之至驾文玉之雕舆控骐骥之驯驷飞廉奔而启途羲和骋而执御金戈交于玉戚鸾舆杂于龙旌飞霞铄电腾波错星虎贲贯文犀之甲力士垂曼胡之缨纷旖旎乎后先班陆离其充盈罗帱绣幔绮毂错衡行如风发止若林屯斋宫启而晨肃周庐列而无惊毡案既张采席甫设天子乃戴珠旒奉苍璧太羮粢食之俭玄酒明水之洁有黍稷之馨香有特牲之蠒栗玉梢舞而招揺金支动而从律献终三觯欢洽百神命司驾而旋驭适扶桑之朝暾开阊阖而御黄道撞洪钟而御紫宸千官列陛万国输琛道泰亨而离照福川至而日升斯可以见仁人之飨帝而孝子之飨亲者也遂作颂曰惟皇九叶明徳馨兮圜坛穆穆秩明禋兮上下四方神扬灵兮嘏锡无疆宜子孙兮于千万年永清宁兮乱曰黄锺应律迎初阳礼成享帝还明堂阊阖遥瞻黼幄张氤氲晓日飞晴光玉辇徘徊龙驭翔琱戈金戚森寒霜扇开孔雀朝未央千官济济趍鹓行圭骈组缉鸣玉锵钧天广乐喧八方琼筵既登折爼将雕盘络绎皆芬芳琉璃琥珀凝琼浆饮酒乐岂恩汪洋九夷五狄来要荒凤仪兽舞何跄跄羣臣起称万寿觞泰交上下赓明良愿君之福炽且昌天髙地厚同无疆

　　观泉赋

　　维岁在于丙申兮值春季之佳辰帝渊居而凝道兮感雨露之芳零抚肇造之孔艰兮仰在天之神灵惟祠享之时修兮曰未既于厥诚想衣冠遗于鼎湖兮思躬致其精禋乃夙戒于百工兮筮榖旦而于征时龙中天而顺动兮翊慈闱以偕行金舆玉辇先后而赫奕兮葳蕤乎凤盖之与龙旌望天寿以遥驻兮周长康之七陵孝思穆其上通兮若洋洋乎陟降于斯廷已乃奉慈帏以周览兮歴辇道之逶迤指玉泉之佳境兮峯峦嵚崟而蔽亏山含泽以涌精兮玉液溜而旁滋宛银汉之丽空兮飞虹饮壑而下垂飒沓乎晴雨之洒翠壁兮电翕霍而过之清泠泠以揭毫兮白淙淙如凝脂蛟龙腾流以雨下方兮虎豹慑而不敢窥彼吕梁之悬水兮羌无以蹈其津涯矧匡庐之瀑布兮又何可与争竒千官忭而承流兮六宫共挹于清漪湛神而洗心兮涤烦而去腻瞻天颜之穆粹兮承慈极而同怡抑圣智之乐水兮观逝者其如斯乱曰神京峩峩环名山兮藏灵吐精激洪泉兮飞湍流沫汇清涟兮葳蕤翠华来自天兮爰奉寿母移云軿兮逰豫永日承慈欢兮风旌日驭六龙旋兮多福永年至若川兮

　　登城赋

　　繄朱明之届节兮炎暑倏其如焚块独处此幽庭兮气郁湮而弗伸御纎絺之轻裾兮想大壑之层氷步余马于城南兮弭余辔乎曲闉歴陂陀之峻陛兮攀雉堞之嶙峋髙阁屹其造天兮迥四絶于游氛临广路之如砥兮师左右而纵横骑累累而变骛兮车毂撃而殷殷千薨迭以鳞比兮万户郁其连云纷侯家与戚里兮歌钟喧而昼闻瞻玄丘之重坛兮钦降格于万灵眺黄金之废址兮懐昔贤之遗芬寻易水之故宫兮气慷慨而填膺忽游目以肆览兮迥天宇之清明仰太微之紫都兮披阊阖之重门层宫嵯峨莫可以殚名兮吐佳气之氤氲土山郁其葱蒨兮丽万寿之鸿名玉绳耿耿其下垂兮亘析木之长津太行西回而逝兮穷幽陵之北垠倚长城以为闗兮势独得于建瓴伟河山之襟带兮陋百二之咸秦临风浩以增欷兮想非熊之旧勲羌守道而不渝兮岂不至今其犹存慨贤否之迭代兮若寒暑之相仍何宋徳之弗竞兮委禹迹于荆榛悯沦胥于四百禩兮启帝祚于我明祖业廓其如天兮又恶可以缕陈虽亿载其不迁兮□□□□□□引巵酒以自觞兮若飡飞霞而吸玉英熏风徐来以习习兮若凌虚而轶太清忽浮云之涌起兮日晻暧其昼阴雨足散于西垂兮丰隆灭而东行漠崦嵫之□□兮杳四荒其冥冥俄云收而雨歇兮返照在于东林树离离其掩映兮草萋萋而増荣白鹄逝而双翔兮鸟抢飞以投林嗟予去彼故乡兮依日月之光明伟余友之六七兮萃缙绅之豪英承休沐之余闲兮蹇消遥于芳辰佩圣恩之优渥兮曾莫助其髙深愿矢心于颂祷兮日兢业于盈成彼殷周之卜世兮良昭代之所羞称乱曰登髙望逺夐层城兮平原膴膴夏气浩兮览观圣图遐思运兮愿依明时耿垂名兮嗟嗟我友庶同心兮

　　景云赋

　　皇帝十有七年将以季秋之月飨帝于明堂奉献皇帝配二十一日辛夘曰惟其吉先时己丑太史奏景云见皇上乃既斋心明禋受兹玄贶臣等窃稽往牒叅综旧闻天子孝则景云出游又曰景云者大平之应也臣惟皇上严父配天懋昭旷典至徳懿行通于神明盖诗书所不能纪汉唐以下靡得而伦焉信所谓天子之孝古今而一人者矣洪恩博洽覆露羣物薄海内外莫不相煦以生相熙以宁昆虫闿怿草木鬯遂诸福之物固已悉至则所谓太平之应其在兹乎其在兹乎臣备员史局覩兹盛美忘其愚谫谨拜手稽首而作赋曰粤吾皇之抚御兮体至道之玄冲握元化以储精兮侔三五之淳风泽周施而徳洽兮若天旋而地容木委刃而偃革兮车书驭其会同揜殊絶之裔丑兮重九译而来通仰王迹之昭夏兮轶黄虞以并隆爰发睿谟以稽徳兮裒古昔之遗踪览天人之统会兮覃和乐而化中秩神明以谒欵兮凛夙夜其寅恭展备物以纯恪兮百灵翳其毕从郊社假而洋洋兮有庙时罔怨以恫咸流祥而隤祉兮启圣孝之纯衷惟周道其弘备兮粲明堂之彛式曰严父以配帝兮庶尊亲之并得慨大礼之久湮兮咨畴人之失职下纶音以博问兮羣工翕其承徳乃诏宗伯使考仪兮进太史而诹吉时季秋之既届兮百司翼翼其咸饬吾皇俨尽志以待事兮神穆穆而凝一祗黍稷之未荐兮帝居歆于明徳越先时之己丑兮穹窿显其降格廓璇宇之朗清兮有云烂其承日□□□晔幡纚兮纷轮囷以萧索谓似烟而非烟兮绚异采之五色景煜霅以宣耀兮气氤氲而充塞焯文章之璘■〈王扁〉兮渥光华之的皪都人欢以腾观兮倏阗郛而溢陌保章奉策而奔走兮表希世之珍物曰昔黄帝之神异兮爰始纪于师名暨有虞之呈庆兮歌旦旦而载赓斯隆古之上瑞兮匪懋徳其曷膺钦吾皇之法天兮精纯粹而文明倏光被以化成兮犹日照而云行允可就而可望兮恬无为以至清天既眷命而孔固兮又洊贶之以嘉生肇三锡以寳露兮河湛湛而再澄厥亦有动植之珍符兮含协气之精英上幽通于玄颢兮俯允兹于坤灵休祥纷其砰隠兮伟卓荦于前闻肆□羡之未已兮迎盥荐而昭征仁蕃厘之炽昌兮日杲杲其方升垂离照于四方兮霈需泽于八垠配髙明以无疆兮绵千亿之云仍喜躬逢此嘉会兮媿含毫之未能勉陈词以扬休兮流昭代之颂声

　　喜雪赋

　　司马相如侍帝于甘泉之宫枚皋巻谈方朔弛嘲角抵罢戏长乐辍朝澄神澹志独立逍遥时同云四布轻霰遥集温先寒凝乃大雨雪帝顾相如曰夫阳台之云淫诬不经大王之风与士庶争雄况楚为列国玉乃陪臣辞浮而志微吾不与也兹天不遗寡人恵此时雪灿然呈瑞年其以丰物其以遂子可无为寡人赋之相如乃再拜秉觚而进曰惟万物之揫敛承冬气之闭塞天地不交穉阳下结隠雷收声甘霖屯泽枯槁失润物乃不植于是丰隆效能滕六表职羃玄阴于四荒彰竒功于六出始纷纷而渐零既皜皜而骈积万籁潜空千里同色琳珉缤纷琅玕合沓上林则琪树连枝御沟则瑶草映隰鹤翩翩而迷羣鹭下窥而不食炯如若木之华朗通不夜之国掩姑射之仙肤夺素娥之幽色但见方阶瑶疏圆亭缟洁朱薨排银皓壁增饰珪连通天之台琼飞建章之阙攀井干而欲上目眩转而神慑恍乎天上之玉楼与清都而相接是将使帝居尽为雪宫黄山变为长白吴门失其匹练而荆璞遗其蔵璧者也于是帝乃拊楹徘徊意畅心绎乃歌曰黄竹娟娟兮青鸟飞望佳人兮隔瑶池骐驎骧兮安终极览祈招兮我心思又歌曰云冥冥兮雪雰雰睍流光兮滋泽下行土膏渥兮元和凝百榖用成兮康我民于是相如复拜手稽首起而赓曰帝徳云行纷四周兮磅礴渗漉物咸休兮帝膺嘉生与神谋兮帝歌白雪和者畴兮于是帝乃顾景徘徊步辇而入果书祥于有年继宣尼之特笔

　　怜寒蝇赋

　　惟秋容之凄淡忽冬气之复冽霜凛凛而晨凝风飘飘而夜发雁折芦而南度蝉抱树而无声萤依依而光灭蛩唧唧而微吟爰有营营青蝇离披颠蹶垂首零丁吞声冺息翅欲振而还敛足将缘而无力触微风而遽陨依日影而羣集或低堕儿案扑之狼籍或强沿杯盂驱之没溺多无故而自殭与粪壌而骈积嗟尔虫之甚微何消息之靡一昔孟夏之恢台常尔曹之志得率羣聚而狂攘恣贪婪而罔戢既纷扰于□□亦沾污于服食咸汝怨而汝憎与蚊虻而同疾麾之复来萃儒衡之瓜穷之靡得触王思之笔曾时月之几何遽黯然而丧魄幸随骥而千里今苟存于一息岂所遇之非时将多罪而致孽吾尝叩蟪蛄之年忧蜉蝣之翼抑定数之使然人何暇于欣戚惟万物之于时咸有得而有失虽蛟龙之孔神或失势而潜匿矧尔物之小丑又何足为善忒惟大块之生尔诚有害而罔益能黒白之易常类谗人之乱国聊示儆于几微庶少惩其罔极

　　○颂

　　拟皇史宬成儒臣献颂

　　古者国必有史左以纪事右以纪言故虽朝廷之大宫禁之严四海之广千百万年之逺而一时君臣谟谋政治风俗皆頼以有考焉所以稽得失备法戒质古今而观盛衰也繇唐虞三代以来粲然具矣古者史成必缄之金匮藏以石室以是为一代重典尊而慎之不敢忽也我国家法古为治自太祖以及毅皇百五十年有实录以备纪有寳训以垂范皆职在史官修而藏之以诒来世然代异简册人殊笔录不足以昭大典示乆逺我皇上遂简命诸臣重加录而校雠焉复仿古石室为寳藏之所扁曰皇史宬臣愚适际厥成有以知皇上稽古右文之心尊祖敬宗之盛美谨拜手稽首而作颂曰惟古有史君举必书左言右动载笔罔遗赫赫彤管螭■〈土幻〉列立南董马班各専其职惟我有明肇自太祖太宗仁宣英宪孝武煌煌帝业洋洋圣谟超坟袭典溢于翰觚广记修言网罗散失郡国所上太史所修芸籖缥帙金匮咸收简册既繁先后靡一于惟我皇览于前籍因而出之爰正爰辑缮录靡忒校雠孔精诸臣咸勤用观厥成乃审厥藏仿古石室司空载营石室有翼匪栋匪楹不节不棁斵之砻之有贲其饰瑰阶玉磩廓其靓深疏以琼户启以朱扄昔藏名山京师留副制崇兰台严先四库其在于今乃知其陋百千万年繄与国永寿

　　拟七庙成颂

　　皇帝嗣位十有三年洪恩汪洋方内乂安靡有金革之儆施及民物罔有不若其欲者于时众神允答百祥咸臻州邑以瑞贡者途相踵焉斯可谓太平极治矣思惟国家赖祖功宗徳肇光启之以克有今日而庙制弗称无以昭厥孝思且稽之典礼亦戾古甚于是因太庙旧基廓而增之备七庙之制越某年某月告成臣某乐覩盛礼谨拜手稽首而作颂曰翳我皇明肇自太祖太宗仁宣英献孝武百世千年我皇承之先后一道受命咸宜徳昭馨香恵同民人和气四鬯礼乐可兴乃惟典彛郊社耕蚕率繇古式是讲是遵于惟庙祀悖经渎礼时谓弗钦神罔歆止肆厪宸衷爰究爰度旧基式因新宫始作乃召司空庀材鸠工经之营之于国之东乃召宗伯草圗筮吉弗俭弗踰惟古之则厥基既崇缭为都宫中庙翼翼太祖是宗惟南有昭惟穆北列左右以班数协于七壖垣庑门堂寝戺廷煌煌朱户烨烨丹楹隆栋云兴层檐霞矫山藻含辉金荧碧耀周庙穆清鲁宫閟洫落而歌之其诗孔硕况兹七庙礼隳制湮歴千百年乃兴自今既亲既尊以享以祀于昭陟降神具依止无逺而忘无昵而丰萃以假庙乃罔怨恫霜降露濡骏奔伊恪赉以思成绥以戬谷何以谷之子孙千亿于万斯年永建皇极

　　拟祈谷礼成颂

　　古者祈谷于春所以修农事崇彛典精意以享而冀上帝之明赐以丰稼穑以康民人者也诗曰祈年孔夙月令孟春之月天子乃以元日祈谷于上帝古之制也歴代或弛而弗修或行而匪时太史弗告■〈瓜见〉土瞽弗告风启蛰龙见官失而礼湮其来非一日矣惟我有明议礼制度有其举之皇上御极稽古而勤民凡天地百神之祀礼文咸秩故兹祈谷之祭岁必一举乃嘉靖丙申春月臣愚幸得观于礼之成因拜手稽首而为之颂曰惟后继天百神是尸昭兹明徳帝其懐之休征孔繁庶民滋殖有年之书望于简册帝懐弥固后心弥虔三礼是祗馨香罔愆于仲之春乃祓乃禋祈兹嘉谷用康小民匪臭伊时帝夙监止乃降百福以稷以黍既播既植时雨而风穮蓘靡劳岁其屡丰获之穰穰仓庾毕盈民有饔飱君有粢盛粢盛既洁士女伊谷嘉生咸臻天子是若

　　老人星颂寿【陈处士】

　　皇皇玄象三辰错陈载出载入为纬为经惟南有星其光孔明太史占之是名老人阴阳合质五行储精日助之华月滋其英两两附景乃子乃孙是星所加为国庥祯欃枪屏伏枉矢沉沦民无疵厉既寿且宁自今耿耿有吴载临扬州之域五湖之滨于惟处士允叶厥征肥遁明时孝友蒸蒸令徳令仪宜尔遐龄保艾无疆福履永贞

　　瑞麦颂

　　惟皇御极十有八年仁惇而义作之天下靡然同徳用光我列圣之鸿化至于兴礼乐制度罔不惟古之稽以饰政厘俗百辟卿士敬共无斁乃以岁戊戌开明堂以飨上帝己亥二月命皇太子正储位爰始省方于楚先后相袭恭视显陵五月特命重臣奉皇太后以祔礼也覃恩勤施动惟厥时仁圣之事该而慈孝之理备矣盖宗祀配帝尊亲之仪也元良豫建保傅之规也寛租赈贷春和之泽也慎终考礼亮闇之训也于时馨香之治上下允格景云再见郁为休符迨六月某日某县以瑞麦进或一茎七八穂斯实旷世之珍物盛时之上瑞天地道寳交见沓至宜列乐府被之弦歌以荐诸郊庙协和天人臣某恭覩厥祥敬拜手稽首而作颂曰明明我皇绍圣遵业惟精惟一天徳既弘人纪再协乃惟古训是式是彛以尊以亲郊庙咸宜肆惟明堂飨配翼翼储闱继启国本攸植时迈于楚江汉来宗龙旗阳阳贲于玄室玄室郁郁先帝攸宅我其仍之妥我慈魄我皇再来万物咸覩爰命有司家至户抚抚之惟何爰赐之租厥角载道达于帝都和气大洽上帝载豫乃锡嘉祥不逺畿辅茕茕之麦同茎异穂或以七八□□呈瑞玉粒含光如彼贯珠金芒润泽翠叶纷敷惟此来牟帝命率育地不爱寳乃兆嘉谷于昭灵贶匪物之异小民其康箴于有位

　　○表

　　拟宗庙成羣臣贺表

　　伏以制备穆清法先王之立庙诚通萃假昭孝子之享亲制度达乎古今明圣兼乎述作神人胥庆上下均欢恭惟皇帝陛下巍巍若尧之则天翼翼如文之事帝立爱则明伦有典传心则敬一有箴适百年兴礼乐之朝以一人建中和之极祀分丘泽决数代之疑文礼举耕蚕复歴朝之旷典兹以左祖之制虽克备于肇祀之时而同堂之规犹或安于前代之旧孝思罔竭古礼或踰乃因故址而经营遂命司空而爰作卜筮献吉虞衡入材梓人效审曲之能大匠董绳直之役百工咸趋而从事庶民勿亟而子来世室都宫定制逺追于周庙左昭右穆成规独异于鲁宫堂寝维新门庑有翼信乎外有以不失其序而内有以各伸其尊圣孝克尽于奉先宸衷独契于稽古者也伏愿祖功宗徳培国家有道之长圣子神孙保社稷无疆之福寝成延于百世流光被于万年

　　拟宋王尧臣谢赐礼记中庸篇表【天圣五年】

　　伏以赐第大廷天宠独先于多士颁经中秘圣学妙契于斯文义重表章道存方册入懐袖而生辉示缙绅而动色臣某顿首上言六经皆载道之书莫辨乎礼三圣有传心之法允执厥中训严理欲之两涂志通先后而一揆自仲尼没而微言几絶暨子思出而正学复明究极天人发挥徳业开闗启钥虑逺忧深附礼记而为经掲中庸以立号幸拨秦灰之余烬尚存汉疏之残篇在圣贤语焉而己详顾世儒习之而不察诚明要旨与王制月令而兼收性命真传杂内则少仪而靡考盖必学乎古乃有获信乎待其人而后行者也恭惟皇帝陛下自诚而明修道为教善继懋周王之孝好问广虞帝之公惟议礼兼得乎考文故博学肆厪于明辨恭俭庄敬而不烦文理宻察而有别乃于载籍之中独究精微之藴适胪传于清禁遂宠锡于鸿篇盖观一书之会通其徳至矣而析众言之淆乱惟圣能之臣某发迹草莱玩心章句知修身之以道惭事君而未能鱼跃而鸢飞久荷明时之乐育天覆而地载仰私帝徳之栽培既膺甲榜之荣旋获瑶编之赐喜逾宣子已如入鲁而观书徳忝仲尼不必适周而学礼臣敢不诚身获上得善服膺素富贵而行成已不遗于成物恐须臾之离庸行必顾其庸言益懐戒惧之图少助经纶之业伏愿建三重以王天下修九经而先国家致中致和俾天地位而万物育小徳大徳如日月明而四时行福兼禄位名寿之全治极博厚髙明之久

　　拟进重书八庙寳训实录表

　　伏以史严载笔圣谟聿备于贻孙事重考文王心允笃于法祖万年之典有成一人之孝斯在欢腾中外志协幽明臣等诚欢诚忭稽首顿首上言窃惟左史右史之记古有専官大事小事之书国存恒式尧言布而如见周礼在而足征典则垂一代之规谟训俨百世之戒自贤圣之君不作而简册之积徒繁实录上于贞观猥多微隠之语寳训起于明道不无润色之词惟我列圣之成书允惟千载之信史第编摩各専于一圣而简帙世殊缮录未萃于一时而字书巻别时如有待述乃谓明恭惟皇帝陛下睿知中兴文明上治学而有获大举郊庙耕蚕之仪礼以齐民曲尽衣冠章服之等事必先于稽古孝尤严于奉亲兹当嘉靖之余益隆继述之念宸衷独契祖徳是彛乃出金匮之缥缃复给上方之笔札缮书简于多士经理専于大臣俾集馆阁之英各肆校雠之力寳训灿然而若一实录昭如而更新锦帙牙籖焕动日星之耀琅函金简昭回龙凤之文乃知易象春秋未足夸于东鲁将使河圗大训顿失寳于西周盖百十六年之书于兹备矣而亿千万世之史莫能尚焉臣等学未知方尚懐疑于盘烛才非通古敢正谬于竹书聊竭愚资仰酬成命伏愿以兹为鉴因是得师法虞舜之重华体武王之纉绪盛徳大业笃成烈于前人髙山景行率旧章于乃祖鸿图保有于一统燕翼永贻于万年臣等云云

　　拟皇史宬成儒臣贺表

　　伏以瑶编赫奕八朝之成典载新石室閟严一代之藏书始备明圣允宜于述作制度兼得于考文逺迩均欢古今仅见臣等诚欢诚忭稽首顿首窃惟国必有史爰分左右之官史必有藏用昭悠逺之则缄诸金匮焕日月以同光副在京师与山川而并久周惟外府汉则殿中东京亦聚于兰台李唐类收于四库虽徃制可寻于歴代而宏规未备于圣朝恭惟皇帝陛下宪天聪明法祖典则郊庙之式稽古不违耕桑之仪于今独举仁孝流通而帝亲飨礼乐明备而天地官顾惟实录编年诚一代之信史寳训记要尤烈圣之神谟纂述既有先后之殊字文不无工拙之异更加缮录复肆校雠出东观之旧藏集西昆之多士经理甫勤于元辅营建已命于司空乃发名山之材一仿石室之制砻斵殚公输之技雕镂呈匠石之能非土非木亘厚地以盘基以奂以轮揜列星而争耀瑶阶珉宇虹霓恍起于梁楣■〈王戚〉柱琼榱龙凤飞翔于户牖匪直光前之举实惟裕后之图臣等猥以草茅滥班侍从多书既忝于柱史叙事尤劣于马迁忽此遭逢奚胜快覩伏愿祖功宗徳克培启佑之休圣子神孙益展继承之孝斯干兆熊罴之吉仰耀前星瞻洛颂邦家之长永安盘石臣无任瞻天仰圣欣跃屏营之至谨奉表称贺以闻

　　拟皇上于重华殿等各置经书备览赐辅臣诗谢表

　　伏以宸居清暇干行妙帝学之纯圣藻昭垂晋锡仰王言之大肆日隆于盛徳实天纵夫多能拭目生辉铭心佩宠臣某诚欢诚忭稽首顿首窃惟羲元以不息资始虞歌以惟时永言见乎辞者圣人之情异于人者明君之学禹功九叙懋着修和说命三篇允懐终始降观后世殊愧前闻观逰侈而学术荒鲜知开卷之有益词华繁而雅颂息遂令删后以无诗石渠之六艺粗陈咏歌盖阙栢梁之七言虽丽经典奚闗斯惟志道游艺之难兼抑亦明圣述作之有待恭惟皇帝陛下虚明烛物平荡养心克己迈颜扬人法舜徳已征于晬盎志尤切于就将兹炎暑之方殷益藏修而靡怠万几多暇时禁殿以来游一息弗存惧灵台之失养顾外史所掌司存隔越于南宫而中秘有藏道里逶迟于西苑爰征简籍分置宫墙庶禆缉熙之功实资取阅之便缥嚢金笥羣玉错陈紫殿朱扄九流具在当翠华之顺动即丹府之含光惟户牖之铭方兹褊矣虽造次之顷必于是焉既随地以得师复因诗以言志掞龙章之藻丽裁凤律之舂容句各五言篇几廿韵日星炳焕匪夸郁郁之文金玉温纯允见存存之性信乎熏风雅咏并虞帝而垂芳炎热短章陋唐宗而靡述者也臣某遭逢有幸赓载无能目眩珠玑顾名言而莫罄珍逾琬琰斯传世以为荣坟典索丘之书能读素惭于倚相梧桐凤凰之什矢音遐想于召康伏愿学必求心事皆尽实观古法祖骏声独出于帝皇徳就业昌鸿烈上追于贤圣一綂而建极受此丕丕之基万年以保民永作明明之后臣无任瞻天仰圣欣跃感戴之至谨奉表称谢以闻

　　拟上天帝尊号表

　　嘉靖十七年月日嗣天子臣御名诚惶诚恐稽首顿首上言太极分两仪无名为始干元资万物大徳曰生日月星辰仰光华于千古风霆雨露运神道于九重斯百王所同尊实一代之崇典顷因圜丘报本之祭益广明堂宗祀之仪惟昭事之诚逺稽诸圣而尊称之建宜酌于今兹敬改上曰皇天上帝荐之寳册用协礼文钦鸿号之维新百神咸若俨玄居之如在万世孔安得一以清永绥降格惟天为大莫罄名言有土有民成命夙膺于灵眷我将我享寅威徼锡于休征臣无任瞻荷感戴之至谨奉表以闻

　　又

　　嘉靖十七年月日嗣天子臣御名稽首百拜上言伏以圜丘之祭大报本以事天明堂之仪严宗祀以飨帝综百王之彛宪成一代之崇规对越无形骏奔有主诚通陟降谅黍稷之非馨道契幽明冀祝史之无愧臣承祧主鬯甫及于百七十年之时制度考文爰采于三五六经之籍仰惟名号未协礼文敬定尊称恭陈瑞册伏惟皇天上帝神道无为先三才而立极干行至健鼓万物以流形明明溥照临之仁荡荡垂悠久之化由大徳是以不徳惟难名则非常名祗奉精禋聿修昭事万邦咸若钦嘉号之维新亿载孔安凛宸居之如在伏愿尊亲允格至和常溢于两间孙子攸宜明命永绵于百世臣无任瞻荷感戴之至谨奉表以闻臣稽首百拜谨言

　　拟驾幸无逸殿命辅臣进讲御豳风亭赐从官以上宴谢表

　　伏以义存鼎建宸逰踵接于明时道洽泰交天宠洊承于永日欢腾朝野光溢缙绅臣某等诚欢诚忭稽首顿首窃惟君父之视臣子辟如一身手足之与腹心原无二用昌言拜而资启沃之益大烹养而通上下之情故皋陶赓歌于惟几之时而召奭矢音于来游之日鹿苹致飨鱼藻交欢自能保至治于无虞抑以昭太平之有象慨正雅之音既息而朝廷之分愈严宣室之问鬼神何禆圣学前殿之行绵蕞仅戢臣骄未央贻信谶之诛曲江挟尽言之恨延和夏讲尚争坐立之仪内苑春逰祗事花鱼之乐寥寥古昔卓卓今兹信惟明圣之朝乃见地天之会兹盖伏遇皇帝陛下干健綂天震明御极覃孝思于明伦之典邃圣学于敬一之箴礼举耕蚕复千年之旷典祀分丘泽决数代之疑文制既定于衣冠情尤锺于稼穑思昔周公之教成王莫若豳风之与无逸诗书备纪式存经世之规亭殿肇兴懋着命名之义顷因穆清之暇爰通张弛之宜玉辂时来肃千官于羣从翠华顺动释一日之万几顾惟泮奂之游弥见缉熙之学始命讲于殿上俯及辅臣继赐宴于亭中溥同列辟日新盛徳与天地而同流湛露洪恩庆君臣之相悦逺陋征招之作遐追镐饮之欢臣等学本面墙官叨从辇乏嘉猷之入告抱素食之深惭职歉交修奚以补仲山之衮志同将顺尚期调傅说之羮伏愿存无逸乃逸之心厉虽休勿休之志不遑暇食恒知小人之依能受尽言聿思元圣之训惟明明后保民以至于万年受丕丕基建极会归于一綂臣等无任忻天荷圣感激屏营之至谨奉表称谢以闻

　　殿试策一道

　　皇帝制曰朕思首自三代以来迄于宋终中间虽歴世有久近而其君之歴年亦有长短要之皆视其为君者何如耳但传云惟周之歴世最多国祚恒久然周之所以享祚久本于文武之所积累亦后之继承者能保持之耳上至夏商垂及唐宋亦若是焉皆基之于先王徳泽洽于民心亦继之以嗣王能尽持盈慎满之道者也洪惟朕髙祖髙皇帝代天行道重肇中华建振古无比之功徳朕太宗继述于草创之初列圣遵承于大定之后百有六十余载传之于今朕以宗支方在冲昧之年入承祖位幼弱不才多招灾害于民兹来思祖宗创造万艰惕然悚惧朕欲长保洪业于无穷有隆弗替永宗社万禩之固保国家千世之传民得以遂生物得以适所如古之良法要道朕心慕之思之不知何以得此故进尔多士于堂尔等藴持既久王业素娴于懐可罄所知以告朕将亲择而勉之钦哉
　　臣对臣闻帝王之治天下也固以善始为难而尤以保终为贵能保其终则其基之而为圣学藴之而为天徳推之而为王道莫不尽善尽美可久可大而所以保业之固享祚之长者皆于此乎在不能保其终则其学荒而弗缉徳隳而弗宏道弛而弗振而一时之治亦且于是乎衰矣而况于千万年之久乎故曰慎厥终惟其始又曰慎厥初惟厥终帝王治天下之要臣窃以为无出于此者矣夫国之将兴也自以为不足其亡也若有余臣以草茅书生滥与计偕仰承明问虽不足以测天地之髙深然反■〈氵复〉圣制惟惓惓于三代以来歴世之久近年之长短而有及于祖宗之肇创列圣之遵承求所以永宗社万禩之固保家国千世之传民得以遂生物得以适所臣有以知陛下之心盖兢兢焉若不足而太平之基万世之治皆可以逆决于此矣其敢无辞以复乎恭惟陛下以明圣之资抚盈成之运践祚以来盛徳大业与日俱新志定而事成道洽而政治羣生和万物遂斯世斯民皆熙然于和气熏蒸之中徳化洋溢之内此董子所谓正心以正朝廷正朝廷以正百官正百官以正万民而逺近莫敢不一于正公孙弘所谓心和则气和气和则形和形和则声和而天地之和应者也臣虽欲有言亦纯乎无以议为矣所以反复究思以为陛下万分有一之助者无亦曰保终而已诚以自三代以迄于宋中间歴世之久近歴年之长短虽杂然不齐然未有不以能保其终而久而长以不能保其终而近而短者也自一代而言则厥后之克艰降而为暴徳之罔后而汤以之兴耿命之丕厘降而为元良之剥丧而武以之兴自一君而言则严恭寅畏殷中宗所以享国之长也自时厥后立王生则逸生则逸而罔或克寿矣陛下所谓视其为君者何如臣则曰视其君之能保终与否而已其在于周则文武之所积累后之所以保持皆未有不保其终者其所以卜世三十卜年七百而卒过其歴者岂偶然之故哉上至夏商垂及唐宋夫亦若是而已其在于我国家则髙皇之创业以能保终而创之也太宗之继述以能保终而继述之也列圣之遵承以能保终而遵承之也陛下诚念祖宗创造之艰而欲求夫良法要道以永宗社以保家国使民得遂生物得适所臣窃以为亦无出于保终而已虽然谨终于始陛下既善其始矣仲舒强勉之言可毋陈也魏征十渐之屏可无列也而臣区区之情犹不能无言者亦忧治世而危明主之意而已夫今日之务有闗于陛下之保终者臣虽不能备言之窃以为其大者有四四者何也一曰尽下臣闻人君尽下则聦明开故古之帝王虽徳之至治之极而犹有进善之旌有诽谤之木有昌言之拜有多闻之求凡以道之使言而兢兢焉日求其所未及也夫是以下无匿情而上无遗听臣无隠忠而君无蔽明盖有赏之而使言者传曰兴王赏谏臣是也有罚其不言者书曰臣下不匡其刑墨是也陛下即位以来未闻赏一谏臣而以言受罪者屡矣陛下设谏争之职置辅弼之臣皆将使为立仗马与不然而何一鸣輙斥去也若是者其可以保终乎此臣所以望陛下之优直也公卿大臣皆陛下之所托重而恃力者固不止于四三人而已也而陛下之所及咨议者独惟四三大臣而顷刻之召对仓卒之敷陈又未必尽其所当言与其所欲言也文学侍从之臣本以论说古今兴衰之大要非以备数讲论而已也而其所及陈于陛下之前者不过经筵之讲章而讲章之所及又多陈善之词而不皆责难之语论于古者详而及于今者略得无犹有所惮而未尽乎臣愿陛下广览兼听使凡公卿大臣以及于文学侍从皆得从容以献其说或如司马光之请毎日轮一员直资善堂夜则宿于崇文院以修非时宣召可也逺方之贱吏闾里之小民虽甚微细不足以烦陛下之念然其情之休戚固国势安危之所系而亦享国久近之所闗也臣愿陛下开其自进之途使皆得以陈其欲言之情可乎凡此皆臣所谓尽下之说也二曰省费臣闻圣王不尽民之力不尽民之财故古者人君之养财也修之以六府厚之以八政而经之以九式无浮费也其养力也用民不过三日起役无过一人而又使之任老者之事食壮者之食无竭作也夫是以财力纾而百姓给百姓给而储积富储积富而国家安卒有水旱凶荒盗贼之患而皆待之有余矣今者陛下土木之功日以益盛阙廷之外斤凿相闻畿甸之间轮蹄交错臣亦知陛下凡所经营类由轨物而非以供耳目之娱然天下不可户晓大抵君子信之而小人惑焉诚以朝廷之一金田野之百金也内帑之百金民间之万金也陛下费以百金而民以万金供之至于万金则又可知矣且其所自来皆鬻妻僦产之需梏拲鞭扑之余也用之益多索之益急民安得而不穷则亦安得而不惑至于赋漕不给又不免出内府以继之而三年九年之蓄益耗至是则虽君子亦不能无惑焉矣若是者其以为保终之道乎陛下欲民得以遂生物得以适所则此固其所当先虑者矣三曰正俗臣闻治天下以正风俗得贤才为本盖上行下效谓之风众心安定谓之俗此世道所由以盛衰而实治道所由以升降也陛下履中居正躬自勉以厚天下而风俗犹有未尽善者盖有怙侈灭义骄淫矜夸如书称殷士者矣有车马衣裘宫室竞饰和五味杂五色调五声以观欲于天下如严安之言于武帝者矣有财多而光荣史书而仕宦勇猛而临官如贡禹之所论者矣有交亲戚倚贵势走髙门邀大车巧笑而伪言卑陬而姁愉偷一旦之容以售其技如栁宗元之所讥者矣凡此皆古之所谓敝俗而今皆有之陛下左右之臣计亦有以上闻者曾是不正则日以益敝而所以为陛下治道之累者盖不浅矣若是者其可以保终乎臣窃以为正俗之道莫大于纪纲莫重于教化莫急于得人司马光曰愿先定纪纲以还淳美之俗言风俗则系于纪纲也胡寅曰朝廷有教化则士人有亷耻士人有廉耻则天下有风俗言风俗之系于教化也董仲舒曰移风易俗使天下回心而向道类非俗吏之所能为则风俗之系于良吏又可见矣陛下有意于正俗其将于三者而留意乎四曰经武臣闻兵贵精而不贵多多而不精则徒耗廪给而无益于缓急之用今者兵非不多而常有微弱不振之患者何与谓之兵而不知战也给漕挽者兵也服工役者兵也占于将校之役使者兵也羸老而坐食者兵也此孙洙所谓离为六七者也且縁邉之卒多强壮蠭悍而京师之兵反微弱不振则于古人所谓居重驭轻之意无乃失乎臣尝窃求其故由于汰择之无法简教之无实而已所谓汰择之法者何也兵之老弱者固多而强壮者计亦居其三四诚能择其强壮者以时教之而老弱者则姑廪之而使给天杂役既不滥耗夫强壮之力而简教亦不虚废于老弱之徒兵其有不精乎所谓简教之实者何也臣闻周官司马之掌政也寓兵于农既使家各推其壮者以为兵然必中春教振旅中夏教茇舍中秋教治兵凡旗物号名钟鼓镯铙之节莫不习之有素若闗节脉络相通为一而又中春振旅王执路鼓中秋治兵王载太常盖一岁四时之教而天子再临焉非如今之所谓操者止以崇虚名应故事而已也如是而兵有不精乎此臣所以有经武之说也虽陛下所以保终之道不止于此四者然因是四者而求之庶几有得于万分之一而臣区区之私忧过计亦可以少自释矣虽然臣所论者政也保国之末而享治之流也陛下无亦于其本源而求之乎何谓本曰礼是已何谓源曰仁是已礼以为本仁以为源此三代所以享国长久之道而我祖宗之所以立国列圣之所以守成皆未尝有出于此况夫由是而尽下则仁足以容其直而礼足以感其诚也由是而省费则仁不忍于竭民礼不靡于非制也由是而正俗则一人仁而天下兴仁也一人让而天下兴譲也由是而经武则仁不至于殃民礼不违于军政也而天下之事皆可于是乎推矣而何有于保终乎而何宗社之弗永家国之弗保乎而何民有不遂其生物有不适其所者乎臣愚草野之人不知忌讳惟陛下恕其狂而终览之幸甚臣谨对

　　乡会试策十道【甲午乙未】

　　第一问【甲午科】

　　有建天下之本有运天下之资何谓建天下之本功徳之盛可以经纬天地而成大有为之志者是也何谓运天下之资形势之张可以宅中圗大而树大有为之基者是也本之以功徳而复资之以形势则动无不克事无不济以之创业而可以垂亿万年无疆之统以之守成而可以保亿万年无疆之祚矣此愚于圣祖之基迹太宗之定鼎所以不区区于形势而必有以求其本也请终言之今之建康即古之建康也古之国于此者若晋宋齐梁陈皆偏安一隅而不能由是以进取至我圣祖始自淮右渡江而基迹焉夫以钟山龙盘石城虎踞在昔孔明尝以为帝王之宅王导尝以为经营四方此其根本而其言不验于晋宋之朝者岂非由其无功徳以承之乎今之燕山亦古之燕山也古之都于此者若金若元皆苟且为治而不能由是以宅中至我太宗始以江淮为根本而定鼎焉夫以内而太行西来重冈迭阜外而浑蔚诸州髙山峻岭在昔苏秦尝以为天府百二之国杜牧尝以为王不得不王伯不得不伯而其言不验于金元者岂非由其无功徳以基之乎盖失其道则形势虽强不足以立此山河之美吴起所以有在徳不在险之言也彼六朝金元其功徳果何如哉得其道则形势虽微亦足以兴丰沛之间古未有兴王之迹也而髙祖起于泗上南阳之间古亦未有兴王之迹也而光武起于舂陵此天时地利孟子所以有不如人和之说也若我祖宗之兴非即髙祖光武之俦欤然自当时观之则一出而江汉清再举而吴会平三征而闽越归命四伐而荆湖率从中原之师兵不血刃太平之绩一怒而成我祖宗之取天下易于反掌矣而必迟之以十六年之久岂固出汉髙下以创业而贻守成之基殆有不容于欲速者耳既而羣雄尽剪矣四夷咸宾矣内而百官之正外而民志之一纪纲有常政务毕举我太宗之守天下宜亦可以无为矣而北剿强胡六飞三驾不免如汉武之经畧者岂顾不文景若哉以守成而兼创业之功殆有不容于自安耳不然则虽圣徳神功足以建天下于亿千万年之久而区区残狄恐不免乗一日之间矣非太宗驱除之又何以定万世之基哉于乎天下财赋盛于东南而金陵为之会天下戎马盛于西北而金台为之枢用东南之财赋綂西北之戎马无敌于天下矣而我祖宗之立国则岂以之而自恃哉仁义得民盖取诸周规模宏逺盖取诸汉品式备具盖取诸唐家法严肃盖取诸宋而歴代之弊一切扫去此固圣子神孙万世所当法也愚请颂之以为献

　　第二问

　　人才之在天地间有可以气运而拘者有不可以气运而拘者何则气运之行有盛有衰而人才之生亦有盛有衰必以为不出于气运则古人以有为之才而不能成有为之功者亦多矣而可以为非天乎必以为尽出于气运则古之圣贤固未尝有不可为之时也而又可以为非人乎吾是以知不为气运所拘者非常之才也而其拘于气运者则亦常才而已而可以概论之乎执事发策而以人才之闗于气运下询承学请得而究言之夫气运之说何始也无乃后之儒者见天下有其人而无其时者以为天实为之乎非也愚尝有所验矣唐虞之时洪水泛滥蒸民未粒其所以为天下患者不可以一二数谓之气运之盛不可也而皋夔禹稷之徒生于其时卒有以成时雍风动之化者何欤商周之初承桀纣之虐其所以为生民害者不可以旦夕去谓之气运之衰可也而伊虺周召之徒生于其时卒有以致从乂迓衡之治者又何欤知此则人才之盛衰其果不可以气运拘也明矣然自春秋言之则以齐之鲍叔管仲晋之舅犯先轸郄克赵衰宋之华元楚之子文蒍贾秦之百里奚吴之季札郑之子产其才非不杰然也而大之仅能辅其君以主夏盟次之仅足保全境内说者固曰气运之衰耳自汉唐言之则若萧曹若丙魏若房杜姚宋其才盖非管鲍诸人比也而能佐其君以立一綂之业以成一代之治说者固曰气运之盛为之耳知此则人才之盛衰其又不能不以气运拘也明矣要之为气运拘者一方之才也不为气运拘者天下之才也士君子之处世其将为一方之才乎其将为天下之才乎为一方之才则管鲍诸人之在春秋萧曹诸人之在汉唐者其所为吾不屑也为天下之才则皋夔禹稷之在唐虞伊虺周召之在商周者其所为有取也不然则定哀之时其气运何如也而孔子且曰吾为东周齐宣之时其气运又何如也而孟子且曰王犹反手信乎非常之才终有非气运所能拘者耳而诸葛亮狄仁杰之事业又何暇为之屑屑哉

　　第三问

　　求帝王之治者不可不在于道求帝王之道者不可不本于心心也者其道之会欤道也者其治之基与治不本于道则疎略苟简而不足以成可大之业道不本于心则强为袭取而不足以成可久之徳此后世之治所以恒不古若而贤臣之于君每不能自己其责难之诚也请因明问而复之人之言曰古之治天下者纯任道后之治天下者纯任法又曰三代而上治出于一而礼乐达于天下三代而下治出于二而礼乐为虚文信乎三代之治不复可见于后世也已然吾之心即帝王之心吾之道即帝王之道举而措之亦存乎其人耳然自圣学不明不惟上之人不知所以为治而下之人亦鲜有能以是而导其上者在于汉吾得一董仲舒焉吾得一王吉焉仲舒之言于武帝曰愿陛下设诚于内而致行之则三王何异然观其所谓正心以正朝廷百官与夫勉强行道勉强学问之言则其致行之实固在是矣吉之言于宣帝思建万世之长策举明主于三代之隆然观其所谓朝廷不正难以言治左右不正难以化逺与夫独行于深宫之言则其长策之建固在是矣其在于宋吾得一程伯子焉吾得一邵康节焉伯子劝神宗行王道期致治如三代之隆然观其所谓稽古正学明善恶之归辨忠邪之分则其致治之说不可知耶康节作皇极经世曰苟有命世之人则虽民如夷狄三变而帝道可举然观其以易书诗春秋皇帝王伯尽圣贤之事业则其所谓帝道者不又可知耶惜武帝有嘉唐虞乐商周之志而不免肆惰于穷黩宣帝谓汉家自有制度而不免溺意于刑名神宗可与有为而卒惑于安石以致新法纷纭此董生之言所以见废于汉而程邵之说所以不行于宋也与然而致君当道卒未能如四子之纯粹而简切者焉方今皇明在上兴道致治有能得其说而存之则因心以求道因道以求治将必有在而徳可久业可大帝王之治可复见于今日矣若夫条鼌董之疏以法弱翁之忠校宣公之奏以继子瞻之志者则执事责也愚何知焉

　　第四问

　　师道立而后可以明天下之正学君道立而后可以抑天下之异端盖正道之行也有本异端之兴也有源使师道不立则本之不务而其所以为学者不过口耳之末而已其何以明天下之正学乎使君道不立则源之弗塞而其所以致辨者亦不过词说之烦而已又何以抑天下之异端乎夫自周礼以乡三物教万民而宾兴之其待士之学正矣今则特以经义取士而支离于章句文词之末经术其何由明乎自汉以来如董子之学春秋知正朝廷以正百官之理似矣而张禹以论语为帝师乃不能止外戚之强岂于事君以忠之义有未思耶京房之学易知帝王以功举贤之法似矣而李固以巨儒位台辅乃不能正清河之位岂于春秋提纲之法有未讲耶然究而言之则董子正而或失之迂京房知道而未见道其于所谓正学者盖均有未明也王制执左道乱民者有禁其卫道之意严矣今之佛老正所谓左道而乃蔓延于天下以惑世诬民异端其何由息乎自汉以来如文帝以黄老致清浄之治似矣而宋徽宗身称道君以酿成靖康之乱何其惑之深欤晋简文以知禅宗明死生之说似矣而梁武帝舍身事佛以自取台城之祸何其愚之甚欤然究而言之则清浄之说失之荒死生之说近于妄于吾所谓异端者未之能絶也欲明正学谓不由于师道之立乎欲抑异端谓不由于君道之立乎诚使其严学校之教而不为虚文重选试之法而务求实用如周子所谓志伊尹之所志学颜子之所学如吕与叔所谓立士规以养徳厉行更学制以量才进艺则庶几抱经义者兼徳行而才皆体用之实矣诚使其察妄诞之奸而使不得售禁鬻度之令而使日益耗如韩子所谓人其人火其居明先王之道以道之如欧阳子所谓仁义之说胜则杨墨之学废则庶几执左道者皆知禁絶而无崇信之非矣否则本之不端末流之弊其何所止极哉

　　第五问

　　治久者不能无因循之弊为治者不可无变通之宜夫立法之初本无不善而行之滋久则其弊有不能免者使无以变而通之则法日益弊而天下之事日益壊矣而何以善其后哉请因执事所举屯田盐法二事而直论之夫屯田之法我祖宗所以足食足兵而为国家计者利甚大也而今则日益壊矣始也有卫必有田今或卫迁而田存始也有田必有屯今或田在而屯管亡将校管屯因行渔猎之计监司点屯徒饰簿厯之文执事所谓名存实亡者不其然乎盐法之行亦我祖宗所以酌古凖今以为边储计者利甚溥也而今亦日以壊矣存积之盐既不充于所支常股之盐又不足于所出商贾之徼利者急于取盈而鹾徒之私贩者横于村落执事所谓利久弊滋者不其然乎伊欲变而通之则亦非有他道也盖屯田之实虽亡而其名犹在其亦因名以责实而已无己则如元学士虞集之法欲以海滨之地尽以为田有能以百夫耕者则与以百夫之地能以万夫耕者则与以万夫之地而授之以世官焉是亦一说也盐法之弊虽滋而其利未尽失在于去弊以存利而已无己则如我朝大学士丘浚之说使中纳之商易粟以银然必先行宋人转般之法以通前日之商继行汉人官给牢盆之法以待后日之商而次第之毕举焉此亦一说也然而其要则莫先于得人焉诚使屯田得人则如枣祗屯许下而兵备足于魏韩重华田代北而转输省于唐者可致也盐法得人则如管仲在齐以鱼盐而富国刘晏在唐以盐利而佐用者可致也故曰有治人无治法奚独二事为然哉执事进而教之幸甚

　　第一问【乙未科】

　　有敬天之心有事天之道敬天之心存则有以致感格之机而天无不孚事天之道尽则有以修时宪之实而天无不若故敬天非难而事天为难事天非难而得事之之道为难此古昔圣王所以日兢兢焉察于天人之交求诸君臣之际而罔敢有逸志焉者凡以尽吾事天之实而已而岂敢饰虚文崇常典以愚天下之耳目哉知乎此则我太祖髙皇帝与皇上之所以勑天敬畏者可得而言矣如圣政纪所载愚生虽不能仰窥其万一然观当时宋濓之序首以郊庙百神之祀礼文咸秩而祀事举者为言要未可谓之不知本也继是而大本之正也大分之昭也军政之肃也民志之定也风俗之新也凡此皆所以为事天之实而其尤可征者如盛夏不雨则席藳露坐一星失次则惊惕不寐以至如观心有亭衍义有庑精诚有录洪范有图其所以内存敬天之心而外修事天之实者盖与尧之钦若舜之时几禹之谨戒文之昭事同一揆矣岂徒以之托诸空言戒谕臣下以为虚文常典而已哉惟我皇上明圣宪天励精化理国家将兴必有祯祥是以大之而黄河清甘露降小之而卉木之瑞鸟兽之祥凡诸福之物莫不毕至所以衍亿万载无疆之庆者于是乎在矣夫何往者忽有星象之异则亦安知非天心之仁爱耶而我皇上方且躬御宸翰凛数百言勅谕臣工同加戒慎是又有以黙契我太祖之心于千载之上而敬天之心事天之道无乎不至矣然天无私怒变不虚生则夫感格之机时宪之实又乌可忽之而不讲耶易曰观乎天文以察时变诗曰敬天之怒无敢戏豫盖星文之盈缩无常而人事之招徕不一试以其略求之则古有以小人而致之者矣如共驩居朝则五辰未抚管蔡在列则保章星动此一说也而今有之乎古有以夷狄而致之者矣如渊聦肆逆则陨星为肉遵鉴相屠则岁星袭月此亦一说也而今有之乎古亦有以政失而致之者矣而今亦无之也则长星经天岂元朔渗滤之朝所宜有孛宿歴氐岂贞观既效之日所宜闻乎古亦有以主慝而致之者矣而今亦无之也则星陨而雨岂宜纪于宣尼之笔而太白经天岂宜见于傅奕之奏乎夫数者皆无焉则其所以为世感格之实者果于何而致力乎夫亦求诸用人之间而已盖天象固常与君子相符而君子亦常与天象相感故傅说骑箕萧何应昴吾尝得诸传记摄提之位列卿钩钤之司出纳吾尝得之星家是以君臣和而三台齐君子多而东壁着贤士进而少微绚采其理然也且以郎官出宰上应列宿荀陈一聚犹动徳星而况于朝廷之大百僚之广拱北辰而依帝座者乎是故朝宁之间或忠或佞一人之身乍贤乍否一时之事有得有失凡此皆天心之所以为喜怒而星象之所由顺逆者也由是求之则百司之所以钦承仰答上纾我皇上之忧者要必有道而钩陈太微象纬咸若析木天街星宿清润下之所以钦若即上之所以时宪矣书曰同寅恊恭和衷哉请颂之以为今日在位者之忠告

　　第二问

　　人君之治天下也不患其无统天下之法而患其无化天下之本法者何纪纲是也所以维持聨属乎天下使其势无不一而王道之所由行也本者何心是也所以感动倡率乎天下使其情无不一而天徳之所由立也故心不加则纪纲弛天徳纯则王道备舍其本而区区求之于法抑末矣夫纪纲之说何时而始乎一见于书则五子之歌也再见于诗则棫朴之咏也然书之所戒则以失道而乱纪纲诗之所美则以勉勉而纲纪四方吾是以知纪纲固治乱兴亡之由而人君一身尤纪纲张弛之本是岂可以不加之意哉惟昔唐虞三代之时不赏而劝不罚而治固无所谓纪纲也然其所以形诸风声轨物之间达诸上下贵贱大小之际施诸会朝表著名位等级之殊措诸朝廷畿甸以及乎万民之繁四海之逺虽无纪纲之名而有纪纲之实是故天子綂三公三公率诸侯诸侯制卿大夫卿大夫治士庶人其所以綂天下之法甚修而峻徳之明仁义之由行典则之诏人纪之修皇极之建其所以化天下之本甚正信乎王道之备未有不由天徳之纯也乃若后世则有可慨者矣髙祖之兴规摸宏逺汉非无纪纲也而贾生太息于文帝之朝且有指大如股胫大如腰之说矣太宗之治庶几成康唐非无纪纲也而司马公追论于有宋之世且有藩镇阻兵士卒逐帅之讥矣宋之纪纲太祖以仁厚树之仁宗以恭俭承之亦善矣而数传之后乃有元帅畏偏禆偏禆畏将校将校畏士卒至或以一夫流言道路而为之变令推恩焉此其故何也无亦本之弗立而徒法有不能自行者乎中间如信赏必罚身致中兴宣帝尝有意于汉矣而刑名之学甘于杂伯以是为汉家制度可乎则其纪纲亦不过宣帝之纪纲而已刻意王道厉精圗治神宗尝有意于宋矣而新法之行悮于安石以是而上慕唐虞可乎则其纪纲亦不过神宗之纪纲而已是二君者非徒本之弗立且并与其法而失之则夫开汉亡之衅而基宋迁之祸者吾其谁咎哉善乎韩子之言曰善计天下者不视天下之安危而察其纪纲之理乱也洪惟我祖宗创制立法万世可行其纪纲则备矣其所以体之心而推之天下者有其本矣而承平日久人心玩愒有司奉行容有失其初意者我皇上以刚健中正之资而有厘正弊源之志执事以是为千载一时欲诸生条其所以兴革之宜补捄之术而愚非其人也虽然亦尝有得于朱子之说矣曰核贤否以定上下之分明功罪以公赏罚之施斯其纪纲之大者而纪纲之所以立则又在台谏补察而无所私宰执秉持而无所失而人主又以大公至正之心恭已于上而照临之如此而已知乎此则兴革之宜补捄之术不有可得而论乎愚生天徳王道之说亦在其中矣若夫仲长綂之所谓井田于谨之所谓赏罚姚崇之所谓官爵杜黄裳之所谓法制要皆一偏之说而愚无取焉执事其毋以为嘐嘐

　　第三问

　　圣人之道存乎经圣经之传存乎人故经有显晦待人而传道有絶续得经而存经所以载道也人所以翼经也此其系亦甚重矣而乃区区以文之今古求之其殆非吾圣人作经之意乎夫六经帝王经世之典在焉孔子赞之删之定之修之其所以垂世立教者卓乎不可尚已夫何火于秦稍出于汉而其文仅存焉壁传口授诚有上古中古下古之殊矣执事举以下询不可谓无好古之志也而愚窃有说焉盖阅字未尽偏傍固古人所不取而苦于竒字或者又议子云之艰深以不识而见讥者固无足道而人谓其颇识难字介甫遂以为终身之恨愚今岂敢以是而自诿哉夫亦求夫圣人所以作经之意而已噫昔仓颉之制字也天粟显昼零之瑞鬼妖动夜哭之祥是诚万世文字之祖而六经之所頼以传者也顾其创之当时则有象形会意指事转注假借谐声之异义踵之后世则又有鸟迹虫篆悬针薤叶钟鼎玉柱八分飞白之异文要之非求道者之所先也夷考其始制之时字皆有义姑举一二言之则如武之为武有取于止戈也乏之为乏有取于文之反正也蛊之为蛊有取于三蛊食皿也亥之为亥有取于二首六身也此其为意亦精矣要之非论道者之所急也何则圣人因道而作经后儒因经以求道道苟存焉经可略也经苟存焉文可略也则夫所谓漆书竹简特其糟粕之余而科斗隶文特其煨烬之末耳圣经存亡之机汉儒存经之功亦何与于是哉何则易以卜筮存而实亡观经解所援差之毫厘缪以千里之言今之易无有也其所以存不有赖于施孟梁丘京费之力乎诗自春秋作而已亡观左氏所引翘翘车乗虽有丝麻之章今之诗无有也其所以存不有赖于齐鲁毛韩之功乎既脱酒诰复脱武成书非全也由伏生安国相为授受而二帝三王之传赖以不坠焉既失月令复失王制礼非全也由鲁淹中孔氏相为羽翼而大学中庸之旨赖以有得焉麟笔既絶策书不存春秋非全也由公谷左氏而二百四十二年之事赖以见焉程子所以谓经不通求之传传不通求之经也吾于是深有感于经之存亡道之絶续而姑以文之今古为可略焉虽然三豕渡河非子夏莫之辨而石鼓之聱牙虽昌黎犹或难之则字学亦吾人之所宜尽心者特以之而求圣经则以为可缓耳窃尝谓字之兴莫善于秦而字之废亦由于秦李斯之所作君子不可以人而废也夫何始皇以衡石程书故簿书日繁字画日趋简便而隶兴焉隶之由名固以其施诸徒隶而已斯之后于汉得一蔡邕于唐得一李阳氷于宋初得一徐铉然先儒尝谓宋之能者多于唐唐之能者超于宋则知阳氷之学有冠絶今古者矣方今朝廷之士草泽之民必有好阳氷之学而追李斯之迹者愚以为金匮石室之文纪徳之碑铭功之器所以垂休光而照后世者不可不还古文之旧而书史之刋布簿书之记録则姑仍乎今日之习以播同文之风而已彼隶书之贱吾以为不可施也执事其将谓何

　　第四问

　　不明于天不足以立政不深于学不足以知天何则周旋运行天之道也而其迟速进退未尝不征于星悬象着明天之文也而其躔度次舍亦未尝不会于星此古圣人继天立极君子之观文察变所以必加之意而不敢忽也夫星官之书其渊源逺矣自黄帝使车区占星而以容成搃之此其所由始也太史公有言自初生民以来世主曷尝不歴日月星辰及至五家三代绍而明之而巫咸甘石唐昧之书出矣姑以其略言之则二十八宿众星为经水火金木土五星为纬者其象之大较也中外之官常明者百二十可明者二千五百微星万千五百二十者其数之大较也有主有客有犯有孛有迟有留有伏有逆有表里盈缩有含誉有昌光有格泽者其占之大较也欲一一而陈之要有不可以更仆终者虽然明问不可虚辱请举其为用之大者为执事试言之可乎盖古今星官之学其为书亦琐矣而其有关于立政之大用者吾得其四焉四者何曰法其象以授时也综其运以起厯也辨其方以分土也察其变以观灾祥也何则星之见于六经者莫先于尧典所谓在玑衡以齐政者其官则有羲和仲叔焉其宅则有旸谷南交昧谷幽都焉而民所以遂其析周夷隩之宜者于是在矣然其所以为纪者则曰日中星鸟也日永星火也宵中星虚也日短星昴也尧之政要莫有先于此亦莫有大于此者矣故曰法其象以授时也其在洪范曰恊用五纪所谓五纪者岁日月星辰厯数是也然而岁本于月月本于日日本于星辰星辰贯乎厯而厯数成焉自黄帝调厯起辛夘颛顼用乙夘虞用戊午夏用丙寅殷用甲寅周用丁巳三统用庚戌四分用庚辰而卒未有外星以成厯者故曰圣人作厯以天地为本以四时为柄以阴阳为端而必以日星为纪焉故曰综其运以起厯也星土之书虽无可考而十二国之分载诸传记类皆可推如玄枵为齐之分星而青州之星土则于禆灶之言知之星纪为越之分星而扬州之星土则于史墨之言知之实沉为晋之分星而益州之星土则于子产之言知之大火为宋之分星而豫州之星土则于子韦之言知之以至鹑火为楚之分星则于叔向之言知之娵訾为卫之分星则于申须之言知之以至燕之析木周之鹑尾秦之鹑首赵之大梁鲁之降娄莫不各有属焉故曰辨其方以分土也其在周礼有保章氏以掌日月星辰之变动又有冯相氏掌二十八星之位以观妖祥自春秋以来迄于今其官虽已不举而其妖祥所应类有可征春秋时岁在星纪而淫于玄枵梓慎以为宋郑必饥则言其所属禆灶以为周楚所恶则言其所冲此非岁星乖次之应乎吴之伐越也说者以为越得岁而吴伐之不出二十年越必有吴以岁星十二年一周存亡之征此非岁星顺次之应乎至于后世尤不可以一二举求其顺次之应则有如五星聚东井而髙祖帝汉也四星聚牛女而晋元王吴也求其乖次之应则有彗星扫东井而苻坚亾秦也岁星犯太白而慕容亡燕也所谓察其变以观灾祥者不又在是乎吁吾是以知星官之学不可不讲而执事之问不为徒发也吾是以谓不深于学不足以知天而不明于天不足与立政也执事倘与进焉则巫咸甘石之书钱乐葛玄之术当为执事尽之

　　第五问

　　用于国者修于家者也能知今者通于古者也故观其谈古道之谬则可知其处今事之疎而致用之未周者实由其学识之未充而已愚也于是实不免焉而敢以干肉食者之议乎然执事谓天下之事有言之若迂而实有益于治名为无事而实有大可虑者而因举夫东南之财赋西北之戎马下询承学愚窃以为是二者皆吾国家之大计其言之非迂也名为无事亦不可也是故不敢不陈其说焉夫天下财赋莫盛于东南浙东西江广固皆财赋之薮也自夫海舟罢直沽之运常盈列淮浦之仓而至者日益积转兑用坐食之兵列屯授分阃之寄而运者日益来会通一河闸埧相次亭传相望岂非我太宗之贻谋而恭襄之伟绩哉夫何近年以来漕渠淤塞输挽烦劳至于遣重臣以董之而功犹未著者何也得无疏其流而未导其源乎天下戎马莫盛于西北宣府大同固皆戎马之薮也且又宁夏守镇肇于永乐之初榆林控制创于正綂之世长城一带烽堠逺延藩篱外障又非我太宗驱除之功而列圣豫防之谋哉夫何近年以来卒伍干纪缘边靡宁甚至勒大兵以临之而始就屈服者何也得无治其末而未絶其本乎伊欲财赋通于东南其说固莫先于治河而今之所以治河者非昔之所以治河也盖昔之治河也欲除其害而今之治河也欲兴其利昔欲泄之使去而今欲疏之使通诚以会通一河自淮之上下以达于济北之境其水一资于黄河今河徙而流絶矣使不寻其迁徙之迹而导其北来之源则虽丁夫林屯畚锸鳞比亦随注随涸而不足为久逺之计矣此愚之所谓导其源者也不然则寻元人海运之故道与河漕并行以为缓急之备可乎此非愚之言也丘文荘之言也伊欲戎马宁于西北其说固莫要于备边而今之所以备边又非昔之所以备邉也盖昔之治邉也以攘外而今之治邉也以宁内昔欲拒彼之来而今欲防此之往诚以大同一镇实扼乎南北之交其城一面北向昔也尝潜出矣使不豫求镇防之计以絶其北出之路则虽甲兵在前金帛在后亦屡叛屡服而终无辑宁之期矣此则河套之地亦宜豫为经畧以防狄之出没可乎此非愚之言也亦丘文荘之言也若夫治河之说又有如昔人所谓筑堤以塞之开渠以疏之或欲作竹落而下以石或欲徙民居放河入海或欲寻九河故道或欲空河流所注之地或欲穿水门以杀水势如贾譲上中下之三策贾鲁疏浚塞之三法皆昔之所以治河者而今不暇为执事详之也至于治邉之说则又有所谓择将帅以綂我之师抚士卒以养我之鋭修城池以慎我之守积馈饷以足我之食备器械以蓄我之威禁侵掠以彰我之信如春秋所谓守在西夷朱子所谓备在朝廷者犹敢为今日劝焉不识执事肯为转闻于当宁否

　　具茨文集巻一

　　●钦定四库全书

　　具茨文集巻二

　　（明）王立道 撰

　　○论

　　方今时务何为大论【嘉靖乙未四月十六日御试文华殿】

　　论曰有天下者莫急于保民而已盖吾民虽微而其情之休戚意之向背固国势之所以为安危而天心之所以为顺逆者也是故古之帝王虽深居九重尊临万国而保民之念未尝一日而不存凡所以休养而生息之者真犹父母之爱其子夫是以国势安天心顺而雍熈悠乆之盛于是乎在矣然则今日之大务又岂有急于保民者乎盖尝观之书曰亶聪明作元后元后作民父母又曰惟天恵民惟辟奉天传曰天生民而立之君使司牧之勿使失性凡此皆以见夫丘民之为重而以保民之道望之乎人君也自昔尧知之而有如天之仁舜知之而有好生之徳禹知之而有利用厚生之功汤知之而有寛仁彰信之道文武知之而有咸和辑宁之方此唐虞三代所以享国得天而治化之盛古今以为不可及也汉唐而下不足论矣然其安危废兴亦未有不由于保民与否焉者惟我祖宗之有天下也爱民如子盖之如天容之如地而民亦既各遂其生安其性相忘于尧舜三王之化而不自知矣然犹于今日时务之大而以保民为言者何欤盖保民非难而得保民之道为难所谓保民之道亦惟求吾民之所未便者而去之耳郡守县令民之师帅所以承流而宣化者今也守宰数易才与不才皆不得久于其任此民之未便一也财者民之心圣王之所以聚人以守位者也今也兴作之工日以益繁而调度不继或不能不厚取之于民此民之未便二也古者天子守在四夷边鄙不耸今既不能不恃内以防外而抚御非人縁边之卒时或倡乱逺近惊疑此民之未便三也古者居重驭轻今京师之兵微弱不振而两直隶河南山东所使上班操备者又多羸老备数而徒使之疲劳道路不安其业此民之未便四也国家漕东南之粟以预储蓄皆由于会通一河今黄河徙流漕渠干涸不独岁计所系而往来者车挽陆运疲顿莫胜此民之未便五也盐之在天地间固民生日用之所不可阙者然必价平则易泄而人皆得食无积而不售者矣今也商贾待日久而支出难则不免过为取息而徒使私贩满于民间鹾徒横于村落此民之未便六也马以足兵国家或市之于边或养之于官或牧之于民法亦善矣但牧于民者少良多驽而徒困之以刍秣之费严之以追陪之限往往至于破产而不能支此民之未便七也七弊未去而求以保民民之弗保而求今日之大务未见其可也然则当如何亦曰久守令之任以责成缓土木之功以养财慎将帅之选以安边简更代之兵以重内审漕挽之宜以裕用通盐马之政以宜民如是则保民之道有不外求而得之矣虽然皋陶曰在知人在安民又曰知人则哲能官人安民则恵夫言安民则必以知人先之信乎古今之治未有不得人而能安民者也故尝窃为之说曰今日时务之大保民要矣用贤急焉

　　君子务实胜论【阁试】

　　君子尽其在己而不计其在人故毁誉得失一无能动其情焉何则行出于己名生于人在己者而我有未尽是吾之责也而其在人者吾何知焉吾知免夫一身之责之不暇而暇为人忧乎哉所求于人者重而所以自任者轻斯亦甚为弗知务已今夫名之所由生也非輙然以是加之也有实以为之先也盖二者之在天下若形声影响然太上无名其次名与实俱其次名有余而实不足其次则实亡而名存夫实亡而名存者辟之索影于无形闭其声而求响之振焉胡可得也古之君子自其穷居而达行之于天下自其幼之所习而至于终身由之自其己之所以自治而推之以治人此其养之非不豫而其具非不大也其功非不勤而其意非不切切然也然而非有为而为之也夫固以是为分内事也至于实至而名生焉则其令闻嘉誉固有辉然溢乎其外而不可揜焉者矣今夫玉在山珠在渊夫固不能哓然自号于人也然而辉山媚川其光粲焉日章而人莫不以为天下之至寳何哉有是藴于中则必有是华于外斯理之固然也椟燕石嚢鱼目而以眩诸市人曰此玉也此珠也出而观之斯未有不嗑然笑者名其可以伪为哉故夫无实之名可暂而不可常其实既至则虽一人不知而天下自有知之者一时不知而后世自有知之者昔者孔孟之徳业盖卓卓乎絶古今矣此其实亦至矣然当时知其圣且贤而名之者无几也不惟不知其圣且贤而名之而且使之以龃龉穷也而孔孟曾不以是动其心且皇皇焉日亦不足也夫是以其实愈修而其名愈逺后之人实不及于孔孟而求名焉多见其不知量已且夫非其有而取之谓之盗揜所不能而饰之谓之诬执涂之人而谓之盗且诬鲜有不■〈奭色〉然为之怒者诬世盗名而独且甘心焉何哉此犹窃人之财以为家其始非不侈焉羡溢一日败露则向之所蔵去者皆他人物耳尚安得而有之哉故誉大者毁亦大誉小者毁亦小而卒无能善其终始者病在乎无实而已夫子曰不患莫己知求为可知也而孟子之告徐子亦曰声闻过情君子耻之圣贤正忧夫好名者之失之而反之使知务耳然世犹昧焉而汲汲者何也虽然誉望之髙下足以验吾实徳之废修而信向之浅深足以观吾学术之进退故君子虽不务人之知然因是以自考焉则所以进乎其实者自不能已矣故夫知有实而忘其名者贤人以上之事也知有名而反求诸实者贤人以下之事也此其愈于暴弃不亦逺乎故曰求士于三代之上惟恐其好名求士于三代之下惟恐其不好名谨论

　　太上立徳论

　　论曰圣人之道法乎天也何也天者羣物之宗也圣人者万民之宗也天道生成变化于穆不已若未尝有所作为于其间者然而羣物宗之而卒无能出其纲维主宰之中以自外于覆帱之下故曰上天之载无声无臭又曰天何言哉何则大徳不徳徳也者天之所以为载也声臭无之而何功与言之足云哉圣人法之故其所以出乎身加乎民始于一时而及于万世者亦清明纯粹广大渊博而莫非自然之道无为之体是故有无功之施有不言之教天道也观圣人者亦观诸天而已然天之徳体物而不可遗圣人之徳亦体事而无不在故能以无功为功以不言为言巍然首出而万民宗之其俗咸和其治从欲不动而化无为而成徳之至也愚尝观诸尧矣巍巍乎惟天为大惟尧则之荡荡乎民无能名焉故夫子曰大哉尧之为君也当时问之外朝外朝不知问之在野在野不知帝力何有作息饮食而已矣知识不事顺则而已矣是何也天也虽夫子亦无得而称焉也然犹曰巍乎其有成功焕乎其有文章斯非所谓无功之功而不言之言也哉昔者舜问于尧曰君王何如尧曰天徳而出宁日月照而四时行犹云行而雨施噫是可以观尧之徳矣夫子之所以知尧即尧之所以自知者也夫何世变之日趋于下犹江河之日趋于海而圣人者始有所不得已焉矣风气之所移习染之所积则其污隆升降斯亦理数之常而帝王之殊要不可谓后儒之过于区别也昔者读书至徂征之师已不能无恠于徳之弗逮而至于昌言以为拜苗格以为勲于乎曾谓尧之时而有是也胤征而下吾滋隠矣纪法之备浩若江河而播告之修溢于简册斯亦章章乎可为民极也当时仰之万世诵而传之其功其言非不昭然与徳并立于天地之间然而圣人之心斯烦焉甚矣夫浸灌之泽孰与时雨爝火之明孰与日月然而枯槁晦冥之时则夫所以浸灌之施而爝火之用者斯诚有大不得已焉者也不然则惭徳之汤岂安为来世之口实而武之所以未尽善者独无乐乎文王之徳之至哉吾是以知南巢牧野之举固汤武之不得已于功而降衷之诰彛伦之访又皆有不得已于言者也于乎尧舜其天也汤武而下其犹人欤虽然韩昌黎有言由周公而上其事行由周公而下其说长以吾夫子之圣贤于尧舜乃不能少起东周之衰比功汤武而仅以其言立者何欤噫殆不然矣吾夫子与太极合一与神道并行夫是以道在天地而教化无穷是夫子之徳固不世之徳而夫子之功固不世之功彼所谓言者特其可见者耳其亦犹尧之有成功文章已乎夫子曰唯天为大唯尧则之吾亦曰唯天为大唯仲尼则之谨论

　　齐物论

　　人知物之为物而不知天地亦一大物天地能物我我亦能物天地故以物观物可也以物观我可也以物观天地亦可也然则天地与我皆物也而况于物乎夫惟至人为能立乎形器之外超乎法象之表不梏于耳不役于目得于神而忘其物斯其能物物也天以运齐其周行之度三百六十五度古今未之前却也致日以春夏致月于秋冬影长多寒短多暑明之出入魄之死生为昼夜为晦朔吾未闻来岁异徃岁也地莫大于水水之为物也有汇者流者旋者伏者混者湍者缓者茫无涯者弱不胜芥者其流一也其弗之搏激也无弗东也合天地而观之天地又一也阴阳之所为也天运神地道载神气天地皆神故能生我故能生物物与我俱得天地之神然则我又与物一也物又与物一也且子闻夫尧舜之圣桀跖之恶乎夫人而能为尧舜也桀跖之不为尧舜也习也颜何为而夭命也夫孰谓老彭而寿于回也周公达而吾仲尼穷且厄也盖十一国无暖席焉其不得开明堂制礼乐而为东周也运也惟易地则皆然原宪衣敝履穿不羞于结驷曾子易衣而出而曰晋楚之富吾何慊乎哉北宫子短褐有狐貉之温菽粟有膏梁之味其寤也其能自信也又乌乎有智愚得失也何则贫富时也是故我与人人与我一也夫惟圣人能通之以神胡越之人其俗悬异或累数译而通焉然而其生同声也其天本然也而况乎非胡越者耶惟物则亦有然者也靡草之生也其长不踰尺寸其根茎不能任风其萎也不越时焉而欲以较寿于冥灵其然与其未然与吾谓此亦一荣悴也而彼亦一荣悴也鲲之逰于天池运以几千里彼其视吞舟之鱼犹酰鸡蠛蠓而况于鲵鲕哉然其自得于水也一也蜩也学鸠也其不能抟扶揺而上也而奚以笑鹏也非昧于小大之分也其自适亦一也是故得其介者或且为龟龙或且为鱼鳖得其毛者或且为麟虞或且为狙猱子又独不观夫鹪鹩乎其雏之化也为鵰桑虫七日而成蜾臝物化无常皆天地之神也夫子曰一以贯之一者神也惟是故能尽其性亦能尽人物之性圣之事也得天地之神以尽人物之性盖至吾夫子而后谓之善齐物也后之未至吾夫子一贯之妙而曰齐物齐物云者妄也噫妄也久矣

　　洒扫应对是其然论

　　夫道器一致也本末一理也知乎此者斯可与语学可与语学斯可与语教矣何则形而上者谓之道形而下者谓之器道其精器其粗道其本器其末也语道而遗器则其道也为虚无语器而遗道则其器也为糟粕为煨烬虚无者往而不返糟粕煨烬者物而不化是故道器相离而本末交丧以是而为学君子弗由也而况于为教乎君子弗忍也今夫太极之理流行于天地之间虽无往不在然而非茫然无所归着也盖即夫形器之粗而斯理寓矣故非道无以成器非器无以见道自天下而言则自一物以至万物皆器也自吾一人而言则自一事以至万事亦皆器也而道实行乎其中矣故羽毛鳞介不可以为物之细耳目鼻口不可以为形之粗而洒扫应对不可以为事之末也是盖器必有道物必有则事必有理而末必有本故因人以之天即下以求上此学之方也教之术也夫子曰下学而上达不其然乎自圣学不明而异端者流始有生之谓性之说夫以生为性是犹以洒扫应对为道也故先儒辞而辟之曰生非性生之理是性然则洒扫应对非道也其所以然者道也因其然以求其所以然道逺乎哉而世之溺于髙沦于静者又或离形去智为虚无寂灭之说夫离形去智是舍洒扫应对而更求其所谓道语道而遗器者也其为学者之害庸有既乎呜呼此古今之所以鲜成材而道之所以不明不行也大抵中人以下多流于愚不肖之不及而不能缘末以求本中人以上又几于贤智者之过而不免于务本而遗末奚独一言偃然哉虽然吾于宋之程氏而有取焉盖昔之论其学者以为尽性至命必本于孝弟穷神知化由通于礼乐而其所以教人者亦不出此则此之所论固不可谓之臆说也噫是有以知道器之一致而本末之一理矣后之有志于学者请以程氏为法

　　安国家之道先戒为寳论

　　论曰善治者必有以识天下之势而预为之所天下之势其安危理乱不能卒易而其几未尝不先动焉几之动也若隠微幽黙不可究知而其实着于朝廷昭彻于上下之耳目其初似非智者所能逆覩而及其成也虽愚者犹知忧之其原若未足以妨政败纪可指摘瑕垢而其祸常至于倾荡溃裂不复可支持收拾者是孰为之而孰任之也彼其君臣上下恬然熙然诚以为治且安矣而一二有识之士独惕然有危乱之忧或昌言以明之坐循其故而不为之所以驯至于不可救者以在于不先戒而已故曰安国家之道先戒为寳书曰惟事事乃其有备有备无患戒也在易泰之上六城复于隍至否之九五则曰其亡其亡繋于苞桑圣人亦知夫泰之不可常否而休之者之存乎人也使当泰之上六而以繋桑终焉则复隍之虞亦可无尔矣古之君臣虽至安极治而其心常兢兢焉不能安于民上是故戒之克艰惧其逸而淫也戒之以朽索之驭圗怨于不见也戒之以慎终惟始惧其自满而自用也戒之以彻彼桑土惧其民之侮予也夫以数君之明且圣也其民之协和也其治之不疚也而犹若是云者何哉明君有未然之防故几未动而预为之所庸主反之至于势已无可奈何而犹不知所以善其后也且夫玩政靡俗有危之征无危之形财匮民离无乱之迹有乱之萌察其微消其萌危乱逺矣昔者尝怪七国外戚之于汉夷狄之于晋其始皆与相安夷然易之不数十年而社稷为虚至庙祀播迁生民无息戈之期此其几皆有所先动而莫为之所亦犹桓侯抱将死之症而至于痛觉而后求治之此越人之所畏而却走也向使汉晋之君能逆见其几而戒之于孽芽微弱之时今虽以安存可耳即贾生刘向之言不足施而江綂之论安所售效哉故善医不疗于己病而善治不救于己乱其识虑明而俻先具也故曰安国家之道先戒为寳吴起以对武侯起诚知言今夫千金之子欲保其家其心必常朝夕而思之兢忧祗惕逺求过举而后能庇其族姓以传子孙况乎以一国之重天下之大顾可以易而忘其戒哉故夫审徳正学以逺邪也遏欲慎动以顺时也约已恵穷以和众也勤志敬终以先物也选贤黜佞以明任也容直广问以尽下也经逺饬纪以察变也夫如是故法立而不犯政成而不易修之朝廷而可以定百辟宜民人推之天下后世而可保宗社利后嗣盖其所以忧勤祗惧无敢少自暇逸焉者正所以暇逸之原而善后之术也故早办而前虑虽有外患弗能危之矣深谋而慎防虽有小人弗能乱之矣抑起之言盖得之于兵夫兵见可而知难其号令赏罚趍舍进退皆预有定画故战胜攻克而人不敢窥者戒之于先也使以怠志疑玩而忘备则其军乃可袭而虏而犹欲以战胜克获其不然必矣呜呼庸人徇意于目前而兵家制胜于未战此骄将之所以多偾师而佚君之所以鲜理国也善治者亦审其几而已贾生尝有取于夷吾之言曰四维不张国乃灭亡而曰使管子而愚人也则可管子而少知事体则是岂可不为寒心哉予于起之言亦云

　　有文事者必有武备论

　　治天下有二道交废者亡偏用者乱是故圣王务兼修焉二者何也曰文也曰武也斯二者其为术异其为用悖疑不免于举一废一焉者而君子又何以两重为也噫孰知文所以饰武也武所以卫文也世亦尝有舍一而言治者乎周语有之武不可黩文不可匿黩武无烈匿文不昭故善治者恒蓄武而昭文焉蓄武所以威也昭文所以化也威以张之化以翼之民是以无逺志且无偷心焉三代之兴率是道也末世闇于天下之大势于是有任刑争而忘徳义者固未尝不因是以徼乱然一于文而武略之弗竞焉斯亦何以威天下而消其非望哉夫蓄以懿文徳萃以除戎器戒不虞师以容民畜众是易道也传曰天生五材民并用之废一不可谁能去兵兵也者所以威不轨而昭文徳也若是则文非武弗昭故曰教笞不可废于家刑罚不可捐于国征伐不可偃于天下用之有巧拙行之有顺逆耳必曰是为逆徳为凶器而少安粗治则遂耻以是出口斯其有不阶厉而养戎也耶今夫虎豹之在山非不蔚然文也无爪牙之利则犬羊能侮之有国而不知武其诸虎豹而无爪牙者耳人之侮之有不万倍者乎昔者尝读周礼以成王之贤周公之圣继文武之后盛治之朝其所经纬自方位国野之大以及于社稷宗庙朝廷宫寝之规自治教礼政刑事之官以及于参伍敦辅陪台之役自圭冕舆服之重以及于米盐酒酰■〈巾荒〉栉之微莫不秩然有法粲然可观斯亦可谓文之至焉者矣而司马所掌以綂六师而平邦国者亦曷尝不备哉有九伐之法有四时之教有军旅之式有伍两卒旅军师之制五礼有军六卿皆将斯亦可谓能知防矣夫是以成王为令主而周公为贤相乃知文非末徳由武而昭武非不祥由文以济不然则弗戢固足以自焚而忘备以启戎要亦未可以为善守邦也夫以雍容礼乐非不优于坐作进退击刺之为矛铤戈矢较之簠簋爼豆之器非不若尔殊也然徒焕然饰乎其外而其中弛败委懦则君子且以为能国乎哉譬之富人之子袭遗业抱千金之资日夜扰扰焉思所以华其居美其服御舆马以周旋于礼仪制度之间而恶其垣墙弛其扞陬适足以为盗之招耳故曰有文事者必有武备此夫子之言也夹谷之会微吾夫子鲁且藩于齐矣又安能使之章章而归侵疆也哉故愚尝谓有文事而有武备则以鲁国用而有余有文事而无武备则以天下用而不足谨论

　　民心悦而天意得论

　　善事天者不求诸天而求诸民不求诸民而求诸已如是而已盖所谓不求诸天者非以天为不足畏也所谓不求诸民者亦非以民为不足恤也民之休戚天之喜怒闗焉而人君一身又民之所系以为休戚焉者此其几之相通理之相感捷若影响验若符契固未有外民以求天而可以得天之意者也亦未有外身以求民而可以得民之心者也善事天者亦当知所务矣然世之论者类以为天若是其尊也民若是其卑且贱也君见子于天而民又见子于君者也若是则天之与民固邈然其不相及而人君者固天下一人而已何必区区焉以卑且贱者之悦为哉噫亦弗思之甚也已昔之善论天者吾闻之矣书曰天聪明自我民聪明天明畏自我民明畏又曰天视聴自我民视聴言乎其体之一也又曰民之所欲天必从之言乎其情之通也传曰天生民而立之君使司牧之勿使失性言乎其爱之至也夫以其体之一情之通爱之至若是而敢以一人肆于民上以纵其淫其为弗克若天亦甚矣古之圣君虽其平居无事之时而其所以恤民以尽事天之诚者亦不敢少自怠焉钦若以分命非以备官也平章协和尧之所以事天者诚矣时几以作歌非以尚词也好生之徳舜之所以事天者诚矣克谨以明训非以诬后也利用厚生禹之所以事天者诚矣小心以昭事非以徼福也恵鲜懐保文之所以事天者诚矣盖其所以为民者民非吾民而天之民也而其所以得天者天非吾天而民之天也当时虽匹夫匹妇之微亦罔不获自尽此其所以克享天心而唐虞三代之治古今以为不可及耳不然则其所以为钦若为时几为克谨为昭事者亦不过以崇虚文修常典而无益于天下而尧舜禹文且无以成其为尧舜禹文矣而又如天何哉而又如民何哉然而天有可畏之几而无可畏之迹民有可畏之实而无可畏之形其理微其情隠彼昏不知且以天为茫茫然耳民之悦与不悦又何与焉是故有威福自尊晏居髙拱而志不逮下以斯民为甚卑贱而慢易之者其名曰亵天有怠荒自安政刑俱废视民之休戚若越人视秦人之肥瘠而忽焉不加喜戚于心者其名曰弃天有好人所恶恶人所好以自便其一切偏党反侧之私纵欲败度之为而使民弗克胥匡以生者其名曰逆天夫天之为天此君人所恃以自立于天下者也而亵之而弃之而逆之非惟为天之赤子者流离涣散溃裂四出不复可以收拾而天心亦甚怒矣而又何以有其人民保其社稷而享其尊荣也哉大抵君之于民不患其无法制维持之宻而患其无孚契交合之情不患其无纲纪振肃之功而患其无浑沦完固之势盖民心孚则天心亦孚民志固则天心益固理固然也况夫君之于民其典天叙也其礼天秩也其讨天讨也其命天命也而惇之而庸之而命之而讨之凡其所行无一不与天合则亦无一不与民合而我即天天即我矣而民又何以庸其说哉信乎善事天者不可不知天之心而尤不可不知民之心也抑吾又有说焉天之立君固以为民而君之有臣又所以共天位食天禄以治天民者也则其安民之责亦均焉而已故君既以恤民之实事其天而臣又以事天之诚事其君兢兢业业上下交修则庶乎民心常悦而天意常得矣皋陶曰同寅协恭和衷哉愚敢以是为事天者告

　　○议

　　黄锺考议

　　夫礼乐之行于天地久矣由天作者乐也以地制者礼也立天之道曰阴与阳是故为六律以声之自黄帝迄夏商周洋洋乎纪法备矣周语曰古之神瞽考中声而量之以制度律均钟百官轨仪纪之以三平之以六成于十二天之道也六律之中黄锺为重其犹易之太极欤不以六律不能正五音不以黄锺不能成六律语乐者废而不繇是舍太极以起易也未之或覩焉周以前尚矣汉承秦后畴人分散独一制氏能明铿锵鼓舞之节乃遂不能寻绎旧故成一家言余滋隠焉然绍而明之亦代见其人在汉司马迁班固京房郑康成刘歆魏杜夔晋荀朂阮咸梁武帝沉重隋郑绎万寳常唐祖孝孙张文收宋和岘李照阮逸胡瑗司马光范镇尤班班焉迁之说具在律书亦多所抵牾如黄锺九寸盖以九分为寸也以九分为寸约之当得八寸十分一而乃谓之七分一又如锺丑三分之下有二其实位生之法而妄论余分此皆有不可晓者夫以汉兴近古甚迁又世家太史其失尚尔即诸子何足道哉固志与迁相出入其不同者迁之律至蕤宾重上生而固则以次下生兹其略也房六十律相生之法学于焦延寿其谓十二律之变至于六十犹八卦之变至于六十四也宓羲作易纪阳气之初以为律法建日冬至之声以黄锺为宫太蔟为商姑洗为角林锺为征南吕为羽应锺为变宫蕤宾为变征此声气之元五音之正也庶几哉其知本矣康成说在礼疏歆当莽朝摠领条奏其法一曰备数二和声三审度四嘉量五权衡然未有不根本于黄锺者奚独迁固然哉夔精妙絶人朂咸足称神解因律调声未闻舍法梁隋之间仅得一万寳常而夺于浮议竟沮焉大扺律有正声有子声有五声有七声用正声者迁固也房也沉重也如康成如绎如孝孙则皆兼用子声者也又如迁之书固之志康成之什礼皆用五声若房之六十律而重广之为三百六十律绎与孝孙之八十四调而寳常广之为百四十四律皆用七声矣此亦正犹连山首艮归藏首坤周易首干虽作用不同然其始于太极则一而已至于累黍之法则黍之员长大小既系于地之肥硗岁有丰俭而纵用横用复多异说于是有更用粟者矣有用禾抄者矣有用蚕丝马尾者矣又有欲用人指者矣毎一议律輙盈廷焉此岂直君实景仁然哉愚窃以为律以和声声以达气气和则声和声和则乐和故曰乐非声音之谓也有无声之乐矣所谓无声之乐果何物哉求诸吾心而已大禹声为律身为度史之所记不可诬也抑尝闻晋人有言丝不如竹竹不如肉夫亦近取诸身乐云乐云钟鼓云乎哉且古之时律法具存此其音宜皆直廉和柔发散啴缓而粗厉噍杀已存乎所感之殊若是乎不可専任也今夫郑卫之音非不荡然淫矣夫独与韶武异律哉故至治之世和气四达则虽操篑桴撃土鼓斯亦有至乐焉不然而徒典以后夔审以师旷称以季札钟鼓管磬羽钥干戚亦不过为虚器而已又奚暇黄锺之求也昔者尝怪司马氏之作律书也乃不言律而言兵不言用兵而独于汉文偃兵息民之事切切焉者此其故何也伤和致沴莫毒于兵兵莫惨于志汉文知乐之本矣乃率委之未遑良可惜哉要之和气无所不在一政未纯一民不获其所皆兵之类而乐之贼也

　　重守令议

　　仕者重内轻外所从来久逺予观今为守令者一得命或相頋失色若被斥谪然者此何故哉夫今世之出为守若令者其途不一然予尝观诸守矣秩大夫食禄四品其大府率綂邑数十绵亘几千里其所奉侍出入赫然若一大国君又尝观诸令矣应列星宰百里其大者又或倍地六七拟诸古次小国咸过之昌黎子所谓乐乎心则一境之人喜不乐乎心则一境之人惧者予诚见其然也此犹可以为轻耶今世守令其奏绩最者徃徃擢之藩臬擢之台谏又或擢之郎署非贪残大故不道辄不轻黜责多俟满考或廉谨无他才者亦徃徃循资致大官若是又不可谓之轻也议者见今世出为守令者或无所顾藉辄疑朝廷待之甚轻殆未然也夫无所顾藉之人岂以官之内外轻重易行哉无所适而可也诸与比郡若县者见其以不韪去遂相观望窃叹谓所处地使然又县綂之州若府州若府又綂之藩臬又皆有监司焉其所施设或相掣肘至于奔走承望颜色尤不能下意此尤非也孔子为委吏乗田亦罔不供其职而其与上大夫言必誾誾如固上下之体然耳士之所以自重要自有道岂直以是相荣辱哉且自一命而上何非君臣食其禄而任其事期不负吾天子而已内外又奚问焉予又见今世守宰数易才与不才皆不得乆于其任而士之轻视州县者亦毎以迁擢久近为荣辱此又何哉夫人才各有所宜黄霸治郡有能名而不可为宰相龎士元蒋琬皆非百里才然则国家宜择长于治民者为守令而复使久于其任焉则政定而民安之或增秩赐之金此奚不可者然而人情未必不益轻视州县也于乎是可怪已官之轻重以其人不以内外不以大小至迟速尤弗论也吾读汉史列传见龚黄卓鲁盖章章焉此皆州县吏耳当时近侍之臣从未央侍承明终身出入天子左右者知几何人今无得而称焉矣故愚尝疑守令之任朝廷未尝不重而人多失之自轻今欲更求所以重之吾无说也特明其重以为司民者告焉

　　防边议

　　天下犹一身也以朝廷为心以中国为腹以边鄙为四肢而必以纪纲为脉以百姓为元气元气充而脉不病则心腹安心腹安则虽有四肢之疾而无足忧者其本固也夫苟心腹之间蛊蚀浸淫日以深锢攻之不可药之不及则其形色动静虽不改其常然越人仓公固有望而惊焉者矣故善理身者先腹心善治天下者先朝廷其理不可易也夫自有中国而有夷狄既已久矣然而三代以上其备疎而害浅秦汉以下其备益宻而为害益深何哉盖非无弘议硕画之臣固守善攻之将也又非无兵食调发之宜绥和制驭之略也而边境之患日日以甚者三代以上备在内而秦汉以下备在外也夫古者天子有道守在四夷后世徳既下衰则夷貊起于左右而羌胡载道矣况其在殊方万里之外者哉数千百年得失一致大抵祸莫憯于喜功衅莫深于玩冦忧莫甚于内弱昔者武帝之世于汉为盛然不能守文景之恭俭而欲掩迹唐虞立威海内卒袭亡秦之轨焉此喜功之过也唐之治盛于明皇然而沉香之亭棃园之乐方肆志晏安而胡雏间发再致播迁此玩冦之患也宋之神宗治亦善矣然而新法之行卒为大臣所悮使海内萧条生民疲敝而靖康之祸实由以基此内弱之弊也使三君能即而反之正其纪纲养其百姓树本强而保内固虽有夷狄夫何能为辟之人身若蚊虻噆肤手足生疥癣曾何足为一日之戾也夫以内之弗图而求诸外其备既已疎矣而其所以为外之备者又未善也秦汉而下戎车待游车之裂戎士待陈妾之余宫室苑囿日侈而屯田荒芜宠幸之赏赉不知纪极而边氓有寒饥者如是而欲恃以防边不可也尺籍伍符动相掣肘文吏守法司农守钱谷使将不得行其便宜士不乐为之用如是而欲恃以防边不可也骤迁数代视帅府犹传舍然故情志不通而兵将不相习如苏子所谓易器而操之欲恃以防边不可也承平之时将家子多纨袴膏粱或贪淫残刻失士卒心而犹欲恃以防边不可也诗书礼乐之教不行而粗悍蠭暴不明于君臣之义往往至于戕贼主帅拥兵专镇而乃欲恃以防边不可也主帅慑于祸变遂姑息以苟安而恩威并废士卒益骄稍不惬则圜视而起矣欲恃以防边不可也临敌用众功罪不白败军者不必诛而斩首虏者不必赏或数战而不得一命欲恃以防边不可也故备诸外者犹得下策备而失其所以为备则无策矣朱子所谓其备不在边境而在朝廷者信乎万世边防之要术也若夫夷狄之出没山川之险易与夫攻守之利害用兵之竒正则有古今异宜而顷刻异变者不可以逆决焉谨议

　　足食足兵议

　　尝谓唐虞三代之初君臣拱手以议天下之事而兵食常有余后世遑遑然日夕而圗之而犹病其不足者何也先王之时居则为比闾族党之民出则有伍两卒旅军师之役无事则茅蒲袯襫耒耜而田有事则荷戈赢粮而趋行阵其所以为糇糗刍藁之资者即其稼穑仓箱之所入是古之兵食合于一而后世始分而二之也然以食养兵斯亦古今理势之所必至而今日之所以甚不足者则亦有由然也夫天下之事求而益之不若去其害变而通之必先顺其宜今者食不足则无以养兵兵不足则无以守国二者其弊正等而实相因顾所以去其害而顺其宜者何如耳是故足食之要六而足兵之要四所谓六者何也曰啬用经入禁奢抑末去冗备豫先王自其宫室舆服器用以至于嫔御囿游赏赉之费莫不有度啬其用也今得无有稍过其制而未之节者乎古者量入为出以年之上下制国用故岁凶则有彻膳弛兵之典焉经其入也今得无有时诎举赢而出倍其入者乎先王自君大夫以至于士庶人皆有品节禁其奢也今得无有富民帝服市儿鼎食而未之禁者乎古者士出于农而工商不敢与齿抑其末也故倡优绌可以卜楚之强绛商韦藩木楗可以观晋之俗今得无有兼并之徒行贩坐贾嚢金窖粟専利以病民者乎先王虽宁人浮于食而内无幸位外无游民去其冗也今得无有阘茸盗禄末作耗饩异端蠧业农之家一而资焉之家十乎古者有百畆之恒产而又有三年之蓄故虽有水旱凶荒而民无菜色备之豫也今得无有随取随用救急目前荒政无素讲义仓无宿储而无可以待不虞者乎六者弗图而求以足食不可也所谓四者何也曰时练养力备要择帅夫兵多不精则徒耗大农之入而不可以应敌今必于振旅茇舍治兵大阅之法坐作进退撃刺之方以至于旗物号名鼓铎镯铙之节务为简练而不视为虚文或如周官大司马四时之教天子再临以课其实可乎兵之离为六七自宋之孙洙已论其弊何则给战鬬者兵也游徼者兵也漕挽者兵也服工役者兵也羸老而坐食者兵也占于将校之驱役者兵也今必案籍而收之使操备之外不与泛役弓矢戈铤之余不手他器得以蓄其气而専其力可乎夫古有一夫当关万夫莫开所备寡而所制广者先其要也今或舍近而勤逺卒散而卫分畿辅之重老弱备数要害之地队伍弛缺请一汰其冗而致其精扼其吭而以为守可乎夫兵犹材也爱养之则滋故古之将莫不视卒如婴儿爱子今之任阃外者率多丰取刻与浚士以生故有逃溃死亡之患今必择人而命之使士皆得所而乐为之用可乎是四者皆所以足兵也虽然是皆不过去其害而已非求而益之也不过顺其宜而已非务变而更张也至于得人之说则尤为二者之要而有不待言者焉谨议

　　阜财议

　　唐虞之时其所以制财用者无出入之经无多寡之制无会计之烦无设官分职之扰宜若不足而上下之用常裕然有余自则壤之赋成于夏什一之助行于殷而司徒之官详于周其田赋则有上中下之等焉其用则有八政而叙则有九功焉其任民而敛之以均用则有九职九赋九贡九式之法焉其官则有大小司徒与其属焉此皆先王所以裕邦国而丰民人者也后世循之宜无有不足者顾徃徃废而弗繇务为毒敛苛取以至于瘠民而蠡国何也唐虞之君其心无一日而不在民亦无一念而非民也方其鼔琴弦歌斯亦怡情和志以自乐其万几之余闲而已而其歌犹曰南风之时兮可以阜吾民之财兮推此则舜之心何心也其精神志意抑亦足以养和而召顺矣则夫徳惟善政之云禹之所以为告者犹赘词也后世淫侈辟王念不在民而惟欲之从国已空而费益滋民就穷而敛益急若是则虽取禹贡周官之法而尽布之亦祇足以槖奸而文奢耳况又并其法而荡然矣乎于乎天之爱民甚矣使一人肆于民上以纵其淫非天之意也故夫有志于阜财者当奈何亦曰以舜之心而行禹贡周官之法度

　　拟处辽东乱卒议

　　惟嘉靖乙未春辽阳士卒相与辱主帅困守臣干我国家之纪惟时有位于朝者莫不相为愤疾议所以区处之宜或者谓天下之患多起于因循往者大同之变甫就宁殄蠢兹辽卒乃复为尔不大■〈扌剪〉艾如苗媷而髪栉之不独民慢其政惧且生戎心其渐不可长又或以为天下之事多因于激激则乱由是生今大同虽已无事然当再乱之后知负罪国家深重恐恐然惟惧其不终勚也兵兴则疑疑则将更有他志是合东北之民而驱之乱耳愚尝叅稽众议详求厥中窃以为由前所言得其势由后所言得其理夫仁义不同用而相资威惠不共术而交济为今日计谓宜严王诛以正其罪诚诏令以解其惑然后择将帅以安其心夫以天子所使以镇一方而卒伍乃得加之困辱焉此何以令天下其不可赦明甚然殱厥渠魁胁从罔治古圣王所以待盗贼之法类如此今名虽为反而未闻其肆然刼府库掠州县则其意可知矣要之首乱者不过数十凶人余亦多一时诖误不然亦何肯轻以父母妻子所仰赖而遽委之于盗贼也哉故今日诛讨之法不可不严然宜简兵搜乗鼓行而东至则谨戢士卒勿轻动以观其所应若果缚送首谋开门迎师则遂可释其余弗治要不可生事贪功以重为吾民涂炭也所谓诚诏令以解其惑者兵出之始宜遂宣之播告谕以朝廷待士卒甚厚如向者大同之变诛止首恶卒与惟新乃今得复相休以生相縻以宁不失为良百姓者朝廷之赐其取多矣而弗闻乎如此则既足以招徕于彼而又足以安反侧于此此岂止来山东扶杖之观而动淄青投戈之顾哉然人情图迩而忘逺事平之后往往又抚御非人或忿其前日之桀骜则过为严促或畏如前日之致乱则安于委靡故又必得人而任之寛之而非縦威之而非苛其才徳闻望又素足以服边人之心而逆折其气然后可以久安而无患昔者尝怪韩魏公镇陜卒有诉米陈下不中支者公斩其首数十辈而定自今观之似亦太暴而公行之卒以无事则其所以服之者固有素矣张忠定知益州适乱定之后一日出郊卒忽羣呼万岁公亦下马三呼其应变之略虽魏公亦以为不能及故夫有魏公之素而复济之以忠定之略亦何患乎边之不安而今或有斯人焉未可知也亦试求之而已故愚特以择将帅为今日之要云

　　具茨文集巻二

　　●钦定四库全书

　　具茨文集巻三

　　（明）王立道 撰

　　○传

　　郭索传

　　郭索轵人父郭解以侠横行一时睚眦杀人甚众帝怒族解解有妾琐姞方娠以贱故屏居外舍然遂不及祸逃之山中露夜奔走叹曰天乎使郭氏有后虽箝我于市我乃死无憾矣道遇异人为之易易已喜曰是卦内柔而外刚遇后缗归于有仍之吉其兆字于凶乃济厥宗匡体而黄中利见大人无咎已而生男益深自匿护视良谨数年解客有知其处者亟徃物色母子方贫馁拾遗穂田间见客媻姗却行然不得避也客遂挟与俱归言于卫将军将军曰促见之非我谁为郭氏立孤者衣食之与舍中儿等问名客曰是儿索而获宜名之索矣将军唯或曰索盖其母姓将军善其存孤名之以示不忘今莫可考云比壮旦夕侍卫将军虽休沐遇将军夜烛治军簿輙望明而出匍伏将事将军毎倚为爪牙间尝语索曰而父侠也多亦多怨今独以我故他日或将鱼肉女奈何女勿轻出出必介索涕泣受教自是岁輙一出尝以七八月往来江湖间未尝不介也索短小青黒大类父而精悍过之又性喜鬬小不快意輙盛气勃怒两目耽耽唾沫流喷不已诸少年相戒无犯索曰是夫腹中有芒毋自取疾其知索者輙为解曰索无肠徒外悻悻耳诸少年顾又相率亲索呼索为无肠公子然索故侠种又倚卫将军横甚尝过吴吴人不为馈食乃率党类尽蹂其田稻无遗种人言将军将军弗信也青舍人苏姓者建族人索父故相善人或毒索輙居中解索亦畏事苏如将军云及后青稍稍失势门下士多往事去病唯索与任安不肯去青薨以避仇不知所徃其子孙亦遂散处江湖间或徙海上其族最著者曰蝤蛑氏彭蚏氏拥剑氏往往不一姓亦时以侠闻
　　太史公曰解任侠恣睢布衣权动卿相始终藉卫将军保持之疑亦有过人者然不免赤族遗孤茕茕哀哉解多贼虐于人区区义信不揜其恶天之报施岂不明甚矣然余行闗中闗中人乃不识有郭氏后岂当时徙者既以族故絶至索复转徙与

　　孔方传

　　孔方泉人也小字阿堵先祖有功虞夏间佐禹治水以济民命始封于泉桀纣之季再絶再续周成王时太公立九府圜法王命泉侯与东伯等乗传周流天下既反命益地加爵国始大其别子入为王官世守泉府至景王时录其功欲大用之单穆公虑其权重将厚自聚敛絶民用以实王府力谏王王不听数年民果大困穷歴战国秦之乱子孙失爵遂散处民间泉独盛汉髙后二年方生方父先以避乱冐孔姓故方亦谓孔方云方性圆转机变善谐俗轻重必得时海内乂安上下奉法循谨方虽不能以功名自见然自朝廷公卿贵人下至富民商贾无不欲交驩方者见方輙握手不置无论新故方亦多技能能与物低昻或责以事事立办虽宫禁官府出入如私家人人卒值患难或甲乙相雠贼方居间輙解四方来求仕者亦多依方方皆为奔走之无不意满方或舍去輙羁困无所成列侯公卿有求车马宫室子女诸玩好方徃无不得方所至粟帛羡溢材货坌集逺方珍异山海之蔵頥指立具于是众疑方有秘术能使鬼通神方笑曰方无术也将鬼神亦自喜方耶名公卿若申屠嘉张释之贾谊辈亦时时取给于方然终惧为己污辱遇方落落或以非礼自致輙正色谢絶以是贤豪多不亲附方方稍自失又素病体臭邓通新得幸于上相工以通法当饿死上忧之召通谋所以富贵久长于通通叩头泣曰陛下诚怜臣者使臣得孔方与居臣无患矣方时在蜀上促召贵方使续祖官职为严道使奉朝请既拜上属方曰女废族也頼通陶铸女女其无忘通虚心以共通事方顿首谢益昼夜自磨砺尽敛芒角通所使不复爱身或忌方譛于通曰方多反复背面各异与方昵者皆龌龊小人然通知方无他益爱任方会文帝崩景帝以齰痈之恨下诏锢方使不得为通用卒饿通以死后七国反又以方族尝佐助吴囚方京师尽收系方之族至贯索朽絶不得释方死帝乃悯其非罪稍复其族云
　　太史公曰邓通以色幸假符衣裻释檝棹被绅绂无秋毫辅益人主负乗致冦其败宜然而方为之使陋矣然以方圆转多通能生死荣辱人人趋之如水走下晩乃不能庇一通卒负帝委托何哉人多尤方余窃谓太子既立固通命卒之时矣方曷能左右通耶即帝未崩太子未立通无饿死相一日疾病先犬马填沟壑帝虽以方殉通如通何而懵者犹惜方事通之不终谓方不去通不饿死不知通制命于天耶抑方所制命耶悲夫

　　○记

　　养知斋记

　　余尝读程氏书至所谓致知在乎所养养知莫过于寡欲者心窃爱之夫人心之灵莫不有知盖万有之所涵众理之所会而庶事之所由以应者皆于此乎在焉此固吾心本然之天而非外假为也古之圣人知无不至其思之所通感之所应沛然而达涣然而释怡然而顺而初无表里精粗之异焉此其心非独与夫人异也其知犹夫我也然而圣人尽之而众人昧焉者何哉今夫水之湿也火之热也美色之可爱也恶臭之可恶也夫人而能知之也使夫人之知皆若于水火色臭然则其知亦至矣明于彼而独暗于此焉何哉圣人之于天下之事之物犹其于水火色臭也知之至也知之至者夫亦由其能养而已且孩提之童犹有不虑而知者今且举天下贸贸焉冥行于胶扰纷龎之中而终身若坐墙屋岂其心独不如孩童哉孩童之知纯于天而众人之知蔽于人也故曰大人者不失其赤子之心圣人之知自孩童而养之者也众人之知自孩童而贼之者也养则充贼则壊其所由来渐矣记曰物之感人无穷而人之好恶无节是物至而人化物也人化物也者灭天理而穷人欲也圣愚之分有不在于此乎然而圣人无欲者也贤人寡欲者也众人则徇欲者也无欲故能无不知寡欲故能自其所知而达之于其所不知徇欲则蔽焉而已然而夫人未必皆圣人则亦未必皆无欲也由寡焉而寡之又寡以至于无则其于知亦几矣且人之一心至虚也至明也而亦至不可测也虚故能入明故能照故心大则百物皆通而心小则百物皆病夫心岂有大小哉欲之所攻则虚者壅明者昏而心斯小矣是其所以不可测也辟若水鉴然其于万物之形无不受也无不见也然扬泥于水而聚垢于鉴则茫然无覩者失其所本然也故浊澄而后水之用着蔽去而后鉴之体昭欲尽而后心之知澈是故圣人有闭邪之道有克己之功有制事制心之法有胜怠胜欲之戒其所以养之者至备也夫是以理无不穷性无不尽命无不至而天下之真知于是乎在矣此岂以闻见推测为之也哉易曰寂然不动感而遂通天下之故然则圣人所以能通天下之故者正以其无所思为而有以养其寂然不动之体云耳愚既有得于程子之说值某以是名斋遂为书其语以记之

　　洗心亭记

　　亭以洗心名何取于水也失古之圣人因静以观动因寂以御感因内以制外夫是以神而明之则能通天地之故达古今之变举而措之则其徳日新其业富有而其道在于万世斯何也圣人之心犹水也水一万物之形圣人一万物之情夫皆以其至明焉耳矣圣人之心至明纯乎天也而吾人之心则有不能不杂之于人者故情伪之所染物欲之所湼得失利害之所垢蒙则其虚灵之本然且将汩没于混浊尘滓之中而不能自拔而何以成其身应天下之务哉此犹挹潢污酌行潦而鉴之形焉鲜克见矣是非水之本也其蔽然也故君子欲有以成其身应天下之务者则必善事于心善事于心者无他亦曰以静观动以寂御感以内制外如圣人之所以退藏者而已于乎此洗心之亭之所以作也夫攻取烦则湛一之天淆思虑消则一致之理得今当万感交集众欲纷拏之时试退而休于此亭则渊然而汇者志之定也泠然而声者气之清也莹然而彻者神之存也于是乎染者毕涤湼者毕洁垢蒙者毕脱而去之而吾心之天澄然湛然而天地万物之情于是乎可见矣若是者何也其本复也故江汉之所濯无弗皜皜者矣日日之所新无弗昭昭者矣由是而观动则动亦静也由是而御感则感亦寂也由是而制其外则又合内外之道也洗心之义其大矣哉然而世之人于其一物之秽则必顾而恶之蹵焉而不寜而况其身乎而于心之秽则固安之矣斯孟子之所谓不知量者也夫一物之秽人必弃之今且秽其心焉而有不为天地之所弃乎然则心也者或由之为圣人或由之为天地之弃人是可畏也此亦犹夫河海沟渠异流而同源者盍亦反其本矣故愚因论洗心之义而并书其说以为记云

　　拟三畏斋记

　　斋以畏名示敬也三畏云何取诸吾夫子所谓君子有三畏而名之也夫人之心畏则戒戒则善由之玩则怠怠则偷偷则不善之心应之于是有邪辟放恣之为淫佚乖妄之志皆生于无所畏而已语曰险径鲜败舆夷道多蹶辙何则畏与不畏之间其所应殊也故畏也者圣人存之以保命贤人服之以补过中人守之以禔身诗曰畏天之威于时保之言保命也易曰君子终日干干夕惕若厉无咎言补过也诗曰战战兢兢如临深渊如履薄氷所以禔身也盖弗畏入畏虽圣人犹不容于自怠而况其下焉者乎是诚善恶之机而君子小人之所由岐也然而必曰有三畏者何哉三者其大也三畏至而天下之理得矣夫以天命之大也大人之达尊也圣人之言之洋洋而孔彰也天下之可畏者莫先焉然未有不畏天命而知大人圣言之可畏知大人圣言之可畏而犹肆然以敖天之命者此天下所以无理外之学也虽然约而言之不越乎一敬而已所以无心外之理而君子盖能敬则无所不畏无所不畏则动无非天动无非天则尽性至命而为大人为圣人皆于我乎在矣又何畏与不畏之可言哉故曰斋以畏名示敬也

　　拟修浚漕河记

　　今夫京师天子之都百官之所治也六军万民之所萃也戎夷蛮狄之所四面而会者也礼乐之所宗也声明轨物之所出也而其财赋之大莫不仰给于东南太宗以来盖已百几十年于兹矣然海道久废而财赋之所自来止于会通一河故说者谓如人身之咽喉然一日食不下则死亡之祸可数日而知诚善喻也然而近年以来乃时有壅塞或涂泥不濡胫浮尘若陆河官闸吏倚视而莫知所为丛樯连舰縻岸数十里不能尺寸先者此其故何也盖漕之成本资于黄河河一徙而之他则其流遂涸一也又或冲荡激汩之余淤泥沙积与涘平水乃失道二也然二者其患有久卒而其功有难易乃若今日则固有出于卒而难者此愚之所以皇皇而抱之虑也既而客有道东南来者曰塞河且复矣喜而愕焉疑不能若是亟也既而输者至兑者亦至商之懋迁者亦至粟储若山积货若渊凡公私之需无不至则信乎河之亟复也然而程其功仅如干日程其力又仅如干役得非以易治其难而古之所谓善成事者哉问谁有事焉者则曰今少司空刘公董之水部某公某公等毘之是为记

　　孝思堂记

　　昔者圣王之制礼也必始于亲亲而尤重于死生之变始于亲亲所以不忘本也重于死生之变所以顺人情而为之节也夫子之于亲其深爱本乎天而况于事死之际则其情宜无所不尽其情无所不尽则将有危生灭性之为而不能以自割者矣礼所以顺其情而为之节也是故为之袒括发衰麻杖屦经以节其容为之擗踊哭泣以节其恸为之兆域棺椁衣衾墙翣绋旐以节其物为之含奠禫虞以节其馈祀为之三日三月小祥大祥以节其时夫以无穷之情而一约之以礼于是乎过之者有所裁而不及者有以勉而至故素冠废则风人以为讥援琴而哀仲尼所以善子骞氏之守礼也虽然丧事即逺又曰之死而致死之不仁而不可为夫不仁而求逺其亲此倍叛之心而孝子之所弗忍也礼事死如事生故有居丧不升降于阼阶出入不当门隧盖犹有子道焉则或于其亲之既殡也为堂以奉之而朝夕献而拜之夫亦不忍死其亲之意乎此义之微而礼之所与也今夫揖逊盘辟俯仰之容必接于爼豆登明堂入清庙则祗栗肃敬之心惕然生焉何则事有其物故动不失仪物至则感是故未施敬而民敬噫孝子之执亲之丧其所以饰物而导哀宜必有道矣夫饰物而导哀则思思则存存则久而不忘久而不忘者孝之本也歙上舍吴君某字有母之丧而未能即葬于是为堂以奉之而朝夕献而拜之而或扁之曰孝思而因介侍御舒君于乔以请记于余余嘉吴君之孝能不忍死其亲而忧其未能节之以礼也为推圣王所以制礼之意以记之

　　游宜兴二洞日月记

　　嘉靖辛丑九月十四予侍家君游宜兴二洞先朔约唐应徳偕往十五日至常州应徳以事不果十六日至宜兴十七日买二小舟西行至善权寺寺前松栢皆合抱殿前颇与他处不类古碑不下十数殿前有栢偃池中半空如火焚僧曰此雷火也大十围许长数丈其枝旁生遂成四小株甚竒古俗传殿柱有雷篆时偶失记不及观山有洞三其一小水洞在寺后左方水由洞中流出经石涧达于河灌田凡数顷遶山行里许乃至一大水洞水从诸山来流入洞中前有方池旧传可以浮舟今乱石错布寛广亦仅数步而已洞右壁有石田数十区水满其中其上乃为干洞洞中贯一柱若分为二入数武地渐髙左右石皆竒丽是夜还宿寺中雨竟夕十八日雨渐止遂肩舆至张公洞约行三四十里洞口在山上其外块然积土无可观者入洞少憩石台上遂束藳前导攀陟什数百步且休且行由后洞出其中石有名石床者有名石灶者有名米堆者盐堆者有名张公驴迹者天然如驴足所印有如人拱者有如缨络旛盖者仰观有石溜出厓间蜿蜒如龙蛇虽刻画不能肖也既下山宿道观中观甚荒落四周皆荆榛蒙翳墙间有玉泉字遂以名观余从观后散步乃见类石柱立草中去石柱有废殿基其庋柱石犹存方数尺盖常毁于火今所谓观特其庑屋而已山下亦有石洞壁立水汇其下为方池建亭其上十九日复肩舆至玉女潭其山去张洞七八里许史氏得之盘屈而上径左右皆大石林立如虎如象如蟠桃不可悉状未至潭上有洞二俯见潭中名金液玉液下山循长涧行涧中多竒石石梁其上水声潺潺从梁下泻出少憩遂行又五十里始入城未至十里而雨衣皆沾湿同游者刘君宠蔡仲鲁也二十二日始抵家往返凡九日云

　　游西湖日月记

　　嘉靖辛丑十月四日熊叔易唐应徳至自常州将往绍兴吊其亡友余久有西湖之约遂附其舟行初五日早至苏州是夜至吴江初六至嘉兴初七至崇徳初八至钱塘初九至昭庆寺方丈少憩即戒坛左僧室也时已约杨汝成佑先至遂同观大佛寺寺有金身半出地盖凿山为之俗云即秦王缆船石也拜岳武穆墓祠又于其十六世孙处索观武穆画像目长细挟书观殊不类武将及赐勅一通髙宗手书又岳珂诰一通已残阙唯官资仅存至集庆寺观宋理宗画像又一轴微小似今人所圗行乐理宗居前其次度宗最后帝昺尚幼妃二人其一为阎妃其一不知为谁二内竖夹侍凡为像七画殊不工然纸甚古遂至下天竺观三生石坐飞来峯入飞来洞洞前即灵隠寺冷泉亭在焉洞内外皆錾石为诸菩萨天王像返乃宿保叔塔左僧房张子文瀚以余同年茅私献瓒以余同官皆会饮小阁上与杨凡六人阁名天然圗画俯瞰湖中毎夜慿栏有渔火满湖点点照映是夜大风微雨无所见惟闻塔四周铃声鏦铮竟夕初十日由北山下泛湖至孤山登林和靖放鹤亭亭后即其墓也傍为四贤祠祀李邺侯白居易苏子瞻及和靖凡四像复登舟谒于肃愍墓墓有祠屋若干楹制甚壮丽晩乃抵藕花居亦一小寺也寺前皆荷池故名是夜宿净慈寺寺有大楼五间在佛殿左殿亦甚壮丽与灵隠埒殿左复有屋四十八间塑应真像凡五百躯躯皆长大种种异相十一日早飡罢熊君唐君别去渡钱塘杨茅亦各返予独与张子僦叶舟至昭庆始别是日予独处方丈戒门者无泄予返顷之陈太守仕贤来寺僧惧不敢隠予不得已与相见十二日予复乗小竹兠入城拉张子登吴山山有十庙仅入伍公城隍二祠而已城隍祠前望大江后望西湖环带掩映亦一佳处也左有屋一区为莅任官斋宿之地遂至紫阳庵登蓬莱阁入野鹤亭观仙人丁野鹤真身有洞名瑞石古洞凡此山石无一不可人意又有真武阁架深厓予与张子同饭于洞中复登舆至云居寺然紫阳山间有路可径抵云居步行甚近未至寺有门匾曰翠涛入门多大松怪石磊落可爱寺依城城上粉堞参差可数因山为之入寺雨甚不可留遂至张子维岳所吊留宿西井寺寺有邺侯井故名井员径七八尺甃以石水深二丈许居民往来行汲或育金鱼其中上为石栏可慿而数也十三日予遂还舟舟舣徳胜坝恐为好事者所踪迹稍徙去里许以待二君复七日始至至二十四日始抵家云

　　○说

　　敬义说

　　夫道一而已矣而有敬义之别者何也曰敬义所以合外内之道也易曰敬以直内义以方外敬义立而徳不孤然则敬义废徳斯孤矣而何以为道是故敬不独成义不虚行体用之谓也昔者尧舜禹汤文武相授一道所谓以义制事以礼制心即汤之所得于三圣者也而敬义之云实昉于此然则易之所谓直内者制心法也所谓方外者制事法也夫人自五性感动而善恶分焉万事出焉则吉凶悔吝始扰扰焉有百虑而殊涂者矣故内非敬则无以遏其萌外非义则无以贞其动而心之与事皆无所于制焉于是而有情欲利害之私乖妄淫辟之行则徳由以邪而道由以病矣此易书之所为作也然敬言内义言外非二之也敬其体义其用合而言之道也故内之不直则虚灵蔽而外无所主外之不方则物交蔽而内无所守此正内外之所以合一而敬义之所以交相为用者也不然则敬何以能成始成终而义外之说孟子于告子亦可以无深辟矣古之圣人瞬存息养何敬非义出入起居何义非敬发于其心而措之于事盖体即敬而用即义耳又何内外之可言哉且诗书所称于尧舜汤文曰钦明曰温恭曰圣敬日跻曰缉熙敬止斯岂以义为可略哉盖一敬立而义行乎其中心既制而天下之事尽矣故尝窃为之说曰体用合一存乎心内外合一存乎敬敬义合一存乎圣

　　夜气说

　　今夫人之一身莫非天地之气天地之气一也故夜旦为日夜旦盖天地之气所以能生生不已而变化既成万物者也天地之气有夜旦人之气亦有夜旦斯皆动静之所为也方其动也纷纭杂揉往来交错羣而为万有离而为百虑举天下皆若閧市焉此其气安得而不耗及其静也则寂然而已故动极而静耗极而复昼夜之相交则气之聚散出入斯其在矣天地且然而况于人乎诚以湛一者气之本攻取者气之欲人之心其始莫非仁义也其所得于天者本然也自其耳目之所接情伪之所感利欲之所攻知诱而物化焉其与存者几何然其所得于天者要未尝亡其蔽则然耳至于气定之时则闻见有所不及思虑有所未营客感既除则向之蔽者未始不豁然开也故善养心者乗其暂开之机而复其所本然而其不善养者则一于蔽而日甚矣其所以或为圣贤而或为禽兽者皆由夫人而已而或以为天之降才尔殊者贼夫人之论也诚以气之生也甚微而其积也有渐其戕之甚易而培之甚难此众人之所以自灭其天而君子之所以善反其本也欲养心者求孟子之说而三复焉则虽有不存焉者寡矣

　　节用爱人说

　　有国者不可以不知仁义为人君而不知仁义之道者必有侈肆骄汰之为为人臣而不知仁义之道者必有逢君长恶之罪盖仁则必义义以成仁二者之相为用久矣何谓仁爱人其大也何谓义节用其本也古之人君亲其民也犹赤子也盖之如天容之如地苟有以拂民之情而便其欲其忍之乎夫是以施必取其厚敛必从其薄事必度其中用必依于礼而民莫不得纾其力养其财以自遂于仰事俯育之间此义之尽也仁之至也故土阶茅茨而后尧得以成其如天之仁禹非恶衣卑室则其胼胝而焦劳于外者恐亦无以实惠乎下也故仁君无侈心淫辟多虐政其所由然也而世之谄夫谀臣类以为人主富有天下威福玉食此天之所以奉乎君故穷出萃万方之有以为一人奉而不可谓之糜在吾之政有以利天下而吾心不忘百姓云耳噫是贼其君者也用非财不行财非民不可以徒而致也天地之生财不在官则在民故民之不足者由财之在官也民不足则政无所于善而恵无所于施而犹曰我能爱人爱人其谁与之况夫人君之有侈费者必有侈心侈心一萌则以人从欲而败度败礼罔不由之尚安有百姓之念哉昔者汉文欲作露台而止曰百金中人十家之产也使文帝之念不在民计不虑费则台成而十家之产倾矣倾其产而犹曰我能爱之有是哉有是哉至于千金万金则又可知矣故文帝之所以为仁君者其用财有义而得其本也且愚闻之易曰何以守位曰人何以聚人曰财故用不节则财不足财不足则人不可得而聚人不可得而聚则位不可得而守矣由是则知节用固所以爱人而爱人实所以爱其国也噫人君之知爱其国者其勿以节用为余事哉

　　弭盗说

　　乙未岁盗贼窃发湖湘间守土者惧其滋蔓亟构捕之有某城尉独不行其大吏檄而诘之曰若将与盗从事耶奚直为此泄泄也尉唯唯而退且言曰此吾职也吾且征功焉然心有不可者若炊汤而加薪使予一人扬之其沧几何夫盗者非异人殊壌若徼外夷也其驱固然传曰上之所为民之归也若上所不为而民或为之是以加刑罚焉而无敢不威今上之所为而民为之乃其所也其又何诛焉夫盗贼之罪死夫人而能知之谓其皆愚无知者谬也然则将故为之与语曰窃钩者诛窃国者为诸侯一何不佣之甚也夫为其不佣而轻犯法斯故也亦有说焉矣国家乂安内外无金革之儆武吏坐食则例以要害付之司游徼焉而其子弟无頼往往与坊市恶少相从翕驰马于长楸广陌之间无人之地试一呼而得懐资焉则终身颠冥食且衣之矣父兄知之类不忍举或利之也其所部更与为耳目予一见丧资者毎叩诸老校輙能得其主名曰是某也某也輙黯然而已此惟河以北山之东尤甚而畿邑之间撄金于白昼大都之中率又此辈也若是是掲盗之帜而设之薮也于乎此其与徼巡之卒刀笔小吏触宪而与盗盗者甚不侔矣徼巡之卒刀笔小吏与盗盗者得即寘于理而独如此辈何哉郡守县吏天子所使以理一方也古今所谓民之父母也而贪人墨吏乃直逐逐然巧取而阴夺之日出坐而决事退而宻商计其赢虚焉日朘月削剥肤及体栁宗元所谓岂惟怠之又从而盗之者也或幸而败则其罪止于黜官彼且甘心以为是足相博也其不幸不败而又因厚资捐其什一以市显位者何比比然也是显盗也何以止吾盗此之不恤而又奚求哉故曰上之所为而民亦为之也虽然盗贼者诛之非难已之难耳已之始非难其终难耳是区区者可咄咤解也抑独有后虞焉人之言曰治世无盗丰世亦无盗是二者亦相大同道之行世谋闭不兴而盗窃乱贼不作故外户不闭抑非无水早凶荒也其备之有具故其民常丰今者蓄泄之利弛而弗修郡邑上书言水旱者牍且盈公交车烦于受焉岁兹大祲而司空程作费常以巨万计斯皆何所取之哉贫民倒罂搜箧无颗粟一钱之储而官吏督之弗置因是而转徙流离者相望也而有司以课最蒙赏其征需又方百出焉夫时诎举赢古人所戒今且广用而欲约取之无是也博取之而欲民之无穷亦无是也民穷而欲其无为盗贼又万无是也予是以终虞之古之盗贼未尝不自小羣而为大羣其始以为鼠窃狗偷忽而据州郡乱天下者不少矣即张敞虞诩之策不足施而龚遂之化奚及用哉此又不可以责之臣也王子闻而善之作弭盗说

　　师说【代奚世卿作】

　　夫政有休慝教有污隆君子于是乎辨得失征理乱焉民徳无恒繄上所使古者治出于一故立为彛训布为纪法导为轨物声为命令风为俗习曹趋之而无有淫心与其衺行焉其教之所尼政斯厘之政之所逸刑斯坊之上不分民而化民不易已而听后世长民者不纯于徳而政不可胜理也则又置辅而专属之以教于是乎郡邑有博士官而治始二然党庠术序意古亦王官耳而以贵以贤以道以治其为长吏师儒虽异其于得民同也汉唐以来官不典着或因地所宜便臣下所建请至我国家崇化导民虑周而制详于是建学立师达之天下其所郡邑虽海陬岭徼无十雉之城无百户之聚者悉置之无虚员籍其分职之数与郡邑官等而责亦均已然而资品擢叙比之郡邑稍轻而得之者又不皆隽硕博雅有宏志逺识欲建事起名盖穷老而需禄者半焉责虽专顾职益以不举用是教无所于兴而政日滋替其手遗经倚讲席左右列弟子员以修故事者犹歴数城得一人焉况能真以身为师敦质行而树风声者岂不益仅见也某字杨君之莅教于吾乡也其行彬彬不越其素其志亹亹不易其官诸弟子既乐于有所考业受道而尤能不忘其先人之训以日陟降而依懐之其或动于心则肃焉如有在怆焉如不能以终日抑不可谓懋于孝而克永其思以无忘其亲者乎夫文教者孝也孝徳之本也非是本不修教斯忘矣孝而不于其身犹空言尔小宛之虑善喻螟蛉焉取其似也又曰夙兴夜寐无忝所生取其思也今杨君有夙兴之思而以导诸生焉虽弗求似其有不似者寡矣抑不可谓能知教之本而不为空言者乎吾盖知其于政为有助也古者求忠臣于孝子之门则杨君当必以是大有庸矣予既嘉其能无负于朝廷立师之意也为书其说以征之

　　鸮羮说

　　五月五日羮鸮以赐百官事载前史说者以为恶鸟故欲食之使无遗育然必以五月之五日则食且有时其种之殄者几何矣意者以食所宜如仲夏之月其味苦食菽与鸡与雏尝黍之类欤则鸮又非食物之正不登于爼者也且以为义存去恶则百官静事无刑固是月令也而罚诸鸟焉亦末矣窃谓先王谨于阴阳之际凡可以助阳而抑阴者无弗力焉是月也虽五阳方盛而一阴已生于下其势将日长而鸮阴类也羮而食之抑以致抑阴之意耳其必赐之臣下示交戒也易曰童牛之牾又曰豮豕之牙其抑阴之道率若是矣然则羮鸮固童牛豮豕之义与

　　杂说

　　人之五官曰耳目口鼻心圣人聪明睿知是五官各举其职者也故能首出庶物以立徳而弘业然虽至愚亦有不尽废者耳有所不闻目有所不见心有所不能思蠢然与木石禽兽无异而口未尝不食何也则其生之所系也天之所以齐圣愚而兼容并育者也故聋瞽狂罔之疾皆不能死人而不食者必死天之道也孟子曰饮食之人则人贱之矣何贱乎夫亦以其与木石禽兽者类而世之贪于饮食如王何辈其心似非愚而顾与愚人不相逺何居

　　具茨文集巻三

　　●钦定四库全书

　　具茨文集巻四

　　（明）王立道 撰

　　○序

　　送某御史提学校序

　　嘉靖丙申御史某君以天子之命督学于某过予而告之行予因止而觞之既而慨然谓曰夫古之所以为治者四曰井田学校封建肉刑今亡矣独学校仅存焉耳古之所以为学校者三曰养老用师兴贤能今亡矣独兴其贤能而已故贤能之盛衰者学校兴废之所繇也然贤能之盛衰者存乎教教之隆污存乎人国家稽古建学师儒有専设之官守令有提调之职而又特简御史以提督之责诸人也然位下者弗尊事兼者罔功则御史之责于是为重以其秩崇而职専耳夫以其崇秩与其専职宜遂有以风一方甄异材彰化而底绩以无负于圣天子所以育才命官之意而御史乃或有不然者自予为诸生时歴数御史方其未至也诸生率羣聚称曰是某也某藩之名士也朝之贤御史也诚屈服之矣至则其贤而可称者二三耳而其扬扬出入美食安坐徒以呼唱震眩市里者比比也言教而威惕驭诸生若束湿然使豪杰扼擥志士丧气即有异能不能自表见而若人者又何以能得异能也则学校虽名存不其废乎今子之简而为御史也名士也其又简而督学也贤御史也诸生他日称贤而可师者子真其人矣然予窃有说焉夫以御史督学校其责诚重然其业则文章也其相与从事则诸儒生也无簿书之劳无钱谷甲兵狱市之扰故其治顺矣责重者化易究治顺者势易行而职是者犹或难之夫亦未加之意而已大抵正躬以立其范故士无辟衷审好以定其趋故士无诡习精鍳以程其才故士无惰修隆礼以养其气故士无卑节如此而复崇之以寛大待之以优游则所以成一方之贤能以为他日之用者其功不亦伟乎某曰然是忠告也可书遂书以为赠

　　拟九卿会饯少司马刘公搃制三邉序

　　少司马刘公杰魁文武才也以天子之命出搃邉事诸公卿于其行觞焉客有言于刘公曰中国与外国异治也内与外异任也民与兵异御也以民御兵则无威以内任外则罔功以中国治外国则乱也夫政以一之刑以防之礼以约束之抚其良而戮其弗若此治中国法也欲以施诸外国得乎是故其治异也上古之将君推毂而遣之分阃而授之其在军君令有所不受惟是故能行便宜而责成功焉今且兢兢焉畏文吏之绳其后见可而不为之所谋择利而弗乗其机苟以无事而可其功几何此以内任外之弊也民柔而易驯令而不犯故可煦妪字之若赤子然兵骄则不戢威行如流故曰威克厥爱允济此御兵术也愚闻而疑之曰客之说其见于古而未见于今者乎意者其守而未广乎夫古者天子守在四夷以为天地所覆载不以其地逺而别异之一道同风虽鸟兽罔不咸若况于外国乎是故限以山川严其疆域即政也来而御之即刑也慕义而朝则抚纳而宾接之即礼也奚在其非中国治也夫仁人之兵上下一心三军同力若子弟之扞父兄何则情有以相感也语曰视卒如爱子可与同生死故威有所必行恵有所必用体其情而恤其私寛绳尺而略小过故水清无大鱼察政不得下和此班生之所以语任尚者即将体也况夫迩者狂卒倡祸变至再起虽甫就宁辑而上下之情未孚漏鱼逸兽犹累足侧目于行伍之间此非崇以寛和抚以恵爱而徒威以镇之即愚见其不能安也故御兵犹御民治外国犹中国愚以为非异也虽然客所谓内外异任之说则得之矣此李牧之所以成功于雁门而魏尚之所以不能久于云中者也虽然明天子在上公其可无虑矣刘公闻而是之遂书以为赠

　　送王延亨知道州序

　　余尝窃疑今之世吏治鲜成绩而循良之化环数千里未或一二覩者岂诚长民者皆非其人意亦贤哲之典刑日逺无所感慕以兴起而则效之云耳况夫喜怒操纵之任情玩好财贿之动欲不然则束缚于期会簿书之繁折困于迎将奔走之劳又皆足以乱其虑而怠其气乎是无怪乎治理之弗振也夫頺波流俗因循苟且之余虽贤者或难于自反风声之所激名教之所裁则虽中人亦知自力于善诗曰髙山仰止景行行止盖游曲阜之里者观其揖譲与其金石丝竹之和则必不敢为谗慝诡琐之行吏武城宰单父则必惕然懐言偃子贱之余泽而阴沮其不肖之心残贼之政若是者固皆有以启其景仰而兴起其朝夕之思也何则古之圣贤其休光懿美勒诸箴铭传之圗史犹足以垂宪立则为修徳宣化之助而况乎入其乡抚其民以日覩其遗躅而想其风烈者乎设革而招之射虽巧拙异艺强弱异力要之未有背的而注矢者其凖立也余同年王君延亨为太学録既满考冢宰上其最乃擢守道州夫道州濓溪周子之故里也而又唐阳公之所尝治也入其乡仿佛曲阜之瞻焉抚其民宛乎武城单父之遗焉其所望以为髙山景行以兴起而则效之者将不在是乎其于为政也有的矣他日闻有治民如家拙于催科而勤于抚字者必道之治也推所学以淑斯世厚于得民而惸婺咸被其惠者亦必道之治也王君文雅而明达才足以充其志有坚慎之操其教芜湖教太学皆籍籍有声其往而绍二贤之休不逺矣且阳公之为刺史也自太学往而君亦以太学往其迹又有甚类者惜余服官史局不能相从以徜徉濂溪之上而咏歌其风月也于其别是故不能已于言

　　拟诸公卿郊饯少司空林公辽东勘事序

　　乃嘉靖乙未辽阳广宁士卒相继困辱抚臣乱我天子边事事闻天子曰是必不皆乱乱且有原朕亦何惮用师顾弗忍以数悍卒故横伤我无辜民古于夷蛮戎狄犹不妄斧钺况兹守边士何非朕赤子弗一讯而曹诛之亦弗忍也惟尔左右臣其姑为朕往省诸于时大臣疏四三人以请天子曰命某则我少司空小泉林公也公行诸公卿咸出祖张上东门外酒未半有执爵而言者曰古者兵无官蛮夷猾夏寇贼奸宄乃悉以属士师其在唐虞则皋陶其人也命词曰惟明克允天子欲复唐虞之化以皋陶之事属公公其祗哉或曰是固未尽司空在汉唐为三公官唐宪宗讨淮蔡惟时裴度以司空往视师蔡平乃入镇抚其人蠲徳涤罪除蔡之苛法与俱新蔡人恩之故昌黎作碑多其功公司空也天子其以晋公之任授公使公广延周咨相择便宜绥兹辽土罔不底定用■〈女毚〉晋公休或又执爵而言曰今天子考礼定制一弘前模五材彚集百工饬作公之攸司实于是乎在乃释此而以境外之事属公此天子知公择能而使也公其朂哉或曰是亦未尽若知司空之职乎其大在居四民时地利其细在董绳墨规矩使中则禁竒衺使无非彛惩游惰均稍食使安分守辨其良贱与能不能使无枉才若是则天子之所以命公者可知也其欲公以是而施诸辽人乎是行也布令宣化使耕廛出入咸复其所则四民其居乎修其疆理燮其阴阳以宜其土俗则地利其时乎申国家之宪令犯上者诛首祸者族有常无赦其诸规矩绳墨以正之者乎昔之呌嚣而跳梁者咸屏息受约束莫复敢有佚志焉其诸禁其竒衺者乎狱必以情诛必当罪刑其故而宥其小过歼其渠首而不及于非辜若黒白一二截然无差其诸辨其良贱与能不能者乎修屯田之利驱其卒使隶农冬夏衣廪予无失时其诸惩游惰而均稍食者乎若是则天子之所以命公者可知也公遂起而应曰然某其敢不敬共天子之命若皋陶裴度之事窃非某所及也请书之遂书以为公赠

　　贺邑侯万枫潭奬劝序

　　夫史所以劝善而惧淫也古者列国各有史官若丘明倚相之俦卓哉邈矣汉以来乃独称司马氏是时■〈君邑〉国上计先上太史用能网罗放失叅以石室金匮之藏以明天人之统览得失之故窥兴废之端综礼乐之用勒成一书垂法来世盖非特子长之良于史抑亦有所考信博而能征者也我国家仿古置官其于分职详矣每岁台臣疏其属而廷遣之以代时巡比竣事乃以其所受命复而一方之治缓急进退藩臬郡县之吏贤愚才不才皆料简其实而以闻于天子然则今之太史日执笔天子左右其于四方之事可无须郡国计上而知而内台之属其职与太史常相通为一故誉成则番君以永其芳訾行则屠伯以流其恶荣辱止乎其身善滛垂于千禩斯国家所以驭世之大权而正百官之轨也余窃恠子长之史汉兴已七八十年而循吏一传独靳靳焉岂亦未得其人欤将郡国所上有遗徳欤夫以一计吏之微其好恶取舍良亦无当而遂欲书而传之此迁之所慎而不敢也不然则计簿具文安得独弊于孝宣之世乎今内台天子所任耳目之臣职亲而权重故其情必有所不忍负出有谕告之词入有纠察之令故其志必有所畏以有畏之志挟不忍负之情则其道常直而于言信此其所论贤愚才不才正太史氏之所宜考信而书之以为天下劝惧者也枫潭万侯以岁庚子来令吾锡洁廉惠和有古循吏之风踰年民安其政士服其教侍御歴城赵君是用表章其贤以励属邑而余适蒙恩归省又深知侯盖喜侍御之得人而能为史氏助也夫以采摭于郡国之吏既不若内台之可信而内台之可信则又不若亲得之于所见闻此余之于侯所以不容无言已他日复归执笔书一代循吏非侯其谁与惜乎余无子长之文而病其弗传也赵君尝储英中秘有馆阁之雅其必更以是谂之诸同志者

　　拟六卿送衍圣公庆贺礼成东归序

　　予自童卯诵法夫子窃幸吾夫子之道之行虽不能及其身而卒以淑万世既得备观载籍又益幸吾夫子之道不独以淑诸人而因以泽诸其子孙盖古今称世家者率推先孔氏而孔氏亦世有闻人以无隳吾夫子教者子思而下可数也其在战国时则有若齐相白时则有若魏相子顺时则有若秦博士鲋之非吾夫子裔耶其在汉时则有若大将军延年也太常臧也大夫安国也僖也褒也融也之又吾夫子裔也其在唐时则有若昌■〈宀禹〉也振也巢父也戣也戡也温裕温业也之又吾夫子裔也吾所知知犹未如孔氏加详然亦皇皇乎盛矣诸凡徳业闻望与其履歴之终始今具在史氏曰某为孔子如干代孙者无虚策焉噫蔑以加矣予又观歴代所以象贤之典至宋愈盛而孔氏子孙之望于宋者不加多或不及焉者抑又何哉此殆气数适然也然犹有若道辅者若傅者若端者兹亦未为乏人矣我国家稽古右文髙皇帝阙里一祀为万代首政儒道之振于今烈焉继复建尔上公永世无极至于列圣之所尊崇皆视宋殊絶然而孔氏輙又不得如道辅者二三人以其直道正节出为朝廷光又何也予观今世之人虽甚强戾无道然入吾夫子庙而觌其遗像未有不肃然敬者士有道邹鲁之风虽愚无知闻之輙欣然向往何哉道固然也今天下不问海内外窃吾夫子之绪教以显其身以为朝廷用者何可指数而孔氏子孙顾独泯泯岂皆服吾夫子之道以自淑已乎保身全名以养髙而无当世意乎见今世仕者仅以希世干禄谋身及家而耻与俱乎抑时未可乎遗世独善其殆非吾夫子意也不然其亦可以出而仕也况今天子更化善治方大有为虽庸才下位皆知自奋策而孔氏子孙顾独不一见其又吾夫子意哉今公之自京师而归也其既有覩矣归且为诸孔氏子若弟言之矣其当有奋而为朝廷用者视汉唐兹仅仅矣予固将庆孔氏之有人而又以贺国家之盛治也扵是乎书以为赠

　　送李大夫擢贰松江序

　　余暇过全子汝礼而语政全子曰今之郡县犹古也而州非古也其必兼置之何也余曰是难之也盖其地阻要而民杂或夸竒负气以县则权轻而下玩之以郡则赋弗给也故中而为州者难之也其长吏必秩五品爵大夫有郡之权而奉上之费不大侈于县庶几俗定而财易供全子曰今之序最而陟良者率自州长史而使贰郡则位益崇然而失専达之职矣夫専达者制宜而掣肘者妨政位崇抑亦有崇任焉是优之乎曰优之郡犹州也诸钱榖讼狱爼豆军旅与文移宾使之往来必其长吏身之贰之所事事成事尔或疑而以谘沓而分之理者无几也而毁誉成败又弗贰责焉是其劳逸难易相什伯矣夫佐鬬者不贲诸而胜其掎角易也佐庖者不易牙而调其割烹易也而谓不优之可乎是故任不期扵小大期于得职政不期彼已期于宜民全子曰然则吾鄞有李大夫者仕而守易易剧州也其难与迩擢而贰松江矣松江大郡也其优之与曰然古今人言势理相辽絶者必曰燕越何则其道逺其风气殊其嗜欲亦殊若参商然虽今之易非古之易不犹有荆卿之流风乎其慷忼悲歌不犹有丹之遗教乎抑畿之内州也畿之内州其钱榖讼狱爼豆军旅与文移宾使之往来颷至雨集毁誉成败朝举而夕上彻其不与他州等明矣而李大夫又鄞士也越人而燕庸之不甚哉其难欤全子曰夫松独非畿之内郡乎哉余曰不然南北之殊久矣生同声长同情可以达言语通饮食者惟吴越则然故以越治吴辟之以水治水也虽畿之内郡固习之也而又贰焉微李大夫之才且贤吾犹宜之乃今以李大夫往不犹以贲诸佐鬬以易牙佐庖者乎甚哉其优之矣全子又曰夫李大夫老成而敏特是其在易也多殊政焉蔽寃狱堤决河崇儒术盖三载而旌而明之者相望也是可谓能易其难者矣而以贰于松虽李大夫有弗自信其优者欤其行有弗乐者欤乃其僚陆君方为请赠言于予予病未有以应也书此遗之可乎曰可

　　玉河小稿序

　　玉河小稿者予同年吴水部子诚所为诗若文也吴居玉河之壖与予宻迩故稿名焉我皇上綂御肇修典礼罔不惟古之稽鸿规懿矩丕振百代惟兹臣工亦罔不殚虑罄力奔走承事盖大者郊庙其次宫馆池籞翼然并新于时冬官之属视百司为难而选任亦重必择强干明敏有心计者乃能其官而子诚又久试政遂擢主水部既拜命诸吏鱼贯立庭下持纸求署货有局材有场贾输商贩辇积以须惟时良苦杂入并缘为奸或依倚权贵请属无厌根盘丝棼不可以耳目理不可以轨法裁又百工旁午月会日给敛有度而散无恒攻木者徯斵设色者需缋一不继则主者以为玩慢不举职间有所纠谪以警动其余吴子用是益恪勤于官出入恒无宁暇时然性独喜为文辞恳恳不懈夫文主于志辅于气志定而气完则其思不涸其词雍容蔚然而有章粹然而不叛于道今且求之龎杂倥偬之中其成鲜矣余窃观世之学者其始赜探竒搜皇皇然日若不足骛精游神撷华摛英期以文章名家追古作者一出身仕輙尽捐其所业不啻弁髦何哉彼其志气思虑诚有所拂乱而沮夺之也又仕者率尚吏事厌文学或操觚簿书之间以词艺自见则众皆指目之矣今子诚既已陟仕籍官剧曹不为所拂乱沮夺以捐其故业而其蔚然粹然而可观者皆得之龎杂倥偬之中夫人所优游以求之而不能至焉者也于乎是可不谓好学而文笃志而有立者哉时子诚门人某将梓其文以行闻余言请书以序

　　玉堂丽藻序

　　玉堂丽藻者沈君徳夫合同馆诸君子所赠行之诗而名之夫诗之作也所以咏歌嗟叹以抒其中之不平者也非是则无所为诗今国家清夷衮职靡阙而徳夫以谏臣久次进丞大理于南寺以秩则卿贰于司谏为崇以务则请谳于封驳为简此天子所以旌言责之臣而优其叙者也而吾同馆诸君子乃犹有不平于中而不能已于言者何哉惟皇上御极十有四年乙未既廷策多士而赐之第矣复亲试于文华殿拔其什一发中秘之藏羣四方之彦以资其多闻而淬励其徳业其游未尝晨夕间盖驩然甚相得也又明年乃各授以职前后职谏垣者凡七人徳夫与焉然不三数年五人者已相继补外其犹得以正言直气与余诸史氏日执简天子左右者惟徳夫与任君登之二人而已则诸君子于徳夫之徃也虽其秩崇其务简知天子将由是而遂大庸之而于聚散盛衰之几能不重有感于中而慨然为之不平矣乎是故其辞和而不昵怨而无诽有悠长之思焉其所发者真也抑金陵我皇祖之所经营环长江以为带钟山石城嵂屼而盘踞俯秦淮之清浏览其土风六朝之墟于是乎在前瞻牛首矫若天阙徘徊东山怃然安石之想憩凤台临鹭洲而怅太白之雄才不复作也则所谓江山之美观游之乐又孰有如金陵者乎余江左人也往尝数数为诸君子道之未有不跃然愿往者而徳夫顾又独先焉丞之职于诸卿佐既若无所事事而地之所遇又足以寄其耳目而适其余闲此尤诸君子之所深羡也语有之在心为志发言为诗诸君子寤寐金陵之胜而不可得至故因其不平之懐而并发之其于江山之美观游之乐无不三致意焉盖诗之志也乃徳夫固曰启诸君子之志者余也授之巻使序其端

　　送同邑张掾序

　　文中子曰吏而登仕非古也愚窃以为不然古之官人惟才是索不问其类虽以春秋战国之敝而此意犹存故管夷吾取盗二人赵文子所举于晋国之士七十有余家皆筦库也吏而登仕不犹愈乎后世有亷孝明茂之科至于品以中正制以策举崇以生徒进士盖其用重则其取严故非其类者徃徃见摈于流品所从来旧矣而非其类者亦輙谓清资要秩没身不复可致多不自贵重顾借故士益尊而取之而用之其法益峻其指益严其杂流不得与士齿者独吏乎哉然则吏而登仕犹古也其摈而不叙者非古也国家法古为治官人以才非类者多得效用故吏之仕其途稍廓焉予观今天下之大若藩臬若州府县其在州府若县者又有若学校仓徼传狱之微皆有吏其满考无过者皆得至于京师其在京师若馆阁以至于部府寺监凡设官之所又皆有吏其又满而无过者则遂得官带归乡里计日而得官焉盖其人非必雄俊明博苟仅如中人者他日皆一官也然予观今之吏其自藩臬府州若县学校仓狱传而得至于京师者常什一其自京师若馆阁部府寺监诸设官之所而得冠带以归其乡里者常什九何也譬如为山其功已半则必不肯舍其积年之劳而苟于一旦至于冠带以归其乡里而犹不得官者宜又寡矣此则犹一篑未成而弃之也而或者犹为之夫以积年劳之一篑未成而弃之其愚智可知也已故书之以为吏朂使无以非类自嫌以一篑弃成功也

　　老子炼丹图序寿陈翁志槐六十

　　老氏之说与吾儒异指而为长生久视之学者多祖之然古之所以长生久视者修其身而已后世乃有吹呴呼吸之法以吐故而纳新又其后也则为黄冶变化陋矣黄治变化云者今之所谓丹也吾乡陈翁志槐年六十适自江南来视其子户部君于京师户部君谋所以为寿因得所谓老子炼丹圗者夫老子信古之得道仁人长生而久视者然余观聃所论道徳五千言以及荘列诸子之所称述皆修身之说耳今此图一翁■〈弁页〉颡而孺子色凝然盘屈坐目光内注息深深若有所俟而其旁药物水火烹治之状种种具者谓所炼丹也则无乃有不类者与取世俗之术之陋者而附丽古之真人此方外之士神其说以眩天下不足论也然图者之意抑有可得而推者老子之所谓丹岂夫黄冶变化之谓哉一以持之精炁神以和之是其物不假于药石也啬以治人事天慈俭不敢为天下先以为寳是其用不资于水火也虚静以观复雌黒辱以为守无为以为为是其功非有烹治之节度也由是极于道徳妙于玄反其婴儿而老子之丹于是乎在矣斯所以能长生而久视者也然道徳之属不可得而圗也圗其所谓药物水火烹炼者而象之则颂祷之义其有章乎盖余尝见世所图彭祖观井者既寘木井上纵横若积而复絙其身于旁之大树此岂诚然哉明祖之爱重其身若此耳聃与彭皆养生家所宗今其图亦大类求聃以丹求祖以井二者皆失也观者要得之象外而已余又观陈翁貌古而气和愿而能仁其意谦然不竞于世其容寂然不扰于欲年既六十而视聴步履日以聪明便利盖已庶几能修其身者而余又申之以圗之意焉翁将犂然有当于心则益求老子之丹而服之则于长生久视乎何有此亦户部君之意也余与户部君同年而戚故为推而序之且以质之诸歌咏者

　　萱节圗序

　　俞君汝成既第进士将遂以是岁夏六月乞差便省其友为绘萱竹为圗系之诗歌使归以寿而以稔于予予曰善颂者必取类取类者必依其似颂而不获于义君子以为謟且诬也昔者屈平之作离骚所称多荃蕙蘅兰辛夷杜若南国之诗取苹蘩焉夫有明信之志必象其洁而山谷涧溪芳烈之物于幽人之贞固宜之今斯图也而以寿逺于取类矣曰不然汝成兄弟盖幼而孤母杨屏处一室中伶仃寒苦无族姻之托又仰有舅姑日藉以共养提五七岁童子而与共门内外之事生人之忧莫惨于此矣然母以贞信之操持之廿余年而无贰虑生有养死有塟宾婚百需十指具给字二子而教之曰必毋隳乃父之训虽丈夫之节不烈于此矣今汝成获第而归也驱车而入里闾声光烨烨动人耳目冠带佩舄上堂奉巵酒为寿母子相欢视廿余年所经已恍若隔世事其伶仃惸独之忧有不遂释然者乎乡人之相与语曰此某之孤也而母之节益大章明于时夫世之言忘忧者必于萱言节者必于竹则斯图之所取类也舍二物其奚以哉抑竹直而不倨外泽而中虚形中规声中律吕盖风人尝以比徳于君子焉母素善教夫既以节自成其身其又将益充其类成汝成以君子之徳而终其令名不然犹母之忧也而安能忘诸予既与闻斯图之义会汝成以序请遂次第其语而书之

　　赵东浦暨吴安人双寿序

　　上海赵翁于嘉靖戊戌为七十之年厥配安人吴如之而加二焉先是子成将归为寿于诞辰以语其同年王子王子曰嘻夫礼行于朝而民若徳礼行于乡而民肃敬礼行于家而民作孝黄唐养老之政邈乎罔质之矣记礼者率于虞夏商周详焉而首曰有虞氏有虞氏则四代其昉也先王所以一庶政殖兆民风四国淑百世者皆于是乎基之是故其化逺其泽思于无穷则养老之礼隆之矣礼失而治衰故天下有遗年者于以期民之孝敬而若徳不亦难乎四代上庠更老之政后世既无以稽之犹幸或存者惟乡饮礼耳然今之乡饮非古也其舆合而齿尚盖仿佛先王之意云故贤者修之以式治众庶则之而成教仁孝兴行始乎乡达诸天下繇此其训也孔子曰吾观于乡而知王道之易易也不其然哉不其然哉然今郡邑不皆良大夫则乡之举也往往宾夫愿人耄老而几豆之或儒衣冠而闾市行者顾轩轩然西北位斯徳而齿者有不欲揖譲其间而其究亦为虚文耳矣夫老也养不于朝齿也饮不于乡则孝子之欲亲其亲老其老者始各谋其时以为亲寿而比党之人因合会羞饮焉以重其年盖朝失而索诸乡乡失而成之家其流然也矧今天子躬化导民明诏毎下輙求天下之老肉帛之而有司又时举饮于乡以祗徳意布常宪所谓朝与乡之失殆稽古四代之政而渐■〈氵复〉之矣又奚家焉之足云寿矧今有位于朝者率以满考或未满考而天子下推恩之令例皆得封锡于其父母子成既有位矣而亲之年适又相值也其尚冀朝夕获封以为亲荣昭天子之宠命而曷为以私是图抑亦使里有慕邑有渐焉家是以各亲其亲人是以无犯齿其无乃非饮食之谓嘻是教之寓也夫能不忘君宠忠也举以荣亲孝也有亲亲之教焉仁也一事而三物成谓此类也夫既赵子以请乃书而归之

　　勅封孺人茹母杨氏七十寿序

　　余观天地之气屈伸消息犹循环之无端故其散于万物也厚薄盛衰迟速强弱亦杂出而不齐夫岂独气之不齐将造物者亦有所靳而不轻畀之以其全与抑亦使人有不可测者与故或厚焉而薄或衰焉而盛其迟速强弱也亦然有得失之机有终始之变语曰松栢之下其草不殖此得失之机也易有泰有否有剥有复此终始之变也夫寒暑昼夜自天地犹不能以常而况于人乎是故智士观物而知微贤者持盈以虑逺不强其所不可齐亦不妄意于其所不可测而修已立徳以俟其自致则造物者之于我将亦有辅其所不能增益其所不足以厚吾终以大吾之所得者矣噫此果造物者之有意与抑其理然也吾乡茹君节庵尝以英才伟志有声庠序问比登甲科为名进士筮仕为良吏而栖迟于州县之职藩臬之佐者若干年不克竟其所施设窥其意常若有龃龉诋挫之疑嫉俗之愤而人亦数数为君弗平然至于今而君之家声日益光大有孺人之寿考焉有三子之负荷焉有诸孙之绳绳焉则夫所以栖迟龃龉于君之身固造物者将有以厚其终大其所得而故靳其全示人以不可测者也夫以君之才力使少自矜饰或有所附离如今之人则其仕未必不即达其归而休也未必若是遽然挟其能以与造物者争衡则所谓天定胜人之说将必有在其身之不能恤又安能以其余遗其身后而启无穷之休耶信乎气之所锺必郁而盛物之所亏必有待而完以吾观于茹氏盖郁而有待者也其泽未艾也岁辛丑三子者民泽民望民瞻以孺人寿七十征余文以祝余闻孺人宦族子事节庵君夙有妇道又慈恵善训诸子孙皆雍雍观法其致寿考盖又非偶然者故为书是说以归之使知节庵君之善遗而孺人之得于天者方未已也

　　拟重刋文章正宗序

　　夫自孔子没而斯文湮六经之道熄而微言絶数千百年之间所谓巨人宗工以文章鸣者盖彬彬焉然而盛衰存乎运醇疵存乎道精粗存乎功则其髙下取舍殆有不能逃于尚论者之权衡矣今夫三代皆文人六经皆文法而君子以为不然岂非至文不华徳立而言该者哉是故其中粹以和其外灿以光不期于文而天下后世莫复以文争雄焉自今观之或播告以畅旨或敷陈以析义或纪载以该往或咏歌以揄情旨畅则民可明也义析则变可尽也往该则故可核也情揄则志可章也然岂有意而为之哉如日月之光华如星辰之经纬繁丽如云霞朝夕之瓌竒绚赫倏忽万状莫非自然而然故圣人之文天之文也乃若后世之所谓文者吾惑焉非絺绘藻饰悦耳目以为佳则或剽盗陈言熟烂可厌非穷探冥搜为荒唐不经之语则鄙俚而无足观而不然者又或钩章棘句竒涩聱牙险詟神鬼髙嫓皇坟务以刿目鉥心骇眩愚俗而实则假艰深文其浅近夫是以言愈工而道愈离作之愈多而不可以为文之正也岂六经之外三代而下独无文乎抑亦气运致然人不得而与也虽然河海之深挹流者不一源而取润日月之照遡光者随小大而皆明圣人之道犹之河海日月也故学术之士词艺之贤以其明资博识宏才雅思操觚搦管亦往往而有得焉虽醇疵异致精粗靡一苟掇其精而采其醇要之不诡于六经云尔斯于河海为正源于日月为正明而圣人之所不弃也然代存制作家传简册汗牛塞宇实浩以繁惧覧者或昧焉矣迨宋儒真徳秀氏乃独于兹而究心焉于是尽取古人之文自春秋以歴汉唐掇而采之于诗则又上及顺则之謡解阜之歌以诗书所轶存乎古也序以世次体以类分而搃其凡例有四为辞之不可以已也故首之以辞命为议之可以见天下之心也故次议论为古记事之别有史也故次叙事为诗所以言志也故以诗赋终焉夫则其辞命可以明民法其议论可以尽变效其叙事可以核故模其诗赋可以章志四体具而天下之文无余法矣而必皆依于古不缪于先王合于六经而庶几哉为载道之作夫是以殊世并美异人同工丽而不靡近而指逺髙不沦于虚竒不过其则约而尽丰而弗余一展巻而诸子心之精言之华皆于是乎在间又识其下方以明取舍之意而搃其集以文章正宗名焉于乎是可以见西山之用心矣曰宗者以见其犹日月之明河海之源曰正者以见其非旁流末光而天下后世之欲为文未有不由之者匪是悉邪也不可以为宗也是以至于今而业文者宗焉其利博矣顾其版久漫缺讹舛则亦未便览观遂出而重梓之而书其说以序

　　拟金台八景诗序

　　夫金台古幽冀之域我太宗以神武绍业用定厥都是诚上游之地而天下之首其山川绵亘逶迤盘峙兀业内拱外障风凝气结入而守之足以朝万方壮皇居出而用之足以震逺迩抚戎狄殆天设之以贻我国家使建不拔之基以恢千万世之业者也夫负百二之险其地固乗建瓴之势其形便地固形便斯王者之所以制天下而威不轨者也周诗有之曰瞻彼洛矣维水泱泱在商颂曰商邑翼翼四方之极夫是以能固家室而保后生焉岂非其处势使然哉予始至京师得观所谓金台八景诗者窃怪其不能扬国灵颂皇业而区区于云山雪月之观游望之乐咏之歌之其无乃非商周诗人之意也乎噫是可知也夫务徳者遗险守道者忘力故盛世多逸情危时无易语昔召康公作诗于成王之时其首章曰有巻者阿飘风自南此固不闻其有夸侈之情而张大之语而今莫不以成王为令主康公为贤臣者何哉惟其时而已我国家隆徳显治方将逺驾唐虞成周之治歌似有所不屑焉者然存此诗以备采择亦以少续巻阿之歌云

　　拟重刋大学衍义序

　　六经羣圣人之作后之言学与治者必稽焉学殊方而协一治亦异则而同归盖虽有内外本末而实相为终始体用出入未有语治而不根于学语学而不及于治者也然不繇其序则涣而无纪不繇其要则杂而易荒孔氏大学一书所以为之序而掲其要也夫吾夫子之道即羣圣人之道而吾夫子之说亦即羣圣人之说自曾子传什已不能外六经而更为之辞其曰克明峻徳曰作新民曰于缉熙敬止曰宜其家人曰于戏前王不忘皆六经说也亦足以见圣无异道道无异说大学乃六经之搃会而吾夫子盖羣圣之大成顾夫子之经既宏大简约曾氏之传又加详该焉自宋儒真徳秀氏衍义作而后六经羣圣人之道大学孔曾氏之心学所以为治治所以必本于学先后之序施为之要于是乎粲然益明且备矣举而措之诚足以为君人轨范时以交疎于君乃不克卒究其施至今尚论宋治犹复为之扼擥惟我圣祖继天立极方兵戈倥偬日不暇给独于是书心好而表章之适内殿落成即命侍臣书之庑壁便顾諟也其所以上继列圣之綂而启我国家千万年之治者要未为无助已皇上缉熙圣学日就月将方将以明徳之藴大新斯民其于大学之道固躬行而心得之矣顾板刻旧汗漫不足以备乙览遂命重梓焉以遗来世盖一举而我皇上稽古之学法祖之心裕后之规纯王之治皆于是乎在是用记之以扬厉于万一若夫其纲二其目十有二其目之详十有四本书具存兹不重录

　　拟送太宰汪公致政南还序

　　所谓大臣者以天下为公不以毁誉荣辱不以进退欣戚而其心常恐恐焉观庶官之得行其职与否以测国家治乱之机而因以为已荣辱欣戚盖庶官之职不同而要无外于官守言责二者于言责而得其言此尤国家大治之机而公天下者之所甚欲也何则维辟作福维辟作威其爵之禄之废之置之杀之生之予且夺之盖莫非一人之权而天下之所奉行而弗敢逆者而谏官者乃欲夺其所予废其所置屈万乗之尊以从一介兹非有回天之难者哉古之昏世庸辟保回昵奸其所崇长信使虽以刀锯之余优伶之贱阿保乳媪之微其臣且不敢言或言之而反以为僇而况于左右之大臣素所信任者乎今太宰大臣也天子之所信任也虽有大故不可其废去宜出自天子而今乃以四三谏臣言輙至致政去是谏官之得其言而国家大治之机也吾意太宰有公天下之心且将以为大贺焉而不复以已之毁誉进退为介介也且君子能必已之无媿而不能必天下之无言故有蒙负俗之累而安受不韪之名而处之若不闻也者其心有以自信而知天下之必有能知我者也传曰心苟无瑕何恤乎无家晋王昶有言使已有可毁之行则彼言当矣使已无可毁之行则彼言妄矣当则无怨于已妄则无害于身昶非知道者犹若是吾又益知太宰之能自信而无恤乎天下之有言与否也古之爱君者杀其身有益于君则为之况废其身以善其君乎太宰其有见矣不然以一大臣之去宜不能无怏怏者而太宰不然其所恶有甚于去也太宰行予与祖焉因推其意以序

　　具茨文集巻四

　　●钦定四库全书

　　具茨文集巻五

　　（明）王立道 撰

　　○书

　　与友人论文书

　　吾子不以某不佞而望以文章相丽益谓非有意于某不可也故忘其浅鄙为足下诵其所闻夫自三代而下能文者非一士论文者非一家要之能者未必论论者又未必能也夫文之所以为髙下夫人而能言之然而作者往往戾焉故逖探冥搜者伤于虚雕琢絺绘者伤于丽诘屈聱牙者伤于竒而竒之失为甚焉夫文何自而始也效诸天也易曰观乎天文以察时变日月星辰天之所以为文也其光有常明其运有常度其经纬次舍有常所故能广覆照经四时成万物而天下古今仰焉一或薄蚀之不得其明朓朒之不顺其运盈缩隠见之不安其所甚者孛飞彗流出于耳目之所创见则人莫不指而异之何者非天文之正也今且为廋词恠语钩章棘句险僻艰涩不可识测而欲以示诸天下传诸后世则人有不指而异之者乎故竒谲之文则亦天之彗孛之类耳非盛世之所宜有也昔人有言文非能为之为工乃不能不为之为工六经尚矣古之文皆不能不为者也今之好竒之士则惟以能为为工耳夫是以作之日益多而传之日益寡作而不传周子所谓轮辕饰而人弗庸者也亦奚以文为哉大抵知徳者无诡言浅于道者多艰说古之君子内足而外章徳至而言立莫不平易正达温纯尔雅不雕绘而巧不探搜而逺无诘屈而竒不期于文而天下后世之能文者莫加焉矣后之人徳则不至而求诸辞辟诸涂刻绘画以为龙蛇鬼神不瓌诡其形变惑其势则不足以骇观者而眩愚俗然而识者过焉则固土木之而已其竒果何为哉故曰仁义之人其言蔼如三代而上所谓文章之士即道徳之徒也自夫岐而二之而后世始无文矣昔魏氏典论号善论文大略谓奏议宜雅书论宜理铭诔尚实词赋欲丽而曰文以气为主是皆辨其末而未探其本内无所得而虚为之辞吾弗与也且文如兵其作之者犹将也将贤而谋豫则操纵出入随应而不穷故左右什伍纪律严明则其法立威蓄而势鋭如风发河决则其气充可攻可守可进可退顷刻异用而机妙百出则其变备要之必主于正而后竒以济之此将之良也苟废正而一徇其竒则其军鲜不偾焉而世必以为无能之将矣故兵无常形以正胜者什九文无常体以竒善者什一盘诰之文则六经之什一耳效而似者犹未可为常而况其万不类也哉吾子于今之时不谓无志于文而恐其溺于竒不繇其道则愚之所不能黙黙也然愚固亦论而未能者吾子其毋以为费于辞

　　与王樗庵书

　　惟执事以正色直言伟然为留都倚重弟窃与有荣焉然别来不一通讯者以寒暄私欵无当于进修之要治体之公不足以溷记室耳乃今则有不容于隠情惜已以冐寒蝉之讥者弟常之人也常本剧郡锡亦剧邑数十年号为难治迩得守如张得令如万盖私心尝为一方幸之然弟自入都以来所闻稍有不谐于众口者岂弟之闇于知人与抑人数面好恶毁誉固有不尽得其平者欤浮议籍籍皆非事实常之去留都尤近计执事亦尝有闻故欲为一白之弟昨以省觐家居亦岁余家父在告则已踰七年矣其所以自处与郡县诸公之所以见待者执事当自知之饰誉言以酬所私比匪人以罔知已谅非愚父子之所能也往时应守子才仅以一二人私愤遂相诋排守土者至今以常为畏涂论者且谓郡中更无能独持公论者使弟辈蒙此讥指故聊复与执事圗之然子才今竟何如诋排之者今竟何如今万令已与行取庶几公道犹未昧至于张之贤否人言之是非更冀执事徐察而明辨焉使他日不复谓郡中无一公论则弟之私望也余情不能缕缕

　　答王汝中书

　　追随数日备承教诲别后惘然若有所失忽拜手札规以紫阳之旨申以着察之云甚慰甚慰仆素弱劣懵于求道窃自谓平生所诵习与夫师友之所传闻皆支离汗漫徒务口耳故一意自为已慎独求之庶几简径易守虽稍觉得力然未敢保其终能不堕落者夫亦于着察之说有未之思者乎敬闻教矣敬闻教矣游杭之约俟妻父过此即当从行图遂请益之私就医则又第二义也使去草附复雅爱惓惓容面并谢不具

　　傅虚岩书

　　昨春过钱塘既得纵览湖山之胜且日从有道者游聨床之谈饫闻清论自谓与吾兄真有旧缘喜幸喜幸临行候别兄适有他会遂惘然解维归家后又领手教尤切感仰今春贱恙稍平促装北上五月初始入京凡夫俗骨秪宜奔走风尘恐西湖孤山之灵方将移勒絶我也弟虽懵于闻道然亦不可谓沉溺者便中幸不惜指教镇佛老僧好否因久阙敬特托贵乡髙南宇处附此申悃余惟照亮

　　张静思书

　　家居数年重荷雅爱行时又辱礼意稠沓感愧无任仆多病之躯习于疎懒一入尘途便觉非向来面目山中日对莺花泉石不复甚以为佳迩来奔趍车马间始知坐茂树聴啼鸟觞咏从容古人所谓一日如两日者真不虚也此岂仆軰浅薄者能堪此福哉因执事知仆聊一道之他人当见笑以为不情也

　　华鸿山书

　　敝居去文府纔一二舍而载岁之间仅得三数奉晤毎展颂雅音良用耿耿疎懒习惯又常抱疾疢本不堪驱驰而朝例拘以三年遂勉复来此行装纷纭不及造别门下罪歉无任时下伏审道履绥和尊翁老先生茂膺寿祉孝养日隆敬羡人便草草布候不备

　　华补庵书

　　仆行时匆冗适尊斾亦且西征遂不及尽晤言今犹怏恨使至辱手教兼琼章之赐感慰感慰仆五月初已入都而多病之体又乆与静便殊为人事所苦至于觚翰亦似相仇执事谓以忙中废吟然犹多得好句而仆以病中废吟真无复一字可道也闻道匡庐彭蠡之概輙飘然有出尘之想倘执事他日尽览其胜当不惜为仆倾倒也

　　寄有懐翁第三书

　　到京后因病冗久失修候船头华山还始有小启附上想已达台下矣盛使至询知道履绥和大舅暨尊嫂已康吉喜慰无任辱翰教恳恳且以图报豫养为诲非爱深骨肉何以有此不肖敬奉以周旋第恐病躯孱劣终负主恩耳比得老父书云四月初因张静思年叔相携一识姑苏诸山荆溪二洞老伯尝有此约倘秋凉无事一寻此盟亦山林一胜事也如何贱体近已稍平但痰嗽犹未除盖为郁火所攻耳

　　与沈原约第三书

　　昨过沧州偶值贵属胡大尹匆匆附候起居十年契阔之懐殊未尽其一二拟入都后可嗣修问而久静之体苦于驰驱疾疢绵延寻复数月矣盖执事向知弟已告归或不知有荆妇之变今喜弟之还都而不知故疾之犹在也蹇薄之命不足以縻禄食无足为道者执事以何时过钱塘弟故人武进吕君曾上谒否吕君名朋与老父同乡举且有会文之雅平生谦恭端慎清操絶人而仕不达自寳庆推官为辽东太仆丞约居苦寒之地者七年今升仅得市舶提举幸托属下倘以事相见惟稍加礼遇不具

　　张湖村书

　　弟往岁在羇病愁困之中惟兄曲加存恤不啻骨肉感激无任家居三阅冬春日惟闭闗从事方药于宻友至亲多阙问讯兼文旌益北愈乏鸿便方圗谢过门下而使至又辱手教恳恳重以腆仪弥增感恧弟自入都亦尝抱病盖蹇薄之人不足縻肉食也奈何使回附候并谢余惟顺时自爱以需天宠是荷

　　答程松溪书

　　自毘陵西郭之别已载阅岁虽因卧病阙问未尝不驰情左右也去夏会罗念庵年伯具知道履绥和毅然以兴起斯文为任敬慰敬仰即拟访医白下兼得一奉杖履目覩风教之盛于山川都候间竟亦坐懒不果素懐良自怅怅今春恐逾明例遂尔北装入都数月病亦如之旧业荒落殊无可谓请益之地因便先此附候八月承嘉刻并谢

　　唐荆川书

　　入都四月中间不病者仅数日耳盖孱薄之人不任禄食所遣固应如此且久在静中一涉尘途便非向来面目如执事茹素有年见腥肥满案遂生呕哕此殆难与不知已者道也久不通信执事必能亮之大抵寒暄常语不足溷记室而身心所得又无可请教者几案间非医药即道书毎展巻亦不能尽数行也奈何奈何所幸毁誉得失了不置意中悠然日用饮食而已知执事以尊嫂之故心事亦不甚佳然豫养自遣为望

　　寄罗念庵第二书

　　北来过京口曾有小启烦何主政寄上尔时谓文石当亦不逺旬月而久至都下寂无所闻仆日夕以为念顾是区区者不能为人始终即他日何以受知己者之重托乎近得老父书乃知犹未竣工良媿良媿夫冬以寒辞夏以暑辞想世之名一艺者偃蹇固如是哉清秋伏审道履康谧读书观稼想于时事絶不经耳目仆亦能羡老叔之乐而不能从也仙凡之隔岂必于物外求之洞山兄明年得来此否幸一示知以副鄙懐仆自入都不能数日不药大抵即往年所病一涉尘劳遂复交作毎自计非肉食人而复勉强牵恋殊可自笑也适会曽司厅先生云有贵乡人入境之便草草附此抱恙不尽所欲言惟亮之

　　寄袁芳洲书

　　屡拜手札兼惠鹿角后至者尤佳因行促不及制已托之舍弟矣飱和含嘉皆饫执事之徳也感佩何极仆数年家居颇于静中得趣一涉尘途便觉不堪兼存亡聚散种种兴懐虽复时念执事之教欲一切割弃然学道未至终难脱然又不能得如执事者相与朝夕汝之往日竹林之约自谓丙午可以必偿而俗缘多累竟作子虚今来回视金陵已若十洲三岛之外而执事亦遂如洪厓子晋不可扳矣

　　与艾居麓书

　　弟雅辱教爱然不奉起居者已数年于兹盖缘多病之人兼以懒性习成遂阙敬于故人耳弟自甲辰得赐告家居昨春因觅医因一至杭以游客不可以妨清政竟不敢与执事相闻徜徉湖山间半月而返缅懐道雅日夕驰情兹因贱恙稍平勉复来此偶敝乡亲吴忞者来为贵属下深泽县丞附

　　与懋及弟书二通

　　科场文字要气充辞畅平正丰润须于六七月间作得百篇则自下笔有助然辞之繁简亦要得中切忌支离涩滞论表须胸中先立间架然后措辞亦不可落尘腐套子策场偶记旧料亦要转换恐至雷同耳大抵所当甚留意者全在经书义与论表策乃其次也最不可失先后缓急之序吾前两科正坐此弊然此亦姑就场屋中事论之至大功业固自有在也勉之勉之
　　得书乃又闻我小侄不幸知以痧■〈疒轸〉故也执书惟省岂吾父子福过灾生又自念入仕以来凡瘠人肥家利己妨物如仕宦家故态惟恐分毫似之良欲稍自树为子孙地耳吾父母年已五十以上而仅一男孙惧无以共承膝下之欢今复失之矣天乎何至此极也然正已以安命养身以俟时天亦久之自定吾平日与吾弟毎不汲汲望以决科进取而惟以徳义相规诲正以名利为浮荣而身心为实地富贵有去来而子孙须善遗耳吾弟幸为后圗毋过自苦然吾前亡女意甚痛伤俗所谓土梗劝木梗也归计待考满后恐碍叔叔会试须预圗之耳荇洲身后孤寡可哀责在吾弟即此是学也前譲去田既无利他人之产亦聴其所之而已

　　附荆翁书一通

　　舅氏荆川书示王甥吾生平最难开口不是人央得动的亦不是为亲戚做人情的若令祖令尊两世有一不是清苦为善的我不好开口汝家房子不遭倭子烧残奔波苦楚我不好开口不遇默林公髙谊我亦不好开口有此三事辏合所以我公道说了不是为亲戚也毎思令祖令尊两世小心谨慎毫髪不曾倚官趂钱毫发不曽使势害人江阴巷内老佛之语至今乡评尚在非亲戚之私言也若身没后便与他人家一般毫发不蒙优恤则善人无以劝矣但默林公髙谊所谓生死见交情者非今世之所有诚当于古人中求之甥可益自感激不特努力读书求进尤当立志做人自少须晓得义利是非之辨寻向上去以无坠祖父一脉可继之志亦所以成默林公扶植之盛心也勉之勉之毋怠毋怠

　　○疏

　　明职守疏

　　臣某谨奏为明职守严纪述以励庶官以宪万世事臣闻古之人君必设左右史以纪言动故曰君举必书虽春秋列国之微亦复不废斯职其义重矣自汉而下代有其官孔明治蜀不立史则君子以为讥谓其失所先务也我太祖开创之初即立国史院而设以起居注修撰编修检讨等官自后国史院起居注之官不设而以史官并附之翰林院虽官制沿革前后稍殊其欲以史事责之修撰编修检讨等官则固祖宗之意也臣读大明会典所载朝仪记事官居文官第一班之后稍上夫史官秩髙者不过六品而使跻居第一班之后稍上岂固以宠之哉欲其便于视聴而言动有纪也夫因事设官故官不滥因名求实故实不悖人臣之职不过官守言责两端而已今之给事中御史有言责者也内而府部寺监外而藩臬郡邑有司之吏则皆有官守者也府部寺监藩臬郡邑有司之吏不守其官给事中御史不尽其言法得而纠之而黜罚之今史官之于史乃独无所事事而又得以逭其失官之罪者其初本具名而无实有官而不属之以事非如户之钱榖刑之狱讼各有司存云耳夫汉之时郡国上计先上太史故司马氏父子得有所纂叙以成一代之典今臣等修员史局余年矣自朝叅之外輙散归私第问以史事且茫然不知所答遂使神圣之谟烈阏而弗章贤士大夫之业湮没无纪国家诸所兴为皆讹阙杂乱于簿书奏复之繁而不知所考信则夫居是官者尚安得晏然岁会廪禄之入日受大官之供而不以为媿且畏哉臣愚欲乞陛下叅酌古今所以立史之义国家所以设官之制而振其隳废偷惰之习使臣等皆有所自効以无负于陛下所以简畀之意夫左顺门乃章奏出入之地史馆在焉臣愚欲请史臣二人给以笔札兼之书人几章疏之下诸司一一缮録毎月终封识而以藏之内阁其有所遗误輙以罪该日执简之吏庶乎职守不废而臣等少逭旷官之讥纪述明备而国家有以立一代之大典矣臣昧死以闻

　　定贡法疏

　　谨奏为定贡法以振士习以光圣治事窃惟国家用人其途虽广然出于科贡者常什之八九科试以拔才隽岁贡以恤困滞祖宗立法至详且善矣然法久而玩寖失初意臣忝修史职毎遇考试岁贡生得与阅巻往往见其空疎腐俗辞气索然虽考列上等者亦仅舍短取长殊未有明博纯雅之文可上尘圣览者也此等即与附选则今日各有师儒之任如仍入监则他日各有民社之寄夫衰白之士久踬场屋其英姿鋭气磨礲都尽日暮途逺志无所希而欲寄以民社任之师儒其不倒行而逆施者鲜矣况今名儒硕辅莫不起身庠校而使此辈为之模范且承顺唯诺若子弟之事父兄能无汗颜而内惭矣乎往者选贡之法行天下应贡之士一时号为得人然衰白困踬者莫不饮泣咨嗟自伤以数十年积累之艰而终于槁项黄馘无复一命之望臣时又闻提学官畏避罪谪或不拘廪增拔以充贡此又非祖宗之意矣夫才隽之士岂不能自奋于科第而复使与困滞者竞驱于途则胡不尽举而废之而独行科试之制其不然明矣陛下推仁尽下使一如旧章而又行补贡之令使困滞者咸得以自纾海内无向隅之泣徳至厚也臣愚以为科贡之途固宜并进而天下学校所以序为先后以充贡者其法恐未为尽得也何则今之所谓廪膳生员者定于提学官之一考而已既与食粮之次则他日充贡一以为先后其十余年之间凡遇考试文理非甚庸缪輙免于停降罢黜苟不至于停降罢黜则遂私相庆以为幸而进取之心日消靡矣此应贡者所以多庸才而年少敏特者不能无扼腕仄目于后也窃惟国家建学育材着为定式毎府学廪生四十名州三十县二十至于一与食粮之次则他日必以充贡恐非立法之初意也士有志者常少无志者常多彼其所成就自谓可以无咎无誉以苟延岁月而徼一命之荣犹欲其激发奋励以从事于学问不亦难乎臣愚欲稍更定其法使廪膳有一定之额而无一定之人贡者虽以年资为后先而实以才否为迟速勅行天下提学官俱以嘉靖二十二年为始严加考试各学生员毎府以四十人为优等不拘廪増附皆得与食粮之数州则三十县二十其数既定中间虽有中式丁忧事故等项不复替补存其粮于所在以给诸生之贫而无告者焉至次年再考亦如之以至于三考四考五六考亦如之其有初考与四十人之列而再考居下则不复与之粮再考居下而三考复与四十人之列则其粮又复与之其毎考居四十人之列者则常食其粮不待言矣予夺一程其能故不才者无憾于失选补不泥于格故才者益励其业考案一定无复顶补申请之烦而学之官吏亦不得挟此以媒利矣然偏方狭境生员之食廪者未必一如原定之额或不及数或半之甚者不及其半则又当何如夫食粮实补之数各学俱有定籍今须一以嘉靖二十年为凖府学生实补之数原三十人者今止以三十人为优等二十五人者亦止以二十五人为优等至于州县俱可类推矣至于应贡之日则提学官不必再试但计其食粮岁月多者即行起送赴京或食粮岁月多寡同者不拘二人或四五人府州县通行送提学官再试择其更优者一人充之夫既以食粮岁月多者为贡则必毎考皆优等之士贡者既皆毎考优等之士则岂复有庸才得厕其间以玷国家爵命之荣如今日者哉或者以为此法未可即行臣请先以食粮之法行之目前起贡者姑循其旧限以五六年后旧食粮者稍稍起贡然后行此亦自有渐而民不惊矣如蒙俞允乞勅该部详议可否或中间未尽事宜一并斟酌具奏赐之施行庶使才隽之士进有所奋而无逡巡岁月之念退得所师而无汗颜模范之人其于陛下圣明之治或可少禆万一天下幸甚臣亦不胜幸甚原系定贡法以振士习以光圣治事理未敢擅便谨具奏闻伏候勅旨

　　乞省亲疏

　　谨奏为恳乞天恩给假省亲事臣伏覩大明会典内一欵两京文职有离家六年之久给假省亲者查无违碍许其归省盖惟我国家以孝治天下故为是着令所以体羣臣而悯其私也臣原籍直隶常州府无锡县人臣父表由进士歴南京礼部客主司署郎中事主事臣以嘉靖十三年叨中应天府乡试臣父适以本部祠祭司主事在任臣即于是年九月间辞臣父母领文前赴礼部嘉靖十四年会试蒙赐进士出身改翰林院庶吉士至十五年十一月初三日臣父具本奏乞放回原籍养病因寓臣书备言所患臣时念父深切即欲乞归省侍但猥叨皇上作养之恩未能少效尺寸未敢言私十六年正月又蒙圣恩授以今职十八年十二月歴俸一考给由外今年五月十一日臣父复以久病未痊奏乞再容原籍调理令义男王泰抱赍因以原稿付臣臣读之倍增忧思日夜不宁兼旧患怔忡暂止复发寝食俱废是以敢援前例昧死陈情伏望勅下吏部查照近年翰林院侍读等官华察事例容臣回籍省亲倘臣父幸得痊安筋力未衰臣父子自当依限前来供职誓竭犬马以少报圣恩于万一臣不胜战栗恳切祈望之至

　　告养病第一疏

　　谨奏为患病不能供职恳乞天恩容令回籍调理以图补报事臣原籍直隶常州府无锡县人由嘉靖十四年进士改庶吉士除授今职窃禄十年惭无寸补縁臣体质孱弱素多疾疢本年二月初偶感风邪发嗽不已加以痰火上升中气郁塞伏枕逾时药饵寡效延至六月十七日忽得家书臣妻唐氏于五月二十一日在原籍病故臣于病中惊闻此变痰火转盛怔忡不宁且臣父母衰年垂白知臣久疾未愈时切忧思近因臣妻之变悲劳百端臣心日夕悬念又臣妻遗下一子两女皆在提孩茕茕靡恃伏望皇上悯臣疾患沉绵情极哀迫勅下吏部查照近年翰林院检讨王维桢等事例容臣暂回原籍调理庶得少延残喘倘蝼蚁微躯未即颠陨自当奔走供职誓竭犬马以仰酬皇上天地再造之恩臣不胜惶惧哀恳之至为此具本令义男王绍抱赍谨具奏闻伏候勅旨

　　第二疏

　　谨奏为患病不能供职恳乞天恩容令回籍调理以圗补报事臣原籍直隶常州府无锡县人由嘉靖十四年进士改庶吉士除授今职缘臣南方下士水土未谙自窃禄以来积乖摄养且体质孱弱疾患易侵本年六月间偶因冲冐暑雨饥饱非时致伤中气而过以虚阴之药投之实阳遂使邪火上攻咳嗽顿作痰涎升壅日夜靡宁伏枕经时渐就羸瘠询之医家咸言病在肺胃受伤已深非旦夕可疗况臣父母俱在衰龄家复多难臣恐其闻而忧念每书问讯但以无恙报之然疾痛则思父母人子之情此又臣之所以反复于懐不能自解而日益以病者也伏望皇上悯臣疾患沉绵私情郁结勅下吏部查照近年翰林院编修骆文盛等事例容臣暂回原籍调理倘蝼蚁微躯未即颠陨自当奔走供职誓竭犬马以仰酬皇上天地再造之恩臣不胜惶惧哀恳祈望之至为此具本令义男王绍抱赍谨具奏闻

　　第三疏

　　谨奏为病势危急再乞天恩早令回籍调理以全生命事本年闰九月初八日该臣奏为患病不能供职恳乞天恩容令回籍调理以圗补报事奉圣旨该部知道钦此臣惟臣之病盖在肺胃之间医从肺胃间攻数不售效是病于药无赖也初臣婴疾时念二亲垂白惧令有闻然独旅沉绵骨肉背离苦思一归就父母侧臣之为懐又如此乃今伏在枕褥涉歴数月节序渐深疾忧渐加驱之无术去又不获玄冬永夜目不交睫咳嗽连十数发未已神虚魂揺卧视床屋若水波上下臣形质本癯又积疴相缠遂至骨立食兼日不尽一器乡里朋识怜而讯之者见輙恻恻臣之命已危若累碁幸即得去就父母访医药沉忧既释更事调理臣之病庶可已也若延而未去恐二竖守膏肓竟为臣难臣之病未可已也伏望皇上悯臣病势危急病懐痛切勅下吏部查照前奏翰林院编修骆文盛等事例早令回还倘枯株再荣罗雀复奋即皇上天地再生之徳也臣不胜惶惧哀恳之至为此具本令义男王绍抱赍谨具奏闻

　　○碑

　　拟奉勅撰新建歴代帝王庙碑

　　臣惟功徳立而后可以享百世之祀明圣修而后可以定百世之礼故祀无非族所以明典也礼不虚行所以诒则也大哉祀乎礼之所尊也义之所起也而百王之所崇也非天下之至明圣其孰能与于此夫天下之生久矣遐观厥初其异于禽兽者无几也不惟不异于禽兽而且无以胜其爪牙角毒之烈也泛滥懐襄民之不为鱼者亦无几也乃今得以安居暇食优游焉终其天年而不夭伤而为之上者亦得升冕端委以治民临诸侯其谁欤致此也故自羲农黄帝肇其治金天髙辛髙阳扩其化而尧舜禹汤武王协其成其功徳胡可胜纪也继是则存亡治乱相寻于无穷而斯民之祸兹益酷矣则夫髙祖光武之于汉太宗之于唐太祖之于宋世祖之于元虽未可以方古帝王而其克乱除祸济世安民抑亦不可谓其功徳之浅浅己夫法施于民则祀之以死勤事则祀之以劳定国则祀之与夫能御大灾能捍大患者皆在祀典此圣王所以制祀之法也故自伏羲而下庙而爼豆之其礼宜矣然自汉以来虽代不废祀而庙于京师而合祀之则昉于唐之天寳宋亦因之我太祖立庙于鸡鸣山之阳所祀帝王自伏羲至元世祖其位凡十有六而配享者风后而下三十七人左右列之法乎古也然自文皇帝于兹定鼎则若郊社若宗庙既皆为之改建矣而帝王庙祀尚循金陵之旧恐未足以明彛典称秩祀之意我皇上方以宪天之道稽古之学一新制作于凡类禋望秩之典靡不究定礼备乐和品式焕如矣乃卜地于京师阜城门之隙草图鸠工而始作庙焉凡壖垣门庑堂寝庭戺与夫庖库井舍之微莫不縪缮翼然灿然俭而弗陋华而弗逾盖诚足以妥神灵而昭崇报矣夫礼曰作者之谓圣述者之谓明明圣者述作之谓我皇上修太祖之秩祀述也庙于京师作也协诸义而协可以垂逺之其所祭之可以不淫所谓明且圣者兹其在乎庙成当纪其事于丽牲之碑臣愚适奉成命因拜手稽首而谨书之

　　○箴

　　克己箴

　　天生烝民惟形与性物感无穷人化斯顺往圣克念乃达诸天危微之几舜禹是传孰无人心理顺则徳孰无道心欲胜则贼心亦靡二理欲争之纷纭万感憧憧百思已自我生亦自我克君子制之若临大敌我志惟一鼓之而靡我力果毅降旗奔师净彼氛垢湛吾虚明解心之梏复性之恒口无过言身罔择行视逺惟明聪徳以聴视聴言动非礼勿为昔者颜子尝从事于斯厥功已至不贰不迁回也好学夫子称焉彼为大贤而犹若是顾兹何人忘其有事曰明以察曰健以决希颜亦颜敢告来哲

　　大司马箴

　　书赞徂征易称帅师赫赫九伐奸宄以威古云佳兵其器不祥正人乃兴乱是用亡穆征犬戎祭父纳谏惧徳弗耀而勤民于逺秦任三帅覆师于殽违彼良士而勇夫是谋先王有道守在四夷汉失厥策翦我羣黎兵不可去武不可黩皇皇六师辟之荆棘如火自焚无或弗戢禁臣司兵敢告执戟

　　光禄箴

　　惟圣飨帝惟辟玉食乃烹乃饔既时既饬以共粢牲以视珍物无曰不会冢宰是职在昔圣王饭簋啜铏不以天下奉予一人周文即功惄焉朝昃池酒林肉殷商用灭骈胁曼肤国乃多瘠孟子盖恶夫庖有肥肉而民饥色禄臣司膳敢告执涤

　　太史箴

　　茫茫古今上下曷稽爰惟太史简策是司彤管煌煌左言右事善人以劝淫人以惧佚旦同心成罔邪徳董狐之书是称良直南史侃侃齐不失贼夫子修春秋而万世允则惟昔圣王业业小心出入起居乃罔不钦勿以深宫勿以大庭书而不法我无以示我后人史臣司牍敢告执典

　　鸿胪箴

　　穆穆圣王垂裳而治聴政修令轨仪昭物则百辟卿士是寅是祗会朝既盈跄跄济济各有攸职鸡鸣以俟昔在周王惕夜未央视彼庭燎晣晣其光一日二日无或爽厥常亦有淫辟俾昼作夜蔑彼典则而以自逸暇百工是师用隳理于天下胪臣司仪敢告在陛

　　太常箴

　　明明天子允秩三礼乃立奉常鬼神是主无怠于守无淫于祀綂和天人禔福备至其惟徳馨罔以稷黍圣禹致孝衣恶食菲殷人尚鬼俗以僿弊齐景矫诬归过祝史楚称先王不越望以祭于乎兴国聴民亡国聴神时谓不淫惟斋明中正以徼上帝之歆常臣司礼敢告执笾

　　廷尉箴

　　民之有情弗割于欲期于无刑乃利用狱虞周竞竞或易一夫惟钦惟中惧滥法于非辜其在叔世三辟乃兴民弗见徳锥刀是争周圄以空秦血流离夫岂不威二世而夷平仲一言齐踊不鬻汉文弛刑白骨乃肉天矜于民其徳好生弗克若天仪鉴于秦尉臣司狱敢告阍人

　　司空箴

　　惟王建国乃立司空以分六职以搃百工程力顺时是经是营罔曰有民观于定中罔曰有财间于农功昔在尧禹土茨卑宫降于癸辛侈穷九重瑶台琼室乃贸厥宗虒祈弱晋章华敝楚阿房未成咸阳以火崇髙雕镂亿兆攸诅先民有言松栢瘠土以鬼则神劳以人则民苦未央壮丽汉髙斯怒土臣司空敢告在户

　　○铭

　　求放心斋铭【并序】

　　今夫人之有心可以宰万物摄羣动参乎天地而立人极此其为体甚微为用甚大而其妙则有甚不可测者故或跬步之顷出入异域一腔之内存亡异时倏而往忽而来其身犹在此而飞扬驰骛茫焉不知几千里之逺盖其放之甚易而约之实难固未有不待操而存舍之而不忘者也古之圣贤其心虽未尝不存然而日兢兢焉所以约之而不使其或放者犹自力也是故有危微以为之辨焉有礼以为之制焉有敬怠义欲以为之戒焉有格物致知诚意以为之次焉夫是以志定而不移或夕而惕若或昧爽而丕显或屋漏而不愧或盘盂几席觞豆而有铭有戒夫是以功宻而不弛志定故思虑往来不能移功宻故造次颠沛必于是盖圣贤所以能常存其心而不放以宰万物摄羣动参天地而立人极者良有在耳然自中人以下顾纵焉而不知检此圣人之所以益圣愚人之所以益愚而孟轲氏之所深忧也夫夫人有鸡犬放则知求之而心放则不知求岂爱心弗若鸡犬哉弗思甚也故曰学问之道无他求其放心而已矣其将以觉天下之迷而示之要乎愚读其书至此未尝不为之惕然省惴然惧也因即所居之斋而颜之曰求放心以仿古韦弦之义云铭曰
　　惟皇降衷乃钧是人胡圣而贤胡为兽禽匪人则异而异者心是惟方寸至神且灵时出时入谁与将迎出或千里匪形可寻其反而入泰然吾身存亡之间天壤攸分惟古君子其中惺惺昼为宵得息养瞬存孰谓一念时罔弗钦孰谓造次时罔弗矜存存不息湛然虚明如卒有帅如民有君百为万感动应乎贞乃知吾心厥系匪轻乃知圣贤亦非性生舍之则否操之斯成欲克由圣永鉴斯铭

　　进斋铭

　　易称忠信所以进徳干干之诚自朝中昃惟自暴弃是为下愚与圣同类而归则殊觱沸百川渊渟泽汇其流不息乃放四海平陆覆土一篑未盈日徃靡怠丘山崇成岂曰驽马不如骐骥十驾不舍千里奚致邈彼秦越载陟其垂心则弗竞道匪逺而谓予何人回实希舜仲尼盖曰吾见其进而我希颜亦步亦趋谁谓今日非颜之徒予姻丈沈君谦退士也而以进名斋盖有崇徳之志焉顷以国子久次谒选天曹仅得南鸿胪署丞予益知其非嗜进者夫惟日不足吉凶同情为善为利其孳孳亦一而己予嘉君之志在此而不在彼也于其行书此铭遗之庶几古人赠言之义并以为他日助

　　具茨文集巻五

　　●钦定四库全书

　　具茨文集巻六

　　（明）王立道 撰

　　○杂着

　　原政

　　夫升降者道也善恶者政也隆污者治也治由政出政由道立道降而政之善政善而治之污者古今未之或闻也古之帝王求于道而不求于政故道得而政随之后世求于政而不求于道是故政非其政治非其治而今之天下若异于古之天下云耳昔者大禹以六府三事告其君而曰徳惟善政其在洪范曰农用八政而必曰建用皇极者何也皆道也故徳行而府事叙皇极建而八政举矣夫子之所谓人存政举修身以道者皆是之谓也然而政之在天下也以道为体以时为用故离道非政也违时亦非政也易曰通其变使民不倦神而化之使民宜之昔者三代之兴也夏以尚忠为政商以尚质为政而周以尚文为政若是乎政之不同也政不同而同归于治者何哉道而已是故殷因于夏礼而周因于殷礼礼云礼云即道之谓也天不变道亦不变以不变之道而损益夫不得不变之法故缵禹服者非蹈常而反商之政不可遂以为好异也不然则违时之治其与夫徒法之弊恐亦无大相过矣故曰道者所以立本也不可不一法者所以适治也不必尽同是知道存之谓政建其有极之谓政通变之谓政宜于民之谓政此圣之徳而王之业三代之所以能长乆者此也汉唐而下其政可得而言矣封建削而郡县以分民井田裂而租庸以率赋肉刑废而棰笞以禁暴其于三代之政之大皆荡然矣然而论治者犹或后焉以为弃其道而弗由则法之存无益也是故由其道则循汉唐之法而可以适于治不由其道则虽纯乎三代之政犹不免为徒法而已善乎欧阳子之言曰三代而上治出于一而礼乐达于天下三代而下治出于二而礼乐为虚文夫所谓出于一者道即政政即道也后世离政于道而虚文以为治焉则虽谓之无政可耳愚故曰升降者道也善恶者政也隆污者治也推而本之作原政

　　巧拙辨

　　客有问于予曰仆闻圣人贱巧而贵拙信乎予曰不然夫观变而化裁者圣之能也因时而守则者士之修也奚而巧奚而拙吾闻古有羲之画卦舜之使民禹之治水经纬天地而不穷范围民物而各得其斯以为天下之大巧与亦有大拙若龙逢比干之死箕子之囚奴夷齐之饿屈原之沉湘而世固未有不以为忠且义也故曰圣有所通时有所穷无巧无拙惟变所适且子独不观夫化工之着于物也物物曲成类无雕刻然者斯亦天地之大巧也然而人犹有憾独非拙与仲尼圣而多能有天纵之巧而龃龉坎坷终身不一遇虽谓之拙可也吾闻羿之射僚之丸造父王良之御扁之斵轮庖丁之解牛和缓之医梓庆之鐻匠石之运斤皆以一艺之巧絶于时而名后世而况夫天下之大巧哉若之何其贱巧也客曰然则巧拙皆无不可与予曰不然夫巧或用之而善或用之而不善用之而善则为通变为神化为徳慧为仁术其不善者贼而已矣此汉阴老人之所以废辘轳而孟子耻机变也惟拙亦然参之鲁回之愚吾知其非宋人拾劵而田父藏石之类也客曰然则吾其从巧与予曰人生而静天之性也感于物而动性之欲也拙其由于性乎巧其由于欲乎故拙之用其过少而巧之用其过多天人之殊也夫拙古今一而已矣而世之所谓巧者吾无得而穷也巧于言者喔咿滑稽巧于色者妩媚嬉怡巧于容者便獧轻捷巧于文者淫浮夸耀巧于谋者阴诡狡险千态百变若出若没子将从之吾且惧子之未能也且世亦有因拙以为巧者亦有因巧以为拙者吾闻老耼守黑而得长生商丘开穷老而子华以为上客寗武子愚而卫国赖之绛侯木讷而卒定刘氏后斯非所谓因拙以为巧者与吾又闻鄷舒以三隽才杀身智瑶以五贤亡族鼌错以智囊死东市里克以中立祸晋国仪秦骈戮李斯具五刑斯非所谓因巧以为拙者与子独不见夫鼯鼠乎挟其五技而不免为鸱鸢食者所长非所用也子又独不见夫楚国之狙乎伐其巧以搏王之矢而不知养由基之鸣弦其后也故曰木讷近仁盛徳若不足颜子如愚而非愚扬雄草玄而尚白归真反朴以道为质人之所拙我之所徳

　　道学俗学曲学伪学辨

　　古之为学者一今之为学者四四者何也曰道学曰俗学曰曲学曰伪学夫民生倥侗颛蒙非学则愚然而道者学之事也故记曰人不学不知道古之圣贤自其少之所习而至于终身由之自其名物度数而达于义理性命之微自其身之所以自治而推之以治天下国家自其一事一物而范围天地之广皆学也皆学则皆道也是故语其道则精一以执中多闻以建事前言往行以畜徳格物致知以诚意正心而修其身而未尝不得之于学语其学则有好问好察之诚有昌言之拜有终始之典有制事制心之功有敬怠义欲之戒而其为法也甚备亦未尝不本于道然则何道非学亦何学非道兹其道学之所由名也自夫功利之说有以耀斯民之耳目而沦溺天下之心于是乎世之所以为学者始有不出于道而徒以章句记诵为功文词组绘为玩闻见口耳为习期以发策决科荣身肥家无余事矣夫是之谓俗学抑亦有志不足以定守术不足以济务而徒苟容取宠上以媚人主而下以悦当世因之以载髙位窃厚禄而方且自以为得兹孟子所谓以道徇乎人贾山所谓修之于家而壊之于天子之庭者也夫是之谓曲学末世滋伪抑亦有儒其衣冠言必称圣贤而夷考其素有庶人之所不屑者所谓穷理尽性皆非其心得之说而人心天命不过为诬世之辞徳不足以修身正俗而术足以鼓动后生才不足以经世济物而辨足以倾惑是非清不足以立懦亷顽而诈足以盗名窃位凡其所为皆名与实反心与迹违而终不足以欺天下后世夫是之谓伪学于乎古人之学一而已矣圣之所以为圣者此也贤之所以为贤者此也帝之所以为帝而王之所以为王者亦此也夫曷尝有道外之学哉今之所以岐而四之者吾不知其说也盖自夫夏侯氏以明经取青紫而桓荣以车马印绶侈稽古之功则俗学于是乎起矣叔孙面谀以得贵幸公孙弘本学春秋而枉已阿世徒步取宰相封侯则曲学于是乎起矣至于伪学之兴莫知所自吾闻之王制行伪而坚言伪而辨学非而博顺非而泽以疑众杀而吾夫子所以有少正夘之戮亦以此则伪学自先王之时已有之直不若后世之成俗耳夫是四者之学其邪正是非盖章章明甚而犹有待于辨者何也程氏有言昔之感人也乗其迷暗今之入人也因其髙明盖明道特以论异端之害而不知伪学之害深有类焉故夫俗学曲学人皆知其非而髙明之士乃或溺于伪而不知者惑于似而已其于道学盖不啻莠之于苖而朱之于紫此夫子所以恶是而非而学者之所以不可不致其力也于乎学以道名固已为夫学者之不皆道而为吾圣贤之学之病矣然而圣贤之学犹自若也今乃援以文奸假以济私皇皇焉驰骛天下于诡言谲行之中笼之以虚名结之以实利使人入于其徒而不自觉而犹汲汲相髙曰我之学为道也我贤也我圣也噫圣贤之学其不幸一至此哉昔唐韩子论佛老之害欲人其人火其书庐其居明先王之道以道之愚以为欲息伪学者亦必如是而后可

　　尧汤水旱解

　　灾祥之说所从来旧矣五行家者流推拆微隐于国有大灾者必着厥咎焉天人之交若符契影响昭昭乎不可诬也然以尧汤何咎而水旱因之故古今以为大惑焉解之者曰理有常然数有适会语天而遗人者贼徇人以求天者固夫殃庆之验见于易休咎之征发于书祥生于和异兆于乖此皆理之常然而不可忽者故有国家者日兢兢焉畏天而保之犹惧其或戾也而或以为未尽然者是贼其君而已矣然而有适然之数系于天而人弗与焉者尧之水汤之旱是也夫九年之水七年之旱虽大无道之君其应当不若是烈也而以尧汤致之其说诚有所不通矣愚尝观春秋所书自某月不雨至于某月皆以为大灾而记之率不过数月耳旱水而计年非古今所未有之灾耶以尧汤古今未有之圣而罹古今未有之灾是故可以天数言而不可以人事论也夫洪荒之世剖于一气之混沦者震荡冲轧虽天地有不能以自定其形者尧之时去洪荒未乆也汤之时去尧亦未乆也则夫雨旸之不时水旱之不得其常固皆未定之天而二圣人者适遭其会而己曰然则舜禹举而泛滥除桑林祷而雨方数千里者何也斯非人事尽而灾弭者与为其弭之有自知其所以致之者非无繇也噫是又可以观天矣圣人不以适会之数而废其常然之理而天之既定则又未有不复其常者也然则尧之水汤之旱其始虽由于数而其终卒归诸理知夫数无常而理有常则人君之所以事天者其有不容忽焉者矣

　　书孔明出师表后

　　于乎孔明惓惓以讨贼兴复为己任故表此以坚后主亦自量其才力优然耳孔明既死而姜维卒以数出败哀哉夫中路而舆倾輹脱则骐骥虽不能千里非其罪也以驽马御朽索服敝舆而希千里多见其不知量已且亲贤臣逺小人先汉所以兴隆亲小人逺贤臣后汉所以倾颓孔明二篇中要旨正在于此以后主之庸懦而黄皓实左右之此东京之后车也是虽孔明犹难之而况于维乎善乎曹参之对其佐史曰陛下孰与髙帝参孰与萧何贤此可谓能自知抑能知君者当时惟蒋琬能得此意惜其不乆于位耳夫以全蜀之资而孔明为之佐善守之可以后己诗所谓自诒伊戚者维之谓矣予读二表叹孔明之忠诚而惜后人之不善用之也用书之以鉴云

　　跋叶母还金传

　　予每读史记货殖传至巴寡妇清未尝不叹子长之多爱而讥其谬也夫传货殖已非所以为训清以一妇人而且得托名不朽贪夫窭人将日皇皇焉畜聚积实耻一妇人之不如使天下见利而不闻义则子长之罪也于乎若叶母者其事可以传矣贪夫窭人又安得不闻其风而重自媿耻一妇人之不如而不敢觊幸于非有之取也予史氏也一言以为知一言以为不知盖于是乎有深感焉

　　泉释

　　有东吴主人航扬徐之津涉齐鲁之郊倚軨息驷来游于燕不知几何年矣燕大夫疑其为而造焉乃问焉曰夫显隐违方林市戾趣故士不贰业而圣不兼济今子栖志于冲泊之乡凝心于虚寂之场被缨组不汩其贞游公卿不和其光若隐若显与时翱翔瞿瞿抑抑退然自将而名声熻乎四张子独何以有是也吾侪耽优游则罕簪绂之荣嗜进取则寡山野之适将姁偷喔咿则内不自得或偃蹇傲睨则外遌于物意子必有竒道善术可无秘焉主人闻之矍然兴曰有是哉有是哉吾闻夸世者徇名而葆已者遗迹砥行者誉立而内腴者不章今子不鄙谫陋幸临贶之顾无博论硕谈以砭我顽冥疗我愦愦而盛相推揄吾且茫然失吾对己又安所取道术虽然吾日尝有乐乎泉若终身焉其于物澹如也愿因子之言绎之
　　大夫曰夫髙世之士林卧而岩居萧然无营以泉自娱盖尝观于泉之出也经巑岏越嵚﨑厯■〈山含〉岈县崔嵬薄深崖注层溪俄而千岩喷溜万壑倾欹瞩飞流之百仞似天际而下垂耿雄■〈工上虫下〉之连延逴银汉之逶迟挥砉迅奋翕■〈勿上口下〉纷披觱沸瀄汩电逝颷驰潗然雨集滃然雾弥飞鸟振翼而不敢下腾猱掉足而不敢窥吕梁因兹丧险匡庐以之失奇静而聴之冯冯殷殷锵锵铮铮隆隆淫淫淙淙泠泠若沸若唫有金石丝筦之声倡和中律清浊比音若聆洞庭之广乐而闻苏门之仙啸也子岂有意于斯乎主人曰子言则善矣吾方婴情市朝饕禄干位又安敢假隐金门贻讥北山子幸知我愿言其它
　　大夫曰夫泉之出也泛溃林麓横溢溪涧风文沦涟春流汗漫于是有河栁縁堤海棕荫岸珍卉靃靡芳林葱蒨菱华始发夫容照烂紫荇白苹旖旎纷乱锦鶒文鸳鵁鶄鳬鴈唼啑蓱薻随波隐见尔乃有吴娃燕姬曳纤缟出洞房衷白纻被罗裳袭齐纨之轻袿悬隋珠之鸣珰御以兰楫桂棹纵横舒皓腕蛾眉扬攘素袖流芬芳发采莲之妙倡遡回波以徜徉歌曰采芙蓉兮渌水湄青春莫兮愁芳菲望空明兮露沾衣所思不来兮将安归此真佳冶靡丽之观也子岂有意于斯乎主人曰冶容诲淫五色眩目是易老之攸戒宜吾人之三复请更命之
　　大夫曰夫泉流既清激为陂池缭以曲槛朱栏参差土山石林礧砢离奇乃有层楼列馆飞甍蔽亏虹梁偃蹇架其上华榱炜煜照其涯夜月浮光朝云镜辉鱼从容以出游鸟顾影而翻飞时惟阳春日在上已乃速嘉宾延名士步障横舒行厨错置翠旍朱轮方轨狎至拟华林之髙会寻洛滨之遗事俯流水而列筵洗霞尊以修褉引笔长吟凭槛四睇唱筹则金谷推豪摛翰则兰亭让丽濯缨言归聊以娱志吾子诚厌郑卫之妖冶屏嬿婉之繁丽则此似未足累子也主人曰台池之乐亦贵游侈泆之习耳吾侪区区安可语此
　　大夫曰夫嘉宾良燕非酒弗交于是酌清流之芳澜汲深涧之春涛酝以秫蘖醇酎清缥仪狄奏盎杜康挫糟则有宜城竹叶中山松醪河东桑落西域蒲桃味拟神瀵香踰玉膏乃矢瑶席操鸾刀割鲜导腴或寒或炰穷天产倾土毛水陆多方甘辛既调芬芳馥郁煔臛煎熬曲车接轸炙骑连镳举斚若星摇酹锺如电交于是与郑朝齐髠刘伶之徒浮白箕肆裸噭为豪或奋袖低卬或絶缨遁逃一饮昼夜其乐陶陶乃歌曰今日何日兮有酒盈尊欢乐易终兮怅独惜此芳辰衷情永懐兮谁与陈此真游燕之至乐也子亦有意于是乎主人曰酒以成礼不及于乱荒酣沉湎君子非之
　　大夫曰夫乌程御荈蒙顶真茶摘以春旗焙以冬牙篚以文竹沃以金沙龙团雀舌隐如蒸霞尔乃■〈奭斗〉石罅之清液收山谷之精英汤鼎旋瀹瓷瓯细倾香浮白花光沦緑尘可以释滞可以通灵则有江湖逸士缙绅先生相与掇庄老之浮谈驾孔墨之遗评左挥尘右操罂扬眉扼掔鼓吻风生九流杂沓百家纵横纡谲微渺夸诩纷纭齐谐夷坚之志岐阳邹峄之文探奇猎古语傀搜神谈天炙毂轶衍陵髠方朔闻之而巻舌夷甫嘅然以失声此真谈说之乐也子岂有取于是乎主人曰清谈成习晋以陵夷尤而效之吾不为也愿言其余
　　大夫曰惟彼大江之南厥田上上乃陌乃阡衡从万区土膏填淤陆海广腴当其时雨既至溪流渺弥乃命僮奴巾柴车戒镈耜观新畬疏湮导潴决塍分畦逺而望之则濎兮瀯兮浏兮洌兮纷曼延兮浩兮濊兮决兮沇兮流沄沄兮茫兮若朝夕之池泛兮若郑白之渠纠笠烟屯袯襫风驱亚旅疆以旁午而趋缤纷跆籍緁猎柴池于是百榖既播载耕载耘黍麦穜稑其稼如云纷披葳蕤緑叶翠茎则有和风交于逺畴白日丽乎原隰野雉羣雊天鸡拊翼浩浩穰穰畮刈■〈田巛〉获在场盈场在室满室此真丰庶之乐也子岂有意于斯乎主人曰务本力穑信异乎侈肆淫泆之为矣然仲尼有言不如老农请姑舎是
　　大夫曰夫上池之水其源莫测清明淳和挹而不竭尔乃叅以岐黄之秘综以仓扁之术察阴阳诊虚实审四时■〈瓜见〉五色轻重刚柔齐和不忒可以濯胸中之淫衺涤腠理之症结溉五内之沉痾浣膏肓之锢疾功在一勺浑浑冥冥浸淫大宅起废持倾巧夺俞跗效拟巫彭大旱烁金而不为加少百川灌河而不为加盈其山则雄黄空青丹砂矾礜石英五金百材之所生也其鸟兽则鹿麋熊彘犀豹之所游也孔雀燕鴈鸲鹆啄木伏翼之所栖宿也其木则有松桂椿栢槐蘖枳橘枣■〈〈卤，仌代乂〉上木下〉女贞布实垂荣其草则有昌阳参苓藁本辛夷芩艾葵藿芎藭芍药茺蔚庵■〈艹闾〉兰芷杜若而又有良玉夜光灵草冬秀洒润则千林同春饮滋则百物俱寿辟若家菊潭者必擅耆颐之年飡石髓者必登仙圣之域也今子守此自足恬然无求而王公贵人莫不欲探其涯涘挹其津流余波剰沫委地不收穷闾逺境沾濡未休则子之乐者其在是矣于是主人逌尔有间曰夫大隐不出市良医不易相民各有心亦惟其尚子乃蛊我以耳目之娱侈我以荒唐之观是甘玩物之宿盭而闇折肱之成业也溺美炙之鸩毒而忘苦口之利躬也幸闻后论请终身诵之

　　讼雨师文

　　皇天造物兮雨以润之霖潦为厉兮繄谁是司雷填填兮洊震电荧荧兮若连炽天冥冥兮同云羲和失官兮丰隆得志霏微霡霂兮忽而为此滂沱波流汩汩兮陆殚为河百川上溢兮淼不见其渚涯鱼龙纷纶兮使河伯望以嬉夜淋淋其不休兮又继之以日有釜悬炊兮有蛙在室我黍离离兮荡无遗穂我禾油油兮鱼得食只予欲斩彼雨脚兮苔绣剑而无铓射彼丰隆兮弓筋解而不可张御六虬兮上天叫帝阍兮开闗出望舒兮毕宿洗大明兮虞泉飞亷疾驱兮取彼屏翳驰蓐收于髙唐兮械阳台之妖女山缩气兮川安流蛟龙蔵兮无逺游谅昭昭兮既定令我心兮解忧

　　跋栁宗元乞巧文

　　士之不得意于时者其辞多愤激过情有怨尤之心焉予观栁州所为文往往自谓其愚且拙至于山水而亦欲以愚蒙之其作乞巧文固也然予知栁州非愚者叔文之用事也入其门者类非斤斤迟钝椎鲁之士而斤斤迟钝椎鲁者亦必非叔文辈所能容予是故知栁州非愚者其作乞巧抑以解嘲云耳夫栁子所乞其一事为文章读乞巧文即文之至巧者又何加焉且愚者多不自见柴之愚武子之愚惟夫子知之二子未知云故惟不自知其愚而后为真愚知其愚者必非愚也亦观人之法然耳予因读而疑之遂窃识焉使知栁州之巧有不待乞者

　　昭穆递迁考

　　按昭穆之制其说不经见惟商书伊尹曰七世之庙可以观徳见商之礼在孔子时已不足征然即是求之亦可以见有国则有庙有庙则有昭穆有昭穆则有祧祔其不迁者独太祖之庙记曰天子七庙三昭三穆与太祖之庙而七夫徳厚者流光故太祖之庙百世不迁所谓盛徳必百世祀礼也亦义也自昭穆而言则左为昭右为穆昭之一庙二世之主居之昭之二庙四世之主居之昭之三庙六世之主居之于穆亦然穆之一庙三世之主居之穆之二庙五世之主居之穆之三庙七世之主居之取诸向明故谓之昭取诸深逺故谓之穆南北之异也至于八世而下则有祧如二世祧则四世迁昭之一庙六世迁昭之二庙而八世祔昭之三庙矣三世祧则五世迁穆之一庙七世迁穆之二庙而九世祔穆之三庙矣凡此皆刘歆之说而朱子有取焉者也抑尝疑子虽齐圣不先父食今昭者祔则穆者不迁穆者袝则昭者不动若是则如昭以八世升祔者得列于七世之穆之上矣曰非也宗庙之次惟以左右为昭穆而不以昭穆为尊卑故朱子谓五庙同在都宫则昭常在左穆常在右而外有以不失其序一世自为一庙则昭不见穆穆不见昭而内有以各伸其尊盖每庙皆有门堂寝室而墙宇四周焉亦何先食之嫌之有哉不然则纷然于左右而迄无宁主如七世之穆当迁者则一迁而为昭再迁而为穆又再迁而为昭一世祔而六主皆不得安其神果礼也夫独世室之说犹有可疑刘歆谓七者其正法数而宗不在此数中宗变也有功徳则宗之不可豫为设数故周有文世室武世室而商则有三宗焉无定数也若如诸儒之说则文武之庙即在七庙中而天子亦止五庙与诸侯何以异乎况如商有三宗则又当修八庙矣窃意礼莫备于周亦莫善于周然当籍去书焚之后汉之时诸儒之说已与刘歆异而终未若歆说为得是以朱子取焉然朱子不遂以天子之庙言之而犹假诸侯之五庙似亦阙疑之意云耳夫礼从宜易曰观其会通以行其典礼盖礼者理也孟子论班爵禄及丧礼经界皆不屑于往迹而后世不之非者惟其理而已知礼者其尚识其大云

　　拟端午日西海泛龙舟并晏两宫致语

　　伏以天中佳节浮画鹢于沧溟蓬岛胜游拥金舆于瑶席锦标漾日竞功一鼓之奇绮幄围春致味八珍之享礼超千古喜溢九垓恭惟明圣康恵慈寿皇太后陛下柔道承天徽音嗣世理阴教以治内为天下而得人章圣慈仁皇太后陛下窈窕性成恵温夙着惟君子之好逑为天下之大母乃者膺天休而齐寿受圣养以同尊张西海之瓌观厪东朝之法从紫鸾并驾旖旎乎金支翠旌青鸟双翔缥缈乎龙辀凤盖望龙津而止辇摄翟袂以登筵兹盖伏遇皇帝陛下干徤重华离明继照治既隆于法祖孝尤笃于养亲属此昌辰昭兹盛举维扬百炼而铸镜后宫五采以萦丝阊阖九重桃印已纒金缕昆明千顷楼船共载华旗桂棹兰桡潋滟汾川之曲菖花艾叶葳蕤渌水之湄欢声动而海若蔵神技呈而冯夷舞霞觞称万寿赓周穆之遗歌仙乐奏九韶掩葛天之浩唱用怡慈极匪快宸游臣等素滥吹于伶官幸执艺于天乐僭陈俚语奉渎宸颜辞曰澹荡神池银汉通寳舆齐降紫云中天回祥凤凌黄道波动飞龙起翠空玳瑁筵开宜永日水晶帘卷自熏风更于何处寻玄圃阿母年年此地逢

　　帐词

　　伏以郎官出宰承宣之寄斯隆循吏树声激扬之义攸在国家令典宪府微权即墨之无毁言匪求助于左右中牟之多善政第取信于儿童恭审邑侯枫潭万先生合下学泝渊源行成轨范步趋而窥道极斧藻以为徳华生应地灵登陈榻而嗣武出为国寳讶雷剑之重光擢礼闱以蜚英莅夏官而试政方缀金闺之籍旋膺墨绶之荣一命焜煌喜美锦之初制百里盘错知游刃之有余武城以学道爱人太丘以平心率物刚介之操凛风裁于独持精明之才拟水鉴而不爽探丸戢虣咸称邑有神明带剑还农此谓民之父母恶如已病清恐人知邻境借威遂弭鸣桴之警掾曹束湿用消刻木之奸卓荦声名増髙九华雍容文物作表百城乃述短词奉扬美化词曰
　　桃李三春风景弦歌百里人家鸣琴欲了日初斜一官清似水无事早休衙　天际舟横野渡雨余人种桑麻使君美政总堪夸恰如春有脚行处满城花
　　右调临江仙

　　具茨文集巻六

　　●钦定四库全书

　　具茨文集巻七

　　（明）王立道 撰

　　○祭文

　　祭周濂溪文代【外父作】

　　惟斯文之兴丧实与世以污隆慨微言之既絶纷千载而尘蒙谅有开其必先乃征于星聚繄夫子之挺生盖早成而黙契极精藴之沉郁爰启秘于图书言有至而弗尽意独得而有余若大明之始升夜冥晦而复旦若多途之迷方指大道而羣乡昔仲尼之真乐惟颜氏其庶几乃夫子之光霁羌异代以同归某也蚤服膺于圣教幸假守于兹乡覩河洛而思绩入鲁阜而升堂嗟庭草之已宿览风月而慨然聊寄辞于一奠邈景行于前贤

　　祭陆白庵文

　　呜乎往岁壬寅兄自京师奉太夫人以归遇兄于吕梁之浒握手立谈念其别之遽也而不意其若是乆也今兹兄复自粤南奉太夫人以归既已抵钱塘馆于武林武林去家不数驿自谓可以觏兄于旦夕一写其暌违之情而不意兄之遂至此也于乎哀哉易称谦谦君子诗美温温恭人兄有名位之崇而守之以澹有才识之藴而养之以拙有问学之懿而承之以逊所谓君子与恭人非耶夫仁鸟览辉无攫搏之志太阿韬光非击刺之用是故忠诚足以动物而岂弟足以宜民内而闺门三族得其和外而藩臬僚友称其信也惟兄之事君如亲而事亲如其君夫是以东西南北顺于从令数涉数千里之险而不言劳惟兄之处官如家而处家如其官夫是以图书衣衾约于守己累十余年之禄而无厚殖于乎孰意其道途之勤乃成死疾而五品之禄竟以终其身耶哀哉哀哉忆余年之甫冠陪艺苑之翱翔蹑骐骥之逸步始托迹于命乡同座主而登第聫鸣玉之末行每燕语于清宵失白首而靡忘方聚散之兴懐忽永间于在亡询芝焚而蕙叹悯遗孤之皇皇睇繐帷之寂寞泪沾胸以纵横酌桂醑而躬奠寄哀悰于短章

　　祭谈安人文

　　四时代序兮秋气分白露下兮凄以清木淅淅兮解节草菲菲兮陨荣嗟萧艾兮犹繁奄芝蕙兮先零将造物兮忌美胡芳华兮易倾河汉长兮月皎皎佳人一去兮重闺扄机丝断兮支石冷绮罗寂兮尘冥冥佩纵横兮玉珥暗兰膏委兮徒华灯噫清秋兮复长夜魂营营兮安凭鱼游比目兮一朝析鸾鸟逝兮将雏未成故乡兮遥遥丹旌举兮愁云凝水沿回兮若咽黄芦被渚兮多白苹我欲招兮不可得有酒旨兮殽馨魂无东兮少延伫羌惚恍兮来歆

　　祭奚赉卿文【世卿同年弟】

　　于乎惟古道丧民彝殄湮孔懐孰念同体分并蔵贿阶厉妇口铄金荆棘婴肤憯兵盈庭肥醲歌舞欢饫权荣蔑彼同父邈如参辰滋培槎枿枝叶翦倾不如葛藟犹知本根于乎孰云斯世而有奚卿繄卿之兄允笃且诚拊膺语素雪涕纵横谓卿髫丱友于性成分甘让燠洽比晨昕辛甲之岁两偕计行眇眇燕吴依依冬春繄卿偶载左右令名如彼两鸿比翼北征一鸿渐羽翱翔帝京胡尔乖影廖廓南鸣伤彼虞罗罥罣水濵鸿集雝雝未几俜伶于乎孰云异数之遘而独罹于卿某等谊忝通家爱方诸昆慕类起思惊讣沾缨絮觞临奠遥慰遐灵

　　祭序庵阁老文

　　天佑我明河岳降神应期翊世是生哲人抑抑崇仪恂恂令徳不显有闻金相玉质令徳之征含华流英作为文章扬于帝廷乃启中秘授以国史金匮之蔵是司是纪乃叅讲席弼时仔肩青坊紫署出入周旋乃咨宗伯神人允宜直哉惟寅比美伯夷于惟小心夙夜靡盬帝用嘉之曰汝予辅于惟明圣礼乐肇兴我公承之一徳翼凭垂绅正笏赞化宻勿天下乂安公无声色嘉谟入告帝曰汝忠尔顺于外予其尔从百僚瞻公山峙屹屹不震不动大猷允式川泽纳垢日月蔵晦公度则然兼容孰逮伊昔见公公貌忽瘠人曰曷以我忧在国胡遽遘厉陨兹典刑于乎殄瘁邦孰懐荣不朽有立史言弗泯矧惟锡典诞光泉扄某等晩托门墙恭承茂诲闻讣衋伤涕泣有嘅扬辞布奠昭此悼衷冥鉴弗昧恻我忡忡

　　祭外祖母朱孺人文

　　维灵性端以诚徳勤以俭妇妇母母皆可以范于族姻风于里闾惟吾先外大父以道进退灵实相之故出宰百里有鸣琴之治入营三径有悬车之乐每岁以农时蚕月课田及桑知其早晚丰瘠与作者之惰勤闵闵焉忘其身之既贵也躬爨手绩朝夕不倦若有非力所出不以衣食者怡怡焉忘其年之既老而耋也平生尤好施予虽不足必以分人故家常无余资又无私爱恶虽甚怒人终不为匿意故疎戚卑幼常欢然无怨心于乎是宜其以望九之年而神完气强目益明耳益聪不知世有所谓衰迟疾痛之忧信乎古所云仁者寿好徳而康宁者也于乎孰意夫造物者竟靳以百岁与人而遂使止于斯耶不肖兄弟自襁褓以至成立其妪煦保字之恩与诸孙等岁时从吾父母拜于堂下分饴戏嬉虽家人亦不谓有他姓也乃不肖独以薄宦之故不得望颜色者既五六年于兹而今终已矣于乎痛哉讣至之日塟且两越月敛既不及凭其棺窆又不及临其穴是不肖所以报其大恩者顾独不能如诸孙也于乎痛哉瓣香千里聊以寓敬并叙其悲怆不能己之情而以告于灵庶其鉴之庶其鉴之

　　祭吴封君文

　　于乎公之生也铲迹埋光非有簪组之好而令子实以甲科之英通籍金闺执简石室于是乎膺宠嘉被章服其荣烨然动于一邦有逸民处士所欲兼致而不能者公之殁也得正考终非有儿女子之恋而令子早奉太孺人以归桑梓依依庭闱眷眷于是乎共汤药亲含敛其哀怆然感于一乡有孝子慈孙所深愿而不可必得者盖公之教端而豫故燕翼之效由子以及身公之福盛而备故事几之逢以人而合天于乎即是二者知公可以无憾于始终而某等亦可藉以少慰令子之茕茕者也徒以各守其官相望千里不获一展私情谨束帛以遥奠缄词以寓哀而已公灵有知庶其歆哉

　　祭李封君文

　　惟灵敏达之器瓌玮之姿至性克敦孝友怡怡率礼罔愆好徳靡倦介反遗金恵捐逋劵大江之右郁为闻家骈簪袭组世振其华抚兹轨躅义训夙弘有子蜚英瀛洲载登念昔来斯皇恩方霈锡典躬承对扬丹陛章服有荣禄养欣欣移忠之教蚤夜弥勤于几何时乃遘末疾桑梓兴懐南望嘅息迨兹夏杪戒行有期重以膏肓启手衔悲某等情切知生义深慕徳布奠焚词爰告灵魄呜呼哀哉蓟门日惨潞渚风凄灵其遄归首丘是依呜呼哀哉

　　祭董母陈孺人文

　　惟有陈之贤妫兮抱淑质之光辉女徳懿以幽贞兮顺妇则而靡亏蚤夜毖以勤恤兮稽素业之赢虚佐孝养于庭闱兮赡饔羞而惟时既效绩于蚕织兮又恵抚于孤婺母教嗃其孔严兮冀成子之令图惟岁在于阉茂兮果奋翮于天衢髙堂粲以解颜兮何忽掩袂而涕洟将吉凶之倚伏兮抑命运其若兹思游子之千里兮目欲暝而先悲曽光荣之几何兮倐与世而长辞嗟余义忝于通家兮闻哀音而悼咨怅繐帷之空寂兮聊絮酒以陈词魂灵耿其有知兮或恍惚其来斯

　　祭俞母文

　　惟灵毓质茂族婉嫕夙成姆教孔淑柔顺居贞爰惟来嫔室家是宜嗟方中道天夺之仪空闺守志矢死无二允迪纲常繄女而士藐彼遗孤茕茕靡怙载鞠载训繄母而父孝养舅姑敬共馈祀服勤终始繄妇而子伶仃自立垂三十年有子登庸克酬厥囏邑儒朝绅列上其事帝曰俞哉旌彼宅里明明令典风于四方烈烈大节侔古共姜爰以兹岁就禄京师彩鹢北飞言笑怡愉曽未暖席二竖构厄明发悲懐南望絶息于乎哀哉某等托交令子雅钦懿声谓宜食报多福永龄畴昔之旦讣音忽闻敶词絮酒薄用申诚

　　祭王孺人文

　　惟灵英英兰姿温温玉质敏慧而能裕婉顺以有则谓宜履和以介恒休遐寿以仪羣哲而奄然陨越是何报施之忒也且疾也胤嗣未立莫视其汤药殁也夫子又方守官都下莫视其含敛斯路人所共掩泣而况缔交于其夫子有馆阁之素者夫安得而不恻恻也然灵以纯惠相其夫子卒策名偕荣有古令妻之风服勤茹辛孝养无怠安其夫子之心而以及于姑有古贤妇之徳夫于姑为贤妇于夫子为令妻斯古之所谓不死而灵之芳名懿行可以昭示于无极者也庶其有慰也夫庶其有慰也夫于乎秋气惨烈凉风其悲夜之方长营魂何之爰思令淑怅曕繐帷薄奠展诚申以哀词

　　祭李太君文

　　惟灵体坤柔以贞顺兮含窈窕之淑质扬令徳之光华兮允昭明于壸则謇夙夜以毖共兮惧厥家之未立既祗奉于苹蘩兮亦效绩于蚕织法鸤鸠之平均兮蔼慈诲之如一卒启仲以奋芳兮振朝阳之彩翼渐金门而羽仪兮懋宣庸于石室帝申命以渥洽兮嘉有子之桢国及耄齿之优游兮承章服之辉赫日含饴以弄孙兮膺多祜之秩秩宜康寜以无期兮何考终之遽及某等偕令嗣以登朝兮雅景行于懿徳谊夙敦于通家兮聆哀音而同戚跽荐诚于一觞兮临风怳以太息魂耿耿而有知兮庶来歆其髣髴

　　祭郑碧河文

　　惟君有忠信敏达之资而成之以恬淡乐道之志有温纯尔雅之文而持之以寛博温厚之器然而器未试于所受志未充其所至若连城之珍方剖璞而旋埋千里之乗未中道而先踬岂良骥非世之所常育而名寳亦造物之所忌某等幸聫美于甲科获羣游于中秘时考徳而问业等臭兰之合契誓白首以永好谅异姓而同气念畴昔之暌携缅岭海而遥睇杳魂梦之相依睠寤言而弗置怅音书之乆寂谓道理之迢递倐哀讣之东来惊彷徨而陨涕嗟良朋之我违伤仁贤之早逝聊缄词以寄奠情怆怳而中炽于乎孰意夫城闉之判袂遂永诀于当年而馆阁之趋陪徒悲懐于隔世也

　　祭闵宪副文

　　惟公负俶傥之雄才兮蚤翱翔于艺圃擅二龙之英誉兮登天衢而并武始服政于秋台兮懐钦恤而求生占刑书以平反兮帝载嘉其明清乃锡符以出守兮征遗爱于前古覃千里之美化兮歌来暮于西土肆管钥之攸寄兮抚介胄乎三闗畅皇灵于朔陲兮威谋戢乎宄奸遄解绂以归来兮会未及乎暮齿托松菊以盘桓兮遗浮荣于金紫歘凤雏之飞骞兮发余芳于桂枝方禔福以寿岂兮忽与世而长辞某等偕令子以彚征兮夙仰止于髙躅聆讣音而惊涕兮伤哲人之无禄敬荐诚于薄奠兮宣哀悰乎短词灵耿耿其有知兮临繐惟而鉴之

　　祭陈封君文

　　惟灵肥遯玩世清标挺俗含璞埋光硕人之轴五湖之滨姑胥之麓寄好渔弋卜邻樵牧入倚槁梧出友麋鹿盥濯巢流啸歌郑谷隐不违亲义惟止足趋庭恵训有子式榖通籍金闺光我邦族使楚来归锦衣华毂夕膳晨餐养犹及禄促驾趋朝王程孔肃帝嘉乃绩恩辉遐曯龙章凤藻煌煌命服云何二竖构此疢毒乌鸟陈情归途踯躅河清弗俟来歌往哭凡我通家慕徳伊夙闻讣惊悼缄词逺祝束帛瓣香鉴此心曲

　　○铭

　　邓时行墓志铭

　　君讳用字时行号思斋其先自邑之兴道乡蟇塘桥徙居城南锺英街族始分有讳思义者君之曽大父也思义生文信文信生钺钺字惟威实生君城南诸邓世以盐铁贾贩赀雄乡里故子弟多习奢诞惟威尤落魄纵酒意气倾时辈生计日缩君生六岁而孤母谢盛年苦节恃君以老君幼亦秀颕知学母子朝夕相砥砺业举子无所成即弃去为弟子师养薄而共愉愉如也惟威卒时遗金尚盈斤举授所亲俾营什一资薪水乆之以空劵见绐君虽甚悔恨终不以语人性整洁几席书剑衣履具有常度恬澹谦柔外若循俗无所可否而中心是非不爽毫髪其所交与虽贱微必尽欵曲初善沈度书晩亦喜为韵语暇则往来仙居梵宇间酬倡终日萧然无营年七十三以嘉靖庚子三月二十八日卒其生则成化戊子八月十日也铭曰
　　元侯之功宜百代祀缔昏王家汉宋袭轨爰及锺英遗芳载嗣多藏厚亡乃以传世植尔子孙罗山永峙

　　明故王孺人东氏墓志铭

　　嘉靖乙未闗中王子允宁与余同举进士又同被选读书中秘业比馆试比席雅相慕重允宁时时为余说孺人贤既母太孺人来就养于京孺人从丁酉冬允宁以册使出便道奉太孺人还闗中孺人亦从遂留以养允宁以己亥春单车入复命再阅时而孺人之讣至矣允宁又详缀其系行以属余铭且谓余毋辞按孺人姓东氏祖思忠四川按察副使父鲁兵部车驾郎中盖东氏世衣冠以诗礼教家孺人习焉又雅性端静不喜逐诸女子嬉戏祖母某姓恭人怜而抚之曰是儿有食禄相必得佳婿已而识允宁于焦硕人所孺人遂昏王氏硕人允宁祖母也故善某姓恭人岁时数相过从允宁以童子与徃云比归王氏业稍替时太孺人亦恧缩自疑吾新妇得无怏怏乃孺人承顺委至共服恶茹粝无几微不满意诸所职愈慎以共太孺人用是啧啧嗟其遇内外姻乆益敦和易于于至闺门嗃如也车驾君殁有顷孺人兄弟议析业母栁宜人欲为孺人分使召不往但持朱衣来遗称宜人命孺人顾且笑曰朱衣耶秀才安庸此即他日不能自衣耶卒以故封复其顾义不妄取类此赠检讨君之丧允寜方为弟子员意卓荦不能俯仰于时时亦无问费者遂踰年不克塟徒日夜深念忧戚孺人知之輙裒常所御簪珥授使为资又辄手自磔裂镕之火示不意惜藉是塟始有日矣允宁涉艰乆取志益大以逺日务读书为古文辞或矻矻夜继孺人每坐傍侧治女红相之又称说甘苦申儆无怠如是十数年而王子遂以成名得微孺人有大助欤余又闻孺人知书有识度其发言往往当于事宜允宁不能诎也居常质约于世俗纷华了无徤羡心即贵服食仆御一如其素人咸谓孺人宜享遐福乃竟止是悲夫孺人生正徳丙寅九月二十一日以嘉靖己亥五月二十六日卒年三十四某年月日塟有二男子逢春长春皆不育铭曰
　　山石碌碌易毁惟玉羊肠之车夷道裂辐厥囏并服胡宁尔独茁茁兰芽载茁载剥霜露夏零本是用梏有贤不福终始于鞠兹蔵既卜爰复其璞我铭无文以绥令淑

　　王介妇华氏圹铭

　　余仲弟重道娶于华氏华氏妇以嘉靖庚子五月六日卒六月廿有三日讣始至京师余妇闻而惊且泣曰是曷宜有是是曷宜有是吾叔姒性婉静端重宜寿乃不寿耶自其未归时媪有从华氏来者颇道其事父母孝谨有一弟一女弟爱甚习女事足不踰壸阈既归与吾朝夕舅姑左右问衣上食每见益共或吾舅姑少不安乐辄踧踖共语意恐恐不自释平居有所可否不妄发言亦不为大声厉色蚤起盥栉未竟已督诸女奴列坐治麻枲绎卉成布丈尺日有程虽寒暑无少怠冬非甚寒炉不火服饰不取费每昏时退自舅姑所使视叔姒何为方呼灯促筐箧剪纫紃组或夜分犹然其勤俭亦天性也与吾居三数年无几微方员异同有语各尽情实忧疾相恤喜相庆也族里往来者不谓吾二人非一姓焉比来京师又时时相念不少置闻既病犹数问伯姒何时当还庶几一相见死乃竟不相见也余闻而悲之会仲弟以状来征铭其事八九相符且曰妇华氏系出南齐孝子寳大父颐父性传邑庠生居兴道乡若干世为锡望族母江阴陈氏亦家世相埒其生为正徳丙子十一月朔卒年二十有五为王氏妇八年凡五产子三男皆不育惟二女子在先是妇多病每产辄病数请树妾弟犹豫未果至是乃不弥月而产产八日而遂以卒余读其辞又甚悲闻将以卒之明年二月二十一日权窆于慧山祖茔之次余父所命也乃叙而铭之铭曰
　　女徳曷征观于所聚宜尔家人异姓同志丰耶啬耶胡归尔遽二十五年实命之以尔复尔魄玄室其处永即尔安尚不忘尔后嗣

　　明王介妇顾氏墓志铭

　　介妇顾姓邑之胶山人封刑部员外郎讳盛章之孙承事郎讳可贤之长女母缪氏其生以正徳辛巳四月三日年十六归予季弟邑庠生望道生子女各一人皆殇其卒以嘉靖庚子六月六日去予仲弟妇华氏之卒适一月时予方在京师仲弟为妇请铭予哀而许之至是予自京师归季弟亦以状请予益怆然不忍然不得辞也按状妇雅性俭素勤恪自其父家盛时以第宅舆马相髙纷纭煜爚鼎食而绮衣牙筹满前寂若无睹唯日事紃组绩纺必以身先服御不喜华靡既为予家妇综理益勤闺门之政宻如尤能执妇道处妯娌以和虽僮仆羣萃数百指莫敢有烦言焉承事君之厄于讼也仇家多徒鸱张而虎视时又弗值良有司进退跋■〈士冖田疋，上中中下〉予弟蚤夜奔命稍稍废学妇蹙然不宁数相劳苦曰吾不能为缇萦如累君何已而承事君竟以愤懑发疾卒妇恸哭毁瘠见者叹曰谁谓承事君无子者承事君遗言畀以别宅一区及某乡之田千畆妇不为意动间归吾父语之曰而翁以无子故以是为汝分良宜顾而翁方不幸可因以为利耶妇涕泣唯唯退遂以田宅尽反诸母氏无靳色于乎妇生长华族无侈汰骄盈之习共于从令郄数千金之资不为系恋此皆妇徳所难者可不谓贤欤生二十年而竟夭死哀哉予父命以卒之明年二月二十一日与仲弟妇同窆于慧山之新阡异茔实藁塟铭曰
　　货财既聚见所争天下攘攘为利奔嗟尔妇徳堪仪刑千金一言敝屣轻生则无禄兮殁乃永宁

　　明故顾孺人墓志铭

　　孺人太医院御医钱君春林配也钱君自嘉靖壬午以名医起家至甲午迁御医进直圣济殿孺人从事京邸乆之君有节庵翁之丧解去辛丑服阕始复来明年壬寅孺人乃又至至未几卒七月二十六日也往余尝与君同里居孺人之卒余吊之君既命其子玄龄奉其榇归吴卜塟于杜宇山之新阡粤癸夘某月日吉先期手玄龄所乞翰林吉士严君所为状以泣请铭于余盖犹以同里故余不能辞也按状孺人长洲名族有世徳父伯和母陆氏夙禀懿训婉嫕有仪御医君既失前配遴而聘焉始君父世庵以弟节庵无子以君后节庵节庵翁素严毅厥配郑孺人性亦专悫孺人相君周旋祗服弗怠外内咸安之逮君获以禄养节庵翁孺人益朝夕恪勤妇道有疾必亲侍汤药至吁天祈以身代君医术既精明名倾搢绅间求疗者户屦杂袭孺人时时语君医生道也毋以缓亟毋以厚薄必尽其情使勿憾用是君名又日大起孺人与有赞焉孺人雅性素约不为华侈之饰经纪阃以内事具有恒度教其子玄龄辈动以礼义待女若妇尤委悉有恩先是玄龄之妇卒孺人哭之恸两越月竟以不起人哀其慈云孺人生于弘治己酉四月初三日春秋五十有四子男三长即玄龄顺天府学生娶沈河南布政杰孙女次昌龄太医院医士娶张太医院判承宗女次永龄娶张苏州卫指挥使瑀女女二长嫁苏州卫镇抚徐沾次嫁太医院医士张子贯孙男一好礼玄龄出孙女四俱幼铭曰
　　不知其妇言视其夫谦谦之度是惟刑于乃惠乃温妇妇姑姑委禄顺终首丘于吴镌石幽宫尔善永孚

　　○表

　　封文林郎萧山县知县东涯张翁墓表

　　于乎自先王之政不行而民始有不获其所者生无养死无蔵重之以水旱疠疫之灾则号呼顿踣僵腐于沟壑之间者相随属也犬狐野豕白昼而争人之胔而乌鸢翔于水上与河鱼竞饱虽有恻隐之心一过怵然哀之再见则习而忘焉其不仁甚者虽其亲戚宗党知旧知其主名居止而莫之相收恤夫固以为非已责也或诿曰吾力不足也余悲之乆矣比数年来水旱疠疫不时作而民又非有所仰于寛政以生蒙袂而丐于市者屦大小相续然余行邑中则固无有死于道路者以为皆转徙于四邻则又非理矣既而闻诸邑人曰噫嘻此张翁之徳也翁司谏张君之父司谏君尝令萧山有恵政萧山之民歌之天子嘉其最以为司谏未数月以直谏罢归君之归也翁迎谓之曰死谏尔职也然吾夫妇老矣天子以余生畀汝此洪恩也他日则又曰吾尝一入萧山知汝有徳于萧山之民夫士茍可以泽物不必有禄位虽不能生死者然犹可以使其有归而不憾汝其推萧山之余以恵吾邑之人终以母怠乃出一图授司諌君以墨规其上几数千曰自今死无归者必于我乎棺每棺一人则于规中识月日焉期满数乃更为图有不及棺者佣贫人完而瘗之而优计其工于是贫人日觇伺其邑中之死而未蔵者持锸走翁所无逺近必如翁指乆之环数百里间虽甚凶岁而水无流莩野无遗骼则翁之为之也于乎翁可不谓古之仁人哉余一日过司谏君问之前后所收已数千百人矣夫夺人于鱼鸢狐犬之腹而壤庇之使游魂残魄各得其所安其徳厚不啻能生死者而世顾莫之能行岂非以枯骨为无知虽有禄位为民父母者犹或难之与余于是数叹慕翁以翁为仁人也司諌君又每为余言翁少贫困学稍后时然有竒志鋭然欲以功名自见日夜诵读至医卜星厯堪舆佛老家言罔不涉猎性勤悫乡人往往乐得翁为弟子师翁亦乐以其所尝学与其所以教子弟者以教乡人子弟故彬彬多成材平生外和内刚审于义利轻重之辨遇人无贫富贵贱皆能不失其意聚外氏之孤而衣食之有称贷不能偿者召而与之劵其喜施而恤穷盖亦素所志也司諌君之为萧山也翁奉诏如其官封然终抑抑自将出不舆马晩得痔病起居为艰司谏君尝躬抱持之后又病欬逆每发必以十日昼夜有声其少间也亦必十日乃复发如是者三年竟以乙巳闰二月癸未卒年七十三卒之前数日有喜祥既含敛四体犹柔软识者以为翁好徳之报云翁讳献可字廷谏别号东涯配孺人周氏与翁同封子男一即司谏君选娶顾氏继华氏鄷氏女二适朱仲武恵绣孙男一应科娶尤氏女七许嫁庠生宋儒殇其次许郑邦系华孟珍黄学宪吴申钖又其次许喻永龄亦殇又其次许余季弟信道司谏君与余父同登己丑榜进士雅相契重故翁之塟司谏君欲得余文表诸墓隧余方以病谢文翰然义不可辞为书其常所敬慕于翁与所闻于司谏君者而归之若其世系姻族与夫生卒岁月之详则别有志者不书

　　○状

　　唐氏行状

　　孺人姓唐氏常之武进人户科给事中曽可先生讳贵之孙永州府太守有懐翁之第三女也母赠宜人宜兴任氏有懐翁与吾父同上春官一见相得甚有婚姻之约故孺人归于我翁吾常礼法名家任宜人尤善纲纪内政爱而能教诸子女皆敏恵夙成孺人年五六岁时已解为纂绣紃组诸女工其兄应徳君既就学则又效其占毕习字书应徳君喜其聪警每曰惜女不为丈夫子当遂亢吾宗比长益知书识古今又雅性孝谨动必咨于姆训自吾父母及妯娌姻族内外皆安之始入门犹及事吾祖赠户部主事约斋府君吾祖喜曰得妇若此足慰吾老眼矣予未有子孺人方盛年然数以为忧一日自归宁从一女子俱还顾谓予曰君大宗之后也不可以不亟图此于卜相皆宜子吾故为君聘之既乃时时为理笄栉膏沐饰容止唯恐其不得予意也岁庚子予两弟相继丧妇孺人适从予京师泣且请曰日所以来以叔姒实朝夕吾舅姑侧耳今安能乆留此乎予遂以是岁陈情归省又明年两弟各继有室孺人以复从予如京师将行吾父母抚予曰吾二人齿发若此此别也无逺三载孺人闻之大感动至京乃数以归期讯予予迟之孺人辄请前发曰以坚君志竟以甲辰三月归归时舟中人病寒热者相继孺人忧且悴故抵家未匝月而病病几再旬而卒不起于乎哀哉孺人之既归也吾父以旧所居嚣隘欲处之别宅孺人辞不可曰凡所为归者以奉吾大人耳即少逺左右其何以共妇事且非吾夫子意也孺人事予十七年从宦者十年然服御一不改其素以予禄入之薄非歳时宾燕食不设重肉或予偶饭于他所孺人辄为蔬具问之第曰吾适不喜肉耳至予所饮食滋味必手调或一饭数起闻病既愦索杯羮尝之以为旨目女奴使进予所盖犹其平日事也于乎哀哉尝言人生衣食各有定禄溢其分则易竭吾欲使常有余故不敢取费耳于乎乃又终不禄也岂予徳薄而厚飨天故以为孺人啬耶予素简黙室中无外言然物情臧否或人事隐显得失亲宾往来礼文疏数之节取予进退之宜时以一二观孺人孺人言之未尝不中肯綮也平居不为亵语惰容虽遇僮使亦无妄喜怒予有微过则孺人终日不自得或一事稍善未尝不从臾其间盖孺人于予有友道焉终孺人之生蚤作夜思综理纤宻予不复问门以内事然孺人必以请于予示有从也于乎孰谓天竟夺吾良友耶孺人生于正徳壬申五月朔以嘉靖甲辰五月二十一日卒年纔三十有三耳子男一化弘聘太学生安子介女女二俱幼其一人母陆氏孺人故所聘也于乎予为薄禄所縻不克偕孺人以归使携诸儿逺涉数千里之险乃孺人之殁又不克一言与诀讣闻留滞数月始得归则尘满繐帷凉温变节矣抚棺长恸竟何及哉竟何及哉独计乞铭于闻人以为不朽之图庶可少慰幽泉未瞑之目敢先窀穸之期而以请于下执事惟执事其怜而许之

　　具茨文集巻七

　　●钦定四库全书

　　具茨文集巻八

　　（明）王立道 撰

　　充国不欲归功二将

　　天下之事有必然有当然必然者理也当然者情也情可以徇理而理不可以徇情是故君子可贵可贱可生可死而其言终不可夺者要诸理而已理固有必出于此必不可出于彼者出于此则济虽不幸而败无恤也出于彼则弗济虽幸而不败无取也况其已然之效出于此而济者已具可见顾乃避一时之嫌推以自逺而姑反常以徼名徇情以贬理岂惟诬人抑亦自诬而已吾于汉之充国有取焉方其诛先零下■〈罒干〉开释兵振旅策马而入京师其功名固已籍籍满朝廷矣于是而修退让之节为古人之事岂非士之所贵而俗之所谓长者然欤故当时之爱充国者欲其称武贤誉延寿一归之功而已弗居焉是亦一说也传曰世之治也君子让能而让其下小人农力以事其上是以谗慝黜逺由不争也尝观晋之三卿归自克楚而其逊功之言若出一口不曰君所教也士用命也则曰庚所命耳燮之制耳君子是以多栾郄范文子之不伐也艾会浑浚之争古今以为大耻故曰功盖天下守之以让劳而不伐有功而不徳岂非处功名者之一大律度哉然吾闻之君子不以变易常不以身先国不以近忘逺不以小遗大浩星赐之言谓之爱充国则可尔谓之知充国则未也何则当时西羌之叛其于中国不啻若疥癣而生事喜功者辄欲一举而劓殄灭之噫亦甚快矣岂知用师之道固以还定安集为期杀人以逞以徼幸于一时之功固仁人之所隐耳而谓我充国为之乎屯田之疏凡四三上而异议者始一息喙而终不能止破羌强弩之师充国之功其不挠于二子者几希矣正使不幸而师老于田虏稽于诛妨我农功索我士气坐食罢敝而一无成功焉微破羌强弩之师诚罔攸济然而释懐柔务战攻委良图从少筭是直可以侥幸而不可以万全吾虽无功犹欲为天子一明言之使后举者无以辛许借口虽天子不察而以忌功疑我亦甘心尔今也先零破散而■〈罒干〉开之属竟不烦兵而下则天子亦既信老臣之言为不诬而知兵事之不可不图其万全矣而乃避矜功之小嫌忘经国之逺畧舎必然之常理沽让善之虚名其所以谋其身者亦得矣而何以为汉家乆逺计哉昔者尝读秦史记至殽之师穆公利郑管钥介三帅而潜趋焉时惟蹇叔入则谏诸朝出则哭而送之野曰吾见师之出而不见其入也既而晋以先轸之力卒阨而歼诸殽墓木未拱而蹇叔之言信矣秦誓之作大都以违良士任勇夫信谝言为深悔然则为蹇叔计者亦将终以孟明之举为得策哉理固有所不可易功固有所不必让老成谋国其胸中各有定见蹇叔以不用败充国以用而成其可不可要皆有必然者而何暇徇人之情以求名耶甚矣浩星赐之非知充国也为人臣杀其身有益于君则为之已欲以让为名而使吾国家蒙无穷之祸此固不俟智者而后能计其失得矣汉宣之立去武帝犹未甚逺呻吟之声创痍罢病之卒其絶于耳目未乆也藉使卫霍公孙之属得一充国焉岂不可以少抑武帝之鋭而动其天而何忍以数百万之师为胡鬼哉而轮台之诏又何至末年而始下哉故吾谓充国之为汉将有数善焉以恩信招羌人而不果于杀仁也休兵屯田不血刃而■〈罒干〉开服焉畧也料羌虏之必破智也虑及国家而不为身谋忠也汉一代老成之将诚未有出充国之右者易曰师贞丈人吉充国以之

　　真为伏节死义之举

　　君子之消乱也于其治不于其乱而其知人也于其始不于其终诚以祸机之伏每无常形而忠义之在人心则固未尝不素定也明主知其然故常用其素定之忠义而制其未然之乱焉此其保邦之畧存乎用俊之明要不待乱生而后为之防忠义已成而始识其人之有益于人国也故曰始之不图终悔无及唐之玄宗良可叹已昔者常怪唐虞之盛外而百辟内而卿士莫不济济焉师师焉相安于无事而无一节义之士挺然于其间岂其人之不后世若哉盖至于夏商之季而后龙逢比干夷齐之徒出焉言激而危志贞而固其所以自靖自献以无负乎当时无愧于天下后世者初不敢一毫自爱其身君子于是而伤世道之不幸矣夫忠义之来根于天体于人成于性不以生死存亡不以古今有无用之于治世则为嘉谋嘉猷正道直行其身与忠义而俱存焉者唐虞之臣是也用之于乱世则为危言危行精忠劲节其身以忠义而自殉者夏商以后诸臣是也然而君子不以是为死忠义者之不幸而深以为当时国家惜者何欤宋之范景仁有言古之君子消乱于未萌无智名无勇功吾独不得为此使天下受其害而吾享其名吾何心哉吾是以知忠义之不幸在国家而不在臣子也然世之人主其虑浅而术疎方其承平闲暇之时莫不侈心纵欲以从事于声色狗马之间晏然自以为天下莫敢谋也一时载髙位食厚禄者非其私昵近幸则其外亲小童而凡才猷之士不二心之臣一不见録有或昌言而显争之则辄斥去不用及其危机潜伏祸乱既成而彼偏方下邑平日未尝一识天子之面而受其荣施者乃始任其难而委身焉此正韩非之所谓所养非所用而所用非所养者而何以为天下国家哉夫制之于未然者其势顺而易救之于已败者其势逆而难顺而易故忠义无迹而隐然为国家之益焉逆而难则忠义之在臣子者非不足以自韪其身而国家之受弊深矣昔人尝曰蹇叔宫之奇不用烛之武张孟谈受大赏唐之玄宗良可叹哉天寳之际溺于晏安禄山首乱而河北无一义士赖有巡逺杲卿天与忠义孤城守死盖凛然为国之重然考其名位爵禄则不过一守一令之微而已夫以使之之病也任之之重也而鲁之负杖者犹不难其死焉数子名位虽下要亦朝廷一命官食君禄而死其难盖无足怪者吾独惜明皇委用之不早也当时禄山之必反张曲江尝争之矣帝固不以为然也九龄之忠义即巡逺杲卿之俦耳使其不先禄山之乱而死安知死禄山者不又有一九龄哉曲江之祭即其所以叹息于真卿者也噫亦晩矣此先儒所以推明皇之乱不在于禄山之反之日而在于罢九龄相林甫之年也使九龄而常在朝则安知巡逺杲卿之流不由之而彚征而开元之治其复还矣虽然明皇尝任姚宋矣尝任韩休张九龄矣其所以用君子而不克终任小人而致大乱者良以居位日乆有所蔽惑而然耳故曰为国有九经以尊贤为重尊贤有四事以去谗逺色为先旨哉言矣

　　万世相天下之法

　　古今之论相道者其说不一以道徳言者曰唯大人为能格君心之非一正君而国定此孟轲氏之说而傅说诸人实为之以节行言者曰立天下之大节而后能办天下之大事此苏氏之说而伊尹实为之以才能言者曰宰相能否视天下安危此董晋氏之说而房杜之属实为之以大体言者曰不衒能矜名亲小劳侵众官而独论讨其大经焉此栁氏之说而曹参丙吉之徒实为之夫辅之以道徳贞之以节行宏之以大体而经纬之以才若是则于相天下之法亦几矣而论者犹有取于孔明之四言以为是万世相天下之法何哉吾知之矣荀子曰臣之于君也无适而非命也无所逃于天地之间也世之人臣类多懐是心焉以事其君故其所以奔走而服勤者要不过相持以分相縻以禄利而非有所谓缱绻不容己之情焉于是乎有曲学阿世躐取髙位而假经术以文其奸者矣于是乎有优游充位伴食自容而借镇俗以饰其愚者矣于是乎有重厚可任不学无术而藉粗才以成其功者矣于是乎有刚愎自用妬贤嫉能而蒙主心以行其私者矣如是而犹欲以所谓四言者望之不亦类于持方柄欲内圆凿也哉吾是以尤夫相道之不立未必皆夫人之过而君子者不能昭之训而启其衷也夫四言者何也曰开诚心布公道集众思广忠益也是道也夫人不能知而孔明知之噫是可以昭万世之训而为之法矣今夫所谓相者其上为天子之所仰成其下为百官之所承式其内为万民之所倚以为安危而其外为四夷八方之所观望以为顺逆去就此其为责亦甚重且大矣传曰天生民而立之君使司牧之有君而为之贰使师保之大臣所以贰也而可以奸私且愚者为之哉有志于相天下者夫亦即孔明而法之耳盖其于昭烈枉驾之初即慨然以驰驱自许厯二十一年而无变度易虑焉曰臣竭其股肱之力不济则以死继之其忠精至今可想也是故取益州而天下不以为贪兄弟各一主而百姓不以为贰昭烈临崩有君可自取之言而亮亦不以为嫌何哉惟其诚耳左右昭烈父子立国巴蜀中外之事罔不经理综画而于身及家曽不一措念是故容法正用士元而人不以为比废李严廖立杀马谡而人不以为专何哉惟其公耳至其自表于后主每以攸之祎允等为言而作教与下拳拳于徐元直董幼宰之勤渠曰违覆而得中是弃敝蹻而获珠玉也于主簿杨颙之谏生既谢之死又哭之其为心何如哉所谓集众思广忠益者孔明又自得之矣相天下者不于孔明而谁法哉虽然尽大臣之道宜建大臣之业而孔明犹不能佐昭烈而王何欤此世之以成败论人物者所由滋惑也要之孔明之可法者相道也而其不能成业者时与势实为之也君子亦惟其道而已而奚以时势为哉孟子谓滕君曰有王者起必来取法是为王者师也是知滕不能王而王者之法固存于滕孔明不能佐其君以王而王佐之法固存于孔明矣君子其无以成败论人物哉

　　管仲致恸于鲍叔

　　君子以其所可必者责之已而不以其所不可必者责之人故屈伸得失一无能动其情焉夫人之难知尚矣人之于我则亦我之于人也我之于人不可必知而欲责人之必我知焉亦常常之见尔夫子曰不患莫已知求为可知也盖所以求为可知者乃吾之所能自必吾且责已之不暇而暇计夫人之知我与否也与哉然责已之士世不一二而知己之说古今以为口实者何欤噫亦有自矣夫一介之士生于穷巷长于白屋其始莫不顿蹙龃龉困郁离骚有不能自免于寒饥者一朝遇相知有气力得位者推挽而遂释羁绁弛负担致身卿相彼其视穷阨时不啻若异世事自非大有见者亦安能不为之动心哉夫遇以国士此豫让之所以死智伯也早不能用急而求之此烛之武所以有辞于其君也士固薄于不知己而厚于知己者故曰士为知已死女为说己容何独一管仲鲍叔哉虽然古之人无有也其原起于春秋战国之士奔走形势其足迹交于公卿贵人之门冀一托身而自售焉得之则扬扬然喜一不遇则薾然悴悒然恨望尔吾闻辩士之善喻者曰骥之齿至矣服盐车上太行蹄伸膝折尾湛胕溃迁延负棘而不能上伯乐一见而覆以纻衣乃始俯而喷仰而鸣声达于天若出金石盖其心诚以伯乐望之人而不量其身之非骥也故郢人死则匠石辍斤而不斵伯牙之琴絶弦破轸而不更鼓者以世之不复有子期尔于乎此士之所以贵知己也而岂知圣贤之所以自处固不若是耶昔者舜固一厯山之野人也尧举之而位以司徒授以百揆既乃老而禅之天下焉自后世之士得之宜何如其为感而舜曽不以是动其情者彼诚有大见耳仲尼之在春秋周流于齐鲁宋卫楚蔡之间车辙几半天下而曽不一大遇当时之知孔子者鲁有孟僖卫有伯玉孔子亦听之而已夫天生圣贤责任有在而岂区区由一人之私哉吾是以知舜孔之非悖施也故曰养其才天下无穷士成其徳古今无弃贤正使一人不知而天下自有知之者天下不知而后世亦自有知之者通塞时也屈伸势也遇不遇命也而何能舎其所以自信而求人之信汲汲焉为欣戚累耶管鲍之事世多道之观仲所自谓见知于鲍叔者曰贪而知其贫也怯于战而知其为亲也三仕见逐而知其不遭时也遗子纠不能死而知其不修小节也甚矣叔之知夷吾也当时射钩之恨桓有杀仲之心矣鲍叔厯道其五事之贤诈而请诸鲁于是解束缚就衅沐未几而命为卿尊为仲父举齐国惟仲之听焉凡其所以显庸而尊遂者秋毫皆鲍叔力也仲其敢忘诸乎吾则以为不然古之圣贤其心事可以表天日其素行可以质鬼神明白而无疑正大而足以取信于天下万世故用之临财而廉用之战阵而勇用之事君而合用之死生而审其所为其所不为要可使天下共知之耳而何藉于一鲍叔哉不然则鲍叔能知其为贫与亲诸不得已之故而其贪其怯其忘君事雠至今犹昭昭在人耳目固不以一鲍叔之知而尽信之也吾是以知圣贤之所以责于已者重而望于人者轻耳世之人类以为名必有所托而后起功必得所主而后成苍蝇之飞逺不寻丈止骥尾则一日而千里焉其所附然也故马迁谓砥行立名者非附青云之士不能施于后世噫亦浅之为丈夫也吾知吾之所以自立而已而又如人何哉虽然夫子固曰不患人之不已知患不知人也管仲恸鲍叔魏之游雅以尝失知髙允而自讼云尔盖当时崔浩尝谓允之丰才博学一代所推所乏者矫矫风节而雅之心亦以为然然方浩之得罪战栗不能一言而髙允独敷析其是非卒有以悟主心而活数百人之族以是而知其矫矫也揖宗爱于王公趋拜之中盖挺然不为威屈以是而知其风节也况于忠不欺君贞不狥太子义不负翟黑忘崔浩又有知之而不尽者乎此雅之所以悔恨于知人之未明也故尝谓知已之许在鲍叔而不在管仲不知人之咎游雅可以自责而髙允不可以责人谨论

　　垂世立教之大典

　　论曰读大学书而后知圣贤忧天下之深也惟四代之学考诸经可见已其所以引之表仪陈之常道约之以法制使无失其固有者盖已莫不焕然其大明卓然其有定士之生于斯时者童而习焉终身而勉强焉不见异物而迁焉而何俟乎诏之以言也圣王不作而学校废前日之所以维持纪纲乎天下者至是而荡然无复存者矣呜呼君子以是而悼周之衰也夫大道湮则邪说起正教弛则异学行而人心之壊斯极矣斯时也位不在夫子而道在焉则夫进而淑之人退而明之书吾夫子固无以自逭其任于天下后世矣韩子曰上而为君故其事行下而为臣故其说长噫说非夫子之得已也忧夫教之不立而天下后世将无有不得其门而入者乎将无有荒唐其词以溺人而使之不自觉者乎将无有艰难险危其说以阻人之进者乎将无有为之不以其渐造之不自其端而终身扰扰焉以求之者乎而夫子之忧滋甚矣呜呼此固大学之书之所以作也此固朱子所谓垂世立教之大典也自今观之先之以明徳则为格物为致知为诚意正心而修身推之以新民则为齐家为治国平天下述之而为经释之而为传而孔曽相与讲明之功于是为大矣夷考学记诸篇大抵述其所以教之之规与夫学之之益而入徳之方立教之法则舎大学一篇无所于考夫提其纲领而先焉所以为之使其易知也举其条目而详焉所以导之使其易从也其进之有序则其施之也不悖矣其为之有本则其求之也不拂矣是故以之为已则顺而祥以之为人则爱而公以之为天下国家则无所处而不当古昔圣王之教虽不必其常存于天下而有志者因是考焉亦庶几其无遗法矣乎吾夫子忧天下之心盖至是而可以少自慰也人之言曰太上立徳其次立功其次立言若夫子者其果止于立言非耶忧以起思思以立意意以立言言以立典典以立教教得而天下后世无有不得其所者矣呜呼万世之下其将仰而慕曰吾夫子之徳也鼓舞其泽而思曰吾夫子之功也谓果止于立言否耶抑尝谓中庸之所谓修道所以原立教之本也论语之所谓富而教之所以定立教之时也孟子之所谓庠序学校所以设立教之地也得其本得其时得其地而后举其法则立教之方尽矣大学所以挈其纲领论孟所以尽其精微中庸所以极其归趣先之大学参之论孟而复会其极于中庸则入教之等尽矣愚敢以立教之方为上之人告以入教之等为学者告

　　亷逺堂髙

　　人臣而欲导君以尊礼其臣者必先有以伸其尊于君而后其说可行矣何则人之情莫不好自尊大而况于履天子之位居天下之上其自视为何如也其心以为朝廷之上所奔走而趋事者皆利赖乎我者也抑而下之卑而使之彼亦未必不于我乎甘心焉臣之分愈卑则君之尊益甚而吾晏然而位于上信乎天下之一人矣于此而欲导之使尊其臣彼固不能不疑于彼屈而此伸而吾之所以欲尊其臣顾类于欲卑其君者矣夫必先伸其尊于君而后入之说焉则其君乐于自尊而吾之说或始可以动其听贾生太息于文帝之朝而曰亷逺地则堂髙呜呼其亦可谓善喻矣其亦可谓善导君矣何者君之于臣非徒以分相使而已也亦以势相维持云耳记曰刑不上大夫又曰大臣不可不敬也是民之表也古之人君所以必隆其礼于臣岂过卑以下其臣哉天下之所仰视逺方之所观望蛮夷之所四面而内向者君之下臣而已矣元首股肱言乎其相须也手足腹心言乎其一体也故臣之势既卑则主之势亦降势降则威夺威夺则命犯命犯则政弛于是而有悖逆无上之人焉于是而有僭乱不轨之事焉皆自夫卑臣始也故人主之欲卑其臣而求自尊者亦弗思之甚矣夷其陛而求其堂之崇世果有是礼哉杨子曰周之士也贵秦之士也贱卑臣之说自秦人之作俑也秦行之叔孙通陋儒袭之当时髙祖方自喜其为天子之贵而岂知骑项之态益足为天下笑哉故臣卑而君亦卑矣文帝之时沿汉初而不变者也朝廷之上固有朝缙绅暮缧绁身未违君侧已捽而之圜土者区区狱吏岂固贵于诸侯哉而所以使之俯首下气于牍皆之视者亦辱之深矣呜呼此谊之所以忿懑而太息也然方当尊君卑臣之时而首倡为尊臣之说焉此其君得无骇而不信耶故启之以昌言之拜则疑扵迂告之以畏相之事则疑于妄语之以伯父叔父之呼则疑于僭谊之为说亦难矣夫织薄之徒吹箫之夫固亦未足多重然既举而加诸上位则固民望之攸归也圣人之制礼也岂为一人惜哉廉逺堂髙之说吾故以谊为善喻也吾故以为善导其君也名尊其臣而实所以自尊虽微文帝亦审有必从者矣虽然吾犹惜谊之生之晩也观汉之俗大抵多蹈秦故而谊亦数推其首祸于秦如教太子如律令刑罚如徳色谇语之薄俗不一而足使谊之说闻于始皇之时则庶乎可以深絶其源而不至于甚敝及文帝之时而后捄之故所喻者一文帝而已未几而释之以名臣死淮南鼌错以近臣斩东市亚父又以取筯之戅见杀矣彼景帝者岂亦习见夫秦俗之常而不能近守文帝之家法故耶呜呼吾是以深惜谊之不生于秦也吾是以深惜谊之说不闻于秦也谨论

　　三代遗直

　　士之所以上附于古人者必其能立天下之大节端天下之大本以享天下之全名而一行之称弗与焉大节者何君臣之义是也大本者何君心是也全名者何徳业闻望昭于一时表于后世天下之人仰而慕之而不可以一二名焉者也有大节然后可以服天下端大本然后可以化天下而天下之全名于我乎享焉斯则可进于古君子矣然则非后世之臣三代之臣也呜呼是弗之尽而徒以一直名焉此吾之所以不满于魏文贞也是所谓一行之称予之而不尽予者也昔子产之卒也孔子以为古之遗直而后世之论孔明者亦以三代遗才称之征之为遗直也亦若是而已而君子何过之深也噫君子之论人非好论人也论诸古者所以训诸今也吾恐世之徇于直而忘其大节之当立也而忘其大本之当正也而何能为一征惜耶尝观征之于太宗也纠过绳违谏无虚日贺有唐者众矣赐之金帛以旌其忠列之屏幛以纪其言方诸鉴拟诸韦弦以须其益不惟征以直自许而太宗固亦以直许征当时之臣固有事太宗三十年而无言及献替者征其不为唐室之翘楚耶谓之曰三代遗直夫奚议然吾闻之人臣事君有死无二二乃辟也征也名在建成有年数矣古之人有言曰竭股肱之力加之以忠贞不济则以死继之如是而后无媿于天下之大节也玄武之变岂征也茍生之时乎存而臣之没而背去之顾仆仆焉为雠人役征其有腼面目矣田舎翁之杀碑之仆征固以是取轻于太宗也故伊川谓宁无魏公之忠亮而不可无君臣之大义盖有以识此矣大节之弗植奚直之云乎至于贞观之治仅止于米斗三钱外户不闭而不能列于三代之隆甚则内乱之辱外夷之侮更不免后人嗤笑征固与有责矣君心之弗正而徒区区于行政用人之间抑末也孟子曰惟大人能格君心之非征其尝讲之乎心之未格是大本之弗端也又何以其直乎哉不然则人将曰是三代之臣也是伊傅之亚匹而周召毕荣之俦也而何止以一直名耶征之徒以一直名是吾所谓一行之称予之而不尽予者也呜呼绳之以三代征固未得为纯臣自后世求之要亦未可以厚责也直道如征善论天下事如征侃侃焉为后世之所尊信如征汉唐而下诚亦未暇多见观人者固当于是乎取节矣故曰论征之大而责其全征固仅得为遗直责征之全而忘其直则愚亦不免有遗论

　　愿为良臣

　　古人有爱君之心者知欲与其君相安于无事而不欲自为功以干天下之誉也夫臣之事君其事不一而其心亦不一也彼君安共其荣而国危不与其忧如鄙夫憸人者固未足多诮而乃有幸天下之有事以自名其忠于后世者独何心哉古人爱君之心于是乎可识矣魏文贞之对太宗也曰愿使臣为良臣无为忠臣呜呼是岂薄龙逢羞比干而窃自附于皋陶稷契之列以夸毗于君也哉观征之言者盖不当泥其截然分别之过于忠良之间而蔼然忠爱之旨固当识之于言意之表矣君子之事君也治而相安焉乱而致身焉惟其时而已武子不求生事于有道之朝而于卫成之季独周旋焉则今日之良臣亦他日之忠臣耳而臣之所以自居者则固不得不去彼而取此征之言其有见哉去国以逺害诚洁矣弗爱吾君故不忍委身以致命诚难矣无益吾国故不为择而取之君子于是乎有在征其不为良臣而将谁为耶上下相安不动声色使天下阴受其赐而吾无所与其功焉征之愿于是乎毕矣折槛牵裾皆出下策而况于剖心之事耶名在我而祸在君征也其忍言之臣之于君非以其强言敢谏为难而歆之以尧舜使其有好之不已而能常保夫治者斯为可贵也故有稷契皋陶之臣而自无龙逢比干之事使其先有意于地下之从游而自诿于言合稷契谋合皋陶之未能焉则事变之末吾恐其不免于亡羊补牢之悔而吾身与国其偕亡矣征之言其有见哉其诚有爱君之心哉太宗初政亦稍可观而末年志怠弗克有终若征者纠过绳违谏争已任辅政得人贺有唐者众矣韦弦之比屏幛之列庶哉乎言聴谏行者而仁义之说卒致天下于治安者征尤大有力焉呜呼征其可谓不负其志者哉当时如刘洎以坚贞名禇亮以鲠亮着而马周之论列又表表于时皆不可谓其无意于太宗者而忠良之说均未有及焉则征又独有得矣虽然征有稷契皋陶之心矣而未闻道也格心之学征其尝讲之耶故当时之治虽小康而内乱之辱外夷之侮终不免为后人嗤笑则征亦与有责矣况夫翦须之意虽美而田舎翁之杀终蓄诸心故鉴亡而碑亦旋仆矣其身之不保而何以能善君之后耶是故欲为稷契皋陶之臣者尤不可不知稷契皋陶之道 

　　行冲诸备药物之末

　　论曰求士者以相成为贤知道者以相济为务故下之于上也不徇其所长而辅其所短而大人君子之有志于天下者亦每每求其所不足而不安于其所有余者彼诚知自律也故曰言不期逆顺期于利行味不期甘苦期于卫生不然则彼以便柔为佳士此以容容为得计而相济相成之道亡矣而何以其士为哉夫论行而结交者蚤知之士也虚已以成业者忠正之辅也然世之大臣其佞媚从臾之士常有余而蹇谔之士常不足成侯之美其不如城北徐公固也而一时客其门下者莫不以为过之何哉蔽于求耳元行冲之于仁杰乃独有不然者其言于梁公曰明公之门珍味多矣元冲请备药物之末此岂非能以相济为务辅其所短而不徇其所长者乎夫以大臣如仁杰宜若可以勿药矣而行冲之所以惓惓者殆未可遂谓之过虑也美疢不如恶石此臧大夫之所以致恸于孟孙茍惟其爱已之是狥而不知其害焉则纥之涕为无从已行冲其能无意乎今夫上之人所贵于士者非徒欲其游杨令名誉道功徳习为依阿软美之词俯仰竦胁谐婉之态茍以取悦目前而鼓唇吻弄笔墨饰容观逐班行伈伈睍睍进云则进退云则退者又岂知道之士之所甘心于其上哉然而为羊皮者比肩为狐腋者不一二下日以谄上日以骄而天下之事日以益壊其平日之所以自尊而快意者适所以养成今日之病而已盖尝见有富厚之家盛奉养竭滋味煎熬燔炙惟嗛口是务非刍豢莫陈非遐方异物莫御此其视参苓芷术真若弁髦土梗无所用之一旦气失其平而疾攻其内则其平日方丈之珍九鼎之实一不足济而牛溲马勃顾有贵于熊蹯豹胎者矣何者物各有适用各有宜平则养疾则攻此固理身之常道而君子之所以砥行立功者亦若是而已昔尝有桓侯者方其疾之在腠理肠胃而不治以为医之好利而诬之耳及其疾深而觉痛则越人之逸去乆矣而尚可救药乎哉吾以是知行冲之不能无意于仁杰也当是之时女主恣睢于上酷吏罗织于下虐熖熏灼以钳鈇刀锯待天下之士士之以无辜逮戮者不可选数英才硕望陷疑似而赤其族者相属也仁杰以区区唐室旧臣处于其间亦危矣夫自其孝之行于事亲也廉之着于律身也义之激于代僚友而任患也仁之昭于雪无罪也直之切切于无滥刑无崇饰异端之谏也明之见于举亲也而精忠大节尤有不可以一二言者此非必行冲之心知其无所事药虽仁杰亦自知之矣独计以为知者不观能以速祸忠臣不危身以图功唐嗣之弗殄繄仁杰是赖茍为不能深自韬晦宻其机缓其为而以虚名结主疑以危言贾戮则功不建社稷家先无炊火此固行冲之所深忧也欤此固行冲之所欲阴药而预防之者欤卒之母子天性之言复而不厌直而不讦曲而不谄柔而不慑而唐之正朔遂复其魄虽其授龙洗光功固有在吾谓行冲亦与有力焉耳矣虽然行冲者药也储之者仁杰也药笼中物仁杰之所储富矣其所以自医者有余矣故一旦出之以医国而武氏之墨守发焉庐陵之废疾起焉李氏社稷之膏肓针焉一脉既活大命斯还然后知柬之彦范辈真强剂而仁杰之所储为有赖也故愚尝为之说曰行冲之药不验于攻仁杰之时而验于复唐祚之日仁杰之药不验于复唐祚之日而验于授五龙之时谨论

　　拟宋范祖禹进三经要语表

　　伏以学典始终事莫先于稽古道存精一义尤切于纂言爰资时习之勤庶广日新之益动闗君徳喜洽臣邻臣祖禹诚惶诚恐稽首顿首上言窃惟纪言专乎右史六经莫古于尚书立教昉于素王四子独尊夫论语暨孝经垂训于千古由曽参请益于一时诵其言莫非洋洋之圣谟资其理足成荡荡之王道卓兹经世之典允惟载道之文自尧舜以来其法攸具由周公而下其说斯长顾王政布在于方策之间而圣学不专于章句之末欲图可乆而可大莫若易知而易从兹盖伏遇皇帝陛下圣神立极睿智先天必世乆王者之仁因心广天子之孝庻矣富矣教矣化既无为知之好之乐之学尤有获兹当聴讲之暇聿求守约之方谓三经之渊微开巻有益而百篇之繁悉更仆未终诞命愚臣纂成要语视为朴学奚取汉武之表章托之空言徒陋唐玄之序制及我朝之命讲乃更进夫三书至先臣之奋庸亦两由于半部时将有待道不虚行臣祖禹学本面墙官叨从辇启乃心以沃朕职未尽于交修资于父以事君忠敢忘于将顺肆厪搜辑冀罄愚衷或取二三册于一篇之中或得一两句于数章之内先王之法言徳行纪录罔遗圣人之绥来动和规橅具在用尘睿览仰赞皇猷伏愿学每知新人惟求旧恭已同乎帝舜之治率祖体夫殷王之心作之君作之师兆民赖一人之庆长守贵长守富万年向五福之全臣无任瞻天仰圣激切屏营之至谨以三经要语若干巻随表上进以闻

　　拟进燕享九奏乐章表【洪武四年】

　　洪武四年某月某日吏部尚书臣詹同礼部尚书臣陶凯谨以所撰燕享九奏乐章进呈者伏以礼洽泰交见君臣之相悦乐由豫奋与天地而同和式昭至徳之光用助大享之养九成备奏百辟咸欢臣等诚惶诚恐稽首顿首上言窃惟卑髙陈贵贱之位燕享通上下之情自六典备于周官而宾礼掌于宗伯折俎体荐爰存名义之殊鹿鸣鱼丽备见瑟笙之协恩优湛露泽沛需云慨宵雅之诗既亡而绵蕞之仪徒在汉因秦旧唐袭隋乖击柱竞功臣骄未戢佩刀侈赐君好罔终虽宋宴之歳行第诗章之日亵讵非一人建中和之极孰能百年肇礼乐之兴兹盖伏遇皇帝陛下聪明齐圣浚哲温恭一怒止戈还纲常于万古两阶舞羽敷文徳于九陔顾功允宜于象成而乐犹沿于胜国淫哇乱先王之雅夷韎杂中国之音将因律以和声遂命官而正乐徳已同乎覆载节必贯乎始终爰分九奏之章庶极一成之妙涣颁严命俯及愚儒臣等陋拟鲁生聪非师旷缪缀和平之响猥多芜謭之词一奏而为本太初之章再奏而为仰大明之曲民初生也品物亨也御六龙也固皆淡而不伤曰泰阶平曰君徳成曰圣道成亦皆乐而不厌肆惟毕奏在乐清宁泱泱大风未敢动季札之叹洋洋盈耳庶几如师摰之初体裁仅别于下俚善美未彰于上徳被之律吕聊宣镐饮之欢间以笙镛庶续征招之作伏愿聴音而思臣徳非独取其铿锵好乐而与人同咸欲闻乎管钥金声玉振心和时发于气和兽舞凤仪今乐遂同于古乐臣等无任瞻天仰圣激切屏营之至谨以所撰九奏乐章随表上进以闻

　　问张良为韩报雠何如

　　观古人之忠义者固当体其志于显然之际尤当察其机于隐然之中夫忠义一心根于天地力之所及何莫不存其见之事为之著者固不能自晦于人人而寓之谋画之微者有不可遽得而推测此所以显然者夫人得而知之而隐然者则非有超见而卓识者有所不能知也张良终始为韩请因明问而复之盖自韩非懐摈弃之忿而阴祸王安之宗吕政纵并吞之谋而首郡颍川之地良也以五世之相韩耻一朝之就灭将欲効臣靡之兴夏而无一旅之可资抑欲如田单之复齐而无二城之未下由是弟死不塟而汲汲于始皇之报万金不吝而切切于力士之求虽其举事非出于万全有类乎刺客之习而其忠愤内根于一念盖卓哉国士之风由今观之博浪之椎不共戴天下邳之匿几陷死地此其忠犹未灰也所幸祖龙死而秦鹿失祠狐効奸而罾鱼倡乱良也乗豪杰起事之秋奋义士弯弓之志说项梁以求夫韩后立横阳而为之申徒卒之望夷之诛兆应于啮骖之虎而覇上之组祚絶于当道之蛇而复雠之心于是乎遂矣方将辅韩成以驰驱而恃之以兴复奈何天不祚韩楚复见杀则其雠秦之心复移于楚而为韩之念未改其初是以鸿沟之割甫息楚汉之争而养虎之喻顿悟沛公之意卒使垓下悲歌乌江授首良之心于是乎毕矣夫其始灭韩者秦也则未尝一日而忘秦其既杀成者楚也则未尝一念而释楚进说于项氏而非为项氏谋委身于沛公而非为沛公计区区楚汉彼岂乐为之臣哉不然则何黄石之编方试而赤松之念顿萌也使成也若在则天下当不在汉而在韩矣故夫康节谓之善藏其用而有取于烧栈之谋伊川称其儒者气象而独惜其养虎之说愚则以为烧栈之谋固为韩也而养虎之说亦为韩也始欲阻之于蜀而归为韩氏之臣继欲速其诛项而终报韩氏之怨吁留侯诚人杰也哉

　　拟汉令郡国举孝廉诏【元光元年】

　　朕惟周官以六行教万民以六计弊羣吏实惟孝与廉为厥攸重是固风化之原治道所赖乃者徳色谇语之俗稍变秦故越小大臣亦多自饰于簠簋者夫事亲孝则忠可移于君亦克施于有政孟公绰之不欲则庶几为成人焉其令郡举孝廉各一人朕将显擢焉以劝来者

　　具茨文集巻八

　　●钦定四库全书

　　具茨遗藁目録

　　论
　　表
　　策

　　●钦定四库全书

　　具茨遗藁

　　（明）王立道 撰

　　○论

　　圣王贵以礼让为国

　　立经所以定分也守志所以明节也表行所以励俗也核异所以抑诡也经不立则争分不可得而定矣志不守则爽节不可得而明矣行不表则慕者弛俗不可得而励矣异不核则巧者饰诡不可得而抑矣然立经者存乎古表行者存乎当时核异者存乎后世而守志以明节固存乎其人焉耳汉韦贤之薨也则国宜授之长子弘者也弘以国系家人于是乎矫贤令而属国于玄成焉玄成之拒而不受也守志明节之人也其友人侍郎章谓圣王贵以礼让为国宜优养玄成勿枉其志此固表行励俗之说而君子复何议之有焉盖在玄成之让则可学玄成而让者吾恐其未协于中不由其诚而徒以诡道教天下也则亦安得而无以核其异哉夫传子之说何始也传必以嫡以长其法又何以始也古之圣人固有举天下而授之于素所非望者矣而奚必于子也然犹虑天下后世之不能舜禹则争端且自我始故不得已而定于与子焉韩子曰传之人则争未前定也传之子则不争前定也而其法又必以嫡以长长以明其宗嫡以贵其出父也死则子也立子也死则孙也立故微子虽贤不得代纣公仪仲子舎其孙而立衍檀弓之所为免也圣人垂之以为法而天下万世守之以为经而卒无以易焉于是乎以私爱夺嫡者惧矣觊幸者息矣强有智而欲窃位者释矣故曰立经所以定分也然法之所制者常也而人之不能尽守者变也故或取舎以爱予夺以贤贵贱以功废置以势顾不在其身则在其身后而嫡庶长幼之分于是乎大乱矣然而侠者图之贪者取之静者安之贤者守之而夷齐兄弟至于终身饿死而不受孤竹之封岂非以其情有未安而其志不可夺哉其次则曹之子臧吴之季札是已子臧之言曰圣达节次守节下失节为君非吾节也而札之贤至于使其父兄三致国而卒不受焉此其与夷齐不亦相先后哉尝观扶阳侯之病也固以弘之被系而念之矣至其立玄成之命则贤初未之有也此其与夷齐季札受父命于生前者又大不同矣玄成安得而有之且兄以罪废弟以次立则仁心者其独忍之哉而世之僭窃窥觊之人又孰不侥幸其兄之废黜而已代之哉其甚者又孰不设诈以陷其兄于罪而已代之哉盖玄成之立大抵与子臧同而其拒而不受亦庶几为能守节者故曰守志所以明节也然吾闻汉之法侯而无后则废其国所以明彝典重嗣续止盗窃也弘既不可立玄成复不欲立则扶阳之国汉其絶之矣然玄成之佯狂而去也固非不知国之当絶也其意固欲知贤之贤不可无后则有贤之子弘在或者宽其系而授之国也不然犹或权其功罪薄其封而不冺其嗣也而何当时之弗谅也自御史以实不病劾奏之而玄成之望又絶矣此章也所以有礼让为国之云也于乎旌别淑慝表厥宅里彰善瘅恶树之风声岂圣人者以是为涂饰生民之具哉正以风天下之不能发其慕心而变其污习也故君好仁而民兴仁矣君好让而民兴让矣尚廉退则志士益修崇名节则君子竞进昔人谓朝廷有教化则士人有廉耻士人有亷耻则天下有风俗其机系乎上之所与耳故以玄成之让而欲一以律令从事正以嗣续之常绳以废置之法不然则司宪得而劾之又不然则司封者得而絶之使玄成而不度于义不明其节晏然嗣而侯之汉固将遂侯之矣侯之法也而何以励天下也哉故枉一玄成之志而后世之为玄成者怠矣故曰表行所以励俗也夫相嘘而为风相染而为俗一人倡之百人和之其渐使之然也然人情多诈而挟伪之习行焉故有始佯为之而终不然者其心欲之而外为是以徼誉者知其获退让之名而终不失其利而为之者而天下之俗反以是薄矣孟子曰好名之人能让千乗之国茍非其人箪食豆羮见于色则知以介心于箪食豆羮之时而为是让国之节以徼名者为不无矣不然则或其气之所激情之所徇而不免溺于一节之偏要亦未可以为吾道之中也故许由一让而卞随务光者出焉申徒狄蹈于河矣徐衍负石而入海矣此非几于有激而偏者乎故玄成既让而丁鸿刘恺兴焉二子之让苏子瞻子由皆尝论之愚以为玄成之让有为而让者也且以弟鸿恺之让无为而让者也且以兄有为而让诚也以弟顺也无为而让伪也以兄逆也吾欲以让为高而胡为使其弟之义非分之获也弟而复如我之让则将无故而顿令絶先人之国而谓孝子忍之乎然则所谓贵礼让者适所以率天下于伪而已故曰核异所以抑诡也虽然天下之人自一介而上皆将役役焉求之而况于一国之利乎而乃有一朝释而去之而不寘吝色焉者亦难矣其清风高节至今犹足以汗贪人之颜而泚其颡而况于当时乎虽其气有所激情有所矫而何夫人之不能皆然也汉以下寥寥乎二三人止矣先儒有言求士于三代之上惟恐其好名求士于三代之下惟恐其不好名吁良有见哉

　　一元文明之会

　　君子不取必于适然之运而取必于当然之理故或治或乱一归之人而天弗与焉夫世之言治乱者莫不曰人事亦莫不曰气化气化在天者也人事在人者也在天与在人者相为感遇而治乱生焉其治也气化之盛也人事之得也而不然者反是若是乎治之不可独责于人而天实为之也与哉非也气化其适然者也人事其当然者也是故君子不取必于彼而取必于此不求之天而求之人焉夫古今言天下之治之盛者莫如尧说者谓其当一元文明之会意者天固有以相尧之治而尧亦有以得天之时者乎夫元会之说何始也盖自康节以数穷天地之始终于是乎皇极经世之书作焉有元以统会有会以统运有运以统世其元起于子究于亥中于午尧之兴适于午之会故曰尧得天地之中数此其治之所以为盛而古今以为不可及也夫邵子之数吾不得而知也尧之兴果于午之会与否吾亦不得而知也尝观诸日矣出于旦昃于夕而独盛于中天焉尝观诸月矣明生于朔魄死于晦而其光独全于望焉又尝观诸岁之时矣生于春收藏于秋冬而独长育于夏焉易曰相见乎离离南方之卦万物皆于是乎相见也尧之时语其徳则荡荡乎与天同其大而无能名矣语其业则巍巍乎其有成功而焕乎其有文章矣当时虽朝野有所不与知史臣有所不及记其治化之盛盖亦穷天地而一时者耳其上为黄帝为神农为伏羲又其上为洪荒太古之世而已其下为虞为夏为商为周又其下为汉唐而益无足道矣夫前乎此则未之或至后乎此则无以尚之不犹日之中月之望时之夏而易之所谓离乎是则尧之所以独得乎气化之盛而一元文明之会兹其时耳吾则以为天之道逺而难知人之道近而可见六经之论治者其言不可悉举而未闻有一言诿于气化者岂非以人事既尽则虽气化之衰不能使之乱人事既失则虽气化之盛亦不能使之治耶时乎时乎亦存乎其人焉耳人徒知尧之治古今而一时而未知尧之为君固古今而一人者也善言治者其可求之天哉易曰圣人者先天而天弗违后天而奉天时天且弗违而况于人乎吾是以知文明之会意者天之不能违尧而非尧之必有得乎天也不然则天之会人之事夫亦有不相期而适相遇者耳故有君如尧则虽如周之衰如秦晋及隋之季之乱而文明之会可还天时可复不然则唐虞之治亦且否矣其又如时何哉其又如天何哉当尧之时洪水犹泛滥也民之巢居而穴处者犹未安其所也百糓未播而民之阻饥犹自若也逸居无教而民之逺于禽兽者无几也使尧而徒嘿然兀然一无所用心焉以坐待夫天下之治曰吾有得乎天之时矣则吾不知洪水孰治五糓孰播而五教孰敷时雍于变之治又孰为而孰成之也则文明之会固亦自成于天地之间耶故曰运不独亨时不独成有舜则一元之会在于虞有禹则一元之会在于夏有汤则一元之会在于商有文武则一元之会在于周天无常人有定也是犹日必有中月必有望歳必有夏何独至于元而疑之哉使必曰惟尧为得其中则吾恐天地之会不可以常午而后世之治之不如古也亦天为之而已故曰尽人事而后可以言天吾虑夫后之人主惑于气数之适然而忘其人事之当尽也故不容于不辨

　　识重亟反

　　论曰保天下之治存乎势制天下之势存乎变察天下之变存乎几几者动之微而变之会势之所以为轻重而天下之所以为治乱者也不知其几无以通变不知其变无以制势势不制则其趋也莫之或御而天下之事将遂至于不可为其原始于不知其几而已故先其几而逆防之则虽常人亦易为力待其势之成而后救之则虽圣贤亦竭力而莫能及也几之动其可畏哉易曰臣弑其君子弑其父非一朝一夕之故其所由来者渐矣又曰知几其神乎君子见几而作不俟终日盖所以不俟终日者正所以辨之于早而速防其渐云尔周子曰天下势而已矣势轻重也极重不可反识其重而亟反之噫其知此哉昔尝怪夫有天下者其始莫不恬然以安肃然以一相统纪于操纵予夺之中而莫敢有离遏者而其后乃至于涣散决裂溃败四出而不复可收拾者岂天之亡人国其祸固有出于不意而非人之所能为者欤木之生也有萌水之流也有源势之成也有几松栢生于山林其长千寻其大百围先其未成则一手足可以擢而拔蹶而絶洪水之来漂山荡陵而其流固涓涓焉善图治者亦审其几而已几审则变通变通则其势解势解则其重固尝在我而人不得以乗其隙焉不然则持太阿而授之柄几何其不反中其锋也哉故曰权之所存虽疏必重势之所去虽亲必轻制其势也又曰为政而不行甚者必变而更化之更化则可善治通其变也又曰明者逺见于未萌而智者避危于无形审其几也故天下之势虽圣人不能使之常平而其所以不至于甚重者审其几而速变之而已昔周之有天下也并建亲贤藩屏王室宜若可以乆安长治而卒并于秦者秦得其势也然犬戎之难秦人尽取岐丰之地八百里此其几之所在而周若罔知焉其亡不待赧王之入而后决矣秦有天下尽收其重其势与周大异而反以二世亡者其重偏于内也然指鹿为马其几已成而胡亥不能见其亡又何怪哉汉兴矫周之枉监秦之弊其势之重常在朝廷故吕氏不能危七国不能乱然而其势卒移于外戚者盖自武帝以霍子孟受顾命自是大将军之权重赤凤五侯迭居更秉而汉遂失其势矣此其几又岂无自耶光武中兴则又监西汉而变更之者也然桓灵之世势归宦官卒以倾国中间以李杜诸人之贤欲收其重不能一措手而顾身不免焉其几始于不任三公而郑众以诛窦宪功受封赏则尤其轻重之分界也向使此数代者知其几之所在而亟变之则虽至今存可耳故曰封建非能弱周周自弱也宦官非能亡汉汉自亡也周书曰恶之易也若火之燎于原不可向迩其犹可扑灭秦汉以下固皆待其势之燎原而后救之者也而何能及哉善持势者亦审其几而已虽然君不胜势势不胜道故重势不能危明君而昏庸之主则虽尽操天下之权亦无救于乱亡也故诸侯之祸不起于文武成康之周而起于平赧外戚宦官之祸不起于文景明章之汉而起于哀平桓灵盖可见矣故欲制天下之势者虽以审几为先尤以自治为急

　　圣人至公至神之化【会试】

　　圣人有鼓舞之机以妙天下之感此天下之人所以日入于善而不知而治功之盛古今以为不可及也夫天下之道二善与恶而已矣天下之民二亦善与恶而已矣圣人不能使天下必无恶而常有以消其恶不能使天下必皆善而常有以作其善此其机之所在固不疾而速不行而至而莫知其所以然者而亦初非外民以为之也圣人不能外于民以为之机而民亦不能外圣人之机以妙其感此其一好恶一赏罚所以见圣人至公至神之化言天下之盛治而不可加也盖尝论之天地之常以其心普万物而无心圣人之常以其情顺万事而无情若是乎圣人无情也又曰天地无心而成化圣人有心而无为若是乎圣人无为也今而好恶着则有情矣赏罚行则有为矣以是而语至公至神之化则圣人之化得无几于亵乎噫是正不足以知圣人且不足以知天也天之生物必因其材而笃焉故栽者培之倾者覆之是故观诸天地之栽培倾覆而圣人之化可识矣以栽培倾覆为非天地之化可乎今夫天下之人之异齐也古今之所同也广谷大川异制刚柔缓急强弱轻重异俗衣服饮食器械异宜然要其所归不过善与恶两端而已圣人者出树之风声分之物采陈之艺极引之表仪予之法制告之训典着之律度宣之话言是故有会朝表着周旋行列之等焉有参伍殷辅陪台之役焉有射乡食飨井田学校军师之制焉有亲疎贵贱长幼之节焉凡所以虑民之心甚详而治民之道甚备也使天下而皆如圣人之意则即是而守之固可以不赏而劝不怒而威而吾圣人亦得以无为而治矣然而天下不能皆如圣人之意也故其善与恶终有不可约之同归要之一致者而圣人之心于是乎戚然甚矣于乎此好恶之情赏罚之制所以甚不得已于天下而亦初非外于天以为之也何则天有生殖长育圣人象之以制赏于是乎有车服之庸有宅里之表有名位章物之旌而善用丕劝天有震曜圣人象之以制刑于是乎有甲兵之威有斧钺刀锯之戮有梏拲鞭朴流放之惨而罪用丕惩故书曰天命有徳五服五章哉天讨有罪五刑五用哉夫命讨出于天子而皆以天言之吾是以知圣人之所以鼓舞乎万民者即天之所以鼓舞乎万物而造化之妙所以非人之所能测也而亦何尝外于民以为之机哉故其机之所动捷于影向机之所向顺于风靡好一人焉赏一人焉而民莫不曰吾惟无善善则上好之而赏将及矣恶一人焉罚一人焉而民莫不曰吾惟无恶恶则上恶之而罚将及矣故不必其人人而好之而恶之而赏之而罚之而机动于此诚动于彼懦者起怠者奋乖戾者熙然其大和旧染而污者翕然其维新矣由是而皇极可建也大猷可秩也降衷之恒性夫人皆可复也推而极之又将有顺则而不识日迁善而不知为之者机之所感其妙矣哉圣人至公至神之化其盛矣哉故尧用是机而百姓昭明万邦协和矣舜用是机而从欲以治四方风动矣禹用是机而政乃乂黎民敏徳矣成汤用是机而商邑用协四方用丕式见徳矣文武用是机而有徳有造垂拱而天下治矣是机也公而溥微而彰寂而能感何谓公而溥程子曰廓然而大公物来而顺应是也何谓微而彰周子曰几微故幽神应故妙是也何谓寂而能感张子曰无我得正已之尽存诚妙应物之感是也是机之妙可以成变化可以行鬼神用之于天地而范围不过也用之于万物而曲成不遗也发微不可见充周不可穷也以言乎逺则不御以言乎迩则静而正也皇之所以为皇帝之所以为帝而王之所以为王也使圣人而安于无情乐于无为而不用其机以鼓舞天下则吾恐善无所于劝而日益消恶无所于惩而日益肆而天下之治且隳矣而何以成其至公至神之化也哉抑愚又有说焉董仲舒曰天任徳不任刑故阳常居大夏而以生育长养为事阴常居大冬而积于空虚不用之地故古之圣人虽好恶不偏赏罚并用而善善之意恒长恶恶之意恒短故书曰与其杀不辜宁失不经传曰与其失善宁其利淫此圣帝明王所以养忠厚之徳以凝和平之福而享夫雍熙悠乆之盛者也而亦何妨于至公至神之化哉愚也敢并及之谨论

　　帝王应天下之务

　　论曰天下之变无穷也人主欲以一身焉处之而使之各得其当则固不外乎明理之功而已盖事之在天下其变虽无穷而要之各有当然之理学也者夫固将明理以治心以尽穷天下之变而善处之云尔然则君人者可不以务学为急而其学又可不以明理为先也哉夫人君以一人之微居天下之上言其地则曰万邦也言其人则曰万姓也言其事则曰万几也夫以其地之广人之众几事之烦多若是而皆委诸吾身焉则虽圣智亦日不足矣故一日二日纷至沓来则精神必有所限而莫之尽贤否异人常变异时可否异势则心思必有所遗而莫之悉憸邪以眩之谗谀以逢迎之则聪明必有所蔽而莫之通若是则天下之务无所于应而治且隳矣而何以君天下哉学也者所以广其聪明启其心思而扶植其精神者也古之人君其所以为学者何如也自孩提有识而三公三少即明孝仁礼义以导习之则其教也豫精一以传心多闻以建事前言徃行以畜徳则其具也大有终始之典有缉熙之益则其功也勤盘盂几杖刀剑户牖莫不有铭则其防也宻侍御仆从皆正人旅贲官师瞽史皆有规戒则其辅也周故教豫而渐之乆具大而守之正功勤而得之深防宻而习之恒辅周而养之善夫是以物无不格知无不致意无不诚心无不正而天下之务莫不于我应焉而裕然有余矣尧舜之所以帝者此也禹汤文武之所以王者此也商太甲高宗周成王之所以守成业致盛治而伊傅周召之所以致其君者亦此也帝王所以应天下之务者其果有外于学而帝王之学其果有外于明理以治心乎哉然而世之人君夫孰无天下之务者而其善穷天下之变而处之者又何其寥寥也噫吾知之矣大抵不学之弊有三而学之弊亦有三何则庸君不知有所谓学而明君有絶人之资者又以为无所事学中才之君其性可导而上下者则又溺于声色田逰之娱驰于土木神仙甲兵之好而不能学此三者固不学之弊也其或知悦学矣宜遂可以应天下之务矣然而黄老之学惑于异端词艺之学类于文士记览之学近于儒生斯亦何与于理何得于心而何闗于天下之务哉故或不得其要则学之弊正与不学等此唐虞三代之盛所以不复见于后世也虽然其所以致是者大学之道不明于天下而已何则格物致知诚意正心皆大学修身之事而天下之务又未有出于齐家治国平天下之外者此勉斋氏之有意于人君而体吾夫子之意以为说也然则人君欲应天下之务者无他焉亦惟明乎大学之道而已

　　人君纳谏之本

　　人君欲有以来天下之言必先有以为受言之地而后天下之言有所入焉夫人君以一人之尊临天下之上其势严其威重盖不独人之视之以为凛然而不可犯而其自视亦甚异矣自视异则其中恒侈然自满而犹欲责之以难挽之以所不欲其不以为谤已而卖直者几希矣于乎此天下之言所以不来而人主所以孤立于上也然其所以为受言之地岂有他哉要惟在于虚已而已在书益赞于禹曰满招损谦受益盖所谓谦者即虚已之谓而满固虚之反也在易益之彖曰自上下下其道大光传曰益徳之裕也盖惟虚已故能下下下下则其道大光而所谓裕者在是矣夫曰益曰裕此固人君徳之所进治之所资而一本于虚焉信乎纳諌之本于是乎在而訑訑自足未有不距人于千里者也今夫海非不茫然大也其东无东也其西无西也其南无南而其北无北也震荡天地吞吐日月而不知津涯畔岸之所在也然其所以能成其大者虚而已虚故能受而凡天下之水微若畎浍大若江淮河汉流若川汇若泽其来不一而一收之无遗勺焉其量定也故夫知海之大者可以知人君之大知海之受者可以知人君之受矣虚之道其善矣哉天下之言之弗一也犹夫水也其理有显微其辞有逆顺其情有缓急而其人有亲疎贵贱也惟夫不震以威不絶以势不穷以辨不蔽其路而一以虚受焉夫然后下无匿情上无遗聴君无蔽明臣无隐忠而凡天下国家之大万几之烦民情物理杂出而不穷者莫不知之明处之当而无有遗憾焉故曰为川者决之使导为民者宣之使言不宣无以通其来不虚无以广其受受之不广则亦其中之未虚而已譬则沟洫焉雨倐然集则瀵然盈其量固然无足异也纳谏之本其有外于虚哉今夫尧舜禹汤皆古所谓大圣人者后世无及也而称之者则固曰稽众舎已也取诸人以为善也闻善言则拜也从谏弗咈也噫是可以观圣人之虚矣是可以知唐虞夏商之所以为盛治矣吾故谓海之大也众水为之也圣人之大也众言为之也距众言以为圣不犹之塞众川以为海哉况夫臣之于君本以义合自非其性忠义而为国者鲜不因其君之意向而逢迎焉古之人君赏以劝之罚以激之而犹恐其不言也今也不谏者赏而谏者罚矣彼亦安肯以其身而自试于不测之渊哉信乎纳谏之本之在于虚也虽然虚固无弗受矣受之则或未必皆是也而将一施之乎曰非也虚则明明则能择择而行之则是非固有所取舎矣舜所以执两端而用其中也然则虚其纳谏之本欤明其从諌之用欤

　　李斯谏逐客

　　甚矣辩诈之倾国也假忠益而饰身谋功利之惑人也狥近效而忘逺害故巧说之士可以欺贪君而不可以欺明主而善为国者未尝不黜一时之利而为千万年乆大之图也茍徒见其效而不见其害喜其有谋国之忠而不察其情之自为也则其说行其诈售一时君臣之间非不知各自以为得而不知酿成莫大之忧者于是乎在矣可不戒哉昔始皇之世其臣有因国之间而建为逐客之议者始皇闻李斯之谏而正史氏録其书而归之功谓秦卒用其谋兼天下意若幸李斯之不去而信其言之酬者噫甚惑矣且善观人者不先辨其言之是非而先察其意之向背斯之意其果为秦谋之乎无也斯固客耳其所以厯明用客之效要皆不过自为之地而何有于秦哉尝观蔡归生之于楚木备道晋大夫之贤析公雍子巫臣苗贲皇之所以去楚而谋之者其言虽若为楚忠计而其实为一伍举言之故夫声子假人之患以惧楚而李斯援客之功以啖秦斯之所以得留者即伍举之所以得复也然以始皇之智而不免为斯之所欺则以功利之说有以动其心而惑之耳夫内绍四君之功外明王者之徳五帝三王之所以无敌此诚始皇之所欲急闻者而岂悟其言之为大谬哉自今观之秦之兴自缪公始再廓于孝公继盛于恵昭至始皇而天下一矣其所以寖昌而寖大者繄客之功也故由余百里奚蹇叔丕豹公孙支之属植其机商鞅张仪范睢之徒踵其辙而后李斯者要其成人亦孰不信客之真无负于秦哉吾则以为秦之衰自缪公始积微于孝恵昭而遂灭于始皇之世何也天之亡人国不必其贫弱寡小之足忧而凡广之以疆宇厚之以凭借増之以势焰皆所以滋其毒而降之罚故仁积之谓富徳胜之谓强义行之谓威道隆之谓盛昔之所以世大其业而因有天下于长乆者用此道也不然则其所谓一时之大邦者其根本元气已斩然消灭乆矣而尚何以有天下为哉昔者尝叹吴之有国僻在荆蛮已厯数百载矣至其末世因巫臣之来教之乗车使其子为行人以通吴于晋后又得楚人伍员者用之阖闾夫差之世非不赫然盛也主黄池之盟且与晋争执牛耳然盟血未入口而越已破其国杀其太子未几而吴沼矣越本夏胤其封犹乆于吴至勾践而有泄庸大夫种范蠡计然之徒教之生聚教诲料兵搜乗与吴竞强于夫椒檇李之间卒兼吴国而有之修觐聘驰兵车以进于中国文明之会曽不一再传而楚县之矣向使夫差勾践不为伍员种蠡之所教界封疆而守之则泰伯夫余诸君犹可延血食于殷乆奚至于遽馁哉秦之为国犹不可与吴越同日语始但邑西戎以保西陲后因犬戎之难遂力战取丰镐尽有成周之故地传及缪献已数与晋争衡要不待孝恵而后强盛也使数君而能屏游士却宾客之言纵横者修仁义务道徳拥雍州之地守殽函之固则天下必不能与争而秦世世无患矣尝闻汉人论建都之利谓山东虽乱秦地可全而有则知秦之处势诚便守国诚固正使不能有天下犹可祀栢翳于千百年之后也况其势又非终为诸侯者乎不知出此而乃聴诸客之言惑功利之说刑争末事任为上图一时筭计见效若甚可喜孰知其国愈大其亡愈蹙其势愈强而其祀愈不乆也中间若百里奚由余颇贤然夷考其事亦不出并国图伯而殊无一二及于仁义道徳之为卫鞅而下复何言哉夫以鞅之鸷酷仪之狡险睢之阴贼得一人焉亦自足以夷秦之种而何必代有其人也其强兵则坑屠掩灭至于杀十万人而不以为惨其聚财则辟地増赋箕敛头会至于尽壊先王之法而不以为贼其峻刑则曹诛族铲膏流节离至于血波于道刑黥师傅而不以为忍其自为利也则欺执诱杀至于虏公子戕国君离亲戚废太后而况其淫狡暴厉又有不可一一言之者哉孟子曰今之所谓良臣古之所谓民贼若数子者其何啻民之贼也谓之国贼可耳斯而为秦忠计者顾不明言用客之害而犹曰以客之功岂非更为秦生一鞅也烹灭诸侯焚烧六经破壊井田要其所为不过袭鞅之故辙而尤加甚焉当时事势正如大病之人其气垂尽又从而膺之以木索施之以棰楚其不遂奄然絶者几希天下不胜其毒一旦起而乗之适戍强于五伯闾阎逼于戎狄向应憯于谤议奋臂威于甲兵不数年而秦无遗育者斯之罪顾不大哉夫混一之乐不足以偿殄灭之惨南面之荣不足以洗系颈之辱死而有知则数君者亦自悔于地下思其逐客之不早也虽然秦之用客固足以偾其宗而客之用于秦者亦未有不反中其身覆其族姓者也睢之免犹赖蔡泽仪以杀死鞅以车裂斯具五刑恶之甚其受祸亦酷故秦既迄兹无闻家而诸人之后亦斩矣昔人谓不韦以人易货扬子云曰以国易宗故愚谓李斯诸人亦若是而已不然则数子辅秦之功可以比伊吕之在殷周与国咸休也而胡为不克庇其身哉愚故并及之使后为人臣无效李斯也

　　隽不疑引经断狱

　　善定天下之事者必先假一说以服人之心使之无敢异议然后可以徐而虔之以得其情而其义之合与不合殆有所不及详矣夫事之在天下也未尝不败于狐疑而成于决断况夫事变仓卒之时众志叵测不可以逆防不可以详谕使无一说以征诸大义而折服其心则奸萌一兆天下未必无异议焉其祸有不可胜言者矣盖尝观之经曰蓄疑败谋又曰惟克果断乃罔后艰言事之贵乎断也传曰无征不信不信民弗从言信之存乎征也子产曰夫从政有所反之言制事明民当有权以解其惑而不能拘拘焉蹈其故常也敏以断之征以信之权以反之不疑之说春秋将于是乎在岂若彼经生者流哉陈册牍操觚翰据时事首尾考诸义而精取诸类而当以是从容议论几席间夫亦谁不可者而可责备于应变仓卒之顷乎方在廷之臣左右顾愕莫敢一言而首倡其说以消其阴图则其所称引亦不过假是以济其变而已而尚及区区焉较择其经义之合与不合而后立之辞哉戾太子之事班史载之详焉可覆也吾不暇多述独怪夫当昭帝之时男子成方遂因舎人貌类之言而为诬罔之计犊车诣阙自称太子此其心固侥幸于一时之富贵而非有深谋逺虑以大有所图自今事定之后观之畴不谓是烦一狱吏决耳然而蒯聩盟孔悝以求国陈涉假扶苏以鼓众卫秦之乱实由是基昭帝之在当时正田文所谓主少国疑大臣未附百姓未信之日也犊车之入朝野变色天子诏朝臣杂识视而至者噤不一启口则安知其真太子耶其非太子也安知不有踵秦人之故智而为之者其真太子也安知不有左右之臣阴为之羽翼顾天子所以处之何如而因以阶乱耶安知不有东宫旧人素知太子仁厚惮少帝严明故召之入而欲为废立策耶数者有一焉则汉之为汉且未知攸底而何暇谋为昭帝地也昔晋耳立而吕郄焚宫郑子仪亹忽之乱傅瑕实外市焉使汉而有如二三臣者亦甚可为寒心也已夫太子之死去是已数十年廷臣之疑无足怪者疑于是则虽智者亦不知所处疑于非则又未能使之帖然无辞以退也今也不斥其非而直以大义断之于是乎天子之心释大将军以下之疑决而犊车男子之奸塞卒不能措一辞焉以就廷尉非固不待言是亦无所冀数语之间其狱立辨不疑之善断大事固如是哉或者咎其是辙拒蒯聩为戾于春秋之旨于乎其于春秋之旨诚戾也是果何时而暇为是裁度考据耶呼吸之间事机立异使尚可以从容安缓而图之则其真妄是非亦自有说又何以引春秋为哉何则方遂之为是诈也实动心于舎人貌类之言则知当时之识太子者未为无人也天子一发明诏使内而掖庭太子宫外而朝廷又外而及于京邑之民凡及见太子者莫不至至则求其肖而别焉则众目攸萃情状莫匿其何说之辞此其一说也不然则诘之曰泉鸠之匿拒户之经太子死有明征矣而何为者此又一说也又不然则诘之曰阙下之战三公自将先帝震怒有斩反者之诏矣既而壶闗三老有疏田千秋有言上心悔悟而江充族矣苏文焚矣归来望思之台作矣其欲赦太子明甚而弗闻乎时胡不束身归罪今焉自诣何嗟及也此又一说也又不然则诘之以当时宫禁之事如皇后之所教卫融之所譛诉用法大臣之所以不悦以至太子幼之所经厯阿保乳母壮之所通宾客以至江充之奸石徳之计阙下之战任安暴胜之之死之详使其是也周能言之使其非也则虽其甚黠亦必不能一一记忆况宫省事秘又有所不及知者摘其一二矛盾亦自成狱此又一说也夫持是数说以诘太子不出于此必出于彼宜若无遁情者然反复曲折非累千百言不可决以是处事吾恐口语未终而肘腋生变议者不旋踵而社稷已移之他人矣是可不深虑耶使其议已决矣太子其果非真矣而吾前所谓是则愈不可处非则不能使之帖然无辞者是又可不深虑耶吾是以谓不疑之能断大事也折诸经所以征圣责之罪所以正法而其是与否一不计焉故能不移时不废辞而其狱决矣吾是以谓不疑之能断大事也而尚可以经术未精为之病哉虽然经术所以经世务而春秋者尤圣人经世大法所在吾闻之董生为人臣子者不可以不知春秋处经事而不知其宜遭变事而不知其权其尤不可不究心尚矣然古之善经术者不明于当事之际而明于未事之先盖其胸中事事有定一旦有感而通则口如其心心如其经经如其事事如其义而动不失其当焉其宜其权惟吾之所处而何尝有牵合附会之说是其所非非其所是以罔一时之不知者乎然则论不疑者当如何取其应变之权置其所引之经而无深求焉可也谨论

　　陈平周勃

　　天下之事不可以幸而成也以幸成斯以不幸败古之所谓大臣者当不若是机可以先图势可以逆制而直依阿巽懦茍安目前侥幸以自定而后之人犹从而称之曰某之功某之功吾不知其说也尝观平勃之在汉也奋身徒步际髙祖之兴而景附之非内叅谋议则外应征代天下未定则设竒应变攻城略地如彼其劳也天下既定则诛乱制暴持危扶倾又如此其艰也吕氏之乱微二人者其孰不为汉危之盖髙祖安刘必勃之语至今以为知人而二子所谓安社稷定刘氏后者亦莫不以为能践其言也然吾闻之大臣之所以任天下之事者非徒以其一时之权谲小数可以愚敌人之耳目亦非以其椎鲁朴鄙一无所事而徒以窃夫长者之称而已也镇之以望本之以忠守之以义谋之以豫而经纬之以才然后可以折奸萌遏乱源动无不克行无过举而天下国家之事于我乎济焉此固非有所侥幸于适然者也今观平之在当时也臣魏事楚而卒亡命于汉回节易行于数主之间受金之污亦且直任不愧而勃固织薄吹箫之徒也此其素望之不能明矣及其髙恵继世吕雉擅命意欲贵其私戚而犹未敢公言之也天下之事岂一孺子之所能知平勃顾因辟疆之言遽推诸吕而王之度其意不过以太后哭泣不可止畏其有图已之心而姑为是以顺适其欲不知夫周陈氏安而刘氏危矣忠于谋国者顾若是乎哉故说者谓当时以义争之陵既不可平又不可勃又不可则吕氏亦必有惮而不敢而胡为乎既不能谏又从而导谀之也要之平勃于汉草莽相从不过以强弱定君臣之分轧之以权势縻之以禄爵而初非诚有为汉之心一旦势殊事异则皆涣然离耳而欲以伏节死义责之不亦过耶夫既不能正之于先犹宜深察其变而豫为之所当时操兵柄典宿卫者悉为吕氏兄弟其不能使之帖然于下必矣而乃优游以卒年歳寂寂而无一谋其平日所谓秘策奇计者一无所见而徒燕居深念至于陆贾直入坐而不知亦甚可笑也已盖平之才不过权谲小数而勃者直一椎鲁朴鄙之人而止耳而何足与言社稷之大计耶故当诸吕之发难也非朱虚侯章则其阴谋有所不及知非灌婴齐王襄连兵于外则诸吕之心无所惮非平阳侯窋则贾寿之言无自闻非郦寄之绐说纪通之矫节则太尉不得入北军而汉家之事于是乎败矣迨其刘章诸人布置已定而勃犹未敢诵言诛之左右袒之问其心盖尚业业也然则平勃固亦坐收其成功而已而岂真有安汉之才者哉故愚尝谓二子之成功实有四幸髙后既殂一也人心为汉二也樊哙早死三也诸吕皆愚人四也何则使髙后尚在则虽其罪恶甚彰奸宄毕露而城社依凭决不可动不然吾恐事未克而先就菹醢之地矣彼太后者其何有于平勃耶沛公之有天下也剪除烦苛与民更始其徳泽之在人心乆矣传一二世而吕氏乃欲窃而取之此固天下之所愤郁也故绛侯以一节入北军一呼而士皆左袒岂诚勃之能使然也哉樊哙之死苏氏尝幸之矣使哙也后太后而死则乗之以僣窃之权而济之以雄桀之气虽其妻吕嬃之智亦自高诸吕数等终不能遂成大事易刘氏而帝之而汉已深受其弊矣其肯安然受刃于诸将之手耶彼吕氏诸人皆庸奴俗子不过藉后势以幸旦夕之富贵而非有雄才大计深识逺图足与计子孙者也故郦寄一绐遽欲解组而去之正如司马懿之料曹爽所谓驽马恋栈豆者曽不思其主兵也何功其享有汉氏之禄爵也何道其所以服当时之将相大臣也何能独恃一太后而后则死矣而犹欲归封国享富贵以为吕氏不拔之业噫亦太愚矣且诸老人亦尝有言其不便者使产禄当时仅得中人之识但据南北军而不去则虽十勃百郦寄吾亦不知其何以措手故曰平勃之成功亦幸而已大抵平之机诈有余而忠正不足至于吕氏之难则并其机诈而亡之谚所谓老将至而耄及之者平之谓矣事变既平而雍雍文帝之朝钱榖决狱之所弗与知以修宰相之度夫何难者勃之木强有余而才识不足观其就国之后执兵见守尉处事犹周章若此而况于变故之顷乎渭桥之迎仓卒请间所谓招之不来麾之不去者器度当不若是也要之二子于大臣之道均未之讲论其优劣则勃之重厚犹可倚仗而陈平者特一巧诈小人而已奚其智奚其智

　　○表

　　拟辅臣谢赐夏日同游诗表

　　嘉靖某年某月某日伏蒙圣恩赐臣等夏日同游诗若干首者景际文明鸾簉徯观于龙御志同上下奎章纪盛于宸游方惊覩乎贲文遽拜嘉于晋锡捧缄知重拭目生辉臣等诚欢诚忭稽首顿首上言窃惟圣人之情见乎辞犹化工之妙着于物心存解阜徽音遐想于虞弦戒切荒淫家法明征于禹训六府三事修和之政可歌天保采薇经纶之迹具在慨圣人之不作因删后以无诗大风惟猛士之思劲草溢谏臣之美芝房天马纪祥未数于休征玉树后庭导欲徒彰于否徳惟先王无流连之乐必明圣乃述作之资兹盖伏遇皇帝陛下干徤统天震明御极发孝思于明伦之典阐圣学于敬一之箴礼举耕桑复千年之旷典祀分丘泽决数代之疑文治既切于时几道尤通于张弛朱明甫届释一日之万几玉辂有来肃千官于羣从君臣相悦泮奂尔游顾惟鼎覆之徒亦与泰交之会仁覃茂对每先天而奉时学有缉熙自因声以成律景随心畅乐与人同掞睿思之春容飞云章之藻丽经纬乎天地之运炳焕乎日星之明光烛寳奎香浮锦轴信乎陋唐宗苦炎热之句而未与争驱视圣祖醉学士之歌而庶几嫓美者也臣某等叨窃无能遭逢有幸翠华飞而臣扈已滥具茨之游丛云起而帝歌共骇洞庭之奏臣敢不敷言是训传世为荣捧观已眩于珠玑珍袭允同于琬琰忠惭召奭矢诗未遂于巻阿志效袁丝讽谏尚悬于峻坂伏愿典则丕承乎祖训怠荒时儆于圣谟武文为天下君永见尧言之布游豫作诸侯度重兴夏谚之休受丕丕基建极会归于一统惟明明后保厯聿至于万年臣无任瞻天仰圣忻戴屏营之至谨奉表称谢以闻

　　拟赐衍圣公孔彦缙宅于京师谢表【永乐二十二年】

　　伏以道崇梁木爰推覆帱之恩眷及樗材曷罄涓埃之报儒林有庆吾道増辉窃惟尼山毓将圣之英洙泗衍斯文之统宫墙入望日月快瞻绥来动和神化功于俄顷道徳仁义作宗主于万年秩祜申锡于后人殊宠屡颁乎前代褒成锡号汉尊孔覇之称文宣袭封宋下孔宜之命虽屋乌之推爱自昔有闻而泽鴈之究安于今仅见兹葢伏遇皇帝陛下沉几先物英断若神文治焕于无为武功昭于不杀聪明尽下恭俭守成抑祥瑞以逺佞谀购遗书以备省阅民流动念天变咎躬纳北狄之降志存柔逺罢西域之贡心恐烦民重诒谋必严宫臣辅导之勅崇儒术既谨先师释奠之仪复延赏于后昆遂滥恩于庇贱趣司徒以课后走缮部以鸠工是经是营乃慰乃止俾当虞廷之肆觐无烦邹馆之假留环堵之素分太踰夏屋之懐居已甚一朝盛典世羡为荣千载奇逢人夸其美惟汉哀赐董贤之第祗示宠私若唐玄侈禄山之居徒资讥讪新宅以徙晏子景公尚昧于卜邻殿材以赐魏征太宗不终夫旧好崇徳象贤光前裕后未有如今日之命者也臣彦缙叨承圣后忝列儒流过庭之训虽闻入室之功未致袭爵缪仍乎世命悚恧已深赐宅俄出于新恩感思何既敢不勉图报效期帝眷之莫辜益励学修求家声之弗坠道同时而俱泰身与国以咸休伏愿治不下堂薄海际文明之盛身先建极敷天同归仰之诚天下为一家永示建瓴之势春秋大一统恒固宅中之基臣无任瞻天荷圣激切屏营之至谨奉表称谢以闻

　　拟文华殿新造九五斋恭黙室成廷臣贺表【会试】

　　伏以日新圣学昭龙徳之正中天启宸居仰明哲之作则大人已孚于利见良弼冀协于旁求欢洽臣民光昭海宇臣等诚欢诚忭稽首顿首窃惟宫室之营实系国家之重诗歌筑室书美肯堂礼谨月令之居易兆栋隆之吉禹卑宫而民悦文作台而子来顾后王之汰无穷而离宫之营益广未央壮丽昭俭徳以何禆仁寿纷华敝侈心于无用惟一人之立极以四海而为家动必有成书皆可法恭惟皇帝陛下徳懋重华道隆峻极阐孝思于明伦之典邃帝学于敬一之箴礼举耕蚕复千年之旷典祀分丘泽决数代之疑文爰观土木之兴每见时几之勅无逸有殿心存稼穑之艰豳风有亭义昭风化之自顷于文华之殿复新斋室之营轩辕草图羲和练日罄玉石于陇阪空瓌材于潇湘梓人効审曲之能司空董绳直之役美兼轮奂户列西南匪徒为即安之谋抑以寓藏修之益虹梁云绕掲九五以名齐螭柱星罗采恭黙而扁室心罔安于上治志常切于交修期进徳修业之及时求多闻建事以永世庸言之信庸行之谨已征徤法于天行汝惟舟楫汝惟盐梅会见思通于帝赉臣等官聫禁省学愧通儒启沃无能恒懐忧于夕惕遭逢有幸每倾望于云从爰观鼎建之成益喜泰来之会伏愿懋商宗有获之学体周文未见之心龙飞溥出震之功两仪耀徳虎变协继离之照三极呈祥梦兆熊罴衍百男之鸿庆化行麟趾诒万叶之燕谋臣无任瞻天仰圣欣跃屏营之至谨奉表称贺以闻

　　拟重修大明会典进呈表

　　伏以尽伦尽制宏猷逺酌于百王载笔载言大典继明于昭代人存政敏君举必书述作信明圣之征摩编效臣工之职政由俗革治以道同窃惟尧言存舜典九功之叙可歌武烈继文谟六典之文具在惟太祖之御极暨列圣之承宗治定而功成已见重熙于千载议礼以制度式存会典之一书纂成肇始于敬皇润色再厪于武庙上自洪武戊申之歳下迄弘治壬戌之秋法始正家俯陋仙源之讲恩终懐逺下嗤王会之图夏典明明而可征周文郁郁乎大备顾自书成之日已几数十年中间法制之殊何止二三册前规虽在近事靡征兹盖伏遇皇帝陛下舜孝烝烝文心翼翼道则天而同大徳与日以俱新敬一有箴逺妙传心之法明伦有典丕昭嗣服之心谓兹会典之成实出先朝之志离明继照绍述逺发于宸衷巽命重申续纂上承于手札臣等草茅贱质樗栎散材学不足以知今文非善于记事勉勤铅椠缪正金根特书屡书事曲尽于当代识大识小道岂资于在人爰摅终岁之功用尘乙夜之览伏愿对扬光训法近守于祖宗率由旧章动必征诸方册自家而国而天下恒享和平之休曰寿与福与多男永膺祚胤之盛臣无任瞻天仰圣激切屏营之至谨以重修大明会典随表上进以闻

　　○策

　　问成帝罢中书宦官髙宗遣天竺方士归国何如

　　有可法之善者君子不能冺其迹无为善之诚者君子不能掩其非盖政之所行固有善否之殊而事之所由尤有诚否之别由于已者诚也虽明君不是过也不由于已者非诚也虽善政无足取也此汉成之罢宦官唐髙之遣方士君子所以存其迹而着其非欤请因明问而复之古今论小人之害国者必曰宦官也方士也盖宦官以阴柔蠧国政方士以左道荡主心其术不同而同归于乱古今论人主之善政者必曰不任宦官也不信方士也故君身为之强固君徳为之清明其善不同而同归于治君子是以善成帝高宗之举也夫宦寺之设昉于周公观周官分职太宰司徒宗伯之属皆有所谓奄人然而其事微其势甚不得已也浸淫于春秋至秦而祸极矣伊戾以坎盟杀宋痤寺栁以炽炭蛊元公阍人之状戴吴赵髙之贼二世皆是物尔自汉言之则如武帝之英明而弘恭石显犹得以窃其权焉故宋人论奄尹之祸如毒药猛兽未有不裂肝碎首吁亦可畏矣彼成帝者乃能一朝罢而去之此纲目所以有罢中书宦官之书也方士之说昉于周穆观今传记所载得八龙骑之西游与王母宴于瑶池之上然而其年耄荒其国亦几失也崇信于秦皇至汉武而其惑甚矣新垣候日于再中少君夜祠以致鬼五利之鬬棊公孙卿之仙迹皆是物尔自唐言之则如太宗之神武而娑婆昧者犹得以售其术焉故汉人论神怪之说聴其言洋洋满耳若将可遇求之荡然如系风捕影终不可得吁亦知言矣彼髙宗者乃能一朝遣而去之此纲目所以有遣天竺方士归国之书也然以二君之政无一可书而伟然此举逺非武帝太宗之所能及君子是以疑于其故焉何则中官外戚相为低昂此势盛则彼势衰当其时赤凤秉枢机五侯越政轨成帝之不能有为明矣故宦官之去正恐其与已分权事在元舅而不在天子也罢一宦官任一宦官君子谓其乱则均尔汉祚之移于王氏其祸不基于是哉长生淫欲相为出入彼念去则此念专当其时才人长发于尼寺昭仪煽艳于房闼高宗之迷于情欲甚矣方士之遣正恐其妨于淫欲事在女后而不在天子也遣一方士惑一方士君子谓其害尤甚尔唐祚之移于武氏其兆不萌于此哉于乎不纳叛人其说非不正也而莒仆之黜季文实因是以执鲁柄焉不用外戚其事非不善也而穰侯之罢范睢实因是以得秦权焉二事亦甚类矣善观人君之政者先观其所由可也

　　问王苏徳学何如

　　君子之律人也以道而其取人也以长律人以道则其辞不得不严而凡一言一行之不合于圣贤者皆在所必黜取人以长则其论不得不恕而凡一言一行之能自立于天下后世者皆在所必与何则道固不可以少假而无求备于一人则先王之所以存忠厚之道于天下也知乎此斯可与论王苏二公之徳学矣夫事之成败莫不有已然之明迹而善探本者不遗其始而狥其终人之是非亦莫不有已然之定论而善原情者不观其显而释其隐故世之论二公者吾尝闻之矣病天下者莫如新法而荆公信以为可行于是青苗均输纷然变其祖宗之旧而熙丰之政乱矣壊国家者莫如小人而荆公恃以为可用于是恵卿李邓显然布于执政之地而绍圣之祸基矣任王韶以开边而百万之生灵殱于兵刃逐韩富以专国而三朝之旧臣委于外藩其所以蔽主而蠧民者要未可一二数而苏氏则无之此其已然之成败是非固未有不罪王氏而释苏氏者也殊不知二公心事无大悬殊而其谋猷论议固相出入生财之说苏氏亦尝言之非荆公为之先发则新法之祸在苏氏而不在王氏也用兵之说苏氏亦尝言之由荆公为之首倡故熙河之败在王氏而不在苏氏也亲少游之徒则所与者皆浮薄訾程氏之党则所崇者非正学其所以不贻祸于天下者要亦当时之不大用而已此其隐然之成败是非又未可释苏氏而罪王氏也所以然者盖由二公于圣贤之道均未之讲故虽所为或可知或未可知而皆无以逭乎君子之讥耳然人之所为失于彼者未必无得于此而有所短者不可遂掩其长君子于是乎每取节焉何则以荆公之行言之则其不爱官爵固逺过于富贵利达之徒而不溺声色亦诚可为清正修洁之士故先儒尝谓公之素履与温公大略相同使其政事不大谬焉诚亦未易得矣以坡公之文言之则其自谓如千里之驹御以王良万斛之泉随地而出盖信然也故当时其父子隐然名动京师而得与欧阳氏并称于世使其学术稍以正焉诚亦不多见矣惜乎功利词章有以没溺二公之心而终不悟也噫

　　问陈蕃荐五处士诏征皆不至夫五人者之行果有可称者欤其不至岂各有所见欤

　　见贤而举者大臣为国之公见几而作者君子保身之哲何则妨贤病国不免于狥私意而忘公道入乱居危将至于蹈险地而履祸机由前言之则不忠由后言之则不智不忠非大臣也不智非忠臣也吾是以知见贤而举大臣之所以为其国见几而作君子之所以保其身也请因明问而复之汉自光武再兴鼎迁东洛九传而至桓帝运且否矣幸而人豪如陈蕃实维持之处困亨屯为国柱石扩好善之心广进贤之路推毂士类侧陋俱扬当时膺其荐者在豫章则为徐穉在彭城则为姜肱在汝南则为袁闳在京兆则为韦着在颍川则为李昙而是五处士者则皆匿以为高往而不返崇廉靖之真守退让之志白驹皎皎空谷遐心虽安车玄纁之征嚣嚣不顾略不为汉一屈而为蕃一出焉夫无知荐陈平常何荐马周皆为其有可用之才山公之启事王旦之疏名皆为其有可取之实则知荐人者当于其行而不可沽举善之美名陈蕃荐五人而五人者其行果足荐欤如广汉杨厚之来则陈汉三百年之厄江夏黄琼之至则有明习政事之称而李固以直言举又尝以尚书之非人为对则知为士者当行其志也不可负见举之美意五人者之不至其见果何居欤今以五人考之如徐穉则业勤耕稼而自食其力恭俭义让而人服其徳行何懿也姜肱则博通五经兼明星纬友爱诸弟感悔贼冦行何良也身居土室而以耕学为业则袁闳之行为足称隐居教授而为三辅冠族则韦着之行为可取以至遭值少孤家贫力学继母严酷事之惟谨则李昙之行之优又可见矣是蕃之荐为能荐其所当荐矣非有为国之心而能若是乎以当时言之则国步多艰根本已蹶四海横流非砥柱之所能遏三纲将坠岂一木之所能支党锢杀戮之惨已于是而可以覩其机中官专恣之恶已于是而可以窥其非故郭有道既明且哲以保其身申屠蟠见几而作不俟终日观魏桓对其乡人所谓生行死归于诸子何有之言则知其时之不可以有为而五人之不至亦各有见不失为可以处而处矣愚不佞敢以此为献惟执事其与进焉

　　问程朱之门人众矣愿详其行义而推其善学者

　　传道于先正者或得其一偏或得其全体君子不可不究其实而别其优也盖不究其实则行义之详无自而知不别其优则善学之士又何自而可见哉故或得其一偏或得其全体传道虽同而造徳各异君子其可以弗辨哉执事发策下询而以程朱之门人为问欲有以详其行义而推其善学者愚请掇拾其一二以为复盖自夫五星聚奎宋启文明之运诸儒继出身当道统之传诲人存不倦之诚而立教有因材之笃在洛有如二程夫子焉明道徳性宽大规模广阔伊川气质刚方文理宻察此其有得于道者也而门外尺雪师道尊严座上春风意象浑厚当时门人宁无可言者乎是故纯粹宏深简易平淡而为老师俗儒所推先则杨时其人也问学日进政事絶人而为公卿大夫所尊信则游酢其人也才识颕悟则有若李端伯力排异端则有若朱光庭苏季明徳性纯茂强学笃志吕与叔修身好学行如古人范淳夫资质平正谢显道行学可师吕和叔任道担当风力甚劲而深潜缜宻不及与叔张思叔穷理造微鲜能及之而持守工夫不及和靖周恭叔持身严苦块然一室贵娶瞽女爱过常人侯师圣安于羇苦守节不移经术通贯不穷时事纤微皆察志在行道如马伸虽勇于为义而耻以钓名也资质鲁钝如尹焞虽持守有余而格物未至也程子之门人其行义之可见者如此在闽则有如朱子焉豪杰之才足以折羣疑于百家格致之学有以集大成于诸子此其有得于道者也而广信鹅湖之寺从游者多长沙敬简之堂依归者众当时门人又岂无可言者乎是故进学可畏处事不茍则有若李燔义所当为勇不可夺则有如张洽黄直卿明睿端庄造诣纯笃■〈日上爰下〉亚夫进学意气颇多激昻陈才卿一室萧然有以自乐工夫精进尤为可喜蔡季通有精诣之识卓絶之才不可屈之志不可穷之辩陈安卿论颜子卓尔之说甚善论大本达道意甚备郑可上说易中庸甚孜细论人心道心益精宻方宾王亲切的当不失乎为学之序蔡仲黙注书明范不愧乎父师之托学有根据而为政能举先王之典以活无告之人者寥徳明其人焉身在都城而能味众人之所不味以至卒究大义者辅汉卿其人焉朱子之门人其行义之可见者又如此然而升堂济济莫非一时之俊彦论道侃侃率皆天下之英材伊欲推其善学者而表章之则愚得以折诸当时同列之所称与者矣何则和靖尹氏之言有曰河南二程夫子以孔孟絶学为天下之倡而升堂覩奥者三人曰广平游定夫上蔡谢显道龟山杨中立是已则知三人者之于程子可以为善学矣勉斋黄氏之言有曰季通于先生之门可谓杰然者则知季通之于朱子可以为善学矣夫曰行义者论其槩也曰善学者举其尤也行义或得其一偏而未尽乎程朱之妙善学则得其全体而可续夫道统之传若夫诸门人之浅深髙下则予岂敢以轻议哉敢执此以为明问复

　　具茨遗藁
