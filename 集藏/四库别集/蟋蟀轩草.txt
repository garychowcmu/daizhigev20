蟋蟀轩草　　（明）刘士骥 着


　　●目录 

　　显刘太史蟋蟀轩稿 
　　刘太史公遗稿序 
　　五言古诗 
　　七言歌行 
　　五言律诗 
　　七言律诗 
　　五言排律 
　　七言排律 
　　五言绝句 
　　六言绝句 
　　七言绝句 
　　诏 
　　疏 
　　奏 
　　表 
　　笺 
　　议 
　　对 
　　论 
　　考 
　　记 
　　序 
　　引 
　　说 
　　解 
　　辩 
　　颂 
　　箴 
　　赞 
　　碑 
　　墓碑 
　　墓表 
　　铭 
　　志铭 
　　行状 
　　行畧 
　　文 
　　祭文 
　　书 
　　启 
　　书牍 

　　●显刘太史蟋蟀轩稿 

　　神僊中人□神僊字□神僊语此宁肯屈曲久遂人间或耶故曰道人骨寒以□死去□神□牝岂其不死者固自省在也吾年友祝阳□居东海上慱学著书好读夷坚齐谐诸怪事而喜冲举修炼之术其□神影道而洗□远似绝粒之鹤尚其入舍门藜□间□歌咳吐同舍诸□子或齐□或□声或吴梅越吟秦歌□□而先生猲苏门长啸孤音振绝只□听之者飘飘□风□烟□气余尝啸谓先生他年鼎成大还共我□泰山盘石上授长生□浩决此际乃□糠□宗相耶□欧恐省物焉□之不□在□□□中理□□俛首向机杼也先生叹曰鹤长凫程□能效邺侯小儿强相通并耶次黄虀粥曝省□日中每乞灵造物□春□抑吾本兮事余问向海着□何对曰唱道□□□语□□□□猿啸差乐吾情而己是时诸□子在能下方以志气功名交劝勉而□□叹先生为远人未□先生帰　□文益富而形神日益□乃冲□修炼之术弥不衰也而意修往化去嗟乎或人那乃生其故猲□卷长□□地间耳　今年东使济上过里门乃读先生集而长□□□序余方浮沉□或中安能以凡去□叙神僊抑道先生之雅尚而□其省僊骨所谓者志者事完成也故叙之 
　　庚申秋日右春坊□谕德□轮林□□□□□年□华亭张鼐显 

　　●刘太史公遗稿序 

　　济南郡中有太史刘允良氏才名噪齐州耳允良没其子为辑其笥稿而枣梨之允良□木天者尽可宴也余道其旧耳当甲辰允良举南宫其于曾太史称门下士曾太史闱中梦李于鳞谒之觉而淂刘太史羔雉之文庄案遂急□焉乃允良与于鳞□□□而为诗文□着闱中事果梦耶真耶十年而允良业成名宿矣将与于鳞可接跗续蕚乃倏以芙蓉城主人去先是曾太史早辞供奉骑鲸于湘沅守先浚声迹如□誉星非不霅煜竟霄而不竟曙两太史向以为盍簪者后人又且以梦太史也所可醒世者言耳允良笥稿安淂不传然允良距于鳞可四纪余而文章好尚大变于鳞非古不组无组不古今则诮古组而爱今缣枘凿不投于鳞几大厄其说倡于楚渐及余齐亦和之曾公楚人刘公齐人也曾公著作未及睹而刘公固未尽逐风靡如猩之癖酒猿狖之善木者也余观从右词人时不相袭未有今以后仇前其剧乃尔元白温李何尝笑李杜不直一钱韩柳文振一代亦不剸刃四杰自诧督亢□首故文体自当变而不当仇允良生时曾向余曰自少年濡首李王诸家五赃结矣徙而新日浣不尽顾李王生今日宜另绣其肠如仍以二物四陈自御不加减刀圭恐黄庭朱衣人不服耳余首肯之允艮不尽逐风靡抑不能却新嗜其诗文具在温醇鲜快无不有之为猩与猿狖良未是佳然世讵屏名酿于箬下弃良材于豫章耶夫允良生四纪之后不害其为于鳞也曾太史之梦即千古且栩栩矣 
　　临邑年弟李若讷题 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　五言古诗 

　　题岁寒松栢图 
　　重辑内阁藏书有述（阁试） 
　　咏史蔺相如廉颇选体二首（馆试） 
　　书怀 

　　○题岁寒松栢图 

　　东风吹艳色飞上桃与柳松栢当尔时昂藏不肯受清霜一夕来叶脱陈根巧红绿错如绮转盻俱乌有松栢当此时色似三春茂造物岂有私荣瘁元非偶彼以秾故凋此因淡而久写作岁寒图对我成三友 

　　○重辑内阁藏书有述（阁试） 

　　名山多逸典宛委并酉阳何如天禄阁栋宇罗缣缃六经日中天诸子星垂芒毕毕稗官流鸡跖亦可尝文祖昔投戈贻兹训后　皇何期二百年屡遭回禄殃遂使右文代秘籍多散亡存者委尘埃半充蠹鱼肠余生逢圣明珥笔列岩廊聊乘三余暇一摉千古藏辛勤事雠勘对此青藜光韦编既巳续宝帙何焜煌披阅如观海向若叹汪洋又如游玄圃触目皆琳琅古人薄雕虫岂徒夸墨庄愿持丘索言优　主追虞唐 

　　○咏史蔺相如廉颇选体二首（馆试） 

　　相如奇节士奉璧西入秦张目叱秦王秦王不敢嗔睨柱发上指尤右色逡巡明月还归赵英风震四邻如何归来日却避廉将军勍敌方虎视安危使两人本是蛩与蟨肯为参与辰丈夫计社稷纤介安足论 
　　廉颇为赵将赵国安于山秦甲如云翔不敢窥邯郸羞与相如伍盛气何桓桓感彼引车避媿悔摧心颜鄙人戆且誖将军乃见宽负荆一何屈刎颈一何欢冰炭化胶漆此意良独难不见汦水上徒为千载叹 

　　○书怀 

　　阳侯无回波羲和无停轮茫茫穹壤间谁是百年身金屋贮靡曼绣阔罗奇珍奄忽先朝露长夜不复晨四大非我有外物何足论荒丘窜狐兔悲风吹荆榛政与六亲聚俄为万鬼邻岂惟邻万鬼恶趣□沉沦余生负奇志髫年慕道真踪迹罥名场蜗角争□□悲愉互循环昼夜滑其神窥镜三叹息青丝渐化银七尺非金石自分成灰尘翘首望蓬壶迢遥愁杀人圣师垂悯恻无乃有夙因甘露一以洒胡菌成大椿稽首庭阶蒯感极涕沾襟愿言乘宝筏从此渡迷津 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　七言歌行 

　　黄石山歌 
　　乙未会试归清明前三日过平原亡妹坟 
　　长短句书惺初记后 
　　二鳯篇 
　　云间才子行送世调 
　　为耿吏部尊人侍御公题册 
　　赋得上池水赠医 
　　蠹书鱼歌题沈阁师存蠹斋 
　　蓬莱仙宰歌（为邓来沙外舅作） 
　　长安行送杨飬冲年丈使淮安 
　　董太君贞节歌 
　　都城大水行 
　　题杨岷川年伯三寿图 
　　莫拔白 
　　边塞苦寒吟（馆试） 
　　元宵行（馆试） 
　　题陶士行运甓图歌（馆试） 
　　蓟门行送友人贺万寿圣节竣事还部（馆试） 
　　颁历有感作白驹行（馆试） 
　　麦秋吟（阁试） 
　　拟唐文皇诞日宴弘文馆旧臣十八学士于内殿联句（馆试） 
　　芝草歌赠杨君 
　　断簪吟 
　　汉方壶歌 
　　斑长生歌 

　　○黄石山歌 

　　有道人自言其师在黄石山葢几于僊矣因出师手书云适在无极洞与同侣赏不二花后数百言文采烂然劝戒一归于正又寄一联云八极浑涵色非色际疑无地一元宛转空不空中别有天字大于升笔势飞舞余甚异之因而作歌 
　　君不见黄石山悬崖千仞不可攀无极之洞深莫测洞里僊人长玉颜不二花开暎僊阙春风开宴斟琼液寉驾时时下碧空鳯笙夜夜吹明月我欲从之问丹诀种种尘缘未能绝遥天极目空悲咽 

　　○乙未会试归清明前三日过平原亡妹坟 

　　黄尘匹马征途远孤冢啼鸦春日晚我行千里此时归而向九原何日返柳条绿徧杏花飞欲去不去泪沾衣犹忆去年寒食同时卮酒奉慈闱 

　　○长短句书惺初记后 

　　我闻许旌阳神人授丹诀手握纯钩三尺寒长蛟夜泣秋江月道成飞车向紫烟石函金字留真诠云是一千二百四十余年后应有龙沙八百之地僊柏枝拂地期将迫海内何人是僊伯惺初翁旌阳孙口诵道德五千言元是玉皇香案吏堕地依然近　至尊曾借上方斩马剑还似斩蛟之剑惊心魂功行未圆不归去避世聊须金马门慧刀能断爱智炬堪破昏鯈忽不凿混沌窍玄牝长为天地根惺初翁肖厥祖紫袍宝节天应与名在丹台玉室中刀圭八口身生羽嗴余学道心尤苦只愁凡骨难轻举愿作寉奴翁其许 

　　○二鳯篇 

　　丹山忽摧桐树枯鸑鷟长离先后徂二鳯欷歔鸣复呼长离有惟毛骨殊相与哺之敢言劬飬成九苞美且都来为一至尊衔瑞图二凰从之翔天衢醴泉为浆竹实餔陋彼区区返哺乌高岗一鸣惊八区好翻乐府鳯将雏 

　　○云间才子行送世调 

　　云间自昔多才子磊落尤推张太史明月须偿十五城垂天独击三千里青藜夜色映操觚语语风霜字字珠才见兰苕惊翡翠又看铁网拔珊瑚有时抵掌谈千古舌端玉屑霏霏吐弟畜龙门兄漆园中垒以下何须数正好濡毫待　圣明白云土疑崔转关情携将汉殿金茎露归向庭帏献寿觥嗟余落魄惭同调几度青灯共欢笑尊□忽漫唱骊歌一片离心对残照君今策马出燕关余亦将归海上山何当其坐秦松下笑指扶桑烟露间 

　　○为耿吏部尊人侍御公题册 

　　岱宗郁盘几千里天门日观崚嶒起正气由来生正人耿公故是奇男子明光殿里惠文冠铁柱风生鹓鹭寒不愁径尺龙鳞逆但思披腹呈琅玗绣衣玉节廵南土欲以澄清报　明主墨吏惊闻简上霜苍生喜见车旁雨谩道熏天势可凭此心元是玉壶氷自有　朝廷三尺法杀人媚人吾不能拂衣归去曾无悔一片丹衷对真宰青骢路险竟难行翠栢天寒终不改世事浮云转盻移柱史高名千古垂却望岱宗天际耸岩岩气象似当时 

　　○赋得上池水赠医 

　　上池水原是太乙之真□泓澄滉漾青冥间下隔尘寰八万四千里帝将少许赐神农日遭七十二毒不能死此池潜与瑶池通王母饮之寿千纪后来越人遇长桑才饮视见垣一方帝恐元气太漏泄寥寥千载无人尝仁斋子何许人无乃越人之后身自非曾饮上池水安得双眸烱烱如有神既遡黄庭源还涉案问津直从橘井分遗派丹溪以下何足论朅来卖乐长安市刀圭入口沈疴起来者攒眉去者喜长安冠葢多如云何人不识仁斋子仁斋子与君约我闻神僊元可学但苦生来体羸弱君其遗我上池水一勺我且遗君七返九还之灵药与君凭虚御风日为乐 

　　○蠹书鱼歌题沈阁师存蠹斋 

　　蠹书鱼问尔蠹书意何如相国牙签三万轴贮之腹笥了无余架头糟粕空堆积我纵蠹之应不惜相国论思密勿中坐令仁泽及昆虫四方有蠹驱除尽书中之蠹姑尔容只今拂衣归绿野却把陈编训来者芸窻朝夕不停披蠹兮蠹兮知不知 

　　○蓬莱仙宰歌 【 为邓来沙外舅作】 

　　蓬莱之山东海隈飞来南海何奇哉层峦迭嶂郁崔嵬金银宫阙无纤埃羽葢飙轮往复回云中时饮流霞杯　帝遣僊令相追陪琴台无乃是仙台春风满县仙花开祥鸾庭下舞毰毸况君有倩文章魁彼在瀛洲此蓬莱相看氷玉皆仙才暂时分手莫徘徊朝天即见双凫来 

　　○长安行送杨飬冲年丈使淮安 

　　长安城头日杲杲千树万树雅啼蚤骊歌一曲酒一尊送君远涉淮阴道忆昔相携听鹿鸣少年意气纵复横君巳青云我林薄各天凝望空含情朅来通籍金门下与君俱是忘形者时时联袂出郊垧狂呼五白酌三雅不谓君乘使者车烟莾云沙千里余征途飞葢随鸿雁野馆雕盘荐鲤鱼舳舻御尾清江口水屑竹头经济手　天子论功应召召与君重醉长安酒 

　　○董太君贞节歌 

　　秋来百卉颜色改女贞之树依然在谁其似者董太君苦节应堪泣真宰欲从夫子向黄垆可怜襁褓有遗孤春风宝匣沉青镜夜雨兰镫照绮疏彼哉眈眈空似虎存孤誓不辞辛苦天教有子兼有孙霄汉葳蕤腾鳯羽从今彤管播芳声况复　如纶出禁城惟有云门山上月千秋长其寸心明 

　　○都城大水行 

　　屏翳鞭龙龙怒发阿香车声殷不绝飞廉倒卷四溟波天吴向若舞婆娑须臾千里雨滂沱疑决碧波翻银河九陌三条生白浪紫金城摧御沟涨沧海桑田转眼更河流却挂窻棂上塌室倾墙声震天男啼女哭愁相向或如缩猬依檐前或似啼乌巢树巅亦有局蹐頺垣里晓视晴光悲复喜锦帐流蘓半委尘绣褥芙蓉俱溅水蛾眉憔悴立西风问君胡为乎泥中岂缘行雨仙衣湿不辨凌波罗袜红试登宣武城楼望处处洪涛禾黍空吁嗟乎万井沉烟人洒　惟有羣蛙喧皷吹 

　　○题杨岷川年伯三寿图 

　　谁为三寿图疑出灵芸手针工精绝夺画工世间巧艺何不有瑞日祥云气郁葱长松夭矫来清风灵椿色绿蟠桃红千年白寉翔碧空驯鹿间过芝草丛石桥流水波溶溶紫衣童子携锦轴应有九还真诀在其中三翁相顾笑且语衣袂飘飘欲轻举三翁不知何姓名岷山先生乃其侣先生厌次人元是东方曼倩之后身蚤年耻作雕虫技晚岁转于鸥鸟亲春风蹑屐泰山顶夜月呼舟泲水滨两鬓■〈髟上监下〉发未全白双眸清炯真有神只今春秋六十九命酒犹能尽一斗却对此图成四翁旁观道是商山叟先王伯子承明庐口含鶪舌侍玉除它日归来驷马车昼锦光辉照里闾况有诸子诸孙如立竹穪觞舞彩纷庭趋图中之人应不如 

　　○莫拔白 

　　莫拔白拔白转伤心少壮几何老巳临镜中见白涕沾襟欲拔未拔意沉吟情知拔后还生白且贵眼前不见侵朝如青丝暮如雪可怜发短根还深万恨千愁攻一寸人非金石安能任莫拔白拔白白转多我无柰发何两轮日月将人磨发无奈我何岁岁花前笑且歌几多青鬓没荒草白发白发何足恼 

　　○边塞苦寒吟（馆试） 

　　边草白边云黄朔风吹人人欲僵朔风夜卷千山雪茫茫四野人踪灭水泉不流林木折瀚海层氷千丈结骏马缩如猬欲行还复蹶忍冷捉弓刀指堕曾无血惊沙滚滚肌肤裂漫思闺妇寄征裳关路迢迢音信绝画角一声霜满天空枕铁衣泣明月君不见将军夜宴时狐白之裘金屈卮镫前宛转舞蛾眉军中苦寒知不知 

　　○元宵行（馆试） 

　　长安城头明月吐长安城里喧箫皷正是太平全盛时共欣佳节逢三五三五良宵春色浓金吾不禁九关通百枝飞焰青霄满千炬摇光白月同隐隐麝兰飘巷陌微微丝管出房栊尘生宝箑风才暖泥染罗衣雪乍融狭路肩摩人似蚁文衢毂击马如龙肩摩毂击争驰骤一天烟雾沾双袖梵宇鲸锺响未残酒垆鸳盏香初透此日嬉游卸玉鞍此时谈笑催银漏谈笑嬉游乐事频千门儿女闹芳辰何处不歌落梅曲何家不赛紫姑神别有豪华五侯宅锵玉铿金开绮席綘蜡辉连十二栏瑶尊香扑三千客座上蒙茸集翠裘灯前宛转涂黄额宫移羽换调方新斗转参横情正适参横斗转露华零闻道　君王宴镐京鳯御双阙彤云丽鳌架三山紫雾明杂沓鱼龙争夜色演纷莺燕竞春声金莲却向空中现玉树翻从火里生侍臣共效长年祝　圣主偏含公乐情由来　圣德如春育省耕应使家家足灯影花光几万重不如一寸光明烛 

　　○题陶士行运甓图歌（馆试） 

　　朝运甓暮运甓问君何缘劳七尺肤毛不生神圣勤髀肉复长英雄戚男儿堕地须有为肯把居诸轻一掷九鼎安危系此身聊从闲暇习苦辛往来浑似汉阴叟人非运甓甓运人君不见毕卓瓮谢鲲梭刘伶荷锸醉颜酡王衍捉尘衿悬河坐令荆棘生铜驼铜驼陌上风尘起八翼天门者谁子运甓以心不以指提挈四海亦如此甓乎甓乎谁所图渡江之楫应不如 

　　○蓟门行送友人贺万寿圣节竣事还部（馆试） 

　　蓟门八月龝色浓露华冷浸玉芙蓉盈庭禹贡来殊域遶殿嵩呼彻九重蓟门九月龝光老垂杨摇落飞霜蚤一曲骊歌白日斜马蹄又踏王孙草临岐握手蹔踌躇此去关河千里余西风白雁随征葢野馆黄花待使车扶笻骑竹人如蚁遥识双旌应色喜携得蓬莱五色云化作甘霖霈千里　君王寿域自天开岁岁彤闱献寿杯愿汝乘槎向银汉一年一度日边来 

　　○颁历有感作白驹行（馆试） 

　　太平天子调玉蠋鳯历传宣出金屋翠荚初惊淑气回白驹转觉流光速白驹之去那可旋才看旸谷又虞渊人生安得长少年惭余徒糜大官钱既不能叩阍一上贾生策又不能闭门独草子云玄覩此白驹私自怜吁嗟乎白驹尔何驰霄汉　圣主惜阴方待旦 

　　○麦秋吟（阁试） 

　　三月和风缓翠浪翻畦麦犹短四月时雨收黄云覆陇麦巳秋腰镰农父立郊原其说麦秋天气温连年饥馑几家存今朝见麦减愁烦归来茅屋未及饱又闻县吏催租来打门 

　　○拟唐文皇诞日宴弘文馆旧臣十八学士于内殿联句（馆试） 

　　天开寿域赖平格（文皇）久参帷握寡石画（杜如晦）论功敢与酇侯埒（房玄龄）諌苑差堪比药石（于志宁）名长意短聊守拙（蘓世长）文藻媿非河东薛（刘孝孙）侍从先朝曾諌猎（楮亮）白刃可蹈志难夺（姚思廉）弱冠穷经巳华发（陆德明）辅道青宫有六籍（孔颖逵）曳裾授简承宠泽（李玄道）肉言吅日徒劳品人物（李守素）薄劣讵堪檷五色（虞世南）裁诗难和郢中雪（蔡允恭）愿为诤臣补衮阙（颜相时）万年冖觞调玉屑（许敬宗）朝阳幸奋鹓雏翮（薛元敬）春秋颇厂洙泗脉葢文逵敬歌天保祝明辟（苏勖） 

　　○芝草歌赠杨君 

　　杨君芝草图烨烨惊心目绚烂疑排五朵云玲珑似攒千瓣玉我闻汉殿芝九茎此是太平天子征又闻名山芝百种仙人饵之通神明既非仙人宅又非天子都芝草之生胡为乎岂君至性感天地故依马鬟呈奇瑞不则定缘余庆长欲与庭除兰玉争芬芳君家先墓飞大鸟四代三公人世少云孙或者踵前踪君不见生芝草 

　　○断簪吟 

　　刘子为侍儿买银簪巳酉冬触物而折又旬余侍儿死刘子悲焉作断簪吟 
　　断簪吟未吟眉巳蹙当时簪暎云鬟绿簪短情何长簪断情难续少年摧折汝良苦今日见簪如见汝无那见簪人不见此簪应与肠俱断断簪吟泪如霰 

　　○汉方壶歌 

　　方壶之山东海东与波上下随长风鳌背崩摧仙圣□幻形飞八红炉中良工制此汉何代质素似与商彛同当日春醪浮浅碧烂醉不知谁氏翁土花侵蚀千余载中霄宝气横长虹以何因缘入余手烂然古色摇双瞳云中碧落隐还见雨后青山淡复浓半似丹砂含石隙半似翠羽在兰丛尽日摩娑浑不厌终身与汝长相从客言神物终当化得失母骨达人胷刘生掉头笑不应呼童注水插芙蓉还期携酒随真侣醉跨东溟问旧踪 

　　○斑长生歌 

　　辛亥夏午睡梦有鹿在庭戏呼为斑长生觉而异焉因为之歌 
　　斑长生斑长生曾扰文王囿曾趋穆满庭生来不是尘中物又傍长林丰草行匡床午枕见君喜字君长生唤君起双睫才开蕉影空犹觉呦呦声在耳吁嗟兹梦何太奇与君俱有烟霞姿为我驾车游且嬉千年万载同襟期 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　五言律诗 

　　题子卿图 
　　忆先君 
　　哭姻家杨惟孝 
　　杪秋有感 
　　冬夜有怀 
　　宁夏叛日括城中妇女数百送虏闻而赋此 
　　病目废书时有女弟之蹙 
　　秋夕 
　　忆旧 
　　病 
　　偶成 
　　夜坐 
　　九日 
　　之武城失路 
　　鸣玉娶妇 
　　上先大夫冢 
　　秋日晚归 
　　书壁 
　　曾老师宴门弟子值雨有作奉和 
　　有感 
　　送吴去闻省亲 
　　送金山人 
　　送汪柱河二首 
　　孟尧再至燕赋赠 
　　送寒泉上人 
　　野望 
　　卢沟桥送母南还二首 
　　张烈妇二首 
　　送牛含宇之良乡令 
　　送吴默冲之河津令 
　　赠韩明府 
　　人日 
　　妻病 
　　觧馆闻掖垣报有感久之乃知误传 
　　早春同栗社兄褚内弟过饮管宗舜 
　　北墅二首 
　　赠月峰山人山人精形家言又能诗 
　　海鹤山人为亡室卜葬赋赠 
　　因海鹤讯檀进士 
　　慰医者罗君哭子 
　　登楼 
　　丁艰在里□补官之命葢缘铨部误题 

　　○题子卿图 

　　秃节滞穹庐孤臣万死余岁深羊不乳天远雁无书报国丹心壮思乡白发疏千龝图画里麟阁几人如 

　　○忆先君 

　　泉路空长夜家园又早春所嗟人事叚不分物华新冠葢来清梦琴书委暗尘昊天何以报抚景独伤神 

　　○哭姻家杨惟孝 

　　年少秤才子词坛气亦豪青霄鸿鹄志丹穴鳯凰毛三策未能达一经空自劳那堪年更短玉树掩蓬蒿 

　　其二 

　　忽忆君相送西郊暂解鞍论心争劝酒握手愿加餐时促悲欢吅一情深去住难早知成死别忍不更盘桓 

　　○杪秋有感 

　　故里千山隔深秋万木疏无人是知巳何处不愁余哀雁残清梦明蟾伴索居病来诸事懒独爱飬生书 

　　○冬夜有怀 

　　故里诸年少良宵何处游乘闲寻酒伴扶醉入娼楼白眼元多傲红颜不觧愁就中谁念我痴坐数更筹 

　　○宁夏叛日括城中妇女数百送虏闻而赋此 

　　狂卒穪兵日佳人陷虏时仓皇随马足憔悴损蛾眉杀气旌旗暗边声皷角悲男儿尽从逆妇女欲何为 

　　其二 

　　半生香阁里步未及中门虎旅一朝乱龙沙千里奔生为娇虏妾死作异乡魂女伴吞声哭胡天白日昏 

　　其三 

　　万死到毡城悲风草木鸣妆非前日态梦是故乡情铁骑朝驰野金笳夜遶营单于催进酒忍泪疆逢迎 

　　其四 

　　日落胡风劲山空猎火辉心惊殊俗事泪湿旧时衣易使红颜老难期白骨归微身不如雁秋到即南飞 

　　○病目废书时有女弟之蹙 

　　生死悲何极凄然卧敝庐可怜双泪眼空对一床书有梦迷庄蝶无心辨鲁鱼此身如电露伏枕惜居诸 

　　其二 

　　骨肉幽明隔愁来未可支病多罹索寞泪尽眼迷离隐几青编废垂帘白日移幽窗吟自苦呜咽不成辞 

　　○秋夕 

　　夜色千家月秋声万木风杜门尘事隔呼酒病妻同逸兴蓬山外微躯药物中半生空碌碌辛苦为雕虫 

　　○忆旧 

　　乡书初荐鹗秋色满青袍名姓空鸡口文章岂鳯毛便思依日月何意困蓬蒿岁晚山城卧排愁仗浊醪 

　　○病 

　　长日惟高枕衡门掩薜萝马卿犹善病羊仲不相过空老青春色谁酬白雪歌业身元是幻吾欲问维摩 

　　○偶成 

　　漫夸千里足世路自崎岖暇日供吟眺浮云任有无迹堪羊豕混名可马牛呼剥啄门慵启闲身且据梧 

　　其二 

　　春风三亩宅夜月几编书紫气蒯缑在清霜蓬□□幸为廉吏后敢羡富儿居天岂私贫我逍遥任所如 

　　○夜坐 

　　风雨闲庭暮苦吟频剪灯残编看易厌往迹邈难凭世味淡于水禅心清似氷从它画麟阁且自伴鱼罾 

　　○九日 

　　佳节同愁至孤吟到夜阑残灯妻卧病细雨雁惊寒浊酒终难醉黄花不忍看年年秋色好人事几悲欢 

　　○之武城失路 

　　路岐人迹断转盻易东西惨淡黄沙冷踌躇白日低难凭老马智疑听鹧鸪啼莫洒杨朱泪浮生处处迷 

　　○鸣玉娶妇 

　　生儿今有室稍慰向平心共羡成翁蚤翻悲阅世深头颅今老大踪迹尚浮沉更觉思亲苦停觞泪满襟 

　　○上先大夫冢 

　　剑履闭重泉沉沉十二年迷离秋草径惨淡暮云天积雨陷坟土阴风飞纸钱独将一杯酒和泪滴寒烟 

　　○秋日晚归 

　　明霞连皎月红白各争妍暝色催归马秋声咽乱蝉村村皆碧树步步是苍烟转觉驰驱苦筋骸异昔年 

　　○书壁 

　　年年穷鬼狎日日病魔侵绿鬓将成雪丹砂未化金浮云多变态流水少知音跃冶吾何敢浮生任陆沉 

　　○曾老师宴门弟子值雨有作奉和 

　　怪底开筵日甘霖雨度逢 【 前老师见柱亦备大雨】 吾师多雨化诸子共云从政好倾浮蚁于今起卧龙冲泥归去怯马上听昏钟 

　　○有感 

　　世味成鸡肋吾生任鼠肝终翔千仞远聊借一枝安旅服春光暮吟窻夜色寒■〈山昔〉湖烟水阔梦遶旧渔竿 

　　○送吴去闻省亲 

　　别酒蓟门道归帆江上浔白云千里目乌鸟百年心驿路春花满家园夏木深嗟余恋微禄送尔一沾襟 

　　○送金山人 

　　当时一尊酒同醉■〈山昔〉湖春不谓来燕市依然见故人清吟淹岁月短褐傍风尘蒯剑无劳叹云山处处新 

　　○送汪柱河二首 

　　明月光初剖连城价可期如何金马客却动白云思秋草随车辙塞花映酒卮斑衣纵可恋莫负　圣明时 

　　其二 

　　碣石谈天侣相看臭味投忽惊同调别添得异乡愁河水帆前月嵩山杖底秋风尘余亦厌愿逐子长游 

　　○孟尧再至燕赋赠 

　　君去梅初发君来桂欲芳西风游子骑今雨故人觞转觉年如电相看鬓有霜无劳念儿女离合是寻常 

　　○送寒泉上人 

　　空门无住着来往偶随缘客路白云遶禅心明月悬闻钟寻野寺洗钵向寒川想到东林下天花满法筵 

　　○野望 

　　野望风烟迥羁愁节序新惟应芳草色犹忆故园春车马尘中事琴书病后身青山无限好不属宦游人 

　　○卢沟桥送母南还二首 

　　膝前欢未久忽复泣临岐归去又千里别来知几时云光迷驿路尘色黯征帷伫立不能返心随马足驰 

　　其二 

　　系马卢沟岸垂杨色未深别离慈母泪留滞异乡心贫怯金辞橐衰憎雪满簪介山如可学将母向遥岑 

　　○张烈妇二首 

　　忍负重泉约贞心天地知自怜生是赘翻觉死如饴镜掩鸾沉后箫停鳯起时沂川流日夜不尽此情悲 

　　其二 

　　本是于飞侣狂风比翼分何难弃人世或得傍替君黄壤千年夜瑶台万里云殉名非尔志彤管自流芬 

　　○送牛含宇之良乡令 

　　双凫非远去不必怅离羣巳作郎官宿还依　帝阙云骥堪空北土琴可续南熏自是咽喉地贤声天下闻 

　　○送吴默冲之河津令 

　　又喜除书下依然县大夫断山存禹凿芳草满殷都问俗刀为犊来朝舄是凫丈夫宜□竖不必叹骊驹 

　　○赠韩明府 

　　恠来郎宿灿韩斗瑞光凝沉水无凡调追风有异能恩波甘比露宦味冷于冰明主重循吏玺书应见征 

　　○人日 

　　物色帝城好烟光人日晴宦闲多啸傲地僻少逢迎强仕身无恙欢歌世太平青尊长不竭白发若为生 

　　○妻病 

　　愁极门常掩愀然对病妻琴中鳯语咽枕上蝶魂迷桂醑尊空贮葵笺句懒题南华时自现生死总堪齐 

　　○觧馆闻掖垣报有感久之乃知误传 

　　三载玉堂中回看事巳空姓名成画虎文字悔雕虫弃妇无归日飞花一任风浮生蛮触战不必问雌雄 

　　○早春同栗社兄褚内弟过饮管宗舜 

　　几载隔风烟芳杯此共传朋俦仍故里景物是新年坐久浑忘醉谈深渐入禅堪怜童稚友转盻欲华颠 

　　○北墅二首 

　　燕山久为客旧业委荆榛不谓重来日依然四望春鸟啼如诉别花笑似迎人欲向菟裘老宁愁生计贫 

　　其二 

　　一引东山去归来几岁华旧邻翻讶客新仆未□□庭满生孙竹林喧哺子雅所嗟容鬓改且赏未残□ 

　　○赠月峰山人山人精形家言又能诗 

　　碧落宵宵月苍山处处峰云烟共藻思天地任萍踪旅况愁边酒乡心梦后钟青乌一编在谁觧好真龙 

　　○海鹤山人为亡室卜葬赋赠 

　　客来从禹穴卜筑近云亭鬓与酒同绿眼将山其青曾寻骑鹤侣传得撼龙经我有埋香恨从君问地灵 

　　○因海鹤讯檀进士 

　　客路曾倾葢几年清梦中嗟余潘鬓改讶尔郢歌工壁吐怀中月鹏翻背底风相思逢野鹤一札寄遥空 

　　○慰医者罗君哭子 

　　羡君千树杏树树媚春阳却恠谢庭草翻摧秋夜霜抱麟知有待浮蚁醉何妨且喜青囊底犹存种玉方 

　　其二 

　　君是东门吴何缘泪欲枯空怀肘后诀竟失掌中珠埋玉情何惨生兰梦岂诬活人阴隲在明岁鳯将雏 

　　○登楼 

　　残暑千家雨斜阳万木蝉登楼望秋色何处不凄然宦况销颁白年华付草玄浮生是泡影吾意欲逃禅 

　　○丁艰在里□补官之命葢缘铨部误题 

　　启事劳铨部微官奉　玉音却缘除目错翻见　主恩深久矣烟霞疾□其风木心涓埃何日报霜发巳盈簪 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　七言律诗 

　　登岱 
　　秋日泛舟西河 
　　丙戌秋母病 
　　冬日再泛舟西河 
　　满坂 
　　送胡山人 
　　途次偶成 
　　元□ 
　　大司马白川刘公捐馆二姬同口死之长君肖白托高丈索诗为赋二律 
　　戊戌五月迁安令雷君卒于官余夙辱小友之爱于己亥正月念三日梦谒君传舍中君留饮言笑不异生平余忽悟幽明路隔亟辞趋出君随而吟曰死生别巳久今夕共御杯忍泪送君去此去不复来既出门犹闻呜咽声余亦恸遂觉余甚异焉赋诗一章 
　　写怀 
　　冬至 
　　给谏杨公买园北郭闻迫近先垄以劵见归赋谢 
　　夜酌 
　　偶成 
　　奉贺曾老师宴门弟子之作 
　　题孟封翁册 
　　题江都陈明府曾祖百岁翁册 
　　送周令潜舅赵君 
　　送杨太公 
　　送杨克之年兄使衡藩便道旋里 
　　送汪容庵奔丧归 
　　赠智王二孝廉 
　　清明作 
　　荆州贰守丰城雷元亮久客都门将之官金陵诗以送之 
　　送杨似山之汾阳司理 
　　寄题周文恪年伯祠堂 
　　高别驾精十筮与仲觐善赋赠 
　　送赵初安南还将奉部檄从大中丞葢举北畿武闱者三矣 
　　仲觐远程士明携具见过惜别黯然情见乎辞 
　　别仲觐 
　　别远程 
　　别用沉 
　　留别木仲兼索其诗时木仲亦将东归 
　　上于与余先后以省亲请告君既还朝余始戒行君诗赠别有峰高日观辉□锦之句赋此奉酬 
　　留别王道昭 
　　九日怜芳菊诗（阁试） 
　　赋得霜前白鴈（馆试） 
　　南郊陪祀有述（馆试） 
　　曲水流觞（阁试） 
　　北郊陪祀（馆试） 
　　奉诏修省宿院中书怀（馆试） 
　　长安秋兴（馆试） 
　　至日用杜韵（馆试） 
　　喜归 
　　寿雷毋（中丞公之配以十月望日生厥子荆州郡丞新拜南都之命） 
　　谢平原赵孟尧惠酒 
　　寿业师进斋先生 
　　寿凤冈杨老伯 

　　○登岱 

　　伫立高峯眼界宽回看石径巳千盘春阴绿合层崖树初日红摇大海澜龙口泉声千涧雨天门风色四时塞振衣一啸尘寰外我欲冯虚纵羽翰 

　　其二 

　　探奇双屐蹑蒙茸身在瑶天第几重风落锺声青帝观霞明树色丈人峯秦碑漫灭苍苔合汉检销沉翠霭封七十二朝随逝水山形依旧削芙蓉 

　　○秋日泛舟西河 

　　西风骑騳寻幽境忽听渔歌喜欲狂即棹扁舟随绿□□寒波万亩青渔人款乃正堪聆无边落叶随流水何处飞鸿下远汀风拂蒹葭秋瑟瑟烟侵杨柳晚冥冥同来胜地须沉醉莫向灵均学独醒 

　　○丙戌秋母病 

　　寒山木落正愁余那更高堂病未除闷坐西风调药物愁临残月检方书垂垂客泪青灯后切切虫声白霞初遥夜徘徊无限意只应明月鬓毛疏 

　　○冬日再泛舟西河 

　　川流渺渺接长空朋辈同来访钓翁返照光摇渔艇外浮云影落酒杯中烟波迫暮偏增碧霜树侵冬未减红但有清尊皆乐地步兵何事哭途穷 

　　○满坂 

　　到此凄然有所思欲寻往迹怅何之西风绿草夷齐塜寒月苍松舜禹祠雷首古今云色丽黄河日夜水声悲登临巳抱千年恨况是穷民野哭时 

　　○送胡山人 

　　邂逅知君天下士坐中谈吐气惊人挥毫巳见诗无敌倒杖还看术有神绿蚁斟来不辞醉黑貂敝尽未言贫可怜落魄风尘久此日纔归万里身 

　　其二 

　　范叔袍寒朔雪侵悠悠世路几知心一官塞上功名薄十口天涯岁月深自为躭诗生白发谁因买赋赠黄金故园归去逢春色忆我能无寄好音 

　　○途次偶成 

　　十年踪迹滞穷途今岁公交车又帝都谁树坛前新赤帜我投囊底旧明珠冯驩双铗还悲感郭隗千金定有无蛮触雌雄那可料客窻尊酒暂欢呼 

　　○元□ 

　　病余拂曙一登楼积雪全消宿雾收朔气巳随莲漏换春光新向柏尊浮即看林墅芳菲满凖拟壶觞汗漫游独有壮心惊岁改风前忼慨看吴钩 

　　○大司马白川刘公捐馆二姬同口死之长君肖白托高丈索诗为赋二律 

　　丹城鹤驾去何之肠断孤灯照繐帷金谷繁花春□老瑶台清梦夜相随紫鸾舞罢魂难返黄鸟歌来调转悲媿杀白家杨柳色一枝袅娜任风吹 

　　其二 

　　□露声中玉筯挥伤心骈首系罗衣自怜红粉生无□同赴黄垆死是归燕子楼空明月在凤皇肃歇彩云飞寒鸦亦识人间恨常向坟头叫夕晖 

　　○戊戌五月迁安令雷君卒于官余夙辱小友之爱于己亥正月念三日梦谒君传舍中君留饮言笑不异生平余忽悟幽明路隔亟辞趋出君随而吟曰死生别巳久今夕共御杯忍泪送君去此去不复来既出门犹闻呜咽声余亦恸遂觉余甚异焉赋诗一章 

　　尘世功名未白头不堪玉树忽惊秋宓琴响绝台空在雷剑光沉水自流雪夜命舟无旧兴山阳闻笛有新愁还迷笑语休言梦廿载论交是梦游 

　　○写怀 

　　蚤年词赋学相如中岁躭玄读道书五色毫存空自□九还丹就竟成虚踟蹰路洒杨朱泪寂寞蓬生仲蔚居驭鹤雕龙都罢想且将踪迹混樵渔 

　　○冬至 

　　仲冬风日正凄凉葭管灰飞动一阳已见历头传岁月还惊屐齿啮冰霜羸形似鬬梅花瘦愁绪偏随绣线长寂寞小楼躭伏枕儿童莫漫进霞觞 

　　○给谏杨公买园北郭闻迫近先垄以劵见归赋谢 

　　迷离禾黍傍荒丘树咽悲风鸟亦愁岂谓平泉分片地遂令玄塜可千秋眠牛敢望垂余荫化鹤还应忆旧游欲把明珠报明德鲛人惟有泪潜流 

　　其二 

　　抔土荒凉宿草萎故人相忆尚含悲却将金谷园中树留作徐君垄上枝十载盍簪成大梦九原埋玉动深思英灵寂寞归何处生死交情知不知 

　　○夜酌 

　　雨过新凉病骨清高城凝望夕烟生百年浮世空杯酒万里长空自月明却忆同袍青梦隔时扪短发壮心惊子虚赋就谁欣赏四壁萧条绿绮横 

　　○偶成 

　　名场憔悴欲成翁却向玄关苦用功紫府依然天地□金丹似在有无中还披蠹简消清昼谩想鸾骖透碧空多少临岐杨子泪人间天上总途穷 

　　○奉贺曾老师宴门弟子之作 

　　几载陵阳积泪痕剖开明月是殊恩敢期附骥能千里且喜登龙共一门帐拥管弦清韵合庭栽桃李绿阴繁片云头上还催句郢调何人许细论 

　　○题孟封翁册 

　　蚤年彩笔冠时髦晚岁芳尊对楚骚韦氏一经名独盛尚平五岳兴偏豪人如畏垒清风远家近函关紫气高谁向池头裁五色河东瑞凤有奇毛 

　　其二 

　　迹随鸥鸟共徜徉心逐鹓鶵千仭翔陶径菊松争晚色谢庭兰玉鬬春光天垂紫诰云霞烂人醉清尊岁月长夜望少微多瑞彩文星况近　帝星傍 

　　○题江都陈明府曾祖百岁翁册 

　　南极祥光烛少微灵椿干老狎霜威六朝甲子双青鬓四叶儿孙五色衣野鹤形容疑得道海鸥伴侣总忘机象贤又是神仙令玉舄凌空万里飞 

　　○送周令潜舅赵君 

　　短笻长铗久风烟侠气还应似少年客况屡酣燕市酒乡心时梦太湖船平芜远道归程好丛桂深山乐地偏似舅有甥在金马不妨萧散卧林泉 

　　○送杨太公 

　　衡门白首草玄文有子挥毫傍五云燕市蹔依金马署鄞江还忆白鸥羣风生南浦舟催发花满东篱酒易醺漫道木兰朝露好金茎应自九霄分 

　　○送杨克之年兄使衡藩便道旋里 

　　盛代贤良第一人从天拥传下东秦剪珪特锡周同姓负弩争迎汉使臣风起沧波回浩荡雨晴岳色鬬嶙峋壮游此去如司马史笔应知玅入神 

　　其二 

　　萧萧四牡立郊垧胙土　恩颁自汉庭地接岱宗山作砺天移太乙使为星宾筵授简毫生彩客路飞轺草送青归去莱衣欢不极也应回首念　尧蓂 

　　○送汪容庵奔丧归 

　　才名藉藉满词场郢调何人许鴈行东观夜□□吐焰北堂春草忽飞霜黄河木涨停征骑赤壁云开见故乡燕市酒人谁是伴鸿书怅望楚天长 

　　○赠智王二孝廉 

　　曾于槐市见各流把袂相看意气投一别关山劳远梦十年京国续前游文坛逸兴花生管旅舍长歌蒯作缑政值曲江春色丽看君得意骤骅骝 

　　○清明作 

　　东风处处啭黄鹂和雨和烟杨柳垂春色王孙芳草路旅怀寒食落花时愁中白发偏相逼病里丹经强自披回首齐川暮云隔松楸萧瑟不胜思 

　　○荆州贰守丰城雷元亮久客都门将之官金陵诗以送之 

　　诗名藉藉满江关未许三春花鸟闲已佩于将似雷令还携明月傍荆山禁城柳色疏烟外驿路蝉声落照间到处清尊可乘兴风尘应不损红颜 

　　其二 

　　展骥知君万里才风霜何事滞燕台青门忽听骊歌□白下应看紫气来六代风流共抵掌三山霞色□□□□囊有□何尝寄矫首□云一鴈回 

　　○送杨似山之汾阳司理 

　　才唱骊驹动别愁蝉声草色路悠悠太行云起千年白汾水风生万木秋行县随车时雨润讼庭罢案暮烟浮四知自自是传家学纵有黄金敢夜投 

　　○寄题周文恪年伯祠堂 

　　文恪祠前绿草滋骑箕缥缈去何之乾坤竹素名千古伏腊椒浆奠一卮岘首碑存人洒泪锦城栢老客题诗九龙岚翠横天际髣髴当年壁立时 

　　其二 

　　两朝鸣玉紫宸班直节崚嶒不可攀一自梦魂游帝所独留真气照人寰音容想象有无里俎豆辉煌天地问赖有子长传史笔遗书不必付名山 

　　○高别驾精十筮与仲觐善赋赠 

　　名士风流儱郡年归来侠气尚翩翩持螯烂醉燕台月握麈高谈碣石天其道公明真善易谁知曼倩本通僊冲情不爱侯鲭味载酒惟应问太玄 

　　○送赵初安南还将奉部檄从大中丞葢举北畿武闱者三矣 

　　杯酒风尘恣啸歌朅来归梦遶烟萝十年作客身无恙万里封侯骨若何李广技成堪射虎右军书罢但笼鹅谁铭一片燕然石待尔它年倚剑过 

　　其二 

　　草青南浦送君行侠气翩翩结束轻骥发燕台真厯块壁藏赵氏可连城雕弧叶向风前破彩笔花从梦里生幕府自能容揖客何愁国士不知名 

　　○仲觐远程士明携具见过惜别黯然情见乎辞 

　　骊唱一声春色阑御杯聊复尽清欢君仍汉苑联游骑我欲齐川理钓竿故里宾朋歌雪少异乡兄弟聚星难伤心洛诵斋头月不是而今把袂看 

　　○别仲觐 

　　夜堂剪烛听玄言春野看花倒绿尊久向金门偕吏隐却因彩服忆乡园长杨赋就名堪□丛桂攀来思转繁碧草漫怜南浦色王孙归路总消魂 

　　○别远程 【 丰城人】 

　　汝是当年曼倩才常将调笑侍蓬莱剑摇北斗星光动笔挟西山雨色来把臂同听燕市筑分携转恋渭城杯悬知后夜恩君处月照空梁远梦回 

　　○别用沉 【 中州人】 

　　东观何人不缀文若论英玅总输君雄谈倒泻黄河水逸思横飞太室云媿我鹪鹩难附翼于今鸿鴈忽离羣单车明日怀人切回首蓬瀛隔夕曛 

　　○留别木仲兼索其诗时木仲亦将东归 

　　诸君赋别多情思何事王猷少赠篇几载佩摇蓬禁月一时□散蓟门烟岱宗秦树秋声壮瀛海扶桑曙色妍我欲与君同蹑屐远寻真侣问长年 

　　○上于与余先后以省亲请告君既还朝余始戒行君诗赠别有峰高日观辉□锦之句赋此奉酬 

　　忆昔藜光照木天共瞻亲舍白云边当君紫禁重来日是我沧州独往年骊唱暂时同浊酒鱼书何处得新篇那堪日观峰头立指点吴门练影悬 

　　○留别王道昭 【 西河人】 

　　谁似河汾后裔贤太平奇策　圣明前肯将辩口论坚白独有深心守太玄秘馆交情同舍重他乡离绪暮春偏故围高卧逢秋色怅望鸿书蓟北天 

　　○九日怜芳菊诗（阁试） 

　　陶家篱畔秋容好况过重阳逸兴賖幸有金英开烂熳何妨乌帽对欹斜采来襟袖香沾露泛入尊畾色暎霞桃李千山摇落后孤芳怜尔傲霜华 

　　○赋得霜前白鴈（馆试） 

　　才见秋光着井桐俄惊素羽起西风先期巳觉霜华至入望浑于雪色同乱点苍烟明灭里高依玉宇有无中特传榆征人苦嘹□寒声彻汉宫 

　　其二 

　　逸翮遥从绝塞归玉关云色冷沽衣青娥故倩传霜信金帝偏教借素辉月湛长空羣厯乱沙明极浦影依稀帛书欲达君王侧不怯凌风万里飞 

　　○南郊陪祀有述（馆试） 

　　冲灰朔气移泰坛星斗夜低　笙镛六变鸣周（下有逸文） 

　　其二 

　　太乙坛开霁景妍红云缥缈护均天羲和正迓初长日祝史应祈有有年音叶云门飘碧落影摇田烛破苍烟小臣鹄立凝眸久疑有　龙颜宝幄前 

　　○曲水流觞（阁试） 

　　春日春烟碧涧隈羣贤修褉兴悠哉试看宛转桃花水却泛轻盈竹叶杯细藻摇风相掩映纤鳞呴沬共濴洄兰亭胜事无今古辞翰惭非逸少才 

　　○北郊陪祀（馆试） 

　　玄郊展礼报玄功五夜神光满碧空灵皷飞音天籁里黄琮呈彩月明中渐看玉佩千官集共祝金相四海丰　圣主精诚先俎豆遥知黻冤坐斋宫 

　　○奉诏修省宿院中书怀（馆试） 

　　修省朝来奉　玉音夜堂孤烛对沉吟风雷未测皇天意宵旰偏劳　圣主心仙掌月明双阙近羽林云拥九关深腐儒无计排阊阖献□空怀一寸忱 

　　其二 

　　明楼巳讶飞狂火泰畤还惊起怒雷千古异灾频岁见九天和气片言回禹钟会见人人击汤网行看面面开更思珪璋崇祀地从今应有翠华来 

　　其三 

　　紫塞烽烟未罢兵黄河波浪转纵横可堪土木兴灵囿空有金钱积大盈道上豺狼犹怒攫泽中鸿鴈自哀鸣忠臣已竭包胥泪赖有玄穹悟　圣明 

　　其四 

　　徙倚空庭望紫微星辰髣髴见垂衣　龙颜共想金舆出豹尾频劳白简飞寰海有无歌　帝力　朝廷曾否答天威不知鱼水何时洽黄发而今半欲归 

　　○长安秋兴（馆试） 

　　缥缈云霞护石渠漫随英俊曳长裾月明玉署虫吟候露冷金波木落初抵掌纵谈千古事闲情清对一床书太平未上河汾策禄食惊心　帝宠虚 

　　其二 

　　金壸漏尽启重关上苑秋声万木间月月祥光临北极蓬莱佳气接西山皂囊露湿螭头静　黼座烟浮雉尾闲敢道　君□今万里彩云多处是　龙颜 

　　其三 

　　试问昭王骏马台迷离踪迹掩蒿莱蓟丘霜落遥天凈碣石颷寒大壑哀沙漠百年胡运歇风云千载帝图开于今岂乏黄金价不是当时郭隗才 

　　其四 

　　文皇定鼎古幽燕陆海争夸督亢田白浪忽惊沉大地苍生何计问高天人烟几处秋原里野哭千家夕照前独有五陵豪侠子玉鞍珠勒政翩翩 

　　其五 

　　淅淅商飊万卉残青葱宫树不知寒侯家池馆秋容好戚里笙歌夜色阑咲口几人开绮席饥儿何处觅金丸珊瑚犹自殊方贡　圣主应怜道路难 

　　其六 

　　西风一鴈度边城日暮云沙野火明白羽摇空来朔气金笳吹月动秋声胡兵犹扰长榆塞汉将谁屯细柳营自笑穷年事铅椠欲投柔翰请长缨 

　　其七 

　　齐川廿载混鱼蓑乍向长安逐玉珂双鬓风尘惊老大一身天地任羗跎寒砧薄暮催杨柳旅梦清秋恋薜萝欲报春晖怜寸草白云矫首泰山阿 

　　其八 

　　井上梧桐减绿阴阶前蟋蟀动清吟满天明月三秋色一夜西风万里心病骨漫夸龙剑在离怀空怅鲤书沉停云诗就频回首黄菊丹枫满故林 

　　○至日用杜韵（馆试） 

　　蓬莱晓月照鹓班万国冠裳候　圣颜广漠风回残雪落摄提星转一阳还遥瞻　御辇琼阶上共想宸旒黼座间空食大官无寸补每逢节序忆青山 

　　其二 

　　一炉一几一绳床文史三冬定几行暖逼葭灰初应律寒凌梅树不飞香璇玑转觉催　尧历绣线谁当补　舜裳每对青藜愁夜色欣看化日渐舒长 

　　○喜归 

　　禽声树色遶山房客路红尘梦巳忘金马几年聊避世斑□此日喜还乡盈尊皓月池边酒一枕清风竹□床更想云衢生羽翼亟寻鸿宝旧时方 

　　○寿雷毋 【 中丞公之配以十月望日生厥子荆州郡丞新拜南都之命】 

　　小春梅萼政飞香三五凉蟾万里光恰喜鸾章来紫阙何妨鹤发对瑶觞传家一剑从雷焕入馔双鱼近武昌况是象贤新拜　命钟山佳气板舆旁 

　　○谢平原赵孟尧惠酒 

　　每到平原常独醒都邮风味讵堪夸宁知从事青州客却出平原赵胜家色夺金茎新滴露香欺玉井半开花肯教十日同欢饮那得闲愁入鬓华 

　　○寿业师进斋先生 

　　依然桃李满门庭身老烟霞似鹤形镜里不添双鬓白斋头犹伴一毡青天教南极明秋夜人道东方是岁星漫诧非熊今入梦伏生九十尚传经 

　　○寿凤冈杨老伯 

　　伯起氷心天地知归来壁立也堪怡家园自辟蓬三径宦辙犹传麦两岐丹穴有雏皆彩凤青尊无处不黄骊不须厌次寻遗诀自见蟠桃结实时 

　　其二 

　　林壑栖迟乐有余满庭兰玉更谁如尊前喜见双鳬□门外犹存五马车此日瑞麟曾系黻何方灵鸟为传书苟家夜夜占星聚况复弧南照太虚 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　五言排律 

　　下第上太史尊师刘公四十韵 
　　送贾广文会试 
　　苦热 
　　癸巳秋大水 
　　途次感述 
　　奉寿怀翁曾太老师三十韵 
　　送王光禄擢大理郡倅荆州人代 
　　送江都陈明府 
　　魏大中丞双寿 
　　题沈封翁崇德册 
　　为汪给谏尊人题册 
　　送范元展年□使清源便道过里 
　　为李吏部尊人题册 
　　为燕年伯题册 
　　夏日弹琴奏虞帝南风之歌有述（御试） 
　　秋祀恭谒长陵诗（馆试） 
　　赋得玉壶氷（馆试） 
　　赋得草色遥看近若无（阁试） 
　　赋万寿圣节赐百官宝钞（阁试） 
　　赋得春鸟隔花声（阁试） 
　　送陕莱玉公祖应召入朝 

　　○下第上太史尊师刘公四十韵 

　　昭代词林客何人笔似椽累朝锺间气三辅挺高贤精自长庚降文从太乙传风流题柱日英玅弃繻年挥尘谭霏屑操觚思涌泉碧霄扶凤翥沧海起龙眠赤电真空冀黄金正积燕璧偿城十五鹏击水三千斫桂香沾袂看花色映鞯兰台阅缃素芸阁事丹铅紫禁堂为玉清宵炬是莲云光烂蓬岛日影媚花砖直笔董狐后雄才司马前朱弦鸣绝调白云唱新篇入握隋珠莹侵眸蜀锦鲜抉奇穷奥窔蜚誉满垓埏视草膺　宸眷抡才秉化权春蚕声竞速宛马步争先邹律阳和转秦铜朗月县山辉识虹玉斗气辨龙渊推毂心殊切司衡意岂偏微生　　洛有幸滥陶□蹇劣侪骐骥轮囷杂梓楩仁人虚剪拂薄命转屯□梦堕天门外行吟泽水边暴翥鲲未化点额鲤空还五技穷梧鼠三年败木鸢郢书宁偶误燕石自堪捐鸡肋那供嗜娥眉敢鬬奸秃毫花不发驹矢叶难穿忼慨弹冯铗荖跎让祖鞭美芹空欲献苦李复谁怜匿影匡衡壁谋身季子田髀生时去矣趾刖泪澘然甑破情犹系舟焚志益坚燕归思大厦蠹老恋残编画虎翻成诮登龙或有缘指南迷可破奔北耻应湔怅望风烟隔踌躇岁月迁何时问奇字一覩子云玄 

　　○送贾广文会试 【 君蜀人】 

　　峨眉天半色彩笔鬬峥嵘白雪高诗调青毡冷宦情才名洛阳少经术济南生 【 君治书】 洒泣曾三献逢时定一鸣风前鹏翼健花里马乕轻更奏凌云赋悬知汉主惊 

　　○苦热 

　　何事阴阳炭偏于六月燃乾坤皆火宅池沼是汤泉无那羲和驾来乘赤帝权汗挥真似雨吻燥欲生烟 

　　○癸巳秋大水 

　　翳申宵怒盆翻彻五更火飞狂电影山裂迅霆声其讶银河漏还疑碧海倾诘朝看四野大水抱孤城势撼乾坤动光摇日月明谁知鬲津溢翻与具丘平破宅随波去奔涛共树争桥湮无马度灶废有鼃鸣阛阓频移舫庭除可濯缨桑田浑欲变蔀屋总堪矜艰苦迁居计凄凉望岁情何人达旒纩亟命缓秋征 

　　○途次感述 

　　检点生平事依稀梦里身亡羊都是幻得马也非真童稚伴萤雪宾朋夸凤麟亲庭侍朝夕客路逐风尘燕阙彤云绕秦关紫气湮梁园三见雪虞□两逢春驱马时惊险维舟数问津毋劳叹行役所冀脱沉沦沽酒齐城市论文泺水滨孙阳收款叚匠石采轮囷一鹗书初上双龙气不驯秋闱欣奋翼春浪阻攀鳞献策情犹郁闻诗迹巳陈露晞难恋薤霜冷蚤摧椿几杖虫丝满松楸马鬣新泣乌空有泪罗雀竟无宾明月凭谁识幽兰秪自糿兔株误田父鱼肆困波臣赋岂千金买歌惟一剑贫人情多惨淡世事转酸辛离合常萦念存亡益怆车光阴频转毂天地独沾巾顿觉浮生苦勤将大道询焚香阅云笈埽室迓颷轮脱俗酬初愿躭玄了夙因一瓢延岁月孤烛守庚申玉液朝恒炼丹炉夜独亲何当到兜率独自战波旬谩诧心如石终愁鬓似银瑶池限沧海紫府隔青旻秘诀宁传我微名苦系人触蛮竞雄长儵忽凿真淳李苦何堪笑桐焦或见珍请缨谋傥售题柱志还伸蹇足慵追速纤蛾耻放颦乡书难寄鴈旅服欲悬鹑托迹元丹壑驰心又　紫宸未能齐得丧无乃殢贪嗔春色催归骑烟光映钓纶唾壸休浪击万事任陶钓 

　　○奉寿怀翁曾太老师三十韵 

　　江汉有高士清时第一流长庚符瑞应大酉恣旁摉丽藻追秦汉微言佩鲁邹祯祥真鸑鷟步骤是骅骝流水音希赏阳春调寡酬楚兰常独采荆璞肯轻投事业嗤蕉鹿文章厌猴闲情遗组绶雅抱托林丘马巳轻千驷鲭宁恋五侯凉飙开北牖时雨事西畴坦洞机心绝冲夷侠气收葛天人似古畏垒境偏幽五柳色相映三槐荫更稠芝兰长衍庆弓冶善诒谋有子排阊阖其文动冤旒蚌珠明照乘龙剑紫连牛视草晨供奉然藜夜校雠不因传世业何以润　皇猷榆社芳声远　枫宸宠数优　龙章垂煜霅鹤发任嬉游门可容车马身惟狎鹭鸥春云随蹑屐夜月半移舟泉石堪供傲琴书足破忧九还时自炼二仲日相求松菊开三径烟霞接十洲但将杯泛蚁何用杖为鸠上寿椿难老良辰麦及秋瑶池金荐果碧海岁增筹处士星方灿真人气正浮鲰生祝遐算愿与偓佺侔 

　　○送王光禄擢大理郡倅荆州人代 

　　岂厌大官署而亲□郡劳　九重方减膳百姓望投醪人本如荆玉才宜佩吕刀银青□别驾金碧对挥毫春色滇南树秋声洱海涛从今看展骥定有　玺书褒 

　　○送江都陈明府 

　　乍剖陵阳壁应偿十五城铜章新沐宠彩笔旧蜚声别色一尊酒归心千里程莄湾春树合瓜步暮烟生白雪氷弦古青霄玉舄轻即看花满县不独一枝琼 

　　○魏大中丞双寿 

　　间代锺名德清时重老臣心精光日月气节梃松筠古道工调瑟雄文玅断轮昂藏依豹尾慷慨逆龙鳞泽自登车溉威从秉銊申豸冠隆夙望麟绂值良辰况有于飞侣同为不老身东山瞻太傅南岳见夫人玉树青霄色琼芝碧海春弧南联宝婺千载照高旻 

　　○题沈封翁崇德册 

　　高风不可极渺渺大江流传学如中垒诚心似太丘黄金辞夜馈彩服奉晨羞雅有兰为佩何妨蒯作缑口碑犹月旦血食自春秋　龙綍还褒宠幽光动冤旒 

　　○为汪给谏尊人题册 

　　名德垂银管千秋不可忘高风似桑楚遗惠满桐乡客避西州路人歌南国棠二时严俎豆数仞傍宫墙弓冶家传旧芝兰世泽长惊看雏是凤翙翙在朝阳 

　　○送范元展年□使清源便道过里 

　　论交燕市里肝胆声生平恰喜双龙合惊闻四牡征君才真绝世年少已知名赋以云为气诗将雪作□风扶鹏背健花映马蹄轻起草纾筹策含香侍　圣明冠裳出汉署旌斾指齐城僊客乘木羌去诸侯负弩迎吴山秋色丽浙水暮潮生幸有星轺便何妨昼锦行龙草　三殿锡马鬣二亲荣池草得新句竹林寻旧盟岂因慰归思便尔滞严程画省须贤杰无忘捧日情 

　　○为李吏部尊人题册 

　　闲气生英喆高名月旦存文章周琬琰德器鲁玙璠雾雨空藏豹天池未化鲲青擅无俗况綘帐有微言涉世心非染归田道益尊一编常闭户三载不窥园近厂屰江门脉遥探泗水源人犹期振铎志岂羡乘轩玉树千寻挺鹓鶵万里飜椿庭传旧业枫陛荷殊恩灿灿　双龙诰巍巍驷马门不穷君子泽显晦讵须论 

　　○为燕年伯题册 

　　英灵降恒霍俊杰起河汾弱冠能摛藻雄才迥出羣襟怀同朗月意气薄高云凤翥谁堪□鳬祥众所欣含香摅玅画剖竹播清芬遂荷疆场寄弥高矢石勋风烟秋不警刀斗夜空闻抗志辞圭组闲居半典坟岁星忽沉没真气尚氤氲庙貌存瀛海千年仰使□ 

　　○夏日弹琴奏虞帝南风之歌有述 【 御试】 

　　日丽朱明候风传绿绮声南熏忽入弄古调转关情味可忘三月音疑奏九成宁论鱼出听或有凤来呈舜德今堪嗣虞歌傥再赓穷檐都觧愠击壤乐升平 

　　○秋祀恭谒长陵诗（馆试） 

　　躬膺虞历数手辟汉河山礼乐辉千古梯航徧八蛮六飞清朔漠九鼎奠燕关　龙驾何时去乌号不可攀陵园秋草合帐殿晓云闲日遶明禋处还疑识圣颜 

　　又 

　　赤县归　真主青山锁故宫玉鱼沉永夜石马立西风霜露秋容肃椒兰祀典崇洋洋　銮驭在济济骏奔同杰阁轰雷后枯松落照中吾皇念绳武何以答玄穹 

　　○赋得玉壶氷（馆试） 

　　玉壶氷始结氷玉两焜煌素质疑分月寒辉似挟霜欲将清比润翻化弱为刚外示温纯色中含凛冽肠对人无障碍鉴物及毫芒岂必鸣坚白澄心映玉堂 

　　又 

　　氷贮玉壶中清光四坐同□看俱皎洁交暎转玲珑不独尘埃绝还疑色相空严凝存正气洞彻见虚衷皓夺三冬雪明逾百炼铜附炎吾岂敢守素向寒风 

　　○赋得草色遥看近若无（阁试） 

　　细草媚东风萋萋遶汉宫望时春似染行处色如空绿映瀛洲水青分苑树丛芳姿浓淡里弱态浅深中隐约朝烟袅迷离暮霭笼池塘清梦遶裁句转难工 

　　○赋万寿圣节赐百官宝钞（阁试） 

　　碧汉彩虹悬弧南照　御筵八方来禹贡万口祝尧年共荷枫□宠言将楮币传辉煌分内殿重迭散中涓惠比金钱重光凝玉玺鲜御恩何以报天保咏诗篇 

　　○赋得春鸟隔花声（阁试） 

　　帝城春色遍啼鸟隔花丛幽调芳菲外繁音烂熳中嘤嘤当晓日恰恰度和风似爱新英好如怜落蕋红深栖人不见细语意难穷疑是张韶乐飞声满碧空 

　　○送陕莱玉公祖应召入朝 

　　碧鸡饯　气绣虎起高名司李官非薄甘棠颂可成双轮时雨霈三尺法星明雀角宁穿屋狐踪敢傍城紫泥来　宠綍红雨送行旌拂斗龙移影朝阳凤有声九重频止辇羣议赖持衡退食怀同调飞缄慰远情 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　七言排律 

　　送广文贾行可之官北雍 
　　寿吴中舍八十 

　　○送广文贾行可之官北雍 

　　雒阳才子笔如椽几载传经泲水边国马岂淹千里步文星忽傍五云县芹池化雨波仍在槐市春风景益妍六馆鸿辞新赤帜半床蠹简旧青毡西山秋色吟囊里北阙烟光讲席前声誉祢衡惟一鹗勋庸杨震兆三鳣思乡遥梦峨眉月对酒高谭碣百天前席倘逢宣室问汉皇应叹贾生贤 

　　○寿吴中舍八十 

　　紫微花底旧挥毫归去柴桑卧正高一片闲情游上古数声清啸满东皋颐山岚翠朝随杖震泽烟光夜泛舠尘外何妨鸥作侣池边况有凤为毛翩翻瑶水来青鸟烂熳玄都放碧桃道德五千心自觧春秋八十兴还豪长教椿树凌霜色未许桑田化海涛僊掌露华天上寄好开绮席听云璈 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　五言绝句 

　　书壁 
　　梦先君 
　　汲水妇 
　　题沈阁师悟迷桥 
　　管孝子五绝句 
　　悼亡 

　　○书壁 

　　盛气双蜗角虚名一豹皮不如持斗酒郭外听黄鹂 

　　○梦先君 

　　一丘萦宿草梦里见英灵觉后霜林曙啼乌不忍听 

　　○汲水妇 

　　携瓶傍井干低鬟徐顾影见客却回身纤指牵长绠 

　　○题沈阁师悟迷桥 

　　浮生皆大梦处处误轮蹄宁为迷后悟莫作悟中迷 

　　又 

　　公旦多才艺明农乐有余偶从桥上过似覩指南车 

　　○管孝子五绝句 

　　承欢 
　　请代 
　　咀食 
　　尝粪 
　　治葬 

　　承欢 

　　竭力营甘旨将承膝下欢儿身不求饱自有腐儒餐 

　　请代 

　　亲死生何益亲生死亦安呼天天不语云惨日光寒 

　　咀食 

　　儿以父为身父以儿为口真成返哺乌可怜不能久 

　　尝粪 

　　味苦心转甘味甘心转苦甘苦迷不分低徊泪如雨 

　　治葬 

　　三尺犹未封一寸巳先折漯川日夜流似助人悲咽 

　　○悼亡 

　　风骤难为雪春深不见花持觞人巳矣和泪酌流霞 

　　又 

　　尘满同心结香消半臂绫小楼明月夜惆怅不同登 

　　又 

　　静里疑闻语忙中错唤名心头无限泪强道不关情 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　六言绝句 

　　偶成 
　　感怀 

　　○偶成 

　　若论人天烦恼都缘眷属恩情识得即空即色不如无灭无生 
　　华屋故人巳去荒丘新鬼堪怜觧道彩云易散争教明月长圆 

　　○感怀 

　　得鹿那如失马飞鸠岂逊搏鹏□臂为鸡亦可南柯鬬蚁何凭 
　　兔角龟毛是幻鼠肝虫臂奚悲君看上蔡黄犬何□商出紫芝 


　　●蟋蟀轩草 

　　济南刘士骥允良甫着 
　　长清张其孝仲慕甫校 

　　七言绝句 

　　游仙诗 
　　张郁文与余同举于乡遂缔婚姻亡何而卒诗以哭之 
　　子光应试历下闻父丧归 
　　元夕 
　　莫春 
　　中秋不见月 
　　有感 
　　读书杂感 
　　邺下怀古 
　　戏人纳妾 
　　读苏武传 
　　哭妹 
　　宫词四首会试时作 
　　筑岩蔡丈元日旅馆召妓诗以嘲之姣字兰卿蔡多内宠李氏尤嬖 
　　赴试途次书壁 
　　答友人闺情之作 
　　偶书 
　　平原道中 
　　秋思 
　　述怀 
　　岱宗杂咏 
　　迎春二首 
　　采绵曲 
　　丰城范子芳为其尊人大宗伯伏　阙上书兼求相国表墓留都下三载余矣不佞夙受知宗伯老师而心高子芳之笃孝于其行俯仰今昔怆然不能为怀辄成四章以赠 
　　寄家书作 
　　偶成 
　　仲觐见和二绝仍以前韵奉□ 
　　清美亭诗有引 
　　云来亭四首为木仲赋 
　　嘲木仲纳妾 
　　小诗寓嘲辄枉见酬中有云渔郎新妇矶头卧洞口桃花笑未休又云从到广陵看玉蕊始知不比落梅香托意甚工再赋奉答义取相谑不计其工拙耳 
　　答字咸 
　　昨答宇咸未鄙怀复次来韵三章末章奉嘲 
　　用沉次前韵见嘲因反嘲之 
　　再迭前韵嘲用沉 
　　忆江南梅花（馆试） 
　　元孙弥月欢喜词四首 
　　戏作 
　　偶成 
　　哭亡妾二首 
　　纪异八首 
　　嘲圆颖山人纳妾山人精地理 
　　明妃三首 
　　有感 
　　忆内 
　　秘馆题壁 

　　○游仙诗 

　　阊阖晨开露气清霞裾缥缈御风行彤云影里傅天语身是仙班第一名 
　　一派钧天声韵和苍龙紫凤舞婆娑天衣赐罢呼天酒第一仙班雨露多 
　　瑶池宴罢酒微醺踏遍昆仑□上云独抱鸾笙吹皓月扶桑回首曙光分 
　　万里秋光倚剑看偶逢仙侣醉瑶坛玉蚪斜跨海东去深夜不知风露寒 
　　东溟转盻巳扬尘叹息人间事事新一枕邯郸都未觉葫芦有药与何人 

　　○张郁文与余同举于乡遂缔婚姻亡何而卒诗以哭之 

　　名士风流自不羣当时杯酒细论文空阶碧草还秋色愁绝重来不见君 
　　半世邯郸枕上迷男纔襁褓女纔笄相如旧藁俱零落独有文君日夜啼 
　　秋闺玉筯暗沽襟儿女呼爷何处寻纵向大罗天上去回看骨肉也伤心 
　　风尘两度入长安欲举天池万里翰壮志未酬身巳□床头忍见旧儒冠 
　　蹁跹鹤驾向三山费尽啼呼竟不还未毕向平婚嫁志不知何事厌人间 

　　○子光应试历下闻父丧归 

　　肠断灵椿一夕秋空怀明月未曾投可怜风水皋鱼泪却与陵阳泪□流 

　　○元夕 

　　青灯浊酒柰愁何隔巷微闻一曲歌遥想绮罗来往处香风十里月明多 

　　○莫春 

　　雨过飞红乱委尘客中寥落度残春垂帘几坐如新妇燕子杨花故恼人 

　　○中秋不见月 

　　何处华筵酒欲醺西风弦管夜纷纷嫦娥似妬人间乐故敛清光入碧云 
　　独怜病骨对塞檠帘外潇潇暮雨声自是浮云有深意恐人愁见月华明 

　　○有感 

　　论文说剑气何雄惆怅相如四壁空且把穷愁付尊酒此身元在大槐宫 

　　○读书杂感 

　　古人遗冢草迷离往事千秋汗简垂众口雌黄纷似发贤愚枯骨总无知 
　　落笔千言入锦囊提戈百战静龙荒饶他四海声名满也只青编纪数行 
　　读罢齐梁月露辞缤纷丽藻似骈枝却怜鸟迹苍苔上真率还同太古时 
　　椿菌何分大小年抢榆未必逊垂天秋来多病慵□诵只玩南华第一篇 

　　○邺下怀古 

　　袅袅漳河杨柳条还如宫妓舞纤腰魏王台榭成尘土露泣烟颦恨未消 

　　○戏人纳妾 

　　房栊深处隐妖娆不向章台问柳条纵有旧时春色在也应不似小蛮腰 

　　○读苏武传 

　　一片丹心系汉朝旃毛咽尽鬓毛凋胡姬也觧怜忠义故把风流慰寂寥 

　　○哭妹 

　　青灯白昼照虚堂一别人间路渺茫稚子不知慈母去依然戏舞素帷傍 
　　汝忆严亲泪似波相随地下意如何严亲倘问而兄事莫道年来愁苦多 

　　○宫词四首会试时作 

　　垂鬟即觧弄银筝抛掷多年玉指生闻道君王阅歌舞翻从幼女学新声 
　　女伴趋朝向未央知留若个奉君王双蛾画串还窥镜不似而今半额黄 
　　晓殿朝回翠黛颦青菱自顾恐非真笑呼侍女看容貌可似昭阳荐枕人 
　　初绾云鬟态正妍当时即拟至尊怜长门十载容华损纵使承恩异少年 

　　○筑岩蔡丈元日旅馆召妓诗以嘲之姣字兰卿蔡多内宠李氏尤嬖 

　　独将酒圣对花神沉醉东风逸兴新九畹残香君莫采家园秾李正含春 
　　良辰偏值别离时尊底屠蘓欲劝谁蛮素相看挥玉筯知他何处拥蛾眉 

　　○赴试途次书壁 

　　丝丝垂柳拂征缰有客扬鞭指　帝乡寄语金明池上女安排青眼候仙郎 

　　○答友人闺情之作 

　　吴钩初淬电光新侠气思清瀚海尘壮士封侯轻万里任教柳色恼闺人 

　　○偶书 

　　家徒壁立莫澘然且脱鹴裘当酒□但对远□□□好不须词赋汉宫传 

　　○平原道中 

　　风尘书剑久荖跎此日还乡喜气多少妇不知郎欲到还应对镜蹙双蛾 

　　○秋思 

　　鸿鴈声中万木秋故人和泪到心头垂帘不放月明入明月自明人自愁 

　　○述怀 

　　浮生事事似空花回首阳乌景易斜不趁天风三岛去茫茫苦海转无涯 
　　且向仙源一问津懒将七尺付红尘西风鹤背凌空去长作逍遥物外身 

　　○岱宗杂咏 

　　玉皇顶 
　　无字碑 
　　丈人峰 
　　日观峰俗传三更见日殊谬 
　　秦篆碑 
　　望海石 
　　试心石 
　　十八盘 
　　玉女池华山亦有此池 
　　白云洞 
　　御帐坪 
　　大夫松 
　　仙阁岩 
　　回马岭 

　　玉皇顶 

　　猎猎长风万仞巅依稀梦里到均天晚来岚翠沾双袂疑是玉皇香案烟 

　　无字碑 

　　片石模糊岳□祠千秋拂拭不湏疑咸阳竹帛灰飞尽大地都成无字碑 

　　丈人峰 

　　畴昔丈人峰下行丈人老大我如婴只今重过头将白堪与丈人为弟兄 

　　日观峰俗传三更见日殊谬 

　　天鸡喔喔斗初斜想象扶桑吐日华自是迢遥看不见教人错恨海云遮 

　　秦篆碑 

　　祖帝帝业竟谁论雨食残碑带藓痕闻道祝融峰上篆鬼神呵护至今存 

　　望海石 

　　朿发寻师问大还风尘容易老红颜十洲东望堪惆怅羽葢飙轮不可攀 

　　试心石 

　　危石孤县几万寻俯看绝壑昼阴阴石边莫□将心试若有真心不试心 

　　十八盘 

　　杖底风生万壑塞行行鸟道转艰难世途到处千重险不独天门十八盘 

　　玉女池华山亦有此池 

　　东西二岳对嶙峋池上仙踪若个真玉女云车元不定西秦才憩又东秦 

　　白云洞 

　　岚光树色翠千重古洞深深有蛰龙何事白云朝莫起此间不是汉时封 

　　御帐坪 

　　春山访古独踌躇烟树含颦望乘舆惟有残霞天半落至今犹似降天书 

　　大夫松 

　　老干扶疏尘外横白云同结岁寒盟只因秦爵曾相污千古号风怒未平 

　　仙阁岩 

　　汉武东封禅石闾千官剑佩拥僊居金泥玉检无寻处露草荒凉泣旧墟 

　　回马岭 

　　恠石搓牙纵复横骅骝踯躅向人鸣但教留取追风足有日康庄自在行 

　　○迎春二首 

　　特忍春寒试薄裳颓鸦绾就贴花黄莫教游客轻相□道是贫家不觧妆 
　　积雪全消风日和盈衢彩仗土牛过携儿少妇抛红豆不管春泥湿袜罗 

　　○采绵曲 

　　蓬鬓荆钗真可怜短裙窄袂步荒田木绵满幞堆如雪博得人家几许钱 
　　谁家嫂嫂共姑姑联臂郊原意态姝攘袖掀裙争赌快从教香汗滴珍珠 
　　灶无烟火甑生埃女伴相呼促步来采到日斜双臂软暗匀红泪洒苍苔 
　　霜叶缤纷移步难日高犹自怯衣单尔时罗绮丛中妇稳卧不知风色寒 

　　○丰城范子芳为其尊人大宗伯伏　阙上书兼求相国表墓留都下三载余矣不佞夙受知宗伯老师而心高子芳之笃孝于其行俯仰今昔怆然不能为怀辄成四章以赠 

　　云拥夫关虎豹惊回天千载一缇萦何如孝子排阊阖地下丹心日月明 
　　几载寅清霄汉间日明笙鹤杳难攀墓碑乞得如椽笔堕泪还应似岘山 
　　未报吾师国士恩郎君邂逅其青尊断肠不独因离别犹有西州旧泪痕 
　　独携雄剑客神京不为无鱼感慨生别后相思何处望遥因紫气指丰城 

　　○寄家书作 

　　冀北三秋鸿鴈飞欲传消息泪沾衣倚庐慈母如相问莫道天涯未得归 

　　○偶成 

　　异乡风雨几经秋拟仗醇醪破此愁其奈相如贫转甚文君无复鹔鹴裘 

　　○仲觐见和二绝仍以前韵奉□ 

　　□东一片白云飞我欲乘秋戏彩衣君自金门穪大□随缘且住不湏归 
　　鸿鴈声中碣石秋骊驹未唱巳生愁应怜岁暮关山道风雪偏凌季子裘 

　　○清美亭诗有引 

　　曾太师翁怀云先生始居约与客鬬棋松下无论胜负意甚适也比既贵时时召故所善客赌酒为乐吾　师太史公请假归侍间以手谈当戏彩先生从傍指点竟日无倦色于是取东坡诗语颜其亭曰清美而小子骥赋十绝句 
　　闲亭面面是烟霞二仲过从野兴賖敲罢枯棋纤月上呼童然竹煮新茶 
　　红尘赤日长安道处处轮蹄不暂闲清美亭中人坐隐始知乐不减商山 
　　松畔支颐对一枰浓阴覆榻篆烟清长风忽起松涛急似助幽人落子声 
　　藤萝深护子云亭户外春山远送青一片纹楸真□事不湏辛苦草玄经 
　　棊局朝朝伴酒浆颠毛老去未全霜烂柯仙子今何在应羡人间岁月长 
　　山静依稀太古年罢棊胜负总欣然无劳白眼看人世松下匡床任意眠 
　　淝水烽烟接晋都悤悤赌墅未堪娱争如盛代忘机者除却棊枰一事无 
　　李白为诗非苦吟陶公亦有不弦琴棊中禅理谁能曾信手拈来趣转深 
　　主宾父子一亭中珍簟看棊笑语同流水长松白鹤观先生前世是坡翁 
　　坡仙千载擅风流驰骤浮名可自由应逊先生在林壑玉堂事业付箕裘 

　　○云来亭四首为木仲赋 

　　海外三山隔渺茫千秋云气郁相望知君自是瀛洲客来伴青藜杖底光 
　　云气轮囷锦不如非烟非雾照幽居只疑才子毫悬色散入长风满太虚 
　　缥缈云光傍海浓闲亭不锁倩云封□来草树长含润此地曾经起卧龙 
　　白云一片岱宗隈画栋朝朝往复回欲向人间作霖雨化为五色近蓬莱 

　　○嘲木仲纳妾 

　　吏隐金门恣啸歌玉桃偷复味如何房中宛若年方少伏日还应割肉多 
　　攀将弱柳结同心风雨摧残一缕金自是蛮腰春色好虚疑繁绿巳成阴 

　　○小诗寓嘲辄枉见酬中有云渔郎新妇矶头卧洞口桃花笑未休又云从到广陵看玉蕊始知不比落梅香托意甚工再赋奉答义取相谑不计其工拙耳 

　　谩道娇娥半额黄远山旧样未应忘薄情恨杀临卭女到处琴心奏凤皇 
　　晚妆才罢欲行云金鼎香消手自焚夜久檀郎犹未卧背镫先觧石榴裙 
　　才从洞口泛轻舟已见桃花逐水流还倚东风终日笑笑他曼倩仅三偷 
　　琼蕊休夸一朵奇东皇好为护芳姿莫教长袖来相妬化作梨花雨后枝 
　　露泣烟颦傍画阑三眠乍起更宜看只愁絮逐春风乱不似残梅耐岁寒 

　　○答字咸 

　　寒梅开后损精神谩诧枝头结子新争似君家桃叶渡芳姿傲杀武陵春 

　　○昨答宇咸未鄙怀复次来韵三章末章奉嘲 

　　料哨东风半壁寒强歌团扇不成欢遥怜故里人相忆月照箜篌泪自弹 
　　客窻梦破五更寒转忆从前笑语欢匣底雄雌成久别可怜空抱蒯缑弹 
　　春围绣幕不知寒银烛金尊夜夜欢两朵芙蓉俱觧语相如绿绮向谁弹 

　　○用沉次前韵见嘲因反嘲之 

　　三尺焦桐玉珍寒元从爨下奉君欢可怜流水声音好不许中郎夜夜弹 
　　空羡氷肌照夜寒银河咫尺阻清欢王孙纵有金丸在隔叶黄骊未许弹 
　　枕席芳盟久巳寒云轻雨薄片时欢耳边私语声□咽似听浔阳月下弹 

　　○再迭前韵嘲用沉 

　　妬花风雨酿春寒欲赏清尊不尽欢纵有当时金缕调伤心敢向曲中弹 
　　闺里霜飞六月寒美人何处接余欢知君遥想罗裙色愿作银筝膝上弹 
　　梅花纸帐晚来寒才抱瑶琴巳自欢一种娇声生指下弦无大小总堪弹 

　　○忆江南梅花（馆试） 

　　东风一夜扇微和回首孤山长绿萝试向征鸿问消息南枝春色近如何 
　　畴昔江城共岁寒一株幽艳拂雕阑陇头驿使今难问只向梨云梦里看 
　　侯家池馆一枝新雪压风摧认未真争似故山明月夜暗香疏影满园春 
　　怅望天涯树树琼客窻烟月不胜情罗浮梦觉霜天晓忍听高楼王笛声 

　　○元孙弥月欢喜词四首 

　　璇宫视膳奉清欢弥月　神孙带笑看恰值氷轮今夜满人间天上两团栾 
　　祖孙父子一堂中天乐风飘满碧空青石为墙银作榜僊山重现长男宫 
　　太平颂祝徧尧封盛事千秋不易逢星傍少微星更少海当重润海还重 
　　乍传若木长新柯　鹤禁龙楼瑞霭多　九庙神灵俱色喜可能四海不讴歌 

　　○戏作 

　　莫道梅花憔悴余清芬犹足伴幽居千林红紫饶春色移植家园恐不如 
　　一叚韶华属牡丹无情风雨故摧残生愁国色随流水万草千花总厌看 

　　○偶成 

　　几年心似沾泥絮忽见黎涡百念萦试问登徒真好色何如元亮赋闲情 

　　○哭亡妾二首 

　　太乙楼高烛影深曾持彩笔侍清吟只今孤枕楼头卧月色锺声五夜心 
　　一曲将雏喜气生回思前事尚分明道人纵有心如石忍听呱呱夜泣声 

　　○纪异八首 

　　花残玉碎泪潺湲恨乏名香为返魂不意青春灯火夕却传灵语问寒睻 
　　芳魂烛下泣沽巾巳隔人间十五旬对榻谈心银漏换全胜步幄李夫人 
　　新茶会命侍儿烹细听松风涧水声泉水下依然湏此味一瓯浇罢不胜情 
　　此生常恨短因缘犹意相逢在九泉闻道升沉随业转始知一别是终天 
　　前年桃叶堕寒烟邂逅黄垆各惘然话到儿曹俱失恃可能同病不相怜 
　　骨肉情缘本是空蹔时萍聚各西东纷纷涕泪因儿女恠底沉沦业海中 
　　惨□愁云几万重冥途何处问行踪生平不识雕鞍□却索人间撒豆骢 【 郑驯死乘撒豆骢葢冥器马名】 
　　幽显分岐恨有余衷肠已诉更踌躇为言福向心头种因果轮回定不虚 

　　○嘲圆颖山人纳妾山人精地理 

　　恠尔生平爱远游佳山水处便淹留客窻却拥如花女应使文君赋白头 
　　看山到处可栖迟新买娉婷贮翠帷从此千峰慵着眼彩毫且画远山眉 

　　○明妃三首 

　　马首依依汉月斜回看汉阙隔胡沙不如身向长门老犹得时时望翠华 
　　金屋秋深玉筯垂风尘千里转凄共可怜寒上琵琶语还似宫中纨扇辞 
　　敢道良工误妾身君王元自重和亲惟凭寄语毛延寿莫误麒麟阁上人 

　　○有感 

　　□见乾坤□杀机舌锋频掉笔锋挥纵教汤网开三面巳见冥鸿万里飞 
　　何人殿上争如虎有客山中卧似龙白马清流伤往事愿随沮溺学为农 

　　○忆内 

　　金马归来卧白云不堪比翼忽离羣大官他日重□肉肠断还家无细君 

　　○秘馆题壁 

　　薄命元堪弃路隅莫将红泪洒罗襦情知箕帚终无分犹自殷勤事舅姑 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　诏 

　　拟汉武帝罢田轮台诏（阁试） 

　　○拟汉武帝罢田轮台诏（阁试） 

　　诏曰帝王御宇岂其规富强之效鞭笞四夷以明得意亦惟是内修农功和辑其民外谨斥堠俾边尘无耸而已非不能勤远畧以为不足烦百姓而罢中国也朕实不明不深惟宗社大计见汉兴以来匈奴数为边患边吏曾不能以一矢相加遗朕甚愤焉诏求郡国异才可为将及使绝域者抹马厉兵冀以雪白登马邑之耻自是大将军青骠骑将军去病数出塞以我长技当匈奴获首虏颇众而我士马物故亦多又通西域置校尉欲断匈奴右臂旷日寸久糜金钱巨万万仅得渥洼数骑而巳又军侯弘奏匈奴缚马足置城下朕闻之羣臣皆曰于占为不祥天亡匈奴也急击勿失朕信之遣贰师将军广利往无何全师覆没广利降朕用是疚心疾首怵惕惟厉夙宵弗宁乃搜粟都尉弘羊暨丞相御史奏遣卒西田轮台嗟乎自军兴以来丁壮困师旅老弱罢转饷孤人之子寡人之妻穷荒大漠之外骨白而磷青者畴非朕之赤子今疮痍未起呻吟之声未息又使西走数千里而田轮台是重困也捷枝渠犂虽曰广饶水草其地与中国异风烈霜憯惊沙弥望荷戈执殳兼服钱镈士不堪命必死沟渠未通荒芜未辟枵腹待哺又死稼穑甫成趣治亭隧虏骑时扰无日休息又死食不足必输自内地士不足必募自内地展转川途又死此一役海内益萧然雕攰矣夫以高皇帝神圣犹采娄敬言遗虏金缯文皇帝选六郡良家之子屯棘门细柳躬自劳军而不轻与虏角诚为百姓也朕缵承先绪数十年于兹不光昭休德俾元元乐业而第逞其雄心以驿骚海内其若祖宗与百姓何昔苗民逆命虞圣班师穆公悔崤之役而曰我心之忧日月逾迈若弗云来朕纵不能仰媲舜德成干羽之化岂敢忘穆公之悔心自今当务轻徭薄赋课农桑修武备禁将之生事于边者轮台议其罢之 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　疏 

　　拟治河防边疏（阁试） 
　　拟缓三殿及朝门工程疏（阁试） 
　　请告疏 
　　荐禇孺人疏 

　　○拟治河防边疏（阁试） 

　　臣惟天下有二患曰河曰边河之患在咽喉边之患在肩背咽喉塞肩背伤而身不危者古今未有也往不具论数十年来上所蒿目而忧下所搤擥而谈惟治河防边是亟然河与边无岁不溃溃者既虞其莫御而未溃者又虞其终溃也此岂果不可为耶臣谓欲治河其谋宜定欲防边其备宜蚤自河决苏庄穿重堤而北丰单金济化为巨浸岌岌乎无漕矣河臣条上便宜挑朱旺口以挽河流众巳集工巳兴乃议者犹以为非长筭也籨来治河率鲜必然之画旋治旋决骚动无巳时即如泇之役费二十万若谓泇开可无虞漕矣乃河成之日即河决之时闻微赤二湖为浊流所逼而泇几为骈枝矣谈何容易夫全河北注势若建瓴朱旺口之挑果能挽而南乎深十五丈阔三四十丈恶知其能容即容矣伏秋之交恶知其不溢即不溢于此杨村以上小浮桥以下恶知不决啮而他出果尔是又举八十万而付之乌有也此孰非民膏而以供河伯之一怒耶　陛下宜谕河臣愽求能浚川者相地形度水势可挑则挑可止则止或复故道或开新渠务求其当而又仿禹疏九河遗意于入淮入海之处多为之委以杀其怒河患或有瘳乎倘曰事难中更无烦再计或复蹈王家口之辙则奈何臣所谓谋宜足者此也虏之欵历三十载渐以生心曩火落赤之跳梁顺义实阴助之我不克折其狂谋左支右吾以迄于今五路入犯逆志大露边臣谓扯酋犹奉明约即别部不靖可讲而戢罚而惩耳臣以为不然虏之欵岂我威能慑之啖之以利耳辇府库之藏以实沙漠剥军士之饷以饱异类即无它变识者巳嗟其非策而况虏欲无厌我财有穷以有穷给无厌未有能长久者也虏惟利是视既得欵之利乃井欲得掠之利业巳掠矣又许之欵掠而我不能创欵而我不能不厚抚也是虏两受利而我两受害也夫虏不渝盟以酋妇颇感汉恩耳能必其不中变乎能必酋妇不物故乎其部落入冦而彼因以为利能必其不与知乎倘部落中有刘渊石勒其人也者能必虏之力可制乎故不欵亦战欵亦战战形成矣不若先为战之备　陛下宜谕边臣选勇敢简器械明斥候复屯田我操其常胜以制虏可易欵而为战亦可缘战而为欵边患或有瘳乎否则苟幸目前不顾其后是燕雀处堂之智耳臣所谓备宜蚤者此也抑犹有说焉当今之弊莫大乎名实之混淆而治河防边为甚水衡之钱充奸胥之橐囊冏寺之金填纨袴之溪壑兹其弊在经费一也阳侯方虐巳诧锡主之勋汗马无功辄受延世之爵兹其弊在赏功二也建牙酿其灾而归咎于黄绶债帅开其衅而委过于偏禆兹其弊在罚罪三也上以虚文责下以虚文应安望平成挞伐之烈哉伏惟　陛下率作省成循名责实则河功成而边务修矣臣愚不胜惓惓 

　　○拟缓三殿及朝门工程疏（阁试） 

　　臣昧死奏臣闻国家举事必因其时时当举而首鼠尔端莫克自决则废事时不当举则攘臂为之无论拂势戾情亦竟归于废即使幸成而得不偿失其忧方大耳夫霜憯威烈周弃不艺禾炎气曦赫曹明不制裘知时不可也故为可为于可为之时者从为不可为于不可为之时者凶盖自古记之矣　三殿朝门之工烦　当宁擘画者十余年于兹今筮日举事畚插云集臣何敢妄有陈说以阻成议顾臣不胜欵欵之愚窃以为时未可也从古兴大役者必察其盈缩劳逸之形而后敢动财不足则思樽节之未闻以归墟泄之也民不安则思休息之未闻以竭泽渔之也鲁人为长府闵子骞止之解者以为劳民伤财今天下财与民何如哉自陆梁四起戈甲繁兴北拒虏衷战倭西平逆哱而西南定杨酋之难所费奚啻数百万顷河伯横流则又辇府库以投巨浪中迄今未巳也大农冏寺水衡之藏无所不罄以三百余万之入而当五百余万之出持筹者计无所措有仰屋嗟耳财盖不胜诎矣数十年来暵溢之疏无日不上比几辅大水千里陆沉男女之尸矫若巨鱼被发而浮于波澜之莽流离载道鹄形鹑衣泽死暴骸伤心惨目民盖不胜困矣窃计殿门之建金碧丹青翚飞鸟革所费金钱当无算其渔穴中贵干没于奸胥者又当无筭一木一石致自殊方采诸绝壑其费穷檐之力又当无筭况矿税之使藉为口实磨牙吮血靡有属厌剥万姓之脂膏充羣小之溪壑值此财诎民困之时恶能当此役乎夫茅茨不剪朴桷不凿搙题不枅尧不以是贬帝乃其值九年之水而民无捐瘠则轸念殷也曩郁攸不戒盖上天仁爱至意和气未回又有大吴之沴侧身修行发政施仁犹云不遑而奚必急举工役以驿骚海内乎臣谓缓之便或曰　殿门乃响明临御之所迩年深居静摄羣臣莫望　清光徒以　宸居未建早胡可缓也臣以为不然励精图治在　圣心不在殿门之建倘于文华等殿朝羣臣平台暖阁召二三硕辅咨询治道讲论学术亦奚不可而必□大工为或又曰工役之兴藉以食饥民荒政所不废也臣又不以为然今之饥民力惫气竭奄奄待尽岂堪执土木之役哉倘以工役之费移而为赈贷所全活当无穷不然民心既涣天命亦离即栢梁建章穷极壮丽奚禆于治耶语曰狂夫之言圣人择焉惟　陛下裁察 

　　○请告疏 

　　伏以幽明路隔空洒泣于兰闺伉俪情深敢摅诚于莲座痛念亡妻某某日命终隙驷流光时逾五月镜鸾失影泪积千行惟彼生平未谙妇则仰　佛乘于西竺亦知五体频投缚世法于南阎其奈百愆丛集况以身多产育能无秽触神明既迷惑于生前恐沉沦于死后欲超苦海惟藉　慈航谨择某日为始祗延净侣恭演灵文拜礼梁皇宝忏兼诵诸品经咒伏愿慧风披拂法雨沾濡十恶冰消三毒焰灭五漏化为无漏六根变作善根仗一乘荐悼之功指九品往生之路庶永离于苦趣实难报乎深恩谨疏 

　　○荐禇孺人疏 

　　奏为思亲增病不能供职恳乞　天恩俯容回籍调理事臣山东济南府禹城县人由万历三十二年进士改翰林院庶吉士除授今职伏念臣猥以庸琐遭际圣明叨蒙作养之恩滥厕侍从之列自省涓埃未报何敢辄及私图但臣禀赋素弱加以调摄失宜自去年十月以来脾胃损伤饮食减少吐泻交作喘嗽靡宁延医切脉谓非旦夕可愈乃于四月初旬忽接家信臣母孺人魏氏感患风湿举动艰难臣一闻之惊魂飞越臣母年近七旬生惟一子子既远于膝下身又在五病中无论依闾之情舐犊之爱万万不堪惟是臣实有母而不获奉旨甘臣母实有病而不能供汤药亦胡颜立穹壤间耶是以终食而三失匕一夕而九揽衣方寸如焚旧痾转剧形神都改皮骨仅存惟有徼幸　天恩放归田里庶几母子相依可望痊愈臣查得近年编修吴宗达检讨薛三省俱因思亲成病请告还乡臣事体实与相同但京官告病例该堂上官代　奏臣于六月具呈掌院取有同乡官户部四川清吏司主事杨文忠同僚官本院检讨周炳谟保结候题间会掌院升任迄今未题臣之苦情实难久待辄敢哀鸣君父之前伏望　圣慈怜□勑下吏部查核容令回籍调理倘未填沟壑报効固有日矣臣无任恳切祈望之至为此具本谨具　奏闻 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　奏 

　　拟东方朔陈泰阶六符奏（乙巳五月下旬馆课） 

　　○拟东方朔陈泰阶六符奏（乙巳五月下旬馆课） 

　　臣朔昧死言顷　陛下命太中大夫吾丘寿王等除上林苑属之南山臣辄效欵启之愚愿　陛下以泰阶六符观天变顾其说长非可卒竟敢以书奏惟　陛下垂神少加察焉书曰念用庶征易曰天垂象见吉凶圣人象之盖天人之际精祲有以相荡善恶有以相推政先于下变形于上捷于影响不可诬也夫画随灰而月晕阙鲸鱼死而彗星出一物之微上通于天况握干符而驭世者哉臣少诵百家远而昆吾巫咸之说近而禆灶唐昧尹皋石申之术靡不研究谨按泰阶天之三阶也上阶二星为天子若后中阶二星为三公若卿大夫下阶二星为士若庶人三阶平则阴阳调风雨时而天下治三阶不平则冬雷夏霜稼穑不成而天下乱治乱之几非独天运盖由人事焉至尊宵衣椒涂脱珥阳德以布阴教以理则上阶平矣三事调元羣工宣力大法小廉莫敢不饬则中阶平矣衿佩砥节黎甿乐业一道同风太和融液则下阶平矣然三阶以上为主上阶又以上星为主古曰天子好兴甲兵修宫榭广苑囿则上阶奄奄疏阔也间者东瓯之役罢中国以争小夷业称失计又置更衣十二所长杨五柞穷壮极丽兹复籍盩厔鄠杜地长养禽兽以供弋猎臣恐上天之变不旋踵而见矣臣闻泰阶一曰天廷主号令故客星出则有苛令夫令出当顺民心今无故而坏人冡墓发人室庐令戴白垂髫向隅而泣者非所以谨涣汗也臣又闻泰阶即三能也色参则君臣和不参则乖戾今贤良方正布列朝廷　陛下不与商确理道而第偕常侍期门击兔伐狐以为愉快夫导谀之党进则献忠之士诎矣非所以治泰交也臣又闻泰阶在中宫斗魁之下与天极相近而天苑十六星列在外垣明人主当端居大内不宜外作禽荒今遗九重之乐而骋蔓草之墟轻万乘之尊而鬪轶材之兽则无乃紫微玉衡之旁悉化为天苑乎非所以尊宸极也如是而望泰阶平天下治岂可得哉昔在唐虞土阶茅茨无所纷华故景星见其歌曰日月有常星辰有行比及秦政内筑阿房外修驰道天下苦之荧惑守心秦卒以灭此其尤大章明较著者也伏惟　陛下鉴虞秦之得失尊九五之威仪亲正諌之贤臣去拂民之苛令罢起上林苑则天意孚而休征集矣臣朔不胜惓惓 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　表 

　　拟封矿洞罢采珠池宝井守臣谢表 
　　拟上以光孙生加上圣母皇太后徽号羣□□表 
　　拟皇上书禹恶旨酒于内殿羣臣贺表 

　　○拟封矿洞罢采珠池宝井守臣谢表 

　　伏以圣德天敷轸罢劳于郡国　王言春盎停开采于山川省　国家可巳之供留造化自然之利迩遐被泽中外腾欢臣等诚惶诚恐稽首顿首窃念九重之好尚实关四海之安危财皆其财本无庸于封殖宝得其宝亦何事于珍奇追惟　明主之初心无非惠民之实意祗缘经费渐绌以致谀言得行内使交驰如虎斯翼羣党分布若猴而冠双南之产有穷五丁之斵未巳加以采珠海上亦复求宝滇南泪巳枯于鲛人目或眩于燕石幽岩穷谷尽摉大地之藏暑雨祈寒徒敛普天之怨仰奉　尚方之朽蠹俯资宵小之贪饕嗟细民其何依宜至圣所不忍恭惟　皇帝陛下弥沦元化绥靖嘉师　干健储精万国运诸□上离明普照八荒具在吕中顷因天变屡形特虑民艰孔棘爰宣明诏用布宏慈谓麟趾褭虢何禆务之大即珠池宝并第供玩好之私累德且以累民所获不偿所失宜加严禁毋使擅开曲岫埋云宝气顿沉于五夜澄波侵月瑞光空贮于重渊岂徒使物力之弗殚且以明　君志之无欲臣等职专守土才歉承流叹鸿雁之劬劳徒矢心其何补求牛羊之刍牧聊藉手以无惭伏愿行如其言终惟其始散财发粟长流周武之恩抵璧投珠永懋陶唐之德臣等无任瞻　天仰　圣激切感戴之至谨奉　表称谢以闻 

　　○拟上以光孙生加上圣母皇太后徽号羣□□表 

　　伏以□璇宫积庆欣看后嗣之克昌　紫极承欢快覩上仪之载举绵洪休于奕世揭显号于重闱宗社光辉华夷闿泽臣等诚欢诚忭稽首顿首窃惟圣主贻谋百代欲亲亲贤贤之不穷皇穹锡宠一人必子子孙孙之勿替顾银潢演润盖自源深琼干分华粤由本固惟内治同坤维之奠肆后人继离照之明繄考成周实称上理葛覃樛木媲德于肃肃雝雝麟趾螽斯发祥于振振蛰蛰不有思齐思媚畴基丕丕显承目昔有征于今再见恭惟　慈圣宣文明肃贞寿端献恭　熹皇太后陛下安贞应地光大承天妫汭嫔虞佐　帝猷之允塞涂山诞启开　王道之敬承懿德素隆繁厘骈集春回　长乐政当甲子初周瑞霭东华忽报曾孙载育前星接彩映宝婺以焜煌幼海连波傍瑶池而滉漾况葭灰始动适符阳长之时且桂魄将圆显示月恒之祉休嘉若此颂羙云何伏遇皇帝陛下　荡荡尧仁夔夔舜孝自天申命虽泰道之方亨惟　圣尽伦乃谦衷之愈惕谓有孙有子实缘启佑之慈而得寿得名可乏尊崇之典告诸　郊庙达馨德于百灵率彼吏民萃欢心于万国鸡人罢唱惊雷闻玉辂之音凤掖乍开承日光翠华之影望　龙颜而舞蹈随豹尾以趋跄兰殿风和椒涂昼永金丝交奏声追韶濩咸英　册宝并陈色夺云霞日月合成一十二字昭垂亿万千年　巨典告成　湛恩随播将使英贤结绶同来仪凤之庭且令父老扶笻共叹祝禽之网都哉盛事允矣美谭臣等叨列鹓行倍深雀跃仰识　九重之爱日思陈一德以补天伏愿　益励敬身弥宏锡类养以天下勿袭问安视膳之文警于日中常厪裕后光前之想宣慈和于凤诏托之言不若见诸行肃谕教于　龙楼慎厥终则当惟其始家齐国治老安少怀多寿多男永协唐封之祝卜年卜世远过姬箓之期臣等无任云云 

　　○拟皇上书禹恶旨酒于内殿羣臣贺表 

　　哲后防微垂戒特严于适口英君法古反观常欲其惊心圣学契千年忘情曲蘖宸居题四字取义箴铭知畜德之日新宜豫鸣之雷动臣等云云惟茹毛饮血之世仅有汗樽即饭匦啜鍜之时曾无狂药追夏王锡圭而御宇乃仪氏作酒以献君虽可颐神殊能乱性时方下车悬鼓遑思举盏之欢况且尤矩右绳肯兆滥觞之祸随加疏绝用杜沉酣然欲窦易开故乱阶继起登糟堤而远望徒夸牛饮之娱凿酒池以荒游竟致牝晨之孽沛宫击筑饮阑迭唱飞云汾水横舟酣甚空歌落木对酒而忧去日持杯以劝长星造玉薤于隋宫十年不败进翠涛于唐代千日弗醒忘抑抑之仪但知濡首肆陶陶之乐罔恤弃身匪遇今时孰遵古道兹盖伏遇　皇帝陛下贞资醇美明德馨香酌量爕理之宜酝酿和平之化觧泽恒沾于万姓奚取投醪泰交罔替于羣工讵同设醴国蠲烦税鄙汉庭榷酤之贪民乐豊年陋唐市醉人之瑞身甘淡泊力搀漓即稍御夫樽罍亦何伤于旒纩然以礼成百拜安事怠荒爵止三行宁容沉湎醉乡楚处何如游翰墨之场欢伯为朋孰与近忠良之佐将存理而遏欲乃援古以凖今爰念轲书曾言禹德彼其会万方之玉帛治岂未隆奠五服之山川功非不伟宜享九重之乐犹裁一味之甘矧在斯时尤为当慎肃瞻遗范遂亲洒夫毫端昭揭内廷俾常存乎目底匪矜手画实得心传流霞空贮于金罂酿露不登于玉斚曲生远遁取来龙衮之前红友深愁难列凤楼之里壁轮照夕厌琬液而弗斟钱蕋娇春挥琼酥而莫进尘满瑠璃之盏灰蒙琥珀之杯桑落兰生谩称上品椒浆桂醑杜着嘉名盖懿行前陈若见当年之兢业故虚怀内有不图此日之晏安堪比韦弦何殊药石臣等学拘□粕器限斗筲醒狂不效次公中圣敢为徐貇自惭尸素久承湛露之恩欲竭衷丹未献回波之诚惊看御墨挥后殿以焜煌仰识圣情师前王而惕励永绝如渑之味应超在镐之歌踊跃奚胜揄扬曷罄伏愿求贤若渴从谏如流黜羣小之甘言成四方之醇俗察奸于未着宁教错认蛇形防患于将来肯使潜居鸩毒多才汇进异楚国独醒之臣万化昭登同周家既醉之治 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　笺 

　　皇太子暑月宫中视学笺（乙巳六月上旬馆课） 

　　○皇太子暑月宫中视学笺（乙巳六月上旬馆课） 

　　伏以　德由天启韦弦尤藉于见闻　学贵日新铅椠可疏于清燕必无逸以居逸乃巳精而益精愿发酉阳之藏常勤乙夜之览恭惟　太子殿下　英资玉裕睿质金相扬游雷之声尊居苍震垂明两之照吉应黄离经幄频开左图右书之时御儒臣屡接春华秋实之兼收兹当朱夏之临暂辍青宫之讲敢陈悃欵用助缉熙惟宗庙社稷之基悬于主器而圣贤帝王之道载在遗编观古可以知今因言可以得义顾道共深造宜殚夙夜之勤时不再来当及春秋之富山亏一篑无以就其高海纳百川所以成其大欲贻喆命岂溺晏安况邪正不能兼存理欲恒相互胜师保既远则貂珰粉黛之弥亲坟索弗观将丝竹觥筹之交进山木之萌有几径茅之塞奈何是为一暴而十寒窃恐进寸而退尺我　皇上留神谕教式隆启佑之慈则殿下励志进修可乏怠荒之儆然而谀耳之肴说必且借口于烦歊此谓小忠殊非长虑自昔诗书弦诵宁论春夏秋冬即事旁摉何妨静摄且凉生殿阁讵有流金烁石之炎日永宫闱雅多视膳问安之暇倘翱翔文雅之囿斟酌道德之渊探精蕴于古人玄珠可得讨典章于昭代金镜具存义理会心英华娱目岂徒禆它年之化理抑亦养此日之□和伏冀　谦光特加干惕臣等无任惓惓祈望之至 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　议 

　　处置宗禄查核边饷议（馆试） 
　　赈畿南灾民议（馆试） 

　　○处置宗禄查核边饷议（馆试） 

　　今天下大抵苦不足也而其最不足无如宗禄与边饷天潢之泒衍而　宗日众北虏南倭之患棘而边之募兵亦日众乃所为供其禄与饷者提封不加郭也以有尽供无尽以故民愈贫而　宗与边亦愈以不给当事者蒿目而忧以为计划无复之耳夫立法者不能保其久而无弊迨其弊也则必复有人焉斡旋整顿于其间或师意而畧其迹或循名而责其实故其法常新而天下可以久安则今之　宗禄边饷有不容不亟议者巳曩诸臣议　宗藩所谓定本支之数严妾媵之额核子女之滥减君主仪宾之俸业巳采而行之然无救于匮盖此其不者也又欲将各藩之禄着为定额但使通融不复增益其说可喜而实无当禄与爵相称者也爵如故而禄渐分数世以后将有立冕朱绂不获儋石者矣于体不甚亵乎故封爵之当限无俟再计而或者难之则以　高皇帝令甲故嗟乎　高皇帝岂逆计二百余年后食租衣税者如是其众哉国初　亲王禄五万石后乃减而万石最后有二三千石者其意可推也愚谓各宗一子世及矣众子之爵皆当限亲王无论郡王之众子限镇国将军几人余皆为辅国镇国将军之众子限辅国将军几人余皆为奉国以下皆然费必大省或虑其哗而难制则宜先下　明诏示以不得巳之故巳封者勿革而第裁未封者又开四民之业俾人自为生母徒仰给于县官庶几帖然乎此所谓师　高皇帝之意而畧其迹者也至若边饷则循名以责实而巳国初右军粮又有军屯大要以一人守二人屯屯者足以养守者即有征发费不及民法至善也其后武弁侵渔屯法坏而饷始增然饷犹与卒相傅也乃今有无卒之卒因有无饷之饷益冐虚名而寡实用失试言其槩有实而虚有似实而虚又有虚而虚　卒之急贷以母钱比及给饷扼吭而责子钱之入岁月既久子化为母而卒立稿矣此虽有饷惠不及卒所谓实而虚也厮养弄儿山人游士或假术以巧中或借势以先容往往以一人兼数军之饷此曹既乏韬钤又不任受甲而坐食幕府所谓似实而虚也亡逃物故隐覆不闻私其月粮以饱囊橐间值点查则顾田夫市人左支右吾伎俩既熟莫可方物所谓虚而虚也夫此军饷皆闾左膏脂鬻妻卖子而供者也奈何令侵冐至此哉然弊所繇起非一朝夕间之各边无地不然问之大将以至百夫长无人不然卒然核之良亦难矣愚谓宜择公忠宪臣奉　玺书以往虚军之饷尽征于官匿者以柱后惠文治之而又清查屯田顷亩子粒必使无隐岁可得饷百余万民力或稍纾乎然此两事人人能口之而无敢身任者惧首事之祸而避刻徼之讥也此在　圣天子与密勿元老深计而决行焉不则道旁之合安覩其成哉虽然　宗禄边饷皆取给于正赋而为正赋之蠹者矿与榷也　皇上见重宝珍货襁属而来以为矿榷所得乃不知宗室边军所恃以为命者巳剥削尽矣故矿榷未罢两事可无论也谨议 

　　○赈畿南灾民议（馆试） 

　　今岁畿辅大水没室庐漂城郭　　弥望禾黍一空民无所得食流亡载道泽死暴骸忠计之士争搤掔而谈赈恤顾救荒无奇策自昔叹之谈何容易古者三年耕必有一年之食九年耕必有三年之食遗人掌委积以待施惠廪人诏谷用以治年之豊凶防患甚预故猝有水旱民无捐瘠今毋论三年岁之入足以给岁之出于备荒之具一切无有至于大侵骇而□之是病因而索医虽有扁鹊俞跗犹难措手巳虽然业失于始可坐视而不为拯乎夫遇非常之灾必施非常之恩始克有济今之孑遗玉珠糟糠饔飱草树菜色鹄形憔悴巳极倘复餙空文事小补玩日愒月是无民也语曰鸟穷则啄兽穷则攫民穷则乱饥塞切身欲其无为奸邪不可得也彼计等死耳束手亦死攘臂亦死与其束手而死也毋宁攘臂以幸须更之生一夫揭竿呼于薮泽应者何啻千万窥京师则根本摇据漕河则咽喉绝走兖豫则腹胁伤勾夷虏则肩背危是无国也可不为长虑哉愚谓今之□济如沃焦釜如塞漏舟上下恊心中外井力或救万分一耳夫治病者非必创为方也郎前人所巳试量其脉理荣卫而增损之则病可巳救荒之法巳试于昔而可行于今者大约有六曰发粟曰煮糜曰平籴曰劝施曰通贾曰抚流今之预备仓社仓义仓皆以待赈也然按籍而给则贫未必脤赈未必贫又民奔走数十里以冀升斗而支放稽迟比及得粟不偿久候之费故户宜清核期宜预定则发粟当议也曩各省灾尝煮糜矣然无救于民死盖去民远则民以竭蹷死饥民羣聚又以疾疫死夜卧无卢又以暴露死里胥干没又以不沾实惠死宜于每州邑设糜场数十处择富而好义者董之各置寝处之所有司时时检视则煮糜当议也平籴法甚善顾安所得金乎今欲留赎锾缺官等项此涓滴之惠耳夫旋籴旋粜其金不损又何爱焉倘于水衡冏寺借数十万给被灾州邑择人远籴粜时量增原直以充转运之费庶市价不至腾踊乎则平籴当议也今闾里萧条其为陶朱猗顿几何人即欲劝施恐应者寥寥耳宜仿宋臣费从热之奏不必尽责以捐赀或减直以粜或薄息以贷但利予民有司即为激劝或扁其门或复其役或予以官庶乐从者众乎则劝施当议也古称年不顺成关梁不租山泽不赋周礼舍禁去几是也乃今有租外之租赋外之赋矣贾皆裹足不往以故市价弥昂宜亟下令贩菽麦米粟者毋得有纤毫之税贩者辐凑价自损矣则通贾当议也民不幸弃捐坟墓扶老携幼流于他方其计划无复之耳流民所往其年必丰赈亦何难而有司秦越视之以故道殣相望谓宜随其所至验口给糈愿留者予以田庐代之牛种民无生而有生矣则抚流当议也然愚谓有救荒之人无救荒之法为守令者有如富弼之在青赵忭之在越荒政不问而自举不然徒滋弊窦耳宜　诏抚察监司秉公稽核厚劝其勤而严惩其不职民生其有赖乎抑闻之天地生财止有此数此盈彼歉理势固然李梅实多者来年为之衰新谷熟者旧谷为之亏物固不能以两盈也今内帑所积无虑数百千万此数百千万非从天降非从地出皆亩隶之脂膏也盖藏尽矣又值凶年何恃而不毙诚涣发　德音出其十一以佐百姓之急所全活当无筭矣若谓此以供　御不得辄捐则请以节爱之说进君心也民肢体也肢体伤则心憯怛古帝王民有饥者食不重咏民有寒者冬不被裘损上益下且乐为之况此区区祗为天府之朽蠹乎顷　皇上轸京师之灾巳发十万矣京师吾民畿南非吾民乎有如民穷而乱弄兵潢池即倾内帑之藏能遽底定乎此愚所为抱杞忧流贾涕而未敢深言者也谨议 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　对 

　　汉文帝诛薄昭或以为仁厚中有神武田叔烧梁狱词或以为善处母子兄弟之间二事宽严得失何如对（馆试） 

　　○汉文帝诛薄昭或以为仁厚中有神武田叔烧梁狱词或以为善处母子兄弟之间二事宽严得失何如对（馆试） 

　　客问于余曰文景汉贤主也文杀薄昭而景从田叔言不竟梁文狱以两事相提而论一为帝舅一为帝介弟不相称贵倨哉又俱有太后在其所恃同也一杀汉使一杀汉议臣其所犯同也一当诸吕放恣后一当七国叛乱后其不可不惩于前同也乃以严若彼以宽若此孰得孰失子其剖之余曰皆是也客曰子岂以文帝慈仁故宜矫之以严景帝刻礉故宜济之以宽欤曰否朝廷刑宥有不易之定矩宁得以意为重轻哉客曰子岂以昭之罪状巳奏故文帝不得弛刑梁之狱词未上故田叔得以隐恶欤曰否天子以好生为德何难于平反人臣以守法为公讵宜置罪人不问哉然则胡为其皆是也曰断天下事者惟是情法两端法觭重则情轻然法必恊情而法始正情觭重则法轻然情必傅法而情始安合则两得离则两失者也昭椒房之亲耳梁王则帝之同胞先帝之遗体而国家之屏翰也其不同一矣景帝梁事窦太后泣不食后梁王自以病死而太后曰帝果杀吾子又泣不食有如梁王以罪伏诛太后不胜舐犊或至捐生则奈何乃昭之死薄太后无恙也意必能以义自解乎其不同二矣七国叛国梁王出兵与之角故吴楚不能越梁而西其功有足多者彼岂真有不轨之心哉乃其迹涉不轨胜诡实为之昭之功无可称而罪无可诿也其不同三矣故处薄昭则法为重而不闻大伤太后之心于情亦无戾也处梁王则情为重而梁王乘布车伏斧质请罪阙下于法亦无乖也向使太后不胜私爱日夜啼泣必欲全昭文帝且以议亲之典赦一人以慰母心又使梁王称兵犯顺欲危社稷则见无礼于君者当如鹰鹯之逐鸟雀而胡为乎狱词之焚哉甚矣情法之不可相离也持胶枉之见者知有法则不知有情倘太后不食而死亦可弗恤耶是天下有无亲之国而郑伯黄泉之誓未为非也知有情则不知有法傥亲藩谋逆亦可弗诛耶是天下有无君之国而周公管叔之辟未为是也此皆见东而遗西执规而非矩三事不相矛盾耶夫惟合情与法以论其世而知宽严之各当矣虽然本支戚畹禄重则易骄位尊则易逼所贵闲之于蚤耳文帝爱昭渥其赐予可也而使之典兵不开恣肆之端乎景帝不惜名器使梁王建天子旗出跸入警甚乃曰千秋万岁后传于王不启觊觎之念乎卒使薄昭不能全其生梁王不能终其爱则二帝之过矣故论其处此俱未为失厂屰其致此俱未为得也君天下者毋亦谨乎微也哉客唯而退 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　论 

　　体统正而朝廷尊论（阁试） 
　　续文德论（馆试） 
　　行天下之大道论（阁试） 
　　惟君子为能通天下之志论（馆试） 
　　天地为大父母论 
　　四维论（馆试） 
　　为之自我者当如是论（阁试） 
　　驳文中子好诈论（馆试） 
　　本原之地在朝廷论 
　　圣人人伦之至（戊戌场中墨） 
　　烧绝栈道论 

　　○体统正而朝廷尊论（阁试） 

　　人主合天下以成其尊必挈要而后可夫主势尊矣非自为尊也由匹夫匹妇层絫而上之而有百官而有宰相而后有天子丝牵绳联总归于一然后见其尊假令无所以维持之则国异政家殊俗天下之势离涣不相属即天子亦人耳乌能独运于巍巍而尊无与对哉体统者维持天下之具所为合众卑而成尊者也不可一日弗正也而正之则有要矣周官一书论体统最详盖必有三公之爕理三孤之寅亮而六卿羣辟始有所禀承藉令公孤不具即具矣或不获尽其职是使周召无笃棐之勋而成周无太和之治也夫摇木者一一摄其叶则劳而不徧拊其本而树巳摇矣取鱼者必摄万目而后得则烦而难摄引其纲而鱼巳囊矣宰相致治之木纲也欲正体统必先论相而人主鲜能任相何也此其患成于自用而起于疑夫君有所疑则天下事无不可疑而其下亦无不人人自疑宰相近君者也避市权之迹故其自疑尤甚夫天下之权不可无所寄也不明而付之则必有人焉潜而窥之有一人焉显而避之则必复有人焉阴而就之于是为出彘于是为圃池于是为桑痈丛神而弊不知所纪极矣则无乃向之自用乃其所以倒授大阿者欤嗟乎帷之外目有不见里之前耳有不闻人主提衡四海兼总万机而欲以一人之耳目穷之必不得之数也则孰与破拘桨之纲杜猜嫌之隙择贤相而任之乎夫百官万民肢体也宰相腹心也天子则元首也欲成元首之尊无自隔其腹心也夫 

　　○续文德论（馆试） 

　　北齐杨遵彦着文德论以为古今词人皆负才遗行陆机渭左思为伧父 【 音振】 伧父因而借口雅士不免汗颜余有感焉续为之论论曰德与文其有二乎哉其未始有二乎哉说者谓圣门四科德文并列故自昔命世之儒华国之彦或咀道腴或泛秇海或以匹夫风百代或以词组耀千古盖立德立言俱称不朽云或曰德行文秇轻重悬矣德有可观即少文如勃不学如光犹能建为刘之勋竖拥昭之烈不然相如之文焉而窃赀子云之文焉而美新虽逸气凌云雄词吐凤何禆于世哉然则冠冕人伦羽翼圣教惟德是赖而奚以雕虫小技为嗟乎斯背岐德文而二之余不谓然也德诚内凝文必外炳德为文根文为德华譬卞壁有成虹之气隋珠有代月之辉自然之符不容揜也三代以上元精未漓师济在朝雍睦在野当其时岂尝舐弱翰而课词操薄蹏以角技考诸诗书所载巨而圣臣贤相之谟议微而牧夫游女之味歌穆如清风湛若玄□□文之文深于文矣孔子曰文不在兹乎何文非德□曰有德者必有言何德非文斯岂不同条共贯哉然而有文无行古今同慨何也则非文也真也夫文有真赝大块布德夭乔丛生素英丹蕚缤纷葳蕤真文也剪彩成花镂玉作叶总极人巧终非天然赝文也士亦有之真文发自性灵赝文袭于唇吻士惟不足于真也乃竞趋赝惟竞趋赝遂益以忘真是故以文妨德大较有五一言入微辄夸混沌之凿只字创获自诩象罔之探敝帚千金燕石十袭是谓矜心妨德一也浏览千载反卤莽于现前冥搜六合顾阔畧于啀步秕糠物理土苴人纲是谓忽心妨德二也羔雉既餙甘世味其如饴牛鼎堪媒游大人而若骛但狥五斗顿忘七尺是谓躁心妨德三也声名相轧乃吹毛而洗垢意气相胜遂引绳而批根口有雌黄腹生麟甲是谓忮心妨德四也宦游稍忤托哀怨于吊湘闲居无聊寄谤诽于种豆墨墨失志咄咄书空是谓褊心妨德五也其餙章绘句岂不以文自命徐而察之心矜者其文亢厉而多浮心忽者其文汗澷而多诞心躁者其文迁就而多谀心忮者其文刻深而多盩心褊者其文愤懑而多激以视大雅之章盖熏莸哉不知咎其文之赝而第曰文人无行无乃因蹪而废步欤夫子日不知言无以知人也故虞庭在治忽以出纳之五言夫惟文与德合故淑慝治乱可以坐照使文无与于德何以观人而论治矣余悲世之不察而视阐道之具与赘□等也 

　　○行天下之大道论（阁试） 

　　大丈夫之大岂不以道哉道者天下所共由故谓之大而何独大丈夫能行之惟不以私心小之而巳夫道与我非二也以我求道非幻冥而不可控揣也惟是种种之私生于其心则心体始小而不足以配道是故见有所蔽则面墙焉而不能行意有所杂则茅塞焉而不能行情有所局则限于畛域焉而不能行耳目有所夺则岐之中有岐焉而不能行鼓舞有所倦则百里半九十焉而不能行即有六通四辟之途孰为趋之而孰为至之哉大丈夫者无私者也无私则神澄故其明足以察无私则气锐故其断足以决无私则念忘故亦明亦断亦何明何断其行之不迷也若适越而指南也其行之必以渐也若千里而始乎跬步也其行之惟日不足也若亦步亦趋而瞠乎恐后也是真能行道者也故独直而不为激其济而不为随惟其道而巳矣进若鸷发而不为躁退若弩持而不为□□□道而巳矣自古巨儒硕辅处而负□□□□□□□□□□□必归焉而孰知无私一念宾为权舆乎甚矣私之不可有也有私欲有私见彼突梯脂韦决性命以饕富贵与大道固相枘凿乃若师心自用以恢恑憰怪为豪举亦道之所不载也顾彼则众共口之此则亡不左袒者譬荆榛芜秽人犹知其非坦涂也迨引之羊肠九折之阪鲜不诧以为奇观矣故曰道之不行也智者过之愚者不及也夫循辙者犹居道内超乘者常居道外求道君子慎勿以私见入其心哉 

　　○惟君子为能通天下之志论（馆试） 

　　同人者非强我以同天下也又非强天下以同我也惟其同之以神神洽则迹不能问大道为公而无不同矣故曰惟君子为能通天下之志未有不通而能同者也今夫人身目视耳听手持足行各司其官不相通也惟志动于中则百体不言而喻视听持行可独用亦可兼用何则耳目手足之用以形而心之用以神神故无不通也君子通天下为一身惟其神而巳且人与我对而为二天下之人又分而为百千万亿天下人之情欲嗜好又各自为百千万亿而不可穷合于此必□于彼有所应且有所不及应而恶乎同之噫情欲嗜好非心之真也人之真心是名为志我亦此志天下亦此志血脉联焉痛痒关焉惟是以私汨其真而人我之相始分自智而愚人自尊而卑人自肥而瘠人我以恣睢凌轹求胜乎天下天下亦乔诘卓鸷而求以自胜胶戾乖剌转相炭欲道德一而风俗同必不几矣君子无私者也无私故忘我忘我故视天下无非我由我志以达诸天下之志若江河决□而溪沟浍靡不盈也若阳春布而天乔之伦靡不欣欣荣也是故人有所困而欲舒则毋以难强之人有所郁而欲吐则毋以愎距之人有所□而欲展则毋以忮阻之如是焉则通矣其人君子也者而吾之为收罗则爱行而知劝必共济矣其人小人也者而吾之为疏弃则恶当而知惭必弗怨矣其人始小人而卒君子也者吾忘其旧而亟与之其人心君子而迹小人也者吾矜而谅之如是焉则通矣口然而心不谓然吾不从其口而曲体其心则通一人谓然而千万人不谓然吾不从一人而从千万人则通非常之原黎民惧焉盖千万人不以为然而吾独知其为然及臻厥成天下晏如也则又无不通矣夫通难言也有不通而塞有似通而实塞唐虞之时流四凶挞庶顽至严肃也且曰罔违道以干百姓之誉而羣后和于朝万民和于野夫非以同同之也以不同同之也所谓同之以神者也世之衰也意见角立相轧而为争争不胜又借资而为党争与党交乱又两持其说而为调停其祸起于不同而成于同则同之以迹耳故曰君子和而不同知不同之为同者庶可同人也夫 

　　○天地为大父母论 

　　盖书曰惟天地万物父母则儒者大父母之说所由昉乎顾人知其为大父母而鲜有体其心者蔽于私也夫生生者其天地之心与天与地穹然积气隤然积形大化氤氲终古不息而物自生自育于其间天地何心哉故曰天地不仁以万物为刍狗安称父母安所得其心而体之嗟乎是未知天地与人原同一气也子与父母身体发肤靡不受焉喘息呼吸靡不通焉是谓一本而有本之本焉则此众父母皆禀气于大父母易曰大哉干元万物资始至哉坤元万物资生始之生之且得不称父母乎阳燧见日则然而为火方诸见月则津而为水虎啸而谷风生龙举而景云属一物之微与天地常相联络而况含齿戴发之民乎故首员趾方负阴而抱阳人之所以象天地也回阳曦之驭生幽谷之桼飞六月之霜致三年之旱人之所以感天地也和风丽日忧士亦为怡颜穷阴冱寒壮夫且为变色又人所以感于天地也何者父母与子其气固未始有二也子而不体父母之心命曰不肖人而不□天地之心亦岂天地之肖子哉紫阳氏曰天地以生物为心而所生之物因各得其心以为心人也者物之最灵者也喘蝡肖翘甲拆勾萌之细一有损伤介乎吾前犹为愀然不忍岂其同胞而以秦越视惟是情生境隔一膜之外都不相关于是自贵而贱人自智而愚人自肥而瘠人甚且敛天下之愁苦以成巳之娱乐而有所不恤亡论自失其本心其无乃非天地之心乎或曰天难谌命靡常显赫而不可测者无如天地而曰父母何也夫使天地有生全而无肃杀有眷顾而无谴责则父母万物之用有时乎穷故肃杀所以为生全也而遣责所以为眷顾也则造物之用意微矣然天地于物虽未尝偏有所遗而未能不独有所注熙熙攘攘有欲则争所为整剂之者惟宗子是顿故其宠绥甚殷而其责成亦甚备自非加意燠咻元元安所托命哉然则位九五者尤当軆天地之心 

　　○四维论（馆试） 

　　盖管子以礼义廉耻为国之四维曰四维不张国乃□亡而柳子厚□之曰廉与耻义之小节也不得与义抗而为维吾见其有二维未见其所以为四也世多讳之而吾以为是恶足辨哉天下之理合之浑然万可为一析之犂然一可为万仁义礼智命曰四德要其实一仁足以统之义礼智可与仁抗而为德廉与耻不可与义抗而为维哉古圣贤或专言义盖未有合礼而悖义得义而失礼者即礼义亦安见其二耶故合之为一可析之为四亦可是无俯置喙也独怪二子之未及其本也盖四者在下为风俗在上为纪纲而所以握其纪纲风俗之枢者则在人主之一心夫礼义廉耻根乎性哉而发于情人即矞宇嵬琐试面折其越礼灭义寡廉鲜耻之行必作色不肯受夜气月明自省其所为必涊然汗浃背也曾有人而无是心者乎惟其劘于接构溺于缘染故有所迫焉不暇顾而失其心有所宜焉不及觉而失其心有所狃焉不能自克而失其心治民者曰吾操整一人羣之柄奚施而不可彼其不暇顾也吾且为之阜其生彼其不及觉也吾且为之敷其教彼其不能自克也吾且为之明其赏与罚有不回心向道者非夫也嗟乎函夏之金黔首之众习尚嗜好万有不齐讵一政之所能把握一令之所能约束也哉故莫如求诸一心人主之心甚不可中于欲也欲心之与礼义廉耻若炭钩绳之不相入一中于欲则源巳浊矣而胡以冀流之清表巳枉矣而何以期景之直即有所铺张绸缪以涂天下之耳目而我匿之人且意之我餙之人且窥之经曲等杀所以为礼也上好奢丽则羣臣百姓乘是而后僣斟酌调剂所以为义也上好曲私则羣臣百姓乘是而后颇奖清修抑贪墨所以为廉也上好货利则羣臣百姓乘是而后鄙树风声昭激劝所以为耻也上好放逸则羣臣百姓乘是而后纵如是而望其移风易俗必不得之数也且维有系属之义焉天下之心与君涣而不联而不得言维君之□与天下之心隔而不贯而亦不得言维故所谓维者不徒形骸之摄持而在□□之周浃吾以礼义先而天下未有不以礼义应者也吾以廉耻先而天下未有不以廉耻应者也何者其心同也语曰君者盘也盘圆而水圆君者盂也盂方而水方言上行下效不爽毫发也赵灵王好鵕■〈寿鸟〉羣下咸冠■〈义鸟〉官晋文公不好服美举国皆衣牂羊越王勾践好勇而揖怒蛙战士为之轻命此鄙好也而犹若是又况秉彝懿德触其所自有乎周以关睢麟趾之德照临于上当其时兔置武夫江汉游女皆忠贞洁白可播于弦歌秦人灭德欲以法术督责天下赭衣半道囹圄无虚而奸伪萌起不少衰止岂礼义廉耻丰于周民而啬于秦民哉所为导之者异也管子天下才也而不达正心诚意之旨三归反砧已身巳自不检查公内行滛乱而四维之不绝者如发耳圣门羞称政在于此柳子第摘其语之小疵何也夫万斛之舟苟无维焉则泛泛于江湖而靡所止然维一也使楫师用之则可凌风波之险使臧获用之则为人笑今以国为舟以四者为维非赖主德其何能济美三代□王固治□之楫师也 

　　○为之自我者当如是论（阁试） 

　　君子之心知有我乎不知有我乎以为不知有我则我不可不尽也以为知有我则我之心为累而我益不可尽也夫惟无我然后能尽其在我故能济天下事者不以事入其心者也范仲淹曰为之自我者当如是其成与否虽圣贤有所难必此非仲淹之言而古圣贤之言也孔曰先事后得孟曰有事勿正而董子亦曰正其谊不谋其利明其道不计其功皆于此意互相发乎且我非块然躯壳而巳具四端之谓我备万物之谓我塞两间而参三才之谓我我之所得于天诚厚关于世道诚巨而所为自待者诚不可轻天下事纷如猬毛我能析之隐如伏弩我能照之迅如倒海之澜我能回之曾有丝毫不责成于我者哉然我有真有妄不可不务白也凡属于我者真我也不属于我而误认以为我者妄我也一有妄我之念据于其中于是同我则喜异我则嗔便于我则言否则默见以为利我则前不利则却利与不利两无所见则且前且却而靡所定彼其方寸问俄而焦火俄而凝自顾之不暇而奚顾天下事哉君子之心有真无妄非徒不计利害也乃并亦不计毁誉非徒不计毁誉也乃并亦不计成败夫事之一成一败宗社安危生灵休戚于此乎系讵能恝然无动念彼则日事之在我者吾为之其不在我者吾听之幸而济宗社生灵之福也即不然天地鬼神或将鉴吾衷焉耳故有时乎特立独行而非以立异有时乎同心同德而非以植交有时乎明诤显谏而非以沽名有时乎潜移默夺而非以诡遇彼惟存无我之心而何我之不尽哉且天下事未有不以一而成两而败者也纪昌之贯虱梓庆之削鐻九方皋之相马痀偻丈人之承蜩皆以神凝不分故能精其业牧羊之与挟筴射鹄之与学奕不可两而能也曲技且然而况肩鸿任巨规万世之安者乎倘一心以图事又一心以计功则有所觊觎艳慕于彼必有所苟且疏畧于此即欲勉为奋迅不觉绥然中沮而天下事又何者可为哉周公相成王所可尽者明光勤施和恒迪将之事耳流言居东鸱鸮□讽盖亦付之无可奈何至于风雷之变成王感悟而天下安于泰山四维者则其真诚所动也此所谓能济其事者也下此则莫若武侯鞠躬尽瘁付成败利钝于不知虽恢复之业有志未竟而其忠赤亦足以暴于天下仲淹者盖又心武侯之心者也遶床停辔当时之服仲淹者服其识耳而孰有知其心者哉欲学仲淹者必求诸无我之心而后可 

　　○驳文中子好诈论（馆试） 

　　人之患莫大于好名名者实之宾也始缘实以希名继且肴实以要名终且丧实以狥名故好名则不能无好诈矣诈者细人之所以鬬其捷儒者不道也异哉文中子之言恶衣菲食少思寡欲人以为诈我则好诈焉此何可训也大古之时淳风沕穆澹乎其无嗜也恬乎其未有扰也世而降也纷华摇其耳目智故役其心思而天下始脊脊大乱则有人焉起而矫之返醴于澹还竞于恬而天下羣然以为高则又有人焉起而假之醴而托之澹竞而托之恬溪刻崖异餙知以惊愚天下亦不能致诘是故虎皮而羊质凤彩而鸮声金玉其外而败絮其中俗之骛于诈久矣夫所谓恶衣菲食少思寡欲真耶伪耶不可得而知也果真耶真心可以动物人必不以为诈毋论神圣即如孔明澹泊宁静曾有一人疑其诈乎果非真邪仲子螬李公孙布被安石巨卢之衣犬彘之食政有道者所深鄙而又奚好焉且谓之好有沾沾自喜之心焉君子以无心涉世何用不臧苟其沾沾自喜也必出于人情之外以创为奇孔之疏水颜之箪瓢吾闻其乐矣乐自有抂不抂疏水箪瓢也而窃窃焉以为好无乃凝滞而不化欤忘足屦之适也忘要带之适也好者不能忘不能忘者必且不能适故有所好则不得其正矣而况以诈乎且好诈未有能诈者也揜护虽工铺张虽巧然匿于形不觉暴于神勉于巨不觉怱于细伸于昭昭不觉惰于冥冥我为诈人且并其诈而窥之我为好诈人且并其好而意之故曰恭俭惟德无载尔伪又曰岂可以声音笑貌为哉言诈之不可久也夫诈者性情之斧斤而风俗之熐螣也杜诈之源塞诈之窦犹惧狂澜莫挽若之何其导之或日求士子三代之下惟恐不好名文中子嫉世之侈肆以毁名者是以甚其辞伊尹之要非要也夫子之求非求也文中子之好诈非诈也庸何伤嗟嗟君子立言不可激也孔子曰与其奢也宁俭与其不孙也宁固宁者不得巳之辞也非其好也诈之视俭与固又甚矣而直以为可好哉　使天下而不从其言则为真侈肆使天下而从其言则为伪俭约真侈肆之害小人得而持之也伪俭约之害大人不得而持之也言何可激也夫名者非独君子有之而小人不有也君子有之则德彰小人有之则德乱君子寡而小人众则是以名彰德者寡而以名乱德者众矣故为世道计无乐乎有名好名非也好名而至于诈又非之非也故文中子之言不可以训也 

　　○本原之地在朝廷论 

　　人主凝图抚运而欲奠社稷于灵长也讵不亟安民哉顾安民之责分之在羣有司而主之在一人是不容不握其要矣夫以天下之大林林总总之众靡不待命于君而君以渺然之躬托于四海兆民之上坐视其穷而不为之所则非吾子民意起而徧为之则徒役其精神而势有所不给是不得不责之羣有司矣顾此羣有司之治民也恒观望于在上之意指上能寡欲清心以安民风其下焉畴敢不敬应者藉令徒以虚文责之则下亦以虚文应之而秦越斯民之肥瘠者徧天下矣即令甲日申何益哉此本原之地在朝廷吾深味于程子之言也今夫民之属于君也役使惟命庆赏刑威惟命其休戚固常悬于君君之主乎民也安则为泰山危则为累卵其休戚亦常悬于民此英君谊辟所为殚精而思毕虑而筹者释安民无他务也顾其安之之道何如耳说者曰任人则逸自任则劳民之咨嗟怨叹吾不及一一耳之也民之困穷拂郁吾不及一一目之也吾以此责之监司监司以此责之守令从吾命则巳不则督责之鈇钺之不下阶序而濊泽流于寰宇矣嗟乎斯言也非不得为治之体而于本原则未睹也夫不韪之名非独贤者恶得之众人亦恶得之为守令者亦何忍戕吾赤子而冐不韪之名哉乃其所以甘为此者则由于人主之多欲矣夫人主之有所欲也天下莫不斤斤焉求以中之是故命之自朝廷承之自监司奉而行之自守令所欲既广所扰滋多守令者欲以应上之求而何暇于恤民之命乎故其贤者不过稍为调停俾害民之不甚而不贤者遂因而纵其溪壑之欲剥民膏脂充巳囊橐矣而上之人于其秽迹之既彰也始执而责之曰胡以不爱民吁此其守令之咎哉毋亦本原之地未澄木明主知其然其所以求安其民者不徒求之臣而求之巳不徒求之文而求之实念民之糟糠不厌而熊蹯猩唇八珍五鼎之供吾不溺也念民之短褐不完而齐纨蜀锦玄黄絺绣之华吾不悦也念民之哀号吁天而郑声郢调激羽流商之奏吾不迩也吾之中宫下陈皆燕赵冶丽之奉矣而民有内怨外旷者忍之乎宁远色而巳吾之内帑外藏皆贯朽粟红之积矣而民有担石未储者忍之乎宁散财而巳吾之娱目适体皆瑶台琼宇之丽矣而民有穴居露处者忍之乎宁卑宫而巳其心常周于穷檐蔀屋之下而其欲常节于起居出入之间由是为监司守令者莫不仰承德意布之于民民恶严刑也无敢以桁杨苦之民恶重役也无敢以城旦劳之民恶厚敛也无敢以茧丝病之不烦程督不费指麾而天下之抚摩掬育其民者不啻父母之于赤子矣夫是以戴监司守令之德者因以戴天子之德望之如日月归之如流水名与天壤俱敝而业六三王争流也此何以哉惟其本原之澄而巳尝观汉文躬修玄默与天下休息而循良之载在青史者班班可镜武帝内多欲而外施仁义天下吏亦争以鸳傲相高无复仁厚之意焉岂文之守令皆贤而武之守令皆不贤哉所以风之者异耳此本原之地在朝廷吾深味于程子之言也抑犹有说焉乌喙之杀人也审于本草者知之不则弗知也世有适越而北其辕者或告之曰此非适越之路也乃返而南欲之害人甚于呜喙而何可不监诸古欲之难去甚于适越而何可不师诸人予故日惟诗书可以养此本原惟贤人君子可以辅道此本原有天下者何不注意焉 

　　○圣人人伦之至（戊戌场中墨） 

　　圣人所为异乎天下者非其创为不可几之行惟即天下所同者而独诣其极固巳褒然异矣夫圣人不求异于天下而天下之望圣人恒过高惟其望之过高也则窃其其炫奇吊诡理不必古今有而事必不可令众庶窥夫使圣人不与人同焉皆生则可使其与人同焉皆生也又恶得外人之所共有者而创为尊惟是纲常之理孕于太虚府于灵源泒别支分于日用似显而微似迹而神人以私隔之而圣人以公应之人以形泥之而圣人以精会之人以有心出之而圣人以无心措之于是为万古纲常之宗天下目圣人为纯德而圣人固未尝求异也故曰规矩方圆之至也圣人人伦之至也既巳谓之至矣且得无异乎既巳谓之人伦矣且得有异乎试即规矩论古今以技称者木而鸢棘而猴玉而楮叶鐻成而若鬼神斤运而削垩如风彼其匠心独超规矩之外故令天下神惊而目駴乃圣人独无殊尤绝迹超于人伦之外者哉想赫胥栗陆以前人与蓁蓁狉狉者同赋形于大块标枝野鹿闷闷淳淳乌覩伦乎圣人出而为之上下尊卑长幼内外则伦固圣人所自制也自制之而自尽之固无足异而胡谓其可以槩圣人噫甚矣人之好异也古昔制规矩为栋宇为器械以利含生之用耳即巧为垂为般如王尔如奚仲第运巧于规矩之内而不必溢巧于规矩之外谓所以利用者无以异为也独何以异求圣人哉圣人亦有规矩伦是也夫伦非圣人自为之是受之天也天叙天秩所为上下尊卑长幼内外业巳犂然具圣人因其所本有而何能增其所本无夫增其所本无以为异去人道远矣且伦根于心伦之用五而心之体一一者方寸耳而情之内铄者七欲之外攻者□此方寸之舍不能不为所据心犹鉴也鉴朗则可烛须眉鉴昏则不能察方圆故一者淆而五者鲜能中其窽意有所猜于是嫌隙构焉而伦乖爱有所专于是狎昵生焉而伦乖听有所偏于是雌黄之口入焉而伦乖薄者厚之厚者薄之或阳厚而阴薄而伦乖宜隆而杀宜杀而隆或依违于隆杀之间而两无所定而伦乖彼其心固有所不能察也间有明哲英谊治其心以察其伦然气质之陶镕未粹则有拘于跬步而阻于千里者则有啜其糟粕而遗其神髓者则又有成于九仞而亏于一篑者则又有坚持其扄钥而不能浑化于阃奥者于伦不无遗憾矣然则是伦也不可谓异亦不可不谓难浅言之虽愚夫可与知能极言之非圣人不能全备譬规矩等耳使垂般王尔奚仲用之则极人官之能使拙工用之则为人笑彼固有至有未至耳圣人之心处乎其若谷也廓乎其无不覆也绵绵乎其若阴阳之迭运而无停机也其以是心着而为伦如衡平而锱铢不爽也如江河之源不壅而流自溢也如唾之为珠为雾出于自然而非强也故堂陛之儆庭闱之爱琴瑟之谐疾徐之节然诺之不侵兹犹其小者耳曰仁曰敬曰创曰承曰刑于曰友于曰师保曰切磋兹犹其显者耳至若托迹在此□意在彼或拂之而适以顺或裁之而适以恤而于伦有长虑矣至若开非常之原冐不韪之名对于天不必知于人惬于心不必理于口而于伦有微权矣至若惇典和衷绥猷建极制作以辨其等笔削以严其防俾天下万世共遵大道而以伦垂范者无穷极矣人皆曰圣人之不可及如是而揆诸人生所同具曾无纤毫加也顾谓其有异哉圣人既远异学繁兴谈天雕龙坚白同异之辨累瓦结绳自多玄解固于人伦不相涉至若柱下漆园者流攘臂离跂而治其虚无淡泊之教骈枝物理糠粃世故视人伦为可有可无之物而视圣人之兢兢尽伦者且以为乱争之嚆矢也彼其驰念于玄眇溟涬讵不自谓巳至哉然圣人所谓至者在人道之中而彼所谓至者欲加于人道之上是木鸢棘猴之类也其不可用于世亦明矣夫道术之坏常由于超乘之士盖其辑非经之语习不征之事决裂绳墨而务豪举焉是人伦之蠹也夫子曰过犹不及又曰中庸之为德其至矣乎然则所谓至者岂徒以其异也与哉虽然亦自人观之见其至耳圣人之心固不自知其至也夫溜水足以溢壶榼其量浅也若溟渤之大百川归之不知何时巳而不盈圣人之于人道其犹溟渤欤无所不有而中若一无所有文王之敬止于伦极矣乃望道而未之见则其心可想也彼纔覩一斑辄矜象罔其于井蛙酰鸡之见奚以别矣 

　　○烧绝栈道论 

　　张良之辞汉而归韩也说汉王烧绝所过栈道曰示天下无还心以固项王意而世皆谓良之意欲阻汉王于蜀而与韩王成共取天下余心窃疑之夫良五世相韩秦灭韩则辅汉以报秦楚杀韩王成则又辅汉以报楚其为韩之心昭如日星安所可疑哉独疑夫栈道之烧不如世所云耳长山大谷不足以限天下久矣良以栈道烧而岷严剑阁之险遂可以阻汉王之迹乎则其还定三秦固在既烧之后而卷甲东趋取章邯等若承蜩何以故也吴起武夫耳犹知山河之险不足恃而良乃为是迂阔之谋智反在起下矣吾知其不尔也汉王以宽大长者罗天下之英雄而诛无道秦故怀王信其可遣诸将述其愿从王陵之母以为必得天下天命人心之在汉有识者皆知之而良何以不知也史称良会沛公于留曰沛公殆天授良非不知沛公者矣乃欲愚以烧绝栈道之说而寘之蜀乎吾知其不尔也成之初起畧得数城而辄失之其无能为巳可槩见而何望以帝者之业也若曰臣子为君之心惓惓不巳则当章邯之下兵良宜与成厉兵秣马一鼓而挫秦人之锐若项羽巨鹿之战可也而良不能也当怀王之遣将良宜与成拥众长驱席卷雍州而袵安黔首若沛公霸上之师可也而良不能也今秦鹿巳失天下之大势巳定汉也龙翔于西楚也虎视于东得天下者非汉则楚而欲与韩谋天下乎且良以汉王在蜀而中原无与成抗者耶项羽喑哑叱咤挟百战之威而宰割天下其势十于汉王而百于成也成之命悬于羽手而欲与之谋天下乎吾知其不尔也然则烧绝栈道其意何居曰所谓示天下无还心者此言非诳也夫有谋人之志而使之知拙也善战者始如处女后如脱兔鸷鸟将击必匿其形理固然耳沛公之先入关羽忌之矣其袥将守关羽又忌之矣龙成五采之气与财货妇女之无所爱也羽又忌之矣幸而亚夫之玦项庄之剑不足以祸沛公而沛公始封于蜀使复日夜以汉为事汉其危哉故烧绝栈道以示之羽必曰彼安于蜀矣吾东归可无虑矣予是舍关中都彭城视汉若无能为者而汉因得飬其全锋而乘羽之间无何而三秦定无何而彭城拔无何而齐燕赵皆入于汉而羽之势孤矣垓下之捷未必非烧绝栈道之力也讵徒以此诳汉王哉或曰良之为汉若此则为韩何称焉且其志既在汉矣而又何归韩为是未知为汉即所以为韩也韩之未亡不过为王耳至是而亦亡矣然天下未平干戈旁午韩之王未可保也观羽无故而杀成则其与成有隙巳久而良亦必先知之故欲与汉共灭羽以定天下汉永为帝韩亦得以永为王砺山带河延及苗裔非其报韩之初心哉而不虞成之见杀也夫使良而不为成计无以汉为矣良既为成计也而烧绝栈道顾以诳汉也耶 
　　余年十八从先君汴上佥宪容昆冈先生命作此论颇见称赏今三十年矣藁在凝尘中不忍弃置命儿录之 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　考 

　　京营戎政考（馆课） 

　　○京营戎政考（馆课） 

　　京营之设所以固本强干无事以壮国威而有警以御外侮最重务也　高皇帝置五军营曰中军曰左右掖曰左右哨以操练京卫及中都大宁山东河南各卫班军而又有随驾十二营围子手幼官舍人殚忠効义等营兵额三十余万居重驭轻厥虑远矣永乐初既有五军又有三千营以肄廵哨神机营以肄鎗手是谓三大营　大驾亲征则大营居中其外分驻五军又其外为神机又其外为长围周二十里当是时犂庭绝漠京军之力为多其后法寝以弛盖三十余年而有巳巳之变虏骑城下我不能军于是于肃愍建议简三营精锐十五万分为十营以都指挥把总队长队官统之兵将相维行伍不乱围营自此始顾旋置旋废至成化初始增定为十二营分布益严然大氐昉肃愍之意云此后法又日弛盖八十余年而有庚戌之变虏长驱都门我不克以一矢相加遗于是　肃皇帝震怒诛本兵修军政罢团营复二大营总督则勋臣恊理则少司马弹压则台省而将领副参游佐以下约五百有奇营伍又稍稍改观矣总之京营之制合而分分而复合益屡变云然景泰时不及洪武永乐嘉靖时又不及景泰非法之不详岁久弊滋整饬为难耳今去庚戌又五十余年弊益丛积不可胜诘巳尺籍伍符具有定数亡逃物故岁渐减损主者积空伍之粮隐覆不闻间有明注其缺又因循不行勾补视旧额士不得七见在之数非操畚锸于公家则厂卫厮养寄名于营者也又不然则从四方矿榷之使负弩而耀军容者也又不然则荐绅舆皂输月钱于主将者也在伍者十不得二领班之官曩犹畏三尺乃今公然包折兵部点验则募人以充团营点验则募人以充科道官点验则募人以充其实数十不得八在伍之军芋菽不饱往往菜色以应操朽甲钝戈拨弓钩矢见者卢胡其马如猬如蛙向风僵欲仆□其精壮坚利可备驱使者十不得一操之日寅集辰罢鼓填然而炮輷然而帜翩然第虚具耳以数十队餙为虏而遣兵擒之若承蜩是戏剧也甚乃搬弄未毕辄披靡散乱无复纪律曾戏剧不如矣求所谓有制之兵可死而不可败者百不得一嗟乎幽蓟之域自昔士马甲天下杜牧所谓王不得不王霸不得不霸者乃今堕弱如此矣聚数十万众坐食京师而县官不得其毛发用是附赘悬厖也一旦有急必反募兵郡国平居既责其饷有急又责其兵徒重困郡国耳是割肢体啖口腹也欲核其弊则隐饷占役者多有投鼠之忌欲裁老弱之粮则虑其脱巾而呼欲严为之罚以军法从事则惧在辇毂下哗不可制是飬痈也今虏幸无大志耳有如边境雷动烽烟彻于甘泉安所恃以扞城摧敌乎夫琴瑟不调必解而更张之乃可鼓也是在圣君贤相哉作京营戎政考 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　记 

　　观音大士像记 
　　雪山堂记 
　　詹事府堂上题名记 
　　振河阁私祝记 
　　□江县新建尊经阁记（代□房师） 
　　瀛洲亭记 
　　重修都城记（阁试） 
　　刘氏世系碑阴记 
　　禹迹亭记（近作） 

　　○观音大士像记 

　　曾大父金华公之罢官也奉观音大士暨二侍者像以归巳而贫甚无立锥之土寄食女家里中冯媪乞得其像供香火焉媪卒厥孙岱石移像于城愈之壁间久矣戊申冬偶话及遂以归余余惊喜摄衣冠以拜祝若见曾大父又呼女子罗拜无不人人若见曾大父也曾大父罢官未几贫不自存计其归装必无褭号赤仄而从数千里外载大士像其雅致可想巳子封中舍孙官廉访曾孙骥又窃禄词垣安知非善报耶像之寓公于冯八九十年矣独冯氏知之先廉访与不肖骥俱未有知而卒归于我似有不偶然者古人先思其所乐思其所嗜矧其生平所皈依而顶礼者哉余每遇搅意事辄趺□像旁抽楞严一二则读之若醍醐灌而甘露洒心地清凉顿忘火宅窃谓西竺之教实于宁静澹泊有助先人以清白贻子孙意在斯乎意在斯乎因洁一室奉之非敢为佞也 

　　○雪山堂记 

　　余自髫年爱山而邑境旷然无出以不得见为憾从先大夫游秦晋览太华太行之胜意快甚然非吾土才转盻而失之迨归里偶雪霁出郭山在东南百里外者雪光交暎历历可数则大呌奇绝吾生祝阿三十载乃今知有山欲面山筑一精舍力未能然时时梦想焉因颜其城居白雪山堂客疑堂前无豢石如此名何余听然曰吾直寄所梦想耳荛竖牧儿日在翠微中可谓爱山者哉夫爱山者不必其住山也芥子能纳须弥吾不遇以目而遇以神即齐右诸出尽入吾几席奚不可然更有说如来修证实在雪山余不达天竺之教然性孤僻妇亡不庚娶房帷内萧索如秋又以病胃晨昏一鬻一茗周妻何肉都无我缘殆似苦行僧取义雪山固宜抑弇州不云乎欲问济南奇绝处峨眉天半雪中看自媿薄劣不堪执鞭于鳞以此当雪楼倘亦高山仰止之思乎作雪山记 

　　○詹事府堂上题名记 

　　国家设宫词枺最崇内阁詹事府简自词林又最崇也内阁赞襄　主上詹事府辅导储君内阁之务人皆以为重且难而詹事府见谓稍轻且易办矣贾谊云天下之命县于太子太子之善在于蚤论教与选左右内外百司繁简精粗异职皆属一枝一叶而无与于本太子天下本也巨阙湛卢不砥砺则不铦繁弱巨黍不排木敬则不正布衣韦带之士犹资忠告以成德矧赫赫　元良守宗庙社稷者哉闻正言见正事以预养天下之本惟孝悌愽闻有道术者是赖可不谓重乎百司之职即至烦且精意见可以控揣才力可以挥霍至若储君之好恶取舍萌于有意无意之间而发于可知不可知之际所为杜其欲窦还之理窟必有不疾不徐非甘非苦者焉百司之奉职在意见才力而詹事之奉职在精神意见才力之展布在一时而精神之渐摩在岁月之久不可谓不难也夫内阁詹事府皆有格心之责然赞襄　主上者日有所转移斡旋而天下夕被其□□人得而见之□导储君者转移斡旋在今日而天下之被其滜乃在异日故人不及知耳高皇帝甫定天下即建大本堂　命太子与诸儒讲论其中后乃设詹事院巳改院为府累朝相承慎选斯职　列圣鸿猷骏烈光天壤而耀古今皆由毓德青宫始即生而神灵然沧海泰山岂无藉于涓尘哉余恐诸君子名氏久而湮灭因为镌石注其爵里于下方俾后有所考焉或芝兰之丛间杂薋菉然思齐内省皆足禆益将来云尔 

　　○振河阁私祝记 

　　大司马黄公始繇观察晋右辖巳晋而左皆在我东土恩威交鬯　帝是以有节钺之命公练卒搜乘神气用张潢池罢警千里宁谧问民疾苦区画便宜下郡邑行之属岁大侵督有司蠲赈罔敢以空文应凋攰音贵弊也魏蒋济传弊攰之民不为国用攰顿苏既得民和聿修废阙闻德州城圯命驾往观周行睥睨□慨然叹曰是漕挽之咽喉而畿辅之籓篱也百雉颓矣保障谓何吾不敢以因循贻后艰乃括帑余摉庾羡择贤而才者郡丞孙君董其役阅两岁城成易瑕而坚长堞蜿蜒楼橹焕然高岸迭迭累石锢铁河不能啮乃复依城为阁翼翼峩峩厥名振河形势弥壮士氓大悦会公入领南枢且行于是父老错愕狂呼泣谓乡大夫曰县官哀怜东土以公袵席我今且去东土遂失所天愿叩阍借公庶几终惠我乡大夫曰公在此一方蒙休焉公在朝廷天下蒙休焉　天子需公帷幄之筹而敦敢借公父老又泣曰公德泽遍东土而以城工故尤注意广川吾侪安能忘昔贤有遗爱者往往生而血食愿为公建特祠乡大夫曰公谦谦君子不近名不居功俨然社而稷之且大拂公意于是父老益大泣曰吾何以致吾情矣即不创祠必择地而寓香火焉夫嚣尘之区不可以辱公是阁也缥缈天际四望廓然西则河流滉瀁暎带平野东则宫墙数仞春树万家南则雨帆风缆千艘鳞次而来北则　帝阙五色之云依稀在睫亦一方之雄槩乎愿以阁奉公岁时率子弟诣焉百稽首以祝公戬谷是吾侪区区私念公所不能禁也岂惟吾侪州当南北孔道乘传者偕计者担簦而游者牵车牛而贾者舳舻而输将者耳公勋名想望而不得见登是阁也恍然如见公将无瓣香之供乎哉乡大夫称善乃属士骥书其事于石余谓公之得民奚但佚道之使自观察以至开府拊循真念十五载如一日宜其爱戴深也然公之德能使民祠而不有其德又使民不敢祠则尤为难矣夫不敢祠而托之乎私祝其私也乃所以为公与公晋江人名克缵道谊□□领袖当世兹不着着所谓得民者系以诗曰昔仲山甫优周中兴赋政于外爰筑齐试为王喉舌再□仪刑于大司马实嗣厥声司马元老国之干桢维　帝赐履泰岱沧溟振扬我武销化未萌刀化而犊枹皷不鸣大东不天暵溢相仍劝励铜墨惠此鹄形恩波四洒涸辙回生顾兹要害绾毂非轻岂无高墉岁久且倾慎固封守渠狃时平鸠工虑材言言告成金汤之险千载堪冯　帝曰司马筦钥留京干旌垂发羣心怔营遮留不可涕泗雨零何以报公香火千龄瞻彼河干有阁峥嵘匪阁之崇崇者勋名伏腊羣趋以羞豆登祝公之寿轶于籛鉴祝公寿民泽蒲八纮祝公寿国金瓯永宁史氏作诵周雅是赓何必史氏万口为铭 

　　○□江县新建尊经阁记 【 代□房师】 

　　今天下郡邑皆有学学之有尊经阁者十而七也潜江楚邑介于锺祥为肃皇帝龙飞地人材鹊起彬彬盛矣而学独无尊经阁甲辰冬司理李君来署邑篆政以次第举而阁周视黉序抵其北意若未惬者曰是不当有阁耶询之晋绅大夫博士弟子曰惟形家言亦尔顾其迫掌愽宅奈何司理君曰可徙乎问得射圃之隙地乃议徙宅以建阁遂捐俸金百以倡而又谋之李封翁封翁集同侪度土石甓木之需五百金乃济于是邑孝廉诸生率同志佐之得金百者三巳而郡守李公新尹曾公各佐之得金十者五封翁曰可矣即不足吾请任之乃涓辰鸠工属耆儒李君秉仁主出内而大学生蒋君化董其役于是掌博之宅徙计日基就计月阁成基高六尺袤十倍环甃以砖阁高二丈二尺袤如其基前东西墙各高丈二尺中劈石为甬为阶累七级上崇台飞甍峙于玄武之方不独黉序生色即一邑形胜若为增壮云封翁介方郭二君属余为记余惟经之尊存乎其人尊耶何必阁仲不尊耶何必不阁然有不可废者大猷之世上倡下和惟是精神灌注即经为骈拇矣奚阁为代降俗枭上下渐隔精神不能谕而以迹示之匪迹胡瞻匪瞻胡劝郡邑之有学与学之有尊经阁皆以耸瞻而生劝高皇帝稽古定制以经学齐一海内士非此不得进而自隆万以来文教衍溢醇醴之极变为矞诡唾拾诸子肤剽二氏险觅冥摉惊心炫目而视六经蔑如也　高皇帝之训士曰六经布帛菽粟也士不由此无以知理道洋洋　圣谟有深虑矣夫经者常也布帛衣之常即有火浣弗贵矣菽粟食之常即有麟脯弗贵矣乃士厌常而趋异若江河不返谓叛经何今年春南宫大□士礼臣议一大创之请一切语不典则者黜报曰可于是计偕之士乃有格于禁弗获竟试者天子宗经范士之心甚盛而阁之成适遘其时然则是役也体　上指端士趋所关宏巨岂区区形家言也与哉余生于楚习知楚士状往往气锐而才颖与之为叛经则决裂绳墨不后下海内而与之为穷经亦能窥其奥而抉其微自此潜江士弦且诵于阁仰而顾俯而自惟必且遵制轨道洒然革趋异之习人才鹊起益倍畴昔则诸君子之功宏远矣司理君名天培阳江人为余甲辰闱中所得士郡守李公名仙品高陵人新尹曾公名可立丰城人而李封翁名鸣乙卯以书经魁其乡为今少参皞之父即邑人 

　　○瀛洲亭记 

　　词林署中有亭翼然与宝善成乐二轩相望曰瀛洲其刱建岁月不可详或曰建于文皇定鼎时云夫亭宴游吟啸之所天下公署有者绝少即有之或以为妨于职彼其刑名钱谷是司簿领如山质成而会计者鳞次于庭舍而为宴游吟啸且虞废事惟是词林以文墨议论为职无刑名钱谷之烦而其建此亭亦非为晏游吟啸也者坐卧其中且披且诵宛委酉阳竹书石记莫不探其奥窔咀其精华有时磨隃糜挥不律润色　王言铺张　帝丛灿然日星铿然金石间与同侪酌　皇王之理道讨昭代之故实名理精言烂霞霏屑足以资谋猷而备顾问凡词林之职不出此亭而可尽然则公署之宜有亭者莫词林若也顾其名昉唐人天策故事若羡李郭之舟而诩班生之行者取义似陋然亦自有说列子称瀛洲在大壑中随波上下帝使巨鳌戴之其言諔诡不经见乃世多艳慕之则窃意居其上者蝉蜕尘埃不以世故累□耳我朝词林设官颇众而不使预它事匪曰靳之盖恐累心于世故欤夫累心世故者即未有能经世者也尝试观于此亭清池环遶广不盈仞非有渤澥之观素椽碧槛疏帘四垂非有银宫金阙五城十二楼之胜老柏扶疏枯藤蜿蜒黄鹂乳燕睨睆差池非有琪花瑶草青鸾紫凤之奇也然而外嚣不至内喧不起青籁时来白云在望翛然若居六合之外厥心岂有累焉则无乃经世之业预养于澹泊宁静中兹名也与　圣祖设官微意盖深有会居是者澄其方寸由不为而有为庶无媿此亭不然境弥寂心弥嚣不令海上羣真笑人耶尝以语同志因书以为记 

　　○重修都城记（阁试） 

　　文皇帝入嗣大统之七载仿成周宅洛故事奠九鼎于燕爰建都城周四十里门凡九所以壮威销衅虑深远矣迨　肃皇帝申画郊圻又建重城其南而势益完固云　万历甲辰夏淫雨弥月城圯数月丈大司空以修筑请　天子曰可发水衡金钱若干命营缮臣某某董其事给事中御史臣某某廵察之工起自东南隅踰年事竣督工之臣以逮各役赏有差臣不佞宜有一言以记之窃惟圣王最慎土功故用民之力不过岁三日然观月令孟秋补城郭仲秋筑城郭孟冬壤城郭周礼掌固掌修城郭沟池树渠之固设其饰器分其财用均其稍食用其财器抑何频烦若此哉春秋城沂城即城中丘城西郛之类必谨书之不一而足讵非以设险守国王公所不废与国家都燕上象北辰南向而控四海捷于建瓴第其限隔仅一衣带水非有所谓斩华为城因河为池者也且也三面距虏虏轻骑而驰一昼夜可至巳巳庚戌饮马都城下杀人如麻而城以市肆不惊黎蒸安堵兹其故可思巳　皇上遇灾思警兴不得巳之役子来之氓畚锸云集百堵并起睥睨如林讵独耸四方之观瞻也与哉所谓固根本杜祸乱建子孙不拔之基揆诸　二祖先后同符矣抑闻国有有形之险城郭是也有无形之险人心是也地利不如人和所从来远矣　皇上轸灾民业发冏金十万济之且省间架钱罢煤窑税自此怀鲜惠保使众心成城者渠可量哉臣不佞且偕嬉游之民共歌商京翼翼矣是为记 

　　○刘氏世系碑阴记 

　　夫刘氏自讳天泽以前不可考矣刘氏本河间人家杏园讳天泽者既没厥配田挈子来禹城遂为禹城人刘氏世多长者然率用力田自给间一二为诸生弗显迨吾父禹坪公以经术成进士吾邑成进士者绝少历一百三十余年而始得禹坪公故里人皆艳慕刘氏巳而禹坪公为中舍考最　勑封其父若母寻握谏垣以直谏忤权相出历藩臬所至有蘖声比既没当事者采公议祀诸学宫盖刘氏益有闻于世云刘氏祖茔在城西十里许其后各卜茔则各自为祭而于祖茔或不及也族无谱子孙多不能举其先世之讳禹坪公在时每为嗟咨曰俟归田当讲所为合族而奉先者会蚤没不果族有棘泉君最嗜义约族众为报本社合钱若干而息之以供祖茔牲醴费岁时必祭祭必虔又谋诸士骥镌世系于碑而属士骥记其阴嗟乎宗法既废有谱者寡属疏则易涣代远则易忘视其族泛泛如涂人而视其高曾以前茫茫如太古之世风俗偷薄所从来矣今即不及□其生平行实之详而姑树此片石令世系灿如指掌子孙上塜徘徊顾瞻不油然动仁孝之思乎是禹坪公志也然族指日繁居异乡繇异里或终岁不相往来吾犹惧报本社不能久有举勿废是在后人矣棘泉君名希苗 

　　○禹迹亭记 【 近作】 

　　城西南隅地多积水旧名皇城不知其所繇或曰禹名此盖禹行宫云或曰禹台在城西十里高十仞广倍之相传禹所憩也彼是则此非矣余思古　帝王无都祝阿者周封黄帝之后于祝不得称皇称皇必以禹故邑在禹贡兖州之域兖于九州岛最下治水底绩最难计禹往来非一此地与禹台岂皆常驻跸与不然则行宫在此而筑台十里外特以相水势与余尝登台见耕夫牧竖侵握处大类王侯冢墓则台尚属传疑恶知彼之真而此之假与余圃近此地爰构一亭题曰禹迹嗟乎禹德远矣陵谷变迁江淮河汉大氐非故道而见者必思禹不置矧吾邑名禹而□圃前地名皇城顾安能忘禹也余与客饮酒亭上醉而歌曰亭之南城峨峨兮大禹所过兮城之北水弥弥兮大禹所止兮禹功千载常新兮吾之亭庶几不湮兮 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　序 

　　刻紫阳朱子全集序（馆试） 
　　邑侯绍坡韩老父母屡奖序 
　　邑大夫柱石胡君侯屡奖序 
　　胡君侯入觐序 
　　郡太守见源丁公奏绩序 
　　寿凤翁杨老先生八十序 
　　赠陆兵宪序 
　　赠司训龙山陈君擢谕平阴序 
　　赠司训祯吾李君擢谕平谷序 
　　贺光禄曾君迁典簿序 
　　恭贺襄王殿下嗣爵序 
　　贺邑侯枢玄孙公迭膺嘉奖序 
　　赠长清邑侯芳铭曹公奏最貤荣序 
　　赠进斋马君序（代） 
　　寿李大夫序 
　　赠邑谕还蒙张君膺奖序 
　　奉赠大中丞蓝石孙公荣膺恩命序 
　　大明律集解付例序（馆试） 
　　渡险迂谈序 

　　○刻紫阳朱子全集序（馆试） 

　　儒者立言大较有二意在阐道其言正正者令人黾焉渐进而其传可久意在救世其言激激者令人惕焉猛省而其传或不可久盖久则皆有弊焉而激为甚夫斯道之统鼻祖精一故愽文约礼即孔氏诲人必循循焉而子思谭凝道德性学问不偏废也夫愽之乎学问故可精不然是今日适越而昔至也约之乎德性故可一不然是弱丧而不知归也择执交修所从来矣去圣既远道丧言湮秕糠于利欲鞶帨于词章影向于虚无者千有余年宋儒周程张氏乃能昭揭圣真以续如线之脉紫阳益发明而广大之其言剖纤析微叩焉不穷酌焉不竭若南车之指迷而乌号之破的乃秘密之谛则在穷理致知反躬实践印诸唐虞洙泗之旨如合符契岂不精且备哉 
　　学者日星紫阳之名而金石其言童而习之白首不敢废然往往遁迹而遗心方且为累瓦方且为涂羮方且为待兔之株亡羊之岐而紫阳初意寖失于是阳明出以致良知三言为象罔之珠谓行即是知德性即是问学简明直截闻者颐解心醉相与尸而祝之迄今三尺童子搦管而修制义有不津津阳明家言者乎紫阳之编几为骈枝矣嗟乎道而可师心舍筏也者则诗何必学官与礼何必问前言往行何必识且多也故紫阳之言万世之定理也阳明之言一时之微辞也要以羽翼圣道则均焉然学紫阳不成犹然矩矱中学阳明不成且驰于无何有之乡矣而世儒左袒于彼操戈于此不亦舛乎顷　天子屡下尺一命学士大夫遵紫阳功令而溺于旧闻卒未尽革紫阳训故多列学官乃其全集世或不尽见奈何以名理名言而不得与风云月露共传耶故校面付之杀青俾学者潜心焉而知其说之可久也 

　　○邑侯绍坡韩老父母屡奖序 

　　上垂意吏治屡省乃成有司间骛虚声以武健为胜任诘之则藉郑侨之说日水弱多溺火烈鲜焚宽不逮猛甚明夫水能溺人然多济物之功火能令人避不曰昆岗之炎玉石俱焚乎孔氏弟子宰齐鲁间者单父武城最着单父之琴武城之弦歌于治似疏而千古艳谈之彼其时上有清净之理下有恬愉之俗何必威严哉丁未春韩公授禹令刘生官京师往谒焉知其为仁人长者退语子孙曰吾邑得所天矣韩侯既莅禹则持大体务以宽和佐百姓夏霪雨大浸稽天禾黍化为乌有民不厌糠核侯乘小艇行村落间问父老疾苦状为絫欷太息则日夜擘画荒政寻奉檄发钱粟以赈率丞簿尉分地给之民无竭蹶且核干没沾被惟均催科勿亟又不责奇羡曰敢爱锱铢以重困百姓两造质成剖曲直而巳不利矢金之入拥传而至者供亿仅勿乏绝不收剥脂膏以媚人居无何士氓大欢悦台察暨寺部各下旌书至于四五乡大夫士聚族谋贺寓书京师谓刘生当有言刘生谢不敏久之谒告旋里诸公申前请刘生曰夫旌书固不足为侯侈诸仗者嘉侯治行且飞章以闻之　天子吾侪姑俟矣诸公曰嘻名实之淆久矣狥名者获上易得民难务实者得民易获上难夫世之能吏鹰击以为威栉发数米以为察置驿马请谢宾客以为通侯有一于是乎即有爱养真心吾侪过计且虞其不见知乃今获上矣可贺也刘生曰斯言虽旨未获侯心饭牛者忘爵禄削鐻者忘庆赏侯其似之日当事者欲移侯新泰民皇皇若免赤子于怀侯不色动也主爵寝其议以侯终惠禹民欣欣相告侯不色动也侯心乎百姓奚计知不知哉今岁有秋枵腹者果然向隅者破涕而笑邑去单父武城才数百里侯之操□与否余不及知八其庭左右图书萧然无事依稀宓贱之堂民即未娴于礼乐农唱繇丙夜达旦击皷赛神女巫纷舞犹有弦歌遗韵焉公方与二贤心游千古遑恤其它它日即飞章以闻召入为给谏若御史侯亦不为动色矧旌书乎诸公曰善虽然吾子太史也不以此时次第其事它日传循吏安稽乎刘生唯唯□为之序 

　　○邑大夫柱石胡君侯屡奖序 

　　史载循吏若朱桐乡卓密县寥寥数事民讴吟而尸祝之今吏治烝烝中丞直指之荐牍无月不上论行则悬鱼之介课政则烹鲜之理程才则剸犀解牛之奇问诸其邑甚者流谤薄者□愠古今不相埒则何以故岂古以实今以名耶等赤子耳亲母哺之则肥乳妪哺之则瘠真心异也钓誉之吏传舍其官而浮梗其民即矫餙以市恩所谓强笑不乐强哭不悲如保之谓何夫不诚则恶能动矣刘生曰余邑胡君侯□真父母云君侯莅禹三月屯台下旌书巳河漕两□□至巳冏寺民部旌交至今按台复以异等旌之□欣欣相告君侯获上矣缙妽逄掖亦欣欣相告君侯获上矣然不能无疑以君侯治状胡不飞章达旒纩而仅旌书为余告之曰此君侯所为可重也务名者始而赫然久之败务实者始而闇然久之孚原泉雨集盖善喻也始君侯下车谓余曰令禹难哉禹地多舄卤民□窳而无积聚廹近省会輶轩如织供亿□烦加以数年暵溢鹄形□野公私两竭无米曷□令禹难哉余曰君侯难令则令易易耳无何大旱君侯以身祷遍走羣望忧形于色卒获甘澍无何蝗飞蔽天君侯督民捕煞之明年复旱君侯祷益虔甘澍复降当是时民不倚命天而倚命君侯邑故多逋赋属大农告诎下檄并征且停君侯俸君侯曰嘻孑遗尽矣某不佞奉职无状七尺之不暇恤而何有于俸则为奏记台畧曰禹之积逋急亦不克办缓亦不克办绥之民犹得延旦夕之命急之不沟壑则潢池耳宜请于上蠲之便台虽不即请然心是君侯言催征竟缓矣会　上发帑金赈郡国饥君侯躬历阡陌验丁而给筦库无敢侵里胥无敢言甚泽均被无一向隅禹民鲜捐瘠君侯力也君侯它政若省敲朴宽赎锾裁厨传谨干掫缮学宫右青衿葺舆梁种种堪述总之务平易而屏烦苛即父母于赤子何以加焉日君侯入觐而民卧辕下不忍舍闻主爵才君侯欲徙剧邑则错愕而狂呼比君侯再至而人人色喜则真心竻之也君侯政誉如泉斯达旌而未荐盈科之进乎从此声名蔚起有本者如是矣吾闻真心所注日可反山可移石可饮羽今　天子莹精太平间一二事诸臣敝舌秃颖不能得其转圜则窃意积诚未至耳君侯它日应召为给谏御史持此心以往皁囊白简庶几回天之力哉缙绅缝掖皆日善矣太史之言请书以赠太史还朝具告同列书治绩于简不与桐乡密县千载辉暎耶刘生敬诺 

　　○胡君侯入觐序 

　　胡君侯莅禹垂四载政既成邑缙绅逢掖父老子弟议建祠肖像比于栾公之社缘君侯谦让未果会天子大计四方吏君侯促装欲行父老子弟惊鄂彷徨聚而谋曰吾必留君侯夫君侯今之卓茂鲁恭也不腆之邑水旱蝗螟无虚岁十室九空野多捐瘠乃君侯为民祈祷必以诚蠲必以实赈贷必以勤且慎听讼必以恤禁戢草窃必以严救荒之策不奇而奇焉故孑遗恃以无恐今岁有秋枵腹渐果芜地有耕逃亡之屋有炊烟譬诸久病尫羸饮以参苓稍见起色须稻梁刍豢朝夕哺之乃克有生是安能一日离君侯盍告于两台使君借手以叩天阍君侯可无行则以质于逢掖逢掖日不可夫君侯今之文翁也吾侪辱教育车深固愿留君侯第三年一朝万国辐凑所以恢皇纲饬吏业典至巨也讵可废诸则又质于缙绅缙绅亦曰不可夫君侯今之宓贱也吾侪辱礼遇实深固愿留君侯第顾今有司令甲吏在远塞绝徼或有暵溢兵革非常灾变两台乃以免觐请吾邑密迩神京又幸丰穰宁谧即请必不得命奈何于是父老子弟深膑蹙额默然无以应比行之日缙绅逢掖咸出祖父老子弟来自穷乡走者驰者扶者携者蹒跚喘而汗者咸至西郊侯君侯之车则又问缙绅逢掖君侯何时还邑逢掖曰县官哀怜吾邑必不遽夺所天计君侯旋轸不出十旬若直从里中儿竹马以待耳缙绅唯唯否否君侯贤能两台疏告者屡兹以述职行必受上赏且留为耳目臣纵复还邑席未暖征书至矣夫君侯在邑其惠狭君侯在朝其功普帝简至公岂常以君侯私吾邑其或徼天之幸它年复以宪节临海岱则士民再沐休泽矣父老子弟始而喜继而吁乃相率仰天而祝缙绅逢掖觞君侯于兰若乃共作歌歌曰西有鬲津兮碧色涵君侯雅操兮百尺秋潭又歌曰南有岱宗兮峰嵯峨君侯为政兮高名不磨又歌曰北有凤阙兮五云深帝宠君侯兮增秩赐金歌竟君侯登车父老子弟犹相与攀辕而泣依恋不忍舍出境乃返 

　　○郡太守见源丁公奏绩序 

　　近民之职郡守为重其在省会轮之轴而网之纲也轴运而辐随纲提而目张盖列郡精神毕绾于兹故论守则省会尤重　国家自畿辅外名藩十有三远者万里近乃千二百里济南襟泰岳带沧溟古所称十二之雄国者距京师不满千里缓急可供也故论守于省会则济南尤重先是济南守阙主爵难其人乃以刑曹郎丁公往公骤从闲曹典剧郡或以为不易而公至则精于其职郡务丝棼造谒十五延见十三坐堂皇治簿书为晷几何而公裁决如流积案顿空猾吏舞文间有所下上公灼见奸窦亟寘于理咸惴惴重足立萑苻时警公授有司方畧夷其渊薮鹬冠裂犊佩解矣公雅有治办声而不欲以赫赫见长其大指乃在宽和爱利元元是务两造在庭剖曲直而巳钧金束矢勿污三尺上宫委谳必反复考验鬼薪以下不轻坐何况重辟州邑输赋不取奇羡功曹以故事请曰民膏竭矣忍重困乎频年旱蝗野多捐瘠公日夕蒿目白两台议赈议蠲娄得请于大农而□戒谕州邑毋以空文应官毋渔胥毋蠹务使惠逮民全活无筭公又以文学饬吏治时召青衿谈经课秇间为之周饥寒助婚葬争自奋励彬彬如也盖合四州二十七邑之士氓若家有一丁使君望之如壶依之如冬日而慕之如申茉杜茞治理流闻数腾荐剡今春满三载台复上最状计　褒章与　简命旦暮交至矣于是郡丞若理鹾贰若判咸谋贺公问言刘生刘生曰公治行不佞耳熟之第不佞杜门久干旄之行县未尝谒也则何敢有言郡丞孙候笑曰子不为阳乔其言弥信必无辞窃惟汉良二千石无喻黄次公颍川即大郡不加济南而汉大守得便宜行事羌易于今守乃班氏称之第曰用宽和为名耳乃若某所木某亭猪何琐琐也吏食道旁乌攫其肉何察察也提衡千里大体谓何彼犹有沾沾自喜之意焉公才如龙渊太阿而圭角尽融伎俩不试耻然犀之照戒数米之炊所造福岂浅哉抑次公绩在一郡公之绩不独一郡矣自公下车抚察藩臬张设厘革有一不属公擘画者乎公上其议有一不下列郡着为甲令者乎列郡奉行有一不以公为仪的者乎恩波旁洒遍满百城此古郡守所无也　天子修汉故事必以九列召公计其功名岂损于治郡时耶盖次公乏大臣器故缘鹖雀事为张京兆所诋公前以郡守上书论天下大计识者谓通达国体贾太傅之流此过次公远甚夫公为守守益重公守济南济南益重以公为大臣其使朝廷重于九鼎大吕又何疑矣 

　　○寿凤翁杨老先生八十序 

　　吾邑自正德丙子后四十余年士无成乡荐者人不识孝廉何状岂天人也耶而凤岗先生始举嘉靖辛酉则争慕说以为景星卿云出辄羣聚观之然先生试礼部辄数奇久之乃起家灵宝令灵宝故多伏田富者脱租庸而贫者滋困先生毅然均之谣诼弗沮又擘画便民事百次第咸举民大欢悦寻以令高第擢守陈会霪雨河决先生日夜露处河上董丁夫下竹揵而慷慨为文以祷堤遂成其擘画便民大氐不异灵宝时民戴若慈父母遂以守高第擢贰苏郡而先生巳倦游拂衣归矣归而嗜义若渴里有大役偘偘陈说利病县大夫敬诺故人贫窭推食解衣无恡色冬月粥饥鹑结而集其门者以百数积十余年全活无筭于是里中益啧啧贤杨公岁庚戌先生春秋且八十孟夏廿日实维览揆之辰邑荐绅缝掖往贺先生出肃客发鹤而颜童视听不衰行步趫捷客相顾耳语胡矍铄乃尔有客曰楩梓豫章长于幽岩故□斤斧之患先生遗荣知止高蹈□园无簿领之劳形□宠辱之□心日高而起问诸孙占毕之业则拉二三祉友手谈命酒数行辄醉醉则步菡蓞池上督僮奴桔槔耳优哉游哉其获寿固宜又有客曰窍凿而混沌伤机息而纯白备人有静躁修短因之先生自壮迄老无鲜衣怒马之好无季女娈童之侍萧然环堵恬淡寡营身在羲皇家如畏垒海鸥为羣野老争席虽不习熊胫鸟伸收视返听之术而天性实合于道宜其寿哉又有客曰不然惠迪之吉作善之祥书有明训先生口碑在官而无不祝其难老者月旦在里而无不祝其难老者人心所欲天讵违之先生大夫子三两荐贤书一饩黉序而次公方绾墨绶接循良之武孙曾列衿佩见头角者森如立竹天福杨氏世世未艾而何疑于寿乎刘生曰美矣诸君子之言前所称全天者也后所称感天者也然一天尽之矣先生生有奇征太公梦如龙出于河河水为沸夫龙动则为霖居则千岁而不化先生之谓乎吾邑近岱岱巃嵸插天郁盘千里其浑庞博大之气锺于人多英杰而寿考岳峯公居岱下先生同年友也为大司马以归归三年而耋先生为郡贰以归归十二年而耋两贤相望若日观月观然岂非天所笃生特付以浑庞博大之气者与岳峯公竟其用而先生未竟所余当尽发于寿岱政在邑南请岁岁为先生歌南山矣诸客称善具以告先生因迭起称觞 

　　○赠陆兵宪序 

　　文章吏治昔人合言之屡矣乃有谓文人无实用何以解也以为合则占毕鲰生摛藻如春华而不能效尺寸以为弗合则鸿儒喆匠既擅雕龙之誉复垂锺鼎之勋要以立言立功俱非委琐所办万类之赜千古之变若别黑白数一二始可吐为辞而竖为烈世宁有瞶瞶于笔了了于事者然则经术世务不可分为两巳沂泉陆公用文章有声当世者也往守吾荆荆介南北孔道多黠胥悍民而公以经术试之则荆治巳守东昌东昌之为孔道甚于荆又会有治河之役为百姓则不能无虞河为河则不能无劳百姓而公以经术试之则东昌又大治主爵者才之请　命公治兵西陲而行河大中丞奏曰方今积劳于河习于河无如陆某不可使去河上乃移沂州兵使者于淮徐而以公代余惟公所辖察吏诘戎平赋断狱疆场之事无所不综专职固不在河乃中丞举公则以河故往河之溃大行堤而北也巨野以南几于一壑今修缮虽完防之宜亟也泇河一衣带疏沦稍不继千百艘能飞渡耶兹其事良不易而余谓无是难□者公通才违斡兼饶心计一切捍御决排之畧固其所优乃余所信公则亦惟是文章之道可与行水通行乎其所当行止乎其所不得不止即神禹玄圭之□不过尔尔而又奚难焉　主上亟俞中丞言真知人善任使矣余旧居公宇下习知公公郎西署时文章名巳噪海内而校滇一录尤脍炙人口为诸贡籍冠是科得三人今博平令某司理是也博平之弟铨部君又从考功令廉得公两郡治行而心服以为古循良吏合辞属余申言余谊不敢辞不敏辄述公治状崖畧而推本于文章以见世有真文人若季札言偃辈者程功课绩若挹水于江而取火于燧必无爽也夫非敢以区区文人目公季札言偃则公之乡先喆即以为公券可矣 

　　○赠司训龙山陈君擢谕平阴序 

　　世之易博士职者曰其秩微无枢要之寄其事闲无钱谷兵刑之理旦坐一毡延羣弟子唱揖而升散之或勾稽廪食毕则饱饭斋头于于卧幸旦夕迁去宫墙直傅舍耳嗟嗟博士可易乎国家黉序星列俊乂鹊起治化烂焉轶于前代岂非以学有师师有教哉博士帅也司教者也高冠长裾拥绛帐据皋比谈说鲁邹之微言衿佩济济俯首北面秩即微望尊矣事即闲道隆矣藉令不模不范第勾稽廪食督促升散巳也师之谓何官负人耶人负官耶吾盖多龙山陈君云君始训吾邑士见其宽然长者争昵就之间以非义请君毅然持不可或扞功令君正辞谯让之士始心伏然徐察君竟宽然长者无它肠也束脯有缺无几微见于面士以此益爱敬君君于世俗窥瞷趋走一切不为闭户手陈编庭草茸茸没履凝尘满席意豁如也君褆巳待物宁为太羮不为麟脯之新奇宁为玄酒不为中山之酷烈庶几古人淡且温者之□兹□模范奚□哉台使屡□旌书□之□平阴掌教君之僚率问赠言于余余曷敢以苫块辞余惟君产南畿南畿文物甲寓内然往往以藻缋掩纯白君居然未琱之璞可不谓贤乎东土故椎鲁近益趋于文士或佻嚣浮浪出匣而跃治君以独存之质挽乍敝之文葢士习深有赖焉君以教禹者教平阴平阴亦吾东土而邑谕于官为长敷教羌易士之瞿然顾化当又甚于禹官以人重世从此不易博士矣 

　　○赠司训祯吾李君擢谕平谷序 

　　□士冷官耳然非超卓之品不称夫其分师也其所俨然而临济济芹序之英也其所讲说于函丈古圣贤之遗言也倘以尘情溷方寸以机事役七尺卑卑乎负此宫矣岁丁未祯吾李君来训吾邑君滇西人也问距齐几何曰万里而遥问携家乎曰万里而遥而安能办资斧问童仆几人曰仅一平头佣于北土不自滇来也问得家报不曰即有飞鸿不达吾乡盖经岁无八行焉于是闻者皆为不堪而君怡然自如也属大侵弟子束脯不继廑廑饭脱粟官舍卑陋柱础欹欲仆仰屋见天雨则琴书尽湿风号户牗间于喁相和于是闻且见者皆为不堪而君恬然自如也君下帷占毕非公事不出诸生来谒出寻常供具相对欢然或诸生载酒问奇辄为引满谈论经术世故娓娓竟日无倦色余闻而异之何以洒脱如是曲肱瓢饮不可及矣漆园郑圃皆中有所得故能不累于外君之见解毋亦有超然世味者哉彼有席宠乘□出则六印骈组朱丹其毂光照长衢入则高台□□美酒清歌二八迭侍然心战于得失利害俄而焦火俄而凝日夕攒眉若有大苦故能适者无往而不适也不能适者无往而适也然则君之贤于人远矣今年春君迁平谷谕平谷去君家益远君怡然如旧君待禹士恩义甚笃善惟恐不扬有过辄掩覆之贫士假贷多委曲以应人人以为君亲巳君以教禹者教平谷其得士心可知也它日宰百里而以待士者待民其得民心可知也君之行两博士暨乡绅出祖诸生送者如云酒三行诸生进而歌曰滇有海涛括括兮先生之量与海俱阔兮又歌曰齐有泲波洋洋兮先生之泽与泲俱长兮又歌曰燕有山峯嵸嵸兮先生之名与山俱崇兮遂书以赠 

　　○贺光禄曾君迁典簿序 

　　汉置光禄勋掌宿卫署典谒职内外之禁于九列为首后代易勋加卿始兼司膳羞禴祀之政而自国朝卿丞以下四分其署之属又特设典簿以辖其出内盖皆侍从清华之秩云夫卿丞职其总总故逸四署之属职其分分亦逸而典簿介乎总与分之间分其总又总其分故最劳而职亦最重非才谞闲练声望炳烺者不以授其来旧矣乃今得伟寰曾君君故汉阳名家尊人一川先生以进士拜夕郎数上封事论　国大计巳扬历外藩有赫赫声而君自弱龄巳能世其家学伸纸染翰辄数百千言不休一时高才生咸自引以为不及而君亦沾沾谓一第可芥拾耳顾屡试屡踬君叹曰士一命足以自効何必守博士业以老乃谒选得监光禄之珍羞庶事君彬彬儒雅而能谙　国家之故实精于其职夙宵不怠居三载名籍甚当事者才君为超迁典簿于是三楚荐绅大夫有枌梓之谊谋称觞于其堂而属简不佞往不佞读周礼所称六官之首佐王治邦国者其属士五十有□自膳夫庖人内外饔烹酒正浆人微而至于兽鳖腊笾醢酰盐之职每十居七八而炮燔酝酿甘苦芗膻之节又井井列焉何栉比而是也姬公建官务持大体岂其侈冗员以奉一人之玉食而明得意必不然矣毋亦藉是保王躬弼主德酌国用所关宏巨无嫌于郑重与今　天子焦劳九五屡谕玉体失调又顷来淫潦为灾　陵寝震惊方减膳撤乐讲明禋之事且轸念灾民发帑以赈而叹金钱之不给也以君之才一当簿事每论　圣躬昕夕赖以调摄而跻之太和至于上佐黼扆受厘明神俾布有肹蠁下修省□之术时其赢羡以稍禆水衡一日用其默移潜养有益　县官岂浅眇哉抑闻一川先生负不世之才未究厥施尝手其谏草以示光禄君曰惟而之毕吾志也君幸无忘此言事益繁所为精于其职者益励　主上见知且有不次之擢丰功伟绩又何可量焉庶于弓冶为有光矣谨书以为左券 

　　○恭贺襄王殿下嗣爵序 

　　我　国朝展亲谊重裂茅土而封天潢者几遍天下其在江汉则巍然带砺而燕翼最著者毋如襄襄故开国宪王初受长沙已苦潦更封襄阳宪王贤而多大计属　景帝易太子王以叔父疏止之　英庙复辟得其疏诏王入觐亲洒宸翰赋襄阳四景歌以赐称特典云更傅而为庄王敦睦好修孝事　两太妃至宾礼贤士抚循戎隶份如也迨靖王而世德益侈诒后以谷三楚之封屈指贤冑必以靖王为首称而乃今则嗣王新绍丕基克缵克承四年于兹矣王郎越在冲龄乎然资性明□刻意问学誉籍甚诸藩间惟是不佞臣某于襄三世寔徼宠灵先庄王奇之弱岁先靖王寡之里居盖无日敢忘明德焉而兹复幸芘嗣王宇下覆露且益渥矣顾羁简书数千里外无能捧千岁之觞辄有片言用陈踊跃窃闻之古藩屏之国翊共皇家笃绳祖武惟忠与孝用能长世在周新造三监流言国岌岌矣周公能保明辟而奠姬鼎于是后世有肃恭明神如孝公者起而振鲁汉之初业疆藩骄放极矣河献王能慎其明德为诸侯倡干是后世有修行前烈如惠王者起而振河间盖百世之下每啧啧于两作者称忠而于两嗣者称孝也景帝之易储也难乎其为裕陵矣又其时版荡而多故宪王之斤斤以疏请其忠宁让公旦与河间哉自庄靖二王代踵芳躅保世滋大庶几继述之大子焉今王嗣起初服克笃前烈兢兢成训之守要以砥砺臣摹阐发祖德于所称忠孝大节不啻兼擅之矣夫崇德象贤之典人主故县以劝亲亲风厉天下之为良屏翰者盖周宣于子公而厥有夷宫之命汉帝于惠王而厥有封户之益无相揜也今　天子敦笃宗盟奖诩臣节恒睠睠夙夕诚南望江汉而缅然有二代之思其于今王嘉向靡极将亟下　玺书及龙章褭蹏之锡如　英庙故事称诗若歌宠之掌故为襄国百世作求计宁直方城汉水之墟有所凭借为山川光抑他日表侯王于南纪而且得与子公惠王二君并其芳嶶以流声万■〈示冀〉也非吾楚一时盛哉□□此以为王贺 

　　○贺邑侯枢玄孙公迭膺嘉奖序 

　　□为济郡属邑距郡仅百里郡故　□京左□也一切军储邮传之供禹独受什四比岁大侵蜚鸿且□野矣檄书交驰惟是逋责为斤斤故额森然毫不□贷天行之数禹独受什六夫议抚循肘且掣于上议征课脂且竭于下非得忠实心为元元造命噢咻而指使之未能两全无伤也孙侯以三晋之彦振藻登坛茂明岂弟来莅兹土甫下车辄问民所疾苦诸父老洎博士弟子员具言当兴谁何当革谁何侯蹙额曰毋动为大自非太甚其谁骚之而不闻烹鲜乎乃以宽和持大体与民休息民稍稍有起色则度其力能肩者率之民无不竭蹷以赴县官之春秋解俵云锦飞黄足备天闲之选于是有冏寺之奖陆挽水输络绎而致辇下俾材官充饷刍牧有资于是有司农廵青之奖发奸剔蠹稂莠芟而嘉禾滋黔首相与讴于野又以其间进诸生谈说六籍而品骘其艺青衿相与鼓舞于庠未及再朞政通人和百废俱举即川原草木亦若为之神耸色飞劳勚积而不可掩于是又有抚台使之奖盖侯之所砥砺者莹然粹白而不皦皦以炫异其所自操者不为惠于法之内不苛绳于法之外大质不雕悃匐渊古而政是克成旦莫荐剡达于　当宁且拜玺书黄金之赐奖乌足为侯侈哉独念循良之理巧于收实而拙于取名易于得民而难于获上古今言吏治惟诧神爵五凤间卓鲁龚黄之贤何代蔑有或者上无以鼓舞之其志约结而不信耳　天子莹精太平　诏守令以爱养斯民为率作省成埒于唐虞何论西京当事者体　上意仁心质行如侯即未尝逞察渊之智矜毛挚之能乃深嘉而亟与之侯自此得信其志矣岂独为侯一人庆为天下吏治庆可也夫日计不足岁计有余畏垒之所以大壤也侯以庚桑之治治禹岁月愈久厥绩愈楙即征入为夕郎若直指民能一日忘乎哉余等其偕野老共歌蔽芾之章 

　　○赠长清邑侯芳铭曹公奏最貤荣序 

　　国家建置守令视古侯封三载而底绩具以政报往岁　上命朝歌曹侯来令长清乙巳侯用循良报最　天子诏尚书按功令下玺书褒励赠侯父如其官母封孺人邑士大夫荣侯政成戒司农大行两君征言不佞不佞读史成周列侯报政独齐鲁为有闻尊贤而尚功则尚父之烈也尚父锡履于齐爰始朝歌侯固朝歌产也长清隶济南寔齐卢邑志称其民习耕织士娴于文学第自汉患矿盗及济南瞷氏豪宗历下诸邑类称难治而卢尤甚侯自下车课农桑崇学校缓征薄赋禁追呼毋得豗突乡鄙谨绳约以防盗贼所为政务去烦苛遵宽大久之邑大治即尚父洋洋表东海岂遽出侯上哉盖昔者惠文君闻庖丁言而得养生贾太傅策治安而称屠垣之解牛令宰四境四境其游地也养民犹养生怵为戒而视为止奏刀之术也亿兆寄命于令令坐堂皇而计治安髋髀理解芒斧斤之用辨焉侯踌躇四顾批却导窽而迎刄解之技中经首之会矣乃今三年有成而若新发于硎也虽以迩来海内多故青齐淮泗之间灾祲洊仍矿榷骚绎所在萧然告困而卢氏犹□农安耕女安织士雍容而安弦诵潢池之冦不警□氏之豪屏息邑中聚族而诵侯政者其氓黎则曰侯为寒衣馁哺而乐只父母我也其青衿之士则曰侯为春风化雨而作乂我也其舞文墨而恣武断者则又凛凛侯三尺若负而相率引去也侯技至此乎不佞家食时既幸波及侯之河润比守阙下从白虎青藜后暏冡宰上计授简史臣传循吏至　上嘉侯最绩赐宠命辄又属草制二三良史氏则不佞所耳目于侯政甚悉私心以为侯技试于割鸡其用小竟侯满志善刀徐而宰割全齐其用大故进之则骢马柱下观风肃纪芒之用也又进之则秉钺建牙长城万里斧斤之用也不佞敬以锡履为侯祝矣司农大行曰善虽然侯之地不有平阳懿侯乎其始师盖公术以相齐而齐治及代酇侯以清净画一治天下而天下亦治子为全齐祝愿侯为尚父请更为天下祝愿侯为平阳侯而平阳也以宰天下天下幸甚 

　　○赠进斋马君序 【 代】 

　　大块之气有所锺必有所用锺之薄则其用速而易竟也锺之厚则其用迟而难竟也竹挺然以出不数日而高寻丈然以餙器则易毁以代瓦则速裂鲜有能久者若夫松之生于穷岩曲岫沐雨露饱风霜轮囷磥砢鳞皮虬枝不知几何年而后匠石材之乃以栋百尺之室航千仞之渊而其残膏余液犹且为瑿为琥珀人人珍贵不胫而走天府竹与松均骚人达士所欣赏而以速若彼以迟若此非禀气有厚薄耶夫士岂无弱冠知名中朝廷甲乙之科者乎又岂无壮龄当轴印累累绶若若权宠震天下者乎然贵矣或不克寿考贵且寿考矣或中废即不废又或乏象贤造物忌完每如此至若荜门圭窦之儒吾伊一编童习而迄白首每扼腕于数奇然往往功收桑榆庆流兰玉所得固巳多矣余少偕诸友结社而修操觚之业诸友皆一时儁才而进斋马君齿最先共推君执牛耳后余暨一二友相继举于乡举于南宫而君青衿自若也余暨一二友宦中外其显者至总宪一方而君所授门弟子且举于乡者三人矣而君青衿自若也今年春君乃膺岁荐其伯子先巳为诸生有声至是仲子又补诸生余从邑人士称觞于其室而告之曰君毋叹遇之迟也天之生人若徂公赋芧朝四而暮三朝三而暮四数等耳故人知蚤用之用而莫知晚用之未为不用也人知尽其用之用而莫知不尽其用之尤为大用也公孙次卿年六十余始以文学征乃对策第一卒为丞相封侯老泉先生晚年乃仕仕即不显而其子轼若辙以文章气节为时名臣君之行谊远出曲学阿世者上封侯拜相即非今制然双鳬五马之宦可循阶而进也令子才藻翩翩雄视秇林即不敢望眉山庶几有闻于世哉君其松耶令子其瑿与琥珀耶余且拭目以观其用矣 

　　○寿李大夫序 

　　李大夫盖始为潞安倅云大夫倅潞安有卓荦声台使者以状闻　天子贤之擢霸州守霸三辅要害地也然当诸河之冲甲辰夏霪雨河溢田化而沼食鲜糠核大夫曰嘻吾民尽矣则日夜督丁壮策长堤捍之白于　上发长平以赈吏畏大夫严明无敢干没煮糜食饥者饥者猬集设法以次第给腹皆果然所全活无筭文安大城保定三邑皆隶霸大夫与其令谋修荒政如霸州法所全活又无筭明年有秋雕攰渐苏流移来复嘉平月哉生明大夫览揆之辰也三令君谋展庆焉则预修酌者之辞康阎二君曰守令与民犹腹心与肢体也肢体伤则心憯怛曩者岁大侵公无日不蒿目而忧也假令民阽危犹昔即倾如渑之酒献如山之祝公必不色喜乃今抚摩之余闾阎乐业公可自愉快矣公岂以一已为寿盖合百千万人以为寿乎请以是觞公陈君曰未也树谷则获树木则荫未有树德而无报者活雀与蚁犹致福佑矧百千万之氓乎夫一州三邑之媥户所不胥溺者谁力也所不菜色而转沟壑者谁力也戴白垂髫欣欣相告愿君侯之难老民欲天从岂虚语哉始以身寿民继且以民寿身又何疑焉请以是觞公二君称善顾色若不足者则介陈君以问于刘生刘子曰三君尽之矣不佞何言夫寿民自寿非有两也庖丁□牛合养生之旨彼其目无全牛而犹怵然为戒视为止行为迟所以十九年而刃无损也大夫之才若□发于硎蒿目而忧则怵然之心哉以此养民能益其所不足以此自养即能留其所有余姑射凝神物无疵疠庚桑得道畏垒大穰大夫与百姓相忘寿域中恶计彼我哉　天子察霸州治行且待以不次之位计游刃恢恢有余地自寿寿民益不可量矣于是□君具述其语奉一觞前为寿大夫笑不应趣左右觞客 

　　○赠邑谕还蒙张君膺奖序 

　　关中形胜盖古称百二云禹敷九州岛雍土上上其山川瑰奇娄敬东方朔之所不能谭而长卿平子之所不能赋也苞秀孕灵是生英杰伊衡旦奭不论若杨伯起张横渠之行谊班兰台杜工部之文章李邺侯郭汾阳之勋业亦既踔绝煜霅矣余自垂髫侍先大夫入关陟终南瞻巨灵之掌俯眺清渭浊河烟云漭沆慨然想见其人必有如前喆也者比通仕藉则闻三原富平耀州渭南诸君子海内指为祥麟威凤余或及谒或不及谒未尝不私心乡往焉及请告在里而朝邑还蒙张君以乡进士来司教铎望之魁梧丈夫也即之遏然有以自下者间与语古今成败得失若别黑白若驰波涛若金仆姑之破的余洒然异之倘所谓锺秀灵而英杰者耶巳而询诸友友曰先生之蕴百叩而不穷非蠡测可竟然且佩服其教矣先是弟子员或终岁不见师先生束以功令稍以严兄□既□而谆谆德义是训□□春风也又择其颖与谈说经术而雌黄□□人人□□靡然从化矣余以是益悉张君贤无何直指督学使者檄而褒之　两博士诸生往贺乡绅与焉问言于刘子余惟　国家设愽士责綦重而或廑廑借升斗为伏腊计其繇贤科起者谓吾旦莫对大庭不亦县铜而临百里广文舍如逆旅安事据皋比而讲授为则终日掩关卧耳乃君能精心于其职可不谓难乎吾乡山川古称十二以视关中东西秦也士习尝醇而近稍醨矣昔逊今亢昔恬今嚣昔朴今华昔平今奇醨之象也山川之□自西徂东秦当其源齐当其委委则醨矣源犹未也君挹秦之醇济齐之醨俾士靡然从化大有造于吾邑哉然使者褒君非独以善教也啮膝乘旦伏枥未驰巳知其千里桓公之葱庄君之曶匣而藏之而锋固神也英杰如君历块之足而剸犀之锷乎厚积徐发取甲第犹掇之耳行谊文章勋业乡前喆芳躅具存当世诸君子又近在眉睫于思齐乎何有抑君或久忘旧游之区揽辔拥旄而至化雨之泽将沾及海隅苍生蔽芾甘棠岂惟桃李生荣而巳余尔时更□诸友以巵酒寿君矣书此以俟 

　　○奉赠大中丞蓝石孙公荣膺恩命序 

　　岁壬寅大臣言奉常孙公宜以中丞节抚填保定诸郡盖公忠孝大节煜霅一时又先官兵垣兵曹练习疆场事故廷议咸推公报曰可时畿辅屡遭暵溢闾阎凋攰公至则命诸路条上便宜其巨者为之请于朝而余以次第举大要燠咻其疾苦袵席而乳哺之流徙者归饥者粒向隅悲者喜且讴公则以其间缮亭障明斥候修屯牧之政简佽飞蹶张禁债帅朘削军实者将卒廪禀奉要束虏不敢近塞盖屹然万里长城云居三载值大阅直指以状闻　天子嘉其绩增俸一级锡褭蹄文绣于是公之属二千石以下聚族而谋贺公以言属不佞不佞典在笔札然时时从长老问边事而知振饬之难也自虏修呼韩邪故事鲜辫而称外臣櫜弓卧皷边尘不耸三十余年矣介冑之士狃于欵而讳言战兵饷积弊如兔三窟莫可问当事者避察渊之讥有仰屋叹耳夫虏忘战而我亦忘之则拙虏不忘战而我顾忘之则悖闻公曩在京师与客谈及辄搤掔发上指乃今幸秉钺其所擘画战备务以警玩心作勇气即虏一旦寒盟我可扼其吭而笞其背岂不老成长虑哉且辽阳蓟门云中河朔皆边也公所剖郡则边而腹也彼之虏患犹在门庭兹且为八室之戈矣故其视它镇为重治边者喆戎兵巳耳治边而腹者则不得先威而后惠急于虏而缓于氓公所为袵席乳哺盖欲张国家之神气而先固其元气焉其寘力尤在根本乎故其功视它镇为高诗云文武吉甫万邦为宪公之谓矣夫有非常之功宜有非常之报魏绛霸臣也其策仅仅和戎犹拜歌钟镈磬二八女乐之赐矧公之安攘计社稷万全者哉或疑　天子宠灵而光大公者未及破格然　圣明有深意焉公之位去槐鼎才跬步而勋业日隆隆起即循格以酬之必至于无可酬而后巳吾侪姑拭目俟矣于是诸君以不佞言告公公听然曰余恶能望吉甫虽然敢不夙夜以无忘天子之德 

　　○大明律集解付例序 【 □□】 

　　自结绳□象不可施于世而刑罚制焉五禁五戒八成至周而详当其时县之象魏狥之木铎虽未有成书巳显示民趋避矣厥后郑铸刑书叔向讥之意自有在而孔颖达以为刑不可知威不可测则民畏上然则圣王三尺与罟获等耳又何以异于秦之愚黔首也　高皇帝御极命大司冦定律每奏一篇辄揭西庑之壁躬洒宸翰为之裁酌凡三易草始就灿然而日星截然而规矩凖绳矣自是诸臣精法意者取其文字剖句析为琐言管见诸解而　列圣原　情定法间有所轻重则着为例解解会其意于律之中例通其意于律之外总之以佐律耳循习既久舛错实多泥于解是燕说也胶于例是刻舟也因解而生解因例而生例是累瓦也取解与例而漫用之是无仪的之射也借解与例以行其私是□缄縢扄鐍而窃之也是故轻而漏网重而束湿轻重倒置而斧斤与芒刃易施矣谈者搤掔以为　高皇帝律精且备而安所事解与例为噫世之由简而趋烦是人力无如之何者也救时君子惟烦而不失其简之意汉约三章矣后之决事比乃至万余唐约十二条矣后之格来至不可胜计岂非始作太简卒乃致于太烦与圣祖制律最适烦简之中然时异事异微文或难以牗俗定法或难以尽变匪解胡明匪例胡惩势固应耳其又何病焉书曰惟良折狱故因烦以求简存乎其人耳辔御不设策錣不具不可以服马然使王良操之则驰驱周旋惟其所欲使臧获操之则为人笑今以民为马以科条为辔御以桁杨为策錣而不得其人可乎夫咎繇苏公亦治民之王良也兹故校刻大明律并解与例以俟善用者 

　　○渡险迂谈序 

　　凤冈杨先生之谢政归也日取古人嘉言懿行训戒子若孙间为里中后进论说德义及臧否成败亹亹不倦人以闻所未闻恨见先生晚久之出一编曰渡险迂谈以惊世之冥行者刘生卒业叹曰思深哉先生之言夫夷险何常见谓夷靡不险矣见谓险靡不夷矣瞿塘滟滪骇浪如山覆舟者百无一焉戒心胜耳借令维楫不具即安流能济乎庄生论畏途在袵席饮食间渠惟二者处处皆阳侯波也浅夫以身为尝甘冯河而不悔悲夫夫先生此编若长年三老之谈风涛语语实际其苦海之慈航与而自少其不文夫世岂乏雕虫之技尘饭木胾未足以果枵腹则孰与先生之言粢食大羮也虽然有意避险险常出于意外惟是天道福善化险为夷则理可必者先生质行君子为令及守多惠政居里益务树德今春秋且八十神明不衰子孙荐乡书者二籍诸生者七而绳绳未巳也是福善之征哉蹈水有道冯忠信以出入先生涉世实类之此编故甚浅者耳 
　　亨终 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　引 

　　管孝子赠言引 
　　贺武城训马师诞弥令旦词并引 

　　○管孝子赠言引 

　　孝庸德也孩提之爱是为真孝吊诡乎哉曾子养志仅仅饮食唯喏间乃其孝千古罕俪则真爱完耳教衰俗敝始骛非常以博名高夫孝感神致瑶诚有之然传响多诬袭迹多赝鼠腊鱼目宁容乱真矧夫毁肤啖亲全归谓何尤君子所不道矣管孝子吾邑诸生也父业儒而贫孝子捐妻簪珥得钱若干而息之以供滫瀡无敢私父疾吁天请以身代延医求药忧容可掬父舌强不能食含哺哺之终岁如一日又尝粪以辨甘苦父殁衣衾窀穸务殚诚信厯十余年而于春秋荐飨未尝不涕下沾襟也兹其事若无非常可喜然爱亲一念动乎天而不容巳庶几存孩提之良者与史氏曰吾邑葢有张学诗云母欲游玄岳贫不能具乘则架木于肩坐母其上往返数千里如是者三两台闻而旌之彼穷巷细民行未合礼其心足多耳乃若尽心而不违礼管孝子近之矣直指巳署门示劝犹未请于朝其有待耶余与孝子同研席事亲自媿弗如先大夫寝疾一日而终不及购药饵浣裙腧以为恨每念孝子事辄絫欷太息恐其久而湮灭也邀同志为之歌咏以俟观风者采焉孝子名大韶字宗舜 

　　○贺武城训马师诞弥令旦词并引 

　　伏以教宏綘帐培桃李之浓阴名纪丹台迓松椿之永筭骏望夙崇于北斗鸿祯弥固于南山麟绂凝祥鳣堂集庆恭惟　老师得天间气为世伟人真醇不媿先民清介堪风末俗天高海阔朱紫阳之旷怀月霁风光周濂溪之雅度朝经暮史左矩右绳殚见洽闻学海采骊龙之穴崇论谹议辩河激白马之津识洞几先烛照数计而龟卜辞臻理奥日光玉洁而蛟翔信有德而有言宜成巳以成物其在闭门修业之日巳多负笈从游之徒迨奉　纶音益宜铎响典谟亲授济南重见伏生文学夙女间武城再逢言偃力回士习躬饬师模满座春风拂杏坛而布暖及时化雨洒芹泮以流波兹屇仲秋适当初度金行毓秀节操所以坚贞桂魄分精性灵宜其圆朗云间瑞露醴香晓泛于瑶巵月里玄霜大药宵凝于玉杵况际一人之华诞尤为千载之奇逢既示兆于从龙必分荣于附凤青云自致抟九万里以何难绿鬓长新厯八□秋而不老筹增东海桃荐西池阶前彩服腾欢门下□衿献颂某等自惭朴遫夙荷陶甄瞻景福于岗陵欣逢华旦托微忱于潢潦祗奉清觞拜手祝遐龄奚啻綘县老人之寿濡毫裁短调柰乏黄绢幼妇之辞 
　　词曰 
　　玉鉴悬空才过兯中秋佳节当此日九天阊阖嵩呼声彻巳见虹流生　圣主还惊岳降锺人杰羡文星即逐帝星来真奇绝词倒峡谈霏屑开后觉光前哲想天教耆硕身依日月汉代申公经术好周家吕望勋名烨更朱颜难老似籛铿传僊诀 
　　右调满江红 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　说 

　　金砺盐梅说（阁试） 

　　○金砺盐梅说（阁试） 

　　金可以无砺乎曰不可虽有纯钩鱼肠巨阙湛卢不加以砺不能断也羹可以无盐梅乎曰不可虽有熊蹯猩唇烹鸿炰羔不加以盐梅不能适口也何者物固有所资而后成也夫君资于相大都若此矣然谓所资者皆能善其用乎则吾未敢必也夫良工之砥良庖之调天下以为美者其技精也令砺设而拙工不能砥也盐梅具而族庖不能调也夫有可用之资而不能善其用者其技拙也相天下者之辅德训志岂不难哉方其臣主初遇堂帘犹隔患在龃龉而不合惟是动以积诚入以巽语若砥砺和调者之弗敢骤也及其上下巳交鱼水渐投患在雷同而寡济惟是正言无讳深计不疑若砥砺和调者之弗敢偏也迨喜起既洽钟鼎堪垂患在盈溢而靡节惟是不矜不伐若无若虚若砥砺和调者之弗敢懈也斯亦相天下者之良工良庖矣抑闻张华拭剑取华阴之土易牙调羮别淄渑之味彼其神识在心岂区区较量于精粗多寡之间也与哉上臣事君斡旋在口舌之先运用出形迹之外所谓格心之大人也进乎技矣虽然缄金于箧笥则良工无所施其巧付羮于臧获则良庖无所呈其能自古荩臣孰不愿效其长技而能展磨礲调爕之用者卒寥寥也岂不在任用哉岂不在任用哉故惟木从绳之说视金砺盐梅为尤切云 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　解 

　　赤子之心与圣人之心有何觧（阁试） 

　　○赤子之心与圣人之心有何觧（阁试） 

　　圣圣相传皆揭心之一字而赤子之心独发于孟氏若曰此即圣人之心也夫使圣人同于赤子则指赤子而命曰圣人可乎圣人与人耳目形骸未始有异也所为异者此方寸心耳彼其心乭以烛天下之至隐可以剖天下之至棼可以制天下之至变宇宙在手万化生身环中以应靡弗宜也而赤子有是乎恶乎同嗟夫人之所以不圣人正以其不赤子也人生之初侗焉无知泊乎无欲浑浑默默孰别圣凡迨知诱物化以后与物为构相刃相劘有所艳于此又有所驰于彼有所怵于前又有所避于后焦火凝无时休息增入弥多根本弥损而去圣人始远矣圣人者有知而无知有欲而无欲能完其初者也初心最清清故可以烛隐初心最定定故可以剖棼初心最常常故可以制变即勋业烂然宇宙而以圣人视之若浮云之在太空耳若唾之为珠为雾一出于自然耳曾有纤毫知故入于其衷哉故曰大人者不失其赤子之心者也梓庆削鐻庆赏非誉之不知而后巧若鬼神痀偻丈人絫丸不坠身若槁木之枝而后承蜩若掇也彼曲技耳犹必冥其心而后精况圣人之于道而可以有心与乎孔子之毋意毋必毋固毋我所谓赤子之心也故曰吾道　以贯之傥其或以二参以三则非赤子之心而何贯之与有或乃曰以赤子之心为圣人必扩充而后可夫人盛此心心盛此性性上不可加一物而心岂可加乎楩柟豫章于霄拂云而始生不过尺寸谓此尺寸也者非楩柟豫章之性则不可夫赤子与圣人之心亦若是焉矣然则老氏所云能婴儿者与此同乎吾所谓赤子欲其心有而无也彼所谓婴儿欲其心无而无也一如宿火一如死灰此毫厘之辨也是为觧 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　辩 

　　正直忠厚辨 

　　○正直忠厚辨 

　　道不可以偏废亦不可以两持自巽耎夷诟之夫不能植朝常扶名教而君子于是乎贵正直挺挺谔谔天下想望其丰采久之皆有嚣然自喜之心其弊为激君子病其激也而撤墙帷融圭角以忠厚长者之道待天下天下翕然欣然久之又皆有颓然自废之心其弊为靡激则争靡则不振为世道害非浅也夫正直忠厚皆天下至美之名而不免为世道害则偏废故耳宋儒合言之以救其弊曰立朝以正直忠厚为本思深矣然自正直忠厚之合而弊益甚何也正直忠厚不可以有心求也有心求之将畧其实而名是狥名偏属则偏骛焉名两在则亦两赴焉俄而百炼俄而绕指俄而藏锋俄而露锷进欲有为惧其妨于忠厚也退欲观变又惧其乖于正直也气有所凌将正直自命张极而弛曰吾济以忠厚耳情有所昵将忠厚自诩恩极而雠曰吾济以正直耳彼此莫中其窽前后两失所据为者自相枘凿谈者互为矛盾爱则以其正直而多之憎则以其不忠厚而少之□则以其忠厚而誉之嗔则以其不正直而毁之议论混淆风尚错迕是世道之忧哉故偏废者非也两持者又非之非也余谓正直忠厚不必分不必不分在察其时而善用之冬而裘夏而箑陆而车水而舟各有所宜未可疑夏之不裘而水之不车也世有治乱人有臧否事有缓急境有顺逆必持一切之见其无乃胶柱而不恊于宜故时当正直即寓忠厚之意而正直重时当忠厚即寓正直之意而忠厚重持以无我之衷运以达权之哲苦口与纳牗法巽异而皆以悟君发奸与藏疾宽猛异而皆以善俗独行共济广狭异而皆以报国辟诸造化烈日严霜和风甘雨各以其时中臣道之鹄乎西京之季尚忠厚士皆依附王氏以固荣宠而国鼎遂移东京之季尚正直俊顾及厨高自标置而党祸烈焉兹其患在于偏废今之天下以为尚正直乎摧折之余气渐消铄以为尚忠厚乎乘人鬬捷往往有之兹其患在于两持余故为之辩以俟转移世道者 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　颂 

　　圣德光裕颂（馆课） 
　　圣主畏天恤民纪颂（馆课） 
　　圣母万寿颂（馆课） 
　　郭汾阳大人颂有序阁试 

　　○圣德光裕颂（馆课） 

　　自昔皇王祗载庭闱贻谋祚胤莫不愿融融泄泄奉亲颜于千载振振绳绳绵帝统于百世然而厯稽往牒罕际昌期何则天以人感福缘德应紫极之懋昭匪粹苍穹之眷命或缺书称百祥诗咏纯嘏侈为美谈良有以也我　皇上具至神极圣之资抚重熙累洽之运长乐承欢问安恒勤于三至东华垂裕齿学必谨于四术而总得一以居贞叶吹万以亭毒威武纷纭恩泽汪濊暨朔南咸讫声教有血气莫不尊亲是以阴阳循序鬼神降康惠迪而吉积善而庆岁在旃蒙大荒落实　慈圣皇太后六袠之期葭灰乍动花甲初周天统属子乃十二支之元地数维六为亿万年之兆且于其时　皇太子诞育　皇第一孙赤日入怀叶初阳之渐升瑶光在天暎圆魄之将满内而绅弁外而黎赤靡不矫首以呼动色相告葢皇太后敛祉璇宫符坤维之奠　皇太子迎禧玄圃继离明之照而皇第一孙毓秀兰殿开震索之祥非我　　皇上体干健之纯懿致泰亨之上理恶能臻此者乎大德得天古称有虞以今方之实相辉暎夫其灵爽独运则浚哲之衷也恭默以思则无为之化也孝隆一本则尊养之极也庆流累叶则子孙之保也然烝又者犹惭于始传贤者尚歉于终我　皇所遘葢旷古无前者哉臣叨居中秘滥食大官恐盛美之不彰俾将来之罔述谨撰　圣德光裕颂献之九重不足扬厉鸿休庶几敷陈雀跃云尔颂曰 
　　皇天无私惟德是佑　列祖宪天父母元后二百余年大和宇宙比及我　皇厥德益茂我　皇穆穆生而神灵恩威交运雨露雷霆百志惟熙庶绩其凝山徼海澨以莫不宁皇天鉴之爰戬谷戬谷伊何前开后续畴为之前　文母多福畴为之后　文孙载育英英　文母保翊　皇躬含弘光大以配穹窿　衮衣在侍玉食是供甲子重开鹤筭无穷亦有　文孙生于　文子麟趾螽斯世济其美前星煌煌幼海弥弥为晖为润有加靡巳四世一堂千古一时　天颜有喜值此繁厘夫何为哉止孝止慈晓漏问寝昼日含节小臣作颂敢拟天□愿我　文母后天而老　文子文孙谕教惟蚤我　皇万年德以为宝 

　　○圣主畏天恤民纪颂（馆课） 

　　上在宥天下道久化成虽深居静摄而干健独运惟天命民心为兢兢先是两宫三殿灾银夏乐浪牂牁数用兵费无筭大农告诎　上忧之点弁乘间言矿税事报曰可诸珰衘命往四方游手无赖从之旁午于道鸠众凿山得不偿费则勒民纳朱提第以矿为名或恐喝富人发掘庐墓曰是有金银气得重贿乃巳关隘市井无地不榷榷者虎而冠十五分其货无谁何者监司以下间持义与争辄以挠阻激　上逮赴诏狱或罢不复用大小臣谏疏无虑数十百上不报自是内外要职缺辄不补省台尤甚诸珰益横奸利百千状久之稍稍闻会连年阳月日食　长陵明楼郊坛望杵相继火郡国灾异之报无虚月　上心动一夕下手诏朕曩因度支缺虑加赋以烦百姓是以有矿税之使使者不明朕意重为百姓患苦天变屡警朕用惕然其罢矿务诸税归有司勿以奄人半供内帑半以佐工役工稍竣朕不难尽弛以予民也又诏冡宰省台需次者补之少则选取以充贤而削籍者以次用　诏司冦诸以矿税逮系者置勿问诏司空饥馑荐臻民多流徙而伐石采木以罢其力朕甚悯焉殿工姑缓之　诏翰林讲读官春秋言天人之际甚备可日以讲章进于时内外臣氓欢声若雷无不额手称　天子神圣云臣闻皋陶曰天聪明自我民聪明天明畏自我民明畏召公曰欲王以小民祈天永命前此　上非忘天下也而膏泽偶屯蚩蚩者见以为忘天下非常之灾频岁叠见可畏哉一旦幡然扫累年之积蠹出民汤火登之袵席何其仁也炀灶不蔽万里目前何其明也太阿自持言无反汗又何断也一事而三美备　皇上真善于承天矣积阴而日久暵而霖鼓舞讴吟太和在于宇宙天鉴厥德将亿万载无疆之庆猗与休与臣诚乐光昭圣德垂诸罔极敬为之纪而继以颂曰明明　元后握符御天照临有赫覆载无偏凌轹挽近登闳古先履丰如约终日干干小臣献计欲笼利权采矿于山征商于廛　帝曰试哉爰命中涓彼翼者虎爪距纷然血牙衡生日削月朘乖气致异阴伏阳愆维帝曰咨民生孔艰天寔惠民朕敢不虔五丁勿凿地脉或残勿攫于市物力其殚事有司存貂珰勿专匪朝伊夕税且尽捐朕有四海岂乏刀泉布利千下王道平平朝无空署野勿弃贤释彼强项勿滞狴犴殿工勿亟以俟丰年乙夜之览春秋一编　纶音诞播遐迩讙传恩流九野誉满八埏彼苍昭格福祉其骈　慈闱万寿瓜瓞绵绵宇宙清宁宗社奠安鸿猷茂烈金石永镌 

　　○圣母万寿颂（馆课） 

　　缅寻曩代彤管垂光星娥肇昊简狄兴商涂山诞启击仲生昌咸藉母仪衍祚灵长于铄我明天休尤笃俾亿万年永调玉烛爰有　圣母茂膺景福福岂无因厥德孔淑猗与　圣母秉睿含贞植庆仙李图光玉绳吐辞依率动容中程壸政肃赞房乐和鸣电绕枢星虹流华渚笃生我　皇聪明神武乃抚萝图以为民主　嶶号聿崇欢腾率土我　皇御服　慈训是遵日昃不暇怀保小民赈穷雪枉黍谷生春匪曰子惠圣母之仁冠带月出骨梯航日域万鳞仰流羣星共托下鲜震腾上无朓侧　圣母对兹其乐何极赫赫　贤王分茅大藩　帝女于归绿绶承恩　龙孙主鬯秇图礼园　圣母抚兹其乐实繁岁在执徐缇灰冲钥昼增绣纹阳回梅萼甲子初周宝婺光灼瑞霭未央祥凝长乐我　皇龙衮以捧琼巵袆衣旁列榆翟后随云和缭绕翠葢葳蕤载斟载酌色笑怡怡彩女中涓同声以祷愿荐桃愿羞火枣愿乘斑麟愿集青鸟王母瑶池姑蓬岛小臣献颂独曰不然金根玉巾各亦仙之軿八珍五齐亦仙之延我　皇孝旨违膝前惟愿　圣母时勤明保我　皇养志钦崇大道治类华胥熙熙皞皞　圣母　圣皇同锡难老 

　　○郭汾阳大人颂有序阁试 

　　葢孔子称忠信可行于蛮貊或者疑焉异类之性舛马骜难驯闪倏莫状弱则鼠窜强而豕突渠可化诲怀服也与哉乃观唐汾阳王见虏事抑何奇伟罕俪也方回纥吐蕃从怀恩而入冦合诸酋长之谋挟数十万之众控弦堪方于冐顿投鞭岂逊于秦符国疑累邜人忧孤注而汾阳以乌合之师当鸱张之敌坚壁不战单骑以趋此方免冑而传呼彼即投兵而下拜易鬬争而盟誓化剑戟而杯酒岂以虚声耸动之浮辞笼络之巳乎彼其真实心诚孚于诸羗也或曰大将一身安危攸系油幢云拥虎帐风严岂为七尺之谋葢求万全之策今乃计出裹革危甘蹈尾辄以轻裘缓带之身付诸皷鸣矢流之地有如枭獍不仁蜂虿肆螫马不及还辔人不暇施勇纵不自顾奈国家何噫嘻回纥慑令公威德久矣远之则疑近之则亲扞御之其党弥坚约结之其交自觧葢定画于再思匪轻生于一掷矣卒之虎旅完而无挫龟鼎危而复安功勒景钟名垂污简不亦媺乎回纥谓见一大人而还诚哉是言今北虏跳梁东倭窥向空勤拊髀之虑莫救剥肤之灾独不得此大人为务耳岂忧疆场哉余有感焉爰作颂曰唐自天宝关陇腥膻元陵开衅再起尘烟逆臣勾虏溃我疆边甲光镜野旗影篲天天子曰咨国步艰难趣召令公复登将坛士乏精锐府尠金钱众心汹汹令公怡然彼众我寡战岂万全信格豚鱼奚事戈鋋维药葛萝进兵泾川弯弧注矢皷音其填猗与令公矫矫桓桓投彼绿沉挺身以前诸羗如林竦立骇观果吾父也罗拜惟虔仆固误我愿谢前愆长为保塞奉天可汗巵酒酹地易仇而欢吐蕃闻之弃甲奔还三辅靡警九庙以安绩掩狼胥勋轶祁连旗常日月带砺河山称曰大人令闻千年 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　箴 

　　君臣交儆箴（馆课） 
　　东华劝讲箴（馆课） 
　　意必固我四箴（并序阁试） 

　　○君臣交儆箴（馆课） 

　　天泽俶判爰有君臣既首三纲亦冠五伦匪臣何□匪君何事为君实难为臣不易凝图御历讵不崇□当大宝之重寄亦有至劳儋爵析圭讵不荣宠系岩石之具瞻亦有深恐君犹天也臣犹五行化机权注万汇乃成君犹心也臣犹四体元气周流一身乃理堂帘分隔其道实通止仁止敬以礼以忠可否刚柔交修不懈治乱存亡动色相戒君曰股肱良臣曰元首明君曰予违汝弼臣曰朕言可行君曰若金作砺臣曰惟木从绳日中则昃月满则亏儆于保泰乃无倾危积羽沉舟群轻折轴儆于防微乃无颠覆苍苍在上厥鉴惟公出王游衍君愓于衷臣亦若时以代天工总总在下厥情叵测奥渫幽遐君布其德臣亦惠畴以作民极念彼高贤造国之福君既侧席臣亦推毂念彼奇货荡人之心君既投珠臣亦却金依社凭城憸壬难屏君既奋于拔山臣亦慎于决瘿刻木画地法罔堪畏君既虑于飞霜臣亦羞于赤渭君臣勿太狎惧酬唱之同声譬诸清浊谐而后成曲□□□而后成□君臣勿太肃惧尊卑之异意譬诸工□□而后技可精舆马调而后远可致圣君贤臣千载一作君如飞龙之在天臣如巨鱼之纵壑君戒訑訑臣戒诺诺先天下而忧后天下而乐庶宗社之无虞而生灵之有托小臣作箴以告荃宰罔曰不文狂夫可采 

　　○东华劝讲箴（馆课） 

　　眀两作离洊雷居震继体承祧　青宫之胤孰助前星之晖孰增幼海之润斧藻身心粤惟学问玉必琢而始章弓待木敬而后正贻喆自初少成若性失养则木濯千山不用而茅塞其径易重前言书称古训绿字赤文寸心可印绨袠缥囊千秋若镜畴窳惰而不隳畴淬砺而不进垂精旃厦游意典谟翱翔乎文雅之囿驰骛乎道德之涂惟圣惟贤亦步亦趋勿宴游博奕之为娱惟师惟保为楷为模勿便辟柔曼之与□惟务帝王之学勿为章句之儒宁忘蹄而得兔勿□□而还珠宁遗华而采实勿弃瑟而好竽勿日糟□□精蕴于古初勿日刍荛纳忠告于狂夫勿日何□罔念作狂勿日难竟积学成圣敛吾之神勿使外□一齐不胜众楚一暴不胜十塞虚吾之怀勿使中□众白萃而成裘千跖合而成味恒吾之志勿久而□□九仞而井弃少一□而□亏密吾之心勿□□常　干卤茶芸常　于恭敬温文之德以为社稷宗庙之基小臣稽首敢献箴辞　龙楼鹤禁念兹在兹 

　　○意必固我四箴（并序阁试） 

　　葢闻理无常形心有定体喜怒哀乐未发始可言中忿好忧惧有所则失其正岂其虚明之舍可为构鬬之场彼柱下崇玄瞿昙说寂恐混沌之凿窍因象罔以求珠固儒者所不道矣乃若神役于刃靡精罢于鞬韄伋若机括奔逸而莫可堤防留若诅盟牵扰而不能觧脱以我凝焦火笑彼槁木死灰不亦恧乎鲁论之称将圣曰母意母必母固母我乃知简可御烦动不碍静明镜非有相俟万形之自呈太虚本无心任浮云之自散感而后应过而不留斯至圣之时中而吾儒所愿学者哉第在至圣则情境忘而　时俱遣在吾儒则功力珁而四病始祛辄着箴言用以自警傥片念之常惺庶纤尘之不滓云尔 
　　恍兮惚兮真君所位憧憧往来遂离其次以心生心还为心累合志于漠纯白乃备无将无迎去故去智如鉴斯空如舟不系箴以警心厥心母意　右意箴 
　　灵府至神变化罔测彼哉硁硁废百举一疆彼从此认缓为急曰适曰莫为拗为愎任情度物权衡必忒不如环中以应无极箴以警心厥心母必　右必箴 
　　心为真宰事为寄寓所贵转丸讵宜胶柱成心是师或避或赴展转缠缚迷焉弗寤心以事滞事以心误因其自然道若大路箴以警心厥心母固　右固箴 
　　我闻至人无可不可一膜自封其计转左畛域隔阂判然水火径寸怀私百为皆颇因物付物畴众畴寡以事处事奚趋奚舍箴以警心厥心母我　右我箴 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　赞 

　　新都杨永嘉张二文忠公赞有序 

　　○新都杨永嘉张二文忠公赞有序 

　　肃皇帝起自□□□□　□□□□□□合制作高千古伊考厥初所为□□□赞以闲綦隆者有二文忠焉　武皇之末翠华屡出青宫未建灶炀丛借实繁有徒比及大渐外而封豕长蛇方握牙爪之权内而社鼠城狐将构肘腋之乱窃弄太阿盗窥神器国势杌木羣情摇惑于是新都杨文忠公廷和智能虑变才堪应卒遵玉几之遗言奉璇宫之懿训显正逆帅之罪潜消奸竖之心乃迎　肃皇帝入践大统九鼎屹乎若山四海就之如日诞布　纶音与民更始省漏巵之浮崟革盌脱之赘员气霾悉清日月重朗可谓有功于社稷矣然当其时　肃皇帝爱隆一本慕深二人方思萃万国之尊飬轶百王之继述而天下学士大夫近忆　泰陵政抱遗弓之恸逖稽濮议难觧刻舟之惑遂欲考孝皇而叔兴献新都实坚持其说青蒲日伏皂囊时投朝论益激宸衷良苦于是永嘉张永忠公孚敬学穷坟索识迈等夷剖析统嗣证向今古一命而沮当途之说片辞而摧举朝之议大□攸定至孝以光不亦媺乎迨其登槐鼎之尊感鱼水之遇奋不顾身言必中窽罢中涓之镇守裁外戚之田庄簠簋风清苞苴窦绝抑何卓荦堪术也夫新都定策迈綘候左袒之勋永嘉言礼仿考叔锡类之意至若矢志奉公锐意剔蠹则二公有同心焉俱谥文忠谁曰不宜然而枘凿炭论者惑焉夫悃诚欲其自竭意见不必尽符永嘉议诚得矣新都进苦口撄逆鳞身老编氓子甘谪戍竟百折而不回也此亦有所挟持岂苟焉巳哉乃为之赞曰于铄世庙应运中兴飞龙乘云贤喆是凭蹇蹇新都风仪峻凝康陵晏驾羣小纵横公处其间岳峙渊渟计深决瘿逆折奸萌猰俞授首窟兔潜形卜迎外藩兆叶庚庚真人御极宇宙清宁独抱寸丹以抗迅霆角巾归里脱踪浮荣磊磊永嘉才埒青萍大礼聚讼坚白争鸣蝉不知雪虫或疑冰公操独见欲破盈廷洛阳雄辩终灌皆惊铄金虽众简在圣明鸿编金石巨典日星光膺爰立霖雨和羹造膝密谋恢纲廓纮呜呼二公皆□之祯彼既雍容以定危倾此亦慷慨以饰太平彼迹于戅实守其贞此迹于随不损其名异轨同归俱炳污青敢告来者视此模型 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　碑 

　　汉前将军汉寿亭侯关公庙碑 

　　○汉前将军汉寿亭侯关公庙碑 

　　朕闻帝王御宇事无巨细必藉神庥矧夫报罔极之恩展不匮之孝祝亲寿于岗陵绵国祚于旗翼不祈阴相曷克有济顺天府漷县之永乐店朕　母皇太后诞生处也朕钦瞻　懿范仰厂屰庆源知地灵之攸锺斩天眷之永固爰建景命殿复于其右刱汉前将军汉寿亭侯关公庙堂庑既构俎豆斯严繁牲有石宜书岁月朕惟义士忠臣实禀间气生着备伐没为明神理之恒也侯起布衣佐义旅从故主于垂危扶正统于将绝精诚一念天地式临以故血食万方肸蠁千载戾夫闻而敛容宵人因之累息葢其灵爽和日当空无幽不烛如泉行地有触即通况　圣母桑梓之区山川回合风气融结乃夏代之涂山周家之莘国也侯得无拥卫其间与书曰惟上帝不常作善降之百祥夫神布列在天将上帝之命是奉我　圣母诚一精专俭勤孝敬轸暵溢恤孤惸朕得以佩服训辞和柔百姓兹非上帝所欲降祥者耶其获神佑又何疑焉抑闻侯之御灾捍患炳朗简册不可缕数傥益斡玄功襄隆理阴阳调风雨时由　圣母汤沐邑以迨山徼海澨岁成蜡通无夭札疵疠之患斯圣母之德益溥　圣母之心益慰而侯之声名益煜霅宇宙无穷时猗与休哉则朕庙祀意禾乃为之铭铭曰在昔昭烈乘时奋起关侯恊谋扶汉之否大呼陷陈前无坚垒耿耿丹忠皦日可矢正气两间于今不死上为星辰下为流峙庙貌巍然　圣母之里云葢电旗关侯戾止岁时尸祝牲牷酒醴佐我　圣母诞膺繁祉蛰蛰绳绳孙孙子子玉烛金阙垂万千■〈示冀〉 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　墓碑 

　　明隐君子藻塘房先生墓碑 

　　○明隐君子藻塘房先生墓碑 

　　啸呼此隐君子房先生之墓先生讳肻堂字延祚藻塘其别号也父处士公某以侠闻娶于王生先生先生幼而警敏异凡儿稍长受尚书属文有奇气数百言立就然试于有司辄不利年三十乃补郡诸生时吾父禹坪公吾师进斋马公暨凤岗杨公砺石刘公丹峰高公俱与先生结社而修制举义英声隆隆起先生虽修制举义非其好也顾好为诗诗有白香山之遗其为词曲尤善轻俊秾至令人魂销颐觧间游青楼青楼人得其品题不啻缠头锦久之社友相继登仕籍吾父总外台砺石公郎工部凤岗公贰郡丹峰公为邑令进斋公为郡愽士独先生坎廪以老于是奏记学使者乞诸生冠服归归而弃冠服□御褐衣草屩意豁如也社中贵人旋里辄与先生□从一咏一觞相昵如昆季邑人士花晨月夕□□□庐张饮为欢无不欲得先生先生至清谈雅谑一□尽倾岁时伏腊里父老赛祷丛祠数百千人推先生为祭酒先生家故饶以不治生产渐落有屋数椽为大水漂去贫益甚寄居书舍神祠中曰相如家徒壁立我乃无壁于是益托诸词曲写玩世之意闻者绝倒然不以贫故轻有丏贷或遗之钱米则辞固强之乃受其操行如此庚戌岁八月先生以疾终年七十四有子四人二为诸生俱贫社友出钱为先生治棺殓伤哉先生于余为父执以谈诗相洽疾革泣谓余曰吾不起矣得太史一言可暝泉下余悲其意而为之铭铭曰以先生之文采行谊足表见于世而困穷没齿孰测天意耶此生浮沤总归一丘穷达等耳何喜何忧以为不信问庄周 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　墓表 

　　明郡大夫默斋蔡翁墓表 

　　○明郡大夫默斋蔡翁墓表 

　　蔡于弋阳世有名德自学博公斌恂恂笃行与吴聘君雅相切劘始以理学着奉政公凤翘踵起益阐其绪尝以抗疏议大礼忤　旨杖阙下直声震宇内默斋公者学愽公孙而奉政公子也生有异质甫龀侍奉政公与文成先生论良知力行不合则从傍谓夫能宁渠非知也文成大奇之既补博士弟子即藉甚以文名一时乎然业骎骎有向道之志比对公交车时华亭新郑两相君当事皆夙高公名或劝往为之地公不可曰昔所闻进退礼义之谓何归而下帷研精宛委小酉之编无不窥览而时时从王淮川耿天台二先生游砥砺身心不求闻达母夫人强之乃仕凡再为令一为州再为郡丞所至以治行显初令江华华故边邑方被兵公为招流移募勇敢修古兵陈法以时教阅久之成湖南保障属岁除吏以羡镪进曰沿久矣公愕谓夫羡胡不白诸上吏叩头谓白则前官吏俱抵三尺矣公竟请当路为免其抵岁得镪千五百用给军需华俗生女多不举公行连坐法六载计活女数千往徭人来市华干耴者多畧杀之以为功公厉其禁俾五市无间而夷俗每禡祭辄杀降虏童男子会疫公密谕巫以神语恐之令以牲代俗遂革贼犯锦田败官军公督帅往援馘其魁事闻受钦赏既荐卓异江陵相不怿第子一阶以靖州守调知宁远宁视华较饶公务为节省不以纤微自润属入觐上疏列安边事四廵仓教职事十时江华大锡洞乱御史檄公往公谓此曹志在金帛非陈涉吴广比也遣客谕祸福且单骑诣之贼素慑公名宵遁□巳迁守海州海苦潦公拮据为理甫四月雕攰渐苏客有自江陵过公谓君鞅掌郡国惫矣盍内之图公□谓吾惟不能戚施故趻踔尔尔即汗颜而内驵侩羞之矣竟擢贰东兖寻调临洮遂上牍挂冠去之公仕抚循疾苦锐意□除而恒以其间讲学会友以兴□斯文为巳任于华则会胡庐山周隺川耿□庸三先生修皋心之政于宁则改诸祠为濂溪中义□正等□院干海则为孔望书院咸集四方名理士□析玄□时有独得比谢归偕子弟及诸同志讲论无间寒□端居简出郡邑吏罕见其面一日谓长公敬中吾于人间世且尽夫生生者不死知生则知死矣朗吟含笑而逝公之学大抵箕裘先世尸祝文成羹墙王胡诸君子以静而入以敬而存以无欲而化为抉秘密之谛性至孝遭奉政公及母夫人丧墓居三年哀毁骨立尝独处有艳妇来奔公正色叱之妇惭去其端慎如此公结撰瑰伟铮铮足式所著有书院宁远光山三志及中兴颂不惑论诸篇行于世公讳先字汝谦尝自称昆仑主人配宜人何举子七最知名者同知颖州敬中贡生一元及太史毅中信阳卫抚军亨中诸孙二十人卒于万历巳丑寿七十二明年而学使者祀之乡校又十二年以毅中贵　诰赠奉政大夫余于太史幸有一日之雅太史洒泣以表墓请余惟世儒侈口性命若河汉无极究其致用尘饭涂羹耳公谭道而要之实际内行淳备尺寸不渝施于有政又何卓绝罕俪也所谓真儒非耶余故次其梗概勒墓道以为后人模楷云 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　铭 

　　衡鉴铭 

　　○衡鉴铭 【 有序馆试】 

　　等物以衡貌物以鉴衡鉴亦物也然而转移玅于外光耀含于内权轻重则铢两不失昭妍媸则毫发靡遗亦神矣哉夫物自有等各以其等取诸衡而衡不知物自有貌各以其貌取诸鉴而鉴不知故揣摩于吾手未若持衡之审也借明于众目未若窥鉴之便也有心不及无心因物乃能齐物所从来尚矣虽然衡以动为用不平则偏鉴以明为体不空则碍爽其衡昏其鉴而欲以度天下何繇哉君子观此得治术焉作衡鉴铭 
　　因物推移以行其权乃低昂之无偏 
　　右衡铭 
　　空能显相相亦成空无垢无磨光明在中 
　　右鉴铭 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　志铭 

　　明故承德郎户部云南司主事献宸张公暨元配赠孺人刘氏合葬墓志铭 
　　明故寿官桂园王公暨配马孺人合葬墓志铭 
　　文学觉亭任公暨配刘孺人继配赵孺人合葬墓志铭 

　　○明故承德郎户部云南司主事献宸张公暨元配赠孺人刘氏合葬墓志铭 

　　万历丙午四月二十日户部云南司主事献宸张公卒明年获吉壤于祖兆之西南将以十月丙子葬而刘孺人祔焉公弟仲慕次其事来征铭余既于仲慕婚姻而曩者公居燕时旦夕过从促膝抵掌驩然相得无何别去岂谓成永诀耶余安忍铭余搦管而泛澜也虽然忍不效一言之役公讳其忠字伯荩献宸其别号也幼而颖踔与群儿戏左右指顾群儿趋诺恐后人固巳异之稍长工属文章巳补郡诸生公益研精下帷于书无所不窥乙酉以高等受廪自是连试辄冠而当其应戊子试也直指令峻士羣噪相诫不入闱以公冠诸生趋使先去无为堕彼阱中公不可曰奈何以私挠三尺哉其后不入闱者皆丽法人始多公定识云辛卯与弟其孝同荐于乡即仲慕也乙未成进士授浚令公至则延士民问所便苦殚心力图之讼至辄剖或戴星不得休客谓公过劳如七尺何公曰吾不忍两造久失业也岁大□白于上□仓以赈仍煮糜食饥者饥者猬集设法次苐给而躬自综核里胥无敢干没塞予衣疫予药全活无算卫河迫城公计引以溉田可杀河势颁水车式教民树称遂成永利焉故事六曹掾自顾书役岁费不訾人苦之以故掾绝少事剧则以市人充或借自旁邑公计所费给以官帑居无几掾满曹矣公虽务爱飬以宽和为名然耻脂韦于权豪无所避钱桂者大珰党也椎李家道口虎而冠公以法裁之仍廉得奸状与兵使者谋置诸理属俵马公预以直姶俵者俾购其良及期或挟贵势以欵来市谢曰马数足矣卒不内其持正如此公在浚七年浚大治迁民部百姓遮道泣留不可得相率建生祠祀之公在民部主收大通桥漕粮车户僦直及修路费皆以时给无缺人大悦寻奉　勑监兑江西饷公既洁白自矢而又轸东南雕攰第持大体不以简发数米见能然于积猾牟利者无所纵舍军民交颂押兑毕谋取道为二尊人寿抵夏镇暴疾卒于舟距其生嘉靖辛酉十月二十七日得寿四十六公貌丰伟须髯如戟望之可畏即与语□然长者也内行淳笃事二尊人无怍□友□诸弟俸入悉散与之不以私其子宗党有急不难倾橐以济或以金求居间有司笑不应然时时察其枉为宛转白之故公没而里人无疏戚皆为尽哀嗟乎以公端凝和厚宜都要津树非常之烈不亦宜得上寿若此天道谓何然宦迹乡评皆令人思慕不置亦足以观公矣公父旱荼翁讳检磊落有大志为邑诸生好行德以公知县最封文林郎如其官公母李封孺人旱荼翁之父应斗是为太学公嗜学急义语在邑志中太学公父日隆隆父鹏葢其先为北平人国初有德林者避靖难兵而徙长清潘家店五世同居遂为邑着姓嗟乎张氏世孝弟力田公祖父始业儒公始以儒显而公遂蚤世朱草易萎醴泉易涸悲夫赠孺人刘氏茌平处士公鸣钦女卫辉守注东公孙女也幼而字公七岁失怙归于张待期焉婉瘱有志操事李孺人惟谨又九年乃婚拮据中馈以佐公学年十九卒卒公二十七年前以藁葬今与公合云继配刘氏封孺人子一肇胤邑庠生赠孺人出娶茌平庠生孙联芳女孙二缵绳孙女一许聘高唐庠生杨灿子铭曰有令有令古循良祥风甘雨民弗忘尸而祝之如庚桑贤声藉甚司农郎胡不大用铭旗常倏尔返驾白云乡仁者必寿天茫茫谁哉同穴有孟光十云其吉子孙昌 

　　○明故寿官桂园王公暨配马孺人合葬墓志铭 

　　隆万间有名臣曰泓阳先生桂园公其叔父云桂园公以丙午九月捐馆而配马孺人先均四载矣厥子卜以戊申十一月某甲子共窆祖兆是岁泓阳先生起少师冦且之官则具事状以书征志铭曰惟是九原不朽之计以累子夫泓阳先生则余父同年友也即余小子无能为役曷敢辞按状桂园公王姓讳芳字馥卿其先洪洞人有讳荣者徙聊城之沙镇遂以高赀着再传而为公曾大夫兴兴生钊钊生奎奎有丈夫子四伯封翁某是为泓阳先生父叔即为桂园公桂园公习经生业未成去为邑掾巳叹曰吾安能以七尺躯趋走跪伏睨贵人面孔哉镃基可操恶用刀笔于是去而为农农恒得岁又间修什一之业赀益饶里有大繇公佐白兄拮据办应当是时邮使旁午其索钱虎而翼触者立破产而县大夫属公家领厂役或讽公盍避诸公曰我以黠脱谁当其累不腆先人之田庐宁尽鬻以供耳无何获免人莫不多桂园公久之泓阳先生举进士为京朝官而公不以是夸诩益务树德后巳而先人与人语惟恐伤之即有横逆置不问赈人之急无倦色尝仗人籴麦夏镇其人干没佯为遭溺也者公不忍面折好言慰之得失有数若柰阳侯何里猾讼田公耻角唇吻即与之有司验问事得白还其田笑不内不疑偿金文饶归牛于公而三矣岁大饥公谓季弟道殣相望而吾私囷窌食且不下咽于是计口予之粟人人感泣称王活我是时萑苻多警赖厶施盗不复起公义声既着郡守延为乡饮宾一往辄逡廵谢野老凉德渠堪再辱衣艹有司奉　诏推公寿官一再御官服辄箧之布衣艹蹻蹩蹩阡陌弗以三尺平头自随其不忘退让如此公于人伦笃至葢其天性事父母备甘毳之奉周旋昆弟间无违言修先墓刱先祠罄心力为之课子吾伊爱而能劳咸用感奋伯兄既卒泓阳先生又□游则为代持家柄日夜督童奴力作即竹木琐细无轻掷而时时橐金辇粒以佐宦邸费曰勉事　圣君毋问家泓阳先生填浙归数从公为竹林游岁□伏腊先生张具寿公公伯子太学生仲邑廪生迭起□□衣冠甚都公大悦为引满尽醉闻者艳之泓阳先生得卭杖以奉公公手之喜曰此仙人九节吾柱而登天门日观玉女飘飘下九垓快哉然未几寝疾竟不起婣戚闾左来吊靡不尽哀巳共慰泓阳先生先生泣曰叔父以乐施成吾睦以勤与啬成吾廉以不上人成吾慎生我者父成我者叔父也言巳又泣吊者益相与泣不止公之好行其德则燛孺人委曲相之孺人淑慎明惠处诸姒怡如也训子妇御臧获肃如也综理浆炙殂醢机杼井曰秩如也其贤真公俪矣公生于嘉靖庚寅寿七十七孺人生于嘉靖巳丑寿七十四子二汝谔即太学生娶杨氏继王氏汝试即邑廪生娶王氏女二长适邑庠生许炳礼部侍郎成名曾孙次适邑庠生孙铭孙一国祯娶太史郭东女孙女一适冯应瑞阳谷庠生汝南子曾孙一刘生日齐鲁故多质行长者若桂园公尤堪称述哉桂下所宝曰慈曰俭曰不敢先庶几备矣泓阳先生德其文章天下模楷乃亟称叔父成我其人可知也公既以泓阳先生特闻且有喆嗣可致融显天道与善□□耳此自不朽奚俟铭铭曰公不为儒而行则儒公之德不出闾公之名垂千祀而不渝则以芝兰玉树生于庭除呜呼公之夫妇可以含笑于黄垆矣 

　　○文学觉亭任公暨配刘孺人继配赵孺人合葬墓志铭 

　　当任公为诸生时辄藉甚以然诺推重闾闬先大夫高其谊以不佞女弟女公伯子既缔为葭莩欢益习公懿行若赵孺人阃德甚具比先大夫不禄公蹩躠来唁哭甚哀巳时时语及未尝不洒泣沾襟也亡何孺人卒又九年公卒伯子乃并元配刘孺人吅一窆北郭祖兆而以志墓之石请不佞业有余楚然毋敢以不敏辞任故出东莱之平度先世仕宋明初徙濒海氓实内地曰财富公者遂迁平原凡四世皆力田树德称隐君子迨大父天锡公始业儒补博士弟子以孙大司马公士冯贵封如其官举子五而公父造道居最少娶于唐实生公公讳士审字汝问别号觉亭先生公甫襁褓而前后两母若父相继均赖仲父母呴沬以生公穉善病诸父不欲困之读议八赀成均公不可曰儿不任书即任耜耳竟以明经高等受既于校闻殷文庄公讲艺厯下不远百余里负笈从之游大为文庄严重既五试不售业焚笔研或搤掔谓公君受糈几二十年惜也不几得以岁荐为公交车计乎公笑谓即售奚俟岁荐且吾宁得与命衡也竟谢去其诸生公事先甚孝雅笃宗盟岁时荐飨必致丰洁先垄累累举宗数千指几不能容亟捐腴地扩之世绝乏祀者为代其蒸尝即有缓急无难倾橐以济子弟不任修脯辄启义塾毋问疏戚羣授之经曰吾宗一体而分藉稍见腴瘠胡以见先人于地下也至慷慨务施好行其惠故本天性某孝廉以谒选贷若干缗其人廉吏久弗能偿质亩二百悉焚其券尝为黠者所构积五年始白巳黠抵辟计且死公顾力周旋其阸曰夫不可忘于德不于怨也唐某属渭阳之戚而贫公馈问不绝且预治葬具翁媪赖以朝夕至九十余竟得令终岁三值侵公为粥其饥者药其病者土其道殣者葢数百千人里民德公惠毋异慈父母也公既以屡施而复不喜修什一之术家稍稍坐旁落然其自好为义益甚大都丰于急人而啬于奉巳生平室不丹艧器不雕镂藜臭裋褐取给周身往来田间□屩十余里不一御欵曰聊以惜吾福且令子孙可继耳独督课伯子无稍弛斁谓庶几无□司马公之世泽也晚岁暨二三父老结枌榆盟以桮酒相劳苦间为声诗乐府寄感慨悲歌之音其词具在风概可征巳公为德既着咸谓宜获福佑跻大年然卒之日仅六十有二元配刘孺人有淑行甫二十卒继配赵孺人为封长垣公惠女福建总宪公焞女弟共孝而善操阃政公故好客为具咄嗟而办臧获分授指挥井井具有绳度御贰室荆若李庄而有恩□刘孺人遗女若两贰室子噢咻乃甚巳出公好施而孺人能左右怂慂以成其德贤相埒也亦五十止耳子男二长光谱邑廪生博学工属文娶陕西按察使刘公中立女即余女弟也继娶武城礼部尚书谥文定王公道孙女赵孺人出次光谧娶王三戒女侧室李出女五一适邑庠生隋一琴刘孺人出一适邑庠生霍栋为监察御史霍公从教子一适邑庠生毛一鹏一适故城庠生周乔为南京兵部尚书周公世选子皆赵出一适同邑王一鹗为武阳令王公时泰子侧室荆出孙男二有则邑廪生娶州太学生杨应亨女有刚娶德州庠生郑大经女皆光谱出嗟乎公虽年未配德然有贤子孙亦足以瞑矣是宜铭铭曰胡（奓）[查]于修而逢世弗偶胡饶于施而食报弗厚有封若坊厥林孔茂宅斯藏斯二淑为友葢不足者以自居而有余者以贻后也耶 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　行状 

　　明中宪大夫太常寺少卿心董马公行状 
　　明河南布政司左参议进□朝议大夫岩宾□公行状 

　　○明中宪大夫太常寺少卿心董马公行状 

　　万历庚戌夏四月巳丑太常寺少卿马公卒于里其孤赞卜以某月某千支葬公祖兆将徼惠椽笔光昭令德而手述公质行三千言属余布状余与公同乡举称莫逆即椎少文讵可辞公讳大儒字汉才别号心董先世出扶风宋有讳近者宦青州遂为青州人其徙阳信自士能始五传思仁思仁生伯镒皆为诸生有声伯镒生作是为小溪公小溪公游太学仕苏州府照磨民称其廉平居乡退让好施予娶于李三索而得公以公贵累赠中宪大夫太常寺少卿李赠太恭人公生而聪颖甫齓以神童闻邑令召试大惊异孺子国器也既□随小溪公苏郡会太守季试士公请与焉糊名而校裒然高等吴士心伏谁谓齐无人巳归试本邑倾其曹补弟子员岁试复冠廪学宫乙酉与计偕又三年成进士初授浚令延见父老问便苦开白河灌溉遂贻永利市猾龁善良急置千理民用豫附居数月奉小溪公丧归民呼号奔送三百里不绝服除补曲周漳河横溢筑堤捍之水不为灾邑故多盗公计乡落藂祠实盗薮属游徼伺之有博徒羣聚或亡赖子窃匿摉捕勿佚盗咋指远遯缮城垣葺库庾置学田百务犁然台使者屡上治状为三辅第一丁酉迁吏部稽勋司主事民遮道号呼视浚有加既出境相与建祠刻石以颂公甫莅任会天子汰后先铨臣仅留其五公在数中无何徙文选巳进验封员外郎巳徙考功巳复徙文选巳进稽勋郎中巳复徙验封遂请假奉太恭人返里假满还部仅三月复请归省三载起补考功郎中念母春秋高不忍违膝下疏起转假不许乃入朝时巳迫上计簿领纷积公键门钩校恒四皷不交睫比集方岳核二千石及黄绶以下大抵考功为政故事郎立尚书尤倦或小憩公竟日俨然跬步不移按籍而名殿最无不得当间置辨则口其实迹若官评如响上下交誉公精敏乃尔真考功哉寻奉命分校礼闱公方以积劳病犹矻矻披阅即弃卷必竟或讽公士荣进有数无为自苦公曰半生心力在尺幅闾敢以卤莽失之且吾目底有神何论暗里朱衣比发榜所得多名士是岁徙文选郎中公于选法积弊若观火吏惴惴相□不敢为奸自矢公廉即故人竿牍不得通无论羔雁公子尝以赫蹏问起居大惊谯让之量才品酌年资闲剧淹速权衡靡忒士论翕然称服先是铨部疏多不报比公在事十九得　俞旨葢希遘云事竣迁奉常公叹曰吾倍亲从仕欲报　主恩万分一今朞月间十计吏一校士一典铨幸免諐尤庶毕以人事君之分可归子舍矣遂以奉使过里侍太恭人色怡志飬融融如也太恭人弃桮桊公毕力襄事哀痛逾礼因成疾双眸渐昏服除所亲劝驾公曰太恭人巳矣即有禄不及飬恶用累累若若为烟霞泉石吾将老焉日过从二二社友笑谈觞咏颇适未几疾作竟不起矣公疾革犹肃衣冠见宾客训戒子赞皆古格言懿行问后事不应赞大痛则曰有来必有往奚恸为又曰吾生于子当死于午沐浴更衣及午而逝异哉距其生嘉靖辛酉九月九日得寿五十耳公神仪明秀轩轩韶举出入人咸目属之博极羣书尤嗜先秦西京援笔数千言云流霞烂而无一赝袭语疏议最善临朐冯宗伯谓其似陆宣公尝柬门人姚给谏曰凡章疏欲君省览须明白简当事理跃然听之者神竦而言之者无罪即逐无礼以肃风裁言其可言者足矣一切暖昧琐屑幸无吹索描画唐突　君父以薄谏体闻者韪之公辞受兢兢不以脂膏自润虽官津要服御无所纷华一茗一香左右图籍澹如也事两兄共谨让田襄居终身无忤色见诸犹子辄问比读何书为觧疑议谈古今长短得失亹亹不倦御童仆有恩曰夫非人子与然约束甚严无敢色于市者见乡里后进辄折节讲敌礼人忘其贵宗党缓急倚公为外府饥予糈婚予采葬予棺德施甚普里中利病偘偘白当道当道雅重公具如公指尝为开府言旱灾蠲邑税二千金又与监司郡守论米价改折省民间金千余邑人德公其没而累欷流涕不能巳在朝耻为诡随尝曰丈夫生堕地当磊落挺拔若籧蒢戚施以苟富贵与禽视兽息何异然性坦洞不设城府即之温然长者故贤士大夫愿交焉嗟乎靡靡□执悻悻寡容二者均病公和不狥俗介不近名足以仪刑当世矣公又负人伦鉴当令曲周时诸生周继文家壁立公一见器重延以训子卒魁北畿又拔刘率性弓兵中厚遇之俾领操卒成进士夫相马失之瘦相士失之贫神识如公畧骊黄而观灭没者耶其为名吏部有以也公配王氏累赠恭人邑人洪洞县训导大化孙女继配吴氏累封恭人海丰顺义县教谕珂孙女子一即赞廪诸生文行有父风吴恭人出娶举人王可久女孙男一素颙聘武定陕西道御史刘策女孙女二长许聘陕西道御史张五典孙延祚次许聘舞阳县知县张世鉴孙希程刘生日公之宦中外仅八载而为民兴利剔蠹为朝廷进贤黜不肖名实烨然固其才足办亦惟是奉公一念夙所自盟耳若夫飬而遗荣毁而遗生慕亲何专笃也出为良臣处为孝子公于穹壤间奚媿哉丰德啬年天道似舛然有子英奇翩翩图南之翼公之竟其用不必于身矣 

　　○明河南布政司左参议进□朝议大夫岩宾□公行状 

　　余与季重同籍又托姻好甫旋里即谒其尊人岩宾公岩宾公邨居僻远老且病矣而神甚王谈古今如指掌然其意翛然尘外余叹慕不能巳而亡何公病剧季自都门驰归公不待矣悲乎先是岁丁未铨部奏起公关中兵宪不报佥议补牍而会季重入计公曰为我谢诸公吾绝去簮组久矣毋烦山公启也诸公乃不复请而海内贤士大夫犹心仪公时时问起居状天即不以公衡　国是澍苍生宜留以砥柱颓俗而今巳矣悲乎公讳汝相字希说岩宾其别号也李之先自陇西系不可详永乐间由莱阳徙临邑彦祥以下世受农五传而为访籍诸生访三子仲国干以诸生膺贡伯国祯即公考也负隐德以公贵赠文林郎娶崔孺人举子五公最少生有奇征稍长能属褭 【 音鸟】 腰褭 【 骏马也】 文英气勃勃受经苗李两师咸曰此千里腰褭才也吾安能据师席既补博士弟子而赠翁疾革屡目公公雪涕自矢儿敢不力学以光先世赠翁颔之乃瞑久之不得志于有司修业东邨益自刻励吾伊恒达丙夜庚午举于乡一再计偕不利则读书济南之大佛山掩关僧庐竟岁忘返研究经术务深湛之思而为制义步趋王文恪唐中丞超然神觧承蜩弄丸庚辰举进士汉冲萧公其榜第一人也见公文大欣赏以为海内寡俦云江陵相党夫巳氏与公有旧以公当为令讽公合其邑公不应夫巳氏心恨会直捐言陇西边邑罢而旱宜用□□士夫巳氏谓主爵李氏子才如硎刃何难髋髀实□之也主爵从之陇西距家三千里太夫人春秋高不能以板舆往公大息曰吾岂以墨绶易斑衣不愿得百里愿得广文一片毡庶依膝下具疏欲上当事者以有成命不可乃留妇张恭人侍母而单车之官友生赠行有路似王尊坂官惭子厚州之句葢公始进巳持正如此既履任首执一奸胥论如法左右股弁巳谕父老令不悉民便宜具言勿隐每行阡陌父老盘散而前争陈疾苦半杂方言公未尝不温言以受邑郡首也诸务丝棼公竟日据案饥买民间饼饵啖之笔不停挥滞牍如扫民逋赋匿山谷急则鸟兽散耳公设法征督戒里胥母扰完赋十之八较昔嬴数倍民不穪厉也居陇西三载一钱不自润官舍萧然僮仆仅免枵腹闻太夫人丧不能治行至质衣市肆而贫可知巳比发民泣送者塞涂服除补魏邑魏于三辅称饶而公益廪廪檗其治约畧如陇西隶卒一而应者二且三率渔民以餬口公曰猵獭多则池鱼劳民不堪矣亟汰其冗宿蠹一清有赀郎横于里上官廉得状跳而免公使人微伺之捕寘三尺民大畏服盗三犯矣而赃甚微公怜而活之叩头流血誓不为非漳河横溢坏民田庐公率寮佐虔祷水立退民歌曰江陵火魏县水惟德感神刘与李南乐魏少司马端介慎许可亟称公贤曰此列宿中福星也公为令先后五载荐书屡上召为户部给事中公故直方又居谏职遂慷慨论列无所避条上六事皆救时切务而汰赋税之余羡禁生祠之冐滥核家丁之冗耗尤中膏育识者韪之中贵鲸势张甚谏官多有弹射而公援逆瑾事言尤剀□鲸大恚将陷以叵测偶不果然其党皆侧目公念□臣效忠即死权珰无所恨奈累圣□何乃力求□外太宰梦出杨公少宰吉亭赵公多公骨鲠持不可既悉公指则曰省臣外补者二名曰年例夫不宜外而外非例也乃以公增为三以示贤重公公佥宪山西所司清戎治驿及鹾政黠吏请曰故事文移往返率以甲乙问赎公笑曰乃公宦久而贫岂染赎锾者哉日用蔬薪一切与市价又以时给欢溢阛阓晋藩幼弱郡藩乘而龁之昏议久不决监司诸公不肯坚持公独力争至愤懑废食曰吾终不能作绕指诸公逊谢焉巳新吾吕公来抚晋吕公名臣所至务修实政公持议与合清核邮符尺籍弊窦罔匿又倡临汾合辟水田千畛吕公大喜称公政绩宛然张益州矣迁河南参议治税粮时以灾沴赋多后期公精心酌议缓急适宜百姓便之甫半载公患脾湿慨然曰吾通籍清时固欲报　主恩万一而肮脏不能偕俗自顾七尺惟宜丘壑今又病何恋恋浮荣为奏记乞休中丞南渚赵公固留谓君名实烨烨年未及耆故遽作县车想纵曰勇退殆非中行而公匕命长年具舟□待报竟归矣归而构居乡落强半茅茨瘠田数百亩裁供伏腊不置姬侍不亲丝竹不畜古器玩奇花石无论绝长安问讯即守令不通剌冠葢谒造率谢病不见性不喜居闲人亦无敢请闭户高卧起则手一编故旧过寻常鸡黍相对清言我眠君去都忘宾主所谓古之沉冥非耶公虽天性旷达然惇伦扶义真念肫肫别母赴官一语一泪瞻云陟山巳悲咽弗胜及持丧哀毁几灭性伯兄殁无子为制衣衾庀窀穸遗亩推与其女叔兄早世抚其孤以迨成立族属缓急倚公为外府公乏宦橐惟是南亩之羡委曲办给友人孟尚宝丧燕邸为经纪身后甚备任杨二故人一分一无嗣赡恤殷勤无间生死居约有所贷贵即傥之或巳物故偿其子孙子孙不知所繇感激出涕邑人曹某为小官客死于边则致书李总戎俾得返葬齐河人为山西廵检罢官而窭不能归公在臬司属其令长赒之归而踵门泣拜曰微公几为异乡鬼□生平多此类也公谢政十三载而季重成进士为□□□□□□□廉不□□□不言□服膺二语可为良吏夫剥民以结欢吾平昔不为今不教成讇矣季重课最公进阶朝议大夫又二载卒葢万历庚戌三月八日也距其生嘉靖巳亥七月二日得年七十有二公白晳美须髯目光炯炯议论如走丸霏屑听者忘倦该览典籍尤爱左氏丹铅屡易诵薛轩先生读书录欣然有得曰是吾师也性不喜伎术尤绌形家言日人受命于天乎受命于冡乎所著李山人谬议掖坦疏草藏于家公配王孺人处士诏女继张恭人处士天瑞女丈夫子三若虚邑廪生聚葛氏翰林检讨曦女继路氏处士某女若思邑廪生娶郭氏庠生楷女继党氏容城令天爵女前卒若讷甲辰进士内卿令即季重也娶任氏商水令愽女继高氏省祭欢女女一字太学生王沚省祭天祚子夭孙男四寓庸士竑俱夭士端娶王氏太学生沚女士章幼孙女十长字王衷纯太学生沚子夭次适庠生马敦循廪生贡图子次亦字哀纯次字王继国庠生士元子次字范某庠生承胤子次字余儿振玉夭次字周某武生之楫子其三幼基在邑城北以壬寅年某月日葬史刘曰士君子能为用易而能为不用难公为令而循为谏官而忠为监司而才且业巳试于用矣拂衣高蹈白首松云垂棘不点青蝇鹓鶵腐鼠何其卓也惜哉能为不用也者固能为大用者乎然公虽不究其用而桂嗣灼然玉举其用弗可量矣季重属余具状余不能辞论次其事如右俟鸿笔采焉 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　行畧 

　　求撰诰勑文行畧 

　　○求撰诰勑文行畧 

　　□府君讳中立年二十四岁举于乡嗜学安贫于世□□如也又七年成进士授中书舍人考最授征什郎选工科给事中府君持重不妄发然于军国大计慷慨论列无所避江陵相党少司马某势张甚府君弹射之遂大相忤巳迁礼科右巳迁兵科左江陵相有所衘某一再属府君论劾皆不应遂出为陕西参议治商洛巳迁河南副使清戎兼兵备巳迁山西参政守河东巳迁陕西按察使所至俱有威惠丁外艰归寻以哀毁卒年甫五十里人识与不识皆为累欷流涕葢又十年而思其德不置举祀乡贤府君立朝謇直耻为诡随扬厯藩臬务持大体不苛小失居里无竞周穷恤孤人人称长者终其身兢兢矩矱于辞受宦游廿载家徒壁立详具大宗伯志中母魏氏处士魏公女归先府君属家贫拮据中馈以佐先府君学先府君既通籍则又拮据中馈以佐先府君宦先府君于米盐琐屑无所问而阃以内井井如也比先府君捐馆益操家政不懈曰不欲妨儿诵读耳不佞骥举于南宫母不色喜曰士所当为未止此也不佞骥为庶常母来视谆谆以守巳听命为训云　刘士骥年十七补诸生二十举乡试第四三十九成进士改翰林院庶吉四十二授检讨寡闻尠学滥竽辞林复荷　恩纶深怀惭怍妻禇氏尉氏县县丞禇公女年十七归不佞事家大父母父母惟谨丝枲浆炙躬自总理颇使不佞无内顾忧然妇职之常无足称说耳 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　文 

　　饯愁文 

　　○饯愁文 

　　余居恒忽忽不乐问其所苦亦不自知窃昔人逐贫送穷之意作饯愁文然愁非贫穷比也故直欲其去不复若昔人之留焉 
　　万历丙戍十月之望索居子载脯于豆泛酒于觞呼愁三揖饯诸柴扉之傍曰噫嘻吁愁乎与余何求乎汝困余极矣余尚可汝留乎原夫汝之为物匪刚匪柔其苦如荼其惨如秋如山之长如壑之幽剌人如刃牵人如钩棼棼如未理之丝摇摇如不系之舟其来也如压千钧于婴犂之首其去也如久病而未全瘳彼鹏飞鹄举翱翔于青云之上者果何术以制汝汝畏焉而弗与游其龙蟠蠖屈困顿于污泥之下者抑何意以招汝汝狎焉而日为俦今其依依于余也岂谓余之气味亦与汝有投者耶居尝思之世有忠臣被放贞士见疑念铄金之日众恐投杼之身危君门万里控欣无期吟江潭而形槁抱荆璞而泪垂是诚与汝乎相宜者而余岂若斯哉又有深闺离妇长门弃女望远陌之杨柳闻别殿之箫皷慵窥青镜独掩朱户欹珊枕而有怀对银缸而不语是诚与汝乎堪处者而余岂其侣哉今汝释伊弗就惟余之从伴余于燕市又伴余子关中伴余子夷门又伴余于蒲东乍远更近将澹复浓屈指七八年间葢无左无右常与汝逢无起无居常与汝同断余枯肠搅余幽衷抛余泪珠鬬余眉峰发将改黑颜欲失红日居月诸为害宪有穷乎哉且夫幽夜短檠清晓寒毡毛氏蓄锐褚生逞妍效颦赋圣学步诗僊方欲洒连编之月露走落纸之云烟忽尔汝来此心欲颠凭几出涕掷卷思眠班超堪为之投笔杨雄何意于草玄又若锦蕋媚春璧轮辉夕帘卷水晶樽浮琥珀间以簮珥错其履舄众方呼卢唱枭举觞浮白忽尔汝来此心若摘离席向隅魂断神竭刘郎何暇于看花李白安能以醉月又若炎天揽辔落日系缰北窗半开南风扇凉稍醺村酿暂觧征裳方欲逃迹乎邯郸□身于羲皇忽尔汝来此心若戕披帷叹息出户彷徨淳于不游乎槐国襄王难抵于高唐自此之外不可殚计未审何雠若此相戾噫嘻吁六合为幻百年为寄磨□不停隙驹易迈长与汝居徒为余累特来送汝汝亦可舍余而他适乎问愁再三愁终不对啖脯饮酒颓然自醉愁于是颜色沮丧措躬无地含辛茹酸迁延而辞避 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　祭文 

　　同馆公祭唐老师文 
　　祭马母庞孺人文 
　　祭少司马房备吾文 
　　祭王太母文 
　　祭张封翁文 
　　同年公祭毛年伯母文 
　　祭严太守文 
　　祭张献宸文 
　　□高封翁文 
　　郭太封翁祭文 
　　又郭太封翁祭文 
　　公奠毛年伯母文 
　　公祭马太夫人文 
　　祭杨太夫人文 
　　公祭张年伯文 
　　祭累封魏太淑人文 
　　公祭杨子扩文 
　　祭李母张孺人文 
　　祭大司马王鉴川文 
　　祭孙宜人文 

　　○同馆公祭唐老师文 

　　呜呼天佑朝家乃生名世九峰之精三泖之瑞孕为我师实擅高华器涵温玉才烂朝霞是雄蜚冲决起衡汉首魁大廷如日在旦麟麟炳炳伊始玉堂翱翔眀圣为龙为光道德文章世藉为重　国有鼎吕人占星凤既膺注渥扬历储端籨容讲席模楷崇班比贰秩宗持衡纶禁一代典谟裒领藉甚顷司薪槱抡秀南宫洞观灭没万马群空师表词垣大雅赤帜范以凖绳讵饰鞶帨皇皇风望方赫高阊伫作霖雨流润遐荒岂其一朝而厌尘躅唶唶千秋永摧梁木某等朴遫幸被陶镕执经函丈披拂春风仰止前尘亦趋亦步不有指南迷涂曷寤俯仰穹壤敢忘恩私龙蛇遘戹天道宁窥莫挽僊游惊呼悲感相向失声雪愁曰惨望帷布茵椒酒蕙肴芜辞托告以拟楚招吁嗟人生幻形谁久我师之归庶其不朽名登琬琰勋载旗常丰碑大隧楙典辉煌至其余休不靳来者喆嗣如林克绍弓冶翩翩踵起行振芳嶶诎前信后天且弗违黯黯九京有恨凄结髣髴光灵聊慰永诀尚飨 

　　○祭马母庞孺人文 

　　维　万历乙巳春二月待封马母庞老孺人卒踰月将葬济南刘士骥时为翰林院庶吉士孺人令子尝问业焉伤阃范之遽湮悼仙游之不返聊陈薄奠托告于兹文辞曰坤化絪缊锺秀灵兮笃生贤媛德流馨兮夙娴姆训婉而贞兮来相君子凤和鸣兮虔恭中馈佐力耕兮枲丝茧躬自营兮岁时苹藻荐以诚兮动容吐辞恊凖绳兮九族六姻奉为诚兮积善贻庆玉树荣兮乃手熊丸教一经兮猗与象贤器识宏兮才锋犀利若青萍兮蚤登芹序蜚英声兮垂天大翼息北溟兮天风与便当骞腾兮母膺孝养宜康宁兮云胡厌世反幽冥兮婺星方灿云掩精兮萱花正茂霜折茎兮吁嗟生死理之恒兮茫茫宇宙畴千龄鈩英皇任姒丘垄平兮傥照此理可以瞑兮况有令嗣终扬名兮伫看紫诰贲泉扄兮后禄绵绵久弥增兮灵应心怿游蓬瀛兮我歌楚些酹一觥兮愿鉴悃欵驻云軿兮尚飨 

　　○祭少司马房备吾文 

　　天佑皇家喆人挺生为生之模为国之桢气节太岳襟度沧溟言符蓍蔡动恊凖绳少奋棘闱振藻蜚英九霄翥凤万里搏鹏离疏释蹻委质帝廷明光起草□忠秉诚剖竹出守茹檗含两岐五袴洋洋颂声□有乱卒潢池弄兵化剑为牛闾阎咸宁扬厯藩臬诸路风清氓欢惠泽吏惮威棱　帝曰贤哉汝作长□疆场秉钺慑彼膻腥马腾士饱神气用增天骄欵塞桴皷不鸣　帝嘉乃绩延世锡荣方赖安攘鸿飞巳冥徜徉泉石容与林垧东山虽卧四海驰情天不憗遗遽梦两楹剑沉玉毁木坏山崩朝野嗟咨迩遐震惊河流悲咽云色愁凝人生泡影畴其百龄古人巳矣不朽者名维翁行业竹帛丹青殁也奚憾千载流馨骥与令子幸缔姻盟龙门在望久钦典刑玄言忽绝逝轨何凭临风寄恸千里神萦生刍在握椒浆在觥物菲情真愿驻仙旌尚　飨 

　　○祭王太母文 

　　呜呼太母初诞瑞芝示征坤元孕秀月魄分精爰自待年姆训是习吐辞中程动容依率归相都护和鸣凤皇琴瑟静好苹藻肃将奉彼慈颜躬治滫瀡组紃织纴无微不理赳赳都护功高将坛赖有壸政内顾以宽丹山产雏蓝田生玉清夜和丸勤惓式谷伯氏卓荦甲第蜚英叩墀献纳揽辔澄清维仲叔季俱称麟趾乃武乃文科名蔚起　九重锡命翚榆焜煌称觞舞彩为乐未央览谢烦吅贡熏修内典顿悟无生万缘俱遗倏归凈土乘彼白云心无罣碍何去何存某幸托枌榆夙钦令德闻讣絫欷云日无色颷车何处谁云可招聊拟楚些以酹桂椒尚　飨 

　　○祭张封翁文 

　　条山矗矗河水泱泱锺地灵于耆哲绍世德之芬芳生应长庚之瑞学探大酉之藏锋铦笔阵波湛文江奈扶摇之未便困垂天于榆枋独依丛桂宁献长杨驷马之门三槐之堂既积善而有庆宜厥后之克昌蓝田产璧丹穴生凰剖连城而璀璨耸千仞以翱翔外凭熊轼遗爱甘棠内含鸡舌起草明光厂屰渊源于式谷紧庭闱之义方　天子曰都两锡　龙章烟霞容与泉石徜徉追高风于畏垒抗雅志于柴桑海鸥鵩 【 音服】 鸮属不祥鸟方狎野鵩告殃惊少微之埋云叹大椿之摧霜呜呼公不求闻名达岩廊公不求荣绣服辉煌惟象贤之功益懋则燕翼之泽弥长羡绵绵之后禄公虽亡而不亡骥与令子情均鴈行公今骑箕令子支床望繐些 【 音唆】 挽歌帷而稽首痛忉怛以沾裳酹郁金以将悃拟楚些于巫阳尚　飨 

　　○同年公祭毛年伯母文 

　　长离翙翙騄耳翩翩揽揆厥产丹穴洼川于太孺人佩蕙握荃既作嫔止壸范穆宣洁尔苹藻静尔几筵思齐思媚肃雍秉虔冀缺如宾庞德比肩豹斯泽雾神龙蜿蜒好善乐施积庆绵绵笃生喆嗣天路腾骞筮仕岩邑政善烹鲜河阳之花单父之弦考是式谷克媲三迁帝眷将隆福祉宜骈副珈翟服盍少须焉谖草殒霜宝婺埋烟举案之乐谁与周旋哀深风木奈此吁天吁嗟生死理有固然和熊流誉含笑重泉某等附尾喆嗣昆季情联谊均休戚闻讣悲缠敶词荐絮风日凄然魂如招来髣髴云軿尚　飨 

　　○祭严太守文 

　　呜呼惟公崛起苕霅为世星凰赋才瑰伟植德琳琅坦衷热肠与物无迕若持醇醪沃人肺腑至其搦管尺寸典刑驰骛秇场模楷　盛明爰奋长风翱翔丹汉蜩掇紫青爆其有烂诞参三礼于彼奉常扬厯南北用相焜煌迨司爽鸠有声棘木　主眷惟殷郑重珪玉顷兹锡命出守名都皇皇上饶方竚行车岂其一朝溘谢缨组干旌在途竟阏膏澍惟公素履贞介绝伦自檗矢釜灶生尘缅当立朝蔚树华闻逡廵廿年始得一郡为拙久效于是可征复不憗遗天道焉冯猥辱同门兼叨世雅俛仰居诸流恫逝者睠兹窀穸莫赎百身敬陈芬醑以写酸辛紧惟嗣君啧称双璧奕奕凤毛克缵世泽即公赍志嗣武有人啬前信后足慰沉沦言痛楄柎曷其有极雪涕临文云日摧色上　飨 

　　○祭张献宸文 

　　呜呼忆在辛卯君之伯仲其荐乡书若悬黎结绿之联辉而腰褭乘黄之吅一驱余与仲氏既同兰臭遂缔葭莩时君巳对大庭之策而剖岩邑之符比余通籍晤君燕都君含香于粉署余占毕于石渠虽时时把臂论心而犹憾风尘鞅掌未能罄飞觞举白之娱君膺简命乃乘使车余会有它冗未及设祖席而听骊驹犹念聚首之有期也讵知分袂未久而君巳跨鹤于云衢耶呜呼哀哉君之才利若青萍君之量浩若沧溟君有渊然之识而不察察以见异君有皭然之操而不皎皎以为名故荐绅想望其丰采谓它日之司锁钥而秉铨衡者必张先生也胡为年未知命遽即幽冥远猷迫于急晷修能扼于短龄呜呼哀哉有数必穷有形必敝西日难挽东流易逝城郭忽化为丘墟桑田乇变为沧海而矧人生之柔脆惟君宦辙乡评令名不替其为大年何可数计此亦足以自慰矣□君有爱弟垂天之翅君有令嗣追风之辔行将从天池空冀北蜚于上第所为宽二亲垂老之悲成□京未竟之志者自有在也而又何恚乎余也一宦千里闻计累欷追寻言笑皆成涕洟聊陈矩诔絮酒盈巵君其知也耶其不知也耶尚　飨 

　　○□高封翁文 

　　□有晦而显融兮惟操行之孔臧矧有子以亢厥宗兮宜令闻之弥彰惟翁生于海岱兮锺淑气之浑庞怀明月而弗剖兮佩幽兰以自芳息机心于汉圃兮追古道于庚桑既潜德而弗耀兮肆厥后之克昌产九苞于丹穴兮耸千仞以翱翔播花县之春风兮飞栢府之秋霜平三尺于北寺兮流雅誉于岩廊厂屰渊源于式谷兮紧庭闱之义方方羡如纶之两锡兮贲泉石而焜煌翁苍颜而鹤发兮偕鸥鸟以徜羊众方祝其千龄兮介景福而未央胡昊天之弗吊倏龙蛇之告殃岂厌世之溷浊兮驾颷车于帝乡嗟大椿之摧干兮叹少微之沉光某等钦高风于榆社兮惊逝轨之茫茫覩桂兰之馥郁兮知余庆之无疆想九京之怡悦兮哂吾侪之衋伤聊寄忱于炙絮兮拟楚些于巫阳尚　飨 

　　○郭太封翁祭文 

　　嗟世俗之日漓兮赖耆旧以为模胡不跻于百龄兮倏返驾于清都信大化之舛盩兮羗错愕而欷歔繄嵩少之岌■〈山业〉兮带洪河之弥弥惟翁锺其清淑兮纫秋兰而扈芷纷既有此懿德兮又才名之蔚起探宛委之秘编兮罗象纬于心胸怀明月而暗投兮岂齐瑟之弗工既发硎□佐州兮亦展骥于倅郡扇仁风于闾左兮流循良之华间挺奇节之昂藏兮遇权贵其弗避也夫岂不知绕指之易合兮非自盟之素志也轻圭组而若遗兮乐泉石而高蹈既有子以事圣明兮何必致身于廊庙羡丹穴之一毛兮照木天而焜煌　帝推恩于式谷兮锡璀璨之龙章何天之不慭遗兮惊大椿之摧霜缠悲哀于迩遐兮云日惨而无色拟楚些于巫阳兮魂冥漠而难测乱曰杜茞秋萎存其芳兮于将逐波不沉者□兮喆人逝兮名无疆兮矧多象欵而昌兮九京何憾鉴此一觞兮尚　飨 

　　○又郭太封翁祭文 

　　呜呼室璧璀璨河洛涟漪英耆挺出玮干瓌姿秉虔跬步袭茞纫蕲博综丘索研精下帷文成风水绚烂葳蕤怀珍弗售贵在知希筮仕清源峻节自持皭然不滓耻彼如脂有冠者虎耽耽逐私心慑强项爪距靡施乃倅中都誉冠一时解绶而理气凈潢池比擢姑苏方赖猷为飘然解组蝉蜕尘缁积善贻庆庭满兰芝于赫太史濡笔石螭　帝嘉名世颁宠纶丝厂屰源燕翼　紫诰淋漓山巅水澨皓首庞眉称觞舞彩徜徉愉怡政膺鼎养寿考维祺遽即长夜胡不憗遗讣音远届风木凄其言念泡影谁则期颐翁多喆嗣奋翼云逵厥名不朽亦复何悲某等望尘翁嗣亦步示驰钦翁德范矫首光仪溘惊妖鵩错愕赍咨微诚胡展椒浆一巵尚　飨 

　　○公奠毛年伯母文 

　　呜呼坤极胚休圣善彰轨爰自待年遵戒女史动必中节静无违礼言归甲族克相君子德洽琴瑟劳宣沼沚凤凰锵锵丹山锺羙厥有象贤文成风水辩轶洛阳博掩中垒培风九万负翼南徙乃对大庭寄兹百里舄影翩翩琴声盈耳方播春风河阳桃李拟奉板舆晨昏滫瀡胡天不吊仙軿倏起机杼犹存桮桊巳矣独有彤管令名不毁某等交联喆嗣附骥之尾谊均休戚闻讣悲涕椒浆蕙肴意真物菲我歌楚些庶其鉴此尚　飨 

　　○公祭马太夫人文 

　　有烨者玉如虹烛天厥美奚锺粤惟蓝田于太夫人佩蕙握荃夙闲姆训温惠塞渊既作嫔止壸范穆宣瑟琴克静沼沚惟虔相厥君子幕职称贤驰驱夙夜内顾罔愆笃生喆哃凤翥鹏骞操割岩邑善政烹鲜宓琴既播乃入司铨藻镜无爽炉冶靡偏爰擢奉常名绩赫然考是式谷克媲三迁　龙章象服帝宠斯骈奉常言归舞彩翩翩胡天不吊宝婺沉烟音杳珩璜泽留桮桊言念泡影畴其百年和熊流誉含笑重泉某等附尾喆嗣昆季情联谊均休戚闻讣悲缠阻陪吊鹤矫首齐川桂浆椒醑愿驻云轩尚　飨 

　　○祭杨太夫人文 

　　繄宝婺之降精兮何母仪之孔淑蚤毓德于景冑兮佩兰茞而芬郁谨珩璜之长庶兮宪女史以自朂迨结缡而宜家兮效和鸣之凤皇职中馈而无遂兮羗苹藻之肃将督百指以力作兮身罔饰乎纨绮相夫子之好施兮蜚义声于梓里乃发祥于丹山兮雏九苞而决起掞大庭之丽藻兮播宓琴于　帝畿　帝曰作朕耳目兮司封驳于锁闱撄逆鳞而弗避兮补仲山之衮衣爰归美于式谷兮锡　龙章于霄汉偕夫子以垂白兮披象服而璀璨舞莱彩以称觞兮奉清欢于旦旦矧孙枝之秀拔兮真谢庭之琼干胡造物之忌盈兮倏大椿之摧霜曾日月之几何兮谖草亦萎于北堂指隺驭于西池兮惊繐帷之惨淡既生荣而死哀兮归九原其何憾余小子视犹太母兮闻讣音而悲缠属系匏于千里兮阻执绋于新阡寄束刍而陈诔兮倘俯鉴乎微虔尚　飨 

　　○公祭张年伯文 

　　呜呼天佑熙朝笃生名世剸犀之锋函牛之器景星庆云人仰其瑞高山大川物蒙其利蚤探二酉胸罗象纬鹏怒以飞豹变而蔚爰对大庭百里是寄铿尔弦鸣烂焉锦制入司铨衡无偏无陂简要清通以课群吏暂诎旋信翱翔卿寺纳言惟允虞龙堪继　帝曰贤哉拥旄重地霜肃奸顽春回雕攰物望方隆而怀引退蝉蜕缨组徜徉萝薜善积庆绵施及喆嗣花封粉署声称罕俪拟拜夕郎资其谠议厂屰源式谷天宠滋至胡不慭遗一朝长逝木坏山颓迩遐叹喟人生泡影无荣不瘁立德立功首贤所贵出有芳猷处有高致千秋不朽九京可慰某等分属犹子夙廑瞻跂稽首繐帷澘然出涕乃歌楚招以酹椒桂鹤驭翩翩将无少憩鸣呼哀哉尚　飨 

　　○祭累封魏太淑人文 

　　嗟嗟吾母逝矣吾母寝疾十有八月儿日夜望起色乃竟逝耶吾父蚤背二十年来拮据家政使儿居而安于学出而安于仕者秋毫皆母德也祝母百龄犹存乎见少乃遽逝耶吾母春秋七十一不为不寿两奉　恩纶翟冠象服吾邑自国初兼受夫若子之封者惟母一人不为不贵暑月属纩绳纳不侵殓时颜貌犹生不为不考终人谓儿可无憾乃儿一念隐痛有人不及知者劬劳罔极恩本难酬竭力致飬或稍慰焉儿拊躬自省飬何疏矣儿家食时吾父廉宦囊鲜遗赀岁屡不登田如瓯脱子女婚嫁亲宾应酬往往力诎则与吾母仰屋叹儿实不才不克治生又以为母忧奈何言飬比儿通籍长安五斗不饱其孥则母致薄田所入以资客邸费千里迢遥四年离隔定省不亲温清都废白云在望陟山巳空劳奈何言飬比儿谒告幸侍膝前慈颜有喜稍进匕箸惟是垂橐而归不能备致甘脆白鱼青戻廑廑寻常无何而母病矣奈何言飬嗟嗟人谁无子独母于儿若种之不及□□谁无母独儿于母寸草之报阙如也能不痛哉能不痛哉嗟嗟帏素兮旌丹云骈起兮何时还青灯荧荧兮白昼昏酸风萧萧兮六月寒媿乌之返哺存残喘以胡颜云和愁而黯黯雨杂泪以潺潺怅幽明之睽隔徒裂胆而摧肝嗟嗟痛哉尚　飨 

　　○公祭杨子扩文 

　　呜呼子扩遽弃人间世耶天有意子扩耶其无意耶子扩瑰玮之才深沉之器笔挟风霜胸罗象纬业巳荐东粤之书掇南宫之第不可谓天无意也然涉猎百家三十载往返八千里之途者四数矣而膺铜墨之寄乃仅仅四十余日骥足弗驰牛刀弗试舄初飞而影灭琴乍调而声閟庆者未旋吊者巳至不可谓天有意也呜呼痛哉母未竟其飬子未迨其成身未究其施是皆不可以逝子扩仁心质行君子也且神澄而色睟揆以栽培之理又可以不逝乃竟逝矣呜呼痛哉景星庆云祥麟瑶凤一见而失之岂造物之所珍秘耶将荣瘁有数而物莫能避耶世有年不及子扩遇不及子扩有后不及子扩而溘先朝露者不可胜计也子扩奚恚焉素毂丹旌川途迢逓讣音所届迩遐同喟聊歌楚些以奠椒桂恶能不酸心而出涕耶尚　飨 

　　○祭李母张孺人文 

　　维　万历乙巳秋七月　旌表贞节李伯母张孺人卒岁冬十一月且葬翰林院庶吉士眷晚生刘士骥瞻德增钦临风寄慨遥具牲醴庶羞之奠而侑以芜辞辞曰繄岱宗之岩岩兮脉蜿蜒于卢城维灵锺其正气兮端阃则以流馨宪女史之典戒兮蚤秘仪于景冑锵凤凰之和鸣兮供苹蘩而克懋奉腆洗于尊章兮羗拮据于中冓何均播之谬戾兮忽降割于所天悲遗女之始孩兮恸胤嗣之无传将捐生以自引兮愿相聚于重泉遵高堂之明训兮聊蓬首以终年譬女萝之附松兮总摧折而不改也苟明忱之罔亏兮即速殒其无悔也凛栢舟之雅操兮膺霜台之荐扬表宅里以示劝兮羡如纶之焜煌宜荣享于百龄兮胡二竖之为殃讶云軿之倏起兮伤繐帐之凄凉启郁郁之佳城兮云惨淡而垂野酬夙愿于同穴兮庶口笑于地下乱曰宝婺兮屲芒女贞树兮凋伤嗟天意兮难量皎志兮日光峻节兮秋霜名垂穹壤兮疆陈蕙肴兮椒浆鸾之驭兮来翔尚　飨 

　　○祭大司马王鉴川文 

　　呜呼惟公德业孰与比肩即古载竹帛而画丹青者恐未之或先矣方其雍容于庙廊也天下心幸其见庸亡不交口以诵乃公忽拂衣而归田迨其优游于林壑也天下心冀其再起亡不引领以俟乃公忽骑箕而登天是以泽及亿兆而或犹以为用之弗究寿踰七十而或犹以为龄之弗延天下之恣嗟叹息于公者固尔而愚谓公之心可无遗憾于其间彼丑虏之猖獗自先朝而巳然羽檄秋驰乎朔漠烽烟曰接于甘泉士罹矢石府竭金钱空深谋于借筯竟莫遏其控弦当穆皇之御极适那吉之欵关拘姅者惩忘战之害巽耎者惮就功之难公也力排羣议独计万全以冠裳化羠羯以袵席代戈鋋遂令翕侯中行咸伏于斧钺自此云中上谷不扰于腥膻事闻　九五喜动　天颜擢以枢府锡以世官即至于乞身之后而所为存问赉子者不可一二计焉公于是忘情宦辙肆力骚坛俛仰则丘陵生韵咳唾则月露连编倡阳春于郢调皷流水于牙弦即今窥山堂归与二稿而有以识才藻之翩翩然则公之用虽未竟乎而勋在社稷巳掩后而光前公之龄虽有穷乎而名在宇宙厯千万禩而犹传何让乎汾阳之烈何羡乎老彭之年哉某久钦令闻若仰泰山骤耳讣音有泪潺湲属系匏于遐土阻执绋于新阡遥陈词而致奠冀少鉴乎微虔尚　飨 

　　○祭孙宜人文 

　　呜呼云掩望舒霜脆芙蕖清光乍晦芳华儵枯夫人何许碧落黄垆俾我郡丞鼓欷歔丹旌垂发川长路纾日憯岱峰波咽■〈山昔〉湖天道福善斯言岂诬于惟夫人德粹瑶玙蚤娴姆训令问兰敷吐辞中率动容依模谢女道韫曹氏大家于归巨阀瑟琴锵如珩璜有节苹藻忘劬塞渊温惠六姻咸孚郡丞为学缉柳编蒲秇苑文江以佃以渔鸣鸡屡儆勿负三余机杼之声吾伊与俱郡丞为政欢腾袴襦属岁大侵沸萑苻觧绳定棼王事驰驱谁宽内顾中馈拮据懿行彰闻　天子曰都惟兹淑俪佐贤大夫龙綍耀紫翟冠流珠举案政欣炊曰生吁遽厌尘躅而驾飙车阆风瑶水一梦蘧蘧呜呼黄河东注白日西徂桑田变海城郭为墟英皇任姒黄土青芜有形必尽修短何殊夫人有子丹山凤雏弱冠能文凌云子虗明月一剖为琏诙瑚绵绵余庆地下堪愉某等郡丞部下惠露深濡久知壸范彤管宜书临风寄慨椒浆一壶愿缓仙游矫首云衢呜呼尚　飨 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　书 

　　与友人辩雅俗书 
　　上刘太史 
　　再上刘太史 
　　奉答明玄先生 
　　答刘澒阳 

　　○与友人辩雅俗书 

　　顷辱惠书论雅俗之吅呅藻巨丽辩若波涛大抵右夷旷而左精勤鄙人欵启有疑于中默而止乎恐非忠告之谊辄以书尽其愚幸吾子察焉夫雅俗非易白也厌故而喜新则新者雅而故者俗矣贱异而贵同则同者雅而异者俗矣任心易偏任耳易成故有昨以为雅而今以为俗者恶能定哉窃谓不如辨之以理理有虚实凡属于虚者世多目为雅而吾直谓之俗凡属于实者世多目为俗而吾不敢不以为雅也何则雅者常也有常道即有常职自公卿以逮士庶各共厥职昕夕匪懈而常道始可以不坠成周盛时人皆勤王事畏简书至于靡室靡家载饥载渴而播诸歌咏命曰雅音未闻以是为俗也周室既衰柱下倡虚无之教一降而漆园益洸洋其说再降而也林遂肆然无复顾忌彼以俗物斥人渠不自居于雅卒雅纲沦法斁神州陆沉即有起舞之琨运甓之侃曾莫救其万一向所云恬澹清凈适乱争之嚆矢耳曾是以为雅乎且夫好逸而恶劳人情也务实甚劳募虚甚逸惟是浮游任诞有不韪之名故不得不舍逸而就劳有如虚者获雅誉实者蒙俗诟谁复以身任天下是立溃之术也常道之谓何今天下风俗日偷纪法渐颓避投鼠之忌则缄口以为巽畏然犀之殃则藏疾以为容虞髋脾之莫觧则处錞以为静虑矩矱之难合则裂检以为通乐画鬼之易工则逃之竺干氏以为高一唱群和其弊何极吾子豪杰士也窃意当为中流之砥忍复扬其波耶甚为吾子不取也子又曰游神事外者即为雅撄情事内者即为俗是亦不然夫身在事内即未有心在事外者也古圣人惜阴待旦岂无所用其心哉而可以俗病欤鄙人伏处金马门以吾伊为业不与闻它事然一日不开卷即抱伐檀之媿又况担爵怀符百务猬集可玩愒岁月负十上恩私乎哉诚愿吾子察古圣之用心嫉今俗之滋弊黜晋人之清谈遵周士之懿轨勿旷职素餐为起舞运甓者所笑某再拜 

　　○上刘太史 

　　窃闻古人重知巳即日受千金一岁九迁不以彼先此何则方其坎坷抑郁中忽为名卿巨儒所赏识词组示褒荣逾华衮区区得失奚论矣骥碌碌么■〈麻外骨内〉幼受一经于先君子适有天幸蚤荐乡书当此之时志凌神厉敝帚自珍矜诩夜郎罔知汉大谬谓一第可以芥拾讵意拥肿离奇匠石不顾亢鼻白颡巫祝弃之又继以先君子大变五内崩摧口众食贫俯仰为累以故旧学寖荒三献而三不售抢榆之羽绝望图南涸辙之鳞仅思斗水今岁棘围我师有意甄收牛溲马渤且入药笼中而朱衣之喜不胜穷鬼之妬旋以印卷错误复外孙山譬欵驽骀纵伯乐一顾终不能蹀■〈爕〉丁里朽株枯木即欲列之门墙桃李而不获欣欣向荣也岂不悲哉我师以雄才健笔润色 
　　国家鸿业足使中垒退舍龙门避席且也量包云梦识迈骊黄咳唾余音便成月旦寓内士向风慕义靡不愿为执鞭骥虽无足当我师之知然是实深知骥也幸而为入彀诸君子不幸而为骥其受知等耳在昔烈夫侠士若田光庆卿夷门井里之俦其于知巳义不难捐糜以报朴樕如骥吾伊瓮牖似伏蛰之虫即感结心脾亦何由酬德万一乎亟欲九顿阶墀川途修阻不克即遂因仪部臧丈而以姓名通登膺门侍融帐固有曰矣骥年三十又三矣东隅巳失妄意桑榆我师不惜麈尾玄言祛其茅塞骥虽文战屡北犹当紏裹伤之卒策殿后之马复决雄雌以庶几曹沬之功第恐李广数奇终无封侯骨耳临楮无任瞻企悚惶之至 

　　○再上刘太史 

　　去秋上一函念绳枢贱士讵宜辄以姓名溷记室不胜主臣乃重午前数日忽奉报音长跪捧读恍惚疑梦魂摇魄震欣媿交并骥欵启寡闻无所比数揣摩未成暴顋垂趐困踬憔悴路鬼揶揄我师以道德文章领袖中朝炉锤后进门下桃李笼中枝桂芳妍馥郁者何限而乃赏爨下之焦惜沟中之断曲垂奖餙字字春温欵也而谓其千里碔夫也而以为连城岂悯其坎壈不偶而姑慰之耶抑真龙是好而不能不及其似也寸心感佩何日或忘忆骥之初举于乡也谬谓士巳屈首受书不愽综群籍而第株守制义若酰鸡之见瓮天耳于是手左国庄列马班李杜诸编读之病懒相仍不□卒业则第观齐谐夷坚虞初酉阳恠语猥谈觧颐鼓掌三试南宫不免陵阳之泣归而自惟曰事成于一败于杂古之相马觧牛贯虱承蜩者皆以神凝不分故能精其业骥性资不逮中人而往往驰念本业之外奚恠乎道以多岐而亡羊蛇以添足而失巵也于是焉箧诸编不复观而一意治经生言病懒相仍复不能窥堂室戊戌之试仍遭放黜归而自惟曰物各有分讵能疆哉鸿鹄背负青天膺摩赤霄而鷽斯奋飞不越蓬蒿局于材也陶朱程罗藏镪巨万珍恠山积而操瓢以乞者不能得一金制于命也夫才薄命蹇而欲骋志于名场是夸父逐日愚公移山也其不可几亦眀矣且天实限之而我不听其无乃为跃冶不祥之金于是焉扫室焚香日对圆觉楞严不复问公交车业巳而友人以书来言场卷幸为大君子甄收虽不及列名于榜犹若叹其数奇者乃遂跃然以兴幡然以改出旧业于凝尘中伏而诵之譬丑女久矣不售蹇修过而问焉虽未即委禽犹时时涂饰脂泽顾镜自诧耳然当是时私计庚子之秋当蹑蹻担簦而北拜清光聆玄论乎讵意行负神明祸延先大母奄忽弃背斩焉衰绖跧伏草土间惟是虆梩之役不克襄为惧而它无论矣嗟乎六合为幻百年为寄即勋名鼎彝犹然为蛮触之争为邯郸之梦矧区区一第耶得鹿奚喜失马奚悲鹤长鳬短天飞泥蟠奚而□可岂以是芥蔕于胸中哉第以我师命世伟人海内所想望以为景星庆云□麟威凤者骥幸以弃置之余得称门下士而人事错迕未能即侍函丈惟此为邑邑耳窃观当代作者若北地之沉雄信阳之简俊厯下之奥雅信文坛绝技矣然恠其以秦汉为宗仅取色泽之肖以欧苏为不足道而神情或未逮也夫以欧苏之神情傅秦汉之色泽意者盒州乎而乡覩我师木天诸作即与盒州吅一驱中原不知鹿死谁手矣蠡测如斯非敢为佞它年负笈我师倾箧以示即未能尽觧傥藉以涤尘襟而镕鄙志乎骥不知诗倾慕之私郁积而无所寄辄为一诗尘览辞意肤陋堪以捧腹矣场卷如命录上中多荒谬如惠药言庶几补牢未晚耳临风搦管千里神驰 

　　○奉答明玄先生 

　　先生识洞天人学开坟索飞洛阳之逸辩掞龙门之雄藻士骥始获棘闱之篇继得木天之作读其文想见其为人后又闻先生玅达禅宗精持戒律朝草黄多翻贝叶出则宰官入而头陀身处铜龙白虎之间心游鹿苑鹫峰之侧稚子觧诵如来苍头知谈舍利仇鬼获释冤结虫类得证善果私心益向往之顾莫由望见清光忽辱惠书不胜忻跃士骥与先生不犹牛涔之与溟渤乎先生幸不鄙夷使得充门下埽除之役有余荣焉奈何褒借太隆俾其面赤污浃舌吐而不收也士骥凡骨钝根素乏慧识然每浏览史编旁观物理未尝不累欷太息忽乇若有所失自昔枭雄之姿倜傥之才目空六合胷富千古图汗马之功则决雌雄于一剑逞雕虫之技则争伯仲于片辞叱咤风霆咳吐月露何其豪也才转盻间便成陈迹七尺之棺一抔之土畴疆畴弱何知何愚岂惟古人即如二十年来内而骨肉外而婣戚当涂知巳同袍友人屈指而数往往沦谢白杨溅泪宿草惊心西州□恸山阳生感乃知有盛必衰有成必毁逝川不停隙驹易迈俄而白日俄而长夜俄而华屋俄而山丘道家所以□行尸释氏所以观白骨也又况造种种业受种种报二六时中罔离烦恼百千劫内常在轮回自非遗迹纷华栖神玄寂然智炬以破昏运慧刀而断爱恶能延目前之急景免身后之苦趣乎顾感慨虽深觧脱无自披寻云笈罔获玄珠参访黄冠恐混鱼目犹复撄情鸡肋攘臂螖角处处襄城之辙日日邯郸之枕自分此身永沉生死海中耳不谓中年忽有奇遘云车颷驾日枉衡茅金篦刮膜醍醐灌顶曲体人情昭揭道玅仙真之度群迷急于群迷之自度乎用是偕诸同侣各办肯心蜉蝣短羽辄期龟鹤之龄朝菌微生妄意乔松之寿然而烛理不明持心未固既有猜疑复多纵脱因致怒谴飘然长往抚躬自省噬脐靡及尚何言哉尚何言哉然既绝之后犹示诲言数其諐尤勉其省改庶可望于后日耳嗟乎向也日提其耳尚蹈罪戾乃今九天之高万里之远觌面无从举趾成错安保终无堕落乎恐度世超劫事此生巳矣尚何言哉尚何言哉仙缘既断魔境乘之同侣之子年甫十二妄有闻见诡异多端不欲尽述久之始辨其为魔嗟乎昔之病在疑今之病又病在信岐中之岐梦中之梦学道者不亦难乎先生悟不二之门必达得一之理会无生之旨何难不死之方而且素熟楞严于圣魔之辨必了然方寸愿垂法会以指迷途幸甚相晤何时书不尽意遥瞻紫气怅矣神飞 

　　○答刘澒阳 

　　先生识洞天人学包流畧掞西京之雄藻蜚建安之高韵业巳探龙颔执牛耳矣咫尺榆杜梦寐芝宇顾未及登元礼之门问子云之字曩者天假之便获奉玄言证向古今剖析文义牛刀导寲乌号破的谭者亹亹忘倦听者规规自失葢观海而知塪井之为浅观汉而知夜郎之为小也双旌南迈仰止徒勤春初一函未殚寸臆顾辱垂念远惠好音语语霞烂言言春煦过自挹损譬诸草木夫泰岱苍松千寻独耸东溟瑶草万年长秀岂区区社之樗涧之藻尺干寸茎春荣秋落者可髣髴乎哉言念驽劣滥竽词林鹪鹩之栖虽托一枝鼯鼠之穷深惭五技自非主齐盟倡郢调也者时时药其膏肓觉其聋瞶将安望乎不佞媿卯金之子而先生实太乙之精愿示南车不辞北面矣来仪过腆非所宜蒙疆颜以拜铭心为感使□肃此附谢临缄不胜詹驰 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　启 

　　迎于相公启代 
　　公请曾老师启 
　　公请馆师启 
　　答南大司成刘公 
　　谢大中丞王年伯惠川扇 
　　与蹇老师启 
　　回蹇老师启 
　　侯蹇老师启 
　　饯曾老师启 
　　公请茅老师启 
　　柬沈方伯公祖 
　　谢孙明府 
　　答张主簿 
　　答陈按台公祖 
　　李老伯启 
　　请曾老师启 
　　答南京王行人 
　　王年伯 
　　答元推官乡丈 
　　答秦宝坻 
　　请曾老师启 

　　○迎于相公启代 

　　伏以斗望高悬夙仰金瓯之姓字台司峻陟行看玉鼎之勋猷　帝心允注于真儒天意应开乎泰运邦家幸甚动植欣然恭惟老先生阁下气锺海岳之霸道续邹鲁之脉休休汪度有云梦之吞胸断断坦衷无儵忽之凿窍玉堂染翰秇林独擅春华青禁横经谈苑还生秋实甫佐统均于铨部寻司礼乐于容台非尧舜则不陈忠堪贯日安社稷以为悦力可回澜方曳履而上星辰忽抽簮以乐泉石上思名世久欲赐环人望太平群然推毂下蒲轮于绿野登槐位于黄扉舟楫盐梅际千载风云之会股肱心膂依九霄日月之光弘化而弼一人奋庸以宅百揆中国相司马岂惟名动远夷南阳起卧龙伫见功高炎汉某宫叨璧水教媿春风覩大号之扬庭知端人之得路步后尘于金马曾依逢岛之云迟仙驾于青牛深喜关门之气谨专一介奉迓双旌不罄鄙悰统希慈亮 

　　○公请曾老师启 

　　伏以玉堂染翰簮裾依日月之光珂里旋旌冠盖动山川之色昼绣分荣于榆社晨羞致飬于椿庭昆季同欢裁池塘之好句寡朋共话慰云树之深情宁容高卧东山行见趣装北阙惟是及门之士叨承知巳之恩遽违函丈之药言应多方寸之茅塞谨詹某日恪陈浮蚁肃迓鸣驺冠者六人聚乐叶舞雩之数时维九月良辰逢滕阁之秋霁月光风炙清标于咫尺烂霞洒雪聆玄诲于斯须肯枉龙光曷胜雀跃 

　　○公请馆师启 

　　伏以南宫罗俊及门丛桃李之芳东观育才入室染芝兰之化仰清标于北斗承玄诲于下风敢枉龙光用陈燕喜窃惟秇场之奖拔与夫师席之提撕皆为成我之恩宜结终身之感然荐贤为国或弗覩其传经即明道淑人亦鲜闻于推毂未有始而甄录继以陶镕独获二天有如今日者也恭惟　老师阁下乾坤间气宇宙完人殚见洽闻学海潄骊龙之穴崇论宏议辩河激白马之津赤墀策奏三千丹陛名传第一掌丝纶于玉署文章追两汉之醇陈谟训于青宫义理泄六经之奥乃从蓬禁以典棘围秉鉴无私具眼光悬于日月持衡不爽点头情叶于鬼神障百川而回狂澜务还雅习洗万古而空凡马蕲得真才众志欢然　帝心简在惟熙朝之尊士尤重鸾坡而翰馆之作人必资鸿硕载宣宸綍俾饬师模燃太乙之藜末照常分东壁借瀛洲之驾迷途作用南车满座春风吹清芬于芸阁及时化雨洒余润于凤池某等鹿鹿庸流鱼鱼下品□□赐对巳渝于□中秘窥书弥出望外自非蒙乎钧播安敢冀其玉成瞻三岛之云光幸依函丈望八砖之日影愿惜分阴亦步亦趋惧后尘之难继为律为度赖前辙之可寻谨卜某日之吉恪具蚁尊言攀驺从黄花浥露迎瑶舄以飘香翠巘凝烟对绮筵而送色麈尾之高谈霞烂案头之多士云从山木非材听凖绳于大匠涧苹可荐羞锜釜于王公冀奉诺金伫聆佩玉 

　　○答南大司成刘公 

　　伏以染翰北门久践蓬莱之云气谈经东序今敷桃李之春风未陈燕厦之欢顾辱鱼书之寄披缄惊昡抚巳汗惶恭惟老先生阁下梧月冲襟松飙逸韵云梦胸吞八九天池翼击三千抽金匮之秘书采骊珠而先得秉棘围之朗鉴收骏骨而靡遗蓍蔡中朝斗山当世爰披　圣皇之简俾端冑子之模綘帐日开麈尾有烂霞之论青衿云拥案头皆立雪之徒璧水浮辉桥门动色凡兹济济畴不欣欣某以樗材叨分藜照方钦懿范遽辱好音瞻五朵之云情实深于跃雀隔八砖之日念弥切于登龙到凤皇池即愿真儒之秉轴为牛马走傥容小子之执鞭 

　　○谢大中丞王年伯惠川扇 

　　伏以威肃干旄卿月正辉于益部惠分箧笥仁风忽到于燕台把握生荣提携增感恭惟老年伯台下节坚湘竹德粹齐纨诗咏画鸾掩休文之丽藻阵麾白羽追诸葛之雄才令若霜严扫尽人间烦暑恩如霰散挽回天上清凉骥瞻遡徒勤披承莫遂方愁赵盾之畏日第赋宋玉之雌风何意瑶函特颁宝箑制超六角裁玉垒之轻云色夺七华堕峨嵋之片月团团在手习习飘襟顿生五月之秋实赖二天之德其为感戢莫罄敷陈 

　　○与蹇老师启 

　　伏以东土持衡夙荷陶成之化南宫入彀幸沾登进之荣获通籍于清时益感恩于洪造谨凭手牍用达心旌恭惟老师天赋瑰奇岳储灵哲一腔正气吅一剑阁以峻嶒万顷文澜暎锦江而潋滟天高海阔朱紫阳之旷怀日霁风光周濂溪之逸度精忠体国雅意怜才辨附斗之龙光见超雷焕赏绝隿之骏步识迈孙阳品藻无私县秦铜而落月奖题不倦吹邹律以皆春如某者学仅窥乎豹斑迹未脱于牛口方惭朴樕遽辱甄收遴诸稠人置之高列沟中断木被缛采于青黄焚下枯桐发轻音于宫征沐及时之化雨披蒲坐之春风因而益励三余遂尔幸叨一第不有当年之识拔必无此日之遭逢报也未能忘焉何敢龙门在望空驰想于斗山鲤素是将聊托忱于潢潦悃诚莫罄颂祝常勤惟愿绩勤燕然形标麟阁旗悬日月坐消九塞之烽烟履践星辰八霈八埏之霖雨下无任瞻企悚惶之至 

　　○回蹇老师启 

　　伏以畴昔持衡陶铸巳周于衿佩于今秉钺明圣益逼于簮绅自修两世之微踪均被二天之渥泽感而镂骨辞不宣心恭惟　老师品格凤麟声名山斗直节屹千寻之壁矌怀澄万顷之波读八索九丘以来之书学堪经世完三光五岳未分之气德可维风接道脉于洙泗主文盟于齐鲁春风满座拂桃李以生荣化雨及时滋藻芹而动色中悬朗鉴下鲜遗珠迨藩臬之屡迁乃勋猷之益茂　帝心简在士论翕然故当建牙之初业巳交口相庆轻裘缓带运石画于帷中卧皷櫜弓消烽烟于塞上会见狼胥勒绩伫看麟阁标形凡属帡幪共深忭舞言念家君之未遇曾蒙国士之深知赏爨下之清音枯桐发响辨斗间之紫气古剑腾辉幸藉　鸿恩滥收鸮荐第媿多年之瓠落有孤当日之甄成矧在么■〈麻外骨内〉尤为朴遫一经自业赖问学之相传数仞耸瞻喜范型之不远未遑趋谒顾辱注存俨然瑶札之颁侈矣朱提之赐若为报称惟有惭惶结遐思于门墙深嗟匏系托微忱于潢□□贡芹私仰冀心融俯垂颔纳 

　　○侯蹇老师启 

　　伏以綘帷敷教秉东士之鉴衡玉节专征司北门之锁钥讵期两地均获二天瞻丈席以知恩裁尺书而布悃恭惟　老师两仪间气一世伟人凤跃龙翔文焰照蚕丛之国鹏抟鲲运才名高骏马之台始也飞鳬播弦歌之雅化继焉分虎流襦袴之深仁光奉纶音丕宣铎响执文坛之牛耳及门讵止三千索艺海之骊珠得士宁惟十五扬历弥久勋猷益多高枕东山百姓望其霖雨赐环　北阙万里依为长城云闪旌旗号令壮貔貅之气风清刁斗威灵寒蛇豕之心羽檄不驰消烽烟于边鄙龙韬独运固盘石于邦家勋在鼎彝光垂简册凡蒙云庇咸切斗瞻某自顾庸愚夙叨奖拔片言之重鱼目轶于灵蛇一顾之荣驽骀逾于仙骥言念后来之通籍皆由当日之受知比及操刀徒惭胶柱更私钧播遂得瓦全在大造无不陶成于微生更为优渥一官自系阻面谒于庭阶数仞逢瞻恒心驰于左右聊羞菲具用表芹私伏冀鉴存曷胜光荷 

　　○饯曾老师启 

　　伏以身依凤阙常悬捧日之心迹阻鲤庭忽动瞻云之想华轩星驾绣服昼游融帐远移讶龙门之渐隔郭舟追送嗟燕厦之何依敢向郊关薄陈樽俎烟凝翠巘迓征盖以摇光露浥黄花对离觞而送色暂领烂霞之论即为化雨之恩伏冀俨临曷胜翘望 

　　○公请茅老师启 

　　伏以几载东山杖履染烟霞之色重来北阙簮裙依日月之光膺宠命于枫宸践清班于兰省帝念茅焦之谏人传工部之诗骏望弥崇鸿猷益鬯某等夙蒙陶铸久阻瞻依龙门再遂趋承燕厦实深忭舞谨詹某日恪陈浮蚁肃迓鸣驺霁月光风炙清标于咫尺烂霞洒雪聆玄诲于斯须冀奉诺金伫闻佩玉 

　　○柬沈方伯公祖 

　　伏以薇省宣猷骏望独崇于四岳枫宸报政鸿恩应沐于九重徒怀燕贺之忱尚阻鱼缄之便胡然下问能不中惭恭惟老公祖命世真儒匡时硕彦蔚豹文于上帝含鸡舌于清班关陕持衡鳣席时濡化雨岷峨揽辔虎冠共慑霜威迨受命于保厘益攎忠于屏翰泰山沧海咸回黍谷之春白叟黄童俱被棠郊之荫恩流千里绩奏三年讵惟宠锡龙章会见高标麟阁骥夙蒙覆庇倍切瞻依何意弘慈特廑俯念好音飞坠真成五朵云光丰贶远颁讵止一枝春色若为报德惟有铭心九顿登嘉片辞布谢骥临缄无任感激之至 

　　○谢孙明府 

　　伏以王正布令调风鼓鬯于八埏郎宿凝辉甘雨流恩于百里泰符羲画福敛箕畴自媿微踪未献野人之暴讵期高谊特颁幽谷之春华笺句丽于颂椒丰贶情深于投李盥而圭复寒威顿敛坐间盟以珍藏和气长留箧内凭兹来使谢以片言驿梅一枝空佩仁人之雅惠庄椿千岁惟祈君子之繁禧不尽鄙悰统希台鉴 

　　○答张主簿 

　　伏以展栖棘之才方流雅化优种花之政忽遘芳春当兹媚景之临知有繁禧之集未驰燕贺顾辱鸿书言言将丽日争辉字字与卿云等烂更承腆贶益仞降情对使登嘉空佩寄梅之惠裁笺称谢莫将报李之忱仰冀高明俯垂鉴亮 

　　○答陈按台公祖 

　　恭惟老公祖台下倒峡雄才济川伟畧气槩屹中流之柱襟怀澄千顷之陂光奉金纶荣分玉节豸冠霜绣讵惟狐鼠之潜踪乌府风生应使鱼龙之效顺拯数千里之灾沴于今畚锸俱兴通四百万之转输不日舳舻吅一进某夙钦前乘深媿后尘幸藉照临于二天将沾润泽于九里忽枉郇云之被弥勤韩斗之瞻感戢实深敷宣罔既 

　　○李老伯启 

　　士骥瓮牖微踪袜线謭材获与季重同籍虽欣蝇附实媿貂续　老伯品高麟凤望重山斗荀氏之子称龙于公之门容驷乃不鄙夷小子遂令樗散之质得托葭莩之好缘出二生感深五内乡奏尺书未殚寸悃业蒙批答复辱注存远损华札兼贻佳币祗奉琼瑶之惠弥惭桃李之报谨对使拜喜削牍鸣谢伏惟尊慈垂照不宣 

　　○请曾老师启 

　　伏以丹禁鸣珂又傍长安之日玉堂染翰还游蓬岛之云朝着增华士林动色矧惟小子夙被宏慈龙门再遂趋承燕厦弥深喜跃聊陈浊酒冀聆霏屑之谭傥枉高轩愿下望尘之拜 

　　○答南京王行人 

　　伏以蹑履东山玉署犹隆旧望宣纶北阙皇华载荷新荣徒怀燕厦之欢尚阻龙门之讯胡然下问能不中惭恭惟台下命世真儒匡时硕彦追董狐之直笔掩司马之雄才殚见洽闻探玄珠于萟海崇论谹议垂秋实于谈丛凤方呈共九苞鹏暂息于六月旋因宸眷特擢留都天明使者之星众迓真人之气从此复还旧物践三岛之云光行将益展弘猷霈八埏之霖雨骥仰瞻前乘俯媿后尘讵期驽劣之材乃枉鸿书之寄言言霞灿语语春温佩长者之隆情永以为好报来伻以片札言之无文未罄鄙衷惟希慈鉴 

　　○王年伯 

　　伏以龙门仰止心驰韩斗之光鲤素传来目炫郇云之色即垂情于犹子知笃念于故人九顿以承片辞为报念先君之通籍附老伯以策名宦辙睽违虽萍踪之鲜合心旌向往实兰味之相投其时小子之过庭巳闻大贤之名世迨衘悲于风木遂匿迹于衡□跂慕空殷抠趋无自不图京邸获遘台旌八月乘槎蹔奉霏霏之玄屑一时揽辔咸惟赫赫之鸿猷寻懋□于九重乃保厘乎两浙稽山苕水俱回黍谷之春白叟黄童共颂棠郊之荫凡居覆帱弥切瞻依欲陈贺燕之忱奈之蜚鸿之便顾廑高雅特记謭微一札遥临光夺珠玑之灿多仪下逮惠逾琼玖之珍情倍寻常义驱今古感而镂骨言不宣心长者赐不敢辞惟祝端人之秉钺大匠诲必以矩尚期他日之执鞭 

　　○答元推官乡丈 

　　秉三尺法夙钦司李之声飞一函书忽枉寄梅之使开缄惊甚拊巳赧然恭惟台下标峻斗山品超麟凤耸壑昂霄之挺特追风逐电之权奇心镜高悬烛□静其如见才锋玅运剸髋髀而不留车傍欣甘澍之零盆底快大明之照政成三载誉逮九重岂惟褒玺之颁会见征书之下某世同梓里未识荆州徒结想于登龙阻趋陪于贺燕何图高雅特问謭微瑶札温于三春珍仪重于九鼎受而拜手言不宣心何以报之媿我虚金错刀之惠永为好也愿君入青锁闼之班 

　　○答秦宝坻 

　　追随鳌禁叨沾除目之荣把玩鲤书具仞同心之雅况多仪之下逮尤拊巳而中惭窃念弟拥肿散材苦窳小器分太乙之照虽不懈于披吟发小酉之藏竟未穷其奥窔空糜升斗无补分毫讵意承恩俾陪史局正媿庸流之忝窃乃廑知巳之注存札灿珠玑似睹郎官之列宿惠逾琼玖如分花县之余香对来使以登嘉裁片辞而布谢鄙忱是罄台照是祈 

　　○请曾老师启 

　　青帝芳时皇州丽景桃红李白暎迟日以争妍燕语□□□和风而竞巧谨詹某日恪陈非□肃迓华轩抔满流霞岂独赏三春之花事谭飞晴雪还应开诸子之蓬心伏冀惠临可胜延竚 

　　●蟋蟀轩草 

　　济南刘士骥允良甫着 
　　长清张其孝仲慕甫校 

　　书牍 

　　寄固安官年兄 
　　复蹇老师 
　　答杨凤老书 
　　答陈康衢 
　　答任冲和 
　　与仲和启 
　　答栾年兄启 
　　答李渤海 
　　答孙明府 
　　与杨盘老 
　　答杨岱宗 
　　答陈谦所 
　　答杨凤岗老伯 
　　答李渤海 
　　答黄抚院 
　　与任冲和 
　　与曲周牛相公 
　　与梁广文 
　　答我松先生 
　　韩象老 
　　答相公 
　　潘麓原 
　　答夏邑李明府 
　　东河南按台王 
　　孙临汾 
　　文安陈明府 
　　与张仲慕 
　　孙恒吾年兄 
　　魏年兄 
　　答陈抚台年伯 
　　张侗初年 
　　答茅老师 
　　答人龙马年丈 
　　答胤昌刘年兄 
　　孙临汾 
　　汪九华 
　　答茅老师 
　　栗临台 
　　临汾孙恒吾 
　　答道冲魏年兄 
　　答张仲慕 
　　吴默庵 
　　陈广文 
　　郭前辈蘓门 
　　高澍寰 
　　茅老师请启 
　　蹇老师启 
　　答栗临台 
　　与富平由相公 
　　答房壮宇 
　　韩对亭 
　　马老师 
　　答刘绍西推府 
　　临邑任相公 
　　答孙应中 

　　○寄固安官年兄 

　　昨拜翰贶之辱知　丈之不忘刘生也　丈以导窽长才发硎一邑去帝京才百里郎官之宿与五云争辉宓贱琴弦与南风解愠之歌声相应也内诏计在旦夕甚休甚休弟掩关习静巳三载忽堕名场中见冠盖演纷如爰居之骇钟皷古所谓春风得意看徧长安花者今殊无有驰道上尘高数丈双睫眯不得开驱一马如猬如蛙欲行不行过贵人门门者白眼相视名帋生毛不为通较畴昔箕踞长松下苦药甚悬奈何 

　　○复蹇老师 

　　某黄口之年一斑之识辱老师拔置高等廪诸学宫知巳之恩高天厚地乡荐后曾以奏记于今又十七载竟乏尺牍起居岂其幸列门墙而甘自疏绝惟是先君捐舍某又屡困名场匿形蓬蒿与当代冠葢踪迹睽隔即有鸿便都不及闻家惟二三平头又不克裹粮走数千里阙然修候固无怪耳兹适有天幸谬掇一第追原本始葢由　老师照之以阳和故朽株枯水得与桃李争荣假之以顾盻故短胫薄蹄得与骅骝争骋拊躬自省敢忘大德方致一函布悃欵计犹未彻电瞩乃琐札珍贶俨然及之魄震魂摇且感且媿罔知攸措矣　老师雄才硕望为国家万里长城渔阳上谷间羽檄不驰烽烟绝警鸿功茂烈炳炳麟麟不日且有铨衡之命大钧所播无物不春矧某马渤牛溲素收于药笼者愉快当何如也使旋肃此奉谢临缄无任瞻依之至 

　　○答杨凤老书 

　　辱鼎爱种种感激私衷非毫素可悉大庭之试曷敢不尽其心名在甲尾固自有数敢羞牛后哉某与人交一念朴忠稍久未有不相谅者第乍见时无浮礼无浮辞烟霞萧散之性与世途殊不相宜蒙念及此足仞骨肉之性矣某选期甚远都下桂玉艰难非可久居俟新秋当为归计耳承谕贤婿力学并两生清安喜可知也暑气渐迫惟加餐珍摄临缄无任瞻切 

　　○答陈康衢 

　　吾伊半生博一第便欲刍狗陈编乃复玷此选自是占毕业未满耳积雨数旬墙屋欲圯夜燃烛不敢寝卧榻傍点点滴滴不减莲漏顾无奈滴破故乡心耳闻兄丈欲千里垂访用意良厚第此时敝止湫隘无斗室可以欵客则不如姑俟异日傥僦得一区稍疏豁者庶可与丈击筑和歌耳 

　　○答任冲和 

　　不佞辱足下爱最深抵都门五破月矣而不一寄飞鸿之音讵敢忘足下惟是日在牛马走中形神都惫间搦管作书了无致语遂不欲溷记曹耳拜手翰之辱感媿交并馆选见适有天幸第久客金尽桂玉甚艰徒日夜仰屋叹穷鬼多情昔伴不佞圭窦中今又随之金马门矣雨四旬不休衣上皆生绿藓灶产鼃矣破屋渗漉卧榻傍点点滴滴不减芭蕉叶上声旅邸之苦乃尔令人乡思转深耳足下近况旃修业取大物者舍君其谁 

　　○与仲和启 

　　雨儿北上傥仲和暨小女同舟而来瞻天朝之宫阙观当代之文章亦是壮游但旅邸贫甚脱粟菜根当不嫌耳足下惠然是幸 

　　○答栾年兄启 

　　双鳬过敝邑一把臂而别未能为平原十日饮殊怅然也鸣琴既久政誉远腾黄金玺书旦莫且下甚休甚休弟幸掇一第又玷中秘之选实逾分涯惟是穷鬼相依不肯舍床头金尽壮士无色非虗语也远辱朱提之贶感何可言支付酒家对月引满半酣耳热味太白天生我材必有用千金散尽还复来之句觉愁城暂破耳聚首何日临帋瞻驰 

　　○答李渤海 

　　一尊萧寺欲话别悰久俟不至怅然而返比台旌发则弟以冗夺不能出祖矣歉甚歉甚别后三辱翰教具仞注念之深惟两儿迄今未至书亦不达深可恠也锦里昼游斑衣晨省裁池塘之好句鼓凤皇之艳曲想大愉快不日飞鳬而临百里出一政下一令能使辙鲋回生社鼠慑气丈夫得意之时千弟于九□二十三日入馆矣每日昧爽辄策欵驰道上霜风欲裂人面至馆手一编嗫嚅师长前若儿童畏夏楚也者葢日晏始得出归则与细君相对攒眉叹床头之尽也人生若此良苦兄薄而不为高识哉老伯雄篇弟固欲附名其间但弟不娴于辞兄所知也不足为重适以累之若以徼天之幸得读中秘书便侈然欲列作者之林则弟岂敢它人或不可以情告兄必能谅之也惟兄问诸如椽之笔不然则弟为转求何如佳贶非所宜蒙又不敢却巳拜嘉矣翘望丰神有怀如缕篝灯搦管不罄万一 

　　○答孙明府 

　　敝邑土瘠民偷家鲜葢藏又迩省会輶轩如织不胜供亿之烦数值大侵雕攰弥甚老父母以干镆长才发硎于兹明彻兔窟恩流鲋辙绾绶无何而自簮绅衿佩以迨田夫红女若人人饮甘露而醉醇醪也者敝邑自此改观矣骥忝列编氓倍沾覆露未克修候方用歉然顾辱注存两贻瑶札朱提之贶迥破恒格九顿登嘉感媿无以为喻使旋肃此附谢篝灯呵冻不尽欲言 

　　○与杨盘老 

　　久违道范怀仰之私曷日不勤冗病相寻未能时候兴居将无罪其疏简乎老叔卧东山之云爱北堂之日诚大愉快岂遂忘苍生乎何不亟束北装补华虫之阙而俾欵启如骥亦得朝夕奉矩诲也望之望之骥滥竽秘馆羁迹京华胸中之乎尽矣而索之不巳橐中阿堵尽矣而索之不巳应人以所无有仰屋攒眉良苦龙沙之事近复如何傥有便羽无恡德音 

　　○答杨岱宗 

　　弟与丈同标鴈塔共登龙门附芝兰之末臭追骅骝之后尘过辱提携时承规诲言皆肺肝情逾骨肉比丈东还弟为冗夺祖帐开樽路岐把袂缺焉未遂歉何可言丈锦衣昼游彩服晨省梦裁春草之句欢同竹林之饮斯亦人世之至快也弟本管窥乃分藜照染翰空勤覆瓿何益巳穷鼯鼠之技强作苍蝇之声劳我攒眉供人捧腹奈何奈何远贻醵金实征至爱 

　　○答陈谦所 

　　秋　拜雅　　　　然无物可以为报曾未几何而珍贶又至矣丈用意诚过厚乃弟不以其身为壑耶槐市把臂恍焉如昨屈指巳逾十霜流光迅速乃尔弟短发种种乃日下帷焚膏而修覆瓿之业仰屋呻吟若病妪就蓐良苦何如丈飞乔舄鸣宓琴种潘花而栽陶柳也第闻今岁丰隆降沴天吴助虐闾左之菜色者十而七也不大费擘画乎 

　　○答杨凤岗老伯 

　　远承手泽恍奉面谈更辱雄篇弥深感媿何物么■〈麻外骨内〉乃烦长者之衮褒敢不砥砺以副厚望欲裁鄙句用谢明德属有新忧头岑岑不可搦管当以异日再览别撰均有词人之致高年为此可以颐神遣兴贤于丝竹曲糵远矣仲和以馆中张侗初为师极蒙赏鉴以为必中仲和亦自黾勉第恐岁试期迫不能久于此耳 

　　○答李渤海 

　　前辱多仪媿无以报曾未几何又拜朱提之贶抑何垂爱无也丈以芙容以锷小试割鸡计游刃有余惟当弄朱弦歌白雪耳仙令哉又况板舆相依桃夭再咏白鱼可馔彩凤堪乘更自快心矣弟寂寞玄亭雕虫自苦今晨拈不律欲作馆试诗而其顶秃矣因戏呼中书君汝发短乃尔犹疆恋文字间不与余类耶书似丈以发一笑阙下炊玉然桂又属大侵艰可知也苦无曲生浇我胸中块垒得佳惠辄付酒家免典文君鹔鹴矣前委作文序念短才无能为役又恃骨肉之爱故以情告傥丈代作数言俾弟得附名其间尤深幸也 

　　○答黄抚院 

　　曩先大夫守河东而老公祖以平反冤狱至获共周旋小子骥虽未望见颜色然时时闻先大夫口高雅不置诵姑射平泉之佳句私心窃向往焉后节旄临东土分隔云泥未敢以故人子上谒兹不自意见录于南宫遽辱洪慈特颁鼎贶且有衮褒以耀门闾川途阻修未及修谢而朱提之惠又至矣抑何惓惓无巳也老公祖安攘之畧彪炳中外独东土□福曜最久可谓厚幸乃骥父子间俱承渥爱又幸之幸矣不日曳星辰之履画日月之常骥得侍左右其藉教庇宁有既耶 

　　○与任冲和 

　　久别深念不佞策高骨之马从如鬼之隶朝夕风尘中乌帽青衫敝者娄则人可知回视家食时苦乐大相悬不知曩者何望此之深也足下当乐境幸无错异日曳裾金马门即念苦岂可得哉 

　　○与曲周牛相公 

　　曩老伯弟视先君而子视不佞某所为垂爱甚笃时不佞与门下皆童穉也亦相与讲昆季之好其后远在各天无由再奉老伯杖履而亦不获与门下把臂久之老伯与先君相继捐馆而两家音问益邈不相及矣言念畴昔恍如隔世敝邑范太学晤门下于京师归而不佞得闻动履甚慰不佞幸获通籍未及遣候而门下远损瑶札惓惓数百言蔼然故人之谊又遗佳贶感何可言闻门下暨令弟俱负瑰玮之才幸勉旃修业以取大物俾不佞复得与□兄□鴈行而列芦绅间不亦大愉快哉 

　　○与梁广文 

　　客岁晤连渠令弟亦恂恂退让君子也双璧哉内外翰俱冷着然门下抗颜而称师不佞乃俯首而称弟子谁谓鳣堂不如芹序乎一笑振铎既久门下桃李当益欣欣向荣不次之擢想在旦夕间矣 

　　○答我松先生 

　　曩不佞骥垂翅归而先生因感异梦惠之俪语以玉堂期之今庶几有征哉第自顾凡骨不堪践蓬山云气恐终负厚望耳先生曳屐东山高枕北牖白鸥为侣黄鸟堪听青松当门紫芝在握计甚愉快视鹿鹿红尘者何异鹓雏与腐鼠乎然不佞骥蹔避世金马门耳索五斗长安不及侏儒果然其腹麋鹿之性自在长林丰草矣 

　　○韩象老 

　　曩者计偕辱爱良渥巳而垂翅伏迹蓬蒿与当代冠葢邈然隔绝若武陵人不知有汉者以故翅望空切竟无片札问讯即阁下读礼亦缺然生刍之将歉何可言云卧久矣苍生望霖甚棘北装何时恐不宜恋恋丛桂也骥欵启寡闻误收东观焚膏徒勤覆瓿何益每诵阁下佳篇亦步亦趋瞠乎后矣则日夜冀台旌之来砭其膏肓觉其眬瞶俾不以画虎贻笑幸莫大焉任宇丈行便削牍起居渐逼炎歊惟冀若时珍重不宣 

　　○答相公 

　　曩　先君汴上获侍老师丈席提诲惓惓恩埒高厚因而辱交于门下画箑之赠雅谊蔼然久之闻老师捐馆澘然雪涕时先君致炙絮之奠得门下报书情辞酸苦与不佞共读之相视以泪矣庚寅先君见背不佞又屡踬名场伏迹一隅之蜚鸿之便以故音问阔疏然不能忘老师渠能忘门下兹幸获通籍方思致尺一奉讯而瑶函至矣文藻陆离褒借过当非不佞所敢承至道及通家之好令人累欷不能嗟乎老师与先君把袂恍焉如昨乃墓木俱拱矣人生在世何异空花石火耶惟是门下老当益壮自致青云而贤弟又汗血驹益蹀■〈爕〉千里以毕老师未竟之志则九京或当破颜也佳贶拜嘉不賟聊以将忱幸莞存属多冗不及作俪语统蕲鉴谅 

　　○潘麓原 

　　五马专城威行泽沛丈夫得意之时哉顾日迫餍事恐不似雪署中间适也弟心发两短譬诸既老之蚕即强吐一丝两丝终不能成文章又欲偕之登吟坛乎弟无修髯可捻有却步走耳远承腆惠盖恐刘生之枯鱼也而被以河润乎乃弟以身为壑奈何 

　　○答夏邑李明府 

　　前闻安阳之调窃为跃然喜巳乃知其不果兹事竟如何直指再有疏乎抑坐待山公之启也观新刻剖理入微厘弊中窽文学政事两擅其长矣弟家有垂白囊无阿堵况宦萧然明春决计归之犂丘谒老伯期固不远耳馆试诗数首呈览以发一笑 

　　○东河南按台王 

　　台下撄龙鳞摉鼠社直节忠谟霅煜朝野不佞某家食时巳耳熟焉通籍后一再接襟舄聆慷慨之论用自愉快台旌南发而不及设祖都门歉可知巳两河有幸藉法星照临寒霜飞斧甘澍随车铜墨肃情苍赤闿泽计帝心简在行且入总台纲庆在宗社讵惟梓里分荣而骥吾伊一编徒索长安米无益县官毛发乌台白简愿踵后尘第恐邯郸学步匍匐而归耳 

　　○孙临汾 

　　精庐修业无日不抵掌也丈雄飞于花县弟陆沈于金马而踪迹顿尔睽违矣云树月梁能不萦怀乎承手教知丈餍事甚也然苟利于民即拮据何辞焉且贤如郑侨犹有舆人之谤丈一举事而声称藉甚尤宜自愉快矣来仪过腆非所宜蒙强颜拜嘉图报当以异日红蓝杭紬各一以充嫂夫人之下裳幸叱内 

　　○文安陈明府 

　　丈神君之誉流闻辇毂视弟徒抱蠹编无益县宫毛发者葢大相径庭哉承委寿序不敢辞弟欵启不娴于文又从多冗中搦管语益肤陋文不笑黔驴技乎来惠太腆强颜拜嘉则以付书肆中得古书数编置案头便似与丈相朝夕也此复不尽 

　　○与张仲慕 

　　家报至传献宸兄丈消息不胜错锷谓小仆騃不晓事当是误听耳有自乡里来者询之皆以为真于是涕洟纵横不可胜挥归与妇子言之皆相视以泪矣一月前犹承翰教辞意谆恳不谓邮筒往来从此遂绝痛哉忆昔都门恖恖分袂谓聚首有期何知便永诀乎老叔翁暨兄罹此何以堪处第修短有数须用勘破勿徒为无益悲也风便削牍奉候炙絮之私尚容专致 

　　○孙恒吾年兄 

　　承谕知公冗猬如然以丈霹雳手当之想案无留牍耳弟比来多病心情殊懒每日玉堂一揖即掩户高卧隃縻不律久与相忘碧云香山咫尺地未及一曳屐则意绪可知也屡拟请告今未果丈入计时当握手于都门耳 

　　○魏年兄 

　　弟以小草获附芝兰之臭追随两载谊等埙箎方藉药言为指南而不谓丈遽衘恤归也每与诸兄聚首金马署清谭雨集雅谑蠭起应接不暇然四顾乏吾丈之麈尾令人神不王耳襄事在何日圣天子恩恤足慰孝思读礼余闲想稍稍留神二酉之藏名山大业干载不朽是在吾丈弟比为病魔所苦日日药物中老亲在堂白云系念谈及林壑辄色飞仓卒未可遂耳拜函书之辱知丈不忘么■〈麻外骨内〉也肃此附复临缄瞻怅 

　　○答陈抚台年伯 

　　骥幸托世讲之末得与长兄周旋受教良多长兄虽屈就韬钤乎而貌温然而学渊然而识超然所建竖当不可量四兄怀瑾握瑜取大物在旦夕间耳二兄世文武之业益知老伯积德深也滇燕相距万里何时侍老伯左右以聆绪论耶不尽 

　　又 

　　中使激变四方屡见告矣焚杀之惨惟滇为甚老伯烛于事先防诸意外缓急适节宽严中窽上不激九重之怒下不伤百姓之心此自豪杰所为向令调停一不当其贻患可胜道哉夫扑燎原隌滔天其功易知也熄之　　　　之　　　　功不易知也老伯一片苦心庙之上自能谅之矣 

　　○张侗初年 

　　每与诸君集清谭雅谑应接不暇然四顾少吾兄之麈尾令人意不欢耳别后道冲容庵以丁艰归柱河以请告归弟夏试谬居首诸长者颇有意玉成之而事多龃龉因念大鹏斥鷃各有定分鹤长鳬短讵可相易哉遂不复束装鼠肝出臂吾且甘焉觧馆在即休沐多暇引细君坐东籓残菊下小鬟供伏雌酌大白颓然醉矣不知身在长安市也丈言语玅天下名山之业想巳就矣便中可赐观乎 

　　○答茅老师 

　　孝若先生行恖恖奏记不罄所怀寻奉瑶札诲谕谆切至所云显晦有时尤足唤邯郸之梦小子骥瓠落名场二十载斥鷃短羽自分老榆枋间不意上林一枝忽复见借去留俱是清途敢着一意念哉但虑人负官不虑官负人也老师诚心直道内美修能真学者之泰山苍生之霖雨向之以六月息也乃其所以九万而南者乎孝若先生不遇令人闷闷总之显晦有时尽之矣 

　　○答人龙马年丈 

　　前拜芳讯之辱恖恖裁复不记作何语无何而翰贶又至抑何缱绻不忘也丈才品无双荐绅先生十九能口之异日锁钥铨衡为国家竖崇伐者非丈其谁弟比苦多病时时掩关谢客兴味萧然不殊林壑差多头上进贤耳长安雪后冷甚拥衾兀坐如蚕在茧得佳惠即以买乌薪绿酒寒斋有春色矣 

　　○答胤昌刘年兄 

　　丈以干镆长才操割百里在宜黄而宜黄治在临川而临川又治所为活辙鱼摉窟兔者具士氓口碑中立德立功足称两不朽奚但受明天子黄金玺书为光宠也弟碌碌秘馆二载余日掺不律坐幽窻下若寒蛩夜吟虽极凄苦无当于金石之音今且视玉堂为传舍视覆瓿之业为敝帚矣此奚足以烦丈之齿颊而津津不置耶 

　　○孙临汾 

　　春初拜腆贶又惠及童稚舆台用意何厚也日迫尘冗未能致欵欵为歉台旌留里中十日便尔西迈良苦然何如弟旅寓三载不一归乎弟比来益善病宦味殆如嚼蜡傥徼一命为二亲光荣即谢归作漯川主人耳 

　　○汪九华 

　　北寺与东观等冷局耳乃分惠弟者既频且腆丈垂爱诚厚顾当者何能不赧颜乎读谳辞察情如鉴照胆议法如茧抽丝笔则老吏心则慈母政事文学具见于斯矣承委作序弟固愿附名其间惟脾病半载遂至委顿索诗文者一切辞谢为性命计不得不尔丈或能见谅也觧馆误留犹得陆沉金马殊非初望所及第以欵启滥竽鈢自媿耳萍散久星聚何时临椷不胜瞻注 

　　○答茅老师 

　　日覩河仗者之推毂也而知老师河上功最巨惟是久系中外之望不宜犹使为郎意乃为玄圭张本乎闻公署即在水滨案牍染乎烟霞吏胥杂乎鱼鸟宦□□甚适耳违道范且二载殊乏涧藻之将顾辱记存贻之腆贶对使登嘉媿快不知所措矣 

　　○栗临台 

　　冗病相仍久无尺一奉讯将无讶其简乎前闻兰梦叶吉明珠生蚌为兄跃然喜乃闻丘嫂如嫂相继仙游悼亡之鬓不减潘郎又为兄凄然悲也阎浮界中谁非梦幻云来云去总属无心惟作庄周维摩见觧为佳耳弟请告东还只在一两月间把臂不远矣 

　　○临汾孙恒吾 

　　曩刘明府行一函奉讯想达清览丈宦况比来何似或当餍事乎丈夫生堕地得百里而宰之泽加于民俾尸祝无穷时异日与龚黄同传此不亦愉快哉如必饱食安坐无所事则奚不山林而以仕易农也弟入辞林谒诣前辈毕门庭如水殆可张罗日携残编坐绿阴听黄鸟耳所谓饱食安坐无所事者也虽与病躯相宜而一片用世心亦大约结矣 

　　○答道冲魏年兄 

　　金坡把袂不觉其乐比及分携遂有离羣之感今且□载徒于梁月想象丰神耳老伯精忠大节本自不朽复得年丈以显扬之益昭灼宇宙存殁皆可无憾读礼余闲计必留神著作遥瞻大伾紫气属天非丈藏书处耶弟謭劣无足比数觧馆误留得追随诸丈幸甚惟是短绠深汲鼯鼠之技立见其穷恐颠踬以为同袍羞奈何燕京暑气酷搦管挥汗不能覼缕 

　　○答张仲慕 

　　才如兄丈久不得志于有司咄咄怪事弟素谙此味者蜗角胜负若可冯若不可冯直须以有意无意当之化工虽巧能使菊吐春华哉长兄志铭不敢辞政恐肤陋有负委托耳使者欲留以待自念冗且病兹事非旬余可办姑令归往来人如嬂定于八月寄上素性虽懒于此却不敢懒幸勿再烦仗者弟自夏五移疾欲归会掌院新迁无人代奏然屈指归只在秋仲奉教日矣怀玉颇能吾伊然笔底尚不了了奈何 

　　○吴默庵 

　　别后蓂荚数更不胜离羣之叹接翰教知双旌抵晋为慰丈之才纯钩鱼肠也披郄导窽合于桑林之舞　遇盘错适别利器耳弟巳上书移疾日夜望俞　若穷措大望泥金报伏枕掩关即有剥啄不复应矣 

　　○陈广文 

　　曩门下有振铎之命不佞以病杜门不及见除目比文旌枉过仅题凤而去寻强起报谒则从者巳行矣迄今念之辄顂赤汗下自非索之形骸之外不诮刘生凉德乎家慈在里上丁之祀圣胙及之实大惠也未能修谢抱歉如何伏惟模范端严衿佩向风不次之擢匪朝伊夕甚休甚休不佞碌碌一官徒糜升斗无足为门下道夫鳣堂鳌禁冷局等耳不佞门可罗雀胡不如门下春风桃李济济彬彬也呵呵两儿东还八行奉讯缙绅一部登科录一册伴缄冗次不既 

　　○郭前辈蘓门 

　　老先生文章行谊赤帜词林海内靡不向风而某幸步后尘尤勤仰止讵意椿庭构变雪涕南还川途阻修未能削牍以候乃损翰札辞意谆切媿怍何可言伏惟大事克襄孝思以慰所为副夜台之望而奉慈闱之欢者必更有在愿节哀自玉以迓后祉以全大孝某不胜惓惓 

　　○高澍寰 

　　丈荣莅甫三月而遥忆故人分俸相向兹其谊甚高顾当者能不赧颜乎丈之才如太阿在匣出其余画自能上足国额下留民膏而安所事长虑为且以为可虑也者则未有可虑者也清源齐鲁间要害地也长川如带舳舻衘尾而其傍楼台壮丽人物殷繁丝管八于天风罗绮娇乎绿水丈以公暇命驾出游一觞一咏亦大愉快哉弟滥竽史局无所事事空索长安米垂白在里日夕思归一再上书移疾都不报则先遣妻子归独身卧燕市耳伏以名登弥表夙蒙翦拂之恩迹远膺门久郁瞻依之念遭际幸叨乎一第陶成实本于二天敢削尺书用通丈席恭惟　老师长庚孕秀大酉探奇正气干霄吅一燕山而崒嵂雄辞倒峡暎易水以汪洋价重金台声蜚玉署乃官青锁屡奏皂囊请剑披丹蹈憸壬之虎尾伏蒲抒素撄　明圣之龙鳞士论翕然帝心简在光膺宸綍笔典文衡识迈陵阳赏虹光于荆璞见超雷焕辨斗气于丰函品藻无私具眼推分于天地搜罗罔弃点头情叶于鬼神如某者鹿鹿庸流鱼鱼末品燕石方虞贾笑齐竽乃许滥吹爨下焦桐音流宫征沟中断木采被青黄既获售于秋闱遂见收于春榜使畴昔乏鸿卿之识拔则于今无鮿士之光荣有幸逢时敢忘知巳阶墀在望结遐思于斗山竽牍是将托微忱于潢潦自惭芹献伏冀莞存 

　　○茅老师请启 

　　昔荷陶镕附骥幸驰于千里今瞻光霁登龙获集于一门敢渎鸿慈式陈燕喜时维朱夏气正清和榴火包红对瑶尊而生色荷钱展绿暎绮席以飘香傥敷满座之春庶术及时之化裁芜笺而豫请殊切兢听华毂之贲临愿为尘拜 

　　○蹇老师启 

　　忝列金门获袭神山之云气欣承珍翰遥分师席之春风拜厚贶以抱惭裁薄蹏而申谢切念某蓬蒿贱品樗栎庸流豹窥仅见其一斑鲲化敢期于千里当童年之挟筴值夫子之持衡拔诸众人既与秋闱之试升于黉序复叨月廪之荣朽株偕桃李以生华驽足共骅骝而骋步既辱南宫之甄录因参东观之编摩言念遭逢实由陶铸竦瞻山斗未酬万一之恩光捧琼瑶巳辱再三之惠媿而浃背感则铭心长者赐不敢辞徒仰勤于颂祷大匠诲必以矩尤深望于提撕不尽鄙悰惟希尊鉴 

　　○答栗临台 

　　濒行辱厚赆且祖于郊关之外谢谢家食时谓一登第即事无难为者今殊不尔弟肄事铨部辰进未退力惫腹枵矣而不得休出则策瘦马走淄尘中候谒贵人归而兀坐一室萧然似有发僧来此仅月余而橐中朱提巳损二十流持剌索醵金者日呼于门未巳旦夕攒眉都无佳趣安得如兄丈拥红粉携绿樽箕踞长松下也凤亭至孝况在莫逆又重以兄丈之言何惜喙长三尺第孙明府以命未下不见客徐俟其间耳邵兄文日夜念之不敢忘属比来无一暇刻又病目不能亲笔砚少选剪西窻烛一昔可就也 

　　○与富平由相公 

　　曩先君见背远承腆奠重以哀诔感结五内匪言可悉川途阻修久缺裁候乃一函致自王太学者抑何勤惓不忘也曾削咫尺之牍寄至都门而文驾旋轸鱼腹却返今漫灭笥中若弥生之剌矣媿歉殊深兄丈见谅不兄丈娱目梓泽把臂竹林想甚适第怀中明月犹未偿十五城也被酒而歌老骥将无唾壶之缺与弟滥收东观中葢有天幸惟是欵启寡闻呕心而事覆瓿之业短绠深汲徒自苦耳奈何贵邑张明府行便八行奉讯弟恳托张明府必为兄丈青眼也搦管神驰不罄欲吐 

　　○答房壮宇 

　　伏闻老伯大变不胜惊愕涕洟山颓木坏朝野同嗟讵惟小子骥私痛而窃计二丈至孝荼蓼摧心何以堪处第老伯九京所属望自有重且大者抑情就礼勉旃显扬之业固所以报昊天耳山川阻修未能躬唁为歉生刍一束容即图之临椷悲咽语不多及 

　　○韩对亭 

　　昨一函奉讯恖恖不记作何语忽枉好音恍疑瞻对□试近矣騕褭飞黄宁久伏枥追风逐电在旦夕间耳不佞避世金门徒窃五斗即有燕石不敢发藏而贾笑也辱下索能不赧然明春决计归当抵掌以尽所怀耳 

　　○马老师 

　　久违尊颜徒勤仰止忽闻长兄之变始而错愕继而欷歔追忆畴昔谈笑嬉游不觉涕泗之横迸也痛哉士骥与长兄交情在文社中尤穪莫逆别几何时其人巳古事不可豫料乃尔老师值此定当不堪惟是念人间世梦幻泡影都非真实或当自宽耳匏系一官无能躬吊伏惟崇鉴 

　　○答刘绍西推府 

　　计偕时昼而连镳夜而接榻把臂抵掌何其欢也巳而弟陆沉于燕丈雄飞于蜀山川阻修各天一方回首旧游依稀若梦矣忽接翰教喜慰殊甚至拜新建佳币不胜媿赧司李门庭如水而分惠故人用意良厚提携被服暑寒各适感如之何丈洗冤戢暴政誉赫然召补琐台可翘首而待弟椎不文无当于承明著作今秋觧馆恐亦滥竽琐台庶几与丈左右携□囊论列当世事乎使旋肃此附谢临纸无任瞻厂屰 

　　○临邑任相公 

　　燕市再聆玄屑为俗冗所绊不能竟兄未吐之奇是用歉然兄以葢代逸才杜门而探二西之藏精进益不可量取大物者非兄其谁佳稿故是神物弟诚愿附名其间惟是入春来无日不病每构思头岑岑也又阨于奇数白玉堂中将不复有刘生之迹以此心灰意懒遂与管城子绝交所谕未敢辄诺容徐图之兄能俯谅不新作事与文并奇可供抵掌留置案头佳贶非所宜蒙敬完璧侧身东望渺渺神驰 

　　○答孙应中 

　　丈以仁心朗识洗狴犴之冤所谓惟良拆狱者也读题稿推情中窽论事入骨而文藻亦复烂然丈之声誉当益隆隆起矣前承翰教兹复拜佳贶之辱抑何缱绻不忘刘生也弟读中秘书二载毫无所窥徒糜五斗今又当改它署媿可知何时与兄丈把臂以罄所怀夕可了今惟兀坐斗室习熊鸟之术得沉□□□矣来谕褒借过当非所敢闻
