

　　钦定四库全书

　　集部六

　　文简集

　　别集类五

　　明

　　提要

　　臣等谨案文简集五十八巻明孙承恩撰承恩字贞父南直隶华亭人正徳卒未进士官至礼部尚书兼翰林学士掌詹事府谥文简是集为其门人杨豫孙董宜阳朱大韶所编七巻以前为疏表讲章皆进呈之作八巻以后为赋诗词曲二十七巻以后为杂文陆树声为之序承恩于嘉靖之初以庶子充经筵讲官今集中所载正始箴鉴古韵语及讲章即是时所作及官宗伯时斋宫设醮承恩独不肯黄冠遂乞致仕较之严嵩诸人青词自媚者人品卓乎不同其文章亦醇正恬雅有明初作者之遗树声序有曰国初之文淳厚浑噩彬彬焉质有其文迨闗西信阳两君子出追宗秦汉薄魏晋而下海内艺学之士咸愿执鞭弭从之标品位置率人人自诡先秦两汉以希方轨虽体尚一新国初淳龎浑厚之气或少漓焉公生长宪孝朝博稽宏览邃诣渊蓄故出之撰述类皆深厚尔雅纡徐委折论者谓公平生立言类其为人云云亦平允之论也

　　乾隆四十四年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●文简集原序

　　毅斋先生孙文简公平生所著诗文属公门人校次成集者总若干巻公殁子汉阳守克弘出以授梓问序于余余不佞何能为役往不佞释褐公与闗中马文简公实贰宗伯两先生皆馆阁宗巨不佞辱公里闬后进数因之以幸承教两先生两先生所为推毂不佞已不佞入读中秘书职史氏获从子大夫后入侍交戟之内退而诠论作者大都国初之文醇厚浑噩维时鼎命方新宇夏寜廓一二文儒应兴运而出以当制作之任鸿裁瑰撰遵尚体要列圣绍休太龢淳龎之气萃宣人文炳蔚融鬯一时儁喆逓兴登馆阁以黼黻丝纶藻缋帝謩者彬彬焉质有其文迨闗西信阳两君子出追宗秦汉薄魏晋而下之海内艺学之士咸愿执鞭弭从之标品位置率人人自诡先秦两汉以希方轨虽体尚一新概之国初淳龎浑厚之气或少漓焉公生长宪孝朝夙挺英喆少壮登朝偶亨嘉之会洊厯华贯直承明著作之庭博稽闳览邃诣渊蓄故出之撰述类皆深厚尔雅纡徐委密不钩棘而匠意闳深不琱镌而藻思芊缛不拟躐而动引绳墨舂容典致卓乎大雅譬之冠冕佩玉委蛇中度铏豋在列苍然古色要之体格取裁一轨于先正而出入驰骤在庐陵步武间论者谓公平生立言类其为人公直项不茍词色淳靖廉退终始一节独以忠实结主知当公宫詹时疏请建储者三出阁讲读者二上亷公忠悃方向意公会公引年去不踰年召还公朝论谓公旦夕且拜麻未几公坚意乞归矣昔宋陈恭公入相学士张安道草制麻独叙其首请建储谓功在纳忠向令公不去即少须臾入正台揆功业可逆睹公竟髙引使论世者惜公不究用于时乃余考按公立朝前后章奏恳恳诚至得老成爱君忧国之体即所施措虽未万一试其经纶大指亦较然着矣余不佞追惟始进窃冀幸承教于公晚复承命序公之集因论次公生平并识其大者若此万厯癸未夏五月赐进士出身资政大夫礼部尚书兼翰林院学士经筵讲官国史总裁前吏部右侍郎掌詹事府事陆树声序

　　●钦定四库全书

　　文简集巻一

　　（明）孙承恩 撰

　　○箴

　　正始箴

　　翰林院编修臣孙承恩谨奏为端本始以隆治道事恭惟皇帝陛下承太皇太后大行皇帝简命付托入继大统神器有归生民有主社稷幸甚天下幸甚臣惟天位维艰不可不谨然尤莫当谨于初政之日初政者天下臣民拭目望治之始天意鉴观以为去留治忽安危之所系也是以古人忠告于其君者莫不致意于是昨者陛下甫正宸极念承传之重明发诏旨大新庶政谦冲退托图治拳拳臣谨伏读则任贤纳谏爱民屏奸収人心慎爵赏振纪纲肃刑威凡所以端本始者陛下固已得之矣夫自古帝王之兴未有不获天人之归而能永保治安者窃观陛下当毓徳名藩圣明之誉已洽逺近及承命将至万姓踊跃争先快覩而至止之晨灵雨时降登极之际天清日熙及明诏之降父老感激垂涕谓不图亲见圣明天子与此太平景象天休震动人心欢腾非偶然也陛下真可谓极天与人归之至矣天人既同治安可必则陛下所以上答下承者当何如哉夫始者终之对谨始所以善终善终必先谨始未有谨始而不能善终有罔终者则由始谨之未至也亦未有善终而不本于谨始少怠于初斯终之所以不善也陛下兹可谓得端本始者矣因所已得而益探其本自身心以及政治益求所以端本始者斯则所以善终也固结天人培植国祚亿万载无疆之休端在于此臣以陋劣备员词垣幸逢圣明媿乏禆补然区区诚恳不胜愿望之私欲以刍言上赞万一特竭庸钝作十一箴一曰正始二曰修身三曰敬天四曰法祖五曰勤政六曰讲学七曰慎微八曰持志九曰谨好尚十曰简近习十一曰溥仁恩纂葺旧言麤成条贯意存忠爱僣越不辞谨随本献上臣无任惶悚战惧之至
　　正始
　　皇皇大君其道不易克艰所先慎始之义始义云何若弩之牙必审必慎乃罔攸差惟昔杨朱见途而泣可东可西惟所意适嗣徳在初伊告其君作事谋始易亦有云毫厘之差千里之谬发轫弗臧莫可药救惟古圣哲谋逺虑深上承天意下副人心天人咸归绸缪固结治以渐弘盛大之业茍简微见百虑一讹即使改为其损已多于惟我皇当阳出震中外臣民翘首观听新服厥命徳亦惟新恭已端本追踪古人惟善惟恶厥有贰辙出此入彼更靡他说念兹伊始兢业自持尚观治平式隆丕基
　　修身
　　天下之本实惟君身身修之化至疾至神修身之功正心诚意由身而推家齐国治正心律已罔有弗恭意诚及物幽明感通不诚不信不正曷令颠迷昏狂咎恶滋甚仰惟圣哲夜寐夙兴如对上帝如承神明制事以义制心以礼内外夹持罔或过举声律身度左矩右规一言一动宪天之彝身焉既修是曰端本动无不化推罔不凖于昭史册巍巍皇皇万世人主戴其休光彼昏彼狂遗讥罔极孝子慈孙不可湔涤敬告陛下监念在兹恶可为戒善可为师治化日洽声光日着天徳无私作配尧禹
　　敬天
　　在昔伊尹敬告厥辟曰天无亲所辅以徳天虽巍然视下则卑人君动息天必应之彼昏不知谓天不吾计泻天弃天无所不至天乃震怒降以祸灾弃之若遗不可复回惟天爱君岂欲如是天之于君父子之义父固爱子教望实深子固絶之父宁不嗔是故明君天命是勅兢兢业业不敢怠忽敬天云何匪徒虚文勉尽君道循理修身以是格天天乃用慰区区虚文天不容伪况此初服始承天休天命所视或短或修钦若圣皇名藩毓徳仁孝敬承天所眷锡自此以往益敬益虔用祈永命享祚万年
　　法祖
　　书监成宪诗由旧章是曰君道靡愆靡忘圣帝明君孰非可法法必于祖益近而切耳目所逮气体所承追思企仰寤寐墙羮矧惟臣民安此徳泽思复见之鼓舞悦怿于穆孝宗逺承三王十八年在位其道弥昌不敢逰畋不敢纵逸商宗寅恭周王畏抑如汉文恭俭纯诚则殊如宋宗仁厚明断有余厚泽深仁深培固结岂惟则然有谟有烈尊亲爱戴率土媚兹培植国命万世赖之圣子神孙宜是则效绍述不忘斯谓大孝恭惟圣皇干蛊惟新振起饬治如涉大津践修前猷功光圣祖庶几鸿名嫓美万古
　　勤政
　　昔益告舜罔逸罔淫奭也告武夙夜罔不勤舜武圣人犹以是训则凡人君其可不慎旦陈无逸谆切丁宁废兴治忽监戒孔明天位惟艰万机沓至逰豫宴逸政乃废坠天运惟健永位高明君子自强法天之行未明而衣当旰忘食汲汲孜孜靡间顷刻况复初政蛊壊之余兴化善治易辙改图事之当为未易数缕匪倍其勤曷以克举逸则日纵改悟莫从讳过拒谏乃罔克终帝其念兹愿自振励上师古人励精图治斯须宴乐虑妨万几毫髪纵恣终身之非慎终如初与勤相习庶绩用熈治道以毕
　　讲学
　　君心昏明政由治忽欲明无昏惟学为急难明易昏惟人心之常开以义理警以存亡心犹刃焉学乃砥砺心犹鉴焉学去尘翳思古明辟率是孜孜日就月将功期缉熈说告武丁学于古训汉唐令主亦克好问惟帝为学胡可弗勤培养圣质启发圣心然学之方当尽其道末而词章则匪其要词章技艺丧志无裨精一之传圣学之轨朝有经筵讲学之地立厥成规不以寒暑废爰咨爰择侍从儒绅降畧陛级俾从容以陈或稽之经或参之史义理大原兴亡大旨法善戒恶圣心昭明以达为政治罔不成
　　慎微
　　天下之事必有其几几之所伏至隐至微众人蚩蚩昧厥先见懵焉弗觉纵恣怠玩岂知至隐至显者存孰谓至微至着之原彼惟不觉乃迄祸害弗虑将长弗虑将大一星弗灭势必燎原蚁穴弗治遂成滔天滔天既成溃堤莫塞燎原既盛竭泽奚益大易有训履霜坚冰絶过未着防祸未形未着而絶乃至无过未形而防卒以无祸故曰圣哲知彰知微众人所忽圣哲所虞一念必谨中心恒惕如有祸患近在袵席帝实圣哲明照弗遗而况初服祸福之基敬哉念哉无隐无显杜渐防微噬脐可免
　　持志
　　人欲有为贵持其志志焉弗持或进或退是故明哲发强毅坚见之既灼守之弗迁志用正直不杂佞士志本抑畏不夺侈肆志在听纳触讳靡尤志在问学罔有辍休志在天徳不杂人伪志存法古不安近治志明如日万古常新志仁如天永冐万年彼中才主执徳弗固始非弗臧卒则改度亦有昏虐长恶遂非志存不善莫可转移仰惟吾皇赫赫初政坤转干旋百度咸正阴霾清廓阳徳焕升旁烛无疆九幽昭明仰惟自今乆暂如一如水必东无有改易道日以广治日以纯万万世下仰瞻圣神
　　谨好尚
　　惟人之心众欲交病端虽甚微卒罔克禁矧惟人君富贵崇高易纵难遏六马弗调况兹憸壬善诱巧伺投间抵隙以售其计惟是上智烛理斯明屏絶嗜好湛然中扄亦有嗜好道徳仁义亦好善言亦好直士纷华可喜视之尘泥渊然澹然泯焉莫窥道用以周徳用以植虽百憸壬无可自入茍或悖是多欲一萌憸壬抵掌竞为承迎心本易淫复此沉溺颠倒祸败乃罔纪极钦若陛下正始之基羣小喁喁潜窥隐微治忽之分如反复手操持维难若御大冦惟帝念哉寡欲养心岂惟逺佞百福是临
　　简近习
　　君徳修否实系近习气体移养近习之执与吉人居习于其正黙化潜孚弗觉其进与邪人居习于其非潜引黙夺与化弗知渐染熏陶莫是切近鲍鱼芝兰古人所慎近朱者赤近墨者玄齐言楚语以地而迁惟昔盛时特谨于是陪仆■〈执上目下〉御罔非吉士旦夕承弼纳之矩规欲为不善其孰与为细而起居大及为政乃罔不钦亦罔不令恭惟陛下即位之初奔趋盈庭莫辨贤愚尝以是求谀佞正直正直必进谀佞必斥进一正直众正乐辅斥一谀佞众佞自阻前后左右丞疑交修有益无损圣徳日休
　　溥仁恩
　　于惟天道有冬有春人君法天有义与仁冬主肃杀春主发育贞下起元剥则有复霜雪之后雨露以濡阳和昭融一气而嘘刑诛之余乃有庆赏洪恩汪濊照泽生养元贞迭运天道以行仁义迭施君道以成于惟圣皇配天出治振纲整纪风飞雷厉赫赫肃肃恭行天诛元恶巨奸咸服其辜天威孔昭天恩未沛人知其威未见其惠况兹余孽战惧靡宁圣徳包荒许以更新旷荡之仁当以时出以释危疑以安反侧明明我后讵独是遗曰有所待以渐而施小臣僭冒仰赞万一仁昭义行永奠邦国
　　右十一箴皆古人所常告于其君今之进言者所尝及陛下所习闻者似臣之愚不当复以是渎但求之君道实莫先于此况夫太阳照物物荷生成各输其诚岂嫌同众卒用缀拾以效区区辞虽鄙庸义则显直但主激切触讳实多亦恃圣明自可无讳独惭臣学术寡浅不能各极其趣然其大旨亦具粗陈伏望陛下不以臣言为可弃置之座隅燕闲之时俯赐省览则于圣徳圣政不无涓埃之助臣不胜犬马愚诚为此具本亲赍谨具奏闻伏候勅旨

　　文简集巻一

　　●钦定四库全书

　　文简集巻二

　　（明）孙承恩 撰

　　○鉴古韵语

　　翰林院编修臣孙承恩谨奏为鉴往古以图惟治道事臣以庸愚备员近侍恭遇皇上徳由天纵学造日新考索理义之原览观治乱之迹顷颁手敕俯命儒臣欲于尚书之中摘取善恶之事编为韵语悉用常言庶便绎思以为法戒臣惟自古帝王靡不各有所尚而尠或不骛于私纵有能寓意于斯文亦不过肆情于逸乐固未有留神政治致力身心如我皇上者也夫人臣孰无效忠之念而患无其阶亦或有进言之阶而又无其会今幸获圣明之遇而况忝职分之司则此区区岂容自黙臣窃惟君道莫先于稽古鉴往要在于得师非欲为博物洽闻之资将以为图治修身之则常观世之或治或乱未有不系乎君身故君之一动一行悉皆有闗乎世道是以必有尧舜汤文而后致雍熈之化亦必有唐宗汉祖而后収治平之功其或闇主暴君率致丧邦亡国事虽往矣史则昭然然于典籍浩瀚之难穷固当有纲领径捷之易见而况播之于篇什敷之于永言即其讽诵之间益见启发之易知慕致惧内省思齐盖有惕然不能以自安油然不能以自己是为君道之助诚莫有切于斯肆惟皇上特发睿思有此盛举顾兹神识之超诣益见圣性之高明臣是以仰体渊衷勉摅薄识披歴代之史籍究往古之是非上该唐虞下逮唐宋君之贤否善恶时之治乱安危或可以为师或可以为戒就其事迹之丛委摘其得失之显明人不必多而但举其尤事不必该而惟存其大悉加櫽括俾可咏歌事皆即实言率径情若夫上古非无圣哲之君而纪载阔疎无所称述其它末世亦有善恶可纪而事迹猥琐不容槩详故兹所陈仅止于此然而臧否之兼具庶几法戒之并存茍能实措诸心则亦可以为凖其有资于激劝岂惟比乎弦韦臣愚职号论思义存献纳每惭尸素莫展报私幸及见闻乃尔僣越苐媿臣识见闇昧问学荒芜或是非之弗彰或诠次之无叙或去取之失当或抑扬之不伦或意不足以尽人或辞不足以达意凡此数者俱不能无况其为体虽不必于工竒而亦媿夫太拙虽赖陛下言不必于忌讳而亦惧夫太疎以此抱疑无以自解顾惟恃朴忠之有在兼自信告诫之当然辄用录成随本进上伏愿陛下燕闲之际俯赐览观取其意而略其辞怜其志而恕其僣茍有可采幸不弃捐时自披吟用以儆励朝夕翘想梦寐劳懐则于身心政治之间不无毫髪涓埃之益臣蝼蚁微忱冒渎天听无任恐惧愿望之至为此具本亲赍谨具奏闻
　　唐尧帝
　　帝莫陶唐盛巍巍冠百王徳于天并运道合地无疆圣学传千古钦明照万方有生穷宇宙孰不戴休光
　　臣惟孔子曰大哉尧之为君也惟天为大惟尧则之自古继天抚世若二帝三王皆圣人也而独尧为盛卓冠首出诚所谓高明配天博厚配地者矣执中一语开百圣心学之源至言其徳则敬之一字实其统宗立本之地休光伟烈衣被宇宙千万世下仰而戴之与天壤俱敝可也
　　又
　　帝徳虽难状帝心亦可言爱民常罪已敬徳俨临渊大化由身始神功格上玄于维千载下白日看高悬
　　臣惟尧之徳大矣荡荡乎莫得而名矣若其心之所措则一民之饥曰我饥之一民之寒曰我寒之一民有罪曰我陷之其爱民之可得而言者如此富而不骄贵而不舒其敬徳之可得而言者如此时雍之化自明徳而推功业之隆覆冒无外今去尧之时几千百载矣而其心迄今如见若日月之行天万代瞻仰何其盛也
　　虞舜帝
　　克尽为君道无如帝有虞执中遵圣轨大智秉谦虚端拱雍容日时巡治理余典谟焕千古彷佛见都俞
　　臣惟孔子以君哉赞舜诚以舜之为君也绍执中之传廓大知之用经天纬地讨罪制刑定朝巡考法度咨岳牧命九官凡君道之当尽者悉以次举矣极有为于前享无为于后典谟具在迄今犹可想见其一时君臣都俞吁咈之气象也
　　又
　　明徳身为范人文日与开韶鸣灵鸟至干舞逺人来龙衮辉宸极南熏惬圣懐泰和千载遇稽首咏康哉
　　臣惟舜以明徳先天下制礼作乐人文日宣鳯凰仪而有苗格垂衣拱手端已无为弹五弦之琴歌南风之诗天下向化世称泰和之治者必先唐虞可谓千古独盛者矣
　　夏禹王
　　大禹为君日勤劳恤万民钟鼗求善切典则贻谋真饮酒疎仪狄当车泣罪人龟畴叙常道三圣实同伦
　　臣惟禹之为君也一馈十起一沐三握以劳天下之民悬钟鼓之类以求善言制典则以遗其后嗣絶旨酒以示有国者之戒见罪人而悲其民之异心至于因神龟之出而画九畴皇极建中万世为君之道莫加焉汉儒董仲舒所谓三圣相授守一道者以此
　　启王
　　继世家天下承传启有为恭行知圣学伐叛凛皇威不有仁贤誉其谁逺迩归钧台朝玉帛编简有光辉
　　臣惟夏启嗣位之初即有扈氏之乱启能奋发率六师以征之观其誓师也恭行天罚之一言足以见其能敬承继父之道然其仁贤之誉固已预得天下之归心是以钧台一享玉帛咸会继世若启者亦可谓贤矣
　　太康
　　禹业中尝替浸微有太康忽违忘祖训逸豫恣禽荒洛表留旬月民离失万方怨歌勤五子今古有余伤
　　臣惟太康盘逰无度畋于洛表至十旬而弗反犯厥祖禽荒之戒矣则安得而不丧邦也
　　少康
　　夏有少康帝﨑岖离乱间振衰能自竞布徳更亲贤践土光前业明禋配彼天遂令垂絶绪复见中兴年
　　臣惟少康当王室衰微之日﨑岖离乱之间有田一成有众一旅能布其徳而任用其旧臣诛灭叛乱克复故物祀夏配天若少康者可不谓中兴之贤君哉
　　桀王
　　帝桀穷凶恶贪残虐万民矫诬空自托怨毒苐招嗔天岂培凶徳民应属至仁南巢奔窜日民怨尔时伸臣
　　惟桀以暴戾失人心乃托天以诳惑其众而致时日害丧之怨然天卒不可诬民卒不可强南巢之窜又何避乎
　　商汤王
　　勇智由天锡寛仁实性成执中不偏倚乐善絶骄矜改过风雷厉澄源玉雪清日新传圣学万古诵盘铭
　　臣惟汤以勇智寛仁之资而又能诚于与善勇于改过利欲不污日新自警是其检身之功有如此者故能执中建极绍舜禹之统者非汤而谁哉
　　太甲
　　纵欲皇仪丧风愆祖训真犹多不逺复幸不竟沉沦佑启惟天眷匡扶亦老臣处仁迁义美万古仰如新
　　臣惟太甲欲败度纵败礼违厥祖风愆之训而居桐之后乃能自怨自艾是虽成汤之泽未斩而伊尹训迪之功亦不可诬也夫圣人不贵无过而贵改过则太甲之处仁迁义岂不犹足为贤君乎
　　太戊
　　太戊尸君位严恭以自居天人原脗合敬畏靡差殊徳政修无阙祥桑正尔虚永年膺宝厯端拱治平余
　　臣惟周公称太戊寅畏严恭检其身于天理至于治民之际亦祇敬恐惧不敢荒宁享国七十有五年史称其因桑糓而知惧修先王之政明养老之礼早朝宴罢问疾吊丧七日而桑糓死太戊之勤政敬徳如此则其能弭灾而致寿也宜矣
　　高宗
　　亦有高宗帝真称继世贤居崇知稼穑肇迹自幽潜恭黙逾三祀雍和遍八埏试披三命读圣学见渊源
　　臣惟武丁旧劳于外故其在位能知小民稼穑艰难恭黙思道发言雍和是以由身而达之政也则成嘉靖之休由政而着之民也则小大无时或怨和气充洽治平日臻而有享国永年之效至若说命三篇备见论学次第后世人君有事于学者所当究心也
　　祖甲
　　祖甲冲年日幽潜田里间亦知谙穑事应自悉民艰惠欲周黎庶心存逮寡鳏未能侪二祖合与困知班
　　臣惟祖甲亦以幼冲居民间尝知稼穑故其在位能保惠庶民不敢侮鳏寡而亦如上太戊武丁二祖享国久逺然太戊近生知武丁学知祖甲则困而知者也
　　总述三宗
　　君道先无逸由来万善门岂惟治之本实乃寿之原敛则神常固操之气自存卓哉三令主应不媿汤孙
　　臣惟勤者众善之所萃为治之本而又致寿之原也盖勤则能収敛収敛则精神内固勤则能操存操存则血气循轨是皆致寿之道也而逸乐怠荒者反是焉商之三君虽有优劣不同而皆能尽其道者可谓不媿成汤之后矣
　　纣王
　　纣恶仍浮桀骄夸妄自贤漫云生有命不道罪弥天杀戮忠良逺竒淫妾妇怜倒戈躬衣玉牧野看当年
　　臣惟纣以小才私智自矜慢天虐民杀戮忠谏作竒技淫巧以悦妲已其暴戾若此而乃责命于天何其诞妄也牧野之事岂非自取哉
　　周文王
　　穆穆文王圣诗称敬止功谦卑靡侈泰徽懿见柔恭求道心何切仁民意莫穷勋华卓相望异代俨同风
　　臣惟文王以穆穆深逺之徳无所不敬而止于至善谦冲抑损圣不自圣柔而非懦恭而克诚其求道也则己至而犹若未见其爱民也则已安而犹若有伤何其徳之盛也宋儒程頥言文王之徳似尧舜岂不信哉
　　武王
　　赫赫维周武巍巍称大君慎官崇激劝厚俗正彛伦仁徳躬行盛谦虚访道亲皇风动遐裔五位澹凝神
　　臣惟武王之为君也任贤用能而官使慎崇徳报功而激劝明重五教以正彛伦敦信义以厚风俗迩不泄逺不忘而极仁徳之盛访天道受丹书而尽求道之诚此所以皇风逺被垂拱而天下治也
　　成王
　　令哲遵先业师臣礼数隆天威严敬忌明徳罔昏侗礼乐昭文治征诛振武功守成称令主万代仰高风
　　臣惟成王以令哲之资嗣守先业尊礼师傅敬迓天威克自明徳制礼作乐以昭文治诛奄伐淮以振武功觐耿光扬大烈是以后世论守成者必首称焉
　　康王
　　祖业遵无怠神人俨敬恭保厘介东土匡翼望臣工徳教寰区洽囹圄越世空唐虞隔千载亘古两时雍
　　臣惟康王克遵洪业敬恭神人命毕公以保厘东郊之任圗治谆切是以四夷宾服海内晏然百姓兴于礼义囹圄空虚天下安宁而有唐虞之风泰和之治亘千古而两见者也
　　宣王
　　周室中微日宣王励志年谦虚资徳教玉帛起遗贤旱魃为时虐忧勤契上天载歌江汉什武烈亦巍然
　　臣惟周自穆王以后王室渐衰宣王独能励精图治以振起之任用贤臣顺天心更治理喻徳教举遗士云汉之诗述其遇灾而知惧江汉之什美其武功之克成中兴之美可以比隆少康武丁矣
　　厉王幽王
　　赫赫宗周盛人谋还自倾力行穷暴戾灭徳肆骄矜嬖宠彛伦斁征劳怨刺兴桑柔瞻卬什千古鉴分明
　　臣惟周之王业厉王既壊于前幽王大壊于后俱以暴虐侈傲厉则征役不息而致民之怨嗟见于桑柔之诗幽则宠褒姒任奄人而易太子见于瞻卬之什岂非千古之明鉴哉
　　秦
　　土苴轻仁义凶残法令崇诈愚非徳化力刼岂心从多士泥涂里遗经烈焰中千年狂暴迹遗秽永无穷
　　臣惟秦以战闘并列国吞宗周刬絶仁义纯用法律诈愚黔首威制六合坑天下儒生焚先王典籍穷凶极恶罪通于天歴千万世不可湔也
　　汉高祖
　　一剑兴王业三章易暴秦寛仁多伟度明达更殊伦好善若在已听言如转轮鲁邦经一祀国脉倍精神
　　臣惟高祖以恢洪大度寛仁爱人除秦暴虐此其造汉之本而又加之以天性明达知人善任使乐善好谋是以成帝业之易也至于阙里一祀则汉家之元气实系焉其识见卓越而规模宏逺矣
　　文帝
　　汉帝躬玄黙依稀有古风率先敦俭朴听纳事谦冲祗有仁民意都无振世功耄齯歌至徳三十九年中
　　臣惟汉文帝躬修玄黙专务以徳化民惜露台之费衣弋绨之衣止辇受言却坐容谏劝农功除田租专以厚民为事而絶意于边功逺略施及景帝民受其惠富庻康宁求仁君于三代之后岂有过于文帝者乎
　　景帝
　　俭朴遵先业谦恭亦靡遑寛刑极仁爱薄税减经常坐致民生厚平将汉道昌守文能不媿千古继成康
　　臣惟景帝恪守文帝之恭俭其寛刑则减笞法薄税则为制三十而税一海内富庶兴于礼让有刑措之风焉论守成贤主必以成康文景并称信哉
　　武帝
　　盛气临区宇雄才隘昔人不胜多欲累无补制纷纭威武行殊俗舟车起筭缗表章功则有六籍丽高旻
　　臣惟武帝以雄才大略狭小汉家制度内事多欲外务纷更征伐四夷威行絶域既而海内虚耗筭及舟车矣然当六经残缺之后而独能拳拳表章之先王之道赖以不坠此则帝之功也
　　昭帝
　　君徳明为本而难在幼年日星照谗佞金石任忠贤阜俗休前政生民喜息肩圣闻昭达谥千载映遗编
　　臣惟君道莫要于明昭帝以十四岁而辨上官桀之诈信任霍光其明有可称者承武帝虚耗之后节用爱民专意与天下休息颇复文景之业昭之谥可谓不溢美矣
　　宣帝
　　强察中宗治王猷顿一新励精勤综核任法御臣民明作功虽着敦弘意颇湮轻儒迂徳教千古议纷纭
　　臣惟宣帝以强察为治信赏必罚综核名实是以吏称其官民安其业然而杂用刑名不专徳教周书所谓明作有功者固得之而敦大成裕之意则冺矣至其非太子以儒生不足任周政不可用则其所见不亦缪乎
　　元帝成帝
　　汉业何缘替元成二帝来懦柔难自植昬惑讵能回戚里叨天柄朝廷养祸胎莽新行簒窃元不咎平哀
　　臣惟元帝以恭俭好文之主然柔而不断昬而不明不能辩别邪正忠直之士多用获罪成帝荒于酒色抑又甚焉宠任后家假以政柄王莽因之遂行簒窃其所由来渐矣不待哀平之世而后见也
　　光武帝
　　武致中兴盛文成帝载熈持循每谦约治理更勤咨物欲无私好权纲只自持崇儒兴教意永作后人规
　　臣惟光武当汉祚中絶讨定祸乱恢复前烈致身太平谦约自持上书不许言圣勤咨治道讲论每至夜分宫闱无嬖幸之私耳目无珍玩之好明慎政体总揽干纲至于表节义兴学校重道崇儒所以垂范后世者大矣
　　明帝
　　尚论东京治人犹忆永平宪章勤慎守幽枉必昭明养老仪文备崇儒礼教兴祗怜伤慧察雅度欠含弘
　　臣惟明帝在位恪遵建武制度明习宪章幽枉必达临太学行养老之礼命诸儒执经问道礼教兴行东京文事可谓盛矣惜其少伤慧察弘人之度独未优焉
　　章帝
　　恺悌由天性居然长者风御人羞察察临政独雍雍有诏褒循吏无心显治功伊谁仁恤典频着汗青中
　　臣惟章帝天性恺悌素厌明帝苛察事从寛厚议论雍雍有长者之风焉嘉襄城令之为政不扰褒以玺书而以刻薄求名者为戒至于恤民之政史不絶书可谓仁厚之主矣
　　顺帝
　　众正登庸渐苍生望治频囹圄释贤辅锡典厚亡臣抑谄明珠却兴儒学舍新讵堪权幸在治道更逡巡
　　臣惟顺帝即位之初一时贤士如黄琼李固者皆以次举天下想闻其风采释虞诩于狱中悼杨震之以忠获罪而锡之塟祭桂阳献大珠恶其求幸媚却而不受起太学舍宇之頺壊者亦可谓贤而当时权幸在朝根党盘结竟不能救汉业之衰也惜哉
　　桓帝灵帝
　　逸徳荒君度刑臣擅主权忠良空授命凶徳欲弥天戾政招灾异狂行污简编岂知亡国论遗恨在他年
　　臣惟桓帝荒淫在位刑赏失道灵帝尤甚党锢之祸流毒缙绅忠臣义士骈首就戮作列肆于后宫以贸易为戏造万金堂以聚货财虐政狂行致灾招变后人追论亡国而痛恨于二君良有以也
　　晋
　　主国原非义贻谋况不臧守成无典则祖徳自淫荒只有浮华竞都无礼法防五胡云扰日嗟尔祸源长
　　臣惟晋既以簒逆得国而复无典则以贻后礼教以淑人是以政事茍简风俗浮靡纪纲缺坠廉耻废灭则国非其国矣固宜其有刘否之乱也
　　隋
　　大业乗机会都来诈术中谁云胥吏道便与帝王同嗣子奸天位狂心恣暴凶不缘英主出何自息疲癃
　　臣惟隋得天下以诈术而又用法律为治废太学黜儒道持此欲长治乆安难矣而况以炀帝之狂暴促之二世而亡非不幸也
　　唐太宗
　　一代称贞观千年覩令辰韦弦亲谠论镜鉴比良臣宫女踈幽怨要囚感至仁武功与文徳彪炳后无伦
　　臣惟太宗以武功定天下以文徳致太平乐善听谏强仁慕义贤臣比镜鉴以考得失忠疏比弦韦以藉师资怨女三千放出宫死囚四百来归狱贞观之世天下乂安四夷効顺两汉以后所未有也
　　玄宗
　　内难清夷日当年亦治平开元醒里过天宝醉中行蜀道风尘地西宫掩抑情有初终不竟作戒甚分明
　　臣惟玄宗以临淄王讨定韦后之乱即位之初励精图治朝廷清明天下康乂晩岁昏徳纵恣奢侈以底危乱回视初年真若醒醉之异者诗云靡不有初鲜克有终其玄宗之谓乎
　　肃宗代宗
　　克复劻勷日勤劳亦守成权阉播威福悍后障聪明继世惟姑息何时见治平酿成藩镇乱消沮媿王灵
　　臣惟肃宗以勤劳克复两京亦可谓贤矣而外制于李辅国内制于张后至于代宗皆以姑息为事不思经世逺略朝廷威令不行藩镇之乱唐室之微实自此二君始矣
　　徳宗
　　聚敛非王政偏私岂建中天资伤忌刻性学欠昭融贤辅终疎斥奸邪是显庸治平虽有志才小竟成空
　　臣惟徳宗之为君急聚敛务偏私疎斥陆贽信任裴延龄卢杞是以虽有平一天下之志而卒无所成宋儒范祖禹谓其志大而才小心褊而意忌强明自用不能推诚御物尊贤使能斯言尽之矣
　　宪宗
　　法祖追洪烈勤咨想治平威行藩镇戢政一纪纲明谋以明能听功因断乃成逺猷虽弗竟亦不媿中兴
　　臣惟宪宗即位之初慨然有志于贞观开元之治数与近臣讲论治道日旰忘疲讨叛诛乱而藩镇効顺政权归一而纪律再张盖其天资明断是以能信用忠谋而成中兴之绩也
　　文宗
　　寡欲心清旷天资亦厚寛虚襟容直谏勤政絶逰观志为兴衰切才于拨乱难耻为凡主恨空使后人叹
　　臣惟文宗天资甚美清约简淡寛厚恭勤诚有可称者然深恶朋党而不知所辩欲去宦官而不知所倚则由其才之不足耳献赧之比君子惜之
　　宣宗
　　法赏无偏滥忧勤有祖风俭能财用节乐与谠言从一纪余安靖羣情感大中谁教猜刻胜逺畧未恢洪
　　臣惟宣宗用法无私重惜官赏忧勤节俭乐于听言故大中之治海内安靖后世思之则亦唐之令主矣然其天资忌刻以好恶之私不能委任贤相图谋治道而反或斥逐之故当时虽号称小康然藩镇之乱法中官之擅权犹自若也唐室之亡卒坐此二事则其于经世逺畧亦昧矣此则为可恨也
　　懿宗僖宗
　　唐室懿僖日真为板荡辰普天多冦盗继世总昏嚚已是垂亡地犹堪杀谏臣谁云天降罚酿恶尽由人
　　臣惟懿宗以昏徳在位唐室大乱盗贼横行僖宗继之其恶益甚杀三谏臣足以决唐之必亡也
　　宋太祖
　　仁厚开基异崇儒圣道尊至诚寓杯酒心事洞诸门慎狱钦民命惩奢塞败源身先端化本彷佛见王言
　　臣惟太祖以仁厚立国崇儒重道亲赞孔颜数诣国学以杯酒释兵权而人感其诚洞开诸门曰似其心之无邪曲慎狱而定大辟覆奏之法惩奢而碎七宝之器至于自谓夙夜畏惧以徳化人所谓大哉王言者庶几近之矣
　　太宗
　　罪已消天变仁民隐至情厚伦施义粟勤学购遗经节为山林重功于宦寺轻不惭称令主恭俭更仁明
　　臣惟太宗之为君其敬天也因旱蝗欲自焚而致霖雨因彗星肆赦而彗灭其仁民也广医方之赐立常平之仓贷粟义门以劝风化购求遗书酬以官赏征处士不至顾叹其高节恐宦官与政寕略其有功恭俭仁明可谓有帝王之畧矣
　　真宗
　　章圣几贤主咸中亦治时爱民释逋系听谏纳危辞重道颁经籍忧蝗罢宴嬉惜哉祥瑞事白壁见瑕疵
　　臣惟真宗在位屡除天下逋税放释系囚田锡居言职凡上五十二疏言率剀切无不容纳锡死叹其直赐九经于学校因旱蝗而罢宴禁乐亦贤君也然而崇奉道教天书之诈则迷谬甚矣岂能免后世之讥乎
　　仁宗
　　仁俭承先业遐荒仰治平饍因惜费减物为爱民轻讲学忘炎暑陈图列御屏黎民懐惠泽翼世痛昭陵
　　臣惟仁宗以恭俭仁恕其节费也或中夜思食恐遂为例而止或以其太费而媿不堪出通天之犀以合药疗民而不靳惜经筵语侍臣以甚暑未尝倦命图无逸篇于屏风朝夕玩视可谓盛徳之主矣宜其惠泽感人之深也
　　英宗
　　让徳终丧日其如厯数归仁心放宫女孝道协慈闱临政叅今古求言裨缺违史书经统一千载仰前徽
　　臣惟英宗以贤明继统其在位也放释宫女克尽孝道临政必求朝廷故事与古昔所宜诏中外言时政阙失命史官编歴代事迹司马光资治通鉴所由作焉统一诸史博综羣言垂惠后世多矣
　　神宗
　　一代有为君齐家更守文逰畋元不事土木总无闻法制熈丰盛兵戈辽夏勤倾心相安石国是日纷纷
　　臣惟神宗以奋发大有为之志恭俭守文无有逸徳可谓贤主而志意太鋭听信太陿务更张而开边衅盖自王安石大用而天下始纷扰矣
　　哲宗
　　元佑更新法拳拳复祖谟宣仁元圣哲马吕亦匡扶幸免调停误终为绍述诬惜哉全盛业坐见日西徂
　　臣惟哲宗以冲年即位上有宣仁后之圣下有司马光吕公着之贤改熈丰之法复祖宗之旧亦贤君也至晚年小人假绍述之言于是党籍祸兴君子尽斥而宋政大弊矣
　　徽宗
　　帝聪多技艺土木漫然荒既作神霄会仍开花石纲劳民崇艮岳违好伐辽阳为堕丰亨说终当出幸亡
　　臣惟徽宗天性机敏而不善用留心技艺崇奉道教惑方士林灵素之言而作神霄之会惑蔡京丰亨豫大之说兴土木事逰观置花石纲造万寿山违好败盟开边召衅而卒为金人所乗颠沛北狩悲夫
　　高宗
　　五马传初渡皇图喜再开守文堪令主拨乱欠雄才和议谁教信精忠漫作猜偏安方自足恢复见悠哉
　　臣惟高宗﨑岖南渡再立邦家恭俭有余明断不足可为守文之主而非拨乱之才也且帝既悟秦桧之奸榜之朝廷矣而终堕和议之计既知岳飞之精忠而复使桧得以诬其罪而杀之所谓明断何在也其不能恢复也宜哉
　　孝宗
　　恢复当年志英明自尔殊仁行社仓法勤寓敬天图武烈心徒竞谋谟意总疎纷纷多论议毕竟堕模糊
　　臣惟孝宗以英明之资有志恢复为南渡诸帝之首是以敬天勤民之意见于政事者如此然有其志而不得其道故虽躬亲骑射阅武治兵而不能总揽羣策动违事几纷纷之议卒成空言而已
　　理宗
　　帝也中才主恭俭亦守成用人杂忠佞行政半昏明不有遵行实空存理学名只余表章意正论息争衡
　　臣惟理宗在位崇尚道学表章儒先之言可谓贤矣然所贵乎崇尚者不徒向慕诵说而要在举而措之身心政事则儒者之效白矣理宗无遵行之实而徒慕其名故用人则邪正并进政事则治乱相半斯皆务名无实是以无补于国事也然其意向之美使理学大明于世则其功亦岂可少哉
　　度宗恭帝
　　戎马慿陵日宫闱恣乐辰非因天有恶自是国无人忠愤嗟多士安危倚大臣殷勤徳佑诏哀诵不堪论
　　臣惟宋至度宗之世元兵日迫丧师失地殆无寜岁天下事十去八九矣而帝方溺意于酒色若罔闻知则国之亡也果天耶人耶又是后三学之士屡疏宰臣悞国忠愤激切而一切置之不理其有避难遁去者往往相继虽有诏戒禁者而不能止也为国至此亦可悲也
　　总论
　　往事今之鉴遗编迹未陈是非须决择终始贵持循随善皆归治无非不败身商书三四语千载可书绅
　　臣惟前代之事具载史籍考其善恶以为法戒惟慎所决择而固守焉耳夫善亦多矣曰敬曰仁曰诚曰勤曰俭曰明曰断曰纳谏曰好贤曰安静曰崇儒重道曰勤学好问皆善也夫惟二帝三王始为全徳余则难乎其备矣而皆足以致治其众善之类相反者或有一焉皆足以致乱然其治也以善之多寡为优劣其乱也以恶之多寡为速迟则有志于治者其于善也固当务其全而不可安于偏求其多而不可安于少其于恶也可不兢兢焉惟恐有一以兆危乱哉商书曰徳惟治否徳乱与治同道罔不兴与乱同事罔不亡终始慎厥与惟明明后斯言诚君人者所当佩服也
　　又
　　于穆维天运君心法自强圣谟犹炳炳天命凛皇皇睿哲皇今是钦明道日昌愿言期勿替千古配陶唐
　　臣惟干之大象曰天行健君子以自强不息天以至健而常运人君以法天而不息不以人欲害天徳所以自强不息也天徳者理也降衷之所赋古训之所载非学无以为考索之地非敬无以为践履之基主之以敬辅之以学然后理明而徳全恭惟皇上以上智生知之资不自满假严恭抑畏稽古穷经所谓敬与学者陛下既已得之矣臣复何言惟愿常存此心永逺弗怠以益造乎高明昌大之域而一毫之人欲莫或间之则所谓法天行健者在是而真足以配帝尧之盛于千古之上矣臣不胜惓惓

　　文简集巻二

　　●钦定四库全书

　　文简集巻三

　　（明）孙承恩 撰

　　○颂

　　圣寿齐天颂

　　具官某谨奏为恭颂圣寿事嘉靖三十一年八月初十日恭遇皇上万寿圣节臣愚忝受恩私不胜忻忭区区祝愿无能効诚谨撰圣寿齐天颂一篇辞虽拙劣意实勤恳谨用缮冩随本进上伏乞恕臣僣渎俯赐览观臣惟天以积气运行于上是为万物之祖覆焘羣动生养始终盖有道焉故曰为物不贰天之道也虽玄穆不言而所以主宰于渺渺者若有治焉故曰天无私覆又曰福善祸淫天之治也若夫运亭毒歴古今不倚不测不震不陂又有寿焉故曰悠乆无疆天之寿也人君者实天之所厚而尽付以民物之责故曰大君天之宗子中天下而立统御万方臣妾亿兆所以代天之为者则有君之道也有君之治焉故曰格于皇天格天者君之治也法天以为徳配天以为治则有君之寿焉故曰万年天子万年者君之寿也上古圣神羲轩尧舜汤文遐哉邈矣降是而下寥寥焉洪惟我皇上以大圣之徳居大君之位三十一年于兹纯诚体道仁昭义立徳博化广缉熈敬止精一无杂法天之道至矣四海九州岛均跻治平垂髫之童戴白之叟莫不欢忻怡愉鼓舞生养于春台玉烛之下配天之治何以加焉道本法天治足配天是诚绍羲轩嫓尧舜迈汤文于不言矣则齐天之寿非我皇上孰克当之臣闻之传曰自尧舜三代以来莫不称天以举事至尊至大而极寿诚莫天若君即天也臣事君犹事天也则所以祝君之寿不征之天曷以哉臣不佞窃拟诗人颂祷之体作万寿齐天颂一篇缮冩上进臣干冒宸严无任战惧恐栗之至颂曰于穆干元磅礴浑沦轻清上浮覆帱无垠廓落穹窿高明悠乆悬象顺成主宰万有二气阖辟四时错行列宿繁张两曜代明润以雨露肃以雪霜鼔以风雷福以祯祥惟贞惟健不二不息普之无心运之无迹抑高举下损余补亏孰究孰测孰纲孰维遡之无始引之靡穷浩浩苍苍莽焉圜穹居高无为监下有赫大君宗子实畀有徳于惟我皇天挺神圣配天在下正位凝命执符御鼎立极建中心包元理身代化工神炳万几智周八表与时偕行宪天弘道号令雷动政教风行经纶制作炳焕日星恩泽春煦刑威秋肃莫非至教以培以笃礼秩天常乐宣太和以陶以淑以渐以摩七政式齐九功丕叙玉烛常调金轮永御大化浃洽洪恩龎洋徳冒四极仁育八荒逍遥翕聚太一黄庭冥思玄化虚养谷神丹丘乘鳯玄圃御麟人瞻景福天锡长春大道难名至徳无极玄象希夷雷声渊黙茫茫堪舆荡荡明徳始兮何肇终兮畴测维兹秋仲圣诞再逢元枢绕电华渚流虹蓐収洒尘少皥应节金风荐凉玉宇澄澈万邦玉帛重译梯航虞庭结佩汉殿捧觞垂拱穆穆舞蹈跄跄日月光华天地开张小臣庸鄙翰墨滥司颂祷不文曷罄微私稽首龙庭祝我皇寿与天齐年万寿万寿

　　万寿中天颂

　　臣惟帝王居天之位曰五位享天之福曰五福位以五言言至尊也福以五言言至备也而数之有五则如天度之方中而所居所享者正无疆也洪范五皇极曰皇建其有极敛时五福夫皇极以五居中而其获福亦必以五焉数以五为中则自五而十而百而千而万固皆由此以驯至乎其极是以圣人贵之也在昔唐尧中天而生自十六即帝位而享有圣人之寿与古之羲轩不殊至于大徳得寿莫如舜周王寿考莫如文然舜则三十登庸三十居摄而文王受命惟中身二圣人者虽亦中天而兴而其所以享天之福殆未为全际其盛言中数者必其受天之眷既乆而中于天者正隆也然则自古迄今应运而独盛得数而无疆者是孰有加于我皇上哉皇上年甫十五而纂承大宝今兹纪元歴三十有五年而圣寿适届乎五十之会五而复五生生不穷正犹干象中天于穆而不已也乗其数而积之极其象而拟之圣寿万年端可测识而臣子祝颂之愿则何有穷已也臣荷蒙圣恩赐归田里此生余年实沐生成顾犬马齿迈无庸竭力惟瞻礼天枢虔祝蒙筭此则少可自効毫髪兹遇圣诞五旬福祉天高万寿伊始欣跃感激不胜惓惓辄不揣僣冒谨撰万寿中天颂一篇缮冩上进臣无任陨越惶惧之至颂曰昊天穹窿积有常度一气浑沦有五叅互十百千万五则为中相得而合恒乆不穷巍巍大君继天立极中正以观乃见天则位曰天位九五飞龙福曰天福备五攸同五位五福数居中正高比天枢方升莫并在范皇极配居五尊敛福以五实惟其伦中天而兴惟尧为大邃古羲皇享国俱迈舜文遐祉在后则然律以中数若靳于前钦惟我皇超越今古徳配上玄多歴年所英年御宇三五贞明乗五而七乆道化成华渚流虹天开黄道五袠当阳南极高耀五气叶庆五纬发祥玄皇降鉴申锡无疆无为而为无逸乃逸恭已南面日中未昃积小高大五五相生如冈如陵以莫不增极数知来五五不息如渊如泉流行时出稽首圣皇寿考维祺由五逮百建极承厘稽首圣皇应运独盛由五至千执中有庆稽首圣皇得数有常由五臻万居尊弥光臣荷皇仁眷及垂老刻骨难酬敬祝寿考瞻礼霄汉遥叩九重此身■〈亩犬〉亩敢忘敬恭窃比康衢庸致颂祝圣徳日新圣躬万福圣躬万福圣寿万年纯亦不已岁岁中天

　　慈孝献皇后山陵礼成颂

　　具官臣某谨奏为述大典扬大孝以光圣徳事臣惟孟轲氏曰养生者不足以当大事惟送死可以当大事恭惟皇上顷以慈孝献皇后山陵劳心焦思不遑宁处慎重周悉爰咨廷论言人人殊未当圣心盖皇考睿宗显陵既在汉南皇妣义无逺隔此实人子真切至情而况皇上以圣人行大孝盖尤有超出寻常万万者且地道贵静显陵既越歴年岁休征协气隆盛完固无容他议肆我皇上御六飞躬诣展谒阅视宅兆天启圣衷一见而决孝诚感格神明黙佑慈宫南祔大礼告成圣心以宁天下臣民莫不欣慰是非偶然也臣惟人君之事亲生以天下养殁以天下塟此天子之孝帝王所同而皇上今日之举盛大彰烈尤旷古未闻者诚不可无以昭示万世臣以庸劣滥与词垣迩蒙皇上擢置宫僚愧无毫髪裨补顾惟以文字赞述圣徳乃臣之职差可自効谨撰慈孝献皇后山陵礼成颂一通缮写进上犹惜臣前弗在从行之列目撃仪文制度之盛挂一漏万又学陋才薄述义肤浅摛辞鄙庸不能极揄扬之美臣大惧获戾仰惟皇上矜而宥之臣无任（云云）颂曰皇帝临御徳冒九有百禄穰穰荷天之佑乃岁戊戌季冬之辰皇妣献后厌世上宾帝在谅阴（音闇）哀慕诚切图襄大事若抱氷檗帝念襄事重大维艰亲体攸附朕敢弗勉（叶平声）帝睠衡襄皇考是宅朕忍皇妣阻越南北爰咨爰度羣言盈廷百虑一讹莫之灵承乃歴西山亦暨太峪不二曷疑不疑何卜翼翼显陵既妥既宁奉迁来合孰主孰慿帝曰嗟哉朕其南狩躬履相度庶几无谬帝乘六龙乃时巡行元僚卿士六师烝烝黜幽陟明省俗考制天运日临鸾舆戾止峩峩纯山蜿蜒盘礴锺神毓秀先皇攸托天与其崇地与其厚雄峙屹立万灵是守皇上展谒顾瞻而咨吾亲妥灵亶莫是宜并厝同藏乾坤合配造化缔构万世之遗（叶去声）渊衷既定神天顺之乃回六龙言归京圻乃禴乃告祖于献祢诹吉卜良爰以从事帝咨于朝二三重臣汝侍慈宫实代朕身帝咨于朝遴选百辟汝相兹行各供尔职帝用斋祓秉执精虔锡佑冥冥黙祈穹玄乃申戒谕汝臣汝邻惟朕哀悰汝体朕心师拜稽首祗受休命小大骏奔罔敢弗敬乃奉慈宫乃驾龙舸千夫挽维百夫将舵元戎桓桓翊卫后先虎盾龙旗照耀川原肃肃侍从察举弗式明明奉常典祀孔饬千艘雾拥万楫云随殷天动地填谷塞涯逺迩守臣奔走争疾瞻望拜稽迓迎络绎郊陈原设牲醴苾芬感叹追慕皇妣圣仁泛济逾淮涉江徂汉驾涛凌澜度越渺漫赫赫皇皇巍巍堂堂川岳效灵神祗致祥阳侯先驱冯夷后翊风伯助利雨师降泽龙舟闲闲五两翩翩安行中流其安如山慈宫至止天开日熈云烟动色江山发姿汤沐旧都圣慈降陟耄倪叹嗟举手加额乃吁先皇乃窆玄宫云堂月竁并位双龙严寝既扄灵气愈固亘地终天永奠万古若益而完若增而竒复岭参差重冈环回苍龙矫矫白虎圄圄朱雀茇茇玄武嶷嶷（叶上声）云楣绣栭金楹玉磶大庭黄殿峥嵘赫奕灵草瑞木森罗周遮鸾鳯翔翥蛟龙盘拏重城山峙万雉云列包络林峦掩映日月玄化沕穆王气郁葱圣子神孙祚流无穷大礼告成报命维亟帝孝哀思乃慰乃怿普天并休率土同春一人有庆赖及兆民皇帝大孝慎终是图允信允诚百王范模皇帝大智玄理昭晰众言纷厖靡得而惑皇帝大断神谋潜施机发矢决鬼神莫违皇帝大圣神明合徳谋无弗成动罔弗获盛仪旷典古无前闻惟皇创之毕义尽伦功成道竟上恬下熙凝神穆清澹然玄虚无为为为无事事事迎厘三神锡福庶类卜征考祥元吉允臧超周迈殷并虞配唐万寿万龄永立民则微臣作歌以播无极

　　拟嘉靖圣徳颂二篇

　　掌詹事府事吏部左侍郎兼翰林院学士臣孙承恩谨奏为恭颂圣徳事臣伏覩迩者皇上涣发徳音谕镇抚司恁衙门原监犯人杨爵周怡都放了又昨该礼工二部传奉圣谕朕思京城九门地大人众有贫穷死丧而不能塟者有四方客死而不能归者暴露尸体朕甚悯焉着五城御史督令地方查有此等即以义地瘗之臣窃惟杨爵周怡俱前以言事得罪皇上弗即深咎但行监繋乃者宸衷天启不究其谴责特与释放中外臣民莫不鼓舞欢忭仰皇上天含地容之量真度越前古又惟皇上加意黎元思周虑悉前念民间疹疾节次发出御药遣臣某等施散兹复念不幸死亡者穷民无主殡埋特有此举皇上爱民于养生送死备矣赦过宥罪圣主之宏恩悯艰恤穷王政之大务皇上于兹二者举行不出旬余仁之至义之尽大圣人之徳化真与天地同流臣不佞备员词林以文字为职忻逢盛事念不可无一言以赞述洪烈谨依唐韩愈宋石介所撰元和庆厯圣徳颂臣今撰嘉靖圣徳颂各一篇篇各三百六十字虽才识短浅不足上拟古人而区区蝼蚁之诚聊藉以自効辄敢缮冩随本进上臣干冒天威无任惶悚陨越战惧之至为此具本亲赍谨具奏闻
　　其一
　　于穆圣皇统天御极阳煦阴肃坤阖干辟乃廿四载秋仲日吉皇心有感涣号大发惟帝若曰朕荷洪业惟尔臣工予辅予弼君臣义合礼恭臣职古称讽谏晓人宜识往有二臣陈疏过直朕心颇迕薄尝示罚朕兹念之谅彼诚怛狂悖虽有忠爱是泄矧彼惩创悔悟必切蠲除辜愆俾出缧绁朕于临下贤否能别朕于好恶顺帝之则赏善则浮纪过不越咨尔臣庶咸听予说罄竭臣恭毋自造孽体朕至懐亦罔震慑惟帝一言星日昭揭天地鬼神咸布在列徳音洋洋警动六合臣庶稽首仰帝明哲惟帝一心渊穆莫测如天之运如神之黙皇赫斯怒莫或敢遏如雷斯迅如电斯掣皇心悦豫怒不留匿如冰斯泮如雾斯释稽首圣皇天地合徳并育兼容无终恶嫉稽首圣皇并明日月无逺弗烛无幽弗彻稽首圣皇神武不杀操执干纲无敢玩亵洪恩汪濊帝泽充洽君子奋庸奸宄遏絶耄倪歌呼途巷欢惬遐荒传播罔不毕达大猷允升无有间隔鸿图永固无有杌陧超周迈商尧禹合辙彼宋彼唐孰是方絜千万年岁光耀史札
　　其二
　　于维上天万物父母大君宗子天所畀付天能生物不能遂物左右斯民大君之责生欲有养终欲有归不有王者孰主孰依维昔文王泽及枯骨掩骼埋胔王政之一世衰俗降治不法古虚文虽存实政莫覩流离委顿掩覆莫施下食蝼蚁上食鸢鸱吾皇圣神心含大造惠鲜茕鳏绥辑饥殍念厥没者暴尸弃骸孰悯孰恻颠没草莱阴雨霜月寃语吟啸朕主神天宁不汝悼天地虽大或缺其仁吾皇一念旋乾转坤乃召司徒汝其度地悉俾瘗埋汝勿怠事乃召宗伯汝其询咨捡括以行俾无或遗相彼王郊其土埴埴墓人冢夫乃经乃画千夫如云万锸如雨劳相踊跃畚筑具举屋如堂如斧如坊如崇崇连连郁其冈如于殇于厉于士于旅是慿是藉是宅是处焄蒿凄怆若或有知枯壤衔恩冥途结悲周文则仁据所目见善推其为皇泽丕遍皇泽丕遍逮于重泉矧也吾人覆冒曷言至和熏蒸玄化坱圠动植蒙休民不天折宇宙清肃罔有害灾恠妖藏灭诸福毕来补天不能助地不及百神効灵左右拱翊稽首圣皇寿万千亿

　　瑞雪颂

　　嘉靖辛丑岁月正元旦大雪浃日惟我皇上御宇以来治化旁洽和气上蒸乾坤清宁风雨调顺昨岁季冬偶尔愆阳雪未降泽皇上忧思勤民避殿不御亲行露祷者弥旬精诚上通天眷屡回雪意频作郁且未施皇上惓惓忧形宸谕恳祷益虔以冀终惠至是雪果大降臣谨按传曰雪者五糓之精元旦一岁之始元日而雪雪以元日是其为丰年之兆太平之征不偶然也夫景云甘露瑞矣而未切于民芝草醴泉瑞矣而未切于用皆有歌咏以彰盛美矧今岁朝瑞雪应祷锡福黎元其为休嘉尤大且重臣备员礼官法宜纪述赞扬圣化谨拜稽首作瑞雪颂一通以献丹扆颂曰明明天子秉符握干存心天下加意黎元皇皇上天神化罔测精祲维时锡佑以徳昨岁暮冬时雪少悭丰隆藴泽岁事曷占于惟圣皇若恫在躬忧勤夙夜重轸田功避殿斋居存仁渊黙歴旬匝月虔祷靡斁乃命宗伯乃勅太常钦若玄典式布仪章精诚孚契天人流通耿耿圣心对越昊穹孰云幽遐感应则迩同云屡合若有所俟越岁元日乃发祥祯滕六用事瑞雪大零雪之初零绥绥若緖瑶为之台玉为之陛雪之再零沉沉无声千山被缟四野铺琼近而睨之龙伸鳯抑逺而望之六合一色瀌瀌皑皑缤缤纷纷晶莹皎彻眩目爽神一岁之始三元之首不此日先不此日后疵疠潜伏灾眚祓蠲螟蝗入地亶也有年宸衷以宁忧劳用释匪一人之私为我民怿士欢于朝农忻于里咸荷帝仁名言曷以诗纪云汉书称桑林自古为烈矧我于今于穆上帝居髙听下朗焉九清神功不假天子明徳上帝降康不言响应丕显允臧圣徳日崇天眷弥固立我民极永膺纯嘏

　　禾麦重祥颂

　　我皇上御极之二十有二载为嘉靖癸卯先是壬寅岁我皇上以旱熯轸虑爰稽古制创雩坛崇事极勤诚焉自是玉烛调均雨旸时若乃今年秋山东泰安州守臣以嘉禾瑞麦进既而西苑督理农事侍臣及大司农亦献瑞糓内外若出一揆其植皆一本二三穗至四五穗者累然若缀琼珠精华巧妙逈异凡颖我皇上念事闗民生非他瑞比乃择吉槱燎以奏上玄明禋以告清庙盖所以答神庥昭景贶甚盛典也臣谨按传记有云王者徳冒下土则神禾嘉糓生夫东岳生物之府御园得气之先又泰安者大治吉昌之名也禾麦之生适于其地灵异之至岂不昭然可知稽之往牒若周禾之异畆汉麦之两岐是皆各有其一惟我圣祖高皇削平前元之乱神功圣徳克当天心于时则有禾麦并见乃于今日而再覩焉仰见我皇上盛徳洪仁盘天极地所以召此竒瑞与皇祖之世先后同光皆本我皇上一念敬天勤民动格帝衷故雩祀肤功天休滋至覩兹洪眷允兆康平足以验圣祖神孙万万年宗社无疆之庥也臣本庸陋备员礼官辄不自量谨撰芜颂一篇上尘睿览虽天地之高厚难于名言而我明一代之庥祥聊以纪其盛云颂曰惟天佑氏惟辟奉天奉天克配宰握化权于维圣皇临御九土道契重玄徳超邃古睿思攸繋岁事维勤昔也旱熯轸瘁我民雩坛崇崇祀以时举驱役风雷调爕旸雨雨旸时若风雷攸从百灵受约并奏肤功天维降康地维献祥灵贶骈集以佐我皇睠彼东藩泰山之麓造化发生元精渗漉亦有内苑宻迩帝居锺和毓粹神灵所储有麦斯竒有禾斯异被陇连塍扬翘吐穗芃芃穰穰薿薿煌煌或三或五聨颖合房龙鳯肖形云霞被色连蜷缤纷莫可殚述司农自内守臣自东呈祥献瑞不约而同迪若古先曰周曰汉一也仅闻并也则罕维我圣祖辟干阐坤易乱以治乃致斯珍祖孙同圣先后式符视周有麦视汉有禾天子曰都荷天之锡曷报曷称明禋孔饬天子曰都列圣之庥曷报曷称祀事聿修庆云甘露岂无佳祯凡兹为瑞亦兆治平惟麦与禾亶切民生朕寳在兹非可他拟稼穑维艰民食攸倚天心仁爱岁事以登民无阻饥朕则用宁于维圣皇仁民若子允懐保之无有穷已于维圣皇仁同于天蠕蝡肖翘并育穹玄物阜民丰时和岁稔犴狴空虚边疆宴寝稽首我皇民生保息茫茫堪舆同登寿域王政大成王化大行臣作颂诗垂亿万龄

　　文简集巻三

　　●钦定四库全书

　　文简集巻四

　　（明）孙承恩 撰

　　○表

　　贺万寿表

　　天地储祥启亿万年之鸿祚圣神际世应五百载之昌期仰飞龙之在天覩流虹之降渚乾坤动色日月増华恭惟我皇上徳合希夷道通元始握寳符而凝命躬景运以宅中天心格而风雨时懋致中和之极治化昭而祯祥出正维熈皥之辰阐玄化允契乎三灵膺鸿号独超乎千古监观有赫眷佑弥昌岁事屡登黎庶遂仓箱之愿皇威逺畅边陲息桴鼓之声建皇极以表万方播洪钧而陶庶品嘉此仲秋之届候实维上圣之诞生万寳相将告成二仪以之交泰水朝宗而星拱极萃五服之冠裳岳効竒而川献珍来百福之孚佑溢欢声于率土霭瑞气于层霄即真宰之洪庥征大君之遐福臣等叨尘侍从滥被恩私拟金鉴于唐臣疎庸窃愧瞻龙光于尧陛欣忭实深伏愿保合太和茂绥纯嘏天长地久绵帝寿于无疆圣子神孙奠皇图于不拔臣无任（云云）

　　又贺万寿表

　　伏以道隆皇极衍五福于箕畴庆洽明时侈旷仪于王会同羣心以倾日祝遐筭以齐天海岳发祥圣神应运臣等诚欢诚忭稽首顿首称贺者恭惟皇帝陛下英明天启敬徳日新诚格上玄雨旸燠寒时若仁渐下土山川鬼神毕宁钦承列圣鸿图懋衍万年寳厯逊志配殷宗之时敏单心并成后之缉熈凡与生成曷胜庆戴嘉此仲秋之月载逢降圣之期日月贞明乾坤清谧金茎露渥仰承霄汉清华紫葢云屯遥见函闗异气白鹿呦鸣于灵囿嘉禾合颖于周郊灵液流甘庆泽自天潢而益逺神龟呈瑞珍图应河洛以同符协气从清风并翔欢声与天籁共畅载新庆典诞展彝章望黄厔于云中拱翠华于天上乐成九奏想鸣鳯以来仪班合两阶纷献雉于重译秪承陛唱竞効嵩呼仰一徳之懋昭来百神之孚佑臣等幸逢熈运叨列清班寅奉宸居敬歌天保乐造化生成之徳诚莫罄夫揄扬极臣子忠爱之忱但益勤夫颂祷伏愿寳唐臣之金鉴恒日就而月将迈周室之歴年同天长而地久臣无任（云云）

　　贺冬至表

　　伏以黄锺应律式占天地之心紫极迎祥茂际贞元之会礼隆亚岁运协昌辰恭惟皇上先天不违与神合契功髙万化徳洽九围喜诸福之备臻信重玄之黙佑嘉禾产于帝耤瑞鹿贡自亲藩郊庙鼎新天地祖宗昭格雄藩率服农工商贾讴歌方隆滋至之休益荷复来之庆时当子之半日如度以方中运启午之元雪应期而已降斯诚天眷明徳又将锡以丰年是以凡厥庶民用咸协于皇极大明之治斯其盛矣中兴之烈无能名焉臣等职忝清班躬逢长庆同万方而献履率百辟以迎祥覩六管之飞灰是窃感时思报夸五纹之添线每因抚事兴懐道随阳长而临而泰六合迓王王之春徳与日新乃圣乃神九重介万万之寿本支蕃衍宗社奠安臣无任（云云）

　　贺正旦表

　　伏以斗转青阳寳厯应三元而首祚春回玊律黄锺含万象以宣和乾坤会交泰之期日月启光辉之旦璇衡改度鼓阳气以被八区蓂荚舒祥顺时和以先庶彚三阳肇长九宇咸亨仰惟皇上徳合上元道通太始文明协极保至治于无为刚健体元运神功于不显自天之佑如日之升王道顺而泰阶平赖一人之有庆阳徳亨而善类长知庶绩之咸凝矧兹元会之辰大集亨嘉之祉条风拂曙祥光聮玉仗于中霄葭律司春瑞气曜青旗于东序厯开二纪万方占帝徳之昌化洽重华九叶建皇图之永时临正始庆协履端臣等职沗清班躬逢嘉会荷干元之大造俯遂生成际阳徳之方中仰祈豫大伏愿体天弘化敛五福以锡民承干偕行抚三辰而宰物圣功时叙大敷六合之春景运日隆永介万年之寿臣无任（云云）

　　又贺正旦表

　　元辰献岁聿占四始之祥首祚当阳诞设九仪之会天佑维新之景运日増永命之丕基庆集皇躬欢腾寰宇恭惟皇上体元居正乘震执规月令周旋布政青阳之左天时茂对同符斗柄之东悬象魏以和民垂衣裳而恭己天地交泰茂裁成辅相之能上下志同继明良喜起之盛当三元之令节适百辟之来王南面受图中庭旅贽执玊帛者万国舞干羽于两阶日月光华旦复旦于元旦臣民涤荡新又新而作新髙居绛节之朝洞启苍龙之阙卿云缥缈瑞蔼缤纷臣等叨侍清班忻逢缛典沾濡徳泽随万物而生辉感格声容偕百兽而率舞效王公之上寿献椒柏以称觞瞻望青旗知天颜之齐豫传呼彩仗聆玊语之春温仰阳徳之正隆荷干元之大造三灵协顺与三朝而俱升百福永绥衍百祥而并受履端于始举正于中归余于终期三百六旬以成岁如山如阜如冈如陵如川方至膺亿千万寿以统天臣无任（云云）

　　又贺正旦表

　　伏以兆正三阳茂协履端之庆厯新二纪忻逢布象之和品类作而咸亨乾坤交而成泰呼嵩效祝击壤腾欢恭惟皇上道合无私徳建有极垂衣裳而抚四海察玑衡以顺三辰衍太平有道之长臻端拱无为之盛日行黄道蔼瑞气于正元云拥紫宸极休征于献岁四方来贺鹓鹭之抃舞充庭万国称臣玉帛之旅输盈府春从天上草木生光泽布域中华夷恭戴臣等幸班禁侍久沐恩私犬马无知愿竭服箱之力乾坤罔极曷申补报之私忻戴微情倍万恒品伏愿五福时敛百禄是遒王道偕日月而并明圣寿与天地而同久臣等无任（云云）

　　贺建慈庆慈宁两宫表

　　伏以并建慈宫新一代尊隆之典光辉祖构壮九重巨丽之观贻万世之洪休风四海以纯孝鸿名昭掲骏业备成欢洽寰区庆绵宗社臣等诚欢诚抃稽首顿首上言窃以圣人之徳莫加于孝天子之贵必有所尊姜嫄肇稷以配天简狄生商而受命粤惟坤元之效法式开干运以当阳是宜兼尊养之隆爰以笃育成之庆长乐有闻于汉世兴庆实纪于唐年义本无稽制亦未称曽如圣代独创宏规法象上接于钩陈位置适当于震兊千楹岳峙百栋云兴岌台殿之嵯峨翼廊庑之窈窕层阶阿阁既轩豁以峥嵘奥室曲房亦虚明而姢靓檐牙屹以并望辇道宛其中通左慈庆右慈宁名实昭乎日月祖太任母太姒福履恊于天人岂惟隆孝养于一时葢将垂法制于百代信王者之备物见圣人之尽伦事耀前闻业彰盛徳兹葢伏遇皇帝陛下道高万古徳配二仪究仁义礼乐之精微得尧舜禹汤之纯一大孝格于天地至徳感乎神明酌典则以兼法前王善继述而増光列圣惟立爱莫先于老老而推恩必始于亲亲用寅重乎母仪示日严乎子道龙楼问寝俨天步以雍雍鹤禁承欢奉慈颜之穆穆嗣帝厯无疆之佑集仙源积庆之图茂衍新祺弥膺多福此实我皇上孝心笃至睿性髙明振无前之休以垂子孙亿万年无疆之庆者也臣等幸际熈朝恭逢盛事欢同燕雀依大厦之帡幪班列鹓鸿奉宸旒于清穆五云绛阙宵辉南极之星万岁玉巵昼永东朝之日伏惟皇极茂建大道允升一孝立而万化行百顺从而两仪奠徽猷懿范世扬文母之休嘉圣子神孙克对皇天之眷命臣无任（云云）

　　贺醴泉表

　　伏以二气委和庆泽启华池之瑞万灵禔祉祥原应清室之符惟圣徳速于感通故休祯必以类至矧兹上瑞洽于明辰昔陶唐之徳茂清平若有夏之化成俊乂必稽盛世乃恊殊祥岂惟汉室中元之仅闻宁多宋时阳址之一见歴宣徃牒殊溢前休兹葢恭遇皇上道合干行徳同坤厚茂泽旁滋于触类汪恩普施于同仁是以天锡休征地宣灵秘神流浚发灵液潜通初汩汩以微输遂源源而毕达嗽琼喷雪吐碧泻青湛天光于一泓映日华于四际弗先弗后允将诞圣之期非迩非遥适在殿廷之介虽卿云绚采未踰斯神酿之奇纵璚露飞甘岂若是灵膏之润诚昌时之瑞应而一徳之明征也臣等职列清班恩沾霈泽欣逢庆典揄扬同寳鼎之歌快覩珍符称颂拟温泉之赋伏愿三灵効职百福攸同率土清宁赖一人之有庆自天申佑祝万寿以无疆臣无任（云云）

　　贺白鹿表

　　伏以圣主当阳茂建升平之治皇天眷命屡征物产之祥和气之所深培化工之所甚秘生非偶尔出固应期仰惟我皇上盛徳统天至仁抚世妙参三极髙蹈百王讴歌尽四海之臣民休泽被两间之动植大块积氤氲之化玄机运发育之功有鹿甡甡抱竒姿于中野厥形濯濯禀正色于西方霜毛蒙茸皓质鲜洁随常贡而逺至充彤庭而并陈既疑出自于氷山复讶来从于庾岭华林内苑益为天上之珍至性灵心自是仙源之种闲雅有度驯伏不惊真同雍畤之麟来扰周文之囿览观徃古总会前闻虽曰产不絶无然皆出非其正惟轩黄世曽一见遂得上真若老子乗以诞生聿开玄道皇上肇降之日适此祯瑞之来诚万岁之贞符为千古之盛事臣等心同葵藿徳戴乾坤罄一毫捧日之私祝万岁齐天之寿心虽罔极言不能宣伏愿天地位而一人安阴阳和而万物育诸福毕至承帝眷于益隆大化永孚系苞桑于弥固臣等无任（云云）

　　贺灵雨表

　　伏以玄修昭格天心鉴一念之精禋灵澍流滋圣徳感两仪之顺应寰区浃润匝宇沾濡九重荷帝力于不言万类仰神功于无象兹者恭遇皇上道通三极徳彻九玄念民事之维艰忧先稼穑欲岁功之时叙望切云霓倾黙祷于清宫爰精修夫玄典油云触石感通应六祷之诚灵泽流膏优渥慰三农之望沛流泉于井谷覃余润于田畴物与时欣徳随天降臣等恩同沾被报乏涓埃时获休征愿颂雨旸之若年占大有豫祈稼穑之成皇恩渗漉于无疆帝社绵延于不匮臣无任（云云）

　　贺擒虏贼表

　　具官某等谨奏为庆贺事嘉靖二十三年十一月十一日恭覩皇上以擒获逆恶首贼王三等告谢郊庙社稷臣等诚欢诚忭稽首顿首上言称贺者伏以天动明威声雷霆于九有帝昭圣武廓氛祲于八荒中外欢腾凶残殄絶惟威灵之感召故忠义之奋兴仰惟皇上徳契重玄道通三始昭事上帝而上帝居歆统摄万灵而万灵効顺假神通以肃清六合资玄佑以康济兆民事有出于不虞变或生于所易干违宪典悖逆天常雨露之施虽无择乎禾莠枭獍之性实自戾于生成逆贼王三者本我邉氓原非异种徃因风尘抢攘遂乃逋越叛亡顿懐蛇豕之心逺栖沙漠之地忘乾坤之大造安豢养之微私谓天道可以或逾而王法可以终逭大集丑类屡犯邉陲肆意虔刘恣行刼掠凶稔恶极三辰巳昭籍其辜罪积贯盈九幽乃阴禠其魄假手义勇効力擒狝向若虎狼之在郊剧有噬人之势今如鸡鹜之就缚曽无折棰之劳非縁神助于冥冥岂得功成之易易是宜枭之太白以正乱贼之诛悬之边隅用示遐荒之警即今羽翼之既剪行将种类之渐除震惊毡裘之心发舒神人之愤尊国势于难犯消边患于未然宗社有灵臣民具庆臣等章缝在列文墨是司志切忧时漫许平戎之策力惭执鹜曽无负矢之能喜闻一士之成功想见三边之息警依彤庭而稽首向枫陛以扬言伏愿无怠无荒益务内修之实有严有翼不忘外攘之心囿海宇以同春奠皇图于永固臣等无任（云云）

　　拟谢赐御制重华等殿置经书备览诗表

　　具官某伏蒙圣恩颁赐御制重华殿各置经书备览诗者载籍森严肃宸居之广贮奎章炳焕拜皇泽之下施涣命来自九天睿识超于千古丕承至治宏阐圣文戴乾坤髙厚之恩被日月光华之烛谨摅诚而献颂恭对阙以扬言臣某等诚欢诚忭稽首顿首窃惟帝王之学本于心帝王之心逹于政推之制作之实用固皆弥纶之大端粤自八卦画于羲皇而文字始立一中发于尧帝而道学攸传虞舜之勅天时几商汤之明命顾諟敬止务缉熈之学燕居陈户牖之铭此古昔独盛于帝王所以并隆于治化降是而后义实尠闻问学留心徒事虚文于口耳词章究意率矜小技之雕镌然且上下相夸后先逓述孰是身心之益曽无政治之禆歴选前代以来未有今日是举兹葢伏遇皇帝陛下圣神文武中正斋庄至徳上契乎重玄洪仁丕冐乎率土兴居儆惕检身常恐未遑夙夜忧勤求治真如不及五兵尽戢动四海之欢歌诸福毕来蒸两间之恊气皇风沕穆世教休明诚太平有道之时极天与人归之至顷于治理之暇欲加游息之功谓为益宜莫如书故开巻必有所得命诸殿阁悉为贮储大训法言在在具足牙籖锦帙种种精严天步所临不必逺携近挈圣意所及即可随取任观惟兹一念之微实为万事之本葢天下之道罔不萃于经书人主之心必当有所系属皇上乐观典册靡间斯须是诚参前倚衡日周旋乎斯道执盈捧玉俨对越乎神明其于缮性养心葢有黙契潜孚之妙惟而御民抚世实多前言往行之资君徳攸闗治道所系此皇上超诣独出之见得于端居静养之余既非有所率循亦不由夫启告爰挥睿藻用述皇情探义理之渊微阐圣贤之藴奥培一心以学而善端日资贯万事以心而几微必察神明以彻合帝则而无愆徳业乃昌绍前休而克配谦虚望道学古得师不息着日新之功主敬造圣修之极由是而参赞化育由是而奠位乾坤惟体验工夫之极纯故功效发越之甚大典谟帙内何殊执中精一之言风雅篇中允契维天于穆之语会千圣之心于一旦括羣经之旨于一诗声动宫商光腾奎壁帝王之文之盛其又何以加焉圣人之学之全葢已尽于此矣顾皇翰真同乎琬琰抑湛恩俯及于臣邻臣等并以颛蒙之资素媿身心之学念微涓细壤智无补乎崇深而蚁悃葵诚志实切乎将顺重叨锡赉愈切战兢讵惟谨袭以世藏恒当洗心而日诵天地之全体虽非意度之所能穷日月之隙光犹幸窥测之微有见钦戴皇猷之盛节行看圣治之大成伏愿有始有终益勤益敬以孔子之言为必可法以尧舜之道为必可行期致明征务求实践诚通三极功并两仪囿斯民于不识不知措斯世于大化大顺臣无任（云云）

　　致仕后贺圣节表

　　庆恊诞祥徳福兼隆于天纵仁逾必世华夷均被于日中秋际仲而旦浃旬宣八风于阊阖电绕枢而虹流渚兆六符于泰阶诚九■〈宀禹〉同欢为百王独盛者也兹葢伏遇皇帝陛下道合上玄剖神符以配帝化行无外握灵契以维坤禹迹中兴道已崇而心下舜华重恊徳愈盛而撝谦应一元十二万年卜修龄之伊始肇九重三十二载覩景命之方新万国咸宁昭太平于有象诸祯毕集迓初度以开先嘉气充盈休光炳焕呈上瑞于白兎发盛徳于金精气应西成律调南吕天香乍腾于紫禁月色将丽于丹霄正治隆化洽之辰极天与人归之至矧兹臣庶曷罄名言臣樗栎腐材江湖逺迹章缝窃幸恩荣特赐于始终芹曝有懐瞻恋敢殊于仕隠丹心为国竟何补于乾坤皓首恋君实不忘于畎亩歌尧风而击壤望魏阙以呼嵩伏愿皇极弥昌天休滋至辉聮南极凝万寿之无疆心拱北辰仰一人之有庆臣某无任瞻天仰圣欣跃庆戴之至谨具表差义男某赍捧奏闻

　　文简集巻四

　　●钦定四库全书

　　文简集巻五

　　（明）孙承恩 撰

　　○疏

　　请皇太子出阁读书疏

　　具官某等谨奏为礼仪事臣等并以庸愚荷蒙皇上简拔列职宫僚媿无以仰答圣恩于万一迩者恭遇皇上念皇太子冠读维时特命辅臣猥及臣某查议旧典择吉举行此实宗社无疆至计纶音一播中外臣民踊跃称庆臣等职当辅导方与众拭目快瞻盛典继闻礼部有暂辍之请伏蒙皇上降谕辅臣只可移取通利之辰不宜暂止此诚皇上逺览独断慎重国本至意也臣等切思皇太子方当幼龄未胜繁礼若稍简易亦必能行但今宫中演习左右内侍率皆朝夕与居易于玩狎将顺则有匡正则无演习之时或多扞格先儒有云习与智长化与心成是以古人尚有襁褓之教以成养正之功冠礼虽云一事固至教之攸寓葢不惟期以成人之道而谨其仪节正其心志作其精神端其趋向所闗匪细况皇太子岐嶷之质凖以祖宗法制早诲豫养实在此时臣等欲望皇上先令皇太子躬行朝谒皇上亲阅其拜稽进退之度如有稍不合式即赐面谕夫皇上有君之尊有父之亲临之在上皇太子严敬心生教必易入且得躬覩皇上天徳巍巍一言一动莫非观法所谓不言之教黙契潜孚感化尤速至于东宫内侍人员更望天语叮咛令其仰体皇上至爱至教之意各事之以正俚言亵语毋得一入其耳戏狎无益之事玩好不中之物毋得一接其目皇上既身教于上而又令内侍祗承于下将见皇太子言动日谨礼文日闲如圣谕所谓移旬演习自熟端必然矣其冠读旧仪仍乞皇上亲赐裁省乗此春和举行则上足以副皇上佑启之心下足以慰臣民愿望之意宗社幸甚天下幸甚

　　请二王出阁讲读疏

　　臣惟自古帝王享有天下思欲开万世无疆之业莫不以储嗣为重而储嗣莫不以教养为急诚以储嗣者继绍大宗统承天位异时君国子民责任攸在夫人必教而后习而教必以豫是以古之帝王无不以是为重且急也伏惟天眷圣明皇嗣蕃衍恭闻二皇子睿龄已长英质夙成固各有为善之资则教养之务正在今日譬之金以炼而益精玉必琢而成器则豫养以成徳豫学以明理其事一也臣伏见皇上顷者札谕辅臣欲为二皇子议举选婚之典此实宗社大计皇上不俟人言特为念及葢天启圣衷意有所在中外臣民无任忻慰臣等庸愚缪叨侍从荷蒙圣恩拔擢滥职宫僚固辅导东宫之官则所以将顺徳意之美者非臣责哉臣愚窃惟学记云当其可之谓时今二皇子之年维其时矣则出阁讲读在今日岂可缓哉或言东宫册立大典未行名位未辨若讲读之礼须册立举而后可及臣愚窃谓时易过而难留心常懈而易置只今冬寒岁暮固不及举迨明春和暖景日休明讲读之举允宜其时册立婚选皆礼部事臣不敢知至于讲读之请则臣之事臣不以时进言则不惟上负皇上任使之心下贻臣僚鳏旷之诮臣之为罪其将何辞臣愚妄意今新正伊迩乞勑礼部钦天监拣选吉日请二皇子俱暂以亲王礼出阁讲读惟皇上命官教道之圣子天聪启悟必易俟皇上渊衷既定然后再举鸿仪崇登鹤禁选婚分封之典以次施行其于事理未为不可如此则养以豫而睿徳早成学以时而令资益茂上之可以为圣次之可以为贤上足以慰皇上贻谋之逺下可以慰臣民瞻仰之素而愚臣鳏旷之罪亦可以稍逭万一矣干冐天威罪当万死伏望皇上俯鉴臣愚曲垂寛宥岂惟臣愚幸甚天下臣民不胜幸甚为此具本亲赍谨具奏闻伏候勅旨

　　请二王讲读第二疏

　　谨奏为请二王及时讲读事臣惟人必学而知道道以学而后知人之不可不学也记曰禁于未然之谓时学之不可以后也葢凡士庶莫不皆然而况帝王之子及时务学其所系甚重而顾可后哉故曰化民成俗必由于学古之王者建国君民教学为先伏见裕王景王二殿下近已举行冠礼岐嶷卓异英姿秀出睿徳夙成中外臣民得于瞻仰传闻莫不忻慰臣惟冠者成人也圣父在上将责以为人臣为人子之道古者十五入大学学也者正所以学乎此也二王固各有为善之资则今亦惟务学而已葢虽以圣人生知亦未始不学孔子十五而志学臣谓二王既冠以后出讲务学当以次及而逾旬不闻意皇上渊衷葢已豫定不敢率易进言烦渎后该礼科给事中章适疏请讲读随该礼部题覆奉圣旨这事朕与卿计令举行何待适言臣窃谓渊衷果自有主非臣下所能测识也然伏俟又已二旬尚未见圣裁臣愚窃谓时者易迈而不复二王讲读已自过时若复因循怠缓坐废光阴则理义将蔽于见闻徳性将移于习染虽有令质而末由知道则于所以为人子为人臣者恐未能各尽其当然无以副我皇上之意也臣愚不胜拳拳只今时日清和上下恬熈朝野安静正惟读书讲学之时伏望皇上勅下礼部行钦天监拣选吉日命二王出阁讲读教导之官惟圣意所用则启迪之下理义日明涵养之余徳性日熟开悟通达坚定纯固上可以为圣次可以为贤称其为大圣人之子而我皇上贻谋燕翼之心其永慰矣臣犬马之齿已七十一岁衰老日甚疾病纒绵计日待尽岂复更有希冀但受皇上简任厚恩而官以侍从为职朝夕恐恐无能少伸禆补仰答恩私故敢冐昧披沥诚悃干冐天威臣不胜恐惧战栗俯伏待罪之至谨具本亲赍奏闻伏候勅旨

　　请册立东宫疏

　　请及时举建储大礼以重国本以培国祚事臣等窃惟元良系天下根本建储实宗社永图见于诗书所载古今明征皇上圣明天纵固已早见豫计何待臣下浅陋之识仰赞万一惟圣学须于豫养嗣徳罔不在初古者十五而入大学自天子至于庶人共之自昔圣帝明王暨我祖宗列圣莫不致意于是诚以逺贻谋重国本也然必册立之典定而后可及于讲读册立定而名分正讲读亲而圣学明今天潢衍庆已及茂龄而鹤禁尚虚鸿仪未举此必以深槩于渊衷而天下臣民之所仰望者也臣等并以庸愚叨荷国家作养臣近又蒙皇上矜録于废弃之余以还辅导之职窃禄以来未有寸补顾今国家之大计与臣等之职守莫有重且急于此者輙冐昧陈恳傥蒙圣明俞允下臣议于所司具仪上请钦定乗此春和举行则名分既正教养亦豫承祧主鬯隆燕翼于灵长而积学修身及春秋之鼎盛国本以定睿徳以成宗社无疆之福端在于此也伏惟圣明俯赐采纳天下幸甚臣愚幸甚臣等不胜瞻仰祈恳之至为此具本亲赍谨具题闻伏候勅旨

　　请册立东宫第三疏

　　请及时举建储大礼以重国本事臣惟太子者天子之贰上承列圣之宗祧下开万世之统绪是以古帝王之膺厯受图贻谋胤嗣与臣下之进言入谏为国効忠莫不以早建豫养为务我国家为重詹府之制设坊局之官非以备人员而已臣以庸愚滥当宫僚之首念惟皇子年及十五正宜出阁讲读之期而名称未正震位久虚是在臣职所当言此而不言臣则有罪于本月某日冐昧具疏陈请候命连日未蒙赐允施行仰惟皇上宸衷渊穆固非臣愚所能窥测但惟建储国家至大至切之务以其时则不可失以其事则所系重臣先年尝待罪礼部兼职宫詹中蒙恩准休致去自分没齿田园无望仕进而独念叨沐国家作养三十余年之恩未有毫髪报称余非所及独建储一大事恒切于心继闻礼部尝题请二次俱未举行顾臣身在草莽无由自効夙夜耿耿常恐溘光朝露且不瞑目幸蒙皇上不终废弃复赐召还职専詹府臣窃自谓贤俊满朝任使无缺而复録及臣者意者复欲责臣以辅导毕此一大事臣之朴忠庶得少偿矣乎深窃自幸是以力疾兼程而来以仰副皇上盛意比至受职造次未敢为请继则复值国事抢攘尚犹不敢烦渎兹忽又己更岁只今春气和煦朝野恬熈举行大礼更复何待是在皇上一措之意而已臣今已七十二岁犬马余生知复有几皇上之所以用臣与臣未毕之志诚愿及未填沟壑得覩熈朝巨典以効涓埃仰答天地洪恩于万一故敢不避谴责再进狂言干冐宸聪罪当万死伏望矜悯臣愚少霁威严俯垂寛纳岂止臣一人之幸将宗社之灵实与闻之臣无任激切仰戴祈恳之至为此具本亲赍谨具题以闻伏候勅旨

　　遣永明殿上香谢恩疏

　　地接皇居启宫墙之肃穆礼隆道统掲昭事之崇严奉帝命以将承岂臣愚之可称惭惟汗下心切氷兢恭惟皇上以神圣之资膺君师之任惟古是则欲大有为谓道原于天允在人以承其绪道传于古当自我以会其宗上遡羲轩下及周孔创永明之邃殿妥列圣之神灵定涓朔望之辰一展瞻依之敬顾万几之时系或遣代之间行济济大僚孰弗宜于任使庸庸末品敢冀望于眷存仰荷钧恩知非承乏重琳琅之御笔题犬马之微名初传示而若惊继奔趋而恐后金门乍辟瞻星月之在天玉殿遥开覩豆笾之敷席循墙局蹐执事屏营逹帝徳之精禋竭臣恭之稽拜盛典肇隆于明代睿谟实耀乎前闻伏愿道务躬行建皇极以刑四海徳惟善政敷至治以康兆民大化显行皇图永固臣无任（云云）

　　阳庆进香谢赐银币疏

　　一阳肇复再惟玄典之修百辟寅承式体圣心之敬固臣子当然之分无分毫可録之功冒叨渥赏之骈蕃俯媿瓣香之微末臣无任（云云）

　　请九门施药疏

　　具官某等窃惟圣人忧民无所不用其极凡饥寒疾病举切吾身先事而预为之防患至而曲为之处仰惟我皇上此心实与古先圣同符合辙身居清穆心在闾阎屡诏有司赈恤贫匮拳拳之念上彻穹玄臣等窃见比者时当盛暑炎气郁蒸积沴成灾散为疫疠传闻都城内外民无老幼传染甚多僵仆相继况穷巷蔀屋单夫寡妇食不充口一有疾病医药尤艰坐视危殆臣等考之周礼医师之职其属有疾医以掌养万民之疾病凡有疾病者使分而治之所以惠养黎元重恤民命为虑周矣臣等愚见伏望皇上勅下太医院差官督同顺天府惠民药局给散药材检验方书某方可防未病某方可治己病考论运气量治汤药分拨医士九人于九门人烟辏集之处招谕给散庶几未病者得先事可免已病者亦不至颠危其于贫窭之人尤为便益天心降鉴虽有厉气不为灾矣臣等以庸碌备员无能仰赞圣化偶有所见谨用上陈干冐天威下情无任恐惧陨越之至

　　谢赐药疏

　　仁民利物圣人存博施之心拯困扶危王者有补天之政肇为医药爰济沉痾道虽昉于古先事则盛于今日臣民具庆感激难名仰惟皇上道契羲皇心含造化以万物为一体视四海为一家保民如伤求治不及顷因时饥作沴遂致疫厉肆行既纳臣言命所司广为治疗复厪宸虑谓庸术尠克奏功俯念民艰亲劳神运爰稽秘録酌病宜以制方特发内藏备珍材以成剂九门施散争来逺邑之民万口欢呼顿脱颠连之苦溥玄功于不宰妙神化于无为谓臣等昔疏请之与闻继奔趋之有事眷懐均惠特命宠颁荣捧而归式覩妻孥之惊喜珍袭以待何虞疹疾之侵陵助蒲栁之衰姿激风云之壮气自今以徃皆仰藉于生成此身之余更无以为补报臣无任（云云）

　　施药复命谢赐银币寳钞疏

　　具官某恭遇皇上以朝天等三宫门外钦施御药命臣等提督施散事竣蒙圣恩赏臣等各银三十两彩段二表里新钞五千贯谨稽首顿首祗领讫除赴鸿胪寺报名廷谢外伏以圣人存心斯世洪仁丕冐而弗遗王者加恵穷民善政曲成而无倦悯物疵之莫救出神剂以敷施涣命祗承宠颁滥厕名言罔既感惧交并仰惟皇上爱洽黎元恩同大造视札瘥之在下若痌瘝之切身道传羲圣之真法用桐君之妙罄都城而普济即如意以名丹废疾皆痊枯槁受回生之赐沉痾并起残癃全未尽之年功覃生育之仁道合培成之化臣等备员供事有媿赞襄虽殚犬马微劳奚补乾坤大徳幸迯严谴误被温纶赏既懋于鼎来荣逾加于晋锡白金耀目彩服饰躬寳镪骈蕃书囊充溢叨兹异数实倍常伦心仰戴于鸿休喜不胜于雀跃伏愿神功黙契膺百顺于无疆大化旁流保万物于咸若圣寿川増日至皇图地久天长（云云）

　　再遣施药事完复命疏

　　具官某等伏以天地以大生为心合羣品而并覆圣意以弘仁为念无一日而或忘思之也必周防之也必豫至于医药尤切民生然歴观前代之君率莫究心于是乃今制为成药况复颁自尚方旷古所无盛时仅有仰惟皇上心同造化惠洽黎元曲成不遗广祖宗惠民之术遍育无外体皇考爱物之仁旁推辅相之宜恒切痌瘝之虑医有活人之责药无愈疾之能悼彼颠连不可计数凡其不救之废疾岂皆已尽之天年方固有通神之功人实难希世之遇圣心弗念民命孰凭恩无间于富贫施必先乎老弱填衢溢巷羣来逺近之民举手倾心尽感刀圭之赐化机黙运帝泽旁流葢自春之颁已喜沉痾之渐少由今以徃悬知民物之大康鼓元气于寰区布太和于宇宙着参赞之明效成位育之极功诚为徳冠百王功髙千古者也臣等再奉圣旨一遵成规滥与奔趋无能赞助覩兹盛事庸展颂私仰天地之仁而诚不自喻囿乾坤之大而口莫能言惟暨臣民同一欢忭（云云）

　　施药事完复谢赐银币疏

　　具官某伏以纶音温被荷宠渥之自天寳藏分颁愧报称之无地省躬知惧揣分难消臣诚惶诚恐稽首顿首恭惟皇上大徳配天至仁育物轸念君民之一体为图生殖之万全金鼎飞丹七返萃神医之妙琼宫普惠九秋回帝域之春臣等猥以庸愚叨承任使因人成事深虞徳意之尚孤惟帝其天虽在微劳而必録包涵无外锡予有加彩帛承筐顾补衮之何力帑银在笥于作砺以无能实多蚊负之惭惶叨沐鸿恩之浩荡敢不志坚百錬仰沾镕铸之休行累一丝勉効忠贞之节伏愿仁风敷畅和气四周至治无虞被祥光于八表太平有象普福荫于万年敷同四海之心共祝一人之庆臣无任（云云）

　　请给药九边将士疏

　　具官某等谨奏为广圣恩重边圉以激励人心事臣等窃惟圣人爱民之心无穷而势则有限以有限之势而欲尽无穷之心则其推之也必有道处之也必有术是以博施济众为尧舜所难而天下万世称其仁者惟是故也仰惟皇上爱民拳拳仁同天覆顷者念民生疾疹世医既无善药贫者况莫致医一抱沉痾多至不救是以特稽秘録制造神丹遣臣等于朝天等三宫给散民庶臣等钦遵督同委官并地方人役连日施散凡逺近军民老弱有疾随请随付莫不欢呼踊跃而去其报服饮有效者日不下数百转呻吟于讴歌置夭札于仁寿甚盛事也臣等窃惟皇上于畿甸之民三施药矣葢自二十一年之夏与今岁之春并今次所施沾被圣恩者殆将百万辇毂之下亦已周遍浃洽俱获生全矣惟是限隔逺地为皇上守御边圉之臣与夫披坚执鋭之士沙漠苦寒之处医药少通闻其有疾病者惟事巫觋不知治疗虽有官医在军亦不过虚应故事是以沉痾展转颠危暴卒无所倚赖戕伤尤多念其同戴尧天同瞻舜日闻皇上有此施药之举翘首企足宁无欲得之愿夫圣人之仁笃近举逺皇上雨露旷荡之恩笃近者不啻足矣举逺者有未遍也臣愚伏望皇上一面委臣等照旧京城给散或成药尚有余者差官二三员分投赍送各边上令彼处巡抚都御史量为给施其将官等或三袋或二袋军士各一袋散毕各造册缴奏不惟病者得以生全抑使人人知我皇上存念疎逺加意边陲恩洽则感深感深则思奋思奋则气倍气倍则戮力其为边圉之助岂少哉夫古人投醪挟纩者尚可以激励士心故宋祖赐西征裘帽三军感泣况皇上以真徳实惠溥及万众其所以感刻而思报者又当何如也臣等才识庸下滥蒙皇上委任仰惟神谟天运岂寻常所能窥测万一偶有此见輙敢冐昧上闻狂妄之罪惟皇上俯加矜察焉臣等无任陨越战惧之至

　　文简集巻五

　　●钦定四库全书

　　文简集巻六

　　（明）孙承恩 撰

　　○疏

　　显陵兴工祭告题知疏

　　具官臣某为钦奉勅谕事谨遵奉钦定十月二十五日未时吉恭行祭告兴工讫仰惟皇上孝思无穷园陵轸念顷因修饰之举益崇哀慕之情臣以庸愚滥承委任星轺夙夜敢辞奔走之劳天语丘山殊切渊氷之惧整齐庶务戒约百司俨二圣之对临竭一诚之昭格云阴开朗风日晴和庶民子来众艺毕集即人心之趋事知大工之亟成臣叨与盛仪荣逾素分仰瞻紫极修封疏以遥驰俯沥丹诚冀宸衷之稍慰为此具本差承差胡朝宗亲赍谨具题知

　　显陵工完祭告题知疏

　　仁人尽亲爱之诚有感即触大孝极终身之慕无时或忘矧惟陵园尤切轸念肆殿宇之少敝为圣心之深忧发命询谋择人任事専大廷之元僚以董其务付禁近之亲臣以监厥成官必备乎庶员工必选乎众艺事当再举计出万全惟及时以图为故事易集而财不费惟得人以综理故工具美而日不逾复栋宇之巍峩増山陵之气势臣以庸陋滥司礼仪精白仰圣训之昭昭恪恭奉王言之凛凛骏奔从事虽夙夜之不遑氷兢积中惧愆尤之不免叨荣异数一快平生咏先皇徳泽之隆仰大君制作之盛山川盘亘王气郁葱莫罄揄扬徒増钦叹神灵千古奠鸿业于无穷彤史万年贻圣谟于不朽为此具本（云云）

　　祭显陵事毕回京谢赐银币疏

　　具官某钦蒙遣祭显陵毕回京复命伏蒙赐银贰拾两纻丝二表里钞一千贯臣谨顿首拜领讫窃惟圣心永孝特虔遣告之仪臣职何禆敢受殊常之赐衣裳在笥彰华耀于匪颁寳镪席珍戴光荣于晋锡顾惟肤浅滥沐宠荣此葢恭遇皇上大孝格天骏命聿隆于祀典至仁覆物鸿私仰荷于崇褒臣荐承髙厚之恩莫罄涓埃之报服之无斁终身永佩夫丝纶守之如泉日用敢忘于陶冶伏愿文谟武烈治兼三五之英圣子神孙派衍亿千之盛臣下情无任（云云）

　　显陵工完谢赐银币疏具官某钦蒙圣恩赏银叄拾两纻丝二表里臣谨顿首拜领讫伏以陵殿重新礼称尊崇之典圣恩广被贶多繁缛之仪赏既懋于鼎来荣逾加于晋锡白金耀目彩币章身揣分奚堪省躬实惧兹葢恭遇皇上制作开先规模裕后竭精诚于霜露永伸终慕之懐涣纶綍于日星大布匪颁之赐至如凡品亦误殊恩臣敢不服以自珍藏之为寳钧镕陶冶宁忘作砺之资衣被裁成尤切不衷之诮伏愿庙谟光大益宏锡类之深仁天眷灵长昭受显亲之遐福臣无任（云云）

　　景命进香谢恩疏

　　星宫毓瑞贺元造之再周景炁凝华会长年之二庆崇修丹箓翊赞玄仪集万福于圣人竭一诚于臣子瓣香上进大赉下颁愧叨金帛之荣惭窃珍羞之异永言戴荷莫罄揄扬臣无任（云云）

　　阳庆进文字谢赐银币疏

　　香炷冐陈已荷隆恩之宠锡科文恭进复惊渥赏之下颁撰述在侍从当然玄典矧圣明至重虽编摩终岁是亦未足为劳顾纂辑暂时而可即为尽职精工文绮生光衰老之躯璀璨良金増重寒儒之箧是于履长之一节幸叨拜赐之两番固由抚眷之至仁恐为公家之屡费欲控辞而弗敢强登拜以未安藏之中心誓捐糜于此日懐之没齿拟衔结于他生臣无任（云云）

　　景惠殿工成祭告谢赐疏

　　肇隆新祀旷典殊闻恭荷祭余洪恩均沛伏以医与儒道而同用药为民命之攸闗爰稽上古圣神乃始创为法制下及歴代贤哲由兹祖述益勤补造化之玄功救苍生之夭札是以凡有家国之寄皆当慎重于斯然而报祀礼文率多循袭简陋不有大圣之作曷观旷古之规恭惟我皇上道统三元徳冐九有心存黎庶顷刻不忘于懐政寓仁恩无徃不用其至谓兹医药尤切民生式修昭事之仪以示隆重之意鼎新殿宇极伟丽于观瞻寅勅臣工竭肃恭于妥侑冀感孚于黙黙获显相于昭昭臣等叨与礼官覩兹盛事传颁膰脤仰大造以洪施饱溢肺肠媿素飡而无补伏愿一人有庆四海同春轩岐之术大明和扁之流继出鼓太和于宇宙敷天坐致乎雍熈复元气于浑沦率土同跻于仁寿圣心以怿王道永昌臣等下情无任（云云）

　　岁终例赏谢恩疏

　　明主蓄臣以充任使之用人臣効职当躬夙夜之劳匪惟义分之固然自是施报之宜尔顾食禄已叨于周岁又匪颁忽见于一朝拜赐自天措身无地仰惟皇上用人不遗寸善施恩每越恒规沛汪泽于天心出下情于意外臣颛蒙无似侍从滥尘虽铅椠勉竭于晨昏媿浅庸无禆于丝髪何期大赉亦并诸臣璀璨良金藏衣笥而増重鲜华彩绘悬书室以生辉讵轻易遂为日用之需当珍袭允为后人之守家传盛遇世念皇恩蹇拙无才难罄感懐之语朴诚自许誓殚酬报之私臣无任（云云）

　　元旦玉仙宫门庆祝疏

　　紫极开祥庆一气方亨之候青华布淑正九重纳佑之辰臣某祷南岳以欢呼瞻北辰而舞蹈恭愿皇上履泰阶之景运道契三玄握干始之祯符化行九有惟清惟静乃圣乃神超广成千二百之遐龄并天下万八千之厯数臣无任（云云）

　　辞免光禄寺日给膳羞疏

　　奏为辞免赐给史馆酒饭事节该大学士严嵩题为纂修书籍事奉圣旨着孙承恩张潮充副总裁官钦此専在史馆恭修大明会典所有光禄寺酒饭照例逐一闗支近日复蒙圣恩令臣管理部事臣已钦遵到任管事臣切思幸际圣明猥蒙简拔已司邦礼复领宫詹养亷之资叨经年月补报之益尚缺丝毫倘复给于大官诚益惭于厚飨伏乞容臣辞免前顶酒饭自到任日为始截日住支其日前所修大明会典容臣等叅校编摩候功完之日谨当缮写呈进庶几微臣稍伸敬事之诚幸逭素飡之诮臣无任惶恐祈恳之至

　　仙庆进香谢恩疏

　　瑶宫久寂九重抚节以兴思玄典再修百辟戴天而展敬垂千龄之懿范倐二载之仙逰隆名极天上之尊崇陟降在帝居之左右配天坤徳允惟列圣之歆护国阴功犹切羣生之望臣率循常职恭进炷香滥承渥赏之恩深抱无功之媿报酬何以感刻难胜日月贞明仰大明于一统乾坤贞观祝嘉靖于万年臣无任（云云）

　　复谢赐药疏

　　具官某伏以圣王存心无外泽务均施大智待物有差恩必隆近欲禆民庶之全其寿尤乐臣子之同其休俯媿颛蒙滥承优渥仰惟皇上道凝元始徳契重玄体天地以为心绍神黄而举事谓羣情之所愿欲寿实为先六气之所浸淫病则不免治疗若非神妙颠连宁得生全特轸皇情制为成药既已覃施于黎庶遂因普及于微臣恩较众殊数于常倍岂造物锡与生成之徳独有所偏谓臣愚俯仰系属之私均将是赖此实圣皇体念之至意益増臣子激励之微石难名糜躯曷报臣等百拜以受什袭为藏缓急用之有余旦夕恃以无恐蠲除疾疹益堪趋事之劳禆助精神更有効忠之地臣无任（云云）

　　贺永禧仙宫安扁疏

　　仙宫再辟巨榜髙悬龙鳯岌乎纠纒云烟兹以滃郁即上天之眷佑占皇祚之方隆夷夏同欢神人共庆伏以史册纪祯祥事闗时而必録春秋重兴作役在民而必书长乐储祥名虽闻于前代髙闳杰构制莫传于后人取号实踈为义亦浅然且迹传徃昔光映瑶编而况此仙宫定号之初实我皇上受厘之始是葢芳腾宇宙美冠殷周天同大而日同辉圣与谋而神与巧创兹杰制工掩前人者也仰惟我皇上存心精黙体道渊冲顷因祷祀之典屡兴谓焚修之所未称益宏圣制遂有兹宫一木寸砖方看聚于旬日千楹万栋忽惊覩于崇朝歴考前闻未有其比臣目兹盛美莫罄敷宣陪鹓行以入贺难同率舞之欢望鳯阙以扬言愿効梓人之颂臣等无任（云云）

　　祈雪进香谢赏疏

　　玄仪肃启祈三白以兆年丰丹陛寅趋竭寸忱而供臣职谅天心之佑圣鉴帝徳之勤民无能赞助于分毫徒窃効劳于奔走奉骈蕃之宠锡兴感激之愚衷无说揄扬有惭面目报酬何以乃心口以自谋佩服难忘但肺肝而深刻

　　贺瑞雪疏

　　圣徳升闻无髙弗格至诚潜逹有感必通覩六出之呈竒喜羣生之获赖欢腾周甸颂溢尧衢仰惟我皇上徳配昊穹道同元始留心民隠无乎不即弭宁之方精意玄功有作率为绥和之本顷因冬将逾月雪尚厪施爰申洪典之修重为苍生之祷沥诚致恳浃日益虔精禋旁达乎璇台呼吸上通乎帝座指挥滕六号令玄冥不后不先适惟大雪之候以惨以肃式章阴徳之成实有契乎玄功讵止验乎穑事皇威畅达廓万里之烽烟义气严凝正九天之肃杀妖氛逺絶疵疠不兴允昭至徳之玄微实表太平之有象气机孚格莫盛于兹帝王贞符孰有过此臣等谬叨清秩沐浴太和际熈代之清宁仰干元之覆帱伏愿三灵眷顾茂膺纯嘏之休四海讴歌长覩太平之象

　　元旦赐酒饭谢恩疏

　　万福来从适届履端之庆九重叩祝正当展敬之辰罄臣子之涓埃戴乾坤之髙厚宠颁下逮局■〈戚〉靡任在元辅则为宜何微臣之敢冐领黄封而沾既醉飡玉食而媿素餐白首光荣幸叨承于屡锡丹心报称誓勉竭于余生臣无任（云云）

　　遣祭永禧殿谢赐表里疏

　　伏以玄宫创建荷天眷之潜通瑞榜宏开藉神功之黙佑信无诚而不格咸有事以为荣恭惟皇上徳合九玄道孚泰一自虔修于内殿肇举精禋顷寅祷于新宫特开宏构神明助化昭假居休爰从定号之初载修谢告之典凡叨对越咸窃揄扬臣荣列骏奔宠承鸿眷効趋跄于展拜特轸睿衷荷珍锡之骈蕃殊越常分沾濡优渥荷戴兢惶臣无任（云云）

　　大告大典进香谢赏疏

　　春回海宇已看青帝之敷仁圣悯闾阎更举玄仪而祈岁僭表臣恭于香炷俯惊天泽于氷襟徒切感铭无能颂祷愿丰稼穑时若雨旸同熈天地之清夷永见边陲之宁谧臣无任（云云）

　　干光殿更扁祭告奉先殿谢赐祭品疏

　　华扁新更益着贻谋之盛鸿仪诞举式彰继志之休天道下际而常明景命适临而肇事丕承玄贶茂集皇厘臣等莫与骏奔滥叨宠锡饮黄封而沾醉飡玉食以忘饥莫喻欣荣惟深铭刻无任欢忭感戴天恩之至

　　给假疏

　　臣一介草茅浅陋无似幸际圣明滥窃侍从复蒙简眷擢置宫僚屡叨宠赉逾于涯分但臣自去冬十一月以来奔走道途冐感风寒偶失解发遂致两足受伤酸痛软弱步履艰楚一向服药调治罔有成效臣仰荷皇上天地髙厚之恩中心实切感激每思称报万分未酬故日逐勉强趋事不敢以微疾自安奈臣禀赋素弱年齿渐迈积劳日深前疾又复加甚自今年七月以来每至夜分不能成寐辗转达旦以致精神短少血气虚耗肌肉日就消痩臣举家皇皇多方医药迄今未获少愈况臣近蒙圣恩命充会典副总裁未能竭日夜之力以事编摩病中思惟若负芒背此实由臣福过灾生不善调养之所致也伏乞圣慈俯念衰龄曲垂矜恻特赐假日容臣得就私宅専心医治候将来少获痊可即出供职则臣犬马未尽之岁实我皇上天地再造之恩也臣无任（云云）

　　考满谢赐羊酒疏

　　勤劳莫罄滥延六载之荣宠禄已踰仍荷一朝之赐省循内愧瞻戴中兢伏念臣本草茅谬叅流品叨尘禁苑荐歴清华顾资名已积于岁年而廪禄虚糜于日月方切懐忧于瘝旷何期锡赉以骈蕃尊俎登嘉荣溢大官之飨门闾増色恩叨内酝之颁惟天地之覆帱同仁故雨露之沾濡毕达臣感恩罔极报徳无由敢不益竭忠诚宁自诿于驽蹇愈加策励期少効于涓埃臣无任（云云）

　　谢赐红柿疏

　　华林异种出自上方绮席余珍赐来蔀屋甘清玉露何论太华之莲味重金茎宁羡洞庭之橘生芳津于咀咽涤尘思于烦嚣感切肺肠光生几席臣荐之祖祢分及妻孥即物兴思愿丹衷之自托効忠殚力仰洪造以难酬臣无任（云云）

　　谢赐香茹饮疏

　　时当炎暑气滞郁蒸我皇上茂对时育物之仁轸君臣一体之念特颁珍剂用资摄调臣方抱微痾仰叨宠锡感恩实同乎覆载图报敢惜乎捐糜恭依法以煎烹谨不时而饮啜行看孱惫坐致平康臣无任（云云）

　　谢赐鲜柿疏

　　天家异品贡自亲藩御席余珍颁来下界覩頳颜之耀日想嘉核之含春安邑之产岂同灵闗之名莫并甘芳润颊清彻爽神仰饫恩私俯惭报称未须百錬拟永托夫赤心歴自九秋誓坚持乎素节臣无任（云云）

　　考察自陈乞休疏

　　奏为自陈不职乞赐罢黜以昭劝惩事近该吏部题奉钦依六年考察在京三品以上官员大臣自陈以俟圣明去留此虞周黜陟幽明汉室考核名实国家磨砺羣臣之重务也臣忝从大臣之后例当自陈伏念臣一介草茅叨居二品误蒙皇上恩眷任用而碌碌庸庸于国家政机无禆丝发臣且自知莫恕何况公论可容臣观诸臣虽职务不同然莫不各有所事効谋宣力独臣闲散虽有铅椠微劳何补乾坤大造而犹滥糜厚禄缪列清班瘝旷如臣允宜罢职臣所以局踖惭媿不能自安者也臣又惟詹事职系宫僚将来辅导储君实其职务必得性行纯笃经术通畅精力强明者而后称臣以浅薄疎庸既无以为异日涵养熏陶之资当启沃训迪之寄而年齿衰迈视听昏蒙窃自揣量实不能副顷者臣以七十引年荷蒙皇上不即斥弃复赐俯留再欲自陈深惧烦渎兹当朝廷公行宪典大明黜陟敢沥悃诚恳求休退伏乞圣明将臣放归田里别任贤能则不肖者不得久妨仕路而朝廷收建官之效矣为此具本亲赍谨具奏闻伏俟勅旨

　　请老致仕疏

　　谨奏为恳乞天恩容令休政事臣以浅薄备员詹府虚糜岁月碌碌无庸昨于去年十月初六日因老病不能供职具本乞恩休致荷蒙皇上不即弃斥未赐允放谕以卿有疾宜善加调治不准休致此皇上俯念微臣不忍一旦弃遗洪恩浩大不胜感戴之至除已赴鸿胪寺报名初十日午门前叩头谢恩重惭惶感深涕泪虽粉身碎骨图报万分迩来又易新岁歴四月矣仰体圣谕在寓延医疗治加意调理药饵无日不亲但臣年已七十三岁血气大衰非药力所能疗以是久服无效头眩自汗日久自虚兼以脾胃损伤时苦泄泻百病交攻莫可医治旧有痰火等症近复举发继又感冐风寒展转沉重两月以来睡卧床箦医药不效饮食少用劳虚惫极骨痩如柴转动须人扶抱此可证验岂敢肆欺只今虽少进汤粥而消烁痰嗽日夜不歇渐成劳瘵实有性命之忧倘一旦溘然朝露家郷迢逓水陆艰难私心过计实切愁苦人穷反本犬马骸骨愿得首丘恐不能遂伏枕涕泣无所控诉是用披沥诚悃哀鸣于君父之前伏望皇上俯赐怜悯微臣激切之情容臣休致岂惟臣不胜大幸将举家大小感戴天恩之至没齿不忘矣

　　乞休第二疏

　　谨奏为再乞天恩容令休致事臣于去年十一月初旧疾痰嗽举发继复感冐寒邪医药不效展转沉重几至狼狈三月有余不能履地于今月日具本乞恩休致伏蒙皇上谕留不即弃斥臣惟君即父也父之于子不因其子疾病无用遂加摈弃仍复保爱冀其痊愈子虽顽冥宁不知勉强体念父心甘于自弃臣以庸末受皇上莫大之恩虽粉身碎骨无以为报敢辞没齿终事皇上岂忍一旦言去逺离阙庭仰恋圣恩肝胆如割皇天后土实所鉴临但臣委系衰迈病势不支一举一动须藉于人虽复强留无所报効矧病日亟旦夕可虑决无痊愈之期家乡逺隔几四千里未知得遂生还与否伏望皇上俯赐怜悯早允臣去犹可不孤首丘之愿微臣情出激切言词粗率不知忌讳实不得已非敢过为苦言以烦渎圣听干冐天威罪当万死臣无任陨越战汗待罪之至

　　乞休辞阙疏

　　臣顷具本乞恩休致荷蒙皇上怜臣衰老鉴臣诚切特许俞允且赐给驿续该臣子前军都督府经歴司都事臣孙克宏为臣老惫逺行身无亲丁侍侧具本奏渎天听给假送臣还乡既悯念臣曲赐全生又悯念臣子不夺其志使臣逺行有赖此皇上天寛地厚之徳臣父子虽万死无以补报縁臣衰弱不能躬诣前朝叩谢除臣子克宏赴鸿胪寺报名廷谢外臣某无任忻忭仰戴之至谨具本奏谢以闻

　　致仕后圣节进香疏

　　臣荷蒙圣恩放归已抵私家赖乾坤之洪造存丘壑之余生感恋虽深报荅无地兹恭遇万寿圣节羣工拭目瞻虹流电绕之光四海倾心祝天长地久之算况臣窃禄四十余年受恩倍寻常亿万身虽逺于魏阙祝敢后于尧封臣谨备彩香一座托都督陆恭代进献帝坛仰祝岗陵之遐祉少申葵藿之微忱伏愿履道凝神体元居正玄穹黙佑过周家定鼎卜年之期紫极呈祥接黄帝迎日推筴之统臣无任瞻天仰圣忻忭屏营之至为此具本専差义男孙赍捧谨奏贺以闻

　　文简集巻六

　　●钦定四库全书

　　文简集巻七

　　（明）孙承恩 撰

　　○讲章

　　孟子讲章一道

　　孟子曰人皆有所不忍达之于其所忍仁也人皆有所不为达之于其所为义也
　　这是孟子尽心下篇教人推广善端以尽性的说话孟子说人皆有恻隠之心故莫不有所不忍此仁之端也然以气禀之偏物欲之蔽则有不忍于此而忍于彼者矣能即此不忍以推于所忍而亦不忍焉则恻隠之心无所壅遏而无徃非仁矣人皆有羞恶之心莫不有所不为此义之端也然以拘于气禀蔽于物欲则有此虽不为而他则为之者矣能即此不为者以推于所为而亦不为焉则羞恶之心无所间隔而无徃非义矣夫仁义者天之所命而为吾心固有之理与生俱生但其端在人发见甚微故必体验察识即其所发而扩充之斯可以全其本然否则善端愈微生道几息展转汩溺将无复有所不忍不为者而仁义之性遂以梏亡此孟子教人之深意也臣惟人之有仁义即天之有阴阳仁属阳乃天地生物之心义属阴乃天地严毅之气而人得之以为心者也然人品不同故其分数亦异惟圣人者气质清明道心纯一合下便能不亏其固有之理全得天之生物者满腔子皆是慈爱之充周全得天之严毅者满腔子皆是道义之贯彻其于不忍不为如水之必寒如火之必热如驺虞之必不杀是以寛裕温柔足以有容亲亲而仁民仁民而爱物举一世而涵育之发强刚毅足以有执正心以正朝廷正朝廷以正百官正百官以正万民正万民以正四方举一世而裁制之盛徳大业皆自其一念不忍不为者而推之也仰惟皇上禀上智之资具至圣之徳存心天下加惠小民慎刑狱时颁钦恤之条念茕鳏屡行赈恤之典检身律己敬畏自持出入起居之罔弗钦发号施令之无不善仁义之徳与古帝王同符矣然尧舜尚以博施济众为难圣贤每以理欲几微为惧道之无穷尽也如此伏愿益培善端克新圣徳休息爱养凡膏泽可以厚生民者期于必行兼听好察凡念虑少有乖道义者即以断止仁之施者愈深愈博义之立者愈宻愈精以之而育万民以之而正万国则徳业之盛真可以比隆唐虞三代矣臣愚无任惓惓

　　书经讲章二道

　　岁月日时无易百榖用成乂用明俊民用章家用平康
　　这是周书洪范篇箕子为武王推衍庶征之畴的说话上文既言君臣当以岁月日之间五者之休咎为征以省已得失此又言休征所感之效岁是一岁月是一月日是一日时是一时雨旸燠寒风五者该来的节候如春夏以燠秋冬以寒一岁之节候也六月徂暑九月肃霜一月之节候也飘风不终朝骤雨不终日一日之节候也各以他那节候而至不少僣差休征之应如此则其效当何如百榖是民食所资使或雨而涝旸而旱岁且歉矣今则件件皆得成熟国家政务所以为治者茍天时既逆则人事益乖今则事事皆得修明俊民是贤者若是气运不和则天地闭而贤人隠今则贤者在位能者在职俊民则章显矣一家之中有九族焉茍气运乖逆则殃咎日至今则身其康强子孙逢吉家则用平康矣是知人事之各臻其效者由天道之顺其常然天道不自顺则以五事之得也古之圣王所以兢兢业业惟恐少有过差修徳于身以为召和之本当其时三光全而寒暑时五榖熟而人民育朝无废政野无遗贤和气薫蒸休嘉旁达有由然矣降及后世君道不明本之身者固多过举疵徳谬政致戾召乖治不古若亦何足怪仰惟皇上天纵圣哲纯诚无疵懋徳建中既足为感召之本几微戒惧每益慎省验之功是宜休征日臻治效日着然比者年榖虽登而四方常有水旱灾伤之奏政事修举而尚不无缺欠贤才效用而亦不无淹滞荷福永绥而前星尚未耀此皆圣明所当留意者也伏愿圣不自圣法古帝王兢业之持日慎日至俾五事之徳愈备愈隆于以迓续天休导迎和气则唐虞三代隆古之盛复见于今日矣臣等不胜幸甚
　　文王卑服即康功田功徽柔懿恭懐保小民惠鲜鳏寡自朝至于日中昃不遑暇食用咸和万民
　　这是周书无逸篇周公述文王能所其无逸以告成王者如此卑服如孔子称禹所谓恶衣服举一端则宫室饮食之俭可知康功是安民之功如发政施仁除残去暴都是田功是稼穑之事徽懿都解做美字徽柔懿恭是温柔恭敬到恰好处如诗之柔嘉尧典之允恭非柔懦足恭者可比鳏寡憔悴须待上人加意赒恤他纔有生意这便是惠鲜鳏寡周公说昔我文王居西伯之尊享一国之奉顾乃安于卑陋之服以即康功田功所急者安民之政所亲者稼穑之勤而于自奉之乐所性不存矣且内有柔恭之徳而极其徽懿之盛和易近民于小民则懐保之使之乐利安全于鳏寡则惠鲜之使之生养苏息自朝至于日之中自中至于日之昃一食之顷有不遑暇用以咸和万民而不使一夫之不获葢文王心在乎民不自知其勤劳至此也夫崇俭素恤穷民勤政事皆文王无逸之实是即太王王季家法而成王所尝率乃祖攸行者周公言之独详得无意乎臣闻宋儒程子有言养身至于延年进学至于作圣为国至于祈天永命皆工夫到这里则有此应文王徳为元圣寿及百年子孙千亿延祚八百其根本只是纯一之心缉熈之学应验到此后世人主何惮而不师文王哉然周公于无逸篇说文王如此其劳至立政篇说文王罔攸兼于庶言庶狱庶慎则又如此其逸何欤葢敬天勤民之诚固不容已而提纲挈维之要自有所存文王之勤异乎秦始皇之衡石程书隋文帝之卫士传餐者矣是以学贵有常张而不弛将有进鋭退速之忧政贵有体博而寡要将有君行臣职之弊惟颛以文王为法则无逸之义尽矣仰惟皇上寛仁恭俭无一念不在于民惕厉忧勤无斯须不持乎敬重农桑而民知务本发内帑而政急救荒十载之间宵衣旰食无间一日文王诚不得颛美于前矣尤愿躬修玄黙之化俯顺节宣之宜执简御繁阔畧细务慎终如始允升大猷观无逸必观立政则知周公之所以告君观豳风必观二南则知文王之所以垂裕皇躬康寿胤祚无疆天下臣民不胜庆幸

　　孟子讲章一道

　　帝使其子九男二女百官牛羊仓廪备以事舜于畎亩之中天下之士多就之者帝将胥天下而迁之焉为不顺于父母如穷人无所归天下之士悦之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵为天子而不足以解忧人悦之好色富贵无足以解忧者惟顺于父母可以解忧
　　孟子因万章疑舜为怨其亲故引舜之事推其心以晓之说道昔者帝尧因四岳荐舜能尽孝可太用乃使其子九男二女与百官牛羊仓廪俱各全备于以给其任使丰其食用以事舜于畎亩之中舜之所居一年成聚二年成邑三年成都天下之士多愿就之者尧以舜这等贤圣乃将相视天下而移以与舜焉然舜为不顺于父母如穷困之人无所依归其怨慕迫切之甚如此夫天下之士恱之人之所欲舜为天下所归而不足以解其忧好色人之所欲妻帝之二女而不足以解忧富而有财人之所欲舜受尧之禅富有四海而不足以解忧贵而有爵人之所欲舜践尧之位贵为天子而不足以解忧人恱之好色富贵这数件皆极天下之可欲然圣人视之只如浮云然举无足以解忧者惟是以不得乎亲不可以为人不顺乎亲不可以为子必得顺得父母而致其欢恱斯可以解其忧耳孟子推原这几句说话可谓真知大舜之心者矣是知天下之事有在性分之外者有在性分之内者前面许多可欲之事皆是性分之外的至于父子之亲乃是与生俱生不可解于心者常人重外物而轻性分圣人惟只是见得一个性分在我当尽更不知其它此所以天理人伦之正也为人君者要在此处讲求体认真切着实躬行则一善立而百善从可以通神明可以刑四海治天下亦不难矣宋儒真徳秀引之以衍大学之义意葢如此

　　大学衍义四章

　　上晩年自恃承平以为天下无复可忧遂深居禁中専以声色自娱悉付政事于林甫林甫媚事左右迎合上意以固其宠杜塞言路掩蔽聪明以成其奸妒贤嫉能排抑胜已以保其位屡起大狱诛逐贵臣以张其势自皇太子以下畏之侧足凡在相位十九年养成天下之乱而上不之悟也
　　真徳秀曰此唐旧史论林甫之语也林甫心迹尽于此矣臣惟小人之志惟在于富贵彼其窥伺迎合先意顺适取恱君心杜塞言路掩蔽聪明而上无以知其奸妒贤嫉能排抑胜已则人君不见有可用之才而惟己是用以刑威刼制则人莫敢与抗而可以行其所欲为此四言者切中小人之情状其术巧而深周而固茍非刚明上智之资尠不堕其计者自昔奸臣皆莫不然不特林甫尔也夫惟明君夙夜敬徳检察身心不敢稍有纵事以杜其窥伺之计而又好贤纳谏明目达聪长虑逺顾使天下之事皆明白洞彻无有隠伏则小人选盟蔽之私自不得行由是贤才可无遏抑刑狱可无枉滥国家治安职是故也夫乱不生于乱而生于治益之告舜儆戒无虞圣帝明王虽当极治之世视安若危兢兢业业以图惟治理常恐乱亡在旦夕者考之玄宗之世仅号小康特以在位日久耄荒倦勤心志邪荡遂偃然以承平自恃肆情行乐信用奸佞疎逺忠贤冥然昏然置国事于度外天下之乱已成而不之悟一朝祸作溃败决裂几至丧亡林甫之罪固不可胜诛而玄宗之失君道亦甚矣岂非后世人主之永鉴哉
　　安禄山専制三道阴蓄异志殆将十年以上待之厚欲待上晏驾然后作乱会杨国忠与禄山不相恱屡言禄山且反上不听国忠数以事激之欲其速反以取信于上禄山由是决意遂反发所部兵十五万众以讨国忠为名上召宰相谋之国忠扬扬有徳色曰今反者独禄山耳将士皆不欲也不过旬日必传首诣行在上以为然大臣相顾失色
　　真徳秀曰禄山之所以反者由林甫养成之而国忠激发之也国忠身为大臣而激贼使反者果何为哉欲人主信其言之验而自保宠禄故也葢奸臣之心茍可以为已之利者虽危国家覆宗社而不顾吁可畏哉方是时禄山长驱向阙声震河洛而国忠犹进谄言以惑上听其志亦以取恱尔而马嵬之变身首诛分家族殄灭宠禄果可保耶祗足为奸臣之戒而已臣惟所贵乎大臣者为其足以任天下之重事患未至而预为之防祸将发而曲为之备考之唐史言禄山久蓄异志当李林甫之时非不知之特以其尝屈服于已故容之而莫之发至于国忠其智术既不足以笼络禄山忤其与已相抗乃始屡为帝言且数以事激之使速反以取验此真徳秀所谓林甫养成之国忠激发之其激发之者欲人主信其言之验而自保宠禄也臣愚谓禄山之反不系国忠之激但使为国忠者稍有忧国之诚既知禄山之谋则必延纳英贤分置将帅训习武事以张皇国威则明皇虽不即听其言以疎禄山而吾已阴为之备可以折其逆谋矣乃徒知之而不思所以处之徒幸其言之验为已固宠之利而不知祸之亟为国莫大之害大臣如是国家亦何所赖其罪可胜诛哉徳秀又曰方是时禄山长驱向阙声振河洛而国忠犹进谄言以惑上听其志亦以取恱耳然马嵬之变身首诛分家族殄灭宠禄果可恃邪祗足为奸人之戒夫小人之心极其志虑始终惟知为已至于国家之大计曾莫之及然其一身一家之祸亦何足言而败坏天下生民受其涂炭宗社几于灭亡是则可恨恶也
　　元载在肃宗朝因李辅国荐擢平章事后肃宗潜诛辅国载预其谋代宗即位载权益甚又以货结内侍董秀使主书卓英倩潜与徃来上意所属载必先知之承意探微意无不合上以是愈爱之
　　真徳秀曰元载之承意探微即李林甫之善测帝意也先结辅国后结董秀即李林甫之赂上左右也奸慝相师不谋而合葢如此臣谨按元载以度支郎中擢转运使既因李辅国之荐引而致位宰相复以董秀之宻授上意而得以迎合取宠二人皆内侍近幸载虽奸佞智巧使非得二人之助亦未必能尔则人君其可令臣下得与左右近侍私相结纳哉然载之术乃李林甫之故智葢奸佞之人其设心既同则欲行其私须用此术故后之元载即前之林甫唐之林甫即汉之恭显与夏之寒浞旷代异时同符合节若面相授受者葢由其设心之同也夫天下事变不常小人之乘间抵隙者何限人主不有以防之则听纳之下岂能一一辩察或因其少有合意而误恱之则即已中其奸展转迷惑而为害日深矣葢小人罔上之计固巧而深而明君所以御之之术则约而要真徳秀所谓虚懐无我虚静少欲严内外杜私谒以一正御众邪此人君所以防小人者诚不可不加之意也
　　初杨炎为相恶京兆严郢左迁大理卿卢杞欲陷炎引郢为御史大夫先是炎将营家庙有宅在东都凭河南尹赵惠伯卖之惠伯买以为官廨郢按之以为有羡利杞召大理正田晋议法晋以为律监临官市买有羡利以乞取论当夺官杞怒贬晋衡州司马更召他吏议法以为监主自盗罪当绞炎庙正直萧嵩庙地杞因譛炎曰兹地有王气玄宗令蒿徙之炎有异志故于其地建庙炎贬崖州司马遣中使护送未至缢杀之惠伯贬都田尉亦杀之
　　真徳秀曰奸臣将盗国柄必以杀僇立威杞恶杨炎既譛杀之赵惠伯何罪亦杀之葢不如是无以张已之权而使士大夫慑服之也是时徳宗在位未久而杞已得以私意杀大臣异时失国奔播之祸于此可见矣臣谨按书曰天讨有罪又曰惟辟作威刑者天之所以诛有罪天子代天理物故得以执其柄然亦必刑当其罪斯可谓之天讨故周礼以三刺断庶狱既讯羣臣又讯羣吏又讯万民虽尊如人君亦不可得而私也王制凡治狱自下而上末则司冦以成告于王王命三公参听无异说王又以三宥议免必不可免而后刑虽以人君之威亦重恤人命而不敢易也天子且然卢杞为人臣乃欲假威权慑服羣心以私意杀大臣如毙狐兎考之唐史杨炎虽有罪然如卢杞所坐则非其实况赵惠伯之死则滥已甚既不闻三刺之议又不闻告成于天子惟其意而莫少顾恤焉则其恣肆可胜言哉当是时谏官不敢发其私怨家不敢白其寃其威权之刼制人心者可见矣徳宗初即位正励精图治之日而奸臣敢为如是由其昏徳不聪之故此真徳秀谓可以占其异时失国奔播之祸也

　　文简集巻七

　　●钦定四库全书

　　文简集巻八

　　（明）孙承恩 撰

　　○赋

　　一统地理图赋

　　客有好事者间思宇宙之内封壤之间自混沌之既分兮爰奠位乎黄玄惟乾坤之覆载兮吾不知寰宇之邈寛韪皇明之统驭兮同车书于八埏幸生太平之盛世兮顾乃守环堵以穷年不有负于此生兮空没齿于闾阎景太史之芳躅兮欲极逺而逰观于是籯金裹粮简徒治装辞井邑去故乡陆而车驰水而舟航翱翔乎天下遍歴乎遐方渉尧封之荡荡究禹迹之茫茫先幽蓟以窥神州之佳丽兮实天府之上国萃衣冠于辇毂兮来玉帛于殊俗瞻居庸之险阨兮列羣山而雄峙众水效其朝宗兮拱帝都之形势次豫州以观四达之会兮为天下之土中覩河洛而思圣勲兮勺鼎湖而想遗弓吊汉楚之战场兮升北邙之坡陀陟首阳之层巅兮咏采薇之髙歌感洙泗之遗化兮彷徨乎邹鲁之墟拜阙里之尊崇兮仰日观之巍巍循汉祖就国之道兮览闗中之奥壤挹终南太白之秀特兮出虎牢潼闗之雄壮想前代之故都兮同传马之更驰吊贤君哲士之陵墓兮蔓烟草之离离履鸟道之﨑岖兮识石门之险固诧三川之环萦兮壮峨眉之重阻冒瞿塘之深险兮瞻剑阁之倚天究蚕丛鱼鳬之徃迹兮亦已茫昧而无传歴山川之迢逓兮抵荆楚之名区登岘山而懐古兮剔荒藓于残碑寻故垒于赤壁兮快周郎之竒功济汩罗之清流兮哀三闾之孤忠泝大江而抵建康兮窥牛渚而挹天门钓明月于水底兮呼李白于江心临石城之虎踞兮望钟山之龙蟠慨宇宙之有此都兮不知兴废之几迁经吴会之故国兮怅麋鹿之逰姑苏浮震泽之浩瀁兮尝松江之莼鲈攀会稽之巉岩兮探禹穴之幽深凌胥涛之汹涌兮持一樽以酹鸱夷之英魂扬舲于彭蠡之湖兮舣舟于浔阳之浦览洪都而宴杰阁兮想昔时之歌舞濯瀑流于玉峡兮揽秀色于匡庐唁二姑之与彭郎兮果传言之有无遍足迹于闽粤兮尽东南之都会过剑津之溶溶兮拜武夷之精舍访南越之胜概兮吊五羊之故墟度蓝闗之屈曲兮躬展拜于韩祠泛湘水之悠悠兮翫苍梧之云烟悼妃子之遗恨兮遗竹上之斑斑穷滇国于南荒兮盼金马碧鸡之崔巍顾林木之参差兮恍武侯征南之旌旗繄足迹之所极兮尽六合而无遗企九垠与九垓兮越四方而超四维晞吾发于旸谷兮憩若木之华滋斥勾芒以先骛兮驭东皇而导之吾究羲和之所没兮睨虞渊之沉沉吾斥鲁阳以挥戈兮阳告余以莫任指交州以南骛兮蹇余觐夫祝融冐毒瘴之冥冥兮又曷可滞余之行踪极幽都之阴阴兮勘玄冥之所都羌堕指与裂肤兮凛氷山雪岭之嵯峨荷神天之棐相兮似谅余之勤劬经九死之无恙兮幸生返于乡闾于是翩翩然归充然若有所得侈然自以为功身居蓬荜心游鸿蒙覩江山于目睫兮恍歴歴于胸中昔天涯而今环堵兮叹萍梗之行踪梦魂依依而靡定兮恍髙举而飞翰时过都而越邑兮亦渉水而登山念斯游之不再兮恐遗亡于他日今不有以识之兮后必难于记忆掲图用存夫梗槩兮欲常常而在兹俾不时而省览兮庶歴久而不遗纪圣明大一统之幅员兮欲以侈今而示后于以张皇乎幽渺兮传盛事于悠久于是阅禹贡披职方捡山经之所载兮考地志之所陈参昭代之书志兮质以兹逰之所经乃邀陈玄于绛邑兮招毛颖于管城来弘农之陶泓兮致会稽之禇生斟酌酬度商确计评劳心苦思竭精费神岂为亿料而想象实乃歴览之亲曽爰布爰列载摹载勒上下奠置左右规画泓也赞思禇也纪集颖也纂録玄也润色泄元气于手底吐玄机于胸臆分界域之向背兮定道里之逺近辨分野于毫厘兮正封疆于方寸寰以四海奠以中央总九州岛于内区限四夷于外邦表皇畿以为极列方岳以为纲都邑井然而错峙丹青炳乎其辉煌奠大川以通道兮纪名山以作镇上下截然其甚明兮严君臣之大分顾兼举而并録兮见一统之无余尽日月之出没兮何非圣明之舆图囿八荒于我闼兮纳四海于斗室邈遐陬之寥廓兮葢一览而可悉固不待出夫户庭兮而殊方絶域举意可至于瞬息是虽无知之童孺兮亦能按之而指识间以示人莫不目豁心释赏其用心之勤服其运思之宻见宇宙之大全得万里于咫尺有识微先生者从而为之歌曰于惟皇明有九有兮荡荡幅员莫古右兮伟哉斯图吾深取兮区区芹曝效畎亩兮愿将一本献我后兮皇皇令绪慎保守兮百千万年此宇宙兮以及斯图垂不朽兮又歌曰茫茫海宇莫大器兮我君我相劳奠置兮八荒虽逺一览既兮岂曰徒然寓深意兮详于中域宻内治兮畧彼要荒别外裔兮于此可见经济具兮先天下忧分内事兮推以为治运掌易兮寳哉斯图勿轻视兮

　　悯已赋

　　慨余生之屯剥兮耿兀坐而踌蹰念心事之多暌兮漫弹铗而长吁昔余既有此生兮承鞠训于严慈蹈忠信以为履兮纫蕙兰以为衣悲昊苍之弗吊兮降荼毒于冲人叩辜愆而无所兮何天髙而地深痛终天之永隔兮抱氷炭而莫言濒九死而一苏兮幸微息之仅延岁冉冉其不居兮倐寒暑之屡催纷人事之沓至兮慨门户之就衰思继述之维艰兮恐余力有不任航一苇于巨川兮葢淼淼兮其无津既不能佣力为工贾兮又不能为胼胝之黔黎诵遗书而自誓兮谓立身其在斯鞭驽钝而疾驱兮勤朝夕而靡遑窥百氏之浩瀚兮泝千古之茫茫自余既粗有知兮妄意青云之可易致欲自见于明时兮绍箕裘之遗绪应宾兴而歌鹿鸣兮遂观光于帝都奄长风而北征兮陪羣英而并趋呈琅玕而呌阊阖兮欲厕夫重瞳之一彀何造物之戏人兮嗟一败而莫救期鹏抟而鳯骞兮乃鹢退而蠖伏谓容与而翱翔兮乃颠踬而踯躅岂得丧之难必兮亦胜负之靡常意樗栎之庸材兮固难以登夫庙廊悯素志之既违兮恒偃蹇而悲穷何余心之褊迫兮葢凛乎其不自容忳抑郁其凭中兮抱耿耿而莫语匪敢怨尤乎天人兮恐年岁之不吾与亦知夫古人所贵无闷兮几抑制而罔措岂功名之诱人兮非排遣之能去怅闗山之迢逓兮瞻白云之飞飞梦青鹗之彩服兮奉晨昏于慈闱既通塞之有时兮亦何事乎栖栖寻旧业以藏修兮不有先人之弊庐舒长笑而去国兮驾扁舟而南适恐江山之笑人兮何去之匆匆而返之寂寂守田园而穷处兮仰君门于九天悼初志之牢落兮徒掩抑于逝川惧孤陋之莫进兮来卒业于成均皷箧笥而逰歌兮叨列天下之俊英何誾誾而秩秩兮葢于是而得乎大观嗟余身之渺渺兮愧望洋而永叹惟九稼而不一获兮岂无若人之淹留顾凉薄之何能兮乃冀朝种而夕收返内省之甚歉兮莽荆榛之荒翳望修途之无涯兮奚一蹴之可至水悠悠而东驰兮日浏浏而西翥徃者既不可追兮姑再图夫后举秉此志而弗怠兮何金石之为坚誓将以逺到兮宁惧夫九折之摧吾辕谓玄化之杳冥兮固穷逹之难占委吾生于大顺兮置欣戚于自然噫嘘嘻天生我兮谓何天抑我兮谓何有弛斯张兮理固不爽来不可拒兮去不可戈居易俟命兮君子所多贞途安履兮不激不阿冥行妄趋兮此理则那韶郑迭奏兮孰察贞讹明明在上兮求无我詑黾勉终岁兮惜此逝波优哉游哉兮聊以永歌

　　风雨阻归舟赋

　　忽乎其骤至也如狂澜惊涛逆走横击千兵万马奋迅驰突阗阗雷声扬威怒赫飘忽淜滂挥霍叱吸撼谷振山搙木■〈戚〉石寒日无辉黯惨将匿同云四兴弥滂濩宻急雨如注炮冲矢集白浪汹腾回波荡潏孤楫轩举抑退偃侧惶惑错遽莫进咫尺率水浒而安之聊静坐以少息谓恬霁于移时乃颠冥于终夕张余威而未杀斗猛势其尤力嗟乎我归自东如鸟倦翼中心忉忉忧思何极恨缩地之未能欲兼程而并日何天意之无知假风雨以横逆言念故庐甚迩匪逖怅怅白云千里斯隔郁如其焚我心恐衋莫能奋飞袖手无策拥寒衾以孤吟兮羌睫泪之欲滴仰玄穹而长叹兮惟神明其鉴识

　　龙洲介寿赋

　　龙洲翁宦游四方归老故乡山焉徘徊水焉徜徉付名利于不竞乐子姓以成行乃屠维大荒落之仲春兮会四阳而独盛占大壮以利贞兮配夹锺而律应实惟中和之令节兮纷庶物以凭生皇览揆于初度兮乃是月而降生繄天生人之不无意兮顾得之以为寿征韪花甲之几周兮羌复遇夫兹晨于时震木之位鹑首之躔发灵吐祥焕彩炳烻少微歘其■〈火朗〉耀兮南极炫其■〈火芒〉熛耿聮辉而并灿兮腾爚炜于层霄祥光炳其下烛兮瑞气霭其盈庭吐光曜以绵亘兮垂景艶之忻忻乃辟玳筵之翼翼兮萃嘉宾之至止日既吉而辰良兮寿域开而宴喜缭青云以为屋兮舒绛霞以为茵曳翠幄之幨幨兮扬惠风以氤氲建雄虹之彩烛兮五色杂而华敷爇沉檀之冉冉兮排玉户而袭金铺挽天河以为浆兮倾斗柄以为杓指南山以作案兮■〈奭斗〉北海以为醪乃有曼倩献桃麻姑劈脯俨鹤鹿以成行兮纷驯扰而仪舞叱宓妃而鼓瑟兮挥秦女而吹箫容成趋跄为余度曲兮王母欣然而弹琅璈羌仙韶之并奏兮凌天风以径度隔人世之风尘兮又何羡乎琼洲与瑶圃繄献酬之既洽兮纷屡舞之僛僛何笑言之孔乐兮缀明月而成辞齐捧觞而上寿兮致殷勤而有述究长生之有要兮审一气之和徳发金匮之珍诀兮抽石室之玄英曰吾惟不劳形而摇精兮保神明之清澄吾不能吸日月之光华兮飱沆瀣之精醇虚以为受兮静以自存岂必絶人而独立兮效羽人之长生荷至言之觉迷兮举忻然而有得再捧觞以致谢兮忽不觉有词之成什乃歌曰曲正扬兮酒未终兮持此清酤寿此翁兮愿公之寿同太公兮翁亦载歌曰惟众君子善祝兮惟余耄荒惭恧兮荷我后王贻我榖兮仰惟灵修锡我福兮顾兹优游何不足兮于是众客陶然既乐頺然就醉携扶而归尤觉香风之飘袂也

　　贪鼠赋

　　正徳庚午十月十九日余归自海宁买舟长安舟人畜一鸡甚驯夜半为鼠啮死捕而棰杀之明早烹而食焉有感其事濡毫作赋此
　　有鸡雏舟子所惜饮啄以时不惧不逼昼而出嬉宵栖于樊虽警晓之未能亦啄粒之靡闲中夜祟作鼠闯其穴啮颈及足挦毛洒血急起赴之已无济矣发而视之全然毙矣索此窃者寂然逝矣废鸡而叹黙坐以俟有物蔌蔌于樊之里起而烛之则向之鼠睥睨睢盱欲举鸡去急窒其穴一捕而获虽有捷足莫克走脱于是按张汤之法律奋季龙之毒手决胁溃肠碎骨裂首剥之烹之入舟子之口呜呼噫嘻余尝闻之物之甚狡莫与鼠匹昼伏夜动善避巧匿苏骇其黠卢叹其剧尔雅所载品类靡一或舞端门或穴神丘名鼫者诗人所刺托社者齐相所忧是鼠之巧物莫与侔斯独何为遗是祸尤抑余闻之神龙天飞变化乃全童子狎之有欲则然雀以食罗鱼以饵误蛾以明而见焚猩以酒而致仆凡物殒生孰匪欲故今是鼠欲窃食以肥身而身翻为人之所食也矜小智以掩人之莫觉而不虞为人之所识蹈危机而罔测临利害而弗避也为口腹以丧躯则亦恶在其为智也究物性之致然兮因亦贪之为害也抽余思而作赋兮用以示夫人之戒也

　　修徳应天赋（有疏不果进）

　　谨奏为慎修省以弭天变事臣惟人君一身与天地相为流通人事感于下则天道应于上是故君以五事天以庻征休咎之殊灾祥之异皆由于君公卿百执事不得而与焉是以人君之尊实与天地叅其行事诚不可不谨斯理断断有不诬者伏覩今岁夏秋之间京师淫雨为虐引月浃旬天时郁蒸人多疾病米价涌贵饥民嗷嗷田禾将登渐有浥烂盗贼生发行旅艰难臣又闻淮济一带以至山东水灾尤甚至苏松地方则又亢旱车戽不及田禾焦枯臣闻至治之世风不鸣条雨不破块阴阳以正寒暑以时茍非盛时则有愆阴伏阳凄风苦雨恭惟皇帝陛下宅心中正律已谦恭圣徳日新王化旁达是宜天心上格休征毕来而今也其应如此然灾不虚生必由人召窃恐陛下所以格天者容或尚有未尽必有所以致之故天以是示告必欲陛下之全尽乎臣闻皇者遇灾则増修其道帝者遇灾则増修其徳王者遇灾则增修其政盖自古帝王虽已明圣无可瑕疵然其遇天变也未尝敢谓不由已致益加修省此其所以益明益圣天心慰恱转灾为祥伏愿陛下以古帝王为师恪谨天灾増修徳政求所未尽者而必尽之以仰塞天心则灾变之弭可不旋踵矣臣以陋劣滥竽词垣虽曰文字之司实有献纳之寄輙敢效古人律赋一通名曰修徳应天赋仰尘睿览谨随本献上干冒天威无任惶悚待罪之至为此具本亲赍谨具奏闻
　　天人甚迩感应孔明天心主于仁爱君道主于敬诚故彼之所以示我者毎急于几之发见则吾之所以奉之者当速于事之改更臣尝上稽洪范庻征之畴旁参汉史五行之志知休咎之来也无端由善恶之感也则异君道修于下则瑞为之臻人事失于此则变从而至虽有参错而不齐无非谴告之至意故惕然知惧者乃明主之所为冥然不恤者乃庸君之所事臣请即今日庶征之应稽上天谴告之心维兹夏令之既毕正当秋令之渐深其为气也严凝而凄凛其为色也爽皑而晶荧百榖为之结实万寳相将告成而乃土泉湿蒸淫雨滂沛盖已涉乎夏秋亦几易乎朔晦屏翳骄而转肆羲和欝而潜退嗟后土之难干悯禾头之生穟沟塍满溢窭人生理以维艰墙壁颓穿客子宵兴而不寐臣闻阴雨为小人蒙蔽之象温燠为人君寛大之恩故刑诛清肃则候气自正邪佞屏黜则阳徳大明是其无感弗应诚若响之随声恭惟皇帝陛下克敬克诚作肃作乂即圣徳之无疵固与天心而相契然而休征未臻咎征荐至虽天意未可以测知在圣明岂宜其有是若云天之仁爱告毎急于几微则考之当今亦或可言其一二臣敢不避诛夷之罪用输蝼蚁之忠意者憸壬容有在侧而逺佞之志渐以中阻元恶未即显戮而讨罪之律渐以弗公忠谏未必从而聴言之意渐有所厪正论未即用而任贤之意渐有不终施恩未遑而政之措也与纶音而有异役民太滥而仁之着也与初时而不同至明容有所未烛下情容有所未通心之所主或有出于意见之私念之所加或有戾乎道义之正躬行之实或缺具文之美徒胜是皆不能悉纯乎天故足以为感召之证若曰不系于斯则何为而有是应方今闾阎愁困于饥馁盗贼充斥于郊圻商贾被其刼掠官司不能抚绥方值秋成之有望复遭霖雨而害之窃惟陛下徳音屡布固已切切于爱民视朝不违亦既拳拳于治理顾民隐之若兹谅圣心之所注惟夫国是当断而未断善政当举而未举旦夕无将顺之人左右多阻尼之弊亦或似乎蔽蒙亦或同乎怠豫且夫天之爱民也切则警之不得不速君之奉天也恪则思之不可不周故不敢谓一善已足以举其槩恒恐一失皆足以致其尤臣尝即感应之显明畧类象之拘泥休之应也恒艰其全咎之感也毎见其易故屡事善矣而休征未保其类从一事失焉而咎征或得以错至必若案图而泥文是为慢天而自恕如曰此事得而此咎之应乃数之或然彼善尽而彼休之违非我之所致殊不知灾之示下毎苦于妨时则稽之于畴岂能以相值固当合之以省厥愆不可分之以求其类茍即舛错以为辞拒人言以自讳则人主终无警惧之时上天不白谴告之意所以汉儒穿凿甚失箕畴之微旨是故善言天者必不拘其迹诚事天者必当返其躬视上天庶征之休咎悉由吾一气之流通恐惧修省秉诚心于渊黙消伏感召达精意于昊穹留神于万几之烦致勉乎五事之徳事有所当举断之以必行义有所当从主之以不惑用舎刑赏一毫不徇乎私号令政教百事必责乎实究民隐而俾无壅蔽沛德意而务无阻阨夫方其始也既有以拂人心而召乎灾沴洎其定也即可以回天意而致乎祥祯盖谨之又谨德政既无所戾则以和召和休嘉自无不臻将见四时正而品彚以育三光全而泰阶以平四海戴之为圣主万世仰之为明君小臣至陋深怀葵藿之诚陛下至仁不罪斐狂之士知土壤固无禆乎崇高谅沧溟岂独辞乎琐细辄敢为古人声律之文罄臣子责难之义盖因事献纳乃侍从之当然以文箴规类百工之执艺愚诚必于尽披拙直初无所忌虽词之謭謭视古作以独惭而意之区区较昔贤而无异惟仰槩于渊衷庶少禆于圣治

　　别知赋

　　何予心之无聊兮羌忽忽如有遗匪怀禄而靡释兮乃独怅怅而弗怡予昔有志于泛爱兮谓倾盖犹知心何人心之险幽兮迨山高而海深繄自信而靡顾兮几颠踣而阨穷纷栩栩以相逐兮孰有能谅予之愚衷孔圣所贵乎无闷兮在予心其何疚岁冉冉其不居兮恐姱名之日仆嗟夫子之何谓兮曰予心之靡他予亦未敢自谓其必然兮顾夫子之与我共励志于进修兮勤相予之不能羌穷探而力绍兮尚坠绪之大振指迷途以并驱兮谓千古其一时追逸轨而莫及兮顾蹇钝而已疲窥末光于德邻兮资辅仁之丽泽感夫子之巨诲兮皦此心其如日谓因依以没齿兮奉周旋以绸缪何此会之弗可常兮遄欲别而莫留呼天龙而为驾兮逝褰裳而去兹遡长风以遐征兮指故山以为期掩衡门以索居兮羌毕志乎初服奉教言之孔明兮期报君以不辱念夫子之悃款兮即欲去而盘桓出都门以悄悄兮感云龙而永叹鸟孤飞而嗷嗷兮兽失羣而悲鸣伊物类且有然兮顾若为乎予情乱曰春江兮水深春草兮愁人靡靡兮长路望望兮云岑渺怀人兮何极浩离思兮难任倘不我兮遐遗时惠我兮徽音文

　　简集巻八

　　●钦定四库全书

　　文简集巻九

　　（明）孙承恩 撰

　　○赋

　　黄洲赋

　　太守崇仁吴侯以黄洲自号人惟知其以地名故而未喻其志之芳洁也余为作赋曰夫何一美人兮羌洁清而好修抱昭质与姱节兮懐耿介而靡俦裁朝霞以为衣兮缀明月而为裾服芳馨以自珍兮意澹静而自舒繄大江之西逝兮为巴山之故区有地曰黄洲兮实美人之所居何巨浸之沆漭兮见沃壤之恢恢郁原隰之膴膴兮又羣山之四围风气宛其萃止兮既清旷而又窈深何美人之自得兮寄超世之遐心缭白云以为垣兮接层波而为砌既滋兰而树蕙兮又植荃而艺芷把琼枝以自玩兮浥沆瀣以自娱太和与逰兮澹泊为徒絙空桑之素弦兮亦陈编之是理何太音之寥寥兮感千古而有以时扁舟以独诣兮寻白鸥之芳盟喜鱼鸟之弗我猜兮羌驯扰而不惊采苹花以作脯兮汲清流以荐觞歌沧浪之遗歌兮咏蒹葭白露之章举世汩汩于荣华兮嗟利区之扰扰顾趣尚之靡同兮孰与玩此芳草轶埃壒而上征兮岂能溷其氷襟思古人而莫见兮蹇独劳乎寸心夫岂傲世以自异兮诚不忍易志而改度惟昭昭之未渝兮恐不及前修之踵武皇有训其孔灼兮睠大义之谓何维出处之有异兮亦惟蹈素履而靡它秉此志之冲冲兮繄髙情之未衰及吾行之未逺兮缅故乡而永懐人间富贵真露电兮诚何足以把玩彼贸贸以没齿兮岂直髙人之一粲惟人情之易溺兮纷此蔽之莫祛竞自诧以为能兮乃独谓其为已迂蹇余生之僻固兮仰洁芳而兴慕恐美人之我违兮倐岁月之云暮鼓余楫之斾斾兮拂余袂之翩翩从美人于洲中兮聊优游以忘年

　　后黄洲赋

　　余既赋黄洲颇见主人志操主人曰侈矣而余之意则犹有未尽也再为赋曰
　　黄洲老仙寄逺兴于云天羌特立而寡和爰托号以自宣客有问曰葢闻居岩处穴者未覩乎通都蔽席隠茅者未识乎大厦诚以溺近者不可言逺志小者难以语大故神龙遭蝘蜓之侮鹍鹏罹斥鷃之讥岂惟赋形之有异亦乃为识之不齐吾不意以先生之轩豁博大而顾为是之拘拘也渺茫瀛海厥有十洲维真仙之所居咸翳鳯而骖虬伟先生之絶尘眇八极而天逰厯汗漫而无际叅翱翔而与俦何依依于故常睠兹土之淹留堪舆有灵境名胜有遗迹繄焯异于人间非偻指而可悉陟紫霞而仰文公之懿范闻赤壁而思周郎之竒勋嗟桑落之千年邈烂船之几春伍以胥传蔡以瑁著名鹦鹉者兴志士之悲表琵琶者堕迁客之泪斯皆图记之攸载抑亦耳目之所详岂若兹土之卑卑实吾闻之未尝吾意先生胸襟之空洞度量之渊永迭泰华兮千寻呑云梦兮万顷何此洲之区区足以当先生之一哂也老仙曰吁子言已迂凡子所陈我曷敢居吾闻天下事贵其真名必以实若诞而诬乃道之贼故君子无溢美无侈情趣卑溺近者既余心之所鄙抗名傲世者亦余心之所憎维吴之先世居兹里繄死徙之弗迁睠宗族之萃止洲何名兮此黄土脉腴兮色中央田可耕兮水可湘庸讵谓兮非乐邦地以人而名胜在古今其固尔岂开辟之肇初即焯异其若此维兹土之虽隘乐民风之孔淳地何能以美余顾显之之在人且吾闻乐乐自生礼不忘本茍兹义之有合又何必髙譬而逺引婴世故而靡释惊岁月之屡徂怅道路之阻修望白云之可呼抚倦逰之将归永毕志乎初服庶敬恭兮不替瞻桑梓兮在目不然则君子固将志在天下心存九州岛顾予虽蹇滞而执迷诚亦何取于此洲言已客去老仙俯几而歌曰黄之洲兮吾有庐蔽灌莽兮俯清漪繄阻越兮谁与居江水来兮没吾故扉吾有庐兮黄之洲卫不祥兮神庇休繄阻越兮邈悠悠嗟猿鹤兮无怨尤羌归来兮弗久留

　　又后黄洲赋

　　余既两赋黄洲辞虽陋劣而于先生之髙情雅致自谓颇得一二焉客有言曰子亦尝究黄洲矣乎维黄洲故有出相之谶矣先生抱公辅之器实足当之子宜以是为先生赋斯得其实而惜乎莫之及也且子言乃隠处事非用世者之所宜也是虽蔓延多辞岂先生所嘉耶余笑曰固哉斯言若是乎人之志趣之靡同也子试以先生为何如人也先生所存固非浅薄所能识然尝侍其论议庶几道徳之士也志道徳者功名不足以累其心而乃区区以爵位言不亦为先生渎哉即如子言吾恐先生之不恱也滋甚客曰虽然试为赋之余曰唯唯纷吾行而逺逰兮眇浩荡其焉徃遵大江而西迈兮得崇仁之奥壤弭节南阜之野酾酒栾巴之祠勘紫玄之幽幽跻芙蓉之巍巍庶几犹有所谓神仙者乎有潴渊然有洲突然民居若屯栋接甍连而复有石梁当震之隅揖父老问曰此非秦皇帝之所驱者耶胡为乎其在兹也父老曰嘻子言毋易厥惟有灵吾为子语尝闻古老相传是桥兴则地出名相稽之徃昔屡有征矣地灵人杰厥祥呈矣名胜相望驰休声矣盛衰迭寻几废兴矣兹惟其时际盛明矣且子独不覩乎巍巍重重隠隠隆隆长鲸卧波修霓横空彼其破浑茫凌空阔纷鱼龙之惊奔委波涛之宁帖地祗献绩川后効能启大壮之自天匪绵力之系人吾意当有贤者出建功策勲以际昌辰乎余骇曰有是哉是气数然欤抑风水之说然欤抑事有偶逢而适遇者欤吾闻天地之运有开必先故社鸣而贤人生河清而圣人出亦彰彰矣推之于此其理固有相类者欤然若所谓屡有征者余实未喻敢请其畧以廓蒙蔽父老曰是更仆不可尽也姑语子以其尤者宋有晏殊氏刚峻且文好贤爱士为时名臣伟哉荆公道拟经济比迹伊周志三代治有罗点氏学优行恭淳熈之间践华陟崇是或逺在一郡近见一邑固孕灵之自兹乃届期而一出者也呜呼噫嘻是则然矣然吾所惑者语多传疑事或傅会今之不能逮古犹面之不能及背桥之于人其时世之先后或相驰而或相值古老既无所传简策亦无所记乃臆度其必然则若之见固无异即梦以为真而余之问亦何殊按图而索骥也于是父老黙无以对余亦思之弗得神倦就寐梦一丈夫变幻晦冥缁衣玄冠有伟其形呼余言曰余黄洲之神也维兹地兆生贤久矣然气之盛也不数而贤之生也实艰所谓名世者甚靳靳也而彼之所述又何其卑耶就而论之莫若王氏之盛然以学术乱天下为宋室祸则其相业何如也而谓兹地钟灵毓秀在于是不亦重辱哉且君子亦惟求其实何如耳不惟其实而区区以位言则陋矣子亦不闻耶有元中叶尝出一人矣曰吴草庐氏实以儒者之正学为孔孟之的嗣其名位虽非晏王之伦而其徳业则固伊周之类矣自后寥寥且二百余年若甚惜而固秘者久蓄之余今又发于其裔矣而独不知耶子亦盍于其人论其所存而要其所至茍有至焉则犹足以验昔言而重兹邦嫓前修而益圣世而乃拘拘于徃者之究不甚泥哉余载拜谢教曰噫嘻是矣彼有颀然而长志端而神昌挺然而介刚好修而洁芳郁乎其文章以黄洲自号者非其人耶神顾而笑余亦惊觉爰笔以记呜呼异哉

　　冬庵赋

　　润城之南膴膴芳甸万子结庐而冬庵是扁客有问者曰四时运行岁功以成暄寒异候系人戚欣先生何居而庵以冬名意者厌暄喜寒兹为异于人耶万子曰达人大观何欣何戚若兹之云未覩其赜子其不知请观之易客曰若是则广矣备矣逺矣邃矣精取义矣难测议矣贱子不敏请绎其似夫何兹室之幽邃兮既便娟而又窈深天地肃其凄凛兮庭户閴其无人余洁清以姱美兮羌退伏而独处泊乎与泰初而无邻兮蹇逍遥而容与袖冻手于风檐兮捻疎髭于霜晨索美人以共笑兮对白雪而孤吟诵羲父之遗经兮究乾坤之奥理覩万物之收藏兮感吾心而有以谢繁华于摇落兮羌结实以归根繄贞固而弗渝兮于以得夫性命之真守一静于羣纷兮存一诚于众伪仰先哲之明训兮聊优游以卒岁

　　吊岳武穆赋

　　愧余生之后古之人兮抚遗事而伤咨吊英雄于既徃兮惟将军之尤悲昔宋徳之既否兮值强敌之跳梁嗟世主之庸惑兮矧相臣之弗臧臣不有其君兮子亦不有其父忍戴天之大仇兮肆安居而弗顾彼庙堂之何心兮何将军之独勤誓毕力以报国兮身百战之经营战郾城而大捷兮信军声之破竹震毡裘而褫魄兮宛恢复之在目厄谗邪之抑制兮奉君命以班师凛擅留之不可兮功垂成而就隳仰苍天而恸哭兮天无耳而不闻悲灵修之莫余知兮欲控诉而无门骥望长途而欲骋兮乃烹之于中路豪鹰侧目于清霄兮绦笼絷而甚固日暧暧而西翥兮时靡靡而过中嗟英雄之一死兮慨机会之不可以再逢虽天意之或然兮亦将军之咎也岂不闻将在军兮君命有所不受也坚前志而弗移兮羌有进而无退也权轻重以处之兮宁自受夫不讳也宣至诚以自奋兮仗大义而长驱伸皇威于雷震兮扫幕南而空之捣厥黄龙兮井湮而木刋雪九庙之仇耻兮见司隶之衣冠挈故物以尽复兮报明明之天子归伏阙以衔哀兮沥血诚而祈死顾伟节之如斯兮或君恩之所寛也纵罹辜而受戮兮亦将军之所甘也委薄躯以効主兮乃将军之素心知吾事之既毕兮何一死之足云舒神人之痛愤兮留英烈于万世羌虽死其犹生兮可含笑而入地理固有用权以济事兮乃君子之所多胡効小顺以自阻兮致大功之蹉跎彼狂蛊之弗思兮固不暇夫深责吾独惜夫将军兮抱遗憾而不释访孤坟于湖濵兮渺幽懐之绵绵纾情辞而一吊兮酹宿草之寒烟羌英爽兮知不知谓余言兮然匪然

　　后别知赋

　　夫何天日之凄厉兮岁忽届此凛冬玄云渰渰以布濩兮原野閴其多风舟人告余以吉日兮翩余袂乎吾将逝懐氷蘗以为羞兮杂申椒以为糒岁昔甲戌之南骛兮指故山以欣欣懐友生而恋恋兮尚凄恻而弗禁矧兹与二三子之阔违兮复背乡而去邑顾余情之若为兮独悹悹其莫释吁嗟末世之溷浊兮竞佻獧以自贤猖冶妖之淫狐兮子都掩抑而弗妍蹇余生之颛颛兮抱迂拙而不知去莫或谅余之濩落兮惟二三子之我与沕渊潜以僻处兮寄遐情于逝波安淡泊而靡余厌兮同衡门之咏歌羌穷居之足娱兮余将终此而无悔何前瞻而后顾兮触余心而多慨纷总总其忧集兮余岂乐为此故也旷慈闱之晨昏兮忍而不能措也昔余有志于千古兮指前修以作则屯中道而邅逥兮恐令名之不植曰不仕无义兮懐依依而靡宁茍抱质以勉进兮或将来之有明余既采杜蘅以充帏兮又薜茘之盈撷将以遗夫美人兮致情愫以永结女嬃要余以慎重兮盍从巫咸而讯之巫咸陟而靡降兮世怅怅而谁稽余令猿鹤以共策兮猿鹤告余以不可曰时俗之迫阨兮顾兹行之或左抱余迂拙以自试兮恐枘凿之宜然子诚欲丐夫济兮思刓方以为圎余讵不谅兹兮羌微衷之故在余诚鄙庸而靡似兮忍以禄位而自械信吾志以无疑兮依前修以节中置得失于自然兮讵媕婀以为容余兢惕而惭恧兮惟浅薄之靡济纷羣龙之满朝兮顾颛颛之何恃铸柔铅以为剑兮束葭苇以为楹不审已以自度兮将颠殒而莫任道贵黾勉兮余其敢摧頺而自画碔终不可使为珵兮俟颠殒其奚益吾与猿鹤共要兮洎松菊使为盟曰吾行之不逺兮保姱节以坚贞繄二三子之共鉴兮谅斯言之靡措叅追逐以无由兮独临风而延伫乱曰维吾行兮合散固无常期与子别兮又何叹息而増欷岁忽忽其遒尽兮恐流光之弗居其各崇尔徳兮庶以究将来之所基

　　留都翰林六植赋

　　六植赋赋六植也赋栢赋桂赋竹赋桐赋槐赋桑院中之植不特六六者植之美也余来摄篆既五阅月人事之酬酢已稀又无簿书之烦长日暇甚览物触兴各得短赋一首虽辞旨浅拙无禆于理道然视博奕不无犹贤抑托物比类风人之义所不废焉辄存之以贻同志且备院中故事云
　　双栢
　　夫何双柏之夭矫兮羌不知植之岁年匪移根于新甫兮则分种于岱岳之巅当词林之清切兮亦致身之得地繄盘踞之髙爽兮宁羡夫秦封之贵挺长材兮既瑰竒森秀叶兮又纷披结珊瑚而缀实莹琥珀而流脂承日华于清曙兮接云气于中天浮沆瀣之湛湛兮沐灵雨之涓涓迸孤根兮金石摧郁老干兮排风雷恍双虬之蜿蜒兮当白昼而不垂固造化之锺秀兮有神祗之护翊殿羣植以后凋兮压众卉而莫匹彼其贞气毅色似诤臣拂士懐蹇谔而无阿柔也髙标雅操似幽人介士之贞洁而靡求也傲厯氷霜似苏属国之抗节威武莫得而屈辱脱落夭妍似孤竹君之制行而不可凂以尘俗若其凝重端庄者又似夫伟人元夫拱立正视而威仪之严肃也挹众美以凝徳兮独仰止而敛袵乗一气之深培兮阅千秋而无尽守玄穆以静处兮抱贞素而靡渝养材具以大成兮将为明时之所需
　　双桂
　　曰此有双桂兮本幽谷之灵根抱风霜之雅洁兮禀乾坤之清芬羌移植之何时兮临玉署之轩墀曽敷荣之几见兮遽荒秽而莫治有瓦砾之硗确兮又蔓草之纠纒根拳曲以弗舒兮色惨顇以弗妍无条柯之掩霭兮又何宻叶之蒙翳杂果臝蟏蛸以并居兮鸟雀过而弗视肆弃置以弗惜兮将生理之日戕乃摧薪之弗逺兮又何秀发之可望（叶）日余见之而悲兮嗟尔生之何瘁也岂尔材之固然兮乃遏抑尔诚亦何以自遂也敛英华而莫见兮抱闇闇以终年顾异质之何有兮谢桃李之嫣然命仆夫以从事兮挥钱镈以芟夷屏瓦砾与蔓草兮畚丰壤以厚培汲清泉以日沃兮水土浃而流膏日欣欣以改色兮似谢余以幸遭繄雨露之旁施兮乃承藉之有地也发天香与秀色兮余诚为尔冀也维摧残则易兮而长养之孔艰吾亦讵能为尔必兮顾余力之既殚嗟物理之有亨屯兮岂独尔植之为然思夫天人之际兮感余心而永叹
　　丛竹
　　维此亭侧有丛竹兮贞干扶疎挺苍玉兮浓阴蒙茸团繁緑兮夕荫明月影朝旭兮凝霏泫露如膏沐兮凉飙徐来声簌簌兮涤除尘氛解郁燠兮泠然中襟清可掬兮不如凡葩衒纷郁兮维此劲坚抱贞肃兮岁寒靡凋异羣木兮日暮佳人倚空谷兮闇然洁修岂不尔淑兮人亦有言疗士俗兮讵必渭川兹岂不足兮有懐王猷先得所欲兮我时亭中坐幽独兮顾瞻猗猗醒心目兮言念君子咏淇澳兮比徳匪玩尚自朂兮
　　孤桐
　　有桐特生兮墙之阴既修直兮又郁森敷浓阴而四垂兮耸乔柯之几寻墙之阴兮窅而僻翳蓬蒿兮填瓦砾尘坌积以四塞兮又狐鼠之冲斥嗟嗟尔桐之何为兮乃生于兹地也杂榉栁与樗栎兮尔岂若是类也后皇锡尔以良质兮既材且珍充虞廷之贡兮备韶乐之瑟琴匪托根于苍厓兮则擢秀于泫溪映朝阳之菶菶兮实鸾鳯之攸栖物与地而两称兮顾造物之所私嗟嗟乎尔桐兮何独偃蹇而在兹岂玄化之莫凭兮信物理之乖舛嗟嗟尔桐之虚生兮辜厥美于弗显玉之堂兮虚以敞有崇台兮萃萧爽风日清美兮尘嚣靡侵是惟宜尔处兮藉土脉之厚深吾欲徙尔以植兹兮顾人力有不任吾诚莫为之所兮徒仰睇而沉吟
　　独槐
　　爰有嘉木虚星之精柔条春敷宻叶夏荣挺扶疎以独秀乃孤蹇而无朋未縁结根于文陛亦既耸望于词林冉冉猗猗郁郁亭亭惊兎目之初见又鼠耳之倐更严翠幄之髙张讶碧云之久凝无延袤之庇亩亦婆娑之荫庭被朝烟以暂暝漏夕阳之微明来闗闗之鸟语隠嘒嘒之蝉声青虫并悬而吐丝赤蚁縁柯而漫行韵凉飔于清昼祛热毒于炎蒸鑚燧时而致用守宫诞而莫征我有幽轩棐几洁清时来燕居神舒志宁抚嘉植以流憩亦商歌而独行无取士师之聴讼思得友生以谈经玩金葩之毶毶揽瑶实之青青繄物生之何知闗人事之多情彼有感时序而骛进取吾将勤服食以制颓龄
　　两桑
　　有猗者桑彼墙阿托根得地郁婀娜雨濡露泽发生茂卑身蔓条阴庇覆南风吹吹叶沃若缀玄椹兮又鲜渥供蚕事兮弦琴瑟嗟兹二用惟汝徳弗余微眇倘有取毕身殚才为君许

　　文简集巻九

　　●钦定四库全书

　　文简集巻十

　　（明）孙承恩 撰

　　○赋

　　南征赋

　　惟皇明之十叶兮新天子膺寳厯以龙飞明徳光乎列圣兮鸿恩畅乎九围缅彼交趾实惟炎荒遵王灵于一统谨职贡于殊疆繄兼囿而并育兮溥皇仁于一视降纶綍以宠锡兮乃询谋而选使媿薄劣之无似兮托近侍于阙庭何承乏以冐滥兮奉涣命而凌兢岁敦牂之仲秋兮爰发轫而云迈奄万里以孤征兮指云山而慷慨吾斥蜚亷以先驱兮令屏翳以洒涂结彩蜺以为缨兮树青鸾以为舆冠切云之岌岌兮佩璁珩之锵锵拥雄剑以激烈兮心灼烁而四扬泛浩渺兮越阻深走陂陀兮歴﨑嵚天风肃其媵余兮又时旸之赫临岂神监之在兹兮顾佑勤而棐忱涉歴乎江山之大兮周流乎宇宙之半廓耳目之嵬琐兮葢于是而得乎大观吊徃哲之遗迹兮览前代之故墟时婴心以激烈兮亦感叹而欷歔过都邑以歴览兮每观风而问俗余诚不及古人兮歌皇华以自恧心摇摇其靡定兮念前途之邈悠羲娥倐其沦代兮悲节序之弗留天惨惨其无色兮云黯黯其欲雨覩草木之摇落兮惊岁华之云暮玄猿苍兕纷其成羣兮鼪鼯向余以啸号荆榛郁其眯目兮閴原野之萧条冒寒霏以晨骛兮戴明星而宵驰余岂不知自爱兮顾王事之靡稽蔑倒景兮御长风乗玄冥兮遡鸿蒙廓荡荡其无际兮乃今见乎寰中惊使节之炜煌兮谓自天而下坠覩逺人之骏奔兮见王化之无外天莽莽以无极兮路行行而未遒忽吾及夫南徼兮暂弭节乎此州睠土俗之遐絶兮乱山莽其纠纷瞻斗柄于直北兮恍羲驭之可扪夕惕若以自厉兮懐氷蘗以弥坚谅中情之端洁兮何非妄之能干惟使事之靡易兮矧驰驱于絶域羌海立以山动兮冀増光于上国懐先哲之令仪兮岂薄劣之所任览典籍之攸载兮固有槩于余心伟子卿之大节兮仰士燮之清风传却姬以自洁兮陈谕夷以致从曰臣职之固然兮尚黾勉以为则繄兹行之多违兮睠逺道之孔棘纷讹言之屡变兮（传交中事多不同者）羌欲信而莫凭淹兹留以渉旬兮使余心之怦怦繄犬马之恋主兮望君门于九天旷慈闱之定省兮仰托意于穹玄顾王事之靡盬兮尚言归之未涯睇行云以长啸兮临北风而兴嗟念去国以万里兮神恍恍而弗宁渺不知吾身之在兹兮心忽忽而自惊坐白日以成痴兮踪履起而彷徨夜迢迢而弗寐兮独展转而达明（叶茫）辞曰尧封浩荡极坤舆兮圣徳含洪溥涵濡兮有懐氷兢臣职供兮靡嗟于役効匪躬兮顾兹多艰忧心忡兮懐忠履信惟我师兮抱此以徃复何疑兮

　　北归赋

　　月孟陬以日吉兮反南旌以言旋振余袂之轻矫兮浩归兴之翩翩遵故道以云迈兮鼔桂楫于中流指乱山以北骛兮歴川原之悠悠羌久客以郁陶兮乃兹辰而暂怡路匪缩而若近兮情与境而俱夷于时灵雨浥尘条风布暖烟霏霏而渐薄日暧暧而犹短水树澹其鲜新兮云霞烂以辉暎对景物之熈明兮得鱼鸟之飞泳春水兮绿波春草兮蘼芜翳村村之桑麻响山山之鹧鸪呼天风于苹末兮挂髙帆之百尺何归心之飘扬兮与飞鸟而竞疾岭之北兮江之东览扬俗兮观浙风瞻帝都于日下指吴会于云中陟竒胜而靡暇兮空引领以寄情乏登髙之藻思兮媿徃来之虚经岂赏心之故违兮实王命之多惧懐兢惕而靡宁兮何能为此暇豫仰子长而莫企兮又使职之旷鳏惟裔荒之颇歴兮覩民生之孔艰览天宇之浩大兮澷萍梗之如寄兴千古之遐思兮悲百年之身世惟人情之恋土兮在穷达而则均矧屺岵之眷懐兮纷百感之萃心缅故园之芳菲兮喜归欤之及辰亟吾行之弗缓兮慰慈亲之倚门

　　荣寿赡思赋

　　读书而仕仕而得天子褒荣其亲人子之至愿也至乐也而惜也父则逝矣不及见矣人子之至恨也至痛也而幸也犹有母氏之在也于是黯然以伤跃然以喜悲弗及矣喜何能已嗟嗟陈子吾为子悲而复为子庆也乃述其意作荣寿瞻思之赋赋曰
　　遡吾宗之邈悠兮或鼻祖于黄虞仰先徳之代有兮服古训而为儒悯余生之既晚兮固寡昧与颛蒙曰未有知识兮承鞠训于慈宫昔余严亲之好修兮躬一节以清真亶一乡之善士兮甘约处于衡门更母氏之圣善兮既柔慧而贞睦相夫子以造家兮实俭勤以自朂余既诗礼之有闻兮又母教之笃至服非惠而匪躬兮佩非善而罔系何日月之弗居兮灵椿倐其早凋叩辜愆而无所兮何地厚而天髙幸慈闱之无恙兮奉修瀡于晨夕亦既黾勉而自奋兮乃策名于仕籍守官箴以罔懈兮誓一念之兢兢并休烈于俊髦兮藉天地之宠灵洪恩湛以汪濊兮辱封章之俯及腾双龙之纠纒兮灿五云之烜赫王言郑重以褒嘉兮发潜徳之幽光阶清朝之一命兮殆百世而流芳乃母氏之徽猷兮亦昭灼于里闬封称懿其显贵兮有章服之炳焕岌龙冠之烨烨兮霞帔烂其襜襜蔼庭闱之溢喜兮动髙年之色欢盼莱彩以欣欣兮心为之恱怿独悲夫严亲之弗见兮不觉涕泗之横臆彼具庆宁非愿兮顾人事之靡齐也不有慈闱之康豫兮曷慰夫寸草之私也纾孝诚以莫寓兮恒祝愿于昊苍萃胡福于母身兮享眉寿以无疆维堂构之既崇兮门阀倍其有耀严亲而有知兮亦九原而含笑繄存没之均沾兮儳焉媿此眇躬图报称之无能兮永毕力乎臣忠系曰国有令典善斯锡兮劝孝劝忠自古昔兮有美陈子克举职兮封章自天烂生色兮陈子拜稽抱兢惕兮感念存没悲喜集兮区区爱日无终极兮天鉴纯孝佑诚恻兮怡怡髙堂福履益兮曽玄鼎来纷绕膝兮我谓陈子心靡斁兮孝思维嘉人尔则兮

　　感蟋蟀赋

　　庚寅秋七月既望夜寝书斋闻蟋蟀之声惊节序之迅速念徳业之蹉跎感而作赋曰
　　当清夜之迢迢兮窅天宇之沉沉何啾啾以唧唧兮乱寒蛩之悲吟时则银河在天玉露如洗澹月流辉凉飙不起尔乃空堵暗壁幽砌闲庭非公非私自止自鸣何悲而泣何怨而诉其舒徐也何思其凄恻也何慕或独唱而无偶或相和而同声或语短而屡变或永言而尠更或更端而方浓或终章而暂停或阑珊而欲歇或羞涩而弗胜或沉思而未纵或得趣而自矜孰好汝而为娱孰叩汝而故荅孰诱汝而弗知孰督汝而靡辍孰假汝以音声之妙孰授汝以疾徐之节以时而有显晦何感而为语黙岂新愁之旋増聊旧恨之未灭溷一类而自分引百变而弗杂羌何物之善鸣兮齐万籁于一吷余时幽梦既阑宿酒全醒却虑屏思侧耳静听如窭人贫女之出其无聊如放臣去妇之吐其不平如感风木者极终天之恨如羁逆旅者切懐土之情如鼓盆者强歌而终悲如慰别者当喜而翻叹如过故都者兴黍离之欷嘘如念行役者极中宵之凄惋如抱沉疴如懐隠忧如登山临水送将归者意恋恋而莫释如辞家逺役顾娟子者语刺刺而弗休虞姬请剑而呑声韩娥当筵而敛态懐湘灵之凄清动雍门之感慨肠断山阳之笛魂销薤露之声寄恸哭于絶塞寓哀怨于胡庭非宫非征不律不吕疏数弗齐音节自会尔其乗气机之感触兮任天倪而呻吟虽知生之云晩犹喜鸣之及辰昔摧藏而未逢久泯黙其如结抱终岁之穷愁欲于兹而尽泄极抽思而弗竟愈出竒而莫穷何情事之如许兮而藐躯之能容既歴歴以分明亦切切而覼缕恍依床而近榻兮似向余而诉与感余心以掩抑兮增百年之烦忧方自念之弗暇兮顾何能为汝谋嗟乎盛时不常流光易换念余生之几何已百年之强半悲沈腰之渐怯惊潘鬓之倐变媿徳业之无成将与草木而同贯矧兹感物而摧伤置此心于氷炭抱耿耿而莫语荅悲韵而永叹欹孤枕而弗安独惺惺而达旦

　　东石赋

　　郡伯晋江黄侯别号东石余惟石有贞固之义而东者震之隅说文东动也阳气动也有生物之仁焉侯之徳以之余钦侯之为人也为作赋曰
　　猗兹石之崛起兮屹然嵥立乎天东既巉岩以矹硉兮又■〈山含〉岈而穹窿羌凭借之靡阶兮又附丽之无穷挟光晷以直上兮超埃壒而接浑茫锺造化之神秀兮禀乾坤之纯精烟霞滋其色泽兮雨露濯其光晶掲泰清以贞观兮并万象以森罗当苍龙之夭矫兮走东西之羲娥资干徳以坚贞兮秉少阳之发育泄和煦于至静兮盎生意之郁勃荫若木之华滋兮映扶桑之朝暾海色荡以滉漾兮瑞气霭其氤氲表形胜于四极兮擅秀色于千岩何盘踞之凝重兮见岩岩之具瞻拔孤标而倚日兮俨一柱以擎天亶神明之扶翊兮类化工之雕镌俯万有之嵬琐兮凛气泽之髙深通地脉于嵩岱兮又绵络乎昆仑出肤寸以为霖兮沛甘泽于八埏敛玄功于静黙兮永独立乎乾坤重曰维石之懿古所述兮易艮取象又介特兮禹贡怪石充庭实兮陨宋维异纪圣笔兮降是日繁纷载籍兮诞妄乖离孰辨质兮平泉萃竒厥志溺兮达人大观等戏剧兮岂如兹石具法式兮卓立雄峙表正直兮义贞仁泽乃全徳兮静寿固然垂无极兮

　　水竹居赋

　　友人朱君朝和别号水竹葢以居之所有也而其寓志之雅洁亦因是以见焉聊与短赋曰
　　繄若人之卜筑兮爰择胜乎江乡川原迤其逥合兮何窈深而郁苍既清流之湜湜兮有萧疎之新篁亸繁阴于阶圯兮浮澹爽于轩窓鸣禽纷其下上兮烟云浩其纵横移风月于渭曲兮分幽致于潇湘若人洵其好修兮羌信美而洁芳既员通而靡滞兮又清节之介刚谢尘喧以不染兮托意兴而徜徉玩道体于鸢鱼兮歌濯缨于沧浪葢将希踪乎淇澳而嗤彼嵇阮之徒蔑礼法以为狂者耶

　　平田赋

　　咸宁管子号平田葢取古人治心之喻心之本然无弗平也而人故弗平之呜呼生民之所以相攘相攫君子丧道败义小人殒身覆族甚之屠烂糜灭而祸及天下者厥亦何故哉夫平为恕为公为克己为安义命于道也几矣吾窃有感于管子之志也故赋之
　　维天于穆兮大道孔夷降衷于人兮靡有偏陂（叶皮）淳风既漓兮人心昧其当然作意以好恶兮任小智以自贤矫亢为髙兮怪僻为异颛颛以自诧兮而弗知于道之离斯其贤智者之过兮狃气习而莫之移也矧彼世俗之工巧兮又吾心之所悲也习狙诈以为能兮繄方寸之险巇有戈矛与荆棘兮城府深而莫窥起波涛于平陆兮设机穽于堂■〈土幻〉重溟九泉匪邃兮曽城岌嶪而匪髙纷扰扰以驰骛兮挤越人而弗顾羌是已以非人兮逞私心而嫉妒彼故为是之﨑岖兮吾惟见其弊弊也彼张弓者之何为兮亦徒自取夫困瘁也嗟嗟管子独何为兮与世俗而背驰志澹静以寛舒兮履坦坦而无疑付行藏于自然兮曽无所容吾情吾惟于道是勉兮遑于世俗而重轻下者吾弗之陵兮上者吾弗之援吾惟安吾义命兮诚不知夫人之愆立人达人兮圣有训其具在揆人心其曷异兮吾能独髙举而逺迈仰天明之莫测兮曽何较计之私顾平平之康庄兮信吾步而安之嗟嗟管子之取是兮其会道之最也我维时绎兮见义之大也天弗平兮天柱以崩地弗平兮地维以倾寒暑弗平兮岁功曷成日月弗平兮昼夜弗贞人心匪平兮亦茍免而幸生径峣崅兮败舆辐水湍急兮舟则覆置器弗平兮器欹以戕措足于平兮免蹶而伤人心弗平兮斯速咎而召殃巉岩絶壁兮势则易穷长原广漠兮旷乎四达而靡弗通峻流激湍兮不逾数里大川巨浸兮汪洋渺弥而曷可以计嗟嗟管子兮久大之业吾又乌能测其际也乱曰原田膴膴嘉谷植兮心维田矣万善出兮田焉弗治平稂莠生兮心维然矣邪慝兴兮圣人之田平复平兮以概斯民天下宁兮嗟嗟管子视以为正兮

　　嘉岭赋

　　陜之延安有嘉岭山侍御董子之居在焉因以为号按志地有范文正公遗迹董子以名法从异时勋业未可量葢有志于慕范者余贤其人重其地作短赋赠之
　　粤古雍之奥区兮萃坤舆之秀灵运游衍于无门兮突澒洞而上征缅地势之雄伟兮环四塞以为城繄神明之攸启兮岂人力之经营考分野以正墟兮映井宿之亭亭既嵚﨑以岞崿兮亦纡逥而窈冥耸形胜以峻絶兮压羣山而罕京抗清凉而枕重霞兮挟五龙以为邻森楩楠杞梓之纷敷兮藴百寳之光晶匪神灵之窟宅兮胡氤氲之是凝将造化之特厚兮肆天作而地成仰忠贤于异代兮曽兹地之是经挥椽笔以表志兮肇锡之以嘉名慨今昔于一瞬兮谓徃辙其可寻

　　春冈书屋赋

　　猗兹冈之特起兮实聮络乎嵩山既恢衍而博大兮又逶迤而屈蟠繄土脉之美厚兮迓春至而流膏青阳时以鬯达兮发草木之夭乔有斐刘子结屋其下因世徳以爰居亦灵淑之攸藉掲辛夷以为橑兮斵桂檀以为楣床有魏公之笏架挿邺侯之书条风扇其几席兮瑞霭袭乎轩窓纷百草之英郁兮又松桧之郁苍玩逰鳞兮水曲睇飞云兮林麓映隆隆之朝曦听呦呦之鸣鹿感太和之坱圠兮览品彚之芳芚仰天宇之浩浩兮同万物而欣欣咏舞雩之髙风修兰亭之禊事效寻芳于晦翁追行乐于伯子爱友良朋时同晤歌怡适琴书披歴烟萝究冈名之以春兮共敷绎其奥理惟草木烟云之华泽兮乃何谈之易易曰春为天地生物之心在天为元兮在人为仁首四序以发育兮冠四徳以真醇固君子体之以长人兮托兹名以寓意不然则冈何释于三时兮而独于春是取刘子大雅盛徳在躬涵一腔之和粹浃一气而冲融登陟庙堂柄用斯及弘沛厥施康济民物赞陶冶于大化助槖钥于洪钧葢仁风与和徳极布濩而氤氲葢将弥九州岛溥六合物无疵疠民尠夭札溥春生于不匮移化日以舒长息浇风之惨栗复太古之醇龎兹其所谓春冈耶

　　又春冈赋

　　有崇者冈厥壤沃兮维晋有山辽以邈兮太和融结互磅礴兮逶迤陂陀相聮络兮锺灵萃秀盛发育兮东皇按律惠孔渥兮生意坱圠泽渗漉兮一气氤氲镇常续兮如彼化国候烜燠兮草色花香澹氛郁兮刘子结庐枕厥麓兮棐几明凈窅深穆兮有图有书森万轴兮于焉起处养静笃兮于焉藏修达灵淑兮饮和葆真仁以为服兮后皇嘉惠大僚陟兮典司邦禁明勑罚兮义以仁出扩爱术兮煦呕斯民化玄黙兮聿昭淳风侈元徳兮兹冈之名颂无斁兮

　　吊屈原赋

　　泝汨罗而访古兮得屈大夫之遗迹舣扁舟而敬唁兮抚徃事而仰孤忠惟君臣相合之不偶兮明良不可以幸会而茍逢嗟嗟大夫生不辰兮值世道之阨穷夷跖不可以共事兮枭鸾不可以并荣嗟嗟大夫睥睨羣小之满朝兮又安望夫从容进说而君从诠狺狺于羣沸兮曽不余心之谅也顾君心亦不察兮余将曷为之仗也徒恋禄以茍安兮将为君子之所让也姑去位以逺羣恶兮泝湘潭于长放也顾江流之浩渺兮愿下为蛟龙之蚕食实余心之自取兮非夫人之我逼余将以愧夫羣小兮又冀夫君心之察识或悔悟而改图兮庶邦国之少益拂絶先王之祀兮岂非余心之所厌也顾余自靖之为大兮何眇躬之足怜也我宁九死而不易兮羌秉一性之贞坚也将叩河伯之深宫兮抑附冯夷导已于上征歴九疑以见重华兮诉余心以自明后死者千余年论大夫者孰得大夫之微衷彼贾栁二子犹未罄厥义兮又何罪乎美新之扬雄善乎紫阳氏之论也人孰无过大夫乃忠之过人患无忠大夫乃过于忠是诚议拟之允迪兮合人心之所同吾悠悠以遗论兮将质大夫以自通行藏出处贵惟时兮乃以数谏而致君恩之弗终思圣人之遗训兮掲吾道之大中顾大夫之独行兮似有戾于中庸嗟嗟大夫叩九阍于万里兮将无致忠之失所也沉眇躯于千仭兮将无为忠之稔祸也大夫岂不自审兮曰自视之弗颇懐瑜握瑾以好修兮曽不忍混浊世以自污顾此身之皎皎兮濯江波之沄沄凛一死之决裂兮将御正气以为神顾彼后君而忘国兮诚虿豸与蜾蜫立世道之大防兮昭日月而等乾坤惭末学之何嗜兮肆臆说而呫呫冀余心之一白兮附公案之一畨诵离骚于九歌九辩兮委词章之贯古留规矩于天壤兮纷后来者之踵武藉余膏与剩馥兮或亦及门而窥户仰大夫已积年岁兮曽不得少伸余之寸忱承嘉会以道经兮致瓣香展拜于江浔懐大夫而不忍去兮顾余心之侘傺抚长途之悠悠兮尚徘徊而延伫舒长啸以孤骞兮邈遐思于烟水

　　月明千里故人来赋

　　有美一人天一方兮自我与别歴星霜兮邈焉阻违若参商兮思之不见懐孔伤兮念厥契谊无时忘兮欲徃从之陆无车驰川无航兮缩地无术心傍徨兮今夕何夕天宇苍兮宛宛月出烂然光兮清辉溢出照彻茒堂兮松菊萧疎澹幽香兮琴书静好银烛煌兮有客行行来何郷兮从以两仆挈囊箱兮山川迢迢渉津梁兮幽居僻寂他靡尝兮是余所思久相望兮天假其逢匪余量兮应无念我特逺访兮惠然其来示周行兮跋余引领喜欲狂兮蹑履承迎倒衣裳兮呼儿治具罗酒浆兮野簌饾饤欵壶觞兮倾倒别懐话故长兮我思古人有范张兮鸡黍为约言不爽兮子将无同意独良兮抵足共卧展衾床兮夜如何其殊未央兮明河西斜影扶桑兮鸡既鸣矣东方明兮迟子未发且徜徉兮世事浮云杳茫茫兮执手相看魂飞扬兮后会未期泪浪浪兮古言云龙感衷肠兮安得如然同翱翔兮无苦惜别赠言臧兮人生会合讵有常兮交谊固笃以道强兮胡为其然歌慨慷兮金玉尔躯慎修藏兮各懋明徳无怠荒兮

　　文简集巻十

　　●钦定四库全书

　　文简集巻十一

　　（明）孙承恩 撰

　　○词

　　送侯少府词三章

　　春阳兮载晴揽余辔兮郊垧纷髦齯兮欢迎羌鸡犬兮弗震惊褰帏兮逺览何极目兮多感闾阎寂寥兮野荒芜莫克赈汝兮将奈何
　　右东郭行春
　　有亭兮翼然弭余节兮停骖讯父老兮疾苦汝疾苦兮余诉政曷为兮康汝殚余力兮汝处致汝兮乐生庶余心兮以宁
　　右西郊问俗
　　有屋兮棠溪之濵侯至止兮兹莅我氏望棠阴兮戴侯仁侯令去兮弗可留望棠阴兮我民忧侯兹陟兮羁上国懐我侯兮再歌召伯
　　右棠阴遗爱

　　首阳操

　　夷齐二子伸大义于千载之上所谓特立独行以俟后圣者想其清风髙致既无怨尤不平之私而毅气刚肠亦非有掩抑可怜之态史迁之传既无以知其心而世之所传采薇之歌又何其委靡而衰飒也岂好事者附托之欤为拟首阳操一章
　　西山之岑兮上有蕨薇我采以食兮足以疗饥勋华不作兮世道隳玄云杳冥兮将何归睠大义兮余其敢违茫茫九州岛兮孰余知后圣作兮谓余是非吁嗟兮彼厉阶者其殆而

　　钟石辞

　　古有石钟今有钟石石钟以形用钟石以神用费子取以自号其旨微矣余雅辱费子爱谊不可黙作辞颂之
　　有窿者石湖之侧兮卓立奠峙瞰深碧兮天与之资地与质兮巉岩矹硉俨正直兮上穹而圎下丰益兮我审厥象孰彷佛兮有伟巨镛竒雄特兮洪钧槖钥巧抟埴兮元气胚胎浑融液兮于钲崇崇甬衡嶷嶷兮取象昭昭笋簴秩秩兮雨沐露濡纷藻饰兮日精月华増色泽兮传世千古靡倾仄兮勿亵勿试神具敕兮含英藴灵杳沉黙兮大音则希静以为徳兮障颓镇浮有余力兮我观万有纷叱翕兮鱼龙啸悲风涛荡激兮敛此羣籁厚厥积兮铿鍧维时振阖辟兮清庙明堂肆登陟兮发扬天声播无极兮寿

　　宋樗庵辞四章

　　大贝兮南金昔公之出兮望崇士林翩其归来兮三泖之浒九峯之岑
　　峯之岑兮泖之浒澹逍遥兮自容与养髙兮履素纷余嚣兮亦莫余侮
　　北山兮采芝南涧兮寻诗傲睨宇宙兮浮荣尘壒读书以娱兮不知岁月之云迈
　　有清其秋令节芳兮有丛者菊吐幽香兮登公堂兮举公觞兮伐鼓吹笙浩且昌兮祝公寿兮乐无疆兮

　　近田辞

　　近田者叅府灵寳许子别号也许子号近田其志不专于田即田以见志耳为辞以阐之且以致相发之义焉
　　惟道在人不逺伊迩求道于逺道则非是近义云何为切为亲随处随在目击道存则匪汗漫则匪浮夸愈近愈真愈逺愈差是故善学鞭辟近里本之于身以达于事即类取譬充义达为是谓一贯粗精显微许子有田近也匪逖惟志之占惟道之的许子恂恂本实是敦崇虚饰无则匪其人我言许子厥犹有义匪近惟田心性之喻故曰圣王人情为田田而弗治稊稗生焉毕力尽瘁惟农之良礼耕义植人情之防许子勉旃夙夜祗惕庶几寡愆以厚其徳

　　近田诗

　　有田有田不逺以阻东郊西畴厥壤膴膴
　　我黍我稷我稼我穑昬余作力匪朝伊夕
　　中田有庐有室有轩桑麻当门榆栁荫园
　　鸡鸣于陌豚散于野牛辞其軏亦在墙下
　　言馌于亩率我仆夫时徃时还朝不及晡
　　涤之翼翼箯之握握载稇载积堆户填阈
　　庖羞佐酒烝尝妥侑惟此伏臈洽我亲友
　　于焉怡怡于焉媞媞率我故常祖先之贻
　　思夫人生有涯而谋则賖厌厥隘卑乃驰心荒遐
　　思夫人每忽易而务厥难曷忘乎近安而冐彼逺患悠悠我懐喟焉永叹

　　李白祠迎送神词三章

　　荆之澧州新建太白祠于兰江之上余奉使寓郢获闻其事因此作词畀州之人俾落成之日歌以祀之
　　兰江兮悠悠望夫君兮中洲药房兮芝宇辛夷为橑兮桂为柱神之来兮风泠泠建云斾兮骑长鲸屋梁兮明月恍夫君兮见颜色灵倐忽兮陟降俨左右兮不可以像灵惠我兮勿夷犹灵不顾兮我心则忧
　　右迎神
　　灵夭矫兮既临坐瑶席兮顾歆咫尺兮不获以覩渺余思兮心犹苦酌清流兮荐觞采兰花兮作殽脯鼓瑟兮吹竽致殷勤兮为君娱君弗娱兮曷处怅盘桓兮聊延伫
　　右降
　　神灵杳眇兮神轩轩烂宫锦兮翩翩墨花兮飞雨俨龙鸾兮腾翥欢弗固兮易离望天门兮君欲辞灵风生兮极浦倐其旋兮不渉以遥度吁莫顾兮扳莫留褰余袂兮愿从子于昆仑之丘
　　右送神

　　岁聿其暮送朱东原司教东平

　　岁聿其暮翔翔萧萧言策其驽送子于郊
　　岁聿云暮寒日翳翳伤子不逢感我出涕
　　驱车辚辚徒御倾倾式遄子行我心用宁
　　言言东平鲁邦之域宫墙崇崇懋子嘉绩
　　金则有砺矣木则有矩矣造尔多士子其处矣
　　胡子匪宜我独与子暌离孰辅吾仁孰砭我疵岂无友朋不如子心知

　　屋舟词

　　江水兮悠悠若有人兮夷犹舟何为兮栋宇屋何为兮在中流药橑兮芝楣照晴波兮参差泛泛兮摇摇宛冯夷兮来居浅渚兮月明极浦兮云横繄髙褰兮独丘何尘缘兮足萦江水兮茫茫若有人兮徜徉谓舟兮疑屋谓屋兮可航珠户兮贝宫挂宿霭兮帘栊窈窕兮突兀结蜃楼兮乗风月明兮浅渚云横兮极浦蹇独立兮髙褰寄一笑于千古

　　筑城诗（为尚代巡城柘林作）

　　我行其野黯黯其阴悄无居人榛莽阻深
　　我行其野言执其役君子攸为靡遑信宿
　　翼翼君子观风省方于焉恻楚于焉彷徨
　　乃观流泉乃相原隰乃纵乃横乃经乃画
　　千夫万杵版筑如雨捄之度之以开百堵
　　突而翼然雉堞云连可保可障允固允坚我人攸止可以安全
　　有室有庐耕凿居处于寒于暑于贾于旅长育生齿千百其祀天子之命监司之赐

　　诅倭词

　　诅倭词诅倭奴也倭曷诅也呜呼倭昔暴乱荼毒吾民吾民怨倭深且极矣恨无以报之且虞其复至恒惴惴焉乃今大侍御仰山尚公作城于柘林柘林实松南鄙前临大海倭曩据以为巢穴城成倭来不能犯而吾得以恃頼保障是可以无恐因叙新功追往事作此辞以诅之或曰倭禽兽善盗其性然也顽狠嚚凶不可以人理告语如诅何固也激烈诃诋聊以摅吾人之痛愤且呼天吁神冀有昭格悔前祸而锡新祉吾见天必有以报倭也又事固难于创而尤难于守贻此诗于土人使其咏歌感怆常若履兵刄而在急难且传之子孙弗忘激励永保兹城勿壊云其辞曰
　　蠢尔倭诞敢犯我大邦吾地临海兮惟大邦之封疆吾于倭非世仇兮曷加我以暴凶乗我不备突而其冲乐土居民任汝焚刼兵刄横加谁敢尔掣戕我骨肉父母弟昆漂血暴尸尽室阖门拘系迫逐无地遯藏死者枕籍生者奔亡吾与倭兮生并斯世同戴髙天同履厚地尔亦有骨肉兮与我无异戕人虐人兮曷不反已蠢尔倭赫赫天朝如日大明有翼监司帝命是膺监司逺虑筑城庇我亟谋亟成若有神助监司慈仁恤我孔周百凡生生罔不我谋宅我庐舎给我廪庾聮以师长卫以卒徒卒徒桓桓若虎若罴蠢尔倭我今来居故业是守我织我耕幸复我旧我有崇墉尔能越度我有长戟亦有大斧亦有神炮摧山倒海药镞射尔烂汝肠胃我土非昔捍卫孔固陷穽中藏罟擭四布汝来汝来絶汝归路蠢尔倭吾恨汝心死且不朽欲得汝肉饱我豕狗尔肆无道极恶穷凶天道好还断不汝容我徳监司乐生已足我惟痛念死生骨肉吁地呼天无地报复皇天上帝丕显大神厌恶汝恶我怨庶伸蠢尔倭兮天不生汝少灾害兮皇风清穆世开泰兮尔倭尔倭为虫豸兮万载千年永絶尔类兮

　　文简集巻十一

　　●钦定四库全书

　　文简集巻十二

　　（明）孙承恩 撰

　　○五言古诗

　　贞轩诗

　　世变既云下古道日浇漓奔趋竞成俗翕訿营其私富贵茍可得宁计节义隳鄙哉邪佞子妇女留须眉吾观贞轩翁挺拔人中竒衡门养髙洁食力聊自宜立心羞婀娜制行无倾欹安贫靡卑屈乐道无忧疑朝弹猗兰操夕歌考盘诗不求儿童怜只许天公知譬如百尺松不作妖妍姿又如百炼金不作绕指随夷齐空山守采薇可充饥谁言原宪贫商歌自怡怡斯人虽云逺逸驾非难追愿翁保令徳终始期无亏

　　古意

　　美人生南国絶世多妍姿窈窕如游龙青杨宛娥眉与我结绸缪恩爱两不疑青蝇一朝集白璧生瑕疵恩情中断絶弃我忽若遗盈盈对面间邈如天之涯感今复念昔使我长嗟咨

　　展谒孟庙

　　稽首孟夫子万古道学宗七篇泝源流乃与洙泗通义利王伯辨日星丽苍穹拳拳救世心绩视禹稷同早年事咿唔童子呫哔功及兹咏圣涯钻研愈无穷兹晨出祠下瞻谒展敬恭巍巍泰山尊恍若亲徳容道术丧千载异论方讻讻无由起夫子为我摧其锋天理有至正吾道惟大中叩公公不言涕涙沾心胸

　　和题击瓮图

　　我思贤哲人不与寻常肩方其髫龀日事业先可占温公当年事谁把丹青传伟哉击瓮时仁智亦两全公昔相元佑忠义称名贤谁知及物功已见成童年人心妙不测运用合机权试看此儿嬉伊谁教能然古今一俯仰人物成灰烟我心良悠悠浩叹秋风前

　　奉题涯翁集句录后

　　郡伯内江喻先生得涯翁集句录二巻将锲之梓寄予校正讹误既已畧订数字偶得鄙句僭附巻末
　　我思李夫子篇章盖其余平生制作外揽古为嬉娱藉之发吾真陶写亦自如浩穰诸名家精采毕献输譬之大盈府充牣随所须木难兼火齐瑶瑛与琼琚搜罗尽瑰珍见者心神舒元戎统六师挥斥熊与貙箫韶八音备琴瑟谐笙竽组织敓天巧剂量极锱铢浑无斧凿痕若以一气嘘翁才实兼人不受绳墨拘驱役混古今约束谁能逾大行与王屋移易来庭除天吴及紫凤裁割衣与裾若和五鼎味若贯八宝珠江淮河济汉异派而同趋隔世觌颜面一席相唯俞富哉方寸中载此万巻书再思半山老髙名照寰区继作有文山耿耿忠义俱今人即古人三贤固无殊坡翁真戏剧其论亦甚迀见公定俯首愧悔称起予君侯重文事爱此轻璠玙授予欲何为秉笔校鲁鱼浅薄谅非任兹意不可虚但恐袭金根有识同揶揄

　　秋怀和答友人戴师观五首

　　清宵不能寐起坐发哀吟明月照髙楼浮云起层阴百年宇宙内慷慨忧思深所思亦何似世故万感侵四时更代谢光景易销沉丈夫志事业念此那能禁美人隔秋水倾想遗嘉音报酬媿无侣拟托双南金
　　其二
　　月明姜被寒掩映成独宿天涯若飘泊念我亲骨肉春风吹荆花负此正芬郁慈闱奉晨昏不得共粟菽忧来浩无端清涙动盈掬萧条鹡鸰诗展巻不忍读嗣音久疎旷引睇伫双足明发当有至灯花结新緑
　　其三
　　美人生南国丽质耀目明与我结绸缪执手瞻三星并绾同心结双吹紫鸾笙中道忽暌违迢逓京国行缪通金闺籍欲去覊功名空斋耿思忆我岂如长卿遥遥天涯梦落月屋梁停媿无缩地术黯然伤我情
　　其四
　　杨朱泣岐路墨翟悲素丝习染当自择去适慎所之流光俯仰中昨者非今时请看桃李花倐忽成空枝努力崇令徳研精寄幽词少壮一无能老大徒嗟咨仙人不可学漫托餐玄滋落日不返照逝水无回期古人贱尺璧此语当三思
　　其五
　　肃肃风振叶冥冥雨翻盆羇人悄无事兀坐掩重门朱炎何有哉暂得免蒸燔澄神任偃仰澹黙灵台暾简册有真趣几席无嚣烦兴来发嘉句亦复开清樽落魄浇愁膓经营役吟魂须臾华月上耿耿依黄昏薿薿庭下树小结浓云屯放情六合外飘飘凌紫氛

　　读秋水篇

　　兹辰适在告幽斋有余闲端居淡无虑俛黙神自全时抽架上书得阅秋水篇逹生寄深旨乍览意不宣疏观大化中物物各自便小大无等差秋毫眇坤干逍遥通大道冥思入幽玄泛泛涉沧溟浩浩无津埏我今亦忘吾会意应无言行云逓髙楹好风入疎帘倦来复抛书支颐任頺然岂不畏疎散局促尤自贤

　　寓感四首

　　白日在天上明两以作离人君发天徳普照亦如之浮云纎末生倐见昏阴滋玄象有混辟懐歌盛明时
　　其二
　　牛性不司夜犬力不任耕铅难铸作剑杙岂胜为楹致用茍越分懐羞堪拊膺驱驽驾逺道纵苇济沧瀛所忧在颠溺旦夕为怔怔奈何相逢者犹懐欣羡情
　　其三
　　人生宇宙内苦被日月驱贤豪凛英声际时步亨衢谈笑生风云咳唾落明珠余光照海宇惠泽沾寰区有如纵壑鲸岂比涸辙鱼朝侍未央殿夜宿承明庐煌煌炳勲业琐琐谁能如
　　其四
　　楚赵昔从约纠力抗秦师遴选才智士便给如风飞毛生本无闻翩然请囊锥鄙哉平原君胡乃昧先知从行亦碌碌侧目空睢盱侃侃数语间两国定深期从来豪杰士未遇识者谁

　　赐扇

　　天门启阊阖百辟依彤墀中官出传宣赐箑无尊卑元臣帝股肱受此乃其宜顾臣亦何人得荷乾坤慈炎蒸方在候効用真及时虽非金玉贵为用良珍竒金星点素质落落明珠玑于昭古先训入眼光陆离臣非诸葛侯白羽挥军师亦非晋谢安仁风慰羣黎惟堪坐玉署敛袵哦书诗尔时一披挥习习来凉飔格言荷圣教佩服真臣师致身明时用得此良艰希天恩诚浩荡报答容臣私常闻古忠良因事纳箴规臣亦有悃诚上告天王知惟昔有虞氏聪徳无偏遗制兹曰五明睿知勤畴咨亦有周武氏仁恩遍敷施道逢暍死者手执此自挥惟兹二圣人■〈樊，心代大〉治诚孜孜以兹虞周世万载歌无为吾皇睿作圣秉徳恒谦撝愿惟时风若今古同雍熈

　　冬月同诸友游永乐寺饮旺公房分韵得野字

　　萧条冱寒候浩荡风振野吾人亦好事乘兴来兰若意岂在行乐欲识栖禅者上人本空寂风度亦萧洒慧朗鉴在悬论辨长河泻为陈西来意超悟愧吾寡未能三乘通误谓四大假冉冉妙香度翩翩花雨下（坐久微雪）怱怱具盘飡灔灔酒盈斚绸缪师意勤感媿我颜赭抗别复须臾题诗信聊且

　　送张侍御巡盐淮南

　　张君西江英秀色出天表名声凛台端玉立真皎皎浩荡四方志溟渤一杯小淮壖有新命冥鸿羡轻矫斥卤穷东南国计岂毫杪岁久法滋玩流弊剧澜倒伤哉醝丁艰轸念心悄悄流移骨髓枯存者颜色槁贪墨诛求遍豪滑侵渔巧以兹弊百出未易一一了君诚济时才柄用苦不早通融有长策至理在探讨氷霜肃奸宄阳春辑流殍恩威两得所夙蠧期一扫秋风吹萧萧旭日照杲杲赠言不及他持此永为好

　　送张之训

　　长风起天末游子念髙堂髙堂不可见累疏陈明光曰臣有老母孀居凛秋霜一别十载余甘旨不得将区区乌鸟情一念惨衷肠皇心悦其孝允子还故乡锡以金泥书云汉昭天章稽首叩帝阍长揖别友生归兴逸难遏心与云飞翔春日方皞皞春风亦扬扬行哉莫迟迟白头正相望

　　题张阳峯太史巻

　　唶唶复唶唶集我檐前鸣严翁且至止棨戟临门庭两年隔天涯瞻云每惸惸今朝拜膝下髙堂溢欢声翁既载欣慰有子沐恩荣昔着青衫别今来锦衣迎儿亦载欣止承颜慰私情昔别固康强今来倍精明子归亦忻忻中庖出珍烹僮仆亦忻忻趋跄奉杯觥孙枝复荣秀兰芽覩寕馨怡怡子父欢天伦乐难名相过日无虚杂沓皆朝英陈樽与列俎击鼓还吹笙人事苦难齐此乐尠得并因兹感余懐涕泪沾冠缨

　　苦热

　　今日不可出畏景蒸炎熇崔巍火云行势欲焚层霄乾坤一炉冶天地同煎熬初疑河海竭又讶山岳焦生人蚁虱然众口均嗷嗷而我坐斗室局促增烦劳对案不能飡尚暇笔砚操冯陵发大呌欲去不可逃安得呼风姨卷地驱长飙徒懐杜陵句赤脚凌琼瑶烦纡漫自苦澄凝觉逍遥造化生万物意匪殃吾曹轻箑聊自挥渐喜风萧萧俛仰神内融散适形俱超我热良可舒感事增郁陶忽忆山之东寇盗方驿骚哀哉六月师卓午腰弓櫜济时愧无术抚已徒忉忉

　　送张君分教华亭诗

　　江右张君积学久屈今年以贡得分教华亭余固华亭人也于凡吏吾土者得一良輙喜之矧得明师如张君者为喜不尤至欤小诗非贺君实为吾乡贺也
　　良金须陶冶美玉藉雕琢二用茍弗良不若矿与璞张君西江彦赋性甚温朴读书三十年雄剑敛霜锷朅来贡明廷奉檄专教铎行食松江鲈去聴华亭鹤吾邦号多士济济见荦卓君行谅无恧于道乃先觉皋比仰师模披襟分唯诺誾誾讲唐虞肃肃陈礼乐案牍无俗劳衣冠有真乐虽乏官资崇得免名号浊公相岂不贵赋命有厚薄势分何足言食禄要无怍方今崇文教君去勿落莫明秋期奏功得士当倍作

　　观弈

　　空堂手谈谁剥啄惊戸外袖手余亦闲看此两敌对势多楚汉强地割鸿沟界敛拓互阖辟错综明向背攻围盛行阵隠伏妙机械竒出风雨交冥搜鬼神会争雄不相能夺隽讵容贷时移方一晷妙处得三昧彼云聊优游我谓无胜败疾呼君太狂頳颜子真隘一挫未应馁收局还可再兹艺未足贤徒食圣所戒

　　送同年马进之弟省兄归

　　别泪弗可忍离愁浩难祛行行送将归执袂久踌蹰我昔同元方琼林曳华裾元方凛台端名声等璠玙子来专省候千里命轺车西堂动诗兴天伦足欢娱念旧亦过我荷子意勤渠英英玉堂质快覩珊瑚珠玄云忽相渝萍蓬邈难居回首瞻故乡归葺先人庐风雪岂不惨欲发不须臾我心良郁陶元方定何如天有赤羽鴈水有红尾鱼明年二三月望子平安书

　　闻玉河水声有作

　　独骑欵段出落日背髙城行行过玉堤忽聴潺潺声会心岂必逺一笑儿童惊坐我瀑布傍泠然洗中扄长安盛车马轮蹄日轰轰向来通市中无此祛俗清利名世所竞独兹人不争会当即堤边卑栖结吾楹饱听日无厌不使尘嚣生

　　吴北川许海味不至讯以诗

　　我本东海人旅食越两载缅懐故乡味厌说天庖宰故人吴季子殷勤许分待腆意未拜嘉初约忽中改得非多遗忘无乃甚欺绐笑予太早计停筯想风采小诗当催逋还胜百钱买会当入吾飡腹中有东海

　　东园八咏

　　读书堂
　　虚堂亦幽幽藏修任昏旿研精典籍间俛仰见前古君家有书香努力期接武不似东邻翁唯堪贮歌舞
　　丛桂庭
　　中庭何所有丹桂俨成行朝露浥华滋秋风吹古香名门擅今昔毓秀非寻常会多青云侣逺绍燕山芳
　　吸月亭
　　独酌明月下流光正徘徊长歌邀明月落我樽中醅掀髯和月倒一吸空樽罍谪僊如可作此地应追陪
　　悠然亭
　　幽兴渺无极摄衣陟层台天空飞鸟没万里长风来南山自嵯峨逺览心神开懐哉彭泽翁难与俗子谐
　　联碧池
　　甃池自成趣左右拱吾亭西池水初满东池泉又生浮光碧练净倒影青天澄时来鳬鸥侣欲共幽人盟
　　玉虹轩
　　一泓湛寒碧源脉自中泠纡徐蜿蜒然汩汩绕前楹凭轩聊徙倚可以濯座缨浩歌沧浪吟千古有余情
　　翠云屏
　　小结作屏帏翠色日葱蒨宛宛如云屯亭亭当户见常凌风雨交不逐朝暮变深秋揺落时犹可胜一面
　　雪香林
　　吾闻东园胜乃佀罗浮村英英姑射收寂寞回春温千枝缀晴雪万蕋迎朝暾徘徊自索笑欲起逋仙魂

　　秋日杂咏

　　咏山居
　　山深秋意早地僻人迹阒落叶满庭户凉气袭巾舄泉流雨涧深径转风磴逼野鹿时或过山鸟鸣更寂岩壑浮晴岚几席映佳色拄颊哦霜晨持杯吟月夕
　　咏溪居
　　卜筑枕流溪秋水清渠渠可濯亦可潄可烹兼可渔菰蒲日与邻鳬鸥日与居惊风吹薜萝疎雨洒庭除滩声入座凉野色纳窓虚长歌考盘吟俯仰心自舒
　　咏村居
　　幽居自村落僻逺无市喧禾黍依夕照桑麻宿轻烟深巷荷锄归儿女迎门前鸡豚入栖栅牛羊下郊原邻父有好懐时来话田园食力寡心累浊酒供年年
　　咏城居
　　甍连复井络犬吠杂鸡鸣西风帘幙静返照楼台明授衣及新凉家家动清砧垂帘酒肆列入市鱼舟腥田翁售新榖野老贩溪菱人归阛阓空昏鸦噪埤城
　　咏京城
　　都城列万雉宫殿切五云清霜鸣晓角祥光拥朝暾周罗民庶居窈窕王侯门重译万方贡垂衣一人尊亨衢连广陌驰骤复惊轮稽首奠治功万载歌洪勲
　　咏禁省
　　月临仙人掌风生承露盘曙色尚熹微秋色凛髙寒千门俱洞开六龙驾舆鸾陛戟用虎旅钩陈列鹓班箫韶奏雍雍剑佩鸣珊珊惟应多瑞气日绕蓬莱山
　　咏郊野
　　落日下平芜逺水涵晴空西风正揺落澹霭何冥蒙千山生夕阴一望逺近同草色迎霜白枫林借春红平坡散归羊云外号征鸿依依野人村处处闻髙舂
　　咏田家
　　白露被西畴■〈禾罢〉稏行可穑秋来喜多晴场圃除殖殖鎌铚各为操任负翁媪怿儿童拾穉穗鸡母啄狼粒共言岁事丰租税期早毕不有三时劳何能一时逸
　　咏渔家
　　生涯惟网罟结庐云水乡舟横断岸浅门对清溪凉潮引沧波逺风吹白苹香中流朝鼓楫芳洲晩鸣榔烟凝林樾暝鸟没青天长倦来卧篷底一曲歌沧浪
　　咏酒家
　　栁桥横翠槛竹篱出青旗清樽浮緑蚁香羮荐银丝经霜橘初熟输芒蟹新肥欢迎涤器佣妩媚当垆姬骚翁解遗嚢豪客驻金覊髙阳有余兴风月剰堪题
　　咏妓馆
　　青楼映朱箔深院连曲房清飔涤残暑白苎生微凉银筝御瑶席寳鼎煨沉香芙蓉红隠褥芭蕉緑上窓五陵屡经过千金赋髙唐冉冉粉香丛长年乐未央
　　咏富家
　　荣华擅京洛甲第连朱甍院宇生微凉为乐方称情新裁朱履洁乍试罗衣轻华堂日张宴飞盖相追迎吴儿与越女弹丝复吹笙酒酣归洞房含笑拥倾城
　　咏贫家
　　陋巷少人迹依依长蓬蒿秋气月凄凛四壁何萧萧絺绤不掩胫饔飱但箪瓢御寒既尠具卒岁亦无聊荆妻厌藜藿稚子惯山樵无端昨夕风卷我屋檐茅
　　咏旅舎
　　飘萧坠寒叶寂寞虚堂秋游子久行役索居寡良俦明灯照空壁啼螀动羇愁情悰念悄悄川原邈悠悠中夜起彷徨仰视河汉流萍蓬偶栖泊太息未能休
　　咏书斋
　　幽斋极萧爽清秋无垢氛卷幔落游丝辟蠧罗香芸瑟清调流水砚冷生微云拳石结新緑古鼎留余熏缥囊既零乱牙籖亦缤纷及时宜进修兀兀穷朝曛
　　咏闺思
　　清飔吹蕙帐明月照兰房中宵念行役掩抑独凄凉微寒生薄衾思奉君子裳天涯渺阻修何由越川梁昔如鸾与凤今如参与商黙黙向谁诉悄悄徒自伤
　　咏故宫
　　西风吹黍离疎雨湿残础空梁长见日颓垣间余堵石马萦青萝铜驼没黄土花容犹宫妆栁眼尚媚妩繁华等风烟形胜消龙虎惟有旧时月照人自今古
　　咏废宅
　　人事已非昔遗居犹至今萧条白昼静寂寞黄昏阴老树集昏鸦败砌寒蛩吟阶空蚯蚓出壁古苔藓侵乾坤多变易俯仰易销沉更无故主居独有闲人临
　　咏佛寺
　　秋气日已佳况此绀宇寂古松荫佛殿幽花照禅席谷虚哭山鬼林暝啼木客风来语梵铃雨至洒石壁长廊独徘徊萝径自扪厯时闻孤磬声云深杳难即
　　咏道院
　　新秋入琳馆物意何萧森露滴丹灶冷云护芝房深棋声间竹院箫韶出风林千门锁虚寂石坛昼阴阴苔花绣古篆鹤唳流孤音清虚絶尘俗悠然生道心
　　咏古庙
　　古庙知何代萧萧秋日荒丹青既剥落香火亦凄凉怪鸟号深林饥鼠窜空梁残碑土花蚀蔓草过人长蛛丝网破牖蜗牛上颓墙神理有消歇人事焉足伤
　　咏荒塜
　　狐兔窜古穴荆榛长荒丘西风吹白杨疎雨洒松楸樵夫朝出歌牧儿暮来游宰木给斧斤刍荛饱羊牛寂寞掩泉台千古魂幽幽更无祭扫人空余断碑留
　　咏边塞
　　穷边秋气早六月飞霜华胡儿弓力强马蹄蹴风沙黄云连白草极目天无涯孤城控险阨令严寂不哗凄风传画角落日悲鸣笳征人于此际谁不动思家

　　题画兰棘

　　美人羞自献空谷抱幽贞翛然絶尘俗谁结岁寒盟荆棘岂不茂睠焉昧平生徘徊日将晩慨矣思灵均

　　梅庄诗

　　幽懐厌尘俗芟芜辟新庄庄居何所有寒梅有孤芳乾坤揺落时见此姑射妆英英缀琼佩灿灿明珠裳纷纷挂凉月隆隆映朝阳岂无桃与李俗恶非所臧兰蕙岂不好弱质易摧伤何如此花魁劲节飘寒香主人氷玉姿对此形神忘亦有山中侣时来共徜徉既读广平赋亦咏逋仙章未言调鼎鼐且共尝氷霜

　　文简集巻十二

　　●钦定四库全书

　　文简集巻十三

　　（明）孙承恩 撰

　　○五言古诗

　　夜闻邻儿读书

　　东邻谁氏子读书夜无眠风吹咿唔声落我床头前我闻不复寐俯仰心茫然忆昔髫龀时早能读陈篇嬉戏不自力流光若奔川及兹未闻道老大徒悁悁儒冠亦何有虚生亦堪怜誓言今其始黾勉心干干凿井茍弗已终见清冷泉

　　雨中过颜东郊

　　阴霾幕四野宻雨纷如丝扁舟何所适野人有深期我兴良自佳仆夫苦淋漓壶觞杂饤饾草草随所携同行二三子聊与斟酌之乐事苦不全夙言每乖暌有懐渺难招怅然起遐思（朱方斋吴春洲有约不至）
　　扁舟荡双楫溪涧穿窈窕雨行良不恶况得所厯妙依依墟里烟落落展遐眺冥蒙云树昏荏苒风竹掉髙桑布榖鸣逺渚鹳鹤叫时惟农事急蓑笠逮翁媪小桥曲通村竹所期遥造不似山阴翁匆匆遽回棹
　　又
　　草堂极潇洒水竹多幽深主人有好懐展席俯清吟时花弄芳姿好鸟啭佳音熏风泛丛兰飘飖涤烦襟二子双玉立劝我酒重斟适意岂在酒我病况靡任人生合并难晤语惬素心数觞已陶然一笑忘古今
　　又
　　宻雨渐细微流云散清霁斜阳漏微明返照在水澨晚晴人意佳起步行绕砌话言杂桑麻朴野有真意我性本丘壑早已厌尘事泷冈有宅兆桑梓情所系何当乞身归与子结邻■〈契，廾代大〉
　　又
　　千林暝色起日落西山■〈土幻〉牛羊时下来归鸦恋其巢兴尽复言旋短棹风飘飘犬吠丛薄间渔火明江郊星月澹微茫煜然吐林梢喧喧市声近扰扰物役劳我生本无期一笑乐亦聊但能无拘牵何地非逍遥

　　独酌

　　春风散和燠雾敛天日晴杨翘吐华滋万彚争熈明幽居寡相接而况尘俗撄兴来命壶觞独向檐前倾好花当姬待鸟韵笛与筝悠然自满引浩笑春冥冥美人渺难期俗物吁可憎小山差强意独立当前横举杯一劝之与子两忘形山灵不解饮傲睨终古醒我酌还自酬直欲空瓶罂颓然径醉卧云月为枕屏

　　饷农过垄上

　　赤日正晖赫朝露暄以干念我田中人骈胝多辛艰披衣过垄上不惮触热难腥风荡炎氛草木俱焦颜呼儿倾筐筥有酒兼有餐田父知我意感谢多欣欢我今乃田畯自笑更自叹无田均怜翁力薄非汝悭伫立独移时呼儿与俱还岂曰此为勤吾意差少安

　　题松月巻

　　幽斋淡清夜长空敛浮烟素娥从何来宛宛落我前髯翁矫而立顾影如矜妍相看本无期忘形更忘言为招山中相再酌骑鲸仙悠然对终夕不知清漏传

　　示子效玉川子

　　书斋坐清昼昧昧心弗怡阿松忽前来出扇乞我诗阿松性沉嘿颇不喜施为我疑乃质鲁但识栗与梨今朝忽好事我喜为解颐呼儿更来前聴我好言词汝今十四岁非复髫龀儿读书吾家事诲汝良孜孜读书添智慧读书破愚痴读书为贤良读书佩朝裾汝前当七龄头角颇岐嶷何更七年来碌碌但如斯岂汝诚质鲁变化犹有期抑汝故懒惰懒惰无由医人生要树立诗书乃镃基利达且莫言赋命固不齐但观不学人何别隶与厮学庸及语孟精义要深惟尚书最难读功当百倍之考事贯今古摛文炳珠玑今虽未能然为学当视兹似汝恁陋劣万难兾毫厘吾又念世德承传汝当思吾宗百年来诗礼人共推穆穆抑斋老黉宫拥皋比汝祖雪岑公清名絶瑕疵我虽勉继述浅薄恒忸怩汝若不自立自汝隳门楣汝观东邻氏绰楔髙巍巍有子不嗜学破败共笑嗤又观西邻翁起家自茅茨有子立青云里闬腾光辉人生无愚智共识好与媸东西两家子问汝当何居光阴不我待日月相奔驰汝勿恃年小一去难再追不信观汝爷尚记发垂垂转眼亦几何清霜点乌髭少时不自力及此徒伤悲我家世清白囊槖无余赀幸存薄田畆犹可供粥糜亦有书满架古训光陆离役使有童奴免使执爨炊古人贫亦学劳苦身无资我今虽淡薄不令汝寒饥汝若更不学此咎当责谁只今当长夏俗事无牵縻愿汝务学业毋徒习遨嬉切磋同阿哥和鸣恊埙篪莫似汝父懒失学悔后时愿汝崇明徳忠信以自治入则孝爷娘出则敬友师莫似汝父癖愆尤日潜滋莫起侈泰念淡薄守家规莫习轻薄态执礼须谦卑但观世上人浮侈终自隳我今已四十精力会有衰汝年渐长大将以门户遗男儿贵自强奋发不可迟爷娘虽汝怜岂得长提携世事不可料前程杳难窥贤不肖系人造物无容私骥子始堕地骨相超等夷驽骀亦自别寕候异日知如今亦稍稍我窃为汝疑再看汝一龄便可分雄雌恩义不相掩舐犊非为慈汝不用吾言吾将汝鞭笞告汝出苦语拊心转歔欷勉哉不可忘一一镌肝脾

　　示侄

　　剔蠧莫剔深爱木木反戕责子莫责深爱子成乖张阿桂吾犹子天资颇驯良况复汝年岁当亦知臭香我心良念汝骨肉情故长诲汝刻骨言汝母视寻常今已年十七已列大人行顾汝犹童儿立志殊未当昔我京师归汝肩始齐床忽忽七年过今已似我长我目多阅人英俊如云翔弱冠富文学下笔铿琳琅汝负读书名灭裂无一强汝腹自空虚汝貌徒昂藏我每忆汝父九原杳茫茫死者不可作感我涕泪滂食桃弃其核有子委路旁骨肉天性真有子焉得忘昔汝父早岁多才能文章亦复敦行谊有志驰四方恨哉赋命薄未立輙已僵天道久必复或欲于尔偿我今诚念汝念汝须扶将有言不汝告如瞽行伥伥戒汝莫嗜酒嗜酒志意荒戒汝莫游侠败家之斧斨莫羡不义富金玉积满箱尔目不知书马牛而冠裳莫羡不义贵炙手犹沸汤尔能富徳业金紫来煌煌阿桂聴我言汝意得无伤汝今已解事谅我无别肠古闻几卿义我视犹惭惶王基意则厚吾不为汝望但愿汝卓立门戸得汝光汝若不自强伶俜辱爷娘子贤子不肖嘉榖与莠稂为榖与为莠在汝自较量人生亦多事门户要劻勷我今渐潦倒期汝早激昂我意良覼缕笔舌难尽详知汝省念无拊心但茫茫

　　题画草

　　春风一披拂万彚呈华滋寸草萌枯荄各复争芳菲大哉天地仁发育无偏私黄锺鼔槖钥一元运其几谁与为此图毫端吐春熙髙者揺华风下者扬芳蕤么么彼何者薨薨亦翾飞分明太极意未许夫人知

　　雨后步园中

　　滂沱鸣中宵清朝散微旭黑云叆而■〈雨上对下〉雨意犹未足小园偶信步襟抱豁烦燠濯我畦中蔬薿薿凈如沐平原独鹤下浅渚羣鳬浴天风动疎篁铿戛万緑玉端居览众妙幽赏惬心目孤吟无与酬长啸振林木

　　观园丁除草

　　中园种嘉蔬地瘠蔬叶稀蔓草杂其间复尔纒绵之六月盛炎暑亭午张赫曦园工力芟锄根株俾无遗造化普发育雨露无偏私去恶佑善良人事理则宜兰蕙生当门斩刈不得辞矧尔恶类繁不去将何为

　　督园丁种蔬

　　懒拙寡生事兴在田园中学圃非为痴我与樊子同种艺宜及时刬镈藉尔佣王政着月令在汝敢弗供肉食岂可常淡薄儒家风何曽费万钱自以遗厥凶小园无寛畦连延亦横纵兾尔发育茂日食倘可充

　　纪鸟

　　小园逺尘市水竹颇幽深上有枝柯稠下有灌莽深有鸟名不识结巢在其阴日夕勤哺雏啁哳多清音吾意怜此鸟不异笼中珍不敢语人知惧有儿童侵野狸孰告汝窃伏伺无人睢盱欲攀縁探巢恣噬吞幸我适见之恻然为惊奔急为驱之去爱护意弥勤黄口亦易长旬日毛羽新随母共上下喧呼各欣欣好生物我同并育天地仁及物岂吾力聊以慰此心

　　中庭植小花数种戏述

　　中庭小作砌种植纷羣葩园丁昔好事移自西邻家汲水勤灌溉张席亦周遮经时土流膏倐已抽萌芽逮兹花叶稠红白烂交加虽无姚魏富幽艳亦可嘉豪门事珍玩田家重桑麻戏剧吾亦诬聊为儿童夸

　　与友人草堂小酌

　　闲居寡晤语二妙喜过从倒屣竹径间焚香草堂中呼儿具鸡黍杯盘媿匆匆所贵意味真岂在品物丰云阴暑气微左右动凉风但恐日夕至不计樽罍空话言及出处惜我性乖慵人生贵自适颛蒙讵能同酒酣起纵歩银蟾已生东长揖送二妙矫首冥飞鸿

　　观羣儿捕鱼

　　秋来久无雨溪小落欲干茸茸聚众鱼煦沬犹自欢羣儿竞褰裳不暇具纶竿举手如拾块相矜共諠讙脱者能几何鳞鬛半摧残白小莫比数汩没泥水间老夫濠梁兴悠然每凭栏戒儿勿尽取致尔口腹馋生平耳目隘境外江湖寛安得徙汝楫相忘渺涛澜

　　送锺君升广东佥事

　　送君秋色里歌我春云篇春云亦何为变化玄黄间昔君署秋曹商律行秋权秋云自萧森摘伏摧神奸今君被宠命名藩职旬宣春云乃油油着物尽成妍为霖泽枯株焦槁多生颜悠扬本无心舒巻道自全从龙会非遥覆冒连八埏轮囷复氤氲作瑞歌丰年

　　使交发云间

　　赫赫奉王命迢逓絶域行兹当别故国促装戒晨征时维八月秋云物肃以清舟人理桂楫天风引长旌丈夫四方志意气冲冠缨腰间双镆干虹霓吐晶荧姻戚罗祖饯亦复勤友生天书照玉节顾瞻羡光荣岂知逺游子莫释内顾情髙堂有慈闱素领霜雪明忠孝不自谋百年负深诚仰天嘿无言拊心但惸清

　　钱塘

　　钱塘名都会山林多清妍层城填华屋巨栋相钩连歌吹日无虚笙箫间丝弦通逵接广陌车骑何喧阗我来属清秋况值升平年游观邦人士日醉湖堤边维兹盛官僚地主多时贤喜予斯文契邂逅意亦虔名山古招提扳游列芳筵登临诚雅懐王事靡敢愆万里方此始心旌日悬悬顾此简书畏我行敢淹延

　　西湖

　　东南饶湖山开此佳丽境澄湖一万顷倒影镜光净逺山翠屏纡近山晩妆靓禅闗郁岧嶤云外发锺磬画船如画屋揺荡波不定芙蕖明的厯鱼鸟乐飞泳林祠与岳墓瞻拜得所敬林祠竹梅疎岳墓松栢劲缅思南渡后文物亦云盛偷安湖山乐气势遂不竞国绪缀旒危边圉豺虎横兹惟堪逸游未足拟形胜腐儒感兴亡吊古发孤咏酒酣促归驾日落烟水暝

　　虎跑寺

　　轺车任登登山径缭而曲深邃得兰若杰构耸岩谷林空号鼪鼯境僻走麋鹿寄迹亦偶尔一住且信宿禅房木榻凈石鼎妙香续跑泉虎已逝清冽犹可掬煮茗试酌之一洗肠胃俗苍珉宛深刻坡翁有遗躅词翰两絶妙光彩照林麓平生丘壑情苦被王事促山僧念逺行举手向我祝是身浮云然再至渺难卜匆匆出门去浩荡看鸿鹄

　　罗刹江

　　江风吹征衣扁舟渡空阔曙色渐开朗逺岫横一抺悠悠沧波去澹澹孤鸟没中流击箫鼓哑哑棹歌发夷犹荡渔艇举网鱼泼泼帆樯乱髙下来去若超忽扣舷发清啸客懐颇轩豁一杯酹胥神吊尔忠义骨山川渺天涯未可计日达顾兹习暇豫潇洒送日月无徙念前程坐使心惨怛

　　钓台

　　发轫富春驿舣棹严陵滩缅懐隠士踪访古登巉岩峩峩钓台髙寂寂空江寒目旷尘襟开天逺浮云间惟子秉髙节卓立超人寰纷纷仕进者视子莫敢班出处各有道要在义所安矫激非中庸汩没斯贪顽王事有程期寸心剧飞翰登舟渺回首烟水空漫漫

　　草萍（驿）

　　山行忽终日日落风飕飕苍然暝色起原野烟光浮依稀见村落儿童逐归牛山径丛竹深鸟雀声啾啾万物已偃息我行良未休驿吏走仓皇再拜候道周顾之问前途为余指林丘入门华灯列山醪献新篘空堂耿无寐百感不自由惺惺待明发起坐听更筹

　　东乡（县）

　　廿里忽一村十里忽一邮行行厯重山长途邈悠悠惟兹乡土异山田已微收村墟颇萧条深林叫钩辀况闻多冦盗逢人肆虔刘兹邑实鼎建刼掠始得休阴云黯然至林木深已幽大雨忽滂沱泥涂满行辀仆夫欵柴扉请此盍少留咄嗟行路难怅然增烦忧

　　南昌

　　今秋气候异九月犹炎蒸客行苦驰驱弭节南昌城兹邦实巨镇人事相频仍招邀荷地主疎佣怯承迎思惟庚辰变叛逆干天刑兵戈苦骚屑杀戮何纵横我行经故墟鸣禽寂无声惨淡来悲风酒帯战血腥壮哉孙与许英风凛犹生无由寄一尊涙洒江涛清

　　漳墅（镇）

　　觧缆发洪都风顺五两轻烟波浩弥漫极目如掌平遥遥萧滩驿望望临江城不知此何方但闻鸡犬声桅樯宻如栉水际何纵横要津实四达商贾多所经壮年逺游赋浩荡江湖情向来守堂户局促孤此生

　　螺川（驿）

　　江上晩来雨蒙蒙湿秋光螺川届重九负此节序芳登髙若无縁回首思故乡粲粲篱下菊秋风为谁香故乡日已逺愁绪日已长岭海极天际前途杳茫茫送仆从此回附书慰高堂扁舟忽不见引领空彷徨

　　十八滩

　　一滩横我前一滩落我后巨石何礧礧拱向若迎候大江日东驰势若万马骤崩奔声喧豗欲与万石闘初疑坤舆翻又讶溟渤漏舟行稍弗戒顷刻不可救叮咛篙师力黙祈鬼神佑昔人训垂堂入坎敢自咎

　　新城（南康南安之间居民筑以御盗）

　　山行欲尽日得此原壤平楼橹忽依然突兀横孤城入门市肆列鸡犬咸乐生费不藉公家版筑以义成兹城昔未有盗贼时慿陵兹城既云建御暴得所凭设险古有之要使良善宁修葺贵不废无忘始经营千山横紫翠夕阳映霞明前途尚未暮驱车且须行

　　梅岭

　　鸡鸣事晨征秣马走长路舆夫双足健峻巘若飞度梅岭不见梅翻讶传载误惟余万松树夭矫入云雾驻节张相祠瞻拜想风度谽谺古洞幽白猿不可呼平生说兹山险逺惊寐寤兹来望家乡忽忽惨情愫王事有驱驰筋力疲世故白云意何极慷慨歌陟岵

　　平浦（驿）

　　度岭浪自悲登舟情更欢山川颇清旷少慰行路难浮烟散孤屿旭日生晴峦所喜瘴疠息宁计水涩干（自南雄无水）平浦路悠悠几濑复几滩韶江计非遥渐闻水漫漫（闻韶州江始深）故人从何来（是日会呉舜弼）报政海外还附书不及详匆匆报平安

　　韶阳

　　凌江一超忽日觉眼界新莽苍村落稀青山多白云行行过韶阳蛮语渐不真衣服中土异竹帻革可纫（始见戴竹帽皮帽者）暄然秋冬交气候如深春人行青霭中鸟啼榕树阴韶乐久不作（郡有韶石舜南巡作乐于上）凤鸟亦不闻吊古空踌蹰前山已斜曛

　　清溪（驿）

　　接淅复接淅王事靡敢稽朝方辞赤水暮已宿清溪扁舟顺流下骤马犹自迟双■〈木虏〉劈浪花欢呼喜舟师乱滩不识名巨石纷差差轻风助微澜瞥过忽不知迢逓万里道客子多忧疑前途尽如然我行岂无涯

　　飞来寺

　　羣山何纠纷逺望若无路舟行两崖阔得此梵刹古幽深白云居窈窕青莲宇细径萦絶巘轩楹势飞翥深林锁寒烟时有猿啸侣地胜欣所逢仰睇久凝竚登陟若未暇畧已得其趣须臾转前山回首不知处

　　麻墟水

　　沄沄江波阔黯黯毒雾吐舟行麻墟口川原见深阻迭嶂千万重贼穴难比数西或连闽蜀东应接吴楚居民与商舶刼掠莫敢御无人向谁何况敢索征赋我来值零雨寂寂无所覩竚立空嗟咨此独非王土

　　麟山（驿）

　　晨征闻晓猿客子愁欲絶凄风响枯苇石壁挂缺月古驿临水涯隠蔽山万迭麟山名空存豺虎日噬啮岭外甫浃旬风景迥尔别佩刀犹衣袵（自此以南无不佩刀者）畴能命其掣懐土心屡悲逺览意颇豁媿无济时术犹有纪事札

　　苍梧

　　扁舟谢逆浪泊此梧江浔孤城倚山颠下瞰江水深兹惟百粤冲重镇当喉襟辕门肃军威杀气常萧森重华不可吊四野云阴阴水井泉尚活火山光已沉夕雾兼晨霏瘴厉方侵滛交南此半途行迈方自今极目天南陲望望愁人心

　　铁炉顶

　　舟行厯寒溪黯黯云物暝昔闻铁炉步今过铁炉顶铁炉已无覩但见山水迥林木杳深黒巨石立鼎鼎百里无炊烟山径人迹屏颇闻舟人言日者屡传警潜过崖壑下仆从面目冷畏途真险艰嘿坐心怲怲

　　白马堡

　　悠悠逺行迈道路日荆棘朝过白马堡十二矶接迹羣山极深阻孤鬼时跳掷不知开辟初何以恁阨塞累累数十夫帯雨荷殳戟屯戍存空名缓急果何益我欲极搜薙尽使川谷涤恐此终不能回首长叹息

　　相思洲

　　断肠曾有峡漂神曾有滩如何此经行使我忧万端江阔风浪急逆上舟行艰况兹饶瘴疠云水昏漫澷故乡渺何许身落千万山不闻乡土音惟见鴂舌蛮王事苦未竣我行何时还感念少游语悒郁不可删

　　断藤峡

　　滩束江水急一流忽旁分断岸百尺余俨若辟两门人言兹峡中水势常崩奔我来值冬日水退露石根徭人负深阻巢穴蜂蚁屯前闻肆屠刼犬豕相狺狺峡旁少行舟过者敛精魂惴惴畏其出谁能问其津昔年韩襄毅曾兹建殊勋朅来几何时江路复荆榛煌煌秉使节旌旗耀江云万里吾目中犬豕何足云

　　浔州

　　畏途何﨑岖落日江水黄举头见浔州孤城倚髙岗萧条市衢静莽莽篱落荒山田废不耕四野多豺狼边臣劳辑柔冦盗蔑纪纲感事增唏嘘悄悄情内伤两岸击刁斗竟夕严堤防喧声不能寐起视明星光曈曈晓色动山鸟鸣且翔扬舲复前征望望闗山长

　　乌蛮滩

　　洪波积浩荡巨石何峥嵘猊虎相攫拏角立俱狰狞雄为蛟龙翻汹作风雨声溅沬为阴霏白日生晦冥造化亦何意创此险不平谁触巨灵怒倒卷天河倾艰危客意阻摧颓壮心惊伏波有遗烈（南有马伏波庙）吾行当乞灵

　　火烟（驿）

　　舟经火烟驿而不见烟火山围白日阴颓石立磊砢河流剧湍急激射如箭笴百丈劳挽牵顿曵如鳖跛悬崖巧砌迭仰视畏欲堕下有萝薜封上有云雾锁路险意弥切览胜亦云颇会当乘长风一鼔中流柁

　　白沙

　　扁舟凌洪涛日暮弭双楫沙净白如粲鬼磷乍明灭好事吴将军（参将吴宗来迎）邂逅尊酒设为言盗贼繁干戈日骚屑当宁推毂勤阃外谁秉钺哀哉此生民川谷日流血逺信苦未真（是日得交南信）客子肠百结酒酣看吴钩激烈双耳热金柝喧两崖画角韵呜咽酒散复别去空江浸明月

　　南宁

　　理楫虽云逺长途岂容尽山城忽前横喜及朗宁郡人烟颇稠集阡陌少荒顿鸡豚杂喧嚣竹木斗清润畏途多险艰愁绪日苦困此邦庶乐土一笑破孤闷前征闻有陆召仆屡顾问久阴忽新晴天意与百顺脂车复秣马欲发待明晙

　　千龙寨

　　山径一何恶一岭复一溪初言舟行苦陆走更险巇晨发千龙寨豗隤马行迟偪侧欲无路草深与人齐依稀见村落竹屋多倾欹野人惊使节骇走如鹿麋阳春遍海宇穷谷犹有遗诹询苦不悉向风长嗟咨

　　忠州

　　连山横巨鳌林木苍烟重黄茆接天际一望不可穷忠州暂弭节日落多凄风土酋服櫜鞬执礼殊敬恭×知州黄建保郊迎甚谨）地僻山径恶使节古不通（自来上司无行此路者）创行乃自兹诧讶惊老翁渉厯岂宿分穷荒寄行踪平明登前途回首隔万峯

　　太平

　　长原转髙岗径路石硗确江流相回环山势亘绵络入城人迹稀白画闭寂寞公馆草树荒饥乌下庭啄椎髻女妇丑短袵赤双脚（自此以南女■〈女员〉衣节尽然）扶携趂朝墟白髪裹青箬陆行多豺虎水行多鲛鳄惨惨客子情触目风景恶

　　屏岩（左江山多峭壁惟此独峻）

　　层崖何嵚崟下瞰江水立斩絶数百仞隠约蔽白日嵌空猿猱居黕黒太古色若非鬼工凿定是神斧劈江风吹萧萧江水波荡潏扁舟经其下人细如蚁虱壮游兹行最厯览难具述睥睨气屈蟠凌跨神爽逸村居不知名（旁有村）风物更萧瑟竒观不有此何以慰悒郁

　　镫勒（驿）

　　连山忽崖断萧条见村墟古驿但有名篱落同民居驿吏跪沙际颜色惨不舒自言为禄仕寄迹豺虎区乾坤有界限天角与地暌瘴厉日惨毒鬼妖日睢盱使事岂不荣客懐日忧虞经行我犹然为尔增郁纡

　　龙州

　　莽莽舆地阔煌煌使星明我行厯山川南徼越万程逺人识天使（土官知州赵相）再拜江边迎舎舟厯荒郊萧萧征马鸣旌旗何悠扬落日喧鼓钲羣观空里闾杂沓儿童惊乾坤极覆载絶域俱王氓旬宣古皇华浅薄媿弗胜平生乏梦想中夜心靡宁神京望不极矫首瞻青冥

　　发龙州（交南有事不果入）

　　犹豫识每闇差池意徒勤炎荒一弭节忽忽越两旬交南已在即望望隔片云天意限夷邦无縁被皇仁翩翩返皇华言归复兹晨重来或无期欲去还逡巡行役岂不劳中止非我心使职自无状仰首惭苍旻

　　发苍梧

　　悠悠客心惊冉冉岁华易春风吹天涯百草凄已碧长江无劲鳞逺汉有倦翼万里今此归慰喜动颜色楼船沸箫鼓东道劳祖席持杯心已慵觧缆翻不怿睠焉念初至有友生死隔（崇礼先十七日卒）鸟鸣唤其侣兽鸣求其匹同来不同返恻怆涕沾臆

　　过梅岭

　　归途忽何乡絶巘弭飞盖梅闗兹复登浩荡豁眼界峯峦出竒姿竹木露新态景物非有增自与人意会山僧设茗供顾我喜健在瘴地已脱迹颇觉肝胆快乡心逐归云逸兴轶尘壒矫首望故庐目极飞鸟外

　　贑江

　　昔从此路去今从此路回转眼花石潭已失章贡台天公与便风知我久客懐船头飞浪花喷激如琼瑰江水净如洗征衣絶纎埃惟有方寸富万壑并千崖旷然心神超笑口天与开岭表梦寐中回首何悠哉

　　桐江

　　桐江水清驶送我仙槎还好山过无数再见严陵滩山中羊裘翁笑我厯险艰试汲中流清一洗瘴疠颜春风晓来急苔矶雨斑斑舟行为滞留天意故少悭故园喜渐迩春事将阑珊且作看山行滞留非所叹

　　抵家

　　春风荡白日晨鹊噪庭树游子岭表归欢笑喜仆御我行昔中秋丹枫落江渚归来易岁华冉冉栁飞絮颜色渐老苍急景不少驻人生苦难保骨肉喜欢聚上堂拜慈亲入室抚婴孺浮荣何足言一笑觧百虑

　　文简集巻十三

　　●钦定四库全书

　　文简集巻十四

　　（明）孙承恩 撰

　　○五言古诗

　　东归潞河舟中咏懐

　　朔风届寒候冻日照行色游子还故乡云鸿整归翼低回多慨叹寂寞尠欢怿还乡岂不乐抚事感今昔前年使南荒瘴厉忧病疾今年走燕蓟风霜忍寒栗飘飘萍蓬踪万里天南北劳生苦驰驱岂得头不白行行出都门悄悄抱凄恻顾瞻五云阙万感交并集上懐圣明主端拱在宻勿忆昔临御初臣忝侍从职草茅两封章海岳効壤滴三年逺江湖心在斧扆侧所忧万几烦无乃近缺失一阴当六阳萌蘖已消匿日中不恒居渐次见亏昃迩来时事新臣也所目击吁嗟是非辨要在慎决择嵯峨九天髙无路达忠赤谏诤力匪任悲叹腕空搤况今边陲警日夜驰羽檄遐疆盛戎马近甸暗长戟惟兹当严冬杀气浩充斥边军久疲弊何能冒锋镝矧是国计虚囷廪尠储积颇闻兵家要当先足刍食士饱跃而嬉马饱腾于枥似兹寡预备何以支劲敌吾皇念元元当宁频叹息推毂遣重臣急若拯焚溺庙堂坐诸老精白心一徳岂无济时略为国建长策惟尔众列侯金玉烂辉赫时平窃恩荣光宠被臧获无亦勉所图少竭报称力讵应但安享徒耳气盈溢乾坤际多事臣子致命日惜也臣不武莫与荷殳祋空懐漆室忧窃抱杞人惑况今逺彤庭山川苦违隔以兹懐区区忧虑何能释同袍数君子意气雅莫逆顾我多慰藉饯送城东陌摅懐正谐洽分袂还仓卒共言厚自爱复道长相忆嗟予乏旷懐当事易感激念此友朋谊怦怦转忧惄古言同心交燕越犹一室岁寒茍弗爽何必勤面觌落日策蹇驴逺水浮画鹢迢迢越川陆厯厯过都邑旅情转萧条乡思颇增剧故园三泖上望望未能即吾园颇宜人地迥自幽寂逶迤接郊垧萧森帯泉石虚斋足偃仰平陇可登陟鸣鸟声上下野竹荫蒙宻竹吾甚爱之昔也手亲植老梅临水涯疎影斜更直素葩抱幽香含笑待人索嗟予幽遁志中岁遂成癖且当息尘嚣聊适疎懒迹董帷犹可下颜乐终靡易鸣琴白日静读易清夜閴野老容问字渔父许分席玄化杳难知世事靡终极天倾五岳峙我亦空慽慽乾坤莽浩荡岁月不再得惟惭百年内碌碌靡称述明明日月光照我巾与舄盈虚颇测究义利亦分析乐天惟圣优乘运乃达识稽首羲皇占履二保贞吉

　　草堂成漫述

　　小园理榛秽经始构此堂幽深既临溪轩敞复面阳土木乏巨丽规制亦颇良八窓开虚明炎暑生清凉庭前数松树屋后千篔筜了无红尘侵似觉白日长我性本旷寂逺谢名利缰况兹幽居成自喜素心偿临风倚曲槛待月移方床既以哦诗书亦可欵壶觞鲲鹏抟扶揺蜩鷽抢榆枋为适各不同吾兹感蒙庄

　　星变

　　五夜天无云列宿繁以张仰见东北隅恠事发异常一星光煜煜芒吐数尺长上扫天心中斗柄争低昂河汉影清浅月色黯无光众星渐稀疎独与太白当吾闻天垂象感召非杳茫厯考往牒中为训亦昭彰仰惟吾圣君秉心契陶唐夙夜勤万几四海兾时康灾变亦何为此理谁能详三岁三见之简册所未尝草茅杞人忧时时热衷膓巫咸不可问天道信讵量矫首睇玄穹俛黙心彷徨

　　拟古二十七首

　　季冬耿长夜朔风振乔林幽斋不能寐起坐发哀吟美人旷千古遗我金玉音褰裳邈无从怅望空劳心
　　又
　　有鸟白翯翯来自东海浔虽无文采烂洁白羽毛新飞飞集神州琅然扬清音威凤仪朝阳和鸣叶韶琴日短羽翼单天阔云雾深凤鸟苦不省鸱鸮将见侵四顾羇旅孤怆恻反哺心会当乘便风复归故山林
　　又
　　我有一良剑传是古镆鎁自信靡文饰埋没溷泥沙惨淡无晶光斑剥生铁花世人亦有宝诩诩各自夸磨淬明白雪本质固无加百金饰剑首金珠灿星霞一朝售之市传观共称佳我剑亦在侧唾手争喧哗好恶莫容辨抚之自咨嗟什袭始有待终必遇张华
　　又
　　上天示鉴戒灾异何频仍奏报四方至圣心靡安宁畴咨诸臣工涣汗扬大庭陈言禆缺违治道期一更北斗酌元气吁谟运权衡皇华走星轺恩波逮苍生于惟吾皇圣格天以勤诚岂惟弥灾变三五行可升
　　又
　　天于西北亏地于东南倾炼石补缺漏蹴山塞重溟洪河稽天流象罔纷纵横赤手障颓波万古焉能成漆室有隠忧非啸邻妇惊其力诚何施其志良可矜
　　又
　　今日忽不乐驾言出遨游遨游亦何之迤■〈辶里〉登崇丘累累有孤坟传是古王侯野人不记省时来牧羊牛长夜既寂寂泉台永幽幽不论贵与贱宁识贤与不人事有代谢荣华逝难留感彼牛山言使我涕泗流
　　又
　　边隅近杀气昴星烛天明长矢射汉月牧马川原腥挥霍风雨急刼掠鸡犬惊黒云压孤垒哭声殒三军羽书日夜驰震动咸阳京天子按剑怒含凄愍苍生征调选材勇授钺思豪英制敌在素豫得人壮长城安得百颇牧坐使边尘清
　　又
　　少年不识事负志殊慨慷陿小宇宙内思欲超八荒举身登日观纵目临扶桑两手擎日月照耀无边方天道有隠幽世途有更张羣居惭噏噏独行媿凉凉文豹亦雾隠神龙亦渊藏蹇予将奈何聊以永徜徉
　　又
　　金风振肃杀原野草木黄畋猎方及辰命侣百夫行丽服多妍姿骏马如龙骧拓弓作满月鸣镝飞秋霜飞腾如猿猱捷下千仞冈飞驰与电逝矫捷莫可当耳后生风声鼻尖出火光俯身殪貙獳仰首射欃枪妖狐无遁迹狡免无留藏田猎何足言聊尔猛气张
　　又
　　淳风日浇丧世道江河流倾危售奸欺笑谈隠戈矛得时鼠为虎失势鹰成鸠秦越可骨肉父子堪仇雠天道既漠漠人事良悠悠谁能挽沧溟一洗生民羞又美人生南国佩服何芳菲采芝既盈缬揽蕙复充帏殷懃遗夫君悃欵将有为人心靡谅止众女谗蛾眉明明仰先哲载籍有光辉吾义固匪愆后世定是非惟彼古道湮使我徒伤悲
　　又
　　知人良不易毁誉多诪张人心殊爱憎众口异雌黄叔孙短仲尼轲谤由臧仓欧朱若人言君子为豺狼皎皎明月珠污泥閟其光兰蕙岂不馥斩刈焉得芳世事每错乱颠倒迷四方弃置莫重陈重陈人心伤
　　又
　　孔翠耀文彩雕笼苦长羁冥鸿翔云端弋者空慕思局蹐牛络锦容与龟曵泥洛下叹陆生东门悲李斯无利害岂及无荣辱焉施乃知沮溺流未可轻瑕疵
　　又
　　幽居悄长夜孤吟步中庭澄澄天宇静金波淡微明众星何厯厯八九罗纵横仰首望星月低头念平生星月岂不光无縁表忠诚四顾将何依黯然独伤情
　　又
　　莽莽宇宙间人物何琐屑志士欲自见慷慨负竒节握瑾懐兰荃氷霜凛孤洁造物忌皎皎万事成瓦裂世若无公言愤懑当泣血
　　又
　　万事等刍狗所贵惟此身六凿相披攘汩没丧天真人生非金石今古一旦昏朱颜不禁秋飒然变埃尘古来贤豪士用世多苦辛身后竟如何漫有空名存空名载方册逝者宁复闻徒令雌黄徒颠倒播喉唇飘揺广成子脱屣离垢氛乘云驾飞龙万古谁能驯
　　又
　　我思避世士乃在匡山陬身与浮云闲心与造物游躬耕岂不劳田野日休休有酒且孤斟得句还自讴黄鹄举千仞万事同一沤孤懐信髙鶱清风邈难俦望之不可及使我中心忧
　　又
　　我昔登岱岳仗剑叩天闗振衣翔千仞日月如可攀缥缈云雾低飒爽天风寒俯首视九州岛尘世何漫漫相逢王子晋緑髪芙蓉颜授我紫霞篇饫我绛雪丹招邀入太清陟降三神山后天永长存独立超人寰决择苦不勇欲去更盘桓尘土汩没人万事成波澜悔恨无由追抚膺但长叹
　　又
　　鄙夫贪幸得志士无茍安义礼凛大防毛髪谁能干介石不终日洪流激奔湍磊落开心胸自拟白日看交游亦满眼知己良独难愿言推子心为我照肺肝
　　又
　　漆园有傲吏放言恣汪洋八荒为庭隅天地为盖藏大小等鹏鷃修短齐彭殇虽非中庸道理亦各有当鸱鸮矜腐鼠木灾怨青黄彼其视万锺何啻一粃糠英英威凤骞矫矫神龙骧其人如可作吾当为褰裳
　　又
　　我有百炼铜铸为盘龙镜制拟轩辕古色作寒氷莹外可毛髪鉴内可心胆静持之遗灵修期使万象正胡为众妒兴诋诟乃交并人心岂真昧物价谅有定千秋在世间谁能掩光颎
　　又
　　幽斋耿枯坐省心一炉香四十七年非往事空茫茫我有緑绮琴转弦调清商心绪纷如丝掩抑不成章翩翩南来鴈嗷嗷云外翔为予吐哀音黯黯增离伤我有素心人逺在天一方安得与俱来执手语衷肠
　　又
　　幽人志林泉轩冕非夙慕轩冕岂不荣蹇薄寡所赋鹰隼絷绦笼侧目云霄路野马驾华轩毕竟非故步一语辱竖子拂袖悔其悞张子有嘉言碧山不予负
　　又
　　祸福相纠纆理数乃杂揉从来宇宙间万事何不有天道杳莫窥玄机黙而黝吊者在衢路贺者在户牗想当造物时任情屈身肘盛衰本无常称意讵能久昨日东陵侯今朝种瓜叟
　　又
　　白云出深谷团团似车盖谁云本无心为雨泽枯块飘风从何来吹落九州岛外依依不成雨负此色霮■〈雨上对下〉出处宁固必舒巻乃无碍且复归旧山氤氲镇常在
　　又
　　嗟吁寡闻道当事力靡胜坐无涵养功忧乐苦纒萦时当拂逆来浅中每怦怦虽无得失较不免宠辱惊有客欵我堂慰言极殷诚上探元化理中述圣哲情谓予子有得悄悄疑未平谓予子无得谅子心地清丈夫志逺猷雅量包沧溟公论定身后琐琐焉足争我起拜谢客如醉寐得醒一洗芥帯胸烈日消春氷佩服金玉言优游毕余生
　　又
　　我有五畆宅迢迢东海隅有屋盈百椽有芋亦数区曲栏接芳榭修竹俯清渠过门无俗宾接席皆文儒别来岁星周惆怅恒欝纡岂惟负风月猿鹤皆怨吁白云何英英招邀与之俱誓将返吾辕归读先人书达人委元化出处无定拘命运既已然徘徊将何如
　　翰林院敬
　　一亭落成恭和御制宸章丽贞刻翼宠见兹堂吾皇熈圣学文理何宻详天徳穆而纯无少嗜好妨大哉敬一功勲华卓相望乾坤际熈皞一徳属明良甄陶仰圣谟报称当无忘
　　两松
　　两松谁移来眼底生突兀故人知我意惠与百金值其髙余二寻其荫可数席根柯大如盎谓是两世物当其初移时至费百夫力舁载劳车舟经从破垣壁我初疑其艰不任迁徙厄培根致其深壅土致其宻其上维长绠其下镇巨石迩来当炎熇高架障赤日园丁苦奔命灌溉靡敢佚初时逮今兹蓂荚亦屡易天泽与人为并至两无失生意微发舒濯濯吐嫩碧已见抽新芽相将结佳实幽胜增草堂磊落压羣植浮生靡长世贞干乃阅厯讵知百年后谁主亦谁客大观眇宇宙玄悟等空色因歌两松诗一笑聊自释
　　使郢过比干祠
　　孤坟郁嵯峨屹立古道右危祠亦虚敞绰楔出疎栁使节偶经过一步一稽首仰瞻义烈姿千载尚不朽忆当商季时忠佞杂纷揉君道固匪臧臣职甘就剖虽无心七窍实有血三斗皇天表忠赤并示百代后兹坟不数仞嵩华等髙厚畜君义何尤戮谏邦必覆古训炳日星芳名垂宇宙

　　襄阳七懐

　　襄阳为自古要地抚遗迹吊往事有懐七人焉因各赋诗一首
　　诸葛武侯
　　堂堂诸葛公道本伊吕匹方其未遇时龙卧泯渊嘿一朝感时奋变化乃莫测恢复信本志为汉誓讨贼大义凛照揭乾坤为开辟指挥动风云忠诚贯金石士生三代后闻见渐卑溺公也真天人正气泰华敌升平礼乐具抢攘兵革日抱负鬰未施永为后人惜公神在天壤万古终不没再歌出师表敛袵三叹息
　　龎德公
　　龎公大隠流世利迥莫干身如野鹤矫心与浮云闲刺史不能致候谒陇畆间夫耕妻出馌相对尝怡颜富贵得几何忧患来无端善哉至人训遗子独以安鹿门何髙髙遂志终盘桓避世深复深采药遂不还惟有遗迹存髙风照人寰
　　羊太傅
　　太傅古遗爱徳义孚逺迩亶有儒者风不作狙诈计张皇师旅间裘带自容与敌国感其惠何止挟纩士圣贤有不为不以天下利不杀一不辜不行一不义推公心所存或也其可企公绩多汉沔爱戴极翁稚公卒邦人悲走哭空里市岘山日巉巉汉水日弥弥思公不可作反袂拭清涕
　　杜工部
　　少陵诗之圣浑浑元气通尚论制作盛尽善如周公胸藏五车书笔扫千军雄辉煌三礼赋曾献明光宫平生用世志自许稷契同摧颓值时难坎轲悲途穷兵戈苦骚屑黄屋当尘蒙﨑岖走行在饥寒迫其躬操觚赋时事宇宙归牢笼勤拳社稷虑恳恻生民恫凛凛忠毅色烈日明秋空上可继风雅下应陋雕虫一时旅人迹万古诗坛宗九原倘可作执鞭吾当从
　　李翰林
　　白也真天才变化如神虬生平耻龌龊迈往隘九州岛词林昔供奉天子宠渥优一朝被谗构斥逺金殿头髙情与逸思芥帯弗少留供奉非公荣夜郎非公忧诗笔驱万象醉眼轻王侯晞髪扶桑巅濯足沧海流今古等一瞬天地同一沤以兹昔人言谓公似庄周公去几阅世公名重千秋谁云公则亡神爽八极游蓬壶隔弱水浩荡不可求缅懐旧行踪使我心悠悠
　　孟浩然
　　浩然亦髙人神思乃清朗读书陋拘牵制行喜疎旷赋诗妙天趣力索不可彷冲融大雅音金石振遗响禁中遇天子召对心所向终焉意不合归哉南山放唐诗盛千古公也李杜行布衣一时穷髙誉后人仰我来经故里慨矣劳缅想鹿门当时月依依汉江上
　　张顺（张贵附）
　　襄阳昔受困敌骑何凭凌矫矫二烈士提兵援孤城雪涕奋雄剑悲风起冥冥赤手蹈虎穴义气孰敢撄轻舟驾巨涛江水为奔腾转战前无当势若可横行惜哉天亡宋其功竟无成一时双玉节皎皎照日星我来寻故垒黯惨愁云凝草木为号呼犹似战伐声英魂凛赫赫万古常如生

　　题大司空鹤山李公完名巻

　　造物靳全名君子慎晩节颠冥利欲途出处多玷缺我观鹤山翁行志亦已决当其直道时奸党共媒孽矫矫节乃见知几保明哲其于视爵禄何啻吹一吷皇心悯忠直天语极谆切完名两大字星日共昭揭云卧阅寒暑甘心采薇蕨征书复来朝八座扬茂烈极知髙世志梦想故山月我懐仲山父兹义久断絶俯仰千古情临风且嚅嗫

　　悲萱永懐挽郑秋官母

　　北堂有萱草郁郁呈华滋西风动地至一夕吹殒之荼毒游子懐眼枯泪成血鸟啼白露零中夜肠断絶凄凉旧缝在零落机杼寒岂无牲鼎祭不及生前欢河水向东逝滔滔无休息此心明月如达旦不改魄水亦有尽处月亦有亏时思亲复思亲一念无终期

　　和陶靖节止酒

　　陶翁诗止酒而实未尝止反复笔舌端沿袭答和里微酣见真性沉酗匪君子欲止意固佳初念亦可喜愁止欢不来吟止兴不起无量不及乱斯则有妙理立言思久暂作戒度人已十诗酒八九浪说真止矣此物为世用广博靡涯涘细数莫具陈大者偹禋祀

　　村居小景图

　　迤■〈辶里〉山麓尽宛然见民居周围自成村编篱植桑榆邻比数十家乐生各愉愉老翁四五人霜雪为须眉一翁携稚子檐牙步徐徐一翁偕一媪偶坐自为娱一媍上堂来甘旨供舅姑一翁杖畦间课仆勤菑畬一翁立当垆有童执瓶沽一翁坐当席课诸童子书一妪并一妇浣濯衣与裾一媍抱儿行在手复有携一媍抱儿立惜弄若掌珠一夫睨其侧笑视欢有余一犬走吠人一犬卧当闾牛当树阴息牧童坐风雩羊豕食而嘻鸡鹜相喧呼村有古朴风似是朱陈余应尠盗贼警抑复无征诛感此不易得想象增嗟吁

　　避冦移居入城

　　杜甫昔逃难年始届五十而乃自云衰奔走病纒骨我已七旬四健步岂如昔而亦婴祸患仓皇事潜匿我以二品归岂甫坐贫戚甫寓秦蜀地万里苦行役我不离乡井止有城垣隔惟思骨肉亲不免抱于悒况当逺先祠回首泪沾臆仰叩天茫茫主宰祈监识

　　迁居述懐

　　元亮昔徙宅欲就素心人少陵善邻翁饮酒契谊真我今来此居非为卜其宅乾坤遘灾屯海冦肆锋镝焚刼遍村墟杀人乱如蓬我既衰且病日处忧虞中缪为国大僚乞休恬晩岁可以不赀身乃为盗贼毙以兹挈妻孥造次来城居城中土地贵尺地寸金如避难且淡薄而敢志寛美幸有此虚斋犹堪便寝睡床头一编书长日聊自娱薫风自南来恍似游华胥风尘尚簸荡人心尚忧惕城守无须臾刁斗勤旦夕而我以老惫独适心靡寕何当洗干戈四海歌清平

　　文简集巻十四

　　●钦定四库全书

　　文简集巻十五

　　（明）孙承恩 撰

　　○五言律诗

　　为何养髙题扇景二首

　　傲睨江天阔依依岛屿明风林闻落叶烟渚看云生黄绮终堪隠巢由不慕名为君占易画履二得幽贞
　　又
　　约处惟求志逢人懒折腰空山足盘礴幽境谢喧嚣野色连苍莽诗情遡泬寥掀髯谁与和凉吹自潇潇

　　揺落

　　揺落孤村晩江山一弊庐颇怜贱子病重枉故人车酿熟尊多酒溪深馔有鱼百年寸心事相对一嗟吁

　　何处难忘酒二首

　　何处难忘酒茫茫宇宙间浮生无百岁壮志有千年穷达非由我贤愚不系天此时无一盏心事向谁宣
　　又
　　何处难忘酒伤时变故多有心羞末俗无力障颓波漠漠从谁问悠悠竟若何此时无一盏弹铗不成歌

　　南斋十咏

　　南斋周先生以十物求题示不忘也原其意作诗以表之
　　书籍吾家物经时脉络穿香芸虚旧箧科斗半陈编贻后真良产资身岂旧筌犹思畴昔遇日日共周旋
　　右蠧简
　　贫贱旧时情年来怨不平床头违夙契墙角缔新盟苦窳非前见凄凉减夜明犹思畴昔遇相对坐深更
　　右废檠
　　緑绮遗来久凋零渐不任尾焦存古制弦断惜知音难厕虞廷乐空含太古心犹思畴昔遇弹处月当襟
　　右旧琴
　　寳剑出吴钩精光紫电流芳尘凝古匣锐锷掩清秋尚作蛟龙吼还令魍魉愁犹思畴昔遇悬佩上皇州
　　右尘剑
　　墨妙传来敝书斋老岁华奔泉空渴骥入草失惊蛇零落行春蚓模糊点暮鸦犹思畴昔遇摹搨愧姜芽
　　右敝帖
　　我爱丹青妙传来岁月徂天机还惨淡绘色渐模糊烟水浑明灭云山空有无犹思畴昔遇曾费百金沽
　　右残画
　　素质明云浪分来自剡溪巻舒曾未试箧笥已多时覆瓿吾宁忍摛文子亦宜犹思畴昔遇心事重相期
　　右故纸
　　价擅乌金重研来满砚香鸿文曾润色豹槖费珍藏已见规模缺应嗟岁月长犹思畴昔遇挥染走龙光
　　右余墨
　　名著中书省曾夸战捷还遗功尤未泯末路已惊难锋力惭新锐衰颓类老残犹思畴昔遇横扫涌涛澜
　　右颓笔
　　我有端溪石人言紫玊坚文章经点染岁月老磨研凹底云根漏刳中雨脚聨犹思畴昔遇日日试松烟
　　右穿砚

　　过东禅寺友人书斋小酌二首

　　何处藏修地禅房云水东院深无犬吠门僻有苔封万里看鵰鹗三冬困蛰龙不须悲世事且领一尊同
　　又
　　交情怜久别今日此寻君话旧消清坐开樽对白云乾坤空落落世事总纷纷不尽留连意归途已暮曛

　　贞轩诗

　　先民有遗训末俗见斯人自是甘肥遁谁能混世尘行藏吾道在宇宙一身贫髙谊真堪托吾将与结邻

　　雪望

　　宻宻复皑皑玄阴郁不开雨凝飘渐积风急去仍回欲把羲娥吊还将混沌猜谁欤蓑笠者沽酒过桥来

　　对雪

　　朔雪千林盛连天舞素霙依依巧作态脉脉故无声只可如袁卧难为访戴行小山浑不俗玉立更峥嵘

　　寄题储苎西山亭和汪东麓韵三首

　　窈窕深穿壑嵚岑小筑丘川光涵镜静石气杂云流花鸟娱幽兴蒲荷足晩收更闻贻后逺千巻贮层楼
　　又
　　古树藏迂径平台对石桥两堤莽回合一水故迢遥鲑菜君家足林泉我兴饶何当乘暇去吟赏判连朝
　　又
　　吾闻莲塘曲储子构名山石作三峰峙溪流九折湾尘中有兠率海上见商颜羡尔萃竒胜谁言造物悭

　　都下卧病

　　卧病洛阳城不知时序更屡空谙客味数问荷交情壮志因愁减衰颜览镜惊前程那可计休咎任浮生

　　送刘公勋乞终养归

　　筮仕便辞归宁亲愿不违私情乌鸟疏髙兴北山薇花坞潘舆穏秋风莱彩辉嗟予望云意为汝益翻飞

　　为戴道士题画鹤

　　不逐腰纒客清溪岁月深（戴号清溪）朝从游碧落夕返憩瑶岑华表归时语黄州去日心苍茫明月夜兀立候松阴

　　迁寓五首

　　客里多迁次今兹始定居亦知同逆旅聊复认吾庐邻访新移客儿齐未展书终宵眠不穏明月照窓虚
　　又
　　雅志怜幽寂吾庐亦自宜城临风到急地逼月来迟病起身犹歉门扄客屡题幽懐无所寄多种菊花枝
　　又
　　门倚重城地心瞻咫尺天最欣少尘事况喜近仁贤斗室堪儿读空庭足马旋宦途媿贫薄那敢过求全
　　又
　　突兀见危城天然列障屏开轩藉深穏压栋自虚名夕照楼台丽秋风鼓角清趋朝应自惯不用听鸡鸣
　　又
　　是处谁非寓吾庐又再更天涯淹久病客思喜秋清岁月看人老拘牵笑此生故园三泖上回首独含情

　　邸中思家四首

　　寂寂书斋夜悠悠对短檠异乡千里梦故国一家情岁晩风偏劲天空月正明孤吟愁不寐戍鼓逓髙城
　　又
　　白髪亲龄暮青山客路长经年千里信一读九回肠最喜犹强饭深期早促装不知何岁月花底进霞觞
　　又
　　不见伯兄久荆花静晩风平生敦手足此日任西东万里看鸿鹄三冬困蛰龙不知今夜烛谁与一尊同
　　又
　　静夜长如岁羇愁冷似灰缪通京国籍虚负故园梅不寐闻寒柝多情减壮懐无端寥落意一一上心来

　　题陶渊明画

　　白日识归心凉风吹葛巾世行元嘉厯身是义熈民望里停云赋门前送酒人緑杨深匝户别是一家春

　　雨

　　疎雨夜深闻朝来暝不分随风看袅袅杂雾更纷纷径草添幽翠池波织细纹居闲无晤语袖手对炉熏

　　竹

　　荫屋交虚翠当窓送夕凉清声时到耳浓露湿沾裳老干排篱出新梢落粉香再歌淇澳什不拟晋人狂

　　与诸友避暑河亭小酌

　　胜事闻河朔吾亭亦自宜冻云低结暝槛水淡生漪竹韵清醒耳瓜浆冷沁脾况怜明月上归兴更迟迟

　　将晓

　　厯乱银河落朦胧曙色微忽看入幽户渐已透疎帏物各知羣动吾思欲揽衣幽居虽少事颓惰自非宜

　　幽事

　　幽事时时有闲居颇自便听莺留徙倚教鹤助蹁跹掬水苔矶坐寻芳竹径穿却怜城市里车骑正喧阗

　　和答喻扬庵郡公五首

　　宇宙寛如许卑栖但一枝何期野人屋欣得大贤诗髙鸟冥冥去飞花故故辞美人隔秋水无计镇相随
　　又
　　种竹期三径栽花亦数枝溪山余逺兴天地入新诗尘世久成厌清时难便辞终当返初服猿鹤共追随
　　又
　　遗老吾何敢居闲得自怡力耕聊卒岁久病欲忘诗盛美嗟谁及迂疎忝受知最怜公务剧扳屈媿无期
　　又
　　卜筑真成戏幽栖任俗猜登临屈冠盖光彩动蒿莱自媿盘飱薄能将懐抱开迂疎或不弃乘兴肯重来
　　又
　　叩户醒残梦开门得好诗骊珠惊到眼宿疴忽如医喜溢髙歌久才踈勉和迟小亭成胜事幽寂动春姿

　　夜雨

　　小雨看终日昏来洒更微新凉透疎簟余润湿书帏宿鸟翻枝警流萤触暗飞云间淡星月时复见依稀

　　雨不止再咏

　　黯黯连旬雨阴云只自浮竹窓巢翡翠粉壁上蜗牛野径人行少溪塘水漫流病夫为岁计兀坐正含愁

　　雨益甚再咏

　　淅沥无时歇俄惊忽沛然疾奔横迥野宻洒暗长川槛水看将溢茅堂惧欲穿苍茫浑不觧黙黙向穹玄

　　雨后邀友人

　　寂寞孙康宅幽懐若与论昨宵时雨过今日緑阴屯傍槛先铺簟临流重洗尊即看能枉驾候子立柴门

　　雨中和答友人

　　风雨飘萧至烟霏日夕深二仪莽回合万象尽阴森龙蛰惭髙隠鹤鸣懐好音何由得联席重话百年心

　　雨止

　　稍稍风生树疎疎雨散痕清溪明素练斜日烂頳盆粉蝶过吟幔沙鸡舞竹根幽寻何可已拟一过前村

　　和答詹东鲁年兄

　　寄兴有孤亭居贫亦自清野花当槛落山鸟近人鸣雅意师樊子多才媿长卿此心无俗累永夜月同明

　　腊月过东庄命园丁揷栁

　　寂寂东庄晩萧萧风正严栁阴常媿薄此月更应添未拟成深径还教覆短檐明年看蓊郁云幕映青帘

　　和张石盘侍御年兄过访之作二首

　　倒屣迎騘马焚香共草堂情因罇酒洽兴逐野云长子特来乘暇吾翻得少忙不縁重交谊经月懒冠裳
　　又
　　曲径通蔬圃清溪带草堂野花随意好鸣鹤向人长得得闲中趣悠悠物外忙偶闻谈出处为子欲褰裳

　　赠别石盘二首

　　道谊交情重江湖别意深清樽聊此话何日更同斟慷慨悲时事蹉跎媿壮心向来忧国泪相对各沾襟
　　又
　　去去从此别重逢亦杳然乾坤双眼阔岁月寸心悬失学嗟予病忧时念子贤明朝何处望风雨隔江天

　　东里草堂二首为表兄赋

　　屋后桑麻长檐牙鸟鹊喧丛篁深夹径乔木翠当轩自适清真态都无俗累烦优游百年内此外更何言
　　又
　　吾生厌尘俗羡子得深栖座有鸿生至门无凤字题緑蒲抽水直朱果压枝低此日从君饮真■〈扌弃〉醉似泥

　　晨起

　　避俗常忻静晨兴亦不妨疎星映幽戸寒露落芳塘花竹辉书幌琴尊静草堂不縁有幽事自是惜流光

　　秋夜

　　露下闻蛩早城中击柝频惊风时搅树明月似窥人壮志看雄剑中年歉病身悲歌还出户徙倚望星辰

　　雨后过友人别业

　　雨过郊原净幽居惬老夫弄晴花欲语得意鸟频呼风栁千丝袅烟莎一望铺欲过故人话须挈杖头壶

　　克嗣侄毕姻示以诗二首

　　尔父违而早天遗后死悲友于情曷已对汝泪空垂鞠育归惟我承传系有谁室家大人行须效大人为
　　又
　　造次嗟贫薄区区毕此心都将百年泪一彻九泉深儒素由来旧家风岂独今淫奢人易溺俛仰一沉吟

　　题便面二首

　　寂厯青山晩悠然似古春溪云生白石茅屋断红尘岚重浑疑雨山深不遇人秪应桥下水照见白纶巾
　　又
　　脱屣浮云逺幽居赋考盘秋衣裁薜荔长佩缬芝兰白日吟边过青山天际看松风惊谡谡吹我切云冠

　　春日放舟

　　鼔楫春江上幽懐无奈何轻风泛蒲栁斜日荡烟波岁月双吟屐乾坤一钓蓑济川成底事吾意渐蹉跎

　　病起二首

　　一卧兼旬日居然怯病魔山中寡尘事静里见天和邻父抄方送门生载酒过朝来颇强健还我称弦歌
　　又
　　久病朝来栉徐行力尚慵幽花浑自媚野鹤故能从望逺劳昏眦临池歉瘦容焚香还静坐书巻任飘风

　　为杨士行题扇景二首

　　林木散清霁微风度水迟扁舟荡落日红色照吟髭逸兴孤云逺闲情白鸟知美人渺何许幽赏共襟期
　　又
　　老树颓崖石轻舠拂渚矶水花含晩净沙鸟近人飞凉吹还欹帽晴云欲染衣何由添入我吟倚对斜晖

　　又题扇景士行号晴川

　　碧汉烟俱敛幽岩花欲然美人多逸兴载酒过前川傲睨天垂野啸歌风满船何当三泖上似尔亦飘然

　　七月廿七日借曹锦溪舟出郭小泛戏作呈舟主一笑二首

　　画舸随潮发幽懐颇自宜鹭移参别渚蝉咽送髙枝碧水静风浪黄花惊岁时世途多感慨吾意欲何之
　　又
　　揺落楚江湄秋风独棹时孤云淡离思斜日照吟髭忽想横江鹤因看入水鹚天随有真趣吾欲共襟期

　　月夜露坐甚适

　　月出炎氛息空庭爽气浮斗杓初北指河汉欲西流竹卧横侵榻萤飞径过楼坦然无俗累自觉兴优游

　　督园丁溉菊

　　元亮归来兴黄花岁晩心数枝浑自秘九日漫将临会见风霜肃全资灌溉深东篱吐幽艳我欲对清吟

　　独坐

　　旭日照檐楹髙斋虚更明闭门幽意惬隠几篆烟清野鸟每双下林蝉时一鸣敢云抛世累暂尔学无生

　　次韵谢吴黄洲郡守过访

　　瞻企时常切追陪此日亲偶同山简兴来赏习池春真率惟蔬具迂疎愧野人醉余犹自整随意岸乌巾

　　借韵述懐二首

　　地僻尘喧少幽居谁与亲琴樽消侠气花栁媚长春感事频懐古逃名欲避人百年天地里白日照乌巾
　　又
　　避世非吾事幽居迹颇同石田锄夜月茅屋领春风文债蹉跎有江天梦寐空懐人渺无极望入泬寥中

　　九月

　　天上繁霜降人间秋色深千林飞落叶万户动疎砧憔悴潘郎鬂低回宋玉心吟诗欲排闷哀咏更难禁
　　菊
　　野菊丛丛艳清香细细寒孤根谢桃李幽致契芝兰欲共陶翁醉思遗屈子餐小斋明棐几移得一枝看

　　秋日泛舟

　　幽意渺无着溪边掉小舟天晴鸣野鹤浪穏趂轻鸥不俟鉴湖请聊同笠泽游悠悠随所适吾欲听渔讴

　　秋晩村行

　　步屧江村晩西风小作秋深林喧鸟雀落日下羊牛机杼千家共田禾一望收偶同野老话鸡黍为迟留

　　悲秋

　　海上凉风动山中秋日深百年摧短景万里接层阴冻蕋依时放寒蝉恋树吟平生揺落意卧病更难禁

　　观刈稻

　　秋霁郊原净平畴刈获空千林留夕照隔坞聴髙舂数口劳生计三时念仆功流移多未复能得几家同

　　和郭杏冈秋日漫兴十二首

　　禁宻邻天上清闲学瀼西风光不相负笔砚且幽栖径僻花通牖阶深藓护泥兴来得佳句自向壁间题
　　又
　　雨后蛙喧吹风前鹤报衙观书焚柏子临帖泛松花客至檐鸣鹊天晴散晩霞此中清寂甚底处着纷华
　　又
　　院静如僧寺官闲类隠居冻云低接树露井暗通渠虑淡入禅定心游到古初自知迂拙甚底处曵吾裾
　　又
　　忽忽悲时事悠悠念此心道穷知己少性僻避人深树色阴连屋花香淡拂襟尽于疎懒便无补费光阴
　　又
　　虚馆深秋色闲情坐日西幽花当槛落小鸟傍檐栖石罽苔漫砌天书鹤篆泥虽无观物妙兴至亦堪题
　　又
　　闲官稀候吏玉署例槐衙树隙鸟窥牖水邉鱼唼花断虹低返照残雨乱明霞自是神仙境幽幽逺世哗
　　又
　　未老先欣懒辞人惯索居爱花频葺土引水亦穿渠乳燕离巢后髙梧落叶初时防候谒吏聊复整冠裾
　　又
　　信步独行吟悠悠太古心鸟声听处惯山色望中深憩石频搔首临风一振襟片云应送雨小院落虚阴
　　又
　　喜看残暑退短景日行西兀坐偏神爽冥心与道栖风轻蛛葺网雨过蚓蟠泥诗拙惭人看唯应僻处题
　　又
　　庭空下饥雀吏散早休衙引鹤寻芳草教童扫落花有书消白日无句咏青霞市逺人声静真堪断俗哗
　　又
　　林宗好孙子如我好闲居得句频贻我论交最忆渠异闻多白帖妙句拟黄初薄劣真无似深惭共曵裾
　　又
　　慷慨千年事低回一寸心行吟白日晩怅望碧云深旷志思超世虚懐不满襟济时吾岂敢巻里较陶阴

　　春日漫兴用前韵十二首

　　徙倚当清昼花阴渐转西小诗妨实学野性惬幽栖排闼迎山色移床避燕泥无边风物好随意入新题
　　又
　　吏隠吾兼得髙斋休早衙琴樽消意气风日醉莺花抚石衣生润临书字剪霞极知成散诞聊复避喧哗
　　又
　　自任清真态难同木石居花浓阴照砌草细浅笼渠正是蚕眠候相将麦熟初城南闻更好欲向涤尘裾
　　又
　　疎拙从吾性幽闲快赏心断云随鸟没清漏隔花深聊适吟中趣谁题汉上襟小庭成久坐茂树有余阴
　　又
　　坐惜春将晩行吟日又西鸟皆忻竞啄鹤只爱孤栖淡荡频催暖廉纎不作泥诗成诧朋辈絶胜竹间题
　　又
　　近侍元非吏瀛洲岂是衙有莺皆唤友无树不飞花点易研清露希真咀绛霞从来轻世务不独厌纷哗
　　又
　　此日江南景吾思水竹居槛边巢翡翠花底戏雝渠游客提壶处农家布榖初懐人邈难即谁与共襟裾
　　又
　　节物随时变浮云任此心花香卷幔入草色闭门深感事空弹铗懐贤每正襟留连未归去斜日度轻阴
　　又
　　厌俗俗难避望山山更西独怜玉署静时有白云栖对此花成阵何妨醉似泥好吟吾亦癖重和来年题
　　又
　　澹澹云生暝阴阴日过衙小窓穿燕子髙栋拂杨花调瑟弦流水醪醇斚泛霞出门即尘市车骑正喧哗
　　又
　　喜有同心友时来慰索居清谈成欵洽髙谊正勤渠消息占羲画幽玄遡太初却怜寡昧者还此愧襟裾
　　又
　　对景忽无语何人识此心寻花穿屈曲洗砚汲清深小鼎时添火晴窓漫解襟踏枝何处雀搅碎一庭阴

　　送余子华归省

　　诏许宁亲去争看太史归春深花雾重寒退栁风微越岭茶堪摘姚江鳜正肥因君动余兴夜夜梦班衣

　　文简集巻十五

　　●钦定四库全书

　　文简集巻十六

　　（明）孙承恩 撰

　　○五言律诗

　　使交过嘉兴舟中对雨

　　雨上羣山暝云深万木稠横斜飞迥野飒爽送髙秋弭节依萧寺孤吟倚舵楼故园犹咫尺早巳动离愁

　　游龙渊寺二首

　　蹑屐此登临云闗深更深佛香霏雾气僧呗殷潮音竹院浮空翠松窓积暝阴世途吾亦厌欲此学安心
　　徙倚禅林胜瞻依佛界寛雨花飘石座幡影落松坛地迥红尘隔云阴碧殿寒一泓杳深黑疑是有龙蟠

　　重游沈氏山庄四首

　　弭节追嘉会留欢惜此筵投壶青障里洗醆白云边东道千金意皇华万里船题诗不尽兴把笔看秋天
　　旧艇仍同泛名山得再窥野塘添活水修竹更新枝仆喜曾来客篇题未了诗明朝复成别沉醉不须辞
　　径熟登应便苔深步屡惊山灵知旧客天意与新晴（连日阴雨）空翠沾衣润幽花照眼明忽思张柱史慷慨百年情（往与张汝立侍御同游）

　　薄与山灵素重来续旧縁深岩栖宿雾曲涧咽飞泉不计觞行急从教帽影偏醉中浑忘我随意舞风前

　　石屋次韵

　　石屋何年凿秋风此度来空明通日月苍翠迭莓苔元气蒸常湿烟霏锁不开何当傍幽胜随意筑琴台

　　螺川与杜元吉话旧二首

　　九日江波上一杯逢故人清时无藻鉴沧海有遗珍惜会频催饮临风漫正巾王程还此别回首隔云津
　　几载交游隔兹晨笑语同清樽酬令节彩鹢共秋风道谊襟懐里乾坤感慨中独怜鸡黍约有日更从容

　　晩泊

　　野屋平临岸江流曲抱城星移拖水白月近接沙明梦杳青山隔愁多白髪生灯前闻戍鼓独坐正含情

　　江夜

　　月出四山静江空独鸟飞逺汀渔火暗茅屋住人稀病体愁冲险中年志息机秋风吹日夕老却故山嶶

　　江舟对月

　　静夜瞻明月孤唫怆客神独怜蟾窟地能照白头人细草虫鸣近深林鹊啭频明朝清镜里霜鬓又添新

　　至梧州

　　的的炎荒路苍梧云物幽孤城淡斜日迭嶂肃髙秋鲛室光常秘龙洲水自浮兵戈闻处处感事重添愁

　　游韩太监山园小酌二首

　　宫监园亭好天开枕翠微境寛鱼鸟乐地僻吏人稀细草薫苔径寒花照竹扉无端幽意动惆怅故山薇
　　清燕随飞盖长筵对碧岑征歌鱼出沼选射鹿惊林樽斚花香度帘笼树色深无因长借榻有约更窥临

　　忠州道中

　　晨发瞻长路苍凉映晓暾寒藤萦古木野竹翳荒村径合黄茒盛山连碧雾昏垂堂宁敢论去去任乾坤

　　龙州候信不至

　　王事何縁毕乡心动欲飞只将捱白日唫到几斜晖事变看常错人谋每自违愁来损眠食应减带腰围

　　题仙岩

　　峭壁开青嶂幽居锁翠微玄猿将子挂苍隼引雏飞神斧曾经凿仙人杳不归惟余一片月终古自依依

　　游仙岩二首

　　山郭行厨近平原小队齐俯窥临石屋飞步忆丹梯日薄烟光暝天垂树影低寻幽豁羇思吟倚更凄迷
　　空洞含阴雾虚明漏逺天扳游偶今日开凿自何年逸兴飞云外遐思邃古前夕阳还命驾乌帽受风偏

　　归途至南宁喜见二仆三首

　　岭表将归日天涯欲尽年偶于童仆遇翻成儿女怜望杳青山外心驰白鴈前中年颇恇怯触事易凄然
　　已是临归日何堪见汝曹覊栖怜若病行役问吾劳滩束江声急山藏瘴雾髙故乡犹隔逺离思转滔滔
　　幸喜多安穏聊将慰客途入舟翻自失对酒更频呼骨肉凭谁讯鳞鸿有到无白云瞻不极清泪落江湖

　　阻风同邓太守子几小酌崇礼舟中

　　野旷饶风色江空阁使槎一樽聊此会万里共天涯局覆谁应伯枭成各自夸腐儒浑不觧袖手看君哗

　　舟行复值风

　　白日行将晩沧江流正深风声动地至云物接天阴牢落孤舟梦飞腾故国心今宵何处泊莫近有猿吟

　　赠吴叅戎四首

　　岭表三冬使沧江万里槎幸逢贤地主聊复慰天涯方叔周心膂嫖姚汉爪牙羡君多将畧随处向人夸
　　南国威名旧朝庭简命专殊方人绘像素节士称贤拂剑风生锷弯弓月满弦军中多暇豫亦不废诗篇
　　山郭笼寒雾江波浴逺天长风雄鼔角斜日送楼船文事将军觧名家武畧专相期树勋业博取汉貂蝉
　　岭海吾行逺风尘道未休疮痍方日甚武略更谁优慷慨捐躯志从容应敌谋去将铜柱洗来伴赤松游

　　季冬重游韩太监山园二首

　　使节兹仍驻名园喜再过入山黄叶满贮屋白云多水静鱼深隠林空鸟不歌重来知莫遂回首意如何
　　有暇还寻胜无庸问报书题诗不尽兴刺眼尚如初地主仪文备儒生礼法疎祗将连日会摘尽一园蔬

　　与蒋舜咨夜宴话别二首

　　吏散庭除静筵开笑语亲不嫌通夕话俱是异乡人岁月空双鬓髙深独此身相期树勋业岭海正风尘
　　文饮樽频阁清谈语不哗髙楼传戍鼓瑶席散灯花寒日他乡梦春风海上槎萍蓬无定所相忆又天涯

　　留别舜咨二首

　　万里家山兴兼旬故旧欢轺车君暂住使节我当还王事有离索天涯须勉飡髙堂垂白在为子报平安
　　幸喜逢南国愁看赋北梁江湖催日景原野媚烟光藩省专民社贤科得俊良莫嗟久借宼会见早征黄

　　哭都谏俞崇礼三首

　　向晓从容话俄惊生死分牵衣频顾我忍哭更呼君书剑亲孤榇精灵结暝云无言向僮仆衰泪落纷纷
　　契阔无终日颠危实异乡皇天生变故白日照苍黄谊切幽冥隔魂归山水长病躯那值此顾影独神伤
　　王事驰驱久间闗岭表行才猷当首让氷蘗共心盟似子堪人物于今失俊英临棺寄一恸岂独友于情

　　发梧州

　　移棹青山动扬舲沙鸟鸣诸公劳祖席万里快归程天与微躯健囊知使节清夕阳重回首烟雾隔孤城

　　舟中对雨二首

　　旧雨连今雨江云接岭云冥冥看转宻漠漠认难分汉节归无恙乡书杳不闻推篷试孤酌容易得微醺
　　宻雨声犹续髙天黯不开忽看横野去还作蔽江来水鸟拂舟健溪猿啸侣哀客愁多寂寞北望正悠哉

　　舟中有怀三府却寄二首

　　展席劳扳饯持觞愧屡辞醉来浑忘别醒去漫能思清夜筹添后蓬窓雨到时此身萍梗似回首益凄其
　　喜托兼旬爱真成万里违不堪懐别恨赖是故乡归目极连山阻帆开带雨飞平生苦情累几日重依依

　　舟中夜雨

　　淅沥何曾住孤舟寒气侵只将一夜雨滴碎百年心不寐频欹枕呼童更揽衾朝来江水长应没旧痕深

　　阻风二首

　　浩浩北风疾阴阴春日寒孤舟遡逆浪百丈曵髙滩转觉归心切空嗟行路难白云遥引领当食不能餐
　　朔吹翻波汹孤舟坐浪欹客情空黯黯雨意欲垂垂诗句删唫后炉熏打坐时天涯喜归去不敢怨迟迟

　　赠鸥江徐老先生四首

　　暂弭皇华节来过君子乡龙门惊倒屐草阁共焚香世服投闲早天教阅岁长只应髙隠地白髪照沧浪
　　喜见桑榆日乡推齿徳尊岂知萍梗地得奉笑言温蒙养恩犹昔通家谊更敦因公多恻怆风木暗消魂
　　童子抠趋日先公道谊俱凄凉嗟岁逺福祉似公无逸思还堪赋髙年不用扶独惭浅薄者酬徳志犹孤
　　问讯经年约登堂此日欢清言喜新得往事动长叹江阔浮孤屿春阴生薄寒重逢浑未卜再拜别公难

　　重会杜元吉昆玉二首

　　鸡黍经时约皇华此日旋追陪荷髙谊离合固多縁清话淹终夕明河落逺川不堪谈往事二十九年前
　　京国同门日天涯话旧时故交怜久别浮世叹多岐浅薄惭非分飞腾自有期勉旃崇徳业候子鳯凰沲

　　赠吴黄洲五首

　　忆自公归后吾人切去思即看今日论已断百年期贤哲谁无毁行藏更弗疑受知惭浅薄未有答恩私
　　欲识黄洲贵今看孰与同谁能于宦满犹只似儒穷天道终当定人言久自公英标看骥子会拟振家风
　　为问黄洲隠何惭緑野贤闲情渺烟水髙兴薄云天道在宁论贵身轻即是仙曾闻极玄思注得卫生篇
　　浩荡黄洲上超然谢世喧水禽时近榻俗客不过门憩石云生袂唫诗月满樽浮荣亦何有勘破底须论
　　久别情何极相逢话独长世途嗟蜀道心事付沧浪问我幽栖地添竒水石旁无由得公去重醉旧茅堂

　　留别黄洲二首

　　孤楫清江渚离筵落照邉一樽同笑咏明日隔山川契谊看如此愁怀益渺然无由慰瞻遡时望寄诗篇
　　把醆春风动唫诗白雪香归心迷故国别意满河梁后会浑难卜骊歌不厌长心知无近逺底事重彷徨

　　常山喜得家信三首

　　此日逢家信千金喜更真客瞻异乡月人别故园春安穏无余望康强有老亲拳拳寸草意感激戴苍旻
　　幸有平安慰兼云得两儿抱惭非孔释梦巳恊熊罴天意将无定吾年巳渐衰宗祧百年事抚已重嗟咨
　　失学怜儿軰临缄意不无即看语造次讵有苦工夫春雨招梅友秋风聘橘奴（书云近种梅橘）小园多干当幸不至荒芜

　　过嘉兴

　　望入吴山水乡音听渐真天涯空岁月脚底几风尘桑梓人情好莺花客意新男儿讵懐土堂上白头亲

　　抵家杂诗四首

　　觧装谢长路及门当晩春风光浑自喜花鸟似相亲慰讯州司厚过从父老真山川多厯览时或诧乡人
　　跋涉巳云毕低回不自禁更因归日喜还忆去时心毫末真无补髙深实有临老亲多慰藉添得二毛侵
　　小圃多新思苔阶觅旧踪胷中富万壑眼底失孤峰兴动王孙草诗哦处士松更怜茅屋角添得竹阴浓
　　徙倚当春晩行唫步翠苔犹思曩日别不道来年回栁及时新揷桃经手旧栽似怜主人出迟得数枝开

　　和答郭杏冈司成三首

　　见说官居好悠然吏隠情花边棊屡覆竹上句时成勋业看前辈才猷范后生况闻门第寂氷雪照人清
　　我亦幽栖好新开水竹居道心成澹泊习气半消除慷慨能忘世疎慵不废书驰驱有王事明发又巾车
　　暂领幽栖乐都忘作宦时迂疎故人念踪迹野鸥知引月牵吟幔留云护药篱平生但随运何地不相宜

　　迭清字韵述懐一首

　　养拙谙生理端居感世情易从今日学丹忆几时成浅薄惭明主声名藉友生幽斋谁是伴风月送双清

　　和郭杏冈别业八首

　　杏冈子示予以杏冈别业诗八首予亦尝小葺园亭于东海上览杏冈子之作动幽思焉因倚和之
　　郭泰藏修地城东十畆庄苍筠深夹径緑薜漫縁墙采药云侵屐吟诗月近床幽懐渺无际清啸海天长
　　闻说东庄好居然逺世纷短笻行引鹤颓石坐看云邻父时遗酒山僧觧乞文秪縁幽意狎鱼鸟亦欣欣
　　天上辞鸾掖山中结草庐乾坤容寄傲江海渺愁予静有思玄赋贫无乞米书素心厌尘俗非敢谓懐居
　　选得寛闲地幽居取次成曲栏通窈窕髙栋自虚明鹤舞持杯看朋来倒屣迎都将廊庙志一任寄芳衡
　　野步来春寺清吟对晩沙启扉巢语燕移酌坐临花宰相陶弘景仙人蔡少霞极知盛幽事真足向人夸
　　未必能忘世遗荣是此心浮名虚岁月幽与且云林地僻车尘逺门闲草色深陶翁有真意吾亦厌鸣琴
　　沃壤平林接虚堂曲径通薜萝淡幽翠篱菊艶寒丛散食留山鸟收芸辟蠧虫野情真自喜无事入城中
　　未拟身全逸聊将服返初不忘勤葺构得有此林庐留客闲垂钓焚香静读书风情有如此何异辋川居

　　东郊别业用前韵

　　予既和杏冈子别业八首因忆故园复借韵短述如数洛中吴下风景虽殊其幽致可互见也
　　何处容归隠诛茅辟此庄山青纷作供云白缭为墙野竹生当户宵虫鸣近床水边与林下时自放歌长
　　济世无长策归休有敝庐云山如媚客花鸟亦忘予冥悟安心法闲抄种树书即看幽隐兴宁羡市朝居
　　危石当窓迭疎林傍水成万竿修竹色一径野花明土沃宜耕稼村荒少送迎坐来鸡犬静长日掩门衡
　　草阁临鸥渚衡门接鹭沙披星催刈获冒雨看移花有感歌黄鹄无才咏落霞幽怀聊喜述非欲向人夸
　　性僻违时好居闲惬赏心昼眠来雨阁晓栉坐风林宻藻潜鱼穏寒丛聚雀深空花看世事一慨雍门琴
　　掩户青春静焚香斗室虚地留髙士宅天锡野人居自喜迂慵称惭于礼法疎行藏俱有命莫问道非欤
　　抗志浮荣外游心邃古初幸兹投散迹政类爱吾庐庾有新登粟家藏旧赐书陶然足俯仰不欲赋贫居
　　渔艇深依岸炊烟逺隔林喜无俗客到时有幽人寻落日心犹壮中年感易侵考盘仰先哲千古继髙吟

　　仲夏廿二日同吴石湖苏一斋杨麟山会王鹤城别业漫赋四首

　　薄有丘园兴同心喜见招野航春水阔茅屋午烟消花静休蜂课篱闲长药苗傍邻如可卜终老混渔樵
　　我亦村庄近新知王子居良菑枕茅屋蔓竹匝修渠野叟惊冠盖闲心狎鸟鱼追从恋朋好日过欲无虚
　　村径门深隠溪塘水漫流髙原人放犊古木客维舟坐久褰衣步诗成把酒讴蹉跎竟何事吾道付沧洲
　　喜托斯文契休辞酒浅深晤言今日事道谊一生心野日留余照溪云阁暝阴兴阑吾欲返宿鸟渐归林

　　六月廿七日诸君子会予草堂次前韵四首

　　重订茅堂约无嗔折简招追逰匪公等意气向谁消村酿分邻瓮山蔬荐菊苖安期如可访欲去海门樵
　　门驻髙人辙光生贱子居开轩纳凉气展席俯清渠野老遗朱果溪翁留白鱼轻雷应送雨百里殷空虚
　　岁月堂堂去江河靡靡流笑谈且樽酒身世自虚舟莫易催归思须教倚棹讴更容移小艇同傍白苹洲
　　座拂花香细阶连草色深狂歌吾巳醉不饮公何心烟水三江阔风云万里阴素懐邈何许托迹在岩林

　　七月廿五日会苏子嘉会堂再次前韵四首

　　名酒吾当恋行云不可招素心丹自炯衰鬓雪难消短袖随风叶长镵刬芋苗尽■〈扌弃〉书籍弃买断北山樵
　　樽俎同清燕江山赋索居登楼欣眺望濯热欲临渠文火残香篆芸香落蠧鱼俗纷浑不到羡尔志恬虚
　　逸兴孤云逺年光逝水流陶翁三径菊范老五湖舟我酌公须饮公诗我为讴长生如有诀同觅向玄洲
　　文饮吾情颇清言丽泽深风光行乐处慷慨醉时心花散霏霏雾云开白白阴谁云宦游好不博此园林

　　会饮吴石湖精舎次前韵四首

　　吴子幽栖地闲来荷胜招玉舟浮白堕翠釡映红消菜长雨余荚禾抽壅后苖知君轻俗累雅志在耕樵
　　水竹王维宅烟花老杜居寻芳穿曲径浥赏憩清渠草软飞蝴蝶萍开跳白鱼百年多暇景幽兴莫教虚
　　对酒歌明月濯缨懐碧流不须移短榻欲去棹扁舟花当婵娟舞鸟如弦管讴晩风声断续渔唱隔汀洲
　　物意人同适韶华酒共深云山如媚我花鸟亦知心石鼎青霞气胡床碧树阴晩蝉鸣未穏曵响过前林

　　宋樗庵李鹤峰同一斋过访次前韵四首

　　上客时难致和风特为招壶觞容我对鄙吝向公消野色迎新霁天香发旧苗共言岁事好■〈禾罢〉稏渐堪樵
　　有客髙轩过惭予木石居寒蝉频到耳秋水渐通渠酿熟尊多酒溪深馔有鱼未须愁日暝松月照庭虚
　　贱子耽幽寂诸公总胜流西山堪拄笏野渡见横舟玉屑聆髙论巴俞媿俚讴临风一舒笑逸思满沧洲
　　天际凉风急庭前秋色深触懐若有累静玩夫何心鱼跃频依藻鹤鸣方在阴白驹歌皎皎我欲絷中林

　　会麟山别业再次前韵四首

　　风月自堪适壶觞复此招野情转萧散习气未全消海上金光草山中白雪苖浮荣如可弃吾与子同樵
　　地僻无尘事髙人称隠居启扉云在户决溜水通渠瀚海闻抟翼濠梁看跃鱼百年知道寡粗得究盈虚
　　小径花阴合闲阶日影流主言宜尽兴仆语好回舟岁月无公案沧浪有棹讴白鸥闲似我随意立芳洲
　　物外乾坤别樽前意兴深云山欣属目事业媿初心野水淡秋思庭槐生夕阴商歌二三子逸响振云林

　　述懐

　　逺道心为恻隆冬天与晴风轻官棹稳野旷暮寒生惜别怀知厚匡时耻圣明离羣有孤雁嘹呖不堪听

　　江夜

　　永夜风威盛蓬窓烛影孤鱼龙舞幽壑星月堕澄湖无补乾坤大空悲年岁徂病驹懐秣饲心折向长途

　　野望

　　朔地寒偏极河源冻欲枯遥天围迥野落日滞长途戍古昏雅集村荒旅店孤中年萧索意览眺不能无

　　舟中对月四首

　　明月清江上临流思爽然练揺无定影璧碎不成圆鸟雀翻枝警鱼龙抱影眠美人渺何处孤笑落云边
　　良夜不思寐蓬窓漫倚风月光连浩渺水气接空蒙大地将无尽银河似可通谪仙还许约乗兴访龙宫
　　月映千山雪波揺万道金水风生澹爽林木坐阴森逺塞征人泪髙楼独妇心有懐多感慨吾亦动悲吟
　　皓魄开无际清辉满大千白榆揺厯厯玉露滴涓涓羇旅添愁思家园兴渺然年年看月白吟倚草堂前

　　月下舟行

　　灯晃蓬窓静舟行夜色荒无眠情黯黯开户月苍苍宿鸟栖枝穏危堤隠雾长忽闻人语近不省是何乡

　　南归会金陵李栗斋同行夜雨栗斋邀饮舟中

　　黯黯篷窻雨迢迢故国心斯文喜荆识樽酒共宵斟濩落江湖迎驰驱岁月深因君谈往事凄恻恨难禁（四十年前随先君宦金陵）
　　淅沥聴寒雨篷窓半夜阑孤城乱鸣柝髙浪急江滩细数灯花坠休辞酒醆干独怜身抱病何以奉清欢
　　夜閴江声迥雨深风色寒不禁归思切翻念仆夫单末路增长叹间情渺大观小山幽兴在露满桂花团

　　同栗斋饮张仰山别驾舟中三首

　　细酌清歌动微风锦缆牵居常惜萍梗邂逅合留连古道低残日冥鸿度逺天无端故园兴飞越酒樽前
　　川迥兼天末帆开背日斜孤村依逺戍宿鹭聚寒沙病体樽深怯清谈兴更賖即看氷雪晩能不惜年华
　　城市多违阻官程喜接聮平川移逺棹髙栁俯长筵旧识王祥贵新承董相贤幸陪今日话已胜读经年

　　卫河舟中短述奉同行诸君子

　　野旷居人少河流逐岸纡苍烟迷古戍落日聚啼乌已是悲长道还闻警不虞相依有羣彦聊慰客心孤

　　晩泊

　　舣棹息风澜樵炊暂倚滩疎星垂野近明月浸江寒吠犬时闻警栖乌卒未安帝京与乡国离思共漫漫

　　除夕

　　岁尽惟今夜炉薫只自围年华随日去事业与心违斗北星河曙天南乌鹊飞披衣还出户瞻望独依依

　　元日

　　把笔书元旦弹冠肃令辰帝城千户晓皇统万年春岁月淹黄巻云霄怅紫宸悠悠空窃食无补媿前人

　　朝天宫习仪和甘司空几山韵三首

　　大礼展仙宫瞻天咫尺东衣冠明旭日环佩散微风覆载功难报黄虞道正隆祗应勤颂祷想见万方同
　　阁道云移采炉薫篆袅烟乾坤资帝极虚薄忝官聮云闪开黄幄霆惊肃晓鞭自多垂老日身际太平年
　　琳宇千官集新春万象蘓尧廷闻华祝汉室陋嵩呼电绕开昌运龙飞恊瑞圗圣明求治切虚臆伫嘉谟

　　留都玊署无梅怅然有懐小园

　　古署空梅朶幽懐若为消几株东海上千里梦魂遥生意余硕果贞柯靡柔条春风岁岁好底用怅今朝

　　东园燕集

　　胜日张髙燕名园集巨公笑谈霏玉屑歌舞动春风花雾迷城堞山云接梵宫从来幽兴剧欣赏意无穷

　　送陈大谏献绩北上

　　奏绩趋枫陛停骖别草堂三年多献纳千载属明良风节云霄上忠诚日月傍临岐何所效挽手赠干将

　　送曹大谏献绩

　　北阙闻名日南都会面年才髙青琐地人诵白云篇烟霁花明驿江春水接天长歌倚黄鹄送子兴飘然

　　送傅光禄献绩

　　春晩日沉沉长风野色阴人趋温室树名著汉官箴圣主求贤切苍生望治深台衡行且致愿一沛甘霖

　　文简集巻十六

　　●钦定四库全书

　　文简集巻十七

　　（明）孙承恩 撰

　　○五言律诗

　　江上阻风二首

　　极目风涛壮浑疑地轴浮鸟飞惊半堕蛟舞惬深游吾道将无措天心欲示留家园渺何许回首不禁愁
　　出处应谁主吾行可自由如何一江隔翻作半旬留云色连天暝涛声蹴地浮安恬应有日任我渡中流

　　和答沈凤峰二首

　　沈子趋朝日同予被命年幸兹聫桂楫忽漫阻淮船望已秋台重文将北斗悬经旬阻谈笑逸思邈云川
　　落日怀人切沧波鼓楫迟我承丹陛命君赴白云司健翮终雄奋疲驽已倦驰忽承琼玖赠裁答媿芜辞

　　徳州晩泊

　　落日沧波上孤城舣客槎风声回絶岸月色漫平沙宿鸟频移树残灯细吐花中宵愁不寝归思浩无涯

　　舟中见燕

　　斜日迎风弱轻看掠水低天涯渺长路春晩足融泥洲上时同憩栁边还独迷小堂多旧垒如去任教栖

　　燕羣飞向南诗以送之

　　恋土知非意随春亦晩谋如何当此日尚自傍人舟屋旧多栖托巢存或是不不嫌主人出好去为相留

　　再吟送燕

　　念汝南飞去怜吾正北行相看异乡日忽动故园情梁旧栖无改泥新葺易成祇愁主人出莫为卷帘迎

　　夜行二首

　　月出波光浄吾舟且自行危樯逐影去逺火带星明清世原无警他乡亦故惊不闻有人语数自问前程
　　人语知舟近吾行赖不孤如何当梦觉犹未尽前途月落行偏涩崖髙逺费呼劳人窃自媿此意不能无

　　饮许龙石学士园亭短述三首

　　桂楫依沙渚茅堂共酒巵经年劳注想此日慰深思槛竹吟风细流云渡苑迟尘襟喜披豁坐久欲忘辞
　　天上归来早城偏卜筑幽孤亭凌日起髙树接云浮覩凤人争快登龙士愿收宁亲容暂尔未许遂优游
　　地迥尘喧隔林深暑气微移樽临曲槛烂酌对斜晖世事浮云变交游屈指稀百年会能几分手重依依

　　送张玉溪院中四咏

　　玉溪示四诗托物比类风人之义在焉不特词之工也紫藤之什犹有深意嗟乎正直之为物妒者岂惟松栢哉缀拾绪余亦作四首
　　小山
　　垒筑当年事崔嵬俨作山漫言三岛胜同峙两仪间松屿春云合萝庭夜月闲知公登览际逸兴邈尘寰
　　方沼
　　忆昔到池上观莲有数公疏泉通汉苑作赋陋唐宫（宋之问有秋莲赋）逸兴迟新碧（初见叶）微吟伫晩风须知消息理莫谓色为空

　　蔷薇屏

　　小植丛丛宻名称类省薇凭渠聊作障莫用乱钩衣仄径条应缚暖风花自飞故园遥忆汝三载赏心违

　　紫藤花

　　寂寞羣芳歇兹花晩着花低丛深隠雀老干曲盘蛇袅袅上縁物鲜鲜滥拟霞风霜揺落后为尔怅韶华

　　再和玉溪四咏

　　清切无尘地陂陀小有山聊兹契幽趣顿似出人间鹤憩心同静云栖意自闲张衡多藻句流诵遍区寰
　　池上莲栽宻年华不负公香分巴子宅色夺梵王宫滥滥蘸清泚袅袅泛光风昔游如可继欢赏莫教空
　　虚庭藉屏障绾束有蔷薇纵少才当局应怜色染衣月明增旑旎雨过正芬菲孤松不成荫物理固相违
　　春风发羣卉也复到兹花石根斜引帯树杪乱藏蛇深夜垂清露遥香散彩霞幸兹无剪伐聊与度年华

　　再迭四韵

　　玉署原非俗瀛洲合有山秀锺红日下势接白云间花落午风寂鸟啼春意闲九衢车马闹仙境隔人寰
　　捡押风光别勾稽岁月公即看青玉案涌出白云宫小盖髙擎露微香暗逐风幽怀寄篇什逸思欲凌空
　　石家锦步障玉署障黄薇繁花迷睡蝶香雾袭春衣乐为遮风日聊资赏郁菲秪愁春事歇转眼又相违
　　曲附延髙蔓浓攅满眼花心惟依桧栢状不拟龙蛇袅袅揺明月霏霏团紫霞羣芳各竞秀尔独殿春华

　　和陈石亭早梅之什

　　纔见阳和转相将风信催似搀春色至特向主人开景较兔园早诗同何逊才独怜亭上石欠我共徘徊

　　送太学生邹子开南还

　　文采尔翩翩穷经正少年来游上国日归及早秋天孤楫悬西照寒枝咽露蝉好寻桑梓乐还咏鹡鸰篇（邹昆季不睦）

　　送刘启明赴泰宁尹

　　问尔官何向驱车入晋阳郊原淡烟日旌斾肃风霜民隠懐绥切邉陲保障良勉旃树勋业云路看髙翔

　　和夏桂洲喜瑞雪二首

　　喜见飘零雪应知兆有年银花分霁色琼树借春妍泱漭浮光气冥蒙接逺天重玄昭黙佑一徳鉴精虔
　　上苑同云布遥空瑞雪飞千林琼作障万雉玉成围地合知天近山明讶夕晖忧民勤圣主神鉴若无违

　　送陈二尹部运还松

　　驿路速归旌熏风五两轻征输多茂绩抚字有贤声省稼星轺遍哦松公署清繄予桑梓念送子重闗情

　　送熊文徳尹剑南沙县

　　送子之官去天髙风露凉好看循吏传未觉簿书忙省俗花村静鸣琴白日长先公遗迹在肻为奠椒浆（先公有哀慕祠在延平）

　　使郢出京西玄宗伯复饯

　　夙奉交情厚朝承宠饯勤情知非久别谊自惜离羣莽莽朔风厉萧萧秋日曛明晨回首望烟树隔红云

　　早发

　　晨起披星出氷霜凛在襦凄风欺旧幌病骨藉重狐北望瞻天汉南飞感月乌须臾曙光动迤逦见长途

　　早发微雨随霁道中即事

　　宻雨洒长路行云上客衣纔看沾霢霂旋复露熹微墟市人来集林垧鸟渐飞忘机双属玉立在碧苔矶

　　驻节萧寺

　　小憩皇华节闲瞻琪树林不逢僧说偈欲问佛安心昼暝长廊静香消古殿深坐深还促驾容易日西沉

　　邮亭早饭

　　莽莽冲寒候茫茫度板舆孤亭聊小憩病体得微舒风物乡心切盘飡野饭余檐前有饥雀乞食下庭除

　　夜行

　　深夜苦催发人行语不哗林乌惊列炬候骑听鸣笳厯厯星垂野澄澄月布沙忽闻山犬吠知是有人家

　　南阳道中

　　靡靡川原接萧萧征马鸣西风吹叶下残日抱林明吊古悲歌动伤时幽愤生苍茫时极目依约见孤城

　　恭谒显陵

　　宇宙锺灵地先皇剑舄藏万神严翊卫千古閟玄堂江汉输源逺匡庐引脉长中天瞻北极缭绕五云翔

　　恭谒潜邸

　　肃穆瞻皇宇岧嶤切紫霄彤庭白昼静桂寝瑞烟飘天启飞龙地虹流诞圣朝万年征往牒四海戴神尧

　　都司公燕

　　太府皇宫侧孤城晓日东名僚全楚盛高会此时同台迥旌旄列霜清鼓角雄酒阑还别去锦袖倚微风

　　陆石泾中丞邀饮王总戎园亭

　　胜会髙宾集名园幽兴多野亭藏雨竹仄径入烟萝几席香萦篆笙簧鸟送歌更怜贤地主不醉亦虚过

　　邀石泾夜酌

　　暂屈中丞驾还怜老子迂霜清城角响月过竹窓虚欵语多乡思盘飡媿客厨扳留须尽兴莫问夜何如

　　吴荪塘携酒夜过

　　白下当年别清尊此夕同簿书君屈骥衰鬓我成翁岁月蹉跎里乾坤感慨中话长不知倦落尽烛花红

　　王周二生移酒夜过

　　寂寞竹台夜欣承二妙过城头起严柝屋角挂明河劝酒怜渠厚论文益我多看君才具美蹭蹬欲如何

　　五泉中丞南江宪副招饮席上口占

　　把袂年华改通家契谊深（二公尊翁俱先人同年厚友）不縁今日会空负别来心竹院霜晨肃山城海日阴世途终感慨相对一长吟

　　饮黎仰止宅

　　霁景江天豁层轩野望开云烟嗟往事歌吹送深杯明世思耆硕湖湘老俊才病躯还久坐东道有髙懐

　　驼村大巡邀饮

　　天上来文斾湖南傍法星层楼敞髙宴短晷落虚庭深酌欢能尽悲歌醉喜听还言情未惬更约坐山亭

　　戏作留别青莲二首

　　神游临汉沔星轺亦郢城竒事一朝见斯文千古情仙书劳每赠瓣香心独诚回首兰江上日日白云生
　　玄圃辞仙侣瑶宫驾海鲸风云供笑咏湘汉结精英睠我言归日贻诗怅别情懐君何处望明月大江横

　　饭何老家

　　缭绕重冈去数家村落中门多达官辙主有古人风城市身稀到田畴岁屡丰野情无适契短述赠山翁

　　宿古寺

　　古寺何年辟皇华亦偶来疎风禅榻静寒夜竹窓开扰扰浮生世悠悠浩刼灰中宵眠不穏羇思转难裁

　　早入天寿山值微雨二首

　　晓踏桥陵路沉沉雨在林青山埋白日黄殿肃玄阴功徳垂无尽精英俨若临无能酬覆载空媿暮龄侵
　　日月环陵寝烟云庵桧松千年遗秘剑万壑拱神龙寂寞仙游逺氤氲王气重轻雷来倐忽挟雨过前峰

　　和张阳峰山行诗五首

　　五佛寺
　　雅爱名山胜春游惜未曾幽懐渺何已倦足尚堪登欲问无生偈还寻出世僧风尘出汩没秪益病颜增
　　梅花洞
　　缥缈罗浮境虚明小有天低枝横挂月古石暗生烟地迥尘喧隔名标世代传无从究开凿漫自说桑田
　　弘光寺
　　小尽登山兴来投古寺深乱云迷鹫岭清昼发鲸音世事真同幻霜华渐上簪迷方聊觧悟惭媿百年心
　　登岩顶
　　絶磴扳縁上凭虚得大观振衣翔物表决眦入云端日落乡心碎天空剑气寒莫言虚日力聊适野情欢
　　洞口
　　回合连千障谽谺豁两门地幽春自老云护昼长昏细路纡吟屐浮岚袭酒尊时应猿鹿过石藓印蹄痕

　　和张龙湖山行

　　冬霁郊原静天开水墨屏疎林出茅屋寒日翳云汀逸思迢玄览长歌入紫冥山中少尘事僧户昼长扃

　　送全九山太史使鲁藩

　　氷雪歳云暮西风折栁条皇华重文德藩邸挹台杓剑气冲晨雾恩光遍鲁郊玉堂推宿学伫望早还朝

　　登燕台

　　九月燕台上凭空眺望赊神都王气合故国白云遮日落猿声急风髙鴈影斜羇怀正无那况复听悲笳

　　有感故园和马西玄韵三首

　　我有藏修地层轩接素波病躯宜旷寂幽意缔松萝京国年经别荒芜日渐多素心原有约吾敢负烟蓑
　　自别幽栖地无时忘故山不知岩桂发虚负草堂闲江海迟归思风尘益病颜鸿看矫矫羡尔政难攀
　　我忆幽栖地萧然水竹居野情聊取适薄分敢求余中散惟便懒河汾拟著书素懐渺无限不独为鲈鱼

　　瑞雪三首

　　帝锡丰年兆春乘雪意来花明禧圣院琼积望仙台飒沓来无尽氤氲扫不开九重昭泰象万室仰尧阶
　　朔雪千林盛连天舞素英依依巧作态脉脉故无声似在空明界浑疑白玉京感孚歌帝徳鼓舞贺升平
　　滕六恭承事天孙巧散花积来无玷垢飞处故欹斜精意通三极欢声恊万家皇风应有象春色浩无涯

　　无逸殿直宿次韵三首

　　奏币神君殿祈灵太乙坛愿均一雨施遍洒万方寛月映觚棱直风生碧树寒感恩惭补报忧思浩无端
　　展礼瑶为席呼雩玉作坛仰知圣心切忧待阜民寛禁鼓传清漏絺衣生薄寒甘霖应不逺只在五云端
　　肃肃紫垣静微微香篆清即看尘事逺顿觉道心生开阖从玄化忧勤仰圣明不胜颙望切数起问阴晴

　　送陈佩昌赴龙游博士二首

　　昔先大夫宦延平三山陈君佩昌尝以书通予获见之时君之尊翁掌教吾松而予先兄则其弟子员也俯仰几二十年君兹以贡得分浙之龙游余既重君学行而又有今昔之感故赋诗以赠之
　　剑氷闻名日燕台会面年文场淹白首世业只青毡夜雨弦歌静秋风苜蓿鲜知君敦古谊志不在腾骞
　　弱冠承庭训长笺念子贤齐芋惭我滥楚璞得谁怜世事看更局年华岁逝川无端懐旧意相对重凄然

　　送周莱峰出守平度州二首

　　旭日都门道含凄送子行巳多场屋谊况是故乡情柳拂春郊骑花明海国城云霄初发轫期尔树声名
　　爱尔文章士而今民社司慎惟邦本重莫厌簿书卑郡古弦歌在春深草木熈圣贤从政理须记讲求时

　　和答宣龙田自况之什二首

　　会面从今日闻名自昔年抟鹏时久拟屈骥古来然赋见安贫志文辞润笔钱蹇予聊托契造次敢言縁
　　老我催颓渐惭犹逐少年官情聊漫尔野性故依然浅薄叨天眷尸鳏愧俸钱何当返初服习静息诸縁

　　送吴玉田赴进贤训导

　　旭日照吟鞭熏风吹客船洪都新教铎圣井旧风烟慷慨歌今日迟回惜别筵勉旃端轨范兹地固多贤

　　送杨东川赴监利训导

　　迢逓荆门道看君领教行家从故乡挈士喜近郊迎云散狮山出风来鹤泽清仲宣楼尚在作赋继休声

　　送戴瀛冈赴奉新训导

　　戴子吾邦彦书香奕世传风云孤素志事业付青毡岳暝云埋麓江春水拍天袖中有龙剑把赠帝城边

　　送朱后斋赴河南

　　大省看筮仕名门克象贤忆逢君少日今见我衰年（仆昔与君尊翁横溪同游太学君方弱冠）自是源流逺非闗雨露偏玈翁有遗迹试问洛人传（君伯父玈溪曾为河南左辖）

　　和放棹即景兼述怀三首

　　落日扁舟逺微凉生葛袍沙添新涨浅帆倚夕阳髙世故看谁是风期不易消扣舷一长啸秋色满江皋
　　宦业全无着羇懐日更加有书消白昼无句咏青霞雅调弦流水悲歌剑拂花茫茫沧海峤回首未应赊
　　尘外黄金贱尊中白髪微昔贤多遯世老我巳忘机明月如堪约白云何日归浮云应勘破吾欲问渔矶

　　致政归

　　休假经年疏归来此日情秪縁忧老病敢谓薄荣名击壤诗频讽思玄赋欲成柴门稀客过吾亦懒将迎

　　题北溪耕读巻

　　卜筑清溪上衡门枕稻区桑麻深绕屋烟水緑平渠倚杖歌黄鹄呼儿具小车石林堪晩对随意阅残书

　　园中漫兴

　　小圃闭深春居闲适性真治蔬思抱瓮尝笋欲开尊老矣无髙兴稀哉几故人林泉聊尔已不复问朝绅

　　避冦入城寓居官廨

　　避冦此来居兼旬伏暑余髙城鸣柝后落日闭门初风月自清景帘栊非故庐草堂时在望竹影上窓虚

　　慰侄孙友仁昌祖居宅俱罹冦毁二首

　　祖屋成灰烬倭夷很毒情我闻增慨叹汝定泪纵横已已无深痛徐徐可再营才能年更富宁患业无成
　　世事宁非数人生合有灾几年劳积累一日变灰埃出谷莺非托迁巢燕亦猜但看勤植立天意有安排

　　卜居

　　避冦来城郭仓皇就此居敢思求巨丽幸得免忧虞草舎邻翁过蔬畦稚子锄地偏情未穏吾自忆吾庐

　　城卜值重午

　　海上旌旗满人间令节临乱离天不顾樽酒我何心井邑炎烟遍村墟杀气深逃移思骨肉何处觅来音

　　盗贼

　　盗贼何充斥咆哮剧虎狼焚烧靡孑遗逃窜各仓皇骨肉稀音问交游有死亡忧来频怅望清泪湿衣裳

　　大雷雨二首

　　忽听轰雷震浑疑大地揺滂沱鸣急澍挥霍走狂飙玄化杳难测天威黙自昭凶顽嗟已甚应得尔魂消
　　枭翥与鸱张难当尔跳梁嗟无罴虎将恨纵猰■〈犭俞〉狂罪恶己盈贯神明自鉴量将无轰霹雳万里净炎荒

　　冦退述怀

　　闻道倭夷退贪残志巳充官军犹假息将帅可言功天意含糊里人心战惕中莫教桑梓地再见燎烟红

　　乱后出城二首

　　刁斗声犹在疮痍痛正深田庐迷故业飘泊慰归心生理浑无赖催科况可任感时添老泪到处一沾襟
　　变乱岁时更皇天未洗兵连村纔一突十口半无生宿鸟无栖托孤嫠接道行艰难勤救死愁听说催征

　　除夕示儿侄三首

　　城上更传急尊前烛焰红即听数刻过便是一年终酬酢看昆弟愁嗟独病翁不知今夕饮再得几畨同
　　老泪伤时落衰颜借酒红岂期乡国难竟底岁年终慽慽怀先徳惸惸成老翁却思色养日笑语几回同
　　秪有愁容惨宁看笑靥红试从千古论谁驻百年终世难能无厯童儿易得翁他年今夕会须忆此宵同

　　喜儿侄俱属和

　　身外尘縁浅堂前酒醆深笑予多感慨喜汝渐能唫敢忘先人徳应怜后裔心醉来还自慰膝下玉森森

　　勉诸孙四首

　　汝辱冠裳列常儿已不同名称须务实令始要图终笃教非吾力劳之在汝翁百年先世徳期汝振家风
　　学海今初涉工夫未有涯即看童子耳敢以大人期澹薄吾无遗承传汝自为祖孙原一气爱汝故孜孜
　　吾祖肇文基严亲益大之我承犹强勉汝父仅支持到汝应愈重投艰实在兹世途多偪侧振起是男儿
　　草有薫莸异人因习染殊今朝同队侣他日几贤愚白日聫翩去青春逓续催再看三二载便是大人为

　　勉诸侄孙二首

　　见尔诸孙子瞿然感老迂只今叨显达鲁厯苦工夫立志须超世承家惟业儒男儿期逺大毋忘祝桑弧
　　济济青衿子不殊同队鱼朝来适相过见后几长嘘问学登天似工夫掘井如青年毋易掷当为惜居诸

　　赠董子元移居次张月鹿韵二首

　　之子清修士悠然大隠情移居原避乱习静为逃名庭有鸣阴鹤林多求友莺通家真忝窃羡尔著书成
　　羇旅相过日论文数启予风尘聊对酒水竹且谋居乐志宜公理垂惟拟仲舒旧林烟月在归梦未应疎

　　石湖诸公小会草堂二首

　　草舍曽期聚文轩此屈临清游达人事好客老夫心共惜交情厚休辞酒醆深民艰方日甚感叹几沉唫
　　竹牖与茅堂居然野老庄髙人时枉顾衰白顿生光径草浮晴翠林花送晩香杯行莫停手天际易斜阳

　　诸君有和再答

　　眼底兵戈满尊前涕泪多时艰合有此天道竟如何至治思隆古愁懐几逝波相看俱白首莫厌数相过

　　用前韵再呈石湖

　　俗子无交涉名贤辱眷临辞荣元亮兴忧国少陵心黄鹄翩其逝沧波流日深阳春有髙调伫听一长吟
　　雅志樊生圃遥惭裴相庄青云谢冠绂白首映辉光尊酒深浮碧炉薫细袅香连阴剧愁思今日快晴阳

　　书三诗翁集后三首

　　昔有三诗叟唫情月共髙百年忘富贵千古擅风骚挂剑谊何极怀贤心独劳万安桥下水日夜自滔滔
　　迈往躭诗志穷瘝守义身不縁好事者虚负苦心人伯道悲无后原思独患贫招提行乐处怅望几长嚬
　　白日坐超忽青山自古今眼前无耉老越世得遗音后死吾何及斯文谊独深无能永翁誉俯仰为沉吟

　　文简集卷十七

　　●钦定四库全书

　　文简集巻十八

　　（明）孙承恩 撰

　　○五言排律

　　留别方伯刘公（先君子同年正徳庚午岁）

　　圣主敷皇极名臣重保厘千年开泰运八叶际昌期公也山川秀巍然柱石资萧何元应昴傅说又骑箕徳盛人规范才隆帝简知毕公终辅相方叔暂藩维令出风雷动恩行雨露滋百司遵约束多士仰光仪老手便繁剧宠才大展施劳心虽惕励退食每逶迤勲业今如此台衡实在兹讵云追丙魏直可继皋夔望重心逾下官崇礼益卑故交虽久睽葑菲正无遗贱子惭庸劣穷居叹蹇竒壮心空突兀末路竟差池鄙俗方嗤哂髙情独奬推赤心真自托青眼匪公谁徳较丘山重恩同鞠育慈岂惟勤佩服直欲镂肝脾未信终沦落还当策钝疲埋光羞匣剑脱颖志囊锥落落乾坤大悠悠岁月迟焉能心怏怏祗是守规规自许当雄奋从来耻伏雌酬恩尤有地报徳岂无时行矣真难负天乎不可期愿公多福祉阅世享期頥搦管纾情愫当缄更忸怩莫能名大徳聊用识微私欲别心尤恋临岐意独悲西风吹去棹翘首又天涯

　　登第后表谢释菜日俱值雨有作

　　一滴春瓢雨知时集建章纔看飘禁籞又见湿宫墙云拥中天近烟浮碧水长皇仁应浩荡圣徳与汪洋襟佩诸生肃箫韶九奏张恩波期共沐化雨故难忘葵藿心偏耿羮墙意独忙许身今日始稽首颂时康

　　送少傅刘老先生展墓归

　　元老扶三圣台衡领百司山川锺秀气宇宙际昌期率土瞻神观中朝肃令仪文章呈黼黻藻鉴炳着龟任栋材偏称为珪玉不疵匡时心独赤忧国鬓成丝一代经纶着千年徳业垂九重资说砺百辟守萧规地望方隆重松楸切孝私恳陈披悃愫归去荷恩慈诰锡明廷命黄焚秘阁辞光荣覃梓里传颂遍耄倪谢事应多暇怀髙谅未宜乾坤双眼阔出处寸心知霖雨苍生望盐梅圣主思商山与洛水莫久滞旌麾

　　送王司马致政归

　　八座声华旧三朝见老成际时依日月接履上台衡圣眷怜耆硕公心忌满盈累陈丹悃疏去结赤松盟旭日明驺从秋风引斾旌天空红叶下川渺白云平访旧容僧欵寻幽帯鹤行乾坤看晩节造化与完名恋阙心犹赤忘机梦自清汾阳初觧组司马暂辞荣出处随舒巻功名任重轻

　　喜雨奉郡伯喻惕庵

　　卧病连旬不能出门户堂下无不肖之迹者四阅月矣而屡沐垂问眷存殷至鄙衷感愧何言日者悯旱祷雨而雨随至公之爱民之诚通于天矣不肖归卧田庐躬耕待食而年丰可望将实与田父野老同一忻忭輙课鄙言十四韵
　　奉见区区两月苦无雨郊原生白烟君侯重民隠轸念独勤惓窃笑焚巫妄惟师罪已贤精禋极昭格诚恳契幽玄小暝惊俄尔浓云忽沛然卧龙起深壑晴日暗居廛淅沥初堪数奔腾遂欲颠银河横迥望瀑布注髙檐江鸟飞应尽林花湿更妍黍禾青被陇畎浍緑盈川巳慰三农望宁无一物偏潜孚徳政在阖辟化工全贱子三冬计东原数畆田有懐同野老拭目待丰年

　　野舟诗

　　放浪非吾志烟波且自由虽知川可济巳与世无求泛泛同江苇飘飘类野鸥行依渔艇乱静向鹤汀收明月蒹葭浦清风杜若洲笑歌天漠漠濯足水悠悠鱼鸟供诗兴云峦豁醉眸入天迷逺近逐浪泛沉浮倦后凭舷卧狂来倚棹讴放怀真自得髙兴若堪俦逋叟西湖胜龟蒙笠泽幽郎官谪仙醉赤壁老坡游宁用如神技聊齐泛海桴垂纶情亦称击楫事堪忧富贵非从好风波任所投乾坤双短棹身世一浮沤自是无拘碍谁能管去留沧浪有余兴吾道尽优游

　　送祁通府入觐

　　旭日开新霁长风吹斾旌天空红叶落江阔白云平玉帛君臣礼扳留父老情诗歌南浦緑棹拂晩山青驿路分吴甸河山接帝京人瞻千里月鹤共一天清勲业看前哲才猷范后生九重方侧席好去立虞廷

　　观奕

　　空堂手谈谁剥啄惊户外旁观似予闲当局真敌对势多楚汉强地割鸿沟界敛拓互阖辟错纵明向背攻围盛行阵隠伏妙机械竒出风雨交冥搜鬼神会争雄不相能夺隽讵容贷时移方一着妙处得三昧坡云方优游我欲无胜败疾呼为太狂頳颜亦颇隘一挫何须馁敛枰还可再兹艺岂犹贤饱食圣所戒

　　晩宜楼

　　结构幽栖处江天欲暮时翠屏看更好虚阁坐偏宜霞暎千峰乱潮随一棹移横空翻暝色絶岛起孤吹倦鸟投林速归云到峡迟喜看羣动息觉与众縁遗忽忽浮生事悠悠千古思且将娱晩兴聊复捻吟髭胜事君多会髙情我最知愧非陶谢手细写入新诗

　　送沈立斋赴吉安博士

　　振铎看君去离筵惜袂分人才重江右名誉擅休文秋夜听山雨春风采涧芹草玄扬子寂传业郑生勤圣世宁遗士旌书会出羣未应虚岁月迟子有竒闻

　　寄寿大宗伯汪石潭先生

　　天上风云会人间福履优尚书践台斗学士下瀛洲圣井神光合灵山瑞霭浮髙闳张寿域华降集清秋曲度南飞鹤年标北海筹达观欣失马静虑不惊鸥岁月双蓬鬓丹青万巻楼登髙谢安屐访旧剡溪舟薄海瞻全节中朝仰令猷九重优老典行矣贲林丘

　　送金砚江赴东光文学

　　金子吾邦秀名驰巳廿春珠光虽不掩鹏翼未全伸少试魁伦辈雄名耸搢绅昭昭视霄汉落落且风尘幸不名称浊宁嫌廪禄贫汉廷重文学鲁士籍陶钧畿甸声闻近清衔乐事真弦歌依日月梦寐切星辰业绍毛公逺儒宗董子醇应无题凤客会有问竒人莫易羇懐动须教意气振天宁终困士世亦自儒珍弹剑思畴昔持杯怅此晨勉旃身未老终拟树嶙峋

　　三石聫芳诗

　　西蜀席氏三伯仲俱擅髙才里人梦有石浮江而下有文曰三石聫芳既而三伯仲俱以髙科登显仕为三石之应仲氏虚山学士索予赋此诗
　　宇宙生竒异山川产俊良地灵自今昔神贶兆祯祥巴蜀雄南纪蠺丛肇启疆岷峨横井鬼黒水奠雍梁大药余丹乳竒珎错瑀璜秀锺端有在物产讵能当席氏声华旧髙门庆泽长遭逢宜必伟朕兆固非常沕穆谁尸宰精神接杳茫江波浩吞吐星月澹苍凉有石乗涛下中流势欲扬冯夷来献瑞川后迥舒光鬼斧镌神篆龙宫发秘藏烟云动姿色蛟鳄避文章误是君平识疑堪舜庙将断经遗汉代深刻类岐阳赑屃神鳌负漂流弱苇扬将无逾析木直欲渡银潢一气潜昭感三辰竞耀芒玄冥安测究征验匪荒唐已见连翩起都将次第偿嶙峋增气象涛濑籍辉煌并立云霄上髙擎日月傍程材作金砺効用柱明堂疑补苍生漏期跨碧海梁会须齐华泰千古镇岩廊

　　宝应湖风涛之险赠同舟三君子

　　觧缆风威盛扬帆暝色生湖波昏浩渺星月惨光精荡漾中流险喧呼半夜惊入船跳急雨跋浪偃长鲸惶惑同舟侣艰难共此情病夫兴盥栉舟子乞神明河渚依微见蒲丛渐次横未须论近逺暂得免烦萦慎重应无悔濡袽合用铭朝来同慰喜相与记兹行

　　少湖见怀有诗用韵奉酬

　　江海蹉跎客风尘蹇拙人未辞簪绂累终拟菊松邻浅薄承嘉会幽闲称病身聊将慎出处敢谓异羣伦有美词林彦无瑕廊庙珍明时征凤鸟絶代见麒麟化雨覃江介清风洒俗尘文山人仰岱学海士知津逺荷金声赠常懐玉树亲矢心期佩服此志敢教沦

　　蔡林屋考绩北上别予以诗用韵答二首

　　倾盖名闻旧谈文媿老成才髙推鼎甲心莽得夷庚意趣卑流俗门墙列俊英草玄甘尔寂好徳见吾衡考绩官评着还山逸兴生野猿迎主熟湖月印心明话别增离索贻诗荷悃诚迂疎惭造次珍重此时情
　　学道曽论志蹉跎竟寡成浮云观世变逝水叹年庚不拟栽朝菌还期采夕英迂忠懐衮补缪拙滥文衡丽泽髙贤与分襟别恨生君方敦雅道世复际文明欵接多慵废酬知但朴诚缁衣吾敢负犹为跂髙情

　　登毗卢阁

　　峻阁压巑岏闲来一倚栏飞甍悬袅袅曲磴郁盘盘海岳同标胜羲娥互转丸望穷孤鸟没神爽朔风寒似絶千寻上（上声）真将万里看波涛涌空翠纬象宿檐端披豁尘寰隔攀縁佛界寛慈云翔宝地王气满长安净理因超悟玄心契妙观诸天疑出现一气俯弥漫自得冥蒙趣都忘陟降难依稀见吴会乡思欲飞翰

　　读石江中丞因成堂记赋二十四韵

　　海宇开熙运旬宣属老臣赋才元杰出为政必殊伦巳见吁谟宻兼承大制新图回方恳恳敷绎故谆谆宏议宗谟训髙词轶汉秦岂惟书力役实以寓经纶轲籍称平政羲经纪劳民务三知体要画一示规循总总言都异肫肫意独真持衡应比石察隠动如神疏涤源无滞调停理故因欲将苏槁朽咸与沐阳春且识心多瘁毋云力易陈乾坤方鞅掌时事重艰辛杼轴民财困东南国赋频储胥资妙筭怀保藉深仁周悉忧民念勤渠报主身会看功日峻终拟道全伸天为生贤佐时方仰大钧愿言依衮扆跂足上星辰久矣钦明徳囏哉踵后尘具瞻方赫赫雅度但恂恂末俗堪谁语迂衷窃自珍祗将言作颂敢谓业相亲

　　次双岩司马亭溪少宰夜酌聮句韵

　　官理无休暇良宵共此筵地当深巷阻候属一阳前欵语方谐洽披襟各粲然炉薫芝阁暖灯晃锦袍鲜霜月萦窓细寒花照几妍未窥风雅窟试续孟韩篇倚玉才难并眈吟兴颇偏冥搜超象外角胜得竒联壮拟戈挥日狂思剑倚天文章悲世代声价仰前贤翼亮须羣彦甄陶属大铨尘劳方鞅掌雅会合留连星宿萧何履风云祖逖鞭彚征时正泰端揆任弥专白髪催予老青山结旧縁病驹懐恋恋威凤故翩翩浮世看皆幻虚名秪用传有怀惭窃禄无术觧延年兴尽归骖动诗成彩笔悬何时拟重会把醆赋云烟

　　和双岩雪月赏菊之什

　　寒夜大雪霰氷山郁嵯峨登堂欣有会对菊可无歌狎恰三人共聮翩五字哦差池胥会少感慨系时多韩孟才非敌曹刘兴不过髙城闻击柝深巷息鸣珂放浪予诚罪撝谦公谓何疏弦余古调劲质靡柔柯鵰鹗横霄汉骅骝蓦涧坡岂惟抒悃素直用发天和纵语言无择论心谊不颇焉能甘龊龊秪是守波波共拟心扶日难教手障河襟期忝同趣才力竟殊科病骨思丹换衰颜得酒酡莫教夸父日空忆鲁阳戈魏老非妩媚陶翁且婆娑但令樽有醑莫计雀堪罗要使常披豁而谁事唯阿相期崇令徳永诵白圭磨

　　借韵述怀

　　垂老寡欢趣孤怀尚嵯峨朝吟梁甫操暮听濯缨歌意豁掀髯笑诗成把酒哦闗心时事切入梦故山多徳业蹉跎废光阴逓续过朋簮嗟异处朝署喜聮珂未死终难已无闻可奈何但令车有辅宁患斧无柯幸际明良会叨登鸾凤坡媿将声土缶滥拟厕云和宻勿钦韩范边陲仗牧颇愿言勤策励宁敢惜奔波愁迭千重嶂肠萦九曲河此生浮泡幻尘迹转蓬科秪益头颅雪无由笑脸酡感恩思陨涕报国欲横戈宇宙分多事才贤盛那娑（犹言如许也）好将忠作报不负礼为罗拟玉期无缺为钢欲靡阿讵应甘汩没槁壤共沉磨

　　拟万寿无疆词次韵

　　五位严宸地千官魏阙前秋髙澄霁色空半起炉烟于穆瞻龙衮钧韶恊凤弦百蛮熙禹甸八极仰尧天义肃乾坤正仁覃品物妍愚臣勤颂祷圣寿万斯年

　　夏日水殿纳凉应制次韵

　　爽气浮蓂荚薫风泛芰荷晴开天滉漾石甃碧嵯峨翠仗千官从芳朝万乗过瑶宫聊驻辇水殿忝聮珂帝道惟清浄皇襟顺太和宁须周室箑欣戴舜弦歌华栱生灵籁飞烟隠女萝恍疑云出窦不见袜凌波自庆三辰豫才惭五字哦空传晋河朔似奉召巻阿愿得清阴普从知惠泽多对时垂拱治万载保山河

　　拟从幸玉霄公主山庄诗次王摩诘韵

　　迤■〈辶里〉春明逺风光入望赊从闻仙子宅自出帝王家临幸劳天步鲜醲畅物华回环浮碧落杰构接飞霞漫说银河泛虚闻博望槎楼翔秦女凤地产葛仙砂北阙崇瞻近南山落照斜不因时省俗亦或访桑麻主贵应谁拟宸游数未涯何须千里骏自有七香车

　　拟奉和幸三会寺应制次宋之问韵

　　胜日宸游处因过礼觉仙瑶坛腾法雨宝地肃香泉鹤舞如迎驾猿来惯听禅纵观欣涌塔普度肃诸天化国羣生仰銮舆万象悬言旋宫月上正照紫城圆

　　送司成龚云岗赴南都

　　宫谕龚子擢南司成例有赠言偶观介翁集有为龚子寿太夫人诗借韵一首
　　甲第声名重朝廷宠渥频人文开泰运宇宙际昌辰带绾金鱼丽袍裁锦雀新即看风轨地原是庙廊珍多士沾时雨贤僚契徳邻盐梅须鼎辅风采切朝绅雅志希前哲休光絶后尘陶镕资大冶礼乐范斯人共仰师模盛随看帝命申髙岗鸣彩凤瀚海跃神鳞将母瞻黄道承欢侍锦茵北堂娱永日南国庆长春惜别情何极论交意独嚬伫闻征召下翘首大江濵

　　送许少华中丞十六韵

　　汉室推贤日周畿仗钺辰谋谟禆庙略怀夹沛皇仁已见流亡甚兼虞冦盗频旬宣催命急拔擢拜恩新许子真竒杰髙才迥絶伦人称今法从我识旧儒珍制阃心同石飞章笔有神行空看骥足跋浪偃鲸鳞天设闗河险时须保障臣百僚资弹压四牧重咨询造士弦歌动临戎鼓角振诗哦每横槊局对或留宾令与风霆迅恩将雨露均端期苏槁朽不独静烟尘慷慨匡时志勤劬报主身即看勋业地图画照麒麟

　　使郢出京九卿诸公饯别报国寺

　　玉节清冥下羣公祖帐同云烟开霁色台殿肃秋风即奉严禋里须知圣孝崇骊歌邀落日剑气拂明虹倚席怀髙谊持觞激懦衷皇华惭莫称何以诏颛蒙

　　石泾中丞携酒夜过

　　倒屣中丞至烧灯绮席开朔风疎槛竹寒月浄琴台汉水波涛偃山城鸿鴈哀我多怀土念公擅济时才云树频年梦壶觞此日陪通家非一日二十五年来

　　饮童内方宫詹宅因留别

　　阙下从分袂湖南共此筵氷霜看晩节松竹倚晴天古复文风畅名门世泽延不应龙久卧伫见凤孤鶱宻勿经纶侍乾坤翊戴全雷陈多契谊王贡合聮翩屡拜髙文赠深承奬与偏才虽媿邾鲁臭或比兰荃雅会欢无那王程兴已遄相期无限意执手大江边

　　和戴龙山丁祭十二韵

　　殷祭宵当午良辰日在丁生民匪吾道长梦竟谁醒陛遣温纶重筵铺黍稷馨肃雍昭礼乐于穆俨神灵宇宙资元化删修正大经聋闻儆雷电■〈日米〉昧识丹青木铎疑狥座弦歌或近屏驰神劳仰极想象媿中扄道与乾坤并恩当肺腑铭登天悲伎俩志学惜年龄瀚海将探蠡洪钟拟举莛礼成余敬在翘首立宫庭

　　少傅夏桂翁六十寿诗

　　圣世开熈运昌朝得大贤河图呈瑞旦崧岳降神年日月光华盛风云庆会骈遭逢原有数轩豁固无前凤矫翔千仞鵰骞隘八埏对时方育物熈载乃旋干登陟三台峻调和二气平弘枢资宻勿大冶荷陶甄征角招相悦盐梅用乃宣眷隆锡马日任重负鳌肩游刄分羣骼孤峯障百川令仪钦穆穆雅徳见渊渊恳欵抒长策从容握化权阳春功泯迹时雨泽无偏学术三才贯词锋八面专经纶征事业风雅寓诗篇翼翼匡文徳雍雍和舜弦人传白雪句家有紫霞编榜揭蛟龙翥岩鑴星斗悬全才元不噐盛美总能全望重心愈下功髙志益虔即今黄阁老原是玉堂仙火宿辉南极台光烛昴躔遐方瞻气象朝士乐周旋纔见三元始重占六甲圆环中神独至镜里髪常玄平格从天寿冲虚象帝先松乔行可致锺鼎故裒然静养探玄理冥心契道诠百祥来止止一气亘绵绵皇祚无穷纪贞休幸共延小诗追吉甫奕世拟流传

　　寄徐长谷三十八韵

　　徐子真英特之官山水乡聊将经济手暂屈簿书忙忆昔乡抡秀称才尔擅场敷言称贾董作赋陋班扬天枥看騕褭人间覩凤凰霜蹄初展步云翼滞髙翔职为亲民喜情于好爵忘一方淹国士百里见星郎别我闗山去经年桃李芳传闻多慰羡施设不寻常访俗心应下縁儒政乃臧疲农思徳化昭代出循良造士弦歌动威奸纪法张教遵周礼乐人诵汉文章日霁髙原黍风清沃野桑循行时露冕翁稚或褰裳拂剑春星落弹琴山月凉槐庭闲引鹤芸阁静焚香吏治原非俗髙情合得偿地从侈名胜家复迤封疆览秀天门上探竒雪窦旁（县中二山名）诗成宜刻竹兴到或飞觞报政行超最抒怀尚激昂世途多感慨吾道属行藏清庙须珪璧工师择豫章即看征汲黯未必老冯唐问讯鳞鸿杳暌违岁月长临风遥洒翰伫立望苍茫

　　荒垄小会吴石湖有诗次答

　　春晩多阴曀兹晨霁景开荒原完小构雅会称深杯咏述惭无范（范成大有咏寿藏诗）堂闳敢望裴君恩全赐赉先业勉规恢爱客思投辖呼儿更洗罍莫教欢易掷应念老相催缵述堪谁畀松楸重自哀膝前五孙侍身后几人培有地还移竹无心漫植槐烝尝聊称矣耕读亦宜哉骸骨终长托行歌岁几回百年天地里感叹若为裁

　　石湖用前韵纪兴再次答

　　老境多愁思朝来怀抱开漫游偕胜侣乐饮怕停杯散性惟希白髙踪曷拟裴秪看时龊龊宁见量恢恢我自匏为斚谁家玉作罍雅怀须尽日仆子莫教催杳杳终天恨凄凄满目哀贻谋那逺料积善乃深培美植惟梧槚深阴胜棘槐怀贤何及矣抚世亦悠哉瓶罄思回棹诗哦不计回诸公尽才彦拙句懒删裁

　　谢张明崖大中丞招饮

　　大府崇文会清秋启盛筵幸当离乱后乐覩治平年巴蜀雄藩服峨眉产俊贤九重専简命列郡仰旬宣讨伐乾坤正绥怀雨露偏山川回气色瀚海息风烟井邑原无恙耄齯获保全农家秋晩刈僧寺日髙眠舒惨先王治张弛事理然衣冠欣盛集云物丽髙天疎竹临轩翠幽花对客妍思回抢攘际兴洽笑谈前磊落行筹筭含容富简编词坛曽力骛艺苑更精研盛徳敷遗逺仁人继述先平生想风采此日共周旋勋业今如许台铉望已专讵惟诗咏颂伫看鼎彛镌念往吁嗟久怀朋涕泗涟孝思情罔极推爱意良虔食报犹徐也昭施必大焉老夫如健在奕世看腾骞

　　再迭前韵答明崖见和

　　夙有诗魔癖今叨文会筵无闻惭往岁垂老悯流年忧世悬微悃匡时合让贤媕婀谁则是意气竟何宣自分疎慵废其如质性偏玄机难测识世故浩云烟都宪经纶宻明时翊戴全怜予多老病下榻称髙眠消长推天道欢娱顺自然寸心征白日拙守托苍天乔木需时用丹葵向日妍撝谦形迹外放浪酒樽前爱士勤三接劬书览百编保厘心独至丹墨手亲研髙步兹为盛衰庸愧率先风流雅传播事业划回旋繋遯吾何敢含章子自专讴歌今日事锺鼎后人镌野老歌黄鹄诗人咏碧涟雅情真挹损鄙志亦勤虔启助良多矣才情实歉焉无能攀逸翮翘首仰髙骞

　　城居赠任海村

　　我厌城中寓出门即嚣尘雅情难适散矮屋莫舒伸昔自罹忧日时当避难晨虽求淳厚里竟寡素心人择处违前训安居欲近仁徳惟惭浅薄化未浃比邻伏臈尠酬与深藏但袭珍纷华非夙好屠贾岂吾伦酒熟无朱共诗成乏阮论摧颓惟老子风月伴闲身吾子差强意冲襟雅任真面交难许故知契不嫌新江馆深秋色金风吹白苹相望路无几顾我莫嫌频

　　闲居冩怀

　　七十稀从古吾生隘五年不縁修摄致颇藉药功全感激君恩重优游老景延风尘过梦里意兴托樽前穹壤蘧庐似义娥转毂然行藏今皓首心事只青天爱竹多留笋浇花曲引泉幽斋无俗事时咏逺游篇

　　忆旧居二十韵

　　我忆旧居好依城亦半村敦龎通鄙落汗漫接平原潮汐交流汇濠梁拱翊尊途迂尠冠盖地静逺尘喧膴膴菑畬合深深花竹繁楼髙延皓月窓豁近朝暾背水开精舎诛茅构小轩山僧时造席野老日过门散适东西陌将迎三两孙携笻登陇首把钓坐槐根兴倦时支枕朋来共倒樽潜鱼观泳跃好鸟看飞骞雅意娱松菊闲情恋鹤猿（叶）差同元亮宅敢谓辟疆园自昔悬车也怡情赖此焉优游延日月倐忽几寒暄秪拟诒谋逺宁知遘数屯变生非意料祸烈半烧燔先世经营志今皇赐惠恩自惭都上负那得免烦寃玄理无来复天心有黙存兴衰谁与问俯仰信乾坤

　　文简集巻十八

　　●钦定四库全书

　　文简集巻十九

　　（明）孙承恩 撰

　　○五言絶句

　　园居漫兴（三十首）

　　花竹暎幽斋柴扉背水开主人縁谢客终日没人来
　　又
　　屋后万株花垂杨拂岸斜野人遥指认望见是侬家
　　又
　　雨后苔阶滑朝来杖策行未应轻踏破爱此色青青
　　又
　　树底通幽径花阑亦逶迤柔条未经缚棘刺乱钩衣
　　又
　　端居息众喧静坐澹百虑坐久不知夕斜阳在髙树
　　又
　　嘉木交檐翠新梢拂槛青一双鱼虎子飞近竹窓鸣
　　又
　　潮来水平堤潮退水根出何当修下牢常使溪水溢
　　又
　　溪头一朝雨水长三尺余若教更终日俯槛拾游鱼
　　又
　　髙原独鹤下逺渚孤云飞会意不可写凉风吹葛衣
　　又
　　虚亭万竹中亭午日色薄风寂不闻声时闻落新箨
　　又
　　春笋无拘管横阶只漫生似知主人意故欲断人行
　　又
　　霢霂朝来雨旋添菜甲肥邻翁亦真率觅取到柴扉
　　又
　　朱果累累熟园开细细香摘来得甘美先奉老亲尝
　　又
　　果熟山禽伺园扉早未开儿童觧珍惜拾取半残来
　　又
　　晨兴阅残编开窓曙光入忽有野人过隔溪笑相揖
　　又
　　小白分无数迎潮作队游凭栏可垂钓急为办纶钩
　　又
　　竹几匡床穏幽轩更洒然小窓明月下来伴道人眠
　　又
　　莫谓吾桥小曾经失足来从教修葺好穏步任苍苔
　　又
　　野笋无料理惟宜贱子飡若教都作竹约畧百来竿
　　又
　　推窗送逺目依依烟树开白云拖片影飞过北村来
　　又
　　散髪髙双屐清宵步月明水中有潜鱼应知吾履声
　　又
　　茂叶团阴宻繁枝结实低独行时自摘分食到童儿
　　又
　　开园觅时蔬稚子笑而语摘来经几朝今朝摘盈筥
　　又
　　启户凉风入看云称穏眠昼长人语静髙栁数声蝉
　　又
　　瓠白茄子青软美胜粱肉百年腐儒餐饫饱堪鼓腹
　　又
　　小鸟相过熟巢栖蔚荟中恐令惊却去不敢语儿童
　　又
　　楚客千畦蕙侬家二畆蔬草根随意长无事欲亲锄
　　又
　　无事朝慵起今朝步月中呼儿抱瓮出汲水灌花丛
　　又
　　风动竹林响浑疑作雨声老夫忧旱切日日听鸠鸣
　　又
　　（阙诗一首）

　　题杂画册叶八首

　　白露横江面凉飙起林樾孤唱无与酬垂纶钓明月
　　又
　　清夜不能寐独酌松树下风吹头上巾月落手中斚
　　又
　　寂寥春山空静坐消万虑搔首望青天白云自来去
　　又
　　云出山顶合云归洞口封地深人不到白日下双龙
　　又
　　月出大江口乾坤一钓船洞箫声起处惊醒老龙眠
　　又
　　习静山中处孤吟絶往还晓烟收尽处坐见隔江山
　　又
　　膴膴川原合依依桑柘疎栁汀与花坞好是辋川居
　　又
　　山头出白云瀑布洒飞雨可人期不来目断潇湘浦

　　西湖十景册为唐饬轩题

　　湖光暎层甍朝来晴可渔时有冶游人隔花呼买鱼
　　右渔荘鸣榔
　　虚阁极萧爽菡蓞揺清漪坐来不知暑香雾湿人衣
　　右曲院风荷
　　日入湖上昏鲸音破寥閴遥知诸僧定炉熏坐禅寂
　　右竺寺晓钟
　　幽花照寒泉秋光翠欲滴扁舟彼何人遥遥渡空碧
　　右野菊寒泉
　　夕阳没晴空倒影在石壁长歌归去来依依逺山碧
　　右雷峰晩照
　　南髙何巍巍北髙何巉巉登临人迹稀白云时往还
　　右双峰揷汉
　　湖山澹空蒙堤上行人少欲渡心忉忉浩歌水云渺
　　右断桥烟雨
　　日出烟霏开湖上散清霁采采芙蓉花懐人渺何处
　　右延祥清晓
　　琳宫锁春寂斜日荡孤舟归鸿正嘹呖离思满沧洲
　　右芦汀归鴈
　　团团白玉盘飞出千峰顶山中有幽人长廊步清影
　　右千峰夜月

　　再题西湖十景为汤宜野作

　　晴洲暎花栁春水生蘼芜朝来渔舟集网得松江鲈
　　又
　　莲塘浸虚阁香风吹緑云何处采莲者闻歌不见人
　　又
　　山寺郁岧嶤钟声几暮朝流光百年内俱向此中消
　　又
　　野寺秋容静幽人逸兴多漫邀彭泽叟来和濯缨歌
　　又
　　夕阳明逺山万迭横紫翠扁舟早归来飘萧起孤吹
　　又
　　两峰髙入云特立竞萧爽何当挟飞仙遨游任来往
　　又
　　宻雨浓连霭湖山罨画中有人倚虚幌孤酌对溟蒙
　　又
　　旭日波光动精蓝曙色开美人多逸兴吹笛过湖来
　　又
　　天际征鸿杳湖边幽趣多彩舟移曲渚醉杀緑烟波
　　又
　　月明万山静灏气浮空蒙翛然无尘界涌出青莲宫

　　月下溪边露坐

　　白露何苍苍波光正渺茫懐人成独坐离思共流长

　　送陈徳弘省母还常熟二首

　　朔风吹京尘白日忽以晩髙堂违定省游子情黯黯
　　又
　　束书戒晨征别我在顷刻把袂不得留使我心恻恻

　　题便面二首

　　秋气日已佳野色清且虚小亭尘不到读尽人间书
　　又
　　雨过羣山开清风来树顶妙趣知者谁黙坐发深省

　　题寿星

　　一杖扶元化乾坤自始终本来无面目偶落此图中

　　三笑图

　　道合混希夷得意俱了了相看本无愁一笑山水杳

　　横山八景

　　奎壁两文星化作吴中石千古焕人文精英射天碧
　　右双华峰
　　小径亦徂来緑云郁纷纡幽人时纵步拾得青珊瑚
　　右万松径
　　盘陀白云根常作白云主何如任飞去从龙沛霖雨
　　右留云石
　　澄波涵皓魄骊珠漾空明幽人夜吹笛应有蛟龙听
　　右浸月池
　　江连云气合海近旭光侵不是春能住林峦深更深
　　右藏春坞
　　景物杂前陈应接毎不及居然此亭中一齐尽收拾
　　右集胜亭
　　昔闻轩墀宠今见裂土食禽荒虽有戒不与幽人事
　　右俸鹤田
　　分得剑溪春种向仙人家但供玉川渴不学君谟奢
　　右艺茶圃

　　题小画六首

　　林壑起凉籁空翠洒飞雨坐此山中秋忘却世间暑
　　又
　　暮霭忽苍然前山日将落扁舟早归来湖上风色恶
　　又
　　峭壁揷青障浮云涌雪涛悠然对终日兴与云山髙
　　又
　　朝伐木丁丁暮伐木丁丁一担归去晩帯月煮参苓
　　又
　　宇宙本无涯浮生良可嗟憧憧亦何事吾正读南华
　　又
　　芳洲多菰蒲水深生烟雾渔舟乱鸣榔惊起沙头鹭

　　又题小画

　　清风吹竹林夕阳堕西坞相逢且停竿共此话今古

　　题墨竹

　　嶰谷春深候新梢落粉香鹧鸪烟雨里潇洒墨云凉

　　使交舟中杂诗

　　篱落数家村藤萝挂夕曛儿童惊鼓吹喧笑入柴门
　　又
　　逆流如跛鳖顺流若飘蓬人心若无厌犹自数呼风
　　又
　　春水緑涟漪春山响画眉汀洲有芳草随意咏江蓠
　　又
　　山断村居出江空郡郭浮夕阳鸣鼓吹候吏立沙头
　　又
　　宿雨山光湿微风水面平今朝客意好江上快春晴
　　又
　　山水饶幽兴篇章亦漫裁只将消永日不是倚多才

　　遣兴十首

　　偶读山谷老色日上面欢悰日去心一诗怃然有感予年四十余矣习懒荒废徳业日益不振兼多病隠忧落寞憔悴渐失往时意兴山谷似为予作者因用二句为韵各赋一絶
　　清霜点明镜玄髪渐以缟百事一无成骎骎忽将老
　　又
　　心事日已多岁月日已逼况此抱病躯焉得好颜色
　　又
　　一朝复一朝光阴苦超忽安得万丈绳系此西飞日
　　又
　　中夜不能寐展转独凄怆谁与百忧期种种来枕上
　　又
　　世途何嵚巇物情知时变玄穹黙无言浩叹时仰面
　　又
　　今朝胡不乐忽忽来无端但见有可嗟不见有可欢
　　又
　　人心各有念时念恒不同安得素心人共此谈幽悰
　　又
　　青春何堂堂去我忽若失试以古稀言来日少去日
　　又
　　忧来纷无踪浩若烟雾聚又如春生草屡剪不可去
　　又
　　人事等泡幻金石亦消沉俯仰百年中感慨伤人心

　　又

　　顷读山谷诗有感作十絶句既又念达人委命志士固穷必潦倒自废出无聊语则几不智矣故复反之十絶以自慰觧
　　一岁无常春一日不常早人生会当然岂得永不老
　　又
　　桃李多艳姿松栢有劲质君看烈士肠宁羡儿女色
　　又
　　焚香坐蒲团神定心更逸坡翁有嘉言一日便两日
　　又
　　翩翩何翩翩对景亦酣畅恨不如蝶蜂飞在花枝上
　　又
　　长日澹无事晴窓独披巻幸窥古人心胜接古人面
　　又
　　无谄志自伸寡慕心乃寛有酒复有书适矣能不欢
　　又
　　披襟当明月拂轸弹清风于兹更弗怡何处是欢悰
　　又
　　男儿贵成名千载犹特立摧颓一无长百岁但一日
　　又
　　幽花明曲栏流莺在髙树觧襟且衔杯一扫俗尘去
　　又

　　日月常照耀天地自崇深何哉儿女愁得上烈士心

　　题杂画册

　　乾坤有此亭澹寂似太古我欲往从之江空渺难度
　　又
　　春雨晩冥冥烟梢洗更清鲛人过淇澳拾得凤凰翎
　　又
　　脉脉凝清露芳姿湿更匀凭谁持快剪溪上剪红云
　　又
　　落日陂塘静秋风倚败荷平生急难意回首欲如何
　　又
　　烟柳碧■〈毛参〉■〈毛参〉泥融燕子酣断肠春色好无处似江南

　　石洞中画梅

　　小洞罗浮似孤根倚壁斜夜深明月下疑是雪中花

　　题画为许松皋赋四首

　　烟栁緑■〈毛参〉■〈毛参〉桃红着雨酣春风迟步屐幽意满江南
　　又
　　空山夜寂閴萝月挂岩头凭栏发清啸松风吹满楼
　　又
　　落日沉大堤湖上归舟少遥遥望村居浩歌水云渺
　　又
　　空山岁云暮寒雪积深谷中有避世人长镵斵黄独

　　题画册一十二首

　　朔雪暗郊原溪桥行彳亍不闻鸟雀喧惟听折松竹
　　又
　　长松落空翠风至起箫笙道人无别事终日诵黄庭
　　又
　　仙境非人世云山终古青夜来春雨足斵得松根苓
　　又
　　落日策蹇驴西风吹葛衣征鸿起江渚一一背人飞
　　又
　　寒雪断人踪千山无鸟声扁舟欲何适莫是剡溪行
　　又
　　罨画溪山似扁舟出柳阴水风浮淡爽凉月照虚襟
　　又
　　尘世无闲人青山有剩地相对不言语祗话山中事
　　又
　　山浮草阁幽竹影落清泚爱此潺潺声尘襟净如洗
　　又
　　碧树障红尘山亭多白云清谈欣有伴送酒可无人
　　又
　　山深秋气佳衡门锁虚寂扁舟载酒过时有问竒客
　　又
　　茆屋依山构沿村路不遥酒旗标野店有客过溪桥
　　又
　　云里古寺深寒威凛毛髪蹇驴踏山径不惮溪桥滑

　　赠张鹤仙四首

　　胎仙本清贞立性亦髙蹇溪边日优游不知岁华晩
　　又
　　鹤本千年寿医功可长生会当乗天风飞飞返瑶京
　　又
　　步屧春风里有鹤时相从逍遥溪上人似是浮丘翁
　　又
　　幽人寡俗务日渉清溪隈行侍无奚奴自有胎仙陪

　　题崔少卿八咏巻

　　谁将曲江春移置君家圃先公有遗泽勉旃期接武
　　又
　　乔柯挺苍玉繁英簇红裀喧寂各有时莫嫌不逢春
　　又
　　秋菊有佳色浥露何鲜新我思彭泽翁清风古犹今
　　又
　　此君亦可人真姿傲霜雪比徳匪玩物相看敦晩节
　　又
　　壁立古铁色巉巉我独拜乾坤锺英灵千古镇长在
　　又
　　空明比中扄有本何源源兰亭修禊事邈矣羲之贤
　　又
　　窈窕徂徕阴阅此胎仙舞千载鲍明逺莫信司空侮

　　香山寺泉亭

　　斜阳照石壁寒泉浸松影风生万籁虚鹤唳千山静

　　淮河舟中四首

　　终日忆家愁愁看淮水流我今方此去何日是回头
　　又
　　淮水日南逝吾行正北舟欲将双眼泪寄向淮中流
　　又
　　北望路虽遥出门亦已逺殷懃嘱淮流为寄愁心返
　　又
　　寄声淮水去归思共滔滔吾家何所认门前双石桥

　　题小景画册十首

　　顷有数小石家僮迭而为山且陶人物编屋宇植草木以拟山间景象颇有幽致宋石门折而图之因各纪二十字
　　拉伴事幽寻古洞共探厯马蹄相追随岚气袭衣湿
　　又
　　有石倚空旷拔地何巉然缓带一瞻眺兴落飞云边
　　又
　　暧暧夕阳沉林壑倐已暝樵牧各归来银蟾上松顶
　　又
　　乱石倚巉岩山径故﨑岖肩舆度前冈松风吹我衣
　　又
　　浮图屹亭亭乘暇一俯仰忽然风雨来檐铃一齐响
　　又
　　濯足复濯足还以洗我心浩歌沧浪吟千古有余音
　　又
　　蹇驴驼一老行行过松径寻诗应几章寒露滴衣冷
　　又
　　旭日上曈昽何人有瞻拜我爱阳徳升万古永不晦
　　又
　　澄湖浸云天有亭湖之涘凭栏发清啸鱼龙或惊起
　　又
　　山深无尘俗山翁嗜玄虚觧琴时一鼓引出溪中鱼

　　○六言絶句

　　便面

　　雨收碧树犹湿云载青山欲浮欸乃一声何处夕阳江上归舟
　　突兀半空青嶂依稀逺浦渔船人在翠微深处鸟飞烟雨溪边
　　人住桃花源里舟横独栁溪傍狼籍湿云片片幽闲鳬鸟双双

　　题画二首

　　杨栁烟横谷口桃花水涨溪头有客寻真无路满地白云自流
　　碧山四围无路岩头瀑布长鸣半点红尘不到中有髙人耦耕

　　文简集巻十九

　　●钦定四库全书

　　文简集卷二十

　　（明）孙承恩 撰

　　○七言古诗

　　题公子醉归图

　　长安道上秋日晴城头月出人不行雕鞍宝马曼胡缨贵游诸郎总豪俊锦衣绣带争鲜明归来似是较猎余醉酣酩酊态度舒垂鞭缓辔无疾驱武夫健卒前执殳牵黄臂苍左右趋兰房盼倚如花姝银缸照耀红■〈毛瞿〉毺弹丝品竹吹笙竽争妍竞丽为主娯甲第高门竞华侈快意平生惟有是少长宁知稼穑艰岁月都忘老将至人生几何同泡沤从渠富贵死即休石崇漫遗金谷恨邓通空负铜山羞若教声名等灭没西山饿夫实痴物

　　送友人应绣夫还四明

　　朔风萧萧黄叶飞河梁送客歌骊驹子今别我逺行迈我独恋子心依依青天浩浩云霙霙呉山高高水茫茫离愁黯黯不可写澹烟寒日孤帆张子行不可留执手且延竚丈夫所志在功名区区离别何足计方今圣人急图治网罗英俊无遗弃子才人中龙利比干将器我亦无惭逐后尘驽骀未可同骐骥年光冉冉如流波及时树立当嵯峨行哉赠子言勉矣毋蹉跎

　　南斋十咏

　　南斋主人求咏十旧物既原其意各赋四十字虽不甚工而主人之意则颇见焉然鄙意尚有未尽者再赋此十章
　　白鱼岂是瞿聃朋蔑劣仁义戕羣经我方涵咏含醇英似尔蟊贼吾当膺攘除呵护叱六丁吾欲与此同死生
　　清宵短熖光陆离幽窻伴我伊吾时论功较德真故知弃置岂似秋蒲葵纷纷世态良可嗤斯言有感韩昌黎
　　焦桐遗制亦神竒古音雅澹存依稀琅然一曲夜何其霜清月白风凄凄繁弦急管方趋时吁嗟若人莫可知
　　昆吾夜作饥龙吼匣里寒光射牛斗神物不随尘土朽魑魅遁迹魍魉走会乘风雷排户牖兴云作雨泽九有
　　古人妙墨今人收古人心画谁能求不知阅世几春秋人间万事良悠悠断文尤足当琳球吾欲即此穷冥搜
　　百金曾储古画图意像彷佛超有无悬知岁久成模糊爱之我欲重为摹留情一物我亦诬谁为此论眉山苏
　　剡曲霜藤出新欵侧理罗纹明玉版几向晴窻独舒卷影落氷池锦云暖何当广置三千简绘地摹天专纪纂
　　分得仙家乌玉玦紫雾玄云电光掣非方非员孰刓缺尚尔么么未磨灭翰林挥词此薜蘖润色皇猷补天裂
　　歙山山头云电驰鬼工琢石出幽竒割为玄砚余得之四方相逐昌余辞岂子钝寿不足稽泰山溜石重嗟咨
　　当年曾献明光宫至今犹袭中书封词林奏捷无前锋时哉一去悲秋风豪来一挥尤可供摩挲疑是蟠蛟龙

　　送张君归延安（并序）

　　吾乡杨伯玉先生以直道去国其谪于延安也得人有张君者数以忠言赞不逮洎先生擢守（阙）州取道归宁张君复侍先生行留吾松数日而去呜呼去古既逺友道日乖而况于相临势分其情尤疎彼其谄谀求合以售其私则有矣孰能如张君之无所利而忠告者耶视去任之上官如过客则有矣孰能如张君之不忍于别而千里相从耶张君庶几古之义士矣因其行赋此为饯
　　子瞻昔南谪万里一孤臣符生抱忠义朝夕来相亲男儿七尺躯欲为知已许从来燕赵足豪杰未必今人不如古张君亦义士意气谁得如使君直道寡交合独许子也相嬉娯空谷闻足音重得使君惜岂无箴规助新政亦有殷懃慰岑寂一朝使君归千里仍追从驱车发蒲坂鼔楫游呉东昔随使君来今随使君返防身一短剑迢迢白云逺呉山亭亭水增波萧萧落木西风多重君高谊惜君别为君慷慨发浩歌

　　留别萧山李廷宣

　　生平重交谊意气横九州岛浩荡四方志湖山逺近多遨游兹晨来钱塘岁云暮矣风飕飕扁舟乱江涛访旧假此数日留感君一见即倾盖登堂肃我雅意何绸缪贤哉伯仲并温茂把臂一笑使我明双眸雕盘出细脍小瓮开新篘剧谈豪饮终夜不知倦浮以大白浇我磊块之离愁北窻一榻亦潇洒荷兹礼意诚兼周高怀旷度出庸俗令我感媿欲报嗟无由君才亦超越文彩惊凡流皎然明月珠烂矣珊瑚钩行将献阊阖致身宁许终林丘我生年来亦三黜鋭志未肯言包羞暂失东隅未为耻竒功何待桑榆收昆吾笑把太行倚弯弓挂向扶桑头丈夫自负贵挺特谁能与俗同沉浮乾坤分内事慷慨无匹俦■〈石画〉然孤凤鸣要令百鸟惭喧啾顾君亦可人吾言夸矣当无尤相欢不久会有别萍蓬踪迹良悠悠念君厚矣无所赠题诗欲比双琳球浮生岁月不可待勉矣德业追前修来年我去访春色望君来共登瀛洲

　　观竞渡歌

　　城中千门悬艾虎汨罗江头沸箫鼓此时竞渡人聚观蹑足骈肩似环堵轻舟利楫江之湄长风猎猎吹红旗纠徒选侣分党与一心各欲争神竒击节扬枹竞争进万楫齐飞不容瞬岸傍观者为助呼抜帜期谁先得儁斡波擘水喷琼瑰羣龙跃出银山堆儿郎棹歌声愈厉阗阗鼓急喧如雷贾勇争先谁肯待壮士衔枚期奏凯急惊夺得锦标呈千人万人齐喝采须臾竞罢各停舟酬劳更复刲羊牛龙舟出水倚屋舟留取来岁还嬉游嗟吁此曹真戏剧快美傍观亦何益莫言尔技真有神江水无情不汝识

　　王梅翁从祀文山祠纪事

　　宋家南渡国运倾中原扰攘多凭陵海岳震荡天地否日月惨淡无光晶承平养贤三百祀厚泽深仁浃心髓负国忘君间有之忠义相望不胜纪文山先生世伟人堂堂节槩摩苍旻一时幕府盛宾友英贤契合从如云就中王子更竒杰慷慨平生慕忠烈义骨原锤百炼钢丹衷独藏三斗血文山起奋勤王师天命已去谁能支北风吹折藻旌斾仓皇文相遭囚羁伤心再覩田横客意气凛凛填胸臆风尘澒洞不自保岭海间关死无益君臣师友义莫酬北望恸哭烟云愁生事死祭两不怍气激雷电江河流朅来宇宙知几年炳炳遗迹星日悬文山之祠高北斗一堂配食还诸贤论世当时孰遗失介推不与从君绩王子芳名自难冺有识固为斯文惜文孙自是忠孝传表章先德应拳拳独勒长疏献天子一朝爼豆增其间巍巍庙貌回生姿寒泉苹藻兴遐思纲常允系岂漫尔显晦有数须明时霸业雄图宁久赖天理人心镇常在因观盛事激予衷为赋长歌一寄慨

　　元夜有作寄友人

　　今夕何夕光景浓帝城和气蓬瀛中六街灯照千门晓银花火树揺春风春风淡荡春如许逺近儿童闻笑语好香应自丽人来翠袖罗帏共飘举罗帏翠袖见惊鸿两两三三踏软红更有王孙公子过金鞍玉勒声玲珑院落笙歌齐斗巧风光共惜今宵好香风吹散隔帘云夜深犹把金樽倒玉堂先生东海人年年旅食京华春寂寞残灯照枯坐吟诗思苦偏伤神长歌短歌空激烈玉漏沉沉犹未歇短衣乘兴过君居携手中庭踏明月

　　观玉河洗马

　　玉河新涨波瀜瀜圉人沐马当晴融左手执刷右执笼人意似与马语通权竒尽是天闲駥騧骊骓骆各不同临流意态何从容欲涉未涉心忡忡淋漓溅沫无奔冲剪拂垢秽披氋氃房星堕落濙河中蜿蜒戏跃如游龙五花文锦云蒙蒙风鬃雾鬛俱蒙茸初疑逺涉东溟东又疑驰自昆仑峯拳毛洒汗霞流红雪猊玄免生崆峒银鞍玉勒光照瞳被来骨相增竒雄骄嘶昻首生长风矜持顾影羞驽■〈马舂〉时清战息无边烽天家饲秣刍豆丰安闲不似周王骢驱驰海上俱龙钟

　　七夕

　　商飙振庭柯大火以流西（是日立秋）乌鹊填桥渡银汉又是双星会合时兹事古传言茫昧理莫据承讹踵缪益附会天孙锡巧人间世骈罗■〈衍上食下〉饵瓜果新儿祈女拜纷成羣柳州之柳忝学道亦自喋喋鸣酸辛吾闻隆古时大道靡巧拙元气既以凿奸伪乃百出殚力竭知日益工更欲乞取将何终我意天孙心岂不为世恫无由挽回古淳朴尚肯锡与滋民凶涂塞民聪明知巧并黜息太朴庶可还民德不戕贼我自大拙世莫伦从吾聊用全吾真再巧再拙徒漫云草堂幽幽当此辰且对明月挥清尊

　　砚江歌（为金汝馨赋）

　　此江不出岷山源乃在金子陶泓方寸间一泓泠泠贮微涓敛之不盈杯沛之浩渺弥大千无体象兮无津涎会四溟兮通百川静深有本其出变化恍莫测滚滚何啻万斛泉激为波涛吞吐漰湃自震荡舒为沦漪潺湲演迤相回旋流风蒸雷滃雨雾鲸掷鳌抃鱼龙舞疏凿非因神禹功气势不假阳侯怒狂驰撼即墨余润濡管城呼吸万彚搜精英金子擅之成大名望洋愧我心胆惊渊然苍然不可以正视不敢涯涘矧敢争伟哉江兮吾欲藉尔溉八夤润九土俯沿后世仰遡前古荡涤宇宙秽洗濯日月昏上昭至德光下雪生民寃三灵尽朗彻六合无垢氛功与元气侔万古流浑浑

　　贞鴈篇

　　里人为予言有双鴈宿芦泽中虞人获其一货之里中士人家爱而畜之于庭其一亦飞至与俱若无人焉悲鸣彻日夜宛转呌号诘晨俱死予感其事纪以诗
　　双鴈从何来翔集芦渚中雌雄两婉妮鸣声谐嗈嗈西风萧萧月惨惨虞人举网当夜半网得其一即货之剪铩羽翼留庭隈雄耶雌耶逸者谁飞飞随来鸣声悲屋角盘旋朝复暝上下哀呼两相应天高地下空断肠日落风凄吊孤影孤影无奈何下地来与俱见似不见人自甘送微躯引脰宛转鸣若泣若诉别噭噭中夜声弗休朝来视之交颈絶云天杳杳双魂征幸免一魂悲弗平此鴈此鴈义且贞惟欲同死不独生我观人夫妇生各申婉嬿一朝大故及炎炎志中变从一宁知不二天但为新人巧妆炫末俗纷纷物不如听我慷慨歌贞鴈

　　题百鸟朝凤图

　　吾闻羽虫三百六十凤为君贵实以德不以文天生神异冠众鸟体统亦似明卑尊边生画鸟鸟真似大小纎浓妙俱至人间久不观凤凰此图信美将无是但见威仪肃雍羽翩跹蹈履矩度如折旋体具众像明可识凡羽固知难髣髴梧冈旭日初曈昽乃有百鸟纷来集孔鸾备文章采色亦璀璨鸷鸟雄俊姿特立伟顾盼老鹤高亮鸥鹭清鸿鹄逺志雉介贞其余种类总各异含生毓气纷纵横或趋而承或拱而翊引脰戢羽无骄矜俛仰宛如望颜色吾闻上古有道凤出游管领众鸟仪虞周寻常羽毛世不乏欲覩此凤将何由凤鸟不出世愈下乃独令人看图画

　　牧牛词

　　郊原一雨余烟草柔更緑田家儿约伴骑牛趂晴牧风日和煦坡垄平徐徐且弗驱之行乌犍既饱还复卧夕阳倒射牛背明老牸顾犊毎却立犊子喜跃时一鸣安闲了无觳■〈觳，束代殳〉态物意顺适如人情古槐阴阴如厦屋儿亦槐根阁双足莫言饲牛多辛苦一饱已矣无庸心牛饱儿欲饥有饷不劳翁妪携暝色沉沉迷逺树短笛横吹却归去

　　苦雨

　　七月八月雨浸霪黯黯经旬愁太阴今朝忽然雨如泻烈风冥冥翻屋瓦巨灵倒卷天河倾狂风疾奔横四野洪涛崔嵬如山立陂塘溪湖水皆溢舟航高拂屋檐过鱼鳖低从篱罅入平原沮洳高岸崩徒杠垫没人不行上田下田莽为浸何论町畦并沟塍是时田禾方吐花根株飘荡沉泥沙不见黄云揺■〈禾罢〉稏但见白浪喧羣蛙老翁昼哭夜叹息妇女稚子无人色不愁朝夕救死生秖恐官司租赋迫租赋迫奈何空将鞭朴催会须蠲除活百姓日望天边恩诏来

　　贺侯少府生子

　　侯少府生子且朞矣索余补汤饼诗草草塞责末句聊用为戏当一笑也
　　尝读老杜徐卿二子诗彷佛亲见二子竒公家有子更竒特我才非杜将何为秋风泠泠剪双桐神如玉树邻清风试看骨相有如此定知不与常人同只今周朞已卓异颕悟偏能了人意迎人作礼如成人我有豚儿却增愧吾闻仁者后必昌此儿异日谁能量生子堕地四方志假以数岁应腾骧徐卿之诗空自好名位当时竟无考我诗虽拙宜有征若比前人当压倒君欲乞我汤饼歌謭才无奈强吟哦我欲乞君补汤饼君也须当一笑领

　　夜归

　　溪风萧萧吹我衣溪头小舟寅夜归一声两声山犬吠八点九点明星稀飒飒孤篷忽闻雨岸上明灯有人语奚奴敲门暗中立老仆出来然两炬

　　孤鹤行

　　沈子赠我此孤鹤长颈翛翛瘦躯阁羽翼摧伤色惨阻野性似不堪羁缚向人惊掷犹未驯掩抑知渠意非乐时窥只影立清沼应有遐心思碧落整翼欲舞还复休引颈将鸣更中却竹下羞同燕雀羣日长独向莓苔啄老夫平生甚爱此顾玩时时不嫌数焚香鼓琴日与俦主如老夫亦不恶我家园亭白日静水石幽森俨林壑尘嚣纷华不汝干似此岂不堪栖托老夫惜汝亦良至汝独漠然无领畧罗罼悬空万里悲鸾凤似有三山约风尘扰扰羽毛短云霄阴阴天路邈迟尔三年长养成任子去去翔寥廓

　　后孤鹤行

　　我从前月失孤鹤草堂独居谁与娯园林岂无百鸟弄好语喧啾聒耳增烦纡朝来惊看怪事出有物忽向吾园集野性不愁缯缴伤风毛犹带烟霞湿海波微茫天宇高蓬山方壶云路遥九华仙人知我索寞遣汝至不然我亦何计能寻招意态闲雅歩卓荦俛仰不惊时饮啄栖息亦或同鸡鹜仙俗终难混清浊整翼不忘云外心戞然时复扬清音夕阳起复山鸟散午夜一声溪月沉寒萝翠竹揺森爽阶下何当紫芝长不须华侈羡文轩只用吟哦惬清赏山家岁月朝复朝吾欲与子申久要慎无一旦弃我复飞去使我草堂仍寂寥

　　悼鹤

　　孤鹤自向吾园居顾步饮啄惨不舒息多清阴食有鱼我独无以为尔娯长日悲鸣怀旧侣天阔云深飞不去一日谁教羽翼残经年误尔樊笼住朝来园丁走报予鹤也忽毙惊嗟吁烧琴瘗石总成戏前辈风流尚堪记恨不葬尔首阳下清节无惭逸民似乾坤俯仰成古今赤壁矶头月色阴眼中无复婆娑影耳畔犹闻警露音遂令草堂失幽致从此老夫乖赏心

　　题画寿李明府

　　华亭李邑侯七月一日为初度庠友薛时芳自述雅沐侯爱以此画乞予诗寿侯碌碌久未有复侯兹以献绩北上时芳复来言乃为此作兼致赠别意
　　薛生手持画一幅向我言称乞珠玉鄙人卧病三月余为子开图醒双目层峦迭嶂高嵯峨翠栢苍松间修竹白云为扉霞作屏桂栋兰橑敞华屋堂中主人俨冠佩时有宾从趋僮仆行行有客何事者奉桃实兮牵苍鹿不是寻幽问字人欲向堂中赞纯福我观此图起忻叹子也殷勤意何属生言李侯岳降辰敢以区区效芹曝侯有德政称循良持身况复氷霜肃古言仁者天所佑遐祉于侯更何卜矧侯英迈方壮年兹意虽厚将无渎侯才自是当大用百里暂屈骅骝足只今奏最趋明光应有殊勋动当轴丈夫得位志大行匪为崇卑较荣辱侯当峻陟弘厥施勉效前修继芳躅岁聿云暮风雪盛行矣阳和散暄燠诗成矫首天茫茫极目云霄看鸿鹄

　　秋雨叹

　　海城秋深风雨急天地黯惨鱼龙蛰我欲出门道沾湿独坐空斋百忧集去年久雨禾尽伤今年秋霪还作殃白日不照天目盲怅望涕泪悲穹苍

　　喜晴

　　秋来合沓多玄阴只疑白日终幽沉今朝歘然覩竒事铜钲烂烂悬青林如饥得餐病得愈鸟亦为歌蝶为舞少干沮洳天廓清老夫便向东郊行

　　向晩雨益甚

　　朝来喜晴农自嗟共说雨意还无涯老夫闻言疑且怪岂有悖谬如此耶云阴渐浓日光薄残雨疎疎仍放脚不知黯■〈雨上对下〉从何来顷刻弥漫遍寥廓入室愁坐空悲歌吾农吾农将奈何

　　顾静虚求录旧作

　　抱病一秋情索寞笔砚诗篇久零落顾子爱我情不薄为出此卷书旧作倒箧出笥费搜检漫录数篇谢勤确下笔欹倾觉生涩掩卷沉吟砚频涸迂疎半是野人语放浪潦倒畴予若顾子兹事爱成癖辞翰毎问名人索东江三汀并絶妙两雄相当靡勍弱顾我曹滕厕齐鲁君也误爱予惭怍美玉明珠问顽璞慎勿并视彰秽恶

　　登桐山

　　桐山嵯峨屹孤峯下瞰江水当奔冲我来摄衣凌絶顶飘飘两袖乘长风怀仙颇忆桐仙翁桐仙一去几经载犹有像设留遗踪道人考击晨昏钟深渊不怕惊鱼龙风送揺揺渡江去城中儿女酣睡方蒙蒙烟光微茫淡秋容潦水落尽寒潭空全浙江山吾目中乾坤浩荡开心胷夕阳渺渺随征鸿白云飞来如我从何当乘之游海上去看日出扶桑红

　　拟题忠节祠次韵

　　漳江百里东北驰瞰江突兀开新祠大书雄扁照日星内有血染忠臣姿何物么么乱天纪风尘澒洞须臾起低头不作彦回生嚼舌甘为杲卿死义声一日震九州岛乾坤惨淡烟云愁劲气欲裭鬼蜮魄赤手要截长河流纷纷共作余生保一死翻嗤公草草无水江中洗秽羞有客祠前奠苹藻伊谁笔如金石坚狂歌为我磨崖镌俯首拜公泪迸泉纲常招揭垂千年

　　拟题滕王阁次韵

　　秋日江边访高阁停桡几向洲前泊时移世变那复见漫记滕王昔年作忆昔滕王游宴时鸣珰振羽何瑰竒山风泠泠动豪吹浦云冉冉度哀丝四时亦有邦人共里市招揺盛宾从治理都忘侯度艰玩愒惟将赏心纵豪华已矣不必论遗迹空有文章存鼓钟考击老氏殿鱼龙啸舞江涛门盛衰常数岂惟此万事风花无不尔舟人捩舵且复行长啸一声渺烟水

　　饮吕仙亭醉赋

　　吕仙亭前林木幽吕仙仙去名空留吕仙时乘黄鹤游中宵剑气横清秋世间万事如浮沤乾坤千古人悠悠先生少年歌逺游龌龊富贵隘九州岛俗缘扰扰何时休一杯唤子应掉头携我去去昆仑丘

　　题七星岩

　　北斗星精堕平壤融结胚浑竞森爽神镌鬼凿拟营构窈窕谽谺更虚敞元气润湿烟霞重白日惨淡含悲风异胜时应集仙侣幽深更讶蟠蛟龙苍翠缘崖藓浮缬题刻前朝半明灭不愁阴森侵骨肌抱枕期来卧云月

　　送李海楼之襄阳歌

　　襄阳江水扬洪波襄阳之山高嵯峨跨荆引蜀控南北地重物蕃当险扼名邦作牧须俊贤吾松李侯无与肩刑书三千浩云烟侯也一一能精研况侯壮年才力富心地炯炯涵秋露致身金紫非偶然千里骅骝见高步小施大受理则优恢恢眼底无全牛退食自公多暇豫不妨吊古还寻幽卧龙冈上秋云冷堕泪碑前芳草暝鹿门月色自古今习池风光谁管领羊葛勋名传不诬期侯将来名与俱若过习池就试问还有高人龎孟无

　　送郭使君赴太原节推

　　吾闻燕赵出豪俊郭子才气何瑰竒鵰鹗翱翔整风翮骅骝腾踏开霜蹄除书小试还佐郡轺车遥遥指三晋读书读律一以贯盘错恢恢有余刃问君听狱何所同氷壶一片悬心胸民俗简朴矧易治依稀乃有陶唐风桑干河边氷已泮春明门外日色烂青鬓红颜照锦袍道上行人谁不羡新知义气情不无何以赠子双昆吾临风忼慨浩歌起期子异政传京都

　　题华山图寿杨邃翁

　　噫嘘嘻华山之高五千仞兮峥嵘突兀摩苍穹浑沌融结自太古平地崛起开鸿蒙擎天屹一柱倚日排三峯神劖鬼凿何玲珑自天堕下青芙蓉丹崖翠壁竞森竦洞穴渗澹生雷风气吞衡岱如相雄俯视众镇真丛丛金精运元化槖钥多神功磅礴蜿蜒孕灵秀生贤亦与嵩山同石淙先生王佐姿手握经济藏珠玑降生实与申甫类漫诧应昴并骑箕生于滇南长湖南江南有公亦增辉我公固非一国士三南要为天下竒忆从髫年膺剡荐云间鸑鷟人间见夜月观书白玉堂春风献赋黄金殿摛毫挥帝制云汉分天章公于尔时欧与苏金薤玉露垂琳琅名藩寄旬宣菁莪育多士公于尔时程与朱正学千年赖增气南北容台掌帝祠人谓我公夔与夷昭回制作等前古礼明乐备崇丕基玉塞宣威雄屏翰人谓我公韩与范小试胷中十万兵要以鞭笞折骄悍西府尊严统六师典司邦政专戎机公也曾居毕公任坐令万国嬉清时柱石明堂位宰一德忠贞笃亮采公今方作商阿衡表正百官均四海公生本自岳降神盛大又与山同尊诗家比兴窃取义颂公还拟山嶙峋乾坤有乔岳宇宙有耆硕我公未许寻常肩兹山宁与他山匹君不见山之气兮束郁喷泄无由平散为灵光接太清我公盛大出必异剩有如前事业昭休声为流分九河为雨遍八极我公忠勚在三朝■〈虫端〉蝡肖翘沾德泽云霞结紫盖草木含春荣我公文章本天赋呈祥吐瑞扬华英窈窕中空洞可望不可测公量亦宜然容受靡有择巉岩倚絶壁可仰不可援公操固如斯特立谁能干盘据中天压后土运为之功了无覩镇定天下泯声色公有阴功亦谁数华山之高兮公实与陪生绢一幅开崔嵬山耶公耶两莫辨但见浑朴老气横絶直上连三台天眷英贤宜寿耉海宇黎民正翘首区区颂祷吾能言惟愿公与兹山兮百年千载同长久紫

　　泉行赠阶守张子

　　吾闻秦川武都有紫泉不与他水同渊源紫泉有泥色葳葳澄莹甘滑葡萄鲜汉家玺书出明光紫泥醮笔芝兰香淋漓天葩云雾湿回旋锦轴龙鸾翔明王御下恩数异宠德嘉功讵能几颇闻岩穴征遗贤半为民庸奬循吏张子磊落多俊称一麾出守秦川行（阙）城下武功在犀牛社中香火明是州良牧不数人五代王孙特有闻一时褒诏众所羡千年故事谁能湮（汉王弘有诏褒美）丈夫致身当及早后辈前贤可同调书生岂无韬畧用颠连正须恩泽保紫泥紫泥空复云别有征书凤衔到

　　题张院使仁斋行乐像

　　神僊风骨不易摹兹图洵美非凡夫仁斋张子俨肖貌被服古雅仙之徒张子素业岐黄书精粗一贯无遗余治心缮性极玄理土苴济人乃能事京华声闻三十年医功到处人争传上保皇躬荷恩宠致身金紫非徒然张子行年今六十壮容髪乌未班白不是从来调摄功形神似此那能得深秋云物肃以清盘礴睥睨双眸明似是自公值休暇神安气定无怔营以术寿人已亦寿况有阴功获天佑异人名世代不无我当补传仓公后

　　苦热行

　　此日亭午暑毒剧火云如旗映天赤杲杲白日照厚地地皮尽作龟背坼万生嗷嗷困曝炙洪炉大冶烟焰赫赤帝司权祝融助风伯雨师皆屏息眼见焦草木还闻烁金石我有宝剑百金直只愁此时融作液鲲鲸蛟龙徙窟宅下归北海波涛黑林乌戢羽兽深匿我独何之坐蜗室朝来忍饥渐过旰虽有美馔何能吃散髪赤脚露两肘蔑礼自愧难巾舄人生脆薄本不堪况是老夫衰病逼有此酷烈相煎熬岂得元气不消蚀我闻太华之西昆仑北四时常阴雪霰积阴风凄凄惨寒栗安得此身揷两翼一至其地消烦疾

　　后苦热行

　　昨日苦热欲发狂袒跣大叫无遯藏火云照夜星耀芒今日不可更禁当低垂郁蒸气如结肌肤屡搔成痏疮蕲竹八尺琉璃光欲眠先看汗流浆炎熇藴隆遮日黄松枝栢叶凝不动长箑勤挥那得凉四时平分乃恒理阴阳二气翕以张千古万古胡不尔岂独此日为予殃情随事变弗自觉忧喜苦乐态失常翻思冱寒冻欲僵恨不置身火与汤

　　与呉石湖

　　呉子闭门读书常浃旬草堂萧然无俗氛静观物理欣有得邈以富贵真浮云巷东巷西寡相见我亦抱病出门倦知君不废笔砚功寄我新诗月数遍风雅道丧成浸淫吾欲与子钩其深会当尽去雕虫习学和康衢击壤吟

　　为郭判府题蟠桃图

　　凭谁染此蟠桃图峥嵘老干屈铁柯上有皜鹤来翩跹下有碧水扬层波吾闻此桃之实大如盎图中累累颇佛彷晕脸含春低压枝新梢拂露和云长如船之藕真足夸更闻枣大还如派世有此藕复此枣岂不有桃如此耶汉时王母亲传赐方朔三偷自堪纪玄都观中难比伦武陵天台乃其似郭侯自是忠孝人拍拍满腔生意真曾向河阳种千树散作氤氲万户春只今又值悬弧辰桃花海上蒸红云云间之种种特异结实不以千年论况君正当壮年力万里云霄头尚黑一年一度餐桃实岁岁年年谁算得春风浩荡春阳和美人一笑朱颜酡寿筵未谱南飞曲展图先赋蟠桃歌

　　忧旱

　　去年曾赋苦雨歌感时托兴忧思多今年正复苦无雨耿耿此念忧何如此时春深农务促村北村南鸣布谷钱镈都勤耕耨功有待甘霖齐发育三月不雨四月来草木犹自含枯荄山头不见片云出郊原逺近飞黄埃村中迎神竞箫鼓南海谁教牛衅土童子空歌蜥蜴神中路不见商羊舞青天白日驾晴虹云师雨伯俱无功谁能上天诉屏翳不然入水鞭蛟龙尽道今年魃为祟无望秋成登乐岁皇天德泽久不下知是苍茫有奸戾吾闻洪范推庶征休咎类应久杳冥唐虞殷周称至治天道人事相因仍吾皇圣神御宸极亮采羣工尽明翼一德格天天所享七政何宜有愆忒苦多苦少恒不均谁使造物还平分庙堂调爕岂敢议无乃昭示多非真只今潢池肆攘窃杀气纵横日流血十万王师转战勤馈饷经年尤未歇驱逐风尘及犬鸡逺近失业多流离征输未实太仓粟要待一饱苏疮痍天祸吾民未容解灾毒频仍若相待哀哉吾民亦何辜便欲乘风叩真宰九天高高去无缘要以人事回苍天遇灾修德乃明哲请诵周宣云汉篇天人交通亦甚迩悔祸应看沛甘雨一犂既足槁朽苏万里还看甲兵洗触事忧时百感侵无能碌碌只长吟杞人我亦真堪笑何处悠悠语此心

　　文简集卷二十

　●钦定四库全书

　　文简集卷二十一

　　（明）孙承恩 撰

　　○七言古诗

　　送大宗伯张阳峰赴南都

　　潞河氷融春水阔张公早向燕台发嘉会恭承秩宗命行旌遥指秦淮月张公早岁登玉堂南金大贝声辉煌期以勋名接伊召岂止文字追班扬育才成均赞邦礼晋贰铨衡相天子天子式重留都情作朕彤伯须公行明时三礼公所谙要使多士观仪刑公也昔在留都仕大作雄篇悬玉署兴来还复玉署过亭外琅玕好题句凤皇台畔芳草深白鹭洲边波跃金时清事简足登眺不妨并入阳春吟大贤身系苍生望辅世年龄正强壮须知南辙非久留行矣白麻催入相

　　题赤壁图

　　空江水落江水平絶壁嵯峨横赤城秋高夜閴风露清桂楫荡漾浮空明玉堂学士峨眉英俯仰独怀千古情洞箫低回山月落长歌激烈鱼龙惊缅思人世几兴废漫为水月评虚盈曹刘事业久灰烬两赋光芒辉日星江山终古只如是岁月期我来无停何当载酒访遗迹试听横江孤鹤鸣

　　吕梁行寄碧山张水部

　　长河北来势汹汹吕梁洪头石礲磫奔冲荡啮自悍激到此那能不神悚一从禹王开凿勤万年常覩圣功存回涛障澜自今古鼎鼎森列雄乾坤平原汗漫川靡靡疏涤臣劳亦堪纪神都翼翼俨天上驿传侯荒总经此我明朝贡通万邦舳舻千里遥相望天马已闻自西域明珠复见来炎方天马明珠自珍异常赋由来重邦计呉盐越米时经行贾舶商舟日来去什百牵挽劳夫丁一唱千和无停声顷刻波涛不相若舟中往往呼神灵我来正值淮水溢浊流浑浑盘涡折舂撞震荡驱万牛舟行遡流论丈尺炎风吹日烟埃黄舟人舵师汗流浆却望兹洪若天堑使我未到心忧惶岂知及兹水平缓渊沦无复嵯峨见故人相候慰行役令我寂寞开笑脸天风助我吹征帆日落已见徐州山安流几折复湍急愁看孤舟偃当侧人生忧喜准莫拟始信从来行路难

　　海隅歌

　　勾呉之墟东海头戚子为卜村居幽海上风物自轩豁回溪隐洑那知愁更有此地堪藏修海氛四时袭衣屦滃雾流云满庭户荡漾初看水色动熹微已觉扶桑曙方壶圆峤空沉沉安期羡门何处寻秋风快覩鹏翼奋月夜独和蛟龙吟庄生已辨逍遥游乾坤仰止宣尼桴潮生潮落自旦暮静观元化同悠悠戚子近官山水邑睠怀旧庐心为恻政成他日赋归来应长珊瑚几许尺

　　题画鹰

　　豪鹰侧目如胡儿乘风来自西极西回旋天地荡云壑下视孔翠真卑栖旭日翻江海涛汹中有孤峯势巃嵸独立四顾殊自矜整翮当风更轩勇君不见深林邃谷阻且幽下有狐兔上鸺鹠弹压使之不得逞窃伏视汝如仇雠朂哉青冥慎垂翅此辈颛颛正濳伺

　　题画鱼

　　生绡一幅潺湲出大鱼小鱼纷来集大鱼昻藏如有神鼓鬛震荡排风云欲随飞龙破溟涨矫首一跃天池浑小鱼戢戢意自真偶依队逐如相亲至乐已闻濠上说盈车未用詹何缗画者亦好手触处皆天机试观此图大小总异态横斜向背各各含生姿黯黯烟雾起四壁江风萧萧水欲立渚蒲汀芷纷交加不是五湖应七泽我家茅屋湖之堧观鱼毎爱临深渊大鱼拨刺小鱼戏俯仰意兴何悠然朅来几年堕尘网回首江湖空怅望偶观此图心为翻逸思已落沧洲上吾闻北溟有鱼名巨鳌变化不测吞吐云雾兴波涛安得骑之逐李白挥斥八极同游遨

　　海天春晓歌（为桂洲题）

　　晴天海日出宛宛阳谷东曙色淡熹微渐次开曈昽扶桑析木荡光彩晶荧下射海水红金蛇烁万道翠盖揺千里天呉象罔伏不动微茫灏气浮冲瀜三山露出青芙蓉璇台贝阙金银宫珊瑚木难映水底琼枝瑶草烟葱茏大鹏晞翼候抟奋蟠桃结实生华风岛夷番舶互隐见鲸波浩渺天河通泰和气象不易见髣髴貌入斯图中固知画者好手笔高斋悬对开心胸恍疑潺湲泻岩壑似有云气流冥蒙不须听天鸡登览日观峯空闻觅蓬莱蹈海鞭雷公苍苍海隅在咫尺想象六合同昭融真人开天得贤佐明良千载今遭逢至和熏蒸弥宇宙穷崖絶谷无阴霿二仪清宁风雨若四溟偃息波涛空化日舒舒焕阳德千秋万岁歌时雍

　　南院屋敝甚雨至辄漏戏呈石庵南山二司空

　　三日三夜雨如注黯黯沉沉还弗休黑云如山压厚地广衢积潦堪行舟中庭忽漫成陂塘鼃黾蜌蠯喧两厢阴阴湿气凝不散蜗牛鼠妇升颓墙古屋此时漏交下点滴初闻渐飘洒长日终宵陆续声补葺隙罅谁能者童儿婢子驱纷然盆罂瓮盎列满前支东备西不暇给沮洳泞淖连堂轩书册纵横乱堆几颠倒衾帏与衣屦静坐须教昼屡兴俯榻还惊夜三徙抑心耐事理则然独虞覆压心悬悬兴颓补弊赖公力莫教蹉跎遗后艰

　　腊月同霍渭厓诸公乌龙潭观打鱼用坡翁韵二首

　　日高湖氷解作块水落旧痕出洲背渔翁招揺沉网罟上客游观缓裘带跃青跳白举数尾鲂鲤不言羊豕脍取物还存爱物仁半释况乃兼细碎（渭厓命取其半余复放之）玉花行看登翠盘素鬐早已扬清濑死生顷刻岂人意万类谁能逃数外吾闻此中本龙窟须信风云有时会丁宁莫教轻触之驱驾波涛赴溟海
　　平湖如席洲若块渔子击水惊鱼背一网数鳞如拾芥骈头贯顋相萦带饔人挥刀飞雪花座客停餐谈玉脍秪须一脔赏风味莫教大嚼嫌微碎天生食物为人用畜牧山林与溪濑纵欲暴殄乖好生异说更求常理外（座有言物命者吕泾野言天生养人不足较）一尊笑谈聊适尔千古襟期谁复会拟学任公钓巨鳌须制长竿向东海

　　打鱼纪事少司马良所已两和末复有述怀之篇因奉答

　　寒窻语咿坐如块正忆阳和欣曝背病躯厌事毎忘栉贵客临门愁束带古训微言费钻讨理义悦心如啖脍絺章绣句我何有小技雕虫嫌琐碎刘子才气鋭无敌鹰隼脱绦船下濑与我论交三十年颠倒脱落形骸外从来知已不易得牝牡骊黄谁识会俯仰乾坤一慨然我欲乘槎泛沧海

　　借韵戏拟大言一首

　　天为积气地积块四极八埏作肩背泰华卓荦奠两案江河萦纡横一带扬斗柄兮酌天浆截鹏胔兮作殽脍手擎日月弄明珠足蹑山河嫌细碎独骑凤皇叅帝庭坐掣蛟龙畜溪濑搦长矢兮射九乌挥雄剑兮倚天外浩浩独入无穷门浑浑自与元气会已将万古等须臾更蹴三山填渤海

　　题蟠桃图为严梅池节推寿母

　　瀛海无垠波吐吞神仙嵳峩奠海门蟠桃老树屈铁根结实如盎经千春翩翩者谁西王母双成飞琼俨左右褰裳矫首望霄汉捧桃欲为三仙寿三仙者一南极翁逍遥鹤驭来南东流云拥雾乘长风青鸾黄鹄纷相从良工多苦心用意下笔真世间有此灵异境一朝忽向图中亲梅池严子青云彦堂上慈亲寿弥健丐得此图要我歌殷懃再拜高堂献高堂五月熏风吹锦衣彩服膝下趋严子爱亲纯孝无穷期恨不真有此桃来侑长生巵吾闻严子为政仁且明尽心折狱多寛平释之定国将无是一郡六邑腾颂声子有善政母心足和气致祥凝百福况是千人万人祝母今已注长生箓

　　天马歌赠马鹤沙二孙

　　渥洼之水龙马窟代出异种超凡骨此有老骥真权竒俛首耻伏枥平生逺志弗一施厥子更神俊声誉已四驰会须伯乐一顾价百倍脱衔奋迅开霜蹄伟哉二马显晦虽殊总莫匹房星之精此降谪锺竒毓秀自不乏今看更有二驹尤雄特骨骼开张气轩勇先天汗血由来重双瞳炯炯望四方使我一见神为竦将来岂受寻常羁天闲抡入应有时和鸾清节乃余事属车天仗随鸾旗朝呉越兮暮燕蓟变化何啻藐千里过都歴块看腾骧周王八骏应同纪君不见物有美恶百不抡庸常世上何纷纷二驹者风云得志骋高步媿杀驽骀逐后尘

　　题画牛

　　朝来饷农过东菑有客持画乞我诗人言戴嵩画牛世莫比试观此图将无是是何形状意态俱逼真冩物如此几有神老牸安闲卧原野小犊依依亦闲暇莫非春深耕耨余长暑应知桔槔罢我生自少闻吾松人希服贾俱勤农十室五六养此畜乘时力作多牛功儿孙世守若恒产尔家我室还相通迩来年荒民缺食况复征科令行急卖牛与犊输官租能有几家犹似昔还客此图起长吁我有一语君莫嗤何当有术叱之下给与农人负犂耙

　　题酇侯主饷图

　　嬴秦鹿走刘项争得人者昌失者倾汉家基图肇关内酇侯辅之王业成填实国家抚百姓馈饷转输独当任飞刍挽粟供三军调发征行令维紧关中迢迢道阻长萦纡诘曲遶羊肠十步九折湾百步三回冈师行粮从星火急羽书四驰纷猬集大车彭彭牛驾軏扳巉岩兮越阡陌千轮万毂声喧豗百夫前呼万夫随公事有程食不暇勤王敌忾宁辞推陆陆续续鸦引翅聨聨翩翩鼠衔尾去者自去来者来去去来来若流水糇粮充轫千仓箱士饱马腾军气扬情见势屈敌师靡楚歌声起悲天亡赤龙日奋骓日蹙手掖刘郎御黄屋三章约在人心归漫有鸿沟已更局坐临九州岛称大君昔日主吏今宗臣大业固非一士力冠代元勋谁与伦俛仰乾坤几易世逐鹿羣雄今已矣伊谁下笔多苦心宛然若见当年事石路磊砢山嶕峣披图已觉心揺揺假有此地复此役孰不酸心并软足更肯冒此捐躯劳乃知良工郑重画此有深意冩出艰难与人视图王创伯非偶然具在生绡盈幅里

　　双栢行

　　玉堂双栢揺清秋高标夭矫枝相纠常疑风雨昼冥晦平地堕下双蛟虬灵根自是来新甫尚觉徂徕差媚妩气接中天云雾深节经朔地氷霜苦阅世不知今几时前人遗植后人思雨淋日炙苍藓合扶持定想烦灵祇附日贞心应自重长材欲效明时用只今未必凌云霄正直终看作梁栋蜀相祠前空郁蟠巴东县里亦曾看何如此树植此地饱滋雨露栖凤鸾地隔尘凡自孤凛仰止吾来常敛袵莫嗟匠石迟斧斤赢得骚人费题品吁嗟此栢亦遇时蟠踞落落真瑰竒君看山中岂无大木倚絶壁槁死蒿莱谁得知

　　题邨居图

　　邨居有图谁所写丁子画师玉川者玉川作画笔格竒颇爱斯图古而雅数间茅屋依山前槎牙老树揺苍烟秋风萧萧日惨淡草木黄落无暄妍山石磊砢迭垣堵薜萝蔓延入庭户柴门白昼鸡犬静更少公家索租赋邨中之人不出邨年年力农甘苦辛不愿囊中富金玉只从屋底长儿孙此时前林山雨集溪头阴阴水云湿大郎拾穗当阶翻老妪妆衣遡风立行人堤上冲冥蒙蓑笠归来惟老翁草泥深深牛叱叱半肩湿楚相追从鹁鸠声中日将旰新妇厨头已炊爨牛归作劳有新刍人行苦饥饱吃饭屋角稻堆如屋齐明年且喜无啼饥羡渠更有可喜事小犊春来堪负犂我闻近时催科亦良苦失业往往离乡土有屋有牛如此稀知是州司好官府张子磊落廊庙珍念兹民事慎意真示我斯图俾有述发挥风雅惭非人我亦田家海东住几日对此心神聚安得更呼玉川老图写豳风献当宁

　　夜酌听顾挹江弹琴

　　秋堂夜酌夜未阑佳宾雅怀各尽欢虎头孙子擅才调取琴为我一再弹含宫调商泛清征五音聨翩在其指情移境易不自知峨峨洋洋良有以恍疑坐我徂徕阴飕飕如闻万壑吟九皋月明风露冷戛然午夜扬清音潇湘弥漫接天流浮云今古同悠悠使我兴落烟波里便欲拂袂乘扁舟大音寥寥世传寡繁声绮调何为者子从何人相契授秦筝赵瑟风斯下轻调急鼓无不宜幽深慷慨还平夷嗟予羇怀久悒郁此际为子心神怡夜深囊琴子欲去我犹未能尽其趣明朝有意肯重过拭几焚香注清醑

　　题屏障

　　团团碧树遮宫墙老梅吹香春昼长锦屏三面围绣床中间独踞长髯郎乌纱峩峩姣服芳指顾意态何徜徉莺莺燕燕侍两傍八姝妍丽非寻常明眸皓齿云鬓光便儇绰约宛清扬迎风娇立垂轻纕行行环佩揺鸣珰龙脑入缕生暖香余寒犹试罗衣裳争妍竞媚夸新妆承颜贾宠未肯降粉香丛作温柔乡欢娯镇日心始偿生平事业成亡羊共言此乐殊未央此乐殊未央岂知浮世多沧桑古今俯仰炊黄粱百年忧乐都两亡当时盛丽今渺茫漫言遗迹存缥缃翰林先生铁石肠因观此图长慨慷靡曼自昔招不祥养心寡欲圣所臧不独有国惩淫荒

　　使郢昆阳城吊古

　　昆阳城头秋日凄昆阳城下沙尘飞风烟苍茫鸟不度黄狐白狐向我啼当年炎祚遭中否鬼魊因之盗神器世厌王田伪井行天教白水真人起想当寻邑驱兵来百万气焰如风雷虎豹咆哮助威猛已视汉种如灰埃小怯大勇吁可异杀气殷殷动天地前徒倒戈势若崩百万雄师一时溃堂堂大义声四驰天意所向谁能支炎精再嘘复故物祀汉配帝崇丕基世往江山尚如故城堞周遭宛楼橹抚事吊古增慨伤高情独有坡翁赋严尤小竖非英才委身簒逆胡为哉留芳不能乃遗臭千年唾骂谁为哀代逺已无寃鬼哭野老时时得遗镞我来无暇讯从容想象犹然怆心目只今海宇当清宁闾阎不闻刁斗鸣乾坤帝力尔不识但乐犂锄歌太平

　　题新建李白祠

　　李唐开元全盛日文化昭宣异人出夫君自是长庚精炯炯堕地羣伦惊胸罗珠玑烂星斗笔锋造化驱雷霆金銮召见至尊喜赋诗挥毫疾风雨声华气岸压朝绅妾视真妃奴力士尘世龌龊不可留骑鲸复去昆仑丘朅来宇宙成千秋一朝还作荆襄游荆襄之堧兰江上山纡水环景清旷此时突兀开新祠万古诗豪揭高榜地因人胜古则然从此兰江重穹壤

　　汉江歌赠柯双华

　　吾闻汉江之水出自嶓冢山绵亘荆楚相回环鲸波浩渺自今古狂风日夕生涛澜天呉峥嵘阳侯赫神蛟巨鳌相掀掷驱云拥雾见精怪旁激横流无纪极古复实届江之干平畴沃野何恢漫时维暵旱得灌溉不尔正复为时艰楚地从来况多雨毒霪平地成沮洳江涛沃溢失巨防大浸滔天莽无处岁用荐歉民阻饥矧迫公税多流离日复一日岁复岁坐见凋敝谁能支庐阳柯子真伟才迩年秉节湖湘来仰承德意宣化理重为民隐劳区裁具版筑兮较章程动大众兮躬拊循佚道使民乐趋赴千锤万锸从如云堤成直走数千文长虹蜿蜒卧江上即教霖雨溢江波滔滔循涯只东向沮洳已变高原空眼看四野回春风尔疆我亩各秲艺流离尽复时和丰堤上沉沉万杨树堤边隐约人家住樵唱农歌闻近逺牧马刍牛散朝暮西湖漫自多坡翁武皇瓠子空称雄汉江有堤自今始乐乐利利无终穷我言柯子真能为民兴大利除大患已听民謡万口碑还征士论千年案谁当异日传名臣今我且为歌江汉

　　寿图提学谢侍御请赋

　　春阳煦物浓若饴蟠桃结子何累累仙童捧出来瑶池大可如盎鲜凝脂太和孕毓流华滋三千年方一见之当年曾许曼倩窥岂知后世更有偷桃儿谢子纯孝天应知奉亲爱日拳拳私阿母圣善仁且慈庭前兰桂森葳蕤高堂长日熏风吹祝厘设帨当此时飞飞青鸟来致辞桃今再熟为子贻助尔上侑长生巵福禄单厚生期頥

　　云冈歌

　　龚云冈宫谕擢南司成即其雅号歌以赠之
　　吾闻闽中山水多秀灵含竒蓄怪流光晶上有危峰峻崿夐出烟尘表下有岩泉千道百道喷薄如雷鸣金波挥霍蛟龙战嘘气往往聚作云英英南台忽报灵沙合神光上映奎星精龚家书屋值其下郁葱佳气遥相射读易时时藜火然朝看宝剑双龙化尔时共说云冈子符祯协瑞慿空起天人有策献彤庭一日名称动朝市御笔亲题第一人天门凤翥惊羣伦词林讲幄见风采唐虞治道时敷陈尔时云冈之云烂五色章施黼座椒兰焚皇华有命曾专使玉带生辉烂文绮夷徼争看识凤麟声华实为明时瑞留都昨去叅文衡得人不让欧阳明文章一变宗大雅学子文儒争法程帝睠留都根本地大学师模风化寄畴咨简命俾君往礼乐陶镕淑多士君不见钟山有云日舒舒云冈之云行与俱氤氲蓄泄作时雨枯荄鬯达均沾濡天赋君才栋梁器姓名应为重瞳记嘱君兹行无疾驱会有征书随日至愿言云冈之云益弘敷大沛甘霖遍遐迩

　　句曲山房歌王克斋司徒请赋

　　句曲古灵壤嵯峨屹高空遥聨峨眉秀近接钟山雄传闻兹地神仙居卜筑今有高人庐高人谁欤世居此今司徒公太原裔司徒精舍山之阳林屋窈窕开青苍门前溪九曲屋后松千章水石岚霏地深逈自喜幽栖逺人境读易梅窻清夜徂鸣琴草堂白昼静山中昔有华阳翁著书于此巢云松玩云听松自怡悦独善不救苍生穷司徒当年早致身大鹏九万排风云扬歴内外三十载剩有事业扬清芬顷来都门得良会示予山图同展对知公身在霄汉上故园时时劳梦寐鸿飞矫矫羡莫扳衡门幽幽生暮寒颇疑中林猿鹤怨几见石径莓苔斑小山桂枝高几许木落清吟山鬼语翠巘秋来多白云玉田春深涨红雨公今正作商家霖忠荩九重知眷深崇崇鼎铉日柄用迢迢故国空驰心他时功成冠拟挂再向山前开绿野

　　登瀛图

　　维扬李子石鹿临川张子西呉余姚胡子日门既举一甲进士拜官词林乃相约倩工各绘图侈荣遇人以其一家藏焉予为赋长歌一首纪之
　　长安旭日光曈昽黄金之宫五云中和风骀荡春融融六街三市人丛丛千家启高门十里飘香尘绿杨红杏蒸如云行人快覩三郎君郎君马上好丰采此时见者谁不爱宫袍初着裁制新唐巾様古流风在武夫执盖前导行徙御肃穆无哗惊垂鞭亸袖貌闲雅俯仰意态春风生萧萧如闻騘马鸣调良亦似知人情后从者谁大京兆纷前拥后真光荣即看此幅谁所摹人言夸官本我道登瀛图三郎君者孰姓氏有美李子张与胡秀发山川尽英彦良工笔下开生面九州岛四海莽寥阔恍惚图中一朝见同升之义非偶然侈恩纪盛夸当年岂惟睽违代瞻对还使异日儿孙传吁嗟人生赋命有穷达致身如此宁非杰亦知温饱非雅意更有逺大事业希前哲

　　汉宫春晓图歌为克斋司徒题

　　斜日吹落明星稀汉家宫里春云低铜龙漏静午门辟鱼钥声传万户齐此时六宫人尽起宝镜荧荧对梳洗螺黛妆余积翠烟残脂涤去流红腻龙脑入缕罗衣香珠钿玉佩锵鸣珰试问宫中谁第一赵家姊妹夸新妆东风习习春犹浅小立徐行娇步软梦余杨栁尚含嚬睡足海棠犹力倦帘垂翡翠挂珊瑚渐观花影揺金铺闲理玉筝调锦瑟官家上直听传呼列屋盈盈尽妖冶负宠争怜不相下餙貌何如餙性情当熊辞辇何为者容光或有覆盆遗燕笑宁知泣向隅歌舞昭阳竞春好凄凉长信恨更迟春去春来年复年人生岂得常娇妍忽忽愁中添绿鬓匆匆镜里改朱颜沧海桑田讵胜道富贵荣华孰长保试看当时盛丽区只今无地生芳草

　　谢锦衣孙伯泉冩菊见惠

　　孙侯赠我此画菊我疑图来自甘谷昔时黄筌少传派近岁陶成共机轴怪石磊磊苔藓斑苍崖屈曲鸣高湍轻红嫩白巧相错黄金紫玉纷成团石根细草青绵茙三四篔筜森作丛野花无名亦竞秀云烟澹浥开秋容我家故园东海侧篱落年年费栽植别来岁久应荒芜天涯对画空相忆我言孙侯画菊不是画精神似与菊俱化晩节寒香秪自知精思妙墨何论价坐翫还多逸兴生骚人千古怀幽贞更须孙侯拂绢素画取老夫餐落英

　　送郑东湖

　　我昔南雍识郑子俯仰乾坤三十年中间万事何不有浮沉变幻如飞烟郑子才气自超特读书五车富文墨脱颕期看出万人低回坎坷谁能惜朅来驰驱佐郡忙有才无地堪回翔英气往往不自秘珠光玉洁难摧藏兹晨逢我喜絶倒昔皆少年今已老秪用高吟慰寂寥莫思往事伤怀抱男儿有身慎勿轻百年意气须峥嵘不见古来贤豪士岂必卿相方垂名疾风吹帆子当发楚水呉山坐超忽抚剑长歌遥送君后夜相思共明月

　　双岩歌赠樊司马

　　君不见阴阳之精互凝结凝结为石天地间又不见天星有时或堕地形质变石悍且坚吾闻鲁国樊氏忠孝门乃有岩石双雄蹲不知二气凝结抑是星所化锺灵萃异特立无秋春抜地特起仅逾丈形胜似出千寻上崚嶒或讶经雕镌巉耸固知难髴髣嵌空中通日月明润泽时有烟云生文章璀璨焕华彩节槩磊落磨苍旻天生异物难蔽藏帝命移之置明堂风神久矣耸朝署声价复见腾遐方吁嗟世途日靡靡滔滔横流无极止屹浮镇躁谁能当故为兹岩致倾企愿言贞固矢弗渝留取孤标重千祀

　　泾原行送王南江郡伯之任

　　五马何翩翩金带绯袍鲜王子且驻节听我歌泾原天下都邑称关中关中要地泾原雄山川秀抜更险阻襟带中华今古同黄河汇其阴崆峒奠其阳左控右扼称四塞面势博大森开张风气朴茂近淳古习俗沉雄盛材武先王德化俨犹在尚义知方似邹鲁重城屹屹称雄竒邉人亦或窥郊圻弯弓矫矢射汉月百里时见烟尘飞汉家保障重刺史况是兹邦逼戎垒往哲勋名代有之岂无寻常牧民比王子才识真罕伦不是寻行数墨人宠命新承人共羡拂拭干将意气振朝辞帝都城逺望泾河水可蓝山下青草深勤武堂前暮云紫绥戢流殍苏沉疴十邑酿作春风和省农时露冕吊古还悲歌书生共说知我寡试看往哲何为者休教桴鼓动边尘莫使蕃人来牧马我歌泾原行送子之泾原期年侧耳报嘉政伫见征书下九天

　　荆阳草堂歌

　　荆山之阳侍御李子有居在焉故以荆阳为号予雅重李子作荆阳草堂歌以赠之
　　荆山矗矗山之阳层峦复岭云锦张左拱右揖如腾骧面势轩豁非寻常枕麓缘冈若屏椅地脉蜿蜒萃灵气陇西之裔今闻人选竒卜胜来居此甍连栋接如云屯鸣鸡吠犬声相闻岂惟世德称诗礼更喜民俗还熈淳柳院槐庭地深逈日月回环自朝暝药栏曲曲春风香草堂幽幽白昼静棐几蠲洁纷图书鸣琴鼓瑟揺琼琚鸿生隽士来杂沓敷陈礼乐歌唐虞主人今为明时需焯炜声价同璠玙钟鼎勋庸会有待猿鹤山中莫怨吁

　　东归别词林诸君子

　　秋日熇熇照客衣一鞭欵段出燕畿词林故人走相送欲别不别还依依白云遥遥望何极老去莫愁天地窄百年忠孝总关心回首君门泪沾臆

　　问月

　　昔年李白问月曾有诗我亦有语申讯之一从开辟有天地不知尔月还与天地先后来何时同日在天作两目何为行天有迟速妖蟇何能蚀尔灵狡兔何智入尔腹呉刚斫斧何得休羿妻到今还在否既云盈亏有定理何用三万八千户岁岁年年修复修古往今来几经世古人今人果同异乾坤变故日相寻照见吾人几荣瘁世道日降民生痌见之应为达天公为天目精尔恒职不尔虽见诚何庸问之嘿嘿了无语还驾彩云天外去老夫空斋无所为矫首苍茫自延伫

　　观梅行次答富春山

　　春山先生性超逸山水平生好成癖探竒览胜不惮劳楚蜀名山遍经歴谢政归来更萧散天与清缘谁解管摆脱势利羞酰鸡寻乐似嫌人世短朅来复作观梅行呉岭梅开春正晴轻衣缓带自容与闲云野鹤同高情玄墓山中梅花窟千树万树难髣髴玉缀琼铺迷近逺英郁芬芳盛蓬馞四方上下缟素同虚明镜里无人踪人行树间如踏空十里廿里飘香风凝霜积雪揺晨曦霏霏雾霭沾裳衣万籁沉沉莽寥閴不知身世将何依恍疑堕自氷崖里琼楼玉宇将无是尘世区区何有哉庾岭孤山真蕞尔吾闻海上姑射山神仙乘云时往还路通玄墓理或有灵诠宝诀君曾传餐吸沆瀣和玄津酝酿藻思诗清温言言絶无尘土气句句尚带梅花春多君示教感至意顿豁老夫神志昏

　　石川行寄赠张子

　　天下之水莫不行地中千流万派纷相从是谁凿破云根与山骨疏涤洪源流荡潏横波扬流自演迤雪激云奔湛清泚陵谷寻常有变迁此川从来无转徙十里十折千盘涡两崖壁峭青铜磨滔滔似是出水窟浩浩遂欲浮银河银河迢迢贝宫阙波涛惨淡鱼龙穴时闻仙侣采灵芝亦有幽人钓明月幽人选胜谁所居张子结屋川之隅仰止宣尼喻道体闲思曾点咏风雩忆昔乘时曾致身银花带绾垂朝绅碧山悠悠恒入梦野鹤矫矫终难驯一朝回首动归兴脱屣功名逺尘径石室重开云雾深风林再扫莓苔静暂向明时作隐沦旧时鱼鸟还相亲玄真岂屑钓饵设季鹰原不为思莼浮名何如一杯酒封侯不博诗千首博望乘槎去已遥平子思玄赋当就石川子石川有子今不孤水石发秀润风烟自朝晡四时佳趣无时无嗟嗟石川之川讵惟此汩地滔天靡终止龙升云从卷取兹川水沛作甘霖遍遐迩

　　文简集卷二十一

　　●钦定四库全书

　　文简集卷二十二

　　（明）孙承恩 撰

　　○七言律诗

　　拱宸楼次韵（南都作）

　　闲来登眺有危楼时倚阑干望斗牛帝阙九重浮王气都城千雉隐高秋故乡回首嗟王粲上国驰心感魏犨万里壮游方浩荡为君含笑看呉钩

　　奉诏初入翰林读书

　　词笔应惭拟上林滥从此地仰奎参传经新授羲皇画分课还赓正始音碧殿面临琼岛近红尘遥隔木天深圣明作养拳拳意图报唯应矢寸心

　　斋居次戴师观韵

　　玉署斋居总列仙剧谈深夜不成眠棋当残局多竒着诗到终章得胜聨银烛花揺风入户空庭人静月中天高才独有东皋子惠我重吟白雪篇

　　赋玉河春水

　　迢递中天接尾箕雪消春涨欲平堤揺空荇带根犹浅刺水蒲针色未齐滉瀁尽教容鲂鲤禁严时亦下鳬鹥中涵圣泽应无限骚客还能发兴题

　　送谢水部升湖广少叅

　　曾闻水部盛才猷江汉旬宣羡胜游藩府独承民社重东南方切庙堂忧才如安石年犹少诗较玄晖语更遒随处行春多逸思吟成应为寄西邮

　　约诸友游万泉庄二首

　　万泉庄上风光好共约明朝试一过客里赏心能有几城南村落况无多不须腆洗供高会只用清真称雅歌俗务莫因成缱绊试看春事又蹉跎
　　一鞭欵段喜陪君指点高山多白云地胜好教毛颕记泉流拟把羽觞分偷闲日月供潇散放浪襟期薄世氛幸际清班无俗事太平游衍敢离羣

　　送友人归寿诗

　　白日凉风吹舞衣天涯游子动归思地分燕越人图绘寿祝期頥我赋诗脍切鲈鱼秋入馔饭蒸香稻雪翻匙望云亦有江南兴无计随君空忸怩

　　初度招友人小饮二首

　　客中明日逢初度回首令人叹式微百岁又看添贱齿一尊谁与寿慈闱遣怀聊复频敲句会客何妨更典衣马有青刍奴白饭早来相就莫相违
　　我亦明朝初度晨壮怀旅思一时新半生圭窦频看剑此日清朝忝进身媿以文章要宠禄誓将忠孝答君亲诗成一笑公应和如约还来与细论

　　庆成宴和戴师观韵

　　锡宴彤墀拥百官承空绮幕近金銮杯浮法酒浇藜藿乐奏宫县下凤鸾报国共怀心耿耿瞻天齐舞佩珊珊太平未必真无象惭愧书生只素餐

　　出郭访隐士

　　熏风原不起尘沙一路吟鞭趂落花地逺怪君知我至鹊声先我报君家山殽野蔌频行酒石鼎松根细煑茶不尽留连还别去夕阳天际已归鸦

　　和十峯迁居韵

　　卜胜知君亦茍安重迁媿我结邻难相思忽漫惊驽马乘兴因来看药栏喜有诗篇成欵洽不须鸡黍共盘餐乾坤去住聊随意携手空庭一笑看

　　题呉学士先生白楼三首

　　广寒境界不容缁纯垩全无彩绘施雪霁偏宜苏子兴月明还咏庾公诗清虚自是无尘地质朴元同太素时千古羲经敦白贲谁云独许漆园知
　　心逺何妨近市廛直于太古泝先天至文亦自元从质大雅谁教独尚玄外扰不令纷俗虑内观无自染尘缘东溟月上西窻白正是先生稳坐禅
　　层楼新构五云边古朴无华质自全混沌别开非色界虚明即是小壶天入帘柳絮浑无迹拂栋棃花失故妍可是玉堂清絶甚夜深风露独凄然

　　中秋夜携酒访戴东濵

　　月色星光澹欲流忽惊客邸又中秋一年好景惟今夕三载萍踪只浪游怅望悬知千里共孤斟难遣十分愁极怜知已惟安道乘兴还同较酒筹

　　斋居奉和费鹅湖老先生韵四首

　　陪祀羣工重庙堂遥瞻台席驻宫廊祠分斗极将灵币地切钧天荷宠光奏对岂无忠悃布精神还忆骏奔忙曳裾我亦叨余庇称颂无能意独长
　　忽递高吟到玉堂从来大雅仰岩廊欲倾鄙意歌棠棣（鹅湖弟子和太史同宿翰林）敢以铅刀齿末光识短望洋闻道晩才惭刻烛构思忙蓬瀛不禁清寒甚嘹呖空庭鹤唳长
　　风传银漏到虚堂月色姢姢转屧廊自信斋心无俗扰独怜倚玉藉余光笑谈应作他年话追逐真成两日忙再咏阳春多警抜诸君才思尽优长
　　良夜斋居倚玉堂起听宫漏步长廊凄风忽来作寒悄澹月乍出延疎光忽忽感时泪欲滴渺渺怀人心独忙明发出门有公事拥衾不寐哀歌长

　　和答戴师观

　　清诗寄我实堪惊入手骊珠照眼明千古文章宗大雅百年交谊见高情贾生问学年犹少王勃才华早更成浅陋惭余似曹郐强从齐鲁乞新盟

　　授职后感怀三首

　　盛世储才侈禁林庸愚叨备药笼参玉堂昼暝消香篆金阙晨趋响佩音健鹘抟秋云汉阔长鲸跋浪海天深此生图报师前哲独对遗编万古心
　　三载虚叨作养恩拜官仍许列儒绅受知何以酬诸老许国惟应致此身紫禁天回鸾诰湿御炉烟泛鹄袍新不将荣盛夸遭际有待迂忠得上陈
　　端居深念独长吁且向灯前一掩书四禁愿言今日始三长应媿昔人如沧溟谁谓堪慿苇峻坂何由可驻车肯以清闲供放逸勉旃深为惜居诸

　　秋日旅兴三首

　　天际凉风似水流帝乡城郭动高秋谁家短笛吹残月是处清砧搅夜愁千古壮怀时拂剑一秋病体倦登楼呉淞江上多幽事欲棹兰桡不自由
　　满耳西风不住吹客中又见早秋时懒慵未上匡衡疏揺落先添宋玉悲乡国思牵人病瘦江湖云冷鴈书迟小楼日日支頥坐怅望高天有所思
　　抱病登楼纵目时无边旅思益凄其长空黯淡朝云暝落木萧疎暮雨悲半世光阴黄卷里百年心事短檠知故园兄弟多清赏采采黄花饮对谁

　　送郭爱芝还呉兼致寿意

　　江湖放浪一闲身共说高风似古人老去陶朱犹货殖秋来张翰忽思莼一鞭行色都城雨千里归帆海上春闻道餐芝能得寿寻常桃实不须论

　　次韵送内兄呉菊坡南归菊坡送予母并家口至都下杨升庵诸君有诗饯之

　　驱驰我亦厌京尘千里劳君意转亲流俗不缘少高义诸公何以发阳春几畨风雨撩乡思一笑乾坤落醉巾采采黄花归去好新篘应称荐香莼

　　春日邸中写怀

　　自在东风百尺丝轻烟晴日昼初时幽居谢事客来少小阁垂帘云去迟闲试松煤临旧帖旋添栢子和新诗极知疎懒成虚度无补乾坤自忸怩

　　马上望西山

　　西山日日望中悬空翠遥飞落马前千古神基蟠厚地六陵王气接中天昼长瀑布飞灵雨春暖晴岩起瑞烟媿我尘踪常碌碌无由乘兴一扳缘

　　赠扇与王南渠

　　南渠梦余赠之扇以告余因奉一柄实其事并副以诗
　　午夜青冥风露寒袁宏何处见东山偶从赤壁矶前路拾得瑶台月半弯一笑恍疑蕉下鹿三生今识树中环西风箧笥凄凉日又是人间梦大还

　　秋日感怀八首

　　五茸城下草离离三女冈前落日低岁月无情今古换江山不改市朝移智如蠡翰宁非达才似机云不济时俯仰乾坤意无限欲将长篴月中吹
　　十载皇朝侍从臣文华殿里说书频瞻天实傍龙颜切赐食亲承帝语真海岳无能禆壤滴感孚常拟涤心神一归茅屋惊迟暮翘首中宵仰北辰
　　凤阁鸾坡切帝居西奎东壁映图书孙弘待诏依金马刘向传经老石渠樗栎岂堪明主顾草茅曾有朴忠摅飘萧短髪丹心在吟对西风思有余
　　帝京西北是岩疆万里烟尘接大荒极目冻云沙浩浩孤城哀笛月茫茫穷年羽箭传青海何日边庭致白狼往事唐家那可说略闻屯卒恣披猖
　　长安闻说多营建盛典千年复见今已是遐方征杞梓更传絶域采瑶琳羣公爵赏行将及四海供输恐不任牢落江村秋色晩不能无动杞人心
　　霜陨千林木叶稀阴阴邪日荡寒霏空江水落鱼龙蛰絶塞风高鸿鴈飞齐物更添庄叟论纫兰堪制屈原衣向来世故浮云似何俟他年始息机
　　蟠龙塘上旧菟裘万古伤心土一丘未有涓埃酬鞠育空余涕泪洒松楸岁时独为烝尝谨禾黍行将次第收寂寂思庵秋日晩荒苔落叶不胜愁
　　秋风日夕撼庭柯冉冉流光剧逝波旷野忽闻鸣鹤迥寒莎犹自乱蛩多得来诗句闲题竹冩就黄庭不博鹅宋玉平生未闻道更因揺落叹蹉跎

　　饮万松书院

　　曲径穿松到上头飘萧虚馆似深秋风传灵籁筝竽合月出空山沆瀣浮千古壮怀增感慨一尊深话且夷犹登临不尽探幽兴更拟明朝取次游

　　舟中早发

　　月落未落天渐明船头打鼓将欲行哑哑客舟棹齐发喔喔逺村鸡乱鸣乾坤扰扰有行役世路纷纷多变更迂拙无能禆上下却惭到处费将迎

　　夜坐

　　向晩书斋坐亦竒满天明月闭关迟尽将宠辱抛春梦一并乾坤入酒巵隔水荷风时细细傍檐花影故离离露华不计沾衣湿直到西林月落时

　　月夜与客闲步中庭

　　虚馆良宵风月清重门杳杳断人声试拈酒醆三人共笑踏花阴一径行故旧顿疎难会面乾坤俯仰总关情暂时乘暇贪欢赏日出明朝事又生

　　雨后种竹

　　带雨移从逺寺来自携钱鏄破苍苔直须旧土连云起更记南枝向日栽风动只愁龙化去月明应有凤飞回莫嫌生意萧疎甚会见深深一径开

　　赴安南二首

　　万里南征亦胜游秋晴况喜瘴烟收独惭浅薄虚王命肯使风尘涴客裘苏节从知完入汉越裳行见早朝周寸心北极瞻依切千载令人感魏牟
　　迢递交南瞻海隅一封遥降紫泥书九天湛露悬征斾载道清风拥使车谕蜀窃惭司马檄出门忍看太真裾天涯落日重回首白髪萧萧独倚闾

　　钱塘侯崇礼至有诗因和答

　　漠漠秋阴杂雨霏登山有兴漫都违坐深驲榻吟偏剧望杳仙舟思欲飞万里壮心瞻日近五更清梦逐潮归相看心事还相信岁晩氷霜共结依

　　虎跑泉和坡翁韵三首

　　逺续曹溪水更香云腴深甃石阴凉百灵呵卫龙天肃一线潜通地脉长病体偶从窥胜迹尘心应得悟迷方为邀陆羽来同宿击火烹茶试共尝
　　洞口风生薜荔香万松阴护佛龛凉禅僧独对青山老游子贪依慧日长世故极知俱幻想安心何用觅竒方探幽笑我真成癖一滴甘泉合试尝
　　古寺幽深石井香西风吹我葛衣凉数声清磬晩山碧一榻白云秋兴长解脱五藴本非有超离四大还无方为喜灵源已烦渴觅取逺公涓滴尝

　　张文光都阃邀游西湖

　　七年不向西湖醉此日真成两度游三竺寺中秋渐肃两高峯顶雨初收云峦飞翠迎吟舫水树分青落酒瓯最爱主人多道气不妨日暮为迟留

　　湖上早行

　　寒霏收尽看新晴晓起偶从湖上行青天微茫海色动红日荡漾波光明笙歌稍稍游人集洲渚萧萧征鴈鸣湖山如此正可赏惭愧当年游冶情

　　常山道中即事

　　登登山径绕羊肠天际孤吹送晩凉鸟带暝烟投逺峤马驰斜日转危冈汀洲水澨蒹葭老篱落人家橘柚香风景渐于乡土异黯然离思共秋长

　　经宁藩故地有感

　　颠冥侯度恣淫荒白日枭鸣自不祥秽迹千年谁洗灭丙子岁曾游本支百世自重光故基寂歴生秋草野鸟啁啾话夕阳人与惟仁天助顺独留覆辙示兴亡

　　文山祠

　　兴复区区竟弗酬百年臣节已全收力穷巡逺宁忘虏死去夷齐不系周燕市龙归秋雨暗（世传公白龙精）西台客恸暮云愁只今祠下章江水正气应同万古流

　　又用杜韵

　　危祠江上偶经寻碧殿长松自郁森落日烟云催暝色空山猿鹤送哀音百年臣子匡扶义千古英雄激烈心梁甫歌残有余恨不胜清泪湿衣襟

　　江行

　　朝霞翻曙雨初收芦叶芦花两岸秋漠漠风烟随鸟没依依沙树共云浮山排迭嶂连天逺潮入寒江接海流乡国不知何处是孤舟渺渺独生愁

　　南安有怀张东海先生

　　南邦遗惠霭棠阴东海神游断碧云余事百年传墨妙心期千古赖遗文金鳌阁外荒秋草玉枕山前漫夕曛夜静屋梁明月下依稀犹似见夫君

　　舟中夜起

　　明河西斜月出高数十大星悬树梢露下寒塘响枯苇风惊栖鹘翻危巢睡醒呼取明烛坐兴尽还将书卷抛山村漏刻本无据卧听更人长短敲

　　拟题镇海楼

　　楼开沧海郁岧嶤弹压三呉不敢骄千尺荡揺波影乱八窻吞吐野云飘中天笑语疑应近蓬岛神仙或可招回首家山邈何许归心一片遡秋潮

　　伏波庙二首

　　伏波遗庙俨空山落日长烟苍莽间草色有情侵座绿苔花无数上衣斑勋名直拟留千古英爽犹能弭百蛮我欲为公昭素节一杯江水荐潺湲
　　报主忠勤老益坚裹尸有革即吾棺明珠不俟千年白铜柱终留百世看絶塞悲风疑鼓角荒山祀典俨衣冠英雄一去空陈迹落木萧萧生暮寒

　　舟中漫兴

　　日日云山管送迎合裁诗句答山灵思穷开辟无终峙望入微茫不尽青舵转忽看孤石峭岸移遥认野花明他时为忆经行处只记多山不记名

　　和韵谢呉叅戎

　　笑谈忽奉三旬别旌节还从万里回白日沸天箫鼓振青山到案酒樽开殊方满目多豺虎重镇分符简俊才黾勉尚期功业树便蕃行见异恩来

　　和韵再赠

　　岭表分符镇百蛮金汤雄倚屹重关霜清边塞风尘靖月照辕门鼓角寒悬肘会夸金作印切云偏称铁为冠高情未许求闲去絶域须看略地还（呉有退休志故云）

　　借韵述还

　　离愁渺渺隔云山回首风尘暗玉关白鴈影沉乡信絶沧江日短使舟寒剑光星动宵弹铗客袂霜清晓拂冠千古伏波多志节一时薏苡谤珠还

　　沃泉邓太守久淹逺郡报政喜与予偕行有诗见贶用韵奉答

　　天涯怀土几登台报政今从万里回萍梗百年樽酒共笑谈一日好怀开圣朝柔逺非忘逺牧郡抡才见异才会有崇迁应内补不教兹地更重来

　　贱降前一日俞厚庵暨沃泉携酒饮予舟中即席奉谢二首

　　贱子明朝初度辰故人高谊重相亲曵裾自是论交旧倾盖兼逢托契新有酒且酬今日兴无闻空负百年身孤舟落日寒江晩独向天涯感慨频
　　云山归路正漫漫愁绪无缘得自寛初度又逢明日是一樽聊尽故人欢旷怀直欲齐今古浩啸何妨落佩冠醉去狂来浑不禁欲将长铗向君弹

　　初度述怀二首

　　百年光景故骎骎况复天涯万感侵未有涓埃酬帝力独将迂拙守初心月明江浦猿声急云暗山城鴈影沉慈母白头应念逺倚门日暮正愁深
　　学道蹉跎秖未成岁华荏苒壮心惊乌纱不愧青天覆玄鬓从教白雪生皇览岂能忘卜梦闻诗犹自忆趋庭天涯忽忽思千种风木声中泪最清

　　谒韩襄毅祠

　　危祠何处倚高岑碧磴穿云一径深精爽九原犹赫奕江山千古自萧森伏波勋业曾闻昔魏国声名合配今见说近郊还宼盗起公无计独伤心

　　苍梧元旦拜阙

　　嵩呼声里晓寒侵宝炬光中月影沉海宇正当更治日蛮荒宁异向阳心曾叨近侍奔趋地尚忆亲瞻斧扆临此日南陲心北阙不堪愁对瘴云深

　　和陆俨山扈从山行二首

　　落日重山涌翠波叨从仙跸寄行窝云连斗极瞻天近树隐寒声入夜多典礼幸逢窥盛事宗禋合有继登歌平原内史今词伯健笔真能障九河
　　剑舄先皇镇此山神光灵气在人间玄宫肃穆环千嶂石兽嵯岈护九关覆载岂能名帝德丹青曾有识天颜遗芳百世臣民念何处龙髯更可攀

　　再次二首并述怀

　　敢于扈从计奔波且向深山寄一窝木落羣峯秋气肃柝传五夜月明多九重绍述尊坟典千古明良喜起歌珍重庙堂勤治理万年永保汉山河
　　乾坤何处托云山无限幽怀怅望间忙里诗篇聊漫尔老来情事易相关蹉跎岁月妨公务潦倒风尘益病颜猿鹤休教怨迟暮小山丛桂会须攀

　　元宵后夜锺石少宰宅次韵二首

　　剩有华灯续此宵只嫌明月费呼招（连夜月明此夕独无）追游我自惭时彦燕喜人都荷圣朝小海调高檀板急博山炉暖篆烟飘孝先才思多豪逸取次诗成不待敲
　　华灯高照属清宵我亦疎狂忝胜招赋凤勉同金马客驾鳌还仿紫宸朝芳尊荷主深深劝晴雪催诗故故飘（是夕小雪）尽兴不知更漏促到门立马待人敲

　　和李叙翁阁老观莲之什

　　阁外盆蕖竞晓风翠蕤碧盖护新红移来华岳峯头种幻作仙人掌上工丹渥晴云涵彩幕芬菲瑞霭散彤宫调元再见敷成日栽植谁非爕理功

　　游郑园和张水南司成韵三首

　　城市园林迥不同入门翠霭眩西东丛篁逼仄短无地曲径盘旋忽有峰亭上把杯邀落日水边岸帻倚微风寻芳竟日成留恋莫计归途起暮钟
　　胜会难期一笑同招延此日荷贤东上客自吟青玉案野蔬不羡紫驼峰黄尘陆海蒸炎暑碧树荷亭起夕风对酒无穷山谷兴隔花已听景阳钟
　　郑谷园居我兴同吾园遥隔海云东一春坐忆浦南雨此日来瞻江上峰返照渐催归路暝昏鸦齐噪满林风草堂净榻容相借卧听城西野寺钟

　　昨来南院叙庵阁老有诗赠别和韵却寄

　　三十年来逐晓珂青袍如故鬓将皤移官恰与疎慵称恋阙翻增感慨多官署晩山堪拄笏江门秋水忆乘槎盈虚曾究羲皇画聚散无慿付浩歌

　　次溪堂春酌聨句之什三首

　　门掩东风生薄寒清朝良晤客途难即看邻曲承迎便自觉樽前意绪寛世事且抛春夣外闲情都付彩毫端更留余兴重来会录取鸾笺后日看
　　座上休辞酒醆寒劝公乐饮公莫难百年安知良会几一饭敢负君恩寛遐思直遡邃古上逸兴超入浮云端长歌慷慨为君发拂拭雄剑灯前看
　　曲屏芳宴烛花寒官里匆匆乐会难老去从知诗兴减欢来自觉酒肠寛月临五夜闻鸣柝候入三阳记履端韩孟风流吾忝附明朝应有客传看

　　梅塘诗寄盛封君

　　谁把幽芳植水滨罗浮风致絶纎尘寒依浅渚犹残冻律转南枝已占春即有炉香浮淡爽更教凉月助精神调羮他日贤郎事赢取孤高伴老身

　　初夏即事

　　纔见东风扫落英又看时序到朱明一宵过雨柳都暗几树迁乔莺乱鸣簿领少亲宜病体琴樽聊与适幽情故园遥忆呉淞上欲棹扁舟采杜蘅

　　文简集卷二十二

　　●钦定四库全书

　　文简集卷二十三

　　（明）孙承恩 撰

　　○七言律诗

　　恭和御制翰林院敬一亭落成诗

　　杰构新看耸玉堂文明诞启际非常九天睿藻开贞观百圣心传蹈允臧愿竭庸愚终黾勉媿无雅颂重铺张神功已配乾坤大海宇均瞻日月光

　　和许松皋太宰宫僚燕集四首

　　轻烟晴日共苍苍胜会叨承乐举觞国有承祧资保傅天惟佑命得贤良激昻思越云霄上笑咏春回几席傍四海皇风披浩荡百年文运际明昌
　　共把忠诚托昊苍清朝东府洽壶觞论文我独惭疎拙辅德时方属俊良皇极仰瞻宸极上少微遥瞩紫微傍赓歌不尽揄扬意但祝鸿图百世昌
　　万里长风吹鬓苍百年高会此传觞劝酬不尽主宾兴披豁真诚交谊良地切瑶山三岛上人依金阙五云傍愿言翊赞崇储德重继周诗咏克昌
　　霜明银榜晓寒苍乐饮羣公各尽觞晋接偶同日休暇谦光并着德温良尧文炳焕南离上汉幄岧嶤北斗傍浅薄廿年叨侍从媿无勋业佐时昌

　　俨山用韵见赠次答二首

　　媿扳和璧并顽苍喜托清光接羽觞一代谟猷夔契盛百年制作马班良论交期我形骸外曵履随公日月傍调燮即看归大手伫承休烈颂明昌
　　荏苒年华双鬓苍侧身天地一衔觞风云幸接夔龙侣樗栎惭非梓杞良公有经纶禆黼扆我惟文籍校偏傍骚坛今日谁方驾百战词锋气更昌

　　迭韵赠少湖

　　西山晴雪袅苍苍恨不时同泛酒觞华髪红尘嗟我老青年白璧羡君良朝趋毎共枫宸上笑咏能忘竹屿傍（少湖往酌予小园竹下坐竟日）丰芑贻谋均宠命愿摅忠赤报时昌

　　句曲山房为王克斋题

　　句曲名山古洞天高人结屋擅林泉千岩灵气云雷出万壑晴光日月悬剩有经纶禆大造不希黄白注真诠旧游猿鹤时相忆夜夜清光北斗边

　　送浦畅斋赴松溪尹用曩岁赠韵二首

　　一笑惊看别后容草堂复此晤言同须知禄仕君恩重莫问蹉跎吾道穷路指松源山郭里帆开潞水夕阳中即看寒谷氷霜后须见阳和次第融
　　莫叹霜华两鬓生一官初喜拜承明诗书好达循良政才杰宁须甲第名夜月幽斋看剑坐春风沃野省农耕蓬窻烧烛当年事送子能无故旧情

　　香山寺来青轩

　　坐想山亭多白云飞岚擈雾共氤氲即看几席青相映政拟孤高思不羣雨过玉芝春昼永风传僧呗下方闻尘缘未了清游兴有待幽深禹穴文

　　送董羽吉南归

　　兰舟渺渺发江浔文采风流子擅今奉节敢忘怀国念登山偏切望云心高堂喜色星辰动先垄恩光雨露深宦邸蹉跎浑不觉暂时分手思难任

　　谢大司马王舆浦惠氷

　　长夜斋居将寸诚坚氷分至荷高情积阴经日寒犹凛华洁非砻炯自明掬取已看炎燠解嚼余顿觉燥心平虚亭相对无尘俗应与襟怀一様清

　　使郢渡黄河

　　渺渺洪流泛使航萧萧寒日淡无光平沙依约云横渡短楫飘揺风满裳水底鱼龙时啸舞望中鸢鸟没苍茫天书玉节恭承命不似乘槎志意荒

　　元佑宫

　　洞府深深静不哗名山新礼玉皇家琳宫辉煌丽日月石璧窈窕开云霞三极玄风昭有象万年鸿鼎祝无涯玉田明岁春雨熟更忆此地飡胡麻

　　三洞阁

　　宝地登临冬日晴岧嶤芝阁俯重城山连碧玉诸天拱江作青罗一带横已占六合孚玄贶即有羣仙降斾旌潭下有龙时隐见夜深来听步虚声

　　郢城有降箕仙者自云李太白也有赠予诗用韵奉答二首

　　太白星精降异才骑鲸千载复归来清风漫拂江涛静逸气遥冲岳麓开世外真诠翻宝墨中天明月啸琼台悬知太史占干象定有灵光烛泰阶
　　骚坛曾仰谪仙才此日神游汉沔来剑影独随孤月逝文旌高拂九天开蓬莱顶上金光草衡岳中间玉女台媿我尘中常碌碌可容叅叩傍云阶

　　登阳春台和韵二首

　　帝居西畔岌层台旧是先皇驻辇来宝翰仰瞻镵屃屃恩光常自照莓苔千年盘石河山拱八表风尘日月开欲拟彩毫干气象登高深媿昔人才
　　摄衣晴日上层台万里霜前鸿鴈来昭代皇风今薄海鬻熊遗迹尚荒苔（有残础草间云襄王时物）依依极浦兰洲出歴歴晴江烟树开仰止巨公惭接武再赓佳什叹雄才（贾南坞有诗严介翁和韵）

　　沔阳志感二首

　　早岁从亲此宦游重来五十四春秋更无耆老询前事尚有邦人德故侯吏治渐闻随俗变汉江终古抱城流州前老桧当时物笑我垂髫今白头
　　古复名邦汉水堧依稀往事记当年甘棠父老犹能护风木孤儿秪自怜舆论已征良史笔新词深荷长官贤迟留不尽王程系回首重来意杳然

　　谒先大夫遗爱祠

　　危祠新构傍湖浔宪府思贤父老心即有雕题明巨榜更闻弦诵集青衿百年遗爱无今昔一掬寒泉有顾歆游子偶从瞻仰切不堪此日泪痕深

　　水香亭小饮（并序）

　　沔城外之东北隅有湖中有台焉毎岁之夏旁多蒲荷之胜双华佥宪新作亭台上至是邀予小酌因以亭名请予名曰水香亭为纪一诗
　　湖光烟霭两氤氲此日清游共使君已着高甍临绿水即思短楫棹红云歌邀落日传杯酌风起青苹写浪纹聚散未期题榜在后来应有感斯文

　　和夏桂洲感赐直庐诗

　　元臣诏处殿东庐肃肃清宵拱帝居风递漏声来禁闼月移树影上阶除感恩时拜金茎露缮性闲披玉简书此日遭逢良不偶创闻何啻百年余

　　次严介溪朝房落成斋居纪事之什三首

　　大道金门咫尺西禁庐新构与云齐即看净室无尘到时有灵乌傍月栖郢曲久传当日事巴讴今和来年题二三同德寅恭切夜直青绫毎共携（公时同阳峯鹤江斋明年予承乏佐部）
　　斋居寂寂斗横西高阁遥闻刻漏齐鸣玉时从趋凤阙避人不拟学鸡栖秪将夙夜勤公务仰荷帡幪拜御题（公疏请得旨命工部建）内使毎传催入对袖中疏草独亲携
　　西安奕奕门之西直馆华榱万瓦齐不有元臣躬异数（公诗序工曹建盖异数也）何由来者得安栖明禋高阁炉薫暖检押风光彩笔题媿我迂疎羁寓逺良宵往往负招携（予寓午门之柬毎斋宿率不与）

　　贡院将揭榜借韵

　　五夜文光射斗寒穿杨破的若无难沧波龙起雷初震碧海鹏抟宇正寛定有玄征来梦里好占喜色上眉端曲江红杏饶春色羡尔明朝走马看

　　和亭溪宫詹院中赏莲之什二首

　　若耶溪上赏心违玉署金塘喜共依碧锦帐中簇西子翠云堆里拥真妃亭亭白日风翻盖冉冉青冥露湿衣最是张衡多妙思清词健笔一时挥
　　玉堂高燕羣公集为爱名花镇日从浪说若耶云万迭平分太液锦千重莫教池上停歌板已判归途听暮钟清景情欢良不易赏心须为惜从容

　　和张玉溪宫詹斋居二首

　　玉堂虚寂称斋居三日追陪笑语余月上广庭人未寝星临高栋夜何如风尘荏苒年华逝江海分违故旧疎廿载冯唐犹是昔独随羣彦曵朝裾
　　此日清斋玉署居乾坤回首廿年余我无术致玄丹就君有诗吟白雪如花妥幽阶香澹澹竹揺虚牖影舒舒素衣缁尽长安土欲探兰苕织翠裾

　　和玉溪斋夕感怀之什

　　官里匆匆节序过又看春色上柔柯斋居自喜无尘杂幽兴时能寄啸歌岂有涓埃禆圣化且同精祓仰玄科词林滥窃逾三纪碌碌无闻双鬓皤

　　和玉溪斋居怀坊馆诸公

　　朝来喜色遍尧天圣主明禋契上玄且慰斋居共良夜独惊衰鬓又新年冥冥元化孚颙际穆穆仙真陟降前伐木有怀人不寐一灯清焰对高眠

　　对雪和玉溪韵

　　绥绥缕缕舞长空淑气氤氲不待风太乙降歆临法会天孙剪缟散瑶宫三农已见丰穰兆一德由来感格中幸接夔龙沾圣泽更将歌颂万方同

　　金山口望诸陵

　　野色朝开墟日晴冲寒踏冻作郊行地从西北冈峦拥望直陵园云雾生虎踞龙蟠天险壮河清海晏帝衢亨万年鸿宝如盘石不尽敷天颂祷情

　　和夏桂溪祈雪之作二首

　　祷雪宵辞禁苑西贞符亲覩御标题古祠深院留明月宝炬银灯拂綘霓北角芒垂寒斗近中庭乌噪朔风凄仰瞻一德孚颙若欲和阳春意独迷
　　祈灵恭向禁城西天语亲承御笔题古鼎浮烟团小盖宝幡揺影飐修霓神君时至泠然语云物冬深飒以凄三白即看歌瑞应尧衢汉阙望中迷

　　奉诏阅庶吉士卷和介翁韵二首

　　阅士羣公我滥同王言赫奕炳如虹须知独为储贤地要是无分入彀雄清庙岂容遗卞玉云门合自识焦桐庸愚廿载前叨与媿乏涓埃答睿衷
　　阁下羣贤角艺同彩毫挥染尽成虹先唐甲第皆称儁有宋宏词独擅雄宝气一时呈匣剑太音千古寄丝桐明时报称惭无似荐士聊为竭寸衷

　　和桂洲阁老赐宴礼部记恩遇诗二首

　　春明南省息风埃帝勅高筵此日开并命趋陪聨八座同依衮舄仰三台万方民物资陶冶一代谟猷属化裁欲罄微忱赞休烈再歌白雪意悠哉
　　九载黄扉秉国钧千年紫气际昌辰衣冠总荷天家泽省署遥连禁院春晴旭浓薫花草丽暖风细逐管弦新极知此日酬恩志不负平生报主身

　　再迭二首

　　来玉亭边冠盖集五云深处御筵开式从星履陪高会快覩奎光烛上台凤勑重宣颁异数麟袍新赐称春裁试披简册论遭际再咏明良仰盛哉
　　九重纶綍褒元宰三月莺花属令辰华省高筵齐北斗大官仙醴注长春盐梅调剂臣工在日月光明圣德新青史逺看千载事黄金拟铸百年身

　　和玉溪贺桂老钦宴诗二首

　　南省春朝芳宴开湛恩传自九天来庙谟式仰多殊绩台翰争夸出妙裁桓老漫言稽古学姚公曾擅济时才叨陪媿我何为者笑揷宫花倚醉回
　　湛露曾闻宴镐京兹晨春赏洽孤卿元臣独倚恩荣重老我偏多感激生拂坐篆烟浮瑞霭遏云歌吹杂流莺无能纪述夸明盛郢曲传来强为赓

　　送许龙石之南少宰

　　金陵宫阙五云生银汉兰舟送子行南北曹分原并重山川地胜有余清官斋剪烛题春雨锺峤支頥看晩晴旧学名高三十载岂容旌节滞江城

　　寄张阳峰大宗伯

　　怅望留都岁月淹似公名德几人兼即看鼎铉禆元化暂与冠绅肃具瞻山寺春晴朝促驾萧斋客去昼垂帘旧时风月三千首闻道新来律更严

　　甘翁六十寿诗和乃弟几山司空韵二首

　　美人家住芙蓉国仙宅岧嶤云雾窻洞口春游花作阵湖心晴泛水平江真诠箓授五千字瀛海筹输三十双即向长安望南极寿星昨夜照西邦
　　文物衣冠见俊龎堂开寿域敞云窻案供遥借支矶石酒酿平添濯锦江洞里花明春冉冉膝前莱舞玉双双青城翠壁神仙窟名胜从来说此邦

　　清明日都人士俱为扫松之行儿子克弘告予曰儿不随父拜垄上三岁矣闻之怆然因述以诗

　　纷纷士女出郊行处处兹晨报本情宦海一为乡垄隔天涯三见岁华更已孤禄养惭乌鸟未有涓埃答圣明稚子有言吾忍听不堪回首泪纵横

　　送杨敬斋之官湖南二首

　　春日阴阴飞柳花潞河新水泛仙槎一官发轫恭承命隔岁宁亲喜过家好拟坡翁闲听鹤更寻陆子试烹茶东坡赤壁即此（郡有陆羽烹茶泉）莫嫌枳棘卑鸾翼万里云程正未涯
　　才贤杨子自儒珍不是稽勾簿领人廿载已孤锥脱颕一官且喜职亲民洞庭南下观沧海衡岳中宵望紫宸见说梅山梅盛发可能遥赠一枝春

　　省中斋居

　　省树沉沉山鸟鸣舞风飞絮擈檐楹轻云澹霭日将午茗盌炉薫神自清未有涓埃惭报塞且同斋祓荐精诚吾皇圣德潜昭假寅直如臣惧曷胜

　　奉赠松皋太宰二首

　　郁郁乔柯手自栽秀分东岳藐徂徕氷霜万壑看凌厉云雾中天日往来造化独私培养力明堂须倚栋梁材睠言仰止森严地常藉清阴庇九垓
　　移来巨植自高嵩九仞重泉起蛰龙柱国已看充禹贡名称应不羡秦封贞姿向日心偏切香叶流云影自重胜地锺灵无尽已更多材美继前踪

　　和戴龙山喜雨韵二首

　　朝来喜雨伏骄阳一念精禋契昊苍沃泽共看沾四野来牟已喜兆千箱不缘圣德昭灵贶讵有民和协至祥仰止周文求治切更闻兢业毎宵裳
　　穆穆严宸拱舜裳明明端揆爕阴阳仰瞻至德躬玄黙再覩卷阿咏治康道本箕畴孚禹化心诚汤祷致殷昌小臣窃禄惭无补欲赞神功未易量

　　送花隆恩归江阴（并序）

　　江阴花隆恩妙于医顷来都下适子病隆恩治疗良愈予德之其归也赋此以赠
　　细云斜日澹秋姿路出都城策马迟久客任教尘染袂到家犹见菊盈枝青囊子有全婴术白首吾深舐犊私见说重来犹未卜不堪回首共凄其

　　送张逺之银台南归（并序）

　　逺之来访其兄水南司成濒行乞言赋此为赠
　　元方霄汉日承恩季子关河又问津原上鹡鸰偏独苦尘中野鹤故难驯深山雪盛镵黄独明月天空咏白苹莫为幽闲迟驿使帝乡回首即长嚬

　　送胡子刚（并序）

　　子刚来都下乞其先翁恤典洎荫叙其归也借少湖韵赋一诗赠之
　　不为京尘易涴衣荣亲事了即思归已看地下昭先德更念庭前色养非移孝有阶崇继述读书无意羡轻肥贤关即是图南地万里云霄好奋飞

　　因送胡子颇动归思借韵一首

　　宵梦山中薜荔衣朝来匹马送将归子承家学惟忠孝我畏危途有是非霜冷洞庭橙已熟月沉鱼浦蟹初肥茅堂夜雨秋堪听望逐仙舟思欲飞

　　贺石门阁老得孙诗五首

　　鲤庭喜见重添玉纶阁开颜倍旧欢（公诗次旧生子韵）已见琴书称有托未容身世羡无官（公诗有琴书堪付故云）竒英试辨啼声异禄寿天教付畀完掌上明珠宁有价老怀一日几回看
　　老桂孙枝并秀难兹欢应是异常欢共占素履孚天道直拟书香继祖官胤祚几人三世见乾坤万事十分完名门德泽源流逺还有云仍奕叶看
　　充闾喜见重门阑此日庭除共一欢盛德从知应有后老怀方始惬为官乔松元气神明护仙果天家雨露完赐笏剩教遗逺泽要留忠孝范模看
　　恭闻相府生孙日杂沓朝绅喜助欢犀钱重制皆珍赐汤饼频调给大官召公世德勋贤近张老名贤颂祷完（公诗有堂构茍完之语）调燮余闲聊洒翰阳春吟得遍传看
　　老见佳孙心倍寛膝前令子足承欢黄扉介寿征平格绿野关情且耐官人莫与期天自定事无违愿福方完魏家勋烈称千古留取声华作对看

　　谢答端溪少宗伯诗

　　老去诗篇少兴吟枯肠今复费搜寻况言药裹时萦念更是山林日上心佳句强赓愁险韵雅情久负积愆深芝兰幸接真惭晩氷雪相依继自今

　　次韵赠答同年诸守谷

　　勋名虽足上凌烟藻翰于今尔擅贤不为风波当日里已看金紫十年前秋深古桂香逾逺岁晩乔松色更鲜禁掖清华人共羡得兼吏隐即神仙

　　借韵述怀并呈守谷

　　达观万事等朝烟痛饮狂歌此较贤少日襟期青史里老来情事白鸥前孤槎海上兼天逺三秀山中浥露鲜康世未能惭出世欲传真诀学神仙

　　场中劳瘁弗怡偶念守谷赠韵再迭六首

　　邯郸梦里一炊烟勘破浮荣若个贤豪气渐消华发里草堂思构碧山前黄尘扰扰日月暗白云英英颜色鲜何当振衣从此去骑鲸海上追羣仙
　　蟠龙陇上一犁烟我慕樊生亦自贤已结小堂依水曲更栽修竹傍窻前天空万里冥鸿逺雨过千林橘柚鲜寂歴九峰秋色里浩歌明月送飞仙
　　茫茫尘海渺云烟脱屣谁如疏傅贤宦迹久羁红日下乡心已逐碧波前大烹野蔌同堪饫锦服荷衣各自鲜不用广成叅妙道形神无累即真仙
　　一榻清虚袅篆烟端居深媿昔时贤终期黄发青山里愿托丹心白日前出海蛟龙应自得经霜松菊故能鲜思玄欲继张平赋学道还从河上仙
　　江乡氷月与云烟代有翛然避世贤短楫子能乘逺兴老夫居住淀湖前卧吹长笛鱼龙起坐掬寒泉水荇鲜怪底连宵幽意动梦骑黄鹤挟飞仙
　　落落光阴莽莽烟乾坤搔首几英贤关河聨络秋风里世事奔趋夕照前海上扶揺鹏路阔山中幽雅蕨芽鲜悠悠吾道何终极试向玄洲问列仙

　　合川诗赠王侍御

　　二水源分驶碧流双龙蜿蜒汇沧洲即看泾渭从中泻并作波涛润九州岛潮汐四时随吐没乾坤万古自沉浮尘踪得似张骞兴与尔乘槎汗漫游

　　韩峯诗赠沈侍御

　　白下长干路窈深乱云堆里拱嵚岑朝耕暮读藏修地春雨秋霜感慕心势接钟山连岱岳气蒸云雾作商霖名贤德泽遗芳在千古昌黎可重寻

　　明逺楼次韵（有序）

　　昨岁辛丑予以知贡举入院尝一登兹楼读阳翁诗匆匆欲和不果承乏之再复一寓目念更不可无言漫赋三章以备欠事
　　徙倚层楼眺晩霞奎光午夜暎文华薄寒犹见燕台雪（初九日微雪）微雨将催内苑花（十三日小雨）云气荡胷扶日上鴈行决眦度空斜万年文运当兹会四海车书正一家
　　突兀高楼倚太霞重来登眺感年华泥融紫陌将飞燕寒勒青林未着花阊阖九天当殿直笙歌万井夹城斜朱门画戟将军第瑶馆琳宫羽士家
　　明逺楼头咏碧霞关心节序属昭华即看燕谷氷霜地会赏春明烂漫花昼永苑云萦槛细天空奎斗拂檐斜都将化日氤氲气散入闾阎百万家

　　和许龙石山行四首

　　晩趋功徳寺遇雨
　　马蹄不为踏山忙王事幽怀兴故长疎霭淡云天杳杳石林茆屋日荒荒翠华有梦连清夜野渡谁家系小航坐对明灯忽闻雨无边爽气入虚堂
　　过弘济寺
　　佛印南来知几传香灯钟鼓自年年僧如有约先张榻事本非期亦是缘宝剑光揺红日下白云阴护翠微前三生漫演无边偈一勺还尝石涧泉
　　宿碧云寺
　　乍息肩舆日未沉名山曾此几窥临一泓寒沁泉流碧万折源通地脉深古洞无尘留暑气虚窻有榻锁秋阴梦回忽听钟鸣寺出户犹看月在林
　　早发
　　林开晨旭鸟鸣过望里羣峰万笏罗湛露澄浓浮沆瀣梵宫雄峙压盘陀佛能说法思超世我为躭诗未脱魔王事有程还促驾一鞭须趂早凉多

　　秋兴八首用马西玄韵

　　金殿瑶坛御气通云旌羽盖袅高空九天日月昭回里五岳真仙陟降中礼乐三千姬孔教关河百二古今雄诗人恳悃歌盘石英主吁谟咏大风
　　故相门前雀可罗沙堤新筑拥鸣珂波澄太乙揺星斗月冷昭阳长薜萝絶檄羽书频岁警蔽天风雨入秋多寒蛩阶下鸣声急唧唧啾啾尔为何
　　几向南邦仰北辰属车无路从游巡风云幸接夔龙侣虚薄真惭憔悴身多病少陵缘底病酖人叔子岂欺人﨑岖世变江河下寂寞羇怀感慨频
　　莽莽乾坤几陆沉寥寥宇宙慨知音松筠不受氷霜妒霄汉常悬鸿鹄心甲第笙歌穿窈窕边城鼓角助阴森节催节换频惊速愁咏愁添转更深
　　燕台易水莽萧条黄菊丹枫兴独饶漫措归心淹岁月空余意气薄云霄高天露下千山肃大地风雄万壑揺翘首九重宫阙壮夜深突兀倚参寥
　　陆宝山浮万木巅苍藤茆屋锁寒烟千年古迹藏灵气百道飞虹落涧泉往事消磨残梦里乡心揺荡五湖前生平故旧多星散怅望音尘各一天
　　疎林蔓草夕阳西野菊江蓠吐艳齐万里关河秋渐杳五陵云物望都迷邯郸古道争驰毂山径幽人独杖藜处处寒衣急砧杵夜深敲断更清凄
　　上郡渔阳百战场频年寃鬼哭殊方阴风短日云连地沙碛寒宵月照霜克敌可凭天幸数安边惟藉庙谟长杞忧藜藿怀三饵肉食公侯亨万羊

　　谢翁见愚送酒用杜韵

　　几度分来玉液春驰缄走马逺劳人清曹了事多休暇长日开尊毎数巡已把乡愁祛似扫独无诗笔健如神空瓶实少娯宾意余沥惟沾稚子唇

　　和大宗伯张阳峰赏莲之什二首

　　清曹了事早休衙喜接名公一赏花倚困似怜多寂寞向人如语故欹斜漫会翠管夸风味更把瑶篇咏物华胜会可教容易掷城头须待听鸣笳
　　小院筵开暑气微残芳犹喜对斜晖人从忙里时轻掷花到秋来事便稀泫露已看瑶实重映空还藉翠云围余香惹得浑疑似太液池头采佩归

　　和许龙石赏莲之什

　　莫谓寻芳已后时犹堪一笑把琼枝醲华向日微熏脸残馥随风细入巵太华峰头夸异种若耶溪上负幽期不须烂醉穷心赏静对孤妍亦自竒

　　腊月十日乡搢绅邀会宣城私第小诗纪事兼述鄙怀二首

　　同朝乡曲喜诸贤老我惭多一日先官里差池稀笑语侯门忽漫对高筵乾坤俯仰怀千古萍梗游从感百年雅会清时良不易共将欢赏媚灯前
　　莫讶灯前笑语频秪缘乡曲谊相亲衣冠幸际风云会禄仕谁非感激人华月中天侵院竹清歌午夜动梁尘南鸿朔鴈为谋异看取孱夫两鬓银

　　再迭前韵一赠少湖宗伯一述鄙怀

　　座有南州合让贤独惭犬马酌予先（少湖与予为客）即承高论霏琼屑共爱春风拂绣筵官里偶同休暇日老怀欣遇中兴年留连雅会寒宵永断送清愁月色前
　　送酒传歌莫厌频喜同清夜故乡亲乾坤逆旅谁非客岁月驰驱不待人海水有期归大壑荷衣无处避浮尘一廛愿买青山住剩有君王旧赐银

　　廿五日复会于宣城第用张白滩韵一首奉赠地主

　　寒宵漏永烛花偏大府堂深甲帐连歌舞递呈留院月沉檀不断袅炉烟盟存带砺家承旧勲着旗常爵赐先淇澳昔闻歌卫武缁衣今为颂公贤

　　夜酌宣城第再和白滩韵

　　灯前帽影坐来偏妙舞清歌喜接连星动九天低拂户月临万井淡浮烟持杯泛白吾嗟倦对局探阄子合先好客若非缘地主欵怀宁得尽交贤

　　文简集卷二十三

　　●钦定四库全书

　　文简集卷二十四

　　（明）孙承恩 撰

　　○七言律诗

　　恭和圣制朝泛金海诗二首

　　禁苑晴波化日舒南薫披拂飐荷蕖游歌不替寅恭念茂对聊乘宵旰余圣孝拳拳思色笑道机泼泼契鸢鱼敬陈天保无疆颂永荷皇仁万国娯
　　澄湖万顷练平舒紫荇青苹错锦蕖上苑祥光聨日下南山佳气霭晴余欣闻凤吹冲林鸟惊覩龙颜跃渚鱼大孝允惟怀罔极小臣何以佐宸娯

　　和桂翁雪夜中三首

　　六出飞来擈绣鞍凌兢马足傍危栏望中银海微茫逺画里琼楼屃屃寒万象无声浮灏气百神有勅护灵坛爕调元老多休暇时赋阳春与众看（读者谓此日也非夜也再赋一首）
　　瑞雪光中据马鞍银桥徐度歴斜栏即看玉宇生虚白似坐氷壶彻夜寒瑶烛烟分三宝界琼花彩积万灵坛蓬莱天上身难到错拟明朝得遍看（读者谓此自作非和也再赋一首）
　　玄冥作雪来蓬苑立马宵分傍石栏银色界中生閴寂玉清境里肃高寒即多瑞霭浮金殿似听仙韶度石坛不是元臣身密迩天家风景许谁看

　　再迭前三韵各一首

　　喜听吾皇早视朝金门钥启玉衡高阳和初动消寒律瑞雪时来点曙袍凤吹声还随近逺兽炉烟不动纎毫元臣经国浑余事更出琼葩压俊髦
　　元日元朝纪正元千官朝拱九重尊曙光微映苍龙阙晴旭徐升彩凤门湛露恩波来禁苑泰阶星耀接微垣小臣叨从羣公后惭戴皇干履厚坤
　　六出皑皑粉作团狂飞深积欲平栏鸳鸯并隐浑无迹鳷鹊高栖独耐寒宝树殿前翻素盖彩花楼外矗瑶坛漏催银箭传难到人在蓬壶立马看

　　和松皋太宰元夕宴会三首

　　灯光月色烂盈门旧德羣公喜接援帝里九衢当此夕人间三节属初元才高白雪闲题句漏促铜壶细倒尊清赏叨逢欣盛世瑞星遥见映薇垣
　　疎慵曾托李膺门此日欣承上宰援共仰铨衡歌袭美敢因鼎铉祝调元魏公垂晩功尤着司马重来道益尊三十年前修史手载将彤笔赴台垣
　　轺车乍息入都门（予奉使初归）谊辱铨卿特见援已叨文饮陪诸老况直佳辰届上元明月照帘翻舞袖清歌按节缓芳尊却思当日咨询处愁剧逢人说塞垣

　　借韵赠桂老

　　元臣旧德冠中朝一代声华北斗高汉阁重登端揆席尧恩三锡拜宫袍共传风雅书元会快覩风烟染素毫石室编摩应有待伫承条教式羣髦

　　寿桂翁阁老次石翁韵

　　谟陈北阙金为鉴寿祝南山玉作巵一德共瞻难老日百年恭际盛明时臣邻绩拟夔龙匹风雅坛推李杜师怪底斗南腾瑞气奎星昨夜降瑶池

　　借韵赠桂翁介翁二老

　　几年江海停云思此日岩廊祝寿巵周召自臻平格理皋夔正是协恭时共言朝署钦明德况值王储喜得师赞佐时几多暇豫伫承台制颂龙池

　　次桂翁东阁读卷韵三首

　　熙朝盛典恢文治旭日纶音下大庭一代甄陶资揆席百年礼乐重春卿尧天快覩奎辰丽禹甸欣逢海岱清帝眷圣明纯佑命故教贤杰应时生
　　制策传闻隆汉典敷言先自重虞庭圣君访道登羣彦广阁抡文聚列卿迟日送光当槛近条风吹暖入帘清太平无象难为颂惟见龙楼瑞气生
　　千年礼乐开昌运百辟衣冠侍禁庭华盖春深垂帝问丹霄昼接近孤卿共传云瑞中天见且喜台光午夜清媿我疎慵叨盛典秪将忠孝励诸生

　　宿礼部借韵一首

　　寓榻南宫忆旧曾仰瞻华月步虚庭祇将校阅供王事媿以疎庸厕列卿银箭声传春漏促铜炉风细篆烟清劳劳无补空头白七载重过感慨生

　　院中观莲四首次少詹黄太泉韵

　　名花旖旎入秋多赏兴休教错莫过自是灵根分太液秖疑净质洗银河玉京綘节承仙宴洛浦霓裳湿素波惜取幽香思采掇西风吹汝奈如何
　　金塘石槛禁庐东喜见芙蓉出水红香逺澹浮尘界外睡深娇倚月华中霞幖冉冉采珠露翠葆重重障晩风静翫了无尘俗念恍疑身在水晶宫
　　若耶仙子下丹丘笑倚寒漪净不流沆瀣和香澄玉宇星河乱影转琼楼六铢荏苒凉轻沁万玉玲珑翠欲浮迢递梦魂何处所商飙吹老五湖秋
　　谁种名花近玉堂地灵物异发祥光风披白日翻琼盖露冷青冥浥綘裳浪说齐宫曾拟步不须汉署别焚香闲来吟眺浑忘倦葛苎飕飕生暮凉

　　送徐望湖奉使南还呉中

　　季方才誉拟元方盛世贤科尔擅良黄阁久悬霖雨望锦衣争羡姓名香斗边银汉仙槎逺日下彤庭别思长王事有程那滞得秋堂夜雨待聨床

　　送京判张文洲致政还松

　　季鹰高致众称贤此日莼鲈味正鲜世事无期谁尽得浮荣勘破祇须怜笻扶花径寻诗去帘卷山斋看雨眠老我挂冠何日是送君南望独凄然

　　故园修竹日在目中家人来都下问以诗五首

　　园中旧竹千余个荣悴新来近若何愁闻岁晩氷霜厉（去冬寒甚）尚欠春深雨泽多有无老宿叅禅至几见髙人载酒过尘土汩人三二载伫思归日荫婆娑
　　园中竹影常嫌薄水北曾教添植之莫为速成移本杂只愁过臈误栽时畬田须计栖牛室禄赐堪为结屋赀乞得圣恩许归去衰慵应慰素心期
　　故园修竹近何如屋后篔筜百数余雨洗翠帘当曲径风飘香雪落残书莫将稚笋堪清供况可顽童砟钓鱼纵适敢希唐士达赋归或似汉时疏
　　一圃新除五亩寛更栽修竹百千竿杏桃不负春阳媚氷雪须留晩节看莫信砟来辰日好（古诗竹须辰日砟）要知培过上畨难（杜笋待上畨成）会开南北深深径来往溪桥策杖看
　　竹也平生最爱之草堂分植更添竒隔溪已教重开径力壅还愁或后时要使连云移巨本可无向日挺高枝鹧鸪烟里春深候拟趂幽人赋缘漪

　　寄赠张石窻大尹

　　忆昨文场识俊英五茸出宰看君行编氓久习循良政老我能无桑梓情共说姚崇春有脚悬知子产颂将成慿谁试上高城望万里天空月正明

　　和许龙石同年会诗三首

　　宦途三十七年过回首今看第几科岁月浪从忙里去交情偏觉暮年多疎慵老我真何补勋业羣公自不磨胜会弗常欣此夕狂歌聊用慰蹉跎
　　聨翩岁月几经过尚忆先皇第二科契阔惊心兄弟少风花转眼变更多已看世务俱成幻独有交情不易磨惭负清时无寸补敢因日暮叹蹉跎
　　从前岁月等虚过此夕传杯话昔科不讶萍蓬飘转易独嗟兄弟仳离多鬓毛莫计纷如雪意气须教老不磨黾勉及时期报主只今吾已媿蹉跎

　　和艮所留别韵

　　久别风标喜再瞻客斋话对雨廉纎高怀自喜清闲胜舆论同嗟岁月淹会有征书还棨节且将行色冒寒岩阳春已是难为和况复新章韵更严

　　和答王舜钦送别诗韵二首

　　吾道都来出处间清朝敢谓直躬难衰慵病毎思丹饵猿鹿心惟恋故山天诏宠临愁莫避冥鸿飞去羡难扳何当恳乞终投隐日与溪翁野老班
　　野性从来水石间仕途祇觉病躯难种放误教征北阙谢安自合卧东山白发愁予增感慨丹崖无路可跻扳吾人出处原无定巢许伊周若是班

　　七夕舟中二首

　　又报天孙渡鹊桥银河清浅路迢迢剩将欢聚勤渠意一慰佳期岁月遥翕散千年谁识测神光午夜记飘揺却思小院当年夜坐看长空月晕消
　　灵鹊何年迭作桥桥横银汉望迢迢须知终古常相偶便隔经年未是遥云斾晓分天漠漠星轺风汩影揺揺乾坤此事终茫昧质向巫咸惑未消

　　大叅沈凤峰进表事竣言还次少湖韵致别意

　　客怀何处向人论除却君亲孰是恩满眼交游嗟我老到头名姓几人存朝天已罄南山祝定省行称北海尊忠孝羡君今日事不堪挥袂别都门

　　仆衰年病体复来都下情兴可知再用韵一首并呈凤峰一笑

　　向来心事得同论去住谁非荷圣恩老我惭随英俊后怜君独见故交存风尘宦海嗟萍迹笋蕨茅堂忆旧尊执手临岐意无限为君离思到家门

　　庚戌仲夏予赴召北上石川张子饯于江浒同舟至金山别去顷复寄予以诗草草依韵附谢二首

　　扁舟忆昨沧江上逺饯多公契谊真共惜才贤犹野渡独惭浅薄滥朝绅百年未了君亲愿一事无成老病身欲和阳春抒报谢莫宣勤恳重逡巡
　　江舟话别年惊换驿骑传书意更真老我与时终枘凿病躯何日谢冠绅千篇不尽山游兴百岁谁拘物外身有待金焦从笑傲留连杯酌不论巡（石川有金焦同拄笏之句）

　　昨赋寄谢石川银台二律误传司寇顾箬翁吟几辱和赠草草奉答

　　慕蔺从来荆识新不嫌疎率谅予真公才自合当经济老我宁堪束佩绅泉石毎牵归隐兴莺花偏笑苦吟身追陪何日容倾倒较了诗聨较酒巡
　　宿德还钦藻思新大篇短咏尽天真（曾读翁归田诗选）独将巨手匡时政共仰清标式缙绅北阙风云增逸气东呉山水铸元身独惭浅薄门墙逺领教无由月几巡

　　和答龙田次石川诗韵见赠二首

　　征书昨起来京国老况乡愁意总真只可茅堂时听雨（小园有听雨轩）那堪枫陛更拖绅故园松菊应无恙宦海风波几脱身乞得君恩赐归隐湖山佳处日登巡
　　斯文宦邸笑言亲毎说呉兴想象真千古岘山青泼黛四时苕水碧纡绅篇章妙发风云思岁月聊需道义身有约石川同子践金焦我是第三巡（予游金焦昔已二次矣并后为三）

　　归田和答呉石湖

　　辛苦平生报主身不堪老病疏归频酬恩未有涓埃补赐允兼蒙德意新世味已抛庄蝶梦故园犹及乳莺春残生畎亩无余事击壤康衢祝圣人

　　抵家值海寇作祸遣怀简石湖

　　老去归来百靡求一犁准拟事西畴清朝策杖闲闻鸟向夕呼童饱饭牛散适秖堪元亮卧乱离翻得杜陵愁百年乐土烽烟遍何处深山可暂游

　　张石川书来约会杭城议共逺游

　　故人约我事清游兹兴年来百不留曾欲天台观瀑布遂登庐岳访浮丘枯笻短屐三高墓明月清风八咏楼屈子子长非我事一区何处不夷犹

　　闲居述怀

　　老去田园是素心归来偏爱草堂深隔林啼鸟关清兴匝径修篁生昼阴病体尚须勤药食闲居时复解冠襟优游岂敢忘君德况复延宾有赐金

　　慰三女并示甥大道

　　老去儿孙念转亲孤嫠贫苦爱尤真蜂粮自可供余岁蚁穴犹能庇此身卜筑且教堪止息拮据宁为惜心神万间大庇何为者触事宁无感慨频

　　赠马鹤沙竹拄杖二首

　　我已衰慵合杖时年高子杖复何疑（鹤沙长子四岁）向平山水应难续彭泽郊畴尚可追采药逺村连近坞寻诗西崦复东篱氷霜亦未全渠仗自有诸孙善护持
　　淇竹遗君五尺强莹然员泽更贞良古藜曾记来天禄灵寿无夸出建章叩胫独昭千古训挂钱何用一生狂葛陂故事将无有鬐鬛依然合慎防（竹根具在故云）

　　录诗与王存斋代柬

　　老去篇章日厌思多君命录荷君私荣华过眼空成梦出处关心敢自欺长日小窻时点染清秋灯火几唔咿不堪棐几尘君笥料得床头覆瓿宜

　　读儿侄除夕和章喜赋

　　岁事匆匆又适新团圞此夕话酸辛承传喜见成三世骨肉算来能几人率尔不嫌吾句拙赓章总见汝情真宁思异日追思切一读吾先一怆神

　　季秋廿八日与冯南江诸公饮张鹤仙宅二首

　　有约来过仲景家东风旧院寂无哗清谈得与三贤共曲槛还余数朶花世故惊心空有涕乾坤回首莽无涯传杯不尽东君意早见城头集暮鸦
　　喜共高贤接笑歌何须长袖舞傞傞眼前局面更张易意外真诠感悟多老骥忘心悲栈道冥鸿何处罣虞罗独嗟衰谢流光速无计能回东逝波

　　和沈凤峰闲居述怀四首

　　端居茅屋日常闲独看云霄倦鸟还解组悔当迟数岁移家恨不住深山诗哦大雅如承面门拥清风只自关不用长生羡蓬岛神仙元只在人间
　　匝合檐花柳拂溪小窻浓雾入沾衣间关并坐交枝稳泼剌时穿密藻依经济已非今日事衰慵深媿素心违惟将出处求无悔敢谓微长赎百非
　　避寇从前此卜居草玄亭子卧龙庐孱躯未得添新健病眼时能阅旧书尚有乡闾推齿德未应踪迹混樵渔客辕不到门常闭老懒将迎本自疎
　　散适田园不系身乾坤无已一陈人愁逢秋晩愁偏剧爱到孙曾爱转亲北斗太山还夙仰清风明月是佳宾幽居养得心恬静不着人间半点尘

　　题董子元紫冈草堂

　　沙痕海迹见崇冈冈上幽人结草堂浦响候潮喧枕席门高乔木带风霜庭阶旧识乘骢至宅里今看表凤翔莫怪诗书流泽逺直从汴宋泝源长

　　写怀和答何柘湖二首

　　梦想无缘到帝京药炉茶灶对来清病余久谢文章债老去难忘儿女情北涧支笻看逝水东郊把醆听流莺云山泉壑非无兴其奈时艰畏出城
　　宦达愁闻说上京茅斋赢得梦魂清山人习静教调气衲子谈空苦废情狂死刘伶常荷锸闲来戴老去听莺兼旬阴雨无聊甚莫怪经春不出城

　　用韵赠柘湖

　　作赋声华拟二京风标氷雪照人清共推道气超时彦肯把襟期混世情锺阜有云堪拄笏杨园无树不啼莺想应独对长干月多少清光满凤城

　　文简集巻二十四

　　●钦定四库全书

　　文简集卷二十五

　　（明）孙承恩 撰

　　○七言絶句

　　秋江独钓图

　　木落天空秋气高一江凉吹鬓萧骚等闲未试屠龙技漫把渔竿学钓鳌

　　诸葛武侯像

　　﨑岖百战割山河天命其如已去何万古不消忠义气至今凛凛压岷峨

　　题便面三首

　　湿云狼籍水悠悠茅屋人家竹树幽野鸟不知缘底急飞先渔艇过溪头
　　乞得君王小镜湖扁舟同载只奚奴年来自信机心絶底事惊开水面鳬
　　四山屏立水微茫恰与三人共一航惆怅鸱夷呼不起自敲渔榜答沧浪

　　题画水仙

　　凌波尘袜恐非真今古传闻解佩人惆怅仙魂招不得蕋珠宫里自秋春

　　拟宫词

　　一别羊车岁月深几畨花下立沉沉近来宵旰多无暇枉费长门买赋金

　　题小画

　　江头冻云宿不卷薄暝寒雾迷前津草阁瀹茗坐无夜恐有扁舟乘兴人

　　浔阳图

　　一曲琵琶月下过凄凉心事欲如何江州不是遭谗日未必关心独泪多

　　瀛洲图

　　西阁宏开列俊髦百年文运此时遭坑焚试看秦天子容易乾坤属汉朝

　　送竹本与杨季玉二首

　　廿年前与此君盟春雨龙孙逐队生我已从来饱风味为君邀致草玄亭
　　知君雅意亦邻渠判尽芳菲总不如从此清风数竿足子云亭作子猷居

　　秋闺怨

　　罗袜轻移下玉除木犀花下立踌蹰西风日有南来鴈不见平安一札书

　　昭君怨二首

　　闻说中朝丧贰师安边宁有嫁蛾眉妾今逺嫁何须计可惜君王损国威
　　掩泣临行致一言妾身万死不须怜圣朝不杀毛延寿还有奸人学蔽贤

　　钓台诗次韵

　　脱屣功名把一竿羊裘曾动客星寒云台寂寞今何在万古嵯峨只钓滩

　　曹十峰便面和韵二首

　　扁舟江上暮潮平白露横空鹳鹤鸣为问行歌都市客风尘能得似君清
　　俯仰乾坤笑屈平无端江上自悲鸣扁舟随处堪容与便是求鱼也自清

　　题便面次顾东江韵二首

　　幽人结屋江之湄占断清风无少时何日扁舟成独造为君重和考盘诗
　　舣棹和风江竹湄晩潮作雨欲来时白云堆里看山坐何处乾坤不属诗

　　同张石盘侍御游沈氏山庒三首

　　短棹追游坐日间嵚岑佳处亦跻攀探竒觅胜真成癖纔了观湖又到山
　　观水观山事亦清却于来往太劳生我欲携之置湖上幻出君山看洞庭
　　海上移来小朶云清虚不着世间氛何当少借三年住洞里吹箫日共君

　　偶作三首

　　高眠不喜出门前偶出多因俗事牵一笑今朝羞失脚固知终是不如眠
　　贫来甑里欲生尘说与旁人肯信君浩笑不须成戚戚垄头禾黍渐堆云
　　生平不解倩东风尽道东风着意浓今日到来成一笑东风原是不如侬

　　春日睡起偶书二首

　　柳揺东风绿芽吐百舌调声日当午鸟飞不尽碧天长青山缺处云来补
　　青山不碍草堂云云里书声隔户闻最喜前溪流水阔门前鸥鹭日成羣

　　舟中闻时事有感五首

　　江湖廊庙自区区稽首皇猷轶有虞此夕忽惊传邸报无眠终夜只长吁
　　明庭抗论意弥坚只分微躯毕九泉笃信亦知成底事却尤前哲误诸贤
　　即使程朱今复生也须旧说一畨更若还究竟昆仑顶姬孔明明有法程
　　百年后死痛无涯地下宁追执论差云暗九疑天路杳欲从何处诉重华
　　一灯幽焰照蓬窻吾道从违孰主张独起披衣夜中坐静听疎雨落寒江

　　珠泾睡觉口号

　　纷纷饯别醉深杯忘却离愁笑口开夜半睡魂和酒醒一时依旧上心来

　　行六桥堤

　　万顷秋光一岸分芰荷香里踏斜曛周遭矗矗羣峰合半是青山半是云

　　江行口号

　　逺水微波簇细纹乱帆高下挂斜曛江边牢落居人少一带青山映白云

　　梦家

　　环玉溪边风日晴千花万花相间明笑侍慈闱献春酒不知身在贑州城

　　曲江舟中

　　昔从故国瞻梅岭望杳天南欲断肠今日曲江试回首只将梅岭认家乡

　　舟中漫兴二首

　　平生酷有躭山癖恨不移家住近山万里兹行差慰意看山去了看山还
　　万里天南泛使槎不堪乡思乱如麻梦魂不为青山隔昨夜分明又到家

　　舟中夜坐

　　山头斗柄挂寒芒烟水浮空正渺茫坐久不知江月落满身风露湿衣裳

　　梦得家信

　　欲见家书苦未因梦中昨夜寄来新朦胧别语浑忘却两字平安看最真

　　归次嘉兴喜儿侄来候二首

　　无限离愁未易裁今朝不觉笑颜开春风江上孤舟近乌帽青衫见汝来
　　何事今朝散客愁阿咸兄弟候归舟惊看忽忽无他问白髪慈亲健在不

　　早春同友人闲行因过太清道院

　　乘闲聊复作闲人竹杖芒鞋趂早春林下水边时纵步絶胜都市踏红尘

　　过太清道院有感（并引）

　　往岁曾为钱羽士集环翠楼册羽士下世既久而卷中作者亦多不存览之怅然
　　竹楼曾为习诗章卷里犹看墨色光作者主人半零落空余苍翠拂云长

　　诸友有和复得三首

　　天将清景付幽人合写新诗报答春残雪压梅浑有态暖风吹草不生尘
　　洞口春阴长绿苔云关斜傍竹林开城中车马人如沸谁似先生肯独来
　　续得淮南招隐章幽怀抵死惜春光经旬不出郊原步绿草相将叶渐长

　　再迭三首

　　乾坤谁是百年人莫为闲愁枉却春试看昔人行乐处荒台无地积秋尘
　　烟暗园林雨没苔春愁如织郁难开不将幽意偷寻乐容易霜华上鬓来
　　彩笔聊拈赋短章朝来微雨洗年光山花一树草堂静啼鸟数声春意长

　　竹亭纳凉二首

　　茗椀炉薫枕簟清竹阴亭子嫩凉生城中滚滚红尘满犹有忙人暴日行
　　幽亭无地着尘嚣纵有尘心亦自消何处有声清到耳天风吹动万琼瑶

　　题红梅二首

　　冷艳清香自一家氷肌谁与傅丹砂试看标格依然在未信人疑作杏花
　　姑射仙人朝玉皇玉皇勅赐九霞觞氷姿殢酒吹难醒犹自风前倚绛妆

　　又赋红梅二首

　　独占春风领众芳薄寒初试綘罗裳东皇似是嫌清淡故与殷懃赠艳妆
　　疎影横斜淡月明珊瑚枝上晩风清罗浮一觉游仙梦吹入天台不再醒

　　寻春

　　莫怪寻春意欲颠水边林下辄留连等闲别却东风去欲识东风又来年

　　题飞鸣宿食四鴈图

　　片影横拖水国凉一声清唳水天长衡阳梦稳无矰弋霜老菰蒲米正香

　　春晩游招提

　　寻春野寺又春回赖有余芳数朶开错莫更教迟一日纵能携酒亦空来

　　春归

　　中酒朝来睡起迟残英飞尽只空枝东君昨夜欺人醉收拾春归不教知

　　田家

　　霡霂朝来浥众芳晩烟吹暝转微茫邻家老父来相约明日田头好莳秧

　　晓起池上独立

　　露华月色满西池睡起阑干独倚时一阵荷风拂衣袂尽收清气入诗脾

　　勉友仁侄孙

　　入道功夫岂有涯西飞白日苦难遮一春又是聨翩过试看东园桃杏花

　　风雨池上小憩

　　风雨来时独倚栏绿荷池上■〈戚〉微澜试看瑟瑟萧萧处无数明珠走翠盘

　　纪梦

　　幽斋昨夜梦朝天丹陛徐趋进讲编何处钟声忽惊醒错疑犹在御炉前

　　夷齐图二首

　　炮烙烟消四海苏文孙威德已弘敷巨桥虽有陈陈粟不济空山两饿夫
　　孤竹先生铁肺肝采薇甘死首阳山乾坤不朽君臣义万古清风激懦顽

　　贺杨麟山生子晬日三首

　　眉目分明玉雪肤只今宁止识之无他时解事应无忘汤饼筵中有老夫
　　尔父藏书万卷余朝来为汝一掀须只今已解耽文字能读焉知不是渠
　　玉果犀钱与肆筵兰汤初出气轩轩试看拈动惊人坐不是干戈即豆笾

　　招友人赏莲二首

　　小圃来稀怯病身芙渠空浸一池云今朝忽动看花兴洗■〈角戋〉池边只待君
　　池上红云映碧澜草亭偏称把杯看莫教一日蹉跎过零落余香空翠盘

　　阴雨连日阻赏莲之约花事亦少歇矣复得一絶速诸君子

　　我亦禅心悟色空石栏干畔倚微风从渠一夜都零落要吸清香试碧筒

　　寄书京中故人

　　南北关河又来年欲传书札意茫然形容别后看将老惟有迂疎只似前

　　汤君朝仪以菊一本见惠色甚佳用韵一首为谢

　　一枝荷子赠孤妍风致依稀似昔年不用白衣醉元亮只消清赏更悠然

　　元夕

　　六街灯火竞喧喧长笛短箫声沸天老子故无儿女态一灯清焰称高眠

　　题小画雪景

　　朝来积雪欲没胫冲寒特特樵前林东邻措大酒初熟待尔煮鱼茅屋深

　　书扇勉馆生二首

　　谁是图南孰草莱男儿须拟出羣才试将前哲依稀数卿相何曾有种来
　　白日西飞东逝波无闻吾已媿蹉跎后生堪畏还堪惜可使光阴只漫过

　　别故园

　　芳草凄凄思欲迷雄蜂雌蝶各东西殷勤独有黄鹂好送我终朝着意啼

　　出门

　　出门儿女各悲啼去住那堪共别离我有两行珍重泪无端今日亦双垂

　　舟中对月示诸亲友

　　月出空江雾影沉一尊别酒更重斟明年此夜清光在应照相思两地心

　　怀送别诸亲友

　　谷阳城外短长亭斜日莺啼酒半醒别语匆匆浑不记两言珍重独分明

　　舟中偶书

　　击楫中流鼓吹频孤舟无计接芳尘请看同泊今宵者也是前行得意人

　　晩泊

　　一叶扁舟晩泊时羇怀恰与景相宜月明如水江如镜何处渔人唱竹枝

　　寄家书

　　不尽乡愁意万分匆匆无计挽行人经时欲慰家人意先把平安写较真

　　怀友

　　斜日晖晖荡客舟落花飞尽水悠悠故乡回首苍茫外万迭云山一片愁

　　都下寄友人五首

　　蟠龙塘上草堂前摵摵松楸暮雨天茗盌炉薫对终夕曾谈往事各澘然
　　老去年来厌世情无边归思逐时生蟠龙塘上菑畬好我欲归来课仆耕
　　路入蟠龙屈曲成荒原依约近佳城苹汀蓼渚柴门月与子清宵来往行
　　东溪溪上树交加潇洒茅堂傍竹斜何日归来频过子共尝春笋摘枇杷
　　欲报君王转觉难不堪意兴渐摧残蟠龙塘上思归隐共子溪边把钓竿

　　题李锦衣画

　　斜日东风细柳营薄寒初试越罗轻太平时世无征战独立辕门听早莺

　　托友置别墅二首

　　为藉仁贤擅一区都将幽兴乐耕鱼不妨更筑深深屋老去虞卿欲著书
　　求田问舍亦区区世味年来嚼蜡如任处溪山可投足欲将踪迹近先庐

　　题马氏孝感卷三首（有序）

　　金陵马氏刲股肉愈父病父病目祷茅山而目亦随愈其孝感有足多者故为赋此

　　天道谁云自杳冥须知孝行可通灵亲安不在医和术只在儿心一念诚
　　私叩山灵百拜祈山灵应识寸衷微严亲老眼今无恙笑看儿孙戏彩衣
　　一念真能契上天似君笃行亦堪怜纷纷薄俗谁无父听我高歌孝感篇

　　寄杨伯清地官四首

　　百二河山拱上游渡头潮涌集千艘公门长日清如水时听阶前吏报筹
　　理财经国吾儒事子去俄惊易岁年毎向北来人问讯尽多称颂长官贤
　　傍市楼台对日悬春风杨柳拂轻烟空庭吏散人声静剩有余闲理旧编
　　泱泱云水渺通河南北冠裳日日过客至为谁频倒屣幽斋啜茗对清歌

　　碧云寺泉亭二首

　　马蹄随意踏晴沙宝地诸天昼雨花试酌灵源已烦疾不妨深坐梵王家
　　轻烟冉冉草侵沙野水桥边一树花忽忆江南思无那绿阴深处是吾家

　　倩陈石亭作小园景三首

　　荒园数亩倚江郊两载梦思空郁陶我欲移来图里看故烦陈子一挥毫
　　多才陈子今摩诘笔底能开万里山试与小园加点染即看生色动云峦
　　古今人物何相逺代往年徂迹故真君试作图传异日焉知不是辋川人

　　过献县水没坡田荡成巨浸鳬鸥葭苇宛似江南风景口占二十八字

　　揺落枯葭战晩秋浴鳬飞鹭两悠悠只疑身在江南地泖上飘然一叶舟

　　沙河值雨小憩蔡老家偶述二首

　　平川斜日乱云飞密雨蒙蒙霭夕霏赖有主人能欵客不教泥土污征衣
　　桑枣阴阴覆屋庐门前时驻达官车主人为爱元非俗楼上欣看满架书

　　题二色牡丹画

　　妖白猩红异澹浓沉香亭北倚东风争妍欲贾三郎宠韩虢梳妆各自工

　　读邯郸野老卫河謡小述三首

　　落日肩舆古道西急风残叶乱乌飞入门剪烛邮亭上细读邯郸野老诗
　　老人诗句不支吾为泣民穷泪眼枯何当录上献天子便是当年郑侠图
　　天时人事互差池肉食谁知念阻饥不用观风广谘度但看壁上老人诗

　　殷墟

　　风木萧萧落叶多牛羊日晩下平坡狡童千载神游处来听当年麦秀歌

　　扁鹊墓

　　医圣从闻术有神千年塜骨已飞尘荒原落日西风里犹有纷纷乞艾人

　　同襄阳守张士弘过习家池六首

　　襄阳传得谪仙歌江水无情落逝波千古昔人行乐地谁知今日我来过
　　风木萧萧落日曛四山残霭乱江云习家池上聊停节一酌清泉对使君
　　习家池馆汉江滨长岁清泉蘸碧云时移事往人何在今日风流属使君
　　山翁醉倒习家池欢饮儿童翁不知今日使君情更别只来啜茗赋新诗
　　习家池上野花开昔日衣冠今草莱为问汉江江上月几见山翁几醉来
　　襄阳小儿歌复咻笑道使君稀出游不是使君少风致民艰谁识使君愁

　　林山驿小坐口号三首初咏误谓临水故复足之

　　地名临水原无水只有风尘擈马鞍却忆草堂三泖上日临苔石弄潺湲
　　门外清流涨碧深更多林木贮秋阴何处邮亭有如此为我斯须净客心
　　仰看云鸟俯看鱼林下从来得自如即教此地堪娯赏敢废王程一驻车

　　戏答降箕青莲仙八首

　　瀛海茫茫不可期令威千载再来时神仙踪迹谁能测只有中天明月知
　　骑鲸人去几千秋六合真成汗漫游蓬莱阆苑何不住更为人间岁月留
　　汉江江水故依然抱月犹疑水底眠可是躭诗余习气更来洒翰任人传
　　飞行八极藐三山万里凌风剑气寒往迹睠怀犹一日毎过襄郢故盘桓
　　凤翥鸾翔挥彩毫天才千古仰诗豪湖湘此日抄传遍怪得新来纸价高
　　青莲居士谪仙人风雅吾生仰后尘喜奉新诗如謦欬更将明月认风神
　　欲问先生觅大还浮名绊我媿尘颜区中甲子频惊换自是仙家瞬息间
　　我厌浮名思碧山公离蓬岛到人间若教换却输公去常与羣仙相往还

　　忆儿病

　　几岁携家住帝畿故园终日费心思无端今日襄江上回首长安忆病儿

　　看打鱼

　　江上观鱼倚钓滩长风尽日荡微澜好竒自是吾人僻贪得鱼鲜不顾寒

　　观鸬鹚捕鱼二首

　　画舫开筵酒共传鸬鹚出水得鱼鲜莫教鼓吹惊飞去立在滩头不上船
　　一叶波心棹小航鸬鹚没水觅鱼忙舟人拍手相惊笑衔得鱼来尺许长

　　留别友人呉春洲六首

　　草阁衔杯记昔年仕途荏苒各风烟天寒落日沧江上一笑相逢亦偶然
　　早岁相同万里心到来踪迹亦浮沉问君宦味今何似一片青毡得岁深
　　听雨篷窻夜不眠焚香剪烛共谈玄因君忽忆修文者回首当时一泫然
　　滥窃无能敢自欺一官君已负心期莫将踪迹论轻重须看风波到岸时
　　寒夜空斋旧话长不知襄郢是他乡王程忽漫还分手明日思君又一方
　　把臂相看惊白头乡心日逐水东流故园松竹闻无恙迟子相归续旧游

　　公署偶述

　　古署深深闭曲房客来不语对焚香从言寒日经檐短无事闲中亦较长

　　郢城道中即事

　　茅屋叅差逐地成高冈平陇见层层若教竹木添蒙密便是山阴道上行

　　客有歌李太白泛洞庭湖诗拟赋三首

　　袅袅秋风生白波洞庭水深鸿鴈多露华湿衣欲归去奈此满天明月何
　　湖上风传白苎歌渚蒲汀柳共婆娑与君赊取长沙酒载将明月泛烟波
　　洞庭南去接潇湘鸿鴈来时天雨霜目极湖心云雾里只疑此处见英皇

　　并附家居泛白龙潭诗三首

　　湖上凉风两袖生满天星斗浸空明一叶扁舟随所适只疑今夜上天行
　　摵摵枫林啼乱乌夜深渔浦傍菰蒲欲棹波心酹明月隔岸悬灯有酒沽
　　海天空阔净无云枫冷澄潭落叶闻水北天南无限意一杯今夕吊龙君

　　卢园雪中燕会二首

　　汉江江上看同云岁晩卢园雪片纷未拟皇华歌折柳且因地主倒芳樽
　　绮席名园烂饮时翠盘妙舞逞腰肢东皇未布青阳律过客先歌白雪诗

　　邯郸道中

　　铜雀台荒烟草萋蛾眉如梦鸟空啼行人莫问当年事漳水东流秋日西

　　书扇赠刘生子仁三首

　　君家素业梯云术折取天香代有之闻道今秋花更好期君为折最高枝
　　金粟曾闻月里栽灵株一岁一花开嫦娥解惜不轻授留取高枝待子来
　　我共君家日浮子同醉当年杏苑春期尔秋来攀桂后明年还作探花人

　　宿功德寺二首

　　招提岁晚偶淹延落木萧萧风色严一榻和衣眠不稳坐看明月度高檐
　　老去河山系此心上方钟鼓坐来深乘闲欲问无生偈却忆当年支道林

　　碧云寺泉亭

　　襄阳城头金鼓鸣襄阳城边官吏迎昨夜双星明翼轸道是文星又使星
　　习池遗迹自年年山老遗踪故宛然昨者我经浑异昔野花衰草锁寒烟
　　龎孟当年隐者流鹿门月色几春秋子行今日寻遗迹还有高人得似不

　　送张复庵大谏使韩藩四首

　　长安城下征马嘶终南太乙闪旌旗天府新颁周典礼藩封再覩汉官仪
　　青琐仙僚侍从臣玉堂原是旧儒绅飞章日下声名重奉勅天门气色新
　　百二山河重古今前人往迹尚堪寻览观形胜四方志开拓乾坤万古心
　　通驷桥边驷马飞羡君此去有光辉宗藩快覩儒臣近父老争看衣锦归

　　送陈元珍赴沙县二尹陈曾预史局书写二首

　　几年笔札劳王事此日除官山水乡剑浦先人有遗爱可能一过奠椒浆
　　章程自是子谙知民社如今亦有之莫谓哦松堪了职好将勤慎答明时
　　慈云冉冉荫虚亭小有寒泉彻底清不用老僧他作供秖须一勺洗中扃

　　香山来青轩

　　矗矗羣峰列画屏四时空翠落檐楹青山与我皆无意那得机心管送迎

　　洞口

　　洞口时时护白云莫教容易入红尘更须检点桃花片流出溪前惹世人

　　次张阳峰壁间韵

　　白日流云走石沙诸天隐隐落空花一尘不到清虚境羡尔山中老衲家

　　送朱文石太史奉使襄藩四首

　　汉水天潢引派长古今形胜说襄阳皇恩浩荡乾坤大龙诰辉煌日月光
　　宝册金章降圣朝岘山襄水郁岹峣襄江浪偃迎龙节岘首云开接使轺
　　武侯人物更谁同千载南阳说卧龙今日子行须大手再镌休烈重祠中
　　羊公碑石藓痕多遗爱应无迹渐磨子行试剔荒苔看尚有行人堕泪么

　　赠潜江田侯赴夔州别驾六首（并序）

　　昔予先君雪岑大夫仕沔阳有善政灼灼在人耳目潜江于沔接壤田侯宗商以乡贡筮仕襄城亦着政绩亟为当道推奬改佐淮安有去思碑有遗爱祠田侯尝颂先君之美夫亦闻风而兴起者乎今以服阕补授蜀之夔州予辱识田侯于其行也作诗以赠之
　　潜江田子有时闻为政都非俗吏伦勤职岂惟精讼牒爱贤时复访衡门
　　田侯德政着淮阴父老遗祠感慕深试看淮上今时月曾照田侯往日心
　　田君才识下僚淹龌龊从教俗吏嫌都来民瘼谁胜任尽付君家一力担
　　谁能为政似田侯奏最曾闻荷眷褒今日征书腾宠异先教恩命贲林丘
　　恭承新命拜恩荣行色秋高白帝城舒江浪偃迎官舫巫峡云开见使旌
　　宦绩从来盛蜀中前有文翁后了翁寻常俗吏非君事政教须当继古风

　　题画

　　木落天空水作秋怀人离思正悠悠闲来携取君山笛吹出乾坤万古愁

　　舟中偶作

　　一奉天书别故园白云迟我几时还欲知宦兴今何似试把连朝面貌看

　　淮河舟中送乡人南还

　　淮流渺渺水增波迢递趋朝别思多送尔南归还羡尔丹阳郭里听呉歌

　　舟中有怀张石川

　　江心话别意匆匆舵转杯停酒未终忽漫去帆看不见斜风细雨独推篷

　　月下宝应湖舟行

　　湖上凉风向晩生扁舟遥遡月华明人家鸡犬无鸣吠一路嘈嘈络纬声

　　送月空上人四首

　　一杖横空铁骑飞海滨掊杀几倭夷幻看身世心如铁此是禅家第一机
　　惨淡乾坤动杀机海邦经岁战尘飞功成今日还归去独向山中补衲衣
　　一锡飘然似野云禅衣犹似带征尘公家将卒成何用却教山僧立战勋
　　云山归去扫烟萝行役都忘岁月过尽敛从来雄烈性蒲团终日礼弥陀

　　重午会客自慰

　　细缕菖蒲满泛杯劝君乐饮莫辞推贴天风浪江湖里几个舟行得善回

　　与友人求竹本

　　老去归来卧白云诛茆端欲植苍筠岁寒倚雪当论世（先君有友竹轩）子有千竿合为分

　　送呉之山还姑苏三首

　　踪迹江湖不惮劳壮怀随处托风骚即看上国游观去会说东呉纸价高
　　潞河东去水弥弥绿满汀洲草色齐客邸风尘留不得江南春雨待君题
　　野鹤浮云絶系牵石田茅屋故多缘荷衣不带京尘去诗卷长留洛下传

　　王母蟠桃图为中丞张明崖母夫人寿六首

　　指点蓬瀛东复东云车风马往来中豫知王母霓旌降昨夜青禽有信通
　　鹤背扶揺九万风眉山深处有仙宫黄封携得深杯献人面蟠桃相映红
　　沴气纔消喜气回高堂寿酒劝深杯婺星已见聨南极执法还身接上台
　　高门世徳有遗踪锦水灵山秀出公老我无闻空碌碌却教惭媿忆先翁
　　燕喜堂中酒满觞膝前沾洒湿宫裳平倭伟绩全忠孝我亦通家与有光
　　青鸟飞来道意真江南已是太平民还将燕喜称觞酒醺作乾坤大地春

　　赐金志感（有序）

　　海寇作横先庐被毁适朝廷有赐金之颁赐不以先庐故而可为先庐助也感激之余粗成短句
　　病废归来轸圣心干戈积岁老愁深先庐毁尽儿孙在自幸朝廷有赐金

　　张明厓中丞有惠代柬谢

　　圣主恩深赐已余更叨大府惠何如多修善药扶衰病剩与儿孙助买书

　　题画册三首

　　青山矗矗水舒舒想见郊原霁雨初絶似三高亭上望人家依约树枝疎
　　青山涧底结阴阴老大还无用世心张洞西边煮茶灶山灵虚闭白云深
　　江洲潮落雨初晴独坐兰舟酒半醒欲采芙蓉过江去迢迢秋水数峰青

　　文简集卷二十五

　　●钦定四库全书

　　文简集卷二十六

　　（明）孙承恩 撰

　　○诗余

　　题画四首

　　秦楼月（题鹤）
　　长风发中宵莽莽吹林樾吹林樾疏翎整翮思游天末青山逸态真竒絶九皋梦想华亭月华亭月一声清唳海天空阔
　　点綘唇（题孔雀）
　　桄榔云深生来南国多珍丽翠花金羽反得为身累弦管歌凝俛嘿含幽意秋风起云山迢递无计能飞去
　　生查子（题雁）
　　江南泽国秋野水连天净日落渚沙明霜老菰蒲冷欲下复徘徊顾侣声相应带月渡银塘照见双栖影
　　卜算子（题鹰）
　　斜日透疎林惨惨郊原暮猛气雄心敛莫施郁郁如含怒紫塞暗秋云目断阳台路会见拂拂抟九天草莽空狐兔

　　百字令（寿夏桂洲阁老和坡翁韵）

　　林锺律应又秋早（前五日立秋）宵起试占云物箕昴呈祥灿午夜南极光聨奎壁浩渺江流崔巍庐阜更皎洁瑶台雪乾坤灵气一时锺此人杰此日寿域宏开沉檀然兽鼎瑞烟飘发看雄据豪吟染霜纨龙蛇飞灭（桂洲是日即席三词）宫酒淋漓渐玉山微倚酡颜乌髪祝公遐算直同天上明月
　　又
　　上天纯佑为社稷生此中兴人物巨器宏才更风流挺立千寻絶壁冠世文章包人度量襟抱同氷雪试论今日何人堪比竒杰还羡秉笔黄扉笑谈机务了英猷横发仰止皋夔树芳声千古谁能磨灭退食逶迤开怀延国士吐飡握髪望公何似碧天永夜孤月
　　又（和韵赠翟石门阁老）
　　竒才间气应不是三代后来人物学海文林曾览尽禹穴泰山鲁壁星斗胷罗烟云笔涌不拟赋梁园雪勋名德望中朝共仰瓌杰此日位列三台从容弘化理佐天生发雅范光仪媿颛蒙鄙吝为公消灭世路纵横尽风尘扰扰不侵毫髪碧潭秋水骊龙独抱明月

　　瑞鹤仙（寿陆东湖尊堂太君）

　　薫风飘绮户正景属熙明节当重午高堂拱贤母看华发童颜又逢初度遥空昨夜灿南极辉聨宝婺寿筵开杂沓笙歌古鼎沉檀烟吐争覩有子英贤纡朱腰玉作皇家心膂云霄接武满庭前兰桂森如许彩绒新绾长生缕曲按南飞旧谱待海筹一百添齐从头再数

　　洞仙歌（次韵寿顾太恭人）

　　薫风解愠正葛衣轻透绮席初行争献酒有令子金带绯袍两孙玉立沸笙歌共向北堂称寿荣养谁能似屈指春秋更六岁慈龄屇九最喜是孙曾保姆新擎娯老眼男东女右近王母传书已名注长生为报君知君须信否

　　贺新郎（舟中值重午）

　　客路风尘恶叹匆匆节临重午不堪牢落却忆故园当此日虚馆朋侪对酌拟胜会追踪河朔翘首帝都红日近望白云亲舍天寥廓肠欲断心飘泊江心旧事流传昨我欲将兴亡作鉴悃诚谁托惆怅灵均今已矣水底英魂寂寞又谁辨醉醒清浊感事羁怀频吊古抚乾坤浩气空盘薄歌短调发长噱

　　贺新郎（六十初度自寿）

　　初度今朝又叹匆匆年华逝水岂堪回首道老而今真是老花甲已周之候锺鼎勒此生何有圣世虚叨风云会春卿崇重惭虚谬只此志誓无负朝来独把梅花嗅笑尘容落寞萧条与花同瘦俯仰乾坤箕裘事喜有龙儿凝秀抱迂拙从来如旧欲把年筹重再数不知天意还从否聊自适且斟酒

　　洞仙歌（中秋无月和徐少湖）

　　广寒宫冷望杳蓝桥路无奈婵娟被风妒驾长梯扫开云翳放出氷球又秖恐海底骊龙抱住有良朋三五漫倒芳尊且教迟回唱金缕洗梧桐露下衣袂生凉漏转层城未归去已■〈扌弃〉此度负佳期看明岁今宵会伊何处
　　又（十六夜对月）
　　银蟾皎洁万里清辉满云翳长风尽吹散想天公也自知我昨夜无聊还赐与通宵尊前吟翫海门龙起立我亦狂来醉舞婆娑影凌乱恐嫦娥笑我华髪苍颜不悟流光暗中换从言有月即中秋恁乐事赏心不须分判

　　○乐府（附）

　　清江引（篷窻听雨一十五首）

　　篷窻雨来声洒洒静听心神快持杯怅逺人厌世羞尘壒吾将乘桴浮碧海
　　篷窻雨来人未寝早已知寒信暂借酒留春无奈霜堆鬓兰缸幽幽频落烬
　　篷窻雨来声可数洒壁还飘户香醪且自斟佳句谁同赋离愁黯然怀极浦
　　篷窻悄然闻夜雨淅沥无时住飘萧风送来倐忽还吹去前溪水深添几许
　　篷窻雨声长复短半是风吹乱鹧鸪巫峡中杜宇潇湘岸平生壮游今已懒
　　篷窻雨来声滴点惹起情无限春风杨柳枝流水桃花片我思美人南浦逺
　　篷窻雨声纷复整飘忽全无定频添霜雪髭渐减风云兴病来瘦容羞对影
　　篷窻雨来鸣屋瓦良友同佳话浮生固有涯老健应无价镜中朱颜何处也
　　篷窻雨声鸣复絶（叶上）小酌消长夜聊将忘世纷且共耽清暇人生百年谁是者
　　篷窻雨余还袅袅静听吾情好弦中山水音笛里关山调明朝小庭生碧草
　　篷窻雨来声渐响黙坐心虚旷萧萧丛竹间簌簌梧桐上灞陵潇湘真髴髣
　　沉沉雨深当夜午爽气浮轩户情忘水竹居梦断长安路洗胷中从来尘与土
　　耳边萧萧还袅袅风雨同时到前村烟花微逺寺钟声杳可人不来添静悄
　　兰灯揺揺秋夜永淅沥生清听平添烟水深洗濯苔矶净朝来吾将乘钓艇
　　风声雨声连四野萧散篷窻下一杯聊自持万虑无萦挂长安道中泥没马

　　黄莺儿

　　风
　　阵阵扫浮埃泛虞弦上楚台飘扬兰蕙吹罗带残云卷开明月送来赵家姊妹难禁耐透人怀千金无买宋玉赋应裁
　　花
　　绰约见婵娟颤巍巍百种妍殷懃多费东君剪欲言不言端详可怜含颦凝思如幽怨看嫣然春心无限偎倚在晩风前
　　雪
　　万里正同云看飘扬密更匀素鸾皓鹤来无尽灞桥苦唫梁园倒樽蓝关马足行难进转缤纷天寒地凛妆出个玉乾坤
　　月
　　冉冉上遥天散清辉满大千霓裳缥缈清虚殿更筹正传玉人未眠栏杆十二凭来遍对婵娟莫教云掩我欲醉西园

　　初度自寿

　　客中初度百感萃心中夜不寐戏填乐府数阕虽调袭郑声而辞无鄙亵义归雅正区区本志备见于此录寄故乡亲友亦有能谅我者乎
　　中吕玉娥儿（即粉蝶儿）
　　初度今朝灿祥光寿星高照宝鼎内自把香烧感亲恩歌帝德媿微躯难报逝水滔滔数年筹吾生已老
　　佳乐歌（即好事近）
　　短发日飘萧镜里朱颜渐槁览今怀古此生吾岂瓜匏忧心如捣抚乾坤世故多颠倒到如今雅志多违惭负了地厚天高
　　赤颗桃（即石榴花）
　　敢忘了当年鞠育恁劬劳过庭诗礼曾学（叶平）敢忘了圣明作养滥与时髦词林讲幄忝贰春曹我则是素飡窃位曾无効俯惭庸碌仰媿贤豪我则是寸心惟有天知道长日里翘首仰青霄
　　佳乐歌
　　迢遥千载看孤标门庭不惹尘嚣家人称寿吸霞觞沾洒宫袍掀髯长笑记当年驰骤夸英妙媿疎慵老大无闻漫说甚回铿寿夭
　　童子嬉（即耎孩儿）
　　我也曾皇华将命驰南徼保守着贞心雅操我也曾刍言仰进荷恩褒陈道德比轩尧我也曾两畨南北持文柄为国拳拳简俊髦兢业惭微藐端的是一心报主期不负清朝
　　促鸟音（即鬬鹌鹑）
　　我不能潝潝卑卑我不能轩轩矫矫岸乌纱白日高悬扪丹心孤忠独抱流行坎止信吾遭景先哲究羲爻利名关豪杰都迷能几个邯郸梦觉
　　满庭芳
　　吾行潦倒疎慵成癖不任煎熬忆当年家食将宠辱都抛草堂中听雨坐深宵篷窻下待月观潮兀自揣玉阶金阙无缘到荷圣主垂仁用草茅因此上八座幸虚叨
　　三煞
　　享厚禄已余饶只有个终天一念忍听风木悲号那更扊扅人一去音尘杳鹡鸰声断死生骨肉暗自魂消愁绪千条兀的是一时凑着
　　青歌儿
　　恰便似蓦地浮云弥天不扫恰便似独茧春蚕抽丝不了并州剪剪不断野草根苗展转无聊回首迢迢心斾揺揺顾影萧萧续世承祧嗣子知学有息垂髫膝下痴娇贤否何若叶爻（叶饶）难期料也只是把苍天祷浮荣身外从今日便可一笔勾销
　　夕游蝶（即扑灯蛾）
　　藩篱斥鷃翔鹏翼上扶揺任天机总是逍遥空花界那有坚牢逞春风争妍竞耀霎时间水逝云飘纵双眸大观今古我则是无语首频搔
　　步微楼（即上小楼）
　　鬓堆霜不可消日行天不可招望故国桑梓关心云霄倦翼江海归桡宠辱之门盈虚之数行藏之道常言道宦海风波到不如从吾所好
　　夕游蝶
　　我则想投盟泉石我则想舒啸林皋向三江把钓丝寻五岳去游遨原是那野鹿山猱志本在长林茂草天壤内真乐陶陶洗胷中从来氷炭百年事吾休问尽付与儿曹
　　收音
　　茫茫宇宙何时了摆脱尘缘任所超万里江天鸿鹄矫

　　文简集卷二十六

　　●钦定四库全书

　　文简集巻二十七

　　（明）孙承恩 撰

　　○序

　　送彭总制讨蜀冦序（代作）

　　正徳某年秋九月右副都御史彭公既平河南剧贼献俘阙下皇上喜甚特进秩太子少保右都御史并荫其子为锦衣卫千户以褒之维时四川贼廖老人等方称乱蜀民患苦守臣交疏复以总制请皇上用廷臣荐仍命公往公跃然曰事不避难臣之职也予其敢辞即卜日戒行既又乞言于予若欲求相其事者予儒生也于军旅之事何能言纵有言祗腐谈耳于公奚益然有懐亦不敢不为公尽也尝闻之天下之事无难易率成于敬而偾于怠唯用兵亦然故以全齐之众可传檄而定而区区之聊城卒以无功者敬怠之间耳方韩信之破井陉也威振天下可以鼓行无前而信乃师事左车北面问计彼田单者则已恃胜而骄其成败固然也公昔被命南征贼方横跳势猖獗甚而公能刻期奏绩此其谋畧之精且竒固非浅浅者今公之英声满天下凡有不轨孰不延颈俟诛而何足以当公然公方且欿然不自足而顾求助于予此其敬慎何如哉持是心以往何有弗济而矧此草窃之小丑耶抑尝闻公自少时负志竒特慨然慕诸葛武侯之为人名其斋曰尚友以见志呜呼论人物于三代之后求其忠义磊落正大光明如侯者几人哉公昔为宪副于浙也廉明刚毅独持风裁为廉使于洛南也树立益伟虽权贵气焰薫灼能立致祸福而挺然与抗不少避忌则其忠贞直谅之节庶几求比迹于孔明者耶今其抚蜀即孔明经畧之故都也开诚布公集众广益孔明图治之大剑阁之云苍苍巫峡之水泱泱遗风余烈百代如见公其能无意乎茍以侯之所以安蜀者安蜀则岂惟收讨贼之全功而勋名之炜奕孰谓在武侯下哉诗云髙山仰止景行行止予不佞请以斯言代绕朝之策

　　寿少师西涯李公序（代作）

　　昔者尝读书至君奭篇天寿平格保乂有殷未尝不悚然曰天欲眷一代非常之命必生一代非常之人以为之辅既俾其得君専政以行其志而复锡以眉寿夫岂偶然之故哉葢贤才之生天也其寿亦天也天惟为国永佑命故笃其所倚赖者于是见天之眷顾为何如而元老硕徳之所以克至寿考者其所闗系也大矣求之于今则惟我少师西涯李公其人焉公自弱冠登髙第歴仕四朝秉钧轴者十有八载正已率物鞠躬勤劳诱导天衷匡济时事其尤大者则受顾命定危疑功业在朝廷徳泽在天下异而不激和而不同清恭端靖之节五十年如一日至于宏才邃学独持文柄精明俊朗雄葢一代所谓平格之臣公庶几足以当之是岂浅浅者所能跻哉先是公以盛满乞解机务圣天子方切倚毗章不啻数十上乃允只今优游泉石而忠勤一念犹不异在位时兹寿六十有八矣强实完厚如少壮者朝廷大政尚有待公一言以论定之福履如此非天之所相其孰能与于斯耶古之君子若汉之韦贤唐之裴度与夫宋之耆英之会非不盛然或徒以髙致称而事功不着或但以事功着而文章不传固未有如公之能兼者也而其享有寿祉者岂直公一身之庆而已哉六月九日为公初度馆阁诸公自石斋而下各赋诗为寿而谬属某为叙某不佞独有感于天为国寿贤之意而推公之寿实有闗于国家之运者如此若夫寻常颂祷之词则海内之人固有饮食必祝者矣固不俟夫区区之赘也

　　同年会序

　　正徳辛未六月廿四日大宗伯徤庵先生费公合门下士十有八人饮酒于其私第师弟和畅礼意绸洽于于衎衎弗亵弗拘酒半公见其震器而请对聨于周子子庚公亦脱去势分一吐珠玉成二聨是日阴雨故周子有立雪程门之喻而公之所谓桃李者则亦指在坐诸生云公于是命分字人各归赋二诗俟成则各録一巻藏于家所以宣其和垂其休而记一时之会噫公之意可谓厚矣虽然公之意尤有大者某能言之夫先达之取士也固不惟为一时之识拔而已而每存夫成就之心后进之结知也亦不惟一时之幸遇而已而恒切乎向往之念此师弟子之相与葢自有不能已者而非偶然之故也诚以公今日郑重之举而求公之意则所以躬谦徳以着教观论议以相发合同门以乐弟兄之义必欲诸生永敦而无斁而又克自树立皆才且良使天下谓公门下得人者此则公拳拳之意而可自喻者也若徒区区于饮食宴乐之间诗词工巧之末欲以侈今而示后则岂公之意哉呜呼公以硕徳重望师表当世海内学士仰休光企末照欲出门下而不可得者何限而南畿之士百三十五人者乃辱收録海内之士数而羡之曰此费公之门下也则固幸矣而出处不齐内外南北之异迹而某等十有八人又同官于朝得旦暮亲炙兹仍以杯酒从公面聆教言则百三十五人中尤有羡而不可得者其为幸又当何如虽庸劣无似无以仰副公意然未尝不兢兢焉以自弃为戒若所谓忠孝大节礼义大闲所以居官行已而自立于天地间以求不玷公门下者则某固欲与诸君勉焉而矢心不渝者也公既许雄文冠于巻首复命某申其说于下方不敢辞

　　送刘翁还山阴序

　　山阴守愚刘翁有子栋登进士入词林翁顷以视子至都下未几欲归栋之同袍之友觞而饯之都门下翁视栋若戚戚不忍去者某因执爵致翁前曰暌离之恨人之常情也而况于父子乎然翁平日攻苦食淡握勤抱辛以教子者意初谓何实冀今显扬以为翁荣耳向使栋守三尺牖下足不越其乡旦暮获定省嬉笑翁侧问衣寒暖与饮食甘旨依依娱恋然特闾阎小夫之孝有所谓显扬否乎若是而能慰翁惓惓教子之意否乎翁行不必为戚戚也栋今以文墨践华要将有功业着于上下异时年劳既及貤封之典行将得之栋且衣锦归拜翁堂上翁亦乌纱峩峩与酡颜相映于时贺客鳞萃乡闾嗟叹以为盛事栋而如前所云寜复有此翁行不必为戚戚也翁其乐饮此酒哉又祝曰由大江南至京师不啻千里跋渉险阻若在天上翁归愿布帆无恙强饮食自爱度抵家候正麦云揺荡际天新醅初熟稚子嬉笑牵衣邻翁来慰行役便可割鲜具醪一笑濯去尘土谈说都下事聴小娃呜呜作越吟如是以优游桑榆耳翁其乐饮此酒哉祝既已复谓翁曰右葢为别者之常谈而复有进是可以为相翁者翁愿闻乎曰诺古之君子居布衣而能善其俗若陈太丘王彦方者皆敦徳励行以化导其乡人其名至今烈也翁亦肯无譲斯人矣乎某闻翁雅好恬淡不乐声利继自今益懋古道毋轻出戸絶官府慎勿与交口不言公家事课耕训读暇则携朋拉俦命剡溪之棹寻王子猷故事髙风懿行为乡闾式使人称为贤封君若是何如翁笑曰识之矣时栋方缉诸送行什因属某次第其语缀于末简

　　送张都事虞咨序

　　张君虞咨甫以考绩来也浩然乞归休二三卿大夫既留之不可则相与叹曰出处之义君子大闲也即非轻去就慎名节不酣溺于富贵者尠克无媿中世士大夫以官为家婴禄位而忘乡土昌黎韩子尝是叹矣不独今然也则有能超常情而独行其志者可不谓贤欤夫自两疏见机世之言退休者率拟焉杨巨源之去退之所以嘉与之者其言可考也巨源之去视两疏虞咨之去独不得视巨源乎哉然礼称七十致仕杨当解组时及七十且其时事又有可言者则其去固也虞咨精力壮强以才行劳勚为当道者奬知尊官厚禄可循资而得太平之治方日益隆盛内外之士扬翘舒英以承藉光宠者何可胜数也而虞咨乃独去之决乞身于强健之日勇退于急流之中凤举鸿冥弃禄位犹敝屣若虞咨者可不谓尤贤矣乎尝闻文献家之子孙能世其家者非専専于珪组之传袭也在世泽之相承风声之弗坠其行事庶几有先公之美焉昔者虞咨之先公庄简公以硕徳重望位大司马保厘南都朝野倚毘而引年恳去尔时髙退之风倾动海内朝廷下玺书褒嘉完名全节之语逺近传诵至于今不衰虞咨是举抑可谓无忝先公者矣圣君贤相嘉恬退以抑竞进虞咨时由府都事陟鸿胪丞其典盛矣吾党欣慊乎君之归者乌可嘿嘿耶乃各为声诗而属承恩为之叙嗟夫两疏之事侈于太史杨之去与疏并传者则以昌黎氏之文走岂能为前人复以张大乎君耶特于君有世讲之好谊弗可辞庸敬从诸大夫受其说而执笔焉

　　送董世康序

　　昔我先君子雪岑先生以明经授徒及门士甚众皆一时才俊之士而董氏昆季其尤杰者也其仲氏叔氏既以髙第为少廷尉为郡刺史季世康兹以乡进士得河南磁州守识者犹以其小就惜之也于其行也索予文赠之嗟夫诸君子赠言之意而岂徒哉诚欲为世康益也即欲为世康益则诸君孰非能言者且世康尊翁昔以名法从闻于时而仲叔亦尝振厥休声世康德于父兄者足矣何假予言为然必欲予一言者岂以其能诵说先君子之训乃世康所乐闻者乎请少述为世康告先君子昔筮仕深沔擢部属晩知延平其操存施设固非予小子所能尽知特尝见其书壁曰勤以补拙俭以养廉恕以得民慎以免过呜呼世之优游以废厥职与贪饕甘丧其所守者孰非以怠以侈故而严刻悻悻自用者尠不至败事则守官之法寜有出四言之外哉葢勤则事易集恕则民易亲俭则无妄求慎则不妄动率是四者则于政也几矣先君子用是歴官廿余年不大获戾于上下持公论者多与之此固诸君子所知者走岂敢诞哉世康自髫年侍讲下其为人温厚检饬无惰志无侈心即其所养岂有所得于先君子之教矣乎今日初政亦何俟他求从事乎此而已矣世康其行哉因其所已至充其所未至则磁州治矣世康勉乎哉家庭之训与诸君子所欲言疑亦无出此者敬用为赠世康以为何如

　　送侯大夫诗序

　　凡侯牧三岁一入觐京师制也侯牧缺或始视篆则佐贰代亦制也明年丁丑为今天子正徳十二年吾松别驾侯大夫当行于是乡搢绅士议所以为言以赠大夫者或曰大夫下车来视公事犹已事赞佐治理者不可枚举继值守两缺摄守事几二载凡躬省视而勤民隠者固可歌也或曰松之民病矣农病于不得耕女病于不得织■〈亩犬〉畆病于水旱而不得获闾阎病于流离而不得居大夫咨询访问而乳哺医药之吾民自是少苏其惠溥矣或曰松未始有书院大夫昨奉台檄创是正学之院也择俊髦业于其中而廪饩之时劝督之是松未始有者而有之自大夫始不可谓非大夫功也或曰棠溪有院实大夫聴政之所兹将入而羽仪天朝矣遗泽在人寜无甘棠之感乎于是以为诗而复各叙其所以间以示予则沨沨乎诸体畧备而其言皆美而无謟信而有征呜呼诸君子可谓善颂矣夫别驾古治中职当刺史之半所谓与刺史同宣王化叅校政事短长利病者也是其于郡何所不当究予常怪白乐天为司马厅记谓为散地冗职若可不视事故政成非其功政厖非其罪而可自放于山水诗酒间噫何其谬也予意乐天有激云尔不然则是教世之怠厥职者皆得以非已职自诿或曰姑待职是者否则曰惧侵官也于是美食安坐视郡治与否若于已无与其可哉侯大夫敏于从政勇于为义居常协恭赞襄于凡所以厚民者得为即为而又适值缺守故其政之所就可歌而咏者不止诸君子所言而此则其大者也呜呼是亦可以献天子矣方今考课公明治绩如大夫必将茂膺显陟大夫才猷卓异予尝侍大夫论议知其可独当一面任者大夫勉之毋但以佐郡功自足也

　　送节推詹君诗序

　　环数百里而为郡辅守以治理者莫重于推佐有贰有倅而曰惟推重者何推所职者切守事也凡郡事孰非守事戎赋类既责成守可弗劳而狱讼之纷至沓来动輙纸盈几守不得辞也固不得一一躬谳鞠也伸纸览可否摘十之三四与疑卒未易决者付于推推得以考其情而曲直之与守叅较枉挠以择夫当则推之所以辅守者是不切欤夫推秩仅七品而环数百里之民有不得平者率平于推其任可以死生人数百里之民莫有寃抑不得伸者郡始用治则其辅守以治理顾不重欤然世之职是者每易之谓一事也非若守令之萃百责呜呼刑者民之司命刑茍罔中则无以戢奸慝而当人心环数百里之民皆将腹诽口议嚣乎其不服即使戎赋或少愆不至若是病治也则刑乌可以易耶以为易者茍于从事者也是故恣肆忽畧罔既厥心刻忍者既戾乎钦恤而过寛者又非明罚勑法之意甚则懦以威敓贪以贿敓弛罪废法纵恶豢奸亦曰吾钦恤云耳不亦谬哉民乃大怼而政用是厖则何用其辅治理也乐安詹君东鲁职是于吾松也究习法律以勤慎自将予每接其论议葢真知所重而不茍焉者尝曰法者天下之公予慎守耳其曷敢私故恒以不能禁奸植善为已耻及夷考其政则悉如其言葢君遇事精审如苏子容劳瘁不倦如韩稚圭悫悫乎其自信侃侃乎其固守而其清苦之节不肯毫髪自污操三尺牢不可动虽贵权家不少假借至苞苴请托之事无敢闯其门焉用是奸慝日屏而善良得以自立呜呼若君者可谓能于其职而无缺佐理者矣予尝观唐宋名世之臣多有起是当大任建伟绩寕知君不然耶异时有操三尺立庙堂佐辅明天子断大谋议大奸慝其必君也矣兹以三载献绩北上诸乡大夫士赋诗为饯谓予与君同年也宜为叙故不得辞

　　安耆会序

　　安耆会者何吾定庵曹先生与诸大夫士林下之会也安耆者何康髙年也先生尝致书牛马走曰吾侪老矣老者志欲求安吾幸与二三君子遭时盛明谢絶人事携朋命侣用缔斯会一觞一咏逍遥余年是诚可谓安矣吾子其谓畴所赐也至于礼以相防也欲以相戒也中徳以相作稽也则又吾老者所求自安而无媿者故以安耆名会吾每思洛社故事俱有叙述之者故去今虽数百年而犹彰彰若前日事吾不敢僣拟昔人然而所以适其适者则今亦古也惟吾子有述无俾是举无闻焉尝读王制见先王养老之政之详且备也圣朝法古为治优老以佚至大夫士之老而归者恤典尤厚夫治世之民安以愉乱世之民穷以戚桑柔之诗作而归田者悼然无以安其生则诸大夫士得以享其蔗境之乐者夫岂偶然耶先生之言所以感上恩者深矣抑闻履荣名者尠寿考溷俗累者蔑髙致吾松素号多贤先生以耆年硕徳终始一节四五大夫髙情雅操志趣相孚众君子固亦好徳乐善者而相为侣以乐衣冠伟如笑言温如休休于于雍雍衎衎春风和气滂动于樽俎之间见者谓为太平盛事昔昌黎子尝病人言今古人不相及是会也吾安敢谓今不及古耶至于赓歌迭咏以侈上恩交箴互规以崇晩节欢忻怡愉优柔敦厚吾又安敢谓古必尽同于今耶夫洛社之会所以若是彰彰者以贤也即使序弗作宁至无闻诸公既以道义倡斯会则自足以托不朽而何俟不腆之文而遂使不腆之文并藉以传后则岂非予小子之幸哉诸与会凡十有四人见各诗下故不具

　　送侍御沈子公先生

　　春秋大义公天下其于褒贬予夺之际审矣是故不知春秋者不可以是非人是非本于人心而合乎天下通乎万世春秋是非之大者也昔者孔子曰吾之于人也谁毁谁誉如有所誉者其有所试矣夫圣人无不试之誉则寜有不试之毁耶春秋之法或因事以诛心或即心以论事褒不易也褒必当其善贬不易也贬必当其恶故惟无褒也褒一言而天下万世信其善惟无贬也贬一言而天下万世信其恶若夫寄耳目于人隠度疑似无灼然的是之见而茍于甄别者大戾春秋之hi矣故曰不知春秋者不可以是非人言责者亦将以是非人者也是非人于朝而天下观听之则其致审宜何如也是故是是而非非谓之同随是非而是非谓之异吾惟亦审其实而已矣天下岂有无实之善恶哉得其实而是非之则且帖然服俯然黙矣人言可以代已见忖度可以附真知纵口肆意漫尔而言而曰吾于其心耳则天下谁不可是非之人耶执途人而曰途人可也执途人而曰此贤此佞天下谁复信之是非不明人将受其黮闇虽特立之士不以此为戚忻而岂彰善瘅恶之旨哉呜呼言责者是非人者也是非当而荣辱随否则人亦得而是非之矣可不慎与子公先生通春秋之学者为人简重沉黙思虑周而察识精兹有言责呜呼吾知其必能审是非者也必能荣辱人者也必为人是而无非者也

　　送顾鸿胪伴送夷序

　　火筛部人逺慕化愿为中国民陜西守臣以归阙下天子命处之广东令所司遣人护行复选通事一员充馆伴之职葢循旧制然也于是鸿胪舎人江阴顾君民懐膺大鸿胪之选奉命以行民懐之外舅职方张可斋属余言为民懐赠予不获辞则从而告之曰君知兹行之由与所以无负于兹行者乎夫逺人者于吾王化不足为有无明矣然而赐赉之馆饩之处之善地护送之其于道理岂欲为太平观美之具也哉诚覆载无外之仁惟恐一物不得其所耳夫待逺人如此则其于中华之民宜如何也圣人之仁笃近而举逺先王之政详内而畧外然今中原数千里以及吴楚蜀越之间窃弄锄梃连年不静至动大众髪栉而苗耨之何哉吾以为民非得已于乱国非得已于法徳意之未宣义信之未着其必有任其咎者矣君兹行也道中原吴楚之交以达于闽广万里之逺其接于目而动于心者众矣将必问而得其由也为我以逺人之事语夫莅民者督兵者曰彼之慕义尚然岂民皆顽于彼者乎吾君之恩洽于逺人岂忍于本为赤子者乎向尝下抚谕之诏慈祥恻怛之意昭然见矣未闻有解去而自新者则有司者之奉行果皆尽其心乎龚遂张纲之策可施于古不可施于今乎其所诛者皆盗乎所未诛者可胜诛乎葢非有识之士而闻之鲜不以为迂者惟吾子可以斯言告亦惟吾子可以告逺人而使之信也宣上徳达下情察俗善恶与政之得失凡以王事在外者皆其所有事也果曰有识则岂可以一馆伴之职而拘之哉至若道经故里入觐髙堂以罄天性之欢壮观山水或发诸吟咏以冩一时之趣此亦公余之便而人皆为君羡者虽然余所懐者独有在故弗详焉君之往也其能以余之懐为懐也乎还之日其又有以慰余之懐也乎

　　送杨季玉入太学序

　　成均萃天下俊髦多道徳文章之士杨子乐取友而笃问学兹欲就是卒业以愽大其闻见吾知其必有得也夫古人尚有担簦负笈南走吴越北走燕蓟以求友者矧兹无逺适之苦会天下士于从容接席之顷其所得不既多乎然吾闻之器必虚也而后能容鉴必明也而后能照取友亦有道矣杨子勉乎哉毋介而倨毋和而谀毋訑訑以为足毋诺诺以为是吾见杨子之大有就也杨子勉乎哉若夫登髙览胜吊往事而激壮懐进修之余可以慨然而赋矣

　　寿鸿胪丞张东园先生序

　　东园居士谢事归且四年益饬旧居崇石为山引水为池葺茆为堂日与故旧陟降笑傲于其中饮醇烹鲜醒而醉醉而歌夷愉恬和无怨尤促迫之病顾客言曰乐哉客有进曰君曩叅督府以才敏闻方日即向用而君归矣少须当不止是意君且悔而毎自云乐夫岂情也居士愀然曰客亦知夫世事寕有不尽者耶夫大官崇职荣矣然独能长乆存欤且吾闻曽子曰不安贵位不懐厚禄吾藉先人遗休一命犹惧弗堪而更何所冀也且客亦知所以乐乎吾语客人孰不知退退以众诮羣怒与不知等耳吾曩归实企两疏非以挤摈故上荷超秩由府幕至今衔下为贤大夫士奬与假宠者甚至是可乐也夫归休为林下之适贵及强健使及耄且病何有于适吾兹幸未甚老而又蔑所患若得与客追逐乎山之巅水之涯畅饮酣歌开口大笑是又可乐也吾方以世俗事畀吾子植嘉蔬美果蓄鲜豢肥多植以醸酒日与诸君子夷犹于东园之东以乐其乐而忘吾老焉耳而又何疑正徳丙子居士寿六十一九月七日为初度复置酒会客客览菊英觞居士且歌曰采采者菊兮日之精舒绿叶兮粲金英坚晚节兮发寒馨类幽人兮抱孤贞渺予怀兮何极仰千古兮渊明采采者菊兮与甘榖同和气攸萃兮灵液潜通我爱斯芳兮有益寿功再泛兮再■〈奭斗〉舒长啸兮海天空祝君龄兮何似与南山兮比崇于是居士欣然而笑曰有是哉吾且与子饮酒

　　送陆希哲赴临江节推序

　　君子欲有为于天下以信其所学固弗屑于小用然有义命焉天之所以与我而不可易者之谓命事之所当然而不可已者之为义君子安命知义则于出处得失之间固不得不少降其志而不以小用为嫌者矣呜呼知是说也其可以论天下士矣吾友陆君希哲甫早岁举乡试髙等主司刻其文示天下其迈奋踔厉视天下事何不可为者然七举于礼部皆弗利于是叹曰吾立志非不逮人吾致力于学者未尝敢后人而不偶若此命也命悬于天吾其敢与天争且士之为学欲为世用吾弗及是强盛以自见卒之时去意沮虽欲勉焉亦难矣是则厚自为而有负于明时也君臣之义吾又其敢忽诸且人顾自处何如耳是区区者诚亦何足较于是就选铨曹铨曹才之授以临江推临江葢剧郡也君喜曰是亦足为政矣既领檄便道归予亟见之接其论议则泰然靡弗足也惕然若有惧也呜呼若君者诚可谓安命知义之君子矣充命与义至类之尽则其善何可量而异时所就葢必有大可述者而非徒茍为利禄而已此固征于君之志与言而可信其必然者予故乐道之以为不知君者告若推之职主明刑以致之民者于民为甚近而为任甚不易必能审而后可以折狱能慎而后可以逺奸惟公也而后足以服人惟恕也而后足以得众故患弗能审弗患情伪之难知患弗能慎弗患憸壬之吾伺患弗公也弗患顽梗之弗率患弗恕也弗患民心之弗戴此凡为政者所当从事而尤推之所宜知者也敢并以为告

　　送吴舜弼序

　　吴子候选铨曹既得金华之节推予闻之喜曰善哉吴子之克举是官也或曰推之职亦艰矣合千里而为郡狱讼之至纷错旁午而其为情巧伏诡匿非强察有智术机械者莫或胜之吴子虽贤文学士耳于前所谓恐未必有也曰其为人也诚而能恭天下之事莫贵乎相感而莫病乎相欺民之伪滋极矣狱讼之伏匿转变不可穷诘者诈胜也天下以诈来而吾复以诈应出私智小明以钩摘隠伏为已能幸或中焉谓私智小明果足以辨事矣乃益是之务而下之人亦自咎其计之弗工也益思以诈自饰上下日趋于诈卒之合于一郡千万人之诈以为敌而吾之术穷矣惟诚可以通天下之故可以烛天下之情葢诚立于豫而明静生焉明则不昏静则不扰由是可坐照百伪且感化之下固有不忍欺我者嚚讼可息民徳可正诚之用大矣吾又闻天下之善自用者狭而取诸人者裕夫郡有守有贰有倅推皆得以师资之吾闻金华守欧阳大夫者醇笃怛明君子长者也吾子之质似之兹行吾知其必有合也且吾子信恭矣恭则能下人而欧阳大夫与二三君子固皆乆于从政明于治人者吴子将于是而观法焉质所疑焉则启迪教诏当不为吴子靳辅其不及而通其所蔽刑之失中者尠哉诚则宅心平恭则闻善多宅心平则民日附闻善多则智益明率是道虽听天下之讼可也而何有于一郡即无所谓明察机变者于吾子何歉焉言者谓予言为迂笑而去未几吴子行因录以谂之吴子曰或者之言固无也子所语亦无也虽然吾知择矣请从事所谓诚与恭者勉须厥效以信子言之不迂

　　送邦伯喻惕庵奏绩之京序

　　内江喻公守吾松之三载以献绩北上郡博彭君錬命其弟子员蒋生相唐生蓥过予请曰惟我公之莅松也其宏才伟识凡所施设固非浅庸者所能具陈至其加意乎学校以作兴人材为已任吾党饫公之徳多矣庸丐执事者一言以暴吾私余惟自先王乆任之法废而凡为郡若邑者视其官犹传舎澷尔而来漫尔而去而于其所以为职与夫民生之休戚漠然弗介之意岂惟则然而因以济其私者有之呜呼奈之何欲吾民得蒙至治之泽也昔公之下车也适松民凋弊甚公极意抚摩复疏便民者六事于朝余固知其勤民之心甚笃比余以休假归求其所以为政者则凡于职所当为与分所得为者为之必力不以艰大阻若所谓加意学校者则固其一事之善耳夫以公之尽心于民如此固非茍且补塞于一时者而吾民安公之徳政其所以戴公者葢亦将终身焉兹行固早夜惴惴惟亟来是望然国家崇报之典弗専为一邦计则公其遂留中矣乎昔汉宣帝有曰太守吏民之本数变则下不安业乆则民服教化帝于是识治体矣故汉世任人最乆其有治理效者輙褒以玺书赐金増秩末遂入相者有之是故后世论得人者称西汉焉诚使因公之贤昭示显陟再屈卧治以须其政之大成则岂惟吾松民之幸哉某以散地且病归无以与乎考绩之说因彭君请而僣述此若公之才自当为天下用者则固其所而不俟区区者之谀也

　　金门奏最诗叙

　　太守喻先生北上献绩余既为乆任之说祝公亟来矣诸卿大夫复裒赠言若干篇属余曰维子有述赠言固也必诸大夫无所私于公公不以私受诸大夫誉夫然后可诸大夫曰维子是谅诸大夫乡之彦硕序述孰非能者而必于鄙人是属诸大夫曰维子则史呜呼古之作史者必为循吏立传夫循吏之所以当传者岂非以难得故耶西京二百余年可传者仅六人范晔所书者倍之然求其实巳弗西京若矣则信乎其难也吾松虽鄙邑而不乏贤者辱临之然求可拟古循吏者亦罕矣是故或失则纵或失则察或失则畧或失则刻或失则繁或失则激斯固贤者之过而他且弗与焉则循吏之难不难也公巨人长者也而又优于才敏于识故其为政信而弗泥寛而弗察简而弗畧法而弗刻详而弗繁清而弗激呜呼若公者将不得为古循吏乎作史者将不在所取乎余非史才也而滥与其事诚喜今有循吏如古也夫于难得者而幸得之如之何弗喜且诸大夫不以私誉公公不以私受诸大夫誉是皆可喜而可书者异时执笔东观从诸太史后请得修録之诸大夫曰善维子之言是质

　　金门奏最叙

　　赠言者费辞则近赘屡颂则几谄若是者世有征焉无有也受言者有不容尽之美赠言者无过情之誉有不容尽之美则辞必费而义周无过情之誉则颂虽多而事核夫如是又何赘与谄之足患然亦难矣太守喻公行余赠言且再矣而乡进士诸君复以为请呜呼公之盛美虽髠颕未易罄也而余之蹇拙者则曷以为辞然必以蹇拙者道盛美则言之也常不及庶几所以谓弗赘弗谄而可征者昔余初识公于都下也见其肃然以严如崇山峻岳有莫可扳附意比余以休假归进谒庭下见其薫然以和若曝冬日洒然以清若饮凉飔使人可爱而可亲听其言也则侃侃之论视天下事若无足当其意者至于论古今成败人物臧否则如倒源泉而出金石察其政则寛大而简易慈惠而公平虽不见其赫赫震耀而民之涵濡其徳化者若戴父母又尝即其外而窥其心则明白洞达畧无棘态而拳拳忧世之志有古人叹息流涕之风呜呼肃然严者节槩也薫然和洒然清使人可爱可亲者徳与度也侃侃之论者学与识也寛大简易慈惠公平者政与才也明白洞达者与人之诚而忧世之志则与国之忠也葢余之所以得乎公者如此诸君所见意亦无出于是乎顾余方以得从公游为幸而公又升去矣诚不能无介然于懐则诸君之乆于周旋而沐公之诲者其眷眷不能已之意又当何如也故録此为送行序

　　杨伯玉先生任四川宪副序

　　天之所与我者岂徒然哉天之生贤出一二于亿万之中付以刚大之气畀以明敏之识纵以通达之才非私之也将以天下责之耳天固责之而贤者固诿之怠焉忽焉且退托焉且遗世以为髙焉是谓弃天弃天者无义古之君子灼知天生我之不徒尔也天下之责不可必辞也直以身任而不为过是故慷慨于隠居求志之时周施于行义达道之日非为利禄也正以天之生我我之所以事天法当如是也惟其世不吾与则有纳履而退耳不然则讵肯自阻甘置身于无用之地耶呜呼必如是而后出处之义可无憾矣吾乡伯玉杨先生早岁卓荦负大志识敏才达尤以持正闻先职水部贵戚有挠其法者一无所假复疏闻罪其家奴数人士论韪之职光禄数以执法忤巨珰日与面折可否刬革宿弊羣小胥怨以中伤之逆瑾擅政竟以罪左迁瑾败始复起扬歴内外随至有成绩而在泸州与西广尤多保障功去岁秋以进表北上浩然有归志铨部弗可饬遣益急洎便道归省复欲抗疏而新命下犹郁郁若不释曰吾倦于仕矣初志不可但已呜呼世有既耄而犹竞进不知止者视先生固当媿死然先生之为计则又太早矣古之君子以身任天下者吾未暇逺述若近时李忠定张忠献二公非人豪耶彼其困顿流离屡濒九死而与国之志未始少衰闻命即行随试輙力鞠躬尽瘁以迄没齿二公岂贪位者伦耶其所自信者审矣先生平日所自许要不在二公下矧遭时盛明骎骎向用而又精力强富可以有为顾乃敛手求退窃未敢为先生许也矧西蜀当乆冦疮痍者甫起则所以乳哺而安全之者正贤者毕力之日先生行矣懋建勲绩使朝廷无西顾忧然后徐议归计未晚也某不佞辱先生以知已视谓可与言出处之义者故敢以出处大义为先生陈之若曰是劝先生溺宠利也非急流勇退人也教人以自诡计也则岂知予者哉

　　送浚川王先生叙

　　砥廉隅操危论挺挺卓卓一遇屈抑靡然丧守琢方为圆揉直为曲涅白为缁脂韦突梯伈伈俔俔降心俯首举平生而尽弃之此鄙夫龌龊者之事也砥廉隅操危论挺挺卓卓一遇屈抑索然阻拂然退谓一朝之清名一事之义气足以葢其平生悻悻自好洁已以为髙恝然于天下事此狷隘固执者之事也砥廉隅操危论挺挺卓卓其遇屈抑弗变弗挫怡然顺适乐天委命浩然之气凌葢万物而区区爵位之崇卑不少婴其心屈之而愈刚抑之而愈锐郁之而愈明随吾分以尽吾义虽困穷沦落而其中之耿耿者如一诚不敢负天之所以与我我之所以奉天者此君子大丈夫之事也呜呼鄙夫龌龊之事吾不欲为天下士望狷者之事犹及见之乃若所谓君子大丈夫者吾方求焉将欲与之涵濡乎道徳之归考索乎天人之故以极乎圣贤之用心行事而未得也仪封浚川王先生子衡蚤岁登甲科读书中秘拜给事风采隠隠动天下坐忤逆瑾左迁瑾败擢侍御与当道龃龉复左迁葢自登仕版者十有七年而屡起屡踬何其进之难也而先生处之甚泰故其两在台諌以正直闻两在州邑以循良着其践履之贞既不以夷险变而度量之宏伟亦不以艰虞阻呜呼所谓君子大丈夫先生其人也非耶今年夏先生自宁国尹来为吾松别驾予始得拜先生则徳容伟议令人鄙吝之意消私心窃自庆喜而先生亦不我鄙夷也再阅月有命擢先生佥宪视学蜀中予方重惜其去欲缀言为别而先生亦曰子必有以惠教我予缺然不知所以副也呜呼先生葢尝与予执手三叹谓知已之难如谫薄讵敢自附于知然亦不欲自外故敬陈先生之出处而余则不敢以渎若夫贯始终该本末任重道逺一息不懈者仁之所以至也消息盈虚之机屈伸进退之理天下之故微矣浑然玄同不胶于故不滞于迹与世推移而不失其正圣贤之用心行事亦可得而窥焉予不佞敢并以是献先生以为何如

　　文简集巻二十七

　　●钦定四库全书

　　文简集巻二十八

　　（明）孙承恩 撰

　　○序

　　采苹舟诗叙

　　事不揆于道名不稽于古君子有述乎无有也揆道矣稽古矣言焉而弗文义焉而弗昭君子有述乎无有也君子乐与人为善而又必慎所以与人者若曰弗辨弗择羣合众附以成人无实之讥君子无之太守崇仁吴公以舟惠我定翁曹先生也且倡为采苹之咏先生有槩于衷因以名舟按诗言采苹备祀事不用于嬉春钓月而用以给祀事两公之意逺矣哉于是邦之搢绅士赓和继作先生裒成一巻授承恩俾为叙承恩窃闻之礼也者人之所以生也礼莫重于祭自夫祭之礼废而人始有背本忘亲者邦君有化民善俗之责故当为之教以兴民行焉而所谓教不在严立法式亦每示以意向而巳然非得志同道合之士以耆年硕徳为乡邦望者劝相于下则倡之而无和推之而无应道且孤矣夫古之君子进不得大行其所学以淑斯世退而思赞助邦君之政以化导其乡人记曰修宗庙敬祀事教民孝也则所谓躬行首率以为乡人效法之地者固君子分内事哉我定翁先生以清节雅操髙一世允为吾人式劝相赞助公不于先生是望则谁望而谓非先生事哉非公无以知礼之急非先生无以成公之美公与先生两贤哉呜呼舟未始有名有之自好事者始彼其竞侈丽饰夸诞所以荡心志而娱光景者不过为吾人嘲戏之资采苹之义于古道则协矣而况张之以诸作铿鍧炳朗使读之者油然兴起其孝思之心且将因是尽复先王之礼以挽回隆古之盛松之文献实在焉则承恩虽欲无述亦乌得而无述也

　　送给事倪君令任丘序

　　曩予在朝闻咸寜倪君公在职谏垣多美誉后予得告归未几君外补嘉善丞给事清要丞职卑且冗君又髙蹇雅负气予谓君当不能无几微不乐意嘉善于松为接壤地故予得询君之为甚习则知君方且益自奋励勤于治理若厚风化正人心尚贤兴学爱民泽物之政不可缕数至所经画必欲为宏阔逺乆之计非时俗之规规目前者比而其刚明清肃百度斩斩豪奸不敢喘息善良者恃以不恐嘉善一邑也隠然若重邦焉夫人之遇事必乐则尽心而不茍否则厌弃弗暇畴克以抑郁无聊之心而自力哉君之不茍于丞非乐之为是则其观是非毁誉得丧为何如予以是知君之贤为不可及而窃媿谅君之过也今年夏君以部使者荐擢任丘令治任将行司训吾松沈君子敬使弟子员蒋岳致其乡大夫士之意需予赠言于乎君其自此升矣夫古之任相者先授以民事凡以天之立君与君之命官为民耳而非身亲之则莫能悉令固亲民者昔人有恨不得为令非欺也倪君曩在諌垣虽贤且才而于民瘼未必一一知丞之屈其殆吾君相用人之微意乎君今于民瘼可谓悉矣吾尝观君所修嘉善志于凡利民病民者莫不探索其故而详为之处丞辅令虽无所不当问而犹不若令之得自専也自今其益罄所欲为者以泽任丘之民乎以一邑槩天下可知也异时益受宠陟位髙而泽易流天下之民其将被君之泽乎君行矣勉乎哉予不佞愿执笔书名臣后不特为循吏而已也

　　疏凿功成诗序

　　吴为泽国水汇而土卑乆雨水泛滥无所归甚者荡为巨浸岁则大歉时其疏浚潴泄有所此时政之甚大且急不容后焉者也故吏兹土者有専员以莅其事然亦难矣葢役大则伤财动众则召怨或是之惧而茍焉以塞责则又徒费歳月而终莫之益谓之难固也解州曲君伯玉以名进士自部曹为松倅实専兹事考求其故而兴叹曰天下事岂有卒不可为者亦惟人耳正徳戊寅春亟请于郡伯崇仁吴公从事焉议既合则大召徒卒躬督劝之十夫为圩十圩为塘而皆有长界地而治标其名以志之声金钲以齐约钲一号万揷鳞次钲再号万揷齐作波委云属而斩斩无敢哗者时出徤卒骑而驰号于众曰毋怠力毋易事视其勤惰而赏罚焉浃旬而事竣若横泖淞塘青龙之属号湮塞乆弗治至是亦就绪防必崇且厚疏必深且阔至支泾曲港亦掘淤凿塞小输大受何其速也葢君以明敏之识而又确于行以通达之才而又勤于事措置有术故财弗伤劝相有道故民弗怨深浚而大治故功之多于前乃如此天下事信不在人哉呜呼方役之始也见其志锐而阔也固羣然议矣洎其法善而整则恬然服功速而益多则释然喜曰前是未有此任事者之贵于断所谓可与知者道者此耳于是吴公作诗美之乡大夫士咸属和之君特裒成一巻丏予为序昔者古人之言治也六府三事既即叙矣又谓乆则易懈且弛故复戒之董之而又必曰劝之以歌曰俾勿坏诚以与其强而持固弗若顺而道保治者法当如是也今日之什作者视古虽有上下之殊或流传无已职是者得而考观焉而吾民亦常窃咏歌之时省弗替于古人保治之心亦庶几哉是则诗之大者所在而予之所宜书者也故述以弁于巻首

　　寿郡伯吴黄洲叙

　　四月廿又四日为黄洲先生初度诸乡大夫谋所以为先生寿者则来谒予文文易耳然寿夫人易而寿贤士君子难葢其识见异而志趣卓必求称其人者而凡谀辞腐说一无用之昔李委作鹤南飞曲寿坡翁谱笛吹之声缥缈入云汉遂为后世美谈先生坡翁俦也如是寿先生始称而委辞无传诸大夫有见者乎无以则有一焉惟先生治松且二载厚泽深仁覃被二邑至以道义与士士饮其徳尤深夫古诗三百篇多出里巷田野之夫圣人笔以为经今环千余里内山童野叟喜遇兹辰欣欣然相告举手加额曰愿我公千百岁寿有歌有謡意其言皆真切可取而诸大夫又皆能言必有超然遗俗之趣是合诸大夫之作与野人之言可以寿先生矣而予又何媿言之无以与规规求古人乎吾将采而缉之与诸大夫携酒升先生之堂歌以侑觞致再四祝固区区邦人之义也虽然先生今甫四十六耳其绵逺之筭浩乎如方至之川不俟言者而吾辈乃欲効仆仆之勤于其侧无巳太豫见先生夙夜勤民虽其旷懐髙兴不以政治废然不宜屑屑为是溷也予意先生自是位与寿日増天下当有寿先生者至功成身退从容暇豫福履康寕某亦倦仕归老林下每岁与诸大夫扁舟渡大江从先生于黄洲之上尽出异时诸作择其可谱于笛如南飞曲者吹之一曲一觞既醉且舞倒冠落佩放懐自得靡有拘系濯清猗弄明月遗世独立飘然如在阆风之岑一洗千古俗气岂不快哉诸大夫其许我乎

　　陆壑生春诗叙

　　陆壑生春诗者吾松乡进士诸君子颂祷吾郡侯吴公者也公勤劳相民谓松数被水患顷大事疏浚厥既底绩诸君子谓当有声诗以播其美而又适值公初度托物连类并以致寿考之祝者夫六义之旨渊乎微矣说诗者咏叹淫泆辨析于几微以择夫当弗敢易也诸君子陈义则富创号则美矣无乃淆六义之旨欤间尝请而读焉则秩乎其伦之析也昭乎其义之着也其可谓善言矣于是诸君子复欲得予叙诸首既不获辞则推其意而言曰夫春者天之所以生物而人之所得以为心不可顷刻之间者也顷刻间之则疵厉得以奸之矣是故其扩而被之物也薫蒸酝醸滋液渗漉凡幽阴邪沴举消释荡涤于祥风淑气间其敛而萃之身也充塞浑融晬面盎背元气沕穆洋溢凝固被之物者仁之着萃之身者寿之源是人心之所以能通乎造化而孰非吾之所自致哉刺史职抚育民生使环千余里悉吾之春浃洽之地至其含淳茹和充积盈溢是则合人与已一气流行而疵厉莫或奸之则民之沐浴吾仁而吾之眉寿难老亦固其自然者诸君子颂祷之意无乃出于此耶某不佞尝习闻儒先绪言而得夫春之说如此即未敢谓公能然而推其理则固然者故敢述以叙诸君子之作

　　赠郡伯吴黄洲谢政叙

　　黄洲吴先生守松之四载迩以受不韪名将委其政以去承恩与吴子道义交方讶其何以致是吴子雅负志节必不为龌龊闇黯不韪知吴子无之而今时所谓公论者率视铨司则吴子亦何以自解也吴子性伉直自信不肯伈伈低下人其获戾将以是谅然则罔为吴子歉而又卒不得以一人意废时论然求其实卒莫显然有也窃重为吴子惜莫或为一雪之而郡邑庠诸士子以其师之命来属曰愿一言以白吴夫子之耿耿也承恩乃喟然曰噫嘻吴子不得以是自解乎哉论人者不可以一说定也且吴子亦何以耿耿也是非臧否之辨纷糅轇轕也乆矣爱憎障所见而毁誉生由是臧否是非竞持角立君子之自处既不徳色于誉亦不戚戚于毁而惟求无怍于其心心者吾之所自知而迹或不能以尽合者也反之心而无怍则可以明对天地幽质鬼神虽或诎于此而卒得伸于彼虽或蔑于暂而卒得白于乆此君子所恃以无惧者而他则曷顾焉然则吴子亦惟求之此而已矣吴子之为人其行与事有少过差与否诸士子不为吴子讳至于其中之所存则固得之深矣诸士子肯私吴子哉葢学校亦公论也吴子持是亦可自慰矣而何耿耿为也専任已者多祸害镆鎁固器之利用弗慎斯缺折矣吴子以之智则能虑微巽则能逺害返往不虞以迄自损斯则吴子之过其过此而巳然君子不之过也吴子又何以耿耿哉吴子行矣吴子素有志道徳之士视利禄固甚藐也尝欲谢尘俗累即黄洲之胜退而修焉以讲求圣贤治心之学而出其余力驰骛于古作者事兹行亦且遂矣吴子不既乐矣乎卒不能无少介然者吴子自信犹未至也而二三子秉公论以张之益以壮吴子之气其为我谢曰是耿耿者亦既可以释然矣

　　怡菊诗序

　　嘉定童君逊之挟风鉴术交诸大夫士乆矣其言人休咎多验顷特扁舟访予于九峯之下过有期许予方养痾自废甚媿其言也既乃出其所藏怡菊巻乞叙予因戏诘之曰子之所以怡菊者必有以取耳夫菊花之幽贞隠逸者也吾闻子之为人冲黙恬澹而又操藻鉴之术则于菊也其亦择而后从欤然吾闻子之植菊妙得移接之法至有一本具五色者菊固幽贞隠逸而子乃欲其炫耀变其竒丽以悦世非菊之性也术者多为富贵好语惑人则髙人介士可以利禄动必子之言失然子既以幽贞隠逸取菊而又欲其变炫以自见则富贵利达之言子之所以语人者要乃游戏世故欤虽然菊固有本性所谓傲歴风霜者子终不得而变之也则吾人有不幸为子言所中者可不是思乎吾且语子为我求诸四方如希夷之称若水其静退之操真有似乎菊者有其人乎吾抑有所惧矣物性一成不变者也且居然易知而子犹得有术变易之其大节之不渝幸无几则士之不为子言举其本真而尽沦丧者几希岂无不尽然者而亦不易知矣子之术果能如希夷矣乎其尚有以审辨也哉童君笑不答因次第録而归之

　　方复常字叙

　　浙之平湖有方生者赋质粹敏而早岁事浮图氏之说然暇则时取吾儒之书读之而悔其误也今年春来游京师日接诸搢绅先生饫闻道徳仁义之美而悔益甚则鋭然弃去之间就予以其名继恩者请字予既字之曰复常又进而告之曰子亦知乎天下有不可废之常道人心有不容冺之天性断断乎无以易也夫人之生也天地赋与之父母形体之君上抚治之所得为人者三焉耳否则无以为人而若之何其可絶哉是故配偶焉而生育父子焉而相承君臣焉而相临此固天下之常道也浮屠氏逞幻妄怪僻之说离俗避世废婚偶灭伦理絶天地生化之机忘父子嗣续之仁废君臣事使之义于天下之常道必不可废者而废之则是人之所以为人之理无余矣而岂可哉然而天性之在人自有不容冺灭者子尝习其说矣以子之敏固非无所得而中复悔弃之此心曷从生耶子自今恩者继常者复幸哉昔迷而今悟悲夫迷之之乆而悟之之晩也吾观子贤而多艺才诗字槩兼善可取是葢足以自表见于世而又岂彼怪僻之教之可拘也夫古人固有逃墨归儒卒以名位显闻者出处穷达命也命悬于天吾不敢为子必子既得所以为人之理矣尚修厥身为善士以求不媿于此生哉而余则又何庸计之遂録以为方复常字叙

　　赠张吉甫诗序

　　吾松故多医鹤溪张吉甫氏能以其业显名吉甫间用峻剂起人瞑眩疾其显名以是然其朋侪之非吉甫者亦往往指议曰彼固偶试而幸中者其以是致败某某可验弗用或且愈故人于吉甫疑信每半焉呜呼吉甫岂偶试幸中者哉吉甫所起率多危殆甚者凡危殆甚者必召吉甫当是时诸人束手无策而吉甫独决已见以七剂起垂絶闻者骇叹自失有卒弗起者则命用不用等死非吉甫故也而可为吉甫病耶夫吉甫亦人耳非能执造物者之柄可以必生死人也且其于卒弗起者未尝不豫言之非傲然攘臂以必效自许其犹一试者以为犹贤夫坐视其死或有万一之望耳而嫉之者乃以是媒蘖其短乌得为公论哉彼其当坐视无策时莫不揺手吐舌卷嚢疾去恳之而莫留也而既则复曰或且愈将谁欺乎譬之处天下事者彼固循袭固陋以抵大坏坐视颓败付莫可奈何于是有一人焉独奋然有以挽而起之非才杰之士不能也其卒败者则积渐致然所由来逺矣议者弗追咎则已顾独以为斯人罪至并其异时之功亦以幸目之深非力诋以为大戒是何任事者之不幸也然则予因吉甫而有感者宁独医也哉虽然予亦有以告吉甫也古之君子于天下之事讲之既无不豫究之既无不精矣洎其出也又必慎重祗惧必周悉乆逺而不为一时浅近计者则其于消息盈虚之间必有道矣是故赵括以易言兵取败商君之法非不能致一时富强而卒以促秦之元气此皆往事可取以为喻者也吉甫之术诚良矣然吾犹恐其少有弗慎以易心处之其弊之所至将必师心自贤忽逺害而急近效遂成议者之言而并自丧其美也吉甫其慎之哉则彼哓哓者之口且自息矣吉甫性明敏喜读书予间尝与论医而微得其意故因其求叙诸君子赠言既盛道其医而复以是箴之

　　送聂君文蔚赴召之京叙

　　天下无不可为之事而亦有不尽然者无不可为者理也不尽然者势也古之君子挟有为之才奋有为之志固将举一世而整顿之然而上龃下龉左掣右制往往不得尽如其意吾观聂君文蔚之尹吾华亭也公正而严肃精明而详审治绩为吴下最然而君之自负则大矣诚使极其欲为奚啻如今之所就者殆将复见古循吏之风然而势之所不得行徒付之长叹息者多矣登髙而望者见必逺顺风而呼者声必扬乘其势也君惟乆遏于势之所不得行其才与志无以尽见兹赴召入王朝固将日侍天子左右庶几其得行矣哉抑吾闻任愈重则志意愈广讵知不复有徒付之长叹息者乎吾未敢以必行为君贺也虽然明天子在上贤百执事布列方将共图治理以成正大光明之业言焉而无所忌行焉而无所讳其可以展尽底藴无疑也君其勉乎哉君之行也予方以宅忧念辱与君厚谊不得嘿也乃述此以为临别赠

　　送石梁王先生校文江右序

　　石梁王子律生校文江右其门下士率诣予求所以为言赠王子者予何以赠王子哉夫王子兹行不为是科重矣乎予闻之也鉴以明故妍媸别绳以直故正斜辨校文非其人不可也今夫国家以文取士者岂徒以文乎哉葢即文以求其人耳文也者类其为人者也予尝窃观古今天下之文而因以考其人焉凡瑰竒磊落敦龎直谅之士率与文称而其细琐萎靡怪僻浮薄之文终非巨人杰士者之所屑也论文者当以是为权度而况执去取荣辱之柄者则夫鍳别之下乌可易易也哉夫不有瑰竒磊落敦龎直谅之士则又何以取士为也是故怪险以为体名出伦辈者卒坐废黜而所取者乃苏曽其人今考之二子终身之所至固皆卓立挺出而其所谓险怪者卒未闻其大有所就欧阳氏之识见伟矣王子以文学登名进士雅负气节清介孤崚昔欧阳氏以风节重一世故其取士必如苏曽者其气味之投志趣之合固尔也王子行矣江右大藩也人才之薮泽焉瑰竒磊落敦龎直谅之士岂无如苏曽者乎固将于兹脱颕吾且拭目以得人为江右贺也王子慎乎哉若夫大观逺览名山巨川浩荡盘薄与古贤人烈士之流风遗迹益以昌其文词如司马子长之游者王子其必充然有得矣

　　赠大行冯南江叙

　　君子既获乎所不可必者于天则当尽所以副乎天者天人之叅差也乆矣功名利达天之所命是岂可以预期必致哉于此有修人事以合乎天命父以是望其子子以是酬其父先后之符若执左劵以征其固有然者斯则天之所厚而人之所当副者也是故利达者天之所以与乎人者也立身者人之所以副乎天者也人固有所兾于天天独不以是责人哉吾友冯君子仁自髫齓时其先君子慈斋翁即期其为逺器谆谆乎训以居官行巳之要若不虑其无位而独虑其无以立乎其位者人皆笑其迂翁既没子仁益自感奋至名其居室以见意欲不忘翁之教而必酬其言者然其济与否则固悬于天矣今子仁举进士登庸王朝翁之所期者酬矣不可必于天者固巳得之则子仁之所以副乎天者宜何如也夫立身之道亦多矣刘柳之徒惟不能立于始故其终至于万事瓦裂无以齿于士类元稹魏元忠尝能立于始而中变其守乃并其始之所立者而丧之吾闻慈斋翁之为训要归于节义呜呼节义固所以立身斯刘栁元魏之所缺焉者也子仁质粹而行廉气温而志悫固有得于翁之教者于是而益砥砺之则所以立身以副乎天者又何以加诸子仁拜官之三月有藩封之使过予乞赠言予谓兹实子仁致用之始因励其始而并及其终是亦子仁之意也

　　送方砺庵先生赴京叙

　　嘉靖庚寅秋七月铨部行取天下有司之有治绩者吾邑侯方子砺庵当谢邑事以行于是邑之人老羸稚子莫不走相告曰父母逺矣咨嗟涕洟若丧其所以为生者而方子亦若眷眷不忍释吾民也予闻而叹曰呜呼方子其庶几古之循吏矣乎夫令以亲民为职所谓良者要宜于民而已弗宜于民虽有显绩弗谓良也尝观两汉循吏率皆寛仁恺悌之士尽心民隠而民安之至于严察刻深威誉烜赫者弗与去古既逺吏治益偷士多急于功名之会谓严察刻深之治足以要致声誉躐取荣显彼其视吾民之痌瘝邈乎其弗与也故循吏之不作也乆矣惟华为东南壮邑而频困征役民弊滋甚方子至则専意休息爱养求民隠之所在而疏剔之躬履菲薄节省财力戚乎其若恐伤之也惕乎其若疾痛之在已也悯悯乎若农夫之忧苗之弗长皇皇乎若恐终无以安全而阜厚之也恳恳乎其靡懈也勤约仁厚之风孚感上下葢四阅岁而乆弊之民获少苏焉呜呼方子真民之父母哉彼其严察刻深徒欲自树声名而惘惘于民事者固方子之所弃也则方子兹行奈何吾民之弗慕且恋也虽然方子尝与予论政矣其欲惠爱吾民者弗止是也夫方子虽切于为民然势力则有限矣吾意其志虑之所规为岂无有格于势力之所弗得行者乎昔人谓天下之事得行者宰相得言者諌官方子将陟而台諌也其日侍天子左右以论列生民休戚若古人叹息流涕者乎言则必先吾邑审矣则吾邑之所以赖藉之者方日以切而方子绥惠之泽方益溥也吾邑之民其又何悲而方子眷眷之情亦可以少释矣

　　再赠方砺庵序

　　天下乌乎治公论明焉尔矣天下乌乎不治公论晦焉尔矣公论也者天地之元气国家之命脉也若昔大道之世淳风沕穆公论显行之人所以抑扬于下者何有戾是非之实也故当其时贤否别白以惩以劝而治道由盛叔季之世人心蒙昧谗忌肆行毁誉失真颠倒眩瞀公论郁而弗伸闇而弗彰于是赏不足劝罚不足惩危乱之阶可立致也是故考歴代之故者观其公论之明晦而其治乱可得而见矣夫公论非外至也原于降衷具于人心其流行宇宙者万古一日也曷尝泯然絶灭哉惟其所寄不同而明晦判焉是故不在庙堂则在台谏不在台諌则在搢绅不在搢绅则在草莾不在一时则在后世图治者亦慎其所在而巳耳故庙堂而公台諌可无论矣台諌而公搢绅可无论矣搢绅而公草莽可无论矣一时而公后世可无论矣呜呼庙堂者主公论者也台諌者职公论者也在台諌犹不害其为治在搢绅则巳空言无用而又可使在草莽况后世乎夫公论必有所在无终泯絶者此贤人君子之所恃赖以自立然于国家则何禆矣则有公论之责者乌可茍焉而巳也砺庵方子行将有是责矣其亦思所以慎之哉执意见则蔽徇爱憎则私尚矫异则诡喜附和则随计利害则制昧理道则陋责公论也难矣凡此方子皆无之至其明识道理则其问学造诣也素矣吾知其必克胜也方子勉乎哉方子之行也予既述其为政以纾邑人之私而复持此说以赠方子其弗谓予渎也夫其必有取于予言也夫

　　庆行素湛翁荣膺寿官叙

　　吾师太宰甘泉先生间诏承恩曰吾伯兄行素翁者少读书隠居弗仕以善士称于乡今寿八十矣日者天子覃恩海内吾兄得有冠服之荣子能一言以张之乎承恩谢不敏先生曰子无辞也则为说曰惟五岭之阳为东南一都会包山带海所谓夷夏奥区仙灵窟宅其土地愽大其风气朴茂其山水崇深是故其人敦龎乐易寛厚舒徐而其君子之不仕者则又能饬躬砥行习尚礼教以化导其乡人子弟适意乎山巅水涯寛闲寂寞之濵以自乐其天年是故多隠徳之士若行素翁者所谓其人也非耶或曰子何以知之也曰吾即号以征其行夫素者天地纯全之徳靡雕靡绘无所作为自然而然者矣夫翁之所谓行素者岂非中庸子思之旨哉然而其所该者广矣履之初九以阳在下率其素履无咎之道夫素履行素一也推而言之则为恬素为朴素为贞素为诚素为约素皆翁之行也是故怡真处静恬素之谓也经徳守正贞素之谓也刬浮涤伪诚素之谓也制节谨度约素之谓也此皆翁必兼有之者且闻翁储书籍置祭田营寿藏以为燕贻之计缮葺亭轩树艺竹木以休息偃仰乎其中赋诗鼔琴超然若遗世累翁非隠徳之士哉夫年之贵乎天下乆矣古之明王所以治天下未有遗年者然年贵矣年而匪徳犹无年也年而且徳是不尤贵乎冠服之荣在翁固无足异而先生必欲一言以张之则侈上徳意也乃若先生友于之笃则承恩方有感于司马温公之事伯康而谓先生固今之温公而翁无媿于伯康者也是一时而见二古人圣明盛事岂特岭海之光而巳哉承恩虽不文可无一言以赞厥美也复系之诗曰维古盛时贵老尚齿虞夏殷周率以是治后世继作亦罔不遵赉与虽殊莫匪上恩于赫圣明益隆以厚既年之崇亦惟徳之茂有懿湛翁南海之墟其容舒舒其行于于业有田庐架有诗书训子与孙乐善以娱寿考维祺鹤髪台背皇泽既滂冠服是畀锦衣大带童颜乌纱名器斯重因人愈嘉姻亲交欢闾里生色翁拜稽首维皇之锡言耄言期以优以游翁拜稽首维先人之休匪贤曷承匪徳曷致我作歌诗以赞燕喜

　　送侍御朱君考绩北上序

　　君子于天下之事求诸我而巳矣不必人之同也尽吾心而巳矣不必外之炫也人可以有弗同而在我者不可无外不可以徒事而此心要无媿呜呼天下之事各有体然惟其所尚而或又甚焉则亦容有不能皆得其当而于大者要者顾有遗也今夫御史司国家纪法纠察在位邪慝其职也故欲得刚果清正之士而有触邪指佞之目斯其义矣而重其言者甚至为鹰扬鸷击语则将无所甄别而槩以施诸人使人视之若鬼神雷电之不可亲而岂可哉矜暴苛刻之意胜而道徳寛裕之风不亦微乎夫根本盛则仪刑自着取与正则奸枉自阻而又何事他求也行苇忠厚成周王化之本汉室治平公卿耻言人过虽非今日所以总齐庶务之要剂然兹意亦何可少也善夫先儒有云立朝以正直忠厚为本真名言哉去岁丁酉之春予家居则闻侍御南屏朱君以宪事巡歴吴下诸郡不大声色而风采凝峻所至整肃有司莫不畏其明伏其公而安其简靖比予北上始识君于途接其风度聴其论议则诚笃恳至和厚平雅所谓矜暴苛刻者咸无之而是非取舍截然其辨无少依回至于练达之才忠荩之志清介之操固可具见之者洎闻君履歴于其所交逰则贤能夙着在在成绩可纪嗟嗟朱君所谓求诸我而不拘于人之同耶尽吾心而不为外之炫耶所谓根本之盛取与之正者耶出之从容孰踰汝闲本之忠厚孰逆汝志行之敬慎孰閟汝光图逺业者执大体有盛徳者耻末务君于是乎为贤矣葢予之得于君者如此乃今夏五月念四日君适莅职之三载将北上考其绩于铨曹谓予不可无赠予固乐于君有言也乃以所以妄论君者书之

　　送张君仲立擢守顺徳序

　　嘉靖壬辰岁予在都下识太室山人张子仲立貌伟如也论侃如也心异之曰是岂琐琐者伦庶几能履正者哉张子时为戸部正郎方校文于蜀归予得其所刻试录观之才充如也学渊如也益异之曰兹其有抱负者哉予尝请张子赋园居诗三章寓兴超逺则又异其髙情杰思似不可以势利拘者未几予以告养南归与张子别随闻张子迁仪部正郎复以议藩封不合当道意外补于是益信张子之不茍同如此而其抱负固有在也丁酉之岁予还朝随奉命掌翰留都则张子先此巳来官戸部今年春擢顺徳守于是张子过予请言为赠且曰元孝以迁斥之余滥被擢用畿辅重地顺徳大邦惴惴焉是惧不知所以副也又抱迂履拙生乎宦况薄矣惟子有以相之嗟嗟张子予昔也见子之言貌与文于子也得三四继因子之出处于子也得六七乃今则悉矣夫以张子之贤又何有于作郡哉或曰张子甫被命虽贤犹未见厥施也而子谓其优为也何居古之君子不敢自卑其身而犹不敢忽易于事自卑其身则其自信也必不笃自守也必不固而将为人所揺兀易于事则将茍且率畧而至有愤败之虞是故必有不可易之操必有不可凂之志必有不自足之心然亦难矣非甚盛徳莫之兼也葢自负者多傲忽而其徒葸葸焉畏慎者则又未免于依回迁就而人得以乗之夫作郡者上有所承下有所使方圆异趋酸咸异嗜其揺兀我者多矣非有贞固曷克持之即使巧佞善宦与时俯仰跻陟华要然违弃平生何取哉至于合一郡之民仰守为命即一政令之出而民生休戚系之风土异宜俗习异尚可不审也吾观张子操履正固抗论挺挺即不合至去位而不顾是岂计得失阿徇人者然而其心虚其志谦其行已恭其当事敬方且惴惴焉于兹行率是以往于国于天下可也而况一郡且无谓张子之未见厥施也比有言张子昔贰青州尝一正吏胥之蔽免贫民之滥役者二百人岁蝗设法捕之不为灾逮擢留都也前是去者例得属邑夫马百余金张子不惟无取且着令为后人禁呜呼张子以迁斥之余尚能殚厥心力且当时岂无揺兀之者而卒行其志则今日顺徳岂不从可知哉为佐贰且然则为郡之伯岂不益得以展布哉悉厥所为而政有不举哉吾之征于张子者审矣吾故曰张子之优为也吾见顺徳治矣

　　送侍御姚君湖广清戎序

　　安于无事者恒人也于恒人之所安而独知虑之有志者也虑而有以处之非豪杰之士不能也恒人之为见也不及逺彼且于天下之事漠然若于已无与也惟夫有志之士则目击其弊而心为之弗宁然有其心而无其处徒懐隠忧焉耳若夫以身任天下之责随事究其积弊而刬涤之振颓起废建长策以为永逺不拔之业非豪杰之士曷以哉今夫天下之事可虑者多矣而莫若军旅为大恭惟我朝酌前古以创制至精极备而岁月既乆法斁弊生乃至营伍空缺武备寖弛曩予在都下值冦小警朝议出师简阅旬日始备京师且然省若郡可知矣夫冗滥耗费之忧闻于前代而空缺弗备则今日所当虑者虽云兵贵精弗贵多然备矣而后可教可择可以言精弗备曷教弗择曷精又何有于武事哉易戒不虑书称诘戎兵孔子以足兵为为政之一孰谓在承平可弗讲也惟今制岁遣御史分道司清戎之任间亦奏绩而不能一一皆善也士君子孰无体国之心无乃亦豪杰之寡得耶乃嘉靖戊戌之秋湖藩缺清戎泽山姚子实受命以往姚子夙抱忠荩其为人也英毅而介特而明敏而勤励而笃实兹行其必有试乎夫窒漏巵者必求其隙去蔓草者必絶其根军伍之耗必有以也而胶固猥琐隠昧变乱势有所弗行法有所弗及明有所弗格力有所弗逮兹惟艰哉姚子则济矣夫英毅则能任事介特则不可挠明敏则不能眩勤励则弗懈笃实则弗茍姚子忠荩之志而岂徒也哉湖藩之宿弊殆一刬涤矣乎豪杰之士不于姚子谁望耶予不佞不敢自同于无志然杞人之忧耳幸遇豪杰之士如姚子如之何而弗为之喜喜而不为告也抑天下之事有待于姚子者多矣兹特其发硎云作送姚子序

　　送京兆毅庵孙公致政南还序

　　大京兆毅庵孙公以请去也其同乡大司冦石塘闻公大司空石庵蒋公少司冦南渠王公谋所以为公赠则来属言于予葢以予为公同年必能知公而能言而不知予之謭薄之不足以副也则为说以复曰夫公之请去与朝廷之听公去皆于礼有合于义无舛搢绅之士方且耸观羡慕而或者乃曰礼虽云七十致仕然亦槩语出处之始终也即如年未及而或有故亦可以是凖乎则年虽及而精力未衰天下事方有赖于我许国者不当少缓须臾耶夫国家所以允臣下引年之请者非必以是律之也惟视其精力何如耳孙公固精力尚有余者而方保厘南都政适寛严之中都邑用治则所以系上下之望者不浅而一旦拂衣求去无乃为已者重而许国者微乎而朝廷顾不勉勉而留之斯不能不为明时惜也予曰不然夫公之去与朝廷之听公去岂可以迹论哉乃固有相成之美矣功名富贵之溺人也乆矣自非髙明有道之士理足以胜私者尠克自拔所谓有其言而无其决比比然也斯亦成风而莫之觉静退之操寖以衰歇世道之忧也公独毅然有是举岂不贤哉彼固若曰吾姑以全吾名节而抑以醒世之瞶瞶者夫使仕者皆知名节之当全出处无乖于义岂小补也夫汉道方盛两疏乞休唐室中兴巨源请去惟夫治平之世士得以从容议出处否则如束湿薪不得自由巳夫斯世而有髙明有道之士从容于去就之际岂不为圣明治教之美哉乃若天子岂弗知公精力之尚可为而独因公之情辞恳切谅公之志有在而欲全之若曰斯固欲为国家敦静退之风以倡率人者不可不成其美若唐太宗欲使李卫公为一代法汉昭帝谕韩福以行义教乡里是以不强留公也则公之去非沽名而天子之允公者非简贤相成之美奚可以浅近之迹论哉嗟夫成功难居晚节者君子所甚重也公歴仕且三十年在台諌直声动朝野藩臬京兆政绩炳着端靖肃穆隠然负四海之望公之建立伟矣兹非成实结局时耶夫宦犹海也泛海者必期达彼岸风涛生于不测公其达彼岸者乎语云完名造化所忌公不亦完名也哉谓非造物者所独厚耶髙风雅操激发人者多矣则公之去其系于出处世道之重如此是宜其诚恳至意上彻渊衷而不拂其请君臣之间孚契之义较之常情所谓轻重何如也必有能辨之者

　　送詹事府主簿杨君考绩序

　　士君子未际有为之地无功业可指见而独可因其所存以信其人南京詹事府主簿杨子性初故太师邃庵公之冡孙今年秋将考其九载之绩于铨曹其同寅王子竹里辈征予文为赠而杨子辞曰吾惭无政绩可纪录也欿然未有所居也吾何以辱长者赐嗟嗟杨子岂必待子之政绩而后见子之贤哉天下有不皆尽善之事功而无不可致用之徳善今夫所谓事功者世之跅弛智计之士诡遇枉合亦足以集事而称绩非不炳然其可述也而要之以道则乖舛弗协者多矣君子不之贵也乃若恬静修饰孑然有以自持介然有所不茍方其居闲处散不见其有可名之功而其志趣之纯正践履之雅洁孟轲氏所谓有所不为者则异时遇得为而有为也不亦从可知哉夫以不为者而达于为则世之诡遇枉合者又何足多也乌号繁弱天下之良弓方其未试未见其良也然木理则正工制则坚识者固知其有射逺破的之用矣然则必以事功而后知贤亦浅之为见矣夫杨子之仕九载矣而皆散局杨子即才且智而又何功业之可见乎然予则信杨子之贤焉葢杨子昔所任固中翰也中翰亦未为要职而近天子清光书辞命号侍从人目之为清华杨子昔已两考矣稍迟之当得美陟而独以太母太夫人之疾恳乞而南益就闲旷又尝闻其昔使藩封者再不愆于仪弗黩于货是皆古贤人君子之事比予之识之见其容貌辞气而温然而粹然而恪然而敛然如寒士素衣羸马无鲜泽华美之饰贵介骄矜之气一毫不设于身不谓有所养不可也杨子之为人庶几徳善者哉则前是固尝称贤于士论考称于官评亦惟其所存尔矣嗟乎邃庵公以勲徳为一代名臣予昔者常以燕闲侍教公泛言天下事而深有慨于世家子弟之弗类也予时因知公固笃于教者退而求其所谓义方则以绳斋命杨子之号于其始冠也属诸名公之作以规勉之则公之致望不重哉而杨子之克自检律者谓不本于公之教哉善夫杨子之克励祖训懿哉公之家教之有征也夫静者所以需其动暇者所以资其用杨子兹行铨司者必有以处子而子也自是可以功业见矣

　　文简集巻二十八

　　●钦定四库全书

　　文简集巻二十九

　　（明）孙承恩 撰

　　○序

　　寿太宰甘翁湛先生序

　　吾师甘泉先生崛起南服以道学为学者师乃嘉靖丙申先生寿跻七十有一阳月十三日其初度也今海内学士多先生门人喜遇兹辰瞻履綦而祝纯嘏者孰不欲一致其区区宫寀氏孙子承恩为言曰大贤之生不偶也道原于天而明晦系乎人其明也惟贤是赖贤也者岂非天之所生以寄斯道哉夫道之不明由学之不明也学之不明一偏之说害之也惟先生之学合内外兼本末具体用彻上下该动静一天人是故有合一之说合一也者合其不一以归于一道固无二学亦无二也故合一之说君子谓于是得道之大全焉至于践履纯熟充养完厚则光霁如茂叔纯粹如明道笃实如司马子先生之于道也卓矣而其为徳也成矣则先生一身非斯道之所寄耶夫天既为道而生先生则必寿先生以厚此道乃今年逾古稀而精明强实若少壮者非天之黙相孰能与于此而吾人仆仆于颂祷无已渎乎虽然是固吾人向往之私也承恩病卧东海无縁一称觞堂下则亦因先生之寓引领遥望即物为祝日请以钟山之云为先生寿是云也出岩谷塞玄穹从飞龙而雨九土氤氲篷勃前无始后无终为寿也莫加焉愿吾师之寿似之也请以大江之潮为先生寿是潮也出溟渤灌百川宣地泽以沃羣品弥漫浩渺前无始后无终为寿也莫加焉愿吾师之寿似之也请以石城之月为先生寿是月也离海峤升层霄掲玄阴以照寰宇清辉皓魄前无始后无终为寿也莫加焉愿吾师之寿似之也是故三寿而斯道之寄永矣至矣

　　寿大司空石庵老先生序

　　大司空石庵先生蒋公今年寿届七袠八月日降诞之日也先是公以引年上疏乞致其仕皇上以公旧臣耆徳倚任方切勉留弗听于是南都诸搢绅士幸公之留而又喜遇兹辰皆奔走门下再拜祝公之寿而冬曹诸君子谋所以致其诚者则来谒予文予不得辞也乃言曰维人禀气于天地以有生以其得于天地者阅世酬务是故根本巨则发越盛精力强则经理密徳性固则操履笃神明完则智虑精泰宇定则襟度夷是皆原于天而征于人为寿之本不可以强致窃取者也昔宋文潞公以髙年居辅相予尝观苏长公称公之语而想见之天下异人至使夷使改容钦叹石庵公自筮仕扬歴内外几四十年以登兹八座勋业焯炜发越盛矣留都根本邦土重寄吾见其整齐纷错巨细靡遗综理密矣静重简实乆暂如一践履笃矣刬涤蠧弊建明理本智虑精矣循理乐善平易寛厚襟度夷矣此皆公之得于天者而见于行事即是可征其寿焉时虽无能言之士如苏子者而天下不以望潞公者望公乎夫公之生月为酉按酉义为成就天地之气晶而清肃万物于是成就王者以是月行养老之政享寿星于南郊重寿也公之生月值焉是其所得以为贞固者徳立业成迓天之休福履骈集茂膺上寿又何疑乎吾又于易得观之九五夫观八月之卦也九五之中正为羣下所仰故曰大观在上而爻之辞曰观我生君子旡咎公其居中履正以率厥属乎至于检身饬行日若不及齿与徳并迈颙然可仰实无愧焉永示观法是将为履之考祥大有之元亨其又何咎之有诸君子之所仰瞻而效法之者不有在乎则今日颂祷之诚固有不容已者矣请以是为公赠

　　送云南郡守周君之任序

　　予去岁之冬移官来留都踈慵寡与未能尽识诸大夫士之贤者乃今年春民部正郎周君擢云南守濒行其同寅茅君少塘江君（阙）过予请赠言予曰周公维何其贤何如也二君曰周名满字谦之别号受庵又号拘虚子是故其人恂恂尔冲冲尔予曰善哉夫虚则能受知处已矣二君又曰君好贤慕义不啻已出其有不合理道者即介介勿与是故其人侃侃尔坦坦尔予曰善哉严于是非之辨知取人矣二君又曰君笃问学往奉差江浦尝一拜乡贤庄定山之社而表章其书故铨司称君为好学不倦予曰善哉学以资仕是可语为政矣乃告之曰云南视京师为逺郡圣朝覃恩海内恒恐逺地泽之弗暨也是故尤以为重日者命铨司考察天下守令而去其不称者别选补之周君乃膺兹任君亦知其重矣乎君固蜀人蜀于云南接壤地也其民风土俗有相近而素谙者乎近而且谙则易于治将非铨司用人之微意欤夫云南古滇国也西南重镇会要之地虽曰俗杂尠礼然圣明涵濡百五十余年来其声名文物渐与中州齿岂犹昔之滇乎为治者必因其俗云南之俗不又曰勤耕务实乎勤耕务实则犹有敦本朴野之意焉故与其得淫靡狡猾者之莫可整理岂若得敦本朴野者之易治也治之之道莫若以礼礼也者生于人心本于天理而政事之纪也故曰为国以礼又曰安上治民莫善于礼教训正俗非礼不备周君之治滇非礼曷以哉是故立条格以约之正伦理以示之严等威以齐之本躬行以先之谨好尚以率之礼之谓也椎鲁朴鄙之可以礼治犹矿石顽木可以就绳尺亦惟加之意焉尔矣日濡月染嚚讼健斗之余风庶其尽革乎周君固好学者学之为说长而要莫急于礼荀子曰学至于礼止矣则所以为学所以为政宁有二也周君行也请以礼为赠勉之哉若曰予既知之无庸赘则非周君虚受之雅志也

　　送刑部主政张君考满北上序

　　武原知松张子官留都刑部主事三载将北上献其绩于铨曹其同寅祖峰王子辈属予言为张子赠而张子亦过予请曰愿因有以教也夫予何以赠张子哉初张子举巳丒进士需选且及既而曰当宁者授我以政矣予于所以为政者懵然也吾且惧则请为学职于是得饶州教授以去张子益殚力于学于凡圣贤所以修已治人者探其要领求其会归体验考索乆之学乃大裕声闻伟然两典文衡时议推重乃四载铨司擢以今职孙子曰予尝读子夏仕优则学学优则仕之言而窃疑之夫学然后入政其先后有序而子夏言之如是其所谓仕虽或有所指然既不学矣则所以从政者亦茍而巳而又何取于优也子路欲使子羔为政而夫子亟言其不可漆雕开自谓未信而夫子深取之子夏之言终未免于窒碍也夫张子者岂非漆雕开之志哉昔之疑今之信张子于先后之序不倍矣吾闻张子之官刑曹也决狱明允如古张释之于定国者亟为大司冦所与学古议事张子饶州四载之所得也以是献于铨曹书上上考岂足为张子多哉仕之有资于学者如此虽然学也者学其大也无一偏也无终穷也无间息也大人之学明徳新民斯之谓全体之学也古之君子毕志尽瘁俛焉日有孳孳夫仕必待于学学不可以待仕也仕未优学可废乎学必仕之暇道必有待而后明也徳必有待而后修也而可哉即吾之所居随事求理而行之必至无疚于心不过乎物弗诡于圣何往非学斯则吾所以相安而没身焉者故曰学也者学其大也无一偏无终穷无间息书曰念终始典于学此之谓也吾观张子质甚美冲约简淡性醇而志确其行已慎而敬兹虽从政必有所以用其心者岂区区口耳之末听鞫之细尔也庶几如予之所谓学者哉则异时之所建立又讵惟今之所书者而已斯予之所以赠张子者

　　宣城伯卫公庆寿序

　　天之降福泽于人也每艰于付畀之全人之承福泽于天也恒歉于负荷之善今夫人之所谓福者富贵康宁多寿考多男子也然往往莫或兼之或得乎此而缺乎彼得其一而缺其二求其全备者甚靳靳也夫天曷不欲以其全备者畀人哉因材而笃者天之道天求夫人之可以当吾之全畀者弗多得则固不能于此不靳惜矣予尝怪世之人处富贵者弗克承天之所以厚我之意类多纵恣以自贻伊戚而况于世禄之裔不以艰辛勤苦而据显秩享髙爵则求其负荷之有道岂不尤尠哉若吾宣城伯卫公则可以当夫付畀之全矣公以敦厚朴实之资履谦和乐易之行爱贤下士动无过举葢公尝以省斋自号省之为义古昔圣贤所以教人检身自治之功儒者之所世守而每病于不克尽者公乃独有志焉曽谓世禄之裔而可以是望哉卫武公以礼自防既老而犹日求箴警于国予尝读淇澳之诗而窃叹其贤公其闻卫武之风而兴起者欤公今春秋甫五十有二方以才畧为圣天子简用督阅禁旅振扬国威可谓富且贵生平少疚病有丈夫子二人履荣名而跻上寿征之卫武有必然者则公于人之所谓福者其可谓全备矣天岂独厚于公负荷之有道天固不容于靳惜也七月四日为公悬弧之辰公之先松人也松之仕宦京师者与公叙桑梓之好议所以为公贺装潢巨轴绘图赋诗既复畀予叙于上乃为述其说如此

　　送蒋石厓致政归序

　　吾松水部司务石厓蒋子顷以微疾上疏乞休致乡之搢绅士莫不惜之曰蒋子少游庠序有俊称尝受业于宗伯顾东江先生之门亟见许重东江修松郡志蒋子考索撰述居多然困场屋者乆之中岁仅获举于乡俛志小就蒋子为人敦实于世务多练达其居官也勤而恪日者承部檄有事于大梁之墟去践氷雪归触炎暑乃席未暖而膺疾动其归思莫克留也各怅然于其别毅斋孙子曰夫惜蒋子之去者厚蒋子也然蒋子则何憾哉吾方以为蒋子贺也古之君子宁实浮于名而无名浮于实宁徳侈于福而无福侈于徳夫仕无崇卑尽其职焉尔矣去无早暮洁其身焉尔矣滥荣溢宠败官挠政折鼎覆餗君子耻之若夫终罹斥逐冒受污蔑内讼追尤腆颜局■〈戚〉此其去何如也蒋子仕而克修厥务循理道兢兢焉无大咎司官评者多与之积其年劳当有美陟兹虽以微疴行致勿药而蒋子浩然思归若不俟终日者其达于去就无所系累如此是其仕也不为旷鳏去也不以废弃有遗荣脱垢之意耕田读书頥真缮性俯仰林皋之下无悔于心无怍于色无疚于志岂不陶然其乐哉夫出处进退者义也升沉显晦者命也消息盈虚者数也君子尽吾义安吾命任吾数蒋子归矣失乎此必得乎彼歉于身必丰其后逍遥恬愉寿考之道遗厥未尽蒋子之后其必有兴者乎予是以方为蒋子贺而又何怅怅于别也于是佥欲得予一言以饯而杨生士旸朱生国修皆于蒋子为姻好实踵予门求乃述所见畀以赠之

　　送大司冦东洲屠公赴任南都序

　　少司冦四明东洲屠公擢南京大司冦濒行故事九卿例有赠言大司冦四明石塘闻公以承恩为东洲公同年也授简见委承恩为之言曰维国家两京并建各设六曹虽于北独重而留都之制体统并尊隠然南北相望至于刑部者犹与他不类诚以地大则民众势逺则禁疎而奸宄百出乱纪干正者莫为处也是以留都之百司或事事或无事或即事事而简号为闲逸而惟刑部之任独烦周官司冦掌邦禁诘奸慝刑暴乱职犹此也故凡词讼之事责成専委诸司莫得而奸之厥任重矣东洲公以英毅严肃之资通达明敏之识扬歴内外三十五年涉歴多而谙练熟操持定而讲究精兹行也公其称哉明白奋扬操三尺法以弹压都会奸宄扫迹公何有于是也虽然窃有告焉夫留都我国家首善之地也渐沐圣泽乆矣乱纪干正者虽不无而所以潜感黙化者不有道哉言者曰必厉而禁必峻而罚必致而察必巧而术斯威行而民服呜呼先王设刑以辅政而非藉刑以为政刑不可尽恃而又欲作之意以用刑失之逺矣是故必明乎天地阴阳之故而后可以立法必本乎圣王文武之用而后可以制刑刑以行法法以为政夫政也者正也下所取正也故刑不从天降法不由地出反巳自正尔矣巳正而下化则刑也所以措刑辟也所以止辟大司冦一身躬行不重哉端轨范物统率庶僚风示内外开之以义积之以诚行之以礼守之以信本之以仁大司冦之职如是而后为称也夫王者非徒法也非徒刑也人不得而与也大司冦身履之而巳矣斯惟公固有者公其益勉哉夫为治有体尊卑之谓建事有分大小之谓故曰位尊者功不可以薄任大者治不可以小若夫钩距摘发横之以将迎严之以讯鞫得一隠情断一疑狱即才且明亦庶职治狱之事而巳非大臣之务也非所以望于公也

　　送大中丞克斋王公总漕赴淮序

　　毅斋孙子暇尝阅舆图披载籍澄然以居渊然以思敷天下地理阨塞戸口息耗戎兵形隠究厥攸宜以备顾问而补职救时将陈建万世之长策以告于天子维时大司徒蒲湾王公属毅斋子曰淮为东南财赋从入之冲督漕为剧司为要镇为天子重臣维天子慎厥使今少司徒克斋王公承命以行子其有以告之乎毅斋子曰唯唯予也愿先从公受教所以相克斋者蒲湾曰平厥政俾无弗均施厥惠俾无弗遂戢厥奸宄俾无弗迪兹惟克斋所以宅师也若厥采俾和以会奬厥淑俾起以劝惩厥怠俾翼以严兹惟克斋所以饬吏也乃若酌委积之俭盈时往来之止宿民免横需旅有遄进以及于浚漕渠而使无阻计漕役而使弗缺叙漕饷而使不紊连布络绎辐辏京师峙粮陈糒储积殷富兹惟克斋之敷理赞佐以承简命者也子无于是取乎毅斋子曰尽之矣予复何说无巳请扩焉天下以淮界南北其形势宜相为援也以兵徒运漕舟其主客宜相为用也夫漕之粟赋于东南之民其输于西北率二得一诚以半与民而使之输民未病也然国家规为区画必以役东南之兵使肩摩踵接于西北夫岂独以为输粟计也哉且督运之职自都司及指挥以下率其僚黾勉从事每岁受饷于有司入夏抵淮以听教令及秋聚而致之京师无敢后意其纪律之严明意气之感召恩惠之敷结靡不有夙夜匪懈奉公忧国之诚维时西北之兵方効力边事而东南之漕者适至止危樯大舸如山如陵雄岌震荡潝如云雾动如风霆朝宗都会若成周之防秋然祖宗置漕立官葢寓此意乎壮国威詟人心其系重矣然则进其贤能奬其勤励黜其废旷汰其老弱拔其技能缮其器物附之维仁植之维义作勇敢信赏罚卑尊以属翕辟以节如身之使臂臂之使指以为国家用而漕河将领孰非干城之寄其卒士亦不自视为舟子楫徒而咸知所奋矣诗曰乃积乃仓乃裹糇粮于槖于嚢思辑用光弓矢斯张干戈戚扬此之谓也斯迂儒僻说并欲以告克斋者何如蒲湾曰可哉遂次以为序

　　寿夏桂翁序

　　今天子执符御世二十年间礼乐修明道化旁洽天人协应和气融溢有生之类举欣欣向荣乃六月廿有九日实我少师桂翁初度毅斋子承恩从诸大夫之末谨再拜为一言颂公寿曰夫寿也者生生之道也生生之道原于天地天地以生生之道生万物欲物之各遂夫生生然天地之心可以理推不可以事功见乃立天子付之以生生之权于是天子以其生生之道生万民然天子不能以独理于是有宰相亦以生生之道赞佐天子以生天子之万民是天地者生生之本也天子者生生之主也宰相者生生之佐也生生本于天地其道交运而不穷则寿故天地为最寿生生寄于天子其道亦交运而不穷不穷则乆乆则寿故天子亦寿生生分委于宰相其道亦与天子相为不穷故亦亨有寿考保乂王家焉古之圣帝明王贤硕辅率为雍穆悠长之治大较以此也洪惟我皇上躬上圣之徳兴道致治而桂洲公实柄机政经纶密勿启沃赞襄时雍之化万物咸若厥有攸系生生之道于是乎盛昔者鲁颂之诗有曰寿胥与试释者谓寿考者相为用也又曰三寿作朋释者谓三公寿考为君用也夫祝寿自君祝君逮臣着生道焉于鲁国且尔况夫家天下相天下享帝命怀民心也欤哉吾固知生生交运不穷之机圣天子实握之弥亿万年祚丕基也亦惟桂洲公相之眉寿多福胥试而朋也亶其然哉则公之为寿不其大且逺乎予不佞窃有感于生生之道而申其说如此然非独为公寿也实上为国家灵长之祚下为生民福寿之泽庆焉

　　送给諌石渠张子册封庆藩序

　　国家并建宗藩以屏翰王家歳一举册封之典嘉靖二十九年姑苏给諌石渠张子有庆府之命庆当陜西之西去京师几七千里宗藩逺莫是甚而又与西戎错居密迩张子之行不既重矣乎虽然张子固优为之微张子则莫之称也使事职咨询凡宣上徳达下情皆其当务之大故必善之以词令将之以文学经之以才识行之以勤恤出之以忠恳竦动之以风节而后于使事为称也而张子则皆有之张子曩读书中秘勤敏敬慎刻意问学凌厉踔发制作彪炳人谓张子将以文学显名既而拜吏科给事随值烽警近偪郊甸圣上悯边邑之民之罹荼毒欲一绥懐之核事变之实以程较将卒功罪与所以御敌于后者张子实奉命往人谓张子恂恂然儒于边境之务非所谙而张子独殚心竭虑涉歴﨑岖相度险隘议所以为保障计召集父老慰抚谆切感动逺迩而风声气槩之所被凡酋长卫卒少有骜桀者咸俯首听命于是悉其心目之所及疏八事闻于朝莫不经理周密犂然当乎人心确然可施之实用人始谓张子非特文学之优乃有经济具矣嗟嗟张子之才见于前使事既如此则于兹庆藩之行也何有哉庆以天潢属派永奠西服所以笃懿亲而谨藩职盘石之宗与国同休固其所也又以善使事张子将王命又何俟于言哉乃若戎蕃之错居密迩者风气之异禀习好之异尚诚狡之异趋驯梗之异俗与土地之险夷丰啬人情之睽合向背咨询隠度之下岂无有槩于衷者乎张子行矣式遄其归当宁者冀有闻也

　　送朱仁甫赴蠡城驿驿丞序

　　将有事于奔走迎送以为职跪伏拜起伺察上官颜色唯诺捷给务顺适其意以取恱必得智巧便佞顽钝淟涊而后克堪之乃有出华胄习诗礼谨愿有耻而欲率前之为呜呼难哉内外之职众矣而所谓趋走迎送跪伏拜起伺察取容者惟驿之丞为甚吾乡有朱氏子仁甫者故尚书旅溪公之侄少读书弗成以纳赀需选得蠡城驿驿丞仁甫固谨愿有耻而今乃冒是于是日抱惭惕毅斋子谓之曰子无以惭惕为也是故子分耳子亦观诸优乎冠服俨若据案叱咤而复有匍匐顿颡于其下者处不同也猳玃跳踯于山林彼岂知有拜起跪伏之礼而豢养之执鞭于其侧教以拜起跪伏而笞其弗率遂与人无异斯在子忍之耳虽然吾戏子耳驿丞之设以传朝廷命令王人宾旅遄往急召蹄交毂辏戾止于斯周礼讶士遗人率以职此昔人视驿事废举而知其国之政是故垣墉洁修亭宇饬穆涂塈宣哲委积有常刍粟有豫廐牧无缺蘧庐有甲乙帷幄有等差膳羞有丰杀至者如归行者无滞此则丞之职也呜呼吾子若于斯而尽心焉井井秩秩不爽其度是之谓能虽无智巧便佞顽钝淟涊亦不得而谴责子也于斯而怠厥事冺冺棼棼颓废不举是之谓旷虽智巧便佞顽钝淟涊亦不得而庇覆子也乃若有不责子所当尽而徒咎子承迎拜跪贤士君子处已有道吾又恶敢厚诬其好恶之颇若是哉必不然也子行矣于是仁甫乃一笑而别

　　颂孙母太夫人寿序

　　嘉靖卒亥六月念二日为孙母太夫人杨氏设帨之辰于是太夫人寿跻九袠矣大宗伯少湖徐公洎少宗伯松溪程公率厥司属过予乞言颂太夫人寿予谢曰寿不难颂而难于颂女诚以女徳不外见无所于述乃若太夫人令徳懿范硕大休显有足征者而又荣享耄寿颂将不胜惜予言不足以揄扬耳虽然不可无以复也尝读易家人之卦曰利女贞作而叹曰女徳之系于家也若是哉夫家人正家之卦正家者男而曰利女贞重内治也阴徳虽主柔而以贞为利贞者正而固为严毅为端恪为慎重为操执是故必如是而后为女徳之全必如是而后可以主内治也而一家之事系焉太夫人故忠烈公配也闻其昔事忠烈居常迪道循轨不茍言笑及忠烈之在江右遭祸变中作人心揺兀仓卒抢攘公当慷慨许国而太夫人亦志意相感发公卒捐躯仗节立万世纲常虽公自得于天性习成于操履而太夫人辅翊有素公无他念挽其中是以遂志果决太夫人不可谓无助也至公成仁之后益以严自持笃训三丈夫子器业夙成伯氏以忠实为帝心膂仲氏以书翰入直制省季氏以髙第官词林名徳奥学佐典邦礼隠然公辅之望昔之内教严以成其子者可屈指数三君子之贤太夫人成之也至于检束家众谨饬礼法长幼内外莫敢踰肃肃如也整整如也家人九四以刚徳治家嗃嗃虽厉而吉嘻嘻终吝太夫人兼男子齐家之任得九四之义矣猗嗟太夫人亶其寿哉人孰无配而太夫人配则忠烈人孰无子而太夫人子则三君子吾意天之所以佑忠愍节式笃其后为世道劝既萃诸福于太夫人太夫人得身享其报永绥福履而又发于三君子太夫人安享禄养然则太夫人荣膺寿考百顺咸备岂偶然哉天锡之也而微太夫人贤徳则曷以致之诗云永言配命自求多福太夫人之谓欤秪今寿算益隆聪明强徤三君子日承欢膝下诸孙诜诜鸾停鹄峙兰茁玉秀光显昌大家人六四以阴阳位正居尊表仪闺壸母道之盛莫加焉太夫人实足当之胡福纯嘏考祥元吉由耄及期葢不俟言越是而进所谓三元无疆者又安能量之哉予不佞请以是颂太夫人寿

　　送吴似斋赴吴兴司训序

　　予内弟似斋吴子以贡需选铨部乆之得湖州府庠司训吴子且喜且愧湖去松仅二日地近则喜昔人称其山水清逺文风茂蔚而吴子得仕其地友其民之俊秀者则喜而又愧曰予惟无似视先子发科取第仕为名大夫葢终不能忘情焉耳矣予慰之曰子亦奚若是子不忆乎吾昔记子似斋则既已言之矣子无求其不可必似而当务其所当似子之为人也行不越矩度学至于为君子安贫履道推重于同辈而奬识于上官虽不能发轫科第而里之后进执经于子之门以成其业而取巍科名黉校者比比也则子于子之先公诚无歉吾之所谓虽不登第取仕如先公不可谓不似者此也而又焉用介介为乃若子之所喜则吾有言焉湖与松壤接而地善固也至于文风茂蔚子得训迪其民之俊秀济济多士率于子而考徳观法其亦思有以预待之乎吾兹将期子以所当似者矣夫兹地固安定先生昔所过化也胡之教当时名天下而称后世其条约具在可据而施子亦无于是而尽心求其似安定矣乎圣贤言治政与教其理相为用而皆儒者之事先公昔为名大夫政也子今日所事者教也子为教能似安定则于先公为益似而且匹休矣是在子加之意耳于是吴子豁然以悟惕然若警属予书以为序

　　送杨伯献赴星子邑丞序

　　乡友杨子伯献需选得星子邑丞或曰善哉杨子兹行也江右天下名藩星子南康首邑志称俗朴讼稀易治也而丞又无事可以自适昔崔斯立丞蓝田日以哦诗二松间为事南康山水负匡庐面彭蠡日览竒胜其为适岂比二松间也予曰国家设官以为民丞之为丞讵无事若是哉夫丞令之贰固将总六职以辅乎令凡令之事孰非丞事非簿尉者伦也而谓丞可暇逸耶昌黎之记蓝田或曰有激或曰以诮崔也而可因韩言谓丞当尔乎星之为邑虽俭不百里而名宦多有之境之贤者亦往往不乏逺不暇举唐冕杨铎者非国朝星子贤令乎若宋之陈巽刘恕国朝之余鼎皆星子产也而又乌知今则无耶杨子兹行得如长官若人者以观法勤六职以左右之又博求贤哲咨询善道禆益所不能同寅协恭星子治矣杨子质愿而行恭其于是俱无难焉杨子勉乎哉异时刻石名宦与前人并休焉知不在杨子

　　送茶陵州判杨君之任序

　　余童子时随先君宦游留都与丰城杨文恪公实相比邻文恪公醇徳奥学名重一时与先君交谊甚厚予不肖以先君之故获执经门下公不以童子鄙夷亟有称许予每叹大贤君子惓惓汲引后进之盛心而未知所以报称也公既没公之弟某自县令入为郎官予虽未及识而幸窃闻之厥后出处不齐乆不通问每忆公之后恨相晤之难欲得人一叙公平生而未能也今年春郎官之子名牧者以胄监需选至京间来谒予恂然尔雅与之言意趣隽永似有养者予因知其不愧文恪公之后而嘉叹焉未几得茶陵判以行索予文为赠予告曰子今筮仕而为政矣其亦知乎夫民情无大相逺事理无大相悖也文恪公以明体适用之学着休光于当时子之严君尝率其教以作县亦既善其軄矣子亦何俟他求哉以子之严君所以治县者治若州可也夫茶陵古吴楚潇湘之胜忠信才徳之乡号称易治吾安敢谓今不同于古而行政之端治理之则当有不易者彼簿书期会之间举措禁令之末夫人能之而文恪公之所以垂训子之严君所以从事者要不止是也杨子行且勉哉抑予尝侍教文恪公而见其论学要主于静呜呼公之所以致力于希圣希贤之功而可以通于为政者不在兹乎夫静则志不分而学有以足乎已学则术不疎而才有以适于用循是而之殆无往而不宜矣而何有于州之判杨子勉哉予以疎懒多病行业无成今且老矣于所以副公之教者无乎尔也观杨子之才质可进于是故因以朂之

　　赠莆田郑都諌擢南京通政序

　　自予寓居长安里第与都谏莆阳郑君相比邻郑君以纯正之质乆在谏垣谙练精明风裁整肃凡所建白多系国家大体名声隠然重朝署比予主会试君以璧经佐予校阅详审予甚乐其助未几君擢南京通政于是论者谓以君才识器业当留议大政当剧冲通政望尊而事约矧南京又多暇也于君弗称予谓虞廷九官纳言居一明兴设九棘之位而通政与六卿等何谓轻也是故出纳王言疏达民隠凡闾阎之疾苦圜扉之枉抑与夫军旅之急机密之务下有言于上则通政以闻上得而可否之使君门九重近于咫尺四海万姓通于一身王者所以亲四方而广其聪明之徳于天下者通政责也通政缺往往补以给諌诚以给諌居中通政在外体相维也职相成也是故命令政教议当乃行斯封驳之体也敷奏复逆验当乃行斯纠叅之意也明乎给谏之职者斯达于通政之义祖宗立法之意渊乎深矣夫以郑君之才识器业于通政何有哉若乃以南都为君少南都王业之本皇祖经纶之迹在焉郑君兹行也固将循行周南顾瞻周道谒钟山之陵朝宫寝之下忾然若有接乎皇祖之威灵悚然若有闻乎命官之意退而立乎其位也郑君虽才犹且难之矣而可以易视耶夫通政者通国家之政者也通政之职举则六卿之职举矣郑君念之哉昔在魏相给事中去副封絶壅蔽散阴谋葢明乎通政者也及为相好观故事及前人便宜章奏坐相府輙白四方异闻冦盗风雨灾变郡国所上者悉奏言之辅成中兴之业实赖是今四方异闻莫备于是司国家典章前人成议莫详于留都郑君其有意于魏相之事乎则兹行也厥系重哉于是郑君行其所取士陈子言辈重违其师乞予文为赠予雅辱君厚又以邻比之雅共事之义知君特详而乐道之也故书以为郑君赠

　　龚母蒋孺人寿文

　　今年春予承乏主会试得吾松士七人龚子次元试政秋曹将服有官政一日过予告曰恺昔早丧我先君子赖母鞠教以成母之苦心至矣恺不敢忘念无以报母母兹年七十有八仲秋日为其始生之辰惟夫子惠一言以为母寿且以为母之荣予诺而未果未几龚子得选浙之慈溪尹亟见予以请噫嘻龚子予将何言以寿寿母与为母荣者不在于子耶而又何藉于予言也人之事亲幸喜其强健之日而欲祝其难老岂非真切至情哉情出于真切亦惟求所以自尽耳而人又乌能为之助也然予谓子之寿亲者必有以悦其心悦其心必有以顺其志顺其志斯有以荣其名夫悦亲有道无贻亲之忧尔矣顺亲有道无违亲之教尔矣荣亲有道无致亲之辱尔矣诚使悦而无忧顺而无违荣而无辱所以致亲之寿又乌有他道也而非人子之自尽则何以哉嗟嗟龚子吾闻子之先君积学植行卒弗克彰顕以没而令母握勤抱辛教子以成业岂非贤母哉夫人固有服劳田畆与力商贾菽水承欢求为乡闾善人亦足以自尽而况于子致身于科第膺百里之命母当享有禄养异时貤封之及行且得之则所以悦亲顺亲荣亲以为亲寿者不有余地哉诚由是而益勉进焉崇志励行逺大自期卓立于天地间益致厚母之寿非子事耶夫荣辱得失之分相去甚邈而几则微矣而要在乎发轫之始慈溪之行子之发轫也子之为人英敏而洁修吾于子爱莫之助辱子意之勤聊以斯言复吾子其勉诸

　　贺大鸿胪卿强斋吴君受恩荫序

　　今制京官三载考绩得给诰封三品者上及其祖下荫一子奉常强斋吴君兹当考绩之期得封荫如例其属吾云间李子子诚者江阴徐子洽者过予请言赠君予谓国家之待臣下推人子显扬垂裕之志恩及其前后劝忠之典至矣渥矣鞠躬尽瘁夙夜匪懈以仰答眷恩固臣子之分不俟言乃若所以自致之者岂偶然而得哉夫所谓世胄者固贵乎植本之固而尤贵乎培之之勤譬之树艺楩楠杞梓髙原沃壤根本盛大雨露之所沾濡日月之所照临云霞之所辉映叅天蔽日固其理也而又谨于守视爱惜而壅溉之则生意油然自蓓蕾而枝柯而拱把而合抱愈乆愈茂上干云霄下荫丘原阅歴氷霜孰能御之若夫植本不固而所以守视爱护者复不加甚则且戕伤而阏抑之则亦至于摧败零落卒为枯株废梗而已而又何有于盛也树艺且然则人之有家与大而有国其不可推哉予少则闻都下吴京兆拙庵者讳雄由成化戊戌进士累官至应天府尹其间扬歴内外善政伟绩不一而足当弘治正徳间吴京兆之名籍甚隠然公辅之望可蹻足待而公遘疾卒识者犹以位未满徳为公憾焉然即公之所树立则亦卓絶炳朗福泽加于上下所以施于后人者多矣公子大经号继拙以荫入监未仕卒于是今奉常强斋君承之强斋名祖干京兆公之冢孙继拙长子也补荫授鸿胪寺序班鸣赞左右寺丞左右少卿擢大鸿胪再擢奉常强斋读书积学审志向端慎谦恭歴官履正不踰矩度鸿胪掌百官复逆与四方章奏劳勚独多日承朝廷宠遇及兹被恩典子继志年甫十三岐嶷颕秀称其佳儿复准入监是虽强斋之荫而实京兆公之余休京兆余休而强斋培溉之力乌可诬哉昔予先君子雪岑大夫亦举戊戌进士予与强斋实有世讲谊予性疎懒于强斋多简畧而强斋顾我独厚则今日于强斋之际遇在他人而犹歆慕侈颂之予顾可以终黙哉于是因二子之请而乐为之言

　　赠徐存翁寿序

　　柱国存翁老先生以徳学巨望受知圣明道行于廊庙功加于海宇而荣暨于乡邦有年矣乃今九月某日言届初度之期而公寿则方五十有五其所以调燮经纶以寿吾君寿宗社寿天下者正未涯也予不佞雅辱公爱荷公得遂归田倐忽五阅岁矣然所望于公者亦惟藉以大行以永观厥成而林泉樗散加以疎慵乆未有以寿公也兹庠彦郁子直卿者公震器之新娅而亦与予有葭莩之契乃特谒文欲逺致京师以祝公寿而予之于公固自有所乐颂者因语之曰子今寿公子之爱公也子之诚也而吾人之爱公子知之乎吾人之胥寿公吾人之诚也而天下人之胥有是爱者子知之乎夫寿之也者爱之也爱之而匪为容悦则此心之诚为之矣然则推子之所以寿公而公之所得乎寿者不既多哉予曩与公同侍朝端日迩徳辉公之徳量功业予雅知之此心之爱慕乎公者亦自谓真切而无所欺饰也故縁是而知天下祝公之同情而予之所望则亦谓有所凭借焉耳夫公以贞静之量明达之才经济之学自筮仕至宅端揆而终始如一公之所养可知矣是故吾见其恂恂者焉其容温庄其度舒徐其喜怒不见于色葢和以畅矣是故吾见其誾誾者焉其言论不凿其谋猷不诡以随其旨趣深逺而曲尽体要葢辨而理矣是故吾见其秩秩者焉其揆事必恪其宰物必信其执守坚定而不惑于人言其应变从容而即可为经乆之利葢正而确矣夫和而畅者养之纯也辨而理者养之粹也正而确者养之精也纯粹以精三者备而寿之道全矣矧惟公今居宰辅之地茂膺台寿天子宠绥之荐绅仪刑之士民钦颂之近而姻戚乡里爱戴之逺而天下倾慕之此非有所强假于其间乃公之所自致者也一诚之相为感也诗曰乐只君子遐不眉寿美寿之在乆也又曰其徳不爽寿考不忘言致寿之在诚也公之徳诚矣此虽为自贻哲命之道而天寿平格又有以见天心之纯佑则社稷灵长之庆终将赖之然则公之一身上以寿天子寿宗社下以寿天下之民皆本于今日之寿是岂非公之固有而为吾人所凭借者乎予叨辱庇庥优游田畆得长为太平遗老其庆幸尤切而郁子之钦承徳范于有永又当何如其为庆也哉此其所以为情独至而为祝必先者也予因得以序而附其私

　　贺郡博许北门膺嘉奨序

　　临安许君北门以辛丒进士来为吾松教授未几文化大行当道者贤之侍御董君某吉君某移檄奬励于是郡弟子员某某等相率请言于予为贺辛丒之歳予佐礼部承乏知贡举则于许君有场屋一日之雅顷予谢政归方喜诸士子得贤师而又重以赠言之请不可无以复也昔晦庵朱子尝为教授厅记称教授之职之重诚以教授承天子命淑一方人才教授而能躬行徳义以端仪矩又振作倡率约束诸士子于道储材待用斯则能尽教授之职而天子所以畀一方之教之意也然职是者多茍焉以从事而其尽心者则亦不过勤勤于课业升散较计于拜起揖跪之间曰教在是而于其大者则忽焉不知务求称厥职尠哉此固朱子所谓茍道也许君以清雅廉靖之资检饬修治动无过举所以端仪矩者既有本至振作兴起以切劘多士者予虽未得其条教之详然观多士之誾誾于于出入罔倍于道争自磨淬懋勉学业则许君之所以为教者不可知哉夫验郡邑之治视生民休戚稽学职之举视人才盛衰铨司以士之登名乡书有无多寡为殿最许君视篆之秋适当宾兴士之获隽者八人可以言绩矣二侍御之崇奬也固宜予闻之古者今之鉴也前者后之师也昔之职教吾松者有豫章之胡萧山之魏庐陵之孙皆以善教者闻流风遗泽迄今人仰之不忘许君其闻三公而兴起者乎三公而皆禄位显大树立焯炜为一代名卿许君将来所就其可量也二侍御今日之旌奬其殆权舆矣乎

　　张母太夫人李氏寿序

　　予自往岁得告归四年老病日甚不复亲文事朋旧亦莫复以文事相委即委亦力辞非故尔也老病怯心思思则头涔涔眩纵强执笔亦荒缪衰飒不成语故谓不若尽谢絶始静养耳尔乃西蜀大中丞明厓张公奉命来巡抚江南吾松适有倭冦之惊始自予归之年即充斥中更三四抚臣开秉节钺征调兵饷未能扫荡民罹荼毒不可胜纪明厓公自筮仕负才畧昔叅淮阳平冦有功爰以上下推择镇抚江南専讨冦之任公来祈祈不亟不徐镇定整顿经畧所至改观易听人心竦动山川变色公有母太夫人李氏随养官所公孝心切至自姑苏迎来云间九月廿三日夫人诞辰于是寿六十八矣明厓即官署称觞为寿而吾郡守郢城黎侯来乞予言为公祝寿之助予言是非予所堪而兹则有不容已者昔公大父毅斋先生实与予同举进士予于明厓有世讲谊则于夫人之寿固当有以相之而可以例却耶猗嗟夫人之寿不有固然者哉寿本于天为言犹受若为天之所授夫人之受于天者宁可一二数也辛未讵今四十余年矣我思毅斋宛然在目恂恂诚悃君子长者有徳人也而仕止南康郡守年仅六十有一位不称才寿不满徳明厓父石溪积学谨行仅一举于乡不及仕而卒则张氏父子之食报未尽者不并萃于太夫人哉予闻徳莫厚于活人功莫大于弭乱今冦暴甚矣师乆不竞上下謷謷如在膏火明厓公从容展布绥怀捍御徳惠既敷武事丕振内宁外弭未及一岁羣凶消伏元恶授首党与肃清人乐更生此功此徳不本于太夫人而谁不有太夫人宁有明厓吾人之祝颂何啻万口一辞也吾又闻夫人秉性贞淑弱龄守志安贫苦节训课明厓拳拳诗礼忠义之教规范严肃妇道母仪征古淑媛与孟陶之母无愧焉懿行若此即非先世遗休与明厓之功徳寿岂为夫人靳哉然即明厓今日之事而夫人之寿固可豫必明厓受命専征文武之才唯谈笑间耳而虑恐不堪实兢兢焉情爱莫切母子夫人见子朝夕忧勤中心宁能释然也哉今冦平矣上下安恬千钧之负一旦而释大慰上下之望勲名既崇位望益重去忧为喜脱险就夷可以承欢夫人之侧于于衎衎而夫人之情不有大乐者乎乐则康康斯寿矣是则冦之平非天之所以与夫人之寿而成就明厓公之孝哉昔诗颂淮夷之功而本于天锡归诸寿母公以平冦功成适当夫人降诞岂偶然也岂偶然也予方俛仰今昔有感于公之世徳发自悠逺而黎侯为公乞言意甚恳侯又为予丁未所举士不得辞故为此说以授侯曰是可以为夫人寿筵献矣

　　文简集巻二十九

　　●钦定四库全书

　　文简集巻三十

　　（明）孙承恩 撰

　　○序

　　会试录序

　　嘉靖二十有六载是为丁未天子朝羣后来万邦万邦之士与计偕者四千三百人有竒景附阙下愿为帝臣求试于有司春二月礼部尚书臣费某侍郎臣许某臣崔某以闻上命学士臣某臣某往主试事同考则侍读臣某编修臣某臣某臣某臣某检讨臣某臣某臣某都给事中臣某臣某右给事中臣某署郎中臣某主事臣某监试则御史臣某臣某暨诸执事咸慎简以充臣等肃将明命矢心勤事三试之仰遵宸断取中式者三百人故事有録录其氏名及其文之可传者以献臣某谨序其端臣海隅侧陋遭逢圣明备位官长不能竭忠殚力报塞万分之一夙夜兢惕私心惓惓图惟荐贤举能仿古人臣事君以人之义乃今躬亲其任臣幸甚幸甚先是嘉靖辛卯臣尝典试南畿后六年典试京畿获覩文于两都人士及兹大合天下士试之获尽观四方之文殊状异态隋珠和璧竞爽并耀谠论嘉猷层见迭出究天人之原恢皇王之绪明道徳之归探性情之秘文有经纬之方武有戡定之畧错综六艺挥霍百家若覧职贡方物毕陈筐篚稠迭玉帛纷错若阅舆图都邑具列名山大川棊布星罗昭然指掌也天下之大观备矣臣观万国之朝会也分封而别壤殊途而异辙及其戾止不敢后先者大一统也羣士之敷言也人殊其才性异其尚及其合并莫敢异致者会皇极也同文同轨之治猗欤盛哉臣惟天下之生乆矣宇宙贞元之会唐虞三代以来仅仅可数也是故至治之世不可屡值明圣之主能几遇哉我太祖髙皇帝应天受命首出庻物而有天下正乾坤之大统昭日月之重明丰功伟烈超出千古圣子神孙绳绳继继百八十年于兹矣我皇上天纵圣神诞膺寳歴深仁厚泽丕冐遐迩际天所覆极地所载莫不颙颙然向风承徳一统之治皇极之行愈隆愈盛固其所哉然则士生今日岂非千载而一时也夫太平之业以人而致亦以人而守国家求贤是急登进诸士将何为也臣用敢告曰祖宗丰芑作养之仁皇上礼乐陶镕之化诸士渐被乆矣兹当脱迹岩穴感奋风云致身之始其将何居夫士莫先尚志而审所效法臣闻虞有九官周有十人皆圣贤之选也诸士能绍其芳躅矣乎诸士实生虞周之时非是则何式主司非是亦莫敢以告先资自献诸士则既已自许矣许而弗克终主司者之所惧也诸士念哉为人臣而享有禄位邦家之基生民之命社稷之寄诸士与有闗矣无负尔所学无忝尔所举无弃尔今日之言慎乃恒徳敬尔官守陈力宣猷以弼至治衍宗社亿万年无疆之休主司有厚望焉诸生尚其懋修徳业学底大醇（缺十六行）者后先相望何其盛哉而曷见其有南北之限也方今皇上懋昭文德礼乐教化风行海流鼔舞造就之下其争自濯磨者孰非彬彬之士而尚可拘拘以地言耶臣观诸士子之文而得之矣其涵养之厚志向之正造诣之深器识之伟所谓魁梧博大雄俊卓絶者莫不具见焉则所以匹休前哲为天下之才者不在诸士子耶而又曷敢以一偏者诬之也虽然才之在南北固无弗同也而有弗同者系乎人全弗全耳才之在南北固无弗全也而有弗全者系乎人尽弗尽耳知其在我者之本全也扩而尽之则南北之才可以大同否则自限于一偏斯其不免于异矣然则君子之于才也其亦无弗尽而自限也哉仰惟国家设科臣等滥承任使期得全才以为上用也故论南北之才而因以朂诸士焉

　　顺天府乡试录后序

　　皇上御极之十六年是为嘉靖丁酉秋八月顺天府举乡试之典上命侍讲学士臣某往主文柄既取士如式刻其文以献臣某当叙于末简则申一言以告多士曰国家建立庠序羣俊髦之士于其内而俾之学夫学何学也君子大人之学明徳新民之事也斯学也唐虞三代君臣之所以致治孔子孟子之所以垂训国家之所以俾吾肄焉以致用于天下而我之所以将为天下用也诸士子平时之所从事者非是乎臣闻之记有曰君子有三患有五耻三患云者未闻也患弗闻闻矣患弗学学矣患弗行夫道以闻而知弗闻胡知以学而能弗学胡能以行而至弗行胡至是故君子以为患也然臣于诸士则固知其免三患矣观于其文莫不深造极诣于所以修已治人者言之切焉说之详焉见之的焉弗闻弗学而有是乎臣所未知者行弗行耳夫所谓行者固非俟达而后行也然穷养所以为达施独善弗若兼善为大而况国家之所以望士也诸士子其能行乎古之人道成而弗获用者岂胜数也今诸士幸际昌辰录于有司将见用于上人益将责汝以行矣则于斯患也患方甚焉诸士子其能知以为患乎乃若所谓五耻者耻生于患患而能无患斯可以免耻矣是故闻矣学矣行而至矣夫既行矣则居厥位必能建厥议必能举厥事必能称厥职必能绥厥民必能懋厥绩是皆以今日能行与否占之故曰患而能无患斯可以免耻矣患弗免于今耻曷免于后耶夫患而求无患其患也岂徒言说尔矣葢必有修为践履之实诸士子允若是乎异时有官守言责之寄将遂能免厥耻乎臣不佞实有望焉乃若弗患斯患弗耻则耻岂惟则然汝弗患人将汝患汝弗耻人将汝耻而况臣实有以人事君之责则于诸士不尤有所系乎是故不能不为谆谆告也

　　使交纪行稿序

　　嘉靖改元壬午今天子即位当诏谕裔夷承恩承乏词林与给事俞君崇礼实奉命使交南先是传闻其国多事道梗比至近境则闻构兵方殷其王已没其世子亦播越海上不果入未几崇礼且物故具疏得请暂辍复便道过家先以是岁秋八月行比归往返凡八阅月途中履歴随意以小诗纪之与凡感懐酬赠之作共得古近体若干首故文败楮猥杂细书纷积箧笥中家居无事复为检出不忍遽毁弃择稍可诵者共百五十章命儿辈录而为帙时一展览以无忘兹役嗟夫昔人以衔天子命使絶域为荣予惟浅薄莫克胜任又适值交中之变恐弗善厥事以辱我天子宠命故辞多惧又孱躯逺去亲侧屺岵之悲人情所不能免者故辞多忧思与夫履险阻览风俗触事感心故多哀伤慨叹而凡登眺游观之适十无二三焉此予诗之犬畧也览者弗是之谅或咎予不能彰显光宠顾咨嗟愁苦如畸穷旅人之为者为弗宜则亦过矣

　　韩文考异叙

　　斯文自六经以后莫古于秦汉至晋宋至六朝则靡矣昌黎氏独起而振之雅健闳深凛然足以镇浮薄而矫侈靡而于此道之大本大原固亦尝涉其涯涘而得其梗槩葢征诸六经无甚背焉者论者以之配孟轲氏固为少褒然其振裒起废之功葢亦伟矣夫好古之士多尊崇而笃信之者岂独以其文辞之妙而已哉但传世既逺中间奥文竒字每为注释者之所妄易为学者误多矣紫阳夫子以豪杰之才卓出千古之见于羣圣人之经既已殚厥心思而尽发其奥义而谓六经以下莫善于韩氏之作病夫妄易者之误后学也乃悉取杭蜀闽三本较其异同而多所更定其于方氏之说辨正尤多葢方氏习尚竒僻彼徒以文莫竒于韩故常以已意逆之移易其偏旁支离其句读甚至倍理者亦不之顾不知韩文之所为不可及者固不専在于竒而彼顚倒其言辞崛强其文势又不足以谓之竒乎此固紫阳夫子之所病也而考异之作其有功于韩也大矣今韩集人诵家传纂组之士肆口而谈涉笔而书者不知其几也而能闯其堂室者有其人乎呜呼文从字顺各识其职作文之大旨昌黎固已言之详矣而曷尝秘于人耶固弗察焉耳矣因序重刻而并以是告吾党之学韩者

　　重刋文公乡约序

　　郡伯内江喻先生之治松也日求所以裕民者劳心焦思勉焉若弗及也欿然其未足也衋然如有伤也呜呼其拳拳为民之念天实临之间示走以文公乡约一帙曰此先生所以导民俗以归于厚者予不佞无以称师帅之职兹欲刻是书以教吾民也信能行之浇漓之俗一变而之厚吾之心其少慰矣乎子以为何如走也窃闻之禁民为不善善也非善之善也化不善使为善善也善之善也吏习盛而儒者之效不白于世先王之法意泯灭殆尽是故耽冥沉酣睢盱恣肆付民事于罔知者固不暇论而其能尽心者则又不过汲汲于簿书期会之间谳鞫讯断之际惟禁戒是严惟刑罚是峻强察自用以邀誉于上下则已为良有司矣而何以教为居今之世而有事于教者孰不笑其迂且无用耶夫其所以笑其迂且无用者以民不易教也呜呼天下岂有终不可教之民哉未尝教之而即谓民弗率教此则厚诬吾民之甚而先生之所弗取也走昔尝侍先生议论之末而因以求其政未尝不严且明也而一以寛厚爱人为本所谓惨刻峻厉者咸无取焉葢儒者之政也是书既行诚使如先生所言风移俗易庶几复见先王治化之盛而彼呫呫然笑以为迂者无所容其喙则岂惟一郡是赖将于我国家实有助焉虽然昔子朱子之修是编也亦尝虑其难行矣葢常情可与乐成而不可与图始呜呼此则在我二三父老相与倡率之而走也及今病废家居亦敢不偕我同志敬劝相之以副先生盛意哉

　　华亭县志序

　　华亭志志邑事也华亭为松附郭邑志所志者郡志尽矣而复志此者遵制也正徳庚辰冬十月有命征天下郡志邑为制无得相附籍而华亭故以附郡无志江右聂君豹以名进士来宰兹邑视篆甫二月闻命祗惧则首以今郡守汝南孔侯辅命来询予予适治任北上无以副也乃属邑庠弟子员金子廷桂沈子东洎儒士顾子曦三阅月告成凡若干巻予得而读之大率即郡志録其事之系邑者而近事则颇续入耳然伦从类合甚便检阅亦无害其独为华亭志也君于是欲得予叙其首不可复辞则告于君曰志之为体重矣昔者成周之制职方所司外史所掌详且备矣两汉亦有可稽焉唐宋舆地图经三年或闰年一修上之舆地图经固亦志也夫其屡修屡上者岂特为具文哉郡志修且八年矣兹非其时欤夫华亭固天下壮邑也而濒岁荐饥民困滋甚呜呼前之郡志秉笔君子固已隠忧而是叹矣而况今日哉以一邑槩天下可悉也圣朝欲知生民休戚则志之征也而岂徒欤休养煦泽以施因时之政将必于是赖而且有所责成矣且邑附郡则在郡犹在邑也然为志且不得相附籍而况于治谓容有可诿耶承上徳意以施因时之政非聂君之责而谁责君其勉矣圣朝且将据是以验君他日之治绩也已君以予言为然俾遂録以为序

　　菊谱序

　　范石湖谱其所植菊三十六种谓东阳好事者家多至七十余惜未尽得刘家谱三十五史正志二十七（阙）为哉但业已有者不可废故具列之以贻老圃俾谨守焉而复书此庶见者知予非溺意于物如苏长公所病也

　　张东海先生诗集序

　　诗不可徒作也昔者圣人之叙诗也自非厚人伦禆风教存劝戒示得失者輙斥弗録葢冺焉无闻者不知几倍所存矣后之作者又何浩瀚不可殚纪哉夫三百篇逺矣不可几矣然必不背孔氏之意而后可自附于诗骚人墨客所以流连自放于禽鱼花竹之间以寓其欢欣悲戚之意非不工且丽也而三百篇之旨希矣甚则又有为淫亵燕昵之语则凡端人正士讳且羞之而谓不见斥于孔氏之门无有也东海先生诗名满天下兴之所到不假雕琢而气昌辞伟寓意正大所谓厚人伦禆风教存劝戒示得失往往具见其于淫昵之辞无及焉庶几所谓不背孔子之意者乎至其所以自信不愧不怍者则十每四五呜呼先生之于诗信非徒作者也夫作诗本无法有之自后世始専门之论曰兴欲其逺故为渺漠汗漫如醉梦人语曰意欲其深故诡匿如商度隠语使人读之卒不可晓二者为诗家要旨流连自放而于其大旨则忽焉竭精弊神卒背孔氏之教先生之诗何尝不深且逺也而其所自得者岂徒拘拘惟是哉先生平生作甚富而不甚靳惜故多散逸其仲子都諌君辑録仅是然诸体班班具矣都諌恐乆亦并亡也欲梓刻之属予引一言于首輙敢僣论如此或曰诗本人情性大率与其人类考之诸名家之诗可见先生为人髙迈旷达故其诗多超逸明爽雅负志操故其诗多慷慨自许或曰昔苏长公读涪翁诗谓如见鲁仲连李太白令人不敢复论鄙事先生之诗脱出尘嚣此语若为先生发是三家者之言虽不足尽先生之诗之大而要非无所见者并附于后

　　集古像序

　　予既辑古圣贤刻本像一册顾戴氏所画帝王像四十七幅者虽未真戴笔而冩染甚佳予爱之适南昌黄生子才至黄以传神游吴越予谓其可办此也因命临冩而益以所无者十一人戴本有闽王李后主嵬琐不足録司马懿梁昭明黜不使与汉髙祖宋仁理宗之疑似者悉以石本更定之浃旬而毕亦颇足观黄生谓予曰请得全册悉绘之予欣然诺或曰古人逺矣其色之缁晳妍媸何所证据今乃欲以己意为之不几于亵乎予谓周孔大圣颜孟大贤其肖貌在天下者固万代瞻仰大儒如周程张朱名臣如诸葛韩范髙士如严陵彭泽以至才贤如李杜韩苏忠节如文山武穆皆有遗像留传人间人所饫见余则不免惟画者之意为之而固无害于景仰之心何亵也乃亟命黄生从事又二旬成则神采溢出俨然如见胜刻本逺矣数多于旧者九予益之葢尝入维扬而谒盘古之塜游吴会而仰泰伯季札之髙风与吴公子游之贤经檇李登胥山而思伍贠霍光之忠出淮阴访吴兴而伤韩信李徳裕之有功无罪至乌蛮滩而叹马伏波之勋烈过梅闗而瞻张曲江之风度谓是亦不可缺者乃追忆其庙貌肖入之又读李忠定集陈龙川集而得伯纪同甫之像一钦其忠谠一赏其才气亦附焉不更益未备者缺其所缺无所因也而不遂为搜揽者势不能也不去其可畧者存其所存不忍废也而不推以及其可及者谓是固可已也区区纂辑之意葢如此

　　阳翁奏谢录序

　　奏谢録何为者阁老阳翁先生自录其奏谢语也奏谢已矣而复自录之者昭宠遇也既成帙将付之梓间出以示某某得而读之作而叹曰美哉沨沨乎不徒言也予于是有以见圣明知人之哲焉有以见圣明待大臣之礼焉有以见翁事上之敬焉有以见翁感徳之诚焉翁早入翰苑侍经筵日讲为大宗伯司礼乐暨叅大政忠诚懋着诞被圣明眷知委任隆重是故酬劳锡美宠赉频承日益优渥翁感知遇每于拜受随事奏谢莫不敬慎祗抑吐露备见悃诚其君臣上下一徳孚契者如此夫骈俪虽非文章之至而古人多有施于君上陆宣公敷陈治道明扬典则于斯为盛自夫眩竒侈博德以事赘砌辏胜而意脉微纂组工而本质丧虽韩柳犹未能尽去时敝至欧苏曽王叙事浑成纡徐委曲斯为大家数语阳翁于兹其亦有得于四子者乎故奏谢诸篇上足以昭君休下足以摅臣臆有浑厚博大之风鲜浮靡浚削之意叅之古集无媿焉孔子曰辞达而已兹非然欤是宜刻以为后人式乃若翁前后建白贲饰皇猷谠论嘉谋与他髙文大作体裁备具风雅错见炳朗辉烨自有全集兹特其一端云

　　方齿録序

　　两京洎诸藩士之登名贤书者复有私录制往往殊焉方齿录者辛卯应天同榜诸君子所刻也分方以列名随方以序齿有字焉有号焉及其父母焉及其配焉及其昆弟焉及其子焉及其里居焉何详且备也详且备者厚之也是故由身以上则为叙年雅由身以下则为缔世讲及配及昆弟及里居无非敦契谊申乆要厚之至也毅斋孙子曰是岁也予实与蜀郡虚山学士席公主试事道出淮泗之间而得异兆有巨鲤跃入予舟予骇且喜曰兹行也其有名士入吾网罗以副吾之所求矣乎及竣事则一百三十五人者固皆魁伟宏博之器颕敏特达之才一时誉髦士也逮上礼闱由壬辰及今凡六举而获荐者几五十人则固已盛矣而有沈子坤者辛丑魁天下有吴子情者甲辰传胪三人有李子春芳者丁未复魁天下前是无有也不尤异哉获鲤之兆斯其验矣嗟夫予以浅薄于诸君子无笔砚之雅声问之及徒以场屋三试之文而偶获识拔乃诸君子不负予之所举黾勉不懈率克自奋而三子者皆振迅于十数年之后雄鸣髙举使天下称是科得人而予滥有藻鉴之誉岂非予之庆幸哉继自今出处固有迟速之数而其用志要当无殊庸讵知不尚有几人如五十人者乎又庸讵知不更有如三子者乎则予之庆幸又何如也抑又有以告诸君子夫由黉校而荐诸乡荣矣荐于乡而举于礼闱益荣矣举礼闱而至于获大魁斯又益荣矣而甲科之外不犹更有大荣者乎乃若策勲砥行伟然以徳业名天下垂后世嫓美于古人斯则为荣之大而岂非诸君子之事哉愿相与勉焉能无负斯语则予之庆幸又当何如也庸谂于诸君子刻为方齿录序

　　同年录序

　　同年录者录士人同荐于乡者之氏名也士荐于乡夫既有録矣而复録此者本厚也嘉靖丁酉之歳予与学士四明姚明山主北畿乡试未几诸中式之士葺有斯录欲予二人各系一言逮兹十余稔矣于是诸士凡四上礼闱而获隽者致五十余人咸以是科得人为盛乃今五十一人之仕于朝者复屡申前请予惟古云同年有昆弟之义夫萃异姓于一时何谓昆弟也而致其义欲如昆弟则兹录之为也是故乡录惟其名私录惟其齿齿同者叙其月月同者叙其日合而观之长幼秩秩则百三十五人者真昆弟若矣匪直是也具地具业即乡录也具世具行即殿录也不厌其重复不嫌其赘琐而着其号列其子则又二录之所无者必欲申郑重恳到之意凡可以维持而系属而聨络俾无至于忽忘者无不用其志虑逺而谋悉谊笃而情真将俾家藏而世讲焉兹录之用意不其厚哉嗟夫歳月易迈回首往事如昨日明山既已下世而一时同榜之人自今观之何其不齐也夫其不齐者所遇异也出处迟速不能以一律兹其升沉之为异而以昆弟视之则宁有异哉独念诸君子以甲科致身将树绩于明时而拳拳往昔录叙之请乆而益勤推是心也则居常而欵昵暌阻而讯问喜有庆哀有吊徳相劝也业相赞也过相规也进相引也至于拯危而扶艰存孤而恤寡一开巻之际葢有惕乎其若伤油然不能以自已者夫是之谓昆弟也必如是而后不虚乎兹録也乃或泛然漠然犹不免于忽忘若途人之相视则是举无乃具文乎诸君子之志孤矣

　　丁未同年齿录序

　　嘉靖丁未会试同登诸君子刻叙齿录成谓予于是科有场屋之雅求一言弁诸首丁未距今于是五阅岁矣而诸君子不忘于是举也予因叹曰诸君子之用心不其厚哉夫同年有弟兄之义尚矣然试录之刻惟以名次为叙而弗论其齿则少长错置谓之弟兄也弗协兹诸君子所以惓惓于齿之叙也惟齿之叙则长长而少少真弟兄然诸君子之用心一何厚哉虽然诸君子岂直于一录之间少长之叙弗舛也吾推诸君子之意岂不欲同登三百人者于仕进也同一亨达而无一蹇踬同一优裕而无一屯剥同一焯显而无一黯闇同一福履而无一困阨同一子孙其昌而无有衰替同一存心之厚而无有自处于薄者乎吾意诸君子之心其相爱有如是也虽然诸君子之用心固然然有不能以同者则有一致同之道诸君子其欲闻乎是故有可以自尽以求同者有不可以必同者先其可以同而后冀其不可同吾不知卒之同否何如也今夫诸君子俱有官守言责矣虽崇卑大小内外逺近不齐而莫不有人臣之义是则所以自尽以求同者故事君也而忠贞同受事也而勤励同从政也而公正同临民也而仁爱同持已也而清介同患难也而节操同交与也而道义同同一厚而不敢自处于薄同一慎而不敢自絶于天天者理而已钦崇允迪夫然后心尽于我声闻于上自天佑之吉无不利而诸君子所愿同而不可必者将或有可冀乎如是则诸君子之愿其少慰矣岂惟则然上而圣明所以简拔诸君子之意亦将在是而区区与诸君子有一日相从之雅其义可知矣乃或有宅心颇僻违道戾常自异于众甚则败名丧节甘置其身于不韪即何以言同于人而人亦孰肯与之同哉呜呼礼贵始进终身为同诸君子既同于始矣而卒之乃至有不敢与人同与为人之摈弃不愿同则其人何如哉或又有以禄位为轩轾则亦浅之为丈夫者诸君子不尔也无亦过为之虑则斯録其有深意矣乎乃若予者浅拙疎庸缪以齿先诸君子一日顾碌碌靡有称闻今齿日向迈诚不能与诸君子共驰骛于事功则亦将请老明农洁身而退求尽出处之义以无忝诸君子所推先葢乆有志焉而未知何如也因叙是录而并及予私诸君子其谅我乎

　　顾文僖公文集序

　　东江先生文僖顾公集四十二巻卒后其季子国子生天秩并冡孙处州府同知应阳所刻也间问序于予予受而读之既则谂之曰孟轲氏谓尚友者当并论其世予与公生相先后且有葭莩之谊无俟论世然论人必先于其大斯集也读之者当无论其制作而要当先识其大也予尝怪欧阳永叔以文章为一代宗工然其自道乃谓政事为先而文学若在所后其言曰文学止于润身政事可以及物斯言也予窃惑焉昔者圣人教人无一偏之务体用合一者固吾儒之学也故曰明体适用体用不可岐而二也审矣四科之目因其才性所近而成就异故各举其所重者言自今观之圣人之所教与羣贤之所学可具见也由求游夏言论风旨固在岂由求絶无文学而游夏絶无政事乎嗟乎可与语礼乐者必其思通乎性命识达乎天人此文学也而实施于政可与语经济者必其才兼乎今古量包乎宇宙此政事也而实本于学兹非合一之道而奚其不相为用不相为用则其所谓文学政事亦何足取而岂通儒大贤之事也故具大学术者斯有大经济有大经济者必本于大学术如是而后可以擅名于一代也吾观永叔之言固尔而要其事业所就则固尝秉钧轴践台鼎相业焯炜并配范韩而文章之着超唐拟汉文章政事比隆并盛则又何可以其言为据而于二者轩轾耶惟东江先生早岁力学有志圣人之道其于文章追古作者亦将学为今之欧阳子也予不佞窃玩其文固知公学之试其大凡其应酬纂述唫咏篇章有闗民情世用无不说之明而思之悉图议政本阐发大猷向使其得柄用则华国经邦必将尽行所学而惜乎弗究其志不得如欧阳子之得叅理弘化以润色太平此则若有遗憾耳然公之文经济具焉可以兴道致治于当年垂法示训于后世彪炳烜赫昭掲于天壤也决矣是则吾之所以论公之大至于文词篇什追古作而无媿者则固公之余事而不俟言也嗟嗟东江生也志在经世则其于世道之治乱民生之休戚所以酌古而施于今者固已剂量于胸中迩岁倭夷冦乱凭陵上国涂炭生民歴三载犹未巳使公而在目覩时艰必将流涕痛哭即古之安攘者运筹策以赞助当道一解吾民之阨乎而惜也九原莫作矣抚事怀贤其能无怅然也耶此予之所以论公者并在于是而区区之制作诚不足为公覼缕也请以是序公之集何如

　　别驾吴公一斋先生诗集序

　　江西抚州别驾吴公一斋先生毅斋子承恩舅氏也赋性鲠直而刚世以医为业多活人功至先生家值困乏先生力贫苦学读书无间寒暑夏月夜读纳足瓮中辟蚊用力甚勤业乃成就以葩经中乡试登成化丙戌罗伦榜进士先生学既晩成仕亦艰得而赋性始卒不变初仕为任县尹转滕县升擢漳州转抚州别驾惟其伉直故多获戾虽处上官亦无阿顺意以是弗及显大龃龉弗遂竟拂袖归居乡余十五年一以径直行语人多忠告语然面折人过不少恕至面颈发赤不顾虽达官大人亦弗多让或闻有司有悖政輙贻书质之由是刚直之名益着而人多不堪然又谅其心之无他故亦不得少疵也先生练达世故仕既偃蹇弗获尽用归来分委诸子以田业御家苦严每闻嗃嗃声以故子妇俱严惮勤作业而诸子力农者俱皆谨饬不敢有诐行日与其故人饮酒赋诗为乐其所倡和若遇太仆顾以正甚莫逆先生能饮多不乱承恩常侍侧见其酒酣兴发輙口占为诗尝慕白少傅与皮陆二家之体故率口任意不事雕镌而刚直之气自在尝曰诗道性情吾亦道吾性情耳可拘拘效人哉先生五子四女孙甥二十余人享年八十有四始卒矫矫矍铄一强毅人也予昔垂髫随先君子官南都先生以公务至于先君旧交契谊见予輙怜爱旋予顶曰佳儿也教之可成吾有女终当婚汝即予亡室吴夫人也先生惟一子焕绍家学为学职仕亦弗振呜呼先生没矣蚤歳荷奬识许婚配予昔两上春官弗利先生曰此步决不可少吾仕不通显而幸免挫辱者赖有此耳然观子器识固当逺至惟勉之拳拳教爱予如此此恩何可忘也因循未有以报念先生制作恐遂湮没先生虽无心于传而传乃后人之责乃与内弟焕搜葺得五七言律诗并古诗若干首授焕子婿少叅顾中立畧为校正刻梓以传少致区区后之论世者知前辈有刚直如一斋先生其人将必有赖则是集何可少哉

　　刻三先生诗集序

　　朱泾为华亭巨镇多好古博雅之士有以诗擅名者三人一为王鹤坡氏名良佐一为戚龙渊氏名韶一为张一桂氏名冕鹤坡尝志进取有声场屋举于乡仅歴学职至县令至龙渊终于韦布一桂少游胶庠而多病弗果卒业三人者皆以歌诗相颉颃而各有所尚说者谓鹤坡雅志髙古故好为斩絶刻削庸腐语淘洗殆尽龙渊意气豪迈故其诗超逸跌宕一桂偃然退修故其诗冲澹古雅三人者之诗大都如此予自弱冠即已熟三人之名而向慕之鹤坡与予有葭莩之雅独予厚尝编其集八帙畀予而一桂亦尝手録其诗歌二百余篇寄予都下二翁俱意有所属龙渊虽稍疎亦尝两赋诗送予北上今三翁之墓俱有宿草矣而其后颇不振力未能刻又顷遭冦乱恐遂致湮没念之怆然乃就予昔所得者粗为选择鹤坡作颇多不能尽刻而龙渊之作亦就其子文昌乞得数百首并刻之以附古人挂剑之义命曰三先生集云毅斋子曰古云诗能穷人又有谓非诗能穷人惟穷者则工斯言颇有槩于予心三百篇诗之凖也岂皆穷者之词哉风雅颂并列而惟慰劳悼恤怨刺感愤之语尤能动人若唐人诗之工者亦多迁戍下第离别逺行之什故曰欢愉之词难工而穷苦之词易好有唐诗人类非得志于时李杜郊岛穷人之最达而能诗者指不一二屈惟穷乃工岂非然哉三人者皆弗遇于时故以吟咏发舒其抑郁有感有愤有怨有刺有悼有讽极其思致镌肝镂心闯诗家之阃阈三人者即少自丰裕当未至是也穷而后工不于三翁益征哉虽然诗本性情而发于才才也者天之所以付我不可强也非穷之所能限也李杜穷同于郊岛而其才之宏阔郊岛所不得同也故李之作为豪逸杜之作为浑雄郊岛所无也故曰郊寒岛痩噢咿慽蹙専于穷也三翁者穷以没齿而穷不能限其才故其昌气伟辞时或发露葢鹤坡龙渊为尤龙得李之放鹤得杜之苍张虽少劣而歌行诸篇亦颇得白傅之赡非郊岛辈之一于穷也然则三翁诗何可以弗传哉予故刻之以永其传焉

　　石刻十四骏马图序

　　易曰地用莫如马利乘致逺莫过于马垧野騋牝诗人郑重则马之为世用大矣然凡马犹易得而难得善马汉武帝欲得大宛善马劳师经年而后得善马三则难不难耶杜子美诗有云当时四十万疋马识者叹其才尽下四十万疋而无一良信乎难矣夫古之善马今既莫覩特见于赞咏图画昔支道林有爱马癖曰喜其神骏岂善马必神骏而神骏斯为善马耶后之欲覩古之善马者亦于支公所谓神骏者想象耳今世所传周穆王八骏图皆竒形诡状畧不似马世逺莫可考证曹覇韩干皆以画马擅名古今今亦少见近世赵松雪画马亦入能品尽得神骏世以是寳之比有惠予宋石门氏所画十四骏图宋方以画名吴中今亦未敢即拟之赵而笔力之劲健气象之轩腾虽有驯猛之殊而皆彷佛所谓神骏者予爱之因各缀数言为赞咏自汉天马歌后代有作者李太白拟歌天马固已称雄杜苏二公或歌或赞或颂铿金戛石评者谓其妙絶声动宫商予何为者哉聊乘经史之暇漫成无益之戏耳因倩工锲石摹搨装潢之以贻好事备闲中清玩之一种云

　　文简集巻三十

　　●钦定四库全书

　　文简集巻三十一

　　（明）孙承恩 撰

　　○碑记

　　奉勅撰甲辰进士题名记

　　嘉靖二十三年是为甲辰之岁礼部以会试中式士进于大廷皇上亲降策问赐秦鸣雷等三百二十人及第出身有差余诸恩赍率行如例独立石题名太学尚缺今岁庚戌复当开科举行随以宼警少稽及是大学士臣严嵩等幷以为请上诏臣承恩追为之记臣自惟浅薄谬荷宠荣无以仰称明旨为惧念是科尝备员提调躬逢盛典亲闻制辞询诸士以捍御之道乃今被命因窃伏叹曰盛哉皇上之心何见之豫虑之逺而图治之切也夫疆埸之有外患自古为尔虽盛世不能免而惟盛世斯有以待之是故不以无事忘有事恒以有事视无事兢兢焉谨吾内治是所以待之者当甲辰之岁国家治平海宇宁谧虽间有边隅小警随以清肃而重轸皇衷惓惓四郊之虑谋所以长治乆安者书曰儆戒无虞又曰无怠无荒四夷来王皇上之心不与书之所云合辙乎夫君道主始臣道代终皇上夙夜勤励思为国御患者至矣则所以赞佐辅翊以臻来王之盛者非臣下责哉诸士以始进无帷幄谟谋之素而首咨以国家大议诚欲得俊杰可以神庙算任干城将命以官守诸士固俊杰则既有是责矣语曰太平非一士之略今日奠安中夏攘除欃枪不有共济何以哉昔在虞周三苖负固必以皋陶明刑神禹征伐伯益赞议前后夹辅而有苖始格玁狁荆蛮有文武之吉甫显允之方叔内而申伯外而仲山甫召虎群贤彚征百职具举是以克奏中兴之绩今尔诸士委质効用共勤王家书之左右有民宣力四方诗之疏附先后奔走御侮皆诸士事也上视虞周之盛宁可令昔人专美哉仰体圣心永佩圣训其何以对扬王休万一乎呜呼自甲辰来又七阅岁矣而侵轶之事复见于昨臣是以仰叹皇上豫见逺虑图治之切斯为大圣人之智而臣下之赞佐辅翊者亦可以自省矣秪今皇赫斯怒振扬威武整齐戎事董正帅臣戒饬百司感召之下遐迩倾竦策勋懋烈俊杰以之龙兴云从君倡臣和百尔有位其亦乘时奋励惟新之图以赞大业于无疆哉臣不佞谨为记以告

　　拟重修诸葛武侯祠记（院课）

　　武侯祠在某处创在某时歴岁滋久风雨摧败神将无依守臣某君始复修治之经用量制鸠徒会材以某月某日肇事某月某日落成门庑严肃庭室完好丹黝维餙像设孔严蠲吉从事牲醴洁丰神用歆享民庻翕恱某以古者作事必有记遂来谒予文辞不获则作而叹曰呜呼忠义者天地之正气也其所以贯彻人心而流行宇宙者宁有一时之息哉自古豪杰之士其精诚恳切固有以薄云天而贯金石至其身既没而遗烈在人照耀辉映虽久不泯而景行仰止者遐思慨想俨然如见其人焉是岂偶然之故哉盖其贯彻流行者千古一日旷世而相感自有所不容已尔汉自桓灵以后王室板荡奸雄僣窃天下大势十去七八不归于操必并于权耳而武侯﨑岖从先主矢石间左支右撑艰闗立国继相幼主勤劳靡宁欲绵垂絶之绪而复先君之命故五月渡泸身弗遑恤鞠躬尽瘁有死无二其耿耿一念诚可以对越在天之灵凛孤忠于一时昭大义于万世岂非天地之正气浩然而常存者乎今夫平居闻一善亦必击节叹赏甚则毛髪为之森竦何者其心固有所激耳况如侯之英风义烈万世如生其正大光明之气象与秋霜烈日争严伟然三代之佐者其又乌可忘邪而所以然者则固不俟夫勉强矫揉也然则是气之贯彻流行其果有息乎否邪夫家国之所赖藉以为长治久安者亦惟有是存焉耳考之徃古其治乱盛衰靡不由是盖天地之气有正有邪其贯彻流行者虽未尝息而其间亦或有邪沴之气有时而奸之则奸权谀佞连踵而起而祸乱之所由兴也则夫有国家者其可不因人心之自然而益加之意乎肆惟我国家申厥彛训凡先民之忠义也必祀所以致崇报之礼示激劝之意其典亦重矣然世固有剿民财以事淫邪为徼福计而某独能仰承德意既有以验夫正气之有所寄而又以励为臣之节奋乎千百世之下皆欲比肩于斯人扬耿光洪大业笃匪躬之诚以劢相我国家则斯役也不其伟哉既述其事以归之而复为迎享送神诗一章俾祀侯之时则歌以侑云
　　奉珎兮进斚伐鼓兮堂下庙翼翼兮余趋神剡剡兮来驾神之来兮千骑随风萧萧兮吹满旗望羽扇兮云中俨八阵兮纷披杂蕉黄兮丹荔撷杜蘅兮兰芷瞻卧龙兮矫矫歆明禋兮鉴止歌梁甫兮诵出师表侯心兮起遐思神假乐兮忻听之神不忻兮我心悲我心悲兮神欲去驾云軿兮遐举髙莫即兮杳难追遥极目兮自延伫灵之闗兮嵯峨湘之水兮横波耿忠义兮如见如不涸兮不磨千秋兮一日我人兮谓侯是式聿祀事兮有常庶激报兮无斁

　　重修汉寿亭侯庙碑

　　世常不乏乎才智之士而忠义之士乃不恒有夫所谓才智者自效一职集一事皆无媿于才智之名稍知自勉者皆能之至于忠义者立天下之大节负天下之大义守天下之大防自非根于天性而见道明者尠克全尽极其功可以厉人心裨世教植人纪扶天常是岂区区以才智名者可同日语哉求其人于光岳气分之后殆麟角鳯毛然此世之所贵所以不在彼而在此也余观汉寿亭侯闗羽佐先主﨑岖立国当是之时曹操以奸雄之资睥睨神器而先主言地不若操之广言兵不若操之雄言财不若操之富天下惟知有操而已计强弱为去就者固知所择而侯委身先主之死靡他操固尝爱其勇欲留之竟弗可得观其拒张辽之言则其心事诚可以鉴天地而质诸鬼神者所谓忠义之士非耶故即侯之才智而论则亦未尝有大过人者而其意气则伟矣今侯血食遍天下虽庸人孺子亦能道侯名烈岂非侯之忠义足以风动后世故若是盛哉侯庙在某地者岁久弗治邦人恐无以妥侯之灵乃葺而新之予为之作铭
　　惟古义士奋不顾躯委质于人死生以之烈烈闗侯允矣其徒紫髯八尺气雄万夫辅相昭烈实惟心膂颠沛流离靡或携贰生为豪杰没为神明劲气磅礴为风为霆大义孤忠百世尤伟何物么么犹鼠与鬼新宫崇崇穹碑窿窿我铭昭之用以劝忠

　　新建宗忠简公祠堂记

　　大丈夫生不遇时不能毕志以成骏功抱恨终古而独以忠义遗身后使百世之下慨想风烈而不能置岂不伟哉若宋之宗忠简公是矣公名泽字汝霖婺之义乌人也登元佑六年进士以对策切直为时宰所忌调尉馆陶流落摈弃者余三十年靖康初擢守磁州未几金人入冦长驱逼都城四面勤王之师逡廵前却莫敢先赴公时奉诏为康王副元帅屡请督发而王之亲臣汪伯彦黄潜善者沮之遂弗果用既乃提孤军独进徒以忠义招徕豪杰所向屡捷然亦坐军势单弱诸道莫有助者卒不能有成功及康王正位宸极公首入对言兴复大计流涕慷慨继被命留守京城外御强敌屡出师破其众内戢巨冦招下者不啻百万金人畏其威自是不敢复窥汴公方以身任中兴之事修立军政奋扬威武以图中原而复为汪黄所沮屡有奏请輙抑不行忧愤成疾而卒公没而大事遂去矣此公出处之大都所以为忠义者此也说者谓公之才略使当靖康危廹之日挈兵柄以付之一惟其所为则二圣不至北狩使殚志毕虑于建炎之初而莫或牵制之则必不为南渡之偏安而奈之何其不然宋之不竞岂非天哉此英雄之士所以为之扼腕而痛恨也公在政和尝被罪羁置润州继复监酒于润没且塟于润而润故无庙正德戊辰江右谢侍御景温来按是邦览郡迹而叹曰崇祀先烈国有彛典矧贤者之所寓止与其体魄衣冠之所藏而庙不立甚于典弗称且是邦为南北控扼东南诸郡之屏障在焉诚不可无昭示后人者乃谕郡守罗侯俾经营之而节推史君实专董其事则相地于郭内寿丘山之北朞年而告成榜宗忠简公祠因旧谥也既而罗与史俱以擢去丽牲之石未有文者今郡守莆阳林侯魁始专价来谒予文予尝闻之天下之分莫大于君臣而忠义之在人乃其固有与生俱生而不可解于心者而庄周乃谓君臣之义无所逃于天地之间则似出于勉强不得已矣此君子之所以深非而极辨之者也以忠简公观之当其冐万死以赴难违众独徃固有笑其狂且愚者而公毅然不少慑洎其艰难备御震撼四至屹然不动濒没犹呼过河者三孤忠正气诚可以凛秋霜而贯白日夫岂有所为而然哉天性固然惟其不能自解故耳吏惰失职祀典弗修且三百年矣而侍御独能举之罗侯相之史君成之林侯终之不惟有以慰英爽于九原而且以诏万世之为人臣者岂不大有功于名教哉某因其请既述公之忠义之大以为润人告而复为迎送神诗二章俾永永歌以承祀云
　　伐鼔兮坎坎候我公兮山之坂公之来兮驾云軿风淅淅兮雨冥冥公夷犹兮入新庙桂檀为楣兮辛夷为橑懐故都兮冲冲览宇宙兮涕焉从豺狼在郊兮鳄在渚銮舆迷望兮公食无处靡修洁兮荐予诚指北固兮奠中泠公不乐兮我心靡宁
　　万舞毕兮神既醉神既醉兮欲返斾公将归兮朝帝宫左朱雀右苍龙荷皇明锡纯嘏奠江山永终古施我人兮宁厥居妖气弗作禾黍与与我人报祀兮永无怠俨昭格兮神常在歌神功横四海

　　集义亭记

　　正德辛未山东江西皆盗起逺近震惊封章日驰天子曰嘻其勑我一二重臣徃诛之又命诸守臣慎保障以绥我师于是诸守臣或职或不职而盗之所过或犯或不犯乃壬申夏江西盗蔓延攻两淅逮徽之婺源山东盗渡大江逼黟县徽守熊侯日谋捍御策虑卫卒骄惰不可恃乃议白当道募集民兵先是台司尝有议行者民恐遂为例后不可解谤讪纷起侯既得请开诚抚谕以为一时缓急用事寝即解散无留意民始翕然听乃相地城北为练习之所建屋于其中以便敎阅品式备具信义溢孚逺近告报民大和集节推张君应祺专领部之同寅恊谋羣属供事侯时徃行躬劳之踊跃有方击刺如法武备葺修声振旁邑盗卒不敢近而郡頼以安事既竣佥谓不可俾兹役无闻谋伐石以记劳迹侯不能止也歙人侍御吴君清夫者间来谒予文考之成周之制寓兵于农无事则秉耒以力田有事则执械以御敌故伍两卒旅军师之众即比闾族党州乡之民其法简便而无弊自井田壊而兵农分农出力以食兵兵出力以卫农于是兵农角立而其弊遂至于农困而兵骄其来也久矣熊侯兹举固亦酌人情以行权宜之法事不烦而民不扰卒以保障乎一方庻几有古之意焉孰谓古法尽不可行于今哉昔孔子称子产使民也义义固古之所以使民也今徽之民不惮其役而听命于侯建亭之费又出吴君之族为义民者贫者効力富者输财惟恐或后非侯以义使民而能然欤呜呼当盗起之初使凡郡若邑皆得如侯者则盗固无所逞又何俟劳王师数十万阅两寒暑而犹未尽扑灭邪奈之何不皆侯若也则侯保障之功诚不可以不记侯名桂江西人由进士其它善政尚多不系兹役故不及

　　鹤城张氏家庙碑记

　　张氏之先汴人也从宋南渡徙松之华亭居鹤城岁逺莫究有讳元亨者今定为第一世鹤城之有张自元亨始元亨生天裕天裕生仲清仲清生逊逊生都宪公诰张氏之大自都宪公始都宪公既致位通显上追荣其二世诰封如其官晩岁归休欲创为堂以为祀先之所未就而卒其嗣太学生懋思甫宿奉敎言克缵遗烈乃因先志而鼎建焉其地当正寝之东南隅为堂四楹以奉其四世主蔽以重屋峻洁明整祧祭有室祔祭有储祭器有库庋遗书衣物有库燕私有堂致斋有所神厨宰牲所靡不毕具南立绰楔表曰鹤城张氏家庙始事正德戊寅之春凡五阅月乃讫翼然焕然礼制称矣既乃砻巨石持状过予乞文刻以诏后尝闻之祭统曰祭者所以追飬继孝也夫人子岂不欲亲之永存而得以常致其飬哉而时则有限是以圣人制为宗庙祭祀之礼以敎人俾得以自尽而少塞其弗及之悲呜呼欲观人子之心者于祭亦可知矣是故宫室不修者不可以言祭百物不备者不可以言祭则祭之道可茍焉矣哉自夫古礼不讲率简畧从事曰是亦已祭而其背本忘亲者不与夫礼载于经凡得为者可据而行也彼岂未悉于礼顾其追逺之诚有弗至焉耳呜呼观于其祭而人子之心可知矣懋思甫告予有曰惟先公得孤晩色飬之孝孤也有遗恨焉兹岂惟毕先志而是区区者亦頼以自尽予深有感于其言益以信记礼者所谓故曰观于其祭而人子之心可知矣若懋思甫不谓之能孝矣乎矧当古礼旷废而独能举行弗背圣人之敎亦贤也矣是诚不可不记既以示夫人人且使张氏子孙得以鍳观焉持循弗替益求所以亢宗贻后者兹庙之建虽百世其传可也申之诗曰
　　张由汴迁松乃邈绵沉伏仄微亦罔或显奕奕中丞始奋以兴秉帝之宪为邦之桢中丞孝思轸念庙祀志蓄未副中丞有子桂栋松楣其宇秩秩世祀以虔孝孙之绩孝孙入庙翼翼钦钦水木源本有惕此心孝孙承享拂拭筵几笾豆孔嘉肴胔肥旨祖考以慰陟降顾歆延休锡祉畀此孝孙匪先曷开匪后曷述有文示之刻在庙石

　　松江府学重修记

　　天下之事于其所当尽心者而致美焉君子弗以为过也松有学维旧亦屡葺矣而近复稍弊郡守崇仁吴侯大惧弗称侯之言曰松为天下名郡而育士之地仅若是将为此邦羞夫刺史于郡有师帅之义焉顾无能相诸士而于所以作兴之者弗加之意何以师帅也彼瞿聃氏之教为世大蠧习其说者崇其居穷侈极丽而吾人乃弗之逮且天下事不有以大振起之因循茍且亦何以励人心而作其颓惰哉吾其图之为诸士子感发之地也于是节冗储羡鸠工会材择日以从事凡板槛之剥腐者瓦甓之残缺者采色之黒黯者栋楹之欹侧者欂栌之颓弊者悉辍其旧而一新之为大成殿为魁星楼为斋者四为亭为门者各二为坊者五为号房者百为先贤乡贤祠者各一始以丁丑之春卒以戊寅之冬崇髙华焕坚整绵密视昔几倍伟乎盛哉信足与地称矣于是郡愽谭君璋率厥僚洎诸弟子员过予乞文刻石以记呜呼学校为治首务也而俗吏忽之安陋就简动以劳费辞夫君子于天下事惟其义而丰俭者昔者圣人固尝以是论禹矣然则可槩以节用一言自诿邪即于学校是俭则孰不当俭者然世固有用非所用而甚至厚于自植此则吴侯之罪人也虽然侯之所致美者其具也学校之所以擅美者不专以具也致美其具侯则能之必使其实擅其美非侯之所自能也侯特作兴之而已此则在诸士子自为矣今夫忠孝大节道德大原所以仰企前修俯俟来哲者诸士子既饫闻而能言之矣感励奋发洗濯磨淬允践而实蹈之随所处皆卓然有以自立使松之学校称重于天下夫然后为能擅其美而益与地称呜呼此非诸士子自为之则何以哉承恩不佞忝从斯文后敬执笔为诸士子告愿相与勉之求无负侯作兴之意侯名钺以才御史出守其赞佐诸君见后题名兹不赘

　　松江府重修儒学记

　　嘉靖庚寅冬松郡重修学宫成先是郡守善化熊侯宇奉部檄建亭于学之南以贮今上所著敬一箴承恩尝过而瞻仰美其轮奂伟丽而学宫尚多颓缺未治曰是必继此有役否则弊坏日甚将益侈费未几则闻侯大议兴作凡瓦甓木石之储波委云属而使县丞呉彻大使李常者董其事则叹曰侯其知务乎然昔在己卯亦尝有事于修学承恩实执笔记其役曽未几已颓缺若此斯则任事者之责也继闻郡愽南城程君■〈火节〉躬自勤瘁日与前二人者督率之指授众工务无茍且从事则叹曰程君其知职矣乎今兹之役庻乎其可久矣盖八阅月而工始讫间复过之则焕乎改观若文庙若两庑若戟门若明伦崇德飬贤堂若咏归亭若斋庐若尊经阁魁星楼莫不一新至乡贤名宦祠昔皆位制弗称亦相地改作陛级崇峻栏楯周直丹垩炳明翼翼尔整整尔于是程君揖承恩告曰是役也我郡侯作人之功不可以不记愿吾子笔之而因以示夫诸士子也承恩退则为说以复于程君曰昔者圣王设为学校聚俊髦之士而敎之以修治之术后世学校之名虽具而其所以敎与学者不过词章举业而于古人道德治理之实邈矣皇上懋德建中缉熈圣学敬一之箴发挥精详得千古圣贤相传心法既复有感于人才之不古若由不知敬学之本因廷臣之请命诸郡国悉以前箴刻置学宫俾为士者皆知为圣贤之学而不徒事无益之空言振作天下何其盛也盖尝即圣训推之主一为敬无适为一一者何也理也所谓太极也天命之性也率性之道也主一也者主是理也戒谨恐惧念念于理不杂不息此之谓一一则敬矣敬则一矣敬者一之功一者敬之实至哉一乎通圣愚彻宇宙无乎弗具无乎弗然精一者精此一也贞一者贞此一也恊一者恊此一也藴之曰天德逹之为王道天德也王道也一以贯之者也夫是之谓圣贤之学至易至简可久可大具足而无欠者唐虞三代其敎与学者皆是也士茍知所自力以求其至则伟然道德之儒弗受变于流俗处而参轲出而伊周其为才也真古之才矣此我皇上所以振作天下者也诸士子亦尝诵圣训而有感乎则是役也所以上本国家建学之意下推贤侯作兴之心以为诸士告宜莫有大于此者故敢悉次其说愿相与策励焉

　　华亭县儒学射圃记

　　将欲举先王之礼必求称与备地弗称器弗备而茍焉以从事君子以为陋华亭县学之东故有射圃而甚隘礼废莫举器亦残缺尠存者今天子稽古右文礼乐之敎风动逺迩嘉靖庚寅秋侍御山西胡公体干奉命按吴所至谕修举射礼而华亭所谓射圃者顾简陋弗称郡守善化熊侯宇心独少之则以谕邑侯方君钝议开拓其地具白上官斥其右之右文街以益其阔割其左董漕之隙地为路而国子生髙沾亦请譲其业之在北者为地数弓于是射圃阔凡若干丈有竒方正周直轩豁弘敞垣墉涂茨绰楔整餙方君且征工会材悉制其器凡弓矢旌中丰楅之属靡不完美然后地称器备可以言礼将事之日羣心乐康肃穆就列周旋有地蔚蔚彬彬誾誾于于盛时礼容一朝复见县博山阴陈君徕谓不可无以诏诸士也则来谒予文射艺类耳而圣王务焉以寓敎也以射寓敎而非徒善其艺也是故以肃容体焉进退有度周旋有仪容比于礼节比于乐所以习礼乐也以正心志焉躁者静怠者作傲慢者恭乖戾者和所以立德行也鹄以为理焉各绎其所志鹄以为道焉各止其所止鹄以为己焉各反求诸己故曰射也者所以寓敎以射寓敎而非徒善其艺也徒善其艺则技焉耳矣孔子射于矍相之圃所以择士者何其严且宻也是故责其孝焉悌焉忠焉责其好学好礼守死善道焉严且宻也如此而无择乎技也故曰以寓敎盖教之以习礼乐也敎之以立德行也敎之以各绎己志各止其所各求诸己也圣人欲敎人以是而其为术莫射为近且该故以寓敎也故曰非善其艺徒善其艺则技焉耳矣如以技也则彼穿杨贯札者可以攀圣贤之辙矣而岂君子之事哉则诸士子之尽志于射者其亦当知所勉矣作射圃记

　　松江府学学田碑记

　　学有田以养士也国家羣聚俊髦之士于学既制为廪饩之飬而良有司广上德意则复田焉故田也者所以飬士也松为学维旧而故无田前屡易守莫或为处晋江黄侯润以夏官正郎来弘治加意学校而独以无田病会民有匿田避税者侯既亷得之则悉以畀学曰知弗裕也吾其为后人倡乎为亩凡二百四十有竒于是松之学无田乃今有田有实自黄侯始郡博俞君世洁偕厥僚诣予请文刻石以纪予维君子于当为之事惟其为不为不得自解诿夫孰不知学之宜田也知而莫为彼固曰无故也无所因也夫事必皆故乎人不为始曷其故乎必曰因也侯即无匿田者其终已乎前乎侯者岂无可因如侯者乎而卒未有闻是在为不为耳虽然侯有田以飬士善矣而飬之为义非可一端尽也頥之彖曰頥贞吉观頥自求口实飬人者与飬于人者之自飬皆有道矣是故涵之育之抚之敎之掖而逹之作而成之此之谓飬人者之道侯之事也乃若飬于人者之自飬当何如哉故飬其和顺之德也飬其道义之趋也养其深邃之器也养其介特之操也飬其恬静之习也飬其容蓄之量也飬其经济之具也此皆自飬之道也嗟乎圣人飬贤以及民士固待用有飬人之责者不有以自飬其何以也故曰穷飬逹施飬于平时而用于一旦士也可不务乎诸君子其无负侯飬之之心哉予故邦人也诚乐侯有是举故以飬之大义复诸文学之请既以广侯之意且以为多士告若田税之额与出纳之数则附之碑阴并申以诗曰
　　天飬万物风霆流行圣飬万民辅相曲成飬民急贤飬贤豫士抜优简能赒以廪饩侈德均惠牧民之司匪财曷飬匪田曷施乃肇兹田厥壤惟沃既菑既畬爰稼爰获厥田何从奸宄自私孰匪王土彼胡独遗黄侯克明搜剔靡盖嗟此奸民法曷汝贷乃籍于官畀之学宫昔无今有繄谁之功佃作之来什什其偶委输惟时奔走恐后曷以贮之有廪有庾勾稽惟眀莫或侵渔侯谓佃者优汝劳勚侯有教令谨厥常税侯语扵学汝师洎徒惟此区区莫克汝敷众拜稽首过矣公言杪忽圭撮皆公之恩众率吿语曷报曷称笃教励业侯则有命事莫难始有倡斯继尚其裕哉来者其视之

　　南京翰林院重修记（奉诏起行不果刻）

　　凡两京公署无为私寓者惟南京翰林院官不具僚地僻事简署篆者率寓之其来旧矣惟是故其屋犹不可不时葺之坚宻整洁庻乎安处而无杌■〈揑，木代扌〉之患院葺治亦屡矣而靡常居舆皂胥史得以乘间毁而给爨者有矣嘉靖丁酉之冬予承乏来此则墙垣阶戺已复颓坏门扉亦多缺而弗存会明年春夏之际大雨连数日夜前后屋漏甚泥滓及寝榻湿气蒸溽家众多病又寝所承尘之上时闻瓦砾陨坠予疑其且崩折也客有谓予曰屋久矣盍慎诸予益恐不能朝夕宁命匠氏撤而视之则梁之朽者十有三四而前堂有三楹朽尤甚乃亟请于大司空石庵蒋公少司空南山胡公于是鸠工会材将以从事盖亦稍补治而大宗伯渭崖霍公以其所毁佛庐畀我以给予喜曰是可副吾役矣院故无寝室以后堂则空阔而旁之厢则浅隘俱弗称仪门故垒以甓其制卑甚每肩舆过其下须一俛首而瓦甓亦多摧剥又土地祠当行路之侧人迹混杂庭中不能旋武而其旁则空地芜秽无用乃以佛庐之植作屋六楹三为寝所一为书室一为库以旧屋之植为延宾之所三为内厨一为仆人之房一彻仪门之旧而更焉移土地祠于旁之隙地屋仍其旧而地甚轩豁矣又即正堂之右为孔目斋房者一修吏舍者二其余更易朽腐补葺缺坏若内外阶戺并鹿角率工部之料不与二门之外植槐十四株仪门之傍植桧八株植竹数竿于土地祠之后会而计之用工部之直若干礼部之直若干而屋五间不与后复少缺则今大司空白川周公又益木瓦若干总木工之工若干瓦工之工若干杂工之工若干画工之工若干灰石钉油杂物之费若干始于戊戌十月越明年己亥二月乃毕嗟夫兴作古人所慎而修举頺敝事有不容后者乃若以寝室则嫌于便安仪门则嫌于观美土地之祠则嫌于纷更将无有罪予者乎虽然必如是而身心则适也如是而等威则称也如是而神人则辨也因事为功一劳永逸予何与焉君子其必有以原我矣

　　松江府儒学前敎授谭程二公去思碑

　　宫宷氏毅斋子承恩曰松盖有两贤郡博焉俱以德敎着一西广谭子也一江右程子也谭子者名璋正德丙子由余姚敎谕来其为敎均视兼爱不以贤否异而絶人于不可敎不加人以怒言厉色而薫其德者皆获其益而观劝以有成莫不翕然感烝然戴之谭子后六年嘉靖戊子程子由曹州学正继程子者名■〈火节〉为敎谨贤否之辨奬其能以励不能者士既服其甄别之公以明能者劝不能者且激而知勉敎乃丕振士风大洽复翕然感蒸然戴之谭子敦厚和易故为敎寛而恕欲优而柔之以俟其自化程子端方谅直故其敎严而正谓士非劝惩则无所激发于是谨条约崇礼譲斥浮浇抑奔竞至其自处要以风节自励去淫祠以袪蔽谨祀典不以势位屈蹈履绳墨以身为诸士先二君子之所事盖各成诸质不能以尽同而要其所以敎皆以作人为急至其体恤诸士轸念忧戚视若子弟然恪慎勤劳缮治学宇殚厥心如家事斯亦靡殊焉谭子居八年以不能顺适上官被谗解职去士奔走泣送至脱其履为记程子三年而擢盐城令士犹恋恋其去久而益劝则谋立石并刻二君子以寓其寥邈之思呜呼予尝读易之咸而得夫感应之说矣夫感应之际难言哉是故感人者不可以术取茍致也术取茍致咸之上六腾口说而无实也腾口说而无实愚夫愚妇弗可以欺而况士乎夫感之也者非矫虚饰伪也矫虚饰伪咸之初六浅之乎为感者也三代直道而行固斯民也过情之誉诸士岂为耶亶乎懿哉二君子之所以感诸士之所以感之者也是故以寛则有容以恕则易从以严则有功以正则有终而皆出之以孚信行之以恳恻二君子何心哉以诚感者斯以诚应矣故曰贞其感贞其感而天下之志通而况于士也毅斋子曰吾因是而又知王道之易行也夫感应者其王道之本乎圣人极言之于易故曰天地感而万物化生圣人感人心而天下和平夫王道诚而已未有诚而不动者也亦未有不诚而动者也吾于诸士是举有征焉乃作碑记并系诗曰
　　惟王设官典学示则才以育成敎以人立匪义曷率匪德曷怀不范不模职乃用乖罔道行私胡敎之迪居居究究乃用扞格松学自昔有伟二贤魏孙两公髙风夐然盛德令闻久矣絶响我求其人孰是佛彷有斐二君子曰谭与程后先鼎来闻风而兴慥慥其诚介介其守瞿瞿其勤悃悃其厚士我子弟乐育以成既予之愿悉为才英汝业予劝汝艰予恤莫或相汝矧益汝疾汝克率敎我诚汝嘉有弗克庸予则汝嗟多士诜诜亦既奋励恩义交孚罔有睽异孰甘暴弃沦于匪人有朴责是加亦罔或怨憎在三之义弥久而笃有系其思孰强孰督多士有言失予瞻依畴复能来以慰我思我思惸惸曷効曷报各淑尔身毋负师教靡常者势惟德弗泯相彼峯泖并其高深翼翼穹碑重宇之下刻兹铭诗以示来者

　　上海县学去思碑

　　学宫曷碑去思也着德敎也昔者县博叶子有德敎于士既擢官以去而诸士思之不能忘故碑以着之亦以寓思也则来谒宫宷氏孙子征文焉记曰嘉靖庚寅春贵溪叶子由乡贡士来领松之上海敎事叶子者名朴字淳夫号白石刚方谅直雅负志节其敎士也先德行而次文艺端之以楷范谨之以条约检饬砥砺别其贤慝而抑举之升堂侍坐之次穆然凝然无敢跛倚诞谩有弗率者责治之必率乃已君子谓叶子得教本矣叶子之待士也束修之遗却其贫者弗之受且时其匮乏割俸赒之丧也倡义助之难者拯援之尽厥力君子谓叶子能恤士矣叶子又能振作废弛也射圃颓缺礼壊且久叶子葺治之时率诸士较艺其中明伦堂隘诸士弗克布武自叶子之至也堂有重轩而周旋始称廪饩给于有司出纳维难重以为病自叶子之至也学有廪庾而输积始便君子谓叶子能尽心于校矣兹叶子之为所谓德敎而诸士之所以思也呜呼昔者圣人论三重之道而以师配君亲诚以师者所以成就我者也故与生我抚我者等而实兼尊亲之义有恩义焉是故恩寓于义义行乎恩二者则一自夫惟有见夫义也则一于严急促如束缚士乃至无所容惟有见夫恩也则一于寛解弛纵放并夫学规而尽废之严则士心乖寛则士习坏恩非其恩义非其义职乃用旷嗟乎叶子也吾观其振作师道督率诸士激发之下无陂行焉兹义也乃恩也悯穷扶危体恤周至士心胥頼如父兄然兹恩也乃义也至于振作衰废尽心于校则又其推焉叶子者真无媿于三重哉视前所云何其辽也则其所以感诸士也深而系其去后之思者岂偶然也继自今来者亦可以观矣夫述休美以示风劝史氏职也承恩尝执笔从诸史后其敢忽诸用记其大都为之论次言无溢美者示信也并伸诸士之意作词曰
　　有媺一人兮大江之西秉德义兮实维我师师昔来兮振文敎示法式兮规旋矩蹈诱我掖我兮悃悃渠渠惜我私兮子如弟如发予蒙兮作我懦砺予节兮植我懦善予劝兮弗善予耻乐育我兮弗予以弃师今去兮我则曷以崇轩兮恢恢是吾师兮规为有庾兮翼翼是吾师兮经画亦有射圃师辟其武观德之所陟降兴俯升阶兮瞻履綦跻堂兮聆诲辞思师不来兮曷知我悲师今不逺兮故里之左孰告天王兮还师诲我

　　合肥县学田碑记

　　合肥为邑地瘠而俗朴民非力田无他治生而其为士者则多无田徃徃赡生不给海阳潘侯恕以名进士令兹邑振頺起废政以渐举而独以士或以贫妨业也思有以赡之然久之弗获为处越明年民有讼田者田故籍于官岁逺湮没欲得者輙起而争屡易尹弗决侯疑之乃博访父老得其实喜曰吾求所以赡士而未得蓄奸长讼兹何为也吾事济矣乃具白当道请入其田于学仍计田之直捐已俸若干以偿官田为亩（阙）百（阙）十有竒岁敛所入贮于廪凡士之贫乏与婚丧吉凶之事量赒之纪其区至与租税出纳之数于籍君子谓兹役于养士而行之有五善正奸一也息讼二也官不废直三也费不扰民四也事必白上五也郑重周悉必欲为经常久逺之计意亦勤矣于是邑博王君藩命其弟子袁万鹏陈邦瑞来征予文刻石示后予惟国家飬士于学校以待用而付其责于有司有司者加之意凡可以广上德者必为之承流宣化必如是而后可无负也若潘侯者岂非贤哉嗟夫天下不知几令也其尽如潘侯耶昔之令合肥者亦不知几人曾有如潘侯耶侯之惠诸士者甚大吾不知诸士何以自处也夫食于人者逸食人者劳士必求所以称也乃若业废于优游志溺于卑近安坐而食谓为当然岂不仰媿贤令下惭群氓哉而奚可也夫攘魁夺隽猎取名誉可以阶仕进而未为道德之务跻崇陟要骛驰富贵可以为身荣而非佐理之实士之事非仅尔也必也为臣而忠为子而孝出则有以建立勋业处则有以表正风俗卓然为世伟人斯则国家所以养士之意侯之所以望诸士诸士之所以自处而勉焉者也夫然后可以食兹田而无媿矣呜呼士也其懋哉系之诗曰
　　有田膴膴连畛接隰昔隶于公奸宄是匿承讹袭缪竞者屡兴歴岁莫解讼言盈庭孰剖孰理潘侯是主畀之学宫惠我多士多士劬劬业斯勤斯不有潘侯畴恤我私侯语多士恤汝予职汝懋汝业予则汝怿侯语守者慎厥盖藏给施惟均稽勾必明（叶芒）匪劝曷成匪训曷述感励奋发贤杰乃出邑有贤杰潘侯之功我作歌诗扬休无穷

　　蓬莱道院重修碑记

　　昔者吾圣人之敎人也必欲于人事之所当然者殚厥心焉其所以桢干植立弥缝曲成为世道计天地永位万物永育极万世而无敝者不敢茍也自夫老氐以清静虚无为敎而庄周列御冦之徒推大其旨托于方之外以自异彼固鄙人事而弗之屑彼固颓弛废放以为全其天真彼固狭宇宙藐万古以为髙彼固厪厪焉私其身视形骸之外举无所与甚矣其不合我圣人之道也然而后之为其徒者乃复不尽然俛焉以勤厥生偲偲焉尽厥知虑方且公其心而不为身之私方且为永图而不茍于朝夕方且惴惴焉若有所负方且恳恳焉有所冀而求以自慰是若有同乎为吾道之用心不亦倍其师说哉夫老氏之教其所谓方之外者固尔然而非有其徒羣聚而慎守之而诵习之崇奉之则其教亦且随其身逺不过三四传止矣今则歴久而显暴于世良由其徒彷佛得吾道之意以维持之庻乎知吾圣人之教之终不能外此君子之所以于其徒若是者而必嘉与之也松有蓬莱道院者在郡治东北五十歩许地当通衢委巷北折甚幽寂元至正三年道士李德安创岁乆而圮国朝洪武初一修于道士金志信而制犹未称成化癸卯住持李朝阳与其徒江守澄始改建之易卑为崇廓隘为广辟陋为深中为正殿祀真武祀其师老君于寝殿祀文昌君并唐吕真人于左右庑于是规制始备正德己卯秋震雷碎其正殿之二柱江之徒住持卫大溥者率其徒锺秉彛复修之支倾补弊益以藻饰则陛级峻整丹彩华焕地若拓而益完殿若升而益崇景若辟而益幽明轩静牖深院曲房花木葱茸雅洁蠲丽若不与市廛接也院初未有记者大溥至是谒予告曰院无记非惟无以为山门重抑无以诏后人以缔造之艰且将泯泯以致堕废而奉敎之无所也溥实惧愿赐之文以刻石呜呼吾圣人之敎涵育乎一世彼异端者自生自死于吾道之中而不悟而仅得吾之粗浅以自卫其敎而冀传之后于是见吾道之大而彼异敎者亦何以异也故因其请而告之使其徒于是而庻几有所省哉复原其教而申以诗曰
　　道原于一浑沦沕穆宰世立极吾道攸属老氏者作同源异曲清净为宗恬淡寡欲阐教传世久益显暴爰有攸处以寄髙躅奕奕斯宫松城之隩地僻而窈光景清淑剏自胜国郡乘可覆明益开拓殿宇髙矗于赫圣帝玄衮皁纛金印寳剑龟蛇承足太上髙居寝殿严肃文昌纯阳冠弁羽服万灵诃卫四众瞻瞩岁在单阏雷斧栋木天威有临若儆玩渎有大羽士戒行贞独值变兢惕懴悔退伏竭力缮治倒廪罄椟藻餙其余罔有弗榖若増而胜丹彩溢目瀛海异境恍在尘陆颇疑其间仙侣栖宿神药灵芝皓鹤玄鹿白云迷户香霭覆屋允惟清虚迥隔凡俗石磬瑶笙玉版金箓考击鼔钟警彻昏旭玄台冥冥丹府煜煜泊然虚无神明内烛匪兹灵区曷断诸欲思贻厥谋言谨其属爰谒史氏彤管纪録刻之贞珉庸代面告咨尔后人罔敢弗朂精进焚修秉志诚笃毋隳前功殚力继续上祝皇厘下祈民福四气顺布雨旸寒燠以及众生均囿化育

　　柘林城碑记

　　我国家臣伏寰宇僻壌遐陬罔不效顺惟是东海岛夷有曰倭者恃厥险逺颇失臣恭髙皇帝恶其狡猾无礼义斥絶之置之化外着于祖训毋纳其朝贡而独于所以防御之者甚备岁久法弛人心懈玩因而变生松江为濵海之郡南有柘林实一壌地距海仅里许当南风作海舶时刻可至乃嘉靖癸丑倭乗间窃发海上所至残破浸淫及松境而其来皆由前地以入肆其凶暴焚刼杀戮不可胜纪于时开督府推大僚专征剿戡定之任而二三抚臣相与恊谋经畧于是调集湖襄川广之兵无虑数十万竭东南财力暴师者五年而始平擒戮其渠魁为力亦艰矣疮痍者甫起流移未尽复时见海上舟出没人心犹窃恐恐又明年为丁巳岁侍御河南仰山尚公维时奉命按察南直隶廵歴至松问民疾苦询冦乱颠末览地图而得柘林为冦所经怃然叹曰何恠乎冦之作暴也以要地而所以捍卫乎民者无一堡一障之限使冦横行无忌如蹈无人之境为人上者玩视吾民可如是乎欲絶其后城不可缓于是锐意欲城之乃疏请得允则示有司大发夫卒运砖甓储灰石命工大城其地地当金山青村之间延袤四里髙二丈有竒趾阔八尺有竒凿隍深如高之半启三门以便开阖通二河以便舟楫其值皆出公命有司发所积赎金若干两止于公帑下于民赀无毫髪费专委府判韩君崇福董其事而责邑民朱氏名鳯叶氏名昊者等早夜督率工作民悉公为民至意故皆欢忻踊跃趋事惟恐不及而朱叶二氏又皆读书好义勤于劝相千锤万锸云属波委乃仅三月告成楼橹雉堞巍然翼然逺近之民庆忭喜慰始知有室家安居之乐于是柘林昔无城有城自公始公曰未也城而无守御且与无城同于是会廵抚盩厔寻斋赵公忻赵曰吾事也敢弗力则又会兵宪武昌镜湖熊公桴亦如之乃谕松守承天黎侯遵训华亭尹蓟州倪君光荐莫不奉德惟谨招流亡编保甲择渠长设仓庾缮戎器勤检阅严法令禁奸慝命吏时督察之综理周详而城之事始毕于是朱叶二人约其居民蔡良能等具事实来乞文为记将礲石刻置亭中以示后且曰公必无辞公亲被冦祸见知为切其书之呜呼兴作大事也春秋记二百四十二年事而书城者廿有五重民力也矧无事而劳民动众乌可以易顾惟闗家国利害系生民休戚思患豫防则又乌可悉置不理当公之始议也孰不以多事不急为谤曰冦来未必系城有无即有城能保无冦祸也天下事不有诚心实德深思逺谋与目击躬遇而视为急且要者能几何人也非已事也俟后来也冀幸全也因循观望而卒贻后艰亦独何哉当冦突来之时使随在村镇各有备御之素则冦宁得肆而况柘林为冦便道实当其冲柘林有备贼未必不少梗而逺近亦未必如是易易且得为之图奈何当事者之昧使冦长骛深入鱼肉吾民言者变色痛心既已失之于前而又可遗后悔肆惟公断之决而况处之有道上下无损恱以使民民无怨讟成此伟功则兹城者诚可有不可无当豫不当后亦既较然矣仰山体国之忠为民之仁见事之智任事之勇不其贤哉自今冦息地宁老子长孙世戴公德公之名与峰泖俱弊可也予既为叙其大都如此而复作筑城謡六章附古者悯劳之义畀其土人咏歌之且传之子孙不忘激励庻此城久而不坏云
　　筑城难筑城难筑城务得髙且坚不髙不坚空美观贼来可摧仍可援髙坚只在勤惰间吾侬筑城敢惮难
　　筑城亟筑城亟上官筑城要防御平居须思被贼时毒我妻孥刼财帛贼若欲来不费日吾侬筑城良用亟
　　筑城苦筑城苦筑城自朝直至暮手操千百斤重杵登登之声不知数须念贼凶猛于虎吾侬筑城敢辞苦
　　筑城易筑城易浚渠起土就近地版锸争先若鳞次日复日增不计篑须知上官为民意吾侬筑城但觉易
　　筑城喜筑城喜筑城若完人有恃扃钥严司慎启闭刁斗声传彻闾里暴客有来徒睥睨吾侬筑城胡不喜
　　筑城好筑城好筑城可使贼无扰殖业屋庐从可保人人安眠夜至晓黄口儿童到耆耄吾侬筑城小亦好

　　文简集巻三十一

　　●钦定四库全书

　　文简集巻三十二

　　（明）孙承恩 撰

　　○记

　　小西园记

　　小西园者何大宗伯戒庵先生靳公私第游观之所也园在润城南而曰西者何公居之左为今太宰邃庵杨公别圃兹园适居其西故因以名之也园广且若干亩矣而曰小者何按润志故有西园乃宋韩魏公所治戒庵公生魏公后而于邃庵公又尝亲受业于门下故为是谦词以示不敢与抗之意焉耳夫魏公为宋室名臣邃庵公今之魏公也两公地位固峻絶而吾戒庵公又以圣贤格心之学居论思宻勿之地则于两公俱无歉焉而为是谦词者此则公之盛德也园有亭有台有馆有榭位置之称藻餙之宜华不至侈朴不至陋木有楩楠梧槚之材草有薜芷兰荪之秀花有金谷之富竹有淇园之盛抗北固以为山截江流以为池澄泓秀特漾空碧而生烟岚而彼缭青横紫■〈山赞〉岏突兀耸立霄汉云涛吐吞涵浴日月争竒竞秀以助斯园之胜者登眺之下可坐揽而有也噫斯亦可以寓乐矣虽然窃尝闻之古之君子其役志于苑囿以为游观之乐者茍非势家豪族则皆隐逸之士不得志于当时者之所为乃若得位以行道则固将尽心于竹帛之事其于逰观之计宜不暇为即有之亦必待功成身退若裴晋公之緑野李文饶之平泉固未尝有及夫仕而为太早计也魏公之西园则因寓宦于兹以为逰息者若吾戒庵公方柄用中朝思济天下而兹园之治无乃非其时乎中岁士大夫以官为家恋禄位而忘乡土去而无所于归自昌黎韩子固已有是叹矣今公独有事于此则知公未老而有归心方进而为退计于此见公之视富贵为何如而其髙懐雅量岂琐琐者可及也某不佞窃因是而有以窥公之心兹承命而申其说以为兹园记公必掀髯疾读拊掌一笑曰生言真知我哉

　　观稼楼记

　　太子太保大司徒兼大学士京口戒庵先生靳公既谢机务归即居第之右作楼焉而题其楣曰观稼戊寅之春承恩常徃拜公公属承恩为文以记既受命退则思公以硕德奥学辅天子率百僚夙夜勤瘁任大责重今既乞休退方将优游自适置人间事于不问日与髙人逸士从容诗酒泉石之乐否则飬生缮性以跻乔松之寿不宜复屑屑鄙事且公既位尊望重逺近仰瞻则百亩不治之忧岂所以尽心哉然又惟周公请老亦有明农之语则公之意盖必有以而卒未得其说无以复也既辞公东归二载公复寓声曰吾已于兹楼两阅稼矣子尚无一言复我子昔事我久吾雅教子矣其卒推吾意为我记诸则再拜为说以复于公曰昔者圣人以身任民物之责其所以植立世道者岂有他哉亦惟即人事之粗浅近易者以寓敎耳粗浅近易而生民之常道所系圣人不敢厌弃焉于是而有以节文之其为教舍是无所用心者是故进则用于天下退则施于家以范俗使夫人者皆勉焉以勤厥生以安厥分以尽心于有益之事所谓裁成辅相其道平实中正而无弊自圣学不明士皆慕逺忽近喜华恶实妄迂谬悠之徒动曰遗弃俗事自诿于清虚淡泊为髙然其所以衣且食以为生者卒不能外吾所谓粗浅近易则又何可以废也彼晋室诸人所以祸斯世者岂不可鉴哉而其飬生缮性亦不过岩穴枯槁之士之所为由是言之则粗浅近易之事岂非圣人之所甚重而即以为敎者乎则公名楼之意盖亦端可识矣而承恩前之所疑不亦已陋而为公之所弃也哉不佞曩侍公讲下实闻巨诲盖长慨叹夫华靡夸诞之事既不切乎用而岩穴枯槁之士之所为又无以裕乎人窃因识公固大贤君子为世道之言兹受命而偶得之敢用述以为记若夫谓公以农圃自适忘弃势分无所愿慕乎外与夫以勤俭敦本示厥后人为一家私者则尤浅之为说知非公命名之意不敢剿以渎聴也

　　画记

　　杂古今人物故事为一册林壑幽胜轩辕广成坐而语道然揺精劳形之语特飬生者宗旨帝之所以开物成务者不系是弃瓢事诚絶人逃世者所为然吾意其衣且食者固不能不琐琐与人同也充类之尽必并废衣食则可否则亦犹夫人耳又何以逃与絶也夷齐二子采薇空山貌悴而神甚畅以是知马迁之传非其心而西山之歌亦伪耳瞿聃俨然而侍宣圣端拱正立视他画崇异敎者独为得之天风汹汹草木皆作号呼态列子翩然髙举然御风之说要是寓言不可便作实事瀑布倒泻飞雪飘洒自是絶尘之境而又以遗世之蒙庄坐而玩焉其清可知骑者七人牛者二驴者三马者二其戴笠者一冠者二巾者四又从而担负者四世所传七贤过闗者前軰俱莫考其为谁要是周末避世之士空山寂寥曵杖行歌原思也嚣然有自得之貌一樵者徙倚观奕当是王质烂柯事仙家以人世千年为一日然等易掷耳不觉其千年也斯与处世无异亦何用乎邯郸之梦炊黍犹一世常作是梦则是几处亿万世矣此一大可笑事予抱此感久矣漫及之三闾大夫行吟泽畔憔悴枯槁揖渔父而语千载下犹可想见其忠恳孤愤之意易水之饯风萧萧寒日黯黯无色荆卿掀髯独徃虽非正道要是烈丈夫慨想其事令人义烈之气勃不可遏偃偻负米行行若欲速慰倚门之望者子欲飬而亲不待此恨千古所同伤心哉太乙真人莲叶舟韩子苍所为赋诗者要是荒唐之说胡僧貌极竒古于莵如鼠伏座下有龙蜿蜒欲降僧以摩尼珠戏之龙虎疑仙家者说若是真龙虎则不知也石洞虚明道士坐而读易清寒幽絶非神志坚定者不能处此三叟仰面大笑意各絶倒苏长公谓衣服冠履亦有笑意然其所以笑者则杳矣老父踞坐孺子进履甚恭隐君子闵其博浪之谋之踈有以试之折其少年果锐之气予亦闻之坡翁然蓬首弊衣垂钓于荒寒寂寞之境一老妪就而食之英雄之未遇有如此四老人夷犹空山末为安储一出或曰子房伪耳四老人者卒未始出也果尔则四人者亦贤矣冱寒雪甚袁子闭门偃卧士之固穷当如是原野闲寂羣羝散漫苏子持节困顿不知后娶妇生子时犹有此若否此意迄今无论定者白云悠然长松敷阴马融坐而吹笛即此甚适又何必用女乐败儒者素风也草庐抱膝髙吟梁父左将军且至犹勿知也此君此士三代以后所仅见者名园清夜飞盖追随至今言雅会者称之然实以启两晋清谈废事之弊中散披衣鼓琴目送飞鸿于云外虎头谓手挥五弦目送归鸿虽此画亦庻几得之但不知古人之妙何如耳亭榭靓丽姬侍姸好金谷园也纵侈贾祸可为后世之戒长松落落陶弘景箕踞其下凉吹谡谡袭人声如笙竽要是人间清福使人名利之心尽灰氅衣纶巾陟降林麓从以二姬真率自任然为贤者累不小修髯白晳手执羽扇临流观鹅可玩之物岂必鹅也髙人偶有所得故随物以寓兴耳竹林萧踈七人者徜徉其间然史称其袒裸相逐而此犹冠服俨然者画袒裸当是不雅画且不雅而诸贤自谓髙致何也凉风吹衣策杖轻矫如归云入山如流水返壑意此翁犹悔辞五斗之晚耳麻衣草履读书牛背上纵令志意雄逺亦终作得项籍事犹坐读汉书未熟登瀛事一时文运之盛然以敬宗义甫叅之画者恨不斥去使无为房杜诸公累白云悠扬天际梁公引领睇望一时之言遂为千载口实蹇驴驼负踯躅于断桥野水之濵小奚负梅枝从其后此不知何时若在鳯翔同谷之日当无此暇豫也月明中天扁舟江上倒披锦袍捻髭豪吟真所谓旁若无人者昌黎公蹇驴踏雪驴冻且欲仆仆从亦似面无人色此味吾人不可不知要见毅烈之气不以患难挫昌黎公或未免此不然何以至潮后多出巽语乎桑榆掩蔼花柳明媚髙冈平垄幽斋芳榭蔽翳隐映今江南如辋川此景者多有之但不知能有闻于后世否此则系人耳湖深雨霁凉风吹衣扁舟垂钓于白苹红蓼之间疑张志和氏予雅有烟水癖此心已飘然在三泖之上矣老梅偃蹇逋仙容与索笑自是幽人胜韵即无暗香踈影之句亦不可少芙渠的歴香风袭人太极翁悠然坐玩清明髙逺之意犹可想见月出江上竒石巉耸老坡与过以小艇掠其侧意观所谓石钟者虽则好竒要是一时髙兴一叟吹笛篷窓下二小鬟歌坐其侧铁史杨维桢也老铁自谓放逹毕竟为礼法罪人右共四十三幅题曰盛子昭作虽未必真要亦一名笔予同年新安张景周氏得于都下间以示予輙为记其大都如此噫嘻古人逺矣其徃事遗迹使人载之图画流风余韵照映简编观者瞻仰企慕有不获从之叹然则吾人可不自立哉予于是乎有感

　　东庄记

　　余前甲戌岁自玉堂得告归明年乙亥得此庄于韩氏为价七十千钱地在车墩东一里由俞溪支流折而南宅一区以畆计者七屋几三十楹因旧更葺之中为潜斋余潜修处也屋后杂植群卉为屏为栏北有亭翼然借借亭也亭前夹植槐桂十二株余桃李柿橘各倍东有桧亭西有木香棚桧亭东疏小河为环玉溪蓄鱼七八百头小桥跨焉河东地三丈许植桃李外为蔬畦縁堤芙蓉红蓼每秋深的歴可爱溪北植竹且亭焉亭曰翛然田凡九十余畆环列宅前后左三面续得七十余畆在庄南一里许田颇膏腴非大水旱率得熟余既得此喜其地甚僻又去余家不逺余且多病厌事故时至至则三四日始归焚香隐几冥心却虑嗒然忘形或独行花径蔬畦掬水葺树为野人事倦则与邻翁野老谈说稼穑晨起登陇首逺眺雾弥漫被平畴如白云滉漾炊烟矗起林际宵则闻渔歌互答于清风明月之下逺村灯乍明乍灭若夫四时晴晦景各不同而各有其趣虽巧说不能尽余甚乐此自谓莫或予及虽千金不愿易也嗟乎松多富家大族彼其田连阡陌亭台池榭率皆瑰竒美丽吾庄何足比数而自诧莫余及也余闻君子当安于所寓而不可有非分之望安所寓则随其有皆可自足是故饱藿菽者不知刍豢之为美习韦布者不知锦绣之为华彼诚安之也冀望非分则非惟莫之致而无有厌极之心祗益劳瘁耳余家世清白无厚赀撙节口体乃克有此薄业岁所常入足以给一家饘粥而又葺此陋居足为偃息逰乐之地余已不啻过望而又何敢瑰竒美丽之是求乎虽然此庄惟以吾故故虽甚陋而贤士大夫时辱临之相与笑歌赋咏以发其趣区区以富称者未必有也夫然则视彼瑰竒美丽者吾庄诚何歉焉因为之记

　　潜斋记

　　斋以潜名有退藏之义焉斋雅而洁迥而静廓而且深无市喧尘氛之扰为退藏者所宜居而余之志窃于是有深契者故因名嗟乎潜之为义大矣彼其夸毗炫耀以为事者既无以得乎此然所谓退藏者岂徒窅然隤然谓是莫吾用离羣异俗若山林枯槁之士隐晦屈伏者哉且余既以菲薄忝列侍从陪诸俊英翱翔于鳯阁鸾坡之上则义不得暂取退藏以自托也吾闻君子以深敛厚蓄为待用之本顾余持未成之学出以应世少试輙仆则已欿然其无所恃茫然其未有所底止也兹以优假归复得此寛闲幽僻之地乃退而藏修乎兹室则余所谓潜者岂真窅然隤然若山林枯槁之士无所用心者之为哉盖必有其道矣抑余观圣人之繋易也曰洗心退藏于宻矣圣人既以明乎天地之故究乎消息盈虚吉凶存亡之理未事而浑然莫窥事至而随感即应呜呼斯则圣人所谓退藏者乎而义不系身之进退也则潜之为义渊乎深哉而余小子寡昧何足以言之姑状其似以见鄙志且以记吾斋云耳

　　借借亭记

　　孙子既葺别业复即圃中作亭焉题其楣曰借借客骇且疑曰异哉是非所以示厥后人逺久计也余笑曰客何见之拘也昔者庄周列御冦糠粃世故其言宏阔澹泊要其旨直欲揽万物而推之甚则以此身亦暂假于大块非我所得有也虽于吾圣人之道似为过中然究竟物理有固然者是故衣吾借以御寒食吾借以疗饥室吾借以栖吾身僮仆吾借以役使子孙吾借以嗣续引伸触类则天下之物凡见用于吾者孰非借者乎而妄庸者乃以富贵货利为己所固有夸世而自多至于一竒玩可喜之物厪厪保守惟恐人之或吾攘也弊焉劳瘁累其天真汩其天倪卒以老死而不觉悟不亦甚惑哉平泉之记谓以一草木与人者非佳子弟其意直欲世守弗替然今则何在乎髙人逹士笑文饶者至今犹齿冷盛衰兴废相寻无穷人固昧焉耳夫是亭固吾东邻之物彼昔固借而有而吾兹得之故曰借于借呜呼庸讵知夫人不有欲借吾者哉又庸讵知吾之子孙不有欲举以借人者哉斯名斯义视彼创业为逺久计之意虽左然所谓逺久计者则固有在而非此外物之谓盖有不俟借而人亦不得借者此则吾之所以贻后而吾子孙所当世守耳客以予言有理故书以为记

　　桧亭记

　　潜斋之东北隅环玉溪之西旧有桧四焉角峙植立蓊郁苍翠或曰昔人欲为亭者也余乃亦亭之其法缚竹为榱桷蒙桧枝与叶为盖芟夷剪治屈曲殊甚既成数日焦然色日枯瘁余忧其死也命园丁勤灌溉焉未几复如故色泽鲜好茂宻益甚呜呼予葢有所感矣桧劲物也彼其生岩谷之内干云霄而出风雨宁能受此屈抑哉譬之贞介之士刚肠义操可杀而不可辱顾使其降志俯首以徇人意有不郁然拂然乎洎乎培之而复故则有似乎安豢飬者之姑为隐忍也不然则所谓迎之致敬有礼亦贤者所屑就而且以身为斯人庇覆亦所自喜者乎虽然吾观其苍然毅然坚姿劲质所以傲睨氷霜者犹自在也则夫区区荣辱乌足以变易志士之所守乎园丁又言是宜屡葺之不尔且纵呜呼吾固知其非绳律之可久羁也吾见其杰然而挺矣

　　翛然亭记

　　环玉溪北三十歩许植竹几万竿内辟小径逶迤屈曲底里隙地三弓作亭焉葺茆为衣缚竹为椽不采不饰示质素也四面苍筠结素团翠潇疎劲特每天风徐来铿然作戛玉声盛夏赤日亭午解衣盘礴不知人世之有暑气也尤称月夕清影满地宻若布裀席踈如走龙蛇天空籁静凉露袭人沆瀣湛湛不容世间半分尘土翛然有遗世之趣呜呼孰使予甘澹泊而忘荣辱者非兹亭也欤

　　杨氏回山记

　　正德己卯冬十月天官璞庵杨先生与其子给事君士宜即后圃疉石为山既成余获从郡大夫崇仁吴侯觞于其下相与登焉璞庵忽喟然曰是虽区区而有所系矣余请其说璞庵曰噫嘻是固杨氏故物也失去且四十年而今复购得之吴侯欢然顾曰有是哉是宜名曰回山且不可以无诏后者璞庵于是退而属予文以记予闻之天下之事理与数耳惟以数则盛衰兴废恒相寻故虽积善之后亦尠克常盛而善庆之理或戾然徃徃不逺而复盖数终不胜理亦固然也是故君子惟尽心于显然者而其盛衰兴废则一以待其自定吾何暇知哉易之屯蹇虽各有亨道然未尝舍正以求必济其亨者谓圣人固有以自信矣维杨氏着籍于松久世力穑殷厥家而尤以积德称璞庵尊甫南隐翁行义尤焯倒廪倾囷以济贫乏乡人迄今德之不忘呜呼善必昌后孰使兹山之忽中徙哉数者天所不能违而况人事之倐忽也今杨氏昆季父子奋庸于时敦德励行善继善述以益大其绪呜呼又孰使兹山之失弗久而复也不然则积善福后圣人之言且伪矣杨氏亦何容心哉吾又闻昔山之属人也下有盘牢踞不可撼竟委之去兹舁至犹自其故处也诚若有待而然者天之急于与善不亦彰彰较着乎此君子之所恃頼以裕其后者而记平泉者乃徒致意于笔舌之属则陋矣抑易于既济也其辞多危惧难谌者天不可自满者善杨氏兹可谓盛矣其子弟皆髙才颕秀而福祚之至方隆未艾然危惧者圣人所不敢忘则杨氏之所以益懋厥善以保此盛者宜何如也余不佞辱其昆季父子厚既本其义之大者为记而并及此若山之胜与登眺之乐则以待夫能赋者固璞庵意也复系以诗曰
　　巉巉兹山我祖所有世变时移弗克嗣守继述维孝兹焉敢忘俯仰百年顾懐永伤夙夜黾勉以迄天定光复旧业常理非幸靡善不福靡德弗培帝命夸娥负之来归山亦慰只庆复其故舒英吐竒妍巧毕露匪兹玩好世泽攸存卓峙屹立根盘轮囷烟云含滋雨露发秀神鬼卫护灵气斯构父老走贺既叹而惊言执其斚酬兹山灵惟善之遗有续无替兹山与俱永镇千禩

　　光霁楼记

　　一斋苏子作楼于黄浦之上而问于其友毅斋孙子商名焉孙子曰吾未及登子之楼然闻兹楼也伟矣巨矣是其轩豁洞逹可以迎皓月而来长风宜莫光霁名为称苏子曰吁斯山谷氏所赞濓溪而李愿中谓善形容有道者气象也予曷敢当哉子试语吾所以乃告曰天地清明和粹之气洋溢充满光风霁月者气之呈露而有象者也是气象也乃天地自然之气象亘万古而常新惟其然也故六合以之开泰焉万物以之昭融焉人禀天地之气以有生则所谓清明和粹者亦其本然也而弗克具者利欲害之耳利欲剥蚀吾心惨于酖毒甚于垢秽吾心之清明和粹者则既无余矣而又何气象之可言乎是故君子有省察之功焉有克治之力焉有存飬之道焉必敬以直内焉必义以方外焉敬义夹持内外交致充积之久效验乃着见乎动静形乎四体晬面盎背盖有莫知其然者矣夫人与天地本同一气人惟丧失其正斯与天地之气判不相入在我者既复其本然矣则精神之流通志意之融释清明和粹之气天地吾身坱圠无间由是可以赞造化而育民物岂非盛德之至者乎故曰人身一天地也吾心一太极也由中逹外积微至着是恶可强而致哉而亦岂非吾人体认之学也吾欲与子登斯楼启八窓以披豁俯仰宇宙覧观山川沐斯风也玩斯月也其精神志意亦有触发而孚契者乎使于是而有得焉则所谓光霁者不在风与月而在吾身与吾心矣苏子曰善哉子之言可以进德矣予虽不足以当斯名而不敢不勉于子之言也乃属孙子大书其扁掲之于楣并录其语为记

　　东郭草堂记

　　自予有园居树竹木作亭轩余廿载矣日以成趣而独虚其中未有为燕宾之所顷乃构堂三间深十六尺广倍之翼以回廊八窓洞启虽无所谓巨丽者而雅洁明整居然为吾园之主因扁曰东郭草堂记实也夫古今天下草堂见于篇什者不一而杜咏内有曰草堂尊酒者予窃喜之谓善道人意夫甫生不遇时畸穷沦落故常有安居栖息之念雨燕风鸳其托兴可悲也若予者生当太平忝窃禄仕桑梓之地世相守也而又何感于甫之言哉嗟夫予以迂拙之性负蠢执愚既不能与当世才智之士角逐功名之会又不能淟涊屈抑以为慿藉之地恒欲褰裳敛迹退修初服其于崇显富贵实非所冀望而独欲得明净幽邃之居读书鼓琴以乐先王之道暇则邀二三良友命壶觞谐咏歌谈说徃古得失理乱之事较论人物臧否于是以卒老斯则平生之愿而有契于甫之言者此也然甫惟以生非时也廹逐于兵戈其得享草堂尊酒之乐者无几也即其诗可考而予以清时无事优游暇豫永谐素心时葺治之遂将以贻吾子孙则视甫所得不多哉惜也寡昧浅学无甫之髙吟大作以为斯堂重亦如甫之草堂烜赫有闻于后此则甫之所多抑斯堂之不负予而予之有负于斯堂者也

　　清旷亭记

　　孙子作亭于中园而题之曰清旷客有哂曰亭以清旷名必其雅洁可以隔尘氛轩豁可以逺眺望今兹亭也鄙朴卑隘农圃猥杂花竹丛蔽耳目所及不逾数寻曷取其清旷也孙子曰事理可以意会而不可以迹求子必以氷崖雪窟而后为清必以莽苍之墟汗漫之野而后为旷耶夫人心有至清至旷者不系于外也葢其本然者氷玉不足为其洁河海不足为其容惟夫汩以利欲扰以纷华则清者污旷者塞去其污者塞者而清旷见矣故清旷者内也非外也吾心所固有也特因寓而见焉耳尝视于此亭端居黙处屏黜万虑独观本心寂然湛然浩然神释超然意舒情与境融吾惟见兹亭之清且旷也是故不加洁也而若临氷崖若坐雪窟不加辟也而若适莽苍若乗汗漫超絶尘壒俯仰宇宙其为清旷孰得而名言哉然则清不以亭也清自我出旷不以亭也旷自我出故曰内也非外也吾心所固有也特因寓以见也客喜而对曰善哉子之所谓清旷也乃吾今亦洒然若饮凉飔廓然若彻蔀屋矣

　　抱瓮亭记

　　抱瓮亭者孙子治圃时而憩息之所也孙子尝读庄周氏之书而非其自诡异于圣贤兹曷取乎抱瓮之说也夫周之说何如哉古者圣人备物制用立成器以为天下利既已竭心思殚智虑而生人者頼之以飬生送死周以备焉古而无圣人吾不知人之类何如也且圣人既以一身寄生民命则所以仁爱之者其心岂有穷已哉夫其较计功利之私固非圣人之心而事有可以节生民之劳以裕其用要归于为天下万世利者圣人亦不得而废也今如周之说则事不必其济功不必其成是将頺弛废壊而不可收拾斯则大祸生人者也而岂可哉故曰古之无圣人人之类灭乆矣虽然周逰方之外者也其书葢愤世疾邪有激之言也周生战国功利之世彼见夫生民之智巧日入于变诈习于倾危而莫有底止也厌且恶之乃为是激切过正之论而不知讳也故其言曰知一而不知二知内而不知外究其术盖絶物而不可以宰物遗世而不可以御世卒之于自私自利此其丼自外于先王之道者也予非其徒也而窃悲其志又悲夫今之人变诈者益为矫诬倾危者至于戕贼而莫有底止也是以姑取于斯人之说斯亦忧世之心也欤斯不得已之心也欤

　　挹爽轩记

　　乾坤至爽之气无乎不寓而惟虚寂之境与清洁之物得之为多小轩当园之幽偏尘事罕及前疏流泉植菡蓞夏秋之交花开满池芳香郁馞屋后修竹数百竿萧萧飒飒昔人诗所谓荷风送香气竹露滴清声吾亭实有之亭既虚寂荷风竹露天下至清至洁莫加焉而晨夕居处乎轩之内鼻吸香气耳纳清音乾坤爽气日厌饫耳鼻也虽然有说焉人之一身相周流也故耳鼻也者气之窍也气也者心之舆也心也者神之舍也挹爽云者合内外通精粗者也是故形通乎气气通乎心心通乎神形爽则气爽气爽则心爽心爽则神爽神爽则超然矣乃若得其外而遗其内得其粗而遗其精尘土溷其襟纷华扰其思则虽日置身于若邪渭川之间然鼻焉尔矣耳焉尔矣是其气且将昏然而况于心与神之爽乎是故具耳鼻而弗觉者禽兽也拘耳鼻而弗通者夫人也由耳鼻以逹心神者吾之所谓挹爽也呜呼昔之爱竹玩莲者固得此矣

　　白斋记

　　园之西北隅结屋四楹垩其中栏楯户牖无髹漆焉几席帘幕无藻饰焉纯然白也槛外植梅二十余株冬时盛开万玉璀璨被以宻雪铺琼迭练内外交莹斋之名白实以之夫白素也素则有精粹明洁之象而无黯闇秽杂故白之义素者其一为洁白为精白为清白为明白皆白之义也是以古之君子深取义焉夫洁白者言乎其修身也记曰孝子洁白是矣精白者言乎其心也匡衡曰精白以承休德是矣清白者言乎其操也杨震以清白遗子孙是矣明白者言乎其行与事也荀子曰仁人所务者白是矣则白之义不亦君子之所贵乎反是斯黯闇斯秽杂饬躬者之所忌也夫君子之于道必以悟而入必以飬而固耳目所习精神所接皆其助也吾是以辟此斋焉尽致其白者以足耳目以通精神以为身心之益也不既多乎尝试与客当梅雪之时抚幽芳玩积素近睨逺覧皑皑皓皓上下一色真昔人所谓遍天地皆白玉合成令人心胆澄澈者味羲经白贲之旨诵庄周虚白之论赓白雪之音鼓鸣鹤之操顾客笑曰清矣哉世常言白玉楼水晶宫无则已耳有则宁是过也此而有以尘俗事溷吾斋者便当如古人以大白浮之

　　聴雨轩记

　　轩当小溪屈曲之处两岸竹树掩覆绿阴蓊合亭午无日色也八窓虚明朴野幽閴不闻市嚣予每于是偃息焉久未有以名之间日与二三客觞于其中忽鸣雨骤至萧萧飒飒飕飕雭雭万叶齐响四集乎轩窓也时新秋凉气袭衣清思入骨静聴之久忻然语客曰乐哉客亦知乎吾今之聴雨非昔之聴雨者也曩在都下每天雨淤泥塞途人事牵逼骑欵段污泥没马腹沾渍衣领顚顿劳倦顾见从者前跛后曵意苦厌之五皷入朝昏黒中彳亍长安道上兢兢执马绥陨坠是惧中夜枕上梦觉闻淅沥声响即悒然以愁尔时情兴何如也兹也优游暇豫与二三子开口笑嘘无少拘系情以境殊有心会焉子试聴乎飕飕雭雭萧萧飒飒忽而挥霍飘洒如风起水涌倏而悠然有万里江湖之思一洗胸中尘土此中之聴客谓何如都下枕上梦觉时耶吾今乃知静适之乐决不以轩冕易也是吾轩之成趣虽无不宜而犹莫宜于聴雨欲名轩曰聴雨何如客曰善哉遂扁曰聴雨

　　傍秋亭记

　　亭何名傍秋也纪节变也何言乎纪节变也淮南子曰桐叶落而知秋亭之左右各植一桐以是纪节变也纪节变何言乎傍也草木之于气候各有所先得桐得秋气之先者故言秋者必于桐唐人诗所谓秋色傍梧桐吾亭若曰傍秋色云耳一气流行其运周也四时代谢其数均也何独纪于秋一气运而始终异四时行而荣悴殊节叙之感人莫秋若也古之惊秋感秋悲秋皆以是也人生非金石与大化而推移其盛衰荣枯固其自然耳而又曷以惊曷以感曷以悲也夫秋就也万物所当成就也君子观万物之成就则以考德业矣夫秋阴也阴自是而愈进也君子究二气之消长则以占天运矣考德业者君子干干惕虑之心也占天运者圣人扶阳抑阴之意也而是以惊是以感是以悲焉予是以记乎秋也

　　阅耕楼记

　　孙子居宅之后有常稔之田七十亩既闲居则修厥农事斥地数丈立圃复即其北作楼四楹以临之楼小而虚无障碍可以逺眺烟蓑雨笠农歌牧唱日与耳目接也因名楼曰阅耕昔者樊迟请学稼圣人斥其为小人之事而不与者也予其为樊氏矣乎夫耕非不善也君子于天下其自负重则其平居之所问学必有逺且大者耕稼非所先矣而迟也独欲专意以讲求焉则是未尝有志于逺大此圣人所以深陋之而非以耕为不善也彼歴山莘野何为者哉徐孺子非其力不食躬耕隆中者出为王者佐朝耕暮读韩愈氏所以称董生者而可谓耕为不善耶予家世本农也幸忝禄仕二十余年兹将倦而归休矣则进而朝署退而畎亩固予事也而又何嫌乎樊氏之同哉夫道无乎不在世俗浮靡之弊极矣予葢将敦本实谢纷华念生民粒食之艰思造化发育之盛歌豳风诵无逸想见三代盛时气象岂不充然有得哉若夫谨烝尝之需资俯仰之用所以先事而为之者此生民之大端而圣贤所不免予不能废也乃作楼记

　　会益堂记

　　似斋吴子有先庐在松城之阳时葺治之而其中堂久未有扁顷告予曰吾日于斯会胜己之友以求益也欲名曰会益何如予曰可哉子不以供嬉游宴乐而志惟求益不亦善也既为大书其额而因以告曰子之为志则善矣然有说焉夫益子者友受益者子也亦观于水乎水所以灌物注于壑千万斛可也激石则返矣就乎下千万里可也逆上则止矣是故惟虚也斯可以受益惟谦也斯可以受益而自满自髙者反是吴子蹙然曰吾方媿不敏无以为受益之地斯二者吾知免夫吾又有以告吾子也昔者吾夫子论友之为益者直谅多闻夫直谅多闻可以益我者谓闻过进于诚也进于明也然三者我固有也机在我也益自内生也非由外入也是故过也者吾心之邪慝也诚也者吾心之实理也明也者吾心之灵觉也吾求自益反之心焉夜气清明有过未尝不知善端真切未始伪也万物皆备未始惛也在充之而已故曰我固有也机在我也非人益吾所无也特助发之耳故人之益我不若我之自益也乃若弗着弗察漫然尔矣遒然尔矣则虽日与三者处何益哉子尝求之易乎益之象曰风雷益君子以见善则迁有过则改夫观风雷之迅烈于迁善改过其为益也孰御斯自益之谓也人其得而与诸子其勉之毋谓人益我也吴子谢曰善哉子之言益我弘矣请掲堂壁以为记

　　濵泖草堂记

　　濵泖者黄子正之别号也松为东南泽国泖实松之水之大其旁多美田沃壌岁之所入视他田独厚泖之上既旷逺寥閴而洄溪曲洑则更转入幽邃村落错峙民居静深竹树娟秀风物雅洁故人率视为乐土而喜居之然田之为直亦视他田独厚盖几倍蓰焉非有先世之遗卒不易得也黄氏世居松之七保七保田多瘠自其先大夫西坡公仕至宪副食四品禄始克积其羡余置百亩乃筑室以为别业而黄子世守之既以为号而复书其堂之扁间求予文为记予谓黄子之谓是也有务本之意焉有堂构之意焉有不忘缔造之意焉有安土敦仁不愿乎外之意焉是皆有可书者抑黄子既以泖为号矣乃若君子观于泖而益得以为助者黄子其亦有闻乎是故泱漭浩漫吾以育吾德渟涵渊深吾以积吾学灌溉疏泄利泽枯槁吾以广吾仁愆阳毒霪靡益靡竭吾以充吾量鼓风雷兴波涛震荡轩涌吾以作吾气阴晴明晦景象变幻吾以妙吾文则为吾益者不多哉是故黄子必作如是观而后为有得也黄子读书砥行方志在用世必如是而后可树立于时斯不虚厥号矣若夫泖上行乐之趣则予异时过子草堂与子扁舟而泛撷兰苕狎鸥鹭汲清煑茗斫鲜荐醪聴渔歌于空蒙杳霭间逺览浩笑其趣无涯然非黄子事也姑为子道之

　　文简集巻三十二

　　●钦定四库全书

　　文简集卷三十三

　　（明）孙承恩 撰

　　○记

　　端慎堂记

　　堂以端慎名遵圣谕也昔我宣宗章皇帝为箴赐翰林院累数百言戒勉谆切承恩尝伏读钦叹谓圣明期重儒臣拳拳之意如此嘉靖丁酉之冬蒙恩摄篆南院思欲刻置一通高掲宇下朝夕瞻仰而不能悉举其辞顾其中有端志慎守一语尤吾人立身行已之要因大书此二字锲梓扁于堂而复说其义曰夫端志也者言乎其始也慎守也者言乎其久也善其身者必本于趋向而成于操持正趋向于始谨操持于久而后庻几也按说文端从立从山是故其为志也必如山之立而后可以言端真心为慎纵逸邪僻即丧失本心是故必尽吾之真心而后可以言慎举其事则义利之辨也理欲之分也忠佞之界也公私之别也诚伪之区也审厥趋焉无茍安无妄慕无幸得斯于志也可谓端矣义也理也忠也公也诚也乃我心之本然执之固焉不以穷逹迁不以得失变不以患难阻斯于守也可谓慎矣然斯二义也若对举而实相须盖非端志固无以为守而守不慎则志或以渝行因以败譬之操舟而涉风涛必正厥舵而复专心致力以谨视之舟乃克济正厥舵者端志之谓也专心致力以谨视者慎守之谓也故曰相须者此也非有二事也仰惟圣训睿思所及或将无出于斯而先逹之士为名卿巨公以勋德著者项背相望岂不为词林得人之盛哉承恩不敏待罪侍从几三十年亦尝窃知向方夙夜祗惧不敢少负此心以忝圣训而质薄才短无所树立碌碌犹夫人也乃今腆颜执笔以为斯役不自知其言之谬妄岂敢曰俟后之君子亦姑以自励云耳

　　君子堂记

　　翰林院堂后之左偏有堂四楹延客处也堂面阳庭内修竹几百竿森然玉立趣颇幽洁而堂故无扁予近名之曰君子堂夫竹之以君子名尚矣而因以扁其居者岂独予也哉然吾谓君子乃吾人成德之名竹之名君子借也拟而非真也拟而非真者名曷若于其真之亲切也夫斯堂固以延客贤士大夫时辱临之威仪肃如议论侃如道德充如聨席布武承謦欬而奉谈笑者皆时之彦硕也岂非所谓其人哉而居停主人若予浅陋固不足当斯名而扬休于前袭美于后鼎鼎尔也则斯堂岂竹之所能独专即以人当之奚云不可虽然所贵君子者于实不于名斯堂之谓也拟客则倨拟主则夸倨则非所以敬贤夸则复渉于自见标榜侈炫将无启衅而召嫌而惟夫竹也闇然漠然予名之无谀心彼受之无德色又贤士大夫之辱临者有时而违而居停主人先予后予者予莫得与偕也而独见此百竿者森然玉立于吾前未尝顷刻间抱贞挺节日于予有感发之助夫古人有友竹有比德于竹吾固将以此君为式而奉以周旋焉然则斯堂也非此君之与谁与哉因为之记

　　后听雨轩记

　　濮阳曹子来官留都葺厥寓焉尝独行于庭而笑曰王子猷随在必植竹吾亭何可无也乃移植数竿而时偃息啸歌于其轩中一日值雨至竹簌簌有声曹子倾听欣然若有所得因名其轩曰听雨而属其友毅斋子大书以扁且记毅斋子谓曹子曰甚矣竹之与雨宜也予未论子之听而见子之移竹也适雨后既复连得大雨竹乃尽活无改叶焉子是以有兹听以雨而植以雨而活以雨而娯子之听竹可一日无雨哉夫雨被万物有声者不特竹至风雪皆能声物竹之有声不特雨而或则其声烦以俗或则其声粗以厉而惟竹也异夫竹雪冒之而声微风撼之而声乱而惟雨也异是雨得竹而声清竹得雨而韵清人得雨竹而听清方其听也非耳也心也非心也神也神与心会心与耳融翛然悠然潇然洒然若泛渭川若临潇湘嗒焉忘形栩焉俱化寂乎玄凝泊乎天倪澹乎参寥杳乎希夷莽乎无何之乡斯其听雨之趣乎子之所得将无合于是乎虽然情因乎境兴逐乎感境不得以同也感不能无异也是故天下之能听者稀矣予昔家居尝于小圃当溪上草木胶轕处作蓬轩跨焉亦有兹号顾尝一领其趣因记之谓与在京邸听雨异大要厌烦杂而乐幽闲厌拘牵而乐萧散曹子今兹之听固非都下比抑不知与听于吾园何如也若曰达人一致不以妄而汩真不以人而累天则予昔者之为说浅矣

　　后斋记

　　后斋者吾师金陵易先生别号也先生顷属承恩为记夫先生何取于后也谓先生以其居如后山后村之类则非有奥义可取先忧后乐云者则为义弗周非先生义也乃若为巽为退为不敢先皆后之义而为谦之发先生将无是取乎然考圣贤之训未尝不与谦也而以后为言则无之故见贤思齐则非后当仁不让则非后见善如不及则非后易未济之上九以刚眀而处未济固当自飬以俟而随有濡首之戒矣则亦不必欲人之后也惟老聃氏者则曰自后者人先之是其后者乃其求以先也斯则窃弄之术自私自利者之为而岂圣贤大中至正之道哉先生必不是取也间以为质先生曰嘻迂哉吾无隠说也子乃过求之吾少则有志于用世而遇也晚每后于人夫是之谓耳承恩因忆昔以髫年随先君游南郡获侍先生讲下见先生苦志励业声称籍甚人谓科第可俯拾也而四举始荐于乡又四举始捷春闱是诚后矣先生之仕也勤劳奉公茂着声绩人谓通显可矫足待也而晚始得领郡符是亦诚后矣虽然有天者焉有人者焉在人者先生可能也在天者先生不可能也先生之后者天也非人也先生曷与哉乃若先生早岁颕悟能文章识理道一时言笃学者必先先生励修为究时务一时言才德者必先先生歴中外覃惠泽一时言政事者必先先生未见先生之后也兹老矣頥真保和砥行乐善书之作稽中德易之视履考祥为耆硕为寿考为后凋之松柏为不食之硕果先生实以之然则其无歉歉于遇之后人也是为记

　　砺庵记

　　侍御方子砺庵谓予曰吾性也钝昔者父师以钝名我既又谓钝不及事也故字予以仲敏而予之钝者终无以副斯义夫易钝为敏非磨砺不可予是以有砺之号焉而未知何以砺也子其语我嗟夫天下之钝孰有钝于予者哉予莫克自砺而何以告子也夫钝者利之对不利斯不敏人是以贵利也然人亦恶用恶钝而好利也夫钝盖亦有善道矣是故惟其钝也是以有厚重之意焉惟其钝也是以有质朴之意焉惟其钝也是以有质任之意焉惟其钝也是以有安详之意焉自夫人之恶钝而好利也则有浮薄以为利者矣自夫人之恶钝而好利也则有虚诞以为利者矣自夫人之恶钝而好利也则有矫诈以为利者矣自夫人之恶钝而好利也则有躁进以为利者矣斯固利之不善也嗟夫天下之钝孰有如予者哉而予安之莫知砺也然则君子不贵砺欤君子奚不贵砺也而其砺也异于是是故节以砺而坚德以砺而固吾闻砺节砺德者矣若夫砺铓刄以为利斯砺也君子慎焉夫方子亦何必砺钝以为利哉物之不齐物之情也钝有钝用矣利有利用矣夫利莫如锥刺重革透坚甲利之用也钝莫如锤破顽石屈坚金钝之用也然吾见钝可以加利矣利不能以加钝也故曰以钝锤锤利锥利者失其利钝者显其用矣嗟嗟方子即使子砺子之钝处嚢而先出当事而立见吾不为子多子今为御史执纪法以弹压百官则利非子用也击大奸折大佞非有朱亥之锤与博浪之锤奚济哉子亦何必砺也子必欲砺吾谓莫若煅炼煅錬而后可以言利干将镆铘百炼而后成者是以截玉如泥极天下之坚刚而后利生焉故煅也者质也砺也者铓也蔑其质而徒事其铓以之当脆者柔者可矣坚也劲也其不缺折也者几希而又何取于利

　　饬轩记

　　饬轩者吾友唐子清之别号也唐子尝以适名轩也而今则易以饬也毅斋孙子曰善夫唐子之为是号也其德进哉夫唐子盖有志君子之学也学之道大矣而要在治身按说文致坚为饬从人从力周礼以饬五材饬者治也饬治以致坚也材以饬治而坚君子欲固其德可无饬治之功乎是故其为道也为敬为慎为戒惧为省察为克复皆饬治之谓也汉书曰饬躬书曰勑天之命勑亦饬也用力以饬治吾身君子之学孰大于是夫唐子昔之适也适之义为便安人情莫不畏拘检而乐放肆理欲在人其端微矣及其至也则理之勉寖昌而寖盛欲之从将遂至于汩溺而莫振拔也是以先儒有日就规矩日就旷荡之说有志于自修者于斯二者必慎焉噫嘻唐子日于是而适也固非予之所知日于是而饬也是之谓谨独是之为不媿屋漏俛焉惕焉如侍严师如对大宾如临深渊如履薄冰如仰雷霆之威其致力之实盖有人所不及知者则其德之进也孰御虽然适非不善也人品不同其适亦异乃若君子固以道德为适矣推而极之孔颜之乐皆适也斯则成德之后之事故由适而饬则君子检治之功由饬而适则君子道德之适唐子以端洁简静之质积学砥行久矣方兹勉焉日饬其所未饬其终不为道德之适矣乎予善唐子故为之记

　　麟山记

　　都谏杨子士宜以其别号麟山属予为文以发其义予复于杨子曰子之取夫麟也以名义而号麟麟仁兽也立人之道仁义而已子之所取善矣而欲予之发斯义也请以麟为子言焉天地以和气生物麟也者和气之所萃也故不食生物不践生草而为仁兽然天地以和气生物而不能无穷竒梼杌之属穷竒梼杌者戾气也和气与戾气相为消长昔者唐虞三代有道之世至和薫蒸逰囿在薮皆麟也所谓穷竒梼杌虽间见一二随即消融泯灭于至和之中降及衰周和气漓而戾气盛以类感召从可知矣时则吾夫子一身实太和元气所锺故麟尝为夫子而一出惜乎夫子有德无位不能尽弥当时之戾气而独因麟之至感而成春秋以垂惠万世谓之麟经焉夫春秋者裁割断制之书故曰刑书也而谓麟者则以正纲常扶世道义之用而仁之心故谓麟也子也以麟名山其亦有所感乎然吾谓麟不作久矣求麟于山旷世弗得惟求麟于我则一念即有盖人得天地之心以为心而亦不能纯善无恶故一念之善即麟也一念之恶即穷竒梼杌也致吾之麟使吾之穷竒梼杌者悉泯灭消融而后吾之麟始全此仁之实也子也昔为谏官凡论列举刺莫不本天理合人心固常以吾之麟植人之麟矣乃今谢事家居益治其身心以厚伦睦族惠洽而义周教举而礼达是又将推吾之麟以麟夫一家欤夫麟虽久不作而在我者未尝亡吾固有之吾自致之而又何必求在囿在薮与西狩之麟哉在囿在薮与西狩之麟卒弗可得也而又何有于子之山乎然既曰麟山矣则又恶得而遗也乃志曰杨子有山匪麟实生亦匪肖形乃惟嵚岑乃惟嶻嶪严凝镇静其气肃焉蓄泄云雨蕃植草木其泽弘焉肃焉者义弘焉者仁峰围水环灵秀郁蟠廓乎其容坦乎其安氤氲日生疵疠莫得而奸之是为杨子之麟山乎

　　玉斋记

　　吾亡友杨子季玊之子士明谓予曰昔者吾先子尝欲以其号玉斋者须先生文而弗果孤不忍泯其志也兹以为请惟先生赐之言焉噫嘻嗟哉我思杨子其人如玉而埋黄壤久矣不复见其人而更文其号耶夫杨子之讳之字既以玉矣而复以玉为号杨子何羡于玉也记曰君子比德于玉斯杨子之心欤夫玉禀天地之中和萃阴阳之精纯其润泽为仁缜栗为智廉而不刿为义垂之如坠为礼清越而诎然为乐瑕不掩瑜为忠孚尹旁达为信天下莫不贵美是玉之德而有类乎君子者也兹杨子之所取也虽然乃若杨子则犹有深意焉夫玉珍也诗曰无金玉尔音玉之者珍惜之也传曰玉汝于成成必言玉者玉虽贵美而玷污之而毁缺之则失其贵美矣珍惜慎重斯谓自玉其玉然则玉斋之号固杨子之深意欤其有志于立身饬行者欤用是杨子之为人端雅简重卒以无大咎其有得于玉之号也矣然吾又闻之玉之品不一均玉也而有为山玄者为水苍者为截肪类者而其同为玉者以其德之同也杨子之昆季惟三伯子仲子之讳之字之号亦俱从玉尝论之伯子刚而峻厥号玉峰峰也者峻特之谓也仲子醇而实厥号璞斋璞也者浑朴之谓也而杨子则洁修是以取兹号焉其为质若不同而皆纯乎其德兹其所以得为玉欤至于玉之用为珪璋为琬琰为珩璜琚瑀祀神祗而镇宗庙而称礼乐伯子仲子则既然矣而杨子独弗售仅一荐于乡磻溪之钓不逢秦国之城终靳惜哉为韫椟之玉而已而遂至埋壤使人念之意消也幸焉者惟是三子士明洎厥二弟皆以妙龄粹质抗志纉述夫玉有种三子者其将为三玉以致用于世乎是在勉其如玉者以俟价而已作玉斋记

　　似斋记

　　似斋者呉子德章之别号也毅斋子语呉子曰君子之为德必有所企慕而勉焉以求其似自不似而似似而至无所不似无不似则几同而一而似非所言矣夫天之生人本无不似故曰足相似也目相似也耳相似也口相似也而为德也乃不似则人自异之也人可异之而不可为似耶是故士有希贤之学贤有希圣之学希贤者求似贤而已矣希圣者求似圣而已矣求其似则必效其似者而去其所不似者故士可为贤贤可为圣昔者周公尝慕文王矣而似文王孟子尝慕孔子矣而似孔子岂非修为之功而学问之效乎然亦有不可强其似者故石不能以似玉碔砆似玉矣而终不能为玉鸟不能以似凤鹪鹏似凤矣而终不能为凤拘材质也乃若君子则岂材质所能限哉故曰希骥之马亦骥之乗百川学海终至于海而况于人乎此君子之学所以求似也虽然似犹有说也又有真似者有非真似者真似者不似而似也非真似者似而不似也实与迹之谓耳矣是故禹稷颜回穷达殊矣而处已之道似曾子子思去就异矣而处事之义似此真似矣惟其真似所以为同优人学孙叔敖似矣而实不似叔敖也玃猱被人冠裳起坐拜跪似人矣而实不似人也抟埴为龙鳞甲爪鬛无一不似而终无兴云致雨之用斯亦何取于似哉噫嘻呉子子之所谓似者尝闻子欲似子之先公矣而恒以偃蹇未遇视先公之登第取仕独后为媿夫子之先公吾舅也奥学笃行直道古心表表士论斯则君子之所当似者至于出处迟速则有命焉子亦乌能必其似也嗟嗟子也诚于先公奥学笃行直道古心能庶几焉典刑懿范犹有存焉即弗如先公之登第取仕也吾不谓子之不似也于所谓奥学笃行直道古心或无几焉典刑懿范而遏佚焉即能如先公登第取仕也吾不敢谓子之似也然则子亦但勉其所当勉者而又何必歉其所不当歉也呉子怃然谢曰吾方欲子记吾斋斯则足矣乃书以畀呉子

　　介斋记

　　呉子子厚别号介斋或质于毅斋子曰说文介为甲有严毅不可犯之意焉故曰刚介曰耿介曰孤介必严毅不可犯而后于介称呉子为人温厚尔和易尔谦恭尔何取于介也无亦欲勉其所不足欤毅斋子曰子无谓呉子不足于介也子乃不善观呉子之介尔夫介也者岂惟刚惟耿惟孤尔矣乎夫介何生也以节而见也君子有立身之大节介乎其有所不茍焉是之谓节介也夫柳下惠非温厚而和易而谦恭者乎而不以三公易其介其为介也卓矣呉子之介亦若是矣于是呉子闻而谓毅斋子曰子言下惠之介吾无之乃今愿学焉惟子示我以其方毅斋子曰介之义见于易豫之六二曰介于石系之辞曰忧悔吝者存乎介其言介之始乎是故当逸豫之时而固其节贞吉之道介之不可渝也于辨别之端而致其慎者无悔吝介之不可忽也尝试推之介音之同为戒禁戒有所不为也有所不为而后可以全介也又音之同为界两端之界限也严其界限而后有所不为也故戒也者豫六二之义也界也者系辞之义也严其界而知所戒而后全其介也是故有理欲之界焉有公私之界焉有义利之界焉有善恶之界焉有君子小人之界焉必严此界而禁戒之故欲也私也利也恶也小人也皆必不为也举其目则大而出处进退也小而辞受取与也微而语黙动静也皆以是凖如是而后可以全其介也故虽禄之以天下弗顾也系马千驷弗视也临之以三军弗慑也困之以饥饿弗变也其为介也岂不卓乎其介哉子也质美而行洁知界而能戒可以全介者亦善勉之而已若夫舍是以言介而徒貎之修悻悻尔也孑孑尔也则亦伪而已而何介之有于是呉子称善而属孙子录之以掲于斋之楣

　　立斋记

　　毅斋孙子曰甚哉君子之处世不可以弗立也人而弗立也曷人之为沈子时正问曰吾亦尝有志于立矣而且以为号矣而不知立之若是其重也敢问立之若是其重也何居孙子曰夫立者乃人之所得以为人也夫天不立无以覆地不立无以载天地且然矣夫山不立则崩屋不立则倾物且然矣天地物且然而况人乎是故天下若是其大也古今若是其逺也民物若是其众也而吾以眇然之身居其中利害变故纷至沓来震撼击撞如波颓风靡而眇然者当之是恶可以弗立也沈子瞿然曰大哉立乎请问其方孙子曰立亦多矣私者立町畦隘者立门户深者立城府傲者立邉幅孰非立也而非君子之立君子之立必立身也必立德也必立本也三十而立之立也可与立之立也中立不倚之立斯之谓立也然非要也要者何礼是也孟轲氏曰立天下之正位礼者天下之正位规矩凖绳之谓也立云者慎操持砺行检置此身于规矩凖绳而卓乎不移焉斯之谓立也故曰不学礼无以立三十而立立此也可与立立此也中立不倚立此也由是以立身由是以立德由是以立天下之大本立横流之砥柱其至也与天地并立而为三焉沈子曰大哉礼乎吾之所以立乎孙子曰未也犹有要焉诚也敬也诚者礼之实敬者礼之干不诚无以出是礼不敬无以行是礼诚敬者礼之所以立也子欲立礼先立诚敬立诚者干之文言也立敬者坤之文言也故诚敬者又乾坤之道也君子之立法诸乾坤止矣

　　存斋记

　　王子朝佐别号存斋而间谓其友毅斋子曰吾有志于存而未知所以存乎子其语我毅斋子曰子之所谓存者非孟轲氏所谓存心者乎夫轲曷言存心也学之术多矣而必有所以管摄之者非心何以哉心也者吾之神明之舍所以括众理而出万化者也是故学必以心为要轲之所谓存心也存焉者操之而不使其放失之谓也有放即求求即存矣故又谓之求放心也夫心之在人与生俱生本无所放又心一而已矣然则放者维何而求者又何也是以论者有以心求心憧憧徃来之感夫心虽一也而变动不测惟其不测故一念少懈即已外驰一念警觉此心即在其驰其在固吾一心之运耳而又何有于两用哉是故君子敬以直内把捉収敛不容少间使方寸之地炯然湛然惺惺常着生生者不已斯可以括众理而出万化存心之说岂非为学之要乎然斯义也发于轲而非始于轲也易曰成性存存成性者本成之性吾心所具之实理众善之原万化之本存性所以存心也存而后有养故孟子又谓养性也圣贤之言交发而互见盖如此王子之存其亦因轲言以通于易乎虽然存之为义犹有真切致力之地不可弗讲也夫心一也然存于未放也易若其既放而求则莫切于轲之所谓夜气者矣夜气者清明之气当梏亡之余平旦未与物接其气清眀本然之良心必有发见呈露者即于是而体验兢惕以持守之则于存也不尤真切矣乎故曰夜气之说于学者有力也圣贤之教所以简而要而其交发互见又如此子也有志于存其亦尝究意于是乎子之为人也敏而果直而好义则于斯义也盖必有得矣予言特为子助发云

　　畜斋记

　　斋以畜名表问学也名之者王子朝威也王子笃于问学故为兹号而因以名厥斋毅斋孙子为发其义曰学也者所以治身也治身者无所不用其至按说文畜通为畜畜者止也止义有二止而去之也止而聚之也止而去之云者孟子所谓畜君也事君者以畜君之私为学者以畜已之私夫畜君之私也难畜已之私也易故忿必惩也欲必窒也傲止其长也乐止其极也欲止其从也志止其满也皆畜之大也童牛之牿也豮豕之牙也皆畜之功也畜吾之私而去之身其庻几乎止而聚之云者诗曰我有旨畜史记曰力田畜积诗言蔬史言榖故其从不同焉赡生者蔬谷且不可不畜而况君子之于德也是故易有小畜焉其象曰风行天上小畜君子以懿文德有大畜焉其象曰天在山中大畜君子以多识前言徃行以畜其德小畜也者文章才艺之美也大畜也者道德经纶之业也是君子之所畜也偹大小兼本末其畜也有如此王子质美而行饬其于止而去者致力久矣乃若畜而聚者何如也王子勉乎哉小畜至上六而始成大畜至上九而始达甚矣畜之不易也王子勉乎哉由寡而多由微而着由粗而精由生而熟由驳而醇文艺之畜期以泽物道德之畜期以用世斯不负名号之意乎若夫卤莽以学孤陋以居畜而不聚聚而不极斯君子之所弃也而又何畜焉

　　黙斋记

　　钱子惟高有藏修之所而扁曰黙且以为号或曰言者心之宣心非木石必有动也动而言随之如之何可无言也钱子独能无动也乎哉而愿言之废也孙子曰钱子岂真欲尽废言哉乃钱子亦欲慎之耳矣夫人固不能无言而言则不可不慎也夫言易放也而慎之难诗曰莫扪朕舌语曰驷不及舌言其易也故思常慎也则犹有时而肆思常黙也而后庻几于慎焉耳夫钱子之黙岂非慎之至哉故曰大黙无声曰万言万当不如一黙皆慎之之至也慎之至而后出言当雷霆収声于秋冬方其寂也若无雷霆焉及其一发而甲者拆蛰者动鬯者达天地之化夫百鸟喧啾听者厌恶凤凰一鸣而世以为瑞君子之言岂茍焉已哉而可以易也二气之运也有阖斯辟有静斯动君子之语黙阖辟动静之义存焉钱子之黙也有以哉虽然黙之时义大矣非宣言语之谓也观其所配而斯该焉故为老氏之玄黙黙者言乎其自然也为荘生之渊黙黙者言乎其深静也柳玭立身以恭黙为主恭黙者检饬之谓也张季真沉黙自持沉黙者简重之谓也沈洵如对人谦黙黙者谨愿之谓也孔述终日严黙黙者整肃之谓也张镜任客酣呼而独守静黙黙者恬静之谓也之数义也岂直不语尔也乃若强制其言而曰是黙也则为黙也浅矣钱子尚以是求之

　　澹庵记

　　友有王子者以澹为号毅斋孙子谓王子曰亦有以澹之义为子语乎王子曰未也愿闻焉孙子曰吾于澹而得天道之本然矣夫天之道亦澹而已矣是故寂兮寥兮希兮夷兮无见也无闻也之谓太易之谓太初浑浑尔矣朴朴尔矣无臭也无声也之谓太始之谓太素兹非澹然者乎然天道邈矣未言其近也吾于澹而得物理之本然矣其澹也生于天其否也作于人是故味本无也加以调剂而味生焉色本无也加以染绘而色彰焉声本无也鼔以槖钥而声出焉所谓澹者隠矣于是乎反本焉大羮不和大音希声白贲无文皆所以全澹也物理近矣未切于人也予闻之人生而静者天之性感物而动者性之欲方其未感也一真自如万念俱寂澹然尔矣及其感也七情汩焉六凿攘焉澹者靡澹矣是故君子亦有反本之学焉反本也者反其澹然者而已矣反其澹然则与天者似矣然有其方焉予闻之纷华者溺志之陷穽也靡丽者丧德之酖毒也俭素者治心之药石也清苦者饬行之砥砺也故曰五色令人目盲五音令人耳聋五味令人口爽是故君子逺纷华斥靡丽甘于澹薄安其固陋制其外以养其内由是可以无欲可以体静可以不移于贫贱不淫于富贵浩然常伸于万物之上皆澹之致也此澹之全功所谓反本之学也王子曰大哉澹之为义乎是天道之赜也是物理之精也是人事之则也予乃于是知向方焉请录子言掲于斋壁

　　当湖记

　　平湖渐斋赵子既致山西大叅之政而归易其号为当湖当湖者其邑内之湖也莫究其名义所自赵子世居在焉故以为号毅斋子曰以吾观于赵子之号而益信夫人之贤不肖之相逺也古之君子树德蓄艺于吾性分之所固有者尽心焉而外物者若于已无与是故功名利逹烜赫焯耀昧者竞得攘攫驰骛惟忧其力之弗足也贪者汩溺委身命而不知有底止赵子举进士歴官中外端谅简重绳趋矩歩罔逾越焉盖尝号渐矣渐也者圣人所以约人于义理之正而抑其躁心也故曰进以正则有功象之义为止为巽内止静而外巽顺止静巽顺躁进贪昧之反也夫赵子之于进可以为渐矣故仕逾二十年犹藩叅也卒乃未及引年而乞休焉寄迹幽旷寘心澹泊逺絶世纷其视功名利达如释负如委蜕如阅传舍如弃敝屣如飘风过鸟而莫留吾懐于是即其所居以为号若曰吾固当湖之里人耳乐乐自生礼不忘本斯赵子之心欤孟轲氏曰君子所乐大行不加穷居不损彼其固有者重也今吾故吾区区外物曽有毫末与吾性分哉赵子其古之君子欤湖旷而邃雅而洁赵子既托意于兹乃日习幽事芳辰淑候扁舟独徃追逐云月狎玩鱼鸟盖将招范蠡于具区访贺老于剡曲和太白郎官之咏诵天随散人之歌虽其踪迹有不同而为适则一遐情逸思岂不超然其高哉赵子其贤欤虽然赵子夙负经世之志懐济时之畧其仕之所至固已扬休树绩然十之二三耳矧其年力之尚裕赵子虽欲遗世而世能遗赵子乎方今天子寤寐老成奨进恬退以励士风征书行且至矣赵子其能遂久于兹湖哉乃若异时得位大行益尽发其藴勋业加于上下功成名遂身退然后事兹湖之乐未晚也姑记以俟

　　世芳楼记

　　世芳楼者今少傅大学士灵寳松皋许公故里园中所构也园有亭轩台池而惟曰楼者表所重也灵寳为洛阳壮邑洛阳所谓天下之中者萃灵毓秀故多才贤杰士旧家望族许氏代有闻人至先太宰襄毅公而大襄毅公昔者致政归即居之近剏有此园杂植竹木小结亭轩以取适少傅公徃岁得告家居复益垦治度地筑趾以建兹楼檐楹靓深面势轩豁前之左右翼以小屋高其台可以坐啸甃其池可以潄濯辟其亭可以觞咏葺其轩可以憩息花草竹木増补未偹壅溉培飬日以蕃茂皆以为兹楼之助而崇山大河云涛烟岫可于楼中眺望而得于是名其楼曰世芳公间命承恩记之以文则复于公曰呜呼世家绍述之不易而惟君子为范之大遗泽之逺也夫承基纉绪可谓世其业而未尽其盛聫珪袭组可谓世其荣而未尽其美必也风声之所树立奕叶相望作于前者垂之后而可法为之后者征之前而无媿然而岂徒哉是故践履忠孝以为本被服诗礼以为华秉执敬慎以作则许氏之先逺莫详也襄毅公以刚方弘毅之质作帝股肱勋德炳朗风采凝峻推重一世至贻谋之宏逺足以传之于无穷我少傅公承之益大以烈以道德辅相天子表仪百工功业文章衣被海内而儆戒之意不忘朝夕位益尊而心志弥抑齿益劭而惕励弥勤呜呼斯其所谓绍述家声阀阅休显光大愈逺愈芳者不在兹乎而彼第宅园居乌足以尽之虽然事有重轻而轻不可谓非事也务有本末而末不可谓非事也即小以验大即粗以验精即近以验逺则凡先业之饬治何者非绍述所当勉耶昔人记洛阳名园以园而知天下之治乱其推义广矣则许氏他日子孙于兹楼兹园之葺岂直逸居宴逰而已哉考世德者必于是乎观焉请以是书之楼为记

　　石窓记

　　石窓者新安程君廷玺之别号也程君为新安巨族读书好礼而不乐仕进商游江湖中岁倦而归葺其室庐多移石列置庭宇因有斯号或曰程君何取乎石也夫石块然尔矣兀然尔矣非有声色气味之可亲君何取也吾闻之君子恒以道观物而不以物观物故其取是物也必有所好也其好之也必有所契也有契斯好有好斯取程君必有以契夫石矣曰即石可以求道乎曰奚为不可也夫天地至精之气凝结而为石是其锺阳之刚秉阴之贞其为物也君子盖得其厚重而不迁焉得其坚确而弗渝焉得其巉巉者焉鼎鼎者焉匪刻匪画有纹理焉匪刓匪凿有嵌窦焉可以为砥砺焉可以充庭实焉可以列八音而为乐焉得其能出云气致雨泽焉得其多年所焉是故厚重者仁之质坚确者义之干巉巉者类节槩鼎鼎者类卓行纹理者文也嵌窦者明也为砥砺者直也充庭实者器也列八音者材也致云雨者道之施歴年所者德之恒石之于道不既周矣乎君子取物以比德而乌可是遗哉谓块然尔矣兀然尔矣是以物观物者也程君之取石亦尝以是求乎其能有合于予言乎若夫平泉之嗜元章之拜非无所取然特玩昵焉尔矣故平泉之嗜君子以为癖元章之拜君子以为狂吾知程君必不尔也请以质之君使刻于所谓石窓者以为记

　　邃庵记

　　太宰邃翁先生杨公以邃庵集示予要予有作予辞不能顾集中有匏翁涯翁诸老大作予曷敢厕诸先生曰靳子戒庵尝誉子斯艺颇可无予靳乃复于先生曰邃为深为浚为含蓄为玄逺静密渊然杳然莫可测究邃之反为浅为近为躁妄为肤率炫暴枯中狭量易见底里邃如万金之贾愈索愈有反邃为三家之货一览便尽然邃不善者为闇为幽为隐伏为立城府为设机穽令人猜度疑忌触讳罹愆先生之邃何如哉予观先生以圣贤之学致圣贤之道秉光明正大之心建光明正大之业上可对天日下可质鬼神先生之邃其殆江河洪流不见其竭山岳出云不见其已造化生物万古一息斯其为先生之邃乎先生曰止矣子陈义则高而我何可当之然于邃义则该矣集何可无此也请复着于末为后继

　　文简集巻三十三

　　●钦定四库全书

　　文简集卷三十四

　　（明）孙承恩 撰

　　○跋

　　恭书宣庙赐翰林院箴后

　　此我宣宗章皇帝御制翰林院箴也天贶昭回星日绚烂为我词臣荣者至矣然臣于此不惟以为荣而抑且有所感感而又有所惧焉盖臣尝观之唐宋好文之主其宠异词臣有飞白之赐有辞章之宠礼意非不盛然不过称其地位之清华否则奨誉之辞耳于其职之要且大者固未之及也今覩圣制如曰策命讲学如曰启沃纳仁义如曰献纳匡弼则其所以为职诚莫有要于此者亦莫有大于此者而端志慎守辞尚典实又吾人修辞立身之本于是而知圣明之所以责任乎词臣者固非止于文字之末而凡职是者又岂骩骳不根之士所可称哉大哉王言实臣等之龟鉴也荘诵之余敢拜手稽首而僣题其后如此庻几早夜兢惕以无负圣训之万一云

　　书朱文公感兴诗后

　　诗自三百篇后有儒者诗人之分儒者之诗主于眀理诗人之诗专于适情然世之人多右彼而抑此故云烟风月动经品题而性命道德之言为诗家大禁少有及者即曰渉经生学究气噫有是哉论诗者当以三百篇为凖然如天命一诗之赞圣德敬止一诗之言圣学以至蒸民一诗万世言性者所不能外而后之为诗者乃少之甚者又有托之仙佛诞幻之说以为高者盖道学不明沿袭相承之弊也而诗之义岂固然哉紫阳先生虽道学大儒而亦不废吟咏然其所谓诗者抑何其与后世异耶今观其感兴二十首其音响节奏虽亦后人之矩歩而大而阐阴阳造化之妙微而发性命道德之原悼心学之失传悯遗经之坠绪述羣圣之道统示小学之功夫以至斥异端之非订史法之缪亦无不毕备所以开示吾道而儆切人心者较之云烟风月之体轩轾盖万万不侔其奥衍弘深虽汉唐以来儒者尚未有能臻斯阈而区区之诗家岂能窥其涯涘哉如是而欲以一家之诗目之不可也荘诵之余敬题其后

　　跋东海翁诗集

　　右东海翁诗若干卷予既以都谏龙山命僣附数语于首简龙山复曰子必一点识之呜呼兹岂予小子所敢当哉作诗固难而论诗尤不易茍非深于其义与进得作者意趣就率尔涂抹欲犂然当乎人心难矣近世论诗者甚多而惟沧浪须溪为善且必有如翁者而后能识翁诗而予小子岂其人哉病中无事披诵弥旬遇会意处輙为拈出正犹窭人乍入寳藏触目尽瑰竒心悸目眩无能鉴别而势又不可槩得亦姑且任意拾取耳又安知其余非正所谓絶世之珍耶小儿强作解事语恐不免识者之诮书此以识予愧

　　书西湖十景题咏后

　　徃年予友唐君清之以西湖十景圗索予诗予各赋得二十字顷汤君朝仪见而爱之既倩善绘者摹一通复要予録旧作于上予既喜其好事且以旧作意未尽更为赋此嗟乎西湖之胜名天下即十题以求之已非其全而予又状以鄙拙之语寂寥短简兴致凡近则于此湖之趣不益浅甚哉要之摹写超脱如昔人呉楚乾坤之句神会天出自是诗家难事兼以幽忧之余情思荒落视旧作祗更弗及耳录似朝仪不知以为何如也

　　又跋

　　景致之在天地间惟人所取要似饮河者各随其量至欲发于题咏则又似传神必妙如顾陆并其性情韵度而得之其法则坡翁所谓须得其意思所在要令活泼泼地是故咏景者亦必有神会心得之妙语下超然脱畧形像使读之者跃然于心目间有不知手舞足蹈者斯为至到而况欲蹙烦就简取足数言之内尤不可不知若拘拘然描写粗迹以求似即使无一不似而意兴微矣然或反是而取兴过逺惝恍汗澷离失本意则又奚以题咏为也予之谬作其病盖两有之虽深知之而俛仰思索竟不能得此盖尘襟俗思不善诗之故也并附鄙见以谂作者

　　书菊谱后

　　菊为植物之一欧阳子云物常聚于所好故虽逺方难得珍竒瑰丽之物茍好之无不至者而况一草木之微篱落畦圃间物又富贵权势人之所不争不俟逺取无庸力求故予所得其品亦多至此或曰菊名实多瞀乱子所具者种类大畧相同特殊其名耳其大小淡薄之稍异者膏沐翦治人力之不齐也呜呼天下事名实瞀乱者多矣宁独菊哉予既不能辨又不忍逆人之欺故具存之然当其烨然秀发于风霜摇落之候亦可以一舒笑寓意而足又何必拘拘于真伪之较哉

　　又跋

　　菊视人类隐逸且有道者故惟陶元亮可以爱菊盖此翁风节气味正与菊相当故尔自陶后爱者犹多而要非其人而徒曰吾爱菊也此直以溷菊耳然菊乌能择人要其所遇有幸不幸是故傲睨风霜挺拔高洁介然特立于荒寒寂寞之境而又有陶翁其人者神融意契相观比德守岁寒之盟幸之最也其或骚人墨客含英咀华巨篇短章赞述厥美幸之次也若夫狂客酒徒对之觞酌歌呼淋漓已不幸矣而又有贩夫俗子矜诡相夸甚则佣贩市鬻以要利儿攀女折以为姸亵玩轻狎则又不幸之大也呜呼菊以高洁称而使其罹此不幸之辱则谓之爱菊可不可也然则菊之隶吾谱者其尚无以是溷之也哉

　　书送浚川子序后

　　浚川王子将奉命视学蜀中予既道其出处庶几君子大丈夫者为赠或曰王子久与世落落兹将由是日即亨大究所藴以泽天下子即不以得位为王子喜独不以行道为王子庆且王子以能古文辞为学者师子既无一言之及则已而复无所以相王子者是岂赠言之意欤王子之望子者子之言无乃缺欤呜呼王子自筮仕来茍使随意逐逐为进取计则其所至宁止此惟其矫矫特立不能俛仰故与世多忤甫起輙踬向使有毫发頋惜贪位意必不至再斥夫王子亦行其志而已耳爵位岂足为王子道哉且王子今虽脱险即夷若可以行道然即昔王子也枉尺直寻即使立大勋名岂王子所乐兹未敢为王子庆者此也吾闻士莫先于养气若夫文辞则末矣且王子之贤固不特以能古文辞意其所以教人者当亦不止是必以其古文辞宜学者师是小王子也若其气节之卓伟可以立懦廉顽薫炙之下固有特立之士如王子者出焉是真学者师也而吾又何以云言者乃唯唯去予既述以语王子因次第其言并录于左方

　　书别知赋后遗王尧卿

　　予与终南子别者七年兹偶会京口甚欢未浃旬而又别去终南子曰子当一言赠我予适抱病无以应也而又不能嘿然无一言乃为录旧作一通奉见区区若终南子负正气硕学鄙人所以致景仰之私者容别有作异日却寄终南子行矣居闲倘取此一朗然长唫之庶几能谅予心矣乎

　　书纪行稿后

　　予录纪行稿朋軰多索观徃徃不暇应或言宜付之梓嗟乎是固曩时漫得茍具而可加灾于木耶将见笑于大方是惧然以索者之无以辞也卒刻之匪敢示夫人人聊以私知厚云耳

　　古像赞小引

　　予顷命工绘古像成似斋呉子曰盍各赞诸予谢不能圣犹天地也说天地者难为高厚文公赞六君子至矣可复赘一语哉名臣勋德之盛欲约之于数言岂易也呉子曰虽然必为之乃试从事越二旬毕或问曰愿闻子之所以赞操懿武氏曷取也予应曰说天地难矣即其系星辰括河海可得其似故说圣者用本色语即弗尽亦髣髴焉若别出新竒即弗圣人似矣予不以袭陈言讳也六君子既不可即用文公之作亦惟即其语之他见者缀缉之名臣勋德不易尽也予闻赞犹写真贵以似若可互用则何取于真也而似亦难矣苏子云人体像各有意思传神得其意思虽不必尽似而无不似予故特撮其大使观者不问名可辨某某操懿武氏无以赞也予观前史多以论赞寓贬刺予史也窃取兹义矣乃若识闇才薄不足以达意轻重失宜此则予寡学之过自媿而嗟姑存之俟再订焉

　　书易师后斋记后

　　某既以吾师易子命记其所谓后斋者矣而有遗说敢复赘焉天下之事其先后不能以一律齐也然有不可后者有不可计其后者不可后者性分所当然也不可计其后者人事之或然也斯二者君子慎焉是故事亲焉致其孝事君焉致其忠致孝于亲则服劳奉飬不可后也致忠于君则尽诚竭节不可后也若夫人事之或然者有时焉有数焉故天不能先春以生物先秋以成物春葩不冬妍秋虫不春鸣时焉尔矣耕同也或三岁而靡秋一岁而大获渔同也或终日而弗遇或一举而盈罟数焉尔矣时也者不可易者也数也者不可必者也吾其如之何哉是故君子于事之先后必慎焉后其所不可后者怠计其所不当计者蔽怠则善弗修蔽则知弗明弗修弗明故君子之道鲜哉吾师以尽性知命之学而自歉其后其诸寓言也尔乎抑别有说乎吾师当有以教我也

　　董氏先德录小引

　　记曰先祖有善而弗知不明也知而不传不仁也故荘叔之劳以戴记而彰贝州之行因韩铭而显代有作者君子与之近世若义门郑氏旌义编庐陵杨文贞公先德录备矣上海董氏先本汴人从宋南渡徙郡中阅今若干世世有隠德至御史介轩公始以仕显既而诸子相继起科第蝉聨簮组迄今未艾文声擅望蔚为名宗顾世逺谱亡大理少卿中冈先生尝以命其子宜阳成之乃复取碑表文若干篇为先德录以传盖谱藏于家以示后昆录表于世以昭先德各有所重也録自宜阳而上代各一人人各叙述数语而不遍及者苏氏详吾所自出之意也并载祠墓诸文者以有关于家世礼以义起也呜呼是録之传敦孝思垂世范以绍休前哲盖不特备郡中之故实征世家之文献而已也为董氏之后者尚思益懋厥修以延世泽于无穷哉

　　书姚节推考妣墓铭后

　　姚子既得母讣不告僚友即日束装而奔予亦莫知其去但闻其行时仅书一簏旧衣一担余更无物伤哉其贫也甚哉其清苦也志文付其仆去后亦不知姚子収得否未几闻姚子抵家随亦遘疾卒盖哭母过伤之故呜呼姚子非所谓笃行君子耶天之报施善人其理吾不得而知矣姚去之明年予复奉召命再住都下歴二寒暑人事碌碌不及一询访姚子曽塟其母与否而姚子之卒亦孰与塟每徃来于懐未得少恤其后实切抱歉焉又姚子苦行弗获大究厥施仅获一第随泯没予铭所谓荷皇锡者亦成虚语则于人生顺意事一无之假使纪录于一名士大家犹可少慰姚子而予之浅陋之作则何以也此予之所以重自媿也嘉靖丙辰夏因检旧稿读而有感走笔书此

　　跋湖南雅社图

　　湖南雅社者呉兴诸君子林下之会也诸君子既倦于仕乞休归林下相与缔斯会倡于秋官一庵唐子至大司空石庵蒋公大司空南坦刘公大中丞箬溪顾公先后入会而益増重晩复得通参石川张子而湖南雅社之名遂大着于呉下石川间出卷示予卷有诸在会者像共十有三人多予曩所交与所尊事所敬爱其癯而长身老而貌恭慥慥乎一德者石庵蒋公也清约而臞纯而雅实愍愍然敦行好学者南坦刘公也方頥面瘠敦笃自信欿然若不胜者云南大叅练塘陈子也隆凖方面诚朴端慎俨若有思者箬溪顾公也温厚乐易真率自如盎然和气可掬者延平二府夷轩蔡子也若夫长髯飘萧神轩轩爽逸豪迈若欲遗弃人间世者则我石川张子此皆予平素所厚今见而益亲若石川子则又与予有世讲之好所知之尤切而其余诸君子亦皆潇洒脱落无欲慕乎其外之意不可以势利拘者虽未得领接光范而固可以想见嗟乎诸君子昔在仕途随内外大小各能扬休树绩以显名于时逮悬车解组又莫不秉清修恬静之操乗时及暇邀朋集佀而为此文会追逐于岘山道场浮玉之胜揖逊周还诗咏酣适高懐雅兴轶出尘壒又绘为斯图以俟后之来者太平之景象乡闾之典刑在焉岂徒泛然无所关系哉石川欲予缀数语于后夫香山洛社之在唐宋其事与人乗风长徃即之不可得而犹使人瞻仰咨嗟景慕以追想一时之盛则固以像之存也是像不重哉独念予以衰朽之质曩叨禄仕庸碌无补于世前告归已五越寒暑石川尝欲招予入会而抱病且系俗累虽松地宻迩呉兴而不能副其意展卷执笔徒自媿耳

　　跋拙书复谢云东

　　予少时最喜作字而最不工每伸纸作数字輙惭恧亟欲裂去虽愈刻意欲工而愈不工既又以卒莫进也亦不甚以为好然见人之善书者未尝不致不如之叹也则又笑曰姜白石以作字须人品高予之拙于书者岂真系夫人品耶夫吾人之所以骋懐肆志岂别无所用其心哉而伊川先生亦以好书札为丧志则士君子之所当务不尤有大于此者乎而余独区区于是无乃固之甚欤于是益不复介意而惟念程伯子作字则甚敬则于执笔之际不敢猖狂恣肆以庶几不茍且耳而谓之工则所深愧者也谢子云东乃以纸一丏吾书岂欲益吾愧耶甚哉谢子误好也然其意不可虚乃为録近作数通而并述此岂曰吾书虽拙而文或可取耶第以见区区之所好者固不在是也

　　书三诗翁集后

　　予既为三诗翁诗集序俟刻梓以传或问予曰子之论三翁似矣然但以三翁穷而工诗王许其高古戚许其矫拔张许其质任然亦仅得其槩昔须溪沧浪之论诗皆深入三昩并其气象骨髓为人而得之所以为善子之论无乃缺欤予曰唯唯是诚有遗说矣予观鹤坡以抱负自许惜不少用于世常有咨嗟嘅叹之意戚翁妄意自高嚣然鄙世之显达者谓莫已若一桂以病自放安分委命无愿乎其外之意故鹤翁诗如古仙剑客超脱尘外龙翁诗如燕赵竒士矫伉自信桂翁诗如山僧野老吐露真实予之所得于三翁亦论其大较如此不知湏溪沧浪见之以为何如耳故又录之为三老诗评俟知者评焉

　　哀纪先君寄二子诗后

　　呜呼此先君官潭辛酉仲夏日寄孤等诗也慈爱恳至读之痛楚不觉流涕前是先君以奏绩复任而孤等留不获侍先君贻书孤等曰吾顷至郡郡适大旱不雨已三月众口嗷嗷吾徒歩廿里祷于深山得雨欢声满城否则大为地方忧实七月廿六日书呜呼岂料后七月十六日先君乃被寒疾遂及大故耶遡发书日仅二十一日耳卧病特七日盖以徒歩触热既又却盖冒雨匍匐湿气蒸袭深入腠理遂病发莫可疗也五月之诗与七月之书实为絶笔而孤等又不获面领教言亲视瞑目虽先君尽职为民全归无憾而孤等摧肝裂肺刳心刿肾终天之恨何时而能释也

　　春山游览记小引

　　名山之在天壤间不可一二数而吾人欲以登眺尽其胜亦难矣然顾人之兴致何如若于踪迹所至乗兴輙一赏识而不以事夺则虽不能尽天下之胜亦不虚其所经矣而况于谢事归休靡所拘系益得以肆情登陟若犹以他故挠阻虚掷岁时斯则诚为可惜故曰惟人之兴致何如此予所以读吾友春山前后游览诸作而有媿也春山为人轩豁脱洒尘外昔官蜀中尝游峨眉洎解组归一至太岳计其于蜀岂无政务填委而于太岳则行李在道归思匆剧然皆锐意决志其徃也若贪若慕若抱歉若不能已若恐有遗恨惟其兴致之高嗜好之笃之故比归则逰访益勤游茅峰游西湖游呉兴游金焦游金陵游中呉逰宜兴游太湖充然若有得也若予者生平渉歴虽不甚广然尝一奉使交南一奉使郢计程几万里非无可游览者然未尝获尽其胜也顷岁归田又以龊龊尘务老病厌倦春山诸逰不能一二从焉此其鄙俗已甚视春山何如哉春山又将北登泰华谒孔林遡河洛览秦汉故都东游天台鴈荡以及武夷拜紫阳精舍而后归兴方未艾而予则益老益倦终不能追逐之也虽然犹幸者春山每游必记録叙述详而整塞而畅委曲而不晦读之俨如足履目接与春山同陟降于其间而了其胜也春山未毕之兴其将次第尽偿矣乎继此有录予复得读之则春山之所游者予亦可坐而尽得矣春山欲予缀数语乃书以归之

　　跋张石川筹倭议

　　予观石川子筹倭议深得要领具见经济逺猷石川子前弃官归数年脱屣浮累啸傲泉石追逐云月顷遭夷祸焚刼荡尽而兹兴不减予于石川惟知其为高人为达士耳而不谓其方略熟闲如此则其胸中抱负乌可一一窥哉当道者举而授之以柄俾得行其说当必有可观者乎

　　文简集巻三十四

　　●钦定四库全书

　　文简集卷三十五

　　（明）孙承恩 撰

　　○传

　　徐母太恭人顾氏传

　　徐母顾氏者故宁都少尹思复公之继室今司经局洗马少湖之母也先世鄞人入国朝以戎隶籍于松居华亭母生有淑德孝敬仁慈出自天性其于归也姑犹在堂母善事之少尹仕必迎其母就飬少尹以才能数承上官檄出署他邑母奉姑愈恪姑安之若忘子之去侧也少尹先配有子若女赘壻于家子亦娶妇母处之有道咸无间言鞠二幼女教爱尤笃仁恤族党寡姑孀姊老且贫衣食之有姒暴卒无棺辍已宿备美材与之中表少孤者贫者顾复之与已子同母素勤俭未尝一日自暇逸非有故不具华衣重肉当少尹仕剧邑母晨夕躬纺织督家奴植蔬畜鸡豚以资少尹少尹得以廉着洎少尹谢事家居食指渐众业益落莫母拮据勤苦检括细微凡宾祭日用百须悉母经画性严重礼法齐家壸以内肃如也训子以道义洗马既登第丁父忧家居乡人以事懐金干谒叱絶之曰何可累吾子名节也洗马前在史局以议论忤当道外补母时激励之洗马用是名益起既乃擢按察副使董学政会天子建储妙选辅导寻召入为今官母惓惓语以图报朝廷德意季子陟幼从兄学洗马之赴召也留陟侍飬母随遣就卒业于雍曰不可以吾故惰废尔志陟行四月而母以疾卒为寿六十有八当洗马官宪副适天子举大礼推恩少尹得赠如子官母封太恭人至是洗马闻讣京邸疏请于上曰臣阶少愚昧父縻职于外臣頼母教居多臣非母无有今日以事陛下今母卒臣不能躬视含殓实抱悲切惟陛下哀怜之天子悯其意特赐塟祭盖恩荣终始云太史氏曰予闻太恭人昔在室也思复公丧妇议娶之讯日者曰是妨嗣遂已思复既他娶未几所娶又复不禄太恭人犹在室也公复议娶人以为言思复曰吾固有子矣且吾母老吾闻是女贤必能助吾孝与抚吾子卒娶之时太恭人年已三十矣实克生令子洗马以徳业名世陟亦勤学砥行诸孙振振益昌徐宗然则世之言星命者又乌足据也或曰天道与善徐积善逺矣思复翁位弗称德又以太恭人之贤天实与之而作之配不然何翁乃再娶再失太恭人逾筓弗字若有待焉者讵偶然哉是岂术者所能及也信矣信矣

　　桐君传

　　桐氏着姓最逺炎帝时已有之质本木讷而有文干帝才之始隶籍大司乐以其能禁人非心故又谓琴氏世以本桐出也故犹谓桐氏云在舜时尤着禹治水辙迹遍天下东行至徐州遇君于峄阳载以后车命徐州牧贡于帝都舜日与赓歌南风之诗天下大治论者谓其功不在五臣下后命夔典乐桐自请愿备器使韶乐之盛桐绩居多焉在周时从文王居羑里頼以遣释周公相成王悉征云和龙门空桑之良以备用时得人为最盛孔子道既不行于春秋尤乐与桐氏友每有所感必即桐鼓而歌之桐輙能畅其意尔后嗣日蕃人益多与交者凡孤臣孽子幽人贞女随其遇各有所得有伯牙氏者与之尤善每谓曰吾生平有山水癖惟子与我共耳时有锺氏者独知二人相契之宻子期死牙与桐寖疎论者谓人惟务取友固不必人知若牙者亦隘甚矣子贱为单父宰慨然有志虞氏之治征桐氏日与周旋邑用称理晋嵇中散康常欲为结没齿交嵇后以罪被戮戮时犹相视为永诀卒不负其言时又有戴逵阮瞻者亦雅善桐人有求识桐者輙就二人阮不问贤否悉与进戴则务择人茍非其人虽王公弗与至不胜厌輙挤桐氏以絶求者戴则暴矣非桐之罪也是后独柴桑翁深会其意作志言交每相对一笑嗒然忘形人莫窥其际也桐为人冲雅和乐声合律身中度金和玉节偹八风四时五行二仪六合之象其同軰若秦阮氏者俱不可同日语也雅好洁且恶烦嚣延之者必辟静室焚香坐以石榻尤宜月夕与语益快意倾倒然颇不为时俗所识其未遇者多为野人所折辱汉时有得之俾供爨者蔡邕偶过之闻其悲鸣急邀以归邕戏之曰微予子其烬乎因提挈之见其裾有爇迹因号为焦桐氏唐明皇尝召对便殿语未竟輙叱去故终明皇时弗显桐后亦颇逐时好多随人意出新巧声其族散处天下既众然率以年老为良其寿者多至三四百岁面作绉文识者輙能辨之曰此断文桐氏也啧啧嘉赏至以侪于焦尾云论曰桐氏固多贤然亦因人而成余尝慨想虞周洙泗之盛生其时者赋质既良而又有舜文仲尼为之主故其言论风旨高明广愽有太古之遗意焉所谓圣之徒者非欤降及后世其德少衰矣临卭之事千古之羞而桐亦与焉视祖德何如哉世之欲友之者亦慎之而已

　　张节妇传

　　节妇姓荘氏华亭人幼有至性絶颕悟父竹溪先生教以孝经内则列女传诸书率能通其大义长适同里士人张云鹇以孝敬闻无何云鹇得劳瘵疾日渐尫惫展转须人抱持节妇周旋弗离顷刻调膳修进汤药若事父母久益虔弗懈云鹇疾既革数视节妇叹曰吾疾殆弗起子且无嗣即弗起子身事奈何节妇泣曰君言岂真不知妾耶抑姑欲相试也妇人不二夫妾虽不敏此固稔闻者更何言居数日云鹇竟卒节妇年甫二十哀毁几絶画夜恸弗休张世业儒无厚赀云鹇死日益困窭节妇躬纺绩为寡姑甘旨具孤影茕茕灯火间率至夜分家人有怜之微讽其易志者节妇正色曰此言何为及我哉汝忧吾饿死耶吾弗惧饿死则已狗彘行不忍为也且吾固已许夫子嗟乎吾弗能践吾言以负吾夫子于地下者天实诛之言者媿而退洎塟云鹇命两其竁以示决众始益谅其无他志于是育云鹇从女为己女赘其姊之子为其后从姑命也是后益自敛戢未尝暂越户限丹铅簮珥之属悉屏弗御虽家人不闻其嬉笑声于是云鹇殁且十二年矣哀毁犹如初丧时云史官曰余读易至恒之六五读礼至士昬礼纳采用鴈之义未尝不废书叹曰呜呼古圣人垂训之意深矣哉栢舟之诗见录于经宜也世衰俗薄夫死肉未寒已烻烻有他志者独非人妇耶若节妇者不可谓贤乎人又言张先世以三节着节妇犹及事之不得不尔噫鄙哉斯言何其待人之浅哉贤如节妇见道明矣即非三节有弗能守乎即使节妇见弗明可为浮议动彼三节者岂能絷其足耶斯言几于阻人为善者余故不可不辨

　　南塘处士传

　　南塘处士姓某名某世居镇江之南门外自厥祖若考皆力穯致殷厥家迄处士益务开拓兼陶朱猗顿之业赀日充裕处士性乐易泛爱喜赈穷乏凡城之南门外无虑数千户多所称贷劵积如山虽素不识亦乐与无厪意遇歉岁度不能偿輙慰谕之不复取索人亦甚德之无忍负者即有负然复请亦无不得故人益信其廉于取物尝有媪负荳来鬻既去得荳中镪物若干度媪去已逺封藏无所动诘朝觅媪畀之尤以风义自许每交与有危急事助百金无难色其行谊多类此人见其然或以愚目之继又疑其诈或曰彼非诈也人能诈于其它而尠能诈于割赀以与人彼乃强为者处士闻而笑曰我岂愚者耶彼世之厚积不散朘民丛怨者其愚不有甚耶且吾幸藉先人遗积得有余赀诚不忍夫颠连无依者耳又何强焉即有所强则人强为恶我强为善亦未不可也人又以处士好与而无损于其富有若宋清之为者处士曰吾岂若清清不取直于目前而兾得厚报于后此乃狡狯计利之尤者吾损己有以济人偿者不拒否亦不复望也子不知吾之力本节费以无坠先业而乃疑吾为清吾岂清若乎必谓吾逺于取利则有之然清之取利也责报于人而吾乃听命于天要亦自不同也处士既韬晦无进取志因极意隐居之乐宅近有塘益加疏浚花木蔽芾云水掩暎每暇则觞咏啸歌于其侧因别号南塘塘可灌溉处士之托意有在也搢绅逢掖之士多乐与游名公硕人若今大冡宰邃庵杨公郡守王君軰率礼重之有丈夫子几人曰某读书成立可待人谓处士积善之报盖不爽云太史公曰呜呼自世道降而民俗漓彼謭謭为利者视宗族犹秦越也如处士者可多得哉世恒以得位者泽易流使处士当之则其所立不知何如而止为一泓之沾溉也惜哉然其所被亦已多矣孔云好礼孟曰善士若处士者非耶

　　文简集巻三十五

　　●钦定四库全书

　　文简集卷三十六

　　（明）孙承恩 撰

　　○说

　　采苹舟说

　　舟未有以采苹名也名之者太守呉公之意而我定翁先生定名也公之意在于教而先生实有赞助之责焉夫采苹言祭也祭特礼之一而昔之言祭者必归于教故曰祭者教之本自今言之教之法亦多矣而谓必本于祭不亦迂逺而弗切哉天下之事莫贵于顺而莫患于不顺不顺则乱夫祭顺之至也是故兴物备具幽足以及乎神明足以及乎人天下之顺莫加焉夫君子之为教亦惟其顺而已耳以顺为教虽进于唐虞三代之化宁有余说耶是故教之以顺而君臣之义明矣教之以顺而父子之伦得矣教之以顺而长幼之序昭矣教之以顺而夫妇之别着矣教之以顺而上下贵贱之分定矣故曰祭者教之本圣人立教必重焉者此也噫非究心于礼者其孰能知之呉公固有志于教民而又尝究心于礼者采苹之义庻几以德礼代法禁而我定翁先生又式克相之以贤邦君倡于上贤大夫和于下至凡百君子皆声附影从由是四境之内亦罔不观劝日协于善俗易风移以跻大顺是虽未敢必要其成而其理则固有然者故特着焉作采苹舟说或曰诗言采苹美王化也或以记谓物备为顺水草之一菹耳于顺未恊或曰诗言大夫之妻女妇职也非大夫事而采之于涧未必以舟若夫苹之为物或以为苹或谓萍之大者萍非食物不辨之则误诗意既非名舟本旨而举记者抑已泥余亦非大义所在故畧

　　主静说

　　太极涵动静之理而其体则本静物物一太极人各具动静之理而静者固性之本体也性之体本静而众人常失之于动惟圣人定之以中正仁义而常主于静故动罔不吉而人极立焉山下出泉惟静也故虚明澄泓可鉴毛发汩斯浊矣人心为酬酢万变之主茍非寂然湛然不为欲动则不至于昏耗错乱者几希此之谓惟天下之至静然后能一天下之至动若彼释氏之学谓之无见固不可然吾儒之静万理俱有随感即通释氏之静万理俱无终归絶灭西山真氏有云此心当如明镜止水不可如槁木死灰此主静之说也

　　良医说

　　医之为道难言久矣医小伎世之医丛丛也而曰难者何耶匪医之难医而良者为难也是故穷乎造化阴阳之理究乎消息盈虚之数博极乎羣书而观其会通考求乎古人而辨其得失见未形之疾审难识之候巧寓权衡之内神存心手之间其术之所至既已如此而又以仁心行仁术忧人之疾愍愍然拯人之危皇皇然其知之既明见之既真者则既已矣少有一丝发之疑必不敢自用其说求诸能者以共事知活人而已固不计功之必自已出也盖其慈仁恻厚之心若以人之夭阏由己而不敢忽且易焉慎重祗惧必如是而后谓之良古之医则然矣今之所谓医者其术之所至既无以窥古人之妙而诞妄忽畧操粗疎之见以试人是故浅易之疾则张大之以为功颠冥之疾则莫肯让之能者以自屈于不能于是臆度尝试侥幸于万一虽杀人而不悔曰命也非我罪也噫操杀人之术以为活人之具其强愎自用贪功冒利之心若以人之命为戏者而顾诿曰非其罪其可哉是故医之道五五者具而后可以言医智则不惑礼则能让廉则不贪慎则不忽而仁之一字尤为之本五者缺一吾未见其能医也然则医可以易言耶以医为易者不知医者也医其名而无医之实也无能济人而反以殃人者也呜呼天下事若是而至于败壊者多矣然则斯言也岂独为医者所当知哉吾于是乎有感

　　宜野说

　　汤君朝仪吾松良医师也尝以宜野为号人多疑之朝仪间乞予白其义予曰子何取于是也天下之物莫不各有所宜是故舟之于水车之于陆戈戟甲胄之于军旅俎豆琴瑟之于宗庙殊其用也仕者之于朝居积者之于市审曲面势饬才辨器者之于肆沾体涂足以百亩为事者之于野异其业也子既以医名挟匕剂以起人疾疢是其为业亦何所不适而乃徒自放于空寥寂寞之境若欲与彼田父野老为伍甚非子事也朝仪曰此以寄吾志耳吾少也懒僻不乐势利有窃一丘一壑之志而为术业所拘甚媿悔之有屋数椽傍溪之涘左右薄田百亩可农可圃甚与意适也故农歌牧唱与耳宜美木嘉禾与目宜水濵林际濯清荫浓或课仆力作策杖挈榼慰劳勤苦徃来无时者与歩宜或岁时伏腊置酒洽比邻父野老商略稼事优游徜徉便谓足了此一生矣吾闻所安之谓宜故鱼安于江湖鸟安于山林麋鹿安于郊圹吾亦安于是耳予曰善哉子之言也有安分知足之志焉有恬然自守之道焉有重内轻外之义焉呜呼竞纷华而耻澹薄人情也如子者几人欤吾又闻医之良者与良相等相而非良顾泽弗下究不可谓斯人而宜于位也医而良功之及人且广不可谓斯人而独宜于野也子之术几良矣子之为人温厚端悫后利而急义吾所知也似子者而独可谓宜于野耶彼弗宜于位者固偃然安之不自耻其弗宜且人孰不欲自表见而子独志存乎野甘退处于无闻焉则子之贤何如也子之贤何如也

　　名二子说

　　古人多以名字寓教予昔名吾侄以大中名吾子以大猷而字曰允执允升一日二子请其义予欲举其切身者以教之卒无以应也自是心窃少之兹名吾侄以克嗣而字曰允孝名吾子曰克绍而字曰允才嗟夫业不难于创而难于守以吾耳目所及衣冠之后为舆隶佣丏者有矣昔之门第赫奕不一再传已鞠为荒草野田过者见而咨嗟叹悼烟销云散欲求残甓断础已不可得者岂非以子孙不守之故也嗣也绍也念之哉积善者后必昌吾宗百余年来率儒素吾祖吾父厚德弗享我小子藉以粗立自吾而言虽蔑有所称然自保无大恶以祸汝而仰遡先人之遗休意当不止是而已也嗣也绍也念之哉人言呉土绵薄故世泽弗永呜呼富贵利达有所制固也修身循理以不失为衣冠之后则谁汝靳而顾是诿也嗣也绍也念之哉弓冶之子必学为箕裘吾宗固儒也舍是无所业即使韦布以没世修身循理不失衣冠之后可矣嗣也绍也勉乎哉其毋弗克嗣绍而为不孝不才子哉因书以示二子

　　呉生名字说

　　呉生培质美才俊好问学凌厉踔发咄咄渐逼人间以其名与字质予请益噫嘻子之父师既名子以培字子以益矣予复何以益子也虽然试诵所闻培益也说文培敦土田山川为字从土土生物者也从咅咅倍也倍益之也是故山以培则高田以培则腴垣墉以培则固堤防以培则厚坚草木以培则生意畅培增而益之也噫嘻子其务培以自益乎是故培其德以立本培其业以致用培其善端以尽其性培其知识以尽其才忠信所以培德也修辞立诚所以培业也涵飬以培善端问学以培知识励志亲贤所以益也秉谦执虚所以受益也呜呼自满者不能培自画者不知培自欺者不暇培子将何居乎荘周曰风之积也不厚其负大翼也无力九万里风斯下矣而后乃今培风培风者风之厚也厚积而后可以胜重是故大蓄以蓄其德小蓄以蓄其艺积斯厚矣謏闻寡知识弗大厥负者自满自画自欺之过也培也其务厚积矣乎则子异日之所就也孰量抑予闻子之先世以医活人无数吾外舅一斋翁子大父也古行古心位不满德以世德论所以为子培者豫矣而子也复克自力呉氏其昌大矣乎是在子之所以培者何如而予浅薄之言何以益也姑书以贻之

　　陛鑐字说

　　阴阳一升降也天地一阖辟也鬼神一屈伸也人身一呼吸也一升一降而阴阳之化运矣一阖一辟而天地之道着矣一伸一屈而鬼神之用妙矣一呼一吸而人身之气顺矣是故升而不降化且息阖而不辟道且穷屈而不伸用且泯吸而不呼气且殆嗟夫吾观士之守绳墨者多谨愿开朗者多旷达夫一于谨愿也则拘泥龌龊而不足以应天下之事一于旷达也则荡无拘检而其弊或至于脱畧而不可覊固守绳墨所以持已也疏通隽达者所以应事也其殆庶几乎譬之户枢焉既无常启亦无常闭启闭惟其时而已耳譬之目睫焉瞭而为张瞑而为翕翕张顺其自然而已耳雷潜九地之下或奋迅于九天之上其潜也所以飬其奋也其奋也所以用其潜也夫人亦若是夫吾甥陆生名鑐昔字子固鑐为锁所函有固守意予病其意之一偏也故易之曰子开而复书此数语以示之鑐也勉哉吾将日考子之所以副名与字者何如也

　　文简集巻三十六

　　●钦定四库全书

　　文简集卷三十七

　　（明）孙承恩 撰

　　○颂

　　拟黄河清颂

　　某年月日黄河清自某处起至某处凡若干里自某日至某日凡几日澄澈莹洁色如琉璃逺近叹嗟以为异事时淮安守臣以闻羣臣议称贺皇上谦德弗许于是臣某退伏自念谨按拾遗记有云黄河千年一清实为至圣之瑞京房易传曰黄河清天下平钦惟皇帝陛下天纵圣明嗣大厯服临御以来恪敬天地孝恭祖宗诛戮奸回登进贤哲大化浃洽洪恩滂洋克享天心用降兹瑞感应之理是岂偶然之故哉臣闻周成王燮和天下致时雍熈海不扬波逺人重译致颂谓中国有圣人今我圣天子应运龙飞灵贶斯锡适届其候气数之应有不诬者夫水天一所生盈天地间之物其受气与质莫有先于水者而河之发源最逺隐见迁徙莫可穷诘于天下之水又独为灵异则其呈是休嘉以为我圣明瑞固然哉矧迩者齐鲁荆蜀多弄兵赤子天子命重臣统御四征羽捷之至无有虚日而灵贶适见天显协瑞海宇肃清之兆其又不在兹乎臣不佞学术寡陋不能究知其详輙敢因载籍所记而推及于此无任喜忭踊跃之至谨上颂辞一通乞宣付史馆
　　大河之源发于昆仑浩渺弥漫其流浑浑千年一清载籍攸记圣人在上乃兆斯瑞于维我皇盛德恊天抚世作则握坤统干圣仁神武沕沕肃肃日照月临罔不率服天休以呈保合太和孕兹祥祯相彼洪河洋洋湛湛发灵吐竒一洁弥旦漪清澄冽滢泓渊潾滉瀁沦涟淳漻瀞深匪汰匪澄不溢不竭如练斯净如鉴斯澈倒影沉碧浮光泻清天水一色波涛不惊孰谓灵胶径寸可胜孰谓神珠诞幻莫证鬼神输役阴阳化机俄焉忽焉莫知端倪夷夏欢传耄倪忭舞昔也耳闻今也目覩守臣封章达于承明羣臣曰都拜扬王廷稽首圣皇惟帝之德式符斯祯允作民极稽首圣皇惟帝之休式符斯祯天子万寿皇帝曰吁朕媿菲德惟此夙夜以答玄锡惟皇奉天一德罔愆弗满弗假益敬益虔惟天眷皇佑命纯一愈盛愈隆无厌无斁干道永清坤维永宁小臣作颂千秋万龄

　　泮宫考成颂

　　善化熊侯治松之三载为嘉靖庚寅大新学宫诸士子赋诗以颂侯绩昔鲁学成而泮水作圣人录之于经今之郡古侯国也是于义为当于古为恊爰附斯之敬作颂云
　　皇帝在位圣作物覩文命诞敷雷动颷赴乃有贤侯古呉之邦祗奉德意治教毕张翼翼贤侯克端其身敬慎威仪帅我邦人既庶既富修厥文治乃睠学宫岁久而圯雨剥风摧上漏旁穿失兹弗谋后图维艰诹辰孔臧选材孔良征工会徒输糇与粮撤其败缺易以坚整饰其漫漶丹黝彪炳殿宇严严室堂言言有斋有庐靡不善完邦人告语来观如流顾瞻咨嗟颂侯之休侯来视学驷介镳镳朱旛飘飘五马矫矫侯升在堂多士如雨程校习业辨质疑义侯在文庙奠藻与芹笾豆静嘉神其顾歆侯在射圃多士毕集布侯设正比艺观德侯燕在堂考击鼓钟邦有庶老礼义肃雍有沼有亭侯来燕嬉鸢鱼飞跃悟道之机亦陟其阁超举尘壒天高地下见道之大多士幸喜从侯于游有弗奋兴侯则汝尤惟此新功侯既勤只惟后循只无俾或惰废前人只

　　熊轸峰郡伯寿颂

　　郡侯轸峰先生于嘉靖癸巳上元日复值悬弧之辰松兹四寿公矣侯之为政日益简肃民益康恱闻公之寿皆欢呼笑语于是少府笔峰黄君椿堂陈君别驾桃川杨君存斋朱君合谋所以寿公者来属予言夫述盛美而致颂祷者固邦人之义也爰以不腆之文为公献其词曰
　　皇帝改厯孟陬之月律中太簇上元令节惟轸峰公初度是临海国天开四野同春旭日载阳条风布燠南极辉辉瑞彩下烛邦人告报蹈舞愉怡旁瞩佩玉仰瞻履綦举手祝公永锡难老我亦陈词以讃寿考惟松为郡屡易侯治我父我母莫克侯似公来四年敷政劬劬靡弱弗植靡暴弗治有轴在室有耒在野尔织我耕各得其所奸狡镇定孝弟穆孚邦中之人不闻嚣呼少育老安囿此大惠孰谓四载获福百岁维公锡之以寿我民一方之寿还公一身我稽大易得泰之二气机迭升三阳之会天地以交阴阳以均万物畅达涵熈育醇公之诞生实惟其际禀厥中和淑气攸萃我惟堪舆湖湘奥壤衡岳崒嵂彭蠡泱漭灵秀之气磅礴蜿蜒物不足当锺为英贤惟公楚材实抱竒伟超伦迈夷莫与嫓美造化与神山川与灵人心与诚惟德之符惟寿之征我人惟私永藉公庇天锡贤者以惠斯世皇福四海公左右之若古平格申眷佑之弘于厥施益厚其集而炽而臧允底元吉光显硕大对天洪休为世舟楫韩范作逑

　　中丞姚公平蛮颂

　　大中丞东泉先生姚公之督抚两广放黜贪墨诛鉏奸凶修厥武事逺近震慑昔之负固弗率者皆思格心向化惟是田州守土酋岑猛负恃桀骜狃恶弗悛连结党与攻刼旁邑占据要隘煽动羣蛮渐以不逞谓两广之地可拱手而得乃嘉靖五年夏六月癸丑公决策进讨既连破其数十砦遂以长驱捣其窟穴猛贼溃败穷■〈戚〉走死于是积年之冦一旦剿灭某昔尝以使事至岭表稔知猛贼凶恶而窃叹疆圉之无人乃今荡除于公之手戡定之功于兹为大某忝以文字为职业輙敢序次其事作颂一通庶使后世知我皇明有文武兼资之臣骏功伟烈不媿诗书所称有如公者其辞曰
　　神圣御极化洽八夤有物孽牙戕梗帝仁五岭之南百粤之奥风犷而顽俗轻以僄重山宻林邃谷幽崖鬼魊睢盱杀人如麻厥有田阳俗尤悍嚚有妖据之恃其阻深厥妖伊何王官之伍绾厥铜章以食斯土跋扈自雄歴有岁年灭义负恩谓为当然喧呶呌讙呼徒啸侣蔑有宪典以肆违拒剽刼邻壤虐杀不辜吮吻磨牙惟其呑屠抚臣颛颛姑息是事纵奸长凶莫敢鉏治显允姚公如古方叔奉命帝廷徃镇南服铲剔蠧弊攘除凶顽旌旗易色江山改观恩威流行震动遐迩局踖岩穴罔不顺俟惟是田妖始卒稔恶狃其故常谓莫已虐乃连奸邻乃据城雉攘我符章逐我守吏诱集丑类汝来助予吾帅汝行汝利不赀狼跳而吼鸱张而翥谓此全粤可以尽取余虐所煽毒流所漂薫灼浸淫五岭动揺公曰嗟哉其尚可恕厥罪已盈天速其毙凡彼蠢蠢视为向趋此弗殄灭曷惩其余驰厥封章星言速发臣有区画幸莫臣夺臣欲调集湖湘之兵馘此小丑南方以宁帝曰俞哉惟汝予度岭南之事予悉汝付羽书四驰风霆迅奔有万貔貅萃于辕门于牙于禡于社于誓班声如雷山动海沸杀气腾凌威武振扬欃枪无辉太白耀芒维时徂暑有厉方酷冦廹于垣我是用速爰授方畧爰整部伍鼓行长驱深入其阻厥有砦巢壁垒相望恃以自固谓如金汤踊跃而入若蹈旷野蹂蹴而空无有留者有名工尧贼之要塞抽厥精锐来与我敌我军冲突勇气益振或斩或俘遂以大奔贼退平马意欲复逞一鼓乘之崩败俄顷父子啼呼首鼠窜逃望而奔溃颠崖堕■〈土幻〉阴谍厥谋潜絶其路厥有姻娅意所恃怙谕之祸福责以自图彼何人斯敢干天诛有伏于莽有的其矢贯睛及颅若毙狐豕爰就擒执碪斧是施腰膂异处烂其成糜公曰嗟哉未可解旅彼有余孽尚尔潜据各整尔众合以长围絶其飞走无俾或遗士卒笑嘻妖雄既馘蠢彼鷇雏能脱罝罻旌旗飘飘马鸣萧萧日飨士卒肃而不嚣粤有商贾市肆歌舞尔行我居无有患苦粤有耕农笑忭畎疆尔耨我耘无有祸殃妖雄一方盘据深固翦除一朝易若脱距粤人稽首是惟中丞事殊厥初绩乃用成昔也上官威以贿亵教令所加而视之蔑凛凛姚公正已率人凡是百司濯磨自新昔也上官操御无术惠不足懐威不足怵渊渊如公有为有猷惠行如春威行如秋惟是弗动动罔弗率惟是弗谋谋罔弗获粤人有言昔玩实愚今公严明后时则诛锻乃矛刄砺乃矢石从公于征各効尔力粤人有言彼恶实蠢螳臂攘车曽不自忖汝作汝孽汝无凂予孰饵孰诱亦蹈汝非我有干止自今其初敢弗顺轨稂莠既去嘉榖以蕃各保性命皆公之恩田人弗靖公诛戮之有克率从公鞠育之禁汝厉汝非汝戕害欲与汝生并此覆载妖氛以清反侧以平五岭之南王化以行王化以行天子是思还公庙堂坐镇四夷

　　代廵周观所勋德颂

　　嘉靖阏逢摄提格之岁监察御史余姚周公如斗奉命按呉松呉属郡适有倭冦之警倭为东南海国其人嚚顽勇悍狡狯特甚不可以人理告语而其服属诸岛夷尤多先是诸夷与中国闽淛地相迩若汀漳宁绍温台诸大贾数与贸易各擅其利国初有海市之禁法久渐弛迩年当道者复申严之诸夷始愤怨数肆侵犯而诸大贾之失其利者冦一呼悉乐从附于是冦党日盛公行焚刼杀戮惨毒始犯淛洎太仓洎上海渐及松境公邉按部至则愤曰夷昔犯顺皆当末世中国衰微今圣明在上太平全盛之时此何为者哉万万磔死无赦于是总帅司属振肃纪纲慎固封守为保障计前总督大臣疏调川广湖襄之兵然逺兵至则弗谙地利冦设诡计引诱我兵屡剉衂而供饷大费逺兵强取市物动举刃相视民大扰不减于冦公曰剿小丑而动天下之兵而又罔功徒病吾民何以征也夫御外莫先自治而古人有寓兵于农固不可行于今哉乃勑守令广团结召募义勇而奉行者无状呉人类多柔怯不识战斗惟海上以贩醝为业者多矫健勇戅且狎习风涛谙熟地利有司虽承公命谓二事若具文无益漫不知重秪团结田野耕农召募市井贩夫而海上健士乃皆为冦所得驱而为党故冦益盛莫敢撄乡兵者徃徃遇贼致败又客兵皆习性桀骜不可节制败则奔遁不顾胜则骄肆自任每为冦利诱失事捷无三四败每八九公深致恨焉未几公奉命且满当受代松从列郡士民疏恳借恂得允留前冦始值农作流离奔窜失业饥馁嗷嗷待死上下人心汹汹公曰农作已废矣何望有秋常税如吾民何冦扰于外而民又弗靖变且内作乃疏请蠲贳幸得旨赐允冦既久益炽公谓客兵虽精利然用兵在节制节制不行吾乌得而用也故非乡兵不可三呉号多人物岂无一丈夫哉申饬守令礼致委用公复时儆察廵劳赏罚之人心既以免税大定得专意御冦而复得公鼓舞兵亦各自为力冦随至屡殱至义勇诸以才干自负者亦各自奋帅其所部累从官军与战获胜擒斩献级居多冦谂有备始不得逞于松渐散去他郡及窃据海堧一区作巢穴焚刼大衰势日削弱公念冦多胁从榜谕使复业民多悖贼来奔威德既着人心大和冦始惊惧思散继而天兵南下公恊剿卒就擒灭公受职二载前后保障抚绥痛切民艰无所不至安内攘外急守缓战定力坚志不可摇兀别白功罪人知奋励弹压憸壬惧不敢肆调护上下辑睦人心公之心思竭尽极矣松人谓监司前是若公者实无于是诸乡搢绅呉长史稷冯御史恩沈叅政恺等偕诸乡进士李宜等洎太学两学诸生并乡耆宿谋立石载公勋德来丏予文予曰周公奉命来按呉地不专于松松岂得专公譬凿井得泉不可谓水专在是也佥曰松地濵海冦发易至松故受祸久且甚周公驻节松境亦多于他郡松受公惠尤多则曰专于松奚过哉且吾人亦欲尽懐感之私耳他不计也予谓其言有理因念昔丁未予忝主会试公实予所举孰谓三百人中乃有才者如公为天子捍此东南一大患东南之民亦何幸受公生全之恩而予桑梓室家之感又当何如呜呼公岂非豪杰士哉是诚不可不纪而惜予老矣才力衰退拙劣之辞岂足尽公盛美姑叙次其大都如此而复系以诗曰
　　维昔天子繄有时廵承天御世抚劳万民治以道同法以时异乃设监司代天子事明明监司天子倚毗国有纪纲监司是持官常民隐是稽是察禁暴植善恩威与敓越有松郡东海之濵乐土名邦今昔所闻岁输王供十居三四财赋源源国家重地农亩治作机杼织纴惟勤惟力闾阎阜殷盛极而衰泰至而否城复于隍祸患忽起蠢彼岛夷有曰倭奴逆天悖常狂奔呌呼纠徒合侣大肆焚刼逞其凶暴莫或敢遏督府征兵羽书交驰逺道跋渉稽歴岁时兵非土著地利弗习冦以逸待我是用屈逺近奔窜流离死亡杀气弥天人心皇皇侃侃周公夙禀明德望崇台端弘毅允塞受命帝廷来按于呉大江之南仰瞻鹭舆松民望公亟来毋暮公匪专松似专松故公既至止倭犹弗悛焚烧炎炎杀人连连公曰咄哉乾坤清宁日月朗烈太平之世有此怪孽公振纪法饬戒百司若守若令佥谋畴咨闻古有云治外先内人心辑和捍御之大稽古为制寓兵于农良法美意歴世则同征兵逺地诚非善策无能御冦徒费供亿逺兵如狼贪黯是图禁令不行肝胆弗孚而欲驱之以就死地见冦而靡祗丧吾气免此军饷以裕吾民激赏之下敌忾有人我有良民林林总总夫岂不可在上之用逺村近镇官其号聚各出壮夫千百其数为伍为旅择人帅焉授以戎器俾肄习焉有冦来犯各出为敌随地应援莫敢怠忽公谕守令设险守国城陴之谓险非金汤人心为恃官纠市民画界守廵讫富讫威罔俾弗均盛乃戎器长戟大斧劲弓强弩炮火备具用张厥武假汝鞭笞惩儆怠嬉讥察勿疎冦仰孤城重关屹如汝督僚属汝约乡彦共谋保障并德同胆公语有土大汝心思兼听明生偏听暗滋狡计实深毋惑汝心肤受弗察俾汝聋惽公语守令三呉之英岂无杰识冦患方炽用人为急用人之道虚已招徕不拘其类取惟其才感以意气隆以礼文假以便宜托以悃诚谗譛不行听察必审纪律必明赏罚必信相地据要勤操无时侦伺缓急战守惟宜逺兵供饷动千万计移为此用岂不足裕颇牧贲获世非絶才重用之下岂无竒魁百司遵承多士竞奋屡遇屡捷献级获隽感召激昻忠义益振或而少创或而大奔冦惮公威渐次引去匿穴潜窥若狐若鼠公念卒旅六月行师勿竟其武姑因抚之有百其羣犹未尽弭狃其故常时来抗拒多士承令此当尽刘斩砟根株俾无或留摧败逐北爰就擒絷鎻脰械手缚如狗豕公曰嗟奴天不汝恶生岂不乐曷自取苦汝负天地极恶穷凶汝罪如山神理曷容噤嘿叩头战惧股栗如丧魄魂不敢喘息乃施刀斧断截腰膂刳首折足剖剔肠肚公念余党皆吾良民榜谕归来复安汝生公令论功赏不越时主卒并受贵贱具宜锦纒其躯花标其首疏闻丏恩官爵随授卒旅踊跃散帛与财囊有财贮户有帛堆公于御冦独决胷臆不亟不徐卒用底绩方冦横行逺近窜匿农不安亩妇不安室家搜户索斩截夷伤流离急遽无地蔽藏村墟萧条莽无人迹播种失时矧有刈获三五遗黎皮骨仅存何有饘粥嚼啮草根荒丧之余疫疠乃作饿殍流尸填塞沟壑公曰嗟民救死不给惟正之供民何自出日夜鞭扑秪殒其身吾其冒罪上叩帝阍乃疏民痌一字一泪帝心为伤辍饍兴喟乃勑司农蠲免常税皇恩浩荡民歌更生老稚慰恱感咽涕零民言上恩实由公锡无德弗酬我曷致力安居勤业输税勿渝讵惟报国亦酬公私冦暴残害仗公以御饥荒丧亡仗公为庇公我保障亦我父母我食我衣以乳以哺监司如公谁能及之民愚莫罄史克述之猗嗟周公克己俭约不事炫襮而甘澹薄廪饩勿费皆民膏脂吾食几何而朘民若斯猗嗟周公当事危廹处分从容不震不侧定力雅量如晋安石猗嗟周公民之望公以恃以怙公来欢迎公去愁慕休戚系公似唐裴度猗嗟周公当民避难竞入城居霪雨载涂老弱傫傫闻公悯伤见之涕洟宋有张浚遇虏丧师鼾睡弗頋视公何如猗嗟周公国需至重屡疏乞贷雷霆之下不计祻害知为民急恃上圣明不加谴谪亮公忠诚公今奏功明受显陟公德在人深入心骨穹碑峩峩螭首龟趺刻我此诗示后不诬

　　文简集巻三十七

　　●钦定四库全书

　　文简集卷三十八

　　（明）孙承恩 撰

　　○铭箴

　　树德堂铭

　　大宗伯介庵先生靳公治私第于京口而扁其中之堂曰树德盖取古云树德务滋之义夫德者人之所得于天其萌蘖生意难长而易遏培之则日就发达戕之则日以凋瘁介庵公高明硕大重厚直方其践履既无愧于古人而尤有取乎此若始从事而以自励者诚所谓笃志力行之君子矣名堂之意逺矣哉间尝承公命而为之铭曰于惟明德帝降之衷孰贤与愚厥初则同惟是君子靡敢戕贼譬之农夫艺彼黍稷利欲茅塞我其辟之善端萌蘖我其植之植之灌之益以畅茂发达日见盛大其后树德维何万善五常始于身心达于家邦由士希贤由贤希圣匪益其初以尽其性惟介庵公为时名儒润城之隅有屋渠渠有屋渠渠而扁掲是爰着斯铭以畅其义匪徒植之植之克勤益盛益茂永观大成皇皇天命庶用不愧作天子相表百有位于子于孙继继绳绳岂惟子孙百辟其刑之

　　畏斋铭

　　惟人有心难检易失操之云何畏为之则我思君子兢惕弗遑几微是勑鬼神在旁既肃尔躬亦端尔虑洞洞属属必慎必惧皇皇帝命降赋惟均吾其畏之雷霆之轰亦有大人如周孔卓吾其畏之泰山乔岳于昭圣训人极是依吾其畏之视为严师抑抑谦谦弗假弗满何以言之曰惟不敢此心一肆侈大骄淫展转沉没与禽兽伦嗟予小生爰铭兹室戒哉勿忘以植其德

　　又畏斋铭

　　斋以畏名厥义何在戒慎是持罔敢忽怠曰惟如此主敬之功匪懦匪怯必审所从惟孔圣言当仁弗避轲亦有云浩然之气进道之勇立志之高百炼刚肠无所屈挠当其敢为囊绽矢决今古乾坤靡惧靡慑惟畏弗畏小人之归弗畏而畏德亦用隳畏慎之间毫厘斯异我其申之足畏斋之义

　　戒佚游铭

　　惟天生人各有其事孰不事事而宴安是嗜矧于吾徒逺大是期顾可不知所治而乃佚游以嬉呜呼子乎其将饱食终日而无所用其心乎德不知修乎学不知讲乎冠儒冠衣儒衣襜如锵如羣居于于块然自立于天地之间而不知所居乎誓言自今以惕以厉黜尔优游作尔志气庶几犹有所至焉否则终为小人之归也决矣吁

　　大砚铭

　　繄大砚二尺余磨大墨玄云敷濡大笔运大书跃虎豹腾蛟螭纂大作希大儒禆元化摹堪舆庻兹砚为不虚否则磨盾可作檄而又何此之须耶

　　圎砚铭

　　有物浑成弗剖截太极一丸孰抟揑匪璧匪规色若铁玄云流滋靡渗泄晴窓居然见墨月寳而用之勿刓缺

　　端溪砚铭

　　其色晶兮其质贞兮水注而渟无亏盈兮气呵而滋有云蒸兮发墨而无声濡笔而不凝斯其为嘉石之征岁在析木寓郢城谁其惠予海隅生

　　高丽砚铭

　　有石出箕子国质坚贞色润泽工斵砚巧镌刻为人物更树石圎其腹贮玄液砚之制以运墨浑而朴乃砚德弃本真费文饰砚则美用靡益惠者勤弃之惜铭以志镇书室

　　墨石砚铭

　　山骨之精玄冥之英坚莹滑泽如玖琼良工斵之截庚庚涵浸甘液流光晶润我藻思歌治平

　　白石砚铭

　　叩之而硁硁拭之而晶晶呵之而素脂凝墨之而玄云生涤之而本质呈受于天者乌得而更耶

　　风字砚铭

　　良工斵砚巧范模上狭而平下广敷人言此制巽与圗科斗涵泳泉弗枯风水取象匪含糊焕文章兮当弗孤

　　座右箴

　　自治必严毋纵逸也志向欲高审法则也为量欲宏勿隘廹也宅心欲正戒邪慝也行已欲诚耻无物也知过欲改戒文饰也临事欲敬防怠忽也言语欲节谨妄出也威仪欲重免躁率也富贵欲轻愧沉溺也名节欲完虑颠踣也凡此数者守勿失也勉而又勉庻成德也
　　又
　　搤尔情毋为欲征肃尔心上帝是承一尔真収视听于冥出尔神以游乎高明叱尔灵从事于太虚之庭

　　谨疾箴

　　二仪委和吾有此身履地戴天而名为人七情内攻六气外袭有一不慎自贻厥疾矧有大者狂药靡曼轻生徇欲愚孰甚焉曰惟自今早夜敬慎匪曰贪生以全其正呜呼子之身所以报君亲之恩者为何如所以副师友之望者为何如所以自立于天地之间者为何如然非此身则是三者俱成虚矣吁可不戒哉

　　克斋箴

　　少司徒句曲王公号克斋间以克斋册示予命申数言册中泾野诸公说克义尽矣莫不体认精微发越至到多圣门传授言外之旨予愧浅拙诚不能追逐高眀之见也姑拾先儒绪论以作箴曰
　　维昔圣师诏颜氏子为仁之道克己而已已何以云私欲之累克何以云絶去之谓于惟上帝降衷于民混然至善其名为仁以其条理所以为理即其粲然又名曰礼三者惟一总为人心非由外铄与生俱生人之为人以心而已丧失戕壊人心则死维彼上智浑沦俱全生知安行浩浩其天蚩蚩齐民则有所蔽投间抵隙私欲交至外感内触竞相为攻快意逆理纷其靡同或突其来或潜以滋吾心之存呜呼几希是故求仁必慎于此絶去外累复吾本始理欲之势不容并存水滋火熄火炽水干消息之柄其执在已毋畏其难毋忽其易欲之始来如遇冦贼锋刄相加必与为敌胜负之下有存有亡非我克彼彼必我戕奋男直前百倍其力折馘执俘追奔逐北克己之克义亦如斯委懦少见遂将不支我有主帅曰诚与敬主帅锐精三军用命觉悟猛省惕励战兢天所以赋我所以生明以察几星日照烛毫发眇忽靡得隐伏健以致决霆鍧颷驰干将砺刄斩絶靡遗私欲既去天理乃复反复之机不容倐忽譬彼白日浮云翳之风卷云净皎然赫曦又如明镜瘢垢染积刮磨既勤其明犹昔纷然者冺湛然者存如战而存神完志舒艮背行庭动静皆止不见人我惟见一理功施精一理欲危微靡过弗及执中乃几天爵乃膺安宅我宅廓然大公是谓天德乾坤一体民物一身安勉殊科其归则均为仁之道斯其至矣圣贤之言直捷简易舍是求仁渺茫扞格卑者强制高者空寂俗学诞妄兹道久芜卓哉王子希颜之徒以克名斋夙夜兢业佩服圣训俨如对越王子肫肫端志慎身寡于物好不淆其真经纶其经一念之致尚益勉旃以究厥志

　　示二子十箴

　　二子者侄克嗣子克绍皆已弱冠克嗣近且授室矣兹予北上二子弗克从虑其居家行之弗率也作十箴以贻之
　　节饮
　　惟是狂药古人所尤败德废事率酒之由矧汝幼年卓立伊始沈湎荒怠何所不至
　　慎疾
　　人本无疾疾乃自取戕伤天和抑阏生理徇欲伤生招人之羞念之不忘毋贻我忧
　　遵训
　　惟赵二子承亲教词一也佩服一也忽遗父以是故别其贤愚嗟予训语意实爱汝汝其念哉慰我勤只
　　克家
　　惟人之生俯仰攸系矧是烝尝胡可弗治治生云何曰俭曰勤无坠先业是孝子孙
　　执谦
　　惟傲招尤惟谦受益狎侮玩人人则汝嫉夫子圣德恂恂于乡吾侪小人敢弗自量
　　戒惰
　　人生于勤惰则废事饱食晏安乃罔攸济嗟嗟孺子若渉沧溟非倍其勤其何以成
　　知耻
　　人有大闲莫切廉耻此闲一踰澜倒风靡戒尔孺子兢惕自修顽劣纵恣清门之羞
　　存厚
　　观人善恶先视其心存心如何厚薄之分宁人负我我无人负背德忘义天不汝佑
　　受善言
　　君子于善言如饥渇嗜饮食小人于善言如斧击石受言则日进于善拒言则日流于恶汝欲为善乎汝欲为恶乎
　　安澹薄
　　孰不厌固陋孰不喜纷华相彼末俗蚩蚩可嗟侈则恒歉俭则恒足岂惟守业亦以全福

　　文简集巻三十八

　　●钦定四库全书

　　文简集巻三十九

　　（明）孙承恩 撰

　　○文

　　骂潮文

　　予读宋史元人入冦临安驻军江上宋人方幸其误谓潮之至可荡而一空即否亦必大扰因而蹴之可以尽覆日盻盻焉而潮竟三日不至城于是遂陷异哉斯潮何不可人意若此哉或曰宋事至此已无可为即如子言亦何用固也然潮则固有常候矣历开辟来所未有而忽出此大异异哉斯潮何不可人意若此哉抚巻愤叹呼而骂之曰
　　天地构屯兮家国阽亡灾孽并至兮理变失常咄嗟尔潮兮何顽冥之若是吾稽往事而窃愤兮申一辞以讯汝昔有宋之季叶兮值敌运之方张骋蹂躏于中圡兮饮戎马于长江盛旌旗以南骛兮指天日而奋腕压都城以嶪嶪兮置泰山于鸟卵惟兹罗刹汝潮所经涌洪涛以荡漭兮驾雪山而横奔幸彼来之无识兮驻貔貅于江中冀汝潮之一至兮荡百万于一空嗟都人之颔颔兮日矫首以兼夕何汝潮之愆期兮逾三日而竟寂我阻丧而夺气兮彼轩昻而愈振繄事势之孔迫兮嗟尔潮之何忍覆孤城于一蹴兮哀生民之流离俾十六叶之宗社兮竟沦亡而莫支咄嗟乎潮惟尔往来有常候兮为天地之至信兹何出是大异兮杳茫茫而莫问惟尔着迹于天壤兮既威且神谓宜奉天命之赫赫兮显正气于吾人矧宋世无履癸之暴恶兮偶値阳九之厄运蠢强敌之慿凌兮在神人之同愤腾百川而并下兮鼓万雷而迅征斥阳侯以贾勇兮挟胥神以扬灵浸日月以晦冥兮撼乾坤而震激谅何坚之弗摧兮矧区区之人力咄嗟乎潮兮尔何顽冥之若兹岂以宋运既厄兮乃掉头而委之不然惧敌势之方盛兮愿効诚而输悃望旌旗以缩弱兮耳金鼓而莫进咄嗟乎尔岂不知国家有令典兮祀事孔修德无往而弗报兮礼无往而弗酬惟神天之共主兮百灵俨其效軄尔享血食于百禩兮乃独偃然居之而莫恤吾闻空坑有石兮脱濒死之孤臣彼块石何知兮犹肹蠁如有神嗟尔潮之冝异兮长百川而为君顾顽冥之莫觉兮视兹石其何心咄嗟乎潮惟天助顺兮斯理弗爽尔独倒行而逆施兮视强弱为背向人谋惟视势兮固末俗之恒态何尔神之亦然兮乃块然其无愧尔既昧顺逆之大分兮负大恶于万世又何张虚威以自雄兮尚掀揭于天地咄嗟乎潮惟世道有升降兮繄惟其数彼天运之或然兮讵必诚尔之故尔独冒是不韪兮歴终古而弗湮贻忠臣烈士之痛愤兮欲质尔而无因吾诛不义于既往兮奉天讨之明明诚不直尔潮兮气鬰勃而弗平既无万弩以射尔兮又不能挥长剑以横截聊陈词而一诟兮抒区区之愤结

　　骂屏翳文

　　正德已巳庚午岁荐涝大歉民多饿死戊寅仲夏霪雨连旬不休民惩前例大惧孙子黙坐空斋无所寄愤或曰屏翳雨师也伸纸奋笔作文以骂之
　　嗟嗟屏翳兮吾不知尔之攸司谓天有雨泽兮尔实柄之于惟上帝兮悯此下土滋发育兮惟尔是主谓尔维职兮代天工以辅我人若时生长兮阐帝之仁尔讵昧若軄兮负帝心之简畀谓当惠人乃殃人兮念任尔者之何以嗟尔屏翳兮尔亦知雨泽之施兮厥有常经讵宜狥尔私兮得恣行而靡惩曰过弗及之无一可兮矧已甚之谓何是惟系尔操纵兮讵便已而诿它嗟尔屏翳兮维兹夏仲兮农事孔殷尔独何为兮降兹毒霪羌阴云之布濩兮黯白日之沉沉维蓂荚之几易兮繄戾气之浸淫既钱镈之无施兮乃播植之何及嗟舆杠之垫没兮又何有乎沟洫招黑蜧与阴蜺兮盛朋党以作沴鼔气势而靡歇兮羌郁勃其如■〈蓳刂〉尔无腾百川以灌注兮尽髙卑而莽为潴忧稽天之将及兮惧赤子之为鱼咄尔屏翳兮曷为其然吾视尔兮匪暴则顚尔岂不知民天惟食兮繄生理之尠薄尔惟恣是弗仁兮顾民命之何托咄尔屏翳兮胡民是仇吾民奉尔兮靡有愆尤哀哀吾民兮生何苦罹兹酷兮■〈宦上心下〉■〈宦上心下〉谁诉东作既尔兮秋成曷望繄公赋之靡及兮忧旦夕之沦亡咄尔屏翳兮尔盍思恶毋怙兮势靡止极讵宜尔终凶兮而忘后之恤明明上天兮鉴下惟公吾将声尔罪兮上牖帝聪帝哀吾民兮应悔祸而欲救致罚尔躬兮其谁尔宥斥丰隆以迅荡兮将天威之孔严易汝以良兮汝亦何怨划重阴兮舒耀灵焕阳德兮覩晴明岁既登兮民不饿死帝德覃兮尔恶谁洗谓冥冥之莫叩兮或兹情之弗宣吾其奈尔何兮徒抱微衷而自怜

　　吊张廵文

　　抚往事而遐思兮羌戚戚其何由非忠义在人有不能自己兮又何以感余心而涕流昔有唐之六叶兮乾坤屯蒙何憸壬之蛊惑兮悲灵修之弗聪甘堇喙以为羞兮旨鸩毒以为醴也狎虎豹于房闼兮而莫虞其噬也奸仇肝胆兮忠义以排痼疾胶宻兮酿成祸阶忽黄雾之坌合兮障天日以晦冥飘忽挥霍兮河洛震惊肆长驱以南下兮纷土崩而瓦解嗟义士之寥寥兮固有以致夫重瞳之骇呜呼危哉天地易位兮乘舆蒙尘孰非人臣兮忘戴天而为之臣婴孤城以自守兮抗方张之强敌嗟嗟吾侯兮诚不自度夫已力障狂澜以赤手兮引一绳以维乎泰山余岂昏冥与狂疾兮独委身而冒乎险艰抱耿耿之忠愤兮气郁结以填膺誓万磔以饫鸢鸱兮乃巧言以相凌余岂不能长遁而逺逝兮顾大义有不可解也羌区区之自信兮忍易辙而改辔也曰致命以捐躯兮指余骨而埋兹顾九州岛虽博大兮余去此其安之沥血诚以自奋兮耿百结乎中肠嗟灵修之莫余知兮叩九天而茫茫仰白日而哀鸣兮日惨惨其无辉云昏昏其愁余兮风萧萧以四吹挥雄剑以起立兮怒髪为之上指顾眇躬之何惜兮悲重瞳之事去何强弱之弗敌兮痛余力有不任迫孤城以渐危兮嗟嗟君侯其何心势促兮援絶食尽兮力竭忽崩溃以莫支兮抚余膺而洒血嗟嗟君侯兮视全归其甚烈指九天以作正兮倩飞廉以导余何誓言之激烈兮甘一死其如饴肃精爽以遐征兮歴九关而诉帝哀吾民之鱼肉兮帝亦悲伤而不忍坐视叱六丁以相余兮将天威以尽刘泄忠愤于既死兮犹欲以报明明之灵修呜呼已矣事不豫兮谋孔棘局蹐邅回兮骅骝顚踣罝罻当路兮鸷鸟折翼何使余顚沛以攘臂兮宁有夫据髙衢而骋力思当奸壬之驰骛兮轻天下于一掷嗟嗟君侯兮伏下僚以沉黙彼致祸之谁居兮独君侯兮之罹此惨也谓一粟亦君恩兮敢曰疎逖而自逭也屹江淮之保障兮身百战之仓皇虽雄图之竟隳兮犹得以遏其气于方张凛孤忠与大节兮扶纲常于披靡彼易节以茍全兮何啻蠛蠓与豸蚁伟正气之不没兮化为长虹不然磅礴乎乾坤兮为劲霆与飘风人固莫迯于一死兮而惟姱名之不灭古有杀身以成仁兮唯君侯之尤烈访睢阳之故墟兮寻折戟于泥沙原野阒其无人兮澹古木与寒鸦整余冠以起栗兮尚英爽之可覩陈芜词而一吊兮寄遐情于千古

　　遣管城二子文

　　客有遣管城二子诣予给役使予见其衣褐而貌且俊颇爱之已而试之殊不称焉说者曰昌黎韩子传毛颕盖秦时已见重于世尔后名益着文学之士咸纳交焉今观二子岂其苖裔否耶何其与祖之不类也岂所谓有名而无实者耶乃造文一通以遣之复归诸客噫是可遣也则夫世之号为衣冠家之后有玷其先者与夫隆虚名饰外貌而鲜实用者当亦知不容也夫其文曰
　　咨尔管城子厥初洪荒风气未漓崆峒颛蒙结绳以治风气既开事端日滋乃有圣人变而通之造为书契息民奸欺爰始制尔述事纪辞史皇苍颉鸟迹图书时惟尔能于世有禆咨尔管城子古初既逺尔功益着上自朝廷下及闾里僻壤遐陬罔不尔具尔亦因人以称任使咨尔管城子尔族之多未易悉言豹狸之毛鼠鹿之髯白蹢之毳舒鳬之翰亦有雉尾五色烂然简拔束缚用无不堪是皆尔族亦既孔繁余尝考之秦有蒙恬抡择益精毛颕最贤乃尔的祖封于中山辅斯作篆功莫与先退之一传名用不刋代有作者辉煌蝉聫实有四德尖齐健圆尔亦其嗣宜象其贤如此颓钝有玷其先咨尔管城子尔昔寄迹茶丘主人遣尔余诣谓得见珍余观尔貌实颕而文试究尔才百无一能孰不藉此一挥千军尔独何为仅辨一丁孰不藉此龙蛇纵横尔独何为涂蚯蚓形手疲目倦劳精竭神益我拙劣皆尔不任岂尔伪饰欺世盗名荐贤弗称愧尔主人咨尔管城子古人有言工欲善事必先利器钝斧铅刀工输坐视尔欲留此非以虚居摹天绘地以及粟丝巨细洪纎皆尔是资任大责繁尔宜自揆尔既不堪焉用尔为虽使锺王授法颜桞临池巧心妙手亦无所施铁画银钩之字铿金戛玉之词无复藉尔以发其英以泄其竒咨尔管城子书不务择惟有虞禇我无彼能故不尔取尔才如此奚望见称是宜取讥珍肇见弃班生文通夣尔亦当尔憎谁复尔爱中书是名咨尔管城子尝闻古人管以金玉庋以瑞石我欲尔珍观美无实又闻坡翁袭尔尤谨饫以良药恐尔之病我岂不能第尔弗称咨尔管城子尔之朋俦共尔为四陈玄楮生弘农处士皆以才能任我役使左之右之罔不如意尔厕其间宜亦自愧尔纵不疑彼亦尔弃咨尔管城子我不汝留归尔主人我匪求备尔自不胜我不徇私以累我明抑又闻之孙阳之廏驽骀弗收陶朱之室碔砆见投我茍汝容自贻愧羞大凡美恶各以类逑吾非若主尔弗我求审尔所事庻不见仇我辞良切汝去弗留慎思尔愆无我怨尤

　　管城答文

　　旃蒙生引义属辞谕管城二子意竭辞竟神倦就寐恍兮惚兮若有所遇有微二夫变幻晦冥兎褐之衣臞哉其形黯惨郁勃若有不平局蹐而前自通厥名呼旃蒙生而告曰某承命主人诣夫子欲以供事自愧匪才为夫子弃且夫子责我良是也第有所懐敢罄一二愿夫子聆焉泰初淳龎蚩蚩狉狉结绳政解风气遂漓如日既昃如水下驰繄耗元气岂非书欤描摹后世之浇薄删削隆古之淳熈巧不掩咎益不补亏是故剖斗折衡而民不争毁字废书而民不欺某恨不絶迹灭影于人间以复结绳之政而挽回太古之时夫子为世道计能不衋然于兹而乃任爱憎以毁誉我为旃蒙生冁然失笑曰世变势移结绳曷施圣人为治因时之宜不有制作敝当何如是书契之有功于世而必资尔以有为者盖确确乎如饥之必以食而寒之必以衣凡汝之所言皆庄列之意而我素以为非予责汝不任役使而汝乃饰大言以自托者不亦诳我之甚乎管城子曰众言淆乱各执其见子是我非无庸深辨且夫子责我不任役使者欲得敏利求艺之工然吾闻之太上立德其次立功其次立言三者不同是故圣贤垂训所以立人极扶天常然己非得已而况于诸子百家者理幻而言龎是述作且非君子之第一义而况书之末艺又何足以臧是故羲献颜桞厥书甚良出圣入神阴翕阳张龙跳虎跃鸾鶱鳯翔后有作者卒莫与京然仅足以悦人目精而已而于世道人心曾有益于毫芒抑闻之人生天壤间所以灵万物参三才巍巍堂堂万善是该不于大者图之而何仅以此自多哉且夫鼠须之制羲之兰亭狸毛之制欧阳见珍器固以良艺因而精然较以切世之用似亦未足为重轻又闻吾祖名显李斯用专宠任价轻璠玙着为律令焚书坑儒吾祖亦与有力焉非特八分是资而已斯终不免杀身之祸东门之叹古今所悲然则器艺之工其禆益又何如且揆字之由求可记述器不必良藉以濡墨而夫子必拘拘于择者不亦过乎旃蒙生曰繄人之生事实孔繁能尽与否无庸子言凡我之意皆汝之所谓不必事然吾实乐之而取讥召讪亦心之所甘是故我有述作钧韶相宣藉尔之助焕烂云烟尔既不任我何望焉子盖无以自解而徒为此曲说蔓延耶管城子曰事有本末势有轻重子文诚良虽涂抹童子之手亦足擅名子文诚不良虽假以锺王润色亦何以见称子宜自揆文之何如无徒借重于我也旃蒙生曰文章之来愈变愈卑虽称大家者不能一律而况于我乎我文自拙何俟子之讥我为且予之责汝非过也尔祖既良尔之族亦无不良而尔独不任者尚何负中书之名而玷辱乎文房是犹不自媿而乃务辨给以御人耶管城子曰天之生民亿万不齐或利或钝或妍或媸禀受实然奚可强为譬之吾子自视古人则何如惟能用之得其道则皆有以效其愚是故龙泉太阿希世之寳然而补敝屣则必用两钱之锥故铅刀虽钝亦不无一割之可资故曰天地无弃物圣贤无弃人而君子之使人也器之且夫弘肇之讥武夫故态班生之投君子不贵子以借口我何用愧中书之号实出不经金玉之饰焉用虚文子以诱我我岂是荣窃又闻之君子之度与天地同兼收并蓄何所不容夫子信古好道以善厥躬奈何迫隘侈肆为此不恭噫嘻子既我弃我难子留子弗我容子量之羞子不自药人将子尤我不子事亦不子仇我自匪才决不子求言既忽失其处旃蒙生恍然而悟蹶然而起举二子袭之箧中终不果弃

　　上梁文

　　伏以世乱城居古老遗言非过居当仁里圣人明训具存择仁须暇豫之时避难乃仓皇之举顷因兵乱爰致时艰海冦猖狂松境残害干戈满目迯移极逺近之人焚刼惊心权变盖明哲之事宣尼且为微服太王亦自迁邦舍东郭经燹之居就北闉茍安之计然而缔造已乆敝陋不堪霪雨凄风上漏下湿居常压恶事必改为岂图耳目之美观实冀身心之安穏是用创为重屋义取迁乔离湿去卑舒懐供晀再经再画以筑以培一椽一桷悉系老夫之费寸石片瓦都非不义而来上悉荷乎君恩中不资于人力浃旬粗建近岁当完虽无巨丽之规聊适兴居之便无虑九秋之霖雨顿忘三伏之炎蒸四界空明欣赏一天之皓月八窓洞逹快披万里之长风适幽兴于耄年怡孱躯于静飬庸陈鄙志赞助修梁抛梁东推窓遥见日轮红万里晴空开浩荡一天和气正冲融抛梁西落日城头动皷■〈皷上卑下〉时倚栏干聊纵目塞鸿遥帯白云飞抛梁南小构何非帝徳覃窓前喜报天鸡五云际祥开吉耀三抛梁北翘首时时瞻斗极欲就玄冥问道眞大道无过守玄黙抛梁上老我胷中包万象善因福果是根源明月清风无尽藏抛梁下世事谁眞复谁假行藏品藻任傍人老去康强本无价伏愿上梁之后一廛自喜万井同春情洽徃来共享升平之乐信孚邻比遂成仁厚之风官府仁明阛阓见贸迁之盛福星临照门庭多吉庆之来子子孙孙绳绳继继

　　文简集巻三十九

　　●钦定四库全书

　　文简集巻四十

　　（明）孙承恩 撰

　　○杂着

　　贞轩解

　　贞轩先生隠迹陋巷养髙衡门恬甘寂寞屏絶尘纷闭戸读书缅懐古人有贵介公子驱鸣驺拥髙驾气势赫奕闾里矜诧顾先生而问曰侧闻先生遗世之屯遇时之奇絶俗离人约处穷居口不絶吟手不停披傲然自得或乐此欤敢有所请愿先生聆之先生唯唯公子曰寓形宇内为生易穷云散沤没电灭鸟空人无贤愚适意则雄其或偃蹇虚生何庸富贵在人其乐甚洪无求不获靡欲不充彼其入坐庙堂出耀旄节豫大丰亨焜耀赫烨居则髙堂翼翼广厦渠渠绣戸文梁畵栋雕题食则豹胎猩唇熊掌驼峯罗列珍羞含鲜咀醲丽水之金合浦之璧球琳琅玕寳藏充斥夏则细葛雾縠氷缯冬则轻裘蜀锦呉绫亦有使令巧捷便慧頥指挥斥罔不如意亦有靡曼列屋闲居争妍竞巧以为主娯时而宴乐陈列樽爼吹竹弹丝巧歌妙舞亦或游畋牵黄臂苍武夫骑卒左右腾骧彼其食万锺禄膺九命荣与夺视其喜怒抑举随其爱憎乡闾为之欣艳天下仰其风声颂道德则孔孟复见赞功烈则伊周再生信光耀之如斯亦志愿之可行今先生萧然其臞枵然其乏百畆不治一命不列处世凉凉行已孑孑一箪亦空一瓢亦竭荜门绳枢衣弊百结出无从行入鲜侍妾交游厌弃乡党慢亵沦落如兹言者颡折异哉先生而处世甚惬若将终身曾弗改辙朝书暮诗自谓轩豁是何见之太迂谋之甚拙也先生曰噫嘻公子吾少也僻亦尝志进取矣而不获售既乃悟古人之所以立身行道者当不若是故卒弃去而遁于荒野耕田读书以守圣贤遗规不敢为世俗之茍同者非过为是拘拘者之事也亦非强为是皎皎者之行也盖求不失乎义理之正而已向使吾少营世故当亦不至是落莫惟其性与时戾行与世违坚确固守不敢变易故行益踬而身益穷也比今齿日向耄而未始少有惰偷者亦惟恐此志之或渝耳且公子不闻乎三家之市有处子焉方其守志含眞幽居索处首无膏沐身无完裙一旦易节改操扬眉倚市则百金之致特易易也故凡今之世侧媚变诈脂韦干没以巧取茍得者皆此类耳而又何羡乎夫深林之蕙不以无人而不芳君子进德修业不以穷约而改节其事一也夫桃李之嫣然衒其色也松栢之苍然励其节也盖亦各随其性而已耳言既公子赧然再拜受教而去先生于是携手曵杖逍遥于庭而歌曰富兮贵兮毋为吾累兮贵兮富兮毋为吾污兮守吾贞以卒世又何外之足慕兮

　　屋舟解

　　姬仲子隠居润城之西清江之陬聫筏构楹疑屋疑舟可以宴息可以遨游彷佛乎茅茨之椽依稀乎泛海之桴波光荡其戸牖岚气袭其衾裯行云度兮窓扉斜日映兮帘钩乘清风于曲槛弄明月兮芳洲傍菰蒲以结邻狎鱼鸟而为俦落檐影于深清假后土于中流纵啸傲于苍茫托意兴而夷犹盖逺絶尘嚣之累而尽得江山之幽乃题其楣曰厔舟焉客过而问曰盖闻上古圣人作易制器栋宇因大壮之象舟楫取涣之义是故陆处者必以屋居水行者必以舟济既不可以互用亦不可以强比子云屋舟亦有其义乎姬仲子冁然笑曰名以义起义以言宣子知我者请试臆焉客曰昔欧阳公直道匡时罹谗被斥蹈险乘危一舟万里困顿流离骇浪惊颷狂蛟怒螭天悯其忠若或相之晩岁归来持衡秉钧爰作斋居以舫为名安不忘危托文以明盖以屋为舟而子之意或出此耳姬仲子曰吾侪小人无行道之责曩窃微官幸尠罪谪欧公之意非所及也昔有张融清节靡伦居兮无屋廉哉一贫作舟于陆以安其身至今论者犹贤其人盖以舟为屋而子之意无乃类是耶姬仲子曰吾幸藉先人遗业居有敝庐若融之为则已迂矣凡子所言各有其义吾意未悉请为子语昔者吾早有志于隠而不幸为术业所累劳扰奔驰诚非获已中岁乃得避地于兹欲效古人所谓逃名者托此以休焉且子不观乎仰而栋何云非屋俯而舷何云非舟谓舟也而制则厔也谓屋也而用实舟也合而以屋舟名盖道其实尔矣此命名之大都耳吾又尝冥然而咻喏然而释念身世之营营思造化之消息由一身之所托推栋宇之所极方其切视而近取则吾生之有形骸吾身即舟也及夫大观而逺览则随吾身之所寓吾居即吾舟也又推而极之则万物之在大块中万物不犹一舟矣乎而大块之在大化中天地不犹一舟矣乎子如知此则屋之未始不为舟舟之未始不为屋或屋或舟无不可者吾盖将畧形器超混茫遡希夷求鸿蒙惚乎恍乎芴乎芒乎而游于无何有之乡乎而子又何拘拘于名迹之是疑耶客喜而笑俯而思仰而歌曰屋兮舟兮任安流兮舟兮屋兮无顚覆兮匪修匪融兮子其靡同兮如与吾邻兮吾将从子以全吾眞兮客退姬仲子因书其言于壁以代答来者之问

　　女训

　　女训训女事也而妇道母道备焉人知重教子而不知教女闺门万化之原其可忽乎述嘉言记善行作女训
　　天命皇皇降衷惟良人得为性罔有弗臧形生神发欲动情胜展转汩溺以失其正圣贤立教必于幼冲蒙以养正作圣之功小学有书教兼内外童训具悉女行未备引伸触类述义纂言可咏可歌教于闺门凡女之生以渐有识教必以时勿致怠失教之欲何恭敬安详养其德性温柔善良戒以躁率戒以妄诞戒以狠凶戒以侈慢六岁教之数与方名八岁九岁男女分明坐必异席食必异案闲习礼度勿事戏玩十岁不出闺合深居婉娩柔顺姆训是依更三二龄知识渐长责以敏勤责以孝养鸡鸣而起盥栉衿■〈衤婴〉适父母所候视寝兴问安与否饮食所喜佐厥长者敬具甘旨父母有疾寝食靡宁奉侍汤药喜笑弗形事亲之暇女工是执必精必细无敢易忽织纴组绣酒浆庖烹凢厥女事靡一不更洁凈膏沐谨饬衣履荆布亦可不必纨绮毋谓年少安逸优游毋恃亲慈骄纵自由嗟惟亲慈教爱深至汝或少愆犹为汝贳逮长而笄嫔于他门为人室家责以事人女子之軄妇軄之本闺门所修即是而凖克闲于始乃罔后艰幼也怠惰将何以堪临事而瞢悔则已后本乱末治未之或有矧是为妇责益靡轻曰惟其家由之废兴在易家人女正则利礼重大婚盛衰之始娶妇必择亦有格言揆之人情何独不然上事宗庙下延后世冀汝贤哲以大其嗣汝克贤哲是宜室家庆洽一门姻戚汝嘉妇职所先在事姑舅姑舅汝悦则免大咎惟是姑舅与父母均孝养之道靡有等伦事其君子和而有别必敬必恭毋玩毋亵其有美善敬以赞之其有不善缓以谏之调其或过翊其不逮启其未及饰其已壊忧则为戚喜则为欣与其所欢厚其所亲若夫检身尤当谨饬动遵礼法慎简出入外言不问外政不干怒无谇詈喜无哗喧敬厥伯叔和厥妯娌谦卑自居毋傲毋恃夙夜靡懈服敏治生事必禀命无敢专成躬执蚕桑治丝与枲率厥下人当先以已敦尚俭朴屏斥华靡奢为败原则匪妇彛睦厥姻娅必和以敬吉凶馈遗豊俭必称谨厥祀事必亲以诚春秋烝尝肴羞必精亦有亲朋过从宴会俟命舅姑勤主中馈妾御无妒视姊妹同和而有文穆如春风婢仆无苛视亦人子体念惟周衣食寝处凡此数事靡一可遗汝或不尽人得汝疵妇軄既修母仪尤慎子生必教继述之本爱而知劳是为克慈毋效舐犊养其娇痴亦有庻孽勿论人已鞠育之恩靡有差异祗畏严肃整齐闺门惠以逮下惟公惟均统率诸妇干厥家政端汝壸则礼法示训富家元吉正位居尊亶矣主母人无间言守常惟贤变乃见节蹈义秉志女妇之杰从一之义人道大经饿死失节当审重轻泣血拊心指天誓日一节以居九死不易又有不幸祸乱身婴兵革流离强暴侵凌瓦全则污玉碎斯洁志不可敓头则可截大凡妇道与臣道同妇有贤烈臣有良忠为烈与贤所遇有异易地皆然要卒于是若夫女德则贵不偏柔顺中正乃罔有愆柔不中正柔则无纪頺惰倾邪皆柔之致归妹之四义取阳刚家人之初刚以自防阴主严凝坤主重厚一以巽柔其弊莫救端庄纯一贞静幽闲是谓中正女徳乃全诵读书史本非妇习欲识理道舍是曷克讲解佩服古训格言要惟视法岂止多闻亦有读书词章是竞月性风情德则罔令闲情怨晩幽恨伤春读书似此不如鲁人惟古令哲志趣超卓若鉴益磨如玉加琢德性以固理义以明言可为训动可作程欲求其人髠颕莫悉姑举一二用示法式哭父殒河恸母殒坟我敬若人至性莫羣举案之妻挽车之妇我敬若人可仪可度晨炊夜绩助夫养姑我敬若人妇軄不孤鸡鸣相勤苹蘩供祭我敬若人克善妇事或勉忠义或赞贫居我敬若人丈夫弗如弃镪弗取捐金弗屑我敬若人志皎氷雪螽斯之惠樛木之仁我敬若人德如春温终风懐人长信赋志我敬若人安命知义保孤全祀冒难卫姑我敬若人纲常是扶劓鼻截耳断臂剔目我敬若人言者气肃沉渊赴壑蹈刃是经我敬若人凛然犹生爱有可割义有不背我敬若人感我涕涙服履必素绩纴必躬我敬若人葛覃之风妄语戒欺胆丸励志我敬若人非姑息类问狱教恕郄遗教廉我敬若人识孰与肩滛刑欲挞废軄思杖我敬若人严师弗让子遂其义妇畧其辜我敬若人秉礼巨儒戒无时妆戒无私殖我敬若人家范秩秩七戒示训老益谦恭我敬若人是规矩中或处其常或遭其变庸行固知一节亦见贤可为烈烈可为贞举得其正不忝所生厥性与人本无差别明识理道乃尔殊絶见也既灼守也弗迁山不足固石不足坚凡是数者咸可法则即此已足何俟多识若广厥义物亦可征雎鸠之别鸿鴈之贞螽斯诜诜羣处和集人而不然乃不如物嗟嗟女子亦罔攸知诏汝要言明听慎思男女大伦阴阳正位月惟日俪坤作干配乾坤并大化育乃成日月并明昼夜乃贞于惟女德厥系实重勿曰闺门罔显于用天之赋与男女则同躬自尠薄蔑弃降衷不观虞周英皇姙姒皆古圣哲大圣之配其余贤烈亦昭令誉较之丈夫靡有所殊我惟能然亦复如是视今犹古作人仪矩彼凡庸者无益无闻草木同腐亦何足云有弗善良纵恣颇僻狠妒骄侈乃妇之贼习以成性将无不为祸人家国宗祀以隳乃邪乃淫丧德失己父母之辱宗党之耻恶名秽迹腾厥里闾如冒不洁不可湔除善者鳯麟恶者枭獍善者圭璧恶者土粪善者于人敬之慕之岂惟人然天亦佑之恶者于人贱之恶之岂惟人然天亦祸之善恶之初讵有定主由习乃成顾汝自取汝欲为善无藉于人汝必为恶亦谁汝禁善如织帛由渐而积恶如决防必至溃溢善无大小咸汝之良日引月长将由以长恶无大小同归于害日益月滋小也可大汝能为善亲有令名汝能是思将无不成汝或为恶辱及父母汝能是思将必自阻嗟嗟女子敬听勿忘我言匪诞圣谟是彰

　　文简集巻四十

　　●钦定四库全书

　　文简集巻四十一

　　（明）孙承恩 撰

　　○古像赞

　　盘古

　　厥初洪荒浑沌一气爰有圣神莫究其自手斡日月划开乾坤万彚攸始拓我化原

　　伏羲

　　羲皇圣神开物成务画卦造书文字之祖神明以通造化以宣万世道统兹其发源

　　神农

　　尝榖教民爰制农事爰有医药民鲜疵厉养生大端惟皇之仁泽流无穷与天地均

　　黄帝

　　帝生神灵卓冠首出爰制器用爰造律厯天地万物范围曲成混沌既分渐登文明

　　苍颉

　　上古淳朴结绳以治有圣者作始立文字贯彻三才包括万象通鬼神情泄天地藏

　　少皥

　　制治感瑞乐成大渊以和神人以通山川淳朴未漓去古未逖九黎虽顽莫损至徳

　　颛顼

　　智踈以逹德深而静肃清神人民志以正稽天创厯定时考元夏令式遵后圣善焉

　　帝喾

　　惟德聪明知逺察微执中御世仁威并施其德嶷嶷其色郁郁式修厥身九有咸服

　　帝尧

　　配地博厚并天髙明浑浑莫测荡荡难名百王之凖羣圣之祖日月光华照彻九土

　　帝舜

　　大孝格天玄德配帝精一执中圣学攸始焕乎文章巍巍成功千万世下仰瞻无穷

　　大禹

　　声律身度左绳右矩地平天成功在万世治存典则道叙龟畴稽首明明示我大猷

　　启王

　　启王令善厥作惟君伐叛饬治休于前人仁贤誉孚遐迩承德会朝万邦光昭简册

　　皋陶

　　盛德冠廷伟绩迈世扬言赓歌陈谟赞治明刑弼教民用协中风动之休帝嘉汝功

　　后稷

　　洚水初息民犹阻饥粒食惟艰帝用是咨后稷勤民爰教树艺克配彼天万世之利

　　契

　　惟君作民克绥厥猷逸居禽兽圣心所忧尔契司徒敬敷五教牖民天衷俗用熈皥

　　商汤

　　勇智天锡寛仁性成允执厥中勋华是承再辟天纲复立人纪盘铭之言圣学之轨

　　商髙宗

　　髙宗穆穆肇迹幽潜恭黙思道精诚格天奋伐僭虐万邦是若王灵濯濯汤孙不怍

　　伊尹

　　耕莘乐道升陑行义堂堂天民以觉斯世主善协一精义奥辞百圣眞传庻其在兹

　　傅说

　　道成傅岩梦感帝赉启沃数言学术之大辅德作圣嫓美烈祖庶几阿衡亦踵其武

　　泰伯

　　周室作兴笃生圣嗣子不难让黙识天意去国之迹泯于无形可谓至徳民无得称

　　伯夷

　　求仁得仁去国如屣叩马一谏君臣大义乾坤清气萃子一身独立万古邈焉无伦

　　周文王

　　于穆文王纯一不已道接羲皇重爻演义神化无迹至德不形大哉干元穹然髙明

　　武王

　　赫赫周武巍巍大君奉天伐罪访道明伦圣阐其化皇立其极于惟烝哉万古承德

　　成王

　　缉熈圣学礼隆师臣外抚万邦内和兆民坤阖干开春生秋杀千古巍巍式仰鸿烈

　　康王

　　恪慎明徳肃恭神人迓天明威勤咨老臣礼乐陶镕民俗丕变唐虞太和千载复见

　　周公（旦）

　　穆穆元圣道光八夤九罭颂德重译归仁思兼勤施经制大备太平之业赉及万世

　　召公（奭）

　　际时明良弼亮四世敬德之训圣学斯契公旦夹辅翱翔两骖甘棠遗爱百世不谖

　　太公（望）

　　尚父鹰扬实维王佐行义逹道拯民水火辅德训告厥有丹书义利之言万世莫渝

　　管大夫（仲）

　　假仁图霸尊王斥戎民受其赐圣与其功治国长才卓有令闻四维之言可以为训

　　老子（聃）

　　履柔制刚执虚御实窥测消长窃弄阖辟恍惚莫象变通无穷孔圣所叹其犹如龙

　　子产

　　郑国听政贤者惟子辞令之善酬酢之智以礼治国诸侯莫加君子道四圣人所嘉

　　呉季子（札）

　　见礼知政闻乐知德观风列国无子精识让国全义挂剑酬心懐哉髙风无古无今

　　孔子

　　道具太极化行二气统合羣圣叅赞天地删述垂宪日星炳明立我纲常万世作程
　　天地非夫子曷纬曷经生民非夫子曷范曷程通天地人为三才主三才有终夫子之道乃已
　　鲁用夫子道亦小试天用夫子道济万世鲁用非天天用非鲁卒老于行天意可覩

　　颜子

　　才优王佐德跻圣域既见卓尔亦几无迹明哲天纵纯粹性成发孔之藴后学式程

　　曾子

　　道悟一贯功密三省大学一书圣学要领笃实之资弘毅之德易箦数言可验学力

　　子游

　　所长擅科知本之学我思其人简易宏廓礼乐为政弦歌成音学道之论实契圣心

　　伍大夫（员）

　　尽孝雪耻竭忠死谮忠孝之心子则无恨忍小就大功立名成古烈丈夫史迁实评

　　子思

　　学本心传道原性命唐虞授受父师讲论三十三篇广大精深继徃开来非子孰任

　　孟子

　　圣逺道塞异端并兴岩岩子舆三圣是承命世大才平治之具用宁齐安三代可致

　　庄子（周）

　　其心廓廓其气浩浩万古瞬息八荒堂奥厌薄仁义狎侮孔周曲说之雄异端之尤

　　屈大夫

　　熏莸殊器泾渭异途以子洁修岂容羣污义合有权子弗忍恝此志皎然争光日月

　　汉髙祖

　　皇矣髙祖天锡神武一剑兴戎光登九五坦乎其眞廓乎其容包括英豪范围之中

　　项王（羽）

　　勇力拔山猛气盖世经营大业谓可力致倍义贼弑攻畧肆屠灭德者凶天亡匪诬

　　汉文帝

　　穆穆太宗躬修玄黙抚世以柔化民以德其俗肫肫其功泯泯三代之后孰如帝仁

　　汉景帝

　　帝也维贤克遵先志谦恭俭朴恪守无替轻刑薄税民俗阜康比隆成周汉道以昌

　　汉武帝

　　盛气当阳雄才御世嘉乐唐虞狭小汉制振举百度征伐四裔烨烨明明恢我王治

　　汉宣帝

　　中宗强明励精图治布德振威柔逺能迩皇灵赫奕呼韩来庭配商髙宗汉道复兴

　　萧鄼侯（何）

　　佐时兴王根本重任式赞治平画一之政谦谦其退翼翼其恭一代元臣髙朗令终

　　张留侯（良）

　　报韩徇义辅汉乘时诛秦蹙项从容指挥功成身退愿追赤松大雅卓识令名无穷

　　韩淮阴侯（信）

　　定伯雄图登坛数辞用兵制胜霆击风驰成功既髙执义亦固忘期赤松英雄悔悟

　　曹静侯（参）

　　少而才能豪吏健将晩而谦恭醇徳雅量清净为治刻深匪名配萧并贤百世尔称

　　董江都（仲舒）

　　秦火初熄典籍尚湮子也杰出倡始斯文独抱麟经潜心大义天人三策治道攸寓

　　东方朔

　　傲忽玩世浮沉随时不清不和匪惠匪夷滑稽自贤俳优是视讽諌时益吾差有取

　　司马迁

　　博极羣书综统千古豪气孤骞阔视无伍发为文章凌髙厉空一代竒才史学之宗

　　霍博陆侯（光）

　　子孟忠实顾命是承光辅幼帝赞治太平屹然如山不震不侧废昏立明功着汉室

　　扬子云

　　扬子好学研精覃思法言僻涩太玄深奇著述良勤拟圣则缪美新何为名节斯疚

　　汉光武

　　白水龙兴光膺寳厯日月重明乾坤再辟慎德勤政身致太平巍巍成功匹休西京

　　汉明帝

　　于惟显宗亦世其烈宪章慎守幽枉必雪崇儒养老文教聿兴增光前人汉道允升

　　汉章帝

　　肃宗恺悌长者之风政厌苛刻论从雍雍综缉艺文服膺帝道厚泽深仁简册有耀

　　严子陵（光）

　　名节丘山轩冕尘壒懐仁负义藴畜亦大汉室九鼎桐江一丝凛然清风悠悠我思

　　邓髙密侯（禹）

　　杖策从君际时风云少年秉钺克树大勋将畧既优内行亦备名髙云台光辅汉治

　　马伏波（援）

　　君择臣使臣择主从舍彼虺蝮来依真龙西伐南征老志愈烈铜柱髙标人仰英杰

　　郭有道（泰）

　　贞不絶俗隠不违亲言论风旨贤愚倾心和不辱身巽不降志我惟其人夷惠之似

　　徐孺子（穉）

　　徐子髙士居贫食力贞介益固明哲允迪君子道丧羣邪煽凶我懐其人冥冥飞鸿

　　蔡中郎（邕）

　　孝行纯备经学邃深旷世逸才博物洽闻箴规时政忠谠恳恻晩节依违贤者之惜

　　汉昭烈帝

　　贤矣昭烈寛厚弘毅﨑岖立国仗信履义推诚任贤肝胆孚契顾命数词可训后世

　　诸葛武侯（亮）

　　文武长才出处大义俊伟光明掀揭天地伊吕作配管晏匪伦三代之后惟公一人

　　闗寿亭侯（羽）

　　勇若一国敌号万人义气忠肝贯日凌云英威所加华夏震仰百世钦崇神留天壤

　　张翼德（飞）

　　姿貌瓌竒才具粗猛神矛飙发万众独骋委质授命死生靡他国士之风百世尔夸

　　魏太祖

　　老瞒奸雄才具明畧威加海宇力振山岳魏业巳固汉鼎潜移比迹文王吾将谁欺

　　锺太傅（繇）

　　元常伟才开逹理干委身魏朝禆益庙筭拳拳肉刑复古之规纷纷之言迄无所归

　　司马宣王（懿）

　　仲逹足智用兵独优殄渊擒逹筭无遗谋仁胜不仁遇亮则靡巾帼之受英雄之耻

　　呉大帝

　　仲谋强明委任才智听言能断业乃鼎峙倍义负汉屈身事曹传世四君霸图亦消

　　周公瑾（瑜）

　　矫矫公瑾实呉良臣雄姿英发筹策迈伦老瞒长驱志无江表一战蹙之功莫与绍

　　晋武帝

　　帝资弘裕明逹好谋纂述先志混一九州岛礼优三恪忠厚之道贻谋弗臧识者所少

　　晋元帝

　　晋失中土元起江东皇天眷德羣贤效忠冲虚性成恭德纯至雄武未优中兴犹愧

　　王司徒（导）

　　江左夷吾忠实体国云雷方屯急贤辅翼建学明教宏议逺识约巳夷淡人服清德

　　谢文靖公（安）

　　谢子贤辅沉敏有文和靖御物从容解纷逸志髙情日短途促召埭悲思西州恸哭

　　王右军（羲之）

　　风节雅尚清眞自如超出风气规切浮虚忧国忠诚识治通逹翰墨风流秪见其末

　　陶彭泽（渊明）

　　渊明气象五斗弗屑三径艺菊相看晩节朝市非故门庭依然千古髙风我懐其贤

　　谢康乐（灵运）

　　山水性僻绳墨靡拘髙才傲物谋身则踈彭泽天然子亦洵美声诗并休静躁殊矣

　　宋武帝

　　徒歩仗剑荡残除凶沉毅才畧一时之雄震主功髙终膺寳厯清俭严正可谓君德

　　宋文帝

　　恭俭德纯元嘉政美守法不苛容物无弛内清外宴文教亦举谋泄房帷祸成商竖

　　檀永兴公（道济）

　　永兴桓桓将才汝嘉勇见决战智征量沙作帝股肱为国藩屏自戕谓何邻敌之庆

　　魏髙祖

　　睿性夙成君德纯备外扬武功内饬文治礼乐修举民物阜丰蔚然可观太平之风

　　齐武帝

　　宋既讫符齐乃受厯简静为治寛大御物崇俭屏奢澄流塞源金土同价斯言未然

　　梁武帝

　　著述浩穰齐鲁宿儒性行简俭山泽之臞梵典徒勤帝纪不立反噬弯弧皇图遂讫

　　昭明太子（萧统）

　　睿资天启令德夙闻恭俭自居仁柔爱人纂辑辞章博渉典籍潜文梵教兹其蔽惑

　　程忠壮公（灵铣）

　　侯氏乱梁江左荼毒惟忠壮公保障南服孰我胁诱我斩以徇大义茂功百世犹信

　　陈武帝

　　英资杰气胜筭雄图荡除凶残如拉朽枯政从寛仁志尚节俭功名之盛江左之冠

　　周髙祖

　　率履勤俭操执纪纲雄图逺畧匹休前王鞭笞四夷混一区宇有志未酬英雄巳矣

　　隋文帝

　　勤俭兴邦法律御世功就混一俗几康乂猜刻习胜夺宗计行酿成厉阶王祚遂倾

　　文中子（王通）

　　进欲为周上策君门退欲为孔著书河汾踈爽通逹志尚亦伟格言良多称隠君子

　　韩新义公（擒虎）

　　韩公虎臣猛气横骛徂征江南疾卷径渡执彼国君若缚狐兔为时干城恢我王祚

　　唐髙祖

　　眞人天生隠见随时忽而泥蟠忽而云飞扫涤隋昏光启唐祚礼贤纳谏大君之度

　　唐太宗

　　显允太宗聪明英武龙奋晋阳雨泽九土安夏攘夷雪耻酬古文德武功卓冠无伍

　　武后

　　力乘阳刚才济阴慝运用四海驱使百辟今古大变宇宙穷凶虐熖一时秽名无穷

　　唐玄宗

　　廓清内难光践天位推诚任贤励精图治四海寜谧兆民阜成开元之政百世犹存

　　唐德宗

　　畴咨惟勤志意亦锐斤斤其明强幸自遂忌刻于始姑息于终弊源在兹多言何庸

　　唐宪宗

　　志感时艰治慕祖烈好谋惟明成功惟决强梗効顺纪纲遂张允毅允臧中兴煌煌

　　唐武宗

　　君得臣兴臣得君行君臣道合事乃有成裕既贤弼帝亦英主会昌之功卓然可纪

　　唐宣宗

　　法无偏颇志尚勤俭惜赏慎官好贤纳谏我思大中亦汔小康忌刻害治卒以弗昌

　　长孙赵公（无忌）

　　决谋辅主定策立储武事非长忠恳有余辅治永徽人多汝绩孽后肆屠天下共惜

　　房梁公（玄龄）

　　梁公善谋神机朗彻推毂羣材翊赞大业端委宅揆寅亮天工定制作则一代元功

　　杜蔡公（如晦）

　　蔡公睿姿明决果断辅相眞主戡定祸乱相资共济协恭和衷治登太平令名无穷

　　李英公（绩）

　　矫矫英公为时良将料敌制变敌莫与抗荡定海宇实多武功孽后祸基乃亏臣忠

　　李卫公（靖）

　　于惟卫公雄武沉毅掌帝九伐扫荡氛翳氛翳既清泰阶以平铁山嶤嶤武功并髙

　　魏郑公（征）

　　蹇蹇郑公维古遗直补衮纳忠危言正色诋黜霸杂敷陈义仁贞观治效功无与伦

　　禇河南公（遂良）

　　河南蹇蹇王魏之伦在太宗时谠言屡闻牝鸡祸成徒切忠谏主德则昏公节愈见

　　尉迟鄂公（敬德）

　　烈烈猛气纠纠雄力崩围摧阵前无坚敌刚毅木讷庻几其人于古孰似绛灌之伦

　　虞永兴公（世南）

　　识综羣儒博冠当代考究典章熈帝之载乃缉礼乐乃开辟雍文教肆行维公之功

　　狄梁公（仁杰）

　　妖后乱唐王祚欲絶批龙扼虎几蹈祸烈拨乱反正捧日再升社稷之功孰能与争

　　姚梁公（崇）

　　于惟姚公才实经济遇主乘时应变成治约束官軄修举章程四海以安一人仰成

　　宋文贞公（璟）

　　抗颜伪武合志闻元挺挺谔谔切论危言清介之守刚正之气卓哉相业吁其难继

　　元鲁山（徳秀）

　　元子大雅制行纯笃孝友配古清介絶俗浑朴外着英华内韬人接眉宇鄙吝自消

　　张曲江公（九龄）

　　立朝謇谔大臣之节制作尔雅词林之杰识逹治本逆覩胡孽一代贤辅式慕风烈

　　郭汾阳王（子仪）

　　尚父功髙再造唐室力扫妖氛忠贯白日完名全节福禄永终人臣师表流芳无穷

　　李临淮王（光弼）

　　气盖三军威摄羣将法令严明莫我或抗纳谏励士麾旗破敌中兴之功令名有赫

　　颜鲁公（眞卿）

　　乌合抗胡白首陷贼秉执节义甘蹈鼎镬坐斥降奴视若蚁虱劲气孤忠严霜烈日

　　张睢阳（廵）

　　百錬刚心千锤义骨应变出竒风云倐忽手障长淮气吞逆胡天道人伦百世不诬

　　贺季眞（知章）

　　季眞何如性行夷旷士钦风韵帝许髙尚黄老寄迹曲蘖逃眞镜湖一曲流风至今

　　杜工部（子美）

　　诗圣惟甫崇雅镇浮力敌元化手遏頺流宗社隠忧稷契素志一时旅人令名百世

　　李翰林（太白）

　　天才踔发逸气横出龙骧鹏抟不可控执友视万乘奴使贵珰采石捉月神游不忘

　　陆宣公（贽）

　　顚沛从君恳恻献替练逹古今本祖仁义唐室不竞公用不终遗言若丹人仰休风

　　李西平王（晟）

　　烈烈西平社稷是寄讨定叛逆一雪国耻巍巍柱天赫赫葢世钟鼎勒勋山河存誓

　　裴晋公（度）

　　功在王室名闻外夷柱石三朝系时安危晩节优游大雅明哲全德始终永仰风烈

　　韩文公（愈）

　　道丧文衰子克振起排斥老佛发挥洙泗并包百家源委六经北斗泰山百世尔承

　　柳柳州（宗元）

　　才气颕敏莫邪干将制作彪炳凌跞班扬锐进速成爰致玷缺文场擅宗令名不没

　　孟东野（郊）

　　雕肝镂心苦吟浚索句聫韩豪才配白敌诗非穷人惟穷乃工风雅百篇将无是同

　　贾浪仙（岛）

　　冥思犯尹夺册忤君寄兴清苦刋落华纷人亦有言士附青云识拔昌黎子乃有闻

　　白少傅（居易）

　　早登王朝忠谠屡闻再逐江州与时浮沉鸡林声价香山踪迹宠利淡然可谓逹识

　　柳河东（公权）

　　经术名世翰墨絶人笔谏之言有至理存服涴弗贺纳嬖谏止诤臣之风王魏其侣

　　李卫公（德裕）

　　风采峻凝经济自任威慑强藩王灵再振议论侃侃忠勤孜孜克伐必行贤者之疵

　　周世宗

　　世宗英明志存混一服强以力懐弱以德武功既振文治亦修宏规大度邈焉寡俦

　　宋太祖

　　宋祖龙兴仁厚建国笃尊圣道式着君德慎狱恤民惩奢塞源身端化本大哉王言

　　宋太宗

　　显允太宗重光御世修德弭灾仁民图治节重山林功畧宦寺太平之政蔚然可纪

　　宋仁宗

　　穆穆仁宗实惟盛德奉身清约议论恳恻学勤讲筵治法无逸昭陵之思百世一日

　　宋髙宗

　　宋祚中否髙宗再兴五马兆祥七庙委灵志亏勾践才谢光武恢复成虚遗恨千古

　　宋孝宗

　　性资英明治行勤励恢复拳拳可质天地治民振武敬天仁民事机屡乖志卒弗伸

　　宋宁宗

　　始政清明登用儒硕继体守文兢业靡失内斥正学外挑强邻权奸何诛彼哉曷君

　　宋理宗

　　允矣贤德俨然儒绅表章正学崇重闗闽虚名独存实践未有儒效不白匪道之咎

　　宋度宗

　　度宗绍图国事日去奸邪肆行忠义屏气忘情军国恣乐宫闱天亡由人巳矣曷悲

　　赵韩王（普）

　　天眷有宋公实佐命辅相两朝四海底定强敏以断沉毅以刚显允有闻式重庙堂

　　曹武惠王（彬）

　　懿美济阳仁厚慎敬总师专征武畧亦竞义杀不妄秋毫不私一代元戎忠贞无疵

　　吕文穆公（蒙正）

　　太宗重光文穆柄政悃悃其厚侃侃其正孰侮孰诬我嘿我容休休其中大臣之风

　　冦忠愍公（凖）

　　立朝侃侃直道靡顾致身鼎铉秉节清素手扶日毂不震不凌社稷之功莫能与京

　　李文靖公（沆）

　　和靖镇俗忧勤励君体国寥寥孰知公心天书矫诬新法乱政异言纷纷始颂公圣

　　王文正公（旦）

　　王公盛德休休其容人讦我誉荐贤为公智名勇能公无可述致时太平乃见公绩

　　晏元献公（殊）

　　以臣事君大臣之义公在相位实克有是嫉恶匪隘检身益严弗丏恩泽世称尔贤

　　韩魏公（琦）

　　魏公间气崇志雅量乘时奋庸出将入相表仪朝着正笏垂绅光辅三帝社稷之臣

　　范文正公（希文）

　　德行纯备贞金粹玉风节峻厉霜松雪竹先忧后乐思济斯民一代贤相前后絶伦

　　富郑公（弼）

　　志节皎皎忠勤劬劬国有宪章恪遵弗渝奬善若培去恶如莠大臣之事君子之守

　　文潞公（彦博）

　　休休元臣堂堂大耄端雅静重镇压浮躁危疑定策社稷之功天下异人夷使改容

　　欧阳文忠公（修）

　　勋业闻望韩范并驰古文奥学匹休昌黎复三代醇黜五季陋一代宗工孰居其右

　　胡直讲（翼之）

　　经术名家旁通乐律苏湖之教造士有术束以条格率以躬行百世一时尚懐典刑

　　包孝肃公（拯）

　　面目棱棱刚气烈烈势力苞苴莫我敢敓严肃者政苛刻匪心非汉法吏乃古直臣

　　蔡端明（襄）

　　吏事严明绰有异政辞翰精美传播夷境矫命非抗风节在兹进茶效忠贤者之疵

　　刘集贤（敞）

　　天禄石渠野史稗官博学洽闻莫与子班忠信而恭方大以直庻几其全后学之式

　　徐节孝（仲车）

　　孝不为名廉不矫世吾尽吾心吾安吾义晩膺荐书乐育多士训告数辞听者兴起

　　张忠定公（乖厓）

　　刚气自负竒节自喜中庸或乖顽懦愧死正论难合直道不容一代名臣孰能置公

　　李旴江（泰伯）

　　才质俊辨制作明洁考定明堂博采众说周礼有论平土有书疑孟何为见斥后儒

　　程大中（珦）

　　其心悃悃其行慥慥老成典刑克慎家教锺和毓粹笃生二贤寻源究本后世式瞻

　　周元公（濓溪）

　　天不丧道乃生哲人建图著书发挥道眞德容清和襟度朗彻俨如见之光风霁月

　　程淳公（明道）

　　睿质天成充养完粹和风庆云盈溢宇内神悟黙识道体洞然敦其似之我懐子渊

　　程正公（伊川）

　　气质刚方文理宻察造诣精深体用毕逹任道之重卫道之严孟氏似之泰山岩岩

　　邵康节（尧夫）

　　学探造化穷髙极微德安以成清和坦夷安乐窝中包宙括宇击壤千篇诗家异趣

　　张明公（横渠）

　　张子严毅德成以礼实践躬行精思妙契东西二铭醇乎其醇井田为治惜志不伸

　　司马文正公（君实）

　　熈宁谏诤忠谠切深元佑相业旋乾转坤行成无伪学几不杂一德醇儒百年清节

　　吕正献公（公着）

　　政尚寛厚性秉纯实时维司马同心一德元佑并相力挽化机赵祀三百培植在兹

　　曽文定公（巩）

　　文宗汉秦学探理致开源濓洛祖述洙泗经术为治可据而施汉有刘向子其庻几

　　苏文忠公（东坡）

　　伟气雄才大节孤忠立朝非逹居夷匪穷傲睨千古挥斥八极憸人鄙夫仰公褫魄

　　黄文节公（山谷）

　　孝友天性文学夙成诗擅名家匹休少陵砺节困穷忘情富贵党锢诸贤公实无愧

　　吕荥阳公（希哲）

　　博师羣儒刻意践履恬素自安志薄进取习静虽学死心病仁一蹴造圣或误后人

　　米南宫（元章）

　　辞章絶俗翰墨入神逸气狂才不受狎驯我思人言于子则似不可无一不可有二

　　杨文靖公（龟山）

　　晩年立雪早坐春风天理人欲蝉蜕氷融纯粹和平朴实简易出处之迹下惠或似

　　李忠定公（纲）

　　一用靖康镇遏披猖再用绍兴方成朝廷筹策未终斥逐随继疏草具在读之出涕

　　岳武穆王（飞）

　　性本忠义神授勇力正气弗阿克胜无敌赤手障澜挥戈回日计成偃月此恨何极

　　朱韦斋（松）

　　早力文词方驾韩欧晩窥圣学宗师程周知言之微知德之奥成子大儒克任斯道

　　李延平（愿中）

　　早岁豪迈中更纯粹造诣既深涵养亦至氷壶秋月表里莹然考亭雅范濓洛正传

　　朱文公（晦巷）

　　道纯德备理明义精具圣人体集诸儒成秋肃春温海涵岳峙斯文桢干后学仪矩

　　张宣公（南轩）

　　颕悟夙成大本先立识见粹纯践履笃实明体适用志意伟然义利之辨式示大闲

　　吕成公（东莱）

　　气备中和心涵古今克治之勇涵养之深宗程翼朱共相斯道中原文献惟子是绍

　　陆文安公（象山）

　　学探本原先立大体作圣功夫直捷简易髙明自得灭裂则诬圣道大中岂容殊途

　　陈文毅公（亮）

　　经济大志恢复雄图慷慨谈兵气激懦夫道兼王霸论杂义利要之圣门异乎不异

　　黄文肃公（勉斋）

　　早承师训体认佩服明睿端庄造诣纯笃昌明光大不迷眞传订正三礼后学頼焉

　　蔡文节公（西山）

　　精识博闻英气伟才一时师门邈焉寡侪礼乐象数性命道德考订发挥俟圣不惑

　　蔡九峯（沉）

　　帝王治道典册具布秦人毁裂汉儒训诂微辞奥义湮塞晦蒙子能发挥百代尔宗

　　刘文简公（云庄）

　　学本考亭邹鲁的传旁参东莱亦会其源表章四书经筵启沃体国忠诚备见三畧

　　眞文忠公（西山）

　　求道孜孜正学是继立朝侃侃力扶大义衍义一书发挥详明执此以治王道以成

　　文丞相（文山）

　　烈烈文山忠节孤劲身荷纲常还报列圣正气不亡百世犹昨山川峙流风霆磅礴

　　谢迭山（君直）

　　蚤岁英迈议论激发晩遭﨑岖不失臣节饱忠饫义我腹匪枵充然而归文山并髙

　　饶双峯（仲元）

　　道发紫阳莹彻具足子也成学笃志佩服尊德道问益精以详离同合异将无赘厖

　　元世祖

　　雄武以断聪明而仁扶舆间气笃生此人驱策贤豪振扬武烈继统中华式钦大业

　　耶律文正王（楚材）

　　用夏变夷辅仁胜杀弥缝化工洗濯日月创立帝制底绥民生仁者之功孰能与京

　　临淮王（伯颜）

　　临淮桓桓严凝若神百万貔貅御如一人讨定江南混一九土武功洸洸永载盟府

　　刘文正公（秉忠）

　　脱迹空门致身台铉大计密谋忠勤不倦滦京崇崇王气所锺定鼎宅中召公之功

　　许文正公（鲁斋）

　　尊闻行知潜心圣道岂惟堂基巳及阃奥司马笃实伯子粹纯考亭之后见子一人

　　程文宪公（雪楼）

　　贞柔不失大雅有容昭回制作文饰帝躬敦凝厚龎像或其侣望之俨然可媿薄鄙

　　姚文献公（枢）

　　立志卓越倡道苏门上泝邹鲁下探闗闽謇谔在朝立纲陈纪身尊道行莫窥其际

　　亷文正公（希宪）

　　庙堂陈谟方面专制渊渊嘉猷烈烈正气轲训义利孔戒孝忠一世人豪呜呼廉公

　　刘文靖公（静轩）

　　宅心髙明立志坚勇择义既精任道亦重泥涂轩冕寤寐圣贤威鳯九霄其飞翩翩

　　呉文正公（澄）

　　少而英迈晩就平实潜心六经殚力著述道明业广德盛礼恭北许南呉并称儒宗

　　赵文敏公（松雪）

　　前代王孙异时翰学粹质令仪髙吟大作绘事拟圣墨妙入神文采风流照映后人

　　许文懿公（谦）

　　山川藴灵哲人继出子承三贤亦克绍述沿流泝源直穷昆仑紫阳之道得子益尊

　　虞文靖公（集）

　　魁凝巨人淹贯博学探求本原驰骋制作经纶之妙寓于文辞弗尽厥用后世惜之

　　文简集巻四十一

　　●钦定四库全书

　　文简集巻四十二

　　（明）孙承恩 撰

　　○赞

　　宣圣四配十哲暨诸先儒

　　乾坤储精海岳效灵前圣后贤应期乃生面授心传逺宗近述于皇大猷万古一日
　　又
　　太极浑浑统宗会元四时运行化功以宣散为五纬布为五气海岳崇深乾坤奠丽植立人极翊赞文明纷此万有孰外生成乃貎斯图俨然德容一瓣心香早夜敬恭前千万年后千万世日月在天江河行地

　　韩魏公像赞

　　天眷有宋河岳降灵猗欤魏公为国之桢伟志长才崇节大志遭时风云光辅三帝出典兵政坐镇西戎入相天子庙堂雍容定策危疑风雷呼吸手扶日月不震不栗雨濡霜肃地负海涵允矣间气莫能与肩忠勤如亮重厚如勃衍公表仪垂绅正笏穆穆嶷嶷巍巍堂堂何以瞻之公像在堂

　　范文正公像赞

　　三代之英间世之贤孝友根于天性忠义出于自然襟量澄湖瀚海心事白日青天直道而行斥权相而不忌自负之重任天下而靡嫌匪德之优亦才之全相业宜与阿衡乎接武方畧合与南仲乎并肩巍巍堂堂是敬是瞻九泉可作我当执鞭

　　魁星赞

　　姑射之墟有星煌煌西方之精英灵之祥有赫其威有虓其武奋烈莫前而敢予侮相佑科第翊赞文明敬瞻肃将于昭炳灵惟正惟公用执厥柄勉旃尔人上帝有命

　　沈东老园景小像赞

　　碧山兮当轩清溪兮遶门萧洒兮松筠草堂静兮无尘若有人兮纶巾澹幽居兮葆真谢轩冕兮藐浮云其知老氏止足之戒而继两疏之清芬者欤

　　顾文僖东江先生像赞

　　慥慥乎其笃实翼翼乎其谦恭尺歩绳趋恐蹈足过愆之地朝儆夕惕思摄心规矩之中未尝为道学之空谈而兢兢乎守程朱之训不徒侈经济之髙论而切切乎念生民之瘝痌不以博学自负而不减虞秘书刘集贤之富不以静退自髙而每怀郑子真龎德公之风耻露才以扬已惟逊志以饬躬此公为人之大约如此至其制作髙妙词林擅雄诗如杜少陵之沉着文如欧六一之舂融世方仰其大有为何事理之悖常致名位之弗终小人悲德泽之弗被学者惜仪刑之无从然百世以下孰得以致用弗极而缪品藻之公也

　　一斋吴先生赞

　　渺然其躯浩然其中侃侃劲节矫矫直躬后进苦其言厉而不知不屑之教辈行恶其直讦而不知纳善之中不为婀娜之春葩凛乎氷雪之乔松不营营于富贵不戚戚于穷通当其豪饮兴发批掌谑笑哂时俗藐王公虽若矫枉过正而不失为一时之雄此后人所以仰诚心而景髙风也

　　张阳峯阁老像赞

　　衡岳之精江汉之灵百年间气哲人乃生昔也文定扬休树芳今也我公后先颉颃早厯清华晩登宻勿忠勤恳至为一人之倚毗风范端凝作百僚之表率问学阐程朱之奥制作绍韩欧之宗纯粹无疵昭回有容玉振金声龙翔虎变摩肩李杜抗颜羲献若夫和厚坦夷者拂逆莫撄其心博大渊深者事变靡汩其志诚所谓巨德伟人大雅君子虽其性质之固然实惟江山之攸自彼呫呫小夫又何足以计其崇髙而量其涯涘也

　　许松皋像赞

　　山斗之望金玉之德间气生贤河岳动色表仪昭著四海维均论道弘化以赞一人礼尊益恭学老弥笃天锡遐龄永受百福

　　叶母还金赞

　　予徃岁闻中翰叶子栁亭母还金事而心贤之顷栁亭示予以诸搢绅题志陈义甚悉栁亭复欲得予一言乃拾绪余作赞曰
　　维古有言贪夫殉利攫金市门利重身易道有遗金曰天我私视为当然攘之不疑卓哉孺人懿德达识横寳堕前志士心惕稚子寡知此函何为念彼遗者恻然以悲亟与物色全璧以还各不失寳我心乃安当其还时惧若巳垢推是一念万锺何有我思古人母也庶几仁如刘留台自甘其贫而还人赀介如乐羊妇捐金若土掩镪弗取古称善教孟母其至岂惟三迁以信诏子贤如孺人不亦备哉

　　杜原吉像赞

　　予髫年随先君宦游南都与江右杜原吉甫同笔砚既散去几三十年不闻消息予既忝入词林嘉靖壬午岁以使事过其乡则原吉方有声庠序顾予舟中乐饮而别又二十年其子四夷馆通事京持原吉书谒予都城之寓且出其小像属予缀一言于首念之怅然乃为赞曰
　　此吾友杜子原吉之像也予少而与之游见其颕敏早慧积学能文踔厉迅发若将攀日月而乘风云也既而胥会于久别见其谈说理乱较量古今慷慨激烈若将运当世而树功勋也乃今而获覩其像焉则见其霜髯素领野服纶巾萧疎简淡若将侣猿鹤而友松筠也惜夫其才之弗获一售志之弗获一伸而遂使困于胶庠之中老为丘壑之民其命也哉其命也哉

　　董大理中冈像赞

　　此大廷尉中冈先生董公像也昔在武庙时珰瑾怙宠纵恣胁制朝绅多所抑举洎瑾之败也言者追论当时于是士大夫多被污蔑而亦波及于公而不原公尝被瑾之毒也顾以资望所及槩谓之骤则过矣公归卒之二十四年子太学生宜阳始树碑墓道而乞文于太保玉峯先生朱恭靖公又七年为嘉靖丁巳宜阳奉此像并碑文示予玊峯之文典实凿凿有据于是公出处大节始获昭雪矣宜阳复欲得予一言念董与孙世姻也公又尝受业于先大夫之门谊不得辞乃为述赞曰
　　容端肃而粹温貌俨雅而有文美目秀眉方頥渥唇绍簪缨而奋甲科聫棠棣而陟青云治河而有成绩明刑而无寃民司天宪而饬饬叅大僚而誾誾危颜正色秉笏垂绅谓遇主而大行中遭谗而隐沦怡情于词林艺圃放怀于山颠水濵在公其亦何憾庶葆贞而頥神留有用而不尽付余庆于后人乃若公之去位祸我者顾谓德我抑我者谓为我恩是非失实熏莸不分天下事莫不皆然不有君子一言论定后之来者又何从而得其真也

　　愚得居士像赞

　　慎则能审约斯寡愆老成之见媿常情之浮薄静黙之操谢世俗之嚣喧守前人之成业诵古圣之格言其于事理之宜亦既曲而中而犹自谓曰愚则其虚而谦藐禄仕而若遗姑优游以歴年不欲矫暴于人无乃自乐其天黄生笔精写之俨然巾服古雅风神飘翩称其为乡之善士而堪置之泉石之间也

　　朱采芝像赞

　　朱原伯示予以厥祖采芝翁像与吴文定公所作墓志读之得其为人乃为述赞曰
　　少尝问学老敦行谊礼加于郡邑名重乎闾里孔之所谓逸民孟之所谓善士至其笃友爱于其兄婴祸难而几死鬼神白其深寃搢绅传其髙义则又宜入编史者卓行之例也

　　朱东溪像赞

　　此东溪朱先生小像也先生自少负大志尝以贡魁多士复言时事者八传诵人口弗究于用而卒先大夫雪岑公于先生雅厚某早岁以通家辱教爱瞻像兴思乃述赞曰
　　才足有为志在用世古行奥学刚操义气（别号铁愚）大廷首贡万言毕陈天子动色搢绅耸闻藏器归来卒老东海斯人之恫识者之慨

　　方斋子小像赞

　　方斋子既不遇时退而躬耕龙溪之上廿阅岁矣括苍丁石泉为作小像观者失笑谓为切似友人宫寀氏毅斋为作赞曰
　　长髯曜身高帽古服歌黄鹄于天际友白云于空谷静观约处躬耕稼以自娱读书修身忘年岁之不足石泉生绘笔固为逼真毅斋子赞辞亦其实录也

　　题画赞双寿先生

　　徂徕之精姑射之英扬奇吐秀饱歴霜氷材堪栋梁实可鼎鼐老干峥嵘羣卉莫逮雨露与滋金石与贞不知岁年阅三千龄

　　十四骏图赞

　　坤贞赋性中央禀色百錬精金铸此奇特竹削双耳镜悬两瞳是古乘黄天闲之龙
　　昆仑玉兎氷窟雪猊西域异产骨竦神奇宵行有辉映月同色甫也诗中名照夜白
　　炎方之灵火龙之精喷霞吐电闪烁晶荧名同赤骠气凌騄駬奋迅超骧云蒸雾起
　　玄玉兀嵂黑云蒙茸濚河之津跃出乌龙喷薄生风超腾灭影八极周游千里独骋
　　天闲上乘伟此苍龙贡自月氏生从太蒙碧玉削蹄青云被体延首髙骧志邈万里
　　翠文纷敷连钱磈礧班如璨如匪絺匪绘朝畧扶桑暮超西极振鬛雄嘶万马辟易
　　星精间出渥洼几见清霜被缟白雪缀练雄跑蹴地长鸣振空千古名骥玉花之骢
　　豹脊虎躯赤喙黑身古有騕褭马中之神游龙在霄脱兎在野奋迅腾骧一日天下
　　猛烈咆哮鬬虎伏貙天生神勇超絶等夷圉人力制汗浃肩背纵其驱驰踏遍宇内
　　西域之精天地劲气百錬千锤锺此奇骥镔铸脊膂铜削肩蹄蹴踏荆榛千里独驰
　　非白非苍与兎一色黄银所铸天禀异质长胫伟臆杰相雄姿阔歩髙衢天闲之奇
　　匪玄匪黑若鐡若栗望之葳葳紫云■〈咅毛〉■〈思毛〉无翼而飞追风逐电八极匪遥千里倐遍
　　澡雪蒙汜嬉游桃林微澜润色落花满身乘云超骧追风蹀躞俶傥权奇天闲表杰
　　氷崖所产雪皎霜华偶从梅窟染此玄葩素质黑章彪炳洁润豪逸权奇独称神骏

　　文简集巻四十二

　　●钦定四库全书

　　文简集巻四十三

　　（明）孙承恩 撰

　　○论

　　王通论

　　世之论王通者多不满何也呜呼未易言也自孔孟不作而世无真儒然天下犹知尊仁义排异端斯道未至于沦灭澌烬者固以荀卿董仲舒扬雄軰区区祖述之功也逮三子者既没沿魏而晋而六朝所谓学者不过纂组语言以为工至其立身行巳者亦皆荡然无有拘检不知视吾道为何物而佛老二氏又猖狂恣肆于其间极弊大坏未有甚于此时者而王通氏乃能慨然以兴起斯文为巳任特立独行不溺于世俗所尚通真豪杰士哉虽其所造未敢跻之古之圣贤然较之荀扬有过无不及董仲舒号醇儒以通之开爽明达视仲舒所得多矣今观其中说一书固其学术所寓又何其明白疏畅宏博渊深征诸六经葢亦无大悖者至其出处之际亦庶几焉规循矩蹈通可谓儒者矣特其厚于自许致人有僣拟之议然仲尼叹未见狂者若斯人者将不得为狂者欤论者乃遗其大而徒屑屑于其细其亦少恕矣乎使斯人而得用于世则皋夔事业庶几可复使斯人而得游于洙泗之间则其造诣当亦不在游夏后宜不止此而已也而竟止此余惜之作王通论

　　礼乐论

　　昔者尝读苏洵氏之论礼乐每称圣人之权噫岂其然哉夫礼乐何为而作也圣人所以法天道本人情而作者也天有自然之礼乐人心亦有自然之礼乐圣人者特因其自然者以制作之固非出于私智臆见以诱人之从已如苏洵氏之所云也是故干尊坤卑髙下定位阴阳翕张化生万物天地自然之礼乐固如此今夫人虽至愚然其心亦必有所敬亦必有所乐固非块然无知者此人心自然之礼乐也天之礼乐昭著而呈露人心之礼乐贯彻而流行而何俟圣人纷纷之制作为生民之初无尊卑贵贱之别也惟无别则无所统率而相凌相敓之患生其良心之敬虽未尽泯灭然不足以胜其自尊自贵之私则必相寻以入于乱此固圣人之责也于是因乎天之髙者以诏人曰此君之象也制而为君之礼因乎地之卑者以诏人曰此臣之象也制而为臣之礼其法君尊而臣卑君贵而臣贱君逸而臣劳君役使乎臣而臣受役使于君君髙拱于上而臣俛首屈膝于其下曰此礼也悖是者且获戾夫人既有恭敬之良心而复有礼以防之由是相率而信焉守其制而不敢踰越焉今夫人即有悍逆顽戾者茍使其立大廷之上以观夫跪伏拜揖之仪其心未有不肃然起敬者些固圣人节制天下之大道也礼作则分严严则踈踈则离离则民将无所聊其生圣人有忧焉于是取乎阴阳之翕张风雷之鼔动山川之吐吞草木之俯仰鸟兽之悲鸣吟啸夷犹长育众窍之呼吸徃来倡和者以制为五声六律八音之乐以宣风气以畅幽滞以消欝结扬之于恬愉平淡之地纳之于包含广大之中至和之气鼔舞而动荡是故听之者心悦聆之者心喻犁然而契涣然而悟悲者以喜愤者以平滞者以散熈然陶然忘其局促奔趋之苦顺其生长养育之乐圣人感召天下之大机莫有先于是者礼以严天下之分乐以合天下之情分严则不僣情合则不离而天下其治矣乎呜呼圣人之道得礼而尊得乐而亲彼苏氏者不知圣人制作之本始而徒见人之尊亲乎圣人为圣人礼乐所致遂曰此圣人欺诱天下之术也何其陋哉苏氏不足言也大儒如东莱者其论礼乐也亦曰圣人所以为已谋呜呼圣人奉天命作生民圭思以弭其乱而安其生大公至正初非以利已也而云然不亦浅之乎窥圣人哉余是以知君子之不可茍于立论也

　　刑赏论

　　人君操御世之大柄以服役奔走乎天下慎无自失其柄也刑赏者人君御世之柄而所谓失者非必太阿倒持政归臣下而后为失也凡其用失其当有罪者失刑无功者滥赏而无以尽乎天讨天命之实是亦自失其柄而巳耳呜呼率是道也则刑赏不足以为天下劝而其弊且将至于废弛亵易欲人心之帖帖也难矣夫人主以眇然一身而寄乎亿兆臣民之上其势本孤而所以臣服乎天下虽智勇英杰之士亦匍匐俛首而不敢傲焉者赖有些耳而人主乃不善用以顺人心使人皆嚣乎其不服腹诽而口讪甚之积怨召怒则危亡之祸可立至也呜呼其殆哉是故刑以惩罪不可淫而尤不可纵也赏以报功不可吝而尤不可滥也故陨霜不杀菽春秋书之以为失刑之喻而韩昭侯惜一敝袴以待有功诚以人主之所用以激励乎人心者诚不可不慎也今之世儒泥古而病予说者孰不曰人主好生为德吾惟知罪疑惟轻功疑惟重而巳子之言刻薄之论也呜呼天下事孰非为此世儒之说所悞乎善言治者必因其时善法古者必通其变夫罪疑惟轻固也然所谓惟轻者亦云即其轻重之可疑者耳若夫负天下之大戮断断其显著者固亦在所恕乎功疑惟重固也然所谓惟重者亦云即其功之轻重之可疑者耳若夫无尺寸之功或且至于愤事者固亦在所与乎葢人主之有赏刑犹天之有寒燠是故寒燠正而后岁功成刑赏明而后治效着天不可以非时而燠则人主之赏亦不可以滥也天不可以失时不寒则人主之刑亦不可以纵也此理葢亦较然矣故如世儒之说则惟其刑之不轻而赏之不重如予之说则不患其刑之不轻而惟患其轻所当重不患其赏之不重而惟患其重所当轻其要亦随时以求其当而已耳呜呼天下向背有大机顾人主所以导其机者何如耳自非识时之俊杰孰知斯言之为当而果非刻薄之论乎

　　房杜谋断相资

　　公天下之志而后能同天下之心同天下之心而后能成天下之事天下之事未尝不成于同而败于异而天下之心亦未尝不同于公而异于私予尝恠世之挟偏见小智而自以为是者弗容人操一辞于其间以分其美而彼有创立新异者亦不肯袭人之见以为是各执其说彼此角立尔我相形其弊必至于偾天下事而不可救药私为之害也是以古之大臣公其心以处之葢公则同同则相须共赞吾见之有未定必资人以决取舍而彼于人谋有同于我吾即是之固不敢立异说以矫之也呜呼天下事非一家私议大臣之谋国顾不当如是哉余尝读唐书至房杜赞谋断相资未尝不掩巻三叹也然窃尝疑之夫事机之来也固有一定之是而豪杰之士固不殊于所料固无所谓能谋而踈于断亦未有能断而短于谋者何房之必有藉于杜而杜之不能自用也哉葢人之才性恒苦于不齐故就其所长亦不能以不异是故精于谋者极深研几而尝有迟疑慎重之意故非断则不行善于断者明敏果决而每有简畧之意故非谋则不起是二者之相资亦其势之所必至也然人之情常喜于自用而耻于相下唐虞师师相让之风其不作也久矣孰谓房杜而有是耶是故大臣者身天下之任其成败祸福在谋之臧否不可以易也房杜知天下之事萃于我吾但知成天下之事尽心以相与屈已以求助天下之事无不得其理吾之职始称而庸计夫美之不出于吾哉借曰不然则不惟不足以相须其不至于挤排倾陷非毁阻抑者几希矣手足之在人也不同于用而同于为身操舟者不同于所事而同于济难车之有辅焉一缺则颠踬随之房杜葢有见乎此矣彼牛李軰何为者哉卒以祸身而殃国岂不可鉴乎盛哉房杜之用心其所以光辅太宗以造成有唐三百年之业夫岂偶然也虽然房杜固贤矣而用房杜者则太宗也太宗能悉心委任故二人者得以深自结纳而无嫌若后世朋党之疑作则二人者且不能安其位而又何功业之可言哉吾于是而又知太宗之所以盛

　　陆贽不负所学

　　以平时之所自立而敢酬于古圣贤之训君子之自信亦明矣圣贤之训垂万世人孰不学也然其所以为学者皆以立身为大自夫见之不明守之不固者茍且迁就淟涊依回而其所以自守者已隳畴昔所学谓何而乃如此则不亦大有媿乎唐之陆贽何如人也吾想其当王室抢攘之时所事者猜忌之德宗所与共事者憸邪之延龄而贽也以一身为砥柱而立乎其中而乃欲志行而道用亦已难矣夫当时势之难而欲责其行义达道之言士穷节义之训此固三代而下之所甚难者也然贽也方且不敢以时之难势之难自阻谆谆然以忠厚仁义之说日陈告于其君欲以兴王致治以挽回太宗之旧业志亦伟矣想其拳拳一念百折不回而利害荣辱悉置之度外斥奸佞进忠直建明论列无不自其所学而推之不敢少有叛背以为名教之累其大节不亦可观也哉是以当夫忠州之贬所以语人者如此彼葢谓吾之所以自尽者但知如是而巳遑惜其它彼诚知夫幼之所学所志者在是而不可以古圣贤之言置诸无用之地所以致君而泽民所以救时而行道凡其所以自立欲一一有以酬之而利害荣辱诚不足以动其中者故其言论之际明白慷慨而一毫之疑无有是诚可以鉴天地质鬼神其诚有以自信矣不然吾恐其当流离之时阻丧掩抑之不暇而尚何能为斯言也哉予抑有感矣古之君子其未仕也有定志而既仕也有定守彼其莘野傅岩其所以抱负于平时而设施于一旦者葢可见也敬舆之在当时其学问之所得渊深粹博见于奏议不可诬也夫以其畴昔之所学者如是而乃忍于负之则岂贽之志哉知之明而守之笃此其所以为一代之伟人也欤吾独恶夫后世之从政者方其萤窓呫哔孰不以古人自期待至夫爵禄一加利害稍有渉于身者则善避巧趋举其平生而尽弃沦于脂韦干没而不顾也是岂独圣贤之罪人哉是亦贽之罪人也愚虽不敏亦欲学敬舆之学者敢不服膺斯言以终身

　　三晋

　　三晋之命司马氏胡氏之论明且切矣然未有所处也夫谨微固非一朝一夕之故而名分之守亦岂区区靳惜可以折奸雄而正王章也哉考之是时三家犹未请也即使请而天子弗许势必自立于是天子莫如之何遂置而不问乎而曰其有桓文者以正其罪亦晩矣三家无王之罪大矣不请自立与请之而立皆天讨之所必加固不得以力弗逮而遂已也天子天下之义主即使有桓文者正其罪则征伐之权巳非天子出矣夫晋世有大功于周非他国比而三家灭之王室之痛愤宜何如也当是之时周虽弱而同姓之国若鲁若卫若曹若滕诸国犹有存者天子果能声大义以诏之上述亲亲之谊中述文侯重耳悼公夹辅之勤下述三家僣窃之罪而激厉感发之曰其辅予一人同恤宗国之难亦将以雪诸昆季之耻夫庄王以私怨伐郑非天讨也从之者且三国则此以义举谁不响应者由是以正三家之罪求唐叔之后而立之则王灵可振而周庶几复兴矣此实天下一大机会也今不惟不能然而且命之天下诸侯觇王室之无人气势之日以萎也益将易而侮之惟所恣肆而莫或惮焉凌蔑亦何所不至哉或曰周室之微久矣惟其隐忍取容故犹得寄空名于上而文武成康之祀赖以不坠茍弗自量力而轻率取败是自速其亡也呜呼天下之势不进则退渉风波者肃众心整帆楫操敬慎以徃犹可以济茍畏其不可犯委弃于中流而任其所之则有沦没而巳咽以瘿而废食法必割而去之庶可以生茍疑割之或死而以犹能少食为可暂活卒亦死耳即未死尚得为全人乎夫周家以仁厚立国其培植厚矣惟后人弗克自振诸侯之强者得肆凌蔑然文武成康之泽之在人心谁能忘之且以积衰久弊之余而一旦赫然振励天下人心固巳改观易听文武成康之威灵俨然如在虽有强悍如秦楚亦将恐天下忠臣义士起而诛我而且帖然伏矣而可谓自速亡耶天下之事无难易要在勉强而巳不自勉强而直曰弗能委靡退缩付之于无可奈何为偷安自全之计然势必终有所极循是以去亦将何底止乎周自后虽犹纒绵百数十余年然日益削弱低眉俛首奄奄如九泉下人兢兢然专为求媚取悦惟诸侯意而不敢少拂逆之文武之耿光大烈遏抑殆尽为先王辱甚矣而犹仅以保一隅之地而曰前人之业犹弗坠也乌覩其弗坠哉然后知晋之既东宋之不北皆坐是以坠厥命为千古英雄笑悲夫

　　商鞅变法

　　世之论商鞅者多以秦之速亡皆鞅之罪予窃疑之至是则信其不可以末减也夫鞅之法何法哉刼制之术也刼制之术犹盗贼御人于国门之外而夺其货而人莫之敢违也商鞅之法虽宻而以告讦为本故其言曰王者用刑于将过则大奸不生赏施于告奸则细过不失是以为法告奸与斩敌同赏匿奸与降敌同罚何其酷也由是为秦民者凛凛乎如在虎狼之前锋刃之侧虽亲戚兄弟亦相忌不保也彼鞅者岂不自谓得治安之要哉然而豪猾之民得以鼓翼奋袂趋上所好以要功利势将无所不至而善良不能自强者益无所容屏伏慑息且有时日曷丧之怨者矣夫其豪猾之喜功好事固足以致治强而循是不巳亦易以乱而孱弱者之莫立也思欲得父母以呕哺之强者易乱弱者易离则秦亦何得久存哉呜呼先王以道德治天下仁义礼乐之教沦肌浃髓民日迁善而不知欢忻怡愉相安于无事之域虽歴世久逺而其绸缪固结者不可解也商鞅以刻薄小人之资谓民之可以力刼而国之可以强持也尚法律厉刑威所谓道德仁义者无毫发矣其立国如此则既无以为固结人心之本而其尚功急利抑弱右强实教之乱虽以富强并天下而民日益偷俗日益坏亡不旋踵岂非千古之永鉴哉

　　孟子出处

　　轲以显王十二年至魏至某年始去葢在魏凡十有九年而魏不能用也彼其于欺罔之张仪方且甘心委顺受其愚矣若童竖然至于轲则畧不能行其一语葢始焉利国之对以至雪耻之问皆魏君所谓迂阔者而不知迂阔之言足以致王也然轲道既不合方且迟迟至魏君死后去是时魏且多事秦人攻伐无巳仪秦游说皆在是时而三四答问之外未有闻焉岂以言不见用不复有言耶抑所言者不着耶轲尝以士而托于诸侯为非礼其久处于魏何也先儒谓轲未尝受禄特以道义居宾师之位为国人矜式而魏君亦能养贤者故得从容于进退士不知此而徒欲茍禄以自赡则误矣此圣贤出处之大者故不可不着

　　鲁仲连

　　仲连不肯帝秦其志甚伟而其言亦明且切矣惜乎其但以利害言而未及天下之大义也必曰秦国虽强然与列国等周臣耳天王在上势虽微弱而文武之德泽犹在人心列国肇封之所自不可不知也即使秦自帝尚当声大义以问其罪而奈何共尊之天下固无两帝之理尊秦矣则置周天子于何地夫帝天下者必以圣德得天下归心讵可强据其名而已也秦而可帝谁不可帝者且秦豺虎也而烈国犹各自民其民故被秦之毒犹浅一旦据尊号宰制天下夷灭诸侯其恣肆势将无所不至天下之民何罪哉列国不能自强而乃为是取媚以求暂免连不忍闻也必欲帝秦则宁蹈东海死耳岂惟独连天下义士亦将奋袂长笑背而去之矣焉能俛首事无道秦哉如是庶几大义犹不冺灭而秦闻之亦知天下之不容且媿而少阻而连不及此但谓易诸侯大臣与所爱使女子媵妾为诸侯姬妃且惧衍以将不得故宠则又末之甚者矣岂仲连但为策士之故其见仅止此而巳乎

　　秦儒

　　坑儒之事桀纣所无也秦不用儒亦章章矣而妄儒如郑樵者乃欲为讳樵之言曰秦未尝废儒也陆贾郦食其皆秦人物叔孙以文学待诏陈胜兵起二世召博士诸生议则秦固用儒与经学矣呜呼悖哉斯言其不深考而妄为议论也夫樵之言固然陆贾郦食其虽秦儒而未闻用于当时也叔孙待诏数年兽畜而巳樵必以当时天下尽絶儒类无一挟策呫哔之士与朝廷之上悉盲不知书而后为废儒乎考之秦之博士虽用儒者然亦杂矣博士而有占梦等名位则当时多方技流耳陈胜之议引经义者輙下狱而叔孙以佞获赏如是而云用儒与经学其可哉樵又曰始皇所坑特一时议不合耳夫樵之意岂不谓所坑皆是议胜广之徒余儒固无恙诸生以谤议取怨者固无足言而四百六十人则何罪也始皇曰以妖言乱黔首呜呼秦事法律土苴仁义既废所以载仁义之说者而复于诵习之人并除灭之幸而茍免者则阿谀小人固秦之所谓用儒也若取其茍免者与未尽去者为据而谓秦未尝废儒其悖谬岂不甚哉夫樵之言固不足论秦之不道如此而议者犹为是以假借之是则可恶耳

　　文简集巻四十三

　　●钦定四库全书

　　文简集巻四十四

　　（明）孙承恩 撰

　　○杂志

　　周威烈王二十三年韩赵魏三家共分晋国遣使请侯封于王朝王召诸大夫问焉司马子鱼曰自我苍姬不振天下莫复宗周僣紊王章不特三家也兹犹幸其请不请自立亦孰能禁即若丑之其曷以逞不如许之彼必德我王将许之仲孙昭子继至王语之故昭子曰谁语君此言者必尔天下无周矣夫名分者天之秩也君之柄也慎所执以御羣下茍自坏矣谁复与守且弊不可滋乱不可长君亟图之其无赦王悟足地曰咄哉而子鱼也不谷诚不能隐黙以长乱滋弊为我先君文王武王羞昭子之言良是予曷敢不勉于是命行人告于诸侯曰昔我先君武王既定天下众建侯国其命辞曰世笃忠贞翊戴王室列国茍有难王室亦为尔恤矧惟弟昆其敢弗吊载在盟府太史藏之我二三冢君亦克世守靡敢失坠岂惟我王室之利亦惟我二三冡君社稷是赖乃者天降割于晋晋用多难韩赵魏三氏实晋世臣夷灭其君剖分其地我唐叔遂以不祀思惟文公悼公益多勤劳着绩于上下其何可忘三陪臣兹用殄灭复要求于寡人僴然惟其意而莫之忌彼曾是有我王室与二三冢君哉寡人实用不宁兹将乞我文王武王之灵寻师于大梁之墟以问三陪臣之罪求唐叔之后而立之庶弗替我先君命我二三冢君亦惟无替我先君命与乃祖乃父之休相予一人同恤晋国之难天幸徼福于晋克有成绩续其命于垂絶凡我友邦冢君与有荣显弗替厥初同保社稷光昭先君之令猷寡人之愿也皇天后土实闻此言惟二三冢君图之于是诸侯敬承天子之命各以师从晋用复祀君子曰当三家之请命也为王室计者能以是大义谕诸侯激发之孰不响应者王灵可振周道可复兴乎而乃自安委靡惟其所欲不敢少拂逆焉以是为取悦之资不振甚矣其遂凌迟以迄于亡也宜哉绵延复百余祀者先君之泽也然亦幸矣吁
　　秦皇帝之作阿房也尽天下之良材楩楠杞梓大可蔽屋隐牛者以山积有容成者计其数有大章者规其制捄之度之工倕者百人焉斵之削之离娄者百人焉雕之镂之般输者百人焉至奔走服役亦皆絶世之艺运斤成风锯屑成雨数年而功成开阖阴阳轩豁天地切摩霄汉蔽亏日月峥嵘伟丽莫可名状而东郭有贱工者操钝斧削数寸朽木支其文础之下曰备其缺也偃然自多其工陶朱之室尽天下之奇寳明月之珠径寸夜光之璧盈尺球琳琅玕璠玙琬琰莫不精射天日气蒸云霞而北里之窭人碎瓦砾磨礲之迹门献曰愿充君遗呜呼自有经籍以来性理之学发明于濓洛闗闽殆无余藴矣而世之陋儒慕其名之美窃取前人绪言东补西缉妄然以理学自处曰足先儒之所未也其视前二者相去能几何哉
　　佛老之道髙矣美矣然而无用也佛老者见世之胶胶扰扰耽冥桎桔于事为之末营营焉至老死不悟厌且苦之故为一切摆脱谓万事悉皆假合谓此生且若赘疣谓乾坤之大万世之久若泡沤电影犹且欲一切空之而何富贵利达之足云要在超然特立絶不与世相婴彼其俯视一世耽冥沉溺者真不啻虫蛆之丛粪壌呜呼是其所以为髙且美者而吾亦为是信其为髙且美也虽然宇宙之间民物之伙必有所撑立桢干于其间者而后天下得以立民物得以安也天下之事诚浩繁矣其当然者乃世道所系不可缺者而其情欲波靡圣人固有礼义以防闲之佛老者不问其是否而并欲絶去即使世有一二犹未病茍人尽佛老则天地民物亦何所赖而世道亦何所底止造化且几息矣
　　甚矣学之日益以陋也予尝泛观乎天下凡有所挟者率自矜耀欺人以成其私晨起倚市售货百物者孰不自誉已物之美彼其是非之心曷尝不明也而姑为是以求衒至于百工技艺大小美恶纷然其不齐而莫有不然者是故工则诧其艺之巧医则诧其业之精卜则诧其术之神哓哓然幸人之不知以求一日之售以至三家之市倚歌献笑者争妍竞好盼盼焉日兾人之一顾呜呼此其为心何如也夫吾人之为学非可以是律也茍不务实得于巳而亦徒事口语之末与人较一日短长大言无实以求济其私则与是亦何以异而举世且安之甚矣学之日益以陋也噫嘻悲矣
　　南海有文蛇焉鳞甲晃耀射日作金色腹斓斓如锦绮一跃可数仞口吐气成五色文行行然自多闻东海有神龙焉徃观之龙方作蝘蜓卧视其色黯然耳蛇行行然谓龙莫已若稍逼而近之一跃数仞嘘其气五色文龙漠弗之顾蛇谓龙果伏已也益触之狎侮之龙乃翻然起嘘气成云下上薄乎玄黄间天地晦冥雷电交至云雨霮■〈雨上对下〉百里山谷震撼蛇大惭沮缩入崖下以死呜呼人有以小才自衒而欲轻大道之士不可比类于斯哉
　　吴人有好古器者掘地得断剑焉土蚀翳甚吴人谓干将莫邪也爱之至珍袭之楚丈人闻而请观焉吴人怒其易也拒之曰此希世奇寳何亵也即欲请必斋沐后可丈人如其言及出之则三尺枯鐡耳强磨砺之卒无异丈人胡卢笑去呜呼士有守僻陋之见与凡有所挟持輙颛颛然自以为是者皆吴人之类也使识者见之有不胡卢笑去哉
　　甲父成善相马赍千金适蓟市骏蓟马多天下甲父成视肥且大者毛泽者色纯者市以归自谓蓟无留良矣其友义渠昭视而骇曰噫驽耳何骏也蓟产讵止是他日义渠昭得马以归■〈文马〉而驳毛弮然且瘠甲父成笑之饲■〈飠末〉数日试之并众马而驰矫首长鸣腾骧奋迅众马局■〈戚〉无敢争甲父成大惭终身不敢言相马呜呼狥外而遗内相马且不可矧相天下士其有不失士哉无眩于外则真骏真士得矣
　　昧昧我思之使予之心污且浊者谁欤昏且塞者谁欤火而燥者谁欤氷而寒者谁欤纷如乱丝者谁欤腻如稠脂者谁欤天飞者谁欤渊沦者谁欤懦不可立者谁欤飘飘无所定者谁欤呜呼曷由濯以江流乎曷由劈以神斧乎曷由烛以大明乎曷由沃以凉飔乎曷由曝以烈日乎曷由割以干将莫邪乎天飞者曷由抑之使卑乎渊沦者曷由抗之使髙乎曷由贯之以百炼之精金乎曷由镇之以干城底柱乎呜呼敬乎义乎克巳私乎欲必惩乎忿必窒乎操存乎涵养乎勤问学乎庶几所以为治者乎呜呼噫嘻勉矣
　　伯昬氏取友得辟闾氏甚欢饮非辟闾弗乐也谋非辟闾弗惬也语非辟闾弗告也伯昬有怨家多赀要辟闾氏诱以货辟闾氏利之悉以伯昬事告伯昬竟坐罪死辟闾犹日至其门号且哭曰天乎孰杀吾友也呜呼山岳之髙江河之深犹可得而测也有若人心之险孰得而窥之辟闾之事可畏哉虽然是为取友言也茍吾之所以自处者莫可疵焉则虽有百辟闾恶得而祸巳也是以君子贵自检
　　巫觋以絺帕蒙首餙鬼脸角觺然也齿呀然也睛煜然也被虎豹之革啸且呼执盾踉蹡而舞儿童见之谓真鬼也恐怖辟易不敢视人则弗惧葢知其固人耳呜呼世之假外貎作威势以凌蔑人而实无所能在儿童无识则可欺耳欲识者之敬且畏也难哉
　　天下一屋也屋必有栋一舟也舟必有舵是故天下之事必有担当负荷之者羣然而居纷然而议求其担当负荷之者莫知谁焉屋无栋舟无舵不至于倾败沉溺者尠哉
　　璇台九层薄星辰而出风雨栏楯坚整陛级峻固弁冕巍峩揖逊于上仰睇之若神人然优人树数寻之木缘之若猴狝立于杪末折旋雅舞备极诸态过者神竦彼方嚣呼四顾扬杨然自矜其能而不顾虀粉于其下呜呼世之居髙位者欲人视之如神人乎欲人过之为神竦乎
　　情者圣人所不能无也世乃有为忘情之论者何哉异端之说也予平生为情所累前以哭子过痛病呜呼释老之教固谓沉溺苦海自彼视之牵情者不几于惑耶夫释老非人耶而何与人异也彼特悯夫世之沉溺不能自解释者无可以处乃为一切决裂离叛强为摆脱以超然无所系累为髙自谓了死生之变于凡天伦之重人心所不能已者率以无情处之泛泛然若浮槎断梗之徃来相值于江湖之中既去而莫之念也予惟以情累无以遣去尝欲以其说自广虽然吾圣人之教则有矣恩义必笃伦理必厚必欲其绸缪固结而不可解散然而有节也是虽亲丧大故极其痛而亦不踰其制故毁生者视不孝等而闺门之中慈不胜孝丧明者君子非之则牵情如予不惟为彼释老所诮亦吾圣人之教所不与也若夫卒不能忘情者则固出于天理人心之真切自然之义而为佛老者不得吾圣人礼义之教以为之主乃并欲一切断除若利刀快刃一截两断更不留念夫其达死生之变固可以砭溺情者之蔽然矫枉过正牵其道终为寡情薄义毁人伦灭天性驱生民于禽兽之归此则大乱之道也是故君子罪之
　　堪舆家之说漫演矣为福后计者诞也子程子固常非之然亦有培根则枝叶茂之语无乃少恕将复为彼自容之地耶夫所谓卜其宅兆者何也为死者也今夫爱一物者置之必致其谨矧奉吾亲之遗体而置之可不谨乎仁人孝子不忍死其亲曰吾亲偃息于是也茍非其地或土脉之硗确或风水之激射或将为道路为城邑为沟渠有人心者宁忍闻之是故必谨于此俾吾亲魂魄永安蔑有患害而后始慊于心此固仁人孝子爱亲之至情也而他不与焉
　　医虽一事而取喻则逺予少时闻前軰云昔者良医之治病也其病之甚者必请更召某某羣议至则参互斟酌以择夫是靡忌克焉故所治多愈今之医则不然其治病也不问难易必专之曰惟予也莫予乱然既药而罔效病家恐则更谒医欲使共事彼方怒其弗巳专也又恐继者之攘之也力非之而后至者亦思非有以大变其说无以自表见故悉反之病家既无所主惟付医手既又见其亦罔效也更谒医至则又思有以变前说于是寒热阴阳表里虚实纷然顿异卒之元气尽索以死而三医者又各诿曰弗专任耳病家亦懵然无所归咎呜呼天下事非一人之见所能尽吾亦惟其是者而左右之以求济耳而自用者乃欲必出自巳尽废众说而独行已志卒至偾事者多矣宁独医哉宁独医哉悲夫
　　老子曰天下营营皆为利来天下攘攘皆为利徃呜呼利之犇走天下之人也久矣单夫窭人逐毫末以延旦夕命者固其所吾独恶夫世之酣冥之徒得巳而不巳者也天之生我固无饥饿死之理故古之穷人莫回宪若然不以饥饿死而酣冥之徒悉若以饥饿死为惧贪侈竞得无有厌极汩没至老死不休即使富如丘山诚亦何用且处世无百年其平生所致力者徒为不肖子孙淫佚之资而甚则衣冠而跖行身膺恶名万世不可湔涤使夫执清议者肆口唾骂亦何苦哉故夫有志者必羞之是故名节重而得失轻道义胜而嗜欲薄彼其自处者髙自信者笃所期者大以逺则俯视此軰犹蠛蠓蚁虱而彼方且自以为能以我之所不欲为者以矫我呜呼亦可丑矣
　　重利者齐民也士而齐民焉用士虽然亦难矣天下未有无欲之人也夫既有欲则不足之患生必广求以充吾之所用夫焉得而不重于是视为神明然性命然鉥心刿肾迷不知止无恠也夫惟寡欲则安于澹薄举天下瑰奇美丽之好无以动其心一身之外皆余物耳而又何用之无所用而且得不以义则其视之真不啻垢秽将唾去不暇尚肯少屈志以求之耶是故寡欲者斯轻利未有多欲而不嗜利者也轻利者必寡欲未有嗜利而不因多欲者也予亦尝坐是患矣虽复强制不敢妄有所求而终不免为所系累乃今而后始觉此心殊洒耳
　　仕与隐不同道至多相诋訿者何也此小人之私心也山林之人谓髙位者曰彼无功德逮人尸素耳肆然以为可鄙髙位者曰彼欲得位而无能此蠧耳忿然以为可恶呜呼其敝也甚矣夫人顾自处何如与观其人何如不可以槩论也夫窃位者有矣不有位称德者哉真隐者固不无而碌碌无以自表见者亦非絶无而仅有也呜呼以真隐者诮窃位吾犹以为僣矧碌碌者则巳无耻而又可以诮宜髙位者也虽然斯固真隐者所必无也以宜髙位者诋碌碌吾犹以为隘矧窃位者则巳无忌惮而又可以诮真隐者耶虽然斯固宜髙位者所必无也故曰相诋訿者小人之私心也
　　东郭野人室患鼠蓄一猫甚恤之然猫殊弗良抵覆缶盎无留物焉溲溺无所择衣被巾幔无洁物焉偶得鼠欲食鼠不服曰吾与若均也若焉得食我猫曰主畜我欲我捕汝捕汝吾职也得汝而食又何言鼠曰主欲若捕我为我暴主物也而若之暴主物也更甚且吾尚以夜窃而若乃公行于白日若罪视我何如而又何得食我于是猫不能答鼠咻之竟脱去语云无诸巳而后非诸人无补于世而志欲求足难矣哉
　　驺虞仁兽状肖虎一日见虎谓巳类也而伤其暴之异已乃与之处甚狎若兾其化者虎见其亦龎然大也莫之敢触驯伏若见化然顷有麋突于前虎忘虞之在侧也攫而食之虞争之虎怒并欲噉虞虞不得巳避去呜呼仁之化不仁也久矣然亦有不可化者于不可者而必欲行其志难哉
　　亦尝观诸艺植者乎北郭氏之艺植也杂羣木而混之木性固殊发达有难易或巳寻丈或仅尺余戕之伐之务俾之均亦并凋瘁耳不知区分而艺之勿使相侵视长之难者勤灌溉焉虽不能以均一而生意各茂呜呼贫富之不可齐也久矣为之限制俾富无侵贫又别求加厚于贫者则贫者有益而可富富者无损而不至贫各得其所而后人知生生之乐也必欲克富以资贫贫既不可富卒之俱贫而后巳呜呼今之从政者北郭氏之艺植哉
　　世不乏好人然徃徃于田野细民见之予前使荆楚道出钧郑之郊有二舆夫毎当更直之际争就肩焉意甚恳予恠而问之则弟兄也弟病瘵厥兄愍之兄巳年六十余弟又悯其筋力不任也予慨然伤其意命俱释之弗听卒毕役而去
　　东郭居士性懒不喜事事独于闲暇时据几随意命笔客有嘲之者曰明道欤禆世教欤居士于道犹蔀屋耳奚以明又奚以教曰然则为名也居士凡有笔悉以片纸作蝇头字草率漫书非世之雕肝镂心务欲期工者比笔后即弃去不自惜久则不复记忆故所存十之二三耳而何名之兾居士性迂且拙无他艺能可遣排时日独谓是固犹贤乎巳也故以自适焉耳毎执笔凝思忧心以释躁心以平不知饥渇疾病之切身也故久亦弗厌至明道立教圣贤大儒之事居士何敢知乃若垂身后名亦必作者而后可岂居士意也曰子既幸无恙苦曷不澄神絶虑静养以保太和而乃弊精神于无用与无疾而呻吟者何异居士不答笑而寝

　　文简集巻四十四

　　●钦定四库全书

　　文简集巻四十五

　　（明）孙承恩 撰

　　○书

　　与宋文忠书

　　奉别都门不觉半载余矣方朝夕怀恋杨仲玉家人至京忽接缄翰甚慰鄙衷伏读示谕备见谦雅至谓短于机智而以地方顽不易治恐不能胜任为忧尊念及此仆窃以为庆也人之通患自负者大则视小者不足为自处者髙则视卑者不屑为故常腼然以受肆然以居漠然不加之意乃至于旷废不治者多矣抱负如君而乃俛首薄书宜若鄙弃而顾惴惴焉以不胜任是惧则君何如其为心也君无惴惴也人性一耳岂有乐清之民独顽者欤且君之所谓乏者机智也无机智则非狙诈矣而狙诈岂君子之所宜事哉君素敦诚秉直唯诚则能动物唯直则能正枉古之所谓循吏未有不以诚得民以直正民者也君惟尽心而巳矣盘根错节正利器之所自见异日观风之使交腾荐剡亦当无出于诚与直也执事自信者何如哉不佞颛蒙浅陋不谙治理虚辱下訽媿歉无任未缘奉晤惟祈为国为民自玉不备

　　与呉国用书

　　昨小仆来京师辱附手书慰诲勤惓且承奬与太过何敢当何敢当自惟叨辱教爱幸兹沗窃名浮于实处非其据夙夜惴惴焉不胜是惧不知兄何以教之谕及文字矩度词林好尚欲就仆求益仆亦何以益执事哉夫问学有简要功夫有吃紧执事既得之矣不可以无复也窃尝闻之父师学问有本闻见有要读书有法何谓本道隠于浑沦而见于事业总之为太极析之为五常幽之为鬼神显之为象数本之为性命纲之为五常儒先君子论之详矣学者即成说考索引伸触类必有自得处若惮于讲求率惟想象臆度虽或强合成章而意趣则已浅矣何谓要歴代之故具载史册学者博学待问其于上下数千百年之事胡可弗知然亦难矣昔苏长公谓观史不宜泛泛如礼乐如食货如兵刑赋财必各作一类而以次通之久之浃洽自然可以八面受敌古人求博如此岂非学者之要诀耶何谓法昔朱子教人为学之方谓莫要于循序而致精循序则无凌躐作辍之患致精则无卤莽踈放之失彼其粗心浮气贪多务速冗冗终歳而卒于无得者坐昧是耳若仆盖素苦是病而今悔之亦既晩矣至于治经之弊有四症纂文之弊有九蠧尤吾儒之大忌敢悉为兄道之圣贤精义着于经传本明也而翳之使晦本易也而凿之使艰本全也而析之使离本近也而推之使逺支离纒扰创新立竒以胜人而圣贤之精义汩矣夫圣言广大非一说所能尽士子过用其心穿凿附会以求迎合不亦徒自苦哉所谓九蠧者则谲恠以为竒也雕刻以为工也纎丽以为华也摭拾以为富也腐烂以为熟也粗放以为豪也掩抑以为深也轻扬以为肆也拘泥以为切也此不惟大坏文体抑亦足以为心术之累大雅之士必不尔也执事质美而学修其于读书之法或亦思过半矣若治经作文必去所谓症与蠧而后可也此在执事必知所以自克而亦何俟于仆言然有怀必吐乃朋友规劝之常虽自顾浅薄未能实践斯语而乃以为告恐执事亦蹈仆之媿悔耳妻弟呉徳章亦尝问仆应举之说久未有以复之也相见望并致一笑毋相诮为老生常谈幸甚冬寒善自爱便中不吝惠教为幸不宣

　　与府县论备倭书

　　海冦猖獗焚杀无纪凭陵巳甚将官恇怯缩首无为贼方嬉笑玩侮徜徉自肆目中无人畧无忌惮传闻贼言惜风不顺侪侣未齐则其若有所待以为攻取之计明矣可为寒心今焚烧殆遍四门凶熖已极莫敢少撄其锋闻贼中制造钩搭攀援之具而未举者尚虑我众彼寡未得其便耳今吾城守既久精力有限能保无顷刻怠惰贼方颛颛窃伺吾僚倘少踈虞即使一二贼登城荷戈之士心胆俱丧当即惊奔溃散贼虽人少可横行矣只今兵力虽弱大畧计之合所调客兵并义勇民兵僧兵等亦不下五六千人贼数闻不满三四百多寡悬絶如此而徒畏其虚声气丧胆寒不能振发自强益使贼益张势谓之何哉以我之众加彼之寡同心合力何攻不克何守不固攻守虽异宜而在我正当以守为攻以攻为守使贼失其所恃而后可以徐议剪灭盖贼既狃于无惧方以吾兵为懦而不敢出今当更示以弱使城守者潜伏无噪刁斗希阔若为懈怠可乘之状预制劲弩神炮以俟使敏捷者伺其所向诱而饵之使至城下出其不意炮弩俱发当不无少殱焉于是可以乘胜逐北分兵剿戡未必不得志也不然则出兵一二千分为三四营齿角相持彼此互进亦须设伏用弩以毙之盖十弩发可毙一贼百弩则毙十贼矣十贼毙势必奔溃因而蹴之蔑不济矣兵胡可以不出也乃今受困日久人心益惧贼势益横诡计益深残忍益毒其祻有不可料者诸公于为国为民当无所不尽其心力而机务郑重不可不多方图之竒谋良策必有负折冲之才者愿朝夕延见而熟计之若仆素乏智畧且老病不能躬任荷殳之役聊陈浅率之见希恕僣言

　　与双江方守

　　贼连日徘徊不去其情叵测今果复至烟火接于四境闻有渐到新贼忧更大耳袁镇抚募兵既不至而卢将杳然亦不闻音信此城何所恃也昨言助米事仆非有余乐为此以要誉目覩时艰故倡为此举亦实激于义谓同舟共济在风波中此身皆非吾有而况外物耶茍可藉以拯援虽罄所赍可也而可计吝耶城守之人皆街巷小民肩贩度命一旦驱而为兵真无为官死守之志迫于饥馁而无能自供恐反怨生不测能不为之寒心两仓支米亦诚救急之策但米多空头兼有朽腐一石止可舂四五六斗不乆责其还银四钱伍分小人颇不以为便而且有出怨言者仆谓宜减价三钱至秋成还官庶人乐从也今城门昼闭内外隔絶仓卒未能尽运入城使贼至而据有之虽欲使民自取而无由矣况藉冦以兵而资盗以粮尤所当虑此何时而尚循出纳常格耶义助一节人情好义者寡今除士大夫外絶无一人附和大都城中殷实之家皆以堆积典债为务铢两升斗但知积累深藏而欲割以与人视如肌肤性命然宁死而不忍舍也此恐亦须藉官府命地方查报以示激劝且谕以今日利害祻福所闗庶或不得不从耳仆以衰年归田适遭其穷围困城中浅薄无能赞助万一间出一言又不足以动尊听老病徒自忧烦抑郁巳无可奈何小儿効劳在城虽病而不以为惜惟是上不能为国家戮力效死下不能为公排难解纷缄黙束手惟以待祻而巳虽然数万甲兵在执事胸中谅自有余用老朽聒聒自取厌薄诚不自量也统惟尊照

　　复诸士夫守浦议

　　承示守黄浦之议各执一说老迂无能辨别且未尝亲履其处于要害委曲懵然也何以为言但据鄙意则府议为长浦非长江大河以冦之鬼出神没海犹可越而何有于一带之水也夫浦之东俱王民也田畴广阔松之赋税大半出焉今民之急难流离甚矣既不能并置于保障中无亦使之随在迯避庶几暂可假息今若禁其来往使其迯避无所是置之于不必顾而若弃之矣彼其柔弱者惟就死地而其稍强健者计将转而从贼是我驱之往以助其势非筭也此守浦之议未可便谓众见之同为当从也如云渡浦则浦之东西并受惨毒且恐延及嘉苏夫浦之所隔亦止东南一隅耳若斜塘以南乍浦以北又何藉于浦冦必欲来独利一浦之渡哉曩者贼自浦南来烧南仓后寻又有贼从北地来大肆焚掠非系不守浦而致然也此守浦之议但可责以廵徼御冦可也若并吾民而御之不亦忍哉老迂之见不合时宜承示及聊以为复草草不具

　　文简集巻四十五

　　●钦定四库全书

　　文简集巻四十六

　　（明）孙承恩 撰

　　○启

　　贺少师西涯先生李公致仕启

　　伏审抗疏乞闲蒙恩得释解机衡之重务遂退托之初心诏旨温存礼义隆重顾眷注而未替超伦等以独优出乎风尘者公致之髙同乎天地者圣恩之大君臣之道两尽出处之义兼全实仕宦之极荣斯志愿之方毕里闾欣叹搢绅耸观伏以造物每忌夫完名君子当慎其晩节然而宠利之地人情之所易安得失之计世俗之所难免自非道足以经世理足以胜私明乎进退巻舒之机究乎消息盈虚之数率多迷惑终致玷污是以古今之英豪少有尽善之出处况自常情而论则位之极者弃之愈难然由君子而观知任之重者辞之必果老氏垂功成身退之戒诗人着明哲保身之言故以周公忠勤亦欲明农于成王揽政之日伊尹自任即巳请老于太甲允徳之时非特出处之当然亦是圣贤之髙致唯其时势不能无异故其去就卒有不同或天下之责实不可以必辞故在已之志遽不能以自遂然而其念之所及则未尝不以去为贤而况功名之已成去就之甚裕维时望容有未释而已志可以必行若犹耻止足而恋君恩诿行道以便身计则是终无可去之日甘冒固宠之嫌古今一途彼此更异孰能独觉盖尠其人此盖伏遇致政荣禄少师相公阁下徳业夔龙文章韩孟着忠勤于四世蹈夷险以一心功业施于天下而人不知风节表于一世而士咸服曩者内朝变故以及西冦抢攘左右维持驯致底定方当坐享太平之福庶以少酬赞襄之劳而乃决志求闲奉身言退虽眷留之甚切而此志之莫移盖宰相致仕始于韦贤而事业则未见功成请老见于裴度而文章则无传其或兼是二长则又多亏晩节未有全美之善卓如我公之贤磊磊落落者无所系累之心空空洞洞者不可窥测之量此盖天眷硕徳故特付以完名卓为人臣之师以彰一代之盛自兹頥飬坐致松乔虽世俗尘纷已不闗于念虑而元老徳望犹黙镇乎华夷某自昔登门雅深受教顾此瞻依之久尤深喜慰之私颂祷不文惭惶莫既

　　复曹定庵先生启

　　猥以陋劣幸辱宠褒俯垂礼意之勤特有文字之委无乃髙明之悞见抑亦奬借之盛心闻命不胜抚已甚媿伏以倡行礼教允作乡邦之法程裒集羣诗式昭治平之风雅本人心之固有契天衷之自然事非无稽义实有补欲为不朽之计必藉名世之文自揆何人敢叨兹任伏念某学既寡浅才尤鄙庸读书通章句之未能为文叙甲乙之仅可每媿童子之习何当作者之名自谓举世而无称岂期在公而有取恭惟乡达定庵老先生学闯程朱之域文宗韩孟之传厚徳镇浮清节厉俗天锡眉寿世仰完名灿午夜之长庚凛大冬之松栢巍然乡邦之望亶矣搢绅之师以名徳之如斯视孺子而何有顾兹褒采之过益见谦徳之光勉竭庸肤粗为叙次讵谓芜辞之足称其如峻命之重违恐致稽延輙呈媸鄙固知顽矿不堪羣玉之先惟是溪藤可覆公家之瓿惭感之至敷写莫周

　　楚国王赐礼回答启

　　衔命不遑于朝谒方勤翘企之私撝谦逺赐乎顾存更拜便蕃之赐诵揄扬之巳甚见奬借之过优浅薄何堪惧惭交集敬惟楚国贤王殿下天潢演派汉水开藩享一国之尊崇作万年之屏翰诗书适性夙慕河间之好文仁礼律身欲继东平之乐善迹居南国心系北宸惟仰极天朝之尊肆俯致王人之礼既仪物之美备又宠召以勤渠荣溢行台光生使节春秋为训虽无外境之交礼义相施实有中心之感顾趋朝之维亟恨展谢之弗能敬此敷宣曷胜惭惕

　　布按惠礼回答启

　　北阙颁纶叨与明时之盛典南邦驻节乐亲大省之贤僚屡辱撝谦荐加惠问顾揄扬之过甚揣菲薄以何堪仪物并隆感媿交至廪人继粟庖人继肉方自歉于虚糜投之木桃报之琼瑶诚不知其所以知守职未縁于倾盖顾好贤徒切于向风尺素敬将鄙怀莫尽

　　贺大司徒俭庵先生致政启

　　伏审奉诏悯劳悬车谢政喜素心之获遂成晩节之益髙搢绅耸瞻闾里欣叹窃惟盈虚消息之数天道之必然出处行藏之机君子所甚重止足垂戒于老氏明哲着训于诗人自昔为难匪今独异故两疏之事千载以为美谈而三休之名一时以为达识其或沉酣富贵遂至触履祸机不有髙贤曷砺贪鄙恭惟致政大司徒俭庵老先生巨材伟器直道古心厯内外委质三朝蹈夷险坚持一节比当邦赋之重益弘经济之才体国忠诚质鬼神而无愧律身清介虽隶卒而亦知真逺同崔子义之风望不羣讵止如郑善果之嘉绩可纪髪忧先白愿尽瘁以何辞心老益丹顾知难而合止忆故园于累歳释重负于一朝脱屣尘垢之名寓兴云霄之上觧弦绿绮古意自存入匣青萍精光不改居闲拄笏看南山之晩晴兴至挥毫赋东皋之春雨于今林下已见一人独念朝端可无此老玄龄尚壮随见后车之迎居易耽禅且结香山之社睠苍生必终有頼谅髙情岂能恝然某沗受爱知实深敬仰偶寓仁贤之里乐亲道徳之容顾职务之多闲喜追陪之有地即辰炎暑正炽伏兾倍万珍调茂集繁禧以副斯文之祷

　　请呉云泉学士启

　　恭审拜恩枫陛宠陟玉堂重抽石渠藜阁之书再聴鳯掖鸾坡之履觐清光于天上辞白玉于云邉当星轺至止之辰正阳徳亨隆之候顿觉蓬瀛之改色式瞻鳌禁之増辉士类竦观文风丕振某滥叨摄事僣奉命以逾时仰盼逺临喜交承于此日会更甲子但深忭喜之私职掌薄书原无告语之政谨俟绾符之始薄陈助喜之筵欣炙徳容乐闻道诲虽礼从真率媿无繁缛之文而座列髙贤幸萃衣冠之盛动清芬于罇爼畅雅兴于几筵岂惟申贱子之微悁亦以备词林之故事伏惟鉴亮不罪渎烦

　　擢宫詹兼翰学请词林诸公启

　　浅薄无能久玷春曹之佐迂踈何补复叨詹府之司辞部事而冐清衔缀朝班有同吏隠拜恩忽逾于旬日晤承尚缺于诸公故事可循兹行敢后涓是月维吉拟廿日为期东观宏开快覩衣冠之集薄筵敬设遥迎棨戟之临云物孔嘉氷霜初厉霏琼屑于谈笑耸岩石于具瞻风雅犹新敢继前人之盛会扳援为过幸分贱子以余光不赐鄙夷无任荣感

　　请春坊经局诸僚友启

　　伏审龙墀降命鹤禁开祥重简在于帝心亟喧传于士类欢腾九有庆洽羣黎实以兆万年宗社之洪休岂惟侈一日衣冠之盛事窃以传称储贰书纪元良维承祧主器之人有抚世统天之责稽之徃牒厥有前闻博望宣猷崇贤求福名称虽美实用则非是有见于早教谕为当然而独昧于迟左右之尤重具文徒有盛治莫臻仰三代之遗风思先王之令典实虽旷见允属明时恭惟大宫僚某官翰苑真儒讲筵旧学瑰辞大制何论华国之文逺识宏才雅负济时之具舆情久系圣眷攸存将及举东驾之周行肆豫为大庭之遴选俯咨元老并进肆贤盖以望他日陶镕之资付将来弼直之任仰见圣谟之宏逺悬知储徳之粹成顾是洪图夫岂小补岂伊琐屑可以堪胜某老拙无能叨先是媿寄空名而无实欲罄竭而靡由思转移将顺而未获其方欲引退乞归而又所不敢心之忧畏若履渊氷兹于同徳之彚征诚喜事机之有頼左提右挈共济恊谋既负荷之得人顾忧虞而少释其为私庆实倍恒情乃者诹日维良共庆绾符伊始薄陈小酌敬展微悁岂惟聆诲教于浃时抑以致倾输于夙昔乾坤开泰辉聨东壁西奎天日熈明欢畅左尊右俎虽尠薄似嫌乎亵越而勤渠幸鉴乎颛蒙惟伸郑重之私不计礼文之缺谨当拥篲敬候鸣驺

　　文简集巻四十六

　　●钦定四库全书

　　文简集巻四十七

　　（明）孙承恩 撰

　　○哀词

　　盛克修考妣哀词

　　桐城盛君磵松处士讳健字志刚有隠徳配王氏孺人克相其君子既巳先后谢世其季子乡进士克修持巨轴来乞诗于诸同袍之在南雍者余辱克修厚义不可辞乃着词一通以泄其哀云词曰
　　若有一人禀元阳兮含真葆熈闇弗彰兮如玉在璞如珠在房兮懿厥淑配徳静贞兮敦尚俭朴屏华纷兮内外顺治式家人兮天道靡常倐变迁兮何辜于神亡后先兮善人殄瘁我涕沾兮仁者获寿古有征兮天不吾欺此独莫凭兮冥冥玄化孰权衡兮白杨萧萧宿草芊芊兮寂寂九原閟重泉兮破不可完逝不可旋兮修短有数匪不仁兮惟生无愧没吾寜兮懿徳美行永令名兮克绍有子发休祥兮禄养弗逮后则昌兮不亡者在此我又何伤兮

　　桐城徐处士哀词

　　弘治甲子秋予同乡荐者曰桐城盛克修尝为予称其同门友徐君瑞卿之贤并其父处士之善教也今年春予与瑞卿同捷南宫既又同入词林观其貌谦谦焉气温温焉而其才过予逺甚因信瑞卿之贤且意其所谓家教者可验而适闻处士先偕瑞卿来在邸中噫其真笃于教爱者矣于是予等方欲修展拜之敬而未果旬日处士忽婴疾去世呜呼其弗及矣瑞卿念无以伸其至痛乃畧节处士行实乞铭于大学士介庵先生以图不朽而复征诸同馆者哀挽之予往年于克修尊甫磵松翁之没尝有词以哀之矣顾今乃敢辞耶亦制一通以塞瑞卿之请且以致区区云
　　为子故兮逺游于京朝夕相将兮一体之情子既显兮亲亦荣胡天弗愍兮大故是婴六十匪寿兮仁者莫凭岂其数之不可迯兮命之倾抑厌世之溷浊兮乗白云而遐征猗欤先生兮吉人之贞有潜其耀兮教子克成俾寿无后兮孰绍而承翁今有后兮益振家声六十匪夭兮翁归则寜弗首丘兮翁目不瞑繄大化兮曷人之能发潜徳兮播遗馨太史勒铭兮贲泉扄在翁无憾兮惟子之惸千里兮輀軿凄风兮丹旌月惨惨兮雨泠泠魂漠漠兮天冥冥山川阻深兮附子以行睠安归兮无震惊乾坤俯仰兮倐变更千古万古兮永閟佳城吁嗟已矣我怀先生

　　海虞陈复清先生哀词

　　海虞陈复清先生以行学重一时没且廿余年矣海虞之人敬之慕之犹昨也先生之季子检讨君间以伯兄侍御君之命谓予曰愿有述余与检讨君厚其敢无言为着哀辞一通匪示久逺聊伸仰止之私云耳
　　大道磔裂兮世降而俗偷我哀若人兮喜洁而好修纫蕙■〈艹洍〉以为佩兮缉薜荔以为衣集芙蓉以为冠兮斵桂柟以为舆歌白驹于空谷兮嗟独立而髙举余岂踽踽与凉凉兮恐不及前修之遗矩惭蹇黙而无闻兮托诗篇以自宣余岂乐雕镌与篆刻兮发天真之自然余既不能致身以毕志兮将以遗乎后昆茍吾志之有托兮永毕念于乾坤山之颠兮水之涯舒长啸兮足栖迟繄尚友兮千载谓渊明兮我师忽龙蛇之值歳兮嗟白日之既暮岂厌世之溷浊兮倐余去而弗顾怅宰木之既拱兮悲宿草之芊芊耿修名之不昧兮留诗巻于人间重曰善人殄瘁何嗟及兮我怀典刑我涕拭兮归全于地名有烨兮弗畅于施有嗣哲兮奋迹诗书笃世烈兮铿鍧家声焕嶻■〈山上臬下〉兮琴川洋洋永不渫兮庆源之长同弗竭兮

　　王处士哀辞

　　睢寜有隠君子曰王君本静者性温厚好施与尤多干蛊才为乡闾所頼恃邑大夫器使者数十年某月某日以疾卒君之友地官髙廷用雅厚予间属一言以图不朽余言何足不朽君哉姑为辞以哀之
　　若有一人兮其色誾誾禀志孔良兮怀瑾握珍何内美之既充兮又重之以修身权竒倜傥兮忠信而文淹丘园以婆娑兮韬长才而弗售云泉结盟兮松鹤为友躬孝弟以范俗兮亦休闻之四驰有冠服之炜烨兮荷恩宠于明时乐赈施于孤茕兮槖垂罄而弗倦出才猷于不试兮亦足以脱颕而自见学有宫兮峩峩徒舆有杠兮不涉以过维君绩兮孔多人徳君兮咏以歌履蔗境而康强兮孰不愿其优游乎百年何寿命之弗长兮忽乗化而弗返韪诸郎之玉立兮曰成立之可俟生弗食报兮或庶几其在是宿草芊芊兮白杨萧萧巳矣乎夫君兮痛不可招

　　徐文窓内子哀词

　　鳯兮鳯兮雄雌相随灿文彩兮光陆离鸣声和兮双宿双飞双饮啄兮不相弃遗结绸缪兮百年为期倐惊起兮伤仳离雌一去兮雄心悲瑶台路杳兮恨莫与俱吐哀音兮蹇孤栖只影为偶兮孤哺儿望不见兮返何时委翼自伤兮怆焉以摧茫茫宇宙兮永相思呜呼苍天兮曷我知

　　文简集巻四十七

　　●钦定四库全书

　　文简集巻四十八

　　（明）孙承恩 撰

　　○祭文

　　祭石斋尊翁叅政杨公文

　　惟公纯徳异才古文奥学事业之着福履之隆厌世归全始终荣显此公之所以为盛而无少遗憾者后生小子不当以是渎陈之维是天下之人以公之子之徳为命以公之孙之文为式推源穷本所以闻公之讣无问识与不识俱出涕相吊而况某父子二世俱沗年谊归心龙门恩谊切至则区区之悲尤当何如临风一奠以罄鄙私而不自知僣亵之为罪也鸣呼尚飨

　　使交驻节苍梧祭都谏俞厚庵馆兄文

　　呜呼人事靡常天命莫测祸福吉凶不可料臆嗟嗟崇礼伟器盛年识敏才俊惟子之贤阔步长趋何所不到逺迹促路古今共悼呜呼崇礼惟子与我谊同弟昆琼林曵裾玉堂肄文顷以王事同涉岭海我愧浅薄惟子是頼自秋歴冬歳忽更新与子周旋笑言日亲王事未竣我实忧惧期子共济子忽我弃呜呼崇礼故乡迢逓云山漫漫羇旅之思同此慨叹子常思归若不可待今则归矣子复何在与子同来而不同还忍看輀车使我涕澘呜呼崇礼曩日之晨犹与子会笑言如常无少差戾死生契阔俄顷之间静言思之如梦寐然呜呼崇礼弟兄之情存殁之谊暾然此心敢有弗至左提右挈辅子以行灵其安归无有震惊英迈如子岂即沦灭顾是耿耿如在对越絮酒薄奠非子所歆鉴予诚辞嗅此一樽呜呼哀哉

　　呉山驿别俞厚庵柩文

　　昨歳壬午季秋之初王事驱驰寔与君共尝于兹地聨舟而南日月几何忽此大缪痛君长往我幸生还乃复于兹别君之柩与君同去而不同归死生之隔万里跋涉渐及故乡感昔念今肝胆如割大江北逝一水滔滔从此而归亦君之志我当东骛与君殊途追送无由徒有涕泪一觞奉告尚识此心呜呼哀哉

　　复命过维扬祭厚庵文

　　呜呼是惟我厚庵馆兄之殡而兹地即君曩日所谓新治之别业也呜呼昔予与君奉使南征也君尝约我以北上之日当过此乐饮三日而后偕往今我至矣而君不见徒使我履君之地登君之堂思君之言抚君之柩与君之二子相向一哭而已岂非天哉

　　复命回祭厚庵墓文

　　呜呼昃日沉渊逝水注谷我怀厚庵一往不复自君之亡两阅寒燠世事迁变如一更局君惟才贤人痛莫赎帝锡宠祭光被林麓君腆于善而啬于福犹藉兹荣以慰耿独君有嗣人谓我行叔卓立承荷我尝是朂惟此两郎秀润眉目天道久定殆其可卜我惟多难阳九会属自与君别忧苦并促丧母哭子备厯荼毒虽云茍存意兴败衂昨以使事复走辇毂感事念君如刀刺腹幸此毕事得免罪辱再过君里敢敬以告维昔之来君在空木今兹之至黄壤埋玉英英孤标恍其在瞩将无闻我一笑出肃凡今交谊如手反复顾予何心亦蹈薄俗有郁斯阡潍水之澳我幸未死一过一哭

　　祭张阳峰翰学内子宜人文

　　嗟宜人兮出名门性敏慧兮又静温嫔华宗兮令善闻奉姑嫜兮主蘩苹相夫子兮执俭勤逮妾媵兮孔惠仁端阃仪兮式家人膺封褒兮志愈敦被宝璐兮垂缨绅羌于于兮又申申婺星殒兮罹祻屯殱内助兮伤夫君驾輀车兮当兹晨临祖奠兮洁芳樽颂懿徳兮荐此文

　　祭张太宜人文

　　维年月日具官某以清酌庶羞之仪致祭于诰封太宜人张母胡氏之灵遥拜而言曰昔在京师交游若林晩得张子寔予所钦义属通家获稔贤母维子德业以慈训故嗟母夫人坤徳夙成淑慎柔嘉闺门典刑乃生贤子克教克训励以问学迪以忠信我敬令子寔维英儒回翔词林鼎铉是需子縻王朝母乐桑梓禄养丰盈蔗境优裕昨歳之夏我复至京胥会令子悉其悃诚告我母老归养志切引领白云涕泣以血诚达当宁移官于南子心纯孝甘寂弃喧促装戒行乡思鸟疾言归拜母承候颜色天人每违讣音忽传荼毒令子交朋共叹哭地号天肝胆裂坼封章上陈圣心为恻恩宠优渥恤典骈蕃我谓夫人福祉寔难我亦有母夫人之似弃我薄养倐巳六祀我实庸鄙既微且卑有愧令子为母光辉夫人之休令子之孝我于显扬祗用自悼惟自风木此憾则同一觞敬奠痛搅心胸尚飨

　　九卿祭张太宜人文

　　猗嗟夫人维徳之懿柔贞静专坤道全备闺壸雍肃令则令仪内外顺治上下咸宜鸡鸣相勤苹蘩供祭古有贤妇夫人之似孕和毓秀贤子克生义方为教成子显名断机劝学胆丸励志古有贤母夫人无媿貤封既及被服炜煌靡有骄矜谦约自将富而克俭贵而能恭文伯之母夫人与同母如夫人子如学士匪有是母曷有是子显显令子词林之英翊赞圣谟启沃帝廷世之璠玙时之麟鳯慈训不诬产系斯重覩枝及根覩流及源覩子之善必本母贤子爵既崇母养益厚福履康寜黄发眉寿家人元吉阴徳莫尊允矣夫人州邑尠伦婺星陨芒大限忽及乗化而归何怛何慽帝锡葬祭恤典优隆有赫泉壤贲于无穷某等辱友令子亦或通家知贤而慕闻讣而嗟縻职于兹走吊弗克遥致一觞以寓哀恻

　　祭大司马姚东泉先生文

　　呜呼我昔髫歳巳熟公名慕公徳学寔吾典刑得公文辞口诵手録无缘亲炙窃比私淑后廿余年我忝从政公仕芳亨声望彪炳内藴明哲外秉端贞逺识宏才邦家之桢柄用既崇功业益伟北斗泰山寔劳仰止朝有元老国有达尊上下系望代无数人泉石闗心公乃厌仕天不憗遗忽此长逝呜呼哀哉我念先子昔官于闽实有遗爱哀切士民死职有祀国之令典久抑弗举公论莫显公董学政顾怀而咨厥有名宦先子附祠公职风化劝忠奬勤公非市徳我敢怀恩为亲区区义弗能巳感公念公酬报无以西广用师公有大勋小子不敏颂公以文勒功垂休国有鼎彛我言何为小子之私因公令子千里缄致冐昧渎公寔媿扬励令子徳业卓伟迈伦不我鄙夷视均弟昆仰公之生悼公之没四十五年俯仰倐忽云山渺邈东望长嗟矢辞告公公其知耶呜呼尚飨

　　九卿祭大司马姚东泉先生文

　　呜呼越山嵚岑文江靓深藴灵毓秀乃生哲人有如公者所以瑰竒挺特而絶类超群也昔公之为学也嚅哜道腴沉酣载籍发为制作精纯炳蔚受业争为及门文传广于梓刻及公之登第也首歴郎署夙夜慎勤砥行奉职表表搢绅荐陟藩省声誉益起奋鹏翮于九霄骋骥足于千里乐育才英讲道论徳正学是程举风教之废缺俾公论之昭明公职廉宪端已范物践履氷霜操执纪律奸贪由而革心仕路以之清谧公居岳牧施泽布仁法令无苛政治有伦四野沐无私之甘澍群黎歌有脚之阳春公职廵抚锄奸植良恩威并着大小毕张宣王化于下国屹保障于一方乃佐司空乃总漕赋劳谦有终不愆其度刚毅直谅端雅靖共繄徳业之日増亶声寔之并隆帝睠南邦奸宄弗迪畴咨命公汝往刬涤公拜稽首受钺以行征诛怀柔秋杀春生岭徼为之底定炎海因而廓清帝旌茂勋召公入用付以六师之权委以三邉之重韩范威名西夏震恐期抱负之尽展慰中外之翘耸而公志薄轩冕兴存丘壑堂开裴度之绿野园寄温公之独乐固明哲之髙致亦时事之叅错羣望未厌盛业未终尚属公于再起而公巳厌世倐骑箕而莫从此有识所以为公之憾而悲道之穷也然即公之所就亦已卓然而名世生蒙宠渥之加没荷恤典之赐始卒显荣泉壤光贲矧有令子词林之珍方以文章辅国以道徳辅君是将建立殊伟尽发公之教而俾公生平志愿之毕伸则彼为公置憾者又何足云耶某等久仰芳猷兼承令子念追趋之弗能惊讣音之忽至悼生民之无禄嗟老成之殄瘁命巫阳而莫招躬执绋而无地寓薄奠以将诚临长风而陨涕呜呼尚飨

　　祭大中丞弓冈先生周公文

　　大江之西名士若林我晩登朝陪公下陈惟公誾誾志行峻洁弘毅之资简靖之节发轫贤科扬歴内外继总宪台想见风采镇定浮躁消弭百壬岌嶪炳朗望崇搢绅帝曰汝贤惟汝予毗迟汝绩成大政汝畀士曰公贤惟我帡幪蕙荃頼植萧艾莫容人祝公福天夺公寿天人相违斯理曷究呜呼弓冈古人有云白头倾盖交游贵知非新故谓我从公晩敢自附知荷公雅量而不我遗论文订交曰我其可择述之委用及猥琐昔公大父抱徳隠沦公在幼穉顾复义深表徳酬恩爰着金石有志未偿早夜以惕昨状授我属我以铭具公诚孝感我涕零传后信今实媿浅薄公则误爱我弗敢却尘土汩没执笔未遑负公勤渠若背负芒勉竭鄙思粗为论次庶几古人挂剑之义崇觞洁俎告公于冥颂公莫周专荐此诚尚飨

　　祭学士姚明山文

　　呜呼明山而止斯耶君之器度英伟莫伍尚友昔贤余子莫数君之问学既博而醇嚅哜道腴淹贯典坟君之才识时务通达技艺词章乃才之末天既畀君兼人之资君克副之益以修为早承家学深培厚艺首对大廷海内倾企盛大通显君所固有建立勋庸名世不朽既生之丰乃敓之遽其然其然天也曷谓呜呼明山曩歳之秋同君被命校文贤科各矢诚敬我病且拙藉君寔多君识精敏事用不讹君于交游知爱无几顾独于我乃若孚契颛蒙似我曷当君心助君无能感君则深是后无几我徃南都为别数月闻君忧居契阔逾年尝一遣使吊君尊人兼讯动履辱书报谢雅意勤渠有慨世途念我阔迂谊感予衷书存箧笥忍谓今日见君此事呜呼明山昨者歳暮遇君乡人我为讯君计日治任自冬歴春倐已炎暑不闻嗣音乃得此语失此俊杰士林嗟咨矧我朴诚耿耿之私君塟何时势违执绋遥寄一觞临风于悒尚飨

　　祭徐南庄先生文

　　维年月日具官某以少牢酒醴殽羞之仪致祭于故南庄老先生徐公之灵曰呜呼士固有受知遇于早歳而怀之终身隔死生于歴年而视犹昨日虽未足同古人之风义而惟其情愫之可质也然在世俗此意漫不之重方且以为迂阔而哂笑厌弃犹氷炭之不入也嗟嗟乎公昔予从先君子宦游于兹因获出公门下几三歴寒暑奉杖履而亲謦欬也童子寡昧何有知识而辱公奬许曰异时成就之可必也教诲谆切实异伦軰此予受公之恩区区之私而非辞说之可尽述也契阔以来公既长往先子亦逝而世事之变幻白衣苍狗又何足以控执也我惟黾勉幸以不坠乃复窃禄于兹砥行惧过谓可不负公教而独悲夫欲起公一拜之无术也言经公庐几为腹痛感念畴昔不能不怆然而于悒也惟公老成学行醇朴古之所谓隐君子兹欲求公其人殆不可以彷佛也贤者之后必昌以公遗休积而未发将有征于诸孙之成立也顾我势力微薄无能一致其厚未有以为报公者此鄙心之所歉然而媿怩也乃于兹晨匍匐谒公之墓知非世俗所重顾此心之不容巳聊以罄夫万一也宰木既拱宿草几青而白髪苍颜予亦将老俯仰宇宙诚有感夫人世之倐忽也告公以辞公其有知庶几见予意之勤拳歆予酒之芬苾也呜呼尚飨

　　祭曹定庵先生文

　　呜呼大道既隠淳风日浇小才自矜为英为豪谫谫呫呫曽不愧耻岂复知有大雅之士卓哉我公乔岳巨山屹然静重镇彼浮顽早登甲科荐歴内外司宪于浙焯着风采中年厌仕勇退急流读书鼓琴乐此林丘迹晦名彰身穷道泰庶几屡空澹然物外齿隆徳劭望重礼卑鄙薄浅夫见公意灰熈熈尧民堂堂大耄清节雅度搢绅视效天不憗遗岁值龙蛇木稼山頺贤人叹嗟呜呼哀哉我惟鲰生误蒙奬识浅陋无似寔荷公徳我尝卧病公来视予坐予小楼慰言勤渠蔬圃草堂公足两及北窓宴眠笑咏尽日童子把笔学人语言公惟误爱谓我能文安耆采苹俾有序述得我谬作喜动颜色辱以题品于古孰宗假之歳华将无与同顾是区区我岂自昧诱掖以进寔荷至意此言犹昨耿耿于中公今云亡请教曷从呜呼哀哉兹歳之春我欲北上两锡雄篇益荷教奬我言别公再登公堂惜别欵我饮我以觞公叹曰嘻子归何时吾以年耄见子无期惟是盛年子善自爱勉子所业以究逺大再拜稽首感矣公云愿公福祉永慰我人公复自笑子意则雅未闻世间有不死者公固旷逺我颇怀疑犹幸不然归及见之瞻依徳容久未即出悄悄归舟寔用怆恻一去未朞讣音忽传孰谓曩时果诀终天呜呼哀哉公曽属我乐丘之作小子何人敢弗以诺谓当却寄以复斯言坐是冗懒遂致迁延一病京师展转两月尘土汩人益废旧业乐丘之许我弗克终区区之心以此负公呜呼哀哉我闻大贤处死之际视厥众人必有所异闻公易箦精神凛然生平所飬于此可占公身虽亡实未尝泯岂伊琐琐与物同尽正气煜煜化为白虹敛其真纯返于太空生荣死哀公则奚憾失我典刑后世之叹惟公盛徳作者有铭惟公制作后世法程序述以传俾无散佚小子不敏愿与有责幽幽空山黯黯寒云吁公此词寜不我闻

　　祭外父呉一斋先生文

　　维公操履强毅志性朴寔靡有媕婀庶古遗直早登仕版欲大有为不乐俯仰中乃乞归丘壑婆娑享有寿祉酒榼诗囊天随栗里一朝厌世归乘白云哀切党闾悲动搢绅某以愚庸义叨半子岂惟恩慈过蒙器许期我勉我我媿莫能敢不自勉以累公明在身大闲忠孝亷耻报公慰公庶几在此老成已矣谁复继之侃侃我公曷有企之契阔死生见公无日感念今昨徒有涕拭崇肉于俎载酒于巵寓辞一恸岂曰我私

　　祭顾东江先生文

　　呜呼才之在世我弗克知生也孔完发也孔时既完既时意天所厚谓当得志而大行庶抱负之克究云胡不然中更差池譬密云而弗雨卒抑遏而弗施迨夫事理之既明若天意之终在然时去而莫追顾斯人之何頼也呜呼公乎绍古之学超世之文昌黎雄伟欧阳粹纯虎视词林鹏鶱艺苑大贝南金声光日烜编摩史馆启沃讲筵唐虞所授邹鲁所传乃司文衡乃典邦礼优游庙堂海内倾企夫人能知亦复能言我之颂公不当以是渎陈也呜呼公乎我所惜者公之博究时宜通达国体可以润泽乎黎元经纶乎一世夫何行半途而輙阻会将至而随违虽名位之巳显而钧轴之未归使公平生抱负百不一售昌黎用而不相欧阳相而弗久此固世道之所闗而古今之所同咎也呜呼公乎昔在辛巳天日晦蒙蜂腾猬兴谗言讧讧明哲保身遵飬韬晦虽盛徳之无损顾事理之何谓闲裴度于绿野老温公于独乐岂时运之多乖顾天人之叅错逮歳戊子天日再清公当复起仍位贰卿庶士论之少慰卜吾道之卒行而泉石盟存莫遏裴丞之欲去龙蛇歳值随嗟温公之长逝矣此人才之在世其出处遇合予之所谓不可知反复天人之际为世道而深悲也呜呼公昨屡疏请老明农勇决之志上与天通俞旨未下复当北上君臣之义公弗敢让是冬之仲我适南还遇公于途慰劳讯安义公之行髙公之退匆匆数言随复解袂公笑谓我子到有期我行遄归争子速迟葺子草堂酿子清醑迟予候予共子容与顾斯言之在耳日望公以南辕曾几何时忽以讣传呜呼哀哉我以浅薄托公姻谊念予先人知奬深至期白首以相从何一朝之遽弃奠公哭公辞以为诔既以悼公功业之弗竟抑以白吾怀感之私之一二也

　　祭周北野先生文

　　维年月日具官某以觞豆之仪致祭于北野老先生周公之灵曰昔歳庚寅公病床褥我时北上入别欵曲逮予归来公巳不禄山頺梁坏曷仰曷瞩茕茕二子奉治命告述告拳拳以不朽属我闻惊惕抚已局蹙感念今昔若刄刺腹追惟曩年公手编录世鸣有集欲锲之木须我鄙作以弁珠玉自我之诺更七寒燠虽尝涉笔故纸成束未及报公坐是碌碌奉教弗敏罪过莫赎公不我絶存记昔宿陋劣曷取奬爱深笃义当酬知其敢弗朂谨为撰次条贯粗属爰用聊陈二稿并渎惟公之贤清节迈俗再惟家声诗礼逓续合纪名笔以播芬馥顾予何人秪为公辱靡靡世风日薄而促我惟老成一徃不复浅尠非礼觞豆酒肉奠公哭公有泪盈掬呜呼哀哉 

　　祭杨季玉文

　　呜呼玉斋而仅止于是也今日何日吾乃见君有此事也登君之堂不见君容而徒见君之殡徒使我寄遐思于没世也呜呼玉斋昔君昆玉暨予弟兄交好无间十余年间痛吾兄之先殂何老兄之亦继也惊契阔与存亡何人世之倐遽也呜呼玉斋以君之才贤而未获沾乎一命以君之器宇而不获跻乎中寿长算短日逺迹促路而人生亦真何足恃也呜呼玉斋子近者葺构园亭甫成而子巳病无缘与子啸傲于其间遗形骸而一醉也意子之英气岂即泯灭风清月明之夜庶几神游于兹而惜吾与子幽明之隔异也呜呼玉斋子之令嗣昨以君后事属我为不朽计念君尝爱吾文矣吾独悼夫不能为子生前之文而乃为君死后之志也又恨吾笔力衰飒思致鄙庸恐无能尽君美善之一二也顾不让而觍颜为之姑以尽夫区区子其有知亦或读之冁然于下地也具一觞以奠君并以是告感念今昔诚不觉夫涕泗之交坠也

　　祭汤雪怀文

　　维年月日具官某以觞豆庶羞之仪遣子克绍致祭于雪怀姑丈汤君之灵曰昨君卧病书来告予自言沉疴当遂永诀欲我鄙作以纳诸幽宅尤兾速为一读瞑目我适小恙寜神静居念君勤拳亟起秉笔粗陈草具越宿已成谓欲使君一读而喜开释忧郁病其或瘳而我缪文寜惟覆瓿匆匆缄发畀之长须未及出门忽闻君讣有孤此意惋叹失声爰以兹晨遣儿呈纳朗读以告焚之柩前犹媿鄙庸莫称雅意薄陈祭奠并述区区君如有知尚其歆聴呜呼哀哉

　　赐告归家祭先文

　　呜呼世家子孙多弗克类纵肆怠荒以迄覆坠惟我先世奕叶数传罔显于位诗礼弗愆迨我皇祖发身儒业皇考承之益大以烈哀哀我考教育勤劬日望于成昌大门闾自念蠢庸早罹多故绵薄弗堪未立巳仆上玷先徳中夜以兴恒惧优游卒于无成阴相黙怜扶持诱掖夙夜黾勉克至今日念我皇考禄养莫追以兹负痛百年之悲况是伯兄亦复长逝骨肉衰谢我亦何恃嗣承之责萃于冲人念我骨肉肝胆如焚人亦有言父子兄弟而我何为中道捐弃得告归来庭室凄凉俯仰今昔怛焉内伤我生何辜遭此荼毒天不可问尽此一哭

　　展墓祭告文

　　惟余冲人孱劣无似仰承遗绪恒惧弗堪朝夕战兢罔敢忽易黾勉自立克底于兹窃禄王朝致身禁地寔藉先徳敢曰巳能庶几家声不致失坠期于光大对越前人得告言归谨谒窀穸退修初服桑梓是依言念终天追慕无及昊天莫报五内如焚式陈明荐抚心长号惟兾斯言达于下地呜呼巳矣曷其有终

　　祭伯父讷庵墓文

　　昔余冲人幼失所怙零丁孤苦谁其相余时惟我公先考是念曰此犹子教爱实深黾勉弗皇克底成立方期归侍少竭孝思天何不仁复夺之遽縻禄于外莫获扳号病弗问安敛弗哭视惟此一念耿耿终天公多子孙福非不厚公年几髦寿非不崇生顺死安亦复何憾老成徂谢后死之恫兹者蒙恩言归桑梓敬修薄奠拜扫封茔慨想音尘恍然如在俯仰今昔有泪滂沱公其有知鉴此诚意

　　祠堂成告先文

　　君子将营宫室必先家庙昔我考盖尝有志而未成承恩仰荷遗休嗣守先业勉勤堂构亦既安居而独于祀先之所乃尚缺焉匪惟踪迹之靡常寔以公私之多故因循茍且阅歴歳时惭疚厥心不遑启处兹特于正寝之东稍拓旧规用构新室虽浅隘檏陋未尽礼制而幽静明洁足称神栖即今日奉我四世主于其内而始祖别祀以俟祧主之附仰惟我祖我父临之在上俯垂庇佑昌我后人俾克世承有永无替谨率族人子姓以刚鬛柔毛之仪用申虔告仍以我长兄守斋附尚飨

　　甲午秋克绍男与友仁从孙赴试告祠堂文

　　呜呼所贵乎世家者非前贤无以遗非后贤无以继也祖宗有余休矣其心孰不欲承传之无替也其有弗能绵延乎世泽者固其后人之弗类也惟我孙氏积善而为仕族盖有年矣近复发于吾祖抑斋再发于吾考雪岑而以徳以位食之者尚未既也惟孤早年寡学浅知然一战而遂捷秋闱因忝登第以叨禄仕匪孤之能固吾祖吾父遗爱之所存抑且为阴佑而黙启也筮仕以来慎守道义不敢过求宠荣者亦欲留有余不尽以为我子孙凭借之地也只今早衰多病老境骎骎山林兴长将返初服箕裘之绍欲于后人而是畀也时俗迫隘匪克列于衣冠其何以自立而不及于颠踬也世徳显晦之所由门祚盛衰之所系此某之所以深忧而豫计也二子幸已长成知其寡学未堪而私心兾望今兹大比之行寔愿其侥幸万分之一二也惟我祖父有灵其尚扶持诱掖于冥冥或庶几乎克济也区区勤恳之私固不惮辞之谆复缅思音容忽不觉夫澘然而陨涕也

　　祭亡室呉孺人文

　　维年月日具官某将以明日二十日乙酉塟吾亡室勅封孺人呉氏于蟠龙塘祖茔之侧用具羊豕酒殽率诸子暨家眷等致奠哭而言曰呜呼有鸟比翼言飞于天有鱼比目言潜于渊大限忽临变起不测迅飙惊波永以相失呜呼吾妻念吾与子束髪缔姻共子苦乐久从贱贫三十三年何所不有契阔死生如一反手呜呼吾妻吾生与子恩情实深子知我志我知子心我性癖迂事毎多悔子岂不谅我实抱媿呜呼吾妻惟子明慧我寔不如相左右我有同辅车自愿此生与子偕老岂期愿乖弃我中道自子之没家务倥偬靡主靡持心谁我同呜呼吾妻子昔病革闻有遗言子见则逺我实子怜我今中年齿日向逝顾此重大实有弗易子未获子痛汝不忘姑徐图之兹焉未遑呜呼吾妻子常谓我世圆人缺庸讵知夫子已永诀呜呼吾妻有聚有散常理固然而我与子寜能久全所独念子生也勤瘁逸弗偿劳遂以没世呜呼吾妻轮回之说将无有征与子为期结再世姻子之性灵岂即泯灭闻予兹言能不我慊今夕何夕月出星稀灵輀将驾儿号女啼酹汝送汝永即玄宅吾言有尽吾痛何极

　　赴京告祠堂文

　　恩以庸愚蒙恩被命昨由南翰滥擢宫詹便道过家展谒桑梓绊兹尘冗蓂荚再更王事有程不遑寜处来月二日是用启行瞻恋先祠无任凄怆仰祈阴佑罔有害灾念恩才拙性迂寡趋时好出处之义恒切兢兢敢务贪荣上玷先徳终期止足归老丘园谨白此心伏惟明鉴

　　祭嫂氏文

　　昔吾父生我兄弟二人兄配嫂氏我娶吾媍平生手足互相为依早歳艰辛四人所共兄既长逝吾媍亦亡吾与嫂氏俱看白首我幸从仕日渐亨通逝者之思时切感悼昨来都下别嫂七年嫂时寄声谓我亦老田园之乐胡不乞身滞留于兹未即能去兾迟歳月归见有期岂意变更忽以讣至呜呼哀哉念嫂早孤复丧吾侄命既蹇薄业亦未充所喜有孙孙复有子四世相见少慰苦心后事未期其任在我为位以告薄奠一觞惟灵有知尚此歆顾呜呼尚飨

　　重修南京翰林院告土地祠文

　　公署歳久修葺弗时风雨振凌复即颓坏垣墉破缺栋楹倾欹上漏旁穿日渐以弊不有缮治后将益艰卜日维良兴工伊始惟神保佑俾无害灾谨以清酌庶羞用伸虔告尚飨

　　迁土地祠成祝文

　　顷者缮修公署爰因神祠湫隘弗称相度易置背晦就明阶级崇坚涂茨完好静深蠲洁无有嚣喧水竹清幽扄钥惟谨谨以今晨歳之除夕爰修歳事奉安神位并告卒功惟神降祥永垂覆佑尚飨

　　沔阳遗慕祠祭先考文

　　具官孝男某以使事至楚取道沔南敬谒我显考中宪大夫延平知府赠少詹事兼侍读学士雪岑府君祠下以牲醴之仪致祭拜而言曰昔在乙已之歳我考来牧兹土孤当髫龄实侍亲慈俯仰乾坤五十四载缅惟我考徳政在人孤幼无知邦人能诵并祀名宦舆论之公孤以庸愚仰藉休泽遭逢明圣有服大廷迢逓湖湘钦承简命王事既毕得展寸私假节来过旧游如梦此邦人厚不孤鄙夷走迓喧呼我公之子获从父老及此士民感昔道今同此嘅叹新祠鼎建当道之贤匪私之循实示风化拜瞻几席永感终天莫叩音容五内摧割念孤孱弱多病早衰无补清朝有沗严训庶几晩节不负此心式笃明禋伏惟昭鉴

　　先考入祠乡贤瞻谒祭告文

　　钦惟乡贤为祠祀典式重文庙宫墙风声竦动吾松为邦泖峰锺英贤哲代出雾滃云蒸汉晋以来于斯为盛迨入国朝尤多先正奉祀不黩代惟数人仅仅者何肇称惟殷洪惟我考寤寐前哲风节自厉仁诚及物仕辙所经遗爱特祠名宦纪绩歴歴可稽松有郡乗休嘉具载独于乡祠似若有待公论积久令典聿兴学校之公有司之明某显扬无状知守先志罔敢要誉聴其自至兹适归田乃逢盛举名实允孚克堪豆俎崇祀自今好徳将同百千斯年并美诸公风化匪私永怀垂裕瞻谒几帏更切呼吁呜呼尚飨

　　乡贤祠祭赠大学士徐公文

　　山川出云为雨为泽膏沭下土辅天生物此雨泽之功而实山川之为也翁积徳累行敛耀含辉出佐花封虽未大究厥施而庆善昌隆笃生令（阙）秉钧执枢左右天子以赞太平之业令子之功即翁之（阙）追配往哲列祀乡祠血食后世岂非义之（阙）以老病目眚不能躬瞻庙貌谨遣男克弘（阙）浅尠之仪适为烦亵唯翁其鉴之

　　祭春洲呉公文

　　曰惟君情怀畅朗意气真淳表里一致物（阙）辱君知自弱冠始业则同门居则同里（阙）滞胶庠晩以贡荐分教荆襄予曩使郢屈

　　文简集巻四十八

　　●钦定四库全书

　　文简集巻四十九

　　（明）孙承恩 撰

　　○神道碑

　　中宪大夫都察院左佥都御史黄岩刘公神道碑

　　嘉靖癸卯正月二日中丞山西黄岩刘公卒于家阅四年其子乡进士承裕走都下持其同乡宫赞阎君幼泉所具状授承恩俾为文刻于隧首之石忆昔辛未岁承恩忝随公举进士同选翰林院庶吉士读中秘书见公终日恂恂然若无所为而不知中实自励每阅试院课公未尝不与多为诸老称许因知公用心之专且勤异时将以文翰名也既而解散职业殊途承恩且卧疴山中久之乃不知公后所树立今观状所具则公之履歴具在其才识器度岂特用意文翰者而已哉公于癸酉岁初授兵科给事中值今上即位一新庶政有诏起用太监萧敬公以初政系天下观望而先向用宦寺恐失天下心时同列皆知不可而莫敢言公抗疏諌止言甚剀切疏留中数日不出人为公危公曰吾知尽吾职耳若计利害当不言矣上亦悉公忠悃竟优容之民有田为势豪所夺诏所司按之势豪执劵为据牢不可屈公以风力近臣继被命往按其故籍破伪劵田归之民众称快洎例改翰林院检讨与修武庙实録鋭意欲复古史法曰作史者美恶必并书若侈美而讳恶则何以示劝戒毅然以直笔自任众论有同异必辩析求是无阿徇焉事竣竟得外补仍左迁大明府判每词臣谪外輙养望自重公独俛首就职业不以为屈翻阅按牍稽钩奸弊若老于吏治者长官政务有疑多于公取决辟元城书院聚生徒肄业而躬自训迪乃科目日滋盛逾年升南京宗人府经歴转南京户部郎中尽心于职长卿多頼其助庚寅升江西按察司副使改督学河南作人之功居多寻升贵州布政司右叅政未上调陜西甲午升山东按察使甫视篆阅所部囚寃状者数百人曰杀人不以罪国法天道何在悉纵释之逾年擢都察院左佥都御史奉敕巡抚保定保定畿辅重地值岁屡歉贫民多趋为盗物意汹汹公竭力抚绥镇之以静潜消其变畿辅以安岁蝗势甚盛公曰是恶可坐待其延蔓姚崇事可按也移檄督捕甚严乃蝗不为灾紫荆等三关宻迩塞上为边方要地公躬亲巡歴练卒选将相度要害分屯防守三年边尘偃息居民安堵朝廷无西顾忧东南输赋以漕河浅涩病事闻诏命疏治公按图计地督众分役未几以次讫工玺书褒赉有白金文绮之赐北岳庙颓坏复奉诏葺治称旨锡与有加于时内外多公劳勚谓当征召在即隠然公辅之望而公以倦仕恳乞休致归归之日军民拥道泣送此公之才施于政事者如此要其雅志直以功业自许故所至輙有成绩既家居犹为守令咨益而民阴受其惠其在諌垣以清正为众所推累疏时政得失动輙千言触忌讳不顾所谓用世之才公奚媿也而承恩曩时所以期公者岂不浅哉然公之著述亦自有不可冺者有黄岩奏议七巻他文皆平正畅达诗多和婉可诵集随地命名凡四种并藏于家公讳夔字舜弼别号黄岩世为襄垣人曽大父端领乡荐署宻云教谕大父洁乡荐监察御史终副使父鳯仪举进士歴刑部员外郎俱以黄岩公贵赠南京吏部尚书母张氏封宜人公生于成化丙午九月二十三日距卒得寿五十有七配秦氏封恭人陜西副使昻女前卒子男三长即承裕娶山东副使孟居仁女次承华娶唐府仪宾宋宿女次承祥聘陜西叅议李延康女承裕年十七举乡试亚元博学能文能世其业者也女二长聘王氏早夭次适潞州卫指挥柴承爵承裕将以今年月日塟公于韩山之原朝廷命有司谕祭四品秩谢政且久恤典例艰得上轸念旧劳故越例赐云诚异数也承恩无似曩辱公交契之末忆壬午之岁承乏奉使安南公治具枉饯握手相视眷眷不忍释尔后萍梗参差无縁会晤讵意斯时遂成永诀乃今执笔为公身后之役顾鄙拙之文岂足彰公盛美特以承裕固请又重念平生乃为叙次其大至于孝友婣睦特公庸行耳不备録也系之铭曰
　　冀古帝都河山固塞锺灵标竒才杰间出猗欤刘公重大直方生于世阀扬休袭芳给諌词垣侃侃正色疏有谠论史有直笔劳弗言功仕不计宦随在殚力惟义所安赞府地曹留都滞迹益厚其才益老其识乃董学政文教克宣乃掌臬宪民无隠寃帝惟公贤俾奠畿服镇静以治逺迩宁肃乃控三关鞠旅治戎桴鼓不惊金汤崇崇漕河阻艰公治底绩岳祠告圮公董缮饬帝曰嗟哉予嘉汝劳文绮白金载锡载褒柄用且及公则厌仕疏乞归来止足之义老不忘世退不忘君邦使大夫问政在门仕多显庸处有令誉贻后藏家亦富有制天弗憗遗溘焉殂终才弗既用士林之恫公之众善未易殚纪兹惟其大亦足表世韩山之原有丘窿然树碑勒铭来者考观

　　○墓表

　　鹤坡王先生墓表

　　嘉靖十三年八月十二日鹤坡王先生卒有传先生死事者云先生疾革恍惚梦大星煜然光芒烛身顷堕地惊寤肃容端坐而逝宫寀氏孙子曰异哉吾闻贤哲之生上应列宿彼煜然者殆先生耶越明年其子陶将治塟事则持嘉禾沈君概所为状过孙子告曰吾先子之塟其墓首之石当有文子于我为姻娅又先子厚雅子盍表诸盖予与陶同婿贰守一斋公门而辱先生爱最久乃为表曰先生讳良佐字良弼别号鹤坡世居华亭之洙泾曾祖某祖某父某俱不仕母某氏先生自幼颕敏七岁通诗书大义十三能文章入黉校声称籍甚佥谓元魁可拾取也逾五十始荐于乡屡上春官弗利久之补署靖海学谕规范之下士无跛行邑素乏科目既经先生指授遂有中甲科者二流贼刼掠郡邑多杀戮人守令往往鼠窜至是传闻将入境有劝先生宜少避者先生曰吾何走贼即至吾固将抱祭器骂贼以死何避也宁中丞杲督官军讨贼先生陈五事大见器赏寻升湖广广济县令有僧终日坐不食逺近尊事之施遗坌合先生至则使人廉得其实无异其二侍童则女子也收之置于法籍其财于官一邑人皆惊邑小而民贫先生极意抚循民稍有生色逆宁构祸军兴征需百出邑弗能供上官督谴严迫先生叹曰财非天降地出使吾日鞭笞吾民尽糜烂之亦何益也吾何忍哉称疾弃官归自是养髙丘园者二十年耆德雅望为乡闾重郡大夫过先生之门必就而请益焉寿至九十乃终此先生出处始终大致如此先生天性甚孝早丧父极哀毁以母老两值会试不行恬淡寡欲接人以诚笃意雅素在广济日沈云巢淮弟客死近境为棺衾之戚龙渊韶死而贫抚其孤如已子长则倡义裒财为之娶媍既受命坎轲抱才弗遇乃从好古文辞益以撰述自娯淘洗刮磨脱去近俗诗精炼超拔与后山简斋相上下至于大篇豪宕单辞峻絶则二子所无文亦雅健可诵有鹤坡稿二十册藏于家配焦氏继周氏皆无出再娶周氏生一子即陶先娶呉氏即一斋公女再娶禇氏女一适御史周适斋弟鸾孙男四懋德懋功习举业懋文懋武尚幼塟以十四年某月某日坟在秀州浜之原铭曰
　　弗耀弗昌有潜其光魄焉斯藏其神上行奎壁之旁厥星吐芒孰谓先生亡耶

　　潮州府知府适斋周君墓表

　　呜呼士有负才智足以建立事功而不获竟其用者非人也天实为之呜呼士有持风裁足以权衡人物而不获永令名者非天也人固厄之才不易得也天既以有为之才畀斯人若将有意然而不遂畀之以逺者大者俾足以自树而卒以淹沮而遂已则所以为之者吾不于天而谁尤事常安于昧昧持论之士多刻核论事务极底里人至不能堪而与为敌用是以致摧衂者人厄之也非天也呜呼若吾友适斋周子殆类是欤周子讳鹓字文仪适斋其号性敏而达凡事多所究识如此而始如此而终如此而成如此而败可指诸掌也其才惟是故其推测事理往往出人意表甚至使人无以措手呜呼兹其所谓不能堪者乎周子初举进士授御史奉命印马前是无印至周子则具疏请主者以无例郄周子曰事当问应否何必例也卒得请去继按闽省时省臣有失控御激军卫作乱者众大哗盻愕相顾城门昼闭变且叵测周子闻则疾出晓谕开以祸福戮其渠魁众皆帖服解散巨珰罗钥以镇守横甚周子屡奏劾之竟谪戍去振作文教修武夷书院置田以赡生徒岁宾兴监临刬革积弊是科得人为盛毅皇帝南巡恳疏谏止弗报宁藩之变檄有司峙军饷为缓急备宪度肃如也泊迁守潮潮有巨姓萧甲挟富稔恶先时毎坐即以贿脱周子廉得之卒置于法潮人欢呼周子之才少出毫末前后以卓异见如此若其辨察太明志意太锐其按治也百司救过不暇凡所举驳老吏无以自解刷京畿诸曹文巻弗少假借若相临然于时旧制废久矣行仅周子孰能堪之无何而出守无何归矣然则周子之不能大有所就者不其然哉才智之士挟其能务为卓絶以自异近于所谓求全之毁者否则周子年踰强仕始获第拜官而复不自慎重以致颠蹶吾知周子必不尔也周子世家华亭曾祖庆余祖朂考佑号桂轩以子贵赠如其官妣盛氏赠孺人周子峭直少容常面折人过至人有善亦乐道之赈穷乏抚育遗孤奬与后进辞翰亦清丽可喜既归方督课诸子学业振刷门户未几以疾卒周子生成化壬辰正月十八日卒嘉靖丁亥八月二十九日寿五十有六配刘氏宋忠肃公之裔侯门教读南村翁之女子四凭慈国子生志邑弟子员思习举业女三长适金山卫指挥孙宠次适平湖国子生陆勲次受嘉定沈称聘孙男三孙女五周子卒之明年其诸孤将以十一月十日塟于城南鳯凰荘之新兆来谒余文表其上余雅与周子厚不得辞也故以居常所以论周子者序列俾刻之复为铭曰
　　骐骥千里孰掣绁之噫皎皎白圭孰缺折之噫天乎天乎杳莫志之噫隧首有文铭以恒之噫

　　处士石厓周翁墓表

　　大江之西有石厓周处士者即卒之十年其子来官华亭始出其所次世系行实授宫宷氏毅斋孙子为文以表其墓上其世系曰周氏为永丰世族自宋元来代有闻人曽祖讳晨以孝亷终养祖讳祖泽由乡进士为海阳令有儒吏风殁而从祀乡贤考讳延庆号鲁庵以行谊着尹文穆公为立传妣某氏处士讳朂字勉之号石厓鲁庵季子也其行实曰处士笃孝友事亲色养偹至鲁庵卒在殡会有冦屠刼近地处士裒金以俟乞免日守柩侧伏而号处二兄敦睦急难殚力拯援振饬先业无余力凡茔兆亭祠颓废者缮葺之立绰楔具列其先世筑室曰终慕以识孝思赒恤宗党贫病者衣食之死者棺衾之图谱系贻族人曰毋俾其久为路人也冢墓世逺将湮者志以石曰无俾后人迷委于樵牧也毎虑文献中微择师教子为宗党倡故周氏子弟知奋于学多彬彬焉处士于义利甚辨茔树多数百年物其髙入云有巨贾欲市以千金惮处士不可乃先以三百金私处士处士斥之去接人和而能恭然不可以非礼犯所与多名士若张东白氏丁补斋氏皆世之所谓贵而贤者与孚契焉雅尚风义尝赙补斋丧于数千里外缮桥梁以济徒渉葺废亭以憩行者人皆德之少嗜学博览强记而不乐举子业独喜作古诗歌以自适冲澹简逺脱去世俗绮靡之习倜傥喜游尝泛彭蠡登匡庐泝大江絶淮泗览金陵呉越之胜观风于齐鲁之墟襟怀浩然居则偕良朋胜友陟降于山巅水涯觞咏以乐阅世七十有九考终处士有疾弗御药疾既革赋诗与仲兄诀沐浴端坐而逝可谓旷达矣处士篇什甚富而多遗逸晩而裒石厓集四册俾子孙藏于家娶郑氏广州节推赠御史民思女有贤行先处士十四年卒子男七价仪信俊杰倬佺价即由贡职教事俊邑庠生女一适杨炳孙男十有五梦生梦龙梦庚梦翼梦鼎梦奎梦晹梦夔梦熊梦桂梦松梦兴梦喜梦悦梦得亦庠生孙女十有一曾孙男五女六处士生于正统癸亥九月十五卒于正德辛已六月十七日葬于阳坞山祖茔之隅毅斋子曰呜呼世家之后尠矣夫所贵乎承传者非必达也处士虽终韦布而纂述遗休饬治振起连合族属为裕后计读书循理道其风致词翰可传而诵也承世德若处士亦庶几哉所谓世家者茍尽尔岂至有衰替哉今周氏子孙烝烝其后将必大皆处士之庆也吾是以感而缕缕焉铭曰
　　弗肆弗拘行已也舒舒弗堕弗踰继述也劬劬无歉其初有遗其余已矣斯人鹤怨猿吁

　　亚中大夫长芦运使栁溪许公墓表

　　亚中大夫长芦运使许公卒之明年其兄今太宰柱国少保兼太子太保松皋公以太仆寺寺丞杜君纬状授毅斋子承恩曰予弟葬有日弟惟一子治塟事不能出子其为我据此文于石以表诸墓予既诺退则叙曰许氏为灵宝着姓其世系甚逺唐宋及胜国代有显者乃今益盛先襄毅翁位冡宰阶正治上卿太子太保卒赠光禄大夫如今太宰阶实生子八人皆贤而先户部尚书谥康敏公洎今太宰尤焯炜显大公则襄毅第六子也讳词字廷章别号栁溪以襄毅恩授南京都督经歴改中军都督府经歴明年擢守贵州思南府以母忧未任服阕补湖广郧阳府改四川保宁府寻擢今官未几以疾卒公少而隽敏孝友笃至襄毅公卒奉母太夫人能色养承欢疾则躬侍汤药衣不解带事亲兄如严师钦钦佩服训言无怠以故德器夙成既入仕益自树立才识恢裕宦辙所至动有成绩其知郧阳也值岁侵公告籴旁郡赈给有法全活不可胜纪故有寃狱久不决公辨出之保康为郧阳属邑先是邑有不轨者事渉于学讨逆后学遂废久莫克举公申上官奏白得旨则卜地创构黉宫置弟子员悉如故六龙南狩檄务旁午供亿百出有司往往逃避公独挺身任事总理周宻构宜城行宫二百楹不终日而事集显陵之役征郧七邑烧造砖埴里甲科敛纷然公力请当道听市薪开窑于承天近地量发民夫给役费乃大省保宁往岁曽议封寿王于其境府既构而辍居遗宇故存虽经奏毁废而莫敢任其责者风雨摧剥行道为嗟公率属经理其事易赀得巨万实公帑以余材缮葺学舍洎诸廨宇即废址列市肆区画井井六十年榛莽之地倐为一都会蜀人歌美之公既以才敏达于政名日益起抚按臣交章荐之藩臬率署上考至上被天子奬誉在郧时以平贼功洎迎驾劳勚两拜大红表里之赐其改保宁也特旨若曰知府许词殚勤任事加于诸臣之上其调繁剧以尽厥才搢绅传以为荣保宁任未几即超拜今官盖骎骎向用而惜也公死矣初公居常思当世大务言漕事当预拟常变欲江舟达淮淮达汴至开封府陆运至卫辉入河若河涩则悉从陆别设官招募不过百八十里可达京师庶缓急得济疏拟上未果人皆以未尽公才为惜曾祖祖皆累赠如今太宰官阶襄毅公讳进前母张氏母髙氏俱累赠一品太夫人兄曰诏举乡试早卒康敏公讳诰今太宰名讃曰记辞荫不仕以齿德重于乡曰诗举人任前府都事弟曰志今广西全州判官曰论今南京大理寺丞公娶都宪白水侯公女有贤德子位邑庠廪膳生娶杜君女女三一适垣曲赵应丰一适洛阳李桂东一聘中都刘皆庠生孙男茂檚尚幼公生于弘治辛亥三月十三日卒于嘉靖辛丑九月二十三日得寿五十有一塟邑之九里岗襄毅公墓次毅斋子承恩曰予尝观阀阅之家世济厥美征之唐宋如许氏者殆亦有数夫本厚则末盛源深则流长又古诗云地灵人杰许氏积德既逺而洛阳萃天地中和之气名山大川蜿蜒盘礴锺灵毓瑞许氏实当其盛是故代生伟人其父子兄弟既以名德勋业相望余亦皆扬翘竞秀峥嵘卓立蝉聨仕途奕烨有光语曰徂徕之林不产凡木昆岗之土不产燕石言其种则然也则栁溪公之贤岂偶然哉岂偶然哉系之诗曰
　　许公誾誾洵美而文生于德门有贤父兄相观相师考德论学靡肆靡拘日见卓荦官政服勤夙夜弗替督府持亷名邦抚字流殍无归公煦妪之滥狱不辜公雪洗之修复学政育尔俊髦省厥征科民用不扰事有遵行当务竟究汝避其嫌孰执其咎事有仓猝须人以承汝避其难咎将孰胜惟公惟勤靡恤艰阻从容指挥咸中厥度政立教行声闻炜奕荐剡交驰皇恩下锡殚厥才智有不足为宇宙内事悉吾心思邦计攸资漕事为巨常变机宜公有论著顷岁河徙棘于转输臣工束手当宁畴咨方策具存莫或为举通变达权公有攸处经世志畧具见一端不究厥施有识所叹爰树贞石松楸之下刻兹铭诗以诏来者

　　文简集巻四十九

　　●钦定四库全书

　　文简集巻五十

　　（明）孙承恩 撰

　　○墓志铭

　　朝列大夫湖广布政司右叅议张公墓志铭

　　少叅頥拙张公既卒且塟再明年其子鸣谦奉状谒舍告曰我先人之塟墓中之石尚未有文敢请余受而读之乃为叙次公之大致慨然叹曰甚矣直道之不容于世而公论之固在也人情莫不乐软媚士多利于媕婀取容而持正之士每至落落然是非之公有终不可废者君子亦求其是而已若公者所谓君子非耶公发身进士尹嵊尹政和洎守茶陵守潞晋陟藩臬所至政绩炳炳声闻绰着而忌恶者輙随之用是屡起屡踬盖其徊翔仕途者余二十年官仅四品竟不获究其用而止噫何其难也公之歴州邑也鄱故号难治公以亷干自励罪胥吏之舞文者豪民之武断者隶卒无敢以勾摄入乡汰冗食薄征输民间丧塟无敢稽越听狱明允旁邑咸求决平其在嵊也并仓廨以便民而以其隙地为义塜括丁田豪猾无敢诡匿政和有无征税额隠于巨族小民代其偿公核实厘正之督励诸生始有发科者茶陵俗顽悍盗贼结族党相隠匿吏无从捕公权宜立连坐之法讥太驵之狡猾擅利者巨族侵负细民者惩之邻邑有越境占田而避其税土人患苦公咨上官责所司无留逋岁侵当赈济里书乗间私窃之小民嗷嗷公亷得之置于法潞人多役藩府作奸弊土细为上人诛求害特甚公至乃戢税久法弛弊百出厘之使均毅皇帝西巡权幸气熖熏炙公以静镇境頼无扰其在湖臬也宪度整肃囚徒多为仇家中伤瘐死重主者以罪属郡有盗辨出寃滥以百数马役大为民间费徒便势家服乗尽革之荆厂越额抽税商人怨咨移文责以非制藩軄总粮储刬涤积弊禁吏掊克属有灾即议赈之不俟报武夫多贪墨玩法岁征每逋欠至巨万立法负者准其俸给公前后尽心于政如此而其在鄱也以诬去在嵊也以忤上官去在湖也亦以当道不悦自是归矣直道之合可不谓难乎然公之盛美往往为贤者颂记鄱有名宦志嵊有嘉政记政和有兴学记茶陵有循良传潞有生祠记应荐剡者二在湖湘誉望尤伟既归犹有欲持疏起之者然则是非之在人孰得而冺灭也夫迹公之所以忤世皆以疾恶守正勇于为义以公之才向使少自贬损当行无不得必不若是龃龉而公终始一节以之事上以之临下以之持已当为即为不少顾忌其忠鲠诚朴笃于自信如此呜呼此其所以为贤欤公讳萱字德辉頥拙其号世为松着姓五世祖生玉蟾玉蟾生隠德隠德生志恒志恒生述述生熈是为公考富而好礼号长者母潘氏有淑行公生于天顺已卯六月十六日卒于嘉靖丁亥三月十六日得寿六十有九塟于曹乌泾之原先娶陆氏大姓东皋翁女以贤称前公十八年卒继孔氏实先圣五十八代孙壸范端肃后公一年卒子二长即鸣谦领乡荐次鸣殷女二长适山拱宸次适朱朝宠皆陆氏出孙男六长仕郡庠生次儒俸化储孙男一幼孙女三初公之家食也与六七同志为文会若先佥宪曹锦溪氏亦其一实状公行故道公为详他如焚久逋之劵笃友爱于其弟而推以恤族御家众严而有恩不登幸门不入城府其言缕缕不能尽録也姑摭其畧以并着公之为人铭曰
　　古道既丧事习陋卑脂韦干没世与诡随有方或刓刚亦或屈得失切中何巳之恤朅朅张公正直是殉强志弗渝靡巽以进见义而奋我职固然彼隘者嫉则谓我专茕茕小民以溉以植有瘐者弊以疏以涤法岂我私恶岂吾仇有赫惟明天子所授或挽而升或挤以堕爱憎惟人要不失我我惟克全浩然为徒谁悔谁怼则匪为夫墓石有铭细琐莫述惟是之列以媿邪慝

　　廷评姜君墓志铭

　　君以正德癸酉八月六日卒于京师贫不能归诸所与叶厚者咸致赙始克归归且再易寒暑贫不能塟适君同年唐君应韶行部至松谕有司赙其家始克营塟呜呼于此亦可得君之为人矣君姓姜氏讳岐字希文号桂楼先世汴人逺祖伯宁仕宋阶武畧将军十世祖文辅元时为溧阳州经歴改松江府知事遂占籍华亭县始居北郭五传至信一则君之髙祖也曽祖霖祖从父才俱隠德弗仕赈恤穷乏人称长者君早慧属对出人意表同里佥宪王吉斋先生试而竒之曰此姜氏千里驹也稍长能刻意问学不乐嬉游入郡黉愈自砥砺尽友一时知名士弘治戊午膺乡荐洎游太学益得交天下豪隽所造益深随丁母忧归以经业授徒多所造就正德戊辰登进士明年拜大理评事无何以外艰归服阕诣都下需选命未下而卒呜呼遭际如君亦已畸矣君天性坦夷质任自然不立机械简黙重厚絶去华藻视夸毗狡狯者真欲唾之地也阔达有度遇事无缓急每过从朋旧辄尽日忘归雅喜奕遇对局即弗肯休或事事中以他事辍輙并其事忘之其散适如此至是非义利之间则凿凿有见在大理軄平允诸狱或有疑卒难决者言人人殊议论蜂起君徐出一言断可否或事渉利害众缩朒莫敢主君独当之虽声势恐喝不为动读书务极旨趣喜阅史记纲目诸书故多知歴代事变洎入官犹不废学姜既世寒薄君两以忧居复屡値荒歉家计索然君不以介意日惟抱膝长哦蔬食菜羮恬然也君尝乗舟逺出晩拟泊桥下若有神告以不可者乃移泊他处是晩桥崩桥下舟俱碎人有折骨裂首者又尝渡江值风涛甚盛他舟多覆没君舟无恙此皆君末年事识者谓君当享遐福而竟止此非所意也君生于天顺甲申九月二十一日距卒时仅五十歳先配栁氏前君十五年卒继配陈氏皆有贤行子二长天民早卒次天爵女二张辟杨德元其婿也天爵卜乙亥十二月八日塟君祖茔合栁孺人之竁持所自为状过余请铭忆昔丁邜岁予会试北上遇君于途时相过笑谈出杯酒酌篷窓下欢不忍别予或以疑义质君君亦便倾倒予甚乐其简易也浮沉南北离合不常而兹又执笔为君身后之役俯仰今昔能无死生契阔之感乎乃为叙次其平生而系以铭曰
　　猿迎狙诈吁可愕我怀伊人志真悫破觚斵雕返淳朴世方媕媕见谔谔我岂求异要无怍树艺孔艰敛则薄五十其筭归冥漠

　　巡尉龙川顾翁墓志铭

　　龙川翁既卒之三月其冡子斌塟翁彭溪之原之祖茔合其配周氏之竁先持乡进士杨君琏所为状属某志且铭惟顾氏世为松江华亭人曾祖景晹祖彦廸以通经著名膺荐入英国公幕下父仁号栁塘翁讳瑢字廷仪龙川其号也幼颕敏尝业举子中以故辍辟府掾慎勤且才公暇翛然闭门鸣琴读书若不事事绩满北上从事仪曹慎勤如府掾时未几以例输粟冠带归成化甲辰就选得南京草厂大使奉公守法出纳明慎曰吾尽吾軄焉耳越五年改江西皂口巡尉奉公守法如为大使时巡警不怠曰吾尽吾軄焉耳未几谢事归翁少有志既低屈不得售垂老犹自歉弘治甲子斌领乡荐翁喜曰是不足少偿吾志耶吾即死可瞑目矣退即龙浦之上筑室葺圃移梅植竹日徜徉其中尽遗弃世俗事郡守翁侯闻其贤礼致乡饮裒衣博带仪度雍肃观者伟之搢绅多乐与游每遇翁诞日各赋诗贺翁刲羊豕置酒召客吹箫击皷为乐逾数年乃卒寿七十八子二长即斌湘乡尹次文女一适李怿孙男三长中行先翁卒次中立县弟子员次中孚亦习举业曽孙正传生景泰某年月日卒于正德十年月日塟以是年月日呜呼天之限人也久矣然能限其身而不能限人之为善自世以儒为重毎一切善必归之儒曰非儒不能至凡不善则曰儒必不尔也而彼之自列于非儒者亦甘心忍耻而不敢与儒争若恐攘其所有此则天不惟限其身而并限其为善矣夫尽吾生事悉限于天其所得由我而天无与者惟为善耳而又不自力使天得以并限之岂不哀哉翁昔为从事洎歴官慎勤亷洁则既有以自异夫人而其在仪曹也方以才敏得上人心徐当有遇而翁亟以亲故克损服食求归色养其在江右也一旦引镜照白髪曰吾且老吾母能几时何以升斗禄为飘然拂衣去执亲丧戚文兼至奉其兄司训公甚笃居贫自守不事干谒教子必以忠义鸣呼亷勤孝友忠义儒者事而曷尝为儒所专耶若翁者独不能有儒所有耶翁即所谓儒耶非耶儒或不能有其有而翁有之其将贤于儒耶彼其居尊官享髙爵偃然尸位而翁必曰尽軄位髙禄厚者犹嗜进而翁独勇于归兹不诚贤于儒耶若翁者天亦得而限之耶其可以夫人少之耶某忝以文字备史軄欲求夫人之贤者表章以为夫人劝而不可得也斌虽无求亦将有述而况斌实请乎既志且铭之曰
　　超流俗之嵬琐兮抜儒者之髙风纫蕙■〈艹洍〉之馧馞兮佩琚瑀之瑽瑢何于身之薄发兮羌贻后之必丰怅龙浦之悠悠兮揽吾涕而无从讯曰幽复幽兮閟千古窈愔愔兮宁此土

　　故麻哈州知州进阶朝列大夫约庵陈先生墓志铭

　　有忠信修洁之士曰约庵陈先生者行不絶俗而必由乎道言不矫世而必稽乎理于利也推而逺之若将凂也于善也勉而植之若弗及也尽心以毕分推命以致义惕乎其无茍焉闇然无慕乎其外焉庶其为忠信修洁之士而惜也弗究于用遂以蹇踬而晦终也先生讳瀚字深源别号约庵世为松之华亭人曽祖显宗祖铭父愉号节轩皆以善行称于乡妣周氏先生生有异质端重贞静数岁读书即晓大义从乡先生诸元吉习举子业诸及门士甚众先生独见颕拔廿八岁领庚子应天乡荐会试中乙榜授陜州儒学学正九年除荆州府倅丁外艰归服阕除济南府倅九年擢景州守居无何谪晋州学正久之再擢贵州麻哈州知州未上官乞休致陜故乏科目先生至则振作之严立条教日坐堂上与诸生讲解疑义考订课业于是文教兴行前后发科者五人荆民不善耕艺岁入尠薄民用是告歉先生捐俸募松人往教之济南号剧治常税岁逋负先生搜索其弊源禁治之不数月尽输尝四典文衡其在云南也藩司有好贤者欲假事处五十金馈先生辞不受倅济南承台檄监德州税洎竣事视常额余千金悉输之库秋毫无私焉既归老前大中丞衡山张公璇时督学来松于先生雅善恤其淡薄欲有以厚先生者先生漫然弗以屑意张钦叹之景州宻迩畿内武宗朝中贵横行就先生索金甚急左右咸劝先生宜为自全者先生弗之顾竟无与坐谪既复麻哈州守佥犹以地逺为先生惜当道亦悔遣人语曰子姑往行且用子矣先生竟以老疾辞孝友笃志早丧母哀慕终其身事节轩翁不违其志诸弟死者育其遗孤贫者分已业赡之处乡党和而有介诚以接物虽五尺之童弗忍欺也盖其必为善而必不为不善必欲为君子而必不为小人断断乎无伪此其天资之近道如此然尝闻先生每语人以读书当笃信圣贤之言为必可行则其为学要不专于口耳而以实践为事者故其于是非取舍之际知所决择而外诱莫能夺之虽其得于天资有固然者而笃信好学之功亦足征矣先生生于景泰四年二月七日卒嘉靖九年九月廿一日享年七十有八元配宋氏继娶张氏先十五年卒侧室张氏子一大夏侧出娶姚氏女二长适安吉州判刘绩次适前宪副定庵曹先生长孙仕俱宋氏出大夏以先生卒之岁十二月廿八日塟先生于竖罗泾祖茔之侧从其季父泽奉先生门人司训李君霆状授予俾为之铭铭曰
　　蒉桴土皷施用则乖朱弦疏越俚耳不谐志靡徇时学以致悫庶几此生顺事无怍嗤彼小夫佻儇自贤我怀先生莫起九原

　　陜西叅议东濵戴公墓志铭

　　戴氏之先汴人从宋南渡居临安国朝初再徙松之上海故其着姓最逺元时有讳善卿者为海运万户善卿生德三仕元至提举德三生彦文彦文生声伯声伯生暄暄生春以进士为考功正郎升顺庆府知府有声天顺成化间春生伟则公考也公讳恩字子充东濵其别号少颖悟仪状端雅与弟慈在黉校俱有俊称举正德辛未进士授北京工部都水司主事监淛江抽分事竣还收支营建干清宫物料未几转员外郎督运营建大木戊寅进秩郎中阶奉议大夫奉勅专理仪真至临清河道庚辰擢陜西叅议未上官以疾恳乞致政归公为人外若散懒而内实机警明悟其监抽分也值岁课不登人谓盍为之处公曰吾宁以是获戾不能効掊克吏也御史王尧封特为奏免之其职营建也出纳物料总理慎勤有白金文绮之赐感激赋诗淬励先是运木以民夫所在劳扰不能堪公疏请用近京军畨替人颂其德其职理河道也兴举废坠刬涤蠧弊重开宝应里河增修谷亭上下埧闸驿传多空匮复苦权势横索无纪转益不支每公使至顾輙稽留不得发公悉为之处渐见规制毅皇帝之南巡也郡县吏往往弃印逃谴公独与总理河道御史龚公弘经画供亿送迎百务斩斩坐毁劳构疾因有归志比得请时方五十有三乞身于未衰可谓达于功名之际矣夫仕者多狃于不知止卒以困败此君子之所慎而常情之所忽也公于出处如此岂非贤哉公在少时即负志不羣思继述先德既以科第踵美尊荣其亲赠厥考官郎中母江氏赠宜人及谢政归益振拓先业检缉遗文所以光前裕后者弘且逺矣天性直率履真任情脱畧仪节晩得重听疾与人益不能欵曲人颇以简伉病公然实无他也公生成化庚寅十一月二十二日卒嘉靖戊子十月十四日寿五十有九配侯氏先佥宪方之女贤而能文侧室钱氏卢氏子四长邦荣聘工部员外郎郁山女次邦杰聘予女为弟恕后次邦梁聘府庠生杜世显女俱钱出次邦棐聘承事郎宋公才女卢出女二长适先宪副杨玉峯子府庠生秉道次适工部主事张南汀子平湖县庠生选俱侯宜人出公卒之明年是为嘉靖已丑邦荣等将以十一月廿八日塟公于河泾之西具乡进士戴君正卿状谒予告曰先人早弃诸孤福不酬德善不彰众所以悼叹扬榷之者惟夫子是赐予昔与公同举礼部又有葭莩之雅怃然诺之未几予且病臞然不能执笔邦荣复来速曰塟且及矣乃即状中语少为删润而于扬榷悼叹之意稀矣姑存其大节焉耳铭曰
　　有昭其内靡饰乎外弗介乎细克立其大振厥前猷孝思维嘉服勤官箴亦莫我疵瑕进也维裕退也孔亟薄于取名以保始卒吾履吾真吾无比周人莫吾知而谓我仇诜诜者嗣颕发苕秀余休所锺尚卜其后

　　定辽左卫经歴李君古愚墓志铭

　　辽东定辽左卫经歴李君古愚之塟也其诸子自述其世系官职行能生卒塟地为状而谒予乞铭呜呼古愚不可作矣予忍铭之哉予昔弱冠从吾先伯兄守斋获与古愚友倐忽四十年矣故人也古愚天资笃厚寡过失与人恳恻言必据道谊自予侍接未尝见一语及不善若规正阙失则有之益友也今不可作矣予忍不铭哉乃即其状悉序次之而为之铭不少增损者惟其实也铭曰
　　繄李之先世系绵邈在胜国时勋阀显焯木氏华黎四世五王保大佐运莫能与京四世祖者官松镇抚生子处仁业文弃武弱冠发解于时有闻逮于皇朝易氏以今歴官县尹始居云间是曾大父有浚其源讳萱者祖讳寅者父皆举于乡寅职学谕实生二子伯讳希颜为时名人长宪滇南君讳希曾实维其季古愚者号原鲁其字幼性警慧于学孜孜厥考攸爱侍侧靡违考典文衡君克左右简拔名士藻鉴弗谬洎入黉校绰有时誉屡试弗第命也则拘中岁奉例卒业胄监友天下叶江士以大闻见扼蹇履屯卒艰于成达人委顺于天曷争俛焉就官以毕予事一命亦荣亦足行义爰职卫幕实惟边陲戎务孔殷赞画是俾武人颛颛乃罔攸职谓予儒生仅事呫哔事虑展布从容其间事罔不恊上下改观肃肃宪府畴咨器使谓予汝才予俾汝事勘功论赏惟公惟明宪府予嘉众论以倾乃整盐法乃料戎器尽心酬知敢曰予瘁秉正招尤肆为诋诬公道惟明畴予蔑污晩而倦勤奉身以退我丘我园聊以卒岁恤我故知罄槖中金壶觞宴会洽欵族人艺我菊松务我稼穑城郭公府无我足迹郡举乡饮议欲予招我乐静居勿为我挠督策子姓励汝学业我老无能汝绍前烈嘉靖癸已君疾在床十月十六溘焉沦亡君生甲申孟秋四日计其甲子得寿七十惟君淳笃乗恭执谦与物无忤性成则然虽则无忤中亦有主靡或诡随以道义与世衰俗降士习以浇我求若人慨其寥寥君配汤氏宦族之女贤能相君妇职修举教子干家亶其勤劬弗克偕老中道而殂先君廿年维岁乙亥寿五十三志也有待君四男子新昌继昌永昌克昌埙篪和鸣（叶芒）复有五孙人臣人英性统及瑞是惟其名叔子伯孙皆在庠序质美嗜学克纉其绪亦有五女悉婚髙闾曰翁孟氏二婿业儒乙未仲冬卜日惟利爰兹窆君与汤合竁洞泾之阳厥土燥刚刻铭志之千秋永藏

　　兴宁县知县封承德郎南京刑部主事静虚顾墓志铭

　　嘉靖已丑二月三日静虚顾公卒其子中立中孚将以十一月廿八日塟公梅泾之原奉文学何君汝元状授予乞铭呜呼静虚不作矣予昔与公同荐于乡雅辱知爱比方庆公有贤子享眉寿而忽已吊公之死乃执笔为公身后役也公讳斌字德章静虚其别号世家华亭髙祖景旸曾祖彦迪以通经入选未仕卒祖仁号柳塘考瑢号龙川任江西皂口巡检母周氏以贤淑称公自幼有至性甫六岁龙川翁以从事满将携家属北上时栁塘翁病目公悯然曰大父盲行湏我扶我去使终日坐卧耶独愿留侍俗尚鬼家像事之公读至非其鬼而祭之謟即愤然举像投之火比长励志学业读书务穷本源不事剽窃贯研古今尤究心象数之学声称藉甚以弘治甲子取隽四上春官弗利人咸惜之授湖广长沙湘乡县尹未赴丁龙川翁忧归服阕改知湖广郴州之兴宁邑先有猺贼之变凡七罹兵火民凋瘁殊甚公殚心抚字崇素俭裁冗费专以休息爱养为本邑当孔道未尝以一马假过客虽权要亦不少徇先时邑额编户二千余至是亡徙过半而徭役踵昔民滋不堪公叹曰是驱之使沦胥也拟上请并里为有谋者曰减户法当降奈何公曰以已故而忍视民困吾何心哉卒疏请得俞旨岁壬午河南大旱兴宁田颇登上官有欲征租之半者公抗词曰旱被数郡兴宁独遗耶虽间有获然劳敝亦甚矣征之是教之使惰而又重困之也力争得免民頼以活毎公暇进诸生讲肄亲为指授振作文教邑素乏科目至是稍有获第者公之政事可纪者如此而当道乃有不悦公者论公劣于才公闻之曰吾无媿于心耳遑恤其它飘然拂衣去铨曹谂其良特奏留之命下而公行矣公为人诚悫无伪朴雅好古言动不戾于礼居丧哀毁杜门简出嘉靖丙戌中立中孚同举进士公遗书曰此发轫初也必慎所趋一失足幸门终弗克振拔矣其谨操类此戊子岁天子推恩羣臣皆得以尊荣其所生公得封如子中立官阶承德郎南京刑部主事公生于天顺庚辰十二月十八日距卒得寿七十配康氏封安人子男三长中行先公卒次中立任今官次中孚江西袁州府万载县知县孙男五正传正名正宗正言正谊孙女四长适宋玄相次许曹复来余尚幼曾孙男一尚贤呜呼公昔在黉校负盛名谓当暴耀显重于世而偃蹇薄发夫学也者所以探本也行也者所以违俗也政也者所以宜民也三者士之所贵公实有之是宜暴耀显重于世而公则不然然公不获而子获之腾英振华连璧竞秀诸孙玉立将益亢其宗靳于其身而发于其嗣天之所以厚公者固于是乎在铭曰
　　耨之艺之薄而刈之航之枻之若或系之殷敦周彛世莫利之嗣其昌矣天者偿矣刻辞扬休安其藏矣

　　文简集巻五十

　　●钦定四库全书

　　文简集巻五十一

　　（明）孙承恩 撰

　　○墓志铭

　　刑部郎中北野周先生同配呉张二宜人合塟墓志铭

　　北野先生既卒之三年宫宷氏孙承恩始克序次其世系行实将铭而纳之墓中而先为之论曰呜呼世道之下久矣士以趋时合变为才智利之所在阴伺巧取凌躐驰骛矜荣侈耀违道义而不顾也先生仕几二十年而仅得五品秩寂寥淡薄至无以裕其家此今之君子所谓迂且拙者也虽然利达恒一时而声名垂身后彼务荣侈耀之徒随以湮没者何限而先生之清德雅操传诵人口则其所得孰多使先生而丰乎彼则必歉乎此矣然则先生非今之士乃古之士也呜呼是可以铭先生矣先生周氏讳佩字鸣玉别号北野先世由汴扈宋南渡遂为松人其逺祖在宋元时多仕宦五代祖彦才有隠德博学能诗着灌畦集藏于家曽祖士瞻号雪舫亦以诗名国初辟为雍县尹祖临考舆号心斋正统丁卯南省发解登进士为翰林院编修其履歴载郡志妣朱氏封太宜人先生年十二随编修公于都下编修公卒昼夜号泣不辍洎归贫无以居时江右叶中丞为郡守为经理始克塟先生天性颕悟力贫好学入郡黉声誉焯起一时多从游之士成化癸卯登乡荐弘治庚戌举进士优等授工部都水司主事三载考最升营缮司员外郎都水职征商税营缮督工作出纳财赋浩大异时多以贪墨败先生不以毫髪自污弘治庚申以母老乞归侍养六年母卒服阕转刑部河南司郎中理狱明慎时逆瑾擅政权势赫奕奔趋于其门者多骤致通显先生独不往瑾故不平每问人曰刑部周秀才吾不识之何如人也先生惧及祸亟上疏乞休致归养髙林泉以诗书自娯今天子初即位举优老之典先生进阶朝列大夫嘉靖戊子再进阶中宪大夫福履优游歴二十五年乃卒先生天性孝友其官于朝尝疏请分禄以养母而邸中屡至匮缺其在侍也色养诚笃致甘露芝草之瑞养姊若妹之寡而贫者竭力以赈恤族人生平寡嗜好居室之内一榻萧然倦于将迎有司延乡饮多辞疾不赴独好学虽老弗倦晩益喜读易观象玩占多所妙契作文典雅诗学唐体字仿晋帖皆有法先生尝编次先世遗稿为世鸣集今太学生张应干取先生诗文若干篇附刻行世周氏世以清白传先生仕既不大显家居生理尠薄至无以自给既蒙例两进阶而郡邑庠士复合辞以请于当道谓先生亷贫髙尚宜蒙恤典于是有司岁给优养前郡守善化熊侯雅致敬慕尝袖白金十两遗之先生卒其敛具实藉焉先生生于正统丁卯十一月二十九日卒于嘉靖壬辰二月二十六日享年八十有六先娶赠宜人呉氏早岁事先生躬纺绩以资勤苦先六十二年卒为成化癸已九月十一日享年二十有七继娶张氏封宜人善事其姑称为贤妇先先生三年卒为嘉靖已丑十月二十日享年七十有三子男三长冔呉出庠生早卒娶宋氏次簮前补庠生娶朱氏次第娶胡氏皆张出女一亦呉出适推官侯靖之子禄孙男八应恩应文应时应宣应期应登应通应丰曽孙男三重光重庆重显初先生之疾革也亟语朱原伯氏以志铭属予予时官都下洎归原伯偕先生二子奉治命持状来请原伯于先生有姻娅之好状其所具也于是将以嘉靖十三年十二月初十日塟先生于畲山之祖茔合呉张二宜人竁铭曰
　　彼捷而趋吾守吾迂彼赫而烨吾抱吾拙松竹萧踈晴云巻舒优游林泉古人为徒鲜鲜者葩亦复消陨先生清名世世不冺

　　固始县知县苎城呉君墓志铭

　　宫寀氏毅斋孙子曰吾读庠友杨朝明所状苎城呉子行实而论次其有八善焉苎城者讳周字子南号苎城早孤奉母尽色养母老丧明承侍勤恪久弗懈洎仕未逾年一日念母即白上官归上官留之不得母卒哀毁越礼君子谓能孝矣有异母弟甚幼保爱之至藉以成立处宗人有恩婚丧者赒其匮乏子弟质美者教之君子谓能友矣能睦族矣里有计姓者孝母而贫无以养数馈之粟肉沈甲为仇家诬以盗不能白为直之燕人刘乙雅相善以事抵松得疾舁来家躬调治之洎卒棺衾之志其槖以俟其子至官中王学谕笃疾托以幼子曰有弟雅仇某归恐儿无全王卒留弗遣择地葬之买屋居其孥择诸生有学行者教之以须其成君子谓有风义矣令罗源固始二邑罗源民惰不力耕田多废严督率之民有余食在固始则劝课农桑又浚河灌田万顷笃意学校劝励诸士罗源始有发科者君子谓知政矣罗源地濒海故事海舶至必责其入谓过舶钱吏习为利苎城尽革之慎守无茍取官中费至取给于家业为之落君子谓清白矣中贵人遣索羊豕若干头甚急执不与王通判任子杀人吏不敢问绐之至即坐中缚之论以法御史李某弟怙势暴于乡必欲执之惧而逃君子谓履正矣其归也以上官有过责以非礼者义不屈飘然解印绶无濡滞君子谓轻利禄矣毅斋子曰昔者弘治甲子之岁予葢与苎城同荐于乡日益相厚信其为淳朴坦夷温然君子人也乃兹所谓八善者固尝得其二三焉而余则今征之于状而信其不诬者嗟嗟乎苎城有此八善其亦可谓贤也已矣苎城少在郡庠有俊称三十二始获荐四试礼闱不第乃就选在罗源者一年固始二年洎归方从事隠居之乐未久以病卒嗟嗟乎苎城其已矣福不配德君子伤之呉世居华亭之云间里髙祖衡仕陜西叅政有名曾祖宗黻祖愉考寛俱不仕妣黄氏苎城生成化壬辰四月八日卒嘉靖甲午七月二十二日寿六十有三娶张氏男三思友思让习举业思学尚幼皆侧出女四二适宦族二在室思友等以卒之明年为乙未十二月十有六日塟苎城于上横泾之西原从其季父水部君平坡来乞予铭乃为铭曰
　　维德之厚福则弗究弗大厥就复弗永厥寿曷信曷咎天者匪谬吾将征诸其后

　　乡进士玉斋杨君墓志铭

　　杨君季玉以嘉靖三年七月十七日卒明年其子秉公将以三月十三日塟君于渰泾之新原顾未有铭其墓石者则请于其伯父今考功正郎璞斋璞斋曰汝父雅于今太史孙子毅斋厚铭莫毅斋宜则具状与币来谒呜呼余忍铭君哉念与君昆季父子交垂三十年不可谓不知君君才贤而未仕蔑所显著非铭恐遂湮没卒无以表见则亦乌忍不铭君也君讳琏季玉其字别号玉斋少颕敏有志杨氏业素优裕继尝中落时君伯兄宪副玉峯暨仲兄璞斋俱以就黉校厥考南隠公颇惮供亿毎顾君嗟不能并相君成学业君自奋曰悲哉为学而以贫废茍不自树立而以贻父母忧不名为人乃束书从二兄就外舍攻苦食淡诵习勤昼夜南隠公卒君甫娶时宪副已举进士念君尚少诸凡不以及君君不可曰吾独非子耶尽出媍簮珥属为助性孝友毎恨南隠公弗逮养事母笃至叔兄早得末疾君与偕处扶掖终始不懈育从兄遗孤女既长与择所归与人交棘棘不阿有过尽言规诲而未尝窃议人长短仪范修整虽闲居无惰容读书务求旨趣为文多警拔自为郡弟子员即以时文擅名朋軰正德庚午荐于乡三上春官弗售中岁渐欲取自适意葺园圃购竒石迭为崖崿杂植竹木有亭榭之胜方日与朋辈登陟笑歌为乐未几以疾卒杨氏先居上洋后占华亭籍自髙曽祖皆世业儒不仕南隠讳云尝事进取中以故辍后以子贵赠营缮主事妣宋氏封太安人配孺人朱氏勤慎克执妇道相君治南隐丧暨事姑无违礼待群妾有恩视所出如已子先君一年卒子三长即秉公孺人出次秉和侧室沈氏出次秉介周氏出女一适宫保张荘懿公之从孙棠棠卒而寡君生于成化十二年六月十八日距卒得寿四十有九惟君器业夙成与宪副考功将蜚英腾茂而其名与字俱从玉人目为杨氏三玉伯仲既各显仕登用于时辉聨采映而君仅获一乡荐赍志以没呜呼其可悼惜也矣铭曰
　　有璨者璑繄同出也为瑛瑶瑜靡差别也既琢既磨并美絶也彼登庙廊布芳烈也此胡不然乃缺折也数则靡均匪巧拙也铭以瘗之镇兹穴也

　　东圃陆翁墓志铭

　　翁善人也余读其子希哲甫所状翁行而得其善足称者四怃然叹曰今里闬中求斯人若者亦或尠矣淳朴散而民伪滋凡可以售诈以罔利者靡不至翁少年事贸易其权衡出入惟一虽三尺之童弗忍欺视他垄断巧取者独不逮世多掊克寡施与毎以力莫及人为解即有之然出毫末于千百势宜无难翁尝节口体以济茕独乡人逋负悉其无所偿取劵焚之无恨意正德已已岁侵且疫窭人死者枕籍原野翁作粥食乞者复与以直为掘大坎瘗之富民于公家役使多诡计自脱翁先以勤俭干蛊颇自裕其业中为里胥所祸充富民输布赴都下是役往往破家非赀多甚者与狡猾多计筭者不克免翁实不称也隠忍不自直比至复值貂珰用事需索百出其费更倍往时归则求直有司责姻族助偿逋负或反夤縁为奸籍一称十籍十称百翁独隠忍不敢自直曰吾命也何可累人吾惟责偿于天耳业乃用大落翁亦安之方日以教子为事浮薄子欣籍声势门户幸获稍异即变易常度渐事夸侈希哲既显荣翁执谦守朴与昔无异人劝其稍自矜饬则笑曰吾固故吾耳不能也周旋里闬姻戚者益自勤欵呜呼之四者庶几古老淳朴之行然亦非甚髙絶异余既悲今里闬中之尠斯人而又深嗟世道之日降也翁年既髙有司以乡饮宾礼之今天子初即位举优老之典翁得受散官兼絮帛米肉人谓翁行善所致云翁陆氏讳泽字民望别号东圃松之华亭人先世逺莫考祖达以行谊总区总父拳敦本力穑翁配朱氏勤织纴助翁缺先十五年卒子三长景先即希哲登乡荐歴临江庆逺节推次景贤次景芳孙男七人曰曜曰珊曰瑚曰■〈王扁〉曰玘曰翔鳯曰仪鳯孙女二长适嘉定士人姚陛次适张荘简公之曽孙国子生立爱翁生于正统九年正月十七日卒于今嘉靖四年正月初六日得寿八十有二塟以是岁十一月十二日坟在洞泾左新浜之原铭曰
　　以义取利利斯溥以力行善善斯确以命委天天斯酢以谦受福福斯渥吁嗟陆翁古淳朴归全其真靡刓凿铭幽者谁太史作

　　封承德郎刑部主事慎斋沈君墓志铭

　　鳯峰沈子恺丧厥考慎斋君前沈子官都下屡念君欲归君輙以书谕止勉其尽职业务大孝会今天子覃恩羣臣君得受封如子官刑部主事于是沈子从诸交厚征言将为君寿未果得君讣沈子擗踊号絶匍匐以归拊柩擗踊号絶若不欲生既乃具世系行实授其友宫宷氏孙子承恩为文纳墓中志曰君讳熈字应和别号慎斋世为华亭人曽祖修闲翁讳闲祖月山翁讳敬父东楼翁讳浩皆有隠德东楼翁恩授征仕郎行谊尤表着见乡先正曹宪副定翁传母刘氏君自幼颕敏长多干局遇事无留难性孝友东楼翁有子四君其季也东楼翁独善君谓善事已亲丧哀毁切至后遇岁时奠享輙惨戚终日受沈子封命也愍然曰吾父雅爱吾而乃不见有今日呜咽不能休诸兄既先后沦逝抚恤遗孤虽贫不忍割灶自食业乃大窘君处之怡然无少弗足意惟终日闭门教子乃诸子各用奋志沈子遂以甲科成名君少尝读书不竟然所习志久弗忘毎因事輙能引据沈子官刑部尝被命録囚畿甸君报沈子曰刑狱系民命王贺于定国当深长思也用是沈子録囚多平反君乃用大慰君尤喜鉴别人去后当成败少馆于外家陈氏内兄弟率楚楚然独爱重陈子汝器者曰是不凡人问其故曰裴行俭观人先器识吾以是据耳兹陈子举进士为京官矣君质任无他蹊径与人语易见肝膈既乃以慎名斋若欲事自检雅能饮深觞细酌虽终日不及乱当座客嚣呼弄酒君独静嘿整饬冠襟俨如也生平不畜媵妾无声色之乐沈子日即华要门户奕奕异徃时君愈自抑下约束子姓戒戢童仆无敢纵恣其所以为慎者如此雅好交士人往时尝客游寻访幽胜必邀士人与俱宫寀氏孙子昔居忧君数问候携壶觞来欵洽终日恋恋至日暮弗去其情致可念也君可谓善人而惜也死矣沈子语孙子曰孤为仕宦去亲侧乃不能躬致滫瀡又无以为先人荣所以为不朽者惟子是頼呜呼沈子方以才贤克自振励骎骎乎光大所以为君显扬者有余地矣而于浅薄之文何以哉君生于成化乙未三月二十九日卒于嘉靖乙未四月六日享年六十有一配陈氏以沈子封安人子四长即沈子恺已丑进士今为刑部正郎次悌次怀次忱习举业女三婿倪霁蒋显于道中孙男三子鲸子鳞子鳌孙女五婿陆承芳府庠生次受顾氏聘次受朱氏聘余尚幼沈子将以嘉靖丁酉四月一日塟君（阙）之原先是沈子觅塟地久弗得忽夜梦东楼翁指示质之堪舆家良是若先启云铭曰
　　长河横前大陆枕后新茔在左祖茔在右地道则顺灵气斯构其归其安百世是守

　　若愚翁君并配顾孺人合塟墓志铭

　　翁子德辉丧厥母顾孺人将塟前是厥考若愚君之卒之塟墓未有铭乃今奉厥祖乐闲翁命持庠友张子永思状来谒铭于宫宷氏孙子状述君曰君讳经字文彩号若愚乐闲翁震长子也母唐氏世居上海长人乡乐闲翁之髙祖文俊洎翁俱隠弗仕翁氏世困鹾司赋役艰重至君益衰君甫授室即奋志植立掘勤抱辛攻苦食淡竭力贾事以振作旧业用是乐闲翁夫妇蔗境优裕翁三十年不入城府盖以有能子也君性友爱二弟纬纶俱庠生胥藉资益诸凡君自当之不自计惜故二弟得尽力问学乐闲翁则用慰喜礼贤好士既有二子延师诲之而勤策之乐闲翁见诸生彬彬复大慰喜简重寡言笑自束髪至白首未尝侮人尤喜赈恤邻里有急济之不责其偿嘉靖壬午八月一日以疾卒卒时呼子嘱曰死生命也复何言惟是亲恩未报为恨是在汝等勉之语讫而絶距其生成化七年二月一日得寿五十有二塟顾望塘之原述孺人曰孺人者君同里顾暹季女也柔婉贞静年十七嫔于翁躬织纴为内助既则尽解其簮珥畀若愚曰丈夫当赤手致万金陶朱猗顿非人耶何坐受困也君行矣若愚既得赀而又干敏多计算遂致充裕相若愚执友爱仲叔子玘与德辉同学业抚字均一训子以严每曰子之不肖皆母纵之也故二子自少不聴嬉游嬉游则挞之若愚卒孺人益务干理丧姑哭泣殓塟竭心力德辉举乡荐第进士孺人每念若愚不及见居常悒损不乐坐是遘疾遂至不起生于成化七年三月十六日卒于嘉靖乙未十月廿四日寿六十有六云君与孺人生惟二子长璨即德辉乙未二甲进士观礼部政其配俞氏次瑶充邑庠生其配陆氏孙男八人祯祥礼禴襗祯卫庠生皆璨子也祺袠禓瑶子也塟以今丙申冬闰十二月九日与若愚君合竁孙子曰予观若愚夫妇行义之次第而谓其可铭也君既孝友仁厚无恶于乡闾而孺人修妇事实同干勤以裕其业笃教其子策名甲科昌大其门户而增光于前人是皆可谓善而可铭者予乌得弗铭也乃铭曰
　　夫行靡疵妇德亦良宜是善配聨辉并芳教子克成而弗及覩母则覩矣禄养亦负有待貤封龙文锦幍贲于泉扃墓门増髙惟善斯获天者弗缪刻诗幽宫以诏厥后

　　济轩处士王翁同配陆孺人合塟墓志铭

　　济轩翁于嘉靖十七年正月二十一日卒既葬其冡孙廷评教奉其尊人医学正科君山之命持状丐予铭其墓予诺未果为未几正科君复遣教来告曰山罪逆深重荐罹荼毒乃母陆孺人亦于今七月二十一日卒兼以状请愿并志而传焉按状翁者太学生张子世美状孺人者庠生沈子耀先皆于王氏有世讲义其言审可信乃摭而叙曰济轩翁姓王氏讳宗字茂承济轩其号世为松人国朝永乐时有讳辅者以人材荐任广西全州判官为时清白吏则翁髙祖也曽祖考昱祖考祥考继号耕乐配刘氏生三子长即翁次鳯次霁翁自少岐嶷有成人风为曾叔祖旸窝翁所爱旸窝翁讳暹配呉生子璇号东溪配李无子旸窝翁器翁毎手旋其顶曰是必能亢宗者因立翁为东溪后东溪于是遣从学来庵彭先生之门翁复颖慧勤习读通经史大义尤精楷书长益通练世务善事东溪翁夫妇东溪读书好鼓琴兴致古雅日与诸名胜士觞咏以乐翁侍侧承欢靡违东溪没殡在堂翁应役有司督运赴都下事未竣闻家遭回禄忧惶驰归途次逄乡人亟问柩无虞乎知无虞即色喜他无问然业无遗余时有契友持百金为赠者翁叹曰丈夫不能自策励乃资藉人耶辞之撙节服食竭力干蛊不五六年尽复旧业且加拓焉翁质甚美善处人伦之际先是弟鳯亦以东溪命来为后惟霁留侍耕乐翁笃念无已养生送死不废子道人谓其周旋为难与配陆孺人相守至耄礼敬如宾兄弟友爱殊切鳯晩岁无子疾革时亟请翁至曰我非兄无今日出遗嘱田产契劵授翁子山曰此王氏物也他莫得有翁为悉治后事丰厥殓塟人两多其义霁居窘恒不给翁輙赒之复置田赡之山初业举子以多病中辍既得孙教且长曰吾家自全州公来五世无仕宦矣其在此子乎不可失也笃教之教果成登甲科后官会稽令翁尝手书三事为训翁与人交重然诺御僮仆有恩俭约慎勤终始如一日卒之前一夕呼子山曰吾明逝矣次即窆我勿作佛事语毕而絶若能了达死生云翁居常训子孙人只要心清便做事不错君子韪其言谓翁平生自得在此陆孺人者讳淑正上海鹤沙里人世业农厥考讳宁者始读书以毛诗授徒至数百人母张氏孺人及笄归济轩翁克执妇道孝敬其舅姑处姻戚和而有礼方济轩之遭家变也毎窃自悲守业无状孺人慰藉曰数也可若何人不有徒手以复起者吾与君当自力何悲也乃日夜爬梳检括以相翁翁先得子不育忧之孺人曰闻为善必有后勉矣天独吾靳耶既有子复见孙教登第仕于朝仲孙政亦应例入太学业骎骎盛孺人喜动颜色每谓翁曰吾与君有家且有后矣曩时意念宁必此何以答天贶也其贤识类是翁与孺人既偕跻上寿教令会稽时少宰中峯董公侍御见吾陈公咸有文祝翁夫妇寿正科君适际九庙成推封如子官夫妇具命服上堂称觞为寿庆洽重闱闾里羡叹以为荣云翁生天顺庚辰十二月十四日卒年七十九孺人生天顺乙夘三月十四日卒年八十子二长即山封文林郎大理寺右评事娶姜氏封孺人次冈早卒孙男二长即教壬辰进士文林郎南京大理寺右评事娶姜氏封孺人次政太学生娶顾氏孙女一适乡贡进士徐旒子邻曽孙男二之言之心女一墓在荘港之东原塟皆以治命在卒后三日铭曰
　　弗究于学而理道克循弗显于才而业由以振古之遗老令之善士有相厥配恊德并美积厚者发欝久必伸谓天若诬请观厥孙

　　太学生雪怀汤君墓志铭

　　君讳惠字世沾别号雪怀故周姓汤从舅氏也先世汴人扈宋南渡遂家于松髙祖某曽祖冕俱不仕祖端为郡从事父谘号怡莲义授承事郎妣汤氏前大中丞拙黙公之姊寡育为怡莲翁礼娶赵氏为侧室君其所出也君自幼颕敏秀整为中丞公所器爱长业举子入黉校有俊称中奉例输粟入太学接友天下名士增益其所见闻未几注选归日侍养其二亲光饰先业洎前后执亲丧罔愆于仪君家食既久毅皇帝末年武弁钱宁怙权宠势倾内外君有姻娅以荫官于朝者与宁叙世好甚昵数以书招君曰无失功名之会吾为若谋富贵可立致也君不报其交厚亦有怂慂君行者君笑曰子不忆氷山非可恃者耶后宁败伏辜其党与无一得解脱者呜呼当权奸窃执大柄可以祸福予夺人茹连类引奔趋于其门者如蚁之附膻也是虽贤科之士以才杰自许者亦或俛首从之不知其不可而君独卓有定见亦可谓难也矣君伟仪观长髯飘萧毎于宾筵能多饮而不及乱雅歌投壶抵掌谈笑欢洽满座惟恐其去也开爽通达广交博与乐亲仁贤故贤士大夫无不爱重君者君既无汲汲进取志益与其朋軰为觞咏燕游之乐若尽置荣辱于度外至是君亦且老矣元配徐孺人贤而无子置侧室亦无子择从兄子为后名从本娶妇赵氏女三长适太学生乔禾徐孺人出次适钱文通公孙启寓次适庠生沈策子檠侧室出嘉靖癸已之冬君忽得末疾久弗痊势日增剧遣子婿要予内弟呉德章状其行持来告曰愿得一言刻石纳墓中此生庶不落莫矣忍死待君惠冀一读以瞑目也予怃然伤之亟为序次其梗概不敢为溢美辞者示信也方缄至君所而君已瞑目矣于是其子婿复持文来乃附其生卒曰君生于成化戊子月日卒于甲午正月十九日得寿六十有七以月廿七日塟于龙树庵华亭乡之先茔铭曰
　　汤君誾誾髯而长身行美乡闾多标搢绅冐昧取荣我则弗有世俗之疑君子之守维古节惠义也匪迂我最君善亦莫是逾刻之幽宫来者其考诸

　　文简集巻五十一

　　●钦定四库全书

　　文简集巻五十二

　　（明）孙承恩 撰

　　○墓志铭

　　封征仕郎兵科给事中南河孟先生墓志铭

　　先生讳瑛字时闰号南河世为霸州人大父安仕为南昌府照磨父钦遇例冠带母苖氏先生自少颕敏长而好学肆力载籍补州庠弟子员绰有时名久之贡于京拟赴选铨部或惜其小就多阻之先生曰已矣吾之弗偶也吾极知青毡淡薄然犹幸列职文儒不犹愈于为俗吏奔走服役上官耶于是得山西兴县学训继又擢掌教应州初先生既屡蹶场屋顾其子给事廷相曰吾读书纉文未尝敢后人而卒不售然幸有汝可毕吾事由是勤于训廸廷相卒举进士为天子諌官至受兴应学职曰吾推所学为朝廷育贤才以効用于世亦可不负此生矣开导振作文教大行兴应二地人材彬彬出焉先生仕凡十七岁而在应之日多大得士心给事君既第奉诏归省因迎养来都下应之士人固留弗得遂以学职致其仕久之朝廷以太庙成覃恩羣臣先生得诰封如子官未几给事奉勅使代侍先生便道归家忽遘疾不起先生天性孝友父病痢且剧先生侍汤药四十日不少懈父苦索桃医法当忌先生不能违祷神以进桃入口而病脱苖氏患痈医谓不治先生拜泣恳之医试用解散药竟不溃而愈人谓其孝感所致父殁为二弟珣瑭毕婚娶如礼父遗业悉让与弟乡邦称之先生生于成化壬辰十月十一日卒于嘉靖二十六年九月十一日得寿七十有八配胡氏子一即廷相于是廷相将以某月日塟先生于西冈之原丐其同寅吕君时中状过予请铭丁酉岁予主顺天乡试廷相洎时中皆予所举士时中之状核而不浮可征也故得备録之铭曰
　　仕有禄位不必官之尊也学有绍述不必身之亲也封章有赫征天道之卒伸也令德考终亦不媿于完人也刻铭埋墟千百载其弗湮也

　　吏部右侍郎兼翰林学士虚山席公墓志铭

　　少宰学士虚山席公以嘉靖十五年十二月廿六日卒其塟也未有铭越十二年侄尚寳君中乃具其事行授予为文刻口昔公伯兄文襄公为世名臣嘉靖初为今天子伸大议定大礼赞成大孝承恩未及识而窃欣仰焉乃幸获交于公同官词林侍讲幄既乃同校文应天公开爽质直能推诚相与受公知爱最深岂敢以不文辞公讳春字仁同别号虚山世为四川遂宁人系远谱失莫考断自七世祖友轸友轸生复字无悔号横冈博学能文受业元呉草庐氏隠居教授于乡实以文学为遂宁倡国初举贤良授潼川学训导复生汝霖汝霖生思恭思恭生暄暄生祖宪则公考也配呉氏后以文襄贵赠三世皆如其官呉封一品夫人公自童稚即俨然如老成人强毅有操执祖毎异之曰他日必能负荷大事及长与弟给事君彖从文襄公学丁丑举进士改翰林庶吉士武宗潜幸居庸关廷臣屡疏莫回中外人心惴惴公上书内阁欲乞两宫懿旨遣中使迎驾还宫而馆阁府部百司各以一二居守余俱趋行在祈请务必得然后返否则从此廵游南北国事滋多忧其始矣识者是其言寻授河南道监察御史出按云贵厘革军政凡钱谷刑狱欺蔽被罪者无怨吏役假冐至七百余皆罢斥莫能迯者时黔国总兵交结近幸威权日甚藩臬毎被讦论台中有叅其假公言以结民心恐为将来专主之渐得罪下狱外谪黔乃益骄横公至痛为裁抑家人干纪殃民者悉缚致论罪马进士某以罪谪戍金齿潜入总府充记室凡章奏公移多出其手凭籍冐例为都指挥公亷得之至是偕众叅谒与见任无异公执之禠其服仍发隶原伍指挥王乔稔恶为众所嫉当道者莫能治至是亦论以法滇南为之肃清今天子登极疏上时政兴革利弊多符诏欵人称其有经济之具寻以文襄公职中丞改翰林院编修癸未殿试充弥封官修武宗实録充纂修官书成升修撰丙戌会试为同考试官寻充经筵展书修明伦大典仍与纂修书成升侍讲学士赐金帛文绮充经筵讲官圣天子励精治理考古帝王所以图治简命公与二三词臣经筵外复进讲西山真氏大学衍义毎宠锡大僚公必预辛卯主南京考试多得名士已丑壬辰殿试充读巻官随擢翰林院学士掌院事充经筵日讲官未几擢礼部右侍郎癸已秋转吏部右侍郎文襄既受宸眷上后知公为文襄弟乃于诸侍从中顾公独厚擢翰学擢吏礼二侍皆简自圣衷于是颇为时所忌公既感上知遇益思报称在吏部数与冢宰诚斋汪公议不合司属复有肆间者二公乃遂失欢寖成隙汪疏公起用大礼迁谪诸臣又诬公不贺皇太子诞生等事疏入命下公冠带闲住即日陛辞怡然就道人劝公论辨公曰吾惟无媿于心耳又何辨且吾老无子得归素志也渭厓霍公继为少宰汪寻去位凡公所欲更置者悉见施行后台諌论汪陷害僚属盖指此云公家居杜门谢客絶口不及朝政时与二三故旧登渉玉山涪水之间啸咏竟日邑故称淳朴后渐事侈靡公归敦俭素表率乡闾俗因以变公卒之冬今皇太子生诏下凡冠带闲住者得准致仕例闾里走贺且谓公还朝有日公曰吾得沐圣恩足矣幸未死扶杖击壤以乐太平耳更何冀也公时以哭女病且亟犹力疾开读未几卒属纩无他言惟以受上恩不能报为恨公性刚果志欲有为每与人论事侃侃无诡随意乐道人善然有为不义者亦必面折之用是取怨于人为文平正通达诗亦纯雅不尚新竒晩喜字学习草书多有法谈论古昔政治得失人物臧否动中肯綮公业既晩成益明习当世事虽职居论思而诸司所隶无不留意尤切边务予尝见其论诸边道理险塞与屯守之要歴歴若指诸掌在经筵多启沃毎遇治道大端君子小人进退反复三致意尝劝上惇用故旧上感其语因起用大臣如鳯山聂公其一也遇讲前一日必焚香设案盛服北面如在上前演习数四当事谨恪如此文襄自入仕仅一乞省歴更内外即不得告公家居事亲偹孝养文襄得殚力王事不牵内顾事文襄极恭巨细事必咨禀二兄早逝抚其遗孤俾克树立赒恤族人贫匮者俭以处家虽贵显衣无华饰食不兼味每诏子姓以家世儒素后人要无失秀才家风味公立志勋业方期柄用乃以阻阨去使获究竟其展布当必有卓越可观者配黄氏生子志早卒女一适谭同知子生员偲继娶陈氏全氏皆无出以侄忱为嗣公贵荫为国子生公生成化壬辰年四月二十三日距卒得寿六十有五年月日塟于伞子山之麓中书君之属予铭也予诺随以病因循者又三年念公才识器局随试輙已彪炳独其去位之故人莫悉也故述以为铭然即是亦得公之大矣铭曰
　　惟古君子仕也不茍居位行志惟义是守忘已狥人彼则谓何匪也则闇匪也则阿侃侃虚山质厚行恪众方诺诺乃见谔谔我匪求异惟心所安敢曰惟吾言则谷不敢不殚莫或谅只则予是病行或尼之业也弗竟长材伟志閟兹一丘爰刻铭章以告诸幽

　　赠通议大夫都察院左副都御史石山周公墓志铭

　　中丞弓冈周公煦尝以其所谓三穷巻者乞诗于诸士大夫承恩得悉其故而深悲之他日则谓承恩曰惟我先大父于煦鞠育教训煦虽頼母氏励节而非大父无以成大父恩德煦不敢忘顾未有撰述施之金石恐遂泯泯于后也煦日夜痛心兹欲立石墓首惟吾子畀之以文承恩志曰公讳某字时用以字行别号石山周系出呉周瑜后有居吉水者后复徙安福遂为安福人髙祖存初曾祖兰芳祖孟埙皆不仕父资贵以子赠工部员外郎嫡母尹氏生母刘氏俱赠宜人公天性笃孝事父母得其欢心兄弟四人公最幼诸兄既析处并走仕途惟公早夜侍亲侧躬温凊久弗懈母病痢危甚公曰吾闻病痢粪苦者生遂尝之苦则幸喜母疾果瘳友爱于诸兄先业惟诸兄意所便各擅有之公弗较居常怡怡如也石山公惟一子卒时未有嗣而媍姙公哭曰某生平无逆天事天忍絶其祀耶越月中丞生公悲喜鞠育周至中丞稍长督教之择其与交者中丞幼年痛母氏寡居依依胶恋不忍少离因颇怠学弗力公毎对之愀然中丞复亲师友勤诵习则喜慰岁甲子中丞领乡荐先是年春公尝遘危疾惚惚若逝去累日一夕复苏竟获见中丞文捷归拜堂上称觞为寿未几中丞且生子公亲抚抱之嬉笑为慰人谓作善之报不爽云石山公正直笃信少尝习举子中辍而明达理道习世故与人交和而有礼治家不以严废恩子姓弗循礼规训之弗少容公于义利甚析临财不茍于取与至诸义事辄无靳意亲丧竭力助襄事独多于诸兄人以为言曰人子为亲各欲尽心耳独子者又将孰诿耶石山公处患难能泊然顺受见世务营植为后人计者曰是不有数而乃欲以智力久持也族有侵其业者容之弗言亦不以语中丞尝谓吾以垂絶之绪幸一脉少存遑恤其它且衅不可启竞败之源也吾以是示吾后耳石山公可谓知命逺识之君子矣公配王氏邑之故族恪执媍道实克相公而族之人亦莫不交举其贤当丧子育孤日忧勤尤甚风雨之夕姑妇相慰藉至泣下闻者凄楚中丞少长毎举善事为训中丞德业之就内教居多石山公既以孙贵赠通议大夫都察院左副都御史而王氏亦赠淑人石山公生宣德丁已八月一日卒正德庚午九月五日寿七十四淑人生于宣德乙卯二月念七日卒后公三年寿七十九合塟于里之杨村桥之原子男一梯云君亦赠如中丞官娶许氏屡赠淑人旌表节妇女一适管某孙男一即中丞娶刘氏累封淑人曽孙男二坤中书舍人娶谢氏封孺人墀邑庠生娶王氏女三长适刘楷镇逺府经歴次适刘某次适彭某俱邑庠生玄孙男二锺官生鉴聘彭氏俱坤出绍祖聘欧氏墀出来孙女一于是石山公卒三十五年矣呜呼予尝读易而感于天人之际否泰剥复之禅续固天之为而所以承之者岂不系乎人哉以周氏观之方梯云赠君之没石山公孑然一身耳虽幸有遗腹之姙未保也石山公之祀不絶者如线既而遗腹之姙乃得中丞焉此否极将泰时也夫升降之会圣人所深致意焉者故曰有命无咎无过而后可获福石山公孝友笃行孚于神明至于保育中丞不以孤幼而怠教教必以正茹辛饮荼厉志艰苦庶几得否九五之戒惧则石山公之所以灵承天意不有道哉是宜有中丞之克迈卓然勋德为时名臣子孙其昌石山公之遗逺矣固当表出以诏来者并系辞曰
　　猗嗟硕人志纯一兮履道坦坦又正直兮屯难弗失神所福兮无往不复保中吉兮有命斯皇龙章赫兮曽玄鼎来永世泽兮（阙）树兹刻兮石也可泐名不没兮

　　封文林郎山西太原府推官仁斋郭君墓志铭

　　封文林郎太原推官仁斋郭君嘉靖癸卯七月一日疾卒先是其子惟清系官所君思之甚居三载惟清以考绩归事竣当复之任诣予别而容甚戚叩之曰清父老多病久别幸胶恋膝下即何能割去而时例三载或当有迁补便清乃濡滞于行恐言者谓有觊觎意清用是以悲予谓曰事固有轻重子亦惟心之所安耳矣子之所见者大何惜乎言也惟清于是留侍养者四阅月君遂得封勅如前受姻戚乡闾称庆惟清称觞膝下为乐忽一日疾作遂不起惟清乃复持夏吉士子开状谒予曰清幸以先生教自安躬侍父考终乃今已矣不朽之事亦惟先生图之予不忍辞也志曰君讳升字景旸仁斋其号也先世苏人曽祖官孙以匠籍来居京师祖福敬父泰母杨氏生三子长杲次昂郭氏素颇饶腴杲据成业以不检荡废君早失怙恃茕茕无依有杨氏者素善君父求得君于里中爱其谨愿赘为婿杨无子欲君易氏以应役君辞曰荷翁恩厚然令某背本则不可杨不可强后益干勤事杨惟谨杨卒殡敛以礼有内从兄以赀拉君贸易未几获息数倍其人欲专之以他辞绐君君弗与较自是愈自树立业乃大充拓君天性孝友既履亨裕以不及养亲为恨痛亲塟简陋弗称择胜地治茔域迁窆焉杲后落魄老且贫无子君迎养于家洎昂友爱敦至抚其侄底成立悔少失学惟清甫垂髫即遣令学甲午惟清荐于乡君喜曰吾门百年来无业儒者祖宗积德始发于子子其勉之洎举进士授理官拳拳以民命为戒惟清居官有政声当道者累旌荐之君诒书曰汝无徒善事上官而失百姓心也君尝谓读古人书当畧仿古人行事彼有仕而积愆召戾非不读书正坐空言耳盖其天资之美识达理道者如此倜傥好行义事赒恤贫匮若不及尝以厚赀付段钊者营贾事段没复畀其子其子后背君德君优容之曰故人之子能尽较乎纯确和易与人谦谦然恒恐忤其意家庭雍睦虽臧获无詈骂言晩岁喜交游雅善奕毎偕三五知厚携壶挈枰择幽胜较艺饮酒为乐若萧然物外云君生于成化戊戌三月十七日距卒得寿六十有六配杨氏封孺人以淑行闻子男三长即惟清太原府推官君卒旬日擢刑部广西司主事娶文氏封孺人次惟和治生业娶任氏次惟一读书志进取娶沈氏继娶张氏女三长适府庠生王大田次适袁淇次适袁大有孙女一尚幼君卒越月是为八月二十日诸子奉君柩塟于君前所治先茔之侧在都城东北六里屯之原铭曰起废植仆上纉下延孝友任恤实维汝贤野寺郊园诗盟棋社幸兹清时以乐优暇考终维寜卜日窆藏爰刻铭诗纳于玄堂

　　浚涯朱处士并配林氏合塟墓志铭

　　嘉靖丁酉岁予主顺天乡试得士曰朱天俸者今年春予承乏主会试而天俸巻后入予取列于是天俸廷对举二甲进士未几以缞绖见予告曰天俸不孝荷先人教育以成方图一日之养而不幸先人长逝矣惟先人不学无所彰显于世而其行义则亦有可述者敢以同年杨守鲁状谒铭于门下刻石圹中以为不朽计其意甚哀予不能辞也则为志曰处士讳鉴字朝用别号浚涯世为浚县旧族厥父荣徙居京师种德好义号称乡里善人识者谓其后必昌大生三子长钺次即处士次铭处士笃于孝友前后执亲丧哀毁备至家素寡薄当父初丧兄钺亦以羸疾继卒母且老弟幼嫂氏新孀遗息仅八月家务杂沓处士极力劻勷早夜服勤贾事经营于四方渐致阜给奉母必具洗腆而母安其养事嫂敬而有礼育弟与侄顾复甚至故咸得所依而忘其为寡且孤也每时祀哀思如初丧对妻子涕泣终日弟铭丧婚娶维时两为纳媍悉不敢杀于礼铭未几亦卒遗女甫十岁为择壻治装如仪人许其义处士与人交质任自然不为城府人有过必尽言规戒之济人之急押取十金不顾人有负之者亦不与较而阻其济人之念平生恒以失学为恨见文士则重之四方士有与计偕僦舍于处士比邻者輙往讯问致欵曲劝以简出勤肄习复令其子与之聚艺故四方多知处士名而感其善意乃子之学益进处士性不喜缁黄不信阴阳医卜之事而亦终身少疾病卒之先一日犹谈笑如常娶林氏柴氏而继林氏事处士独久助内事甚力处士前遭多难毎忧形于色林氏輙寛譬之及婚娶出簮珥为助宗人称其贤先处士几年卒子男三长天禄林氏出次即天俸次天叙继林氏出天禄天叙先翁卒女一亦继林氏出孙男一女四俱幼处士生成化壬寅四月八日卒于嘉靖丁未八月十三日年六十有六于是以月日即南城七里铺之原启林氏穴合塟礼也毅斋子曰予观京师羣萃四方之人多役食公府兼逐什一之利谓亦足以缮厥生不知以教子读书为务自非父兄之贤教其子者尠也教而成名者则又尠也处士上无承传虽其所以谋生者无以异而独不安于卑近拳拳于兹事必欲其子之成以光显其门户其志亦可嘉矣岂非贤哉惜乎天俸将禄仕而处士不克少待虽然处士固已目见其子之成可以自慰于地下而天俸风木之悲则何时已也予故为之铭以慰之铭曰
　　制行无恶于乡闾教子克登乎科第践信不爽于初终守业足供乎宾祭禄飬且及寿命弗长我撮其凡吁其可伤尚有宠章贲于玄堂

　　明故武畧将军锦衣卫千户奚君墓志铭

　　奚君名耘字舜畴别号思南奚姑苏人后侨居永平之迁安君之曾大父量隶南京锦衣卫小旗大父广扈从文皇帝北迁升锦衣卫总旗遂家京师广号善人至今乡里能道其姓字君父贤尤敏干以积劳累升副千户长子耕逓袭君其次子也代补校尉正德间选送东厂缉事三年升小旗又二年升总旗嘉靖初掌卫事都督王松泉佐以君练达取东司房管事未几升百户再升副千户寻推理西司房事君性谨饬敦厚缉事槩以多办为劳勚当正德间中贵横行多植党与缉事慿籍声势尃伺察钩摭人罪迫胁诬罔以便已私残贼良善至破灭身家不之恤君独存仁恕毎曰杀人以求功名彼天者其谓我何不于子孙必于吾身吾不为也人以是称其贤洎管东西司房事愈恪慎谳狱明允弗纵弗枉其名益彰君孝友甚至早失怙恃继母杨氏抚育以成君色养朝夕惟谨事兄怡怡恭逊事必禀而后行尤笃教子延明师以训毎语子曰吾家世武胄女能励志科目以大吾门乎纵不尔亦庶几能识道理不失为善人也君既以勤俭殷厥家好与贤士大夫往来客至盛陈酒肴欵留尽日乃已姻戚婚丧不克举者为赒之至处僚寀御臧获亦皆惠而有礼以是人无不爱敬君者嘉靖戊戌诰封武畧将军元配董氏先卒赠宜人继熊氏中烝熊公伟女封宜人子一鹄侧室陆氏出娶国戚锦衣指挥王槔之女女三一董出配知县陈■〈土献〉子锦衣百户九德早寡以节自励一熊出一媵张氏出俱在室君生于弘治丙辰正月二十九日卒以嘉靖癸卯二月廿三日年仅四十有八将以三月二十九日塟于城南下马社之先茔合董宜人之竁君兄耕今任正千户号松月予雅与善君没予往吊松月见其哭泣甚哀既则遣其子并鹄持乡进士张允济状来谒铭予为松月谊不得辞也乃铭曰
　　官以慎居家以勤裕友恭孚于厥兄严教征于其女寿弗称德归咎无处吾故与铭以诏来者

　　赠怀远将军锦衣卫指挥崔君墓志铭

　　锦衣卫指挥崔玉丧厥母于氏太淑人将治塟事先是厥考之没塟未有铭乃兹属夏官夏子开并述状谒予以请志曰赠怀远将军锦衣卫指挥崔君讳文达保定易州人也曽祖福原祖玘父敬皆不仕母丁氏敬生五男子长文通次即君次文进次文远以才能入内庭掌内膳监事次文智文远既列近侍贵显得荫庇其族人于是其昆弟等俱例授散官玉又蒙荫由校尉升总旗积功至指挥同知君因得赠官如其子君性质直不善谀少未尝问学然敏悟多识理道见儒生语古善恶事可敬爱可畏恶可哀惮輙记忆不忘毎为乡人子弟谈说事至据理剖析是非枉直弗缪人以是服君称曰崔君能居家孝友伯氏早卒太监日近侍忠勤自勉不得顾私家诸弟亦贫薄君独竭力侍奉而均爱诸弟推太监不得事亲抱歉益致曲于亲侧以慰太监每语曰孝以禄养为大旦夕定省其常也子为其大吾为其常又何必区区胶恋左右而后为孝太监乃安之人称君曰崔君孝且友君居常接人以礼而诚实不欺御仆属寛慈有恩邻有贫乏者赒之如恐不及人又称曰崔君仁厚且贤贤者多福是宜有令子必得封君显被名号为乡里荣而忽以疾卒不及待太淑人者处士聚之女幼颕悟习女工既嫔克修妇道相崔君养舅姑慈孝如崔君不责下人小过太监幼太淑人颇多顾复功太监怀之每命玉迎养都下而太淑人亟求返但语玉以当思富贵所自而致孝养于太监归则课孙诵习督家奴力穑事毎曰吾世业则然乐乡土不乐贵盛吾性也人于是又称太淑人贤贤必有寿太淑人乃寿至九十二岁距君卒盖二十一年君寿七十二岁与淑人俱生景泰三年君九月初四日卒以嘉靖四年月日太淑人二月廿八日卒以嘉靖二十四年月日子男二人长即玉任今官娶程氏封淑人次堂锦永冠带总旗娶杜氏女一适邑人路智孙男七人孙女五人俱婚聘名族铭曰
　　易水之阳土燥刚兮马鬛者封辟玄堂兮有赫宠光发幽祥兮福尔子孙其永昌兮

　　武德将军锦衣正千户松月奚君墓志铭

　　予往尝闻搢绅士道奚锦衣者洎识之见其恭谨诚确不类武弁气习敝衣羸马不类贵介人作侈富态意其以是见称未几君有弟之丧予往唁君见君哀甚又叹其克笃友爱君尝苦风疾至是哭弟病增剧遂不起于是君之子鹤奉君治命踵予谒铭呜呼予前以君故铭君之弟矣而兹乃不铭君哉乃叙曰君讳耕字舜田别号松月先世苏人也髙祖德元季旅寓永平之迁安曽祖亮国初以功隶南京锦衣卫小旗扈文皇驾北定都遂家京师祖广以东厂缉事功升总旗父贤弘治中选东司房办事积劳升实授百户从戎延绥有功升副千户会同列有嫉譛之者改应天卫君既补袭痛父枉三上疏复职锦衣卫累升正千户诰封武德将军君有干局理刑西司房称明决然持论毎恕掌卫事都督王公佐雅重之尝委总马政刬革宿弊人莫干以私嘉靖已丑天下臣工入觐君奉命同杨御史巡歴中路禁缉奸宄执事勤恪杨甚善之由是奚锦衣之名多为朝士搢绅所称道而乐与交然谓其当渐向用而君志恬退未几乞解职付子鹤承袭自是家居寡出故有亭馆水石花木客过留觞咏尽日口不及公家事君性敏而质直当事有定见不为人揺杌好礼乐善祀先用朱子家礼少失怙事继母杨氏尽孝治茔域殚尽心力建碑亭求大学士顾未斋吏侍徐崦西文刻石表隧上延师训子丰其馆榖若厚有望者疾革犹谆谆诲戒姻戚不能举婚塟赒之不责报至俭朴友爱则尤性成者屏华纷靳浮费虽粟丝靡滥用弟抱病卒即以已夙置衾棺殡之尝出五百金为侄毕婚事而未尝语人亦可谓难矣呜呼兹尤君之所宜称贤欤君生于成化乙丑正月十三日卒以嘉靖癸卯七月四日得寿五十有九元配万氏封宜人侧室齐氏杨氏子一即鹤齐出袭锦衣百户娶佥事髙君夔女先卒继娶锦衣千户邵君镗女女四长次万出一适锦衣百户孙君子瀚一适锦衣指挥谢君子廷训二幼女杨出一许聘邵君子源邵即鹤外舅一许聘锦衣千户蔡君子综十二月廿七日塟城南下马社祖茔之次鹤之谒铭也属张举人允济具状张于奚姻亲道君详而核予既雅得君善又张状可征故具列铭曰
　　嗟嗟奚君克自树也繄能于官厥绩着也柔弗茹也刚弗吐也抱朴履俭俨儒素也天显是敦卒罔斁也谢事孔亟保终誉也马社之原藏永固也子孙绳绳维永祜也

　　训导陈君并配霍孺人合塟墓志铭

　　君姓陈氏讳良玉字彦温别号栗轩先世河南杞县人宋时有为团练使者扈髙宗跸南迁寓上虞七世祖瑞始徙仁和遂占籍髙祖益中元余杭县主薄曽祖文举元平江路学正祖胤古田县学谕赠文林郎闽县知县父敏政字志行宣德丁未进士歴官南康府知府赠中议大夫赞治尹母郑氏赠宜人君幼承家业治葩经弱冠充邑弟子员笃志攻苦讲诵勤昼夜遂淹贯举业毎拟题命意错综条析各有攸当试占优等廪于有司然每就场屋即弗利坎坷者久之弘治壬子始贡礼部授都昌县学训导三年为丙辰十二月初三日感疾卒元配霍孺人故名家女父母择所宜配归君淑慎俭勤多内助功亦以是年先君卒为正月初七日寿俱六十三云君天性醇朴恺悌与人无计较意既文战累踬时新进士轻獧者多务新体迎合主司虽叛戾经义不顾然往往有售者辄自负才君独谨守绳墨不敢变轻獧士多目笑之岁贡必有正次君次当行某生者稔学不如君惧以弗得因以苦语哀祈君请留君愍之即许诺明年君贡当正次某者君姻戚也又以计恳君复信之让之行于是轻獧士即又目笑而其为君者则愤曰彼绐子耳盍反诸君曰吾既许矣反之害信卒不反其为人大率类是然君生平行谊甚修寡过慝当南康公莅郡有惠政郡人尸而祝洎君职教都昌都昌南康属邑也企慕先烈克振教事士类爱戴谓犹见南康公焉则君之所存又岂琐琐者与知哉然竟淹抑以没弗克致通显斯命也矣君生子二长守早卒次宰读书弗仕以子克昌贵卒赠郎中大夫娶李氏封太宜人孙男四长即克昌嘉靖丙戌进士今为南京吏部验封司正郎娶严氏继娶徐氏皆赠封宜人次克明娶沈氏次克显娶李氏次克顺郡庠生娶王氏孙女二毓荘适临川主簿闻孺毓蘩适郡庠生潘一正曾孙男六曰鲁曰晳曰曹曰署曰香曰普曾孙女三尚幼君卒之明春同霍孺人塟石屋乡干溪之原而未有志后四十二年验封君始具状属予曰克昌生晩幸大父及见日者许克昌异时当有成而大父手旋克昌顶曰望儿尔也兹克昌幸粗立大父之言克昌曷敢忘惟是潜德未述惧遂冺冺也墓石之文敢以渎子予曰诺乃铭曰
　　惟德斯静惟躁斯竞人之所侮神之所听厥或弗然天者未定有孙奋庸实萃厥庆刻辞埋墟千古是订

　　文简集巻五十二

　　●钦定四库全书

　　文简集巻五十三

　　（明）孙承恩 撰

　　○墓志铭

　　太子太保礼部尚书荣简程斋盛公墓志铭

　　嘉靖庚戌七月十五日致仕礼部尚书海阳程斋盛公卒明年公子瀚命其子按察副使若林具公行实遣族孙昌龄越七千里走都下丐公门人大司成午塘闵公铨次为状持过予请文其墓石予识公晩然筮仕入词林则固知东广有厚德博学之士为公者而想见莫由一亲炙之嘉靖辛卯缪膺校文应天公时以南京太常卿署篆南院始获识公则见其敦龎和易蔼然可亲信为巨人长者少慰夙昔而以匆迫未获请益洎予还朝辱公赠予雄文极荷教爱乃公身后之役宁敢以不文辞乃为叙曰公讳端明字希道程斋其别号也生时颇异考梧荘为仁化司训生公于官廨先是以廨敝欲缉夣一伟丈夫谓曰君缉廨望勿伤予宅旦日发土有石刻曰宋端明殿学士程公墓梧荘瞿然亟掩之而公以是日生梧荘因名公曰端明公后亦遂以程斋为号少长颕悟絶出四歳诵孝经论语七歳能诗词继博览经籍受诗于林公志受易于蔡公清受书于陈公玑受春秋于欧阳公某皆得其精义而蔡尤器公为制字且为说以赠重有期许弘治壬子乡试举公第一人壬戌第进士授翰林院庶吉士以文学见重馆阁诸公未几丁外艰归服阕以母老久之未行会有阉人刘瑾者素不喜史馆诸人乃以事中伤公竟坐免瑾后以逆诛诏起公授翰林院检讨时瑾虽败而他阉尚横政从中出兵冗财竭山东河南多盗边尘屡惊士卒挫衂公欲具疏论建先陈书大学士西涯李公言多剀切大要谓今天下虽若治平而隐忧可畏如人一身举动如常而脉已病久将不支宜及时图为且讽西涯以首相不能匡救制伏中官无以副中外望宜避位去西涯感叹改容谢之于是他执政洎诸权贵皆有嫉公心无何公念母老再疏引疾以养母请归三年太宜人日促公起公因乞补外以便养于是得浙江提学佥事先是督浙学者尚严刻以三等检察士有司得行其私苛斥良俊士愤不平公至务行寛裕崇尚德化前所诖误被黜者试其业可进行不诡则者咸复之公恒言吾阅人以文而观行毎每得人故受公知者多为善士抵成就焉于是士论翕然服且爱戴如其亲公日懐母不置复再疏乞养未报而太宜人讣至奔丧归士不忍释追送多至出疆服阕升南京尚宝司卿再升左春坊左庶子兼翰林院侍读充经筵讲官故事讲官进说多藉之以规切时政阙失后执政恐触讳辄先窜定讲官所著说遂以相沿祭酒俨山陆公深进说因面奏上以其轻率少不然之于是陆以戆去位至公进说亦不遵执政所更也台谏希执政意劾公讲时微咳为失仪复调为南京尚宝司卿九年升南京右通政十年改升南京太常寺卿十二年升南京都察院右副都御史初公督浙学时以东阳尹张某职多旷切责之至是而张为吏科都谏忆旧憾劾公非长宪才公遂免归因卜筑东山为终老之计絶不与世故相撄公尝有夙疾一日得方士所制秋石服之良愈因令家人习其法后数制饵之既闲居益事摄养晩歳体更强健远近多传公有延生之术事颇闻于上上一日谕元辅介溪严公贻书辟之来京复命吏部遣官赍金币趣公驰驿赴公不敢辞既至升礼部左侍郎不烦以事专以备顾问赐牙图书记令有言宻识以进因问摄生正传公疏奏大要以清心寡欲为致养中和之本上嘉纳既而公以劳旧疾复作深居邸舍不与秋毫人事中使存问咨访日至三四公就床叩首谢后上益优之多所慰谕赐公飞鱼绮服其它赏赉不可枚举上尝手制良药赐公且谕曰北地寒甚晨服必减寒痛一二眷公如此未几公疾日甚二十四年春请假归治上允之命给驿以还既而即其家升工部尚书且征之明年秋公至阙寻转礼部尚书眷遇益隆既而疾复作卧邸舍不能出乃复以疾告有诏去留随卿公不敢再疏间进万年金鉴録推明自古帝王祈天永命之要又进永寿真诠但戒喜怒以致位育语多依经术上嘉纳之无何加太子少保冬病浸剧复乞归疏入不报公令其孙治后事毎上他疏輙于疏尾称臣病不能终事陛下顾恩深未敢言乞骸骨耳惟陛下哀怜之上感恻于是允公致仕公年已八十矣抵家病益笃逾年而薨上闻而悼之特为赠且谥谥盖上亲定云命有司营治冢墓遣中书舍人董塟事谕祭者三生荣死哀公可谓遭遇之隆而上之于公始终宠眷矣公体貌丰伟举动舒徐孝友之德本于性成垂老遇先忌哀慕终日事异母姊如事母收育族之遗孤为毕婚娶乐施与毎赒人之急若不及远近故旧有需于公者应之无难晩年上所赏赉悉与诸故旧归休之日箧中图书数巻赐衣品服数袭而已公立心行已恒主于厚与人和而有礼不以贵贱势利髙下其心虽田夫野老与之处油油然终日乡邻或有顽悖者则从容谕诲不为面斥故感化者多教人恒以躬行为先毎言曰性命之道乃生人本等率性尽伦乃是人之身心事学问不过资益节文若以此为闻望标帜则失其本矣又曰人而不知天人之学徒营营然为名利充诎陨获可乎家居尝自制玉华巾为野人之服因又自号玉华子逍遥尘外声利纷华之诱泊如也生平好学至老手不释巻著述甚富有玉华子二巻解道德经为老子真诠二巻纂缉自古帝王兴衰之由为知微録五十巻评隲歴代名贤为卭湏録十巻消息盈虚之际会意独深详见五行论盖多所自得者又有医抄兵抄纬抄数抄诸子抄共一千五百巻公之学可谓宏博矣其它诗文则有丁集十巻程斋类稿二十巻皆温厚平正可传盖公以敦实简静之资而酷志问学老益勤恳博览玄思是以养深积厚有如此庶几大雅之士而彼有佻獧自负俊敏谫谫呫呫若易视公者多不自量也予尝见公于畴人中受人语侵若弗悟而弗与较予以是服其德量为不可及云盛之先系出汝南自汉廷尉吉至元海阳尹鹏中歴唐宋往往有显仕者鹏则公七世祖也鹏长子某以内职调官儒学提举卒于海阳次子氓遂占籍焉海阳之盛盖自氓始氓生洪为五经院长洪生孚国初署海阳教谕孚生夔浙江余杭主簿夔生鳯仪是为梧荘娶伍氏先司教仁化升福建安溪教谕二任咸列名宦至今祠祀公之为工部尚书也会覃太庙恩公例得封三代如其官而公退歉不为请以故梧荘止仍其旧所赠秩为奉政大夫左春坊左庶子兼翰林院侍读母赠宜人乃俱不复加赠而祖妣皆不及公之淡静不急荣利多类此配许氏永春司训炯之女有懿德先公三十年卒赠恭人子一即瀚广西融县知县以独子侍养早致仕女四长适郡庠生丁伦以贤孝称次适朱仲虎次适沈天裕俱庠生次适余藏孙男三长即若林次若树乡进士次若果庠生孙女三曾孙男一墓在某乡之原拟某年某月日葬毅赍孙子曰予尝论人物于岭表名世之士代有人焉若唐之张文献公九龄宋之余忠襄公靖皆以勋德显著后先相望至崔清献公与之挺然出二公之后实与相埓若其髙尚恬退去位之决朝廷虚揆席以待征书六七至不起世尤以是重之乃程斋公又后清献二百余年生平宦业未必相同而晩岁被遇圣明柄用方切公恳恻求退几忤上意虽以老疾所迫而平生宦兴之薄故乞休之疏前后数十上则公之髙致谓今之清献不可哉夫士之立身出处而已予论次公之事而有感故揭其出处以继清献之后又以见上之所以用公与公之所以事上者如此而凡庸言庸行细琐之善特具其槩而不及详以独昭公之大节致意于篇终并述以为铭曰
　　猗欤盛公奋身文学筮仕词林声望卓荦慷慨论事政瘅民艰谓我阔迂谁纳予言仕廿余年屡起屡踬曰何以然淡于禄利中既通显随复归乡岁晩大遇受知圣皇公善摄生老益强健上达帝聪帝用公眷征书郑重起公于家任公保护禄位荐加帝曰咨尔尔其有道尔凡有得其悉朕告枉询屡问性奥道真锡公图记宻札细陈公拜稽首臣无异术保啬元神乃臣所得惟皇毓德致中致和位育天地万寿奚多祈天永命金鉴有録惟皇鉴臣区区芹曝帝心允契赉与频仍公心抑畏若弗克承帝眷孔隆公龄则暮恳疏求归肝胆披露帝用感恻公归海濵夙夜歉歉莫报帝恩公心日勤公体日惫大限奄及公观化去讣音上闻帝心悼伤恤典优渥公没有光有窿者丘帝命所治文石孔坚刻我铭诗

　　嘉议大夫工部右侍郎双桥蒋公墓志铭

　　嘉靖辛丑五月廿六日少司空双桥蒋公以疾卒于都城之寓先是公由浙藩布政使擢顺天府尹顺天徭役久弗平其它弊政犹多公视篆悉意咨访特疏上四事曰议编审以均州县曰议优免以恤凋惫曰议偏累以阜邦畿曰议修理以省民力上嘉纳以次举行时誉振起甫七阅月有工部之命搢绅士方倾注冀公有为而公雅有消渴疾以前积劳复然犹多所禆益沙河城慈庆宫工毕有白金文绮之赐加俸一级乃庚子春病转剧三上疏乞休始得允濒行遂以不起公讳淦字汝洁双桥其别号也广西全州人曽祖某祖某皆不仕父某以乡举授直隶池州府建德令年若干丁母忧去服阕不忘哀慕遂不仕人髙其谊后因公官布政使偕祖俱赠如公官祖妣陶氏母伍氏俱赠太夫人公幼颕悟举止不凡弱冠务学才思溢发入郡庠前后督学者程其艺必置优等丁卯领经魁乡荐辛未登杨慎榜进士授兵部车驾司主事即以清苦自持两阅马于宣府大同居庸紫荆二关乙亥秋调武选司主事丁丑秋丁外艰先是公官京师不获时接建德君手书輙忧念既而得例归省九阅月而建德君故哀毁踰节闭门读礼足不及公府庚辰起复仍旧职甲申夏升武库司员外郎未几升武选司郎中主选二次人服其公是岁冬补浙江严州府知府兴利革奸四境静肃吏无招权民知向方政暇则进弟子员于庭与辨论析经义岁课有不合者亲与改削今严士犹宝藏其笔迹巡访使交荐之郡人刻石记政丁亥春遭母忧哀毁致疾久始愈服阕复除广东惠州府知府政绩视严志郡者载公名宦癸已冬升河南左叅政值岁侵公议策赈救巡抚简公甚嘉纳之督运如京自公应毫髪无私焉洛中今传为口碑丙申升广东按察使巡按陈侍御称其心行光明宪度整静辨寃狱惩贪暴三四事犹彰着人耳目戊戌春升江西右布政使时圣母梓宫南祔公以一身接应江州不动声色民不扰而事集甫一月擢浙江云公平生慎操执每谕子弟曰他日决不敢挟重赀以过栁浦故食无兼味衣无重帛世利纷华淡如也循循如书生无疾言遽色与人交若恐不得当其意断狱务平恕不以得情为喜生平未尝事请求中朝贵人无分毫外慕故末年又号居易子云尤厚宗党赒恤匮乏择质美者教育之俾之有成有名棫名贲者俱领乡荐好善垂老不倦尝聫诸成语以自警曰为善最乐寡过未能又曰皆反求诸已不敢恶于人若公者可谓笃行君子矣公生于成化丁未十二月八日距卒得寿五十有五初配唐氏继配舒氏俱赠夫人又李氏皆先公卒又继配呉氏子一名槻舒氏出女一适邓寿箕侧配张氏出公卒槻将扶榇归葬于里之原欲文其墓中之石谓予公同年具状来谒不得辞也铭曰
　　輀车敦敦仆夫在门公丧曷归万里于南维公誾誾行峻貌温扬歴内外厥声振振亦既显庸而用弗究胡丰其德而啬其寿刻辞埋墟贻后弗朽

　　广宁伯友松刘公墓志铭

　　予顷闻京师有广宁伯刘公者以贫约终广宁多崇爵厚禄何至是今年秋八月二十六日遘疾卒其嗣子允中缞服持币踵予门见藐然遗孤也出刑部陆主政稳所具状再拜乞予铭其墓中之石予未始识广宁而悯其孤乃受状发而读之叹曰嗟乎承世爵有如斯人者固不可铭哉广宁之贫以清谨好义致死至无以给丧资则其贫为甚嗣子惸惸孑立予不铭将谁谒铭乃返其币据状叙次曰广宁伯讳泰字世亨别号友松其先淮阴人也始封公荣当髙皇帝时从征累建竒绩拜中军都督府都督文皇帝时以平倭冦功封广宁伯世袭公其五世孙也嘉靖癸未歳嗣歳随奉命册封赵渖等藩克善厥事敛戢仆隶无敢肆扰逺近若不知有广寜伯者于是搢绅士俱称广宁伯贤南京控江上游冦出没无时窃肆摽掠戊子岁公以推荐奉勅督操江事训练士卒振扬威武江冦殄息庚寅岁征还提督团营戎务京营操兵例以勋贵臣总其事然率寛纵少克尽职士亦怠玩骄恣不然则掊克取怨詈公前后被命提督者四若三千练武神机五千等营持之以敬慎将之以勤敏麾下严整每视事庭墀肃然左右无敢笑语然心实仁恕体爱士卒故众多归心乃搢绅士称广宁伯得统驭术神机营缺员大臣命推拟公首荐而天子亦知公当六飞南巡议居守重臣御笔亲定公署掌中府事至是兵部疏公名上特俞可降勅奨励多宠词公感知遇益勉图自効鞠躬尽瘁不敢少事安逸于是搢绅士称广宁伯忠勤能不负简任未几遘疾不起盖终公之世握兵符如一日云公性质严毅居室亦寡言笑与人诚信每厌浮薄诩诩者之为服食安于简素无侈靡习虽燕会亦无丰设至事母则备洗腆赒睦姻族婚丧费极力济其不逮平生不解治生产故习于淡薄而至无以厚其终公生弘治庚戌十二月二十三日距卒得寿五十有八配杨氏封夫人侧室马氏张氏子一即允中马氏出女四长适武靖伯赵国斌次适戚畹武学生沈望杨夫人出余尚幼张氏马氏出以某年月日葬于玉河乡北辛安祖茔之次允中先尝告哀于朝天子伤悼命有司议恤典至是命下谕祭者七赠太子少保圣恩隆渥时议不以为过益信广宁之当铭乃铭曰
　　国有贵臣勋阀之胄锺鼎世殷亦分之有邈矣刘宗厥声隆崇剖符分封自其祖公伯子伯孙奕叶维世建兹广宁实纉其绪广宁维贤约已检身率履俭素不殊儒绅赒恤族党曰是先泽吉凶是资靡专私殖门列棨戟室无奢华逮兹易箦殓含弗加世爵如斯实尠其似我第其行大节在此广宁居官惟理之循使命洁已弗污纎尘长江巨防公徃镇压训师振武江水怗怗桓桓禁旅还公总戎当宁眷注佥言攸同奉公劬劬夙夜匪懈义威仁抚士畏而戴不二心臣庶几近之李广不言天下信之考终惟宁恤典有赫曷以诏后刻在墓石

　　姚处士并配李孺人合塟墓志铭

　　毅斋孙子曰世衰道漓俗不知教学士大夫尠克善其子而况女子妇人孟母之后仅一二数也予观尧峰姚子而重有感焉姚子山西潞安屯留人十五岁而丧父頼母鞠育姚业素贫门祚单薄上下无所于藉母秉节坚贞躬缉织以为衣食穷苦困阨笃志教子姚子业卒有成举嘉靖丁未进士为松江府节推姚子貌古朴无文出语亦简质少宛曲居官励冰霜之节敦朴俭素恶衣菲食而安之至治狱则黾黾若治已事审鞫时与罪人酬讯言杂尔汝务得情实而亷洁之操虽贩夫佣工无不知者以是上下孚信狱用大治呜呼予观晋陶侃吏浔阳以鲊遗母母拒不受曰无重吾忧崔元晖为军校员外母述所闻以戒曰人传居官贫乏不能自存此是好消息若裘马轻肥坐食俸禄不能勉务忠清何以戴天履地未尝不掩书而叹二母之贤也姚子居官之亷固本于天性而亦岂非母教所成乎姚子来松尝奉母与俱朝夕训诲激励多矣陶侃崔元晖后皆以功业显为时名臣姚子异日所至讵可量也母氏之教不将益有征耶姚子寓松未几母微疾思归其乡姚子恳留弗可母濒行姚子徒歩扶舆以从母子涕泣哀感行路母归而病作随以讣闻姚子擗踊号恸匍匐奔赴以予有场屋之雅致书具状求文刻石藏墓中且曰唐昔葬父未有志愿并书之于是父丧且二十二年矣无所稽其行实而独记曰姚氏有讳钦者钦生永谦永谦生伦伦则姚子之父也读书务农生于成化丁酉卒于嘉靖戊子之冬寿五十有二母为邑人李有才女生于成化甲辰卒于嘉靖已酉十月十三日生二子长名唐即节推次名虞女二长适刘卫次适徐永禄孙男三一龙一夔一稷母葬以某年月日坟在（阙）之原予既以姚子之请叙次为志则又为合葬之铭铭曰
　　明时晦迹力田读书弗发于躬维后之遗懿哉贤母早孀励志食贫教孤卒显其世父善母节似古匪今清白之守施于后人昭潜有铭刻在墓石伫有封章永荷皇锡

　　文简集巻五十三

　　●钦定四库全书

　　文简集巻五十四

　　（明）孙承恩 撰

　　○墓志铭

　　故南京礼部尚书顾文僖公墓志铭

　　呜呼此先尚书东江顾公墓也公塟已二十七年矣而墓中之石尚未有文盖有待也予不佞与公有葭莩之谊往时乡先达福建叅政薇庵任先生以学行师表一时后进有外孙女实妻公而予先大母任夫人则薇庵女也世叙亲好予昔髫年随先君宦留都公适发解先君出予见公公试予对聨喜予可教洎予承乏词林从公后辱公引掖又先妣王夫人之葬公实铭墓则公身后之役诚莫予宜而予比岁系于职迩蒙恩赐归家居公之冢孙处州府同知应阳自官所遣其子承善具状来请呜呼予尚敢以老惫不文辞哉谨为叙曰公讳清字士亷别号东江学者称为东江先生世居于华亭城南古西湖之涘曽祖文理祖显号遗善父琼号可闲皆隐德不仕后以公贵祖父俱赠礼部右侍郎祖妣沈姚陆俱赠淑人公生而颕异九歳从友兰张先生受小学过目成诵继受诗于泾府长史恰庵任先生一见即竒之字以甥女怡庵即薇庵孙也年十五谒张荘简公公以元老负重望即衣冠出见退语人曰大器也弱冠游县庠与钱太史鹤滩先生福沈惟忻先生悦交最厚奋志于学鑚研讨论广阅羣籍而业日进三人者艺皆颉颃而公独以沉实识者占其逺到尤为督学司马公垔所器重毎期以公辅家本儒素值岁侵有常情所不堪者而公安贫固守有富家欲结纳公公书座右曰母徇物而为所溺毋狎物而为所乗自少立志已如此四试不利而不少剉弘治壬子呉郡王文恪公主南畿试事阅公文曰昔欧阳子谓当让苏子瞻一头地斯人也我固当让矣遂荐为第一舆论允惬明年癸丑长沙李文正公主会试公名第二廷试呉文肃公为掌巻官或欲导公往见公辞曰昔人所谓呈身者吾媿之竟不往洎呉得公巻极力赞美以九重字失提置二甲一人改翰林庶吉士读书中秘时傅文穆公与李文正公宗伯程公敏政皆负文章重名慎许可公毎试必在甲乙亟加叹赏公与同年毛文简公澄罗文荘公钦顺汪宗伯俊又毎以名节自相砥砺十月授编修与修大明会典丙辰已未连同考会试称得人戊午秩满进文林郎封父为编修母陆配张俱为孺人癸亥正月丁内艰三月以会典成进侍读正德初还朝与修孝庙实録书妖人李孜省事焦公芳与彭文思公有隙欲诬其附以得进贻公以风闻书公云据实直书史职也他不敢与闻焦不能敓中官蒋琮诬逐台諌渉歴既久章疏杂沓时逆瑾方炽佥畏触其党莫敢渉笔公潜披精核尽载其实有嫌而欲节畧者公不为动丁夘主南畿乡试寻充经筵讲官前后进讲义必稽古兼规讽时政辞旨剀直多所禆益逆瑾窃柄朝士多屈意与交公抗不为礼乡人张文冕用事附和者皆至美官公絶不与通有言公肯枉一刺即髙位可致公叱曰吾足可轻动乎且吾但知做吾官而已遑知其它戊辰十月丁外艰已已五月实録成例当进秩瑾衔诸翰林素不加礼因矫诏追论会典事以不谙政事为名降编修寻调南京兵部车驾司员外会忧不赴庚午八月瑾诛还侍读辛未五月升侍读学士兼修玉牒甲戌主武举考试乙亥掌院诏同内阁辅臣照例考察上疏辞免不允九月有文绮之赐丙子四月秩满进奉直大夫加赠父为侍读学士母陆为宜人寻升詹事府少詹事兼翰林院学士充经筵日讲官丁丑主考会试防范严肃校文崇雅黜浮得士为盛奉命教庶吉士陶镕造就一时出门下者若江右舒芬南广伦以训建康陈沂贵溪汪佃西安许宗鲁关中马文简汝骥至今称为一代名流又尝教内书堂不结生徒不使与子弟相接尝曰此軰如秽物逺之犹恐其污况近之也余姚谢文正公毎称其临事有守以此时储位尚虚公疏请预定不报武宗数巡幸公屡疏请回銮言甚切是岁六月升礼部右侍郎与宗伯毛文简公恊心秉正会郊祀且近而驾犹未还公草疏数百言上之上亦为感动秩满进阶通议大夫赠及再世如其官荫一孙入监读书时宸濠既获武宗驻跸通州江彬在侧人情汹汹内阁会议疏请班师辛巳武宗崩今上入继大统复会议迎驾册立劝进颁诏易服临丧诸吉凶大礼公援古证今折衷群言时以公所议为得体从公居多公时誉望日起佥谓旦夕爰立而有忌公欲倾之者嗾台諌摭他人事诬公不根特甚众论嚣然内阁亦持之不下而公从容镇静因诏例自引退无少疑濡一时皆为公不平王文恪公方家居因作风闻论以雪之论一出而舆论益定于是南北台諌程英朱洸等四十余人并抚巡各上章论荐上乃起公南京礼部右侍郎公既归自喜甚适絶意仕进不谓复有简命不得已之任两疏乞归不允时望方属公渐次柄用而公归志已决疏益恳是秋得俞旨有歴事先朝讲读年久多効勤劳既病笃恳辞升南京礼部尚书致仕先是公以进徽号贺表上京师至东昌闻命有劝公谋以代进者公曰清被皇上渥恩得遂私请今一事不终岂人臣之义乎时已力疾犹云纵不能觐天颜得一拜阙门为幸乃抵德州舆疾而进卒于河间府瀛海驿戊子闰十月二十九日也公疾革时知府牛天麟问以家事曰无以问也吾表安在谨护之牛深叹其忠勤始终敬畏不乱公之出处之槩如此毅斋子曰曩予尝侍教于故文僖公京口靳戒庵先生泛论文章家而及公戒庵曰东江制作之盛不必言其经济可重也予时叹戒庵之服善退而求公之所谓经济者则如状所具论水患加税助役诸书明畅剀切曲尽事理凿凿可行予是以益服公抱负之实可用之才若得大柄而尽其用则建立当何如而奈之何不然也公之没也予尝祭以文曰名位虽显钧轴未归平生抱负百不一售昌黎用而不相欧阳相而弗久及惜公之归也云闲裴丞于緑野老温公于独乐洎述公之复起也云泉石盟存莫遏裴丞之欲去龙蛇岁值随嗟温公之长逝盖深惜公之不尽其用而所以致公去位者岂得不痛恨于斯人哉呜呼公禀笃实之资厉亷靖之操尚恬淡之行持畏敬之心毎闻后生軰浮诞邪辟事辄痛詈而深斥之若不欲闻于耳者则言者所论正公所恶而何有毫髪于公盖有其人矣而非公也言者不察公何如人而乃妄加之岂不寃哉而浮言所起则必有由矣然识者岂信之洎公道昭明圣心开悟赐环今日之论竟何如哉承善之乞铭也予适患足疾又有倭患之警伏暑中草草缀録念公善美未易一二数而独谓其出处昭揭无疵者不可不详是以特先致意屡言不厌若其行谊状所载甚悉则具采録以尽公一生云初公以无故去位而处之甚泰夷然无毫髪怨尤憾踧之意方且建义塾以淑后进缉谱牒以示族党闭门课诸孙学业楼居端坐终日不知有人暇则与诸亲故从容诗酒为乐直躬自信自少至老与人一以诚论事侃侃不少贬非其人不与言可与言惟恐不尽已意至立朝当事王章国休凿凿具有根据若所著庙制服制私议诸皆可类推平生事皆实歴其言虽数十年不变一字凡事精思敏到即始要终如指诸掌也恬于进取以退歩为消谤忌长策不因迟速动意最受知李文正公间尝表于公曰清在门下惟当退一歩文正怅然曰谁肯道此初转学士有沮之者梁文康公曰他人且及渠已后若更迟之如公论何后五年学士而亦漠然故文正有始知衣钵是家风之句盖其髙情雅志不汲汲于显贵至于膺被诬谤危祸且及而亦不动心其量度过人逺矣孝友笃至祖遗善翁卒治塟经营艰苦始克毕事后毎语及辄泣下曰那得今日容易也丧祭必凖礼建祠堂以祀四世朔望率子孙拜谒伏腊致敬遇忌日感泣不食终日时物未荐不敢入口尝修治茔域日必躬诣事从父如父抚弟诸孤如子伯祖无后附享不衰尤轸念少时事并祀友兰怡庵二师于塾岁上元率两家子弟祭献之故旧有行谊如顾东曙馈遗不辍至于教子孙力田为善谆谆恐后老不废学日挟一册以从若饮食然治家严而有法虽细务皆有规画家众必委之生理不使生异念尝谓人曰人看圣贤太髙故畏而不敢为然本无异要在自立耳又言人便亨达终不可失了秀才气味习勤事事必终劝之少逸即咈然曰事毕乃逸舍而求间秪益忙耳自今思之是皆吾辈之所犯公诚前軰老成所语皆格言也至于自奉淡薄又不喜声色曰非恶之也但不觉入耳盖其简淡朴实生于性成不事表暴诈伪如此迹公为人则诬公之言岂公邪予是以重为公惜重为不平重有憾于斯人也公少精经术多所心得其应试时义及文场所梓程序至今脍炙人口既出仕念民间利病莫与疏处郡旧有志猥琐不伦为重加纂葺遂成一代故典松苦役税繁重民力不堪辩证差舛搜剔蠧源当时获免粮数十余万石人至今德之晩见习俗日异图所以阐前修表后进者为云间文献集与傍秋亭日记皆未就所为古文深厚尔雅不事浮艶竒怪出入韩栁诗宗盛唐多思致诠次所著号东江家藏集四十三巻续集五巻存稿十巻及松江府志三十二巻华亭顾氏家谱四巻校正三事忠告周文襄公年谱俱行于世其编校许鲁斋遗书元张文忠公集未行公生于天顺庚辰正月二十三日距卒得寿六十有九配张淑人即怡庵甥有懿德载公所自为志侧室禇氏子男六人长天彛前公四年卒以子应旸承公荫赠顺天府通判娶严氏封太安人次天叙早卒次天秩国子生后公二十七年卒娶李继禄女四人皆先卒张淑人出次梦熊梦得梦锦俱夭禇氏出孙男十人即应旸由都察院检校南京太仆寺寺丞今为处州府同知次应寅国子生应辰广西桂林府照磨应云应録应芝应昌应明应金应泉夭女九人长适金山卫指挥同知侯干次适按察司副使张祚曽孙府学生约次适国子生范氏彛子启髙次适都事曹锷子光禄署丞梁次适主簿董应登子学次适赠主事杨云孙国子生秉介次适大理寺少卿董恬子国子生宜阳次适知事杨云鹤子子贞次适按察司副使富好礼子县学生于仁曽孙男几人承庆承善俱国子生承余承荫承绪承让承（阙）曽孙女（阙）人俱适士族玄孙男（阙）人女（阙）人先是公尝戒子曰吾无补于时即死慎毋陈乞恤典以重吾过子奉命惟谨公卒之三年督学章公衮并巡按魏公有本从庠校羣议奉公如祀乡贤复疏闻于朝下部议会今大学士严公为宗伯具复得俞旨赐祭塟如制谥文僖恩礼渥矣公生平于阴阳家方隅禁忌等颇不信毎语人曰天道常与善人岂有广布诸凶杀不论善恶邪正槩使触之遂降以祸乎必不然也人不自力为善乃专听信术家之言兹惑矣其守道不惑如此今城北祥泽之地公所自卜也以嘉靖丙辰月日纳文隧中铭曰
　　圣贤用世惟其具有不尽然系所遇猗欤东江用则沛用而弗究理莫喻惟公之生实间气峯泖之英禀则异德学才猷人尠嫓雄鸣髙鶱惊海■〈宀禹〉鳯阁鸾坡日容与公有长材志经济词翰文章乃余事帝曰汝贤汝予毗朕有大柄迟汝畀公拜稽首承若惧臣供臣职敢弗至佐贰容台掌邦制百僚钦钦服崇议声光昭回世倾企泰山之云叆而■〈雨上对下〉大惠旁施作甘澍飘风何来洎之去生平藴蓄百不试惟贤知贤道相济岂伊熏莸不同器宣父大圣晏婴尼贤弗知贤命之际浚也何忌沆鼎踬公弗尽用曷所致道有通塞有明晦凝然泰然见强毅日再中天廓雾曀天者卒定群喙废帝命再承臣敢替恩荣不亏始终义出处大节公无媿完璧归全靡瑕颣祥泽之原厥土垍公归其中坎深邃公神岂云同物敝剑气玉光不得秘草木林峦藉光贲我铭弗文惟直致来者有征禆信史

　　河东盐运司判官前尚宝司司丞兼翰林院五经博士董朗洲墓志铭

　　董子朗洲判河东盐运司之三年为嘉靖戊申四月廿四日以疾卒明年其子懋延将治塟事持奉化尹徐子伯臣状谒余铭董之先与余宗俱汴人从宋南渡来松世有姻娅董子自少以诸生事余洎举进士登仕籍余适在朝相与殊厚董子仕渐达矣忽得外补去余力不能振起之方日念焉乃遽大故也悲夫董子才性敏慧强问学能文章为当道者所知与由刑部浙江司主事改礼部仪制司未几选入内阁典制诰迁尚宝司司丞兼翰林院五经博士与史馆校録今上崇事玄典凡祈报章词内阁所进多出董子非董子制则弗称以故诸老争欲致之门下董子苦于酬应勤日夜弗休虽隆寒盛暑或值病亦不得自解释缓急不能人人悉如意于是爱憎易生而其同事者顾谓其矜能自衒也从而妒之又诸同事者类多杂流董子以名进士翘然处其中居常吐论侃侃不少附和人于是嫉恶者丛至而谤刺行矣其补河东也盐司榷利之所忌者谓董子居官贫薄或可移易其志而败其平生而董子操持愈励方且闭门修业盐司者亦雅知其人不责以职守常务约黉校士数百辈俾侍董子讲究经义董子复和易明坦与多士切劘恳至多士爱附监司益礼重之具荐牒有持正甘澹泊之许爱董子者谓且复召还而当道意靡同忌者惟恐其来轧已也多方阻抑有矣宁肯援手出一语者乃至一堕不复天乎人邪夫才性如董子少自贬损与时和同崇秩厚禄当不难致而董子宁矫孑以自取困落莫如此乃至死无以治后事监司命给于官识者尤深悼惜之斯益可以得其为人矣余读徐子状殊覼缕不能悉特以目击与所知具列焉董子讳子仪字羽吉别号朗洲髙祖思忠曽祖以和祖经父龙号南田为乡善士封刑部主事母乔氏有贤德赠安人娶黄氏封安人子三长即懋延孝而好学能肖其父娶大叅宋樗庵孙女次驭延殇次戬延女二适乡进士周颂早卒次幼孙男传洙女二董子生于弘治壬戌正月二十二日距卒仅四十有七塟以己酉十二月十五日坟在俞塘之南原铭曰
　　呜呼朗洲人患无才而亦或以才累人苦惰废而亦或以勤毁惟子洁修志行迈流忌子者仇子则何咎寿命弗长匪天谁尤呜呼朗洲揽华弗食实竟何为哉

　　太学生芦江姚君墓志铭

　　太学生姚君运之既卒之明年戊午其子体信以正月五日葬君于野桥水字圩之新阡先事奉其姻友礼部郎中陆君元晋状诣予请铭予雅闻君贤而又质诸陆郎中之言当不诬乃按状而书之君讳筹字运之别号芦江先世居浙之海盐宣德间髙祖秀一徙广陈宗宪徙黄圩始占籍平湖曾祖竒祖璋娶华亭张氏张本着姓遂因家焉世有隐德至父中山君井倜傥尚侠多结纳四方贤豪长者益拓其家君中山长子也少颕异中山固心竒之君亦自负卓荦思以青云自致治毛氏诗心好之日夜诵说不懈弱冠补邑庠弟子员礼贤择友究心问学凡子史百家靡不研究若文献通考大学衍义补诸书读者多苦其浩瀚君勾摘玄要手録成帙他多类是学用以成督学较艺毎先诸生名起胶庠间屡蹶场屋外舅侍御玉洲陆公重惜之劝补太学生祭酒泾野吕先生阅其文亟称之曰此博雅不凡之士也由是名益起六馆及归省时中山抱痾简出家务丛委君独任之勅童奴勿得关白以贻父忧父殁哀毁踰礼克敦襄事不愆于度君性本孝友先是母张孺人卒毎怀风木之思至是惟生母宋孺人以髙年在堂遂不复有仕进意竭情甘旨毎食必尝而后进属冦乱避徙无宁居君旦暮不离母侧孺人安之未几孺人婴疾卒君朝夕擗踊哀毁骨立哭之如中山处诸弟多友爱终无间言人尤以为难云君风仪俊伟襟度萧洒虽值兵荒困于繁役家用中落人所不堪而君处之夷然尝曰人生贵适意耳他何足慕哉性复坦夷任真犯而不校与人交曲敦契谊晩虽婴足疾于庆吊必亲往以成礼论事无所诡随而剖析理道臧否人物必归于当尤好宾客喜饮酒虽处穷约供具精腆笑谈尊俎殆忘其为贫也君既家居笃意教子克殚心力而进士复英爽不羣善承君教竟裒然艺林连取科甲以起莫不谓君厚德之报而君遘疾既弥留遗命其子曰立朝忠义居家孝友吾目瞑矣言讫而逝寔嘉靖丁巳三月二十一日也距生于正德丁卯三月十一日春秋五十有一配陆氏即侍御琳女子男二人长即体信丙辰进士观礼部政娶陆氏翰林孔自集女次体伦继弟筌后聘顾氏福建运使沾女女二人长适平湖庠生陆光宅即郎中季子次许聘黄道中太学生尚贤子孙男二人长士麟聘冯侍御恩子学可女次士鳯聘庠生顾思节女姚氏介两邑之间久称巨族诸伯从多以科目起家通名仕籍君独抱艺弗售而乡中称善士必归之乃今果有进士君者为之子以亢厥宗以成君志其亦可无憾也已为之铭曰
　　猗嗟姚君洵美而仁懋学孔勤踔发于文志凌风云惜命弗伸畀我嗣人郁其新原土厚而垶瘗玉埋馨嗟嗟姚君嗟嗟姚君

　　文简集巻五十四

　　●钦定四库全书

　　文简集巻五十五

　　（明）孙承恩 撰

　　○墓志铭

　　兄守斋先生墓志铭

　　先生姓孙氏讳承德字恒甫号守斋世为松江华亭人幼有至性九歳丧母哀毁如成人颕悟絶出十一二时窃从家人往观竞渡戏比归先君欲责之谕曰汝能作一诗当贳汝先生应声曰虎艾悬门日龙舟竞渡时屈原遗恨在千载楚人思其敏捷类此十四五作论下笔滚滚弗休尝论毛遂自荐曰士有自贤其贤以求售者其可谓不自重矣识者韪之时先君官驾部与貂珰构隙系狱几两月狱远数里先生日徒歩往候虽风雨弗辍归则敛戢家奴无敢或出先君得无内顾忧十九入郡庠名誉焯起宿学多敛袵焉廿五先君遗弃诸孤门祚衰薄兼世守清白无厚赀先生撙节经纪以襄大事罔愆于仪左右劻勷竭尽心力凡先君志所未就者悉以次举巨细斩斩有叙四入试俱未利中仅获一廪少承家教学问夙成作文多警拔且明敏练达于世务多所究知遇则亦有用之才也而卒无成识者惜之夙负气节不为势利诎贫知自守不肯为龌龊事孝友笃至毎痛早失怙恃遇时飨辄涕泣终日祀事整洁率众拜跪肃然无声事继母王宜人如先君事予母阮氏如王宜人处予曲尽友爱自先君没恒以不忝先德相朂学则规益疾则扶持所以保护教爱者无不至比予叨入仕籍数以书戒勉予赋性踈拙先生毎虑用是获戾凡遗书必以慎以处已谦以待物为教呜呼已矣髙祖士达祖瓛司教广信父衍延平府知府母姚氏赠宜人娶顾氏无出以再从兄之子克嗣为嗣生成化丁酉六月廿二日卒正德癸酉九月二十七日寿仅三十七岁呜呼予自早岁哭先君尔时孱弱寡知识所依倚者惟兄幸今粗底成立方期东归叙首一笑以为乐而兄则弃我去矣生平心事欲以少自慰者百不一展号天哭地追悔无及呜呼天实丧予更何言哉更何言哉兹将以十一月初三日葬于蟠龙塘祖茔之次伐石志圹中并刻铭曰
　　蟠龙之原土厚而夷祖也父也在兹吾兄从之百千年其永绥乎

　　东皋陆翁墓志铭

　　东海之濵有富而贤者曰东皋翁姓陆氏讳铨字民用为人勤敏多计筭得白圭猗顿遗策兼农耕货殖致巨万赀甲于一邑而循谨自饬乐行义事岁侵破劵蠲除宿逋出粟活饥民邑有永兴保佑二桥俱当要津而颓敝弗治晨暝风雨断往还官司毎议兴作辄以重费阻翁独以一家力成之甃石坚确为永久计东乡地瘠且亢河浅淤水无所于蓄雨泽少悭辄旱翁出粟募役浚若干里引潮汐灌田几万顷人得其利孝友笃至早孤抚二弟鈇钺悉底成立为婚娶置产业钺卒无子以已子为之后长公赋余四十年不扰而事集乡人讼争以理道解譬枉直即帖服散去性质实虽处优裕而自奉甚约蔬食布袍终其身人嗤其固则曰吾庶人分当尔也尤不喜世俗炫耀侈大事先是出粟赈饥有司嘉其义如例给冠带辞不受曰非吾志也晩岁春秋既髙方以例受指挥治家寛而有法分授诸子各有成业尤得下人心尽死力其义子逵淞澄等翁既卒犹竭力奉诸孤不忍变翁既早岁勤勚以克树立末可少休而中尝遭冦仆而复起且丧其能子诏故垂老犹总家政不倦虽稍薄于福然创业者知苦艰不敢自暇逸翁真老成干力人也始祖文旺洪武中判武昌府有政绩祖敬父瓛俱隐配乔孺人先翁卒子四长即诏以例授承事郎次谏次诰次训即弟钺后女四长适湖广佥事张君萱次赘金雷次适董彰宗次适嘉定李浦孙男八人应昌应堂应瑞俱国子生应堂早卒应晖应隆应台应聘应用曾孙男四存者可宗可成可学翁生于宣德己卯四月十六日卒于正德戊寅十二月十三日寿至八十有四识者谓其富而能俭所致应昌以承重卜今年为己卯岁十二月廿四日启翁寿藏与乔孺人合葬先持佥事君所为状过余乞铭呜呼余尝观司马迁传货殖累数千言不休不无羡叹意儒者安义命货利亦何足道窃怪迁固儒者何乃尔贫富命于天而游惰不自力以取困者不可谓命则治生亦义所不废也然单夫窭人狺狺朝夕且无以庇其身而货殖家操长策以致厚赀亦彼所谓才智哉史迁之意其或以是非欤惜乎其择之弗精而鄙庸嵬琐者亦得以厕乎其间求有可记之善如东皋翁何尠也以彼鄙庸嵬琐者且得传则贤如东皋翁者顾不得铭哉乃为铭曰
　　世人丰财掊克罔忌虎视鹰攫众怨攸萃操得其术源源自来矧有惠施踈戚毕怀彼夸者子以歉为足泰然侈肆美食华服躬俭履约靡或踰闲我岂固陋必是乃安惠则近仁俭则近义匪学则然惟质之似东海之壖有岿一宫子孙灵长庆源所锺

　　菊庄陆翁墓志铭

　　菊庄陆翁卒之明年其子宪等既得卜吉将塟持状过余请铭其墓石乃掇其世系行能生配卒塟括而着之铭曰
　　陆氏萱讳德芳其字菊庄者何号以所嗜讳全者祖庭训其父敦本力农俱靡宦仕惟华亭有陆肇晋机云支流派别世扬其芬翁实土著无乃其后谱牒失亡逺弗克究翁性勤敏复多干能早岁出赘谢氏之门中也不乐当食而叹依妇以家志士所憾翩然来归我屋我庐坐执长策相时转输纷其千指如手撮髻汝织汝耕无敢旷废阡陌维连百堵具新充拓自我以休于前人翁总区税越三十年事先众集靡有过愆乡人嚚呶来就翁质折以片辞无更迷执有塘有渠邑侯是咨殚力就绪民无流移田赋之敝莫可纪极梳剔蠧源永有程则上官是嘉汝才汝庸乡人是怀亦罔或怨恫我观天下事无难易难易在人操术之异维翁治生总统羣奴别其勤惰而待之者殊翁处公事敬慎小心苞苴赂遗毫髪不侵昔有白圭治生之祖与用事僮仆均厥劳苦古亦有言律已治人翁于二者将无有闻我次翁事以及其类岂惟区区可以喻大翁不甚学好善若弗及赈恤茕鳏无少靳惜岁侵蠲逋给粥与棺周施姻戚毕丧与婚翁于诸子和悦以教翁于乡人犯而不校翁尝入粟章服是嘉鹤髪红颜峩峩乌纱翁好博古法书名刻鼎彛尊罍蓄以娯客翁自少疾食饮健强六十有六悲命弗长翁有治命教诏诸子有桥未成汝毕吾志事佛无益信之则愚汝卒此役利济有余翁之好德始卒无已懿其天资达识若此翁生天顺己卯之春卒以嘉靖甲申岁冬翁配谢氏侧室钱俞共生五男早卒者愈宪慎而修克绍翁后曰思恕志亦各竞秀铛鑐鏶铨钝铣铜钊铳也最幼皆翁之孙陶杜暨唐翁三孙婿其尚在室有幼二女更有五女翁之曽孙惟翁孙曽其来如云薛溪之原风气凝萃葬翁乙酉与谢氏合竁扬潜发幽有志与铭鑐媍予女故宪来是征惟史文胜我辞孔质刻之坚珉有永弗没

　　柳塘叶翁墓志铭

　　嘉靖戊子余官都下乡人叶淮氏以税事至乞余记所谓柳塘者曰柳塘淮父别号也尝疏泉植柳乐其蒲荷鱼鸟之胜以游适焉而因以号也余诺之未果然固已知有柳塘翁矣岁庚寅冬余养痾家居淮率诸弟衰绖踵门告曰淮父三月一日谢世矣塟有日敢以墓石之文请余怃然伤之又念淮弟浚旧有同笔砚之雅不得辞也乃为叙次曰翁讳琪字宗佩先世湖州乌程人也凡四徙始来松定居上洋之闸溪叶氏远祖多仕宦宋时有讳叅者官兵部郎中讳梦得者仕至鄜州宣抚使入国朝讳处恭者当文皇入靖内难渡江处恭以舟济后论功授官辞不受则翁之曽祖也处恭生溱溱生日成皆修隐德翁少慷慨有干局年十七代兄总区税事无滞留内兄以负租被谴公慨然出代之人皆壮其义侄漟征税于里豪施姓者施藐其弱故不偿又刼胁取足劵翁适自都下归愤然走诉部使者得雪尝入粟受散官以勤慎获上人心郡守内江喻公委督向官桥役翁殚尽心力桥成坚整壮宻迄今如新建者莆阳郑启范宰邑时性敏而察左右少当意者而独爱翁毎遇僚属曰使任事者皆如斯人吾庭可空矣嘉靖初年今天子即位推恩勅出藏余赈百姓郑命翁领其事及浚白茅河呉淞江凡饷工奨劝之费以万计出纳明慎无私黩焉教诸子若孙读书服农贾惟其才俾各事事故叶氏子姓多勤干自立无废隋者婚娶慎选名家无茍慕富贵意故姻娅多儒门焉翁素强健年几至耄犹歩履整整比得末疾日盥栉不废独诏诸子以慎役事卒日之晨其子卜之故语吉兆悦翁翁索观之曰已矣吾弗及夕矣顷之遂卒人谓其濒死犹精明如此传以为异翁生于景泰甲戌七月十六日距卒得寿七十有七配张氏先六年卒子四长淮次浦次浚次溢浚充邑庠生女二黄抚张黍其婿也孙男九曰棣曰桥曰楷曰栻曰梯曰樟曰棐曰采曰果孙女六曽孙男五曽孙女三淮等以十二月廿六日即祖茔之隅启张孺人之竁合窆焉礼也铭曰
　　柳塘之阴阴兮可席以休柳塘之深深兮可舟而游翁今何之风月宛昔遗荫后人以世翁德

　　月宾张翁墓志铭

　　月宾翁姓张氏讳权字以平号月宾也世为华亭人祖闻父海妣何氏翁故贫少为同邑陈氏赘婿颇好游佚不得于其舅一旦忽惩创改节务家人生产久之父卒携其室归养母母性多躁能先意承志得其欢心翁既宁厥居益缮葺门户相时废着兼农末之利无何业用大裕有司劝输粟补散官以谨慎见知凡官府工役多命翁董之浚河几数百里缮桥梁者三修学宫者二皆殚尽心力独多劳勚有司率礼遇之晩岁举乡饮多从搢绅士游教子若孙以诗礼由是月宾翁之名满乡闾焉翁为人强干多计筭处事斩斩有条序岁治田至若干凡秲耨必并日卒事一呼而秉耒者数千指刲羊豕丰酒食以悦其意故人乐与尽力而所入独厚正德己巳庚午岁侵大出余赀以赈匮乏嗣岁大熟人感翁德争偿之倍获息焉呉俗多侈靡富家衣食稍赢辄事华美甚则教僮奴学歌舞为乐子弟习于奢业用是易败翁以寒素起家虽富不忘俭约敝衣旧履弗忍轻弃躬履淡泊为子孙式故能持其业不衰昔史迁传货殖累数千百言其措辞多夸大至料亿岁之丰凶以着于册则益赘矣翁岂粗有得于其术耶抑偶中耶然其勤于作业若饥食渴饮然不为损富若探汤畏疾此真迁所述治生者之要虽然迁惟有见于殖货耳士君子之植德者亦如之则其进也孰御哉事虽末而取喻则逺矣翁生于景泰丙子七月二日卒于嘉靖壬辰六月五日亨年七十有七子三长翔早卒次翱省祭官次翊府庠生亦早卒孙男二长文教府庠生次文德孙女二先是翁配陈孺人于嘉靖庚寅年卒所卜今年正月十六日奉翁柩合塟于洞泾之原谋有以彰显翁者谓予职文字尝铭诸贤士大夫之墓介其姻予友呉君国用亦以铭请继率其子文教持国用状来征予不得辞也乃为铭铭曰
　　斤斤兮为人瞿瞿兮勤厥生慊慊兮冀后之亨志学维孙尚其慰翁于冥

　　史仲子简斋墓志铭

　　史君姓也恺名也虞卿字也简斋号也周之史佚者史之所自出也从宋南渡家华亭张溪名胜同者君始祖也胜同以下靡详至有曰越秀者生叔敏叔敏生述述生鉴鉴生瓘瓘生绍号东湖克大其家以例受散官者君之考也曰钱氏者君之嫡母曰顾氏者生君者也顾有二子长曰悦君则其季故曰仲子也敏慧端重其幼性也父令析居宁违亲言而不忍逺侧钦钦伺候颜色勤俭承意者其孝也兄长区税君悯其独劳事必分任者其友爱也事季父如其父推以厚宗党昆弟罔弗孚怿者其睦族也慎取与重然诺者其诚信也赈恤贫乏无所吝惜者其慈惠也尝一遇横逆怡然受之不报者其器量也知贵贱有命甘心布韦不妄意宠荣者其安分也综缉家政益拓其业居室庭户规度整整者其干能也礼贤好士欵接馈遗过从觞奕靡有厌倦者其襟度也弘治己丑二月五日其生也嘉靖甲午二月十六日其卒也沉嘿简重廓达者当有寿而君年仅三十者则其命也曰陈氏者君之配也曰一传者其子也有四娃尚在室者其女也哀之恤之鞠其遗孤归君之骨于先茔且欲图不朽君者则兄悦也述君之行如石所列者乡进士兼山沈子也致悦之意来速铭者侍御一斋苏子也据状而论次且铭者宫允氏毅斋孙子也铭曰古铭墓重矣非有盛德茂烈不与史子善不出于乡闾何铭也虽然其为人也无大咎而多可欲且其伯氏之意勤矣即与一言夫岂过也予故是铭以成其名以慰其灵以着其兄弟之情

　　从侄明善夫妇合塟墓志铭

　　呜呼此予从侄启夫妇之墓也昔我先大父司训赠郎中抑斋府君生我伯父讷庵处士洎我考中宪大夫雪岑府君讷庵生二子长雍号朴斋朴斋生启启吾大父嫡冡孙也性开朗有智慧我考尝字以明善少读书以家世淡泊乏赡给废业讷庵年四十丧我伯母鳏居三十年朴斋亦丧偶且老敦实尠生理乃益落莫时启年十九讷庵勉为娶妇妇王氏儒家女厥父乐琴翁少赘赵氏故又氏赵自少勤敏于归乃夫妇恊力茹甘苦习劳勚启干蛊于外王氏力妇作日夜不休家务始获粗立祖若父安其养者几二十年相继卒朴斋生子四人启独竭力襄两大事无遗悔且一不以累诸弟人称为能子乃益整刷门户充拓赀业骎骎日就优裕越四年遘疾卒时四女三子茕茕哀疚女长未字幼呱呱乳哺中王氏既匍匐治夫丧鞠育子女备尝劳瘁十七年婚嫁都尽人称为贤妇启之养祖若父也日市鲜美付王氏王氏烹芼以进堂上食之甘退乃悦讷庵寿既髙爱孙妇孝视如己女王氏实能色养婉■〈女恋〉朝夕真所谓时其痛痒而抑搔者予所自见也启既倜傥才干又与人贸易诚实不欺人故乐就之待宗族邻党敬爱有礼予年少启五岁启事予甚严惮性乐施与岁侵赒恤流殍负其赀者不能偿取劵焚之谨饬无纵恣行爱山水予往在告家居毎春和輙具酒殽命舟请予遨游峯泖间启没而此事废矣王氏贞淑盖得于天性方启之窭也尽脱其簮珥畀之曰可藉此为堂上甘旨费凡可以助其夫者为之如不及启之孝与睦族厚邻多王氏相之是故启不惟无内顾忧而外事亦得具善王氏织纴尤精自少至老未尝废家业大率頼是慈惠恳恻见贫病者忧念之顾婢仆周至启仲弟吉有二子吉死二子不克家至废业无所归乃衣食嫂氏数年无厌恶意余毎称叹其贤启生于成化丙申五月十六日卒于正德丙子八月十一日得寿四十有一王氏生于成化丁酉九月八日卒于嘉靖辛丑八月十七日得寿六十有五长子友仁县学廪膳生娶许氏先姑五日卒次友义娶潘氏卒继娶张氏次友礼娶龚氏四女蒋正姚文纲李周王之才其婿也孙二余庆余祯王氏卒之又明年将以三月廿九日就盘龙塘北新原合塟于启之竁先启之塟故无志于是友仁以书来告曰昔父之有孤也尝自恨已弗究于学故督孤学业意甚恳母苦心殚力冀孤有成而孤也弗克振拔尚负二亲之志此痛何极惟大人哀而怜之赐之一言刻于墓中之石以垂不朽孤之愿也予适以使事寓襄郢得其书读之怃然伤焉乃为铭曰
　　夫也行弗戾于凶妇也无忝于三从刻诗玄宫以昭尔终以慰尔子之恫

　　亡侄克嗣墓志铭

　　犹子克嗣者伯兄守斋子也伯兄无子再从兄璧生子未期抱之乳为子伯兄早世嗣甫十一岁余自都下归惸然孤也悯然伤之掖于怀泣曰嗟嗟孺子曷克成立以慰汝父地下乎问读何书则小学耳呀然曰迟矣亟延师训之苦涩难入久之乃若稍开明焉长为授室既而挈入黉校自是而余宦迹弗常无由勤省策之而嗣亦且意向渐广泛交游矣治生业矣多仆使有家食累矣纷然有以敓其心志于是业不日益而卒于无成嗣既早孤予抚之若子而嗣亦不以侄自处事予甚孝予性躁毎忤意呵詈之俛然受怡然欢也命以事尽瘁为之不慊予意不止其意之恳恳常欲致予欢心者然独于学业乃似不领略予意斯或其命乎初辛卯之春予北上嗣相予治任又送予至姑苏予幼女患疹嗣留逾旬乃归予固疑其业之益踈也未几督学者至嗣以忘传注被摈然尔时亦能缀缉成章往时亦多有若是者而获幸免嗣独遭焉斯其命矣是秋予来南畿校文嗣走候予既见悲不自胜长跪膝下曰儿负叔矣儿负叔矣恨不即死以谢叔也泪滂然流予姑慰以温语明年复省予官中长跪告予曰儿既以堕废不能终叔父教今惟列于齐民无以光饰门户惟叔父念之予曰尔何欲哉曰儿闻有所谓异途若通事类者儿窃有志焉惟叔幸怜也予曰尔既进取无成亦惟安尔之义修身谨行耕田读书亦不失为贤子孙矣而乃复冀望非分且予以伉拙雅不能伈伈低下作干人事今乃欲我伈伈低下干人耶又通事法湏躬歴边州尔甫出里闬岂堪逺渉也嗣无语惟长跪泪簌簌四下予愍之试与谋则幸为予许乃以明年八月入闽中业成矣归中道遘疾抵家七日卒信乎其命矣嗣之初抵家也疾已笃犹伛偻若欲拜予者予亟止之既乃缕缕为予道其事颠末而自庆曰非叔无此又出其所携土物贻予予曰尔客久岂得更为此则怃然曰粉儿骨岂足酬叔亦惟见儿心耳语毕悒悒自伤今念其言辄心酸也呜呼悲夫痛哉嗣以弘治甲子九月十七日生卒于嘉靖癸巳十月廿八日年仅三十耳生而眉宇开朗通傥有干具若必有所就者殊不谓其仅止是也守斋讳承德字恒甫廪膳生四试有司不第母顾氏太守碧潭公女嗣娶同邑胡美之女为妇生子一昌祖学习举业聘庠友呉日章女女一尚幼予于客岁之冬葬先太孺人也欲并及嗣而营域甚隘则相地于其西南隅当尚家泾之阳又明年十二月廿八日作圹窆焉铭曰
　　呜呼嗣也予既督汝以为学而不能励汝以勤使汝惰废而业弗克就也予尝示汝以安义而不能阻汝之行使汝驰驱岭海卒婴疾而弗救也则致汝此者非尔之愆实予之咎也刻以斯铭既以慰汝之灵亦以着予之谬也呜呼

　　文简集巻五十五

　　●钦定四库全书

　　文简集巻五十六

　　（明）孙承恩 撰

　　○墓志铭

　　董母张孺人墓志铭

　　吾松西闉之外有董君冲澹者礼贤爱客好纳交大夫士凡大夫士亦莫不与善毎致客满座牗案整饬樽爼洁清僮仆敬勤物俱中式君但与客尽日笑咏未尝一起顾而异馔错进愈益精好以是知其得良配之助也厥配张孺人者司训号云东者之女也世居松之上海孺人自幼淑慎云东夫妇爱之至毎曰是女柔嘉不可以俪凡子既乃得冲澹君归焉孺人既为董氏妇益自敬恪孝养其舅姑姑老疾卧床褥孺人日侍汤药久无懈意舅尝苦疮痬孺人躬自洗涤脓秽比没相冲澹丧塟无缺礼事伯叔处妯娌以及姻戚和而有文待妾媵与御下人尤多惠泽凡祀享必躬烹餁务极丰洁暇则率女听冲澹说孝友亷耻事冲澹尝膺安乡伯奏荐教读洎谢病归遭风波舟几覆没继复罹回禄与负刍者之变家故多难孺人检括内计补窒罅穴益自力于勤俭未久而家事复裕以故冲澹无内顾忧方日与大夫士结吟社优游末年孺人禆益之功居多冲澹既捐馆孺人孀居且数年益训廸子若孙无废冲澹之教用是皆彬彬焉正德庚辰九月廿四日孺人得疾卒春秋七十有一子征吉以庠生遇例授指挥佥事女一赘庠生张桂为婿孙男二华祖继祖曽孙三来鳯来骥来骐孙女一曽孙女三庠生李日章陆希夔其婿也余亦适士人征吉卜嘉靖元年月日于祥泽之原启旧藏与冲澹君合窆焉先持桂所述状来谒铭铭不易也古者丈夫非异能卓行于法不得铭其女妇见于书传者亦必瑰竒伟烈若夫孝敬勤柔固闺阁中常事疑未足録虽然妇人非有事美不外见舍常事而出强干谓妇能不可也恒之六五以柔而久于其德圣人所谓贞而吉者可録岂必尽瑰竒伟烈哉是孝敬勤柔乃其所以为可铭者则余于孺人亦乌得而弗铭也故为着铭曰
　　坤道静顺妇德贞柔敬慎不违以承夫休婉婉孺人实克有是鞠卑奉尊罔敢弗至秉心初终端尔壸仪恂恂妇子亦克训之祥泽之原有岿一丘夫君是依妥兹千秋

　　蔡孺人墓志铭

　　孺人华亭沈氏女幼为外舅西峯蔡先生鞠为已女故氏蔡西峯既贤者又钟爱笃教之故孺人自少淑慎柔婉长适郡庠生朱宁伯甫宁伯尊翁东溪先生以礼御家规范严肃孺人入其门无违礼敏慧精女工尝以东溪命制深衣得古制意东溪尤重祀享孺人毎将事勤恪品物东溪尤贤之居常寡言笑慎出入雅洁自整衣虽故必澣濯不使纎污朱氏业无厚产孺人毎见宁伯以生理忧必曰吾家清素亦尔吾固安习之不见不足也故衣弊食粝视为当然宁伯雅力学孺人毎见其读书课文则喜曰此吾先君子业虽成而不废者也宁伯夜诵鼓三伐未休孺人亦执女红与俱宁伯既抱利器不售毎欝欝孺人曰吾先君子勤苦以老而且无怨尤君盛年何遽尔也平居未尝羡叹显人以伤其意旦夕躬纺织资宁伯辛苦不问寒暑曰吾妇人无能相君子所得尽力者此耳孺人既无子毎谓宁伯嗣续大事吾不敢效世之妒妇以误君宁伯卒娶妾生子得免无后孺人功也归之十四年为正德丙子三月廿七日以疾卒享年三十有九孺人性既良又儒家女妇习熟其所见闻故其处上下莫不有礼而各得其欢心既没皆哭之而寜伯念失内助又悲其勤窭以没世也痛之尤深以是岁十二月某日塟于蟠龙塘祖茔之右思有以表其贤不使遽泯泯谓余史官且有世讲义又西峯门人也故乞铭其圹曰
　　徳静温兮又勤厥身甘澹泊兮靡有怨嗟劳弗酹兮遽折磨奄沦亡兮悲奈何

　　王孺人谈氏墓志铭

　　王君九章丧其配孺人谈氏洎塟命其子持太学生谈舜耕所为状来乞余铭惟余之再从姑九章之祖妣也颇尝得孺人之槩而舜耕又孺人从弟且贤者其言多可征故畧节以志之状具孺人善甚悉而撮其凡有三焉曰事夫而能为妇九章尝苦羸疾孺人敬事不敢须叟懈人有笑其过甚者孺人曰吾正恐未至耳何过甚也两更三年丧相九章不爽于礼综家政斩斩有叙时祀必躬御烹涤宾戚燕会丰腆中度九章晩乐静居孺人能如其志凡此皆妇职也曰有子而能为母孺人于诸子爱而知劳诸子甫有知识择严师训之责以循谨雅饬不得纵恣夸侈以至处家人亦惠而有则故今诸子皆雍睦相与而家人亦勤敏敦朴凡此皆母道也曰事父而能为女孺人既归王事厥考畴隐翁及母王氏尤不衰畴隐夫妇老且病其藉孺人养者终其身洎卒棺衾多资之诸侄婚娶恒与经理凡此皆女事也呜呼妇人之行大者三焉耳夫人孰不知而尠克尽何独备于孺人也或曰谈王俱诗礼之族松之以世家称能比是者不数世家女妇固宜异然余耳目所及世之滛慝不善为名门辱者又岂少哉吾闻孺人赋性柔婉髫时听诸兄谈说女妇贤烈事则喜曰为人固当尔盖其颕慧识达理道自少志趋则然矣呜呼兹其所以异欤孺人生于正统己巳七月初八日卒于正德戊寅三月廿八日得寿七十明年己卯十二月廿二日塟于洰漕之原之祖茔子四人长宾义官次寅例入太学次宷侯塾师次宸中都留守知印女一适千户秦奎孙男七诏谟诰谌谔训谏孙女五曽孙男三圣宝圣寿圣锡昔欧阳子曰妇德主内非死节狥难异常之事不得显然列之所谓不得列者非不与列盖无由列之耳故视其所列而贤可知焉夫孺人之行可考而知者既如此而不有以显然列之以示后不将随世湮没矣乎兹九章与其诸子之所甚惧而请于余也余谊不能辞既为叙次复铭以些辞曰
　　嗟嗟孺人德静贞些于归孔时蔼芳声些严严夫君执柔竞些宾祭孔修务洁精些训厥嗣人靡骄矜些家有严慈不忘将迎些懿懿淑媛闺门法程些胡不耄期遽沉冥些巨漕之原风气萃凝些安尔归真勿震惊些

　　陈孺人墓志铭

　　孺人姓陈氏浙之钱塘人适同邑乡善士魏某陈为邑右族孺人兄珂由进士为大理卿魏则唐魏郑公征之后谱牒具存可考孺人生二子长允升郡庠弟子员次允奎女二长适士人许（阙）次尚幼生于成化三年九月十三日卒于正德十一年六月初九日得寿五十允升将以是年月日塟于方家谷之新茔自千里外来持状乞余文志其墓石既已序次其世代生死复撮其行以作铭曰
　　噫噫孺人诗礼之裔婉娩及笄来殡于魏敬勤靡懈相其夫君敦尚俭朴屏斥华纷岁维蚕桑治丝与枲岂无下人当率以已岁维烝尝执庖与烹岂无下人必亲乃诚亦有姻娅恩义以洽亦有朋来樽俎必洁堂闺言言妇仪嬮嬮家庭之间不闻笑喧婉也二子质亦孔茂讃于夫君失教谁咎荣显利达命也莫知人焉不学与厮养俱朝箴暮规母教则倍我岂夫人禽犊之爱子弗率教子职则那负余勤劬人谓汝何宵灯荧荧斗转人寂夜如何其汝读我绩汝励汝业勿惮于勤我有珈珥庸给汝勤清白继承富非所冀我无赢赀惧惰汝志汝有弗谌试阅我嚢汝克自力将由汝昌婺星陨芒大限忽及再出苦语垂絶之日敦行励学勉以弗谖为孝为友诲言拳拳噫嘻孺人而仅止是夫失其助子失其恃嗤彼末俗逐逐百为昧厥永图竞兹刀锥吾观孺人世亦盖寡较行与言类知道者峩峩新阡孺人之藏我铭昭之用以戒荒

　　杨宜人周氏墓志铭

　　吏部考功正郎璞斋杨君之配宜人周氏既卒之明年为今嘉靖癸未其子吏科给事中士宜奉父命将以冬十二月六日塟于尹山之新兆先持所自为状属余铭其墓余既诺无何余亦有母王宜人丧哀疚中弗克为者久之念不可终已勉为序次曰周之先为汴人宋南渡初逺祖六以将仕郎宦游松因留居胜国时有讳宁者以武弁着入国朝族日以大宁五世孙庠仕止太常少卿季廱号宁素处士者则宜人之考也宜人天性敏慧异于凡女子髫时即能事其父母务顺适其意处昆弟笃友爱简静谨饬不茍笑语宁素处士卒旦暮哭泣至毁瘁其嫔于杨也杨氏业当中落宜人以澹素视女弟多婚富家竞饰华侈恬然安之无毫髪叹羡不足意方日习妇道舅姑悦其养曰是善事我璞斋充郡弟子员偕其伯氏宪副公出读书馆舍宜人与其姆同起居和嬺无间躬绩织易甘美以资璞斋勤苦中更三年丧哀戚无违礼经纪内政宾祭宴享至米盐细务莫不撙节有无用渐致丰裕璞斋与士宜既先后第进士璞斋歴内外官所至以亷慎着宜人多内助功其令开化也贼发桃源逼县治旦夕且陷宜人以忠义勉其夫子慨然有徇节之志士宜官给事益荣显尝得告归郡有富人以重货求白其私者宻介邻妪持为宜人寿宜人曰吾方以名节励吾子而乃欲其为是乎峻却之其卓识类此雅性俭勤虽富贵矣不少自侈怠犹躬率下人事作业璞斋中岁置侧室宜人处之恩爱教其子女与已子等故其卒也莫不哭之如所自出生天顺辛巳二月十八日卒嘉靖壬午正月廿七日得寿六十有二子秉义即士宜次秉谦秉钧秉鉴秉钥女许少卿董恬子宜阳副室沈氏出孙女二聘御史苏恩子克柔次许聘故御史唐祯孙自重呜呼予观诗书所载凡女事妇职母仪备矣阴德静贞故妇人之性专致而一多不问学而暗合理道余撮宜人之行之大者盖班班矣逮下以惠樛木之仁也爱均嫡庶鸤鸠之德也俭勤至老不衰葛覃之义文伯之母之事也若其相夫子以忠义励子以名节又有古烈女之风焉而余细行不与家人六四巽顺以富是谓元吉女德莫盛焉宜人庶几哉铭以昭之也其何媿铭曰
　　观表之良必洎厥里求源之浚但见厥委猗嗟宜人维德之懿克相克成是夫是子夫荣既加子养亦备考德令终庶究卒始弗永于享以厚厥嗣绳绳云仍惟夫子是似尹泾之原归藏在此百千秋春尚谨其视

　　陈母沈孺人墓志铭

　　龙塘陈子徕来典华亭教事亟见余闇乎其有思也茕茕然若欲有所请也既而进曰噫嘻有母氏着贤德下世且十有五祀矣墓中之石尚未有文徕惧其遂泯泯也惟子幸惠之余曰诺哉孺人行维何陈子曰母之为陈氏妇也致孝于舅姑循循恳恳务顺适其意而舅姑安之舅患肺疾母日侍汤药惟勤姑尝以蹶重伤母旦夕捧持按摩忧苦至废食姑疾甚母彻夜展转抱起劳劬形体尫瘁姑感其孝诚且死犹悒悒自伤曰吾负新媍无以报执舅姑丧擗踊委顿相家君经理巨细悉合礼度尝以回禄仓卒抱舅姑二木主避去曰是吾舅所依也非他物比母平居寡言及闻家君谈说节义事则反复究竟时为徕等训曰读书欲尽是耳其识之徕幸粗有知识者虽家君之教抑亦慈训也岁侵有邻妪持一器来质粟母与之粟而归其器妪后复以器来凡三至而母无厌色母性端静和婉动止有常处妯娌有拂意事辄自逊谢臧获有罪过惟从客训饬之终不见其恚怒色家庭之间怡怡如也遘疾有劝其作佛事者母拒曰死生命也事佛何益其自少至老始终大都如此其细琐者弗可缕数也予喟然叹曰呜呼俗之弊也久矣夫子弟失所教养学士大夫无完德况于妇人女子乎孺人之行何其备也有妇道焉有妇德焉其全主于仓卒知礼矣训子以节义知教矣处邻妪知惠矣疾而却佛事达死生之际矣是非今女妇之事乃古贤哲之事也斯则可以铭也矣越数日陈子复奉其友朱君状来则陈子所述具在而加详焉其细琐者余亦不能尽録也孺人姓沈氏萧山人为山阴处士琢之配陈为诗礼名族舅讳泰号直庵有隐德姑朱氏以贤称孺人幸及事之而又贤所谓学其舅姑而称其为妇者也子男一即徕以乡进士为今官女一适邑士胡良金孺人生以某年某月某日卒以某年某月某日享年五十葬于仙桥之新兆铭曰
　　嗟嗟孺人婉德容兮祗顺柔嘉抱冲冲兮钦钦媍事慎始终兮懿其芳声宜尔宗兮玄圃之玉色泽融兮何行之良寿弗丰兮刻辞幽墟示无穷兮

　　洪室唐宜人墓志铭

　　宜人姓唐氏讳时徽之歙邑人四川按察佥事希说之长女南京工部尚书洪公之冢妇而今仪部精膳正郎任斋承志之配也自幼颕敏精女工佥宪公钟爱之择其配得任斋于归焉宜人之为洪氏妇也执孝敬以事舅姑姑寝疾汤药必亲尝顷刻弗离左右姑卒哀痛擗踊无违礼抚诸孤幼慈爱偹至代执内政巨细事莫不得宜尚书公悦其贤能任斋补郡弟子员朝夕劝学能激发左右其夫子弗以事婴其心故任斋得无内顾忧肆意学问以迄于成而家益日裕柔婉慎勤处妯娌几三十年未尝失和气以至睦宗族抚仆御亦皆有恩宾祭必躬执烹餁务极精洁轻财乐施与然独厪于尫巫浮屠氏曰与之无谓不若以赒贫乏也中年生子多不育毎语任斋曰嗣续大事予不敢望君其别图之任斋因置侧室连得三子二女宜人爱之如已出长子患痘忧特甚勤苦抱持废寝食者六日焉呜呼是可谓贤也矣宜人生于成化乙未六月二十三日卒于嘉靖乙酉十二月初四日得寿五十有一止一女嫁同邑黄叅议冡孙锦其三子曰廷谏曰廷言曰廷论二女尚幼先是宜人当任斋为吏部司务时封孺人其卒也任斋以墓铭请予诺之既阅载未果为任斋既进五品阶例得加赠予文若有待者于是任斋将以明年月日葬宜人歙山之隅速予曰可以铭矣乃遂为铭曰
　　被服粲兮礼容婉兮妇德备矣莫可选兮乗化归尽逝不返兮勒辞扬休纳兹坎兮

　　勑封孺人亡妻呉氏墓志铭

　　呜呼此予亡妻呉孺人之殡也古有糟糠妇孺人从予贫贱久矣予何忍忘之念先大夫雪岑府君以节操自持自弃诸孤业益凋落予尝两上春官弗利五六年间贫窭殆甚孺人躬织纴以给薪米比入仕有禄矣然公私事殷食指渐众孺人撙拮筹计以充匮乏劳瘁困惫竟用蚤世悲夫予何忍忘也惟呉氏诗礼名族外舅一斋先生丙戌进士性介直晩得孺人视诸女独钟爱笃教之故孺人自少婉娩识理道甫十七归予先大夫方严好礼孺人习熟其家训勤慎自律不知妇职之劳也予既早失怙孺人劝相学业毎出苦语相激昻予既忝乡荐孺人见予稍废学辄曰君事未毕可自逸耶至于谬列史官犹曰君今以文学为职业不自力何以副也予性狷急事弗当意恚愤不可忍孺人曰凡事湏缓处之恚愤何益也予颇好兴作孺人曰君处澹薄而用弗节必至广求以济败所守矣予毎责怒臧获使令忤意孺人曰使夫人而有智虑如君意宁复为君役使耶予未尝不媿服其言孺人事姑甚孝姑毎诞日辄礼佛祝姑寿至中年犹不废处妯娌宗族和而有礼御家众肃而有恩性明达识事轻重髙下在心孺人惟一女尝得二子不育为予置妾媵三四生子即躬自鞠抱之忧惜勤苦然亦多不育毎号恸曰天乎吾尽心至矣独不鉴怜耶岁丙戌予当北上孺人遣二妾从予犹留奉子母太孺人综理家务为予子克绍娶妇无遗礼继闻予卧疾京邸触热来省予浃旬而病四阅月竟卒予悲其为予逺出致大故而孺人于垂絶乃独谓予曰吾弗获首丘数也但以一见君为幸指二女曰吾得以此面付君复何憾又谓二女曰吾平时训汝能念否母为吾辱也其天性明达知命不乱如此孺人生成化庚子十月二十一日卒嘉靖戊子九月二日得寿四十九以予满考受兹封女嫁府学生黄相余三女长适国子生陆鑐次许叅议戴恩子邦杰一尚幼子二长即克绍余亦幼孺人鞠养成者呜呼予以疎懒偏僻之性所以资孺人者甚至盖其言论之正可以规予之过其才识之敏可以赞予之不及而勤干经画予家业所頼焉者今则舍予去使予孑立无倚顾念今昔如之何弗悲也予既请告移柩东归其明年是为己丑四月二十日塟于蟠龙塘祖茔之侧乃收泪述此纳诸圹中铭曰
　　空山寂寥兮伤汝独处吾终与子同穴兮子其无惧

　　文简集巻五十六

　　●钦定四库全书

　　文简集巻五十七

　　（明）孙承恩 撰

　　○墓志铭

　　蒋母俞孺人墓志铭

　　俞孺人者故节斋蒋先生之配今南京大理司务君惠之母也节斋父竹居翁为子择妇俞于蒋故有姻稔其女贤故聘年二十于归循循克执媍道节斋游黉校尝从师都下因客死孺人闻讣号恸委顿竟日不食哭泣无停声慨然有殉节斋之志舅姑患之莫能譬觧乃延其父母来申谕之谓妇人丧所天者有可死不可死今舅姑老子女幼即死使老者失养幼者失抚是弃絶死者而灭蒋氏祀也是大不可孺人乃少休自是屏去华饰服粗茹淡躬自织纴助舅姑婚嫁子女费未几舅姑相继即世孺人益自勤励总葺家政检括有无巨细训督其子各勉事事以振作门户司务君竟以学行成立举嘉靖壬午顺天府乡试盖节斋卒己丑十三年而竹居翁亦卒二十七年矣孺人干理劳瘁支倾补弊甘苦燥湿靡不备尝云初蒋氏业号饶腴而孺人子恩者不自检中乃大落孺人时出苦语训戒恩卒罹法谪戍远去孺人忧念之毎语司务君曰汝兄实自取困然惩创深矣兹行殆无归期吾死不瞑目矣司务君举乡闱也捷至孺人喜甚而顾恩之逺戍则又悒悒不乐久之恩归乃大慰悦然孑然窭人也孺人顾复周至忘其昔之不率教也其慈爱出天性有不可解于心者呜呼雨露泽物不以美恶而异施父母爱子不以贤愚而殊待斯益可观父母之心矣予盖因孺人而窃有感焉夫孺人则诚慈母矣嫠居教子多苦心矣非有司务君不亦重负孺人抑何以藉手见夫君于地下也予闻司务君事母孝其官南都也欲奉以就养而孺人恋乡土不乐去自是问遣之使月一至也司务君既偃蹇晩遇孺人以垂百之年乃及享其禄养目见先业仆而复起可含笑入地焉是天之哀怜慈母故有司务君又以遐寿以酬其勤苦者也予是以于孺人母子之事而重为之悲焉孺人生于正统丙辰六月十八日卒于嘉靖癸巳十一月一日享寿九十有八孺人子二人长即恩先孺人二年卒娶陈氏次即司务君娶朱氏先八年卒女二人费景麒徐宗仁婿也孙男一茂元国子生娶张氏继娶张氏女三长适夏继元次适郑梦纲一尚幼皆司务君出曽孙男一名宏裔习举业聘何氏曽孙女一适侯守谦司务君将以卒之明年十二月二十二日塟孺人于胡家桥之原以合节斋之兆先期过予请曰惠母且塟愿得子铭也予曰诺乃为铭曰
　　幽幽兮玄堂夫也同是兮子也在旁嗟嗟孺人兮又何怨伤

　　赵母刘孺人墓志铭

　　常熟赵子原锡丧厥母初赵子宦河间逾年以公务便道省母届途而得讣大号恸曰天乎曷不少延吾母使予一拜膝下也抵家大号恸问其弟宗锡母死时事宗锡曰母初遘疾也即谢去医药强之则曰人生固有尽吾年已耄乃更求活耶疾革目瞑呼问何语强视宗锡曰勉为善恨弗及见汝兄也既又曰诸孙试都下今日发榜必有膺高荐者遂卒诘朝而报汴发解赵子则又大号恸曰天乎曷不少延吾母使予得奉遗教与见汴孙之成以验母言也于是赵子将以卒之四年为嘉靖甲午治葬事遣汴谒宫寀氏毅斋孙子告曰惟母有淑德懿行孤原锡恐日就泯灭无以诏后人汴子辱在门下敢以志石之文请汴盖孙子所举士也乃为发其状读焉状曰母姓刘氏讳道坚裔出汉大司徒某后母生有至性凝重寡言笑既笄归我有怀先君讳璧字仲辉以行谊为士林重母相之粹美恊一先祖蒙庵性严毅诸妇事之少当意然独称母为贤妇刘既巨族赵自文敏公后亦世称饶腴而母谨约履淡素絶无时俗纨绮习蒙庵卒先君甫弱冠母劻勷勤瘁以是虽公私多故而业不衰祖妣张孺人寝疾母躬侍汤药旦夕抱起两阅月弗懈佐先君抚教幼弟长授恒业歳侵焚劵弃宿逋曰此何时也尚可为取盈计耶均爱诸子不以嫡庶异孤原锡洎弟俱侧出髫龀丧先君母鞠育周至少长趣令问学曰非此无以自立旦夕训励不令习狎游事孤頼是虽浅薄蔑所称述而幸免大咎以忝所生孤等既各有子且日众母拳拳谕孤等慎教之诸孙粗知向方毎大比失利母谕曰汝业未精耳勿咎于命当益淬砺大所就也汴子之卒成者母之教也母生正统壬戌十二月十九日卒嘉靖辛卯八月二十八日享年九十子男四人长天锡娶奚次祖锡娶周继龚母所出俱先母卒次即孤原锡戈出河间府知事娶海虞大宗伯李文安公女次宗锡胡出娶俞继曹女一胡出临山经卫顷惠婿也孙男十一人长汝次汉俱学生天锡出次濓广东化州吏目次济次溍俱祖锡出次即汴举辛卯乡试第一次瀚国学生次濵习举业俱孤出次淳州学生次渊次深俱宗锡出孙女九人适朱缨奚邦周重盛钺朱堂余许瞿宏陆某杨某施某聘缨广东按察司照磨重国学生曽孙男一十四人曽孙女五人玄孙男一人塟以今十二月某日为横泾之西原合先君之兆状之述孺人如此毅斋孙子曰昔者予校文也盖得汴巻才烨如也异之洎见貌温如气伟如愈异之意其必德门之后也乃今而信焉其所由来者逺而积也厚矣予尝泛观古诗书载贤女妇何可计数哉而其事多类夫人性无二善故曰恒德曰庸行夫妇女坤道也贞而一非如丈夫者可以才美强干见也孺人恒德庸行备矣古诗书所载贤女妇惟是也而孺人之令则懿范成其子若孙之贤者有征验焉是尤可书也铭曰
　　呉有令族曰赵与刘孺人于归聮芳并休婉婉孺人贞懿柔嘉内范斋肃穆而不哗胡福髙年惟德之致施遗厥后振振孙子有孙孔硕厥声煌煌庆源所锺亶其昌哉

　　杨母王孺人墓志铭

　　曹泾杨鹤山锦偕厥二弟将塟其母王孺人先命其子沛述孺人行以示其姻宫宷氏孙子承恩俾铭其墓沛之状曰我祖母王孺人者处士听松之女也年十六嫔于杨是为我祖友梅处士配我曽祖怡清处士早世曽祖母秉节艰苦晩岁且双盲孺人事之竭诚尽瘁扶掖起居凡饮食衣屦必躬视寒燠久益虔弗懈曽祖母有二女既嫁而寡而贫孺人迎之归抚育其孤女则资嫁之以悦姑意曽祖母寿至九十三乃终孺人事之六十年如一日焉又曰维我祖幼孤多艰门祚衰薄孺人相吾祖拮据卒瘏不惮劳勚业乃用裕我祖既毕婚嫁即斥遣家务优游觞奕孺人独承之不使有内顾忧洎吾祖卒孺人益专干理毎岁自佣人力田数十畆或劝止无庸自劳则曰吾自知稼穑艰难以事吾姑相吾夫今虽老尚藉此以供祭祀洽姻族何可废也故始卒弗替君子谓其有恒德焉又曰维孺人性寛裕慈惠处妯娌洎族属姻党俱有恩施及婢仆亦必检恤周至邻有贫妪毎以衣食赒之惟恐不及故卒之日无疏戚逺近皆悲之又曰孺人生四子长伯父讳秀先卒配张氏次即吾父娶吾母张氏次叔采娶髙氏次叔颕娶姚氏女五长适散官秦公缙次适光禄丞周公时勑次适唐公僎次适戴公忠俱国子生次适马湖守顾公潜孙男九人濓洛滂沛汴浙汶汭洸濓汶早世沛幸忝戊子乡荐孙女六适孙亢宋世承唐自新呉铠张宗美刘升刘国子生孙与唐俱庠生曽孙男三继椿继梅继桂曽孙女四初我曽祖母之存也尝祝多男以大厥宗孺人乃果屡育蔓延诸孙姑犹及见之孺人日引幼穉嬉戏姑侧我曽祖母用是大慰孺人退且督教子若女故我族胤之昌且无大辱其先者实由孺人致是有百世之功者也孺人生于宣德甲子年三月三日卒于嘉靖甲午年二月十五日得寿九十有一卜以丙申年十二月十六日塟于后塘泾之原以合吾祖友梅处士之竁于是孙子録其状而叙曰维曹泾杨氏着姓海上旧矣实闻有二贤母盖即孺人姑妇云往时姑励孀节大学士京口靳文僖公尝作頥贞篇以嘉之至孺人实克孝养郡人大司马张荘简公尝为诗并美其姑妇于是姑以节妇以孝二母之贤称甚着而皆跻上寿人咸异之夫世常言女妇美不外见虽有淑善莫得而称固也斯亦善弗至耳诗曰鼓锺于宫声闻于外此言实之不可掩也贤如孺人者谓莫得称耶予于孺人也固稔焉且有征焉而兹且获沛状之详也铭不于孺人而谁铭乃为铭曰
　　惟姑之承惟德之恒胡福是膺百欠九龄子孙烝烝兰苕并荣后塘之泾水汇土平郁其佳城千斯年兮其永寕

　　髙室张氏孺人墓志铭

　　髙子廷谔国华甫丧其配张氏孺人及塟将谒铭于其友宫寀氏孙子而先属其内弟乡进士张子孚一述状曰我张氏世为松之华亭人孺人者我南安守东海府君之孙广西宪副后乐府君之女武冈学正頥元髙先生之冡妇今太学生国华延谔之配也及笄而于归五十八而卒生子一名节女三长适士人陈大纶次适邑庠生姚臣次字京兆杨公幼子秉钥孙男三承祥承裕承僖孙女一字邑庠生唐君悌之子某生于成化丁酉十二月十二日卒以嘉靖十三年六月三十日其明年月日塟于蟠龙塘之原孺人生有至性克偹贤德吾见其恭而顺也幼事父母谨候颜色弗少违嫁而致妇道于舅姑事君子恒兢兢焉若不敏廷谔累试弗第将奉例输粟而寡赀孺人尽脱簮珥助成之頥元以子姓繁庶陿其居欲为之所而未能孺人竭力佐廷谔别置居焉而旧居悉以让其弟吾见其俭而勤也躬率织纴不以寒暑辍食不厌蔬衣不厌粗撙节有无巨细靡优裕焉吾见其恕而慈也臧获婢媵小过忤意多容之罕以詈责检缉其衣履必豫以周吾见其无媢嫉也廷谔无妾侍而孺人以勤劳中岁多疾则数以置妾为廷谔劝吾见其有恒德也盖即其平生丰约老少异而所处无变焉张子之状孺人者如此于是廷谔持以授孙子孙子读之叹曰噫嘻予尝铭女妇多矣而其可纪之善往往类也兹合以孺人之行亦大率同焉夫恭顺德之舆也勤俭德之干也慈恕德之实也无媢嫉德之容也有恒德德之贞也斯女妇之所贵否则骄则悖则惰则侈则刻则虐则妒则渝言女德者之所忌也兹其所以同而皆足以铭孺人之可缕而数者如此是恶得无铭也张既甲族髙亦德门贤女令妻蔼乎有闻五十八年归藏于土刻辞坚珉以告终古

　　张室杨孺人墓志铭

　　杨孺人者华亭叶谢镇士族女乡进士张子义甫下第归怏怏孺人曰妾诸父昆亦有屡蹶文场而卒振者在无怠其业耳君固当自奋徒怏怏何益于事张子遂复振发偕二三同志共淬砺岁丁酉春孺人姙两月计张子届期当北上不欲乱其意潜买堕胎药下之医误过投毒品饮即仓猝腹溃死张子时读书他所闻则惊沮驰归已无及抚尸哭之恸闻者莫不伤之孺人生于弘治戊午月日距卒甫四十岁生子二长启聪聘国子生杨某女次启睿聘叶方伯孙某女二子皆颕秀孺人督之学常谓曰汝家书香犹农之耕可弗力也张子毎念其言后为二子道辄泣下卒之三年为己亥三月日塟沙冈祖茔之次张子既痛失贤助而又以为已殒生念之不能置欲为孺人不朽者属其友徐子长谷为状谒予铭呜呼死生亦大矣夫孺人诚贤为其君子然即非有凌逼不得已事而自贻伊戚将亦无少甚乎夫孺人亦闻世有然者而不虞医之弗审也斯其命欤然弗食即弗死彼其拂逆矫揉戕伤天和非幽深难喻慧如孺人岂昧是妇人专一之性为其君子者厚耳推是志则蹈难秉节有不优为耶予为是重贤之特论次且铭焉铭曰
　　嗟张妇也女德之懋也弗永寿也谓自取也维数尔遘也徇其所天又何咎也铭以昭之怠荒者之丑也

　　旌表节妇俞孺人杨氏墓志铭

　　常之无锡有节妇焉曰俞孺人者俞君九思晖妇也姓杨氏厥祖某厥父复以儒医名母张氏临湘令张泰之姊孺人系本华胄警敏端悫不似凡女子居常即不欲与凡女子俦凡女子亦多敬惮若不敢伍幼从仲父饶州公问字因习孝经小学嘉言善行举能记忆饶州竒之谓兄西溪翁阴为择配难其人晩见九思君于乡塾喜曰是足配吾女俞故汴人扈宋南渡徙居无锡里中代有隐德事各具墓志俞与杨旧同闬交稔闻杨氏女氏贤遂缔姻好孺人既嫔恂恂自抑事舅姑有礼百凡举动靡弗当舅姑意复能体舅姑意以事祖舅姑朝夕温凊滫瀡必亲祖舅姑亦靡弗当意称为贤妇孺人顾不以是加于众妇愈自恭慎劳必任惠必均故称妯娌者亦无不宜之闺门之内雍雍睦睦事夫子爱而有别俞君性温克少业举子有俊称而质体孱弱久之以劬瘁遘疾孺人皇皇然衣不解带蚤夜竭力调护展转抱起不少懈恒举手祝天愿以身代或脱簮珥具汤药佐舅姑之不给时孺人已有二子长曰宪次曰寰俞君疾且愈且作毎作辄进二子于床侧手旋其顶若不忍离别状濒危索笔强书氷心雪操字以赠孺人孺人会其意指心泣曰愿君弗疑即不讳妾不能奉君教者有如皦日俞君颔之越数日果不起孺人击胸捬心誓与俱逝抚棺一恸屡絶而苏时年甫廿有八云洎塟冐风雨渉艰险匍匐道路观者为簌簌陨涕丧毕姻党有不谅其心者孺人察知其计指俞君所遗字以示二子曰此何为者是必欲我截髪断臂耶吾岂歉也人知其不可夺遂寝自是履不踰阈谢铅粉作老母容惟日课二子夜躬绩挑灯坐更深与俱暇则述其父言动俾识弗忘嘉靖辛卯长子宪举于乡次子寰以祖命为伯氏后孺人无舐犊之恋时戒策之今为校官弟子有声庠序岁戊戌宪复举进士先是甲午岁乡人以孺人贞节白诸监司监司下之郡邑得核为请于朝至是天子命旌其门曰节孝荣被闾里是秋宪先以奉使归省因迎孺人北上明年为己亥九月十日遘疾卒于京邸孺人生于成化乙巳五月二十二日距卒得寿仅五十五岁宪娶武进张应参女户部郎中鉴之曽孙寰娶庠彦李君直女孙男五人渊沂汶游宪出濓寰出渊聘胡君训女沂聘庠彦顾君国宾女汶聘太学生秦君汶女孙女四贞静贞荣宪出贞爱贞（阙）寰出贞静许字都宪宜间杨公从孙侃贞爱许字薛君某子某宪奉柩南归将以岁月日塟孺人于九龙山合九思君之竁谓予有场屋之雅则具状来告曰宪母早岁丧先君即未死者为宪兄弟耳吞啮氷雪掬辛抱勤以教宪等宪非母无有今日昨奉母来兹为图一日禄养而不幸长逝矣悠悠苍天此痛何极顾惟母之节行不可无以诏后也敢乞文以刻诸幽嗟乎节义者人之大闲自世道衰废彼其佩璁珩诵诗书号为士者往往一身事二姓孺人孱然一女子乃独能秉志坚确蹈节弗渝岂不卓哉是宜受天之佑享福履于耆頥而仅得下寿天道不缪耶虽然修短者数孺人亡矣其芳名炳烈不与俱冺矧宪寰之贤将以德业显著诸孙玉立庆泽未艾孺人又何歉也予方典史事将表章贤节以砺颓俗孺人弗铭恶乎铭乃铭曰有丘若封有坎其宫我怀伊人穆如清风蕙兰比馨金石比贞鬼神呵护垂千万龄

　　亡姊孙孺人墓志铭

　　孙孺人者宫寀氏毅斋子之姊也年二十适同邑唐瀚字宏之廿三生子名科三十九而寡五十三而科死二十年而孺人死矣呜呼瀚故乐荆翁幼子翁爱而不知教少颇习狎游事翁卒愈不检业乃凋落孺人衣粗食粝握勤抱辛躬绩纴以给薪米夜非鼓三伐不休而宏之日从羣少年呼卢博塞饮食衎衎而弗顾也久之乃益大窘至无以为食与居洎宏之死孑然母子也科年二十五予自都下归为经理有室妇张氏女以织纴甚能而性且勤于是姑妇早夜力作科亦为乡童子师岁有束修之入久之渐足饘粥于是买地洞泾之上结屋治圃始有居焉久之科得咯血疾展转数月则竭力为医祷费科死复孑然妇姑也雨窓雪屋朝灯暮檠益自力作未几复渐给四三年来乃稍觉饘粥有余者惟其勤也妇姑方更相倚頼留心于贻后之计而奄忽死矣命矣夫悲哉孺人事父母孝友爱予等予素多疾毎病则孺人愍愍然忧前太孺人病卧床褥也孺人实相予奉汤药不解带者两月孺人病予适以幼子疾亟乃不能勤问候躬视其饮食棺敛之具又造次不能尽善也予是以思而益悲之孺人生于成化壬辰月日卒于嘉靖甲午九月初一日得寿六十有三科无子以再从兄子道来为嗣名陶今十二岁读书而背诵语孟矣初宏之死贫无地塟权厝于其逺祖之域洎科死其屋之隙地可塟又孺人不欲子之逺也遂塟之予尝问姊百岁后欲何从曰从吾儿也疾革复以嘱予顾义不可逺夫也而宏之前塟甚茍又地逺不便葺视乃迁之与孺人合窆焉而并刻此以志或曰称姊之贤而暴其所天之恶礼欤嗟嗟唐子以不检荡业致姊勤窭没世不天甚矣予伤吾姊而録其实何礼也夫春秋之义有讳不讳予于唐子无可讳也则又何讳焉铭曰
　　从子者志合夫者义毕志尽义唐子是迁我志匪诬谅无予嫌左有长遂右有流水后千百年知为毅斋子之姊之墓尚勿毁也

　　文简集巻五十七

　　●钦定四库全书

　　文简集巻五十八

　　（明）孙承恩 撰

　　○墓志铭

　　诰封定国太夫人徐母王氏墓志铭

　　定国太夫人徐母以嘉靖二十四年四月十二日卒子定国公延德敬斋持靖逺伯松田王公状属承恩俾为文刻石墓中先是昭圣慈寿皇太后之丧承恩待罪春曹实与敬斋同有事于山陵见其谦恭俨雅循循无骄贵态而窃叹其贤洎往拜其家则见其门第清肃寂然无嚣尘其仆从亦莫不谨饬异乎他阀阅者窃谓敬斋固贤而亦必有自至所以教诏综理于内则必有为壸范者矣乃今读松田状而益信意料之合按状太夫人姓王氏都城望族幼有至性慈孝端悫言动不茍及笄归太师荣僖公荣僖公穹爵厚禄若易至骄侈太夫人习服俭素以佐夫子荣僖称贤于时至承宗祧岁时享祭必躬御事事姑尽孝敬居丧执礼无失敬斋幼承慈训规切检束以故敬斋养成德器动无大咎均亲嫡庶有鸤鸠之德徐出中山武宁王裔武宁开国元勲功德隆盛支胤蕃庶夫人处尊卑上下恩礼周知而轻重罔不合宜于是里闬疏戚皆交称太夫人贤至其族姓之少习匪彛者必召至庭下正色以训京师戚胄羣下恃其贵势多行不检太夫人素知之故待臧获尤严小不善必加棰责不少恕是以无敢纵恣而徐氏以家法称如前所言太夫人自侍荣僖已膺诰封敬斋袭爵益封定国太夫人号备享荣养福履康裕三十余年忽遘疾不起讣闻天子遣礼官谕祭二坛恩命逾等子一嗣定国公即敬斋方以才贤被上简用赞理营府秩兵务娶张氏昭圣皇太后侄女一适安仁伯张子玉燧孙男四长文璧聘后军都督府右都督髙恕女次文璨文玑文瑞俱幼女孙五人长许聘丰润伯长子曹文炳余幼太夫人生成化甲辰七月十七日距卒得寿六十二岁六月二十七日塟马鞍山祖茔合荣僖公之兆铭曰
　　中山邈绵缨簮世显荣僖光大宜配淑媛淑媛颀颀媍德母慈克配名族罔不是仪玉轴锦绦封章有辉考终永宁纪在墓碑

　　定西侯夫人张氏墓志铭

　　都督定西蒋侯丧厥配夫人张氏年仅二十有九先是夫人以侯久无嗣数祷于神甫得子弥月而卒夫人忧愤得疾遂不起侯既哀其早世又以哭子致死痛之尤深念无以尽其情者谋托文字述懿美勒之坚珉以示久逺属庠友马生存信者过予以告既而侯持刑部张主政状复拉马生来再拜以请予感侯诚恳又马与予有世讲谊不得辞也乃志曰夫人左都督西溟张公长女也母刘氏夫人生有至性洎长修饬言笑不妄淑慎柔嘉闲习姆教父母钟爱之为择所宜归既而得蒋侯侯自幼失怙而敏慧岐嶷西溟爱之许婚焉夫人既于归恪执妇道岁时奉祭享惟谨以礼法勤俭相助夫子用是蒋虽业当中微得夫人劻勷而业复起侯且于凡事为得免大过至御羣婢臧获约束无敢或纵家范整整侯即履髙爵夫人始膺诰封得今称词多褒与识者不以为过侯尝奉檄督操留都随复征还与管府事夫人率从行归之四载而夫人没实嘉靖二十七年八月三日其生则正德辛巳四月五日生二女早夭今惟一女年三岁某月日塟夫人于榆河乡之原呜呼予尝观载籍称述女妇贤淑率皆庸行千百人一律也谓是固无足异也及观世胄之家多处富厚习骄侈尠有克尽理道求如张夫人者虽不越庸行而亦岂易得哉是固可铭也乃铭曰
　　生于华胄嫔于华胄福履孔厚妇德亦茂天地何咎既夺其后又厪其寿曷怨曷究铭以不朽

　　贾母金孺人墓志铭

　　承天府通判贾鹤年之母卒将治塟鹤年予丁酉乡试所取士也具状来谒铭孺人姓金氏故同邑布政某之孙女奉训大夫通判真儒之室也生有令质端静幽闲不妄笑语自归通判君致孝养于舅姑凡甘旨之具与宾祭所湏无不躬执处通判君和而有礼通判尝读书山寺中非经月不归孺人念其勤苦尽出奁中物佐食饮勤馈遗之通判感其意益奋志于学而业以成洎通判君仕尽力以佐内事故通判得善其职以贤能称考绩书最貤封其父母而孺人亦有封号执舅姑丧哀毁甚相通判君毕大事慎重无遗悔孺人父卒贫不能塟为塟之母老无依迎养官中洎卒塟如其父推惠泽于通判君之弟昆而和其姻戚驯德淑行恊于内外上下无怨言孺人可谓贤矣生五男子爱而能教且严长即鹤年登嘉靖辛丑进士任户部主事改判承天次鹏年廪膳生次鹍年习举业余夭鹤年娶张氏鹏年娶王氏鹍年娶王氏皆仕族女女三张恕王用杨嘉兆其婿也孙男三孙女二孺人生成化乙巳十一月初二日卒于嘉靖乙巳五月二十五日寿六十一卒之再明年某月日葬于（阙）之原铭曰
　　懿哉孺人少柔嘉相夫教子勤厥家维德之裕命弗遐人思令德感且嗟佳城欝欝风气佳刻石扬休莫汝瑕

　　诰封宜人杨氏墓志铭

　　莱峯周子有母之丧余与莱峯有场屋之谊往吊之莱峯哀痛擗踊若不胜余谓之曰嘻慎哉子忘伤生之戒乎且子不有严君耶莱峯哭少间为余道其母宜人之贤而甚悲楚间复具其友提学宪副中江莫子状蹐余门谒铭余诺未几而余得目疾病初亦未甚转展四月大至狼狈毫髪无所见不能少就案且伏枕日久精神衰惫形臞骨立而莱峯之请常殷余心既而莱峯子候曰公恙无苦否先宜人襄事虽未亟而镌刻欲预公恙奈何嗟嗟莱峯哀慕深矣顾余目眚正剧余何以慰子至痛乎而又何以表宜人之令德乎余遂将负莱峯子矣哉乃取中江子状命侍史读而听之状云宜人姓杨氏今封奉直大夫工部都水司郎中竹窓周君云鹄之配湖广按察司佥事思兼之母也宜人之先宋有仕为太子洗马者讳彦才嗣后皆种德隐耀至东溪君钦授伊府典膳以仲子临江君枢贵赠文林郎延平府推官配俞氏实生宜人宜人自幼闲于姆训性慧敏能文辞孝经列女传诸书悉能通其大义大父博庵君洎东溪咸钟爱之时周封君年少特颕异博庵君一见即器许乃命东溪以宜人归焉宜人拜姑嫜甫三日即出操井臼执妇职甚贤周氏殖业中落会岁凶用屡不给封君大父西隐君与厥考兴国主簿一山君皆以儒素安淡泊宜人乃请封君代理家政至尽脱簮珥为助凡内外百需公私逋负咸倚办焉而宜人处之裕如畧无难色二祖乃相与大悦深以得贤妇为庆祖姑戴孺人姑顾孺人皆继也宜人周旋其间各顺其志两孺人顾不自安议欲废产各爨以纾其力宜人闻之泣曰母为尔也大人髙年顾不能安子妇之养而忍自为此将置儿女于何地虽吾夫妇为佣以具饘粥亦分所甘心也两姑感悟而止宜人事二祖极尽孝敬西隐尝得风疾毎侍饮食汤药辄佐封君捧盘盂代匕箸更岁月不厌封君有内外之务宜人宻为赞画咸适时宜其事封君也相敬如宾未尝敢为专行治家严肃范以礼度与女妇言动引古贞烈为训诫子姓有过差辄不怿终日其育佥宪思兼也自能言即亲为训廸少长令从舅氏临江君学尝语之曰吾自归汝父相与备歴艰辛仅能不坠先业汝当思绩学励行以自树立庶不忝尔家世汝舅以文学为时推重而吾内侄豫孙亦克向进汝之师资无俟他求也故佥宪尽得细林之传与朋石杨子并以弱冠登丁未进士人皆难之宜人性素俭虽周子迎养宦邸食不兼味衣必澣濯曰吾非有靳于是顾侈泰吾性所恶也周子宦游或难于为别宜人辄谕之曰汝勉为清白吏无忘而父祖穷约时即吾弗与汝俱吾乐多矣用是周子所至以清慎称宜人之教也宜人疾革之日周子适按部黄州心忽动夜不交睫者数日是在宜人精明之征固当有异而周子之孝感若或启之则亦似非偶然者宜人生弘治丁巳四月九日卒嘉靖丁巳九月十二日享年六十有一子男二长即佥宪思兼娶张氏封宜人次思齐娶沈氏女一适陆世惪孙男五绍芳绍德绍元绍节绍文孙女三长受张德玮聘次受恩生张元立聘次受沈希望聘戊午年十二月十有八日周子塟宜人于蔡成泾南祖茔之次盖奉其父竹窓封君之命礼也中江子之状详而理恳至而有文中江与莱峰道谊交切雅贤其人其于莱峰哀慕至痛固能道之而所以嘉叹莱峰者意尤肫肫是不可以代余所欲言者乎即余有言又何以加之也命侍史执笔乃即中江子之状少为櫽括令録之伏枕听其读窃喜曰庶几可慰周子乎然余终不能就案自读一过也其于扬榷以附古淑媛者希矣余终有负于莱峰子云遂为铭曰
　　山南有乌山北有雏一失反哺终夜以呼林风飕飕江月皎皎宜人懿德来者是效

　　○圹志（附）

　　亡妾谢氏圹志

　　谢氏名碧桃系出江阴故虽生长于北而婉弱不类娶时年十七柔顺敦恪事予并亡妻呉淑人甚谨予性躁急少不称意即掊之俛然不敢怨毎见予怒则曰妾不慧责何辞但愿公毋过恚损神也呉淑人颇严不甚假借事之愈恭虽大暑据厕或与挥扇淑人感其意自后颇善视之予母太淑人爱护尤甚太淑人卒谢哭之独恸予往岁使交南谢忧思致疾生二女三子俱不育予以年齿增长急欲得嗣毎丧子不能堪谢氏黙自忧楚背予哭泣而阳劝予曰此数也当是福薄不足为公子且公以一身承宗祀可为怀抱中物过伤乎谢氏质素薄又以多姙损血乃日羸瘠无一日弗病尝语予曰妾病深矣恐不能久事公虽然妾死有灵岂忍逺去公侧惟公念之辄呜咽不能已初呉淑人念谢屡生不育尝以渠弟似斋子俾鞠之谢爱之若已出长名克懋性懒不喜学予毎督责弗顺岁己亥予赴召命拟拉同行谢氏请留予问何故答曰克懋以随公宦不常厥居致荒于业妾今愿与之同日并促之予笑曰吾以鞭朴惩其怠犹漫尔也又何有汝一妇人谢固请予亦误谓或以母子故其言当入有省悟时也许之而克懋益纵恣废学谢毎对之泣弗悛乃忧愤疾益甚遂死死时呼克懋曰吾死命也但以汝故不得与汝父面语此恨何极卒时年四十九岁克懋娶妇曹氏呜呼予老矣谢亦非少予岂过为恋恋独念其忧勤毎被予苦而非其所致予又素俭从予三十余年衣饰十不备三四也病革不获一视殡敛之具缺者必多夫欲教子而卒为子累彼不知子之终不率教而犹拳拳焉自速厥命是可谓愚而亦诚可悲也予故深悲之谢氏死后频入予梦是其所谓不遽离吾侧耶越明年将贻书克懋俾塟之而吾窀穸未定念又不可久暴也乃权厝于先陇之后二里许乃为志刻石以纳于圹而亦铭之铭曰
　　汝虽无善而亦无咎汝尝有子而卒无后汝勉欲善后而卒不汝就悲夫吾悼汝之既薄于福又啬于寿今塟汝近我先茔庶几地之相前后而志汝于石或亦名之不遽朽也

　　文简集巻五十八



