
　　一诚斋诗存           上虞 许传霈 子醴

　　●序

　　余生而鲁钝，雅不善诗。岁辛巳，由湖返杭，尤绝意不吟咏，复何稿之可存乎。偶理丛残，有不忍遽弃者，念少壮遭际多艰，赖母教辛勤，良朋切磋，得不汨没天性，言情纪事，时见乎词，则又不可以不存。爰按年录之，起咸丰癸丑，终光绪辛巳，得八卷，计古今体若干首。初有无可斋、倦游轩、七二铃馆、春晖室诸编目，兹分注各年下以存旧名。

　　●一诚斋诗存卷一

　　○癸丑（清咸丰三年，一八五三年，十岁）

　　斋中偶占  【以下见无可斋草】
　　桃花复桂花，寒斋不冷落。二月雨红雨，八月雨金粟。【时随侍湖庠。】

　　○丙辰（清咸丰六年，一八五六年，十三岁）

　　九日登岘山
　　重九登高日，同人到岘山。堂堂怀逸老，红树白云闲。

　　○己未（清咸丰九年，一八五九年，十六岁）

　　登飞英塔
　　丹梯缭绕绝尘埃，苕霅风光面面来。画里峰峦天外落，地中钟磬寺前回。飞檐铃语当头答，负郭人家入望该。寻到塔心还有塔，此身恍若住蓬莱。

　　夏夜口占
　　重桂堂前桂荫浓，同侪夜话豁襟胸。二三女弟闲无事，细数天宁寺撞钟。

　　咏庭中白苹花
　　朝开夜合出芳姿，小草居然也准时。吾爱斜阳风动处，闲情多半催新诗。

　　○庚申（清咸丰十年，一八六零年，十七岁）

　　侍母归家
　　布帆无恙挂天涯，未惯行程问日斜。船上老人频指点，曹江西去阿侬家。
　　一峰盘绕势崔巍，老屋三间傍水隈。堂上白头人几个，杖藜言笑出门来。

　　渡钱江
　　浪高船板低，风紧布帆重。四望浑无涯，水天离一缝。

　　落花
　　一庭芳草堕残红，消尽春光满眼中。大半东皇妒艳色，莫教零落怨东风。

　　夏夜雨坐
　　黑云四盖暗山城，未冒峰头雨已行。电逐长空天地昼，雷鸣岩谷树林兵。檐前直泻无穷水，巷里时沈击柝声。夜静高楼风色定，依然星斗一江清。

　　雨中舟行
　　几扇柴扉临水开，稻田湾里舻声来。波纹细皱江如练，雨不催诗诗自催。
　　天空岸远认模糊，江树蒙蒙山有无。一幅丹青浓水墨，教人重绘辋川图。

　　秋夜泛舟
　　秋迎客路十分凉，烟水扁舟引兴长。两岸芦花翻雪白，一江木叶入秋黄。天街空际霜初落，银汉无声月自行。归橹音清闻欸乃，逍遥疑在梦魂乡。

　　家大人集千字文贺胡秀才吉席敬用原韵纪事
　　流离八载及虞城，【六合常氏与母弟避难上虞。】举目无亲孰达情。乃字终能贞素志，相攸合使结良盟。家庭静对陈诗酒，母弟欣谈解甲兵。从此唱随歌永好，百年夫妻凤凰鸣。

　　侍家大人宴金罍观
　　梓里欣情话，荷风残夏凉。山低云树绿，城近稻田黄。煮石仙人井，清心曲水觞。晚来不归去，策杖喜高堂。

　　秋夜半湖棹归
　　暮云秋树郁苍茫，一叶扁舟出野塘。水接天光天似水，霜霏月下月如霜。几家灯火前邨近，满地虫声客梦凉。浩浩御风忘所止，不知漏尽几分长。

　　秋夜独坐
　　木落宵深候，无言独上楼。天空孤月小，窗冷一灯幽。蟋蟀声中老，蜘蛛网里浮。不知今夜望，几处别离愁。

　　同褚子方、刘小墅、范桐轩、高龚甫游卧龙山，登望海亭【在绍兴府城】
　　刘褚与高范，邀我游卧龙。卧龙山色秀，盘郁越城雄。绝顶望海亭，拾级兴何浓。半壁闻松吼，高树罩烟蒙。下览城市小，鉴湖豁双瞳。冻云千里平，落叶万山冬。夕阳射西岩，人影堕长空。飘飘欲飞去，去访海若宫。海若出招我，蜃楼架彩虹。迷离极幻境，凛冽御朔风。风鸣老龙吟，四望不可从。长啸一声去，天黑归路怱。忽闻山下寺，暮鼓打冬冬。回首登临处，寒烟苍霭中。

　　转至蓬莱阁
　　此身已得到瀛洲，镜水稽山面面收。八百鉴湖归眼底，万家烟火起楼头。钟闻山寺天催暮，风吼庭松客报秋。壁上题诗苔迹扫，不愁归远独勾留。

　　消寒夜集
　　余杭褚子耘子方，世交兄弟也。庚申避地来虞，结邻黄氏宇，每夕联消寒诗集，其子侄敦伯叔寅、予叔兄子承兄子乐斋与焉。一名小竹林以集，共七人云
　　咏冬景五律分得酿雪
　　弥望云铺白，高楼雪景催。香浮金谷酒，冷逗玉堂梅。冻雀停檐噪，寒鸦结阵来。须臾飞六出，驴背灞桥回。
　　分得糟蟹
　　新酿开时晚稻红，霜螯买向五湖东。醉乡风味知何似，一笑烦君入瓮中。
　　咏越中名胜分得樵风泾
　　半肩樵采若耶中，暮向朝南一棹通。拾箭有缘酬尔愿，行舟无碍仗神功。挂帆应喜随波稳，归橹何虞扑面冲。堪笑邨人同往者，淹留难趁郑公风。
　　分咏五代史
　　不辱新君洗涤诏，要知劲节本难污。用兵卅载忠先帝，恸哭一朝见老奴。笺刺偶传多俚语，春秋熟读识兵符。直教愧死李崇政，枉自当年号丈夫。【梁敬翔】
　　上下飞来入阵中，一人两骑势如风。铁檛手舞前无敌，重铠身披气自雄。死愿见王伸宿愤，生还无罪建奇功。太原慷慨悲车裂，异日相思泣乃公。【唐李存孝】
　　陛下禁声自有臣，不知大体汉杨邠。直教礼乐为虚器，悉罢朝廷荫出身。晚节广延门下客，敢言谏立耿夫人。也知史传真堪用，课吏多抄亦雅驯。【汉杨邠】
　　咏十国春秋分得蜀王建
　　从行负玺护銮舆，枕膝君王泣下嘘。强据两川图僭窃，恩忘阿父肆诛锄。军儿惯养名多赐，符瑞侈陈史屡书。三十七年前蜀主，少时曾亦盗牛驴。
　　分咏四花
　　江郎本妙笔，绮语散云霞。天心亦爱才，一梦灿生花。【笔花】
　　古艳出芙蓉，手挥锋铦利。秋水照人心，胡霜新淬试。【剑花】
　　今夕独何夕，金粟灿银台。红袖不忍剔，喜卜远人来。【灯花】
　　前日浪花翻，今宵冰花簇。着处皆白描，不待渴鸟啄。【冰花】
　　分咏老渔
　　寒江蓑笠老渔翁，浪迹生涯有小篷。把酒酣眠忘岁月，持竿随意教儿童。偶惊两鬓风霜里，长对一篙烟雨中。为语桑榆须爱护，磻溪知己兆熊飞。
　　咏伯牙琴
　　太息钟期去，哀哉祗破琴。五弦千古感，一曲两人心。流水空留调，高山孰赏音。何如炊爨下，知己尚可寻。
　　咏雪限麻牙瓜叉拏韵
　　满天六出拏，喜瑞手频叉。忽种千亩玉，疑生万树牙。尘无光比月，花散色如麻。戏把琼瑶赠，应不报木瓜。
　　咏梅限纤添尖黏帘韵
　　美人月点纤，数点傍轻帘。陆凯江南寄，寿阳额上添。影疎寻雪里，意冷锁花尖。细摘和香嚼，芬芳满口黏。
　　咏剑限巢郊胶坳抛韵
　　本同冠佩宝书巢，利试昆吾莫易抛。一剑勋名留汉楚，三贤宠赐重庠胶。干将神物藏山谷，河曲金人出水坳。何日销为农父器，田功有事向东郊。
　　咏镜限冬钟龙浓邛韵
　　未闻宫里景阳钟，已启妆台写翠浓。自爱红颜非白髪，还看带马复萦龙。望蟾静对空悬相，化鹊偕谋莫致邛。闲贴花黄添素额，寒梅数点报开冬。
　　咏水车限南三酣韵
　　田家无雨苦耘三，斜架橘槔齐踏酣。知是天工人可代，禾苗兴起亩东南。
　　咏竹夫人
　　不怕蛾眉宠擅房，夫人却好卧牙床。瘦怜一握围腰细，汗渍千行竟体香。高节甘教居下陈，冰心果肯借清凉。祗愁纨扇西风捐，别爱温和煮热汤。
　　咏疆场金鼓声
　　刁斗声寒里，烽烟鼙鼓鸣。阵开边月黑，战劲压风横。将令衔枚肃，胡笳动地惊。忽闻驰露布，饶唱入边城。
　　咏校人烹鱼
　　漫道生还绿水浔，临渊有客羡鱼深。畜池空忆波流逝，得所偏教釜爨寻。出死那知仍入死，仁心终不敌机心。相忘近习知多少，谁勒欺方作座箴。
　　咏脚划船五排限江韵
　　一叶飘然去，生涯老越江。歌来听踏踏，划去响跫跫。篷小惟容膝，舟轻漫立艭。凿开云影碎，踢破浪声淙。赶驿如驰马，奔波异走尨。前程弧箭疾，踞坐语言哤。随水无劳纤，临风不挂籆。船头新设板，柁尾小开窗。港窄行犹阔，桥低过亦降。幻凫盘鸟道，画蠲集鱼矼。略试推移力，还成欸乃腔。青蚨囊换足，晚泊傍寒桩。
　　咏糕老虎七排限先韵
　　万户千门仍旧俗，声声捣米度残年。粘糕入谱时翻样，幻虎新搏貌自全。竟体白描非仅额，两趺蹲坐俨深拳。品分枣栗诸羞外，形出熊罴百兽先。信手拈来真活泼，随心戏弄异雕镌。点臙一样斑斓色，嵌豆双眸闪烁圆。出柙直疑轻启罩，负嵎堪笑满登筵。蓬蓬气上初蒸透，逐逐装成亦宛然。绰有须眉能镇恶，虽无骨格也清坚。承盘共乐乡风古，得句偏疑僻字传。静对悬门同色相，惊看画壁证因缘。优游卒岁添佳制，荐祖祀神礼告虔。
　　咏竹林七贤分得王戎
　　阿戎清赏比浑优，鉴识人伦本隽流。树在道边知苦李，利收水碓执牙筹。论谈元妙留侯契，舒卷随时伯玉俦。太息黄垆稽阮去，山河邈矣竹林游。

　　○辛酉（清咸丰十一年，一八六一年，十八岁）

　　家居集兴
　　一椽聊寄寂寞中，环堵萧然地数弓。扫径到门惟夜月，开窗惠我有清风。占晴课雨庞眉叟，问字抄书总角童。仰见高堂无恙候，贫家虽苦乐融融。
　　芸窗十载我何堪，漫道何堪亦自甘。壁立未空书满架，儒餐不薄菜盈篮。读余时益趋庭训，客到犹欣翦烛谈。闭户浑忘尘世事，青春闲过月将三。
　　满庭芳草绿阴繁，养得生机道自存。鸟解看书常入室，犬知谢客日临门。莫嗟来食泥炉冷，犹喜多年布被温。最好晚来无个事，擘笺记事到黄昏。

　　庭中牡丹
　　第一香开国色夸，壶觞排日赏家家。祗因误入濂溪宅，未识君为富贵花。

　　龙山道中
　　贪看山色歩迟迟，瀑布松涛一路随。最好曹娥江落日，暖风十里晚春时。

　　晓发东山指石峰
　　晓风射篷冷，残月含江碧。欸乃听声声，引入云水窟。船头老人兴，遥遥语指石。突兀蛟龙腾，氤氲风雨积。夜长烟瘴迷，横矗晓天白。山高路崎岖，断崖悬千尺。低压打头来，崔嵬势欲掷。一湾琵琶洲，天然形绣陌。弹自不成声，长指日出没。推篷证所闻，果尔挹秀色。苍茫千百年，独立谁为客。风流谢太傅，高隐适裙屐。东眺复西眺，白云自今昔。石兮不能言，云影望中隔。

　　侍家大人至汤浦
　　曲尽江流路有无，故乡风景自清腴。趁潮数艇挂帆席，傍岸千家隐荻芦。樵斧声稀闻赤壁，【山名。】渔歌唱晚起珠湖。百年桑梓知依旧，珍重汤川忆钓图。【祖父图名。】

　　烟火戏
　　迎神社赛话当前，今年风景胜前年。喧填箫鼓竞龙船，如花小女堕秋千。昨来烟火戏倍鲜，家家约伴乐流连。初红一火细欲然，袅绕而上似炉烟。忽化世界几大千，星流电闪逐风颠。明珠万点缀镜圆，人物鸟兽绝妙传。欲断复续相蝉联，纔明复暗几变迁。裙钗到处鬬婵娟，鬓影衣香映后先。笑语来朝费万钱，欲与此戏争新妍。斯须人散月高悬，有童街巷始遗钿。

　　春郊
　　日暖风和里，闲情立小溪。山开平野阔，麦长远村低。鸟语琼花院，人行绿柳堤。几多春色醉，归去晚烟迷。

　　春夜独步
　　游心浅淡了无思，夜静人归信步迟。流水小桥明月夜，疎林野渡晚风时。影随足去无痕着，绿向田生有鸟知。自喜此中有佳趣，世间行乐孰如斯。

　　落叶吟
　　既落可无生，既生可无落。曷为初生时，欣欣绕城郭。终至摇落秋，飘飘填沟壑。生时何向荣，落时何雕弱。空使有情人，对之心寂寞。明月一林空，云气千山薄。始知春风好，信道秋风恶。秋风使人愁，春风使人乐。嗟哉气运然，何自相乖错。荣极自欲枯，枯极自能作。于春有何恩，于秋有何虐。消长须待时，得失本难度。大哉造化功，循环无穷朔。

　　月夜
　　郁郁庭松影，楼头明月悬。渐离东壁角，已到北堂前。冷逼虫声急，寒惊雁阵连。疎星垂露里，一片有情天。

　　中秋
　　去岁中秋节，高堂依老亲。团栾明月夜，来照白头新。此日孤成子，良宵望里身。安能同逝也，不失过庭人。

　　遗书
　　孤子身边籍，先人地下心。不闻前夜教，流泪满衣襟。

　　秋日
　　秋本无愁处，人愁秋亦愁。举头征雁疾，到耳语蛩幽。风木摇难定，江河去不休。凭阑无限意，情月又横楼。

　　秋夜
　　凉夜悬明月，嗟哉何处看。独怜孤子苦，未识老亲寒。零露霏林湿，长松照墓单。欲思温寝被，回首泪难干。

　　述梦
　　独宿苦夜凉，有思苦夜长。转辗不成寐，秋声满我房。我父怜孤儿，入梦来相望。梦魂侍父旁，形影推渺茫。父念儿心伤，儿喜父颜康。相对一无言，恋恋若难忘。那知警觉后，依然在枕床。起床寻我父，我父寂无覩。父书陈东壁，父幕空廊庑。风吹破纸窗，灯灭暗庭柱。嗟乎父何来，嗟乎父何去。

　　居小越旧庐
　　当门山色秀，犹幸此居贫。堂构三间旧，箕裘五世亲。常怀庐墓近，忘与市廛邻。日暮闲无事，窗前羡钓纶。

　　秋怀
　　天高木落气萧森，极目郊原秋已深。归雁情添离客梦，闻猿泣下壮年心。敝裘苏秀无生色，弹铗冯谖孰赏音。唧唧吟虫听未了，城头又起夜来碪。

　　九月二十九日感事
　　乌鸣天欲霜，东南飞欃枪。红巾来何处，片帆渡富阳。杀人铁岭关，流血河水殷。官弁未接厉，荼毒偏稽山。我闻太守贤，苕霅靖烽烟。【守吾郡廖公曾治归安有政声。】下车无半月，濠水凿城坚。米粟非不多，况乃乘天险。一朝变部兵，粒火腾高焰。古来名将士，和衷石投水，李广岂不伟，竟至朔北死。

　　观姚江常胜军齐发
　　昨夜失东隅，所守在桑榆。况复江海防，往来历通衢。卓哉谢氏子，曹江咸弃繻。今日运糇食，明日出车徒。邨近不捉船，含枚疾驰驱。同是梓里人，甘苦尝饴荼。昨闻红旗报，奏凯贺鉴湖。安得常胜去，东浙复须臾。一郡八县令，东望相招呼。呼兵寓于农，引领全我躯。

　　月夜有怀
　　银河洗出月华鲜，蟾入冬来依样圆。不信风云俱改旧，惊看草木忽非前。霜霏有脚空难觅，虫语无声候已捐。翘首素娥犹普照，半临兵甲半烽烟。【时吾军画守曹江。】

　　十月二十日夜见城南火，翌晨即事
　　官默默，民忙忙。南门不守守江塘，黑夜红烧贼入疆。贼入疆，心仓皇。山无色，日寒霜。一步一嗟可奈何，但闻凄凄切切野哭泪汪汪。【时余在城南展殡，北走三十里至旧庐。】是时我心抑郁若王郎，直欲身入九霄问彼苍，彼苍冥冥而茫茫。又欲手拔腰下三尺之剑断愁肠，彼剑靳靳力抽不可长。兵不出兮将不生，才薄那此当道之豺狼。吁嗟乎，穷达固有命，生死系纲常。庸庸耀爵禄，几辈误君王。生灵悲涂炭，义士气激昂。何处乌鸦来，声声向夕阳。出门将安归，北风萧萧凉。

　　冬夜山居
　　万籁齐归寂，寒灯烬草庐。冰霜深夜柝，风雨一床书。事去真无那，人生岂必虚。漫漫天不晓，空过日之余。

　　除夕大雪步归
　　今夕是除夕，归家作荐席。天寒鸟不飞，木落草亭辟。连夜雪弥漫，千山铺琼液。出门路茫茫，何处辨郊陌。津涯一望平，樵径数条窄。狐兔乍留踪，寻踪步竭蹶。隐约见吾家，茅屋三间白。老母已依闾，念儿苦行役。今夜好归来，羹汤费筹划。忽忆前年时，高堂满宾客。兄弟列坐旁，儿童嬉阶石。父曰尔饮酒，一年今宵易。团栾竟夕欢，杯盘恕狼藉。不谓同此辰，人天叹暌隔。长跪启遗书，屋梁尘灰积。窗破北风严，户外无行屐。吾父似见儿，烛泪流盈尺。谓儿形影单，画像顾恍惚。欲言不能言，低头思畴昔。谁家爆竹声，到耳响千百。

　　○壬戌（清同治元年，一八六二年，十九岁）

　　春怀
　　高楼极目惨烽烟，此日登临气黯然。战血色斑芳草地，悲歌声缭杏花天。奇才姑负弓刀利，词客谁销兵甲坚。隐隐春光依旧到，澄清揽辔问何年。
　　我生漫道不逢辰，有志愿从屈处伸。半壁山河留义士，十年征战祸庸臣。烟消邨市楼台静，雨霁郊原草木新。怕听湖边双燕子，呢喃偏向故园亲。

　　偶成
　　自信何为者，乾坤一庶民。默参闲里味，睡友梦中人。俯仰难逃俗，文章莫济贫。桃源津得问，何处不藏身。

　　春日送叔兄之上海
　　小鸟不住鸣，芳草萦青青。可怜一抹垂杨柳，条条江上送行人。行人不见奈依依，青眼望断絮分飞。絮飞渡江逐水去，去水不比来水迟。我来春暮送行船，飞花飞絮乱云烟。花不能言絮不语，含情斜绕落君前。送人不送相思泪，满地干戈非族类。兄慎车马我归来，无使老母系梦寐。

　　题钟馗图
　　芙蓉缥缈擎天峙，终南山中我故里。于鬼为伯仙为友，传作人间伏魔使。天宝遗事说当年，臣志无他魂梦里。生不及第死不磨，烈士壮心难已已。我今启图肃威仪，腰间宝剑横秋水。目光电闪须县戟，虎掌之手编贝齿。正当五月五日时，仿佛精神烟云起。阴风飒飒闻鬼语，白日凄凄暮山紫。驱鬼缚鬼鬼无声，鬼无声兮鬼应死。是时羣鬼惊股栗，烹鬼作食为公祀。菖蒲叶绿艾叶肥，雄黄醉酒城乡市。锺进士，锺进士，人生不得衣冠图麟阁，何妨破帽青衫面目本来画尺纸。

　　再为田道士作
　　名著终南进士科，钟馗字已俗传讹。荒唐事迹谈天宝，奇伟遗容肃鬼魔。小妹新婚遣嫁去，故山快捷方式阅人多。道家一样能驱疫，瞻仰神威日几摩。

　　山斋题壁
　　逃名犹有地，终日住危楼。惯下无端泪，频来不尽愁。作诗惟道性，见月祗低头。漫向行人说，轻云野外浮。

　　续梦中语
　　水浅天亦浅，山深路亦深。醒来欲续句，梦景渺难寻。

　　勇虫叹
　　【二月五日，乡民数千戴白巾、树白旗、负耒耜起义击贼，城北不胜，尽死之。作此以志我哀。】
　　豪客车尘走，勇虫断其后。客岂无慧知，毅然避臂肘。遇合要有因，刚柔异禀受。茍不逢其人，蕞尔无何有。从古多战场，壮往辄自负。大石厌累卵，鲜不碎八九。嗟此乡小民，义勇呼徒首。一夜血江河，哀哀哭父母。

　　出门
　　前日出门去，云树遽杳渺。何以今日行，依依情难了。缓语不成声，含泪别兄嫂。兄言慎车马，嫂言愿归早。
　　父在依父身，父没依父坟。嗟哉失怙人，何为今日行。瑟瑟西风起，唧唧寒虫鸣。欲去不能去，秋光亦酸辛。
　　侍母登扁舟，无端涕泗流。孩提忙解意，牵衣愿少留。患难分骨肉，两地思悠悠。相忆聚会欢，莫作别离愁。
　　半篙急风雨，家乡逐鼙鼓。回首不能忘，城西一抔土。【先君子尚浮厝。】寄语同里人，漫道关山阻。别时未尽言，可待便鸿补。

　　七月九日渡澉浦纪事
　　甬东巢海盗，负固僭名号。天子莫能诛，有司治不到。辛壬越二年，粤寇肆悖暴。同鼓檝浙流，龛赭间攻剽。我家苦烽烟，澉浦乘孤棹。何物扎红巾，片颿来海峤。风急口干呼，追奔闻轰炮。两舟一索连，拔刀齐声啸。但闻勿杀人，玉帛投所好。伤哉余手泽，无多存火燎。兄子结同心，前向哀哀告。【同舟四十余人，独予与侄家恺取回破书箧一件。】盗酋似识我，破箧倾颠倒。珠玉碎行行，半赴海若召。海若渺无情，白浪长风扫。片羽视吉光，零星拾泥淖。冀彼所亡书，一一粥乡校。句余溪水通，合浦还珠妙。舟子恸哭声，腥雨鼍龙吊。【事后大雨，舟又无篷。】暮色望家山，隐隐海神庙。

　　晓发澉浦走至甪里堰
　　潮落泥滑澾，赤足步跋蹩。年少不惯行，疾首齐蹙额。空囊笑金尽，数家一被褐。迤逦登彼岸，乍觉虎口脱。半束残卷书，惟我宝衣钵。遍地是干戈，畏彼道路夺。【浙西亦为贼踞，至堰有欲我书箧者。】息足村成市，盆鱼环泼泼。秋阳烈如火，饮水疗焦渴。流民本无家，撮米炊粗粝。道旁相问讯，中心为恻怛。石畔许徘徊，顿觉胸襟阔。晚宿田夫家，炊烟起一抹。桑绿处处蝉，养得天机活。

　　嘉兴道中
　　一路烽烟惨，我来秋已初。田原衰草地，人屋野禽居。江冷随潮落，桑低认旧锄。可怜鸣蟋蟀，犹自傍荒墟。

　　夜泊洙泾见官兵
　　秋风晚来急，去国如敝屣。孤帆数百里，未见人踪至。忽闻鼓角声，江流齐赤帜。灯火列万家，月色照车骑。深夜不闻声，安问谁将帅。浸晓独眺望，潮落东林寺。【驻兵处。】

　　至沪偶病
　　未卸征帆病染躯，沉吟旅枕竟模糊。强将诗意从头觅，诗到申江一句无。
　　可怜老母倍乡愁，日日问儿小愈不。勉劝儿尝今日药，床头犹有药钱留。
　　传说烽烟近浦东，哀鸿嘹唳梦魂中。流民贫病无生计，谁仗扁舟万里风。【时欲航海北渡。】

　　八月十日海中沙阻，病中述
　　夜半舟子呼，海岛惊龙鱼。风颿利不驰，篙柁尽牵拘。下临不测渊，蜒户莫敢渔。沙阻可奈何，环哭对妻孥。老母怜病儿，骨肉互持扶。曰儿勿惓卧，余语听模糊。明月何皓皓，照我白纱幮。哀哉生死关，此心未能无。何处来瓜艇，争渡人尽趋。一人钱十千，无者空欷歔。熟闻扬子江，水怪集江猪。又闻鳖子舋，大石沉沙淤。岂有他巧妙，瀚涨我其苏。夜潮来不来，命兮在须臾。【越戌亥两时潮涨得行。】

　　通州任家港车行
　　奄奄海上七辰周，病到通州竟卧游。明日坐车知早起，忠孝已可数更筹。
　　杨柳扶疎夹道舒，舟人扶我上轻车。流民入画无长物，一个残人一束书。

　　中秋舟泊泰兴怀胡丈
　　小港绕垂杨，秋风一枕凉。病魔牢不去，客思渺难忘。淮水苹花远，【胡丈雪塘已卸事赴淮安。】荒城夜杵长。此翁归去也，明月两相望。

　　舟行里下河
　　未曙梦频醒，邨鸡闻断续。晓风拂帐清，零露霏帆足。寒不启篷窗，兀坐拥絮褥。臭声绕脚喧，人稠一灯绿。朝朝养疴方，波心射红旭。
　　淮南多小菽，味美如香梗。舟子深知我，瓶瓮炊粥成。谢食日兼旬，饮此胜瑶琼。客路无药饵，得此亦怡情。
　　蒹葭飞白鹭，汤汤流淮水。蓼岸有农家，诛茅成小市。田车挂颿席，无人自奔驶。长歌彼乐郊，渔唱晚烟里。

　　病抵淮阴
　　秋老江溜紧，弱纤迟孤艇。村舍无酒沽，城门暮已逈。饥寒莫可疗，汲泉煮清茗。终夜风雨声，凄凄闻梦醒。
　　鸿鹄已高飞，天空去冥冥。非不历寥廓，无乃劳影形。晓起坐船头，犹畏秋露零。徒倚倦足力，视彼浮藻萍。

　　哭胡丈
　　全家幸得达淮滨，何事天星陨老人。千里程登违此日，卅年父执痛前尘。故乡烽火能知我，满地干戈竟失亲。回首菰城寒夜雨，山河已渺泪沾巾。【曾于甲寅冬间再晤湖州。】

　　谒高丈伯平
　　未许孤儿尽冥顽，天留父执启尘寰。读书岂为饥寒迫，讲学从知岁月闲。风雨廿年谈太末，【道光癸卯与先君子订交衢州，仅三月。】烽烟千里怅家山。追随深愧鲰生晚，纔见先生髪已斑。

　　落髪
　　首为一身尊，精萃尤在髪。少壮所以黟，衰老成鬓雪。曷为方刚年，不尽种种脱。客从远方来，赠我长生诀。岂知多病躯，不得补心血。养我十年气，精神期蓬勃。虽落可不落，何庸计毫末。蔚哉松柏姿，森森励晚节。

　　高丈赠砚
　　东林有孤雏，落日啼清啭。道旁少行人，归鸟齐飞倦。我来淮水清，相依灵光殿。秋露深蒹葭，【丈住蒲葭巷。】无以飘零念。田园辟荒芜，野草愁行蔓。碧溪疏春流，和风动纨扇。羣卉已歇芳，柚橘实庭院。老枝非不辉，弱小偏眷恋。朝朝饫德音，饥渴平生愿。内直与外方，相持一片砚。【丈有直方砚铭敬以直内义以方外，赠砚形亦方直。】少有金石癖，遗编思网罗。何期走豺狼，乡里挥兵戈。父书不能读，相去天一涯。荡然焚笔砚，岁月其蹉跎。中流有砥柱，特立何巍峨。游子爽然归，中夜闻谴呵。温润光可鉴，坚确志不磨。砚兮其薀结，之子待如何。

　　重阳
　　西风吹日暮，天气又重阳。旅馆心难白，疎篱菊已黄。病无医俗手，诗可涤愁肠。欲偏茱萸插，凄然江海长。

　　同郭芝韵登三仙楼
　　城西闻说有仙楼，拾级登来晚景幽。同志聊为泉石主，明窗不觉水天收。茶煎老衲香连屋，壁有新诗句琢秋。仙蝶于今何处去，【传有太常寺仙蝶。】停云迟月几勾留。【有迟月楼、停云馆。】

　　过漂母祠
　　多情一饭见途穷，巾帼须眉驾沛公。多少乞人求不得，不知湮没几英雄。
　　奇士常逢潦倒秋，汤汤淮水溯韩侯。时当失意受恩易，不必千金亦愿酬。

　　寄怀禇子耘子方
　　风雪漫天地，严寒偪客庐。怅怀江上水，远寄故人书。昔日比邻住，深宵吟兴摅。【谓消寒夜集。】谁知一岁后，我亦异乡居。
　　自从黄浦别，时又越秋冬。诗笔君应健，闲居我尚佣。乱离度岁暮，贫病值年凶。何日重联袂，消寒续旧踪。

　　寄伯兄上海
　　流离骨肉泪难干，况是他乡度岁残。淮水曲欣慈母健，春申江忆阿兄寒。到家有梦神常聚，尺土未抔语不安。【见前。】前日一阳虔旅荐，虞西回首路漫漫。

　　●一诚斋诗存卷二

　　○癸亥（清同治二年，一八六三年，二十岁）

　　偕郭芝韵沈铭斋雪中至袁浦
　　不辞雨雪棹清江，豪气诗情未肯降。风急船头迟走纤，溜平波面稳流艭。近堤灯火侵城暗，远寺钟声替我撞。明日吾侪试白战，伊谁健笔鼎能扛。【偕叔兄伯侄应崇实书院课】

　　春郊遣兴
　　两三词客不须邀，徐步郊原入望遥。一院昼长莺语滑，长堤花暖马蹄骄。绕城杨柳新霏絮，护水田家未插苗。何处酒帘悬落日，相期醉后听吹箫。

　　登龙光阁在淮城南
　　龙光高阁峭摩天，日暮登临思渺然。万树朔风排雁阵，几邨夕照返渔船。城头画角催人急，檐外铃声答语圆。多少轮蹄盘鸟道，可曾南望息风烟。

　　喜闻官军平定浙东
　　一片红旗下定阳，中丞重见李文襄。曲江潮汛归沧海，万里春风奏绿章。谢却西戎闲壁垒，【左抚军由衢起师不用西兵。】已完东浙旧金汤。最难两度风烟惨，【戊午曾窜桐庐。】留得扁舟返故乡。

　　由淮之泰州留别诸友
　　忆昔趋庭日，读书恐或失。闭门斗室居，岁时步不出。父念儿业疎，此心求专壹。勿罔作聪明，免讥学无术。尤戒好为师，循名先质实。失怙纔踰年，此理何难必。【代叔兄授王氏读。】
　　驱人饥渴来，淮阴有钓台。一母两游子，避兵风雨哀。兄有家室事，离别亦艰哉。弟为腼颜请，闻者言笑开。秋树寒蝉报，海陵乱云堆。我去学苦浅，我去年尚孩。

　　平桥口占
　　葵花迎后葵花送，多植葵花去秋来时开盛。两度葵花两度秋。底是离怀无着处，迎葵不比送葵愁。

　　风行高宝湖
　　白日浑风雨，扁舟发海门。水流双橹挺，人静一帆喧。飞鸟舒长翮，炊烟乱远邨。波心惊落影，夜色又黄昏。

　　旅窗闻桂
　　何处木犀植，风吹断续香。香无今夕异，重桂坐高堂。

　　旅窗闻雁
　　忽闻征雁落江城，孤枕无眠物候惊。一舍青灯游子读，半窗明月乱蛩鸣。轧咿未罢邻家织，萧瑟空翻阶叶声。传语旅人须爱护，阑干莫倚到三更。

　　冬夜敬录重桂堂集
　　一编到手浑如梦，三载伤心谢斩衰。开卷依然亲阿父，沈吟能勿痛孤儿。流离应许观摩益，风木空滋魂梦疑。历劫不磨知有在，残书珍重岁寒时。

　　残腊途中冰阻
　　岁时催游子，风雪滞关河。舟行五里遥，时经十日多。焦思莫疗渴，汲泉煮行窝。百击不开杵，手指僵欲呵。泾绝采樵迹，渔无蓑笠过。黄棉出当户，日暴不融和。纵使开凌阴，江流奈澌何。

　　○甲子（清同治三年，一八六四年，二十一岁）

　　春日书怀寄叔兄徐州【甲子】
　　书香旧业慎维持，南北无端借一枝。偏到扬州三月候，那堪淮水两分时。【母留淮城。】雁飞云外常成阵，乌哺林端尚有儿。料得斋前春草绿，囊中同有感怀诗。
　　作客天涯两度春，离怀争比岁华新。时因啼鸟醒归梦，每对残花忆故人。千里相思惟觅句，频年心事欲沾巾。闲亭放鹤知无恙，【徐道署对云龙山放鹤亭。】水远山遥寄此身。

　　春郊闻笛
　　青青杨柳色，渺渺余深怀。浓淡三春画，凄迷一曲谐。美人怜短梦，游子怅天涯。何处青山好，盘桓与我偕。

　　童女叹
　　娉婷小女亦含羞，几度管弦几度讴。祗为归家笞挞苦，当筵学作贯珠喉。
　　囊中探得几青钱，太息双鬟坠俗缘。多少游人忘住足，笙歌一样误青年。

　　暮春有感
　　杨柳依依飞尽絮，黄梅冉冉欲流酸。堪怜树大春归去，图报春晖果是难。

　　忌日
　　千里有孤子，三年无老亲。问心时号泣，触目事悲辛。故国浮抔土，天涯客几人。记曾前夜梦，犹是过庭身。

　　海陵四咏
　　岳王墩【在城西】
　　精忠亘古仰功勋，残垒登临吊夕曛。【传说驻兵于此。】半壁已无南宋土，一墩犹说岳家军。金焦对峙雄天障，江海平分靖寇氛。回首南都遗恨在，森森古柏鄂王坟。【西湖岳坟有南枝柏。】
　　尤氏园【在城南】
　　小筑亭台辟草堂，排成十景谱羣芳。秋深菊圃迎人淡，春送梅花透屋香。何处箫声闲粉黛，有时诗卷话壶觞。青青植偏当风竹，醉步蹒跚刻数行。
　　古柏林【在城东】
　　虎踞龙盘回绝尘，何年古柏接东邻。【予馆程氏祠堂。】寺僧作友枝皆杖，地脉锺灵树亦神。【前塑神像祝祷甚众。】阅世已多甘老牖，【盘曲数寻高不过丈。】本心未昧独长春。莫言涧底松常郁，一样洪钧就屈伸。
　　小香岩【在城北】
　　盐宗祠石小香岩，迢递朱阑映碧杉。春去犹开花烂漫，楼深惯听燕呢喃。曲池傍榭鱼清数，洞石当门柳未芟。语罢钟声起邻寺，【西为光孝寺。】半林落日已西衔。

　　喜子方过访同游小有天园在泰城西
　　孤馆栖游子，佣书夏日长。故人何郑重，放棹自他乡。饥渴斯民赖，【时由苏来江北采办麦种。】穷通吾道常。莫言别离意，南北路难忘。
　　偶有花间约，闲从绿荫来。旅怀无着处，俗吏且低回。【褚口占五律自称俗吏。】白鹤山林去，【园向有二鹤。】红莲水榭开。明朝骊首唱，折柳漫疑猜。

　　得家书将去泰州
　　偏照扬州月，由来十二圆。【去秋七月来泰。】鱼书迟驿使，乌鸟落江天。明日扁舟客，长淮一路蝉。忘忧树北堂，也说是归年。

　　夜半泊邵伯驿访龚甫
　　落月天河朗，危樯独夜开。故人忘寂寞，游子几徘徊。灯火前堤灭，钟声野寺来。【时居来鹤亭。】高楼言不尽，画角漫相催。

　　中秋坐月
　　汤汤淮水长，片片秋云洁。客来自何方，三度良宵月。今夜月独明，清光白虚堂。中庭起徘徊，疎星淡欲灭。虫语四壁围，人影卧阶石。何处生清风，飘飘乱我髪。身已到蓬莱，广寒近咫尺。
　　万籁齐寂寞，霏露湿阑干。当空悬皓魄，俯仰心自寛。老母怜小儿，为倚门闾看。相看复相思，天涯游子寒。前年度江北，长歌行路难。去年分淮水，来照白头单。【去秋余馆泰州。】安能离别者，如此月团栾。

　　得乐斋补弟子员信诗以复之
　　差慰书香不断传，归来先咏采芹篇。狼烟以后千余里，鸡曙从前二十年。漫道青衿同拾芥，敢将晚岁废良田。淹留独笑小痴叔，犹住江南黄叶天。

　　人生
　　满地冰霜斗室居，【馆淮城周氏。】虽然困顿亦舒徐。懒思尘世无穷事，补读吾生有用书。饭罢聊将闲步数，睡余常觉客心虚。忘言自得静中趣，过尽门来显者车。

　　○乙丑（清同治四年，一八六五年，二十二岁）

　　将之松江藉以南旋  【以下见倦游轩草】
　　昔日偶然来江北，今朝无计到江南。渡头开落花千万，海上望归人两三。怕听画梁新燕语，相期春雨故园谈。此心已惹乡关梦，贺鉴湖清澄碧岚。

　　去淮阴留别诸友
　　未满相知愿，天涯共客时。三年非小聚，千里饯新诗。柳色阳关曲，【芝韵谱金缕曲赠行。】桃花潭水思。西湖山色好，相会不须期。
　　来去清淮水，葭莩接旧欢。不期因患难，重作旧团栾。【谓倪问廷舅氏胡式嘉姊婿。】蘐草高堂树，车黄行路难。斯时无限语，尺素道加餐。

　　三月四日侍母登舟谢淮阴诸友送至宝应
　　冠盖动淮阴，河梁携手吟。此乡多蕴结，永夜慰胸襟。【铭斋仰山宿舟中尤勤恳。】百里联床梦，扁舟故友心。相逢终欲别，不尽玉杯斟。

　　去淮时有旧婢夜哭岸上，诗以纪之
　　生成乡里作夫妻，【婢名冬兰，患难相依，遣嫁淮城。为其本淮人也。】懊恼今朝不我携。留得十年相忆泪，随波送去自淮西。舟泊西关外。

　　登金山绝顶
　　长峙大江东，登临感慨中。塔孤飞鸟疾，潮落夕阳红。烽火千山垒，沿江多营寨。回樯万里风。残碑寻不得，绝顶起烟蒙。

　　渡扬子江
　　风送潮头急，扁舟雪浪抛。两峰巍伏虎，一水气腾蛟。洞辟渔翁樯，高飞鸟巢中。中流诗思阔，无处着推敲。

　　进越河口入江南界矣，随书所见
　　计渡扬子江，哀鸿来满目。老弱或提携，终朝断复续。百里无炊烟，残垒争露宿。滩头罗拜迎，哀向我舟哭。舟人未成言，风送片帆速。仰天顿地呼，口干呼不复。
　　遥指南兰陵，血战降强虏。【克服常州毙者尤众。】生聚悲十年，宫室尽禾黍。白骨何累累，隐约随篙橹。当春长荻芦，白日泣风雨。世无滴血儿，何时安抔土。
　　郊原有人耕，茅屋数椽治。姑苏城不遥，渐有可人意。冠盖喧金阊，笙歌集廛肆。共欣物华鲜，已忘沧桑异。舟送遗孑归，衢读劝农示。大吏正招徕，流民何异地。

　　丹阳道中
　　一塔指朝暾，巍然雉堞存。断碑留胜迹，残垒吊忠魂。草长凄风帚，桥连旧日邨。伤心遗士卒，犹说向军门。

　　暮泊无锡乡间
　　苍茫增暮色，何处住行踪。芳草人烟冷，桃花夜雨浓。结邻双小艇，偶语半吴侬。赢得终宵梦，时知靖远峰。

　　苏城寻伯兄不值
　　我闻此地好吹埙，把酒船头已待温。谁道北归鸿有序，偏逢南去雁销魂。万家烟火重城锁，千里相思雪浪奔。孤棹不堪连夜雨，更迷云树到阊门。

　　泊青浦得伯兄馆奉贤之信
　　荒城如斗大，兵火话频年。垂柳萦孤棹，斜阳搁晚烟。无聊游子意，难得故人贤。【由世交褚君爽斋说及。】传语平安字，之邦别有缘。

　　舟抵云间
　　青山白水赴茸城，晓岸鸣鸡夹橹迎。短堞云开孤塔影，一湖风送夜潮声。浮家到处成新眷，好友逢时证夙愿。【时践子方之约。】又是昏黄团话旧，洒窗微雨亦关情。

　　子方招游上海
　　约我乘潮买钓舟，分明补作昔年游。壶觞此夜亲朋酒，粉黛谁家歌舞楼。日落江边胡马嘶，月明海上锦囊收。一隅差喜东南守，应许连朝忘客愁。

　　伯兄由奉贤来松江连床三日
　　患难思骨肉，终夜不能忘。梦去似相见，约略话连床。嗟哉我兄弟，寥落参与商。秦晋非谓远，道路阻何长。昨朝系便鸿，裂帛寄衷肠。晓闻啼好鸟，何期来远方。
　　谁不苦离别，反喜新把袂。入门各自言，悲欢集斯际。鬓发未全颁，重裘尽凋敝。沦落本无家，沧桑经此世。当头风木悲，抔土逾五载。中庭悬画图，潜然欲流涕。【先大人求借图三百页，祗存一幅常悬斋中。】
　　人生若朝露，溘忽不可留。矧以弱鲁质，际此多难秋。客地雅难乐，亲朋结良俦。移我新浊酿，涤此无尽愁。酡颜不久热，相对复何求。富贵岂不愿，何以善贻谋。
　　偶得箧中书，昔日所雠校。纸色殊苍黄，字迹忆年少。物兮且容易，人能不抚吊。清白永家传，酸辛闻母教。无乃饥渴驱，来朝催孤棹。不住夜潮流，东门凝远眺。

　　旅居杂兴
　　垂柳平桥人屋小，碧桃对岸雨时浓。潮来滚滚潆城水，风度声声近寺钟。
　　画梁学语初巢燕，少妇缫丝已熟蚕。一枕病余临米帖，三竿日暖诵周南。
　　满院开残红白桃，盈樽人倒浊清醪。相逢重午还相醉，小会神仙吊楚骚。
　　漫道关河睽隔苦，犹欣羁旅笑言真。淮徐风月苏松酒，许与劳人作主人。

　　方正学祠【在松江求忠书院】
　　天教正学振遗风，瞻拜荒祠泪我公。不是昵儿赖魏尉，茸城何处广求忠。【有魏尉昵先生幼子于松江，后遂祀焉】

　　将去松江用子耘赠行诗韵留别诸友
　　小住茸城雅意投，行踪聚散等萍浮。九峰三泖留游迹，浅唱低斟涤客愁。阅世人多羞看剑，趁潮门近系归舟。黯然一样清淮别，乱擘蛮笺漫挽留。

　　抵家大水
　　一棹计归程，半月熟梅雨。河梁碍舟车，羁旅愁闲阻。家门拓地开，流水浸环堵。解缆服窗棂，傍阶搁篙橹。闻说撼海塘，昨决丈尺土。翻潮入内河，浩瀚不得御。朝倾东家墙，夕淹西邻宇。奥堂鱼鳖乡，城市蛟蜃户。有客住高楼，招我我心许。极目慨汪洋，郊原而江渚。高田无豆麦，遑云插禾黍。流民纔赋归，又嗟空轴杼。日暮遇相知，蹙頞从头语。钱塘浪接天，靡烂尤荼苦。松楸破鲸流，苍黔无鸠聚。海若知未知，使我痛肺腑。

　　催妆曲
　　诵到周南第一篇，离乱仍得假良缘。本来牛女是相识，小别人间十二年。【内子相识时纔七龄。】
　　寻常嫁娶了初衷，地下应知笑语同。新妇未谙慈母意，姑烧红烛话公公。
　　初试烹调入灶厨，荆钗裙布雅相须。同侪操作同生母，妯娌还将姊妹呼。【与叔嫂氏同母兄弟。】
　　牛衣终夜说王章，佐我机声刻漏长。惭愧画眉一支笔，寒窗祗合写催妆。

　　○丙寅（清同治五年，一八六六年，二十三岁）

　　上元日留赠伯兄
　　每因省墓殡，买棹至城西。剩有黄家宇，难忘昔日栖。里邻悲离散，风雨感凄迷。赢得元宵饮，相逢醉若泥。
　　大智从愚起，而今觉太愚。兄怀诚似拙，弟号合称迂。【兄自号孟拙，号余季迂。】对客愁何底，忘情语转无。莫能筹极计，且自课儿稚。【时课侄辈读。】
　　雁序纔连昨，分飞别犹怱。不图归故里，依旧感飘蓬。三月烟花艳，长江尺素通。【兄欲客维扬。】临岐言约略，不尽寸心中。

　　二月二十六日展先大人墓
　　触景悲风木，茫茫五度春。伤心一抔土，犹未安先人。墓草年年绿，堤杨冉冉新。初成寒食奠，无限泪沾巾。

　　同日展长嫂钱孺人墓，见幼妹坿殡倾圮，复成一律
　　爱妹反欺妹，荒凉一破棺。那堪三岁小，耐受十年寒。【丙辰年浮厝。】浩劫经时变，崇封愧我难。尚依阿嫂氏，长夜慰漫漫。

　　兵燹后五年不墓祭矣，成一律寄伯兄
　　祭扫原循故，凄凉奈此情。纸灰一抔土，烟柳五清明。宿草留前泪，斜阳趁晚晴。遥知孤棹客，【兄客勾余舟中。】涕泗倍盈盈。

　　吊陈鲁斋兄丈
　　携杖萝岩下，高风羡岸然。青蓝联旧契，葭莩托良缘。孰意今把袂，为时未届年。大风一曲后，遽尔渺云烟。【病前偕登上乘岭犹诵沛公大风歌。】

　　题袁柘林小影用其兄香溪韵
　　潇洒画中人，风怀回出尘。山林聊写韵，泉石迭为宾。廿载光阴迅，【图作于戊申年。】三生面目真，披图一想象，应是卧云身。

　　○丁卯（清同治六年，一八六七年，二十四岁）

　　二月八日兄子乐斋之扬
　　纔归沪渎棹，复泛广陵舟。客地一挥手，青天几处愁。饥寒身共叹，时业泪交流。珍重书香旧，秋风再唱酬。【约以秋闱。】
　　犹得修定省，灵椿此去安。【伯兄客瓜洲。】频年添髪白，千里慰形单。客惯身忘旅，家贫眷耐寒。维扬江上见，为我道加餐。

　　春日寄伯兄
　　又是清明杨柳天，旅窗事事感从前。六桥烟雨春成画，半榻琴书砚作田。盛世无如才命薄，清贫全赖子孙贤。闲来屈指韶光数，惭愧周郎经略年。
　　烟花自古艳扬州，远道相思思不休。灯火两三凄客舍，潮头千万涌乡愁。雄心兀兀金焦峙，壮志茫茫江海流。惟有一编堪寿世，遥知风雨护扁舟。【时同抄先人遗集。】

　　送龚甫之泰州入赘
　　底是雝雝旭雁鸣，好逑喜听故人赓。六年风景怀鸳梦，【壬戌年拟赘外家。】千里烟花达凤城。麝墨蛮笺诗作饯，莺啼燕语鸟争迎。来朝车牵间关道，春雨江南最有情。
　　银鞍卸罢凤吹箫，料得帷房桃李夭。纨扇新裁红袖巧，琼花初上翠鬟娇。移将西子三分色，暖到玉人廿四桥。【时由杭至扬。】却好嫦娥京兆裔，浅深眉样替郎描。【新人姓张。】

　　四月十五夜述梦
　　伯兄维扬来，面目生尘土。陡说父病危，要我省吾父。情景复疑猜，游移不自主。俯顾有家人，家人愁万缕。忽道吾父来，隔窗若有覩。父来自何方，悲欢欲蹈舞。壶酒设庭前，举杯话情绪。同侪五六人，依然亲侍坐。一酌情畅怡，再酌神吞吐。三酌环视儿，凄然有所语。语曰儿善谋，我谋亦安抚。为看儿曹来，儿曹其善处。闻之恻然悲，长跪期团聚。未言鸡唱声，一枕泪如雨。

　　馆杭城凤凰山麓，每夜潮声澈耳，因颜曰梦潮
　　西湖之水清且平，西湖之山瘦且灵。凤凰山麓背其执，日绕滔滔滚滚之潮声。潮声起自海门东，龛赭憋亹齐争迎。龙吟鼍吼势浩荡，铁马强弩气奔腾。道我江塘筑茅舍，夜夜鸣潮倾耳听。风声雨声满堂室，鏦鏦铮铮集甲兵。恍若风樯曲盘快，泛宅不须宫阙楼台住水晶。又若波流直灌一方枕，不须洗耳傲其清。天籁自存天地间，呼吸万物走雷霆。何必筝琶扰俗调，纤细学作秋虫鸣。嗟哉祖逖闻鸡且起舞，成连到海自移情。我既不得乘风长破浪，三千里外击鲲鹏。何能年年悠忽常寂寞，使如深宵寒幄之短檠。祗恐冥顽时睡足，赖有潮声惊梦醒。呜呼，赖有潮声惊梦醒。

　　夏泛西湖至冷泉亭、飞来峰，暮由孤山步归
　　旅窗镇日坐，尝若长夏热。忽闻云林游，使我心夷悦。晨泛明圣湖，几辈同心结。湖水镜平揩，湖光烟明灭。荷芰十里香，鸳鸯时出没。遥指韬光阿，晓云尽铺白。随意系渔舟，着我谢公屐。
　　塔势忽涌出，迎我我心喜。绿树翠幄张，清涧双流驶。涓涓漱玉鸣，飞泉百道起。庭畔独徘徊，吊古情难已。忠孝自热肠，韩岳今不死。水兮抑何冷，虽冷要仅此。彼哉流俗人，趋炎附势耳。且不识清浊，遑知冷暖理。
　　洞天更奇阔，仙乎飞来峰。峥磷低打头，崔巍峭摩空。树荫千障黑，僧咒一灯红。线天通幻界，玉乳滴玲珑。非秋垂白露，当暑生凉风。何必摩崖篆，斑剥蚀苔封。何必佞释老，镂石害天工。我游亦飞来，雪泥着爪鸿。枕石不须归，梦入华虚中。
　　陡觉丛岩暗，猿呼山谷应。【有呼猿洞。】山灵不许留，恍惚惊梦醒。徘徊影零乱，长啸林木震。入山难出山，迤逦寻仄径。斜照射西岚，溪流送清听。袖携鹫岭云，身惹凤林磬。【凤林寺在孤山西。】返棹放鹤亭，晚风吹阵阵。回顾两高峰，遥锁晚烟暝。

　　偕顾篆云晚歩江塘观老渔结网
　　炎夏坐华屋，此身常缚束。落日眺江塘，同人话心曲。塘行不数武，几艇江头宿。中有一渔翁，破网手补独。小儿沽酒归，炉火炊脱粟。道是换鱼来，今日青钱足。明朝还打鱼，网破愁难续。所以闲暇时，缝纫期敏速。我闻老渔言，忘言步往复。越山隔岸青，无心云相逐。

　　秋初偕伯兄泛西湖值雨
　　新秋同雁至，幸得不离羣。湖水清清抱，山南山北云。
　　看云四时起，一棹冲波去。堤柳尽萧萧，蝉声无觅处。
　　把酒问轻鸥，游人似旧不。采菱莫刺手，许我此勾留。
　　荷报连番雨，烟蒙失尽山。白衣人几个，呼渡不知远。

　　九月偕兄子乐斋之毘陵
　　不将游处废诗书，一卷商量作客初。历尽江南黄叶地，推篷胜比晚停车。
　　萍踪聚散却无凭，阅历深时觉岸登。旧日南辕今北辙，分明迎送在兰陵。

　　登苏城北寺塔【以下见七二铃馆草】
　　昔年买棹过阊阖，未见苏城先见塔。今年寄迹北寺旁，【即报恩寺。】日向斯塔对下榻。偶时塔影卧榻中，掩映斜阳西射红。旅人梦醒惊窗黑，不道寺塔道长虹。邻居老僧致前请，邀吾登塔上绝顶。风云生足乱烟霞，珠玉当檐垂欬謦。斗大苏城一点烟，却好晚炊欲暮天。娄江震泽东南指，欲泛太湖思渺然。许子本非尘俗子，长恨年华逐流水。何幸胜地结良缘，大千世界日俯视。日俯视，去迟迟，陋彼眼光如豆时。

　　晨起即事
　　结庐在城中，车马寂喧迎。旅人独僵卧，寒恋布被轻。庭前有高树，时来好鸟鸣。转辗不成寐，顿使归梦惊。晓起摘名花，袖湿露华清。徘徊还入室，小窗喜多明。
　　有客来故乡，河梁欣携手。相逢不尽欢，城头沽美酒。帘影压檐低，糟香透屋厚。怀袖出家书，殷勤诉前后。未买故侯瓜，欲种先生柳。言为我辈陈，尘俗扑百年。

　　○戊辰（清同治七年，一八六八年，二十五岁）

　　清明
　　离离花影压栏干，客里春光愁里看。燕若知归飞上下，月如无浪到团栾。关山尺素离人梦，风木纸钱丘墓餐。明日一鞭循祭扫，可怜红泪又难干。

　　二月奉母居杭即返棹苏州
　　古杭名胜擅东城，况傍皋园水木清。记取春晖无限在，莺花三月自关情。【赁居近城东皋园，园为严侍郎灏奉母之处。】
　　时从客地赋归来，此日偏教客地回。差幸武林山水接，片帆无碍到苏台。

　　王兹园丈过访偕登北寺塔旋至元都观
　　鸟啼客梦醒，侵晨不安席。手持金错刀，起为瓶花摘。忽闻乡语声，知有故乡客。出门获晤言，入室亲颜色。道自维扬来，阿兄数晨夕。远归纔半涂，同梦嗟永隔。【时王悼亡过瓜步晤伯兄知之。】无计尽君欢，登塔想奇特。君亦欣然从，惜此足无力。拾级未及巅，雨云头上黑。
　　雨霁新草色，对坐兴怡然。为问元都观，游迹乱云烟。邀客复心许，齐步夕照天。平林花枝闹，深院莺语圆。香车和宝马，相望时流连。我来傍小阁，煮茗汲清泉。洗得诗肠凈，何愁俗虑牵。四筵皆颔首，即此妙谛传。

　　立夏日偶游狮子林
　　四月斋前生众绿，旅人寂处步往复。闻说此地有仙园，五松于今名最熟。迭相宾主属谁家，城市嚣尘资征逐。当门大石卧清池，引入幽胜锦花簇。始登缭绕之亭台，照眼清华水与木。崔嵬陡起数石峰，峰峰高插云烟矗。临流崅荦势欲倾，绕屋峥嵘面惊扑。欲去复回蓄意奇，似明还暗写情独。几辈裙屐迷岩行，仿佛蚁穿珠九曲。任尔良时无意逢，【苏俗立夏游狮子林而余不知也。】鬓影衣香迎断续。偶倚水槛品新茶，美味色香齐清卓。不见当年倪云林，妙手丹青比顾陆。飘鸾泊凤竞超腾，踞虎盘龙逞屈伏。不独狮子似狮林，堆作云山在尺幅。

　　伯兄自瓜步来苏，连床四日
　　谁怜征雁怅离羣，棹下江南快所云。难却此时情款款，懒思别后语纷纷。加餐客地常期健，起我家声祗诵芬。【兄以两幼子读书为嘱。】四夜连床千里梦，相逢底事不欢欣。【赠兄以石章篆刻千欢万悦四朱文。】

　　伯兄偕游狮林茗饮终日
　　坐谈口苦渴，斋居志苦郁。茗饮五松园，二者思兼括。园丁结知心，汲泉火烹活。香浮雪一瓯，畅言促双膝。即此是家居，襟怀恕坦率。犹忆前朝游，车马齐稠密。今日天假缘，座无集宾列。微雨洒亭台，我情更怡悦。花鸟见精神，岩岫竞辽阔。劳劳行役人，园林为蕴结。壶茗乐团栾，不许说离别。倪迂画岂迂，解事烟云抹。相对暮忘归，归途迎素月。

　　吴门三劝
　　【苏多妓家，禁之无益也。推求其故，半由贫穷，窃愿有心者添兴保婴择偶恤嫠诸善举，令幼者保之、长者嫁之、不幸而寡存恤终年。夫女道无成，坚贞者少，知识未开，已嗟沦落，忍乎不忍，成三绝。】
　　可怜襁褓又何如，忍使堂堂路入歧。同是心肠推幼幼，惟分养马养孩儿。【俗以幼时收养长卖为娼谓之养瘦马。】
　　须知可字可终身，大地茫茫孰是亲。能不使他嗟不淑，恩同父母属冰人。
　　伤心中道失所天，弱息甇甇那得全。玉碎珠沈能保护，人间从此重姻缘。

　　送胡馨甫北上用原韵
　　关山直北到幽燕，此地挂帆一路秋。雨露应深天子诏，干戈正值故人求。雄心千古知君壮，书剑双抛亦我羞。约计小春归棹日，孤山梅放梦罗浮。

　　秋夜偶病
　　薄病旅窗心事稠，中宵不觉思悠悠。半床残月催虫语，一枕凉风唤客愁。望切高堂时时入梦，情忘少妇独登楼。几回移步当门坐，露湿栏干天气秋。

　　九月二十五日去苏州
　　乌篷送我出姑苏，自笑年来性太迂。世事变迁云意态，客怀突兀路崎岖。最难着笔狮林画，尚未留题寒碧庐。【城北刘园。】为语裙钗须爱护，莫将檀板误当炉。

　　重过昆山
　　曾记当年载酒过，好山迎我似青螺。今朝未许劳人见，秋雨潇潇听棹歌。

　　舟泊黄浦口【俗名周太王庙】
　　几椽茅屋自成邨，鸦噪平林带夕曛。最是寒潮流不尽，声声偏向枕边闻。

　　至沪居城南赵氏
　　未了人间物色因，谪居犹得近芳邻。石泉冷处交能久，鱼鸟闲时趣自真。癖不能除挥翰墨，世无可恋走风尘。雪窗霁后棋枰对，黑白初知亦雅人。

　　次韵复陆小敏
　　风雪催征道，匆匆岁序更。有怀看宝剑，无语对寒檠。诗酒骚人事，关河旅客情。何如三百亩，同作砚田耕。

　　同小敏消寒餐花室分得二律
　　绛蜡添莲炬，开来笑语亲。西窗风雨夕，东壁画图人。分韵三条尽，修书半榻陈。夜游还秉烛，烟景召阳春。【翦烛】
　　本不耐凡响，甘心爨下过。何期知己遇，奈此缺残何。流水犹堪谱，无弦已觉多。生春弹指下，解阜自能歌。【焦桐】

　　将返杭州次小敏赠行诗韵即题其读月楼稿
　　偶然来海上，相聚话飘蓬。莫漫愁知己，吾怀陆放翁。【为放翁后裔。】明朝须别去，此际怅离衷。珍重一诗卷，天寒伴雪风。

　　十二月奉母上衢州
　　海上游子归，江上片颿挂。此行异寻常，侍母得情话。骨肉五六人，贫困不知惫。浙水三折波，溯洄波明快。风雨万山号，芦荻两岸拜。舟无离别人，目之皆图画。

　　七里泷看云
　　桐庐江之上，山势诡莫状。万笏列朝班，千鬟俟远望。我舟发侵晨，白云压青嶂。活泼走蛟龙，喷薄助波涨。想见空洞天，纔撤云母帐。一座玉屏风，历乱总无恙。绝顶形变更，当头或排宕。忽忽过山头，前山又相向。络绎不断云，心神为之王。衣袖如铁寒，久伫讶健忘。风劲鸟不鸣，峭壁高无傍。有此山水奇，看云奇穷相。深恐入富阳，胜景更莫让。急为笔诸书，好见云山样。

　　过严濑大雪
　　二十九年前，老母到严濑。此日重来游，随行皆儿辈。儿长苕霅间，未审江流派。自入富春江，风景先覩快。昨宵息狂飙，吹雪如掌大。倏忽徧山头，重重压篷背。上天散飞琼，大河明玉带。某水某山林，母为道梗概。一角隐城楼，洼然处险隘。想见当日情，长与冰霜耐。欸乃舟橹遥，回首万山内。惟有南北峰，高插云之外。

　　●一诚斋诗存卷三

　　缺

　　●一诚斋诗存卷四

　　○癸酉（清同治十二年，一八七三年，三十岁）

　　三十自述
　　重桂堂前桂荫连，孰经趋对溯髫年。此身赖得之无识，累世犹赢清白传。讵料箕裘湮手泽，【未冠而孤遗书散失。】况经乡里扰烽烟。频年骨肉流离际，怅望家山泪潜然。
　　庭萱犹喜驻春晖，寸草相思得所依。惯住湖山聊自适，重游苕霅浑忘机。【庚午冬奉母由杭复游湖庠。】家贫常恕旨甘奉，岁晚难堪故旧稀。凄绝黄泥冈下路，未崇马鬣倍歔欷。【先君子尚浮厝。】
　　萑苻何物肆蚩尤，兵火余生浪迹浮。【指航海遇盗事。】淮海涛声驱客病，【由上海病至淮安。】金焦山势压乡愁。【馆泰山望见江上峰。】王恭长物空余簟，庾信悲秋独赋楼。差幸故园完聚日，龙宫何事阻归舟。【乙丑大水。】
　　生离死别每神伤，寥落年来不自遑。未起严敦惭马诫，【伯兄嘱教幼侄。】欲联轼辙怅苏床。【仲兄在湖叔兄在严。】高情无复披求借，破砚长教懔直方。【先人有求借图被毁伯平高丈赠有直方砚铭此取意为之。】坐对妻孥空寂寞，复看春草碧池塘。
　　梅放孤山兴不孤，同人买棹有西湖。【杭城诸友邀游湖。】已惭南阁谈经席，【诂经精舍供奉叔重氏神主余肄业有年。】莫问高阳旧酒徒。【余不善饮。】别有嗜痂挥翰墨，【余作篆隶藉以考古不意人多嗜之。】谁能品味到莼鲈。归来还把图书列，一笑先生合号迂。【伯兄以季迂号余。】
　　立身诚意两操持，【先人遗训。】甘苦从教心自知。切磋他山资好友，追随鲁殿得吾师。【谓伯平宰平两丈。】半生书剑嗟无用，卅载功名愧已迟。壮不如人将老大，返躬何以策良时。

　　由诸暨至东阳肩舆偶成
　　为补前游到浙东，春风料峭路匆匆。暮云百怪空中幻，仄径千重绝处通。鸟语山原芳草绿，雨余涧曲杏花红。苎罗一朵倾城色，尽付苍茫烟雾中。
　　茅店鸡声侵晓催，林隈历尽到山隈。岩县飞瀑疑残雪，【过苏溪见远山瀑布。】堤落鸣泉送远雷。人语家家随耳换，【过宣何岭人语便不同。】旅怀处处逐心来。有事白板桥头住，沽酒前村醉一回。

　　二月二十八日偕龚梓材邑宰游白云洞在东阳城西十里
　　平生雅有看山癖，为访名山徧纵迹。此邦山势倍巍峨，双岘八华【皆山名】翠环积。甑峰之阴深复深，有洞瓮然云滃白。我来春雨初霁时，溪水潺潺乱郊陌。山隈曲径画图开，正奋足力忘休息。忽惊两岫排碧空，擘破玉龙五千尺。喷雪霏雾逞奇诡，倒海奔涛自雄特。白日浑讶风雨来，当头幻作金铁掷。清盈贮成琼玉盆，玲珑长挂珠玑壁。【玉女盆珠壁皆洞中景。】观水须穷水之源，彳亍峰峦奋杖策。绝顶山势复嶙峋，脚底鸣涛走霹雳。飞瀑竟接石乳泉，一窍晶莹通地脉。【瀑布右有石缝出泉色白味甘名曰石乳。】偶然松火试石铫，虎跑惠泉不能敌。我闻有宋多隐逸，【张冲素辞聘隐居此。】手把渔竿谢征辟。又闻明季张太傅，【一名太傅岩为张忠敏国维养母处。】凿半月池藉游适。遂初洗得此心清，尚志奚为万乘易。【半月池遂初堂皆起自忠敏。】况是先儒读书处，佳话堪镌一片石。【洞口一片石相传文懿公读书寻乐处。】君子所重去故乡，理学文章炳今昔。【文懿出嗣金华号白云者不忘故也。】何幸先达竟萃此，景行高山两树得。客言胜地不虚来，供奉瓣香藉亲炙。否则雅事续东园，终古名区开讲席。【邑人卢东园建白云书院。】桃花半坞蒸霞红。松老千株映岚碧，【松坛桃洞十景之二。】年年佳气满山林，涵碧翠微见颜色。【旧有涵碧亭翠微庄。】我是金华后世人，已惭名氏食旧德。幞被来此或夙缘，愿诛衡茅处山侧。

　　题俞五如有酒学僊图为姚师竹广文作
　　人生不过数十年，倏忽韶华指一弹。富贵贫贱于其际，复晞朝露过云烟。俞子胸中思烂熟，隐居吴兴山水间。吴兴山水独清远，佐以壶觞尽合欢。幕庐天地势寥廓，黄垆何妨醉倒眠。红尘扰扰愁独醒，常恨不封到酒泉。古来奇士奇面目，靳以形骸许瓦全。手拄一杖跛一足，图画神仙妙并传。【俞跛一左足因摹成铁拐李状。】开元道士李元中，四十年居终南山。魂返七日失其魄，得饿殍尸附无端。岂是君身有仙骨，果然谷辟得霞餐。君谓修真太艰苦，举杯一笑乐陶然。笑我本来非真相，形随影兮坠区寰。梦化栩栩来春蝶，壳脱蠕蠕出秋蝉。推之飞潜与动植，莫非大造理盘旋。安能长拼此血气，饮酒食肉费万钱。顿耗精力腐草木，渐使荼毒穿肠肝。身不我有心有我，何以策乎心所安。为臣当忠子当孝，人世自具不解缘。一朝完身归太古，斯情赖有酒杯宽。壶公岁月壶中久，合与徜徉卅六天。遥望宫阙森瑶岛，俯瞰世界几大千。是时羣仙皆厕侧，桐君橘叟讷不言。守此智珠勿复失，便是壶天九转丹。奚待琐细谈元妙，爱护宝鼎和元田。我闻此言亦颔首，酌以大斗开欢颜。有酒学仙无酒佛，此情此理何拘牵。酩酊终日乐吾乐，固非学佛亦学仙。

　　题胡馨甫西泠饯别图
　　我生壮志常卓荦，不好诣人相征逐。读书不拘章句间，策时端望激清浊。君生亦独有奇气，峥嵘不负此头角。出山霖雨在山泉，夙昔襟怀思烂熟。无何烽火起天涯，满地干戈嗟逐鹿。请缨弱冠推终军，破浪长风快宗悫。丈夫效命在疆场，烈士许身冒矢簇。擒贼尤当擒贼王，匹马短褐出帷幄。鼓不失声血殷轮，伤臂未可伐斤斵。【胡剿捻匪伤臂。】大吏以此重君才，入告天子授君禄。归脱征衣二十年，还我书生真面目。春风渡口浣战袍，秋雨床头鸣剑椟。四海虽曰歌荡平，雄飞不能效雌伏。寻诗前度识刘郎，知我今朝有鲍叔。【时赴某方伯之招。】功名自得绍家声，【谓书农先生。】强仕岂肯甘栈粟。会当癸酉夏秋交，剑佩琴囊装重束。故旧无计留远行，饯别西湖话心曲。飞絮已尽柳浪青，新醅正熟酒杯绿。喟然谓此非偶然，质之画师图尺幅。画图难画离别情，黯然魂消不自觉。是时我独客吴宁，八华双岘看不足。白云洞口白云深，拟结茅庐鸣鸣瀑。既为披图题篆额，复缀斯言远道祝。祝君早日赋归来，异地同心重把握。还当拓地明圣湖，践约六桥与三竺。

　　清明晚眺南郊
　　犹欣客里驻风光，偶步晴郊引兴长。为访残碑除薜荔，【有吴孝子墓。】无多荒冢奠壶觞。斜阳半塔含山紫，野色千畦送菜黄。归道杜鹃啼不住，已青春草许祠堂。【文懿家庙亦在城南。】

　　咏程洛翘广文园中白桃花即次同游白云洞诗韵
　　一枝偏不藉铅华，羞被人呼二月花。情澹堪邀风外竹，乳香试品雨前茶。【时品新茶。】美人有韵含朝露，仙子无言对暮霞。桃李门墙齐洁白，与同佳兴属君家。

　　迭前韵再咏白桃花
　　谁期悃愊竞无华，属在夭夭灼灼花。已嫁胭脂归苑杏，全分颜色与山茶。非关怨恨销残雪，岂为娇羞助落霞。莫管渔郎问津否，红尘早不到仙家。

　　再次俞芝生韵咏白桃花
　　红尘回首逐纷华，莫把仙姿肉眼加。一抹纤腰随柳岸，几家清梦锁梨花。春寒渡口空含雨，诗冷溪头欲浣霞。却好妆台香色和，敷成半面向人遮。

　　初夏南郊晚眺用洛翘韵
　　读书长昼得余闲，步出郊原未掩关。曲涧绿阴人汲水，半林红日鸟还山。境由心静多成趣，诗为清真未肯删。茅屋几家欢父老，从知化雨早来颁。【过野人家争迎程姚两学博。】

　　王鉴叔藏有名纸欲易以诗因次其送春诗韵
　　浣花笺美锦江西，为换诗章得品题。已误爱憎招野鹜，【王以屏箑索书。】更难鼓吹效黄鹂。洛阳纸贵夸霏雪，题扇桥头快落霓。聊作鲁公求米帖，鸡林声价漫相提。

　　次韵复师竹赠诗
　　兵火流离不计年，相逢端赖有情天。消愁满引琼酥酒，话旧还亨石乳泉。庭长芝兰皆挺秀，【长子被难新得两子。】门盈桃李倍鲜妍。偶时登眺来双岘，依样归云断复连。【湖城南有岘山而东邑亦有东西岘。】

　　迭前韵题竹簃戊辰年师竹所筑
　　栽竹成簃越五年，寒生中夏雨余天。峥嵘头角篱抽笋，【移植方竹抽笋而子次第生。】虚白心肠石煮泉。半榻围棋神抖擞，三竿醉酒气清妍。【有几可围棋酌酒姚名箸酌处。】不如人有如人处，别号与君两字连。【东坡三不如人余亦不善棋酒而号竹与姚同。】

　　题师竹游雁宕诗卷即用其宿凈名寺诗韵
　　闲来选胜并探幽，想见诗才造凤楼。随手一编兵火历，回头十载爪泥留。鞍归马岭登临慨，岘化龙湫风雨愁。【马鞍岭龙湫皆在雁山姚得龙湫塔砖为砚乱后失去。】闻道天台通一路，阮刘何日许重游。

　　梓材以下乡诗见示次韵复之
　　孔迩歌来乐万家，使君风度自清华。艳称渤海千秋绩，新植河阳满县花。草野通情劳笠伞，诗篇余事散云霞。爱民自得斯民爱，领取风光一串茶。【野人馈送新茶。】
　　鸣琴雅抱独宽闲，社稷民人事事关。教养兼施清界尺，文章致用焕云山。【时阅课卷。】罪轻法网何妨解，【添设牢狱。】草害良田务尽删。却好庶黎齐慰日，仁风果得此邦颁。

　　登吴宁台柬梓材台在东阳县廨后园
　　吴宁有高台，台名吴宁建。南唐迄有明，累朝勤葺缮。【南唐张忠愍潮为吴宁令殉节筑台祀之。】我居台之西，楼阁列灿烂。倒影入池塘，波平揩匹练。桃柳数十株，荫密新栽徧。花落闲扑窗，絮飞徐沾砚。旅子知昼长，抛卷神初倦。邀客登斯楼，风光来面面。层磴架岧峣，危槛复盘旋。山翠压城高，岭石补云断。春色明媚时，一时经百变。田野扇和风，耒耜集芳甸。遗爱在此间，古今人如见。况移孝作忠，盛名犹炳焕。【兼祀张忠敏乃忠愍裔也。】以此教斯民，斯民饥渴愿。须臾起晚炊，郭外斜阳半。驱犊归家家，柴门蒸麦饭。相聚话使君，农欢妇无叹。

　　四月九日重游白云洞
　　南风吹麦秋，许我续前游。珠溅泉犹滴，雷鸣瀑乍收。【无雨瀑细无声。】残碑摩字画，【手搨碑文两纸。】奇石拾溪流。最好新茶煮，炉烟沸一瓯。未尽登临兴，松冈晚霭笼。滩头高树绿，人背夕阳红。花草行囊共，烟霞两袖充。后来当预约，定不负诗筒。

　　咏洛翘园中榴花
　　白头花已老文君，【与白桃并植。】赖有庭榴照夕曛。画烛高烧迎绛帐，池波微步妒红裙。【旁有小池。】独惺芳草三分色，已隔梨枝一段云。多子古来推此种，及时灌溉自殷勤。【时程无子。】

　　白榴花迭鉴叔韵
　　江南花事记诗章，【谓云间写后白榴。】此地相逢喜欲狂。香逊梅枝传驿使，【花由义乌驿使折来。】清芬桃观续刘郎。【指咏榴花。】裙拖缟练羞红紫，玉压钗鬟冒雪霜。待到水晶如实结，风光犹未老萧娘。

　　月蚀复洛翘
　　四月甲子岁癸酉，月有食之既八九。乐官奏鼓啬夫驰，邨妇揳搔庶人走。角尾互交失常经，星辰错落灭牛斗。浮云掩蔽经须臾，玉盘捧出候长久。有客为我说象纬，日月之蚀在某某。当年故事寻羲和，此日天心无休咎。又谓日食阴掩阳，伐鼓公朝集蒙瞍。扶阳抑阴理宜然，扶阴抑阳莫擘剖。精理灏气贯古今，斯人斯言难翕受。粤自二曜启鸿蒙，两仪本不分先后。赤黑之气侵于房，在上临下良非偶。天子临殿变食居，诏使宗伯下朝右。焚香诞告观象台，御史大夫齐稽首。【会典遣礼部尚书诣观象台行礼各卿科道相率为次。】扶阴即是扶阳心，日月璧合黄人守。若以祲灾为寻常，天变不畏复何有。程老谈天何醕醕，长篇发自悬河口。子午两位决去从，赤黄异道明可不。愿布此情海内人，终身戴天识高厚。安得儒臣万言书，朝端又见黄岩叟。

　　月夜登吴宁台赏白荷
　　白桃复白榴，咏花花事了。长夏独斋居，深惜名花少。方塘半亩余，风光犹不老。新茁白荷花，丰姿常修好。露珠颗颗圆，翠盖田田小。风定香暗来，堤桥相迤遶。主人雅好客，铺席临池沼。瓜果杂筵陈，烟景资探讨。瞥见明月明，捧出玉盘早。团栾满一轮，当头愈皓皓。劝酒有吴刚，【席有吴姓。】洗盏乐醉倒。近水快楼台，天机活鱼鸟。宿鸟惊树林，游鱼刺苹藻。名花千朵明，掩映光微渺。恍若下嫦娥，婵娟鬬奇巧。抑若洛女神，出没曳裙缟。徘徊冰鉴亭，【遗址在衡桥上。】此身清濯澡。花影浸衣裳，呼童浑不埽。莫辨襟上痕，乡心忽如捣。何处横笛音，数声起缭绕。

　　送芝生归山阴
　　聚散会有时，离合本难必。所苦送行人，纔逢又惜别。我与俞子交，交新不数月。作诗道性真，对酒乐坦率。金华富山林，合住神仙窟。豪兴遏青云，高谈霏玉屑。君本慧业人，浮华已屏绝。痛痒重民生，读书兼读律。【时理刑名。】霖雨出世心，舟楫致君术。兀坐风月宵，此念时蕴结。同有倚闾亲，白云怅辽阔。萱草树忘忧，【斋前多栽萱花。】难得是爱日。有鹿鸣高秋，烈士志未灭。十年书剑成，誓不甘蠖屈。【由家秋试。】荷塘系归帆，山径驰车舝。祖饯起骊歌，声情俱寥豁。君爱我最深，临岐语不出。大地隔形骸，天机连活泼。行我心所安，春华期秋实。浩哉至理言，小儒闻咋舌。把晤明圣湖，酒熟莼羹滑。后日慰相思，此愿如饥渴。

　　寿龚甫三十
　　髫龄回首雁行连，已度星霜三十年。爱日高堂随杖履，闲愁时事过云烟。仁山智水心同乐，【来书云以后发兴往还山高水长辄移人意。】秋实春华笔妙传。愧我荒居无可献，白云欲赠思悠然。

　　偕梓材、洛翘、师竹、芝生作消暑集，尝白莲花瓣，分得渔字
　　采采白莲花，池塘半亩余。明霞落波晚，红日照林初。嘉宾常欢聚，消暑足清娱。鸡豚苦下箸，瓜果足园蔬。主人出新意，折花充庖厨。我曾餐兰菊，秀色并可茹。天地为炉炭，山水得膏腴。况此白菡萏，清不染泥淤。烹调妙燔炙，瓣瓣落瑶琚。奉出白玉盘，香味与之俱。清气沦骨髓，芳泽润肌肤。催诗分雪藕，酌酒和琼酥。充我冰洁肠，烦热快涤除。彼哉尘俗子，未许为酒徒。膏粱涂痴腹，麤粝饱腐儒。爱花花愈憎，臭味自然殊。若使餐此莲，出污而入污。安得素心侣，英华共含咀。邀花入肺腑，谅勿蒙其辜。座客发狂笑，语奇天下无。花不用钱买，酒岂为我沽。今夕尽足乐，心事梦樵渔。

　　消暑集梓材处分得到字兼次洛翘西郊送春诗韵
　　长夏官衙如水清，鼠雀牙角息纷闹。明镜高悬曰敏公，【听事堂名。】疑罪轻刑在耄悼。偶时局促陋辕驹，拾级高楼齐登眺。【偕登观风楼。】笔走龙蛇赵吴兴，卷抹丹青文待诏。【藏有赵文真迹。】此眼青白本无常，四面青山为倾倒。秋到池莲开益多，朵朵争似何郎儿。作为歌章写素怀，微细含毫妙惟肖。【同咏白荷。】何处古寺晚打钟，池上风翻隐约报，报道座客不须邀，宾皆主兮庐自造。消暑却能消我忧，甘澍迭沛新感召。祷雨喜雨歌莫停，黄绢幼妇词绝妙。【洛翘作祷雨歌余用其韵作喜雨歌见后。】赏雨茅屋在此间，雨后微风趁夕照。狼藉杯盘浑不知，恍若南阳快坐啸。炙莲为馔岂在多，雪藕为丝许胜少。乐此佳肴许久长，兰臭连番画缭绕。【每集画兰醵金不出金者治酒。】惯闻健足策杖游，雁宕天台先引导。【指师竹游雁宕事。】他年游屐假谢公，一洗俗尘涤浮躁。安能抑郁长居此，笺注鱼虫锱铢较。摘名山句充锦囊，汲越溪水煎茶灶。广寒宫阙自清凉，手拈奇花口微笑。不然蹇驴深林深，短檐不碍方山帽。耕夫织妇清率真，灾祲无待民控告。仙境尘寰两不殊，今夜梦魂应飞到。父母斯民何为哉，箫鼓来朝赛社庙。【时居民谢雨。】

　　消暑集分得中字效柏梁体
　　高歌对酒感慨中，何来铁汉唱江东。臭味多同兴正浓，酒令俨如军令逢。欢然座上有车公，催人懊恼有西风。欲以酒兵挫其锋，我马既同车既攻。登坛大将策奇功，【行点将酒令。】借箸为筹我适从。俎豆坛坫快折冲，侍儿环绕肃军容。奔足长阪怒花骢，爪肆拇战疾游龙。左右猿臂挽强弓，中流砥柱特磨铜。【立柱跑马左右弓皆酒令。】欲还世界气和融，书勋妙笔补天工。座旁有客笑接踪，谓君所见何庸庸。古来否泰与塞通，来往循环运不穷。炎威太过势蒙茸，清凉一味椒空蒙。暑气亏时寒气充，无非造化之陶镕。岂若趋炎热心胸，翻云覆雨角雌雄。善哉斯言得折衷，恍闻暮鼓与晨钟。消暑会亦有始终，阶下秋叶坠疎桐。一堂高会翦烛红，相与欢进酒满锺。

　　洛翘见示祷雨歌即日大雨用均志喜
　　天子赤子关怀抱，旱魃偶然当其道。君作歌章情吁天，天心那得不诞保。忽于同日同候时，黑云翻墨出林表。狂飙四起吹满楼，对面层峦封被早。奔雷掣电杂两间，金铁鏦铮鸣多少。直泻洪涛势倾盆，珠玑齐跳入池沼。闻说西天法雨来，【官绅迎祷观音大士。】碧海银河讶倾倒。骑神龙兮神哉身，隐约云雾露鳞爪。稻田千亩兴勃然，大气盘空何夭矫。此时兀坐有真吾，壁破水浸已环绕。湿尽床灶不足忧，喜与斯民共温饱。穷巷藉得免追呼，茅檐或能欢父老。祷雨歌后喜雨歌，从此十雨五风便是宝。

　　咏洛翘庭中紫薇花用前榴花诗均
　　玉堂声价上青云，何幸清斋话夕曛。霞粲深红连绛幄，烟笼浅碧衬罗裙。凉归高树留题健，【消暑六集以高树早凉归为均。】坐对黄昏结屋勤。【程新筑对薇轩】。漫道元微之不作，惜花今日又逢君。

　　回杭秋试洛翘以诗送行组织近事用韵效之
　　半载追随讲学堂，丰裁羣仰鲁灵光。书成半部堪治世，月见前身快举觞。【程楹联云开樽忽见前身月，治世犹存半部书。】立雪程门传道派，归云仙洞怅家乡。名推山谷诗称祖，【山谷诗祖时有题以赠君者。】徒许高阳酒作狂。骊得智珠惊藻饰，【曾以文赋就政。】鳄驱沧海蔚文章。【程撰昌黎庙联用祭鳄事。】画兰成社闲消暑，傍竹题箊早纳凉。【均见前。】鱼牍移诗忙走笔，狸奴接客卧斜阳。壶斟庭桂泡佳酿，盘摘园蔬得饱尝。满壁新词探宿海，半潭秋水澄星潢。【园有小池。】紫薇轩对筵开妙，红蓼阶翻句亦香。河洗甲兵驰露布，【时新昌滋事。】词成锦绣织霓裳。邯郸学步聊如是，敢与先生旗鼓当。

　　七夕由东阳至诸暨肩舆杂成倚前韵
　　驾起肩舆路正长，人情风土费评量。烟炊晓岫松笼翠，露被前宵枫渐黄。榴实道旁殊苦李，槐阴渡口即甘棠。村翁闲话壶觞适，浣女传喧荷芰香。绿树蝉声迎旭日，青林鸦背落斜阳。代茶解渴梨千颗，【多产雪梨途中解渴。】徒步寻舟水一方。【至诸城水浅不得舟步行十余里。】查果流红村作市，【查林村得名。】棉田霏白妇提筐。影来雉堞招遥塔，歌起渔船出野塘。农踏桔槔新值雨，樵冲岩穴独乘凉。秋风吹叶看明月，人迹浮桥忆早霜。茅舍老牛勤舐犊，草堤童子笑亡羊。【宣何岭有牧童亡其羊。】回头别有难忘处，洞口归云护草堂。

　　题贾小谷独立图
　　瞻彼崋顶石，巍巍高无极。抚此涧底松，郁郁挺千尺。卓哉贾氏子，胸次常超特。不辞近市居，清浊齐荡涤。人为此身病，身病良足惜。不知有此心，心心印无迹。绘成独立图，古道见颜色。天地情所锺，万物尽充积。辣手许转环，砥足柱家国。登高快一呼，众响闻历历。漫道羣居卑，独乃羣之的。悬高隐市朝，道大无反侧。长坂思骏蹄，云路奋健翮。君子识其真，无入不自得。盍观南山竹，不揉自能直。

　　先大人崇祀湖府名宦八月十七日堂祭杭城
　　试罢秋闱兴未阑，肃将祀事快团栾。西泠菱芡登筵洁，东浙云山隔岸宽。敢告千秋绵柤梪，差欣五郡集衣冠。【时来助祭者嘉湖杭严与吾绍之人最多。】来朝苕霅溪头路，知有扶筇父老欢。【湖人定九月朔奉主入祠。】

　　九月四日重至东阳寄杭诸友
　　握手行江曲，寂寞破清谈。【共甫伯约送至江干。】离愁浩无际，烟波逐征帆。白苹飘秋渚，青松依石岩。欸乃一声去，江流暮色涵。回首系篷处，灯火落两三。
　　泊舟高城下，乘舆当安歩。至诸暨起早。半载重行行，秋来异春去。春山桃柳芳，秋岸荻花暮。停车看不足，霜叶徧红树。斜阳照人家，今宵道且住。

　　重九夜饮梓材处用洛翘韵
　　当秋作客独劳劳，山川靳不乐我曹。壮观八月十八潮，曲江涉足欺狂飙。九月九日约登高，山城又值雨潇潇。兀坐斋前空寂寥，小窗容膝安书巢。人烟缭绕起衡茅，白云相接远山腰。主人为我集宾僚，晚菘早韭充厨庖。清酒百壶倒醕醪，重来吴宁兴更豪。插菊采萸快此朝，老少颁白并垂髫。况复高会尽良宵，笙箫夜半薄云霄。【时闻歌管。】鼓吹酒肠斗石浇，不须两廊椽烛烧。灯明一点焚兰膏，醉后欣然口成谣。不假锤炼与推敲，笑彼刘郎不题糕。拘牵字句徒纷淆，程老词源何滔滔。先成珠玉惊挥毫，佐者健将姓属姚。独整旗鼓酣曲糟，【谓师竹。】右手持杯左持螯，拇战千百不曲挠。我不如人不复聊，愧如燕石溷琼瑶。愿收诗筒和酒瓢，相从三笠与六桥。【程自号半湖山人因西湖内外十二桥程本字六桥。】吟就此篇解客嘲，不殊芥舟覆堂坳。

　　秋闱填榜日饮洛翘处
　　先生真解事，此日集壶觞。变化鱼龙地，盘桓翰墨场。一庭秋菊色，满座宝炉香。倚槛忘归去，南山对晚妆。【时程重建敬业堂。】

　　得秋闱下第之信倚前均寄洛翘
　　三年仍不第，傀儡笑登场。愧我无真学，多君有热肠。奇文占吉兆，佳句挹浓香。【指坐号吉梦两解。】无计为酬应，时来就菊觞。

　　同日师竹携酒肴来谭
　　此心何郑重，携酒与肴来。解语花随菊，忘情客举杯。涤肠销傀儡，侧耳费疑猜。【姚因草本题名录字迹未请犹妄想。】醉后新诗就，高歌答水隈。

　　初冬途遇高香亭二尹招饮师竹处转至王宅
　　新月迎人面，其光皎且纤。道遇高达夫，气宇雅不凡。访碑来古寺，【法界寺有大千塔碑。】煮茗供清谭。庖人具鸡黍，藉欲客留淹。有客期不至，移樽提筐篮。不愁西风急，昏暮叩绛幨。绛幨何清寂，主人作仆兼。载酒西园醉，壶觞不停斟。【谓师竹。】书声隔窗牖，拇战声相参。东邻新娶妇，红烛照画帘。裙钗罗筵席，羯鼓已挝三。洗盏更绣阁，要客不辞馋。我本逢萍水，【谓王汝江。】此邦好事添。同行有二老，酡颜掀髭髯。一笑持樽酒，殊有元妙含。【指师竹与俞石农。】万事是偶然，今夕何乐耽。

　　香亭招饮竹屋在法界寺用关王二君题寺图诗均
　　钟报城西寺，时来一叩门。竹疎云压屋，花少菜锄园。饶有林泉趣，仍无车马喧。画图今不见，题句溯词源。【乾隆丙午关奈原孝廉绘有图卷今存王小弇明府诸题作。】
　　主人真不俗，当户小筵开。樽满斟新酿，阶平埽旧苔。诗僧留古塔，循吏望高台。【指大千僧塔、张氏吴宁台。】雅集无今古，伊谁济世才。

　　洛翘以致祭白云祠诗见示用均复之
　　景行堂前坐，从知别有天。水流红叶外，山搁白云巅。旧迹留桑梓，良时荐豆笾。使君传教化，珍重有诗篇。

　　寿师竹五十有三
　　一日之七岁庚午，大秩筵开数计五。越今年华辛壬癸，我来旧雨得重聚。昨回一阳百福生，集启消寒继消暑。入门何须问宾主，浮以大白斟以醑。酒酣始知诞降辰，兕觥酌彼鹤筹数。君独前席致我词，献寿投桃皆无取。新诗换得樽浊醪，胜比金钱值刻楮。我闻昌黎进表章，谏迎佛骨浩气吐。春秋刚逢五十七，力挽衰风擎天柱。又闻知遇陆宣公，二十二人榜龙虎。陆之生日是明天，沆瀣师生直接武。二公今已升庙廷，笾豆馨香列樽柤。黉宫香火本非僧，【姚有黉宫香火僧小印。】礼乐肃修合柷敔。君秉铎教历有年，大训赤刀重西序。【谓东阳学西斋。】古来金石寿诗书，振起斯文乐蹈舞。况是东阳好山林，洞天久许天伦叙。闲筑竹簃布酒棋，【见前。】时摘肴蔬开园圃。迟我数年莫厥居，云洞茅檐不待补。相与徜徉耄老天，此酒此诗证出处。君不见周子定居庐阜时，濂溪风月年年今不古。

　　踏雪至城南归饮师竹处为消寒初集
　　严寒生虚空，孤坐苦清绝。良朋踏雪来，邀看南山雪。城南山势高，排空拄千笏。峰峰削玉成，此际峻且洁。遥塔萎其下，尘埃齐超拔。地宽眼倍明，云冻天犹阔。朗朗不辞行，风微吹觱栗。欲汲雪一瓯，烹茶疗枯渴。茅舍有人家，叩扉呼不出。有客沽旧醅，今夕乐举杯。高轩面园圃，菜绿分叶肥。汲汤佐新笋，釜沸响轻雷。瓶笙清如洗，炉小火初围。美人来席前，数点报红梅。酒肠欣得暖，仙骨翩不归。何以酬妙景，门外雪又飞。

　　雪后偕芝生登吴宁台探梅
　　布被冷彻骨，寒威入窗隙。晓起推纸窗，积雪当檐额。望远登高台，朔风人面刺。台高雪亦高，携屐破琼璧。画图粉本宽，荒城玉带窄。西南逼诸峰，峰峰立奇特。天半铺冻云，云雪共颜色。想见飞瀑泉，洞口寒不掷。
　　有梅植台北，临风发微香。寻芳迷仄径，踯躅傍池塘。池小凝薄冰，玲珑水一方。一拳起白鹭，惊散双鸳鸯。同侪畏清冷，入室薄衣裳。几砚炙犹冻，盆梅疏欲僵。终日苦袖手，远道思不忘。相持一樽酒，与对明月床。

　　消寒二集用洛翘师竹均
　　短檐消残雪，冰柱几许长。炙砚苦觅句，十指寒欲僵。朋来促膝话，泉烹新笋香。夜寒愁壶冻，行酒屡停觞。
　　喜晴快雪天，翰墨证夙缘。【时余为芝生书楹联。】酒气达指甲，山影罗几筵。片片落诗卷，清出笔豪巅。愿为生花管，春风生眼前。

　　消寒三集饮香亭处分得欲字
　　消寒集第三，重来聚竹屋。屋小炉火红，竹疎窗纱绿。我到独濡迟，走仆连番速。细雨洒前宵，步行石崅荦。当门石尤奇。迎我如立鹄。盘飧已罗陈，野味胜鱼肉。主客一笑言，今夕安且燠。吾生不善饮，而喜对糟麹。三爵已酡颜，醉倒不自觉。客持右军书，琳琅重满幅。【即席观一白堂禊帖。】惜余已蒙眬，家鸡浑野鹜。把烛跋其尾，濡墨沾毫秃。催诗寺钟声，声声印心曲。诗新句早成，此际淡无欲。

　　消寒四集饮洛翘处分得一字
　　高山多积雪，登高望奇特。正欲结伴游，先作消寒集。【与桂峰拟游白云洞。】寒消第四筵，竞入芝兰室。炉爇柏叶香，扑鼻酒香挹。豪客置席间，奇语出奇笔。笔落乱云烟，语射中虮虱。时阑兴未阑，青钱选一一。主人策酒兵，恍如铜柱立。抑如沽春酿，杖头先生得。【行百钱献宝令。】东家拓菜园，菜叶尽肥茁。醉后踏寒畦，蓠外人如鲫。共得咬菜根，无使有此色。

　　消寒五集复饮师竹处分得酒字
　　前日燕高台，朔风寒入口。昨朝游洞天，雪花大如手。【见后。】雪消风未消，今夕会良友。泥融溅街衢，折柬快出走。主人步失足，兴浓忘掣肘。【师竹因病足不游洞。】陟山艰杖藜，铺席能对酒。酒酣令愈奇，筹竹献左右。西子纱浣妍，东施颦效丑。【行范蠡访西子酒令。】伟哉范少伯，沼吴功不负。泛湖亦浇愁，觞政妙无有。我是于越人，愿从大夫后。网设不罹鸿，兔尽走烹狗。消寒仅旬月，美酒费百斗。一饮一集成，待到春九九。

　　消寒六集复饮洛翘处分得爱字
　　山城多鸣鸟，有鸟集豕背。豕走鸟不飞，闲自啄其喙。【途中见二鸟集豕背以行。】禽兽有蠢灵，所见非所在。偶集我眼中，怪事书所未。诗酒会消寒，阅微启精邃。肴馔列羽虫，雉鸽推羣类。野鹜落凫飞，天鹅寂雁唳。羽翼竞丰盈，鸡鸭薄滋味。嗟此握爪拳，何甘投鼎鼐。失足由网罗，大半为食饵。吾观高冈凤，一举烟云翅。又观空山鹤，长鸣风雨晦。岂不值饥渴，饮啄得素志。誓不争食栖，适性行无碍。同席解鸟语，雅人必深致。莺鸣求友声，非欲弄清脆。鹦鹉学人言，从俗求妩媚。声同应实殊，浮沈在聋愦。茍无真知音，鲜勿割所爱。不见桀之犬，可向陶尧吠。 

　　消寒七集饮竹屋分得帘字时从西郊步归
　　偶忆送春游，计月纔届三。今朝重携手，河梁朔风严。岁月倏忽易，流水听瀐瀐。飞虹卧雪中，【乘驷桥上题“飞虹卧雪”字。】斜日落层岚。人影侵在地，历乱舞松杉。何来不速客，一一集禅庵。修竹如相识，万个字空嵌。折节呼士前，俗驾皆扫芟。主人藏斗酒，厚味咀醰醰。卜夜添炉火，分题褪鼻尖。七人逢七集，寒暑理相参。【谓前消暑七集。】优游乐卒岁，世味外酸咸。窗纸忽然白，新月朗磨镰。归来数梅朵，对影碧筠帘。花香与酒香，齐梦到黑甜。

　　由白云洞值大雪次韵复杨桂峰
　　四壁青青渖石苔，一番吊古一登台。最难风雨怀人至，【时杨从杭州来。】况是山林踏雪来。飞瀑潺潺疑玉响，危崖树树讶花开。把樽几度临窗饮，此地围炉未忍回。

　　次韵酬王鉴叔
　　劳劳车马逐鞭丝，心事纷如岁月驰。纔客即思归去日，未回已计别离时。无多骨肉萦亲梦，有限韶华减客姿。求富食贫常尔尔，独惭闻道已嫌迟。

　　腊月回杭州次龚孝廉送梓材诗韵留别东阳诸君
　　惯作风尘客，舟车往复回。时惭驽下驾，未获骥呈材。酒作驱愁帚，诗无辟债台。消寒成一集，笑语许追陪。
　　人夸小邹鲁，此地快遨游。家国承遗泽，馨香报晚秋。【是年东邑先后崇祀乡贤者十二人。】洞花春雨足，【谓石洞紫阳花。】山树白云留。袖得新图卷，吾怀往事悠。
　　春秋佳日里，待我有情天。桃柳楼台闹，芙蕖雨露圆。教人传木铎，策我藉蒲鞭。如是芳邻结，何须买万钱。
　　道不分南北，崎岖有大隗。【由旱道至诸暨虽僻而平。】旅情寒鸟唤，诗意冻云催。双岘留题去，西湖返棹来。临岐还痛饮，可耻罄瓶罍。

　　途中偶成用前韵
　　残冬又得买舟回，晓驾肩舆拨雾开。山背雪余犹我送，林端云起望人来。寒鸡三唱清茅屋，春水微生响曲隈。赢得征途无限趣，一壶新酿一盆梅。【舆中有师竹赠桂酿秋农赠盆梅。】
　　不道新春同我回，千门爆竹听如雷。【夜半抵杭江干值居民接春。】摇摇旅思眠难稳，隐隐城头钥未开。月落半江帆影澹，潮平五夜角声催。推窗迟见东方白，安得戈挥海日来。

　　●一诚斋诗存卷五

　　○甲戌（清同治十三年，一八七四年，三十一岁）

　　春雹折盆梅感赋
　　同经霜雪耐时艰，历尽崎岖东浙山。岂料冰珠翻碧海，顿教仙骨老朱颜。香魄未断应来复，云洞留缘空自还。【梅产白云洞。】毕竟天工神守护，不令凡艳落人间。

　　孟春共甫之吴叔寅北上伯约之甬予将之东阳赋此志别
　　合冰当南风，春日解河浒。相生实相融，离合谊有取。我归明圣湖，残雪趋腊鼓。短晷忽西驰，花气郁蓬户。梅芳玉照堂，天香竞吞吐。放眼云居峰，怒潮奔貔虎。【同登吴山观潮并观梅水仙阁。】良会有穷期，挂席分南浦。江汉隔形骸，契作金兰谱。客自金华来，邀我适乐土。石洞云片飞，幽岩泉滴乳。宋元接源流，何王与金许。尚友有古人，事贤得所主。况历名胜区，燕洛人才聚。浩乎乘桴游，沧海碧眉宇。明珠发奇光，黄鹄期高举。能浚此性灵，旧雨复新雨。高堂白髪生，踯躅意良苦。吾辈皆游子，亲年向谁数。衣冠拜别时，山川忘艰阻。所持爱日心，萱草北堂树。天涯多廓寥，防意破强虏。声色甘如饴，不啻伐性斧。他日同赋归，文字饮樽醑。

　　暮宿诸暨牌头，题壁用鉴叔诗韵
　　忽惊怪石压山头，独立苍茫不计秋。突兀旅怀浑作对，崎岖客路惯忘愁。投鞭此地闲迎送，续句前游听去留。俯视纷纭车马者，不殊尘世一蜉蝣。

　　过宣何岭
　　已入山林深复深，忽逢峻岭策千寻。探梅添得诗人料，履险犹余游子心。老树摩空云滴翠，黄花缀壁石镕金。【岭上多菜畦。】青春此去东阳近，一路清溪有好音。

　　雨抵东城
　　茅檐深处宿征车，侵晓催行画不如。云气纔封三里郭，雨丝已湿半肩书。花飞野寺沟流出，舟坐春江天上居。【东江桥为大水冲去，渡以小舟。】多少旅人来唤渡，【东义浦永四邑手民每于春间渡浙西谋食。】年年作客敢愁予。

　　花朝饮师竹处
　　春雨困连朝，此心独惆怅。红霏隔院花，苹泛圆池涨。嘤嘤好鸟声，晓窗闻纸帐。晴旭忽照檐，浓黛抹千嶂。雅怀启雅人，折柬饮春酿。春酿何醲郁，越醪浑不让。杯盏罗新奇，酌酒在无量。座开碧桃花，含羞笑相向。笑我醉不知，误挫酒国将。桃李芳恒蹊，春风坐和畅。况是花朝朝，花花竞相放。何待羯鼓催，诗催两无妨。东斋有琼枝，春来花无恙。【洛翘植有素兰素桃。】君子结素心，涉趣左右望。【师竹自名园曰涉趣。】

　　读三鱼堂文集
　　孔门道不二，传道有程朱。程朱别其派，门户遂分殊。从者病拘滞，攻者空诋诬。授受各有本，渊源莫可俱。有明尚虚寂，阴释而阳儒。大道不遽投，讲堂启三鱼。传经崇正学，吏治出诗书。孰谓心即理，善恶入迷途。孰谓静不动，渣滓玷太虚。主敬与穷理，不可离须臾。松阳留讲义，微言得持扶。洋洋象山语，非不味道腴。姚江及白沙，良知举一隅。无如浅浮子，泛滥失所居。辟之不遗力，后学赖歩趋。博文约以礼，体认越粗疏。我读学术篇，此情列粲如。师承今未远，翘首望当湖。

　　四游白云洞次前明张忠敏重游白云洞韵
　　春游结伴计经年，探胜寻幽思渺然。酒味不嫌茶味澹，道心争似石心坚。一堂风雨泉声护，万古台池花气妍。自愧数来无可献，白云袖得有前缘。

　　是日适逢寒日归途有作次方干寒食过东阳韵
　　春来游兴比花浓，归折花枝路几重。绿野风和人薄醉，闲过山寺不闻钟。
　　他乡半是故乡人，佳节同游日未曛。荒冢纸灰忽飞起，归心谁得似归云。

　　陈雪杭邮寄白云洞读书图题作，诗以复之
　　怕听他乡金缕歌，新词题到怅如何。东风有脚留诗住，飞瀑无心送鲤过。石洞句多惭务观，水亭图寄话东坡。【放翁多郭氏石洞诗，又宋王概作水乐亭于白云洞东，东坡寄诗题其图。】明朝欲放云归去，长与严江月影磨。

　　清明南郊看桃过友成、崇正两书院遗址感赋
　　南山聚名迹，岁久苦沈湮。有桃芳山麓，络绎招游人。游人爱春绿，谁能重斯文。藉得征文献，我辈全其真。丰碑立道左，风雨泣晨昏。鸿文不可识，手剔藓苔痕。大书讲学处，成公遗泽存。吾怀东莱子，南宋走浙闽。北山仁山继，婺学培本根。矧此友成号，赵氏实始振。【宋赵公藻创书院延东莱主讲。】从学有乔葛，儒林作名臣。忠如李正节，浩气塞乾坤。降至倪陈辈，授受实传薪。贤哲集于此，花鸟露精神。弹指数百载，黍油麦苗新。池清闲澡濯，左右犹逢源。想见侍坐暇，出入道义门。问碑碑不语，梨花满前邨。
　　邨前塔影矗，粉白比琼玉。循行踏香泥，清溪曲而曲。溪水送好香，潺潺来断续。空山空无物，三椽铺老屋。草深狐兔眠，树枯鹯鹰逐。邨妪懒不知，门外饭脱粟。瓦砾埋残碑，褰裳从头读。知是古梵宫，缁流竞托足。有明郑长官，崇正乐教育。东望石洞遥，西顾八华绿。叶许此中兴，【邑令郑准改中兴寺为中兴书院，以地当石洞八华两书院之中也。后改崇正。】名义良不俗。修葺相接踵，苕溪费博学。【康熙时费教谕家玙重修。】祔以孙石台，祀事衣冠肃。何经百余年，山灵頟频蹙。巍巍西岘峰，终古挂鸣瀑。唐宋峙二亭，涵碧与水乐。刘郎大小苏，题句争诵熟。地脉毓秀奇，兴废常往复。所期贤有司，不让前贤躅。鼓吹有六经，便是此山福。

　　香亭招饮竹屋
　　道人不见写秋荷，【铁足道人善画秋荷筑竹屋。】剩有溪流环素波。三到禅关容醉客，一番清梦笑春婆。桃栽小榭红妆瘦，竹压平檐绿荫多。绝妙暮山登啸处，余音缭绕答樵歌。【饮毕长啸猴岭。】

　　上巳送师竹归苕溪用前韵
　　送归人值暮春天，顿触离怀在眼前。满地绿阴诗似海，一帘花影酒成仙。惠连未醒西堂梦，安石还随东墅缘。【有弟未归并寻其兄子。】惆怅武林山水接，思亲忍读白云篇。

　　同日饮洛翘处转至周宅
　　窗前学书晋永和，窗外山色入青螺。永和帖言休禊事，羣贤不集劳思多。午餔将酣手将覆，忽来知心载酒过。神如行云流如水，以文为网礼为罗。罗致奎映楼之北，兴高若剑出太阿。鹦绿泉香烹新茗，鹅黄酒泛郁金波。笑我连朝困饮食，疲兵那得荷矛戈。再战再北援不至，不入诗魔入睡魔。座中佳士新取妇，【谓周生。】宛如兔丝坿女萝。夭桃枝头春意闹，踏青池畔裙色拕。酒余罔识时朝暮，踵门醉倒屋婆娑。春华自当惜年少，结并蒂花出水荷。嗟哉东园有好女，徐行佩玉不鸣珂。芳菲固得赏幽谷，过时不采空蹉跎。归读南华经一卷，轩车不到新如何。

　　至法界寺访宋胡侍郎铸钟香亭留饮
　　古华严寺有名钟，作自赵宋祥符中。勒四言铭闻人建，铸者为谁曰胡公。胡公仕宋侍郎职，尝苦金严年不丰。请宽苛政蠲丁税，诏书特下快民风。自是乡贤惠桑梓，一乡庙食祀有功。乃今人未明其故，漫加帝号齐尊崇。【土人辄称胡公大帝。】香火年年连吴越，不独编氓祝婺东。我来吴宁寻遗迹，有法轮碑峙岘峰。先民已叹沈沦久，长对空山夕照红。寺居城闉往来数，欲访钟铭追前踪。几经烽火变迁后，铁石销磨金在镕。此铜钟且无其器，遑云斑剥蚀苔封。我闻汤盘与孔鼎，词存千古走蛟龙。层楼猛簴今寂寞，【层楼宏撞猛簴合度见闻人建铭。】黄钟大吕闻太空。何必金剎考古制，欲与凫氏论旋虫。高子幸非辩追蠡，蓄酒如池香味浓。招我一笑莫停饮，绣佛场前列千锺。我侪善学端有在，如木钟撞金木攻。大小鸣由大小扣，发人清省备藐躬。

　　步东郊至卢宅
　　贪听溪流夹路喧，同人缓步入前邨。满郊绿树迎长阪，一带平桥护短垣。好鸟声声春水畔，斜阳处处远山痕。落花被径无人埽，客到何妨不叩门。

　　襄校东阳县试卷事竣柬梓材
　　东白巍峨毓秀奇，搜岩采干系吾思。方欣文字随缘结，适届珊瑚撒网期。首夏风光荣草木，残春烟景艳台池。筵烧椽烛纱窗静，梦醒藤床角枕倚。问字非关扬子宅，瞻型恰傍向公祠。【前邑令向公创建考棚。】红莲朵朵廓开缓，白战家家铁不持。院锁无哗清雀角，笔排有阵落乌丝。惊人未得长城句，快我先闻幼妇词。乱似暮鸦当户噪，情同归燕隔帘窥。为分燕石心常苦，恐溷鱼珠手屡披。冰雪为怀量玉尺，【以冰壶玉尺四字刻小印。】文章佐酒酌琼卮。芭蕉绿阴麤能赋，泉石清音可与诗。【谓种蕉赋拟东坡水乐亭诗两题。】思坂谁堪展骥足，解经绝少说羊皮。【经解题以五羊皮食牛。】书多破体区淮别，句碍冘长去蔓滋。既获品题佳士许，更教得失寸心知。【每场以前场评定之卷示试士。】标来新义差明眼，思入匪夷亦解颐。十倍邻封才济济，【试士有千二百之多。】兼旬分校日迟迟。鸡羣不数尝千跖，鹤立偏教失一夔。【首名何姓卷由芝生分校得之。】漫道晷檐争小试，还占台阁是初基。【向公题有台阁初基匾额。】儒臣云集欣留葛，孝子风徽赖有斯。【前列葛斯二生为宋葛端献公吴斯孝子之后。】石叱洞天仙得路，【诗题叱石成羊。】金携昏夜我谁欺。【时有谤得贿者。】幸资璞玉他山错，岂乏明珠沧海遗。沆瀣从知关夙契，苦辛敢自负初时。功名鹊起前程远，八华遗芳在得师。

　　用洛翘韵咏紫阳花五十韵
　　空山留小草，花亦紫阳呼。古洞今名郭，奇葩尚系朱。苍黄随浊世，清白见真吾。乞种原无伪，营生莫笑迂。深红排小蕊，嫩绿衬灵株。春暖英含秀，秋凉萼吐苏。【春秋两芳色紫。】晴霞烘远岫，绛雪映名区。支派承濂洛，良苗接泗洙。心田勤灌溉，艺苑漫荒芜。圣城无凡艳，贤关有坦途。佩来青异拾，拖去翠平铺。省识尘氛澹，从知道味腴。傍厓严砥砺，面壁切廉隅。区别锄非种，栽培擅化枢。露浓庭折槿，日永案编蒲。径岂嗟茅塞，功远积染濡。陌新忙粉蝶，岩暮落金乌。乐处疑馨桂，遐心咏束刍。本根寻鹿洞，枝叶外鹅湖。兰操丰标洁，荆荣德教敷。宾寅旸谷近，卓午峭峰俱。识主飞巢燕，追踪幻履凫。砚耕同晚岁，学殖得吾徒。迁地荣枯判，踰闲大小殊。【不能迁植他处。】人看汾树隔，材比峄桐孤。蠲忿萱无藉，摩空藻每纡。翦裁殊贮柿，粉饰慎操觚。异卉供欣赏，羣芳式楷模。伯恭常坐啸，华父此驰驱。【东莱鹤山均经过。】至理拈微笑，柔姿道大扶。覃思同灿烂，树骨自清癯。郎署薇堪对，文坛杏转输。林应称箸作，采欲润璠瑜。多识诗笺陆，生机易变虞。和风披座满，化雨滴阶苏。魏第争声价，匡庐入画图。【鹿洞在庐山。】蜀葵神向往，水蓼手描摹。雅拟康成带，休夸玉局符。凤僊形碻肖，【类凤仙花而小。】蛾子术难诬。润色寻章句，光华照典谟。兰滋吟叶适，【水心设教石洞有畹内兰滋之句。】梅隐忆林逋。潘县开难徧，陶篱采足娱。再芳苗裔盛，遗象瓣香孚。草稿残余籍，丹铅剩说郛。【洞藏朱子画象及学庸章句稿。】蜂儿兼旧榧，【洞口有蜂儿榧。】鱼婢戏初芙。匿迹春生脚，韬光物耀躯。莲芳怀茂叔，窝乐访尧夫。药圃生芝圃，长衢击壤衢。【药圃长衢两地近石洞。】性禾咸长养，善米例泥涂。八婺绵遗泽，芬芳式大儒。

　　中秋前夕牌头题壁依前韵
　　万山妆澹到中秋，归路年年快卧游。水泻平桥移足底，树狂落叶打人头。久疎似友新醅饮，【至此始有越酿。】乍晤犹亲旧句留。【谓前题壁。】此去大江看月满，转愁风雨急扁舟。

　　九月二日病赴睦州
　　挂颿镇日忘舟行，时讶床头金铁鸣。过尽严滩七十里，隔篷惟听画眉声。
　　相逢萍水话扁舟，【有武康司谕蔡君同舟。】舟到严陵竟卧游。瞥见双峰云外插，此心添得是离愁。

　　偕海宁倪又田登秀亭
　　严陵山水蓄不平，气撼大江奔鲲鲸。此峰又如赴渴马，勒鞍突入梅花城。城头历乱姑缭曲，三百六十朵数清。何年妙手着山顶，拓地庀材筑此亭。山已锺灵名毓秀，合似秀名为亭名。南北峰头齐插脚，东西湖面凈洗晴。我来秋高气愈爽，倪迂倪迂得共登。云路原非别有天，我欲与子御风行。山下有泉分清浊，【谓仇池坞清浊二泉。】探原此地最上乘。此心本原证无异，濯缨濯足徒取憎。目极江涛东流去，日落林峦猿鹤惊。山前遥指荒祠在，还当一访严子陵。

　　饮建昌山亭寻先题亦潇洒楼遗址，敬次原韵
　　山色盘苍郁，奔赴严子江。建昌勒其下，江涛气势降。独宏保障功，合住神僊宅。烟雨护林峦，蛟龙潜波泽。我来九秋节，萧瑟物尽搜。狂飙面疾割，小月斧初修。酌酒暮山头，山行何朗朗。吟啸当危栏，万山音环向。作赋悲王粲，落帽笑孟嘉。零落有时至，所惜在朝华。遗址寻岩阿，真情起林表。犹是好江山，那不乐鱼鸟。望云亲不见，卅载系我思。思之不可得，恐为猿鹤嗤。舟颿江水流，云雾峰头逐。时乎不再来，宝剑长鸣椟。会出造楼手，潇洒见旧胸。先贤与先泽，我自得所从。好句留性天，慎勿戕柳杞。把盏竹翠间，敲棋松阴里。【“敲棋声落松阴里，把盏香飞竹翠间。”亦先人旧句也。】

　　登四面云山楼赠宗郡守【楼在严府署】
　　我生夙抱看云癖，欲驾霄汉舒长翮。我生好入名山游，欲跨鸾凤穷双舄。年年赤脚走八华，踏破洞云处处遮。山灵招我往复还，许我身住白云家。无端飞入富春里，南北东西看云起。好山面面回高楼，一望发狂喜，上有飘渺之亭台，下无纤屑之尘埃。浩乎远者是江水，缭而曲者是城垓。有时幻作龙蛇势，飞泉百道忽奔逝。有时化作锦绣裳，美人长袖来摇曳。片刻能呈无数妆，出云降雨人尽望。封蔽千岩日不足，神灵到此快徜徉。无何收尽人间雨，轻云一缕当空舞。停停袅袅香上炉，勃勃蓬蓬气出釜。云山变幻本无穷，爱此云山四面通。凭阑日日忘休息，乌龙之状其犹龙。【最高山名乌龙。】范老当年称潇洒，此地长吟事真解。赵公赏春筑有亭，【清献守睦州筑有赏春亭。】好山不用一钱买。何幸风流新使君，继起山楼说看云。云山岂为逞奇诡，欲祈甘澍福我民。鲰生雅不解忧乐，对此胸襟亦寥廓。山邪云邪伴斯楼，飘飘欲觅缑山鹤。

　　偕叔兄襄校严郡试卷居双峰书院先人课士地也，感赋
　　桐庐江清浅，潇洒属兹邦。官师推人杰，赵范与吕张。清献琴鹤去，希文柤梪香。遗徽留教养，东莱实提纲。况有南轩辅，吾儒道大光。道光岁乙未，先人除上庠。寻原历五载，珊网期相当。【题书院额曰严江珊网。】远迩人负笈，利钝锥处囊。【谓张翰香洪子泉诸君。】谓士无气节，先筑子陵堂。谓士无勇敢，大书商氏坊。【题城西严祠额曰愿为持竿，又署商文毅三元坊石额。】时逾兵火劫，人心犹未忘。幸哉贤太守，不令斯道伤。劝农归根本，兴学资息藏。十月旁死魄，闱棘锁峰双。罗致我兄弟，文字饮壶觞。明月成三影，夜雨话连床。有时窗风发，灵椿僾乎望。当日丹铅席，今朝角逐场。境虽异今昔，神来不殊方。叹我吹埙箎，学殖将芜荒。聊慰联棠棣，不为参与商。入梦言当务，勿以文艺狂。用力有未逮，漫自擅雌黄。课功有未邃，毋自快否臧。恍见趋庭对，心神两彷徨。醒来披卷帙，高烛何辉煌。理达辞能举，斐然亦成章。后生非不秀，先达在洋洋。

　　雪杭杀鸡酌酒招书屏幅，因事不果，以诗志之
　　不爱家鸡爱野鹜，王子当年诽痴腹。为爱野鹜杀家鸡，陈子今朝见太奇。我生少壮忘执笔，谴呵时闻趋庭日。稍知执笔喜大书，钩银画铁力不如。【先君尝谓儿辈宜习小楷，勿学此放笔也。】学力未深见未广，涂成墨猪空有象。象作秋蛇春蚓形，或文浅陋语不经。何期索者集沓至，岂以此行为高致。无乃嗜好俗浮沈，非因换鹅写来禽。可怜刻楮年年苦，学书未就苦如许。呵冻寒天冷不知，挥毫夏暑汗下滋。陈子本亦善点画，闻我斯言齐蹙额。焚弃笔砚涉不情，奔走投好实自烹。解人鲜不能解事，酒肴今非为君饵。得意濡首倍足豪，又非以书卜老饕。二载心交见如此，【因前年题图知名。】实与此情类相似。不然退笔成冢亦何为，前贤多少快临池，虞褚颜欧偶见之。

　　十月十九日去严州
　　果见严滩彻底清，孤舟来去怎忘情。江如学派迂能达，山似诗怀看不平。出水送君鱼知味，穿林识我鸟呼名。双峰回首慈云近，亲舍今朝有阿兄。

　　长至后一日奉东邑节孝姓氏总牌入祠，赋诗落成
　　两仪分乾坤，阴阳至理存。生而为夫妇，肇始重人伦。常变不逾节，死生安足论。所以性天在，海陬协平均。为妇全其节，为女孝于亲。捐躯临患难，就义得归真。我长苕霅间，趋庭时有闻。阐幽扬毅魄，发显表贞魂。【先监丞曾手辑程安两邑节孝姓氏录。】烽火十数载，姓氏忽焉泯。太岁在癸酉，招我有白云。片片起古洞，道义为之根。善哉顺地道，雅与德为邻。惜历红羊劫，名半萎灰尘。父母斯土者，臭味幸同羣。【梓材偶言节孝祠中供总位无姓氏因赞成之。】遗轶承残简，耆老征献文。【志乘而外，参洪子全旌表录、陈毅斋闺芳扶正集与本邑各家续旌单。】隋宋迄今日，千百会纷纭。【得三千余名。】曰贞烈节孝，大书列四门。仅以贤寿着，未敢与明禋。我作姓氏考，体例藉披陈。【书考略九条置祠中。】次年一阳至，享祀升苾芬。刲羊中堂屋，神兮降凄焄。父老乐皞皞，妇孺话欣欣。仪成礼未毕，有客情致殷。叹自兵乱后，大义多沈湮。夫妇之道苦，阴霾阳不振。或以中道绝，或以末路分。志气浸浇薄，非皆由贱贫。廉耻丧习惯，非皆忘旧恩。怛然闻斯语，使我额蹙频。秉彝好懿德，善良今其熏。敬为叙此意，敢告未亡人。

　　将去东阳留别诸友用洛翘韵
　　阳生冬至又来春，遽唱骊歌拂袖尘。飞雁搏沙原小聚，鸣莺求友听常新。山林迎送偏劳我，翰墨因缘大快人。临别开尊无限意，顿教佳酿失芳醇。

　　留别李春皋阁学
　　秀气何年毓木香，【木香宗派。】士林争仰鲁灵光。将周甲子琼林宴，早到公卿弟子行。【倭艮峰年丈为公房荐生。】坐对孔山乔葛远，【宋名臣乔行简、葛洪从吕东莱学，其宅逼近。】学习婺派吕朱长。【时掌教丽正书院。】回头卅余年前事，半入篇章人不忘。
　　鲰生何幸接光仪，两载追随遇亦奇。华衮褒成先子赞，师门介我校官诗。【公业师徐书山广文与先监丞同官严州有诗见先辑校官诗录公先遣人询及并赞先象。】一庭花树春秋好，满郭云山来往宜。此日阶前辞别去，敢云问道已嫌迟。

　　师竹属孔生绘雪中山水赠行，因名消寒归去图，系以诗
　　一天风雪里，归去是今朝。送客诗初就，推篷冻未销。连年云洞话，三折富春潮。【拟由严州返杭。】清白留图画，斯人不可描。【图中未绘出主宾人数。】

　　腊八由东阳至金华肩舆值雪，用洛翘赠行诗韵
　　车驰一路静无哗，司马题桥今莫夸。【经过东江大桥。】天为旅人添好事，雪非诗意不飞花。空林落寞栖巢鸟，茅屋依稀卖酒家。嗟我仆夫殊老马，涂迷日暮怅三叉。【义亭至孝顺路碑失去。】
　　漫道轻车似水流，苦行苦若我吟秋。帘垂终日嘲新妇，玉种千山学卧游。憀落荒邨无犬吠，弓刀小队映蝥头。【时金协带兵御天台土匪。】闲除篷雪融成水，题句邮亭佳话留。
　　纵横驿路息吟肩，漫说明朝雪霁天。倦整行囊衫尽湿，独醒长夜枕频迁。邻家饭熟饶情话，渔市人归数酒钱。赢得竹居今住竹，【旅店有竹居题额。】一编怅触别时筵。
　　连朝风雪去东阳，征路争如云路长。池傍堤高迷辙迹，履艰地滑甚冰霜。【舆人屡踢几堕沟池。】重城启钥衔枚走，深夜敲门煮酒忙。【到郡已黄昏饮钱紫云处。】同是他乡行役者，书成寄与雁鸿行。

　　○乙亥（清光绪元年，一八七五年，三十二岁）

　　岁朝杭寓独居书除夕思母之作五首
　　偶住西湖六度春，旅怀怅触在今辰。一年怕说是除夕，卅载何曾离老亲。独酌屠苏滋味薄，频闻爆竹岁华新。遥知塔拥双峰里，压岁分钱少一人。
　　妻孥劝酒不停杯，分岁迎年自主裁。席设一堂团聚样，【分岁设本支亲丁杯箸二十有六，惟愚夫妇与子侄共四人在杭。】仪成遥拜笑颜陪。【设虚位于堂。】推情此际谋诚拙，追念前尘我尚孩。间听小孙初学语，娘娘明日好归来。【吾绍呼祖母为娘娘，时闻惺儿作此语。】
　　归来必得阿兄随，否则仍怀异地思。萱草果能蠲忿恨，雁行何敢独差池。岁原无晚他时砚，白不能除两鬓丝。安得诛茅偕隐去，名山终养我奚疑。
　　生憎世俗太粗疏，未得真情赋遂初。禄养岂能全志养，【官场回避同省，原为杜弊起见，今则徒致其亲于奔走分离之苦耳。】分居总不若同居。【俗以派日赡亲为法，其实亦伤亲意。】情欢野老偏隆古，孝尽颛愚胜读书。同是思亲逢节候，天涯多少倚门闾。
　　倚徧阑干兴未阑，无端狼藉笑杯盘。荆妻依恋庭帷远，游子归来风雪寒。壮盛韶华空寂寞，迢遥家室话团栾。春晖从此年年好，何计偕承菽水欢。

　　张黼臣见题拙稿步韵谢之
　　迩年世事尽翻新，诗酒如君亦雅人。拨去穷愁留血性，好看春色助精神。乔枝旧契书容读，【尊甫与先人同官严州。】棣萼新芳趣自真。覆瓮一编叹已久，今朝何幸拂浮尘。

　　春仲偕黼臣乘小舟泛西湖，由孤山白沙堤歩归，次前韵
　　草色青青柳色新，偷间学作少年人。斜阳半郭情饶我，诗景全湖妙入神。艇小冲开春涨暖，花浓照见酒怀真。平湖陡觉湖平好，未到孤山早涤尘。
　　西泠别后两年新，山色如逢蕴藉人。但得楫舟安水国，无愁波浪弄风神。【时有风。】岩空人去闲花住，岸远禽来好语真。回首婺东桃洞在，几多春意绾车尘。

　　题馨甫亲舍望云图册
　　我生少小悲失怙，十五年来未抔土。壮来又叹轻别离，六十老母难得聚。举头浩浩白云天，无尽行云有尽年。归云不比去云速，别亲那得省亲难。钱塘老友胡馨甫，废诵蓼莪痛肺腑。孝思发为古文章，画图咀出旧甘苦。自说从军燕赵间，东南半壁惊烽烟。骨肉分飞家书绝，关河迢递金鼓喧。途穷日暮辄回首，怅望家山何处有。一日思亲十二时，归梦不归难消受。惟有云影来朝朝，送入天涯路不遥。隐约亲舍出其下，见云如见双亲招。招之不至心凄怆，把酒问天何独妨。悔身不如雁与鸿，秋来犹得飞南向。我闻此言发长叹，多少游子摧心肝。生不能养死不葬，一般滋味总辛酸。嗟嗟人生穷通得失皆天成，何必纷纭车马去，门庭纵然负米逮养出百年，藜藿当年无限情。况乎菽水莫承常，常尔迟暮光阴疾，奔驶转瞬已不见。高堂永诀暂离伤，奚似披斯图、泪如珠，愿为天下人子大声而疾呼。与其风尘奔走富且贵，不若贫贱困苦长家居，云兮云兮知我乎。

　　清明独步湖上饮临水酒家
　　又到清明桃李开，钱唐门外独徘徊。野田荒冢谁存问，风雨烟波孰主裁。近水楼台招我去，随堤鱼鸟逐人来。销金窝乏销金侣，剩有南山照酒杯。
　　酒醉黄垆暮不埽，湖光呼吸入几微。沽钱遇客非尘俗，【遇江仁山出酒赀。】放棹逢僧亦化机。得佐新泉烧野火，莫攀垂柳插柴扉。回头犹怅重城隔，难与闲鸥日日飞。

　　次韵复黼臣赠诗
　　滔滔江水去如斯，犹幸知心遇未迟。诗不求工偏适性，事惟近古那嫌奇。传家自具龙驹种，处世无营鷃鹊枝。太息故人今不作，羊公谁见岘山碑。
　　橐橐斋前听屐过，一庭皓月映藤萝。阮生此日雄心减，平子当年作赋多。坐对银缸闲漏刻，兴乘画棹到烟波。好呼越酿欣同癖，驱我愁魔有酒魔。

　　题山阴沈少牧绉绿山房印笺为黼臣作
　　女娲錬石夺天工，散作丹砂落纸红。刻画本来臣独擅，壮夫何必陋雕虫。
　　元龟负篆导山川，禹庙同瞻东浙山。赖有一编传古意，不须青玉说当年。

　　次韵送黼臣之吴门
　　毕竟狮林好，江山特放回。苏台香雨散，吴市美人来。船到疎钟夜，花倾曲水杯。刘郎重到日，春树不须栽。
　　昔我吹箫地，临岐约略论。夕阳荒寺梦，古塔旧巢痕。【指丁卯年馆苏北寺塔事。】梁庑空颜色，胥门乱晓昏。寄声浣纱女，能有未归魂。

　　咏桃李杏梨四花各以士事比之
　　才士年华一望新，好将红紫鬬芳辰。奇文焕烂殊平淡，绝世声名得笑嚬。艳福许消金谷酒，凡枝不到武陵春。恒蹊此日推先歩，多少秦人未问津。【桃。】
　　高士风光在目前，不须丰度溯当年。独清格调神都静，亦列门墙气倍妍。水榭立残明月夜，朱栏倚徧暮春天。伴来桃杏皆时辈，敢以孤芳谢众缘。【李。】
　　佳士襟期似旧不，山林廊庙莫须求。繁华纔醒江南梦，车马方夸冀北游。未减诗情红日里，长留春意小枝头。归来初罢琼林宴，间与东风快唱酬。【杏。】
　　寒士生憎物候繁，犹能花样及时翻。胭脂不染留真面，风雨无欺赖宿根。雪压一枝难免俗，冰清半夜最销魂。年来无复游人问，空对黄昏深锁门。【梨。】

　　题秦虎矦所绘梅花风雪图卷为杨春浦作
　　雪花历乱扑衣裾，梅花错落逐舟车。花花姑为逞奇诡，惆怅诗人长道途。秦子当年发雅兴，斗酒十千踏雪沽。醉歌高楼拂素纸，诗画赠行行不孤。海风卷起波涛立，日暮征帆远莫呼。徘徊歧路归不得，君去越兮我留吴。【图为申江送友之甬东而作。】况复红羊逢大劫，太息干戈无地无。东南半壁擎天柱，甬江申江燕幕居。所赖此心共千里，不愁饥渴害真吾。男儿破浪长风志，所恃忠信涉江湖。何以昊天独不吊，不使贤豪老其驱。后先齐赴玉楼召，空余翰墨式楷模。【秦与友均不寿。】我钦友谊重金石，契结人间道不殊。既为题卷颜风雪，【本无图名，予拈秦自题诗意篆“风雪梅花诗画卷”七字。】敢为缀句长欷歔。多少交情惭管鲍，盍不回头认斯图。

　　高香亭由东阳寄何氏兰亭本，诗以谢之
　　熟闻何一白，流传一片石。石刻晋永和，禊帖留真迹。当宋南渡时，维扬失不获。三百有二年，淘井竟觅得。天许还会稽，婺在会稽域。我客婺之东，两载欣游历。烽火几变迁，石已遭分擘。分石藏四家，家藏倍珍惜。购之良独难，宝筏回空寂。何幸高达夫，求不遗余力。典裘得青铜，手民给千百。乡民识好官，开诚表先泽。我居西湖西，梦寐萦反侧。忽下朵云来，惠及山中客。尺幅饱琳琅，银钩兼铁画。愧非学书人，真本赚萧翼。白云往复还，不愁江天隔。愿如金石交，不在数晨夕。复读所寄书，坐慰如良觌。世无薛绍彭，赝本从何易。

　　三月二十六日与共甫偕吴门吴憩堂游云栖，翌晨歩江干转至虎跑寺，由湖上棹归
　　钱唐江一曲，处处栽修竹。竹林深复深，接入五云麓。有坞曰云栖，五色云归宿。赵宋结茅庵，代住高人躅。前明隆万间，祩宏僧不俗。坐爱好山林，铸就新语录。一卷法慧经，年年人熟读。塔院在其旁，高树盖新绿。好山有好泉，潺潺听往复。佳处在此间，逾时看不足。洗心亭洗心，归路淡无欲。
　　移舟泊江干，晚烟春树团。同行懒归去，秉烛发高言。沽酒招舟子，聊慰江上寒。蓬窗时眺望，波平静不澜。妓船管弦息，沙岸鸥鹭闲。此心有法慧，何必谢尘缘。梦入华虚境，驰驱大道安。潮声惊夜半，疑是出山泉。
　　山泉说虎跑，游兴晨更豪。舍舟登彼岸，行行不辞劳。数里越云岭，泉声何滔滔。两山夹集树，高际拂凉飙。三椽铺老屋，山僧先诛茅。寻胜倚古井，汲泉野火烧。传闻泉流出，倂自李唐朝。寺僧苦潦渴，神遣二虎淘。往事莫须问，饮我热已浇。碑摩东坡字，读之意亦消。【有东坡题诗石刻。】
　　鸡黍田家具，深林乐且住。【午饭方姓家。】酡颜立茅檐，茶笋香处处。有鸟忽呼归，我亦寻归路。仄径出蚕丛，花港唤野渡。买棹回峰前，好风为之御。苏堤白沙堤，多少游人误。香车络绎来，画船泛无数。昨江今日湖，风景笑如故。禅心与道心，至此一齐悟。

　　用西洋法照象，诗以纪之
　　铸金象人物，后世易青丹。丹青成容易，不若铸金难。所以金能寿，画图偶尔传。然犹有传者，良由致力全。画家言画法，点睛越数年。智竭神乃见，阿堵传笔先。何来西域制，迩时成大观。有水黝其色，瓶注秘不宣。云是采仙药，合成费万钱。天朗气亢爽，裙屐集喧阗。红日当头朗，明镜睻目鲜。彼镜摄此镜，容貌别嗤妍。沃以涓滴水，气勿临风迁。倏忽擘素纸，须眉呈宛然。我来偶为此，形影化无端。岂有精妙识，能达秋毫颠。大都人工巧，不能夺上天。吾闻药石性，不比金铁坚。逾时性弛药，色亦化云烟。嗟哉人寿世，百年空往还。我象欲示后，何先我生湮。【闻照像十数年即退去药色，成白纸矣。】难易分久暂，至理实无边。海外多奇术，孰能逃圣言。我相本非相，作此随俗缘。家室识今吾，玩而老我焉。若夫真面目，自来多不刊。英姿来飒爽，瞻拜古衣冠。

　　次韵复湘文观察寄示白芍药诗
　　新使声华驾沈珩，诗章何幸得投琼。元君佳兴琉璃凈，韩子仙宫格韵清。昭质不知金带贵，冰心争说玉壶明。富春山里春多少，夺得延春亭畔生。【花植严州府署延春亭。】
　　休将婪尾惜芳筵，犹永年年清白传。翻锦那堪云缦缦，当阶赖有月娟娟。情深雪海春离别，色乱香丝人渺绵。羡杀前身东武种，盘盂样拥玉团圆。

　　又次韵二首
　　我是璇宫近侍身，浓妆忍与碧朱伦。缟衣未卸番风尽，珠泪纔干仙露新。正说光华依旭日，何期霜雪殿阳春。非关白髪谈天宝，凄绝琼楼乍坠人。
　　瑶台底是绝人羣，稽首东皇挽日曛。风物纵成双鬓雪，尘寰已隔万重云。非徒粉本扬州画，欲使灵根天下闻。小草无心安朴素，梢头弄句不成文。

　　叔韵以城西看山诗索和倚韵复之
　　城西山势如游龙，起伏奔驰神莫状。城西山色如好女，隐约倩秀遥相望。报俶塔近白沙堤，东接城垣尤豪宕。奇石危磴破空来，突兀直前无依傍。我居穷巷将及岁，寂无闻见心惆怅。霉雨匝月更困人，鱼鳖灶床清抱恙。幸看此山日不足，高楼俨列碧屏障。兼喜雉堞一道横，流水短墙均无妨。姑作曲势走往复，山容未宥使全放。宜雨宜晴亦宜月，妙境天开何清旷。有时杯影落桥头，【常饮阔板桥酒垆，土人呼为小桥头。】灵光呼吸涤肺脏。呼之欲出招不前，画意诗情淡相忘。酒醒转恐愁又来，山作解人总笑向。嗟彼西湖多少等临客，孤负此峰莫能访。香车宝马过云烟，畴得刻意穷形相。忽来同调说看山，示我新诗胆益壮。

　　竹醉日
　　【开岁至中夏北方仅得雪三次，而江浙大水，北人闻而心醉矣。值竹醉日，竹以水生，设为北人之词以赋焉。】
　　鄠社檀溪夙著名，琅玕醉倒别关情。雪消前度开清宴，风暖今朝怅举觥。涓滴酒泉聊慰藉，蹒跚仙骨独分明。虚心借问东南美，多少云根外水生。

　　分龙日
　　【竹醉后数日名分龙，龙兴致雨，南人正愁雨之多也，赋此答前篇。】
　　江海空蒙烟雨天，分龙时节话年年。谁知鳞甲翻长夏，常见风云战野田。犁逐千家秧插未，虹藏万壑水流膻。南辕北辙原无别，准备雷车改着鞭。

　　西湖棹歌
　　春波淡漾雨如丝，放棹湖滨最好时。几处楼台明灭里，黄莺啼上绿杨枝。
　　垂杨两岸舞枝慵，水涨桃花浪几重。却爱船如天上坐，一声风送凤林钟。
　　钟声断续出招提，泼剌游鱼上草泥。赤脚老渔生计足，湖东棹过又湖西。
　　绕城浑在水云乡，剪刀裁云费较量。旧水不知新水碧，晴云争似雨云忙。
　　山青雨后片云无，月点湖心琼玉铺。潭印两三人影度，夜深惊起一双凫。
　　花明鸟语绾行云，荡桨归来日未曛。转过苏堤人不见，停舟又到岳王坟。

　　卜居六咏
　　先筑茅亭地拓弓，泠然惠我有清风。劳劳历尽关河险，面面犹吹尘垢空。雨过偶然巢喜燕，云开争羡遇飞鸿。前程万里知多少，都在披襟独立中。【风亭。】
　　曲榭新除亭外幽，贪看月色半勾留。欣征冰抱邀明镜，恐误池鱼触玉钩。华压栏前移得影，云浮树杪漫当头。从知皓魄无私照，何必经营近水楼。【月榭。】
　　纔经水榭是修廊，往复回环路不妨。姑作盘旋奇蓄势，能舒步履漫嫌长。飞飞粉蝶随平槛，曲曲花枝绕短墙。月转帘腰留一角，及时珍重在诗肠。【回廊。】
　　廊前曲室费评论，邃密商量道大存。满壁图书供老眼，一房花石护云根。懒闻世事居当户，欲谢尘踪坐闭门。赢得斜阳窗外逗，谁云时节近黄昏。【曲室。】
　　活泼源头悟到时，纔成曲室复芳池。缘他濠濮知鱼乐，不为楼台得月迟。尺寸程将工计较，方圆样费我寻思。著书户闭由来久，涤砚而今便自持。【凿池。】
　　无多绿树荫茅庵，既得栽花种亦堪。辛苦十季期有用，安排一院孰能谙。有书偶傍跟前读，作赋何劳枯后参。杞梓楩枏材足贡，不徒竹箭美东南。【种树。】

　　晚桂
　　【古人以折桂比科第，取其高且芳也，晚桂则可比名之晚成者。特赋之。】
　　百卉俱飘息，丛桂出高冈。年年七八月，空际散天香。有桂独后发，若自甘退藏。繁枝零玉露，翠节霏轻霜。西风战阵阵，清籁杂金商。纫兰既失佩，裂荷早无裳。仙骨经折磨，高韵起抑扬。仰天望蟾阙，一枝列上方。高撷此花者，徐步乐翱翔。何以同此质，瞠焉不可望。无知在草木，有意听彼苍。冬荣本我辈，先后何自妨。晚枫爱红叶，晚菘饶秋光。嗟哉涧底树，金粟缀郎当。迟迟非本意，羞与众草芳。月中能寄语，乞为谢吴刚。

　　早菊
　　【成名可晚，归休须早也。为赋此以续前篇之意。】
　　我闻韩魏公，黄花看晚节。晚而以早名，无乃失其实。窃谓实辅名，记取花之发。秋飙扇乍凉，层英齐挺出。秀色早天成，清香流未歇。已徧东西园，纔到重阳日。酒兴与诗情，从头说一说。老圃多秋容，后尘歩何术。盍勿缓须臾，同过九秋月。花意独不然，幽人抱贞吉。风雨叹朝朝，岁序惊倏忽。见几茍不先，鲜能守素质。况乎傲雪霜，恃此姗姗骨。树骨于未寒，敖熊且翦灭。采无栗里陶，餐乏三闾屈。何必故迟回，虚誉盗高洁。但经一味凉，足洗三伏热。芳菲在及时，位置任造物。并约岭上梅，先报春活泼。如是称晚香，如是称隐逸。

　　秋暮师竹过访偕伍硕甫舟泛西湖纪事集成
　　有客来远方，清晨入我室。遨游西子湖，此愿如饥渴。携歩到湖滨，孤篷空无设。山色与湖光，对之叹奇绝。解意当垆人，助我兴活泼。遗我酒一壶，不愁秋瑟瑟。【湖滨携酒。】
　　秋菊如人瘦，霜螯比肉肥。既得新越酿，尤爱是团脐。蟹本无肠物，辱身在涂泥。今享有心者，俨与樽俎齐。持来左右手，毕卓是也非。一波冲鸥鹭，偕至西湖西。【舟中持螯。】
　　濠上游观乐，游鱼乐何如。游人亦鱼类，其乐雅相于。三潭澄秋水，掩映有菰蒲。朝暾露城郭，波红一角铺。炎凉到水国，鳞族为之趋。凭栏忘归去，须知我非鱼。【槛外观鱼。】
　　非虫亦非鸟，蝙蝠状独奇。又有可奇者，孤眠寺榻西。谈笑羣客至，若不与闻知。岂病身小弱，我为袖携归。昏黄出山外，超然忽高飞。飞鸣出意外，此类犹知时。【寺前放蝠。】
　　酌酒坐茅檐，檐短酒气吐。高树蔽目前，全湖茫无覩。结邻野人家，听我谈肺腑。肺腑无可陈，岳坟一抔土。洒酒不尽欢，拔剑思张弩。铁人知不知，墓门寒千古。【岳坟醉酒。】
　　里湖夹两山，地势倍周匝。左有放鹤亭，右有宝俶塔。吟啸出其间，高岸为之答。醉叱使退归，我亦素娴习。无乃孤山孤，生性未能合。樵歌起山头，竟不暇应接。【空谷传声。】

　　臈月将由杭之湖州次韵答载之
　　不尽分离意，今宵付与多。围炉成雅会，对酒发高歌。苕水平如练，明湖凈不波。移舟当雪霁，皓月照藤萝。
　　自问迂疏者，相知有几人。十年倾盖旧，匝岁触怀新。食右功期化，论交味饮醕。他时重聚首，益智话频频。

　　二十五日由湖回杭，钝斋主人置梅酒舟中，越宿花放，喜赋柬主人
　　昔日金华去，梅花护我车。【谓癸酉年雹折盆梅事。】车行苦辘轳，花枝冷不花。今作吴兴游，梅花共一舟。舟行不数里，花气盎罗浮。初见蕊如茧，再见破如剪。层出胜蕉抽，盘旋殊蓬转。舵尾笼鸣禽，睍睆度好音。驿路泄春意，花鸟驱客心。何为前度梅，芳信分迟速。造化别无因，位置良难独。仙骨终清奇，遭逢不可知。荏苒当春华，名山证素期。春色连吴越，灵气蕴同室。我新乐聚欢，身不识离别。花兮作解人，斯时特地亲。孤屿林处士，招隐西湖滨。主人何郑重，佐他酒两瓮。花香杂酒香，苕霅水风送。送我夜不眠，起坐觉衣单。推篷际清晓，还看雪漫天。

　　●一诚斋诗存卷六

　　○丙子（清光绪二年，一八七六年，三十三岁）

　　正月十二日由杭挈眷至湖与叔兄同居
　　偶住杭州十载除，却难抛去是西湖。泉惟名冷流能远，山得栽梅性不孤。送我灵峰云迭锦，饶他春意雨初苏。苕溪烟景天然画，一幅浮家泛宅图。
　　谁是当年张志和，钓徒终老住烟波。惭无健笔驱词客，剩有残篇发棹歌。载酒不妨过北海，爱山仍得效东坡。风尘纵有嘉宾主，三到吴兴感慨多。
　　夜泊溪湾听雨声，终宵闲数短长更。舟中人醒鱼先觉，林外灯残波尚明。村妇归家藏小艇，邻翁话旧对寒檠。光阴烈火原容易，又说来朝是我生。【余生正月十二日。】
　　诘朝偏值石尤风，骇浪惊涛在眼中，无福看山峰压背，有缘邀月色当空。长途霜气催诗稿，满郭清光到泮宫。【时叔兄司训归安。】儿女不知重聚首，也从侪辈乐融融。

　　偕周君经甫登爱山台感赋
　　吴兴佳山水，清远无古今。高台共登眺，城市而山林。道场一峰秀，相对豁尘襟。诸毘势奔赴，峰灵妙莫寻。卷帘纳苍霭，白日未西沈。朱阑与翠竹，掩映春色深。东坡追往迹，梅村续前吟。【台从苏诗“尚爱此山看不足”得名。国初吴梅村有词。】既怀贤太守，怅触旧时心。【兵燹后经宗太守重建。】
　　树木犹树人，爱山如爱士。【先人主爱山书院讲席，时题楹联云：“树木犹树人，当百堵皆兴，台成不日；爱山如爱士，对一峰特起，笔健凌云。”经乱无存。】趋庭闻斯言，三十年于是。沧海变桑田，人物杂悲喜。相持一尊酒，远慰风尘子。游子独停杯，四顾情难已。巍巍苍卞峰，渺渺太湖水。仿佛神兮来，不期俱集此。举目谁与言，满林芳桃李。

　　白牡丹次冯味吴韵
　　清白声名压众芳，何期富贵集华堂。全身珠露初离浴，半面晴云乍洗妆。月朗瑶台花国色，波凌玉佩水仙王。唐宫已罢杨妃舞，薄晕罗衣冰雪香。

　　初游云巢
　　羣山抱处耸楼台，拔地长松夹路栽。流水声中寻道去，乱云堆里听经来。何年高隐留书阁，此日清游濯酒杯。潭上莫愁龙梦醒，斜阳绕郭不须回。

　　五月十二日悼同儿成绝句十首
　　溯儿生与祖生同，【生日适与先人相同，因名祖同。】欲以同名继祖风。谁料不同又同处，偏逢忌日化尘红。【五月七日又为先人讳日，儿于是夜复病，四日而绝。】
　　相随阿姆住家乡，赢得聪明话短长。【甲戌冬随嫂氏往绍兴。】无恙云山归梦里，当时岂竟弃爷娘。
　　分离数月复杭州，浪打钱唐江上舟。一见森森寒玉立，风霜原不为儿愁。
　　学字还须学读书，旅窗消遣日之余。【去秋报罢每于晚归时课之。】何期此意先窥透，朝晚课功不俟玉。
　　偶病谁知入肺肝，昏黄痰嗽梦难安。【自绍回杭即有嗽病。】饥驱我到苕溪去，待得归来岁已残。【去臈患浮肿。】
　　气虚水肿费猜疑，起伏连番半载时。报道沈疴消去也，菰城何幸遇天医。【自春来湖，病翻四次，服云巢乩方复愈十余日。】
　　嗟病能医命不能，经过重五病顿增。四朝粒绝连宵坐，哀此焰残竟灭灯。
　　教人那得不情痴，临去伤心事事知。呼徧家人行不得，分明作别断肠时。
　　平时嬉戏雅情多，抛别同侪没奈何。晓起堪怜小阿弟，犹从帐里问哥哥。
　　转轮落劫义虚无，别结因缘父子呼。最是解人难解事，生于湖郡死于湖。

　　钝斋主人赋诗见赠并弁言白云洞读书图作长句谢之
　　西河太守称汉室，【大小冯相继为西河郡守。】贤知继踵问民疾。公家兄弟特过之，竞蜚英声腾茂实。仲氏视学使豫章，玉策持衡道大光。羣季宰治江南北，循吏儒林遥相当。公也一麾来出守，立德功言务不朽。初治括苍续金华，清白堂前讴歌久。农桑自古勒成书，白苏于今式楷模。经济匡时成卓识，文章致用乃真儒。况夫早岁训髦士，秉铎胶庠率践履。教养人材天下奇，诚意正心学如此。鲰生新从东浙来，遗爱甘棠勿翦裁。传说近年作吏隐，【刻小印曰苕溪吏隐。】部民去思每低徊。不图谒见苕溪上，风雪为介神为王。阳春成集本词宗，大树论功征宽量。愧我生无太白才，何幸身登韩子阶。常获纵谈陪文燕，非慕高致快含杯。既荷题图辱奖评，复承赠句谬相与。渊渊沧海矜尺波，浩浩雷门特步鼓。当风披诵不自安，昭垂法戒理或然。会须佩韦慎不害，相见端州使君贤。【籍居广东肇庆，古之端州也。】

　　题许云江梅花仕女帐额
　　何来疎影最怜侬，曾记罗浮梦里逢。惆怅今宵林下月，美人隔得不惺忪。
　　银缸背处玉钗斜，多事当年解语花。赢得溪山归枕席，何须仙眷艳林家。
　　纸帐玲珑画却如，几生修得到华胥。诗成准待卿卿唤，酒熟茶香午梦初。

　　题陈思召醉读东篱小影
　　读书嗜酒话渊明，彭泽归来倍有情。绝妙山光与松菊，谁从画里证三生。
　　此君醉后好风裁，背指黄华蓠外开。还读我书寻我乐，何须送酒白衣来。

　　代复薛观察即此其洗儿诗韵
　　藕花香里报新诗，最好麟儿初洗时。作室有书欣读早，随园得子合名迟。【袁氏随园在金陵城内，时薛主惜阴书院讲席。】神驹头角骅骝种，老凤威仪廊庙知。朱芾君王从此咏，承平雅欲惬心期。

　　重九偕张棣笙施衡甫两学博叔兄子承登道场山至万象塔，北望太湖放歌纪事
　　我生少小客菰城，日对城南山之塔。塔矗山顶不知名，但喜山塔天作合。续来此邦已壮年，城郭人民历变迁。不寻名胜徒惆怅，碌碌车马走烽烟。何幸今岁又三到，山灵号咷转为笑。九月九日天气清，漫集壶觞邀同调。初入平陂蚁珠穿，旋跻危磴猾巢悬。股栗神眩难休息，攀扶直欲穷崖巅。忽起天风何浩浩，此身已在千岩表。昂瞻天外阊阖开，俯瞰羣山培塿小。方见斯塔位置间，卓立苍茫我欢颜。本有康庄达人境，绝无尘俗绾僊寰。平时所见乃山背，欲登不登三十载。端由恒蹊迷浅人，井观万物等盆戴。崎岖阅尽履坦途，浮障销除证真吾。到此如酬饥渴愿，装严非独宝浮屠。浮屠北望渺无极，滚滚洪涛天一色。吴越具区八百里，塔势空横影卧黑。山川呼吸灵气通，方丈蓬壶在眼中。况复奇峰罗七二，奔赴俨出偏师攻。塔兮会心寂铃语，尽大乾坤理如许。登临此地揽其全，学海学山齐得所。山前落日不可留，一啸长空木落秋。青林红树相应答，读书当有何楷俦。噫吁嘻，未到山头不见湖，日对此山何为乎。我今疑晣归去发长歌，欲问看山不足苏东坡。

　　陈艺林世交持其尊甫补松世丈溪山无尽图索题，题卷中有先人七古诗，伏读数过，凄然有作
　　幼读高堂题图诗，诗中尽含无尽词。【有“无尽溪山有尽人”之句。】我今披图瞻公像，图外殊系无尽思。时阅四五十年久，劫历水火刀兵后。城郭人民尽变迁，溪山犹得包诸有。天生福地付福人，画本印证风味真。山灵到处神呵护，不随俗氛委灰尘。况复宗子孝行笃，宝泽胜比宝金玉。护此图卷舟车偕，患难捧作蓼莪读。十载流离海上归，适我菰城三度来。相逢歧路增叹息，望云不见颜不开。片片飞入溪山里，欲断复连情难已。断时惆怅隔人间，连则风尘绾故里。我后君生三十年，旧雨新雨感从前。索题诗句辞未可，题不敢题思渺然。相思何在渺难语，恍惚重桂堂前处。父执父书两莫分，如闻所言吾语汝。吁嗟乎，一卷中见雷陈交，画兮诗兮神不遥。固知思泪同无尽，苕霅溪清弁山高。

　　前诗题后谛观卷中先人印章为前时所未见者，再成七律写怀
　　重到吴兴八桂堂，【印上朱文。】词存七字认遗章。搜穷沧海余生晚，劫历红羊斯道伤。【劫后尚存大小木石遗章二十四方。】要识石交崇世得，无愁云外落天香。学吟一再羞貂续，手泽于今未敢忘。
　　徐墨农见题菰城话雨图次卒章韵报之
　　棘闱鏖战集名流，况复明湖烟景稠。料峭西风偏扑我，不教同话六桥秋。【原诗注有秋闱把晤语，时已踰榜发十日。】
　　共列门墙溯品流，先后学于梁梦楼师。惟君健笔粲花稠。珠光长照苕溪月，不数人间桂子秋。

　　沈穉斋见题话雨图次韵报之并酬春间招饮
　　桑田郊外绿，环堵乐陶然。风雨良朋会，壶觞旧日缘。图书资蕴酿，名利漫拘牵。翦烛明窗小，池边石立拳。

　　包子庄示其陈姬人花鸟画册索题
　　蓝桥旧事记前因，花鸟图成笔底春。惹得黄徐齐叹赏，偏教闺阁觅传人。
　　绝妙清才管仲姬，王孙书画并驱驰。吴兴从此添佳话，墨竹当年不算奇。
　　写成宫韵李唐朝，曾说吴鸾降碧霄。一样清贫资翰墨，何须仙眷羡文箫。
　　如此家居方是闲，【自题斋额曰方是闲居。】小窗清课乐乡关。朝云终古芳名在，遥指城南学士山。

　　歩岘山寻明霞墓址
　　云山终古剩芳名。太守风流自有情。遥指高楼新月上，最难樊榭近居城。【城南有厉征君纳姬人月上旧楼。】
　　曾记高斋话石蒲，残碑字迹认模糊。沿山却种离离竹，一幅夫人临画图。【冯石蒲临管夫人画竹石刻今存郡署。】

　　寻吴烈女赛金墓
　　昔传弱女成名惨，今访孤茔春日曛。一带湖山锺劲节，满林红紫散遗芬。贞魂应傍明霞墓，奇气争飞金盖云。华表森森双峙处，留题犹记鲤庭闻。【先君子题联云：“弱女子身、大丈夫志；道场山远、碧浪湖清。”】

　　冬至后偕衡甫至湖城北窑湾同儿殡地，口占哀之
　　独怜七岁儿生小，竟不归从何有乡。魂魄原知无定处，形骸忍使落他方。乱坟堆里情根淡，故里人逢地下长。【在夏家园宁绍义冢地，内有碑。】记取西泠来日路，碧湖南去自堂堂。

　　咏草笠
　　早云燎太空，头戴笠子好。惟笠质不同，农家费探讨。葛藤编林泉，箨箬裁篁筱。宜雨不宜晴，当夏用者少。忆昔有黄冠，黄色服以草。截去阶外蒲，诛就檐前茆。每年三伏初，西畴有事早。秧插荫随槐，畬锄香围稻。倏忽透炎威，依旧苦干燥。曷若此笠成，迎凉经意造。圆样月玲珑，徧覆云环绕。熏风吹野田，珠露披清晓。秀色映须眉，佳气明瞳瞭。不愁红日红，耘耔忘杲杲。隐见傍钓矶，高低逗池沼。茅茨屋不除，莓苔榻无埽。铺席芦苇参，裁扇蒲葵小。天地一簔翁，此物此时宝。翩千携屐来，伊谁是坡老。

　　湖城重建三贤祠落成
　　【光绪纪元湖郡绅士请诸当道建三贤祠于归安月河之南。祀名宦谢文靖、颜鲁公、苏文忠三公，盛事也。惟三贤之名，不自今始，志载宋建四贤祠于乌程镇霅楼下，兼祀王内史逸少。明正德建三贤祠于岘山，祀颜、苏与王忠文梅溪。万历间，增祀王参政世贞，称四贤。又有九贤祠，王、谢、苏、梅溪外，复祀萧梁之柳文畅、唐之杜樊川、宋之孙莘老、明之陈筠塘。惜兵火销沈，残碑湮没，而哲人虽远，告语如闻。礼云，有功德于民者，祀之。今湖之亟祀三贤，其功德之尤著者乎。】
　　城西争说谢公塘，后有颜苏德泽长。十卷诗吟留刺史，百年神定在桐乡。【皆见府志。】云移镇霅楼头白，风送洼尊亭外凉。旧日宫垣安可仰，斯民去思不能忘。
　　重新祠宇祀三贤，鼎峙千秋香火缘。广拓烟波江汇外，清留柤梪月湖边。香升苹藻神昭洁，乐奏承平礼告虔。休息还欣楼近水，弁山苍霭扑窗前。

　　拟郭璞游仙诗七首
　　通都罗华阁，晓日照曈昽。相与游侠儿，畋野跨青骢。轮蹄交道路，车盖矫蛟龙。一技未及展，暮景起天空。弱质摧蒲柳，晚岁雕芙蓉。此生多掩忽，孰能策始终。还山采丹药，仙侣不时逢。
　　苍翠迭嶂开，澹营烟霞外。飞瀑千丈余，惊破银河挂。有客悟此生，一举绝埃壒。直上青云梯，隔断红尘界。栋驾涧底松，竹鸣谷口籁。伊谁效长生，逍遥慎不害。道遇黄石公，相约瑶池会。
　　嘉荫成翠幄，幽兰含露滋。草木喻至理，英华各及时。晨光东南驾，流景西北驰。达人解其微，安用长独悲。錬石开华顶，酌泉集清池。同行王子乔，赠我九茎芝。腾骧入云路，徘徊历四维。
　　有鹤冲霄去，不受樊笼束。绛云自卷舒，争向岩阿逐。自来登仙子，超心脱凡俗。广成语执中，老子道不辱。夕餐赤城霞，朝弄扶桑旭。真气蓄满腔，何必效辟谷。
　　局促辕驹足，奔踶走且僵。北风吹白云，忽与天路当。明珠罗胸臆，珍错列上方。远登太行山，近陟华子冈。清音闻山水，仙露滴衣裳。
　　长城围万里，跂望何迢迢。盘曲危鸟道，旷远顺鸿毛。仰天向阊阖，风雨起崇朝。烟霞合琉瓈，翡翠集兰苕。添筹南极星，酌酒北斗杓。秦娥奏新曲，麻姑引玉箫。终古帝王家，簇拥列鸾轺。愿从赤松子，长揖去市朝。
　　便娟侔朝日，颜华倏忽露。岁月逝水流，羲和不能驻。是非傥可明，得丧奚足顾。天上森宝书，寸心托豪素。相与拔俗人，云车夸远驭。岛屿荣琪葩，无为叹迟暮。寄语畋游者，我将从今去。

　　棣笙以五十书怀诗索和次韵复之
　　笑他品格总平常，不向槐黄岁踏忙。帜树词坛名早立，经横绛帐道难忘。琴书十载儒官铎，泉石当年处士装。前日知非今更进，【见年五十有三。】敢将岁月老文场。

　　○丁丑（清光绪三年，一八七七年，三十四岁）

　　春饮衡甫郡庠即席示杨宾于世丈
　　每过高斋俨若思，【先君曾题“俨思安定”斋额，乱后无存。】森森八桂错金枝。【谓旧时桂堂前八桂。】最难孤子重游地，未隔髫龄趋对时。门外桑田沧海易，室中诗酒故人知。黉宫香火证缘会，【施之伯父与先君子先后官于湖。】僾见忾闻总不离。

　　复偕杨施二广文饮程庠二雨堂柬主人孙子兰
　　相逢底是薄寒毡，醉倒鳣堂抱瓮眠。一样知交今旧雨，卅年客梦去来缘。【咸丰纪元曾饮斯堂。】无心新月窥书剑，有意春灯照管弦。【座有招歌妓者。】赢得连朝文字饮，同乡到此小游仙。

　　至绍城留别宋白楼拔萃
　　十载名场任是非，塞翁得失早忘机。何期蹇足驱驽驾，偶触新情学鹳飞。搏虎恐贻冯妇笑，割鸡应惹武城讥。浮家幸有苕溪在，为趁斜风细雨归。

　　由杭放小舟至湖
　　武林山水过匆匆，春到苕溪一棹通。邨女桑前衫子绿，晴霞林外杏花红。炉香成市人闻梵，渔网连波星落篷。如此舟行浑不夜，布帆况有五更风。

　　春暮宾于招饮安庙花园即席迭前归字韵
　　园林犹是昔人非，【忆髫年常游此园。】赖有知交补化机。小会亲朋文字饮，偶联诗句水云飞。登龙几辈推韩望，【时推考来郡城。】画虎连年合马讥。屈指郎君新杏宴，羣占吉兆折花归。【指冢嗣叶封。】

　　题艺林少年松下听泉小影
　　韶华容易水东流，赖有回澜枕石头。同是溪山无尽意，苍苍松荫好贻谋。【尊翁补松先生有溪山无尽图。】
　　图画于今卅六年，菰城重话隔桑田。留题诸老风流在，一度披吟一惘然。【指吴铸生吴半农诸丈。】

　　夏四月重游云巢
　　一年已隔山居梦，万壑仍看云影归。翠竹苍松围地脉，岩花涧水熟天机。入林密处金承盖，名金盖山。当夏凉时风满衣。悟彻神仙无滞境，傍舟白鹭逐波飞。

　　汪苇塘教授以青州饥民歌见示用韵复之
　　青州土壤非饶沃，力田犹虞食不足。连年灾歉报农夫，待哺哀鸿来满目。【谓去冬江南浙江遣散淮北饥民事。】工商士女散天涯，保抱提携日奔逐。掬水茹草充客饥，雪邮风程争夜宿。遣之不可留养难，愁杀流民图一幅。所冀春回地脉和，延得残生饱饘粥。何期今年年更荒，十亩麦田无一熟。旱云飞火燎长空，水涸土干严且酷。遑论长夏插禾苗，膏雨连番滋百谷。有时勉力乞食行，疲舌焦唇苦枵腹。久饿不能出门户，坐望青天环而哭。哭失声兮天不闻，惨此析骸与食肉。非无拯穷一二家，斗米直许黄金斛。前日救饥转自饥，道殣相望几往复。吴兴教授恻中怀，发此哀情歌一曲。劝拯斯民在富豪，率土普天谊相属。我受读之怛然伤，旋溯时事额频蹙。东南年岁虽不丰，螽飞犹未徧荼毒。譬彼疮痍被四支，手足原不厚我独。曷勿施济善躬行，指囷唱筹不囿俗。且须剔除蠹吏奸，莫开囊橐逞私欲。惠及生民非沽名，行仁有术望人牧，君不见，当年梁惠霸业羞，犹能自移老稚河内粟。

　　薛心农鹾尹盛暑过访偕张西章、钮小琴与叔兄放棹碧浪湖纳凉
　　苕溪南绕城一曲，注为碧湖众流蓄。许我重游两度春，爱泛此湖日不足。何幸客自西湖来，品题名胜此邦熟。杖履追随不自由，从游饱恣平生福。兴高放棹湖之心，纳凉时节刚三伏。酒尊开时湖面宽，十里镜平豁双目。层峦滴翠快当窗，远塔临流涌浮玉。南度熏风阵阵和，吹皱波纹凈雾縠。酒阑得句兴更豪，卧影空中漾众绿。无何红日射西岩，金盖道场峰奇卓。巢云争出俟归云，崖上无心自相逐。相与眺望岘山头，世界清凉非我独。有亭翼然洼尊洼，呼吸湖光神往复。古来多少贤达才，饮者留名良不俗。妙墨雅推颜鲁公，爱山艳说苏玉局。不愁中热心镇瓜，恍入广寒尘去斛。高歌远答打鱼舟，唱破琉璃图一幅。

　　七夕与宾于诸君联吟分得玉字
　　今年小暑雷惊屋，阴曀天时连三伏。乍夜西风已报秋，湿云犹作黄梅熟。吾来浮家苕霅间，七夕重逢私心祝。祝他节序调暑寒，不愁困苦餐蔬菽。比邻瓜果列几筵，道是乞巧求所欲。偶喜庭结蛛网丝，复讶针度月钩曲。得意家家拍手欢，吉兆胜比灯花卜。吾侪自古拙谋生，不学儿女鬬红绿。岂甘愚戆事罔闻，省识昊苍厚我独。嗟哉人间多巧矣，名缰利薮逞驰逐。戕伐性灵公输羞，雕镂肺腑成风斵。非无宽厚锺斯人，丑类鲜不笑讪腹。何如赚此智巧心，无碍波流走尘俗。讷无语言箝齿唇，顿从柔媚更面目。客曰此心非外求，求得舍失议精卓。我望银河四悄然，当檐清浅露华沐。牛女双星岁一逢，乘运转移无穷朔。初无妙巧寓太空，怎惹离合闲情触。悟尽此理漏未残，窗虚涵翠鸣筱竹。独倚阑干风拂裳，何处声声笛横玉。

　　次韵送冯太守由湖之杭
　　九贤祠外驻车铃，话别洼尊旧有亭。谢老功名总墅屐，苏公诗酒着笙瓶。泽周苕霅歌黎庶，目极樯帆接紫冥。三度攀辕无计住，好山一路送篷青。【冯三次来湖。】
　　羣居广厦说鸣铃，问字迟来墨妙亭。滥列吹竽筹借箸，特惭汲绠井羸瓶。依韩已慰诗书愿，怀李无愁云树冥。最是离情图不尽，西湖杨柳六桥青。【湖人绘碧湖送别图。】

　　再次前韵寄冯太守
　　莫问系铃人解铃，清刚直上自亭亭。何虞谤毁销金鼎，不藉文章翻水瓶。潮落钱江帆影凈，云归鹫岭柳烟冥。遥知悟彻闲中趣，门外吴山别样青。
　　生憎掩耳盗金铃，磊落乾坤立草亭。习苦此时勤运甓，浇愁有酒屡倾瓶。淘沙逐浪鸥波阔，残月鸣蛩秋色冥。无计蕉窗人夜读，秋凉如水一灯青。

　　饮城南会馆即事口占
　　亭对洼尊醉一尊，隔湖山色绿侵门。闲来莫作寻常饮，桑梓与斯大道存。
　　盂兰盆散露华秋，【时理佛事。】魂梦归来不可求。何幸生离忘死别，满江芦荻护扁舟。【衡甫有送各寄柩回籍之议。】
　　城北窑湾多墓田，【指宁绍义冢。】凄风馁鬼哭年年。最愁野外人踪少，荒冢昏黄狐兔穿。
　　旅衬如何策万全，墙卑室浅过凄然。愿今拓地添梁屋，风雨无愁破一椽。【余谓添筑厝房亦不容缓。】

　　棣笙学博赋五言五十韵见赠次韵成七言答之
　　频年学钓烟波里，苕霅交流清顾视。浮家何幸遇志和，必恭敬之桑与梓。梓乡人乐聚他乡，十载光阴铎秉此。高才陋封管城侯，棘闱抛却毛锥子。风拂词曹皋座春，人从雪夜程门侍。讲道常欣堂开鳣，寄书时得河烹鲤。雅怀乍发志为舒，硕德自崇义日徙。有时下笔思涌泉，卓识自然成信史。有时酌酒朋盍簪，倾瓶快不占羸耻。桃李花开年复年，种下门前无数士。况有哲嗣继家声，过庭趋对惜分晷。积学得悟言屡中，循分安居心无悝。冢君筮仕江之南，【谓稻夫。】喜闻几折谢屐齿。良吏行当眼转青，儒生不惯官佩紫。何以昊天不永龄，泰运方长忽遭否。君当归棹西子湖，死别生离悲论理。四方吊者靡不嗟，渴决此疑圣人俟。明珠岂随燕石遗，衰草竟与瑶芝委。客言彭殇本不齐，继而起者在羣季。鸾旗鲁宫奏少年，【谓于门。】骏足长坂期千里。端由大椿茂本根，散为金枝与玉蘂。不然蔗境怡老颜，克树阴德长鸣耳。君之孝友早知名，垂白思慕赤子比。痛定风木泪不干，要识源头思饮水。天性还同金石贞，藏碑竞拓硬黄纸。辨别真赝理析毫，指画同异刀异剞。不才稍得识鱼虫，望洋叹惭效臂使。读箝口舌石鼓文，书测山渊古周脾。博物考时力之余，本末轻重类堪纪。二铭堂前心独铭，行文忠信四具美。豹窥一斑踪未精，较诸肉食尚非鄙。吴兴我已三度来，漫道从游今晚矣。慨陈谠论沙披金，宝卫微言米扬秕。时乱难藏射雕弓，年荒欲展屠龙技。策杖峰头秋气高，载月湖心乐事记。【事见前诗。】能以吾学辅此游，知白守黑不中止。曷为许我大器成，不患身世隐朝市。又尝期我蓬山登，奋发韶华励壮思。燕赵悲歌非吾曹，谁呼屠狗出而仕。殷勤慰诲五百言，此道此情不逾咫。勉诵佳章浣露薇，配以澧兰并沅芷。会须心性拨泥灰，古井秋风波竞起。戴笠观天敝大空，披荆陟壑险攀跂。恍若暗室明一灯，悄然危惧翻然喜。明朝当卸钓鱼蓑，钓尽名誉破波靡。崎岖总得达康庄，大道原来平如砥。热肠仍须问冷官，外此知者有谁是。姚江老友施与杨，【谓衡甫、盥甫。】世交公子赋麟趾。

　　宾于以诗寄赠用韵复之
　　孟春之月快衔杯，孟秋之月期不来。春秋佳日难兼擅，忝联诗社末座陪。谓七夕分吟事。巧乞七夕不可得，为君送巧语奇哉。【其丙寅七夕诗末句愿为郎君去送巧。】新旧闲情齐发泄，从头那厌诵百回。矫俗本非吾辈志，岂为愤激滋羣猜。天君泰然心无着，大智如愚日不违。我于弱冠钦道貌，家承世好交陈雷。五十年前西园集，画本诗情大道该。【先人有小西园雅集图序见文集。】不图纵迹寻后人，苕溪诗酒又追随。天许此缘结此际，儒生至此复何为。抒写性情荡邪秽，登临山水廓衷怀。饥来赖有撑肠字，世世生涯清莫阶。得失功名无宠辱，何须拔剑歌我哀。【用来诗语反解之。】谢君法巽言兼至，心颜开后沁诗脾。蓬山快捷方式碍芳躅，曲木道傍合散材。逢伯乐，说郭隗。老马不知身在枥，几多慰诲费溯洄。秋来老圃容色澹，不妨羯鼓效诗催。余不溪头好夜月，得句欲与凉露飞。是夜中秋。

　　八月二十二日偕汪苇丈、宾于、衡甫、子兰、西章、少帆诸学博游法华山
　　石斗山头弁山麓，年年香市夸吴俗。春日融和车马喧，甘露杨枝人乞福。传说齐女道绩贤，持诵法华二十年。青山埋骨着灵秀，于清凈龛涌青莲。莲开不比昙花见，世界大千驻宫殿。绣佛名场次第开，相登觉路驾彼岸。故逞诡奇不坏身，巾帼须眉自有人。金粉六朝销寂尽，剩有贞魂励俗尘。尘世韶华日以远，腾语支离愈虚诞。不信名山坚道心，空佞左道息残喘。我游偏在秋末老，白苹红蓼诗大好。风鸣翠竹阴亭亭，目接洪涛惊浩浩。摄衣悬崖瞰太湖，七二相招呼洞庭。半规隐林表，当有人家住菰蒲。须臾雁落岸帻后，回望城烟大如斗。涧流且莫分浊清，觞咏犹欣集良友。友说班荆故旧欢，尽飞逸兴度烟鬟。洞伏黄龙迷云雾，【山之北为黄龙洞。】经听白鹊神往还。为题姓氏苔扫石，转恐山灵耻缘饰。载酒道场似客秋，南山之南北山北。【道场山在城南。】

　　宗太守招饮爱山台出图卷索题久未报也，是秋八月移守宁波为次东坡道场山诗韵成三首
　　东坡去矣空林麓，终古声名留厓谷。不逢汪丞说爱山，谁向高台策蹇足。且历兵乱日漫漫，鬼火昏黄蛇蝎盘。蒙棘丛生牵萝薜，龙鳞老化问松湍。天爱苍生斯人出，治周期月登袵席。湖边万顷桑绿地，浓接棠阴齐栽植。无何黛色压千鬟，笑对城南有无间。台成不日民通政，八百年后重看山。山灵爽气迎平旦，下雨崇朝黑天半。赋就长歌挥兔毫，惊披珠玉临风叹。【台成于壬申秋初，霈曾由武林寄箑索书落成诗。】
　　六载重来歩层麓，怀人春雨苦空谷。歧途日暮将安之，踯躅危磴碍进足。【去春登台有述怀诗寄严州。】何期严濑水淼漫，忽聚萍梗路曲盘。喜约儿童迎竹马，快沾膏泽聆鸣湍。坐看云岫无心出，当夏凉风铺琴席。红亭白塔开旧颜，翠竹苍松表凈植。尽多风景付云鬟，罗列明窗大几间。犹幸良朋结良会，爱山过客同说山。【图系沈旭庭所绘今夏沈由苏来湖同饮。】爱山爱士评月旦，【台前为书院。】勤学岂废修途半。经济无非道德腴，我熟闻之望洋叹。
　　霎时轻散云飞麓，蓼红苹白明涧谷。无计攀留天际船，门外征尘起马足。碧湖此去烟窅漫，去思直偕鸟道盘。前后循声报最来，归市民心壑奔湍。况复四明山奇出，东渡大江稳帆席。海滨蜑户饶鱼盐，潮落农田勤耕植。回头应不忘仙鬟，诗思清于苕霅间。林鲍再官箸金石，颜苏自古寿湖山。骊歌唱彻鸡声旦，容易西风秋刚半。余泽当流贺鉴湖，鼓舞来朝归与叹。

　　饮湖郡庠即旧时重桂堂也即席赠汪教授
　　韶华廿载逝如斯，杯酒兴怀今昔时。堂取君家丛桂义，【旧题丛桂为汪秋平教授所题。】编留先集校官诗。【时议重辑国朝两浙校官诗。】依然文字朋僚饮，难得丹铅几席随。开到白莲人未倦，当年茂叔不吾欺。【乌程周丈莲伯师事先君子有留饮夜归诗云：“酷似夜摩天上住，赤莲开到白莲开。”】

　　宾于以游法华诗索和复次原韵纪游
　　佳日当春秋，酒兵逞潜伏。来自余不溪，劝我双瑞竹。摩空尽廓廖，树地夸敏速。下笔涌泉思，寻胜追风足。高会下菰城，良朋快遐瞩。遥指法华山，秀色朗心目。太湖吞万顷，渺泛太仓粟。乍系蓼岸舟，齐跻石斗谷。门前柳荫深，涧底刍薪束。琼宫木犀香，天半飘余馥。拾级兴愈浓，枕石云时簇。何人诵贝经，万卷齐梁录。欲结清凈缘，岁月流不复。泉下不坏身，人拜道旁肃。吐莲随处春，逐利此身促。相与陟山头，山在弁山麓。湖近植菰蒲，沙平搏雁鹜。苍翠浮洞庭，半面神接续。傍水几人家，安居知聚族。伟哉东坡游，言语妙歌曲。全湖易酩酊，【东坡游法华诗结句有此意。】设想超凡俗。翩翩于思君，追歩苏玉局。故乡好湖山，不必渴思蜀。同游载酒归，此理胸烂熟。

　　题孟嘉落帽图
　　彼何人哉图之右，缓带轻装昂其首。首着乌纱不可寻，飘空风卷空诸有。传说晋代孟参军，龙山游眺际重九。登高作赋大夫能，脱略公卿恕僚友。山高不道秋飙高，蓦地吹来尘扑斗。髪稀自笑不胜簪，帽落峰头蓬飘帚。卒临若不集欢嗔，科头兀立独良久。须知此老腹有诗，未惯侯门供奔走。濡首何妨墨渖毫，洒巾任尔愁浇酒。层峦环列猿鹤窥，万木声清鼍龙吼。放眼青山红树间，固无纤俗掣其肘。薄宦危机何地无，褫冠弹冠数某某。天以落帽全我真，画图千百十年后。偶将豪气说登临，桓大司马其知否。

　　借书柬衡甫
　　针线压女红，斧锥资匠斲。器利善事先，至理通乎学。讲学在羣书，梯航与辘轴。舍此旧迹寻，歧途迷踯躅。嗟我少失学，父书未能读。缥缃飘劫灰，湖海走尘俗。几处拥书城，心羡涎流角。饷贫慨以慷，驱饥常缚束。堪叹楮叶成，已尽易饘粥。异书识纤微，天花眩眼目。牛充梁栋高，蠡测山渊伏。一知半解时，岁月逾匆促。三来苕霅间，游忆髫龄熟。桂堂许重登，天香犹馥郁。施子真儒官，今雨旧雨续。得钱便买书，插架签盈屋。问难并析疑，取求快所欲。帘燕静不嗔，河鼠饮满腹。回首二十年，趋庭训闻独。阶砌每徘徊，梦魂应来复。袖卷晚归来，少年补未足。荒草辟山蹊，暗室明椽烛。故地逢故交，天与孤儿福。

　　宾于复题话雨图有“朝餬口、夕埋头”之句，效体谢之
　　忆昔董生之慈孝兮，昌黎作歌而欷歔。昼出耕兮夜读书。嗟我生之玩愒兮，常虚掷乎居诸。历少壮而无建白兮，值世路其崎岖。愿游处以木石兮，乃饥寒之我驱。岂磷缁失其坚白兮，非前日之真吾。走四方而抱质兮，遇合悉听诸当途。得余暇于漏夜兮，藉笔墨以自娱。扑俗尘之斗斛兮，完本性于须臾。非课功而继晷兮，聊晤对于吾徒。萱室愁夫衰白兮寂寞对夫。妻孥何瑶章之迭下兮，忘名实之相须。敢执灯而裁答兮，谢故人之虚誉。

　　拟禽言【望雨】
　　麦熟麦熟麦未熟，老农已无来年谷。何堪赤日如火烧，十日不雨环而哭。哭如雨点雨不飞，官赋来朝复催促。刈麦输赋犹未足，谁能取得心头肉。
　　割麦插禾间日无，多乃旱魃之为虐。雨未见其滂沱，一旬不雨老农哭。兼旬不雨泪如波，昨夜月离毕，明朝雨不过。明日复明日，日对枯田奈若何。

　　拟禽言【喜雨】
　　泥滑滑，泥滑滑，昨朝得雨今未歇，洒徧东郊与西陌。儿童拍手呼，父老双脚赤。高田水满不用车，低田水浅纔下尺。既插禾，先割麦。
　　郭公郭公，天雨蒙蒙。忽倾盆而作势，芳田沾足慰老农。农妇提馌饷，农夫饮一锺。向来几费耕耘苦，不道甘霖及候逢。割麦麦黄熟，插禾禾青葱。归来负耜乐休息，尚有拍手欢歌牧牛童。

　　孙君瘦梅为女芳祖述小螺盦病榻忆语题词
　　惆怅昙花见，尘寰十九春。青莲惊旧梦，紫玉悟前身。绝笔秦娥曲，招魂洛浦神。【皆见忆语。】绿杨灯影外，闲煞白头人。【女有绿杨灯影图。】
　　小螺庵寂寞，犹作返生香。麝墨遗盈箧，□书压满床。楼头空彩凤，天上召寒簧。收拾高堂泪，缠绵语忆长。

　　书晋豫饥状寄当事者
　　频年岁大饥，朔北民缭乱。山东复山西，旱魃赤焦徧。三年天不雨，禾麦枯高岸。升斗比琼珠，饥饿无贵贱。枵腹走东西，鹄形黝色面。勉登太行山，底柱王屋间。汴梁古帝都，同兴哀鸿叹。僵卧不可行，道旁苦相见。岂无王孙怜，谁储漂母饭。惨闻人相食，未毙忍吞咽。一脔易一钱，直竟逊刍豢。甚矣此际情，不啻析骸爨。长官廉得之，章奏通名殿。诏书振困穷，仓粟诘朝散。已输万帑金，未获餐饱顿。四海恻然伤，豪富为激劝。醵金未及千，道殣死逾半。纵有延喘息，畴克策昼旦。客从东南来，微理姑擘判。移粟与移民，大道原兼擅。曷不送灾黎，分留列郡县。十家养一人，一郡四百万。数却合流民，力不劳神算。且谋挟纩棉，世界和冰炭。冬至喜阳生，生机在顾盼。熟聆道路言，愿作刍荛献。舍斯不亟图，衰草恐滋蔓。霜雪正满天，慈云望一片。

　　重九偕衡甫少帆三游云巢
　　满郭霜林唤野舲，芦花深处偶然停。无边木叶随时落，不断山光为我青。佳节何妨人淡菊，仙寰长许鸟听经。遨游三度忘知止，愿老前溪止止亭。【半路亭名。】

　　霜螯用欧阳子咏车螯诗韵
　　西风乍起香稻熟，临流蟹簖好生涯。霜凝连朝双螯足，佐酒立办付咄嗟。草泥郭索占鸿爪，筐筥剖擘比寒瓜。厥物表里澄黑白，经秋豪甲饱精华。凛凛寒威真味入，霏霏玉屑琼浆加。姜桂有时除辣性，和调饪谱理无差。妒杀枫江老渔户，烹鲜炉火饫家家。匕箸搔爬夺专席，肌肤细腻胜瓠巴。我闻江淮产佳种，欧阳螯食别名车。依然清脆适口腹，未必肃杀厉齿牙。天生公子秉秋气，拳丁披甲食鱼虾。如仗大钺戮鳞介，俨拥神剑捐莫邪。乌啼月落队行出，潮迎江头风景夸。不困篱菊影形瘦，绝胜岭梅冻欲花。纵有八跪清斫雪，谁作波势起吧呀。盾甲自卫终须解，荻芦夜战静不哗。右手持来发豪兴，当年吏部举止遐。会友高歌醉夜半，冷图茅屋聚团沙。

　　雪霁偕邬梅仙登奎光阁柬棣笙
　　乾坤妙炉橐，霏雪满林壑。城居人欲僵，冻蟹行郭索。十日忽快晴，忙煞登临屩。远眺集同心，拾级奎光阁。奎光与雪光，初望色交错。久倚危栏肱，□住转蓬脚。窗罗列乱峰，峰峰成玉削。对我峙道场，塔势出若跃。高手尽白描，文章卓南郭。北临苍卞苍，遥接气宏绰。青眼纵不逢，白首俨相约。朔风刺面来，语语答檐铎。山灵前致词，色相归无着。惜不携素琴，松风和穆若。同游知音者，襟期共澹泊。太古本无弦，耻作闲寄托。呵毫质主人，官冷未寂寞。烹茶雪一瓯，棋声当窗落。【棣翁好棋。】

　　雪后次韵答棣笙
　　融雪朝朝讶雨晴，看山着屐快闲行。登高偶效邯郸歩，掷句重逢金石声。愧我散材深谷老，多君雅望顺鸿轻。袖中诗本新携去，琼玉盈庭月又横。

　　棣笙以迭韵来报以二首
　　茅檐也是慰新晴，暴背赢他衣锦行。作字烘窗腾墨气，砺寒唾地集冰声。庭蕉雪折心抽尽，砌竹风敲竿立轻。何幸知心佳句续，晚来酌酒看参横。
　　昨宵既雪午重晴，造化无心云自行。忙到诗人分险韵，时来舟子打冰声。身如野鹤烟林瘦，意逐沙鸥天地轻。最是奇穷得奇句，万山尽处大河横。

　　○戊寅（清光绪四年，一八七八年，三十五岁）

　　上元前夕迭韵复棣笙
　　梓里棠封溯昔贤，【时余考录宁绍三贤祠志坿录宁绍乡贤仕湖称名宦者。】披寻卷牍写联翩。时形梦入羹墙里，不觉春回梅柳边。天道循环寒代暑，他乡羁旅日穷年。岁除懒把新诗祭，客到犹欣醉欲眠。
　　茅庐赏雪集羣贤，小住神僊气运翩。乐事偏饶荒径外，春游待约太湖边。【约游卞山烟霞峰。】酸咸世味周寒士，灯火街头学少年。惆怅连朝风雨紧，宵深清冷不成眠。

　　次韵复宾于元日却寄诗
　　西园雅集溯当年，得半庄谈月上弦。【君家有得半山庄旧藏小西园雅集图，先人为之作序惜毁于兵。】金石至交文字契，神仙高会主宾贤。不期易世雷陈结，好把新情苕霅传。科弟循良欣所愿，【来诗以三事自祝，夫妻康强、子孙循良、科第绵长也。余谓子孙循良四字已足。】谁嫌闲散郑君虔。

　　二月六日偕薛子白、胡馨甫、高共甫乘兴泛西湖，谒蒋公祠，饮湖畔，夜饮子白家，纪事柬心农丈
　　人与西湖两别离，经年不见思蕴结。忽来湖滨晤故人，杭州胡高通州薛。放棹湖心薄暮天，湖光人影杂明灭。陡起湖风湖水高，吹皱波纹漾细密。涌出云峰无数青，千朵迭成石凹凸。指是新祠祀蒋公，孤山如幙天然设。图画战功摩峭厓，四壁英姿动毫发。白苏政绩寄烟鬟，韩岳精神摇岩穴。纵使湖泉冷若斯，难抹烈士热心血。我爱古人不薄今，柏堂竹阁齐峻洁。煮茗一瓯酒一樽，徜徉其间情怡悦。隔岸南屏报晚钟，声声烟际何清越。酒阑犹欣酒未阑，饮寻文字迎纤月。薛家老凤主风骚，夜话高斋席珍列。入林出山心澄源，说经讲艺指绕铁。相与印证湖上游，人去人来妙出没。偶然小聚亦神僊，快偿此愿深饥渴。

　　千金墟怀古
　　吴兴城南四十里，故墟一片迷指视。道旁樵牧识旧名，库置千金良有以。我闻濞也生汉家，从破鲸军功昭史。特王之邦崇藩封，五十三城俨赐履。章郡铜山天下奇，产成金石美无此。罗致亡命盗得之，镕铸泉布中心喜。点金何待仗神功，錬金遽能收众技。铜岘山前铜臭升，熏心利欲实骄侈。称老不朝年复年，故薄赋敛众臂使。但有财富甲东南，不识长安有天子。偶触小忿七国谋，朝错有头难雪耻。汉使旋以利绐吴，此身竟至东越死。嗟哉沛公拊背言，后五十年岂忘耳。空余渡口郁金波，来去苕霅二流水。天地爱宝自呈材，贵宝善者实终始。黄金白璧何地无，赤水蓝田未足恃。再过成墟狐兔眠，遑论府库尽富美。君不见，吴王夫差姑苏台，金碧当时先已矣。

　　顾渚采茶歌
　　阿侬生小住田家，不惯采花惯采茶。犹喜名山邻顾渚，归来半里路嫌赊。
　　同侪约出古鄣城，趁此春和雨乍晴。过尽山头全不管，茶歌一路听分明。
　　胜他齿白色鲜妍，却值良辰谷雨前。生怕清香输越宿，忙行余不一溪烟。
　　当年人说石蒲斋，一卷茶笺风味佳。新鬬旗枪夸境内，白岩罗嶰早安排。

　　清明客祭口占
　　失怙于今十八年，故乡回首泪凄然。全家衣食驱毛颖，六度清明迷柳烟。卜宅偏为霜雪难，连床空结雨风缘。新成高阁崇乡祀，苕霅之间僾忾传。【谓宁绍会馆中新建名宦阁事。】
　　兼痛埙吹化却尘，黄粱小梦十逢春。已多宿草埋新冢，孰继苏门话旧人。遗恨尽多随处有，旅怀敢向屈时伸。但期灵爽长呵护，次第贻谋后此身。

　　宾于仿香山劝酒诗体，以“何处吟诗好”，“还是吟诗好”发端各成七首见示，效之
　　何处吟诗好，诗吟春水船。一篙新涨碧，满眼野花然。不藉推移力，长游自在天。此时无所咏，孤负是青年。
　　何处吟诗好，诗吟万木山。雷声送雨过，云气逐人还。松老游踪健，泉清俗虑删。此时无所咏，褦襶笑尘寰。
　　何处吟诗好，诗吟黄叶村。停车留晚景，题句艳朝暾。鸡犬闻邻舍，桑麻话小园。此时无所咏，奔走苦侯门。
　　何处吟诗好，诗吟在灞桥。探梅驴背稳，踏雪客思遥。画意留空际，闲情总白描。此时无所咏，中热几时消。
　　何处吟诗好，诗吟红旭楼。潮迎东海阔，山涌大江流。百尺雄心上，千家晓梦稠。此时无所咏，迟暮复何求。
　　何处吟诗好，诗吟皓月窗。半阶花影弄，三里寺钟撞。红袖香添乍，青灯味少双。此时无所咏，蟾魄冷空江。
　　何处吟诗好，诗吟卖酒家。齐来浇礧磈，独醒惜芳华。珍重驱愁帚，殷勤解语花。此时无所咏，白日又西斜。
　　还是吟诗好，吟诗可破愁。别离千里客，患难一扁舟。点染江淹赋，登临庾信楼。何如歌咏乐，岁月独优游。
　　还是吟诗好，吟诗可养真。颐情鱼戏藻，适性鸟鸣春。心气和平候，山林蕴藉人。何如歌咏乐，妙理尽陶钧。
　　还是吟诗好，吟诗可遣怀。美人怜绝代，壮士慰天涯。花木栽深院，琴书伴小斋。何如歌咏乐，笔砚早安排。
　　还是吟诗好，吟诗可尽欢。游仙天路近，醉酒玉杯宽。不数旗亭唱，常赢古调弹。何如歌咏乐，花月正团栾。
　　还是吟诗好，吟诗可御烦。芝兰闲着意，桃李妙无言。心洗观羣动，神清息众喧。何如歌咏乐，悟彻散泉源。
　　还是吟诗好，吟诗可送穷。磨砻存骨傲，研錬琢词工。稽阮歧途哭，箪瓢陋巷通。何如歌咏乐，贫食乐融融。
　　还是吟诗好，吟诗可解嘲。倒绷儿学养，破屋鸟呼巢。鼠璞羞真品，林泉结旧交。何如歌咏乐，谢客费推敲。

　　春分日艺林招饮鱼计亭，即席书怀并柬其从子幼幸
　　菰城西北有高亭，名贤觞咏入丹青。郑氏园林属陈氏，当年轶事闻趋庭。何期劫后来苕上，图随亭宇归秘藏。求古舍前求古人，【艺林之兄抱之有求古精舍。】败瓦断碑不可访。能读父书成一家，扶花居士惯栽花。【幼幸自号扶花居士。】偶访亭址补花石，缭以曲槛尽幽遐。况有季父宝先泽，【艺林有宝泽图。】珍袭遗编胜拱璧。时来载酒话竹林，旧交大半白头客。我居座末最少年，花开复值春分天。平分春色不分愁，满院风光扑眼前。吴兴山水称清远，卷石堆成愈委宛。尺幅千里幻烟霞，啸傲无端春昼短。红杏枝头红日西，帘檐花影落杯底。摩挲文字黯金石，苔纹钗股望不齐。【壁间有旧刻亭图及题额各石。】席多儒官敦儒素，【谓同席晓云宾于衡甫砚三诸广文。】把酒不谈当世务。鱼计鱼计计在鱼，濠濮同观好风度。我欲从之酒再斟，此饮此亭无古今。竹垞铁桥嘉湖着，【朱严两君均有题额。】后此谁知醉后心。清清一鉴方塘水，照见酡颜清莫比。明波曾识古须眉，问彼无言芳桃李。

　　宾于将返武康以所携笋蔬麦餈见赠赋此送之
　　最难细雨杏花天，酿笋人来春水船。道是儒官真耐冷，袖笼余不一溪烟。
　　佐他肴馔总清华，麦黍搏成饼饵夸。温语殷勤滋我愧，循陔孝养到寒家。【来书有佐循陔孝养字样。】
　　底是匆匆买棹回，鳣堂桃李可齐开。阶前尤喜芝兰茁，毕竟心田培植来。【又将得孙。】
　　十日平原醉若泥，新添佳话到前溪。云巢山色乌程酒，准待来年再品题。【约游云巢未果。】

　　师竹由东阳携石洞贻芳卷过访，偕饮酒楼，转至戴海门笠青家，夜归书赠师竹
　　春雨暝连朝，客来忽心喜。问客来何方，云从云洞里。为我说白云，年来妙无比。
　　聚散皆天机，归出任行止。旧日洞中仙，今日风尘子。无术洗此心，沽酒不能已。
　　再酌乌程酿，偕来卖酒家。薄暮忘宾主，雨丝风片加。携屐访故交，大戴小戴夸。盘杯已狼藉，鸡犬息喧哗。官冷肠偏热，红烛灿生花。
　　灯炧懒不归，归来人睡足。悄然见卷书，清气扑眉目。展读消酡颜，郭洞逢石屋。贻芳终古芳，紫阳花不独。我本林泉癖，【曾辑有双洞诗选一卷，白云洞与郭氏石洞也。】五载梦魂熟。客兮明日行，尔音无金玉。

　　子方宰邢台为兖豫通衢，近又奇荒，诗以代柬
　　不极宰官苦，谁知书味真。五年兴水利，【需次河北五年。】四野活饥民。清白闲中操，光明錬后身。鸣琴春雨足，气象得翻新。
　　君才非百里，百里可成功。人命黔黎托，康衢兖豫通。纲常真血性，儒素旧家风。远道循声报，衡门听倚蓬。

　　咏新萍四首
　　年年飞絮化浮萍，绾起闲愁人未经。省识风光重入梦，那堪聚散已忘形。轻随暖涨篙添晕，酿逐春江草逊青。依样欣欣新绿逗，东皇底是付飘零。
　　飘蓬生性未曾知，敢说来朝绿满池。槛外柔姿增绰约，波心弱态认参差。描成春色三分候，点破诗魂一半时。转恐离亭留不住，须臾轻散到天涯。
　　津涯相忆近如何，芳信斜阳望不多。文采亦思翻碧藻，匀圆初未让新荷。晴烟乍往情难觅，画舫微黏淡欲拕。犹幸生机常活泼，无劳催唱采萍歌。
　　水调新歌听处真，一番意绪惜芳辰。剧怜点点临风碎，生怕纤纤贴镜频。泛沚有痕纔着色，衬花无力漫成茵。最难年少江湖客，未见前朝送别人。

　　四月十日偕叔兄四到云巢
　　四度看山到上方，天教南北任徜徉。【去秋得石真人乩诗，有“山南山北任徜徉”之句。】相逢斑白人忘杖，【与晓云、宾于、棣笙、西章诸广文同游。有携杖者而晓云年长不携杖。】得饱烟霞酒谢觞。【舟中携酒不多。】宿雾团成郊树绿，和风吹满野花香。莫嫌此后题诗懒，倚竹当空刻树行。

　　归安俞烈妇吟为艺林作
　　延陵有淑女，少小住双溪。嫁为俞氏妇，生年纔及笄。奉亲尽色养，相夫道无违。乡党称闺范，德曜本齐眉。前年涉海上，中馈事优为。次年返故里，井臼独操持。何天丧所天，病骨常不支。参茸投罔效，鸾凤忽分飞。虚占熊蛇梦，三索复不齐。留此未忘身，甇甇将焉依。归家别阿父，有孙弄含饴。堂上拜阿翁，犹子养可资。安用长独活，忍不去生埋。含泪不能语，愿以生死辞。一勺鸩羽毒，甘之如渴饥。八月十二日，从容就义时。同梦九年速，殉身三宿迟。泉台当有路，夫妇唱与随。我闻阿母贤，捐躯行无亏。又闻其姑沈，赴难视如归。渊源推所自，根本茁非歧。精诚达地下，默鉴共在兹。辉煌增绰禊，题表重纶丝。为歌烈妇烈，徧闻浙水西。

　　咏松花
　　不独浓阴当夏凉，枝头蕊发几多长。原知未入时花样，却好翻成古色香。筛月粉移桐乳白，含霜晴散木棉黄。坚心宥把诗脾洗，和露餐余齿颊芳。
　　满听鸣涛历乱栽，非红亦似雨飘来。偶飞僧舍拈藤壁，闲与仙人埽石台。翠傍金浮龙甲动，声随子落鹤粮猜。佐他竹叶新醅熟，林外无风洒酒杯。

　　宾于寄诗谢送秋花数种次韵复之
　　催钱县吏不须猜，【花由武康县吏昏黄时送去。】夜半送花何处来。几曲苕溪萦旧梦，一笼秋色报新栽。【余题签曰秋色一笼。】草泥多露情都淡，风月迎人颜乍开。何幸钝根植灵境，诗篇换得佐香醅。

　　苔衣
　　青青色染认苔痕，衣上庭阶迹自存。花气未曾因热客，春风独不谢蓬门。争夸绣锦留新样，共说铺茵有宿根。添得浅纹随屐印，芰荷香制可齐论。

　　松钗
　　历乱苍髯集翠攒，荆钗虽异可齐观。融成云外簪花格，压尽人间士女冠。高挹枝头应接凤，斜穿股影讶飞鸾。无多林下针芒露，相与同心到岁寒。

　　秧针
　　好把天工巧与人，田禾初茁簇生新。雨沾颖滑芸方润，露滴芒寒插乍匀。柳脚添丝闲组织，鱼苗出水浑陶甄。无边绣壤齐分刺，谁使饥躯西北民。

　　竹粉
　　几丛解箨认斑斑，左右新抽未宥删。不藉铅华归素质，要留清白在名山。敷成薄腻开诗本，着处轻匀谢醉颜。一笑相逢梅雪际，征衣香扑有无间。

　　次韵送吴苍石归芜园
　　蕉绿一窗开，期人何处来。湖舟吟碧浪，仙梦送天台。世事挥长剑，宏文识古罍。闲愁偏扰我，西北泽鸿哀。
　　乍说银河渡，今看苕水流。江郎工赋别，庾子惯悲秋。野鹤情都淡，雕虫技并羞。【与予同嗜篆刻。】嗟余输半亩，无计事归求。 

　　●一诚斋诗存卷附  

　　○悼亡百绝句                                 子 啸天 校录

　　忍到今番永诀时，卅年内助那堪思；慕园久废吟哦事，只说悼亡不说诗！【戊子丁内艰后巳七年不作诗。】
　　痴望齐眉别有缘，同行伉俪数无全；【堂兄弟十四，惟余夫妇全备。】不图五十吾赢二，合算人间住百年！【余年五十二，室人四十八，合成百岁。新得孙女名以百春，俱成谶矣。】
　　七龄相识在黉宫，三到菰城造化工；愿祝再生缘不绝，夫夫妇妇乐融融！【幼随乌程学，余于咸丰甲寅贺年时始见，后复偕赴湖城两次。】
　　东越归来十二龄，干戈满地苦伶俜；惟知小弱存孤弟，冒险登楼血不腥！【避兵钱清前梅旧里，当粤匪闯入，门仆从悉走匿，卿独上楼抱弟不为动。】
　　于归柔弱不胜冠，次弟堂前请晚安；私语惟闻能孝敬，巳知大义博亲欢！【初归小越，年十八，于同行最幼，尝言妇道当孝亲敬夫云云。】
　　女伴隆冬刀尺谋，灯前衣履制从头；羞催郎罢三更读，缓下床边两帐钩！【新婚时余常在母房校经相隔一壁。】
　　扁舟同度越西关，遥指迁居镜水湾；早识郎君生性冷，为邀母弟伴游山！【偕至钱清，会令第五弟同登西天竺诸山。】
　　姑如吾母最称慈，二十三年逮养迟；负米小儿轻远别，亲承色笑赖卿知！【余常馆姑苏，经年才归。】
　　果然饰性女箴该，小字从同早体裁；待到有家实践归，非关教妇在初来！【爱女史箴语，为拈“性饰”二字字之。】
　　春秋佳景费评量，犹喜门庭爱日长；不是登山还放棹，常添乐事纪姑嫜！【吾母三月生辰，常待游湖山。】
　　菰城生灭悼同儿，课字三千未谒师；到底不分虚实肿，半年淡食莫能离！【长儿祖同生于湖，乙亥冬由杭之湖，病胀六越月，因同餐忌咸食。 】
　　尤怜荪女代劬劳，十四髫龄事事操；忍此背亲抛弟妹，窑湾坏土北风号！【长女荪姑与同儿并埋湖州之窑湾，室人尤恸之。】
　　何来发翦纸人妨？谣惑城乡夕未遑；独尔随亲苕水上，安居略不涉慌张！【丙子乡试时，谣传纸人剪辫事，卿侍吾母居湖，安堵如故。】
　　一岁何堪五女殇，半生心血付苍茫；时时收泪开颜笑，恐有悲怀触北堂！【寓湖城乌盆巷，连殇五女，因吾母亦常痛殇女，未敢过悲。】
　　月逢十课不知忙，风雨难联兄弟床；心恻愚夫卖文字，寒天残漏作羹汤！【在杭偕兄侄，应书院朔望课，月得十次，后独为之，皆室人理料半夜餐。】
　　牛衣从不泣王章，世味无如道味长；大好家声书画舫，惟携端砚寿儿郎！【外家多藏金石，卿举一子，辄索一砚，无他好。】
　　母病当年独惯扶，宵来衣带解全无；果然天性生成厚，移孝双亲孝阿姑！【侍母汤药，夜不解带，后奉吾母亦然。】   
　　亲心钟爱不矜张，裙布荆钗非俭装；纵使豪家间往复，酬金末见入私囊！【不慕荣利，遇有所赠，随即散去。】
　　见说家书抵万金，平安二字及佳音；怀经十稔封如古，留取当时两地心！【每得余书，藏外封不失。】
　　针线裁缝日日须，非徒裘葛衣其夫；偶余尺布同零绢，犹到身边补旧无！【衣多补纫而成。】
　　相逢无不道人贤，斗起乡邻处泰然；只为是非明不得，谗言到耳化云烟！【遇说是非者，从未入我之耳。】
　　累病东城薄暖天，多卿汤药上楼煎；背人含泪申祈祷，几见愁容到我前！【丙戌夏，余病于杭，赖扶持勿懈，吾母兄皆称之。】
　　衢湖历尽转苏州，哭望慈云在上头；赢得昆山仙眷属，结邻闲话六春秋！【己丑春，始寓昆园，朝夕奠吾母如礼，与汪周两学博结邻，至甲午秋言别。】
　　治园新筑竹篱斜，不看桃花看菜花。岁暮归来贫亦乐，玉峯云里读书家！【园有桃七十株，卿于隙地种菜肥美，夜课儿读。】
　　客来斗酒不须谋，剪韭治蔬尽适喉；雅喜金鳞烹宋嫂，家家艳说是鱼球！【善作醋鱼括鱼圆。】
　　每逢周急恻衷怀，终被人欺百事乖；学到吃亏常不计，非徒宴客质金钗！【仆从借物不归，或在逃，不追取。】  
　　间关远道省亲身，八十年华纪大椿；一束蒸豚一瓶水，归宁不道婿家贫！【外舅宰平公年已八旬，常以惠山泉、苏酱肘遗杭。】
　　十二胎生自哺劬，艰辛每岁听呱呱；最难穷巷分无乳，走乞炎天舌本枯！【难产兼乏乳，惺儿生时常走乞远邻。】
　　清明荐席撤昆园，中馈劳伤不自言；廿五月胎成半产，讳他殭病寄桑根！【由杭之昆，已有身年余，或指为礓胎，过劳漏下，自埋桑阴。】
　　苏台屡过辄迷津，拙政园迎夏景新；彷佛西湖游侍母，荷花香里话前因！【仅于甲午夏同游苏之吴园，晓荷香透，有前侍吾母游西湖光景。】
　　惠麓烹茶践约无，弇山灯事又模糊；明知老去须行乐，偏值年年多病躯！【癸巳约游惠山，次夏太仓汪氏邀观龙舟，是冬海宁灯盛，均以病辞。】
　　告诫篷窗知不知，双双儿女未童时；偶闻一语伤心处，嬢病将成爷力衰！【甲午七月抄去昆，诫四小儿女以此，颇心异之。】
　　予生九战浙秋闱，供应烦卿想入非，前度忽萌偕隐愿，慰情无复到慈帏！【偕至杭，值乡试时促，卿谓无母可慰，劝免此辛苦。】
　　长夏奔丧暑压船，况当背疽发纔痊；咸疑亏损根犹伏，索解无从此一年！【发背将愈，即奔父丧，计至病殁，适一年。】   
　　重阳同放海昌船，新涨初通郭店前；劳尽心神方息足，望归游子眼犹穿！【因浚河由谢桥之杭，迨偕入海境，值水冲坝达北城，而惺儿赴昆搬用器未到。】   
　　椿庭痛不侍弥留，送窆归从色相求；袖出前年西法照，为摅孺慕瞩题头！【首夏送父殡归奉，照相属题额。】
　　不喜绮罗时世装，春来偏学看蚕忙；天然好事难如愿，墙外竞多植女桑！【在昆育蚕，海宁蚕事更多，巳约来岁就余地裁桑。】
　　要结今生不解缘，相寻踪迹若盘旋；谁知到海仍须别，莫繋明朝对渡船！【由昆迁宁，可免分离，不图余上志书事，促我辄渡海践约。】
　　朝朝千里望予归，枕上应多泪暗挥；江海卸帆余八日，从无身后说依稀！【八月二十日，予归自金陵，犹强笑言，先是与仆言病不可为欲待外归耳。】
　　果知说到伤心事，远客初归伤尽心；除去脾虚兼腹热，堪期早晚免呻吟！【伤寒转痢，辄以手按腹，谓能除此热当谢良医。】
　　仙露连番惠罄瓶，常从长史谢零星；终颁百合同山药，苦乏和中伴茯苓！【州夫人时惠药水，至是送金陵土产，苦难下咽。】
　　深体儿曹夜勿陪，扶床强起几多回；灯前慰我分栖稳，犹觅饧糖手送来！【临睡送点，虽笃病不忘。】
　　平时药裹失量裁，恨晚难将元气培；浸晓勉为开口问，舌尖新起雪花胎！【常以舌胎验病，至殁之晨，忽见雪花色。】
　　顾覆深情莫可描，怜他少子护长宵；不言身热言儿热；分宿谁知无别朝！【幼儿病热至弥留，晨始言当分床与阿兄宿，口啸天生而十年，无日不在母怀中，今见背巳二十年矣。岂会短离长。吾母亦预知耶。母死之明年，吾父亦继逝，每于梦回诵此。辄念阿父阿母不置也。】
　　苦尽常思回蔗甘，此时此理不须谈；隔帏呼我声无力，犹讶无闻至再三！【夜深必勉呼就寝，疑我不闻。】    
　　不讳怎知深讳难？终朝自汗叹无端；低声但说钱刀匮，此意分明托和盘！【家用赖室人弥补，从无琐言，二十八晨忽言钱皆亲手用去，何清白乃尔。】
　　习俗难移邻里家，畴凭正气压羣邪；何图词祝方宣后，唤不回头两眼斜！【宁俗驱邪谓之敲猪头。予寓相传有祟，然无闻见，因举家多病，成祝词祀地主甫毕巳病革。】
　　环床恸哭九人齐，【三子两女一媳皆随哭，两孙因亦哭。】老仆情真亦夜啼；哭过五更仍不起，浑疑一睡入沈迷！
　　来朝商略荐盘新，七度哀逢母忌辰；奚不相随供馔饭？岂真地下独依亲？【二十九日逢母忌，经病中料量酒肴，不图前夕溘逝。】
　　暝目未能复口开，视含苍玉莫心灰；支肩尚有衰年壻，为抹眉头日几回！【两目经手抹而暝，惟口仍微开，含药不下。】
　　久谢铅华世俗装，洁身有物却初偿；今朝熏沐朝天去；应带江南皁荚香！【属购洋皁，孰知归作此用。】
　　苏绢装成侍女工，携归争欲闹儿童；讵知从葬齐称俑，玉立双双儿席中！【病中见绢制仕女而欲之，今以从葬。】
　　两鬓休言对未皤，柔丝争比泪丝多；可怜儿媳分梳后，床下怎教着地拖！【髪黑而长甲于妯娌行，孰知生死不问发之白不白也。】
　　吾母怜儿汝敬夫，丝棉制被入冬铺；要留遗泽温泉壤，权作衣衾别样呼！【母贻丝被，岁由室人翻成，今不忍独暖，移而为衾。】
　　竟到阴阳各一天，草心堆里独长眠；凭棺称谓声声咽，再与儿孙半面缘！【殓时重用灯草揭帛，令儿辈次弟进见。】
　　帆送桐棺一夕中，武林幸得涨流通；阿兄购取姊随至，聊慰弥留无尽衷！【即夕由上河赴杭购棺，经内兄龚甫承办，嫂氏乃姊送来。】
　　邻居女伴哭哀哀，交浅情深亦异哉；莫解此生缘会在，人言无间溯由来。【邻女多哭吊。】
　　耳熟高堂属望殷，后来福量驾诸兄；何图日坐长生命？赚得贤声长久名！【外舅兼精星学，常言命坐两长生当主贵。】
　　院落沉沉花影新，犹余丹桂忆前陈；窗中一样玲珑月，不照当时并坐人！【庭中丹桂犹开盛。】
　　底是匆忙梦里逢？漫云死别去无踪；暗流香汗关行倦，消瘦浑忘病后容！【殁无梦兆，偶成挽联，有“死别三旬无梦无踪”之语，是夜即得梦合，下成四首。】
　　疏慵非坐亦非眠，絮语明明在耳边；怕说向平家室愿，依然慰藉似生前！【尚有两男两女未婚字。】
　　难得归来归即留，妆台无恙傍床头；我今夜夜将名唤，不碍灵魂飞上楼！【房中箱笼陈设如常，余暂宿邻楼上。】
　　惊醒幻境费疑猜，罗帐低垂寂不开；又恐常常枯老泪，期卿五夜一归来！【无梦则思，多梦又多泪，因订以五夜为期。】
　　非独关心死后期，结褵岁序也无疑；朝来亥月刚逢四，三十年前花烛时！【越五宵，果续梦，明日是十月初三，又符来归吉期。】
　　城外潮惊同梦醒，东来西去数曾经；今时若不分生死，依旧联床夜夜听！【停柩间壁，不殊同听潮声。】   
　　浣濯衣衫初不知，从今检点要亲持；纵令一领兼旬着，无复帘前说换迟！【每旬催换小衣，今无复闻。】
　　连宵窗破朔风寒，谁把棉衣制就看？堪笑阿爷兼阿母，孝围影里护儿单！【九月十六夜，忽大风雪，窗纸尽破。】    
　　望断床前香稻汤，晓来无计润枯肠；盘匜特遣群儿奠，聊报生平举按庄！【每晨知予就床前课儿，必进汤饮。】
　　偶向江塘豁远瞳，谁家眷属出花丛？疑卿两度看潮后，识否家山遥指中！【偕看海潮两次，今有所见而感。】
　　是真是假认前身？描就遗容不染尘；归到头来都是假，何妨假者奉为真！【山阴王馥生临象，未尽肖而神韵自然。】
　　有亭有石有池塘，到此如归子女狂；谁料含杯朋满座，岁周齐为尔治丧！【新迁时设两席，不图一年后皆作吊客。】
　　从俗营斋是也非？无多焚楮作钱飞；冥官若问夫何吝，道是虞江老布衣！【海宁勤礼佛事，予仅行三次。】
　　启灵发纼告从容，宏毅斋前烛泪浓；默默非真无验兆，如卿到底是温恭！【群疑堂奠无兆，故言。】
　　何物儒生动众知？盛筵祖饯北门时；犹虞越礼干阴谴，功布铭旌分别持！【回神治丧，均辱官幕来吊。十月十八日出城，又设饯于接官亭，予不敢妄用旗伞制功布挽柩，以别流俗。】
　　船窗人静鼾声稠，莫见桥过呼舵头；卓立身边新木主，同听夜雨到杭州！【丧船过桥，从俗令儿辈呼母，是夜大雨独不成寐。】
　　忆艮山门夜泊船，客秋凉透校书天；今朝枯对无聊赖，为遣儿童剪纸钱！【前由昆到杭，有“一船风送读书声”之句，因同课儿读，也今令剪纸箔以志痛。】
　　湖山西望暮云封，雁序孤沈六越冬；相约明朝东渡去，晓烟定破两高峰！【叔兄柩厝南山，巳令侄辈由西湖扶同东渡，恐雨难行。】
　　低声时唤好随余，魂帛灵旛共一舆；莫讶大江飞渡否，乌蓬到越梦非虚！【渡江时置主像于余肩舆中，是夜得梦，谁谓魂不能过江邪。】
　　船头船尾两灵牌，先后拈香理亦谐；枕里不堪回首处，此身同梦与同怀！【夫兄与弟妻难并列，因分前后安柩。】
　　回望钱清故里赊，梅山东去夕阳斜；为谈蛏浦避兵事，不见当时仲姊家！【内姊适蛏浦王氏，卿常避兵其家，今姊卒闻卿临终曾呼二姊慢去。】
　　偁山晓渡浪翻银，风雨随潮危更频；莫挽灵舆帆尽侧，惊心生死满船人！【自蛏浦斜渡十五里至贺步，值大风雨，帆侧不能卸，时柩搁船头。皆无倚傍。势甚危险。】
　　羽士招魂返故乡，素帏分列费裁量；酸心词组宣邻媪，竟把新房作孝堂！【小越老宅巳设道场，与叔兄分荐，而室人适供前居房中。】
　　望母遗阡岭隔低，灵光来去路无迷；泉台团聚惟迟我，寄语诸兄护弟妻！【殡在湖夹岙，去祖莹仅越小岭。】
　　栗主重携怀袖堪，犹虞复道与层岚；休嫌寂寞留宗佑，待我他年共一龛！【拟携主之海宁，因迁徙无定，仍奉灵牌西渡。】
　　生前离散最销魂，今日依然别墓门；江上晓风分送处，不知北辙或南辕！【不能强儿辈庐墓，各为饥躯，予又南至县城。
　　此行也算是生离，转讶缄书无复时；痴愿一端今胜昔，果能梦里远相随！【常苦不能同行，今或因死别能归魂乎。】
　　偶闻虞俗捣年糕，冬至阳生屈指遭；犹忆前时谆瞩付，饷宾荐祖为谁劳？【至虞城，闻捣糕声，有感前事。】    
　　无形奇火起回廊，孤仆龙钟伴女郎；不是魂归先呵护，奚能阻得北风狂？【十一月八日，宁寓后廊忽火毁，邻厅且在上风，竟不延及，时儿媳到杭，未返寓，惟留两女孩一老仆妇耳。】
　　漫愁雨雪湿衣襟，兄墓新成穴乍临；道左为卿通慰藉，携锄添掘水沟深！【腊四由杨家溪归送兄葬，雨雪经新殡，为之恻然。】
　　忽忽离尘百日间，姚江幸我近勾留；诸儿遥荐东塘里，可有飞魂北渡不？【腊九计满百日，予尚在姚江。】
　　长安西棹即盐官，偕往偕来行不难；讵料入宫真莫见，无非梦裹说团栾！【腊十一，返宁前夕得梦，疑同归矣。】
　　且课儿曹夜作书，机声不复冷催余；何堪月上黄昏后，独向池边听跃鱼！【每偕听池鱼，曾题联曰：“枕中潮泛；楼下鱼更。”】
　　人亡犹得说琴存，人断琴弦莫与论；地白林空残月夜，凄风旧调孰新翻！【亡友张纯庵广文有琴遗我，常与室人理弦庭桂下。】
　　珍重添衣御雪风，天公白徧浙西东；不图寒恋同衾者，偏在郊原衰草中！【腊望对雪念隔江殡地。】
　　每逢佳节拜团圆，今夕年除形影单；依样筵前双画烛，无端催烬一条残！【岁时家庆并受拜，乙末除夕始不然。】
　　岸南归殡北归魂，漫道幽明隔者番；遥指山头迎夏盖，缟衣盍认自家门！【杭俗岁朝必缟衣拜宾，予除家奠外，遇插烛者令常服答拜。】
　　烂醉归来说贺年，灯炧人散和衣眠；而今冷醒藤床后，未见肩头覆薄棉！【每宴归睡外床，卿必覆以棉衣。】
　　家祭原从生者禄，休将官诰此时疑；辉煌补服描鸡鸠，权把匡宗后嗣期！【从俗画七品补服如能追赠免改画。】
　　镇日端居苦索思，遗容相对寂无辞；算来汝亦多情甚，我在尘红那得知？【常对遗挂觅句。】
　　时贤题赞尽留名，逊我清言道实情；吟罢巳盈诗百首，要知字字泪珠成？【远近寄挽多誉词，不如予之拙而真。】

　　一诚斋诗存
