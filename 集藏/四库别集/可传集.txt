《可传集》　　（明）袁华 撰
钦定四库全书

　　集部六

　　可传集

　　别集类五

　　明

　　提要

　　臣等谨案可传集一巻明袁华撰华有耕学斋诗集已着録此本为至正癸卯杨维桢所删定华维桢弟子也前有维桢序称吾铁门称能诗者南北凡百余人求如张宪袁华者不能十人其集名亦维桢所题盖推奬之甚至而维桢与李五举论诗又称梅一于酸盐一于咸食盐梅而味常得咸酸之外若华之作仅一于咸酸而已其说自相剌谬今观其诗大都典雅有法一扫元季秾纎之习而开明初春容之派维桢所论盖标举司空图说以味外之味务为髙论耳其实一于酸咸不犹愈于洪熈宣徳以后所谓台阁体者并无酸咸之可味乎未可遽以是薄华也华耕学斋稿巻帙较富世多行之此集明史蓺文志亦不着録千顷堂书目虽着録而不载巻数盖黄虞稷亦未见之今以其为杨维桢所手定去取颇严故一取其备一取其精与全集并着于録焉

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●可传集原序

　　老杜曰新诗句句尽堪传作诗不可传曽不愈辕下曲虽千章万什徒殄废人楮笔耳君子曰不作无欠唐诗人凡百廿有余家其诗见于今可与杜老相传者宁几人哉予徒张宪尝以笔削唐百廿家请于予予于各集选其可传而无媿于君子议者什不能一二黄山谷甥四人皆善诗龟父者为最龟父诗所积凡二千余首黄着为集其诗斤斤不百首谷因喜之以为句句可传者在此吾铁门称能诗者南北凡百余人求如张宪及呉下袁华辈者不能十人华自二十岁后三十年所积亦无虑千有余首而吾选之得如千首葢又倍于龟父矣故命其集曰可传好事者梓而行之求予序故予序之如此至正廿二年岁次癸卯春闰会稽杨维祯序

　　●钦定四库全书

　　可传集

　　（明）袁华 撰

　　花游曲

　　烟云扑雾揺空蒙游丝弱絮萦柔风木兰载春石湖里手弄琼英掬秋水铁笛仙人招羡门鸾旌小队青霓裙凌波双飞动尘步冶情谩忆鸳鸯墓踏春挝鼓能几来便须一饮三千杯血色葡萄凝氷椀郁轮袍催紫檀板云旗缥缈青鸟西口衔红巾缄旧题琼林宴中采春使骰子逡巡赐绯回醉携翠袖写银笺不数公子花游篇

　　端阳曲次许彦温都督韵

　　兰汤试浴铜龙吐美人倭堕钗悬虎竹粉吹香扑燕泥猩红血点梅花雨绛纱笼肉蝉翼轻木难络臂如珠缨赤灵符佩练囊小宛转中锁相思情镇东大阅临细柳甲光照曜狻猊口金仆姑穿杨叶飞帐下酣呼急传酒鸾舆北狩龙沙长槖驼皷鸣白日凉侍臣万寿献天子紫霞玉醴浮昌阳

　　捣衣篇送史仲先游淮东

　　碧梧叶落黄菊开边风肃肃鸿雁来夫君结客向淮楚无衣御寒良可哀强将垢敝和灰澣糊繲临窗呼女伴双杵捣砧空外鸣寕惮手龟筋力愞火然金斗熨贴平纫针补缀对短檠归期迟速未易卜緁长缉短劳经营明年四月蚕上箔缲丝盈车手亲络香罗断机白雪明裁作春衣寄郎着郎毋厌故惟尚新新衣故衣皆妾纫笑看墙角砧杵弃郎衣锦袍归拜亲有金不戏桑间人

　　赋得江上女

　　荪桡送桂旌遡回多冶情板条约翠袖掬水弄璚英清吹随风度纎腰束素明家居白下里夫戍洛阳城明光朝执戟细栁夜分营许国承恩重忘归念妾轻贞心似江水朝夕向东倾

　　谢伯诚所藏王叔明狼山图

　　忆昨鼓楫遡大江海门一点狼山碧安得振衣蹑层巅东望扶桑初日赤忽见此图心目明石壁铁削芙蓉青仙翁白狼渺不见金银佛宇开岩扃上方台观云中起下瞰■〈鱼畺〉涛千顷水平原宅相放舟过吮墨含毫柁楼里江南有客颀而长梦觉池塘春草芳生平爱畵乆成癖题诗缄封遥寄将千古风流犹未弭翩翩王谢佳公子日暮相思江水深独立洲汀折兰芷

　　完颜巾金粟道人所制寄铁崖先生先生赋长歌以谢率余同作

　　混同江流长白东完颜虎踞金源雄身如长松马如阜蹴踏黄龙城阙空鸳鸯泺上驾鹅雪春水秋山事游猎黄河清后圣人生一代衣冠烟雾灭瑞玉龙环四帯巾柘袍吐鹘装麒麟锦房芍药大于斗骅骝坐拥真天人传自中原文献家全胜白氎小乌纱金粟道人鬓已秃挟以双环归铁崖铁崖先生貌如玉绣缕盘花簇朱襮鹧鸪小管沸筝琶春流银瓮卜萄緑日日倒载高阳池落花飘揺风满衣九峯女儿拍手笑月中踏歌歌大堤先生醉笔蛟龙走报以长歌意殊厚脱巾花底一掀髯笑倩柳枝来漉酒

　　题拜石坛诗

　　眉山三苏宋儒宗长公矫矫人中龙南迁儋耳西赤壁文章光焰超洪蒙快哉之亭雪初霁领客登览山川雄自云平生不解顾胡乃一举觥船空和诗寛限见真率凿崖题石摩苍穹功名富贵一丘土断碑残素传无穷吁嗟异物神所卫玉山合壁俄相逢奎章博士丹丘翁江南放逐惊秋风见之即下朱芾拜二颠痴絶将无同筑坛山中加爱护树以松桂连椅桐雨牕云户湿寒翠朝阑暮槛开青红白野御史龙头客青年献赋蓬莱宫戏将秃颖写■匾断钗折股落星虹只今风尘暗河岳王侯第宅皆蒿蓬牙籖玉轴映竹素好事独传呉顾雍娄东朱珪铁作画字字玉屈蟠蝌虫嗟哉昔人今已矣惨淡故国风烟中如何二子复嗜古策勲儒墨収奇功我来再拜重太息苍苍古雪吹长松登坛絶呌浮大白酒酣目送孤飞鸿

　　春晖楼牡丹

　　春晖楼前牡丹树喜见新花发旧槎深根培植雨露厚不待羯皷花奴挝紫黄红白绯与碧牙牌小篆蟠龙虵玉环飞燕两倾国国色晕酒凝朝霞就中一枝最杰出金笼绣幄相笼遮前年作客浙水上去年避地苕溪涯千葩万卉自开落媿我不见空咨嗟今年花发风日丽况无兵燹吹黄沙金尊美酒唤小妾起舞折花簪髻了酒酣乐极重太息故人南北音书赊虎头学佛宗三车饮酒食肉谈空华了知何必假外相始悟在家真出家洛阳园池信可夸只今无树啼栖鸦玉山山中称乐土杳杳百里连桑麻诗成对花还大嚼一任白髪欹乌纱

　　阳城湖

　　海虞之南姑苏东阳城湖水清浮空弥漫巨浸二百里势与江汉同朝宗波涛掀簸月惨淡鱼龙起伏天晦蒙雨昏阴渊火夜烛下有物怪潜幽宫度雉巴城水相接以城名湖胡不同想当黄池会盟后夫差虎视中原雄东征诸夷耀威武湖阴阅战观成功陵迁谷变天地老按图何地追遗踪我来吊古重太息空亭落日多悲风虎头结楼傍湖住牎开几席罗诸峯鸣鸡吠犬境幽閴嘉木良田青郁葱渔郎莫是问津者仙源或与人间通时当端阳天气好故人乆别欣相逢玻瓈万顷泛舟入俯览一碧磨青铜莼丝鲈鲙雪缕碎菱叶荷花云锦重恩赐终惭鉴曲客水嬉不数樊川翁酒酣狂吟逸兴发白鸥惊起菰蒲中相国井湮烽火闇郎官水涸旌旗红此中乐土可避世一舸便逐陶朱公更呼列缺鞭乖龙前驱飞廉后丰隆尽将湖水化霖雨净洗甲兵歌岁丰

　　玉山池馆燕集

　　玉山池馆何清丽复道飞楼起迢递微风过雨开新霁素月流光照丹桂松云老仙客淮济翩然而来俄止戻握手道旧嗟分袂秖余道路风尘际美均匹马度江淛抱关悍卒那敢睨长裾曽向王门曳主人爱客出高髻氷弦象筦歌声脆金铜杯深酒频泥不饮胡为叹淹滞安得壮士目裂眦扫荡羣凶清四裔汉室毋忘封爵誓黄河如带山如砺伫看偃武崇文艺与子永结金兰契

　　春晖楼燕集分韵得当字

　　春晖楼前春日长緑阴满地鸣鹂黄红紫纷纷逐流水名花独殿余春芳粉容丹脸泫朝露飞燕玉环双靓妆天上故人官春常风流不减章台张看花走马日倒载五云坊西千步廊抚时怀旧多感慨每把新诗酬畅当扬州金盘大如斗兔葵燕麦迷空场人生胡为不醉饮直待两鬓飞秋霜

　　芝云堂燕集

　　言言昆丘丹崖翠壁夐立如削钱云气直与阳城连阳城汗涌百里间汇于界浦东驰遥遥入海不复还醴陵有孙居其上族大而蕃衍湖山郁盘在屋之左右乔木合抱高挿天玉山人种德知有自宅此乐土三百年宜尔子孙蛰蛰英而贤至正壬辰春海冦肆剽掠放舟来抵娄江边犹子佐也有胆气援剑斫贼首拜君命承君思赐以白金之盌挟以五色云锦光鲜妍冠葢塞里闾入门下马意气何飘然仲也袭官自幽燕一朝同归拜堂下虎符赤组照曜双龙泉玉山人张华筵呉歈赵舞修眉连姢撞钟考皷声鼘鼘锦衣彩服杂沓后先维伯仲氏称觞献寿玉山前玉山人笑且言致君尧舜上况汝未华颠戮力王室尽忠孝尔曹当勉旃主客就醉屡舞翩跹玉绳低转银河悬愿各保令名请毋忘角弓嘉树篇

　　天香词

　　至正龙集壬辰之九月玉山主人宴客于金粟影亭时天宇澄穆丹桂再花水光与月色相荡芳香共逸思俱飘众客饮酒乐甚适钱塘桂天香氏来靓妆素服有林下风遂歌淮南招隐之词玉山于是执■〈角戋〉起而言曰夫桂盛于秋不雕于冬又不与桃李竞秀或者以为月中所植信有之矣今桂再花而天香氏至岂非诸君子蹑云梯占鳌头之征乎请为我赋之汝阳袁华乃口占水调俾歌以复主人率坐客咸赋焉词成者六人　　山横黛眉浅云拥髻鬟愁天香笑携满袖曽向广寒游素腕光揺宝钏金缕声停象板歌罢不胜秋十指露春笋佯整玉搔头　记钱塘朝载酒夜藏钩青衫断肠司马消减旧风流三百六桥春色二十四畨花信重会在苏州水调按新曲明月照髙楼

　　黄鹄词

　　余读史臣王君彛所纂陈节妇传事核而详词严而正其叙彝伦厚风俗岂小补哉然切有感焉夫妇人之常守节葢不幸也顷自兵兴妇人女子死节于锋刄之下而湮灭无闻抑不幸之中又不幸者焉今陈节妇庄既有贤子以表明之又得史臣之文以纪録之斯不幸之中有幸者与其子宝生出此卷求诗予既高其母之行又嘉其教子之有成也乃制黄鹄词遗之俾歌以寿母云　　（阙）

　　分题得南武城送仲瑛之濠梁

　　南武城在娄水阖闾昔筑候越兵檇李兵交竟伤指夫差一战虽复仇尝胆毋忘会稽耻大夫种至请行成镯镂卒赐忠臣死争长潢池盟宁知甬东徙南武城城已隳我来览古仍赋诗棠梨花落雨丝丝游子西行何日归怅望不见令人悲

　　春草池

　　为爱玉山好放舟玉山去緑波亭边春草池况据玉山最佳处时当二月春正美曲尘揺波草如绮雨惊残梦未鸣蛙风漾飞花见游鲤大谢文章迥絶尘江淹词赋亦清新得句池塘怀别逺伤情南浦送行人何如此亭乐赏适石脚挿入鱼龙宅临流行酒水浮阶俯槛鸣琴光照席君不见山川极目楚囚悲北望神州泪满衣又不见昆明一夜飞刼灰汉代衣冠委草莱但愿无事长相见春草池头日日来

　　白云海歌和文质韵

　　白云楼居深复深道人燕坐云为心未逐神龙泽天下时从倦鹤栖岩阴玉气虹光射虚牖天逼阑干挂牛斗始信桃源隔一尘世人祇许闻鸡狗君不见茂苑长洲荒草里豪杰销沉呼不起功成身退高者谁一棹鸱夷渺烟水又不见秦川公子走干戈龙颠虎倒奈渠何落日凭高望乡土穷愁一洗衰颜和世事兴亡等飞絮莫挽黄河水西注御风八极恣游遨归去还依白云住

　　题来龟轩

　　忆昔避地商溪头畏途风雪同泛舟登楼见月思乡泪坐石看云忆弟愁落花芳草青春暮东归喜踏来时路入门梧竹雨青青园池树石还如故中庭有物状若能屃屃踞石■〈冉龟〉生苔相惊左顾一笑粲乃是河伯使者清江来重门复户严扃鐍曳尾■〈言厇〉途何处入固知异物神所登却胜余且网中得吾闻灵龟寿绵绵搘床三息三千年游从鳯麟郊薮外会合龙虎风云前举目烽烟徧区宇巷陌铜驼委榛莽玉山佳处屋鳞鳞莺花春满辛夷坞主人当轩写来龟邀我为作来龟诗蹇予才薄不能赋愿尔子孙金印悬累累

　　文湖州竹

　　清贫太守石室翁渭川千畆藏胸中理闲舐笔盘礴臝兔走鹘落无留踪雨梢晴叶各殊态挥洒位置分纎秾中峰隐居拨镫法气运生动将无同墨君一派来自东韈材当萃彭城公平生知已最亲厚走书调笑言舂容陈州客舍示长舌翛然化去当元丰鸣呼二老不复作空瞻遗墨翔鸾龙

　　泉州两义士

　　泉南诸山何??■〈阝区〉清源洞天仙所都赤朋开刼风气舒玉检丹书閟神符重楼复阁山之隅鸟道百折非一涂云旗昼下狂蝯呼钩辀格磔啼鹧鸪松檆谡谡吹笙竽芝兰荪蕙春芬敷巴且华黄荔子朱羽人飞行天为徒或跨白鹿骑于莵挟以鸾鹄从双鳬东穷弱水窥蓬壶亦有莆田列仙儒以鞭鞭石石受驱长桥横波龙脊痀下通舟船上轩车琉球一髪云外孤蛮蜒出没乗舳舻南金大贝犀为珠川倾山积来委输九日特立青莲柎秦君屛迹贾不沽闭门著述与世疎有唐宰相陈諌书谪宦南迁鸟在笯室家既逺身乃愈为卜兹山藏其躯感怀友义増欷歔尚存丹灶亭已无山川清淑气郁纡维孙陈君生絶殊孩提嬉戏共里闾翻若丹穴双鳯雏下览德辉瑞唐虞乂若汗血天马驹奋迅岂与驽骀俱南游百粤北燕都偲偲切切相友于志坚金石矢弗渝管鲍陈雷张范如宁兢锥刀较锱铢朅来娄江住斯须城南新僦宅一区前槐后柳荫屋庐草蔬同饭步同趋嘅彼薄俗肆觊觎附势逐利情愉愉刎颈之交汉耳余反面仇敌良可吁以柳易播忠诚孚高风千古敦薄污岁寒松柏知后枯好事绘写开新图我作歌诗非从谀愿子善保慎厥初

　　张蒙轩善制笔遂檃括毛颖传以赠

　　毛颖氏山中人其先明视者佐禹治东方居卯地死为十二神神明之后吐生子孙八世有■〈需兔〉当殷时得仙术匿光使物入月骑蟾蜍厥后不仕为隐沦狡而善走东郭■〈鵕，兔代鸟〉乃与韩卢互争能卢共宋鹊谋醢其家及其身始皇代秦思兼幷蒙将军恬将三军军次中山大畋猎筮以连山其兆得人与人文今日之获不角不牙被褐伦八窍长须而缺唇取髦资简牍天下同书咸祖秦遂屠毛氏族拔豪载颖加束缚献俘章台宫上乃命恬赐之汤沐封管城宠任日见亲强记便敏工纂録近悉当代逺结绳上自始皇太子丞相下黔首无不爱重同讨论曲直巧拙善随意虽见废弃黙弗呻惟不喜武士见请时一临累拜中书令呼为中书君上亲决事衡石程官人不得立左右独颖常侍至夜分陈元陶泓禇先生出处则必偕友善相推称后因进见任使令拂拭之顷谢免冠髪秃摹画不称旨上顾嘻笑曰中书君今不中书不任吾意老且髠臣颖稽首再拜对斯所谓尽臣颖心遂归拜邑不复觐臣老见疎秦少恩呉人张蒙氏尚交千载上悯颖后无闻搜罗得遗裔散处宣城之敬亭雄豪英鋭肖厥祖祇今崇文偃兵革投身自拔著作明光廷

　　昆山李节妇

　　繄节妇李刚而毅伉俪再期所天逝蓬首垢面屛簮珥邻媪媒蘖言以说下无儿息旁无恃茕然孑立非逺计上指天日矢不贰引绳自经明已意伯姊往救出死地絶而复稣斥浮议荐罹变故投荒裔执言不回身免窜放还乡闾行益厉朝昏纺绩供饮食聚兄姊孤一室内抚育教诏若已出贞哉沉江逮火毙之死靡他柏舟誓悲歌黄鹄以见志礼宗骂贼速尽惠景行义桓旌厥懿缢车刺嫂刀割鼻剪髪投井斧断臂繄节妇李诚可俪陈子作传庶无媿于乎偷生等犬彘

　　送秦文仲归崇明拜祠墓诗

　　淮海秦君德卿教授乡里垂四十年殁而门人私谥孝友先生其行述见杨铁崖所为墓铭崇明桑梓里也至正庚子高邮张君某同知州事始白于有司列祀校宫之先贤祠以天赐堂主李君配焉明年春正月其子约将归拜祠下幷展三世松楸汝阳袁华追饯于娄之上而赠君诗诗曰　　维秦氏先裔本颛帝元鸟诞祥爰暨大费汤汤洪水佐禹平治赐姓曰嬴是为伯翳下逮非子主马汧渭厥马蕃息赏延于世胙之土田锡以爵位自岐徂丰奄有其地以国命氏子孙蹶蹶冉相非商从学洙泗卒业圣门身通六艺三辅万石汉称循吏曰绵曰族曰华曰系或栖岩穴或推孝义文鸣淮海肇自观始疏派盐城丁宋之季南迁海隅相宅天赐懿自山父威仪棣棣玉立长身清庙茂器授经于方力求源委朝斯夕斯黾勉弗替贡于通州诗冠多士粤有仲子才德粹美肥遯居贞行端学邃蔚彼鳯麟为邦家瑞讲道乡里埀四十载一裘一葛不事华靡高爵荣名视若敝屣沉潜理域仁经义纬性命道德经史传记孜孜讨论由内及外立言埀宪先正是嗣后生小子为所矜式殁有门人孝友表谥崇川之阳木拱墓隧揭示素履有隆斯碣伟哉张君恂恂恺悌以仁教养以德抚字下车省俗振举淹滞表里旌贤风化所系呜呼先生匪爵而贵上陈道统乃白有司翼翼新祠翚映泮水约承家学继志述事兢兢业业罔敢荒肆春雨既濡区萌丛萃顾瞻桑梓油然孝思驾言遄归乗桴海澨鳄波底平云颿宵济展墓拜祠聿修厥祭何以将之旨酒肥彘言言高门列戟周卫七贵五侯充车结驷不学无术崇殖货利未及百年子孙皁隶闻先生之风胡不少媿沧溟滔滔奔流东驶有如秦氏世泽罔既于千万年祀事不坠我作歌诗昭示来裔

　　费侯兴学诗

　　昆山州庙学唐县令王纲所建记之者安定梁肃也五季之末废于兵宋知县边仿始克复修记之者太原王禹偁也政和迄宋季重修者屡矣国朝元贞元年升县为州置博士弟子员延佑初迁治太仓而庙学亦废越四十有三载张氏入呉以州治濒海江无以盛民而固圉也复归旧邑今守东平费侯复初下车首谒庙学怃然而叹曰学校者教化之本也葢不可一日忽踰年政成民信乃出其廪稍之赢新作戟门及伦堂撤礼殿之旧而加崇广焉作斋庑以居学徒则又民之输材而为助者呜呼若费侯者其可谓知所本矣诗曰维桑与梓必恭敬止况学校乎华也忝职郡庠沐贤侯之教养覩兹轮奂实重依归乃歴考庙学之废兴为诗一章以美之诗曰　　肇自娄校王令纲作五季披攘鞠为丛薄火德阜隆芟除苛虐乆郁而信圣道孔照蕞尔呉越既入王畧繄边仿氏聿来主学庀材僝功不日而落歴宋祀三百执事有恪于赫皇元龙飞朔漠诏升县为州建官锡爵置博士员以训以饬治迁于东民实新邑庙随所在兹实榛棘岁在实沈海钞梗逆复归旧治邑庐如昨明明费侯英杰卓荦既牧我娄民复缮我城郭渐摩煦妪民愈无瘼舎菜在泮考艺问业眷兹颓圯心焉怵惕相方视址爰究爰度采石于山斩木于壑工师子来乃砻乃斵乃表修垣重门有觉外象棂星内列畵戟中严礼殿既崇且硕鳯丽于甍龙攫其角言言斋庑左右翼若横经有堂释奠有乐多士游歌有馆有谷费侯戾止在泮献酌冠弁俅俅不笑不谑顾瞻基构昔痹今扩不有君子其何能益嗟吁诸生夙蒙启迪爰止其所涵泳朝夕服我圣训伊侯之德愿侯寿考如金如石懋继前修永永无斁

　　匡山歌送恢复初上人

　　有美人兮思匡山岁云暮兮道险艰江空积雪涛波若山骇惨栗兮凋朱颜邈芙蓉于五老兮怅飞瀑之潺湲颠崖絶谷以晻蔼方翼层霄而高举如翥鳯而骞鸾长松幽兰芊绵野芳鸟道百折上扪翼轸不得穷跻攀鹤夜怨而寡侣迟夫君兮未还山川揺落兮老冉冉而懐土歌匡山兮送将归望孤云于极浦嗟昔人兮既逺访遗踪而览古社结莲以植花林卖杏而守虎驱飞锡兮踰险阻云为扉兮月为户携匡仙兮招应真饭松花兮饮石乳展丹屛之九迭泝银河之三梁阅琼经于石室采金芝于珠房霞气朝润天光夜明养贞素于恬澹兮聊逍遥以徜徉嘅鸣鳯之不至胡众鸟之高翔驺虞弗仁驽骀以良树樗折桂用狼牧羊彼方以跖蹻之为洁廉兮又奚慕乎夷齐采薇于首阳赋归来兮彭泽怀高士兮南昌清风至节照今古吾将尚友于斯人兮歌濯缨于沧浪瞻白云兮思君何山高而水长

　　赋得昆山送蔡广文

　　之子驾言迈眷览昆山颠锺秀自前古著名由昔贤昔贤去已逺兹山还岿然玉气润凝雨鹤声清闻天遥思解组日何如入洛年献纳有余暇为续昆山编

　　送昆山偰知州调嘉定

　　鸭緑涨江水鹅黄上栁丝二月娄东道燕燕初来时娄有贤使君白晳美丰姿聨芳五枝桂不觉窦家儿岂弟民父母古稀今罕有使君不我留涉江采杨栁栁丝弱袅袅江水流弥弥栁衰江水涸邦人思未已

　　送殷孝伯之咸阳教谕

　　圣代崇文化贤良起草莱鳯鸣旸谷日鱼跃禹门雷匠石无遗弃洪纎在剸裁咸阳秦赤县博士楚宏材话别嗟吾老横经羡子才渡江淮浦迥溯颍蔡河开红树迎官舫黄华暎酒杯纪行应俊逸览古定徘徊遵陆由梁苑冯虚自吹台汴京城屼屼艮岳石巍巍蹋月车鸣铎嘶风骑卷埃呉音伧父讶儒服虏人猜应为青山住悬知白石隤解鞍依近郭纵马龁枯荄风急狂狐啸天高鸿雁哀诗情秋共澹乡梦晓同催喜见烽烟息愁听驿皷搥虎牢悲战骨缑岭觅仙胎岳仰嵩高峙河看砥柱栽山川犹巩固风物亦奇侅鸡唱函关启龙飞太华来碑亭矜汉好浴殿吊唐灾望极呉天末行穷渭水隈别家倾菊酿到县动葭灰多士争先迓诸生获后陪献菹芹实豆舍菜酒崇罍五传遗经在三余万卷该尊王明大义抑伯黜渠魁寒榻皋比设朝盘苜蓿堆树萱思奉母援柱念提孩有弟能调饍何邮不寄梅五陵还突兀八水自萦回选胜笻扶手遐观笏拄颏坏基留宿草断础长荒苔异地多佳处兹游实壮哉丈夫四海志肻使寸心摧

　　娄侯庙

　　娄氓尚淫祠祀庙徧村墟疾病罔医药奔走讯羣巫椎牛酾酒醴婆娑乐唐虞神不歆非类传记言岂诬圣人制祭法有功则祀诸昆山汉娄县旧邑禾与苏娄县名尚存今在城东隅张昭洎陆逊封娄肇自呉桓桓孙将军仗钺东南隅升堂拜昭母情好昆弟如策薨受顾命拥立运谋谟谏猎止酣饮礼下魏使车忠言不见听托疾居里闾举邦惮威严卒年八旬余伯言虽后出智畧雄万夫权配以侄女数数询良图一从吕蒙举乃修关羽书潜军克公安径进守宜都走备夷陵城蹙休夹石区相呉柄国命上疏陈立储赫矣两侯功称乆而弗渝太守念娄氓报本昧厥初淫祠既撤毁左道咸剪除改祠祀娄侯像设崇屋庐复覩汉威仪清风肃贪污遂令此邦人车葢相填于雨旸及疾疫走祷来于于穷碑纪颠末大刻龙腾挐于以告来者幷解娄氓愚丽牲歌送迎万世奠厥居

　　拜刘龙洲墓

　　刘君庐陵秀胸次隘九州岛岛倜傥负奇气辛陈同侠游西登岘首山北望多景楼长歌过恸哭志在复国仇异材世间出高揖轻王侯奈何攀桂手不能占鳌头肆情诗酒间文焰射斗牛昆山非故里遂为潘宰留五十死无嗣埋骨东斋陬世代倐变易夷墓为平畴有司重封表立阙树松楸何人洒麦饭凄凉土一坏建祠立神主买田供庶羞仁哉太守心祭祀亘千秋

　　拜刘龙洲墓归饮清真观以龙洲先生遗墨分韵得何字

　　龙洲湖海士瘗玉昆丘阿山川邈如昨乔木拱烟萝伟哉二三子览古发啸歌披荆吊遗迹窆石临嵳峩嘅嗟岁月流奈此湮没何立阙表隧道大刻蟠蛟鼍维时春载阳好鸟鸣声和丽牲拜墓下冠葢相騈罗山僧出遗墨保护百年多纵横廿八字恍若龙腾梭缅怀携彘酒风雨渡江沱中原虽在望泪落如悬河安得起九泉执手野婆娑归憩玄馆夕凉风水微波诗成想丰采寤寐倘来过

　　王御史墓

　　有宋建皇极汴京郁嵯峨仁化浃迩遐林林英杰多昆山虽癖左士风粹而和明经擢高第踵接肩相摩御史乡先生学术正不颇五传究终始备论订舛讹粤在宣和间裒然中巍科初主丽水簿言事何委蛇说书辅春坊执法居諌坡从容荅时相真气凌太阿范公在馆下诘责加切磋卒为庙廊器词源浩江河高弟沙随程入室非操戈宋史书列传耿耿名弗磨世变陵谷迁百年无几何城南新漕里荆榛埋铜驼景行世仰止高风激颓波门墙既有限樵牧安敢过再拜重兴感临风动悲歌荒苔封断碣太息为摩娑

　　李侍御墓

　　散步城南门始得圆明里冢上木已拱泉下者谁氏披榛踏宿草墓门半狸豸勋阀表阡石云是侍御史力行敦古学名衡其姓李世家本江都娶妇居娄涘射策明光殿看花长安市出宰施善教矧肯猛政理至今松陵月清光照江水拜命登霜台白简冠獬廌上言论奸佞手将逆鳞批势障狂澜回屹立中流砥五贤一不肖赋永光传纪挂冠归乐庵著述惜寸晷硕学邃易经集传发微旨岂唯淑后进千古垂范轨九原不可作清泪何漇漇乡里众富儿厚葬从奢侈黄肠题辏宻劵台文绣被可怜土木干荒烟横断址后世仰高躅庶激俗靡靡复墓限樵牧何异子朱子

　　寿宁庵夜宿

　　偶成绰山游西风吹落日大田登禾黍高林収枣栗仰羡松柏姿俯惭蒲栁质石县王果崖花雨维摩室白云浮茗瓯缥囊椒书帙抚事困诛求拯时乏经术纷争若蝼蚁相持如蚌鹬可怜鸱吓鼠何异裈处虱郊居便樵苏埜服忘巾栉独乐五畆园素封千树橘被酌坐逃禅铭墓亲操笔梦幻前后身道悟中边蜜剧谈更抵掌展席仍促膝煌煌斗回杓耿耿月离毕水声逺澎湃竹影互蒙宻清坐不知疲东方启明出

　　送友之兖州牧

　　昆山疎雨霁沧洲新水生气清风日佳草木欣敷荣维时春意动布谷催晨兴带经陇上锄负耒垄下耕一朝应明诏出牧邹鲁氓邹鲁圣人里政教庶易行遥瞻古鹿城白云还英英他时昼锦归重叙渔樵盟

　　题玉山读道书小像

　　灵岳耸层霄璚馆閟金乡若人秉昭质守一修洞房呼吸龙虎气嗽咽日月芒龟阙西瑶台中有明光章下授小兆臣玉检鸾回翔稽首校隐文琅毫耀霞光绛蕉承宝露肉芝冒玄霜采掇充服食味倾金棃浆消揺澹无为寿期穹壤长

　　次韵顾玉山感怀

　　金粟老秃翁丧女及二妇情锺正我辈况尔中年后值兹世浊恶喧呶互纷揉达观了死生放浪无何有泛滥经律论一室仅如斗蒲团竹匡床趺坐阁双肘心若大圆镜触处靡不受荣辱既俱忘恒叹烹走狗独怜孙与甥哀哀失慈母谁能断嗔爱毘耶有无垢所谈不二法究竟唯濡首宿业想未偿惊心血屡呕深秋天色暄桑柘叶黝黝念子筑杭城土石躬自负城高石易穷鞭棰无所取书来知近况黧面龟两手新谷幸登场日夜操杵臼悉供役夫养老稚曷糊口安得海宇清关塞忘战守归耕对男女畜鸡养肥牡侧闻王师出铁马渡沙乆中军霍嫖姚报国忠肝剖鼓行探虎穴若拉枯与朽捷书尚未至西风又衰栁思之转郁陶浇愁惟有酒兴亡信有数蛇断秦鹿走荷锸死便埋四郊多培塿

　　碧梧翠竹堂燕集分韵得城字

　　霜露悴百草风埃闇重城冥鸿奋羽翰肃肃东南征感时増慨慷岂不怀友生美人欣会面开觞掇秋英宴坐适冲赏高梧含乆清湛湛乐未央璇霄珠斗倾

　　书畵舫饯谢子兰分韵得云字

　　曲馆众芳歇方塘西日曛赤阑杨栁影緑水白鹅羣谢公浮家隐囊盛惟典坟书畵船自操子前中细君胡不归故里故里闇楚氛主人张离筵高轩水沄沄翼若青翰舟泛彼江之濆扣舷歌小海问字客如云纠罚觯载扬探题诗屡分君言适江东砚田事耕耘暂屈鸿鹄志杂组云锦文蹇予风尘袁孤陋寡所闻何日往游从骚坛策华勲

　　玉山宴集分韵得相字

　　今日复何日张燕芝云堂西风度江汉仰见征鸿翔坐中仙释侣学道攻文章飘飘鸾鹤姿皎皎金玉相上客貌苍古乃是李伯阳忆别昆丘颠十见木叶黄授经合沙俞予则铁崖杨俞杨同年生健笔赋太常嗟我乆濩落邅漫笔砚荒相逢玉山中道旧热中肠忽闻郯与陆乗月泛夜航促席更秉烛深杯送琼浆酒阑登雪巢取琴弦清商一弹别鹄操再鼓鳯求凰暮归亟就寝后会知何乡辟疆最多情明发更引觞与子各尽醉忧乐两相忘　　至正庚寅秋七月廿九日予与龙门山人良琦会稽外史于立金华王祎东平赵元宴于顾瑛氏芝云堂酒半以古乐府分题以纪一时之雅集诗不成者罚酒二觥予汝阳袁华也

　　门有车马客行

　　门有车马客绣毂夹朱轮玉鞍光照路翠葢影揺春高堂翼翼云承宇燕蹴飞花落红雨升堂酌酒寿翁媪呉娃歌歈楚女舞愿翁多子仁且武执戟明光奉明主明珠白璧何足数

　　可诗斋分韵得吹字

　　大雅去已逺淫哇杂乖漓夫君力追古岂数汉魏隋朝歌棠棣篇暮诵豳风诗斋居日夷犹图史充栋楣燎芸蔼郁芬奎采光陆离肆筵预雅集百拜循古规班坐列长幼论难启羣疑诸郎咸古雅六瑚间樽彝蹇予学无成学成无所施困顿盗贼中况复逢百罹秃鬓二毛侵不受霜风吹耿耿发长叹恻恻起遐思引满莫辞醉风尘暗天涯

　　玉山草堂分韵得忧字

　　公子爱清游逺乘青翰舟鼓楫双溪水落颿百花洲朝从豸冠别暮向玉山留时维十月交木落境偏幽华林澹素月层榭度朱楼文酒集羣彦歌弦杂鸣球高僧红罽帽仙人紫霞裘焚膏纪良夜急令散飞筹会合不为乐暌离端可忧倾觞各尽醉慎勿起遐愁

　　芝云堂分韵得枝字

　　窈窕玉山上楼观何逶迤丹葩曜阳林金粟亚柔枝感兹节序迁置酒乐芳时桂酒湛华觞兰烟度罘罳双歌声袅袅屡舞影僛僛乐事古难幷惆怅失佳期何以慰所怀载歌停云诗

　　送卢公武应召北上

　　前朝图史已全収诏起丘园重纂修用夏变夷遵礼乐大书特笔法春秋金台墨泻朝挥洒银烛花消夜校雠进巻内廷承顾问鹄袍端立殿西头

　　緑阴亭为顾晋道赋时姚子章于彦成饮亭上

　　緑阴亭上夏五月瀛洲上客与俱来日出众鸟绕屋语竹深好花当戸开镜里水涵萍似粟席间云落酒如苔更贪贺监清狂甚艇子朝朝暮暮来

　　李五峯伯雨亷夫希仲夜集来鹤亭

　　璆璆环佩玉锵鸣夜宴蓬莱卫叔卿饕餮雷文商爵古驺虞雪操舜琴清藏阄座暖春屛锦舞剑星流璧月城客散瑶台风露冷梦中时见许飞琼

　　寄卢伯融

　　浮家南北乆离羣知尔移家向海濆白首一经能教子黄茅千顷比封君异乡花鸟皆春思故国关山半夕曛何日河船还旧里青山对榻坐观云

　　昆山寒食日有感

　　马鞍山城寒食节花气薫人南陌头风乱纸钱飞蛱蝶烟开林响闹钩辀半山桥觅谁家醉迭浪轩非曩日游面上五年尘与土不堪此地一登楼

　　次韵顾玉山见寄

　　草堂东郭带烟萝门外高轩客屡过郑国上卿知叔向新丰逆旅荐常何柳迷官道莺迁木花暎春江水动波已许芝云分半席嘉时行乐醉时歌

　　次韵答秦文仲

　　校文东观继前贤归隐萧斋日草玄汲冢周书雠螙简谷城黄石授韦编怒撞玉斗鸿门宴泪落金铜汉苑仙览古怀今莫惆怅还听稷下衍谈天

　　夜宿东阁梦中游宴甚适觉而梅影上牕横斜可爱口占一诗以纪云

　　梅花千树草堂南花气浮空若雾岚姑射山中春自好罗浮天上梦初酣蟠桃谩说瑶池宴仙桂徒夸月窟探万里仙游才一瞬不知霜鬓雪鬖鬖

　　玉山同泛娄江舟中即事

　　六月横塘水漫沙清明风起豆将花忆同对榻频更烛喜共临风得泛槎盌送白莲狂客酒刀分红玉故侯瓜草堂佳处只尺许梧竹清阴生晚霞

　　放鹤亭为顾仲瑛赋

　　一鹤寥寥度碧空朝辞华表暮辽东托身每遇云林外啄食时鸣草泽中毛骨乆知神所化寿龄还与世相终曽观夜舞瑶台月两翅翩蹮八极风

　　马公着见山楼

　　徙倚双林万木秋好山都在马家楼大江西上经秦望巨壑东倾见沃洲半夜书声天外落四檐风气座间浮登高作赋休怀土拟泛星槎问斗牛

　　无题

　　裠曳湘罗漾曲尘雀钗小佩玉麒麟紫箫偷按云中曲彩笔慵传镜里真蝶粉腻花金作缕雁沙回雪翠为茵若兰锦字多华丽不减风流赋洛神

　　夏日园林燕集有懐

　　长日园池水竹阴临流展席酒同斟花开檐卜千枝雪子熟枇杷一树金未觉山王称旷达更凭顾陆写萧森独怜黄鹤归畊者诗酒何时再盍簪

　　绛雪亭秋日海棠花开

　　春晖楼前海棠树七月花开殊可人红衣飞葢欣同列金粟吹香殿后尘白帝驾回歌吹海天孙织锦女牛津三年花向秋冬发把酒分诗莫厌频

　　题玉山草堂

　　玉山之中草堂深石床萝磴秋阴阴华林月白鹤在野水馆风清鱼听琴底须封侯醴陵郡自好躬耕梁甫吟碧梧翠竹我所爱他日杖履重幽寻

　　可诗斋燕集和顾玉山韵

　　哦诗听雨坐西窓犹胜衔枚渡（阙）江赤壁焚舟嗟失魏马陵斫木喜収龎身经丧乱愁难遣老去情欢酒易降清坐不知更漏永定知点点坠残缸

　　前题复次缪正叔韵

　　移家缩地惭无术扛鼎翘关力未胜半世狎游沧海客三生旧梦白云僧也知逐鹿多谋智始信屠龙有技能自愧儒冠犹悞世虚斋坐对读书灯

　　寓绰墩寿宁寺

　　栖禅穴畔好高树三静境中皆白云已翻瞿昙内外典更礼茅家大小君　　北山何处境清絶藤轩阴阴生昼寒明月飞来散清影金沙布地为君看

　　客呉兴春日偶成四首

　　曽听呉门唱大堤只今惟有野乌啼故人鱼雁凭谁寄江水无情日又西　　龙鳯山青露两尖溪头把酒月纎纎从教栁絮沾书帙满地春风不卷帘　　桤林日暖蕨芽生桑陇风微布谷鸣客子思家正愁絶长松吹雨落溪声　　深锁春风罨畵楼杏花香里醉扶头何人得似任公子相府莲歌不解愁

　　栁塘春口占四絶

　　横雨狂风二月余柳塘犹未动春鉏花明兰渚宜垂钓叶暗芸窓好读书　　细雨初晴暖尚微小亭帘幕护春晖曲尘波动鱼初上金缕条长燕未归　　漠漠轻风雨乍収方塘水生不胶舟慈乌将子避人去返照正在柳梢头　　春塘杨柳未飞绵已有清阴覆畵船好倩呉姬歌水调不辞有罚酒杯传

　　渔庄欸乃歌

　　红白芙蓉照畵屛秋波如镜照娉婷并头花似双娥脸一朶浓酣一朶醒　　枸杞猩红个个圆扶疎緑叶映青烟佳人错认相思子来向筵前要赛拳

　　渡呉淞江

　　三江东入海渺渺际天浮鱼蟹松陵市珠犀沪渎舟季鹰终托兴鲁望旧追游自媿犹驰逐临流羡白鸥

　　题顾仲瑛摘阮小像

　　夫君青云姿逍遥在丘园冥心絶遐想燕坐息众喧拥书白石上摘阮青松根乃非竹根叟似是豊陵孙

　　题倪云林山居图

　　地僻无辙迹知为静者居山泉激石驶岩树覆牎虚洗药坐濯涧负苓行读书兹山傥可老吾欲乐耕鉏

　　碧梧翠竹堂

　　疏华覆银床碧色被兰渚赤日欲流金高堂不知暑

　　湖光山色楼

　　岚起天边雨颿飞树杪风湖光与山色倒影畵楼中

　　栁堂春

　　鸭緑波揺舰鹅黄柳覆堤飞花如白雪流出武陵溪

　　金粟影

　　丹青金粟影絶笔自齐梁虎头家法在不似谪仙狂

　　玉山佳处

　　玉山最佳处牕户絶纎埃门无俗士驾禽鸟莫惊猜

　　芝云堂

　　堂阴有奇石如芝复如云望云怀友生采芝招隐君

　　可诗斋

　　东阁官梅放西池春草芳宴坐寻真赏怀人意不忘

　　读书舍

　　芳草生书带香芸辟蠧鱼褰帘双燕入长日坐看书

　　种玉亭

　　采得昆岗石连云种小亭日华阁灵雨虹影烛青冥

　　小游仙

　　露下仙人长云生玉女窓千年桃结子九酝酒盈缸弱流三万里飞度宝魔幢

　　可传集 


