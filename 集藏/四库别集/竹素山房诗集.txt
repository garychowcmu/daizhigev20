　　钦定四库全书

　　集部五

　　竹素山房诗集

　　别集类四

　　元

　　提要

　　（臣）等谨案竹素山房诗集三巻元吾丘衍撰衍字子行其先本太末人居于钱塘其名或称吾衍或称郚衍或称吾世衍其号或曰竹素或曰竹房或曰贞白工隶书精小篆兼通声音律吕之学所著有尚书要畧听玄集九歌谱重正卦气道书援神契说文续解今皆未见惟楚史梼杌晋文春秋学古编周秦刻石音释四书已别着録子史二部中此其所著诗集而文二篇亦附焉衍自比郭忠恕性刚希偶贵人求见者輙拒不纳王祎传称东平徐子方持部使节命驾访子行子行亦为一一评定所蓄器物欵识人皆称其下士而衍集中又有送商继显诗云君能下士倾里闾时尝过我谈诗书丈夫贵义乃如此髙懐可似东平徐是当时折节与交者固不独子方一人矣其诗不屑屑谨守绳墨而逸气流荡清新独辟尘客俗骨刬扫殆尽可称一时作手晚年为人所累被摄得释持一诗别其友仇逺径去不知所之既而知其自沈死其诗云刘伶一锸事徒然蝴蝶西飞别有天欲语太玄何处问西泠西畔断桥边别见于释宗泐集而此三巻中无之意者遗稿为衍所自编故未经载入欤朱存理楼居杂着有书吾氏类集一篇称虞山杂抄内有竹房集三巻予家有其招雨师文等篇遗迹一册録附集后其巻帙与此本合盖犹旧帙云

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　竹素山房诗集巻一

　　（元）吾丘衍 撰

　　藏云阁

　　凌空结飞甍歴览周逺山白云尔何来憇我栋宇间前山过风雷此地无暝色惟应山中人与尔共休息

　　龙吟轩

　　四山若龙盘精庐剡溪曲中有不蛰龙长吟破幽緑道人宴坐起拂袖窻牖开手持碧琅玕听此风雨来

　　送谢卿游北

　　黄鹄振六翮一举凌苍穹髙飞固其常谁言待秋风十月江水寒候鴈别沙碛我守塞门居君为逺行客木叶落古道回首东山云朔野极渺茫神州望氤氲□□□□□谈笑识公子问君阻山川胡为倐来此取任非有意观海同此心托赠行迈篇遥遥寄遐音

　　陈渭叟赠新茶

　　新茶细细黄金色葛水仙人赠所知正是初春无可侣东风杨栁未成丝

　　大涤洞天二十韵

　　九锁神仙地灵踪隔世纷仙翁能引客天柱半侵云翠雨时沾袂玄惟自作羣秦桥遗螮蝀汉土赖玄纁丹在泉犹暖山深地不分烟霞藏石壁洞府隠星文燃竹穷幽讨穿林望夕曛陈苏留胜槩叶邓踵清芬境静山如洗香柔草自薫行嗤谢公屐坐笑郢人斤巳似华阳洞还通紫海垠神游真浩汗玄览极氤氲太华追韩愈黄庭想右军林梢攅翡翠地角耸麋麏岩穴蛟龙秘芝田凤鸟耘无人逢郭举有路识茅君蜕骨繁青箬浮根漾紫芹宜霜秋树老捣药夜禽闻登陟劳何惮招携意□勤终当餐石髓萧散得欣欣

　　丁未岁哀越民

　　越壤吴江左州民泰伯余田莱空草莽井色共萧踈相食能无忍传闻信不虚寒沙满骸骨掩骼意何如

　　梨花鸜鹆图

　　三月花开雪满枝肯将春色让黄鹂它年调舌如能语休语开元夜雨时

　　送金华何道心

　　公侯秉鉴悬清空羣材照影青云中垂天鹏翼忽九万齐门弹瑟悲回风人生抱负岂得已何况壮志欺英雄昔君校书江山邑官舎凄凉广文客尔来留滞吴山阳薇花秋风几朝夕万言杯水何足道知己相逢各倾倒镜湖道士今已无髙阳酒徒亦烟草我忆列仙乘太虚君如邹阳长曳裾他年一笑复相见吴山月色知何如

　　畣蒋弘父会稽莫春见寄

　　我有谢公志游山好名山尝时把酒醉风景此心遂与烟云闲君逰剡水春未还东山石磴穷登攀千花罗绮照春媚百鸟喧咔娱心颜盘桓岩幽访禹迹竹阴树影莓苔色灵书久秘不可窥飞空余编竟谁识人间乐事风散烟人生谁复能千年黄金不铸子期寿贤达每在希神仙长江隔烟水江流几千里我吟李句懐谢公东山蔷薇花始红溪邨酒熟琥珀味诸君日日歌春风王君东山士襟期应可人传来白璧未酬价光彩照耀梁台珍石扉掩苍润闲径荫美竹临风逺寄江水音可对春风为予读

　　十二月乐辞【并闰月】

　　正月
　　羲和日驭鞭苍龙璇玑夜转行天东鹅黄拂烟栁条短伶伦竹声催昼暖金刀错落红锦丝玉钗鬓影东风吹芙蓉酒浓香染衣花楼凤语黄蜂飞
　　二月
　　晴光漾漾琉璃波垂杨扫黛嚬青蛾紫丝步障芳草陌薄露春香蝉翼罗莺簧吹笙教春语花落无云过烟雨传头舞红鹦鹉杯东风燕尾参差开
　　三月
　　红枝彩树金流蘓笼香染露开九衢沉香小院莺语涩晚漏蟾蜍迟玉壶杨花飞飞风蕋蕋蝴蝶迷香粉魂死水光鸭緑暖滺溶草色江南一千里
　　四月
　　依微緑雨冥蒙天圆荷散水青莲钱晨阶歩花空土涩玉柱湿丝移蜀弦南风迟迟度帘额树叶迎凉小秋色槐枝未晚噪蝉催夣中蝴蝶空中飞
　　五月
　　石榴花始红菖蒲花浅碧湘簟水风凉生罗汗微湿青虫化飞蛾穴蚁登南柯前山雨脚来逺色云嵯峨
　　六月
　　南山日色红火云山下起老树无凉阴野鸟渇飞死重厌藕丝裳寒思玉井水何处有秋风鸣蝉晚声碎
　　七月
　　迎新凉对华月桐阶风来月如雪草根虫声催捣衣铜龙怨寒千里思银河影长更漏迟
　　八月
　　桐阴间玉砌金井生凉云扇欹嫦娥辉簟拂湘妃痕愁怨草虫语舞厌楚绡薄烛树来何迟萤飞上罗幕
　　九月
　　铅花飞霜满枯草揺落风来楚山老海神收水无泪痕鸿飞古树啼老猿云低昼檐秋影昬
　　十月
　　北风吹云昼阴短锦画屏风兽香暖谢家十二玉丝弦不待昭阳九华管新花学春小无力枯桑叶青霜草碧秋虫饮雨未令归壤穴墙阴土花湿
　　十一月
　　飞沙走寒几千里霞丝不起罗纹紫鱼龙水合青海愁寒木空林晓鸢死玉台仙子琥珀锺帘衣半巻迎东风鸾刀剪秋秋水溶舞鸾堕影来虚空
　　十二月
　　风惊鴈阵鸣寒天迎春燕彩飞聨翩星门十二转华月三十六簧吹暖烟琼芳散漫舞幽碎酒力微昏不成醉尽衣送岁鼓逢逢椒花翠盘分小红
　　闰月
　　新春迟迟旧春改日积余分几分在嫦娥兎宫圆影多二十六弦迟岁华

　　梦回

　　夣里看花锦绣城浅深桃杏五霞明觉来忍听催花雨可是春风太有情

　　制羽服成有作

　　我爱王子晋飘然恣天游碧桃舞吹笙花落曽城秋江海浩无际人生复何求还丹有神光服食登昆丘此意世岂知俯步趋王侯火汗热五内乌貂弊霜裘吾生独冥心玄览探至幽烟彩晦春丽云泉白空流翦素作羽衣被服歌瀛洲逺与世俗间彷佛仙者俦真人九霞中顾我应点头挥挽紫玉树浩荡瞻空浮使我逺望之回送飞母虬土食向我混鸡栖漫沈留何能慰吾懐天风五城楼

　　如意篇

　　世巧吾所后玄金起尘泥华芝鼓神炉至宝惊海蜺平飞劔飞铓醉舞河汉低歌翻玉壶氷男折珊瑚枝古士日以迈人今孰如兹王夷麈毛轻葛亮空羽资表世各有尚陶仙乃吾师我携白云中鸾鹤为我飞髙举轶虚旷凌霞扣天扉一笑竹化龙空随长房归

　　题杨氏竹石

　　梅石森平野丛篁隠石根絶怜顽钝质无语对龙孙

　　赠宋道夫诗并叙

　　宋道夫作影数谓予晩年有洞天之禄余窃喜之道夫尝师锺学古锺曽于栁下遇仙人青阳子得异书故其术多异验因赠以诗
　　神圣覩河洛造化穷阴阳灵书秘玄言妙测无隠藏临江宋道夫精艺名久扬为我作影数知来意何长寒灰巳无然岂复生夜光鹤化或可待烟霞庶翱翔青阳去遥遥锺叟道乃彰观化忽神化令人慕遐荒

　　朱仲山买李生琴

　　吴客抱緑绮玉弦响氷丝胡为飘然□飞去别所知河轮佩将将山叟讵我欺神化不可驻周流自天期归休白羊山拂袖松桂枝一奏鸐舞操冷风为相随千金尔何神致此太古姿真趣适有会冥心契遐思君吟泰俗歌晋野知可师长咏复相寄如听白鹇辞浊酒或易谋华轩且迟迟

　　杨寺洞中吹箫

　　独携鳯管入岩扉树拂春风草拂衣不敢更吹天上曲恐惊石散作云飞

　　陈公辅听雨轩

　　帝子吟潇湘潇湘云烟竟茫茫楚客歌洞庭洞庭木叶空秋声岂如敬亭山前野人宅西风不惊响云滴烛花未剪书在床爱尔玄音起虚寂忽无复有天洒洒来自然山中枕流人知听洗耳泉神融意适有真趣汝南郭泰来何暮忽忆陇头水罢我膝上琴旅人动遐思无此潇洒心君不闻岩花悲歌杜陵老山雪空回剡溪棹祁寒暑雨惟怨咨流麦漂衢竟谁道与君歌听雨秋雨最可听明朝雨歇云亦散月色满地秋冥冥

　　西瓜诗

　　萍实浮楚江楚人乃见疑不逢鲁中叟谁羡耀日姿秋风满淮甸萦蔓络紫丝邵圃失颜色翠华射玻瓈当筵鼓金刀破此倾酒巵玉露滴苍佩月氷散红犀寄言作歌人勿咏黄台诗

　　赋得调氷

　　佩环初碎响齐庭亚父锟铻玉斗惊太华井寒云液重金茎露冷雪花明欲浮仙浪归河汉无复灵瓜破水晶相府碧筒君勿醉凉风羽翼自身轻

　　洞山吟【并序】

　　南谷杜尊师重建宗阳宫于西庑后立玄元馆祀老子及闗尹以下凡十一又于后圃累土石为洞山树梅其下山顶俯视若拥素云俾予作洞山吟歌之
　　君不见愚公移山山不移夸娥负山山不知君不见钓鳌人归龙伯国三山依然镇东极江流曲折吴越分越山气接吴山云吴山脉断凤凰去玄洲鹤侣丹纷纷玄元之真人挥手来玉京蓁芜扫尽见真境丹台紫殿何峥嵘鞭雷驱山走沧海歘忽三山宛然在俯看琪树玉柯明不信人间岁华改洞山有洞何所之天游万里那能期无名仙老不可问碧花瑶艹艹风吹我逢真人问真诀笑指髙堂□庄列归来为赋洞山吟他日披云卧松雪

　　雁影

　　聨翩罔象楚江干倐忽飘揺画亦难散点自冲斜日去愁阴空落暮烟寒墨痕不定悠悠水雅阵还迷渺渺滩身外有身同此意人间缯缴谩相看

　　夏日睡起言志

　　布谷啼稍歇修篁满西轩匡林足薫风对此昼掩门丹经倦披翻浊酒犹在尊一饮醒渇肺再斟咏玄言卢敖我思之弘景道岂繁古士邈云汉良懐想瑶琨朝阳倐西曛念彼岁月奔颜貌不可恃青青去玄根采真固难名求道或有源三径若可赋吾将老丘樊

　　秋晩

　　门望晴山逺风寒落木初尚嗟邻市井未得近樵渔露果宜新酒藜床只素书浮生易飘忽且欲赋闲居

　　赠打碑吴居士二絶句

　　天上琅文网绛纱垂芒廓落字聱牙何当拂此来人世为识清都蔡少霞
　　曽于水火识阴阳拂拂玄虚道乃彰知白定应能守黒不须更觅大还方

　　酒醒试野服

　　酒醒微风入天髙白鹤飞坐看烟景变何日洞天归发乱便纱帽身闲且布衣未能逃姓字转欲见人稀

　　见虹

　　返照余光白斜虹带雨长半天分逺近二气亵阴阳娲石犹能见秦桥不见梁龙渊在何处倚望极苍茫

　　九月十五月食

　　九道铜浑缺望舒坐看明水失方诸岂知天上麒麟斗不顾人间蚌蛤虚丹桂有阴秋寂寞嫦娥无梦夜何如西风回首山河外修政能忘太史书

　　挽刘牧之廉使

　　闻说飞鸾下九霄白头懒赴玉堂招醉中野服方萧散夣里轩车竟寂寥别墅人空丹桂老小山云去紫台遥故原归塟松萝惨目送征魂万里飘

　　挽裴徳游府君

　　萧飒西风緑野秋琅玕摧折凤鶵愁卧龙未必壶中醉飞夣终为海上逰白发每逢师柱史青门何处觅秦侯岂知目断烟霞客欲问卢敖竟莫留

　　竹素山房诗集巻一

　　●钦定四库全书

　　竹素山房诗集巻二

　　（元）吾丘衍 撰

　　书陈道士止酒诗后

　　真乐不在酒髙吟岂为狂谁能采菊似陶令篱东若待江州王陈仙紫霞客脱洒吾所识天瓢不染人世香曽向瑶台醉春色玉桃屡食王母笑眉发千年若年少世人徃徃犹见之对人但写空中辞长江滔滔九江水江流注海无穷巳锦肠光射虹影昏未必尘浆可濡此阳春从昔和者稀大音既发余音低隋侯明月照车乘纷纷鱼目空尘泥髙阳小饮夸汉祖伯伦荷锸终何补君不见餐霞楼上飞凤凰酿玉蚁穴苍苔荒

　　春夜对月

　　夜色春仍好楼虚满月华淡烟同引索暖桂不成花望影弦初上凭髙月为賖芳林渐叶宻更起故林鸦

　　题牡丹图

　　九天霞色染精神髙与羣芳别帝臣彷佛沉香亭下意何当重见谪仙人

　　洛城晓

　　洛阳晓气浮春空花风漾暖香蒙蒙油车碧钿金騕袅染露蹴烟移海红回廊复宫洞房隔梦入瑶台买春色迭栁蛾眉蜀帐昏误识铜驼锦香陌鸾悲镜舞秋茫茫帘移日光春昼长春昼长恨春草胡蝶飞来鬓先老

　　戊申二月八日春社

　　宰肉陈平老祈年旧礼传杂花芳艹外新燕暖风前东越犹糠核西山自管弦村民思社雨把酒对青年

　　好雨

　　好雨来还歇霏霏入暮多藓墙遗旧湿庭树忽新柯生意能如此黎民喜若何田畴近东作为美玉山禾

　　仙人蓝采和像

　　紫府仙人号采和酒垆曽见几回过青钱谩引痴儿笑未必仙机在踏歌

　　白描倦绣图

　　烟茸雾态玉芙蓉啼鸟无声小院空谁信伤心蝴蝶夣却因秋色怨东风

　　戊申嘉稔

　　南亩晨烟白西风万宝成人民减饥色井陌聚欢声髙廪还堪赋馋乌为浪惊耕耘岂吾事转觉媿平生

　　胡穆仲挽歌词

　　出处嗟吾道穷经独暮年凋零鲁先哲感激汉遗贤青简余心在金华客夣悬寥寥想孤鹤吊影白云边

　　种竹

　　近种墙阴竹幽人此见分巳添潇洒趣不碍徃来云书帙光能映林泉志颇欣秋风生意好翠气日氤氲

　　除夜雪中

　　万火千门俗浮天万井烟雪中逢此夕老去惜残年栢叶寒新采椒花喜屡传春风幸可待更雨坐灯前

　　王复元挽歌词

　　昔赴公交车日官占忤大臣归来从白首老去有苍昊泉石心何固文章气益神谈玄竟络絶怆恻重伤神

　　仇仁父解秩建康有新文曰金渊集

　　老去陶元亮归来向子平乡闗成久别故旧喜相迎卜宅来江燕移尊笑海鲸新传浣花句未怪作金声

　　送商继显

　　昔送春水别悠悠岁华迁亷车忽东来清风满长川我家衡门古城曲养素居真抱幽独少年未免笑陈平委巷何人重干木君能下士倾里闾时恒过我谈诗书丈夫贵义乃如此髙懐可似东平徐凤凰衔书紫云阙驿使连催向春发此行莫嗟老相随尚父犹能赞纶綍青云万里何茫茫冥鸿不飞天路长瀛洲松桂各有意未应笑□孤兰芳人间聚散岂得已义士由来重知巳璅陵旧隐固依然东山须为苍生起

　　汉会稽铜虎符

　　牙璋旧制此能存铭刻昭昭汉后元太守未惭司马狥未信左契不虚言

　　铜韦皋像

　　贞元美化出成都遗爱文翁道岂殊三寸青铜人未识可堪指点笑侏儒

　　马虚中为庐山黄尊师画西湖烟雨

　　湖山秀絶钱塘西六鳌截岸开云霓瑶峯彩树绮罗色孰将烟雨看冥迷昔年繁华有如此金碧楼台画图里今来观画想当年一片生绡但烟水紫霞道士璚楼仙栖真养素玄又玄含毫深雾入幽思写开十里玻璃天玻璃浮天漾天色倒影斜分雨云墨元晖有意共苍茫岂在西娘艳雕饰晴天散雨东风吹雨收巳觉非当时它年携此故山去松风洒瀑遥相思

　　周达可随奉使过真腊国作书纪风俗因赠三首

　　裸壤无霜雪西南极目天岂知云海外不到斗牛边异域闻周化竒观及壮年扬雄好风俗一一问张骞
　　絶域通南舶炎方接海涛神仙比徐市使者得王敖异俗书能记夷音孰解操相看十年外回首兴滔滔
　　汉界踰铜柱蛮邦近越裳逺行随使节蹈海及殊方鴃舌劳重译龙波极大荒异书君已着未许剑埋光

　　因上人以所画陶隐居留别

　　真僧寄人间云影落大地倐来无本行暂止宁有意尝览物外史觉士吾所钦扰扰万境中丹葩耀阳林徃年识因公古貌白毫相今年重相逢逺意益踈放金策挂山壁衲衣悬竹枝了然离言辞明珠浄摩尼陶公古仙人道备入海岳写容寄遐思神交慰寥邈一镜摄众影万有道所将相送湖水阴空云起苍茫

　　演上人归雪峯

　　昔诵梁苑赋雪山峙西方兹峰一何髙玉影发夜灮演公禅门秀法海一苇航逺叅天目僧回憇中峰旁向我说方外飞鸿点沧浪雪飞本无花雪尽复何有岂如故山中寒光射牛斗学道当解此纯白含性宗想同觉禅师空山对芙蓉

　　洪崖图

　　神物相随似六丁千年一到洛阳城世人若欲知名字问取山中卫叔卿

　　【题阙】

　　徐市【音弗】楼船入紫烟咸阳宫殿夣三泉华山云白青松老却笑秦皇不得仙

　　郑中行欲听洞箫

　　我有凤玉管琅然韫天音能令锺子期不听山水琴郑叟识我趣入郭乃见寻语意不尽言髙情寄长吟何当良夜秋逸举懐古今舟泛碧水月声揺紫云林挥手絶世念与君契遐心

　　桃源

　　避世成仙岂怨秦翠霞丹霭景长春不因野水流花出此地何由识晋人

　　海棠

　　困雨愁烟湿锦丝脂痕轻染最娇枝曲阑长断春风晩花未开时色已衰

　　暮烟効韦蘓州

　　冉冉浮素空悠悠隔秋树幽禽何处来冲破怱飞去

　　雨后

　　小桥一夜生春水得意鸬鹚弄浅深却喜东风爱颜色细吹不遣落花沉

　　初夏

　　竹树吹凉满槛前南风收雨淡无烟晴云一片看如雪我欲呼来直上天

　　湘妃笺

　　湘水一万顷九疑共茫然南廵叹重华影落苍梧烟娥皇与女英泪洒泣野泉竹冷湿幽翠鸾飞望寥天凄凉水云飘魂断五十弦曲尽人不忘才子遗妙篇观此拂空素南风起楼前

　　送陈渭叟还葛溪景徳观

　　葛溪去钱塘一百三十里仙人有遗迹丹光玉泉水昔年左仙翁九炼金色紫服之上云汉人仰空剑履橘亭一何幽笑尔千树李蘓耽亦仙人临水昔种此渭叟得真道羞将钓璜比摘芳咽金液汲井漱晨齿遥追两仙趣抚掌白云里居山十二载松雪自知己归去请勿迟龎公厌城市

　　答吴仁甫

　　列子居郑甫旧与南郭邻连墙不相过迹逺道愈亲多君卜归意楼望湖水濵玉壶照青夫游跃见紫鳞终久一相访西山望氤氲

　　长江巨浪图

　　巻中秋色似江皋已觉轩窓走六鳌笑我气呑云夣泽更将椽笔起波涛

　　酦醅

　　银河泻液迎春风揺光泛影琉璃锺芙蓉泣霜腻香薄石髓滴花浮玉虫氍毹红深五云热漏壶水尽蟾蜍渇欲借金茎一寸氷满堂笑看妲娥月

　　咏史

　　殽函恃险竟何如虎视乾坤归六虚空向人间焚典籍宫中尚有不韦书
　　歌风台上凛英雄玉斗鸿门事已空何事封侯先雍齿可怜纪信竟无功

　　初月

　　初月浮新彩秋清过雨沾含辉犹脉脉凝望极纎纎玉兎知何处金钩忽上帘西山彩霞外容易别髙檐

　　中秋翫月初阳台有约不徃夜分有作明日寄同约诸公

　　今夜仙台月清寒发夜深迟回阻云物怅望忆登临玉管闲清吹银河耿太阴无才媿玄度聊为续长吟

　　月色

　　月色今宵好当空一鉴全照云收暮雨散影自辽天林宻揺金屑帘疎漏玉泉有懐思谢尚舍棹泊长川

　　题吴孟郯画溪山雨霁图

　　雨过西风晩阴晴向此分溪山浄如染犹有未归云

　　闻蝉

　　城郭南风里今朝始聴蝉忽如髙树杪泻落半岩泉耳静生凉思窻开醒昼眠无因饱清露爱尔似神仙

　　如上人字月印诗

　　海色涵天碧金波湛玉壶山河同影幻上下合空无圆觉名方定真如道岂殊卢敖一回首照水弄玄珠

　　赠冯供奉二絶句

　　朝元阁上五色笺回首春风二十年今日相逢宫树老始知方朔是神仙
　　开元天宝梦中春曽捧泥金下紫宸舞帽槿花容易落等闲老却太平人

　　过玉泉

　　东山白石路霜草相因依碧泉吐明珠隠隠涵玉辉拊阑紫鳞惊日暮倒影归犀火或可然吾当测幽微

　　尚方连环歌为孙康侯征君作【有序】

　　征君应聘之明年召对日亲锡以连环其环隠起旋螭左右鳞沓转轴其在后合之则环面俱隠开则复连绾以碧绦宠礼之厚者昔明皇赐宋璟金着以表其直此其比徳欤因获载观俾作连环歌
　　尚方结緑蓝田春鹿卢宛转开龙鳞神妃辗轮出宫沼躩落夔螭盘素云朝元真人紫霞客宣室金门晓初入奚官捧环天语开调笑耕烟种双璧青丝绾空作蓝绶浅缀流蘓玉虹走归来佩服对虚皇千秋万岁南山寿

　　听张供奉歌赤壁二首

　　苍颜白发紫云歌旧说秦青奈尔何一曲贯珠聴不尽西风余韵绕庭柯
　　铜台翠瓦散春烟歌舞人空曲尚传不意秋风寥落后江南更识李龟年

　　寄奉化任叔实

　　钓鳌海上任公子曽与庄周钓秋水长风鼔浪非所忧断掣虹霓未云巳时人闻此谓我夸我闻为君长惊嗟欐梁不为鼠穴用天河乃可横仙槎君家昔住海东邑栁侯一见如曽识相逢大笑倾酒壶诵君文章洗胷臆东风吹船忽西下扬马声名孰相借酰鸡未信云中鸾结緑青萍岂闻价人才自古难过知丈夫未肯轻扬眉杜陵岂是不鸣者孟生老作襄阳儿炎歊吹风九天热相忆林幽洒云发拄杖可待或有期为扫秋空待明月

　　题李仲宾使君画潇湘烟雨竹

　　緑云绕湘川九疑亦微茫帝子不可见碧鸾自翱翔李侯洒秋毫冉冉烟雨乡猿啸非我听龙枝日腾骧缅懐濯缨人于焉咏沧浪折我青琅玕与之拂扶桑

　　竹素山房诗集巻二

　　●钦定四库全书

　　竹素山房诗集巻三

　　（元）吾丘衍 撰

　　读孙康侯北游集

　　丹凤昔飞舞衔书出天京孙登起蘓门赴此万里行览古惬幽趣题诗播清声琅琅四百篇徃徃物外情歴险客懐倦凭髙壮心惊归来鬓如丝兰草秋露荣年貌不可恃浮云竟纵横论交故人稀矫首朔雁鸣江汉十年外逺游慰平生

　　香囊

　　蝉翼轻绡玉缕稀碧花瑶草鬬芳菲一方彩雾笼清气半剪春风恋薄衣楚水佩闲江艹怨东山碁罢野蜂飞金猊灰冷休重炷凤带流蘓舞翠帏

　　沈尧道寄棃花

　　山中折花揺白云一枝赠我寒食春薄帘隔晴不须巻恐随蝴蝶飞成尘

　　秋晩

　　入夜寒砧作秋虫语亦哀易催风物改不逐日车移疎懒终何益优游每在兹重阳今又过兴尽菊花期

　　春日寻玉清陆尊师不遇留题几上

　　我来初阳山髙步陵春风竹松一何阴欝翠入半空稽首勾漏仙拟觅修静翁飞驾忽有适闲房卧丝桐翻书慰遥心观化嗟转蓬欲问玉虚事神物若为通白羽何处来犹自碧海东凭尔寄我思扬言（阙）

　　玉佩謡

　　昆吾剪月吹天风鸾丝贯缕声珑珑珠华阑珊舞回步宓妃催唤蓬莱宫聨翩凤带春风碎曳雨揺云楚腰醉仙人琪树生晩寒洞中敲折青琅玕

　　巻荷

　　破荇穿萍碍緑波双尖揺荡碧云柯水荷要织芙蓉锦借与鲛人紫玉梭

　　观水

　　雨后长流写急湍奔雷转石喷虚寒凭谁挂起三千尺试作庐山瀑布看

　　南风清

　　鸣蜩无声秋雨空半山影落残霞红手携白羽坐晩色长松鼓舞来天风

　　九日雨中寄玉清道侣

　　野径黄花发芜城忽暮秋已成彭泽懒不作汝南游鳬舄终遐举匏瓜岂暂留相看风雨际何用识江州

　　暮岁即事

　　北风竟日吹寒雨云湿天低鸟不飞残雪山中消巳尽早梅江上见犹稀年光忽去足可惜壮心空在每多违东郊明朝春色动楼前应可瞻晴辉

　　桃花

　　绛彩酣春色娇香腻午风谁云蜀江浪不与武陵通度朔千年在玄都一夜空妆台意无尽余恨满青铜

　　归鴈

　　南国春时不似秋春风肠断燕飞楼凭君莫问空中字一带聨翩写去愁

　　古采莲

　　湿风吹花生冷香冯夷为舞水丝裳霏霏粉金飘晩塘浮兰舟鼔桂楫歌采莲为君发迟迟归来看明月

　　送人归隠

　　郭台贤夣逺黄金奕奕良才竟陆沉朽索岂维千里马樊笼难畜九皋禽云霄我漫存髙志竹素君能契夙心此去扁舟忽回首他年野服重相寻

　　范令新茶诗

　　南山发荣秀金彩布晓阳惊雷尔何迟奕叶粲以芳园夫履晨露采掇盈篚筐石火不待温变此嘉卉苍仙蕤入京甸兹焉得余香晨寒井浮花鼎暖雪泛光起坐豁幽思形神共相忘玉浆琼房仙启齿为我尝却顾玉川子招携碧云乡

　　柳丝效李义山

　　细缕垂窻戸依依影若空无因夣春服有恨织东风叶小眉何在蚕成意不同商弦未须絶恐怨楚王宫

　　和张养明九日人名絶句

　　晋朝神器已危倾天下飞尘尚未清当日倘无王刺史有谁携酒访渊明
　　九日龙山盛管弦此时司马亦醺然不因席上西风起谁识叅军孟万年

　　【题阙】

　　郑子吾楚秀文章焕神渊北望言逺游手把泗水边昔我识汶叟尝闻鲁山川居民有淳风古服尚宛然今送子复去鸿飞冒寒天长河合层氷土井无暖泉雪片没枯草严风折重绵长歌杏坛春俯拜阙里前行道各有志韶音振朱弦回首郭愧台期君步云烟

　　张伯雨赠黄精

　　山中有灵草乃云太阳精况闻天老言饵之可长生故人赤松意分赠慰我情玉津比玄芝采采三秀英我愿服此久飘然出寰瀛绿发无秋霜身如羽翰轻举臂入霄汉丹台列髙名手把金芙蓉与君游太清

　　寄柯徳杨

　　兰色惊秋色来仪困赤霄无书能累月慰我忽今朝道在非弹瑟途穷岂折腰山阴清絶地且为息炎歊

　　落鴈图

　　水天曽见真如画烟雨还看画似真沙上一行飞又去江南老尽白头人

　　畅上人文溪别业

　　文畅青莲客回溪别业开南山当骠骑东海极蓬莱空镜思悬锡中流且度杯相寻多法侣冉冉下天台

　　闻蒋弘父重五游葛岭有诗因寄五首

　　湖雨朝仍作山云昼不开竹枝苍凤湿石藓紫云堆放饮多仙兴狂歌欠我来平生慕函谷拟学抱闗梅
　　雨急檐槛冷墙阴薜茘长清游能不阻羽士复相忘巾子山云黒鹅儿酒色黄遥伶佩兰客寂寞向三湘
　　山路行踈雨真游自有期问舟寻古井把酒赋新诗巳似陶元亮能无逺法师道人相问好我到未多时
　　海中有蓬莱万里阻弱水灵踪不可到真境复在此丹藏碧山秀台空白云起何能錬金沙徃结浮丘子
　　危亭出空山葛公仙祠古松声起玄籁竹林散飞雨观身嗟云浮倾觞慕遐举吾将复朝阳人事遽如许

　　权上人翠玉轩

　　道人坐西轩此君对幽独碧云晓不去清风昼相续炉香诵楞伽□□□心目我亦超世士金篇屡尝读待我山中来更寻虎溪陆

　　送友人还江西

　　文彩垂星虹欲献明光宫琉璃水沉紫烟润花生彩笔揺春风行行辞家几千里交游每结青云士尔来客舍依我邻夷说悠徳不归意燕山五色雪舞花大河一夜回仙槎故园桂松色依旧人民城郭还惊嗟丈夫平生（原阙）

　　栁枝词

　　一径梨花过雨沾日华浮动碧丝帘前轩插遍垂杨栁看舞春风□□檐

　　赠吴孟郯

　　孟郯今画妙挥洒得天真夙昔来仙骨清髙似古人忘机惟我共知巳复谁邻忽寄桓玄宅飞腾易有神

　　春雪寄戴众甫

　　春雪飞能急春风晓更寒已判终日饮不厌倚楼看山鹊鸣声碎江梅旧蕋残无因访安道大野正澷澷

　　宣城陈公辅晓访赠镜

　　古镜若宝剑千年有光芒铜花紫苔纹不染氷井凉客有陈孟公旅宦自逺方清晓访我舍主宾共相忘隠隠懐袖中出此片月光卧视复仰照依微见陵阳秋水倒不飞七锦各异章抚玩乐此惠神交思悠长朗诵璚玖音晨华翠云张

　　和周翰林景逺夏日谢氏池亭

　　南轩过雨竹阴添翠羽叅差不碍檐一片好风何处起蛟绡舞上碧丝帘

　　赠刋生林玉

　　我爱林生刻画劳能于笔意见纎毫牙籖小字青铜印顿使山房索价髙

　　莫种树

　　莫种树种树阴我屋长大如盖青茫茫何用春风暂时緑

　　休洗红

　　休洗红洗红红在水旧红因水来今复水中弃长安少年多负恩漂毋犹自哀王孙

　　终南道士问汉碑

　　柱史谈经地终南古迹存神仙能间出道徳岂虚言河汉秋云冷城池海气昏羽翰如可致细与问真源字洒金壶墨传闻古二仙崇台何杳杳至道极玄玄令尹今谁再延熹岁巳千无由操九节怅望想云烟

　　方寿父赠桂珠篇

　　嫦娥采香广寒陌兎杵揺空响秋碧染香拂天移素烟捣碎黄金失金色五丝绕环云纚纚玄珠聨翩出秋水天风羽衣生晩香兰叶枯寒九华佩仙人骑羊白山下招手蓬莱促烟驾树边吴质未全醒粉霞绶冷花飘零

　　冻觧

　　冻解羣生发乾坤万象新恋晴瞻晓日卧病惜佳辰尧典文章在周原草木春吾衰已如此未省笔如神

　　吴仁甫送酒

　　云液轻红滴露珠玻璃盏内看如无秋深不管黄花老为引仙人白玉壶

　　新岁

　　新岁来飘忽匆匆十日过昼眠方叹息好景易蹉跎食薄终何补才荒幸不磨壮心犹激烈试诵醉时歌

　　立春日

　　今日春风至冥蒙细雨来已知蘓万物况乃润羣材徳泽从兹布阳和向北回病躯方强饮沾洒望熈台

　　赠刻图书钱拱之男钱瓛二絶句

　　唐人小印网蛛丝汉篆阴文古且竒赖有钱生能识此免将古谱较叅差
　　一种青铜自琢磨尔家铜色似宣和十年为尔腾声价不道平生篆巳多

　　画眉效李商隠

　　东风晓镜照桃花蛾緑初调印浅纱娇栁对分春叶淡遥山横拂暮烟斜月钩剪玉姮娥妬蝉翼飘云卫女夸谁识汉朝京兆尹少年膓断楚天涯

　　送陆静复游张公石室

　　骑驴入石璧我闻古仙人洞天秘云烟道隠孰与亲羽士玉清侣浪迹寄隠沦炼真□阳山采秀葛水濵乘兴忆遐趣飘然问飙轮西风满空山桂子玉露新□□□有地天香散衣巾折桂勿乆品桃花易千春

　　喜雪

　　连岁冬无雪今来忽应时腊前能屡白望久得相宜□□□□□□□意不迟开轩一壶酒拟作夣鱼诗

　　守岁

　　四十明朝是灯花此是春乡闾犹旧俗笑语杂比邻衰鬓难重黒芳年喜再新杜陵方自得独酌任吾真

　　招雨师文

　　大徳三年夏六月天旱不雨民以为忧且祠祷多不应文士吾衍呼雨师而告之为之文而焚之曰穹宇之分奠兮以溷以清嘘以为炀兮吹之以冷爰施降之有序兮下上以宁旁礡之有所或冷兮皇览告余以不成惟兹夏之亢盛兮草木暵以蚤零曷有渰之不沛兮火腾辔兮輘兢望凯风之靡至兮嘑萍翳兮弗兴魃倡披以骋骛兮吾有哀夫民之惩龟大荒之畺■〈田巛〉兮爞后土之阴精恐暍死之骈道兮蔓天造之忠贞刍灵■〈虫粦〉兮齐以盛神之徕兮靁为霆欵帝坑子复徕下庶九有兮民惟正圉赤魃兮山以围风尔驾兮云尔旗玄泽下兮万福厘陈吾辞兮其陈兹

　　桃花雨乐府一章寄翼之

　　秦源春夣阳台晩风散惊红作秋苑闲阴碧树揺暖云茸苔罗水香氛氲蝶飞不湿烟绵路吴娥怨涩鸾阶步参差海羽双燕来依微石舞潇湘回

　　古诗一首送翼之回吴

　　游子动归思南风起秋声我亦当此时相送难为情交朋尚如斯况尔懐父兄三吴亦邻邦一水非逺程君还姑蘓台我留凤凰城両地各相望驰心互奔倾流光若颓波彼此即寓萍浮世苦离散辗转百虑萦何能慰余懐握手徒营营

　　次韵谢翼之

　　华翰西台妙文章五凤楼美才须比玉直道岂如钩吴苑辞春色江风散旅愁吾庐正潇飒二仲得羊求

　　菌耳徧沃野

　　菌耳徧沃野琼芝亦芬芳羣阴掩其茨谁复知尔良我愿得此草移根植崇冈闲攀紫金蕤挹露晞朝阳服食换緑髓轻举过紫皇招携三辰游与之同辉光

　　与邻寓人隔壁对月夜话

　　御宼连墙屋神交得谢瞻【谢有隔屋夜语事】偶逢吾所契共语月当檐微禄终何补良才尚此淹凭君纵玄论未怪发幽潜

　　将进酒

　　年少不再得朱颜易凋零春浓不作赏春去春风亦笑人无情平湖照天浮醁醽湖边栁色蛾眉青逺山空翠尽烟淡扁舟画舸何纵横金壶有酒君且倾桑田屡变湖边亭人生得意且酣畅羲和六辔无停行我吹玉箫对杨柳君当长歌更挥手意阑酒尽各自归荣辱于人复何有神仙休錬九转丹焦身苦思良为难不如逢春对酒但适意且与笑乐开心颜

　　金鱼曲二首

　　锦霓散影飞海空霞浆浩饮酣羣龙紫鳞一夜变春色琼丹照耀桃花红珊瑚折钩舞条脱守宫暗泣凝娇血碧塘烟水涵雾沙水中火色神仙家天吴魂惊夣欲死神辉煌煌赤龙子
　　仙人剪霞掷波浅红玉依微锦光晩绛绡落佩流弯环碧水悠溶暖娇转桃花成鳞飞锦梭彩虹短折珊瑚柯玉珰移阶照晨影御沟夣冷鸳鸯波

　　晩凉曲

　　南风吹云散天碧髙槐无声暮蝉寂弹冠罢沐氷纻香轻握停挥素鸾翼冲风鸟羽南去迟弦月欲上光参差飞□巻帘钩网丝碧簟欲冷秋依依

　　仙兴

　　天风无声起苍茫道人骑鹤方翱翔云门不闗白玉洞仙花吹落香满床

　　雪中丘子正见过

　　风落天花飘酒尊巻帘闲见玉乾坤故人乘兴遥相过也胜王猷不到门

　　宻雪歌

　　长天雪低海鹏翼飞璚成花晓阶白网帏斜揭螭尾衔不放龙绡障春色阳春按彻秦曲断酒色鹅黄兽香暖锟铻未照璀璨光月彩先浮碧云盌梨花飞晴白日下香老黄花絮飞野余春不散流水风房结幽寒自兰麝春来春去花乱蜂六花意与梨花同茂陵髪白意何事未央瓦冷金茎空长歌郢中玉壶缺苏武毡寒汉臣骨相如肺渇思故园吴姬莫道匙金涩

　　七夕歌

　　瑶鬟初妆晩云緑金雀低飞凤凰玉曲阑十二开锦楼帘巻鲛鮹老鱼哭飙车帝子神光随西风岁岁银河期玉蟾欲弦未光彩金针九孔行氷丝青蚨盘旋晓不去露盘无声竹枝曙

　　钱良佑名记

　　吴郡钱翼之名良佑或告之曰佑字从人字书所无不可也或又曰易之与诗佐佑字止作左右于书则为从人或去人或者可也予谓之曰皆是也古书篆文字不能备故六书有假借汉用隶字则稍备矣然有通用字且仲尼之仲在漆书作中后虽从人不过以中为义犹佐佑之左右也况尚书以汉出时人以隶字易科斗则从人之佑出于隶也汉繁阳令杨君碑有大司农刘佑碑用隶字则汉有佑字明矣由是则士之生乎汉后者名此佑字不为无据当存名如故唐人有杜佑作通典云

　　竹素山房诗集巻三

　　●钦定四库全书

　　竹素山房诗集附録

　　吾子行文冢铭　　金华胡长孺撰

　　吾衍字子行太末人大父为太学生留弗归遂家钱唐子行工篆隶书通声音律吕之学读太玄经号贞白处士慕李长吉诗乐府效其体为之气韵辄与相似性旷放有髙世不仕之节自比张志和郭忠恕玩亵一世遇人巧官善富如虫蛆臭腐将噬染已其所猒弃者诣门请谒从楼上遥与语吾出有间矣顾弹琴吹洞箫抚弄如意不辍求室委巷教小学常数十人未成童坐之楼下与客对笑谈喧楼上下羣童一是肃安好讥刺轻侮诗人文学士独盛称仇仁近婺胡穆仲汲仲至谓百年亡有其著述有尚书要略晋文春秋楚史梼杌说文续释道书授神契卦气间中编等书初子行年四十未娶所知宛丘赵天锡为买酒家孤女为妾女尝妻人年饥弃归母与后夫匿弗言辄去之太末妾为子行产子数日死留五年当至大四年秋故夫微知妻处讼之逮母母来死子行所又逮后夫后夫复舍于子行因伪楮币事觉捕得言主人子行固弗知逻卒辱子行南行数百步録事张景亮识子行叱逻者曰是不知情者摄之何为即解纵遣归腊月未尽二日甲午子行持诗一章暨玄绦缁笠以诣仁近别值晨出家留诗还绦笠子行去不知所之其诗曰西泠西畔断桥边意将从灵均于斯明年三月辛酉卫天隠以六壬筮之得亥子丑顺流象曰岁子月巳旬寅斯首亥为水乡巳墓在丑惟子与丑无禄霣虚墓非其藏死沉江湖是生戊辰土为宰制土弗胜火家絶身弃此其骨朽渊泥九十日矣与诗合西湖多宝院主僧可权从子行学诗闻其定死哭甚哀为琬良石镌碣院后与浮屠师遗塔相望曰皆吾师请长孺铭庶几子行有后世名其铭曰呜呼生不渎死不辱贞哉白

　　郚衍传　　金华宋濓述

　　郚衍字子行杭人也意气简傲不为公侯屈色尝自比郭忠恕居生花坊一小楼客至僮辄止之通姓名使其登乃登亷访使徐琰一日来见衍从楼上呼曰此楼何敢当贵人登邪愿明日谒谢使节琰素重衍笑而去生徒从衍游者常数十百人衍坐童子地上使冠者分畨下授之时出小青凉伞教之低昂作舞势或对客游谈文■〈口处〉解发濡酒中为戱羣童为肃容莫敢动衍左目眇又跛右足一俯一仰妩媚可观宛有晋宋间风致畜两铁如意日持弄之或倚楼吹洞箫数曲超然如忘世者性好讥侮文学士独推服仇逺及胡之纯长孺兄弟谓百年间所无有初衍年四十未娶买酒家女为妾至大三年秋或讼女尝为巳妻官为逮女母母死逮母后夫夫来主衍家会其伪券事觉连及衍衍固弗知也逻卒辱衍南出数百步録事张景亮识之叱曰是不知情何摄也即遣归或有诉衍承相府事得下杭府殆腊月未尽二日甲子衍持诗别仇逺竟去不知所之明年三月辛酉卫天隠以六壬筮之得亥子丑顺流之象曰骨污渊泥久矣多宝院僧故从衍学为诗闻其死哭甚哀招魂塟之西湖上衍通声音律吕之学善效李贺诗工隶书犹精于小篆其志不止秦唐二李间宛丘赵期頥以书名世得之衍者为多其所著书有尚书要略听玄造化集九歌谱十二月乐辞谱重正卦气楚史梼杌晋书春秋道书授神契说文续解石鼓诅楚文音释学古编竹素山房诗世多传焉说者曰衍之才髙矣使其能自贬以入绳墨则其所进孰敢抗之哉今所学仅若是固可尚也亦可悲也虽然衍亦竒士也夫

　　吾丘子行传　　华川王祎

　　吾丘子行者名衍太末人也其先为宋大学生留弗归遂家钱塘至子行比三世子衍嗜古学通经史百家言工于篆籀其精妙不在秦唐二李下而于音律犹精然性放旷不事检束眇左目右足跛而风度特酝藉一言一笑皆可喜对客辄吹洞箫或弄铁如意或援笔制字旁若无人每以郭忠恕自比自号贞白处士僦■〈尸外立内〉陋巷中教生徒常数十人未成童者坐之楼下宾客谈笑喧动邻舍而楼上下之徒常肃然达官贵人闻子行名欵门候谒非其意斥弗与见或从楼上遥与语弗为礼或与为礼矣送之弗下楼也东平徐公子方海内大老也持部使者节浙西所蓄古器物欵识多莫能辨咸以为非子行无能知者徐公即命驾访子行子行为一一鉴定之徐公未尝不叹服其精敏于是人皆谓徐公能下士而子行非果于傲世者矣子行为诗不纯守法律而喜著书所著有尚书要略聴玄集九歌谱十二月乐词谱重正卦气楚史梼杌晋文春秋道书授神契说文续解周秦刻石释音学古编其修辞立论皆识见超诣人所弗及故用是自负藐视一世其所称许者惟钱唐仇仁近永康胡汲仲穆仲三人于他诗人文士悉少许可动加讥刺不顾人喜恕不知者不堪其谑侮知者以其类乎滑稽不恤也初子行年四十未娶买卖酒家孤女为妾不久即死死且久人或诬告子行妾尝为巳妻有司逮妾母而妾母已再适人居他州及来死子行所又逮妾母后夫后夫来复舍子行而坐伪钞事觉竟连子行知情子行惧走访仁近值仁近蚤出即留诗以去遂莫知所之后三月吴人卫天隐以六壬筮之得亥子丑其词曰岁子月巳旬寅斯首亥实水乡己墓在丑惟子惟丑无禄殒虚墓非其藏死沉江湖是岁戊辰土为宰制土弗胜水家絶身弃此其骨污渊泥九十日矣筮与所留语语合乃知子行已投水死其弟子为招魂以塟而汲仲为之铭为说者曰篆籀之学自宋季其敝极矣国朝以来始子行倡其说以复于古而吴兴赵文敏公实和之其学乃大明子行可谓博雅之士哉子行既殁得其学以名世者宛丘赵子期濮阳吴孟思子期仕至执政而孟思今犹布衣云

　　吾衍传　　太原王行着

　　吾衍者字子行其先太末人也大父为宋太学生徙钱唐遂为钱唐人衍工篆隶书明律吕著书史能属文辞所著有晋文春秋楚史梼杌说文续释尚书要略等书居钱唐市侧委巷一楼萧然惟法书铭刻古编锺铙磬如意之属置左右时抚玩用为娱乐有豫章人以音律自喜闻衍名造之衍与语合甚既而扣所列锺铙间曰音何属客曰某也又击其次客曰某也扣遍言率合衍后东柱下镈锺击之镈形弇其音涵冱客审听之曰宫乎衍笑曰宫当浑以圜重以□兹郁勃不发非宫也而不比他辞盖古弃镈耳客乃服明年携一镈钟复来诣衍则衍死矣因彷徨欷歔不能去叹曰吾学无所正也初衍年四十未娶宛丘赵天锡为买酿工孤女为妾妾母嫁后夫夫以私造楮弊事觉避逺来衍所衍意其省女弗察及逮卒根逐至衍舍及接后夫出并系衍道逢録事张景亮知衍事谓卒曰是不知情奚摄为趋舍之衍既脱犹不释然即为诗别其友仇逺径去旦日逺读衍诗怪其语异常随迹其处竟莫知所徃逺后行湖上微访之有买酒老媪自云常识衍所曳屦遗水际逺始悟诗中意乃知所自湛死矣时至大四年也衍性刚简希偶所善惟金华胡之纯长孺兄弟暨逺他虽称贵人求知之非所合率拒不肯见每出常独行不求侣遇明霁时日之湖山间无定适任步所至便道以沽酒饮微醉箕踞长歌其所为乐府诗歌已辄放声恸哭乃返家逼市无旷隙地当月明则持洞箫来屋骑脊而吹声怨怆而忼壮闻者辄能别识既死咸伤悼曰箾声不作矣有桑门可权尝从衍学诗哭之甚痛求尸不得有为以六壬筮之得亥子丑顺流象曰尸漂不可见已权弗信益购索之终不获云余少时闻长老言衍死人咸髙其不受屈或曰是褊心轻已自丧余尝悲之其不受屈非也褊心则然谓其轻已自丧过矣以衍之不肯妄知人与观其长为大恸时意气彼其所自负者甚重也惟髙视一时谓当世无足知己则固有遗世矣而横逆之激切之此遽捐其生也虽然使衍能夷然委顺以其学自善其身盖有余裕顾乃不惩小忿害灭其性以取不吊之讥呜呼惜己

　　赠吾子行　　浦城杨载

　　春雨连城阔春云暎戸多长衢方淖泞小水亦风波抱独能如此思君可柰何便当乘兴去着屐一相过

　　酬吾子行

　　耿耿思朋旧悠悠涉岁华既依秦大姓方问鲁东家雅道将谁与新诗敢自夸秪今能会合不惮路途賖

　　题子行所藏鱼藻图

　　昼出鯈鱼戱緑漪羣分小白更相随主人真得蒙庄趣视此洋洋乐可知

　　书吾子行篆书阴符经　　四明袁桷

　　唐世阴符始大行原于李筌成于李靖贞观皇帝始酷好之命禇河南凡书一百九十本贞观之意盖广用兵之说耳李筌托神姥之言乃曰上有神仙抱一中有富国安民下有强兵战胜又妄増六注以惑后人然终不可悉解而吾子行复书之何邪唐人作篆惟书千文盖惧学者之未易察也徐铉作项王亭赋彷李阳氷裴公徳政碣之遗意子行沉困市隠丰碑巨碣不能以自见写其幽旷托焉以自逃者也余尝闻善书者大篆不得入小篆隶书最惧入八分使子行在吾愿相与评焉

　　赠吾世衍【名有废号竹房】　　顾梅山

　　士友多交接惟君有敬心少年精古篆诸老喜新吟箫品神仙曲琴弹山水音无人知此乐只在竹房深

　　吾子行夣蝶坛疏　　四明任士林

　　诵五千言尝究犹龙之旨以六月息载开梦蝶之坛善戏谑兮志恠者也载惟真白方丈布衣道士存方寸地卧百尺楼有淳于髠之滑稽有东方朔之博物贾谊升堂相如入室惜不用赋于天子之门李邕识面王翰卜邻肯叹误身于文人之听于是心超蝉蜕之境神游鸟迹之初蘧蘧然栩栩然何必扶揺三千里九万里誾誾也侃侃也不妨咏归五六人六七人莫笑边孝先请问南华子

　　题吾子行瘗猫文后

　　子爱猫如爱人性驯善捕有人理也故封有丘瓦有书象有肖匪溺斯礉乎狗马忘辞帷盖至矣

　　次韵吾子行新年

　　有道贫方乐无营坐亦深新诗知病后老鬂觉年侵信有乾坤力时劳江海心文园亦消渇浑愧白头吟
　　已分身将隠还惊老易过时来慰岑寂相与惜蹉跎白发短犹栉青铜暗欲磨人生有如此我醉子当歌
　　雪后春风起天空江水来新年浑作客多病孰怜才有道身先老无人首屡回承祯须不爽闻已扫丹台

　　用子行韵简周景逺应奉

　　供奉平生酒中郎絶代书自便青琐直未放碧山居辈行人谁在行藏意自如丝纶须世掌曽识典坟初

　　和吾子行见寄韵

　　坐觉秋风老贫犹借屋居长年空竹素何地不蘧庐道义时相慰行藏日可书人生有知己我亦出无车

　　吾子行挽诗　　钱良佑

　　余自至元元贞间客杭得交子行父虽齿在余先甚欵宻也余徃来扵杭有年间归吴门每承以诗及书尺见寄余犹有存者其过山村翁诀别之诗按胡汲仲先生塜铭乃至大四年也越三十一年为至正改元始见其手迹于庐山甫家感悼之余为作七言一首以附于后亦挽之之意云时余六十有四
　　无人家拟地行仙自号青霞小洞天爱竹每留縁郭寺吹箫时泛过湖船诗魂渺渺波揺月篆脚垂垂雨在川老我犹能见遗墨可堪回首断桥边

　　观吾子行别仇山村诗作絶句吊之子行诗云刘伶一锸事徒然胡蝶西飞别有天欲语太玄何处问西泠西畔断桥边　　

　　天台释宗泐吹箫人去竹房空海内犹怜学术工最是西泠桥畔路淡烟疎栁夕阳中

　　跋吾子行墨迹后　　天台徐一夔

　　吾子行先生篆隶得周秦石刻之妙前辈论其字画殆千百年而一见此诚不刋之论其法今具于所著三十五举学古之家苟得其法于言意之表可以脱去俗习而趋于古独先生之殁距今未及百年而其墨迹己无存者抑岂博古者寡邪崔彦晖氏工篆书雅慕先生墨迹而不可得一日在市肆中忽见先生篆书瘗鸐铭一通隶书寄友人近体诗一首共一张因购得之不啻如获重宝彦晖请余识于纸尾熟视久之叹曰使此纸落于他人之手不过故纸视耳而彦晖得之真有合哉因为识之且庆其有此获也先生性狷介不与俗合后不知所终朋友招其魂塟之胡先生长孺志其出处于墓甚悉且又无后余来杭学治乡贤祠以其行艺可以范俗并祠之云

　　次子行二诗有序　　叶森

　　先师贞白先生手书柳枝梨花二诗遗陈渭叟后三十年渭叟出以见赠观之不觉堕泪乃用韵补遗四首
　　花雨初收宿雾沾緑阴春意满重帘莫教飞絮随流水半拂河桥半拂檐
　　洗妆倚阑曽夣云光凝蝶粉玲珑春璚芳深闭緑窻晓东风不敢吹香尘
　　展巻长吟泪已沾尖风吹柳不吹帘可伶寒食西湖上犹自新条拂短檐
　　玉箫声断愁飞云几年夣冷梨花春草玄弟子今尚在零落江南双鬓尘

　　昆仑歌寄吾丘子行

　　翠鸾啼云天四垂花龙双双神姥归全仙忆君泪如水昌阳落花青蕋蕋曽城珠阙扬素氛开明信信环九门羲和走马不待人鲸鱼吸海海生尘若有人兮怅修阻紫玉叅差老凤语笑挥如意教云舞云间鹤鶵生两羽归来归来勿蹉跎秋风吹折玕琪柯

　　题吾子行遗墨后　　周砥

　　立世守兹道毅然生死间奄去同其尽荣辱岂相闗若人固可悲吊溺吾所艰萧瑟见遗墨风雨惨客颜秦唐去我逺二李无时还世传斯有在恳哉不可攀

　　和丹丘韵悼吾子行遗砚　　张伯雨

　　故人亦复塟江鱼空向人间忆子虚月下箫闲留谱在竹边房冷倩谁居蓬莱弱水题金简汲冡先秦见漆书惟有研山磨不朽时时泪滴玉蟾蜍

　　悼吾子行道士　　凌云翰

　　布衣为道士举世莫能偕遽作骑鲸客空遗夣蝶斋阳氷书瘦硬方朔语诙谐墓碣铭贞白临文每怆懐

　　山中闻箫忆吾子行　　李垣之

　　飞楼六月无尘影况复羣山日相引朝登日到窻户迟夜坐露逼衣裳近楼中有客吹洞箫星河满地光动揺仙人岩幽鬼一足披发跳啸山之椒天髙愁魂渺莫测碧竹秋风袅余泣倚阑三弄招不归月照松根虫瑟瑟忽忆吾生夙好事南游取管湘江涘双蛾鳏寡两茫茫一曲时能写其思髙哉福地可置身昔年屡约何因循明朝作书附行云为余速徃邀斯人

　　竹素山房诗集附録

