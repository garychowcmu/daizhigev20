耕学斋诗集 明 袁华

　　
　　
　　钦定四库全书
　　
　　集部六
　　
　　耕学斋诗集
　　
　　别集类五
　　
　　明
　　
　　提要
　　
　　臣等谨案耕学斋诗集十二巻明袁华撰华字子英昆山人生于元季洪武初为苏州府学训导后坐累逮系死于京师此集凡古体诗七巻近体诗五巻不知何人所编明史艺文志不著录考杨维桢为作可传集序称华自二十岁后三十年所积无虑千余首吾选之得如午首云云疑即所谓千余首者后人裒辑以传也明之初年作者林立华为诸家盛名所掩故人与诗皆不甚着实则衔华佩实具有典型非后来伪体所能及固未可以流传未广轻之华赠闵中孚初度诗有同生延佑丙辰年句以干支推之下至明太祖洪武元年已五十三岁故集中诗句元代所作为多如甲午丙申巳亥庚子乙巳丙午丁未诸纪年皆在顺帝至正中惟癸丑正月风雨中偶成一首作于洪武六年颇露悲凉感慨之语葢欲自附于元之遗民然已食明禄不必作是语矣
　　
　　乾隆四十四年二月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　耕学斋诗集巻一
　　
　　（明）袁华 撰
　　
　　○骚
　　
　　归来堂辞（有序）
　　
　　归来堂者相州别驾章侯之所作也侯年踰知命即解印绶归奉母夫人张于兹堂此归来所以名也侯今七十有五斑衣白髪称觞献寿此天壤人间之至乐也汝阳袁华乃作归来堂辞以美之其辞曰
　　
　　翼翼兮新堂髙明兮孔扬睠青龙兮东下览凤凰兮南翔堂中美人兮金玉其相入直承明兮近日月之清光踰河湟兮度陇蜀歴井陉兮上太行瞻白云兮孤飞怅万里兮逰子羌弭节兮县车升斯堂兮奉甘旨斑衣兮被被列曽玄兮济济舞婆娑兮称兕觥乐怡愉兮岂弟新堂兮翼翼旅楹有闲兮孔安且硕繄千秋兮万年子子孙孙兮期永保而无斁
　　
　　招鹤辞（有序）
　　
　　玉山顾君仲瑛哭母于吴兴之商溪归葬绰墩先垄念母九泉不可复作乃筑亭于神道之左遂仿蘓僊耽故实扁曰招鹤汝阳袁华为制招鹤辞三章俾歌以招之庶几化鹤一归少慰终天之戚云其辞曰
　　
　　胎仙翱翔兮蘂珠之宫薄云汉兮溘埃风乗火精兮自养抱贞素兮气内充朝扶揺兮丹丘夕裵徊兮玄圃繄故国兮丘墟冡累累兮下土
　　
　　蘂珠之宫兮胎仙翱翔美婵媛兮玄衣缟裳迟夫君兮未来擥青田兮璚芳长夜漫漫兮窅不见日子哀鸣兮血化为碧蕙帐空兮猿惊心旁皇兮反侧
　　
　　新亭兮桓桓郁郁佳城兮松栢丸丸疏玉泉兮交流树琅玕兮为樊山川绸缪兮道里阻修陆有虎豹兮江有潜虬胎仙翱翔兮归休玄间窈冥兮不可以乆留
　　
　　哀宋姬（有序）
　　
　　宋姬者肃王枢女也幼于水滨得玉印文曰金妃之印靖康之变金主纳焉或云符印之谶夫父雠不共戴天当国亡家灭之余犹委质以求全者君子不取也姬视死特易事欲求其死以不死耳故屈身以侍巾栉傥一言以觊主听庶二帝生还虽蹈鼎镬不憾也主复徙二帝于五国城姬谏而主怒以匕首杀之予哀姬之志不克信而嘉姬之死得其所夫处变而不失常道者其惟宋姬乎其辞曰
　　
　　膏吾车以北征兮邅黄龙之故城山川蚴蟉以郁盘兮维完颜氏之所京系二世之雄特兮日从事乎兵革何靖康之蒙尘兮身降庶而窜谪粤王枢之有女兮亦俘累而在行符玉文之印谶兮充下陈兮椒房甘委命而尽节兮羌陨身而奚益俟事机之可乘兮虽九死而不惜胡宋祚之中衰兮徙二帝于穷山之阴昧大义而共戴天兮荃不媿于中心陈谠言之謇謇兮矢弗从而继以死也何彼苍之不鉴其忠诚兮竟损生于匕首也噫吁戱天乎不仁兮俾独撄其荼毒父为虏兮国随覆身既死兮雠不能复谋弗克兮为大僇哀幽愤兮不平河流汤汤兮征鸿肃肃金源兮走鹿佑陵兮拱木陈吾辞兮吊贞淑魂其归来兮故国
　　
　　○古诗（四言）
　　
　　费侯兴学诗（并序）
　　
　　昆山州庙学唐县令王纲所建记之者安定梁肃也五季之末废于兵宋知县边仿始克复修记之者太原王禹偁也政和迄宋季重修者屡矣国朝元贞元年升县为州置博士弟子员延佑初迁治太仓而庙学亦废越四十有三载张氏入吴以州治濒海江无以盛民而固圉也复归旧邑今守东平费侯某下车首谒庙学怃然而叹曰学校者教化之本也盖不可一日忽踰年政成民信乃出其廪稍之赢新作戟门及讲堂撤礼殿之旧而加崇广焉作斋庑以居学徒则又民之输材而为助者呜呼若费侯者其可谓知所本矣诗曰维桑与梓必恭敬止况学校乎华也叅职郡庠沐贤侯之教养覩兹轮奂实重依归乃歴考庙学之废兴为诗一章以美之诗曰
　　
　　肇昔娄校王令纲作五季披攘鞠为丛薄火德阜隆芟除苛虐乆郁而信圣道孔昭蕞尔吴越既入王略繄边仿氏聿来主学庀材僝工不日而落歴宋祀三百执事有恪扵赫皇元龙飞朔漠诏升县为州建官锡爵置博士员以训以饬治迁于东民实新邑庙随所在兹实榛棘岁在实沈海氛梗逆复归旧治邑庐如昨明明费侯英杰卓荦既牧我娄民复缮我城郭渐摩煦妪民愈无瘼舍菜在泮考艺问业眷兹颓圮心焉怵惕相方视址爰究爰度采石于山斩木于壑工师子来乃砻乃斵乃表修桓重门有觉外象灵星内列畵戟中严礼殿既崇且硕凤丽于甍龙攫其角言言斋庑左右翼若横经有堂释奠有乐多士逰歌有馆有榖费侯戾止在泮献酌冠弁俅俅不吴不谑頋瞻基构昔庳今扩不有君子其何能益嗟吁诸生夙蒙启廸爰止其所涵泳朝夕服我圣训伊侯之德愿侯寿考如金如石懋继前修永永无斁
　　
　　送秦文仲归崇明拜祠墓诗（有序）
　　
　　淮海秦君徳卿教授乡里埀四十年殁而门人私谥曰孝友先生其行述见铁崖杨先生所为墓铭崇明桑梓里也至正庚子髙邮张君某同知州事始白于有司列祀校官之先贤祀祠以天赐堂主李君配焉明年春正月其子约将归拜祠下并展三世松楸汝阳袁华追饯于娄之上而赠君诗诗曰
　　
　　维秦氏先裔本颛帝玄鸟诞祥爰洎大费汤汤洪水佐禹平治赐姓曰嬴是为栢翳下逮非子主马汧渭厥马蕃息赏延于世助之土田锡以爵位自岐徂酆奄有其地以国命氏子孙蹶蹶冉相非商从学洙泗卒业圣门身通六艺三辅万石汉称循吏曰绵曰族曰举曰系或栖岩穴或推孝义文鸣淮海肇自观始疏派盐城丁宋之季南迁海隅相宅天赐懿自山父威仪棣棣玉立长身清庙茂噐授经于方力求源委朝斯夕斯黾勉弗替贡于通州诗冠多士粤有仲子才徳粹羙肥遯居贞行端学邃蔚彼凤麟为邦家瑞讲道乡里埀四十载一裘一葛不事华靡髙爵荣名视若敝屣沈潜理域仁经义纬性命道徳经史传记孜孜讨论由内及外立言埀宪先正是嗣后生小子为所矜式殁有门人孝友表溢崇川之阳木栱墓隧掲示素履有隆斯碣伟哉张君恂恂岂弟以仁教养以徳抚字下车省俗振举淹滞表里旌贤风化所系呜呼先生匪爵而贵上陈道统乃白有司翼翼新祠翚映泮水约承家学继志述事兢兢业业罔敢荒肆春雨既濡勾萌丛萃頋瞻桑梓油然孝思驾言遄归乘桴海澨■〈鱼畺〉波砥平云颿宵济展墓拜祠聿修厥祭何以将之旨酒肥彘言言髙门列戟周卫七贵五侯充车结驷不学亡术崇殖货利未及百年子孙皂隶闻先生之风胡不少媿沧溟滔滔奔流东驶有如秦氏世泽罔既于千万年祀事不坠我作歌诗昭示来裔
　　
　　武陵小隠
　　
　　武陵者何娄市之梁也小隠者何史君仲先之所居也居市而曰小隠者何谦辞也赋诗者何美之也诗曰
　　
　　小隠山林大隠廛市奚论小大惟适所止贞哉仲先如金如玉隠居行义不志于糓武陵之南娄水之阴有宅一区严邃靖深其中何有有琴有瑟亦有图史积之秩秩井冽寒泉林实嘉橘芬敷沃若清阴满室匪树之茂乃徳之殖其心孔仁其门多疾既隠于市又隠于医施不责报维先哲是师我作歌诗以咏以吟愿坚素履永播徽音
　　
　　赵氏一瓢春轩
　　
　　斋居如壶逈非人间傲睨太虚心超古先霁月光风湛然天真维赵颜子一瓢之春
　　
　　顾仲瑛栖禅小象
　　
　　猗与若人青年伟才斗鸡长乐走马章台归来丘园髙风絶尘冥栖逺蹈唯务光是伦矫矫虎龙风云翕从陈情退避于北山中中岁慕道阅经律论员颅方袍指心见性有田一成有宅一区壶觞图史足以自娱云山苍苍松籁谡谡云台炯然不假模貌
　　
　　耕学斋诗集巻一
　　
　　●钦定四库全书
　　
　　耕学斋诗集巻二
　　
　　（明）袁华 撰
　　
　　○古乐府
　　
　　塞下曲
　　
　　积雪深没胫衔枚夜出闗竒兵分三道已夺纥干山
　　
　　杂言
　　
　　君心如皦日妾心似眀月永愿承清光繄须叹圎缺
　　
　　采菱曲
　　
　　兰舟荡湖阴采菱湖水深愿持花作鉴为照阿侬心
　　
　　凉夜曲
　　
　　玉枕木犀床桃笙截翠方鸟啼惊梦觉凉月下回廊
　　
　　木有虫
　　
　　木有虫声簌簌啮木为粮穴木为屋风雨不漂揺淫淫饱淹育兽罹网罗鱼毒食饵木中之乐那可拟尔虫慎勿使穴穿穴穿身露集蝼蚁啄木飞来不贳汝
　　
　　黄鹄曲（送朱某之胶州乃祖清开海漕）
　　
　　黄鹄兮黄鹄金衣兮鞠裳衔粟渡海致帝乡有雏有雏羽翼长曾随凤凰集明堂晓栖上林树暮下建章宫俯视燕雀枪榆枋髙飞逺举天门翔天门翔羽肃肃吁嗟乎黄鹄
　　
　　春夜乐（次韵鐡崖先生）
　　
　　蟠螭歕熖兰釭红神仙小女乗青龙凤麟胶丝光莹蜡雁泣骊珠落银甲鸾刀截肪五鼎烹紫微露泻玻瓈罂双莲飞觞左右行感君恩重甘结缨红玉花房瑇瑁柱锦帷屏暖春为主天鸡喔喔鸠唤妇棃云散作巫阳雨
　　
　　莺啼曲
　　
　　曲尘波点杨花雪红褪蔷薇众芳歇晓风寒透越罗裳离鸾孤舞瑶台月牕外一声黄栗留緑阴如海树楼楼嫁得萧郎轻逺别千金结客帝王州前年郎去莺出谷去年书来客巴蜀莺啼花落又今年鴈柱愁调合欢曲黄蜂蜜满莺哺儿莺莺随母迁髙枝愿郎作官向京兆归听莺声亲画眉
　　
　　游仙词（寿铁崖先生）
　　
　　鐡崖启灵秀紫虚植仙宗啸咏登太霞八鸾韵雝雝东华命考籍玉检芝泥封飞行帝青上云车扶苍龙
　　
　　杨君金庭彦按部昆仑丘左揽凤凰辔前驱龙虎辀轰雷歕小鐡河倾汉西流下视臭腐軰尸行不知休
　　
　　九华有真妃乃是安欝嫔学真龟台馆擢秀牛河津丹章閟神虎餐霞啜日根飙轮宴七景云辔蹑三辰下迈杨君家冥分缔良姻既忻对景好夙契心所亲奚必轻中接尘劳秽七神
　　
　　西池蟠桃子一实三千年翠羽衔璚花双飞凌紫烟阿母启玉齿笑頋老鐡仙鐡仙青藜精主司文昌权不比狡狯儿滑稽称世贤
　　
　　杨栁枝（送蘓彦刚奉母入汴）
　　
　　杨栁枝春江曲千缕万缕揺新緑柔条不解系兰桡相逐游丝向天北儿郎去未归数徧江头树忧心如揺旌县县逐飞絮絮飞叶成阴犹能庇本根嗟彼逺行子胡为不思亲枝上灵禽噪晴昼鹤髪倚门屡搔首彩衣南归拜堂下持觞起舞歌杨栁母乐泄泄子乐融融不比杨栁枝零落同秋蓬母子欢乐情无终呜呼母子欢乐情无终
　　
　　捣衣曲
　　
　　凉风被疏桐一叶下井干夜气彻虚宇露华凝微寒耿耿修月光流晖入重阑中宵抱孤影晤昧发永叹良人逺行迈守边向三韩眷兹秋冬交感时不遑安含嚬理箧笥纫补在茍完层波展东绢积雪明齐纨霜砧迭逸响余音彻云端粉题流素汗鴈足焚膏兰摼针秉刀尺剪裁心凄酸县知肥瘠何想象缝中单制成逺寄将缄封涕汍澜愿酬报国心努力勤加餐
　　
　　河之水
　　
　　河之水流弥弥出昆仑导熊耳踰龙门激吕梁吾不知其几千里但见浊浪溷淈东驰入海日夜去不已奔湍水瀺灂断岸石碕礒北风扬沙双目眯一夫操舟众夫檥长年百丈上急洪十歩趋前九歩止蒲伏力争磨旋蚁戱马台倾进履桥圯芒砀云飞大风起汉楚英雄俱已矣吾闻千年一清圣人生圣人临御河当清河之清万方寜万方寜歌升平
　　
　　驱车篇（送瞿惠夫镇江学录）
　　
　　驱车声辚辚驾言适朱方扬旌羽旗翠櫜弓菆在房褰帷览河山飞盖度康庄行矣阐文化天子正当阳
　　
　　西北有髙楼
　　
　　西北有髙楼飞甍与云浮晓寅旸谷日暮挹昆仑秋仙子下黄鹄美人行玉舟紫鸾双度曲凉月在帘钩
　　
　　门有车马行
　　
　　门有车马客绣毂夹朱轮玉鞍光照路翠盖影揺春髙堂翼翼云承宇燕蹴飞花落红雨升堂酌酒寿翁媪吴娃歌歈楚女舞愿翁多子仁且武执戟明光奉明主明珠白璧安足数
　　
　　骢马驱
　　
　　公子驱骢马趋朝非冶盘金装鹿卢剑玉刻镂衢鞍晓刷沧溟上暮秣燕云端万里起跬歩那知行路难
　　
　　清秋曲（次许彦温都司韵）
　　
　　风雨满城生薄寒琐窻乌啼夜将阑深闺惊秋思寄逺金刀玉尺裁中单烽埃涨天白日暗坐使緑鬓成凋残良人戍边归未得长林萧萧枫叶干
　　
　　金屏曲（次頋玉山韵）
　　
　　蜀丝歩障围雀屏铜盘腻蜡光晶荧云旗翻月招湘灵兰芽玉茁春娉婷寳钗翠滑欹双燕鹄别鸾离诉恩怨璚巵血渍燕支片牵挽飞光为花劝青蛇电掣星流虹鲸呿鳌掷趋羣龙冶郎断缨灭银烛肉台碎触连枝玉海尘愁吹桃李容洗妆并入华清宫罗衣蝉翼绣芙蓉粉汗红香飘蕙风珎珠撒地谁先拾露寒铜掌金人泣芳卿寄谢无踪迹东方煌煌太白出
　　
　　小栁词（为鐡崖先生赋）
　　
　　小栁十三余临池解学书扇描金孔雀水滴玉蟾蜍（右一）
　　
　　半臂芦花白中单杏子红恼公何限思春水画桥东（右二）
　　
　　觧制乌纱帽能唱白铜鞮飞花虽作雪密叶自成蹊（右三）
　　
　　度得嬉春曲金笼语雪衣不同双燕子去逐野莺飞（右四）
　　
　　洞庭三万顷君山一点青道人横笛过独许栁枝听（右五）
　　
　　独酌謡
　　
　　晋王敦宋王安石不饮人以奸邪目之淮海秦约作独酌謡邀予同赋故及之
　　
　　独酌一壶酒独酌乐天真又何须撞锺击鼓秦讴赵舞列鼎坐重茵天地作蘧庐日月为户牖阴阳作朋造化为友不愿白玉县腰间不愿黄金系肘后但愿年丰四海清日月沉醉无何有独酌有真趣可惜少知音清风明月蛙皷吹仰天浮白呜呜吟独酌诚可乐抚事愁弥深长歌拔剑舞浑脱壮气激越秋阴阴君不见东家积钱与斗齐羙人如花白玉题一朝祸起口仰药红颜散作他人妻悔不日日独酌三千巵又不见王敦不饮恺杀婢安石固辞司马醉万古埀名在简编酒边已蓄奸邪意
　　
　　花游曲（次韵鐡崖先生招张贞居游石湖）
　　
　　暖云霏雾揺空蒙游丝弱絮萦柔风木兰载春石湖里呼弄璚英掬春水鐡龙飞霜招羡门鸾旌小队青霓裙凌波双飞动尘歩冶情漫忆鸳鸯墓蹋春挝鼓能几来便须一饮三千杯血色蒲桃凝冰盌欝轮袍催紫檀板云旗缥缈青鸟西口衔红巾缄旧题璚林宴中探花使骰子逡廵赐绯四醉携红袖冩银笺不数公子花游篇
　　
　　龙王嫁女词
　　
　　海霞蒸红电光紫洞庭女嫁泾阳子帝将鳞车三百两阿香驱雷投双鲤冷光青荧紫贝阙玉绡泪染鲛珠血天瓢翻鬛白马嘶合欢杯吸鲸波竭儿郎烧尾负山走神龟持书报髯叟鱼鳞屋深人未知珊瑚钩系湖边栁
　　
　　织锦曲
　　
　　绣帐锦流蘓畵阁金琅珰短机未成匹愁随秋夜长彩凤衔梭动纎体万叶干花劳素指海枯石烂此心存比翼相栖木连理
　　
　　鸡呜篇
　　
　　素魄欲坠地启明初上天揽衣出门望鸡鸣髙树颠一声海色动载啼朱斗旋三唱车既牵征途何渺绵喈喈复胶胶去骑何聮翩车中者谁子东吴美少年读书碧窻夜起舞淡幽玄岂效五陵侠金距斗东阡行行向何许言往钟山壖金马云中耸苍龙阙角悬鸡人起呼旦待漏禁门前矫首思君子长哦风雨篇
　　
　　吴侬謡
　　
　　四座且勿喧听我歌吴侬二月春澹沲桃杏连村红壶酒操豚蹏太守出劝农所忻风雨时击壤歌屡丰榆火发新燧栁烟散轻风条侬墙下桑浸侬水中穜糓雨侬播种盈畴緑葺葺四月五月交移秧向田中手龟指流血壁立环堵空野菜杂糠籺饥肠岂能充八月官仓开新糓不得舂晚禾穗离离大风来自东揺落满区亩太息心忡忡收获将上场伍长追呼忙荷锄携畚臿何暇别耶娘言开白茅港兼程冒严霜州官点侬名里正与侬粮夜投草中宿重趼脚成疮昧爽起负土夜继灯烛光千夫百夫长程度施鞭榜里胥至侬家催粮入官仓况无弟与兄有米不得将呑声语哽咽独立野彷徨朝行河堤上暮宿河堤傍堤傍泥渐髙所积如山冈侬力日已疲河水日可航古者兵出农耕战固其常屯成种黍稌实作侬保鄣侬来敢生怨侬謡遂成章侬愿干戈息四海为边疆销兵作钱镈老作太平氓
　　
　　端阳曲（次许彦温都司韵）
　　
　　兰汤试浴铜龙吐羙人■〈髟上委下〉■〈髟上隋下〉钗悬虎竹粉吹香扑燕泥猩红血点流花雨绛纱笼肉蝉翼轻木难络臂如珠樱赤灵符佩练囊小宛转中鎻相思情镇东大阅临细栁甲光照曜狻猊口金仆姑穿杨叶飞帐下酣呼急传酒銮舆北狩龙沙长槖它鼓鸣白日凉侍臣万寿献天子紫霞玉醴浮昌阳
　　
　　瑞莲曲（为海虞赵实甫昆仲赋）
　　
　　芙蓉花并蔕芳皎若嬴氏女双骑紫鳯凌风翔赵家好兄弟颜色似花美恻恻同袍念肯逐秋霜委露叶凈如拭照映罗衫色双花衰荣自有时白头弟兄难再得
　　
　　小游仙
　　
　　青旄节卫翠云軿按部东行过赤城龙女遗珠鸡卵大结为双佩赐方平
　　
　　发轫朝从麐凤洲五城弭节宿昆丘萧郎吹得参差玉更约飞璚十二楼
　　
　　鸾胎麐脯侑璚巵五色云旗阿母期树上蟠桃如斗大休令狡狯小儿知
　　
　　楼观岧嶤白玉京云房中有董双成璚浆百斛那解饮要学丛箫作凤鸣
　　
　　帝京篇
　　
　　金陵佳丽地神京欝巍峨帝车环紫极阁道近银河日上觚棱迥云生象魏多五侯车接轊七贵骑鸣珂栁湿乌衣雨花明太液波曲台新讲礼秘监旧书戈蜀郡王褒起梁园枚乘过得贤陈雅颂平虏进铙歌太史金为匮司仪翠餙牺礼成蒙頋问簮笔立鸾坡
　　
　　泛舟横大江
　　
　　之子逺行迈泛舟横大江日华动兰桨山色上篷牕遐览意有在壮游心未降手挥如意一腰佩玉环双临流莫嗟逝锦衣还故乡
　　
　　捣衣篇（送史仲先逰淮东）
　　
　　碧梧叶落黄鞠开边风萧萧鸿鴈来夫君结客向淮楚无衣御寒良可哀强将垢敝和灰澣湖澥临流呼女伴双杵捣砧空外鸣寜惮手龟筋力愞火然金斗熨帖平纫针补缀对短檠归期迟速未易卜緁长縎短劳经营明年四月蚕上薄缲丝盈车手亲络香罗断机白雪明裁作春衣寄郎着郎无厌故惟尚新新衣故衣皆妾纫笑看墙角砧杵弃郎衣锦袍归拜亲郎衣锦袍归拜亲有金不戱桑间人
　　
　　游僊词（次韵）
　　
　　金色乌啼若木东弱流沉羽直疑空飙轮不用青鸾御万里飞行一瞬中
　　
　　贝阙瑶台护绛云玉阶露气晓絪缊真妃去校东华籍缝络明珠火澣帬
　　
　　一尘隔断圣凡分飞歩何烦倩铁君雍伯俗縁犹未絶尚携王子去耕云
　　
　　西池燕罢玉桃春新制龙绡稳称身欲借胎仙三百骑众中谁是卫夫人
　　
　　曾从子晋客金庭洞室岩居已遍经授得餐霞轻举术清斋底用觅芝苓
　　
　　长爪灵姝身姓麻饭炊巨胜酌松花蓬莱三见波清浅尽诧芳年始破瓜
　　
　　斋房夜降九华仙异域香婴一缕然写竟丹章题锦轴玉清神虎内真篇
　　
　　坐骑赤鲤挟琴髙璊玉新治小并桃笑指积金峯下路醉吹尺八听松涛
　　
　　神仙鳌负过西瀛万里洪波顷刻清使物主方咸不验却怜汉武事文成
　　
　　冥缘夙契接佳期惭愧西成是我师碧柰花开青鸟语洞房相对坐弹棋
　　
　　紫荆曲（有序）
　　
　　予友费君舜臣其曾大父荣敏公大父江夏侯父宣城君皆著名当代宣城君宦游西江舜臣尝学礼于余复卿先生之门遂脱去狗马纨绔之习名声藉甚荐绅闻生二子子壮各有室一旦分财异居君叹曰不能教以义方者我之责也呼三子立堂下而诏之曰夫木由萌蘖以干云霄本之固也水由涓流以汇湖海源之深也然本拨则枝枯源涸则流竭此理势之必然若不闻田氏之紫荆树乎三子乃幡然悔过复同居以事君如初汝阳袁华为制紫荆曲三章以为费君寿云
　　
　　紫荆树花离离光荣何芬敷雨露之所滋百年茏葱翠羽盖费家子孙培植之
　　
　　紫荆树叶翳翳根既拨叶乃悴费家兄弟复同居华鄂相辉似唐棣
　　
　　紫荆树枯复荣华开韡韡当中庭折华起舞寿双亲懿哉费家之弟兄
　　
　　春草词
　　
　　泉南陈彦亷氏少孤作堂奉其母庄以居名之曰春草为赋春草词六解
　　
　　堂上彩衣斑戱舞娱亲颜俯看堂下草生意待春还（右一）
　　
　　春还芳草碧子长赖母力草色有枯荣母恩无终极（右二）
　　
　　严霜催老干弱蔓缘孤根春至清阴满难酬雨露恩（右三）
　　
　　薫风被荃葛儿衣袗絺绤一缕与一丝咸自母手绩（右四）
　　
　　既无池塘梦肯作王孙游愿身化为草根叶镇相缪（右五）
　　
　　主妇能调饍升堂具旨甘草蔬郎自饭举案对宜男（右六）
　　
　　蹋踘篇
　　
　　冶家儿女髻偏梳教坊出入不受呼蹙金小韈飞双鳬飞双鳬曳双袂玉围腰珠络臂
　　
　　栁风吹云衮香绵六银绣花明月圆湘波盈盈动金莲动金莲汗沾粟展鲛绡钏鸣玉
　　
　　女郎娟娟栁腰肢锦文娇束金芙蕖玉纎团云倾紫丝倾紫丝亸罗袖蹴花心为郎寿
　　
　　香轮小鞹戎葵丈官场蹋起齐青云彩结门县月为门月为门身过五花团天上堕
　　
　　湖州竹枝词
　　
　　月子湾湾照舩头阿侬听我唱湖州侬心不似双溪水纔出城东各自流
　　
　　荷叶浦北菱湖东清溪曲曲与天通莫将鐡笛弄小海大风倒卷冯夷宫
　　
　　黄姑浣花织锦衣留郎不住送郎归一色银河三万里手携石子是支机
　　
　　沤波春涨腻如油坐看青山船倒流桃花欲开杏花落打鼓吹笛上杭州
　　
　　西湖竹枝词
　　
　　侬家少长住西泠门对里湖莲叶青妾心如藕丝不断郎意忽作随波萍
　　
　　山上有山未还家日日望断金犊车湖阴剩种宜男草直待郎归始着花
　　
　　南山起云北山阴暮暮朝朝晴未深公荷拳似小儿手虽不成莲已有心
　　
　　昨夜忆郎开绮牕平湖月白水如江妾似两峯日相望纵有飞来不作双
　　
　　耕学斋诗集巻二
　　
　　●钦定四库全书
　　
　　耕学斋诗集巻三
　　
　　（明）袁华 撰
　　
　　○五言古诗
　　
　　至正乙巳纪兴
　　
　　炎精罹阨会新都肆奸偷窃权造符命居摄仿伊周甄阜主击断王邑叅谋猷杀子堕三纲进女位长秋金匮授神禅即真成篡谋民心本思汉天意终眷刘二八火为主龙奋南阳秋发兵捕不道前骑驱旄头一皷入长安尚阻渐台流周还威斗柄按式审休囚传首诣宛下黔黎起歌讴帝王有真数智力焉能求区区事谲诈万古徒贻羞
　　
　　扬雄莽大夫陶潜晋处士校书天禄阁归耕柴桑里陶情緑酒倾凖易太玄拟文章既雄世出处多殊轨直书义自见珎重子朱子
　　
　　朱楼临大道畵戟列髙门问是谁人第疏封两国尊任侠若孟公养士拟平原客趿明珠履宰胹封熊蹯长儿尚公主中子守名藩睥睨仇雠报诛求乡里怨一朝被流放不得窥田园富贵如浮云飘散岂常存阶有蒿莱长门无车马喧鸺鹠鸣废井鼯鼠上颓垣豪华易凋歇往事那可论空余乞墦者犹是侠王孙
　　
　　闾阎轻薄儿掉臂起乱离捐生取功名狥财忘险巇鱼丽朝结陈肉薄夜登陴论功秉节钺干城罗虎貔玉刻鹿卢剑翠织蝥弧旗燕马饱刍豆韩卢厌肉糜晏安懐酖毒富贵履危机飞言起不测车裂徇其尸空令行路人感慨兴嗟咨所以昌黎翁为赋召南诗
　　
　　城西有冶女被服何姗姗白玉搔头凤黄金■〈勹外盍内〉鬓蝉肌肤若氷雪标格拟神仙不闻傅姆教自择心所怜侠逰者谁子东家恶少年椎埋白日内剽击大道边目成如宿约窃出夜私奔托身不分明色衰中弃捐男儿慎出处景行当勉旃贞哉宿瘤女千古称其贤
　　
　　苍龙何煌煌芒角在东方感时耿无寐起视夜未央晨兴粪田畴洒流固堤防糓雨扇条风负耒欲分秧立苖本欲疏薅鉏莠与稂耕耘不卤莾所报千斯仓岂惟田畯喜妇子亦洋洋严霜降中野黍稌登圃场上当输国赋下以充糇粮于斯祀先农击鲜罗酒浆饮福既赐胙再拜奉亲尝愿亲弥寿考黄耉膺天庆
　　
　　嘤嘤黄鸟鸣莫莫柔桑黝行行抱懿筐掺掺出素手长条手难扳卑枝钩可取摘迟蚕苦饥姑嫜望来久惟愿茧如山缫丝易升斗号寒固未免输官安敢后输官庶有余染丝作长绶萧闗夫戍还黄金印县肘
　　
　　燕燕羽差池双飞复双止朝从旧主归暮将旧巢理巢完乳我雏寜辞污泥滓雄飞去不返雏长各他徙孤鸣芹塘中独宿杏梁里蒲栁风凄凄蒹葭露泥泥红缕系将离娈彼玉京氏别来隔黄垆飞投墓门死禽鸟尚有知人胡不循礼
　　
　　夭天原上桃濯濯园中栁商飙飒然至荣华变衰朽青年不努力白髪倐盈首身后千载名生前一杯酒归与东曹掾还为莼鲈否
　　
　　人生居世间弱草栖轻尘胡为事微利汨汨疲精神牙筹较锱铢会计夜逹晨黄金积成埒焉能葆吾真题凑锢三泉虆梩亦掩身贵贱同一死感慨为酸辛不同草木腐予懐古其人
　　
　　过张子英闲止斋阅法书名畵
　　
　　歩出甘泉坊始得闲止斋虽廹市中杂颇惬静者懐阅架发古秘展玩心所谐方忻昼晷永适际风日佳疏花鄂韡韡好鸟鸣喈喈回策古城隅丛祠临水涯乔木暝烟合遥峰夕岚霾寤歌遂成章聊以慰离乖
　　
　　郊居
　　
　　郊居旭日旦草木发华妍沃壤润含雨芳林澹浮烟飞鸣变新声游泳戱清涟所忻气候和那计莭序迁逍遥城阙中放浪江浦边晓从铁塘去暮向樊邨还上懐舞雩咏下拟归田篇宴安古所戒躬耕乐天年
　　
　　野航轩雅集分韵得秋字
　　
　　今日有佳景野航俯清娄酒从碧筩泻烟向博山浮长林树阴密方池水气秋蝉依疎叶语鱼唼落花游暌离获良觏飞光为迟留
　　
　　题金人校猎图
　　
　　朔风吹惊沙桦林叶斓斒兽肥马骁雄校猎出天山晓踰黄龙塞暮过居庸闗骍弓金仆姑寳刀龙爵镮鴐鹅天际落小队碛边还
　　
　　题頋玉山摘阮小像
　　
　　夫君青云姿逍遥在丘园冥心絶遐想燕坐息众喧摊书白石上摘阮青松根乃非竹林叟似是醴陵孙
　　
　　题頋玉山读道书小像
　　
　　灵岳耸层霄璚馆开金乡若人秉昭质守一修洞房呼吸龙虎气嗽咽日月芒龟阙西瑶台中有明光章下授小兆臣玉检鸾回翔稽首校隠文琅函耀霞光绛蕉承寳露肉芝冐玄霜采掇充服食味倾金梨浆逍遥澹无为寿期穹壤长
　　
　　宿承天寺方丈分韵得深字
　　
　　朝游双峨阳暮宿雪堂阴月落踈钟度霜寒清夜深谈玄析奥义观妙征素心白业傥可修攅眉重相寻
　　
　　赋得江上女
　　
　　荪桡送桂旌沿洄多冶情扳条约翠袖掬水弄璚英清吹随风度纎腰束素明家居白下里夫戍洛阳城明光朝执戟细栁夜分营许国承恩重忘归念妾轻贞心似江水朝夕向东倾
　　
　　题松崖圗
　　
　　青山上无极白云冠其颠旭日照髙林丹碧何鲜妍中有学仙者冥栖遗世缘天风鼓海涛和以朱丝弦斸苓采白石汲涧煮清泉挥手谢时人飞行凌紫烟
　　
　　嘉树轩分韵得报字
　　
　　舣舟绰山阳重湖水澄浩百年植嘉树森列若旌纛眄兹乱心曲触景起哀悼酌泉荐苹蘩再拜酹神道嗟哉抚育恩罔极何以报頋曕白云飞回翔复髙蹈散策日未昬微懐寄幽讨
　　
　　题丘克庄敬云楼
　　
　　层楼照宏敞大泽起絪缊容容上承宇霭霭度微芬思亲惜流景懐土念离羣拄笏延清赏西山未夕曛
　　
　　寄頋玉山
　　
　　穷櫩坐风雨泥涂寡来辀曲生不我即何以寛离忧梧桐渐凋落蛰虫尚喧啾感时发长叹懐人动遐愁空持菊花咏怅望楚天秋
　　
　　题张复初所藏倪云林畵
　　
　　春草蔼碧色春泉流白云时觅渔樵侣行穿麋鹿羣覧古发长啸寻幽探秘文姢姢双径月流景照夫君
　　
　　秋夜懐友
　　
　　玉露洗空碧银潢澹无波懐人起遐想况兹良夜何俯听百虫泣仰观众星多惊乌未遑息飞鸣择丛柯中心百感集岂谓悲蹉跎终羡林居子躬耕乐太和
　　
　　东皋隠居集陶诗
　　
　　少无适俗韵山泽久见招结庐在人境种苖在东皋披榛歩荒墟晨出肆微劳坐止髙荫下我行岂不遥绕屋树扶疏敛襟独逍遥渉暑惊秋霜寒风拂枯条时驶不可稽浊酒且自陶提壶挂寒柯聊以咏今朝
　　
　　世短意常多乆去山泽游草庐寄穷巷嘉穗养南畴凄凄风露支司田眷有秋我实幽居士终懐在归舟有客赏我趣引满更献酬菊为制颓龄酒云消百忧至德冠邦闾自古有黔娄
　　
　　宿白莲寺桂子轩分韵得月字
　　
　　幽夐阿兰若逍遥谢城阙池回白莲风林堕青桂月语深玄理释心清妙香发道人澹无为悠然思超忽
　　
　　楼上观荡舟妇
　　
　　蕙楼临广甸兰塘通曲湖山光落乌几水影上虾须荡桨谁家子轻舟迅若鳬扳莲觅嘉藕剥芡弄明珠送謌情婉娈卖眼意踟蹰姑嫜在堂上返照下桑榆
　　
　　春晖楼前玉绣球十月试花
　　
　　中园有嘉植凌寒开一枝粉香飘玉质霜气薄璚肌岂愁冰雪妬应负燕莺期彷佛唐昌观依稀后土祠抚时惊节序对酒念暌离太息风尘际看花慰所思
　　
　　半月池
　　
　　灵源发龙泓奫停湛空碧影斜瑶台镜气压桥门壁蜿蟺菖蒲根赑屃蛟龙迹相期学仙徒握手弄云液
　　
　　赋得馆娃宫送友人之武冈城歩廵检
　　
　　驱车阊阖门息驾灵岩下灵岩信清丽维兹馆娃所稚子停宵征于焉同览古夫差昔好奢筑宫置歌舞璇题丽层霄丹碧耀平楚藻幄曵华幔妒宠争媚妩采香朝舣舟响屧暮清暑代谢人事迁商飙动禾黍俛懐诸宫胜亦复一丘土不作楚囚悲将军本雄武
　　
　　题赵仲穆兰
　　
　　窈窕楚皋女委蛇佩陆离凌风翳翠袖乘月靡云旗含嚬嘿延伫怊怅失佳期涉江采璚芳将以遗所思
　　
　　髙人养冲素絶粒栖璚林游盼瑶华圃珥节阆风岑手持碧玉苗幽香散烦襟相思不可见落日楚江阴
　　
　　送张子正谒选赴都
　　
　　巍峩鳷鹊观岧嶤凤凰城衣冠列劔佩龙蛇动旗旌碧涨御沟水声啼上林莺览物写情思无媿水曹名
　　
　　次韵答秦文仲
　　
　　晨兴谢嚣杂晞髪坐广庭零露泫丛条初日薄东荣矫首懐友生恻怆难为情有酒但斟酌莫嗟年运倾
　　
　　桐川秋夕
　　
　　驱车复驱车驾言适他乡他乡非故里相知邈何方败叶鸣寒蛩素月流空房仰视河汉髙安得凌风翔商飙下木叶游子寒无衣山川良阻修岁暮胡不归目送孤飞鸿羽翼未有依愿言守真素毋劳歌式微
　　
　　史仲先梅雪斋
　　
　　穷冬霜露繁坚冰凝大泽微阳地底回区萌将甲拆斋居观物化光集飞霙白踈梅若髙士空谷聊自适操行雪比洁倾盖成莫逆峩冠柱下史晤对成三益交谊矢弗渝惟感流光易永订岁寒盟忠诚着金石
　　
　　夜宿福聚兰若
　　
　　白露被众草炎歊顿消歇散歩入重闗斜晖薄林樾萧然古兰若幽邃类岩穴同心偶相集论议何锋发仰观河汉髙清光流素月秋毫粲可数隠见白玉阙徘徊广庭迥凉飙肃毛骨茗饮消渇吻野蓛错肴核有客仅七人无酒行百罚庸僧太俗恶决去兽惊狘眷予坐最深吴霜点须髪衰病目偏盲材涩思枯渇多君儒林英词源浩溟渤机锦织流黄佩玉刻剞劂或吟行徐徐或寐坐兀兀人生百年内流光嗟倐忽雄文屹巨碑富贵等灭没始问平泉树何如首阳蕨努力树勲业毋为事汨汨
　　
　　送钱逹善之京师
　　
　　白露漙鞠蘂凉飙拂桂枝萧条平原上黍稌何离离夫君戒行李抚景动遐思山川气欝葱江河路委蛇青年事铅椠说礼敦诗书韬钤秘虎豹竒正分熊罴仰企前哲学节义矢弗亏行矣保令名黄耉以为期
　　
　　日夕佳轩（集陶诗）
　　
　　养真衡茅下好爵吾不荣榆栁荫后园幽兰生前庭神渊冩时雨相命肆农耕虚室絶尘想气彻天宇明凉风起将夕归鸟趋林呜班荆坐松下杯尽壶自倾念之动中懐千载有余情
　　
　　仲春释奠燕集存道斋分韵得天字
　　
　　于穆素王庙层构何岿然时维中春月释奠加豆笾牺尊酌醴齐鸾刀割牲牷陟降礼有序对越神在天竣事既彻爼朝暾曜芳鲜坛杏炫积雪池藻扬轻涟鲁叟圣人胄幽斋肆方筵献酬仪秩秩论辨言便便浩唱发清响希声寄朱弦明时崇礼乐安车政征贤
　　
　　题观泉图
　　
　　寒泉落幽涧絶壁凌长松之子逍遥游遐观意从容俯嗟逝水驶仰企髙山重苍头亦解事撰杖以相从
　　
　　送章生海州吏
　　
　　微风动苹末木落海乡秋冥鸿戾层霄轻桡泝中流泝流向何许淮水东悠悠青年不择禄髙堂亲白头万里起顷歩前途遐且修勿云刀笔贱请视汉廷侯
　　
　　嘉树轩
　　
　　双槐何亭亭交柯荫华轩昔人去已逺手植今犹存寳露流层颠醴泉灌灵根枝叶日以茂子孙日以蕃愿同紫荆树永保矢弗谖
　　
　　梦鹤轩为殷之秀赋
　　
　　琳宫肃弘敞华馆通曲密萝月白纷纷竹风清瑟瑟至人本无梦恬澹志专一颀然羽衣仙胡造规中室同作钧天游飞行周八极蝶化漆园吏蚁聚槐安国斯理倘能求至道谅可得
　　
　　万竹亭髙士图
　　
　　参差万玉立窈窕一亭深不改冰霜操时聆鸾凤音数等零陵石诗同淇澳吟颀然二髙士允若双南金临川嗟逝水焚香弦素琴昔贤不复作慨想豁冲襟
　　
　　云松巢为定之赋
　　
　　结巢云松里幽闲意颇浓松声发灵籁云气矫游龙采拾聊可养持赠愧无踪何当解尘鞅跨鹤以相从
　　
　　送葛进善游京师
　　
　　黄鸟出谷鸣春阳被郊墟游子观国光薄言驾轻车龙虎势盘踞回合抱帝居先下郦生揖次陈贾谊书献纳趋金马校雠登石渠翻怜冯暖辈弹铗叹无鱼
　　
　　溪山读书图
　　
　　溪山读书处衡宇窈且深白云起层巅嘉禾秀繁阴缅懐郑谷耕时为梁甫吟斯人不可见拄笏对遥岑
　　
　　安素斋
　　
　　吴淞何渺漫朝夕流不已上有嘉树林层轩俯江沚之人乐恬澹脱略纨与绮素履既坦坦安之良有以考祥保贞吉守黙忘贱耻冯髙时引望春还景妍美修篁拂踈棂埀杨荫清泚何当一造门谈妙析玄理
　　
　　竹林髙士图
　　
　　淇澳水弥弥淇园竹猗猗有斐古君子燕坐淇之涯横琴未暇弹悠然有遐思兴懐仰髙躅三复卫风诗
　　
　　送人归杭
　　
　　春水满南国樱桃花未红兰舟冲雪去家在玉峯东青山当屋角緑树覆庭中可怜兵燹后化为蒿棘丛感时心耿耿话别意忡忡林栖傥相忆题字送归鸿
　　
　　寄逸闲叟
　　
　　义天求法地楼阁倚孱颜忆得旧游日鸟鸣春树间行循惠山涧坐对玉岑山逸师既卓锡谈玄觉冥顽室飞花似雨洞鎻铁为闗安能脱尘鞅卜居相往还
　　
　　赋得昆山送蔡广文
　　
　　之子驾言迈春览昆丘颠锺秀自前古著名由昔贤昔贤去已逺兹山还岿然玉气润凝雨鹤声清闻天遥思解组日何如入洛年献纳有余暇为续昆山编
　　
　　次韵奉答印月潭讲师
　　
　　炯然摩尼殊照彼圆觉海万恠形靡逃连城价可待夜光烛苍冥歴刼耿不改上人心若珠随方见五彩流通既无着幻化焉能浼朂尔崇令德优游乐寿岂
　　
　　斥鷃抢榆枋大鹏抟瀚海所以荜门士养志固有待贞心如皦日岂为穷逹改白驹不受絷少微自扬彩大节茍弗渝微名岂足浼愿遂鸡黍期共挹南风岂
　　
　　寄费舜臣印月潭
　　
　　户有读书声门多车辙迹丈夫岂长贫一椽聊止息草深蛙鸣池苔滋蜗篆壁俯怜东逝波仰羡南飞翼会心不在逺佳处輙终日玉子落文枰锦囊出缃帙相过南山僧戒律谨三尺何如尉迟子酒肉破孤寂
　　
　　原隰何畇畇华木亦莽莽深村寡轮鞅居民乐生聚水芝纔着花莎鸡又振羽去日尚能推来日讵可数晷景嗟荏苒质性念椎鲁何如证无生趺坐不出户
　　
　　逹人贵闻道仕士重守边胡为事一室四序从推迁春花碧色敷夏木清阴圎草木亦有时力田尚逢年嗟余濩落材兀兀理残编丈夫慎出处岂为利禄牵荣名若春花飘散随风烟疏雨过郊墟水竹生华妍缅懐靖节翁遇酒輙陶然过溪成大笑此理谁能宣
　　
　　游永寿寺谒和义王祠复过兴福月潭讲师丈室
　　
　　秋原聊引望野渉自成趣意循洲渚转目送江波注栁飔凉拂衣稻露香沾履欲作招提游己办济胜具寻幽趋逺林习静得佳处丹碧何焜煌楼观出髙树繄昔和义王奋身应君募锡封列茅土勋业埀竹素有子味禅悦建寺慰思慕先祠南庑下象设肃徒御雄姿俨若生朱衣佩寳璐缅懐襄樊日酣战挥白羽宋室已不竞皮去毛安傅頋瞻徘徊久秋阳薄沮洳回策过讲台蒿莱没行路丈室仅如斗虚空寳花雨上人除结习缤纷自飞去回睇祥峯闲暧暧隔烟雾于以纪兹行咿唔遂成句
　　
　　送彭从龙归清江迎妇
　　
　　游子驾言迈驱车楚山阿积雪明髙林落日照大河睠兹川涂长况值岁暮何相送复相思看云动悲歌
　　
　　朝阳有威凤排云九天来晓仪瀛海上暮落岐山隈览徳时一下明良位三台还从嬴家女吹箫向层台
　　
　　轻烟林际开素月川上起桂楫击空明消揺泛容与美人隔秋水相望不得语临流折芳馨所思在遗汝
　　
　　溪上桃始花溪流净无沙偶得胡麻饭穷源路忘赊楼观五色烟中有緑蕚华乞与续弦胶相期凌紫霞
　　
　　鹤巢为龙虎赵伯容赋
　　
　　野鹤龙虎至故巢凤凰颠故巢破勿理新巢小于拳修颈髙结喉玄裳何蹁跹晓栖三株树夕餐五色烟左盼紫虚君右揖浮丘仙啸歌空洞章览景升上玄缅懐尘外踪归来是何年
　　
　　追赋玉蕋亭小集分韵得溪字
　　
　　华灯照髙宴方舟溯回溪道里虽阻逺何期冠盖齐青阳动林莽积雪润涂泥行酒玉蕋妥放歌碧云低会合谅有定追赋慰离暌伯容宋福王孙
　　
　　松林髙士图
　　
　　层波荡晴旭长松落清阴曳杖者谁子逍遥散冲襟野芳发幽香览古动遐吟美人不可见相望楚江浔
　　
　　寄题袁仲傅緑筠轩
　　
　　吾宗有髙士种竹封禺颠交柯承寳露宻叶荫璚泉消揺葛陂杖咏歌淇澳篇傥骑茅龙去为我谢辛钘
　　
　　玉山草堂分韵得縁字
　　
　　草堂秋气肃清唱送觥舩微风下髙树华月丽中天雄辩酬支遁吟诗懐惠连惊乌栖择木流萤低度川抚时情悒悒感旧意悬悬独念玉山子冥心息众縁
　　
　　赋得泰伯庙送郑同夫归豫章
　　
　　巍巍三让庙乃在古城阿日月明衮裳殿陛列琱戈万世尊至徳遗风亘不磨送君庙下路吴江秋水波
　　
　　溪西草堂
　　
　　旭日出溪东光照溪西屋屋中何所有牙籖县玉轴门当五株栁窻立万竿竹归与絶奔竞俛尔乐幽独一笑歌濯缨溪水清可掬
　　
　　赠史君美为黄云卿赋
　　
　　娄有史君子分甘草泽居昔曽青城游袖秘玉函书质性既厚朴幼懐乡曲誉牵牛朝出耕萧艾手自鉏野藿香可美篱鞠味堪菹吾友大黄君一病半夏余维子多逺志从容驾轩车剖决明表里调剂气旋蘓媿乏明珠报长歌酒频酾征鸿行当归微阳起石渠相思子不见扳桂下庭除
　　
　　游鸳鸯湖分韵得落字
　　
　　寂寞虚斋静泛览方舟乐大堤横卧虹飞杠髙渡鹊川阴云气生水阔天光落荒苔积寳园壊垒鸣金橛余生感樗散抚景嗟离索行觞藉草饮斜阳下林薄
　　
　　寿寜庵夜宿
　　
　　偶成绰山游西风吹落日大田登禾黍髙林收枣栗仰羡松栢姿俯惭蒲柳质石县王果崖花雨维摩室白云浮茗瓯缥囊散书帙抚事困诛求拯时之经术纷争若集药名蝼蚁相持如蚌鹬可怜鸱吓鼠何异裈处虱郊居便樵蘓野服忘巾栉独乐五亩园素封千树橘被酒坐逃禅铭墓亲操笔梦幻前后身道悟中边蜜剧谈更抵掌展席仍促膝煌煌斗回杓耿耿月离毕水声逺澎湃竹影互蒙宻清坐不知疲东方启明出
　　
　　楚云堂分韵得城字
　　
　　霜露悴百草风埃闇重城冥鸿奋羽翰肃肃东南征感时増慨慷岂不懐友生美人忻会面开觞掇秋英燕坐适清赏髙梧含夕清厌厌乐未央明河渐西倾
　　
　　次韵张贞居明静院莲社
　　
　　东林白莲社明静今复建两峯如五老秀色互争献外史渊明徒髙居乐贞遯入社眉虽攅许饮心所愿西方九品华黙想不在问何当解尘缨趺坐听髙论
　　
　　追赋芝云堂小集
　　
　　窈窕玉山下楼观何委蛇丹葩曜阳林金粟缀樛枝感兹节序迁四筵乐芳时桂酒倾凿落兰烟度罘罳双歌声袅袅屡舞影僛僛乐事古难并宿留阻深期何以慰所懐载歌停云诗
　　
　　二月十日西园对雪
　　
　　舣舟东城阿张宴西园里遥天黯同云髙轩落疏雨霏霏杂霰零冉冉微雪委先集长洲苑乱点脂塘水蹴絮翻新燕吹花起潜鲤初飞势斜斜渐积光玼玼凄咽鸾笙涩徘徊翠袖靡人生贵适意流行随所止底用银烛燃清光照窻几
　　
　　芝云堂夜集分韵得相字
　　
　　今夕复何夕张燕芝云堂西风度江汉仰见征鸿翔坐中仙释侣学道攻文章飘飘鸾鹄姿皎皎金玉相上客貌苍古乃是李伯阳忆别昆丘颠十见木叶黄相逢玉山里语旧热中肠促席更秉烛深杯送瑶浆酒阑登雪巢取琴弦清商一弹别鹤操再皷凤求凰人生会合难引满重举觞与子各尽醉忧乐俱两忘
　　
　　赋得佳人晓妆
　　
　　鸟啼琐牕曙薄寒犹中人彩服龙香炙玉台鸾镜陈体轻腰束素歩细韈生尘洗妆初敛笑握髪半含嚬栁叶邀郎画桃花倩妾匀蜂黄微点额猩血浅涂唇不畏秋娘妒那愁飞燕嗔淑姿岂长好贞心终不冺愿为双紫绶纒绕向渠身
　　
　　栁塘轩听雨与谢子兰同赋
　　
　　忆昔西游时扬颿楚江舩颠风俄送雨洪涛怒掀天飘揺芦渚外滴沥篷牕边如马龁枯萁澎湃惊昼眠北辕梁宋郊渡河上幽燕穷冬雨载道蹒跚行不前暝投野店宿土锉寒无烟卧听耿不寐懐乡思悬悬前年走乱离穷途屡回邅一月不见日谁能补天穿相对泣妻孥所忧沟壑捐间闗戎马中幸获窥田园窥园剪春韭桃李东风妍遥知江湖夜孤灯嗟十年有客毗陵来皁帽霜盈颠奔逃患难余与予同可怜岂无道里归饥火方埀涎主人敬爱客开尊且留连幽轩落疏雨秋水满平川余音散髙栁似聆清商弦剪烛对床话中心畅忧悁我还君未回语极重凄然周汉终再昌恩泽沛八埏梯航四海通归钓槎头鳊呼儿带经锄白鹤溪之壖异时倘相觅毋忘聴雨篇
　　
　　耕学斋诗集巻三
　　
　　●钦定四库全书
　　
　　耕学斋诗集巻四
　　
　　（明）袁华 撰
　　
　　○古诗（五言）
　　
　　述懐赠锺安期
　　
　　我游钱唐时始识种云叟种云江夏姿意气倾牛斗小阁瞰重湖掩映栁州栁数过南阳君髙居宅其右长身美丰标清庙列樽卣堂前两槐树薿薿叶硕茂清言坐竟日炊黍剪春韭极称安期生亹亹不絶口前年往京师同泛具区薮传舍遂识君倾盖若旧友舣舟埀虹侧返照在户牖鲙鲤烹鳬雁张灯夜置酒哀弦展清商抚节歌击缶间别情何长愧乏报璚玖去年南阳归往劳或恐后君至我适来良会亦非偶我留洪桥市君宿南屛阜相过半舍余觞热屡奔走廹暮即下榻瓜果杂野蔌秉烛坐假寐欲睡还掣肘自言上有亲龙钟及黄耉下无应门儿内乏主馈妇干禄闽中郡风埃面多垢薄遂终养计奄焉失慈母履霜悲风木居庐岁时乆今年来娄江访我意弥厚睠兹春夏交新緑暗林薮别君殊作恶思君■〈蜀犬〉延首呼酒与君饮中懐与君剖昔如鹰脱鞴今若鱼在罶北南屡邅回龃龉动辄咎长歌送君行辗转愈懐旧种云已仙游空室泉浏浏南阳往泉南未省回辕否相逢倘问予为言安■〈亩犬〉亩
　　
　　次韵云扉讲师游南山有懐张外史旧游
　　
　　昔陪张外史蹑云上崔嵬前登风篁岭酌泉苍藓堆后度麦冈重荒坟际蒿莱陵谷嗟变迁览兹良悲哉维时莫春初鸟乳声喧豗行循灵石涧坐觅翻经台万竹森玉立云扉絶纎埃杨氏椒房亲葬母此山隈想当全盛日轩盖如云来至今清壑亭金铺照莓苔行觞藉草饮蔬果杂樱梅赖彼二三子促席相延陪醉题素壁间辞翰粲琼瑰掩映房山咏光恠烛九垓骑鲸上天去化鹤何年回二妙不可作抚卷心孔哀
　　
　　送张师允铨选江西
　　
　　豫章古名郡上应翼轸躔山川互聮络直与荆蛮连帝忧南服逺何以寄蕃宣相臣躬秉钺开府大江边甲兵洗瘴雨戈舩清海烟黔黎含疮痍守令頼才贤考绩分殿最三载方起迁谒选诣阙下道里阻且绵廷议经济臣衔命出典铨张君庙廊噐授节斧扆前轺车适楚越春花正芳妍奸贪宜屏黜亷慎属陶甄忆昨识君初乃在娄之壖别来六载余懐君思烦悁盗贼各已息径上官河舩侧闻江淮间斗米钱三千爨骸易子食沟壑多弃捐遴选得循良庶可解倒悬黾勉王事毕彩衣舞蹁跹矧兹休明运获见忠孝全离别不足惜载歌皇华篇
　　
　　次韵頋玉山感懐
　　
　　金粟老秃翁丧女及二妇情锺政我軰况尔中年后值兹世浊恶喧呶互纷揉逹观了死生放浪无何有泛览经律论一室仅如斗蒲团竹匡床趺坐各双肘心如大圆镜触处靡不受荣辱既俱忘恒欲烹走狗独怜孙与甥哀哀失慈母谁能断嗔爱毗耶有无垢所谈不二法究竟唯濡首宿业想未偿惊心血屡呕深秋天气暄桑柘叶黝黝念子筑杭城土石躬自负城髙石易尽鞭棰无所取书来知近况黧面龟两手新榖幸登场日夜操杵臼悉供役夫养老稚曷餬口安得海宇清闗塞忘战守归耕对儿女畜鸡豢肥牡侧闻王师出鐡马渡河乆中军霍嫖姚报国忠肝剖鼓行捣虎穴若拉枯共朽捷书尚未至西风又衰栁思之转欝陶浇愁唯有酒兴亡信有数蛇断秦鹿走荷锸死使埋四郊多培塿
　　
　　匡山五咏
　　
　　看松阁
　　
　　匡山何崪峍如拳突中央万松列岩岫天蟜蛟龙翔若人抱贞节眄柯日徜徉微吟息髙荫燕坐弦清商茅屋三四楹萝翠友岚光谡谡灵籁响阴阴芳昼长采花酿秫米斸苓充糇粮何殊陶贞白结楼居华阳
　　
　　烟云万顷亭
　　
　　英英白云飞弥漫被岩谷儵若大瀛海洪涛互起伏好风来自东流膏润山木揽之不可得卷舒一何速危亭俯松抄冥搜入遐瞩灵物既深潜阴渊寒气肃有时出肤寸海宇溥沾沃终乗游帝乡矫首谢尘俗
　　
　　在上亭
　　
　　众山皆部娄小亭立孱颜仰观逼霄汉俯视迷人寰一勺沧溟水数点瓯闽山朝暾照涧谷红紫何斓斑兰荑茁石罅鞠丛冒溪湾芳林春夏交好鸟声关关醉骑黄鹄去笑挟飞仙还朗吟莱公句髙风谅能扳
　　
　　清髙亭
　　
　　层峦壁亭北灵渊汇亭西野芳新绿合岩扉空翠迷林深不见日地迥惟闻鸡草木气胶葛六月流冰澌逹人逍遥游散策凌丹梯澄懐适野性观物和天倪易同醉侯讲诗为应真题急流能勇退名与三髙齐
　　
　　环中亭
　　
　　崇冈积苍雪罗立展屏幛巘崿荦确中芟夷得平旷四頋何巍然镵云开迭嶂山如众星列环拱皆北向一亭据中央势欲两相抗天髙氛翳消春还淑气畅激水流羽觞鸣琴发清唱俛仰宇宙间览古兴慨忼
　　
　　送友人之明州卫
　　
　　裔夷倭奴氏僻分带方东顽嚚罔率化不与中国通椎结斑斓衣习俗相剽攻轻生蹈巨浸出没如熛风爰止崇明里掠虏肆奸凶桓桓张将军擐甲登蒙冲手中三尺劔紫电明霜锋追北海门右杀戮无遗踪执俘仍献馘锡爵酬厥功拜命赤墀下进秩佐元戎四明古句章海水青浮空山川既佳丽人物亦豪雄感别意恻恻懐古心忡忡南薫吹斾旌小队罗刀弓长途驿马疾逺浦渚莲红勉旃同前烈策勲铭景锺
　　
　　拜刘龙洲墓归饮清真观以龙洲先生遗墨分韵得何字
　　
　　龙洲湖海士瘗玉昆丘阿山川邈如昨乔木拱烟萝伟哉二三子览古发啸歌披荆吊遗迹窆石临嵯峨嘅嗟岁月流奈此湮没何立阙表墓道大刻盘蛟鼍维时春载阳好鸟鸣声和丽牲拜墓下冠盖相骈罗山僧出遗墨保护百年多纵横廿八字恍若龙腾梭缅懐携彘酒风雨渡江沱中原虽在望泪落如悬河安得起九泉执手野婆娑归憩玄馆夕凉风水微波诗成想丰采寤寐傥来过
　　
　　书畵舫小集送谢子兰过江东分韵得云字
　　
　　曲馆众芳歇方塘西日曛曲阑杨栁树秋水白鹅羣谢公浮家隠囊盛惟典坟书畵舩自操子前中细君胡不归故里故里闇楚氛玉人张离筵髙轩水沄沄翼若青翰舟泛彼江之濆扣舷歌少海问字客如云紏罚觯载扬探题诗屡分君言适江东研田事耕耘蹔屈鸿鹄志组织云锦文蹇予风尘表孤陋寡所闻何日往从游骚坛策竒勲
　　
　　自钱塘附漕舟泛海至石墩时至正乙亥嘉平廿三日
　　
　　平生逺游屐歴览名山川北上齐鲁境西泝荆襄舩承平百年久闗塞静风烟道里不裹粮朝吴暮幽燕岂意戎马生跬歩那可前朅来钱塘城雉堞云山连带甲三十万兵革利且坚中军霍嫖姚智勇开三边井邑百战余白骨蒿莱纒粮道又梗阻故里难回邅漕侯万人杰饟运来江壖仓皇问归路黄色眉间鲜太守敬爱客江亭祖离筵临行重赠诗诗句清且妍暝投海门泊啴急鸣哀弦长星蚩尤旗光亘奎娄纒修徳弭天变圣主方求贤黎明众船开张旗鼓阗阗推篷视海色雪满羣峯颠龛赭天设险峡东崖倒悬英雄已陈迹涛浪犹掀天尚余射潮箭钱笴大如椽扬颿出海口风静波涟涟雪霁天宇髙眺逺意所便甬东山数点跕跕若堕鸢潮汐既有程往来谁使然昔人去己逺此理何由宣兹游信竒絶岂独坡翁专舟归石墩浦微涡生颊颧戴星蹋沙尾借榻营中眠盘餐荐蠏蛤调咸异肥膻匪私一饭恩幸获能生还人生渉忧患所贵道自全聊以慰旅懐长哦遂成篇
　　
　　贺梅子玉州判升同知
　　
　　昆山古娄县肇自秦汉置沿革无靡常东西屡迁治张昭首锡爵习俗颇醇粹徂晋歴唐宋天挺生人瑞王李文武才范卫廊庙噐流风尚不泯比屋敦礼义伟哉教养功必藉循良吏皇元集大统经国逺埀制乃俾县升州秩视古男卫牧守责匪轻考最备五事州介江海交梯航四方至击筑吹笙竽化居聮甲第迩年兵旅兴连营举烽燧征输星火急惨惨民日瘁不有贤者出何以慰憔悴夫君列仙胄来作州佐贰炯然玉壶冰岂受纎芥翳忍穷如铁石蔬食不二味绣衣观民风徒歩屏车骑察君能尽职务徳布恩惠上卿太尉府待君位不次区区贪墨徒朘剥崇货利事露藉其家窜殛及舆隶嗟彼本无术视兹胡不媿蹇予濩落材占毕守章句聊以纪之诗用告诸在位
　　
　　题畵禾
　　
　　梅雨暗泽国布縠鸣桑阴吴侬躬耒耜播种乃力任来牟既登场出水秧森森立苖本欲疏庶防稂莠侵嘉实秫埀田沾溉雨露深猗嗟周后稷万世民所钦栢君天骄子游宦非素心吮墨抽秘思新图重南金如何佑陵笔只解冩花禽
　　
　　送章元师之汴梁
　　
　　孟秋天气肃楼船出东瀛微风吹五两初日明双旌晓踰料角险暮泊淮阴城木落原野回衔枚夜兼程大梁古魏地昔为宋东京吹台尚硉兀艮岳犹峥嵘弱冠曽一游兴懐动中情弩力保明节麒麟纪勲名
　　
　　送陈原夫还乡
　　
　　游子念乡里囏时未得归心逐征鸿去目送孤云飞海内同文轨买舟娄之水春还雪己消方塘曲尘起江倾东固山遗庙荒墟间重经旧闾里感慨泪潸潸儿童喜君至烹鲜击肥彘亲知喜君还扶老兼携穉握手话绸缪同寻昔钓游始信还乡乐犹胜万里侯
　　
　　昆山五咏
　　
　　娄侯庙
　　
　　娄氓尚滛祀祠庙徧村墟疾病罔医药奔走讯羣巫椎牛酾酒醴婆娑乐神虞神不歆非类传记言岂诬圣人制祭法有功则祀诸昆山汉娄县旧邑禾与与娄县名尚存今在城东隅张昭洎陆逊封娄肇自吴桓桓孙将军仗钺东南驱升堂拜昭母情好昆弟如策薨受頋命拥立运谋谟谏猎止酣饮礼下魏使车忠言不见听托疾居里闾举邦惮威严卒年八旬余伯言虽后出智略雄万夫权配以侄女数数询良图一从吕蒙举乃修荆州书潜军克公安径进守宜都走蜀夷陵城蹙休夹石区相吴柄国命上疏陈立储赫矣两侯功弥乆而弗渝太守念娄氓报本昧厥初滛祠既撤毁左道咸剪除改祠祀娄侯像设崇屋庐复覩汉威仪清风肃贪污遂令此邦人车盖相填于雨旸及疾疫走祷来于于穹碑纪颠末大刻龙腾拏于以告来者并解娄氓愚丽牲歌送迎万世奠厥居
　　
　　王御史墓
　　
　　有宋建王极汴京欝嵯峨仁化浃迩遐林林英杰多昆山虽僻左士风粹而和明经擢髙第踵接肩相摩御史乡先生学术正不颇五传究终始备论订舛讹粤在宣和间褎然中巍科初主丽水簿言事何委蛇说书辅春坊执法居諌坡从容荅时相直气凌太阿范公在馆下诘责加切磋卒为廊庙噐词源浩江河髙弟沙随程入室非操戈宋史书列传耿耿名弗磨世变陵谷迁百年无几何城南新漕里荆榛埋铜駞景行世仰止髙风激颓波门墙既有限樵牧安敢过再拜重兴感临风动悲歌荒苔封断碣太息为摩娑
　　
　　李侍御墓
　　
　　散歩城南门始得圎明里宰上木己拱泉下者谁氏披榛踏宿草羡门半狐豸勋阀表阡石云是侍御史力行敦古学名衡其姓李世家本江都娶妇居娄涘射策明光殿看花长安市出宰施善教矧肯猛政理至今松陵月清光照江水拜命登霜台白简冠獬廌上言论奸佞手将逆鳞批势障狂澜回屹立中流■〈石互〉五贤不一肖赋咏光传纪挂冠归落庵著述惜寸晷硕学邃易经集传发微旨岂唯淑后进千古埀范轨九原不可作清泪何漇漇乡里众富儿厚葬从奢侈黄肠题凑宻劵台文绣被可怜土未干荒烟横断址后世仰髙躅庶激俗靡靡复墓限樵牧何异子朱子
　　
　　刘龙洲祠
　　
　　刘君庐陵秀胷次隘九州岛倜傥负竒气辛陈同侠游西登岘山首北望多景楼长謌过恸哭志在复国雠异材世间出髙揖轻王侯奈何攀桂手不能占鳌头肆情诗酒间文熖射斗牛昆山非故里遂为潘宰留五十死无嗣埋骨东斋陬世代倐变易夷墓为平畴有司重封表立阙树松楸何人奠麦饭凄凉土一坏建祠立神主买田供庶羞仁哉太守心祭祀亘千秋
　　
　　朱节妇墓
　　
　　节妇茅氏女嫁为朱虎妻主馈事尊嫜婉娩年方笄夫官水衡守舅长大农司饟馈转渤澥功与鄼侯齐厮养纡青紫第宅切云霓天道恶盈满谗言致勃溪舅既瘦囹圄夫亦为孤累节妇没入官诏赐提点师衣袂结两儿昼夜呱呱啼义不负所天矢死心弗移抗志厉节操师亦兴嗟咨漕侯卯金刀拙庵比丘尼仗义出金帛以赎节妇归幸脱虎狼口寄食居招提仰望浮云驰目送孤鸿飞俯视龆龄子良人渺何之百感集衷膓形与神俱疲为妇当死节为将当死绥一病竟不起孤魂遂无依槥椟自京邑归塟娄江涯孝哉犹子谦具词陈有司移文上台省进奏对丹墀譬比曹令女夫死家诛夷勇烈虽少异操行岂相违请录付史馆敦俗淑民彛制可出鸿恩甄表发潜辉荏苒三十年荒坟草离离落日下牛羊芜没少人知偰侯古循吏为善日孳孳大书刻坚石华表双巍巍朽骨懐深恩岂独邦人思感嘅成五咏纪实匪干私
　　
　　送郭安道升宪椽
　　
　　太山何岩岩上与云汉通流光洞相射照耀金芙蓉黄河水汤汤奔流去不已东下沧海深曽波渺无涘頋此河山美襟带邹鲁疆扶舆孕神秀人物产贤良粤生我郭君秋水炯双目清标颀而长碧梧峙鸾鹄结髪读书史浩气冲八虚崭然见头角顿与众子殊周还丈室中左图右文史父母有愉容邻里皆仰企布衣束韦带箪瓢恒晏如游心羲皇上自许稷契俱出门天地寛飘飘逺游志便欲凌髙风赤手搏虎兕西逾秦陇地东泝大江濆为爱九华好结茅栖白云奈此堂上亲鹤髪被两耳家无担石储何以奉甘旨蹔捧毛义檄菽水聊怡颜缅懐逺大噐置身簿书间朝趋鴈鹜行暮归问安否克孝复克勤天赋非矫揉耿介守贞洁剖决言便便俯仰洎十载东西郡屡迁冰霜操愈坚刚柔不茹吐黄堂飞荐章姓名逹乌府八月绣衣使持节江之东薅荆薙榛棘狐狸亦循踪抡才惟若人修能获举援行看补舜裳胷有五色线黄梅雨初霁移文下桃州隶卒効奔走车骑拥道周班荆西郭门长途马蹄疾遥望敬亭山草木似相识行行至莲幙挺挺立霜台平生多抱负今日良慰懐江左民力疲况乃苦傜役早夕被鞭笞征敛从何出贪污挟势权舞文肆凶奸朘剥民膏血那知稼穯难苍生命如鱼濈濈在网罟按行来何时问此民疾苦嗟予一介士幸获望余光春风佳丽地文酒日相羊方期朝暮间坐听谈亹亹愰若秋空蝇弗得附骥尾丈夫志四海慷慨轻别离愿言树勋业髙歩青云梯
　　
　　陪陈彦博编修游永寿寺
　　
　　积阴不成雨朝光散林丘郊原春意动荠麦青油油东冈直如矢隠见坼上州孤塔倚天外髙城枕江流江流去不返逝者如斯不所忻风日佳散歩行夷犹岂惮冻泥滑言往梓峯游梓封竹树深好鸟鸣相酬梅蕊吹残香飘雪沾衣裘嘅想吕王孙掉臂辞封侯建兹阿兰若施以良田畴忆昨结构初甲子方一周香镫夜逹旦奉祀绵千秋志异蚩蚩氓泯灭同浮沤寿师禅门秀叅学踵前修神骏怜支遁词华拟汤休倒屐出迎客茗供相延留寒菘肥胜肉采掇荐新篘物岂有定味适口为珎羞语深俗虑释水木生清幽元龙湖海士朅来客沧洲留题纪雅集佳句锵琳球蹇予发种种孤昧寡良俦愿为蝇付骥来往结绸缪
　　
　　送昆山偰知州调嘉定
　　
　　鸭緑涨江水鹅黄上栁丝二月娄东道燕燕初来时娄有贤使君白晳美丰姿聮芳五枝桂不数窦家儿岂弟民父母古希今罕有使君不我留渉江采杨柳柳丝弱袅袅江水流弥弥柳衰江水涸邦人思未己
　　
　　赋得菊隠
　　
　　菊如隠君子岂逐桃李妍严霜萎众草独秀秋风前采撷充服食甘馨能引年夫君丰城劔光独牛斗躔韬采不自献与菊同贞坚孤标回髙洁岂随寒暑迁决狱有阴徳勉旃企前贤
　　
　　耕读轩（集陶诗）
　　
　　少无适俗韵贫居依稼穯农务各自归耕种有时息道丧向千载圣贤留遗迹游好在六经疑义相与析在昔余多师玄鬓早已白羲农去我久素抱深可惜
　　
　　种桑长江边开荒南野际星纪奄将终风雨纵横至既耕亦已种及时当勉励收敛不盈廛冬日凄且厉时还读我书竟此岁月驶缅焉起深情懐役不遑寐守拙归田园鵕■〈义鸟〉安足恃
　　
　　题赵希逺万松金阙图
　　
　　峥嵘阆风岑杳渺蘂珠宫紫皇中建极金阙凌万松云生金毋帐日射玉女窓凤鸟鸾鹤俦啸歌声■〈口雝〉■〈口雝〉劔佩百神集轩盖羣真从广乐奏钧天洞章吟飞空东华主校籍南昌司考功丹书石室閟琼简金泥封下视尸行徒不啻粪壤虫骕也富文艺疏派天潢中凝神入遐想含毫寄遗踪粉墨落缣素楼阁间青红安能往从游伏阙陈丹衷愿乞愚与鲁老为田舍翁
　　
　　露筋庙书谢琼树所藏米南宫帖后
　　
　　南踰召伯埭北望髙邮城舍舟陟平陆散策舒覊情萧条原野迥寒日惨光晶行行止丛祠虚堂走鼯鼪不知谁氏子中坐莫与京父老告我言斯女志坚贞驰驱丧乱余与嫂同晨征廹暮不得还沮洳聚蟁蝱嫂居耕夫舍女宿野嬛嬛失节泰山重视死鸿毛轻黎明筋己露徧体膏血頳庙食崇象设春秋洁粢盛我闻父老言感慨泪如倾猗嗟五代时鼎沸纷战争广陵行宻据民饥日抢攘刲剔挂屠肆何异牷与牲孙儒入髙邮驱民以为兵贞女蕙兰质肯同萧艾荣缅惟丁斯时辟地故逺行寜甘野宿死不就有帏生白玉岂受污殁身埀令名矫矫长乐老丧亡亦屡更四姓歴十君腼然秉钧衡所以米外史穹碑勒新铭谢君雅好古模搨比瑶琼赋诗悼贞烈字字锵金声俛仰旧游时海内尚承平荏苒三十年繁华变榛荆岂无青云士狥国输忠诚却怜偷生者犬豕加簮缨掩巻三太息青灯照孤檠
　　
　　爱日堂
　　
　　旭日晓苍凉流晖照髙堂堂中何所有鹤髪明秋霜斑斓彩衣子眷恋延飞光养志奉甘膬介寿陈华觞晓景薄桑榆喜惧心皇皇愿日不出没长在天中央
　　
　　倪云林天平山图
　　
　　峩峩天平山秀色横具区龙门两崖束壁立削铁如岚深萝磴滑冈回樵径纡野禽鸣声和岩树清阴敷遐观见夫椒一点烟中孤俯视白云泉惨淡在有无繄谁抽秘思歴览摸新图仿若楚米颠乃是吴倪迂斯人不可得安能相与娱笠泽春水生怅望正愁予
　　
　　题待渡图
　　
　　停骖长林下送目大江表故园虽在望山径尚深窈招招舟子来一苇横波小松菊倘犹存归耕逺纷扰
　　
　　倪云林竹木图
　　
　　初阳被原隰微风度檐楹修竹弄晴色嘉禾敷春荣君隠笠泽上观物以怡情写生寄毫素持赠重瑶璚
　　
　　放鹤亭
　　
　　胎禽本仙骥驾驭同鸾皇渇饮金茎露饥餐珠树霜雪蹊留篆迹月夜候笙簧蹔别踰蓬海偶下息芝塘芝塘虞仲里奕叶何蕃昌窈窕小亭静矍铄阿■〈弥上女下〉康朝迎板舆出暮导板舆翔引吭随舞彩夗颈侍称觞一举冲霄汉重来感丧亡道园遗翰墨铁史志文章俯仰人间世须臾变海桑
　　
　　幽居图
　　
　　混混幽涧泉欝欝嘉树林水木互胶葛颇惬静者心书翻白日静鸟啼青嶂深兹地可佚老聊以投吾簮
　　
　　题米元晖云山圗
　　
　　山横鉴湖曲水落剡溪濆岩扉扑苍雪石林生白云回辕谢逋客采芝招隠君安能驭风去结庐逺尘氛
　　
　　访薛鹤斋真人不值
　　
　　英英三素云璚楼出林莾中有仙者徒冥栖在其下手握造化机足摄天地户我欲往从之凡骨未能羽唯见碧桃花循流出溪浒
　　
　　送权上人兼东谅虚白讲师
　　
　　释书经律论中分大小乗繇汉歴唐宋翻译巻帙増微义浩河沙究竟谅未曽权师未识面闻誉如云腾兹登雨花堂闻妙心源澄庭眠惠逺鹅臂驾支遁鹰天池九万里扶揺自此升为言虚白翁归休理寒镫
　　
　　耕学斋集巻四
　　
　　●钦定四库全书
　　
　　耕学斋诗集巻五
　　
　　（明）袁华 撰
　　
　　○古诗（七言）
　　
　　李左辖菖蒲花
　　
　　扶舆磅礴锺草木粤有灵苗根踪■〈戚〉下嵌崖窦嗽飞瀑泽沐沆瀣喣初旭寸十二节色缜緑厥石昌阳叶上矗凌傲霜雪气芳郁审能食之面如玉嵩丘之人衣朱襮翩然而来输国粟挟以盘杅湛清淑云根坚固岁不刋花如车轮光皎然素荣英英秀而妍内秉贞白外婵媛见之者昌寿绵延飞行八极生羽翰岂但明目能引年世人不信空自捐吁嗟相国仁且贤再拜上供紫皇前为霖为雨蘓烦捐
　　
　　长平戈
　　
　　长平戈头土花碧长平城下坑降卒将军战骨化黄埃此物尚随鉏镢出识铭漫灭蛟龙形犹带征人磷血青也知在徳不在险四海承平安用兵
　　
　　送郯九成泛海北上兼东秦希鲁
　　
　　万斛龙骧舟输粟转辽海若不浮日华五色散霞彩沧波奫渟如镜明张帆打皷春潮平南风十日踰万里髙卧读书船自行掾郎兹游冠平生飘飘逸气凌蓬瀛之罘缥缈海津近北瞻龙虎环神京张家庄头酒初熟长城城下埀杨绿当垆燕姬二八余手戞银筝唱新曲旧游十载一茫然落日相思梦寐牵寄谢桥门秦贡士何时风雨对床眠
　　
　　毗陵许左司中秋对月席上次韵
　　
　　毗陵中秋月色好清光散落千林表乌台御史紫微郎一笑相逄即倾倒璚楼玉宇净无尘金粟吹香爽气新靓妆行酒谁家女恐是天上乗鸾人蹇予山林性踈散不堪政比稽康懒学书学剑一无成岂解奔趋事生产谁能褰旗夜斩闗斫贼手持龙爵镮归来献馘长杨殿夺取金印悬腰间
　　
　　徳润堂为袁仲愽赋
　　
　　封禺之山仙所京石室金堂秘璚封当涂丈人居其中乘彼白云朝帝乡上陈唐虞登俊良浃以厚泽覃遐荒善实斯积流斯滂诸孙济济承余庆构堂崇冈修中黄服食太和饮天浆灵台虚明道日充日华曜英澈八牕谁其主之曰汝阳佩苍龙精冠芙蓉天君泰然軆凯康稽首山立歌洞章岳祗川后翼两旁千秋万年镇兹堂
　　
　　题颜恱堂孝禅图
　　
　　堂背谖华黄鹄觜堂下江波流弥弥白头阿母在庭闱寸草春晖感游子颜师僧中学禅解谈空忆得离家时屋头霜叶绕红紫白云英英度娄水迎母南来奉甘旨金缕赐衣光纚纚献寿称觞母心喜越州剃髪睦州屦千载髙风差可拟初日照青桐哑哑语慈乌念母不复见粉墨间新图君不见东家甲第连朱楼千金买妾楼上头筝笛琵琶间箜篌俾夜作昼肆盘游妇姑勃蹊兄弟仇雠不頋父母养而令父母忧颜师颜师曽闵俦乌乎颜师颜师曽闵俦孝禅之书鲁春秋
　　
　　完颜巾歌
　　
　　完颜巾金粟道人所制寄铁崖先生先生赋长歌以谢率予同作
　　
　　混同江流长白东完颜虎踞金源雄身如长松马如阜蹾蹋黄龙城阙空鸳鸯泺上鴐鹅雪春水秋山事游猎黄河清后圣人生一代衣冠烟雾灭璊玉龙环四帝巾柘袍吐鹘装麒麟锦房芍药大于斗骅骝坐拥真天人传自中原文献家全胜白氎小乌纱金粟道人鬓己秃挟以双环归铁崖铁崖先生面如玉绣缕盘花簇朱襮鹧鸪小管沸筝琶春流银瓮蒲萄緑日日倒载髙阳池落花漂揺风满衣九峰女儿拍手笑月中蹋歌歌大堤先生醉笔蛟龙走报以长歌意殊厚脱巾花底一掀髯笑倩栁枝来漉酒
　　
　　赵仲穆游骑挟弹图（代作）
　　
　　开元少年意气雄任侠不数陈孟公文犀带束鹄袍小骄马飒沓如游龙侧身仰望日丽丽为有流莺在髙树两骑聮翩未敢前看送金丸落飞羽白头乌啄延秋门渔阳尘起天地昬珊瑚寳玦散原野空令野客哀王孙平原公子五色笔俗吏庸工俱辟易写成图画鉴兴衰未必奢滛不亡国
　　
　　白头母歌次韵徐孟岳
　　
　　白头母少为倡家女老作种花妇短布单衣纔掩股犹记青年学歌舞樱桃花发当牕树艺成北上凤皇城不与长川教坊伍耶娘轻义重金珠婚娶论财漫相许失身为妾权豪门背立银釭泣无语主家三入相中书万骑云趋当要路马前鹰犬亦遭时门下桃李自成蹊共工一触天柱折舞衫歌扇都分携放还仍饮邻妪茶弟妹凋零无一家嫁得涌金门外壻不觧耕田能种花钱唐大家罗捡刮救死奚暇夸骄奢秋风荆棘迷花坞充募新军隶分府别时血泪万行啼信州城下出征西前夫后壻何翕忽贵贱同为道旁骨闭门花落清明雨梦寻旧谱移筝柱觉来无地觅夫骸悔不身先木兰去至
　　
　　正己亥冬客杭有客持毛袜去乆不见还因戱赋以自觧
　　
　　领军家有一屋鞵东郭先生双破履我家旧物值偷儿赤脚端如玉川婢革鞾骨立寒无藉风霜冻皴皮肉死线材寸短无所长浮世荣名轻弊屣鹅毛缝罽将奚施龟背刮毛徒尔为系带难令释之结啮雪可怜蘓武饥松牕朴渥乆不至禇衾暖缾空自随北来毡根如瓠肥氄毛蒙茸光陆离金刀细剪雪花落成毡足可供驱驰人生能着几两屐畏涂巉岩半榛棘何似山东李谪仙酒酣云卧游八极
　　
　　来龟轩歌为頋仲瑛赋
　　
　　昔日辟地商溪头长涂风雪同放舟登楼见月思乡泪坐石观云忆弟愁落花芳草青春暮归时喜蹋来时路入门梧竹两青青园池树石还如故中庭有物状若能赑屃踞石■〈丹龟〉生苔相惊左頋一笑粲乃是河伯使者清江来重门扃鐍严且宻曳尾泥涂何处入固知异物神所登却胜余且网中得吾闻灵龟寿绵绵搘床一息三千年从游鳯麐郊薮外会合龙虎风云前举目烽烟徧区宇巷陌铜驼委榛莾玉山佳处屋鳞鳞莺花春满辛夷坞道人当轩写来龟邀我为作来龟诗蹇予材薄不能赋愿尔子孙金印悬累累
　　
　　射鱼行
　　
　　东海大鱼鬐鬛赤首昻洪涛数千尺锯牙凿齿镜夹眸嘘气云蒸天地窄恶蛟毒鳄埀馋涎射工黄能相后先环以鳖甲鸣鼍鼓白日出没清泠渊前年吞巨舰哆口大江里今年取渇虎掉尾南山址任公投犗不敢钓刺史移文讵能徙伏波将军虎豹姿先驱阳侯后冯夷三千强弩水犀手海鳅龙骧衔尾来天吴罔象俱辟易黄间机张声霹雳箭迸流星一点飞暴额推腮肝胆沥皇仁如天被海宇蠢尔恣睢自贻戚将军奏凯登瀛洲取封■〈鱼畺〉鲵髙若丘烛龙飞出天下白沧溟汹涌今安流君不见枯鱼过河泣肉弃泥沙蝼蚁食寄谢平头黄帽郎慎勿操兵取诛殛
　　
　　栁风蓉月亭次铁崖先生韵
　　
　　绿烟红雾揺兰塘婵娟泣露啼秋芳金虫朴帐花风热花底双歌蹋明月畵阑十二悬晴虹羙人香骨燕支红满眼春娇小蛮舞云锦书傅青鸟语亭中主者江左客春草梦回天下白
　　
　　郑明徳先生卖寿器以赘壻玉山道人复赠一棺赋诗以谢邀予次韵
　　
　　山人右臂枯有棱日耕研田耘剡藤秪今年己六十五感时念旧身凌兢文章海内鸣当日老病穷愁如猬集子亡女长当赘壻无钱卖棺情岂恤江空木落西风髙短衣破屋惊搜牢相逢玉山泪流霰老我太平难再遭玉山重义急水火为制柟木棺若蚕得纒裹便呼老仆荷锸随醉死何妨即埋我君不见北邙山荒坟累累白草间积金何如积阴徳黄鸟能致三公环
　　
　　北山寓兴
　　
　　北山之中春载阳膏雨霡霂草木长溪蔬野蔌青戴土老饕采撷充枯肠枸杞黄凝鞠菹熟蒌蒿青点芹羮香歩寻木鸡竹风冷手拾菌钉松露瀼蕨拳敷腴竹萌嫩韭木丰肥同芼姜鳖裙鹅掌俱退舍牛炙豚蹄难擅场春光烂熳过三月静爱幽香生野芳寒具藤花甘胜肉凉饼蓼芽圎截肪槐叶光浮素盌冻含桃花暎清尊凉石芥鼻触气辛烈金虀齿嚼声宫商不蒙朱门贵介录独许白屋幽人尝物无定味贵适口冰壶先生真欲狂莱公万羊数己定庾郎三韭贫何妨分羮不均御者怒染指未食天伦戕骄奢滛佚古所戒口腹累人良可伤山中之乐乐无央秋风又到莼鲈乡菊黄橘绿茰蟹紫桂酒新篘香满觞菜园不愁羊蹋破便当烂醉眠糟床虽然此腹久负我结交岁暮母相忘
　　
　　再用韵懐钱塘旧游
　　
　　忆昔南游浙水阳越山青暎吴山长青鞋皁帽紫笻竹跻跋鸟道登羊肠葛翁岭下丹井冷西子湖边花草香螭头畵舫载歌舞醉归零露何瀼瀼幻仙时居灵石坞清斋逺致霜前姜酒阑嘻笑即挥洒笔陈酣鏖文艺场骑■〈鱼畺〉上天虽不返潜徳百世犹流芳栁洲数过拾遗宅绕屋清泉甘若肪湖南宪幕官不调一别四见秋风凉頋瞻停云动遐思落落端如参与商欲谋斗酒恣欢谑感念死生安忍当山阴狂客老更狂舟楫欲来道里妨黄尘闇天尚格斗岛夷峒蛮相夺戕可怜杀戮到鸡狗今我不乐心孔伤兴亡治乱固有数流毒海内谁遗殃眼中之人美无度安得放浪来江乡时维清和白日永溪毛采掇供壶觞并游英俊屡入梦梦觉明月流空床但当痛饮醒复醉驩乐悲哀俱两忘
　　
　　题美人汲井养花圗
　　
　　茝石莺啼琐牕静御栁条长拂金井美人初试薄罗裳翠袖双擎玉壶冷璚树花开璧月圆一枝折得浸红泉莫教野鹿偷衔去狼籍香囊蜀道边
　　
　　纪行歌送陈士惟新喻教授
　　
　　陈广文短而精悍才且■〈亻嶲〉投老逺之新喻任中流扬舲张大颿乌帽霜华点秋鬓忆别楚乡今十年梦想江山动游兴忆昨经览初看山数去程放舟娄江口挂席南风轻长年三老椎大鼓酾酒割牲祈降灵开头捩柁入扬子东望淮沙海门紫鲸鱼吹浪波冥冥不觉狼山去如驶舟行三日数百里忽见金焦屹相峙鐡瓮城頺壁垒荒百战英雄嗟己矣晓行朱金沙暮泊石头城不闻商女歌玉树黄芦苦竹生秋声复泝彭郎矶还经敷浅源落颿官亭湖遥见香垆烟却忆仪真不数日行尽长江十三驿大孤雨晴冰鉴开白石青林暎行色始离墟落见城市髙阁魏魏对山起摩鐡柱吊旌阳俯仰清风懐孺子三洲橘熟秋雨霜枫林点染兼丹黄烟华万井照金碧石城百雉围清江范太史清江生视草登紫阁看花游玉京子今往彼我歌纪行范公虽仙典刑在山川草木皆知名醉歌击唾壶君毋忧问涂安得成寛軰写作长江圗
　　
　　游惠山寺
　　
　　苍山蜿蟺蟠九龙石泉混混流其中下灌吴田数千顷泽物岂止煎茶功支分余润及草木松杉枯栢青蒙茸只今无锡天下济鍜冶不复炎烟红鼪鼯羣啸丛祠空遗像者谁桑苎翁波泉酹地荐苹藻俯仰千古懐
　　
　　清风静安堂为娄下徐氏赋
　　
　　娄江东下经昆丘上有新堂河渠渠轩荣窈窕通绮绿挟以槐桞罗前庐堂中之人美而修集芙蓉裳紫霞裾心不妄动安无虞谁其主之曰姓徐女红麻枲子治书丰年多黍仍多稌视彼利欲争纷挐噂沓权门足次且何如静安安厥居汝阳作诗置座隅勖尔朝夕勤劬劬母纵逸乐荒于嬉审能行之寜尔躯
　　
　　耕学斋诗集巻五
　　
　　●钦定四库全书
　　
　　耕学斋诗集巻六
　　
　　（明）袁华 撰
　　
　　○古诗（七言）
　　
　　复邹忠公墓为谢子兰赋
　　
　　有宋开国三百年圣君哲后登才贤内无吕贾武韦祻昭宪流裕逺且绵宣仁埀帘辅哲庙初政彷佛元丰前奈何权奸枋国命党籍忠良俱左迁紫宫正位俨宸极岂假巫祝循私偏非言构狱狱词具奉诏废作瑶华仙谋之者谁郝内侍卯金刀氏相夤缘元符授册立为后奸臣揣摩机已先维时忠公居諌省从容奏对言便便属比祥符永平事春秋大义星日悬孟后既废不可复刘岂得擅中宫权遂良还笏为斥武好礼上书因諌玄忠言逆耳竟逺谪徒歩独上新州舩贞哉贤母成子志身落瘴郷甘弃捐端王嗣位肆大眚放逐两载蒙生还寻复正言转司諌三守剧郡亲蕃宣俄承天语询谏草云付烈熖飞炎烟伪书一出那可辨再由衡岳移漓川澹山寺中啼恠鸟仙宫岭下流清泉精诚端能动天地神物卫护非伪传豺狼载路尚猖獗脱身虎口仍颠连放还未几瘴疠作一病不起寜非天仅存余息见故友言以国事犹拳拳公也程门弟子列存心慎独功弥专思陵赠谥发潜徳己死奸谀应凛然常州城北十里许髙坟累累官道边政和迄今二百载子孙散落犁为田牛羊暮下蒿棘满泪落行路兴哀怜谢君忼慨当世士献书天府言数千建祠复墓限樵牧新松穉竹清阴圎呜呼章蔡终贬窜同恶岂能谋自全青山门外一坏土尚有诸生加豆笾忠邪犹来难并立不信请视思贤编
　　
　　匡山歌送恢复初上人
　　
　　有美人兮思匡山岁云暮兮道险囏江空积雪涛波若山立骇惨栗兮凋朱颜邀芙蓉于五老兮怅飞瀑之潺湲颠崖絶谷以晻霭方翼层霄而髙举如翥凤而骞鸾长松幽兰芊绵野芳鸟道百折上扪翼轸不得穷跻攀鹤夜怨而寡佀迟夫君而未还山川揺落兮老冉冉而懐土歌匡山兮将归望孤云于极浦嗟昔人兮既逺访遗踪而览古社结莲以植花林卖杏而守虎驱飞锡兮踰险阻云为扉兮月为户携匡山兮招应真饭松花兮饮石乳展丹屏之九迭泝银河之三梁阅琼经于户室采金芝于珠房霞气朝润天光夜明养贞素于恬澹兮聊消揺以徜徉嘅鸣凤之不至胡众鸟之髙翔驺虞弗仁驽骀以良树樗析桂用狼牧羊彼方以跖蹻之为洁亷兮又奚慕乎夷齐采薇于首阳赋归来兮彭泽懐髙士于南昌清风至节照今古吾将尚友于斯人兮歌濯缨于沧浪瞻白云兮思君何山髙而水长
　　
　　野老移家图为谢子兰题
　　
　　野老移家向何许乃在吴松之甫里治生拟学陶朱公钓竿欲觅玄真子小儿读书坐舩头大儿击楫歌中流细君斫脍妇炊黍老子醉卧芦花秋人生真乐不易得儿女团栾居泽国避秦何必问桃源朝泊江南暮江北
　　
　　分题得雪夜击蔡
　　
　　蔡州城中盗弄兵蔡州城外皆行营洮河将军猛如虎竒材尽选山南英夜龙张瓜天雨雪大风偃旗肤欲裂衔枚发刃彀弓行洄曲朗山道俱絶悬瓠城多鹅■〈务上鸟下〉池击之使鸣敌弗疑徤卒前驱坎墉入假柝传夜声迟迟黎明雪霁城己堕尚诧儿郎求禇衣白袍单骑降帐下渠魁槛送来京师受俘献庙归饮至文章千古平淮西雪巢雪暎梅花白玉盌香醪凝琥珀英雄豪杰无时无莫笑出门天地窄只今汝蔡起风尘千里荆榛犬食人安得将军提寳劔剪平大憝慰生民
　　
　　白云楼歌次韵文学古
　　
　　白云楼居深复深道人燕坐云为心未逐神龙泽天下时从倦鹤栖岩阴玉气虹光射虚牖天逼阑干挂牛斗始信桃源隔一尘世人只许闻鸡狗君不见茂苑长洲荒草里豪杰销沉呼不起功成身退去者谁一棹鸱夷渺烟水又不见秦川公子走干戈龙颠虎倒奈渠何落日凭髙望乡国愁懐借酒生春和世事兴亡等飞絮难挽黄河水西注御风八极恣游遨归去还依白云住
　　
　　灵壁石鱼磬歌
　　
　　灵壁石鱼磬房山髙公所遗杜南谷真人者后归开元王溪月迨溪月殁南谷之孙丹丘复得之铁崖杨先生志其事汝阳袁华为作歌曰
　　
　　鯶公潜迹淮泗渊禹门烧尾凌风烟未随磬襄蹈东海先从琴髙游九天天家披腹星磊磈帝遣下主芙蓉仙赐恩三品甲之上黄金寳带腰间悬俄逢糓城文人怒迁谪乃居灵壁颠补天不值女娲氏支机徒传博望骞苍颜绿发嗟老矣时同樵牧云根眠故交相国牛与李后之继者惟米颠相逢倾盖即下拜握手话别经千年块处山林返初服穷探理窟加■研房山胸次有丘壑萍水俪结三生縁间厕笙镛列堂下五音繁会声相宣岁暮栖迟南谷口日与琴劔相周还飞鳬叶县览溪月一往不复寜无愆通玄真人素有约招之归老丹丘田具区泽中访范蠡计筹峰顶寻辛钘延平劔去亦异事合浦珠还非偶然千秋翁仲荒草里万岁艮岳寒芜边感今嘅古重太息人亡器存良可怜君不见赞皇平泉醒酒石子孙世寳称其贤
　　
　　映雪轩
　　
　　朔风卷地地欲裂黄云涨空江水竭素娥骖驾万娉婷纷舞霓裳下瑶阙华屋酣春暖围肉泛蚁浮羔呌横玉锦帐流蘓犀辟尘胡蜨交飞梦魂熟老康悬鹑肌起粟竹素园窥鬼夜哭青藜无烟沉烛龙万壑清冰眩双目方诸露吸孤蟾精冷光倒射玻璃明碧纱笼烟照芸叶钧天九奏箫韶鸣蝉聮簮组桐城族堂下珊瑚森列竹轩开虚白境閴寥夹座粉香飘萼緑玉盌龙团捧纎指狐裘蒙茸据乌几醉援毛颕传冰壶笑杀清狂回剡水
　　
　　寄题吴兴任孟晖溪山春晓畵壁
　　
　　我家苕溪山水窟流寓娄东归未得前年避地到乡闾亲戚欢迎慰岑寂长桥崪峍势如龙下饮大溪埀渇虹先人旧业桑梓在石田数亩松亭东南望羣峰奔万马淼淼鸥波连若下桃花夹岸放渔舟疑是仙源问津者谢家客儿有髪僧俊爽捷若秋空鹰有时清唱醉花月有时趺坐谈三乗结楼髙倚云松杪门对溪山春日晓谁人粉壁写成图索我题诗故相恼谩歌溪山春晓歌安得杖屦同婆娑为询旧业在溪浒穉松丛桂今如何
　　
　　送缪生之钱唐省亲
　　
　　缪家郎目烂岩电光金线衣蟠桞色黄紫荷囊佩玉钩长暮朝读书不下堂宛若丹山雏凤凰吴城一夜兵戈入老幼苍黄计安出搜牢幸得此身存翁媪信音何处觅青天荡荡日重光太行可梯沧溟可航不愁水有蛟鳄道有虎狼舟遥遥指钱唐舞斑衣称寿觞和乐泄泄气洋洋君不见东邻老翁金满埒骨肉凋零子孙絶人生贵在亲目前万里封侯奚足言
　　
　　拜石坛歌
　　
　　顾君仲瑛所藏湖石上有蘓文忠公题名后复获公快哉亭帖迨一时物也乃命朱珪摹刻于石因丹丘柯博士尝拜之白野监宪公题曰拜石坛仲瑛邀予作歌纪之
　　
　　眉山三蘓宋儒宗长公矫矫人中龙南迁儋耳西赤壁文章光熖超鸿蒙快哉之亭雪初霁领客登览山川雄自言平生不解饮胡乃一举觥舩空和诗寛限见真率凿崖题石磨苍穹功名富贵等丘土断碑残素埀无穷吁嗟异物神所卫玉山合壁俄相逢奎章博士丹丘翁江南放逐惊秋风见之即下米芾拜二颠痴絶将无同筑坛山中加爱护树以松桂连椅桐雨牕云户湿寒翠朝阑暮槛开晴红白野御史龙头客青年献赋蓬莱宫戱将秃颕写■扁断钗折股星流虹秪今烽烟闇河岳王侯第宅皆蒿蓬牙籖玉轴暎竹素好事独传吴頋雍娄东朱珪铁作画字字玉屈盘蝌虫嗟哉昔人今己矣惨淡故国风烟中如何二子复嗜古策勲翰墨收竒功我来再拜重太息苍苍古雪吹长松登坛絶呌浮大白酒酣目送孤飞鸿
　　
　　戱简强彦栗
　　
　　钱唐湖边春日晖邓家蛮娘金缕衣向人凝笑语娇涩陌上花歌缓缓归伯劳东飞燕西去恼公无限相思意有约荷花庄上来紫鸾笙里留春住
　　
　　羙人剖瓜图
　　
　　蛱蜨双栖蘐草花轻衫新试方空纱髻斜■〈髟上委下〉■〈髟上隋下〉不复理小鬟初进青门瓜昆刀未截璊玉璧手奉瑛盘倦无力嚼破红冰如蜜甘谁解黄台语凄恻
　　
　　玄门草闇歌
　　
　　吴淞江北丘虚南壤土沃衍泉水甘宅幽据胜得佳处乃是玄门之草闇闇中主者貌竒古昔曽骑从将军府锦绣楼台刼火余豪杰销沈化黄土一葛兼一裘归从赤松游采芝行引鹤卖药或乘牛得钱沽酒浇牢愁挽之那止輙掉头霸陵醉尉不诃问烟波钓徒相倡酬草闇足佳致当牕昆玉峙流云度松颠飞泉鸣竹里可以烧凡铅鼓素琴屏三彭戱五禽渔樵或争席利禄岂闗心斯时斯境不易得按图便欲穷幽寻登真隠诀傥相与迟汝鸾笙县圃岑
　　
　　刘孝子行
　　
　　丰城孝子身姓刘年始十三复父雠天子临轩亲頋问再拜阶陛重叩头臣父出宰海上州奉宣徳化纾民忧民有大猾曰蔡某作官乡里仍行赇交私寮佐构闲隙妄陈大府诬罪訧使者巧诋遂致法逺谪煮海为覉囚臣甘解衣伏斧锧愿白父秩寃之由诏下执法复虑问主谋枭首余皆僇呜呼孝子罕匹俦太仓少女差可侔更请长缨系强虏策勲万里归封侯
　　
　　梦彩堂为余士平提学赋
　　
　　彩服染缁尘游子逺辞亲游子彩服敝恩赐朱衣新晓冲燕山雪问程扬子津西望不见匡庐云江南己老莺花春食寄吴下旅旅馆灯昬夜身逐一篷飞心随孤蜨化阿■〈弥上女下〉倚门迟子归奉觞拜舞趋慈闱堂阴蘐花大如斗堂下玉树森成围子归何草草母乐亦融融俯视儿身衣犹是母手缝慈乌择木思返哺哑哑悲嗁近堂树空梁月落梦回时此身有媿南飞羽
　　
　　送印月潭归穹窿山
　　
　　春草徧南陌春潮流落红美人娄水上一舸逐东风一舸向何处言归故山去雉鸣苦竹冈离情黯烟树故山穹窿髙揷空重湖倒浸金芙蓉缥缈寳楼林壑中晴岚暖霭霏帘栊三年不蹋虎溪路梦礼大士青莲宫风景既不殊山川宛如昨为问鸱夷舟何似支硎鹤安得相从访二公醉蹑丹梯倚寥廓山崖乳兰芷芳临溪采撷烦寄将相思引领天一方载歌招隐为报章重来握手成大笑杨栁花飞春笋长
　　
　　云西老人春山平逺图
　　
　　云西老人富文艺博闻好古无仕志我虽不识尝梦之矫矫丰姿髯磔猬驭风骑气上钧天断缣尺楮人间传点染彷佛营丘李重冈复嶂孤云边溪头春还雨新足灌木苍苍栁将緑漫郎刺舩何处去待向前村借书读人生富贵如秋烟草木同腐良可怜老成典刑不复见展巻题诗心惘然
　　
　　分题得南武城送頋仲瑛之濠梁
　　
　　南武城在娄水阖闾昔筑候越兵檇李兵交竟伤指夫差一战虽复雠尝胆毋忘会稽耻大夫种至请行成属镂卒赐忠臣死争长黄池盟寜知甬东徙南武城城己堕我来览古仍赋诗棠梨花落雨丝丝游子西行何日归怅望不见令人悲
　　
　　髙房山云山圗
　　
　　尚书髙公冩山水神妙深造董与米想当解衣盘礴初云气淋漓落生纸忆昔故都全盛时大藩冠盖罗熊罴春明幕府文字简缓带轻裘信马归湖上青山龙凤飞五云特立何巍巍阴晴朝暮多变态点染粉墨归毛锥嗟予生晚徒企慕不获从容陪杖屦小牕展巻记曽游彷佛初阳台下路溪回略彴号惊湍松山漠漠生昼寒仙翁丹成己长往空留馆宇琼林瑞三边烽火埋黄雾梦堕湖山未能去鸡犬相随欲问津避地桃源在何处
　　
　　赠李扩
　　
　　苍颉史籀世既逺斯冰徐张犹善书国朝杰出吴与赵俗工纷纷讹鲁鱼如锥画沙钗折股会稽峄山化黄土尚幸新泉丹井存更有吴兴能复古鸿都石经刼火焚蓬莱翻刻亦飞尘二碑屹立颍昌里字画犹为人所珍青城山樵虞阁老书法中郎名誉早萧吴杨杜号升堂昆吾金刀刻刚卯华亭李扩心好竒凡将尉律幼所师商盘周鼓秦汉石临摸扫秃千毛锥朅来相见娄江沚鐡崖鐡限亲曽履富儿金多招不行门外求书日成市慈亲倚闾思告归归去匆匆仍索诗嗟予潦倒丘壑里迟子铭功书鼎彛
　　
　　张师夔闗山行旅图
　　
　　青山盘盘树簇簇冈峦萦纡路诘曲长桥如虹横絶谷崩崖中断歕雪瀑客子出门霜满屋石磴荦确驴觳觫溪头待渡人立鹄烟水微茫漾初旭东穷沧海西岷峨梯扳鸟道航鲸波重楼复阁岩之阿安得税驾同婆娑夔翁八十双鬓皤饮少輙醉醉輙歌泉南漫仕廿载过不归奈此溪山何
　　
　　怡云阁
　　
　　甲申岁闰张贞居先生过予娄江之书楼偕行则句曲周本原也二君先后蜕去今己卄载矣周之仲曰致和以予与其伯兄有一日之雅遣侄虚白来征怡云阁诗虽未及识而义不可辞敬赋一解并致懐思二君之意云
　　
　　句曲凋仙馆兹山多白鹄积云荡胸起层霄纷郁郁巻舒本无心成盖复轮囷五色散晴采三素堕寒影朝随白鹄积金峰暮逐神蝙福乡井山中宰相挂冠归身似闲云岂受覉不堪持赠赋诗寄变化静观聊自怡商之孙子清庙噐灵笈琅章发玄秘飞阁冯虚杪万松阴合牕扉凝玉气贞居先生杨许俦曽过娄江江上楼论诗秉烛坐清夜倾盖始识髯翁周我亦华阳洞中吏不归已是三千岁西访髯周弟与孙为觅怡云当少愒
　　
　　送友人兴化卫幕
　　
　　六月入闽闗榕阴夹道凉鹧鸪飞鸣苦竹冈一重一崦山苍苍云山苍苍马前起南往莆田尚千里干鱼望祭武夷君考亭肃谒朱夫子九仙委蛇海上来挟以鸟石何巍哉黔黎久沐常衮化野花自发闽王台候吏立江浒小队前负弩髙城屹屹拥储胥太府潭潭列貔虎税驾趋莲幕考籍阅我师时平简书静览古还哦诗端明古遗直夹漈富著述子孙虽为庶遗迹犹可觅亦有护法之善神窃弄威柄痛生民忠邪同归一坏土耿耿信史书奸臣送君莆田去兴懐歌短歌登髙傥有赋驰寄莫蹉跎
　　
　　蘓小小像
　　
　　钱唐江中涛似雪钱唐湖头好花月钱唐女儿蘓小小艶质清歌两竒絶纱牕梦回春己深黄梅雨润越罗衾■〈髟上委下〉■〈髟上隋下〉结偏倦梳掠袖携檀板愁萦心冶容诲淫古所鄙千载尚犹传畵史却忆当年桓少君鹿车共挽归乡里
　　
　　送吴敬徳之济寜
　　
　　黄河冰泮春水生张颿泝流三日程买鱼酤酒入闸去栁岸桑畦嗁早莺歌风台前尘眯目道路征车声辘辘秪今边徼静烽烟百丈纤舩随处宿济州城下旧曽逰少年歴览今白头秦碑汉碣尚壁立大书深刻蟠蛟虬太白酒楼髙百尺东望青山是邹峄市井虽经刼火余风景不殊还似昔送君娄曲栁色浓大舩挝鼔声隆隆归涂拟蹋梅黄雨莫待霜林枣子红
　　
　　张溪云耕读圗
　　
　　雨过青山麓溪流涨新緑麦熟雉将雏桑老蚕上簇荷锸朝出耕释耕还读书行行负薪诵咄咄带经锄门无石壕吏戸有毕卓瓮客至輙倾尝嬉笑杂嘲讽此非桃花源乃是朱陈村儿女毕婚嫁含饴弄诸孙于戱髯张非畵史才比中郎亦无子空留遗墨在人间竹屋荒凉月如水
　　
　　赠刘宗永
　　
　　曹魏制墨推韦氏后来独数南唐李李家父子艺絶伦徙居歙岭由易水胶煮鹿角松花烟劔脊小饼双龙骞坚能削木黒点漆好事寳藏今尚传蒲潘郭叶宋诸子姓名班班书墨史近代西江朱万初龙香上贡奎章里嗟予老病卧山林时磨破砚临来禽清晨有客叩户入手抱豹囊操楚音自言家本庐陵住金粟冈头钓游处南穷五岭北燕然澒洞风尘未能去少年结客轻公侯五陵豪侠同追游黄金散尽黒貂敝空余老气横髙秋却埽烟煤开瓮牖梣汁和胶审时候丹砂紫沈脑麝金万杵春雷鸣铁臼一螺玄玉莹无瑕时时抱送文章家得钱酤酒开小口醉蹋明月欹乌纱我闻此语重感慨兵后髙门几家在绣衣纨袴走乱离无术终填沟壑内只今车马四海同大船挝鼓扬轻篷西泝宫亭过章水投老还乡谁似公
　　
　　鹤瓢山房图
　　
　　鹤瓢山房大隠所居乃在泰伯三让里虽道廹廛市山林如鹤瓢仙者玉为质紫髯猬磔目点漆小谪人间甲子初那计缑桃几偷吃丹成不肯独长生时施狡狯蘓罢民金针幻作黍珠境跛痾积逮皆能行既识鹤瓢胜按图入冥想彷佛得要领长藤古木路迂回飞泉落涧声喧豗不放落红随水去恐引辟地秦人来鹤可骑瓢可酌酌罢县瓢身上鹤世人仰望不可亲谡谡松风号万壑
　　
　　玉山草堂为沈南叔赋
　　
　　东老草堂在何许昆玉峰前娄水阳恠石当门猛兽伏长松绕屋神蜦翔芸牕展巻声琅琅若出金石谐宫商嵩髙山中隠者所浣花溪上诗人庄小亭野芳发幽香鸥波淼淼涵天光南邻老翁觅酒伴短笻缓策行相羊草堂之乐乐无央豺虎遁迹罔两藏何人冩图落尘世乃是四明狂客老更狂乌乎四明狂客老更狂生纸泼墨兀老苍
　　
　　杏花金羽圗
　　
　　盈盈緐杏花团雪秾艶飘香春正月绣幙低埀护晓寒金羽枝头巧调舌风流词客太多情花中吹笛到天明援毫不草江南赋粉墨经营为冩生
　　
　　太真睡起圗
　　
　　博山烟销沉水香昭阳殿中清昼长桃笙翠滑睡初熟嫣然秋水芙蓉芳绪龙爪痕殷不灭寳钿尚掩酥胷雪渔阳鼙鼓惊梦还化作马嵬坡底血
　　
　　耕学斋诗集巻六
　　
　　●钦定四库全书
　　
　　耕学斋诗集巻七
　　
　　（明）袁华 撰
　　
　　○古诗（七言）
　　
　　送朱道原归京师
　　
　　君不见范蠡谋成吴社屋归来扁舟五湖曲之齐之陶变姓名治产积居与时逐又不见子贡学成退仕卫废举鬻财齐鲁地髙车结驷聘诸侯所至分庭咸抗礼马医洒削业虽微亦将封居埀后世胸蟠万巻不疗饥孰谓工商为末艺泉南有客陶朱孙大舶东望扶桑暾石塘万里限弱水贝阙珠宫光吐吞直穷南海极西海生擒蛮冦龙牙门岛衣卉服识名姓懋迁有无争骏奔圣明文徳洽区夏诏遣移家居阙下亲聆天语觐天言岂是寻常行贾者兹来娄上督诸商会看重译贡殊方明珠撒殿献琛赆天王端拱当明堂朱君朱君不易得务财逐利通絶域只今太史笔如椽汗简杀青书货殖
　　
　　赵仲穆幽禽圗
　　
　　水精宫中春己深雕鞍游骑蹋湖阴金丸不打返哺乌彩笔自写孤飞禽明牕棐几光相暎吮墨含毫清昼静王孙不归春草生鸥波万顷兼天浄
　　
　　陪頋仲瑛祭张贞居回饮湖中分韵得竒字
　　
　　连朝风雨不出户今朝雨晴山色竒涌金门头买画舫黎明径度湖之湄张公学仙灵石坞藏书瘗劔荒山陲丹成驭气九天上长松落日风飔飔玉山草堂素有期死生契阔良可悲刲羊载酒拜祠下俯仰今古兴遐思君不见附子冈头师相墓只今惟有草离离
　　
　　钱塘钱思复匡庐于彦成幼同笔研重会于頋玉山许思复赋诗邀予次韵
　　
　　会稽外史玄都客手校玉文坐瑶席一别中岳三十年谷媿林惭少颜色白水真人冰雪容曽访卢鸿至寜极翩然而来动遐兴飞适丹崖千丈壁相逢忽在玉山中不计人间岁年易赤城霞外忆同游石洞桃花几回碧桑田变海海扬尘也知狡狯今非昔玉山八月秋正好银潢西泻星虚直紫箫吹月酒如淮露华洗天天影湿御风不作三山游豢龙归应西池役傥过金马到玉堂为我问讯众仙伯
　　
　　春晖楼牡丹
　　
　　春晖楼前牡丹树喜见新花发旧槎深根培植雨露厚不待羯鼓花奴挝紫黄红白绯与碧牙牌小篆蟠龙蛇玉环飞燕两倾国国色晕酒凝朝霞就中一枝最杰出金铃绣幄相笼遮前年作客浙水上去年避地苕溪涯千葩万卉自开落媿我不见空咨嗟今年花发风日丽况无兵燹吹黄沙金尊美酒唤小妾起舞折花簮髻了酒酣乐极重太息故人南北音书赊虎头学佛宗三车饮酒食肉谈空华了知何必假外相始悟在家真出家洛阳园池信可夸只今无树嗁栖鸦玉山山中称乐土杳杳百里连桑麻诗成对花还大嚼一任白髪欹乌纱
　　
　　卢伯融秦文仲同集湖光山色楼分题得阳城湖
　　
　　海虞之南姑胥东阳城湖水清浮空弥漫巨浸二百里势与江汉同朝宗波涛掀簸日惨淡鱼龙起伏天晦蒙阴渊雨昬火夜烛下有物恠潜幽宫度雉巴城乃其亚以城石湖湖不同（度城雉城巴城皆湖名在昆山）想当黄池会盟后夫差虎视中原雄东征诸夷耀威武湖阴阅战观成功陵迁谷变天地老按圗何地寻遗踪我来吊古重太息空亭落日多悲风（湖之阴有村白夷亭吴王征东驻兵于此故名见吴郡志）虎头结楼傍湖住牕开几席罗诸峰鸣鸡吠犬境幽敻佳木良田青欝葱鱼舟俨若问津者仙源有路人间通时维端阳天气好故人乆别欣相逢颇黎万顷放舟入俯览一碧磨青铜恩赐终懐鉴曲客水嬉不数樊川翁莼丝鲈脍冰缕碎菱叶荷花云锦重酒酣狂歌发逸兴白鸥惊起菰蒲中相国井堙烽火闇郎官水涸旌旗红此中乐土可避世一舸欲逐陶朱公安得列缺鞭乘龙前驱飞亷后丰隆尽将湖水化霖雨净洗甲兵歌岁丰
　　
　　岁寒圗为孙惟善陈彦亷赋
　　
　　九日山在泉州南安县西唐秦系结庐其间注易老子有石茶灶碾具存时姜公辅以直諌忤德宗谪兹郡别驾始与系交过輙终日姜之卒也妻子在逺方为营塟兹山之麓秦年八十余后不知所终宋初刺史陈洪进即其地为秦君亭因感其友义之■〈艹马〉以处士而塟故相故及之
　　
　　泉南诸山何■〈危支〉■〈阝区〉清原洞天仙所都赤明开刼风气舒玉检丹书閟神符重楼复阁山之隅鸟道百折非一涂云旗昼下猩猨呼钩辀格磔嗁鹧鸪松风谡谡吹笙竽芝兰荪蕙春芬敷巴且花黄荔子朱羽人飞行天为徒或跨白鹿骑于莵侠以鸾鹄从双鳬东穷弱水窥方壶越有莆田列仙儒以鞭鞭石石受驱长桥横波龙脊痀下通舟航上轩车流木一发云外孤蛮蜑出没乘舳舻南金大贝犀象珠川倾山积来委输九日特立青莲柎秦君屏迹贾不沽闭门著述与世踈有唐宰相陈谏书谪宦南迁鸟在笯室家既逺身乃愈为卜兹山藏其躯感懐友义増欷戱尚存茶灶亭己芜山川清淑气欝纡维孙陈君生絶殊提孩嬉笑共里闾翩若丹穴双凤雏下览徳辉瑞唐虞又若汗血天马驹奋迅岂与驽骀俱南游百越北燕都偲偲切切相友于志坚金石矢弗渝管鲍陈雷张范如寜竞锥刀较锱铢朅来娄江住斯须城南新僦宅一区前槐后栁荫屋庐草蔬同饭歩同趋嘅彼末俗肆觊觎附势逐利情愉愉刎颈之交汉耳余反面仇敌良可吁以栁易播忠诚孚髙风千载敦薄污岁寒松栢知后枯好事绘写开新图我作歌诗匪従谀愿子善保慎厥初
　　
　　戊戌纪事次韵頋玉山
　　
　　君不见天马来凤之颈龙之头五花聮娟云凝肤朝燕暮越歴块过奋迅岂畏川涂迂蹇予驽劣材结髪学读书到今居无庐出无驴上不能游说捭阖下不能懋迁有无穷櫩风雨四壁立箪瓢屡空恒晏如丙申春海虞山岳之榆况乃江左乏夷吾携妻挟子苕溪居苕溪野老起荷戈岂识尺籍共伍符舳舻衔尾一旦溃强梁脱走尫羸诛山川异故里焉敢嗟驰驱思欲南入杭之郛奈尔嚢空担石储浮云蔽白日安得大风起飞扬为埽除汉家养士三百年岂无忠义者肝胆涂地捐身躯黎民流徙困征需班荆坐太息忽报兵入湖红旗张空半天赤勇锐逺过冯子都所至捡刮无遗余仓皇问归路扁舟随钓徒朝行暮泊畏呌呼三日喜扺娄西隅下榻借玄馆萧然罄储须邻翁走相觅慰劳生嗟吁时当春夏交纎月明金枢青镫对儿女始得忘囏虞海东大舶驱万夫歘然而来纵壑鱼军声震地撼八区筑城髙髙峙储胥奔逃窜匿纷在涂裹饭朝出如趂虚冐雨荷蓑笠移舟系槐榆我民日因兵日惰不分竒正启与胠运筹决胜千里外斯人未必能枝梧漫道不如归去好苦竹岭头啼鹧鸪归来惆怅百感集屋庐瓦砾田园芜田园芜县官尚索租朘剥膏血向仓输独有东家米粟红腐玉帛满帑因能舞文肆贪污明珠买小妾奉酒歌吴趋那知斩伐到木石千村万落皆逃逋所以杜陵杜愚溪愚饥驱窜逐竟不偶安得从龙跃天衢去年八月下明诏力贫买醉眠酒垆减民田租半雨露蘓槁枯秪今陇畆中岂无昔时之凤雏释耕汲修绠抱瓮灌园蔬春初翩然上会稽歴览俯仰同樵渔时歌短歌击唾壶山桥野店随意沽放旷不为礼所拘昔人金谷贮緑珠緑珠堕楼园己墟豪华销歇逐流水落日空啼头白乌淫佚古所戒靡不谨厥初缅彼先哲士希圣作范模歩武青云中绣衣缘偏诸乱离汹汹惟尚武何人英雄起狗屠不闻汉中兴天王镇坤舆天马来应瑞图生民凋瘵喜再蘓呜呼生民凋瘵喜再蘓愿同田翁野老击壤鼔腹歌伊呜
　　
　　题姜养浩寄頋玉山诗后
　　
　　虎头少年才且贤侠游不减杜樊川善和牡丹天下白看花走马春风前东家蝴蝶西家去双双髙飞向何处尊前一曲断肠词荒草寒烟暗平楚
　　
　　李嵩四迷圗
　　
　　四迷粉圗谁手冩乃是钱唐之李嵩嵩当三朝应奉日点染人物犹精工建炎己后和议定岁聘杂沓金源东自兹民不识戈甲江南花栁春融融寛衫大帽修眉翁低头髙揖身鞠躬栁娘缓带竟莫頋姓名却倩长须通阿鬟双手向前起倾身送酒如当熊就中老奴増意气鲸吸不觉金尊空平康巷中月皎皎温柔乡里花丛丛寳钗斜欹粉胸露如此良宵偏恼公蜀丝锦障仙凡隔微见凌波罗韈弓更呼博塞相娱乐靓妆夹座分青红玉盆骰子呼五白百万一掷逡廵中锦裾绣袂金条脱瑶环瑜珥珠玲珑枭卢不成战屡北袒跣抱膝心忡忡两生格鬬气势雄手挟长劔星流虹白日衡行都市里麄豪不数汉秦宫翠钿委地花狼藉哀情己多乐未终古人图史置左右善者可法恶可攻躭淫斗博古所戒意匠彷佛箴规同小牕展卷増感慨萧萧暮雨鸣踈桐君不见周家帝业八百载太任遗泽何龎洪又不见孟光齐眉躬井臼钗荆裙布归梁鸿呜呼圣贤不复作幸有遗迹传无穷要知稼穑慎厥本嵩兮嵩兮何不图陈无逸兼豳风
　　
　　祷雨诗为陈应辰炼师赋
　　
　　已酉季夏天亢阳木槁草悴黍稌黄黔黎蒲伏号穹苍如瞽无相何伥伥有司骏奔走郡望女巫舞雩纷浩倡箕毕槱燎光载明闭阳崇阴禜门行精诚不格天梦梦共牺行空火云扬安得天瓢酌天潢净涤炎歊化清凉玄都中人衣朱裳服食太和日月芒赤子罹毒未渠央起叱风雷揜晹光紫鹅赤鸡飞符章檄召皓灵三山宫深铃掷火万骑骧玄冥前驱回禄藏丰隆屏翳翼两相少女风来舞商羊阴云四合大雨滂槁者浡然枯者生奚用暴巫及■〈林上灬下〉尫至人无为道自充积精所致与天通故能弭菑驱厉阳我歌乌足为报贶愿子长年身受庆
　　
　　蘓文忠公木石山谷题曰遗墨虽存万事非白头添我数茎丝晩来天柱倚空碧却似金门初见时崇寜乙酉五月卄八日皖口舟中作
　　
　　东坡先生白玉堂嬉笑怒骂皆文章南迁再谪过儋耳笠屐行歌烟瘴乡平生莭义应自许皦若烈日当空明一朝骑龙居帝旁遗墨散落人间藏经营意匠入遐思掘笔风雨翻涛江金镞饮羽猛兽伏铁网出海珊瑚长白头门客太史黄挂席皖口南风凉仰瞻天柱嗟往事二十八字锵琳琅两公书法宗锺王龙跳虎卧鸾回翔如何宣和不见録有媿京下名相望昔陪外史龙井阳壁间墨君兀老苍祝融骑之上天去抚巻兴懐憎慨慷
　　
　　文湖州墨竹蘓文忠公题其上
　　
　　清贫太守石室翁渭川千畆藏其中理闲舐笔盘薄臝兎起鹘落无留踪雨梢晴叶各殊态挥洒位置分纎秾锺峰隠居拨镫法气韵生动将无同墨君一派来自东韈材当萃彭城公平生知已最亲厚走书嘲戱言舂容陈州官舍示长舌谈笑化去当元丰呜呼二老不复作空瞻遗墨翻鸾龙
　　
　　送人之番禺
　　
　　秋风夕起鸿鴈翔金井露凉梧叶黄揽衣待旦不遑寐明月皎皎夜未央问君客游向何方言徃百粤穷炎荒浪波沄沄一苇杭西溯彭蠡越章江舆轿踰岭梯重冈仆夫下上如鸟■〈目行〉番禺在昔财赋疆尉佗称王兵力强百年五世巳陈迹荒台草露沾衣裳野芳涧卉吹天香蛎房柱螙罗椰浆飞鸢跕跕海气苍览古冯髙兴慨慷蹇予局促马在枊安能与子同徜徉罗浮勾漏令乞得丹砂烦寄将
　　
　　篆冡歌
　　
　　云间善篆以所书草瘗之细林山中题曰篆冡爰来征诗遂赋长句以寄
　　
　　庖牺卦画龟龙出颉诵造书鬼夜泣俯观鸟兽蹏迒迹依类象形文字立以迄三五咸东封改易殊体靡有同周官保氏教国子六书大义开羣蒙太史籀文古少异小篆双省由秦始仓颉爰歴博学篇三家著述初传世秦燔经籍狱讼炽乃尚隶书趋约易古文虽絶汉草行尉律学僮乃课试东阁祭酒太岳孙夙尝受业贾氏门闵悼俗图昧所向博采籀古加讨论掲示上下明指事转注假借形声意立为一端亥毕终分别部居不杂厕亘千万古知字源昭若列星丽躔次中兴斯学曰阳冰入室操戈胡背戾二徐训释浩江河仲也袪妄言不颇（徐楚金着袪妄辨李阳冰之误）吴兴张有尔杰出复古正俗订舛讹布衣道士钱唐住玩世端如郭忠恕三十六举仅成编蝉蜕遗踪不知处席中加带恶安西鼓皮离禹良可吁汉家去古尚未逺成皋印文犹重摹云间读书苦嗜古手校科虫辨鱼鲁明牕净几风日佳临摸一埽千畨楮商彛周鼓真吾师■扁沉着沙画锥鸾回凤翥龙夭矫长戈短劔相交驰书草日积充栋楣保爱何啻璧与珪细林山中一坏土缃笈缄縢重闭之于乎禊帖藏玉匣终致温韬举菜锸亦恐虹光夜烛天定有窃开窥笔法冡头草鸣寒蛩薶文瘗笔同髙风后三千年见白日好事应营马鬛封
　　
　　题黄侯子正盘松画壁
　　
　　高景山中十八公轮囷伛偻何龙钟苍髯贞操澟冰雪偃卧丘壑辞秦封糓城之老黄石翁左右驰突两石弓短衣疋马射猛虎解后一见倾深衷别来相思形梦寐素壁幻出支离容不材匠石虽见弃择荫麋鹿还相从社栎固能齐上寿汉栁徒解瞑东风昔遇剡源为作传今托妙墨埀无穷方当文轨四海同草木犹沾雨露浓他年奉诏冩王会圗形共进蓬莱宫
　　
　　题金人张珪芦鴈图
　　
　　金源画马惟李早亦有张珪善花鸟冩生八鴈芦渚边眼中彷佛龙河道双飞双栖噰噰宛颈求其雌大泽雪深一丈许踪有缯缴将奚施
　　
　　谢陈彦亷惠绵
　　
　　三吴蚕缫甲天下阴阴百里连桑柘鸣鸠拂羽戴胜飞曲箔爰施墐庐舍春阳煦妪子渐肥摘花汲水奉浴时终朝内薄在懐抱宛若玄蚁初生蚳弱翎轻拂籧筐内早凉风戾柔桑脆榾柮烟浓帘幙埀三俯三眠将委蛇簇上濈濈秋莲房功立身废茧如霜栏灰涗水实泽噐缲丝■〈糹辟〉纩寒冰光古者筑宫临水曲大昕之朝君乃卜缲三杯手布三宫黼黻文章成祭服又闻炎汉中兴年萧条千里无人烟羣凶扫荡己灭迹野桑成茧橹生田秪今风尘清海■〈宀禹〉五日一风十日雨深村何地不桑麻青镫比屋闻机杼我耕且学居岩阿两鬓刁骚柰老何短布单衣才掩骭饭牛扣角病身多楚夷抚廵江上屯三军皆如挟纩温古来壮士树名节感慨能忘一饭恩
　　
　　题丘鲁山小象
　　
　　鲁山道人巢许伦目烂岩电气吐云瘦笻横策走逡逡长歌青天风动羣不烧凡铅化黄银不书符篆役鬼神亦不漱咽玄和津东穷沧溟看扬尘西登维岭踰峨岷归来轰饮惊市人桃花一实三千春
　　
　　题茅泽民临董北苑夏山图
　　
　　羣山回抱中絶谷万木阴森岚气溽知有逃名隠者徒扪葛扳萝结茅屋北苑风流去不还尚留遗墨在人寰含毫伸纸能摸写优孟商歌抵掌闲
　　
　　题茅泽民蟠松图为陈彦亷寿
　　
　　太丘仙人初度日髙景山前览秋色才名不减郑广文百年纔过三之一（时年三十三岁）长松卧地数百弓全生不与社栎同苍髯鲐背冰雪操根有虎魄燕支红茅君欲驾茅龙去为貌蜿蟺入囊楮蟠桃再食河再清迟子披图重延伫
　　
　　题张子政黄大痴松亭髙士图
　　
　　大痴老人天下士结客侠游非畵史酒酣泼墨写荆闗咫尺微茫数千里筲箕泉头鹤上仙空遗寳绘人间传弟子颠张早入室重冈迭嶂开云烟太山斗絶何由縁下有鸟道丹梯悬此中疑是避秦处仰见茅屋岩崖边松亭蒿目者谁子耳谱流泉横緑绮不知快捷方式在终南每逢佳处輙留止我生亦有山水癖吴楚燕齐徧游歴风尘澒洞难再往坐对此图三太息
　　
　　题周原素临赵文敏公十六马
　　
　　宋诸王孙面如玉书法锺张畵頋陆冩唐内廐十六马笔精墨妙天机熟忆昔岐邠开八坊四十万匹皆骏良平原牧放乐字育泉甘草肥筋力强丰水东注波汤汤栁花吹雪桐阴凉平头奴子骑先出两奚控勒临堤傍骓駽驻骆驒骊黄徐驱俨若骖鴈行有骅却立不敢进畏前反蹴头髙昻三马欲复俯饭水一马己渡将腾骧中流夭矫乃龙种两耳批竹双瞳方斯图己归羣玉秘夜夜长虹光烛地何人援笔解临摸吴郡周生冨文艺中原板荡徧荆榛千金骏骨化黄尘摩挱老眼明牕侧展巻题诗一怆神
　　
　　送田起宗回泉南次倪云林韵
　　
　　烟树望中迷春流接断堤束装迟明发揽衣听晓鸡蘼芜緑徧江南路蒲颿风轻云外度香阁无人占镜听倚门应念来何暮花落野桃红雨飞春鸿社燕故相违白头慈母髙堂上彩服称觞春日晖
　　
　　送孙惟善之广东次倪云林韵
　　
　　緑遍江上草游子涉逺道雪消春涧花满冈南越三吴俱异乡桂林波生赤鲤肥凉风萧萧透絺绤华开黄菊行将归
　　
　　谢伯诚所藏王叔明狼山图
　　
　　忆昨鼓楫遡大江海门一点狼山碧安得振衣蹑层颠东望扶桑初日赤忽见此圗心目明石壁铁削苔花青仙翁白狼不复见金银佛宇开岩扃上方台观云中起下瞰■〈鱼畺〉涛千顷水平原宅相放舟过吮墨含毫柁楼里江南有客颀而长梦觉池塘春草芳生平爱画久成癖题诗缄封遥寄将千古风流犹未弭翩翩王谢佳公子日暮相思江水深独立汀洲折兰芷
　　
　　题茅泽民壁上松石
　　
　　昔人画松妙入神毕宏韦偃及张藻宋三百年惟李成石磴烟林更深窈近世首推文敏公尚书云山气势雄后来作者黄岩李修篁古木冈峦重中吴江南佳丽地前軰风流犹未坠忽惊素壁走蛟螭乃是茅君醉游戱大者昻霄梁栋材根穿石罅贯鐡镅稚者新承雨露厚宻叶曽栖鸾凤来是中亦有支离叟欲同杜栎齐上寿不材固可全天年钟鼎由来异畎畆轩中之人读韦编坐对松石心悠然焚香寓目竟白日黙究未尽羲皇前
　　
　　送市舶官
　　
　　诸蕃之国南海阴岛居卉服侏■〈亻离〉音雕题椎结金凿龈犷鸷如兽那可驯稼穑万斛樯林林夏秋之交来自南象犀翠羽珠贝金蘓合薫陆及水沈皇元率土罔有刑三边扰攘兴甲兵梯航梗阻民弗寜重臣分阃号令伸殊方慕义相附亲诃叱鲛鳄驱鲲■〈鱼畺〉海不扬波如■〈石互〉平娄东太仓吴要津襟带闽粤控蛮荆贾胡夷蜑贡赆琛闗讥互市什一征抚绥覆育徳泽深犹虑苛细失厥心夫君矫矫东南英温恭亷洁迈等伦承命监视慎章程两周星霜秋复春长涂萧萧征马喧回辕不载薏苡行夫君夫君明且清自兹歩武趋王庭上陈民瘼摅忠诚愿化愁叹为驩声
　　
　　沧江月色圗
　　
　　水寒月明天苍苍欲落未落夜未央足扣两舷歌沧浪金粟图中见真迹中岳外史美冠裳江皋木落江月明坐拥锦袍调玉笙吹作昆丘双凤鸣顺流东下莫荡浆好逾弱水窥蓬瀛
　　
　　晚莭轩茅泽民画壁次韵倪云林
　　
　　前軰风流嗟己矣看山畵里跫然喜石脚下挿江水清烟岚杳眇羣峰峙玩图安得随渔人桃花源上秦时民草木丛深蹊径邃溪水春波花鸟新二尘隔断那能往胜地虽逺神偏亲清诗戞玉题壁畵森列琅玕共琪珣福地萧森虽只尺侧身东望嗟风尘鱼牙异香尚留意得与不得寜须嗔（泽民许惠罗斛鱼牙未至）何如晚莭老居士黙究不二心尤勤彩衣行酒列孙子髙轩窈窕当南闉人生会合良有数飘散倐忽如烟云重来握手成大笑沧溟水浅三千春
　　
　　黄大痴云山圗
　　
　　荆浩闗仝善山水大痴继作非俗史技艺毕给世称贤图画乃其余事耳筲箕泉头月苍苍蝉蜕秽浊凌风翔斯人九原不可作泚笔题诗増慨慷
　　
　　樵风轩为郑生赋
　　
　　郑生城居苦廹窄一轩下榻声吾伊庭前书带经雨润阶下山矾含露滋吾闻白鹤山前削立青芙蕖絶顶中有仙人居金堂石室相萦纡樵翁采薪得遗箭笑授觅者心勤渠仙亦懐私施狡狯旦南暮北风徐徐我登樵风轩为歌樵风謡娄江东下何滔滔碧波镜涵天宇髙愿风卷水化甘雨净洗海内无炎歊
　　
　　题任月山圉人调马图
　　
　　邠寜八坊全盛日牧马四十余万匹玉闗沈橛野无尘奋鬛长鸣气骄逸就中一马如游龙两目夹镜磨青铜圉人骑入横门道霜蹏蹴雪生长风水衡昔阅羣玉秘摸得兹图落人世海桑陵谷虽变迁犹是灵光岿然峙
　　
　　赠葛进善
　　
　　繄昔炎帝神农氏品尝百草医药始轩辕代起征不附浮化草木及虫豸乃延岐伯讲至道推研疾病死亡理灵枢玉圅素问书剖析丝毫明要指维秦越人太仓令用之攻疾良有以下逮炎汉长沙张论辨伤寒分表里魏晋徂唐不乏人脉经本草咸述纪金源卯金刀最良志复古学拯颓靡再传戴人术亦神后来继者东垣李用药攻守势虽殊异路同趋无逺迩遂令末学知所归遡流寻源终及委缅彼规规守局方仿若刻舟求剑耳娄东有客稚川裔尚友前修敦素履白晳丰下颀而长蒿艾之中见兰芷去年挟册观光游门外求医日成市太史雄文特笔褒五色云霞光堕地里人曾生客他郡触暑长涂行不己黄尘眯目口生烟乖沴致疾几不起朅来一视曰无虞投以囊中方寸匕煮而食之俄顷间外热己弭内泄止举家感徳何以报索我长诗当纨绮诗成写赠媿不工愿保贞名埀信史
　　
　　张蒙轩善制笔遂檃括毛颕传以赠
　　
　　毛颕氏中山人其先明视者佐禹治东方居卯地死为十二神神明之后吐生子孙八世有■〈需兔〉当殷时得仙术匿光使物八月骑蟾蜍厥后不仕为隠沦狡而善走东郭■〈鵕，兔代鸟〉乃与韩卢互争能卢共宋鹊谋醢其家及其身始皇伐楚思兼并蒙将军恬将三军军次中山大畋猎筮以连山其兆得人与人文今日之获不角不牙被褐伦八窍长须而缺唇取髦资简牍天下同书咸祖秦遂围毛氏族拔毫载颕加束縳献俘章台宫上乃命恬赐之汤沐封管城宠任日见亲强记便敏工纂録近悉当代逺结绳上自始皇帝太子丞相下黔首无不爱重同讨论曲直巧拙善随意虽见废弃黙弗呻惟不喜武士见请时一临累拜中书令呼为中书君上亲决事衡石程宫人不得立左右独颕常侍至夜分陈玄陶泓禇先生出处则必偕友善相推称后因进见任使令拂拭之顷谢免冠髪秃摹画不称旨上頋嘻笑曰中书君今不中书不任吾用老且髠臣颕稽首再拜对斯所谓尽臣颕心遂归封邑不复觐日老见踈秦少恩吴人张蒙氏尚交千载上悯颕后无闻搜罗得遗胤散处宣城之敬亭雄豪英锐肖厥祖秪今崇文偃兵革挺身自拔著作明光廷
　　
　　杀虎行（安化县广文陶振作公号钓鳌叟）
　　
　　停公射麋曲听我杀虎行逐虎虎不去杀虎心始平县官桑侯仁且明贤哉贤哉非寗诚髙风不在宋均下善政直与刘昆并如何此物不出境伤人害畜来纵横梅山之南梅山北大小人家争辟易青天白日不敢行何况黄昬山月黒桑侯闻之怒且嘻此物敢尔强梁为为民父母不除害百里赤子将焉依遂令弓兵设陷穽果见此物来投机长戈如雨点短鍜如电挥戟尖不掉丈二尺袍花已脱斑斓衣阴风一阵过墙去但觉伥鬼嘤嘤啼桑侯亦好竒触眼见未有急呼青衫史来唤钓鳌叟鳌叟走欲颠惊看立良乆雄姿猛势尚依然酷似天狼与天狗想当长啸下南山猨臂将军亦惊走想当独立向西风东海黄公方掣肘重为告曰虎兮虎兮汝尝跳我墙伤我羊刮吾六畜为糇粮又曽穿我壁衔我鶂惊动老夫眠不得尔来胡为落陷中百歩可再生威风桑侯尔嗔不汝容汝恶贯盈殱汝躬于戱猛虎不足言桑侯良可数前畨曽传舒文虎絶似白门擒吕布今畨又杀锦于莵何异山嵎出冯妇城隍庙前箫鼓鸣纸灰飞雪梨花轻桑侯长得谢山灵山人把酒来相迎酒酣拔劔飡虎肉一方之民歌太平
　　
　　题龙头畵
　　
　　疾雷破山风振海黒云卷浪天冥冥海藏龙宫昼不闭飞出老蛟千岁精两瞳烂烂如秋月八十一鳞寒动雪倒翻海水散飞花直拥冰髯上寥泬想当盘礴欲畵时辟歴一声轰砚池初疑延平寳劔化又似雷泽神梭飞畵师亦无数此本真妙手点晴不让僧繇先落笔寜居所翁后江西胡公欣得之价重骊珠三百斗重为告曰龙兮龙兮汝之头角何崭然风雷变化在眼前愿将天瓢灵物洒洒作甘霖百万里净洗海中清气烟八荒稼穑秋满田老农击壤歌丰年
　　
　　耕学斋诗集卷七
　　
　　●钦定四库全书
　　
　　耕学斋诗集巻八
　　
　　（明）袁华 撰
　　
　　○律诗（五言）
　　
　　夜泊淀山湖有懐鐡崖先生
　　
　　鼓楫淞上游轻颿度泖洲对月耿不寐懐人殊未休征鸿唳沙碛微风生柁楼淀山青一点龙气落舩头
　　
　　杏林圗
　　
　　董君遯世士髙居庐阜山神方传肘后丹杏满林间采药猿持镢看书虎抱闗畵圗留好事遗韵邈难扳
　　
　　送于彦成归越中
　　
　　枫桥明积雪晓发剡溪舟独鹤横江去三山接海流緑尊倾乳酒白髪暎霜鸥天姥云门路曽同上客游
　　
　　见山楼
　　
　　窈窕飞楼上天然圗畵开云从桐井起水向柳塘回素月流书幌青山落酒杯何时同逺眺与子一徘徊
　　
　　甲午岁丹阳道中即事
　　
　　览古丹阳郡兴亡几战争山横季札墓江转吕蒙城壊垒烽埃赤荒墟磷血明卖刀仍买犊何日事春耕
　　
　　昔年梁武帝葬父在平冈皇业寺犹在萧陵名未亡石麟薶碧草玉鴈锢黄肠触事多兴感悲风起白杨
　　
　　元戎拥貔虎开阃镇朱方勇锐知无敌骁腾孰可当阴谋周吕望决胜汉张良坐使风尘息论功宴未央
　　
　　天设长江险悠悠万古情烟光连北固云气渺东瀛夜泛金山寺花游鐡瓮城也知狂李白乘月醉骑鲸
　　
　　闻道黄连破吴侬喜欲狂渠魁竟授首遐裔尽来王洗甲浔阳水铭功赤壁冈緫戎英且武疑是郭汾阳
　　
　　平籴吴东粟委输江上游泛舟雍继绛给饷马连牛坚壁虽皆破陈师尚未休将军身许国不解虱兠鍪
　　
　　游侠谁家子操戈复父雠剽金当白昼被酒宿青楼意气倾京兆豪华拟列侯傥逢强项令枭首在竿头
　　
　　水军新建节遴选尽英雄秔稻千艘发梯航四海通斩鲸朝拂劔闻鴈夜张弓独有玉山客参谋在幕中
　　
　　娄港蒙冲发开颿驾海涛挥戈当落日杀贼竟清宵刀剸犀为甲鞭驱石作桥何人投笔研自拟汉班超
　　
　　驰驱思欲迷恻恻重凄凄去国悲游子懐乡梦故妻断沟科蚪聚灌木郭公嗁独有平安字缄封手自题
　　
　　丙申上己夜见月思家
　　
　　三月初三夜溪楼见月生云连银汉白星拱紫垣明野寺钟才动荒村鸡乱鸣弟兄俱异县有泪似须倾
　　
　　丙申岁有懐南北师友铁崖先生
　　
　　第二桥边路问竒那厌频文章司马氏诗酒谪仙人笛弄莫邪铁尊开太古春梅边草堂好矫首隔风尘
　　
　　张师允宪佥
　　
　　奉使趋庭日严霜委紫荆孝诚天地格忠义日星明未弭江东节俄罗海上兵潜身向何地天末暮云横
　　
　　富珠哩子升经歴
　　
　　问讯湖南暮囏危无使来兵戈何日息舟楫几时回云梦惟空泽钱塘又刼灰相思对明月独立意徘徊
　　
　　萧元泰先生
　　
　　一从骑鹤去沧海变桑田遯世陶贞白移家葛稚川灌园朝抱瓮煮石夜分泉缩地应无术寻真或有縁
　　
　　髙则诚録事
　　
　　永嘉山水郡燕服帝王州献赋长杨内从君沧海头阿戎终放旷小杜最风流花满西泠路烟波渺白鸥
　　
　　钱成夫编修
　　
　　忆昔钱塘别于今十载余扶揺鹏鷃异相失燕鸿如代祀临南镇移家赋卜居髙林疏雨霁南望正愁予
　　
　　于彦成炼师
　　
　　前朝将家子学道越山中卖杏虎收糓吹笙凤集桐鸱夷能货殖处士本英雄禹穴藏书处璚文玉检重
　　
　　学性海讲师
　　
　　云扉景气清曽听话无生丈室文殊座双林舍卫城龙泓循故道寳殿丽新甍闻说胥江口袈■〈波上衣下〉渡晩晴
　　
　　秋夜
　　
　　中庭坐深夜诗思与秋清零露沾衣湿流萤度竹明酒杯嗟量减烽火唤愁生断送凄凉好西风鼓角声
　　
　　种玉亭
　　
　　种玉新亭下移来嶰谷中幽根留宿土醉日动微风杖化龙飞雨笙吹凤下空道人参玉板避世隠墙东
　　
　　挽铁崖先生
　　
　　昔客钱塘日曽陪杖履行授经终卒业问字屡称觥南国衣冠逺东维砥柱倾平生三史辨大义日星明
　　
　　瞿允同梦侍其考野逸翁有乌飞集其肘遂名其堂曰梦乌
　　
　　忆弟春吟草思亲夜梦乌栖冠旌子孝集肘慰儿孤失喜承颜色含哀咏毕逋升堂观返哺感慕重长吁
　　
　　题倪云林山居圗
　　
　　地僻无辙迹知为静者居山泉激石驶岩树覆牕虚洗药坐濯涧负苓行读书兹丘傥可老吾欲乐耕锄
　　
　　梦草池为谢伯诚赋
　　
　　幽居絶萧爽新緑冐芳池南浦春还日西堂睡起时弱鳞依宻藻莩甲罥游丝矫首思公子扳援玉树枝
　　
　　渡吴松江
　　
　　三江东海入渺渺际天浮鱼蠏松陵市珠犀沪渎舟季鹰终托兴鲁望旧追游自媿犹驰逐临流羡白鸥
　　
　　次韵埙大章梧竹轩聮句
　　
　　会合维摩室微风满榻秋云龙韩孟句冰雪澈休流洗■〈角戋〉桐阴落钩帘竹影浮干戈虽在眼慎勿赋登楼
　　
　　听雨舟
　　
　　枕书篷屋■〈广外互内〉卧听雨声秋萧瑟芙蓉渚凄凉杜若洲何人游赤壁无梦过黄楼欲觅鸱夷子江湖渺白鸥
　　
　　赋得金锡送文起周
　　
　　开士金为锡飞行向日边穿林鸣落叶卓石涌清泉天末龙同往云间鹤共还始知木上座曽悟夹山禅
　　
　　题倪云林所寄陈彦亷春草轩圗
　　
　　彼美陈征士幽居惬素心字临张旭帖（彦亷所藏张旭帖）诗咏孟郊吟老圃秋花瘦闲庭春草深冩圗并琢句持寄自云林
　　
　　倪云林同集
　　
　　云林遯世士诗酒日陶情洒墨冩虫篆放歌挥兕觥庭下幽花吐阶前疏雨晴不愁江路永扶醉出重城
　　
　　耕学斋诗集卷八
　　
　　●钦定四库全书
　　
　　耕学斋诗集巻九
　　
　　（明）袁华 撰
　　
　　○排律
　　
　　送殷孝伯之咸易教谕（三十六韵）
　　
　　圣代崇文化贤良起草莱凤鸣旸谷日鱼跃禹门雷匠石无遗弃洪纎在剸裁咸阳秦赤县博士楚宏材话别嗟吾老横经羡子才渡江淮浦迥泝颍蔡河开红树迎官舫黄华暎酒杯纪行应俊逸览古定徘徊遵陆由梁苑冯虚自吹台汲京城屹屹艮岳石巍巍蹋月车鸣铎嘶风骑卷埃吴音伧父讶儒服虏人猜应为青山住知悬白日隤觧鞍依近郭纵马龁枯荄风急狐狸啸天髙鸿鴈哀诗情秋共澹乡梦晓同催喜见烽烟息愁听驿鼓槌虎牢悲战骨缑岭觅仙胎岳仰嵩髙峙河看砥柱裁山川犹巩固风物亦竒侅鸡唱函闗启龙飞太华来碑亭矜汉好浴殿吊唐灾望极吴天末行穷渭水隈别家倾菊酿到县动葭灰多士争先迓诸生获后陪献菹芹实豆舍菜酒崇罍五传遗经在三余万巻该尊王明大义抑伯黜渠魁寒榻皋比设朝盘苜蓿堆树萱思奉母援柱念提孩有弟能调饍何邮不寄梅五陵还突兀八水自萦回选胜笻扶手遐观笏拄颏壊基留宿草断础长荒苔异域多佳处兹游寔壮哉丈夫四海志肯使寸心摧
　　
　　次韵诸葛用中归真观三秀亭纪兴
　　
　　舟次蒙城驿名山未暇登归真闻有观览古岂无朋小径松间入危阑竹外凭亭标三秀异境胜万人称玉气朝凝润霞光晓散澄云房通曲宻蘂殿肃严凝济胜资佳具扶颠藉老藤未能忘臬兀岂敢肆骄矜长啸孙登解躬耕诸葛能华林散鹿迹断港聚渔罾九酝浮鹦鹉三花覆毾■〈登毛〉潭清容可鉴谷响语还譍石上便清坐松根称曲肱愧予才潦倒羡子思川腾扰扰磨旋蚁营营棘止蝇四三狙赋芋九万海抟鹏独客仍踈懒顽仙絶爱憎行歌采芝曲归理读书镫空谷懐佳士孤云愧野僧赋诗惭缪拙聊以纪吾曽
　　
　　陈李子发解归席上分韵得三字
　　
　　明诏初登士贤良起朔南太丘虽楚士厥贡逐吴柑昆玉连城重骊珠赤手探桂扳仙窟一浪击禹门三突阵神初王冲围战始酣摛文陈礼乐射策黜奸贪归日逢重九髙朋喜盍簮黄花映朱寔紫蠏间银蚶酒泻杯中緑风生席上谈明年京国路春水染袍蓝
　　
　　送李同知
　　
　　授节明光里分符淮海浔家传三礼学夜絶四知金蜀郡流芳逺鄱阳种徳深熬波输国赋剔蠧慰民心海王夷吾策徒讴子产黔政成还治所抚事动遐吟
　　
　　送葛进善逰金陵
　　
　　抱朴诸孙负异材丹成直欲访蓬莱髙堂霜鬓双亲老逺浦征颿一舸开山入金陵云欝勃江环鐡瓮水萦洄鹅黄色上宫墙栁鄂緑香飘禁籞梅献赋定趋鳷鹊观题诗拟在凤凰台少微光动三台近重译音翻九域来正旦迎春仙仗集端门待漏曙钟催公交车独数严徐学战国犹称范蔡才直节事君真不忝髙懐絶俗又何猜拾遗杜曲诗千首逆旅新丰酒一杯威凤己巢阿阁日神鱼终化禹门雷他时驷马归乡里锦绣宫袍次苐裁
　　
　　郑徳明李廷璧同集頋仲瑛书畵舫分韵得天字
　　
　　我爱山中屋似舩曲阑倒影水行天畵推郑頋同三絶书至锺王可并传把■〈角戋〉俄惊天欲雪钩帘恰见月初弦黄浮鞠蘂鹅儿酒红芼椒花玉鬛鳊北苑风流犹谩仕南宫放旷任称颠栖乌惊柝翻丛竹潜鲤听琴出九渊山拥雪巢吟木客楼居云海宴神仙囏时会合须强饮莫惜狂歌醉扣舷
　　
　　徐种云捡校湖光山色轩
　　
　　涌金门里春如海虚阁亭亭瞰水涯畵栋留云髙缥缈雕阑转月澹交加杜陵万里桥头酒贺监千秋观里花树树芙蓉围别港双双鸂鶒聚员沙游丝趂雨萦红树香雾随风度碧纱随水荒凉安足数郎官空阔未容夸牕含岭雪通三岛尘逺壶天贮九华（所藏灵碧石号壶中九华）归去渔舟闻欸乃坐来枥马絶喧哗自缘丹扆曾投策应用青门学种瓜始信登瀛元不逺银潢从此泛仙槎
　　
　　耕学斋诗集卷九
　　
　　●钦定四库全书
　　
　　耕学斋诗集巻十
　　
　　（明）袁华 撰
　　
　　○律诗（七言）
　　
　　寄张师允御史兼柬髙则诚省郎
　　
　　中台御史国元儒清庙雍雍列六瑚暂奉旗常司礼乐又峩獬廌费谋谟河归故道朝东海日丽中天照八区遥想此时髙録事定陪骢马歩云衢
　　
　　送季景福炼师游武当
　　
　　武当之山天与齐子往访道穷扳跻石乳春流飞肉鼠日轮夜转闻天鸡身试水崖松下石手援铁絙云中梯归途傥遇白骡叟为我问讯君毋稽
　　
　　次韵瀞天镜见招奉东云扉讲师兼懐张外史
　　
　　曽陪外史清凉室二老风流老更狂海上留衣无吏部僧中爱马独支郎近传莲社开龙井更约兰亭泛羽觞己办青鞋仍载酒举杯同吸鉴湖光
　　
　　小梅轩（舟名）
　　
　　浮家一舸逐鸱夷瀛海微茫渺所思直欲星槎天上去何如雪艇月中移牕开山木听溪放帘卷江花看水嬉独倚飞轩瞰归鸟楚云湘雨念深期
　　
　　次韵陈敬初陪贡泰甫待制降香娄上
　　
　　使节煌煌照海濵锦袍光被宠恩新马班父子昭前史苏宋文章继故人甲帐泠风神欲语斗杓埀野月如轮礼成归蹋南州雪犹得延陪笑语频
　　
　　久懐簮盍话深期又阻江亭把酒巵词客暂为迁客去徳星还傍使星移放情自爱闲兼静违世真非懒与痴待理阖闾城下棹共谈京洛慰遐思
　　
　　送赵季文湖州知事
　　
　　昔日参军今幕府水精宫里又重来近除牧守皆清选况复参谋得大材山色满帘双燕入溪光照雪一舟回管公楼下花如雾应拟登临送酒杯
　　
　　钱塘秋兴
　　
　　木落江空鸿鴈横髙秋倦客不胜情中原父老忧河决南徼黔黎望贼平汉武宣房歌瓠子鲁连辽海却秦兵西风独倚层楼上把酒无言对月明
　　
　　慈云岭下拜郊台遗老曽看卤簿来自昔祊田供黍稷于今辇道没蒿莱金河鴈过沈寒日银海鳬飞化刼灰更上髙丘表忠观残碑剥落重兴哀
　　
　　秋江钓艇圗
　　
　　我昔系缆桑落洲好山无数当舩头大孤絶立小孤险江水逺兼湖水流扁舟老叟钓斜日断崖古木含清秋草堂抚卷重感慨满眼风尘懐旧游
　　
　　次韵答于彦成
　　
　　贺监东归谩自怜思迷芳草緑芊芊闲乘野鹤如骑马醉着宫袍不上舩晞髪定从天姥顶餐霞应在会稽巅荔浆百斛山中熟肯向蘓家觅酒钱
　　
　　次韵頋玉山寄
　　
　　草堂东郭带烟萝门外髙轩客屡过郑国上卿知叔向新丰逆旅荐常何栁迷官道莺迁木花暎春江水动波已许芝云分半席嘉时行乐醉时歌
　　
　　送强彦栗募农赴都
　　
　　燕赵开田千里余募民南国课耕鉏豳风旧咏农官政大有重看太史书麦秀郊原将乳燕花飞野水欲生鱼耕莘钓渭皆王佐行见承恩侍属车
　　
　　答頋周道
　　
　　司户谩怜称畵絶都官翻讶坐诗穷也知困顿尘埃里何似栖迟草泽中江日荒荒连野白枫林槭槭带霜红春来拟约钱湖上聮辔看山踏晓风
　　
　　寄湖南经歴富珠哩子升
　　
　　洞庭湖南木叶黄桓桓宪府肃秋霜弭节还临楚王泽观风定到屈原乡澧兰沅芷思公子郢曲巴歌唱女郎好把音书寄千里冥鸿今己过衡阳
　　
　　送友人赴都
　　
　　阖闾城下送君初十月征途雪载车宣室苍生应有问新丰逆旅岂无书天开析木瞻辰极山合燕然抱帝居倚马定看书露布王门何必曳长裾
　　
　　北固眺望
　　
　　大江东下渺沧溟目尽淮山一髪青三国英雄终割据六朝文物己凋零寄奴故宅今为寺瘗鹤空坟尚有铭渔笛数声天外落客懐无赖倚阑听
　　
　　金山寺
　　
　　妙髙峰下龙游寺小艇能为半日留灵物上随雷电化大江中抱石崖流涛头钟鼓鼋鼍伏鳌背楼台日月浮欲汲三泠泉煮茗谁将长绠取深湫
　　
　　送友人授馆崇明
　　
　　中州人物旧家声皎皎风姿玉雪明过海彩舟无百里传经绛帐有诸生夜瞻北极天如盖晓望东瀛水似城椒子花开春又暮好将书札慰离情
　　
　　寄于彦成
　　
　　庄北庄南雨乍零繁花如雪照空冥玉壶羙酒拈重碧石室藏文翻杀青儵忽无烦凿浑沌春秋有待问冥灵松颠骐骥飞行处定约麻姑访蔡经
　　
　　答缪叔正见寄兼东琦元璞
　　
　　阖闾城里连朝住秋雨秋风过客稀且泛征君彭泽菊谁歌义士首阳薇清霜满野羣乌下逺水兼天一雁飞忆共孤蓬娄水曲行觞聮句月中归
　　
　　空城落月噪饥鸦殷地秋风动鼓笳洗甲天河无壮士驰车原隰有皇华人生扰扰投林鸟岁事怱怱赴壑蛇只许龙门看泉者笑挥谈麈落空花
　　
　　寄岳季坚诗客计筹山杜丹丘洪碧海
　　
　　床头有酒未为贫汗漫山林一散人巳过丹丘期洗髓还从碧海看扬尘楼开千嶂云霞曙泉落双溪草树春何日相从问真诀緑阴深处岸乌巾
　　
　　送汤子诚帅掾
　　
　　掾郎匹马南闗去木落江空送鴈羣不但鄼侯能给饷也知韩愈解从军连营笳鼓花邉合小队旌旗栁下分况是大藩财赋地哦诗横槊属夫君
　　
　　次韵钱思复五山留题
　　
　　兰舟东下泛沧浪路入仙源草木长彩笔题诗情自适白头倾盖意难忘坐深河汉星流屋语久芙蓉露湿裳别后相思对明月吴江枫落有清霜
　　
　　丙申正月十七日避地商墓
　　
　　溪阁春明雨乍停游丝百尺堕牕棂燕归故国蘼芜緑战退空原磷血青未见王师除叛逆谩将词赋慰飘零囏时会合须谋醉笑指丹泉泻玉缾
　　
　　今朝雨晴天气好黄栁叶深含夕曛髙阁下临平野阔青山中断大溪分树嗟江夏桓司马诗忆天台郑广文海内风尘犹未息书生亦欲学从军
　　
　　次韵王叔正陪李廷璧郭希仲同集玉山草堂
　　
　　乱离又见腊嘉平访旧仍同上客行报国终惭结袜子出闗应慕弃繻生涛江水发舩如马雪浦春回栁似城懐人索句草堂里南望孤云多逺情
　　
　　草堂夜集
　　
　　花落银盘蜡炬红杯行小阁夜无风应须通籍金闺里且要埋头曲蘖中石室书紬司马史草堂吟絶杜陵翁酒酣莫笑踈狂甚我欲相从盖次公
　　
　　丙申嘉平二十四日镫下偶成
　　
　　岁晏萧萧风雨生交年节近月书正杯盘罗列昏祠灶鼓角悲凄夜扞城未献椒觞陈雅颂且分豆粥泛膏饧乞将得酒年逢酉会见承平息战争
　　
　　陪赵仲光頋仲瑛游昆山
　　
　　林壑秋髙絶点埃畵舩载酒对山开霜明逺浦蒹葭老木落空江鸿雁来魏国王孙多丽藻华阳真逸有仙才翠微阁下经行处重为题诗拂紫苔
　　
　　病中次韵答诸葛用中见寄
　　
　　连朝寒热相攻战帕首伸吟拥被眠头但岑岑如砭骨身常兀兀似乘船谩怜方朔饥求米谁似蘓卿冻啮毡料得故人同寂寞客窻泚笔冩诗篇
　　
　　避地移舟江水濵风尘愁杀未归人夷亭城下空懐土甫里湖边又见春日落长林乌乱呌雪晴大泽鴈飞频题诗寄逺还相忆坐对梅花月色新
　　
　　玉山对雪
　　
　　玉山山中岁未暮斗柄先回八日春水边杨栁开青眼牕外梅花似玉人得子须当探虎穴上书谁解逆龙鳞草堂对雪栖禅夜定有惊呼祈孔宾
　　
　　送张天爵奉贺正旦表航海赴都
　　
　　相臣奉表天边去使者乘槎海上行旌旗影拂波涛静宫殿春开日月明中原未必无王猛前席须当问贾生风景不殊民物异江南遗老望休兵
　　
　　颿樯跋浪驶如鸿缥缈神京在眼中天地未明先见日九天直上更凌风蓬莱水弱流清浅龙虎台髙气欝葱咫尺凤城春似海五云端拱帝王宫
　　
　　耽耽双阙起中央缭绕红云黼扆傍麐史己书王正月凤函初上帝封章殿头杨栁黄于鹄海子鴐鹅白似霜拜赐君恩归佐郡锦衣光彩照髙堂
　　
　　忆得长淮汗漫时楼台歌吹锦城围吕梁水落河鲂美芒砀霜寒野雉肥道路久无人北上闗河空有鴈南飞可怜风物非畴昔蒿棘如林蔽夕晖
　　
　　青松白石轩
　　
　　髙人种玉玉山中上有支离之恠松絶壑云根蹲虎豹阴崖雪干攫蛟龙青精饭受神仙诀金粉花浮虎魄醲为折长枝当麈尾何妨踞石语从容
　　
　　岳季坚王叔明梧竹堂同集时季坚将归黄鹤山
　　
　　长日园池水竹阴临深展席酒同斟花开薝卜五月雪果熟枇杷万树金未觉山王称旷逹更逢頋陆写萧森独怜黄鹤归耕者诗酒何时再盍簮
　　
　　頋国衡海上归会于可诗斋分韵得从字
　　
　　出处能全孝与忠寜辞大海驾蒙冲祗将礼义为干橹岂但韬钤閟虎龙烽火频年成逺别酒尊今夕复相从金符紫绶居重庆勲业当期上景钟
　　
　　夜坐听雨偶成
　　
　　哦诗听雨向西牕犹胜衔枚夜渡江赤壁焚舟惊破魏马陵斫木善收龎身经丧乱家何在老去情懐酒易降清坐不知更漏永抛书假寐对残缸
　　
　　寄于彦成
　　
　　欲采苹花遗所思玉山山中秋日迟遥天孤鸟没苍霭急雨大鱼飞碧池握手过溪当此夕攅眉入社定何时独怜满地干戈起对酒毋烦重赋诗
　　
　　方塘如鉴净无波花气生香雨乍过河汉露凉星斗湿江湖水落鴈鸿多不辞归隠在松菊莫遣移文裂芰荷安得手招笙鹤侣会稽山里听笙歌
　　
　　留题长庆寺呈天镜浄公
　　
　　长庆寺普竹园寺西则会稽县学黄竹园境颇幽寂余将南归题以志别
　　
　　阴阴双梓昼当门问讯毘耶丈室尊谪仙时过青莲宇异道或来黄竹园山近蓬莱深雨露地邻泮水荐苹蘩会稽自昔多竒迹奈此南归驾短辕
　　
　　芝云堂小集
　　
　　池馆风微白昼长芭焦叶大午阴凉蜻蜻点水髙低见燕燕冲花下上忙酪粉蔗浆银盌冻莼羹鲈脍玉醪香醉骑黄鹄云中去岂为暌离惨别肠
　　
　　送岳季坚归黄鹤山
　　
　　草堂新筑皋亭下鸡犬相随问去程牧犊谩传琴上操伯伦真得酒中情荷鉏曲涧霜初下晞髪阳阿日始生莫向囏时嗟不遇龎公犹隠鹿门耕
　　
　　登绰墩
　　
　　白云屏上倚危阑陡觉梅风四月寒云接姑蘓山莽苍春生泽国水弥漫秔稻再闻输贡赋王师谁报渡桑干道人筑就栖禅窟好似香山八节滩
　　
　　次韵酬鲍仲孚出郭偶成
　　
　　春波门头春己深暧暧逺村树阴阴故人江海三年别老鹤云霄万里心暇日何妨随歩屧清时未许掷朝簮竹桥东畔斋居好尚记持杯对月吟
　　
　　頋玉山新成钓月矶轩
　　
　　荷莜行歌与世违鹤归城郭是耶非种桃道士玄都观泛月仙人采石矶大野龙蛇方起陆青冥鸿鹄自髙飞轩前一架蔷薇树犹放踈花向落晖
　　
　　寄陆原祥
　　
　　幽人抱道不出户水竹萧然绕旧居清坐自临修禊帖感时闲拟絶交书烟销艾纳薫金鸭酒泻松肪脍鲤鱼日日题诗慰牢落未应与世顿相踈
　　
　　送梅节判兼寄谢湖州（次韵）
　　
　　白舫青帘海上回赋诗莫讶雨频催阮瞻作掾惟三语王粲伤时咏七哀阊阖风生销酷暑搀抢星堕净氛埃吴淞东接娄江水乘兴毋烦数往来
　　
　　明公持节洞庭丘文采风流礼数优朱幡皁盖干城日青雀黄龙大阅秋汉室兴图恢邓禹唐家谏疏属韩休水西开士时相见烂熳新诗共倡詶
　　
　　万姓流离荷厚恩依然桃李满深村谢安已起居廊庙梅福何缘隠市门喜见淳庞如鲁俗不闻暴虏似羌浑政成奏对长扬殿赐酒应沾白兽樽
　　
　　初适嘉兴次韵答鲍仲孚先生
　　
　　于越败吴于■〈木雟〉李兵交岂意古今同伤心遗老风尘际举目河山草莾中白骨似霜秋满野大星如月昼行空独怜鲍叔偏如我对客挥毫目送鸿
　　
　　七月五日送葛天民归湖州
　　
　　倾盖相逢英妙年静依禅客兴萧然叩阍未上平戎策佩犊归耕负郭田水落乌程溪似带星明牛女月将弦飞楼结傍长松树最爱青山堕几前
　　
　　武林即事
　　
　　不到钱塘己五年故交零落倍潸然何人拔劔歌玄武有客题诗拜杜鹃锦绣湖山多虎迹莺花巷陌断人烟伤情独有中天月依旧清光照冷泉
　　
　　切云雉堞欝崔嵬气压江山势壮哉万骑貔貅金作甲九闗虎豹玉为台弃繻独羡终军志保鄣唯称尹铎才天运循环真有数腐儒白首重兴哀
　　
　　次韵寄谢钱塘
　　
　　新开别墅对西山燕坐凝香日闭闗鶗鴂先鸣农事动兠鍪不举羽书闲花前五马春游乐月下双鞬夜逻还上番梅花曽有约旧题重拂石苔斑
　　
　　施克让大监以効忠输贡南来会于钱塘
　　
　　秘监风流鬓未丝为询忠义向南陲黔黎思汉中兴日绣斧还乡奉使时金匮紬藏书灏灏木天儤直漏迟迟好期勲业书麟史行赞谋谟入凤池
　　
　　海内纷纷乱若丝乘桴直泝浙江陲中原将帅休兵日南国稊航入贡时贾谊感时多太息冯唐投老尚栖迟客牕独坐无聊赖静数飞花落研池
　　
　　还归凤阁掌纶丝况尔风烟静四陲海上乘槎无博望闗中置驿有雷时羽书己报荆襄复饟运休嗟蜀汉迟圣代秘书皆宰辅扶揺九万起天池
　　
　　送唐本初之茅山
　　
　　唐君本出公房裔寄迹黄冠鬓己华欲访洞经参玉诀不求句漏觅丹砂弟兄得道惟茅氏父子登仙有许家老我平生逺游履尘缘未断独兴嗟
　　
　　九老仙都印未刓华阳宫阙耸髙寒隠君书着登真诀长史碑题旧观坛望拜竹宫流爟火歩虚菌阁侯神官姓名己在龟台籍鹤背风清聚鹖冠
　　
　　阙中孚予同年也至正丙午五十一岁中孚上有慈母下有曽孙一门五世十月卄又四日适逢初度赋此以庆之
　　
　　同生延佑丙辰年惟子斑衣舞膝前上寿百龄尊齿徳一门五世见曽玄笋舆春侍花间去竹马朝迎栁下还有子有孙皆孝敬山南崔氏世称贤
　　
　　野航轩
　　
　　轩开花栁照波明啸傲篷牕悦野情恍载春流天上坐翻疑晩饭越中行携家未遂鸱夷隠泛宅甘从甫里耕不问主人当往造樵青还解笑相迎
　　
　　梅花泛酒
　　
　　姑射仙人挟曲生醉乡寄迹类浮萍影沈若水惊横玉香散黎云梦吸鲸止渇屡呼仙掌送和羹错讶素娥擎倾杯片片沿流去应误渔郎放棹行
　　
　　挽张子英别驾
　　
　　潇洒丰姿冰雪如甘泉闲止有斋居囊中秘诀神人授墓上雄文太史书曳杖军门曾献策归耕田里欲县车双钩晋帖皆希世洗玉池空月影虚
　　
　　送人归京师
　　
　　秦淮水落大江奔西溯兰舟海上村栁色晓浓鳷鹊观棣花春韡脊令原紫髯上将初分阃白髪慈亲政倚门归向髙堂躬定省对床风雨拟重论
　　
　　送钱虚白炼师还茅山
　　
　　青山卵色起中天马领良常紫翠连双璧己薶秦相篆五锺犹记地皇年黄连乳爇神初下紫术膏成骨易仙安得同骑大鹤去华阳南便觅真诠
　　
　　双舄凌空去莫扳惟闻飞佩玉珊珊故家遗老俱凋谢采药名山自往还鳯尾盖随云影动鹿皮冠映雪痕斑海桑陵谷虽迁变独有壶中日月闲
　　
　　寄钱淮南
　　
　　风清淮海水无波缓带轻裘自雅歌玉垒金城严虎豹丹书铁劵誓山河也知韩范懐经济不数仪秦用揣摩况是玉堂挥翰手纪功铭向石崖磨
　　
　　全吴分阃镇殊方坐拥貔貅十万强蓄糓广田推邓艾运筹决胜属张良储胥蔽日清江浦■〈禾罢〉稏连云白水塘时忆壮游兴感慨相思目送鴈南翔
　　
　　送闵炼师省兄还茅山兼柬钱虚白
　　
　　伯兄兵隔海之隅仲也东寻轶两鳬闵氏圣门称孝子道家句曲号仙都埙箎迭奏宫商合风雨连床语笑俱此去定逢钱逸士为询芝术寄来无
　　
　　耕学斋诗集巻十
　　
　　●钦定四库全书
　　
　　耕学斋诗集卷十一
　　
　　（明）袁华 撰
　　
　　○律诗（七言）
　　
　　题吴景谅草堂疏后
　　
　　太息神州巳陆沉归营别墅掷朝簮闲居自得安仁趣乐志仍存长统心架竹依垣开鹤庆凿池引水置鱼罧谁云海内无知己周鲁髙风重可寻
　　
　　送洪宰相使还髙丽
　　
　　回望三韩云海间趋朝竣事又东还乗槎夜渡鱼龙国持节朝辞虎豹闗带砺山河称汉辅疏封爵土拟周班来承王命勤修贡棣棣威仪重可攀
　　
　　次韵奉答张云门应召北上
　　
　　开遍南枝鄂緑房虚斋坐对挹清香春浮髯頬杯中物寒涩笙匏腹内簧诸子客梁文最盛两生在鲁学尤长轺车趣召趋天禄赐食从容得屡尝
　　
　　送秦仲方崇明儒学训导
　　
　　明诏春颁出紫宸党庠遂序法成均运筹廊庙皆熊虎奋迹丘园尽凤麟七歩词章年更少一门孝义老弥醇清朝偃武崇文化始信儒冠不误身
　　
　　海雪轩
　　
　　海天漠漠雪纷纶横槊冯轩欲问津蓬峤有山皆削玉桑田无地不扬尘絮穿蜃窟楼台晓花压鲛宫观阙春待泛仙槎凌汗漫絶胜放棹剡溪濵
　　
　　送陆原祥还江阴
　　
　　十年为客昆丘下把酒临风语笑同南越称臣归陆贾东吴辟地识梁鸿异乡第宅蒿莱外新国河山雨露中锦服昼还春政好河豚鱼上杏花红
　　
　　送刘炼师还龙虎兼简祝洞天周白士
　　
　　海上东还独杖藜栁花飞雪乱莺啼琅函寳箓皇人笔玉检丹经外史题圣井山开龙起蛰璚林台逈凤来栖洞天白士今何许犹忆西湖手共携
　　
　　次韵答秦仲文
　　
　　校文东观继前贤归隠萧斋日草玄汲冡周书雠螙简糓城黄石授韦编怒撞玉斗鸿门宴泪落金铜汉苑仙览古懐今莫惆怅还听稷下衍谈天
　　
　　偶成
　　
　　不能捭阖与从衡啸傲丘园养性情燕雀安知鸿鹄志麒麟终异犬羊生茅櫩雪霁书声逺楮帐风微梦寐清但愿太平身健在一犂春雨课儿耕
　　
　　寄石仲濂市舶
　　
　　野雉朝飞麦满田春明泽国静风烟鱼虾蠏蛤三江市象贝珠犀百粤舩蹔把槟榔盘内荐肯将薏苡槖中还酒杯逺寄承相忆迟子归来对月传
　　
　　寄印月潭讲师
　　
　　梓树峰头日色冥杖藜徐歩过岩扃道腴已味中边蜜心定能驯大小青阴合竹牕云散漫声来草阁雨淋泠也知丘壑因人胜未必山川自有灵
　　
　　次韵酬张左司
　　
　　墓田丙舍郭西头霜露凄然又暮秋千里故园归梦觉五更残月向牕流蓼莪诗废门生诵风木情牵孝子忧少展经纶佐戎幕碧澜堂下放舩游
　　
　　寄兴圣琦原璞
　　
　　每懐宴坐月当庭石室堂头老寜馨家庙至今传邑子平湖无复坠天星猊床花妥挥谈麈龙钵珠明护赐经不叩禅闗己三载新松应长过檐青
　　
　　素华轩
　　
　　素封家开素华室乃在练祁之水旁千树梅花浑是雪一庭月色只疑霜神游空洞生虚白潜心内景修中黄未饶剡曲多清思乘兴须当泛野航
　　
　　过南翔寺简胜仲殊
　　
　　齐公昔建阿兰若唐刻今存窣堵坡井邑人非双鹤去江乡日落一舟过夜坛暖足无玄兎晓室听经有白鹅问讯东林蜜殊老中边之味近如何
　　
　　寄金西白次韵秦文仲
　　
　　金爵觚棱台殿重阴阴寳树瑞烟浓龙章上掲文奎丽象教东传大国宗特进禅林开士首絶胜侯爵太中封遥思对榻南庄夜杖锡何时得再从
　　
　　送偰公文出使髙丽还京师
　　
　　煌煌龙节海东还不易冠裳立笋班惟用一言通絶域何须三箭定天山陪臣奉表梯航至异姓封王诰印颁陆贾当年成底事寳刀游骑未吾悭
　　
　　西雨轩
　　
　　拄笏朝看爽气生卷帘晩见湿云横漏天未补娲皇石噀酒俄倾蜀客觥阊阖风来先拂奥桑榆日薄又开晴载歌暮卷西山雨始信王郎负盛名
　　
　　送卢公武应召北上
　　
　　前朝图史己全收诏起丘园重纂修治定功成遵礼乐大书特笔法春秋金壶墨泻朝挥洒银烛花销夜校雠进巻内廷承顾问鹄袍端立殿西头
　　
　　书声斋为钱生赋
　　
　　幽人读书茅屋底况是前朝忠孝家宛若商歌出金石又如长啸隔烟霞风传清漏音相答雪洒虚牕韵更嘉洛下诸生应效咏却怜司马听琵琶
　　
　　直沽即事
　　
　　鸾舆北狩神京日车骑回屯海浦秋草地霜寒散驼马旃庐日夕下羊牛革囊桐酒醺人醉芦叶吹笳动客愁可见太平忘武偹蹋歌顿足拥貂裘
　　
　　沙门宛在海东边白浪漫空雾涨天屯卫逺分貔虎队岛夷潜匿蜑蛮舩蓬莱清浅髙秋见碣石苍茫落照连应笑嬴秦那觧事虚劳徐市访神仙
　　
　　送卢拙闇游茅山
　　
　　卢郎抱琴别我去驾言往采茅山薇三峯月下木客啸丹阳湖中姑恶飞笋舆问程溪店逺芒鞵蹑云林径微归来袖有长生药乞取刀圭意莫违
　　
　　无题
　　
　　玉树参差障羽幢旧愁如水漫春江葳蕤鎻合收银钥窈窕楼空闭绮窻亸凤横钗终作对舞鸾窥镜强成双绣屏倦倚看红豆满眼相思意未降
　　
　　环佩珊珊下汉皋璚楼风度欝轮袍琴心寄兴传孤凤华意留情属小桃金粟柱移筝上雁玉莲杯举掌中醪乘鸾一去无消息膓断神仙梦寐劳
　　
　　燕语铜楼淑景移镜台香冷玉盘螭书传王母三青鸟针度天孙五彩丝江浦见莲难觅藕石枰寻子未围棋独怜鹦鹉知人意飞傍琵琶索荔枝
　　
　　裙曵湘罗漾曲尘雀钗小佩玉麒麟紫箫偷按云中曲彩笔慵传镜里真蝶粉腻花金作缕鴈沙回雪翠为茵若兰锦字多华丽不减风流赋洛神
　　
　　题张外史登善精舍
　　
　　阴森水石林堂幽六月彷佛如三秋髙遁何惭孔车骑旧逰还忆董糟丘鹤台夜礼紫虚象鳬舄朝回黄篾楼愿乞引年餐玉法颉颃飞佩阆风头
　　
　　送唐希颜入京师
　　
　　挂席清江胜驾车栁黄梅白雨晴初不师鬼谷从衡术独善庖羲卜筮书绕郭烟花春日丽对床风雨夜窻虚便邮频把音书寄莫待慈亲暮倚闾
　　
　　瑞上人逺碧亭
　　
　　亭子新开片玉东冯虚举目送飞鸿水穷鳌背三山小云澹蛾眉两黛浓诗咏墨华懐贯老记存竒字忆扬雄知君览胜多佳趣尽在秋风落照中
　　
　　寄天衣浄天镜长老
　　
　　会稽名郡素多贤翼举髙风更凛然金缕赐衣梁代日紫檀遗象义熈年千峯秀色层檐外双涧清流絶磴边遥想升堂谈法罢匡床镫火理残编
　　
　　竹园寺里昔曽逰弹指流光十六秋诸刹毎传新学起一箪犹为故山留文词雅正推裵栁诗句清妍属澈休湖海老成凋谢尽杖藜何日浙江头
　　
　　用韵奉答征懴原
　　
　　忆得相逢春未深别来红雨徧园林江湖契阔劳清梦田野栖迟惬素心万壑千岩应眺览五时八教重披寻天亲无着难兄弟剪烛何时对榻吟
　　
　　江山如畵轩
　　
　　杨子为郎鬂未皤旋开小室枕岩阿江如赤壁英雄少山似新亭感慨多林末涛波来一线云边龛赭澹双蛾衰年不减登临兴拟待清秋着屐过
　　
　　林泉民为张某赋
　　
　　鹿豕同游说野情一廛愿受作编氓穷幽拟草愚溪记养拙甘从甫里耕春涧蕨拳和露采秋林木耳带霜烹淮南有客歌招隠莫遣儿童识姓名
　　
　　癸丑正月风雨中偶成
　　
　　入春弥月雨霏微惊蛰无雷雪又飞抚节不愁花蘂晚感时惟恐麦苖稀当歌对酒愁难遣问舍求田志己违只尺相望不相见空吟偪侧思依依
　　
　　岁除风雨浃新正二月将终未放晴残雪不消犹待泮轻雷欲震又收声樵蘓后爨愁童穉故旧凋零失老成推枕无眠清夜永淋淋檐澑百忧生
　　
　　西爽轩
　　
　　层轩新筑涧之濆日射丹书草木熏天末火流秋沆砀冈头玉润晓絪缊清寒恍对晴山雪散漫如瞻华岳云不似滕王髙阁上珠帘卷雨又斜曛
　　
　　寄倪云林先生
　　
　　人日纔过春未深满城风雨昼阴阴又逢元夜传柑燕恰似重阳泛菊吟字写硬黄当几畔砚分浅碧到溪浔从它狂客时推骂笑对青山酒自斟
　　
　　过广陵
　　
　　十年不到广陵城依旧璚芳弄晚晴绣被土砖于阗寺寳装刀劔镇南营楼飘箫鼓云中起地接烟花日外明小杜风流今寂寞谁携红袖按新声
　　
　　叅军吹作鳯凰鸣卄四桥头璧月明欲把璚芳祠后土还持彩笔赋芜城小楼窈窕低金缕别馆蒲卜下玉罂醉写乌丝遗所爱风流髣髴记三生
　　
　　郭晞仲新庄
　　
　　抱郭春流带草堂四檐桐梓晓苍苍百花潭上诗人宅五渡溪头处士庄且喜比邻连伯娣不愁行酒少儿郎西郊从此频相过剪烛论诗夜未央
　　
　　珠金沙
　　
　　将军为国仗安危势弱兵孤谩出师江左望风如破竹沙边背水尚张旗可怜吴楚三军溃始信襄樊一木支扬子秋髙波渺渺木绵春尽草离离
　　
　　登桐川郡楼
　　
　　桐川郡楼一登览好风东来吹酒醒数里已分吴楚地百年如寄短长亭凤凰逺举梧桐老燕雀生成桑柘青虚名得失何足论更尽沙头双玉缾
　　
　　酒酣倚阑西日暮青山当户如髙人银杏树阴不受暑蔷薇花开犹是春目送云霄瞻羽翮手扪河汉近星辰莫欺老子才情减还据胡床岸角巾
　　
　　寄子明兄
　　
　　我兄三月适上国贱子定省临髙堂慈亲病已勿汤药弱女手觧缝衣裳五云楼观烟花丽万里河山日月光司马多才年更少拟将词赋献长杨
　　
　　次韵奉答卢伯融见寄
　　
　　东老书多未是贫瘦生谁念苦吟身云横马首山如戟月过阶前鹄似人蘓武流离终仕汉扬雄寂寞却归新冥鸿肃肃清霜重独倚髙秋落木津
　　
　　送雷太守赴武寜
　　
　　前席亲承大府开武寜政迓使君来也知刘项争雄地须得龚黄治郡才芒砀嵌空当野断黄河如带抱城回理闲引客登髙赋应在重瞳戱马台
　　
　　寄休寜宰唐子华
　　
　　尽说休寜邑宰贤清诗多与畵俱传弹琴埀帘白日静种花满郭青山连叶县归来候鳬舄沤波浩荡放渔船公余镇日浑无事好冩新诗寄一篇
　　
　　次韵郑明徳喜雪
　　
　　水曹东阁静无尘坐阅飞霙若似人简授兎园曾作赋律吹燕谷欲回春缃枝梅放花无赖白战诗成笔有神遥忆龙沙三万里望中驰道烂如银
　　
　　朔风吹雪徧原野谁卧衡茅若冻蝇玉署寒生催赐酒金盘光动忆分冰絮穿阁道粘珠箔花重旃房压彩绳田野何由称贺表五云髙御六龙升
　　
　　次韵秦文仲暮春见寄
　　
　　三月江南暖尚微雨余草色故菲菲野棠自发真娘墓烽火犹连道士矶谩说尚方封事少未闻南国羽书稀何人得似秦文学小阁褰帘看燕飞
　　
　　江南春尽子规啼愁里看花思转迷乳燕定巢当户语断虹截雨傍江低斩鲸政欲提三尺簮笔何由侍两闺满眼干戈连海岱置身安得月中梯
　　
　　寄于彦成岳季坚
　　
　　雪霁平芜带曲村思君白髪照清尊娇莺恰恰花连屋穉栁青青水到门江阁遥山来逺碧草堂新月见纎痕风流二子居丘壑赋就停云一断魂
　　
　　夜宿东阁梦中燕逰甚适觉而梅影上牕横斜可爱口占一诗以纪
　　
　　梅花千树草堂南花气浮空若雾岚姑射山中春自好罗浮天上梦初酣蟠桃谩说瑶池晏仙桂徒夸月窟探万里仙游才一瞬不知双鬓雪鬖鬖
　　
　　彩燕
　　
　　剪开双尾出乌衣便逐钗梁小凤归晓倩婵娟红缕系春迎倭堕翠蛾飞香销金屋花无语影落妆楼月有晖惭愧年年一相见秋娘老去鬓云稀
　　
　　寄虞子贤
　　
　　虞仲园池芝水濆华林曲馆逺人羣一编岂为穷愁着万石犹能孝谨闻玉躞金题书满架锦衣珠履客如云悠然坐挹西山翠寳鸭焚香到夕熏
　　
　　清明日偶成
　　
　　舍南舍北栁如城故着离黄燕子鸣莫向镜中嗟种种且于槽下听枨枨清童解诵髙轩过好客应须倒屣迎坐对梨花浮大白人生看得几清明
　　
　　丁未纪事
　　
　　二月春城桃杏妍黄花离落景萧然表忠曾护钱镠墓至徳惟称太伯贤千古英雄徒有录一时谗佞己无权早知鞭背东城路悔不归耕负郭田
　　
　　列垒连营日战攻脱身虎落自从容但知蜀国专王建尚记虬髯拟太宗冠服未遵唐制度河山己入汉提封一时佞幸空遗臭拜赐黄金口齰痈
　　
　　入叅帷幄运竒谋翼赞功成礼数优华盖醉樵周尚父军营借箸汉留侯有身暴露家千里无骨归埋土一坏多少门生并故吏不知还有孔车不
　　
　　登台入省緫权纲坐拥全军势力强檇李未闻丞相死会稽先报大夫亡提孩感动犹埀泪行路兴怜亦断肠借问谁能为此计斯人今己葬江乡
　　
　　熏天富贵复何求又欲飞行驾鹤游董卓脐燃郿坞日嵇康兵解洛阳秋谁人浙党攻闽党此軰清流投浊流栖老园中荆棘徧围棋墅里鹿麋游
　　
　　敌国兵连地数侵寿藏髙筑徧山林嫖姚破虏辞营第太傅还乡散赐金陇卧牛羊春短草穴穿狐兎夜堂深清明麦饭无人洒日落风颠呌恠禽
　　
　　马公着见山楼
　　
　　徙倚霜林万木秋好山都在马家楼大江西上经秦望巨壑东倾见沃洲半夜书声天外落四檐云气座间浮登髙作赋休懐土拟泛星槎问斗牛
　　
　　送嘉兴经歴茅某之松江府判
　　
　　桞塘水漫晓扬舲离思乱逐花冥冥芙蓉旧种叅军幕芍药新开判府厅三江龙蟠走海白九山凤舞入云青理闲觅句坐长日芳草芊眠春满庭
　　
　　巢云轩
　　
　　三素云中结一椽致身萧爽思悠然自怡逺效陶贞白览秀重懐李谪仙气合虎龙交鼎内影随莺鹄宿檐前肯输艮岳为朝贡拟化商霖润旱田
　　
　　寄卢伯融
　　
　　乗桴东下避风烟矫首淮云思惘然涨海涂泥皆树艺授经子弟緫才贤青鸠紫蛤尝登馔金橘红椒不论钱白髪满头俱老大冶游花底忆当年
　　
　　浮家南北久离羣知尔移居向海濵白首一经能教子黄茅千顷比封君异乡花鸟皆春思故国闗山半夕曛何日酒舩还旧里青山对榻坐观云
　　
　　寄默林普庆二长老恢复初首座彝天伦藏主
　　
　　诸子才华老更成自惭蒲栁易凋零默林兵后山如赭普度春还树似屏尘拂寳花分半席几翻贝叶校羣经彝公阅尽毗卢藏立雪堂中有寜馨
　　
　　庚子十一月望日大星殒于西南
　　
　　岁十一月大星殒斗柄挿子夜初更焰光烛地散霞彩芒角经天如月明春秋重犯灾异见田里厌闻愁叹声临风劝汝一杯酒海宇何日歌升平
　　
　　客甫里白莲寺答頋玉山见寄
　　
　　风流王湛岂真痴世路﨑岖蜀道危独酌花前明月我百年驹隙主翁谁南州名节称髙士乱世功名属徤儿海内承平欣有象忧天莫作杞人悲
　　
　　沧浪一曲绕茅堂投老归来贺监狂鸾鳯岂因梧竹止鴈鸿亦为稻粱忙荣名身后嗟何用浊酒生前醉不妨雪里梅花逈髙洁结交岁暮莫相忘
　　
　　江村十日雪不消茅屋难禁风怒号髙隠何殊醉侯放浪逰端似水仙陶大星中天光煜煜孤鸿断野声嗷嗷老夫畏寒闭户卧那辞百罚醉酕醄
　　
　　寄蒋都事
　　
　　忆得吴门话别时乱离十载信音稀盈颠白髪今吾老满眼青山往事非天上郎官应有象江南倦客尚无衣遥知李监欢迎处绣服当春又昼归
　　
　　水月清华亭
　　
　　昼锦堂中结小亭方池如鉴照檐楹山河影落鲛宫逈苹藻光涵兎魄明神女凌波遗玉佩素娥飞辔下瑶笙一尘隔断人间世独倚髙明爽气清
　　
　　赋得禹庙送人之越（代作）
　　
　　大禹神功别九州岛巍巍古庙越山头玄珪告锡昭成绩洪水懐襄息横流雨湿梅梁灵物化香凝龙衮瑞烟浮送君再拜瞻遗象梦叶熊罴在运筹
　　
　　雪山圗
　　
　　云气浮空髙复低石林茅屋望中迷山回鸟道青天上水落鱼罧碧涧西欲访松乔穷絶顶直扪萝葛蹑飞梯归来城郭还依旧坐对新圗赋紫溪
　　
　　唐本初西郊草堂
　　
　　草堂小筑西郊外孔杜风流尚未隳岂但山灵回俗驾还因录事寄新诗栁塘飞燕穿书幌花墅啼莺近酒巵从此门前多辙迹老翁莫厌客频来
　　
　　次韵刘伯叙送铁教授奉表入京
　　
　　广文拂晓发东瀛函表乗轺赴帝京双阙逺瞻龙虎气层台重听鳯凰声花迎彩仗春风软栁暎宫袍晓露清况是江南佳丽地金尊莫惜倒乌程
　　
　　重韵寄刘伯叙
　　
　　恩荣曾锡燕蓬瀛五马西来自玉京江左衣冠传旧族海濵謌颂动新声蒲轮结驷登金马茝石听莺觐紫清此日牛刀聊小试还居台辅定章程
　　
　　耕学斋诗集巻十一
　　
　　●钦定四库全书
　　
　　耕学斋诗集巻十二
　　
　　（明）袁华 撰
　　
　　○絶句
　　
　　题野航壁
　　
　　緑水滑可染白石明可把髙林落秋声谁舩系其下
　　
　　頋玉山园池十有六咏
　　
　　碧梧翠竹堂
　　
　　桐花落银床竹色被兰渚六合飞炎埃髙堂不知暑
　　
　　玉山佳处
　　
　　玉山最佳处牕户絶纎埃门无俗士驾禽鸟不惊猜
　　
　　钓月轩
　　
　　闲耕山中云坐钓溪上月仰看白玉钓下埀紫贝阙
　　
　　湖光山色楼
　　
　　岚起天边雨帆飞树杪风湖光与山色倒影畵楼中
　　
　　芝云堂
　　
　　堂阴有竒石如芝复如云望云懐友生采芝招隐君
　　
　　渔庄
　　
　　公子不好猎小庄濠上居长舩载大炬清夜看义鱼
　　
　　种玉亭
　　
　　采得昆冈玉连云种小亭月华润灵雨虹彩烛苍冥
　　
　　百花潭
　　
　　朝乘百花舫暮醉百花潭纎纎潭上月流影照清酣
　　
　　小蓬莱
　　
　　露下仙人掌云生玉女牕弱流三万里飞度寳魔幢
　　
　　可诗斋
　　
　　东阁观梅放西池梦草芳絶胜驴背上风雪灞桥傍
　　
　　浣花溪
　　
　　花迷巷南北水接壤东西行春向何许只在浣花溪
　　
　　栁塘春
　　
　　燕尾艎飞水鹅黄栁覆堤水流花似雪疑是武陵溪
　　
　　小游仙
　　
　　麟晡麻姑擗桃花缑母栽天家青鸟使飞去复飞来
　　
　　读书舍
　　
　　芳草生书带香芸辟螙鱼钩帘双燕入长日坐看书
　　
　　鸣玉洞
　　
　　此君有清节髙居在空谷吹箫蹑凤翎珊珊鸣佩玉
　　
　　金粟影
　　
　　金粟花千树银河月一轮举杯邀对饮天上谪仙人
　　
　　采上人南涧圗
　　
　　箕踞长松下溪流如白云美芹采南涧可以奉吾君
　　
　　溪山髙士便面
　　
　　杨栁拂溪流风牵荇带柔前山青可数停楫坐舩头
　　
　　题李嵩会茶圗
　　
　　糓雨初晴花乱吹金河春水腻如脂挈缾小试团龙饼想见东都全盛时
　　
　　春日偶成次韵
　　
　　竹楼晓日明踈槛松径清飙度曲棂逺水微茫云外白边山缥缈雨中青
　　
　　南髙峯下前朝寺寺有髙僧两耳长当记清秋凉冷后桂花深处坐焚香
　　
　　坐深鱼鸟自相亲野老忘机欲卜邻栁外飞桥新雨过桃花水涨半篙春
　　
　　次韵頋仲瑛书杜氏便面
　　
　　乳燕初飞藕作花秋娘二八髻双了臂鞴微露真珠络疑是钱塘旧内家
　　
　　杨铁崖頋仲瑛葛元哲约祭张贞居或者以它事所牵弗果元哲有诗谨次韵以速成之
　　
　　湖阴窈窕畵舩开谁酹荒山墓上苔明日归舟载春雨风篁灵石几时来
　　
　　香满芸牕昼未开白鹅湖上卧苍苔山风宿草吹新雨尚有髙人载酒来
　　
　　西湖春日杂兴
　　
　　栁淡鹅黄雨弄晴断冈泥滑竹鸡鸣便须移席长松下坐听风泉落涧声
　　
　　北瞻灵鹫山围寺东望初阳树绕台昨夜龙泓新过雨乱流花片入城来
　　
　　西郊草堂对酒口占
　　
　　一点飞花落酒杯大江如带草堂开尊前恠底天香满人在瑶台月下来
　　
　　吴江道中
　　
　　澹云收雨动微风山色湖光惨淡中双浆夷犹坐天上不知身在水晶宫
　　
　　上巳日晚歩商墓西村
　　
　　桑叶青时戴胜飞红红白白暎柴扉枣花欲落缲车响连臂行歌缓缓归
　　
　　商溪溪上日初晴艳妆彩服踏春明桑树叶圎蚕出大布糓夜啼郎起耕
　　
　　叶暗柔桑花乱飞新蚕如蚁燕初归纺得麻纱连夜织为郎制作下田衣
　　
　　客吴兴春日偶成
　　
　　曽听吴门唱大堤只今惟有野乌啼故人鱼雁冯谁寄江水无情日又西
　　
　　龙凤山青露両尖溪头把酒月纎纎从教栁絮沾书帙满地春风不卷帘
　　
　　桤林日暖蕨芽生桑陇风微布糓鸣客子思家政愁絶长松吹雨落溪声
　　
　　双眉刷翠小红娘斗酒梨花为洗妆一曲纒头不知数扬州城内善和坊
　　
　　深鎻春风罨畵楼杏花香里醉扶头何人得似任公子相府莲歌不解愁
　　
　　杉峯双鸾寿意便面（集句）
　　
　　横玉呌云清似水松杉峰外乱山青近得麻姑书信否梦中同蹑凤凰翎
　　
　　天基庄菊花
　　
　　仙子乘风过赤城金盘玉露掌中擎月明解佩江头去五色云霞拥绛旌
　　
　　寓绰墪寿寜庵
　　
　　栖禅窟畔好髙树三静境中皆白云己翻瞿昙内外典更礼茅家大小君
　　
　　北山何处境清絶藤轩阴阴生昼寒明月飞来散清影金沙布地为君看
　　
　　桞塘春轩口占
　　
　　横雨狂风三月余栁塘水涨起潜鱼花明兰渚坐埀钓叶暗芸窻好读书
　　
　　快雨时晴暖尚微小亭帘幙护春晖曲尘波动鳬雏出金缕条长燕子归
　　
　　送寗伯让还南台分韵得来字
　　
　　落日枫江水似苔画舩挝鼓大颿开栢台一夜清霜重并逐秋风白雁来
　　
　　頋玉山客嘉兴春晖楼前木芍药盛开因诵张平昌所和令狐祖公别牡丹诗曰平章宅里一阑花临到开时不在家莫道两京成逺别春明门外即天涯因次韵别赋五首同寄
　　
　　真态生香解语花脸酣春酒醉儿家陈王谩倚能词赋翩若惊鸿洛水涯
　　
　　万卉千葩孰与京故人相见眼偏明金盘玉露倾朝日似对春风诉不平
　　
　　烂熳春晖玉一阑香笼绣幄醉中看于今寂寞西园里无奈罗裳怯暮寒
　　
　　三九清斋修洞房小楼午夜礼虚皇殷勤金盌收花露留待研朱校玉章
　　
　　糓雨初晴三月时燕飞帘幙昼迟迟主人不见花开落欲倩徐熙写折枝
　　
　　恠雨颠风春事非蜻蜓蝴蜨作团飞端端老去才情减不奈轻寒薄缟衣
　　
　　水仙图（集句）
　　
　　疑似瑶台月下逢强抬青镜欲妆慵风吹仙杖飘飘举五色云车驾六龙
　　
　　宣和翠织成雪沙双鴈圗
　　
　　鴈沙飞雪烂于银共诧宣和制作新何似帛书归上苑暮年冠劔畵麒麟
　　
　　题郑所南畵
　　
　　弓劔空遗瘴海涯南冠怅望泪偷埀满头白髪心如鐡自写幽芳慰所思
　　
　　郑君独行今重见圗畵仍兼著述存多少梁园旧词客长裾又曵向谁门
　　
　　吴缘鸾像
　　
　　身跨于莵手执书锺陵山峻路﨑岖当时只合华阳去日写黄庭礼紫虚
　　
　　黄葵蛱蜨圗
　　
　　金茎倾日露华晞汉苑秋髙燕己归赖有多情双蛱蜨翩翩时近鹄袍飞
　　
　　马逺所畵握扇杨后题识于上
　　
　　金粟花攅壁树开月明露湿玉阶苔尚余数迭香痕在曾向坤寜殿里来
　　
　　列子御风像
　　
　　四十余年郑圃居居人不识独躭书九天寥廓泠然去安用回风毕道车
　　
　　吴仲圭墨竹
　　
　　风生太液水微波霜影侵阶月色多截得昭华苍玉管多情箫史奈愁何
　　
　　直沽偶成
　　
　　草低沙软见牛羊烟雾苍茫落日黄燕女如花不相识笑倾马湩劝人尝
　　
　　海雾昏昏水拍天马牛遗矢满平川翻思五月江南道万木清阴呌杜鹃
　　
　　狸奴窥蝶圗
　　
　　黒睛如线午风清贾勇潜身势不惊莫向花阴窥蛱蝶街头鼠軰政从衡
　　
　　过清江浦
　　
　　八里庄头淮水长清江浦边杨栁黄楚女窄鞾小锦袖醉歌竹枝行玉觞
　　
　　过能拙翁兰若
　　
　　盐鐡塘边草色齐我居塘东子塘西兴来相过不相问自把新诗竹上题
　　
　　二月卄九日逰董氏坟庵次钱成夫韵
　　
　　明朝二月三十日三分己过二分春莫思万事且饮酒林外提壶亦劝人
　　
　　草堂清集
　　
　　芙蓉小苑落秋红声动帷犀瑟瑟风共说扬州月无赖紫鸾箫里露台空
　　
　　绣被熏笼护暖云酒痕曽上缭绫纹秋风草阁梧桐雨清坐张镫校玉文
　　
　　秋风细细动青苹甘菊决明开渐新禾黍登场鸡犬静买鱼沽酒醉比邻
　　
　　清弓轩棹歌
　　
　　东洄瀛海望蓬山西上昆丘遡九湾四橹撇波横鴈翅恍如鹤背载笙还
　　
　　三十六陂春水生一百五日又清明轻帆低拂桃花雨醉踏舩舷歌濯缨
　　
　　水落天门放顺流何须百丈打矶头郎归不化身为石重扫蛾眉两点秋
　　
　　赵魏公黄葵
　　
　　天上王孙白玉堂曾瞻黼扆御袍黄寸心倾日应多渇露泻金茎赐一觞
　　
　　仙山楼观圗
　　
　　万山起伏如波浪中有璚楼晻霭间忆驾松颠骐骥去乱云堆里听潺湲
　　
　　栁塘双鹭
　　
　　杨栁眠溪春水生舂鉏并立眼偏明莫思滩濑鱼虾美忘却云霄万里程
　　
　　顾定之墨竹
　　
　　八法从衡篆籀文墨池春水荡湘云任它门外风埃满日报平安有此君
　　
　　题仕女
　　
　　微歩瑶阶不动尘妖娆岂慕宋东邻手援仙桂沉吟处谁是龙头苐一人
　　
　　不使铅华污玉肌内家妆束入时宜欲随女伴寻芳去只恐西园蛱蝶知
　　
　　枇杷白头
　　
　　枝上花开才岁暮叶间子熟又春残何縁山鸟头先白错讶韩家金弹丸
　　
　　黄葵圗
　　
　　玉阶桐叶委清霜青鸟西飞汉苑荒犹有金盘仙掌上独承湛露向朝阳
　　
　　梨花乳鸡圗
　　
　　乳雏出■〈〈士冖一卵，上中中下〉殳〉老雌鸣石上雄呼喔喔声同入春园拾虫蚁梨花雪白近清明
　　
　　送王炼师逰龙虎兼东周白士祝洞天
　　
　　古洞曽窥一线天归来尘世又千年笑骑辽鹤闽山去荔子花开海月圎
　　
　　磷磷白石龙泓下泉落清池月半弯忆与仙都周白士钩帘把巻对南山
　　
　　耕学斋诗集巻十二 


