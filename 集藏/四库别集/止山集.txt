  

　　钦定四库全书

　　集部六

　　止山集

　　别集类五

　　明

　　提要

　　臣等谨案止山集总二十巻明丘云霄撰云霄字凌汉号止山崇安人由贡生官至栁城县知县是编凡分四集南行集四巻盖自崇安至省会之作分建安延津晋安三稿东游集二巻盖游括苍之作故二巻皆题曰括苍稿北观集四巻乃其入京所作自南游北故有楚稿越稿呉稿宋稿鲁稿齐稿燕稿之分以上三集皆诗而无文独山中集有诗四巻又有文六巻皆居武夷止止山时所作也四集惟南行集编次最早首有丰熙序云丘子年方富而引志在逺吾见其进未见其止当数十年后乃可论定大抵系其初作故熙云然熙之序嘉靖十一年甲午也东游集无序不知何时所编北观山中二集序皆题曰嘉靖丁未则最后矣朱彛尊明诗综引徐梦阳评称其诗雅澹劲古景真情得今读之信然要之不肯蹈袭前人异乎七子之派者也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●南行集原序

　　闽本南服而崇控闽上游乃位闽之北丘子居崇家食时或事事于会城则自武夷鼓枻顺流而下歴建安度延津而抵于晋安是为南行而往来其间凡有所著作则别录为南行集予昔在翰林以罪去国出戍漳海过武夷丘子不以予为罪出而礼爱相殷及闻其论议每多英发遂握手为忘年交继予旅寓三山而丘子南来频获相见故于其所著每得观读而叹其卓可名家夫今海内之士论诗必曰杜少陵论文必曰司马史氏间学焉而或近之亦不过得其声色貌象之似耳丘子诗则志在初唐而或谓其有庆厯之歩骤文则志在礼经而或谓其出左氏之轨辙得非欲以其不似以学其似与虽然丘子年方富而引志在逺到吾见其进也未见其止也当数十年后乃可论定姑书此以俟具眼者辨之时嘉靖甲午秋海戍四明丰熈

　　●钦定四库全书

　　南行集巻一

　　（明）丘云霄 撰

　　○建安稿

　　城南夜雨

　　出宿城南夜江空雨满舟迟迟风外断耿耿叶邉稠伴柝传山郭随更下驿楼初程云水近还作别乡愁

　　螺滩

　　雀舫江声乱螺滩浪势骄乾坤蕉鹿梦岁月梗萍漂五里山亭出孤城烟树遥秋风双鬓外落木晩萧萧

　　归宗岩

　　鸟道悬空翠龙笻拂晓寒逶迤回碧嶂突兀散朱栏怪石云邉堕蚪枝雪后看振衣山果落听法鼎香残庭鹤巢松近林僧种药还气蒸玄洞湿珠落古厓丹引火窥仙窦临河纵大观孤亭摩汉出斜磴倚云安煑茗游烟细攀藤着屐难泉幽贪洗耳天近想飞翰岁晩悲行役登临兴渺漫浮生无住着空羡结蒲团

　　临江门夜泊

　　城抱江流急沙回浪势安烟云归树暝风雪酿梅寒客夣随更转溪声入夜残渔翁相傍宿应笑欲弹冠

　　登君子楼

　　落日下平浦乡心倚莫楼孤台聨万井百雉俯双流衰栁惊行役浮云近故丘偶因临水意无语向江鸥

　　梅仙山次谢石涌副守韵

　　仙人去何许空此青山名我来蹑高云凛凛神骨清虹亭照空谷丹井莓苔生如何千载下无人申此盟

　　梅仙山奉次李古冲宪长春霭凭栏之赠抚昔人之遗踪感髙懐于莫既悲怅自失不觉有言

　　春含翠筱宻如城江拥晴岚蘸水明云护虹亭无客到石藏丹井为谁清章缝却向青山老羽翮空懐白日生别后松枝如寄折报君惟有岁寒盟
　　解缆殷勤问后期登楼回首是相思龙唇敢拟锺期调鹤态宁如叔夜知寒月每随朝北夣停云欲寄望南诗上林多少卑栖处幸托春风到一枝

　　过古冲七里别墅因呈

　　溪山待时胜云霞本仙宅台控松桂深花覆行径窄孤舟系潭阴沙月照林白为问辋川人来作桃源客主人玄鹤姿栖息青霄翮欢爱谈夙襟罗尊重离别揽衣事攀登坐我心怡恱春熈林气芬新篁欲抽节清晖已满楼他时想颜色

　　九日蹑云岩

　　野外黄花节山中緑酒芬晴岚开绝巘秋意满髙云客至妨僧定樵諠散鹿羣幽探成汗漫尊酒惜余曛

　　寒露同李洗松宿方塘书舍

　　露重怜今夕秋深试薄寒溪声乱篱落月色动柴闗菊宻欲藏径花娇故傍栏相看疑夣寐秉烛问更阑

　　李双溪读书处

　　径逗山堂静庭间花木深双流迟歳月孤阁此登临夜雨踈蕉緑秋云结栁阴漫谈千古上应笑二毛侵

　　秋尽复南行

　　寒月浴江水踈花傲竹林歳惊羣物变秋逐莫江深愁入三山夣空懐百世心沙鸥浑识面夜伴建溪浔

　　聂双江侍御廵闽辟梵宫开五经书院聚生儒讲礼教移檄见征晩发舟南下呈华古溪先生三十韵

　　新月照秋水寒江坐晩空十年惭潦倒双剑恋雌雄偶尔叨陪从瞿然意转蒙踈遗成乆癖礼乐岂能攻斗畔秋槎逈天南海气蒙逺征心不展浅酌酒迟穷冲雨鸥羣乱迎霜桕叶红归期候新栁歳晏惜飘蓬短褐贫原宪寒毡仰郑公栋梁湏国用朴棫负春融小相吾何敢雕虫自不工受知心感激殊遇礼帡幪分托形骸外情纾笑语中青衿归绣豸黄髪识花騘市骨能牧骏遗才想卧龙无心劳案牍用意本精忠旧日招提境千年化育宫庭开如聚讼道大岂难容述作圣明事炉锤天地功衣冠新振顿贤哲古尊崇柱史真喉舌王臣尚匪躬贤哉季子札陋矣叔孙通小技惭何补空名虑有终两生辞汉诏三礼志周风落落寻千载明明自九重圣神频积徳风俗正当隆化雨沾南服和风满太穹十朝臣九有万国仰重瞳大道唐虞逺中兴制作同感时追骥尾羞老祝鸡翁

　　施龙会讲学蓝原约登武夷不果余复有南行道中寄此

　　龙会经年别鱼书望日迟月虚徐穉榻风暖马融帷紫气怜谁识青山秖自宜幔亭金鼎在空负玉笻期

　　江晩

　　踈林依古渡故国遶长川去水乱纒石遥山翠贴天山猿堪有泪沙鸟愧闲眠何处传羗篴偏能到客邉

　　舟中莫酌

　　为客三冬尽归程数问家傍渔传夜火濯足动江霞日落村舂急溪回山势斜孤懐谁共语一醉谢年华

　　早发龙港

　　曙拂空林鸡犬喧春江夜雨没堤痕晓寒未落沙头月误看梨花雪满村

　　九日江上

　　草满寒汀江上秋夣深遥过碧山头短篱踈菊家何处斜日孤云荡客舟

　　舟中呈程十二贞甫蓝三十六汝汲

　　荡漾归舟日欲昏山寒江落旧沙痕长途短褐怜同客断岸踈篱何处村雉起桑皋过别垄鸡鸣茒栋见重原天涯几度三秋节空羡陶翁五柳门

　　再游归宗岩

　　昔游当玄冬兹来值朱明歳光倐尔变睠言怆深情少壮易抛掷短髪不复生幽探在佳致胜事谁能评髙松结鹤居深叶栖蝉鸣六月看山雪千林响流莺紫云开玉台青鸾控朱軿回首顾尘迹飞身天上行白杨满山下古坟相青峥感此地下魄何用千歳名仙人非凡胎丹砂不可成我来得清况对酒当欢倾

　　新阳铺

　　十里未归犹是客夣魂还托水云乡轻鸥浴晩多情白落叶辞秋作意黄断雨欲来过别浦孤帆犹自带斜阳百年几度飘蓬迹世事江流緫渺茫

　　书感

　　沙鸟冲烟去滩声近莫喧溪毛青绾石山雨白投村适意偏难得空名底用存古来沉陆者不是薄浮縁

　　南行集巻一

　　●钦定四库全书

　　南行集巻二

　　（明）丘云霄 撰

　　○延津稿

　　南行

　　游子悲乡国孤舟傍岸洄机心能自信沙鸟不湏猜夜静滩声落江空月色来钓龙竿尚在重上越王台

　　剑浦楼

　　泯泯双流合盈盈一掌平云光楼欲湿潭净雨初晴徙倚芙蓉出冯虚羽翮生神龙嘘夜气疑是旧丰城

　　别梅山寺惠上人

　　竹杖通幽境梅山拥翠屏云栖禅榻古月共佛灯青坛静藤花细廊回栢影冥翻经蕉叶雨归锡草堂星香坐僧梁燕风交梵宇铃烹茶移石鼎拂藓读碑铭无住惭空寂何因飬性灵世縁空物象山色静仪刑落魄惊春桞浮生亦水萍苦吟愁杜老况别逺公庭

　　玄妙观

　　寻胜清溪曲仙家紫杖东层居回阁道翠槛接天宫白石封金鼎香泉引玉筒双流黄日外万井緑烟中种药开新径栽花傍故丛逐人云作伴拜客鹤如童青简贫原宪丹砂老葛洪玄闗更何许怅望倚松风

　　江晩书懐

　　落日孤帆晩更移狎人白鸟立渔矶投竿自信机心息俯剑空嗟往事非秋薄芙蓉江上冷光分杨栁雨中微天涯何事不归去止止山中芝草肥

　　南溪

　　南溪行近海北嶂漫连空问俗他乡异聴莺到处同鹅洋今夜月马耳又秋风歴险空凄恻悠悠向此中

　　楂洋

　　客程频问地村火报楂洋竒石莲花出青山栁叶长搔头见新月濯足忆沧浪荏苒伤摇落浮沉滞此乡

　　吉溪

　　游子悲无褐寒风吹短查问渔沽酒路随犬到田家茅屋依山静溪桥逐水斜逢人皆荷莜相咲失生涯

　　晩次狮石

　　水宿栖嵒际乡心望斗横船头鱼夜跳江口鴈南征为报村居近遥传鸡犬声孤懐愁不寐秋意转分明

　　九日太平驿晩泊

　　百年壮志空懐剑九日游人不到家村晩渔依林外火山寒月傍夜归查江湖夣转衣初冷歳月心非鬓欲华何处霜桥通酒市将因系缆问黄花

　　江上

　　寒菊花初放虚舟风自移兴寻彭泽酒病遣杜陵诗学得东山卧时看左氏书秋风江上早山雨夜来初

　　早发

　　江气团团白潭光约约虚露华和月落风势聴人呼

　　思

　　木落愁逺山乡心夜来絶不见渡溪人但见渡头月髙堂忆逺征妻孥望天末舞衣生轻尘自贻此契阔白云起江头直向武夷没

　　怨

　　江石如龟甲隐隐浮明沙不障东之水偏惊游子查游子去乡国长风吹断霞断霞只在天游子去无涯泠泠秋已老飘荡未还家

　　述

　　昔我出门时南薫事轻葛今我入门时北风欺短褐羊牛夕下山草知夜来合记得临行语刀头望明月过期人不归之子忠信薄

　　解

　　青苔不满寸出土争晴光飞萤大于粟抱照光逺扬人心本圆觉安能守荆桑蜘蛛恋幽户蚯蚓甘深藏吾为斯人徒何以相比将

　　无题

　　西北有佳人春姿照白璧相去一万里夣到不盈尺我有双绮琴欲奏同心曲裵徊秋江上婉转莫愁入

　　夣中作

　　买舟渡江水春风满双掬浩歌天际流琅然过山曲

　　不寐

　　新月渡江水夜半风初起揺荡不成眠波声打船尾

　　江晓

　　江上寒山髙翠屏江中流水去沧溟江南物候冬犹暖江树风霜叶自青

　　江夜

　　寒月傍人湖畔宿野烧隔江明渐枯竹深村巷时惊犬夜半沙头人打鱼

　　南行集巻二

　　●钦定四库全书

　　南行集巻三

　　（明）丘云霄 撰

　　○晋安稿

　　晋安春日

　　客思江流两渺漫墙梅留雨半开残日回东陆泉初动榕满南州腊尚寒团饼喜同传故俗柔蔬聊自荐春盘白云徙倚孤飞处愁入青尊意转阑

　　立春后一日书懐

　　斗换覊南海春愁雨满天登楼悲往事把镜及新年庭草生寒翠江梅弄晩妍断云看鴈逺客思若为传

　　饮张瀬濵仓宰官舍

　　张郎为委吏禄隠不辞卑闽树春尊出吴歌海月迟莺花愁倚榻池草夣移时笑问江南枳犹生鳯鸟枝

　　访林平厓侍御留莫酌出所撰太极演见示漫此荅之

　　十年不见桓騘马此日幽寻到紫岑石拥翠台尊酒暮云开孤阁夜谈深竹床无复岩廊夣蓬迹空悲歳月侵海上相逢生计薄闭门怜汝太玄心

　　十五夜与傅丁戊月坐得圆字

　　海月三山出江城万井聮故乡望牛斗清夜共婵娟流影移庭竹浮光满瓮泉相看浑是夣得意几回圆

　　赠卧芝山人

　　不见希夷子前身拟是君乾坤闲独夣簮冕懒人羣种药开青垄寻芝破白云醉来卧春市遗剑在尘纷

　　赠髙髼仙

　　志士如鸿鴈冥飞谢世樊春山迟午夣白日倒青罇桑合衡门隠花深覆径昏扫云情亦懒散髪道长尊

　　题竹渠山居

　　为访山中客真登淇上园临流弦自奏种玉翠成村乗醉跨鸾尾寻幽到水源濯缨聊石坐无俗自柴门

　　立秋冩懐

　　乌散城头月林传夜半秋江湖忧短髪歳月此凋裘为客三山乆懐人万里愁太平元老在笑夣说东周

　　感遇

　　孤鸿天北来栖我林上枝欲寄美人札相思空自知夕阳宿秋山野草连大堤低头独顾影短髪双肩垂芳容易衰歇空负年少期愿结鸳鸯侣相随竟不离
　　其二
　　丰城有寳匣夜气如长虹藏身在幽独误识张华公千里遣雷令此意良已殷结欢君子佩流声天地中一朝成变化烟光浩无穷神物自有匹安肯孤雌雄
　　其三
　　菱花冐轻■〈殹上土下〉玉姿岂为侵一朝事磨洗万象光沉沉欲赠美人妆聊以输我襟不照美人面愿照美人心
　　其四
　　仙乡有琪草托根蓬莱山食之有长味暗令生朱颜叶光拂海曙髙蕚袭天闗谁为学仙侣同采复同还愿言将此草遍种在人间
　　其五
　　明月开素琴清夜时一弹上弦彻天扃下弦起龙蟠世人重歌舞此曲空潺湲悲音促商调草木凋容颜锺期乆已死孤操惨不欢古人破焦桐此意良足叹
　　其六
　　昔日卞和子独抱荆山璧殷勤三献君玉人辨为石世眼束见闻至寳岂易识刖足心不伤璞弃亦不惜是非竟不明感激还成泣
　　其七
　　秋山白皓皓东水走不停羣动净变化竟以归空冥世人苦自蔽动息累有形披襟拥孤榻山月来中庭无言但闭户幽草相对青
　　其八
　　南登万丈峯上有千尺桐髙枝待鳯鸟下体奏南风寂寥在空谷众木纷异同樵人轻斧斤日事深山中但恐秋风落共委荆棘藂嗟哉韶庭音岂上炊爨功
　　其九
　　莫登城南楼逺望城南丘中有逹人墓兀兀临前流石兽皆无耳斜径交坟头感慨问行人姓名今不留此地应无主千家散羊牛
　　其十
　　入秋气沉冥牛女今夕见为客抱孤清因生恋乡县虫声起床头流萤照当面歳候无停机感此万物变微明启幽牕仰见秋梁燕

　　鳌峯

　　状元昔日读书处野客深秋载酒晴草散岚烟江日落林虚台榭石云生地连溟渤千峯尽天薄东南一带横醉倚西风空怅古寒鸦飞上越王城

　　越王台

　　越王城外越王台古木阴阴庙宇开地入中原西楚后邦分百粤晩唐来无诸碑在空寥落有恨江流去不回为问君王钓龙处夕阳满地伴蒿莱

　　南行集巻三

　　●钦定四库全书

　　南行集巻四

　　（明）丘云霄 撰

　　○晋安稿

　　酌嵩坡草堂值雨呈髙霞居

　　江头风雨乍明晦海上云山入有无菊傍踈篱秋自好莺从深谷晩相呼惯来作客踈狂甚老去逢人礼貌麤今日对君惭楚凤十年抱瑟向齐竽

　　酌龙会山堂

　　爱尔髙栖处开尊对竹幽风流能好客踈懒媿同逰海国苍烟晩山堂细雨秋菊芬侵暮酌月色共登楼

　　别友人

　　少年负逸气自比青梧凰岂知燕雀軰青云难羽翔君抱春华姿我托秋风杨芳意竟揺落同委霜露场达人晦其彩闇徳光自长邂逅结欢素感别成悲伤方壶海之东九曲天际傍一别千里心拟迹参与商会晤当何时睠言热衷膓黾勉复黾勉崇徳相辉光

　　访髙霞居不遇

　　到门不见登山屐惟有青霞覆屋多花径叶深迷访迹白云开处杖藜过
　　读罢空庭青竹辞看花随意出踈篱候门稚子能谢客报道山翁归每迟

　　送林子

　　人生风中萍漂荡随聚散但愿此心同何愁隔江汉结欢日尚浅别子秋之半薄莫更登楼落木正零乱

　　约丁戊同过石门时林五厓传卧芝先会饮将半余亦就酌迟丁戊不至戏此嘲之兼呈诸子

　　林前风急叶乱飞林下髙人秋水姿墙头过酒邀上客散髪长披翯羽衣五厓仙人醉恍惚狂客翩翩来武夷蓬头袒腹笑相接大饮风前三百巵踈云满天作凉雨花间有客睡初熟清风夣落羲黄前紫芝枕乱青莎褥五岳逰仙期不来顶红坐变鬓毛緑化龙玉杖不知处丹鼎长年炼空谷君不见浮云一去无回踪世人那得皆方瞳试看阶下忘忧草黄叶今朝非昔红人生得意如夣寐对酒还湏为君醉首阳二子清莫当寂寥千载竟谁是

　　九月一日逰乌石

　　独抱瑶琴乌石台傍岩青菊未全开重阳此去只九日为客今登是再来海上楼台看蜃起云邉山树逐江回自怜短褐犹千里何处砧声晚更催

　　六日饮小傅山堂就宿

　　得钱沽酒即相求醉击青笻漫自讴染翰命觞怜小谢落花依草媿前丘乡懐深夜蕉邉雨客近重阳海上秋解榻未湏伤往事沧江不尽古今愁

　　九日邀冯北峯姜实斋何云川孙海濵登乌石山

　　佳辰亦难再欢笑岂有常况兹良友集一别悲路长缅懐落帽翁千古咏辉光南山日影薄登临兴彷徨呼童出城市沽酒累十觞共携苍玉杖采菊乌石傍

　　此日行呈诸友

　　去年此日游白华今年此日登乌石黄花緑酒依然同白髪朱颜叹何及今年还忆去年事犹是明年忆今日丈夫有志非匏瓜飘荡长江似萍实年年甘菊与茱茰总为谁开为谁食天风吹我石上琴海月照人山更碧相逢莫惜尽余杯百年欢笑岂有极君不见当时独鹤辽海归满地白杨秋露滴

　　别友

　　青蝇附骥尾一日能千里所以君子交贵托英豪侣学道三十年结欢寻常里独立风尘上相看吾与尔雾豹飬其斑风鹏待时起爱君良独深别君情何己岂无儿女颜恐为壮士耻欲赠竟无言相期拾芳芷

　　洪氏池亭留酌

　　拙拙抱忠信依依爱泉林行行随所之处处逢知心偶上君家池池水清且深主人出敬客欢爱同夙襟享我亭下酒乐我池上琴感子意悁懃不知日欲沉古人一饭恩此义留至今知君不愿报感激好贤吟

　　洪塘有懐云山寺诸友

　　乆客将归日初程望故乡海天南下阔江水北来长歴歴秋应尽苍苍月弄黄别来忆三益踈竹护僧堂

　　平水作

　　千里一归帆九秋十日尽野火江上明渔歌夜相应徘徊山月孤萧飒林风振羗篴何处声度船起清聴

　　除夕

　　爆竹通宵尽灯花隔岁开长江流日月残腊恋尊罍千里独归夣三山几度来况逢阳长日数问鬓毛催

　　南行集巻四

　　●钦定四库全书

　　东逰集巻一

　　（明）丘云霄 撰

　　○括苍稿

　　斋居书事

　　宦况怜今夕孤懐傲世尘溪山足吏隐苜蓿长园春昼静云移榻阶闲雀近人古来毡亦冷聊尔遂吾真

　　晓行

　　秋意动禾黍山风稻欲花踈星下平野晓树散晴霞尘世惭奔走江流逐岁华道穷堪薄禄目断白云賖

　　石佛岭

　　漫忆重游地空悲逐世纷野花低受露斜树半迎曛石磴回青嶂肩舆度翠云举头惭老衲依旧坐江濆

　　宿堰首

　　烟火成村晩溪声送簟凉心闲无鹿夣水落见鱼梁牕宿山云湿苔荒石径藏偶来公憇静庭树想甘棠

　　裕溪

　　日抱湥云午不骄芦花飞雪暗溪桥数家烟火自村落随处山林傲市朝习静空亭驯埜鸟忘机分席对山樵却因话到桑麻乐惭媿浮名鬓欲萧

　　括苍道中

　　清世谁能蚤息机欲将踈放问耕犁浮沉世事看流水惆怅西风过裕溪
　　山泉脉脉野田平唤雨林鸠处处呜满地秋风催黍稌月明犹聴桔槔声
　　短篱踈竹入田家石径山桥傍水斜闻说前溪夜来雨晓风争发木绵花

　　堰首哭叶秀才

　　剧谈踈阔想通儒鸡黍空懐笑语初一去云寰归独鹤重来茒屋有残书青云潦倒遗双剑白帻凄凉旧短锄顦顇碧山寒欲瘦秋风堰上一沾裾

　　赠叶云嵒

　　炉封玉鼎火初残月满嵒扃夜不闗斜枕叅同迷晓蝶碧云幌落石床寒
　　曾仗双龙肃世氛嫖姚不数霍将军归来相问封侯事笑指嵒头飞白云

　　送陈凤冈教授岷府便道归闽

　　秋入闗河别夣惊寒尊撩乱故乡情海天云树三山出湘泽烟波万里平雀舫月明青简重龙泉斗转紫光横圣朝蚤晩应虚席国体还湏问贾生

　　南明山

　　山寺寻秋度玉溪石梁斜日下松枝摩挲残碣抚遗迹剥落前朝字半疑池静浴波山月小洞闲归晩野云迟逢人乆懒通名姓来去林僧緫不知

　　九日何氏江楼

　　江楼踈雨报重阳秋逐林光过短墙野馆独怜长作客篱花空负几回黄深尊天畔惭陶醉斜帽风前学楚狂荏苒岁华双短鬂青山不语咲人忙

　　裕溪与袁省庵萧东冈二寮长夜话

　　别馆斜阳外山桥野水头溪声寒入夜林色晩横秋尘世悲萍合浮生是夣游道穷怜白发何处问沧洲

　　游南岩同王景宁胡松阳

　　古寺孤峯出千林秋气横野云栖玉节山鬼避文旌百仞双鳬落诸天列宿明咏归松径暝灯火动江城（百仞山名）
　　逸兴秋旻上移尊扫石屏日回千嶂夕云抱半山亭孤柱擎幽壑踈松结翠棂林深贪一夣恐犯夜堂星

　　南嵒次胡明府韵兼呈周曲塘经府

　　逺随飞舄度溪南路转诸天控鹤骖自是林塘招吏隠喜逢野衲悟禅叅悬厓石柱依残照隔水山城带夕岚懒向浮名竞驰逐烟霞自笑亦成贪

　　题竹杖化龙图

　　昔日长房有仙骨兴落壶公白云窟别时相赠緑玉杖骑度青山夣恍惚归来投杖葛陂去烟波浩渺灵光发回惊天际翻玉涛神龙隐隐云端没吁嗟数尺青琅玕根纒风雪生光寒异物自有鬼神护终当逺去非人间织梭入网无人识雷雨晦暝起空壁丰城寳剑出狱中一跃延津云气黑由来变化多如此费公竹杖何湏惜君不见南阳有卧龙草庐未顾居人羣又不见傅岩之版筑起向商家作霖雨信是人龙自有真尘埃物色竟何人达人隐头角独抱阳之精屈信顺化理呼吸生风云绘工未必能图画直令千古照汗青

　　晩出括苍城

　　北风吹夕阳驱车出城郭百草委明霜野烧寒烟簿彷徨事上官古道多荆柞低头褰衣裳举头见飞鹊明星濯天河风击松子落白云结青山悠然懐故国

　　东逰集巻一

　　●钦定四库全书

　　东逰集巻二

　　（明）丘云霄 撰

　　○括苍稿

　　发堰上

　　寒光弄熹微征夫戒晨炊出门风雨交结束登前涂孤村散烟火野店开戸枢朔风割人肌泥泞沾我裾石磴悬幽潭履危念微躯浮名逐朝烟短髪感隙驹羡彼林上禽枝息鸣呴呴

　　游三嵒

　　野晴欣出郭幽探入萝烟诸洞虚分白三嵒势欲悬晴云长结雨寒石暗通泉爱此深冬草青青池水邉

　　雪中访徐龙阳留酌

　　骑马雪中去仙家醉不还何时菊酒熟重得访金丹寻仙白龙洞坐我苍玉屏归来醉恍惚记得叅同经

　　溪月初出水

　　溪月初出水照我清夜堂沈忧不成寐踟蹰歩寒光飞乌深夜号遶树林烟苍有懐空自知黙黙心摧伤白云一何遥青山一何长颓然倚修竹泪洒双琳琅

　　长风自天来

　　长风自天来冉冉吹我懐有懐苦藴结长风吹不开人生懐至愿遐迩骨肉偕埜草引蔓长犹能蔽根荄如何荡逰子揺落天一涯伤哉晨与夕生死永隔乖

　　枯木发春华

　　枯木发春华言念去日驰百年一何促决别无重期所以君子心依依重暌离零雨不到天飘花不上枝物感懐有生沉抱空自知

　　清清池中水

　　清清池中水剌剌花间棘蔓棘薪见收池水人不汲物情结吁感幽抱徒叹息岂不念蹇窘但恐伤衷赤安期服寸蒲王孙美丈食由来各所安相逢不相易

　　毛隐仙画像歌

　　君不见长松山中有真隐霞结幽栖云径暝我欲寻之不可见丹青忽得仙人影紫髯玄眉鬓緑毛颜如丹渥骨格髙神姿自与俗人异青兰佩照芙蓉袍牙籖玉轴付儿孙丹诀青囊理懐抱兴来孤往仍独还布袜青鞋遍酉夘间采蓬莱芝更拾瑶池草石床明月夣羲皇笑指尘区容易老我亦住白云托身武夷岛偶来尘市伤枯槁愿与仙人探鸿寳仙人在何处胡麻酒熟春风醉感像发长歌我向山中去（酉夘山名）

　　对雪

　　僵卧闭湥戸端居拥短裘同云千嶂合朔气六霙投带雨完偏损牵风落仍浮轻盈怜舞态消没似娇羞栁絮惊三月蓬壷夣十洲无情窥戸牖随意度帘钩野径行应断长江湛不流逺征愁堕指老去感搔头扫径情偏懒烹茶兴不侔新诗懐蹇骑狂呌喜登楼秋月迷清昼天河洗赤陬影沉知过鹭声起得眠鸥凛凛为谁烈飘飘不自由暂因留市郭终只恋林丘阴极亨阳徳光寒夺夜篝终为江海泽不作沼池沤直拟山川重应贻鸟鼠愁太平先有象孤淡傲无俦玄兎迷湥穴苍鹰懒下鞲梅姿争自媚栁脆怯枝柔隐几懐中立浮槎忆子猷欲披王氏氅更泛剡溪舟

　　将归书壁

　　树影移斋日渐髙寒花初放出墙梢莫言去后空培植长有春风吹碧桃

　　残花

　　昨日看花花满枝今朝烂漫点青池无情莫抱东风恨作意开时是谢时

　　紫荆台别袁萧二寮长

　　今年花发去年丛新主怜非旧主翁此日看花与君别明年花下又谁同

　　昼坐

　　小池红雨乱曲径緑云生白日相过少春风似有情

　　夜坐

　　帘卷流萤入牎虚碧月来据床罢书巻独上露华台

　　画白鹰

　　华堂锦鞲双缨红栖息孤鹰倦飞越羽毛修洁世所稀无乃开元贡天阙纵横碧落原野空罢猎归疑带霜雪不将饥饱向人啼长懐搏击为君悦回首长风势欲飞谁人为解青绦结戢翮游精意气闲惊狐伏兎心胆裂莫言爪距杀气粗有时解变春鸠拙

　　题友筠巻

　　避俗真成癖交情独此君开尊香滴露倚榻翠留云晩节风霜外闲心日月分卷帘踈影落长为扫尘氛

　　咏栢亭赠新都汪子

　　江郎好文雅去作栢亭仙结欢四海士俱赠云霞篇我本方瞳翁芳栖武夷巅久无青琐梦长抱白云眠感子丹青图发歌声琅然茅楹跨石冈古木深缠绵幽枝拂翠幌逺色摩苍天山鸟下石梁林风驱游烟时有髙人至奏弄同心弦世縁苦未断抚剑懐孤骞何当与子期拟拂松萝鞭

　　道中

　　曹岭原通荆岭原小梅村过大梅村落花带雨莺初歇芳草愁人日欲昏

　　江上晓发

　　踈雨打蓬声不灭寒风吹江水欲絶野寺僧敲五夜钟船牎晓见千山雪

　　见梅

　　忆昔游子初辞家柳未舒荣桃未华一去天涯不知岁江边又见寒梅花梅花半开复半落行人东去海之角空山落日云正愁世路悠悠行未休

　　东游集巻二

　　●北观集原序

　　门人有私刻止止先生北观集者问序同野人先生闻之曰至教无言达人善化兹集余贲趾之初自南而北厯楚越呉宋鲁燕观国风而写之葢盟余适耳且夫宫墙之内皆至教也吾人黙而成之可也而安用是赘龎为哉同野人钦其意进之曰大象不雕太上忘言太乙分大道出风之趋也圣人以其风之趋而宣之为之注脚焉是故象文经世文不印心世弗经也玄声章化声不协深化弗章也北观之集诗也君子谓其有人文之全梓之而谓辞焉已耶门人之志勤矣虽然昔者孔子几子贡曰予欲无言而铸颜回则终日言之不尽孔何以遇二子不同如此葢子贡尝以言语观圣人而回则心斋夫子也今先生不欲以声诗鸣诸人退藏之意宻矣门人者亦能不以声诗观先生惩诸赐也而坐忘乎心斋则是集之出谓之曰传言可也忘言亦可也其风不益溥矣乎同野人迂迟闲散朴不晓文苟以是谢门人亦将以谢先生为采风者执御止止先生为谁崇安子丘子也门人为谁李氏子献忠叶氏子肇梅甘氏子师仲石氏子元锳尹氏子志郭氏子垣何氏子廷珪赖氏子秉懿也作北观集序旹岁徳为嘉靖丁未夏四月朔日也苍梧同野黎节序

　　●钦定泗库全书

　　北观集巻一

　　（明）邱云霄 撰

　　○楚稿

　　关外寄所知

　　芳草征车莫新莺到处闻路从关口别水向岭头分红日初收雨青山半隠云独怜双短鬓万里谒明君

　　观音岩（二首）

　　蓬岛人间隔夫容天上开清游疑梦寐白日换形骸窈窕萦霞磴参差结玉台幽探千嶂夕尘世几人来
　　造化输神巧乾坤失画图风光驱鴈宕寒翠落鹅湖古洞回元气凌虚想太初顿令簪绂薄欲结白云庐

　　河口别于功弟

　　帆依细雨春江逈鴈落前沙夜影寒万里风烟归计晩一天云水别情难惊心时拂双长劔入梦频携九曲竿何处春山堪采杞关门望断白云团

　　过信州祥符寺

　　一径桥西古寺回重来漫忆读书台惊心二十年前事只有春棠似旧开

　　奉别江午坡宗师二十韵

　　北斗瞻依旧西风汗漫游芗溪秋水外寒夜月槎浮笑语疑春梦杯盘续暮篝开亭惭下榻去国羡垂钩礼乐风闽楚师模仰泰丘弥文裁后进明抱在先忧秉法成萋斐懐忠不自谋孤臣危逺道万乘布洪休山水元无恙烟霞合有俦陶开三径地范泛五湖舟谢客无过骑呼童早放牛登堂招舞鹤倚槛下驯鸥青草池邉句香芸架上筹寻真苍玉杖拥雪白云裘兰佩重熏袭樗材漫见收子瞻元靡匹永叔感前修直彻形骸隔惭非气味投移尊频洗酌待月更登楼杨栁疎烟晩林塘细雨秋可堪莺谷别不断象山流

　　沙溪铺晩泊

　　初晴江落见沙痕断浦寒舂近莫村闽岭烟斜春树重楚江风静夜云屯独怜岁月心难变短发江湖忧自存何处故乡频问伴白云遥指是关门

　　清明

　　寒烟细栁暗前津客路清明倍怆神故国云天双去鸟满船风雨逺行人流横通济山桥晩关入岑阳陂水春黄叶林头有归梦沧江回首一沾巾

　　玉山访陈太鹤不见留此

　　为问青田子峰看太鹤寒著书深闭户谢客懒弹冠声律归陈玉风流笑谢安诗传题鳯意客棹渺龙滩

　　懐玉驿别周年侄邦俊

　　懐玉山前路相惊梦里逢三年京国别此日阮途穷挟策懐君阙交情想父风青云看奋鹗白发愧非熊日月双龙剑乾坤一鸟笼临岐烟栁外回首莫江东

　　○越稿

　　发桐庐

　　残月依林堕寒蛩近晓鸣逺潮传海曙鸣柝护楼更画鹢缘江白樯乌掠雾轻桐江垂钓者应笑重浮名

　　富春驿

　　寒浦樯乌集烟汀宿鹭投富春江上驿落日客边愁呉越双流外乾坤一叶浮孤征频望斗明月满严州

　　钱塘

　　天随望落低低鸟海欲潮生细细风裘恋客邉春夜冷梦依天末翠微重云深碧树浑经湿日落清江半染红愁倚驿楼芳草合呉山越水莫烟中

　　西湖

　　花到飘零春寂寥新荷欲发不成条孤山香断青梅老别浦歌繁画舫遥林影翠重迷梵宇湖光云浄荡兰苕长堤斜日还深厯栁外莺啼第六桥

　　呉山

　　城抱呉山出皇都宋运催湖光春霭乱江色晩潮来梵刹朱轮转鸤夷古殿开幽探成怆怳愁倚夕阳台

　　别沈霞川

　　昔别惊春梦还来问草堂竹依楼榭直荷抱石台长剪烛谈深雨迟樽坐夜凉晓云劳极目帆影度河梁

　　霞川草堂

　　径转霞栖逗门临川水平狎鸥游处静飞鹜落邉明入酌浮春艳垂缨濯晩晴却怜忧国梦时逐五云横

　　湖上作

　　落日清籁鸣湖烟散如带碧波荡绿萍纵迹倐已改幽抱空自知流光为谁待白云飞满天南关何处在

　　咏月

　　影冒山河出光分斗汉微愁添双杵乱鸿带数声归歌舞髙楼近关山古塞违不堪江夜寂何事故清辉

　　湖州村舎

　　山静长无客春深尚有花疎林依转径落日趂归槎才薄儒称愧云飞帝里赊新蒲堪结绿不与系年华

　　○呉稿

　　莫春虎丘第三泉亭子呈同游诸公

　　新试单衣逈自宜幽探况是踏青时长堤烟暖莎初宻碧水晴娇栁欲垂人去云深听法座客来风满舞雩枝山泉休许同清洌题品无心托世知

　　登浮屠絶顶

　　天上疑应近人间语不闻影悬愁度鸟光落压流云平野三呉合清渠几道分烟花睥睨没春色漫成文

　　过娄紫虚判官叔夜酌呈别

　　相过来海国惜别重罗筵灯影三更月刀头万里天云牵归越梦潮带入娄船雅度传安石踈慵愧谢玄

　　毗陵别省溪司训叔

　　竹林懐往事宦旅近清秋别意俱萧索浮缘感去留桥门斜结缆灯火更停舟京口明宵月偏来照驿楼

　　访唐荆川内翰别业不遇泛舟游塘相值

　　逺度山桥野兴迟辋川何处问王维繁花翠合迷深径细栁青垂护短篱栖雀门前初近午听莺林外亦多时漫从笑语晴川上一舸春风泛碧漪

　　江晩书懐

　　孤亭依落日芳草满征衫天逺愁归梦云低碍去帆江湖懐上国山水负长镵频问南飞鴈音书第几缄

　　北固山江望

　　偶来结束成登眺独立苍茫散莫愁地入秦淮千嶂出天分南北一江流潮随返照冲长岛鸟去深云是故丘自信久无包鹿梦浮名应愧钓鱼舟

　　江夜

　　乌鹊飞不鸣疎林叶声发寒江悄无人孤云衔半月低头看月光举头望乡国漫意山中归山中正薇蕨

　　金山寺

　　控海临苍渤回澜拥翠微龙宫鳌背出鼍鼓鹢船归渔火江分莫僧门浪接扉避潮鸥不定点点背人飞

　　是日再游金山寺

　　贪幽不畏长江险此日乘潮两度舟毒蜃结楼连岛逈驯鼋负日近人游东南地轴江天出呉楚星疆日夜流更上孤亭倚修莫微茫烟火见瓜州

　　江望

　　天逐江流阔波连树色辉日齐沙鸟堕潮伴客船归海国迷烟岛神州近塞围心随芳草逺梦与白云违

　　江行（二首）

　　积霭晴光敛长江浪势催风生鸢鹭渚日落鳯凰台山自东南出帆分逺近来平生观海意心折鬓毛摧
　　客路春应尽神州梦正长云依天阙逈山入海门苍风散牙樯乱潮平玉镜张江南回首莫北固转微茫

　　晩次龙江驿望白下

　　槎泛江南二百程舟人指点石头城潮回断浦沙初定风静寒空水自平白乌晴江时上下冥鸿落日去分明浮云西北长安逺夜夜江湖望斗衡

　　登金陵城楼

　　极目层城上乾坤作帝家长江吞日月髙阙抱云霞万井鸡鸣外重城雉堞斜岳分神烈出圣极仰中华

　　鸡鸣山

　　文物东呉会招提倚汉开地随南岳转天逐大江回云幌长垂殿松衣半护苔六朝歌舞地花树变楼台

　　报恩寺登琉璃塔絶顶

　　文皇开胜倚天都揔入江山作画图古殿丹青传色相上方日月护浮屠老僧解说前朝事指客遥看六代湖同泰寺荒春草遍雨花台畔莫云孤

　　赠赵南特监丞

　　荆山有良璧共寳在人间贞确有徽声亷栗无媚颜瑕瑜不相掩珉玖非所班含辉无袭光在国犹在山达人洁所修不为尘垢干曽闻佩弦韦磨琢岂辞囏所以君子德温润良独难寄语席珍人殷勤愼其完

　　采石望太白桐

　　晓日明山背苍波撼石台鲸僊天上去楂客海门来空有探幽想惭非吊古才宫袍懐着处江色怨春醅

　　渡江

　　海气空蒙杂晓曛江南江北路初分空懐寳剑酬知己再向金门谒圣君芳草随人寒自色微风吹水漫成文青山江上频回首万里长天结白云

　　杨子湾

　　莺声已老春已残桃花杨花相飞翻无人为寄江南信有客初过杨子湾

　　晓发邵伯驿

　　湖彻晨光发窓虚入翠斜春归有底急客路若为賖鼓急催行缆帆偏掠浅沙起看江色乱残月在蒹葭

　　湖口阻风

　　掠地旋风急维舟何处安浮名悲浪迹沈思遶云关积霭村邉合苍葭湖上寒世途成感创谁为障波澜

　　春尽次淮上

　　南关何处日孤征归梦先春几百程今日送春犹是客孤城寒雨不胜情

　　淮上阻水

　　五月弥旬雨长淮匝地涛逰鱼行市得寒灶宿蛙嘈江路迷长浦林头过短艘风波悲满眼霜鬓不成搔

　　北观集巻一

　　●钦定四库全书

　　北观集巻二

　　（明）邱云霄 撰

　　○宋稿

　　濉水

　　日落乌栖城上楼寒云犹带楚宫秋只今沙渚无枯骨濉水悠悠日夜流

　　彭城晩望

　　戏马台前春草深歌风亭上夕阳沈千年秦鹿空鹰犬一片徐山自古今

　　发徐州

　　野色分林曙江声拂晓烟缆悬垂影直帆转受风偏世路堪踈阔乡关阻岁年邮亭青栁外归思白云邉

　　黄锺集渡口

　　野草沿江四月花惊心隔水夜来蛙栁堤月下自孤棹茒屋江邉凡几家青山点点南徐出白鸟飞飞古渡斜路入风尘数千里人从斗外望京华

　　过留侯墓

　　西楚雄图尽南徐水自流伯图黄石恨光节赤松游仗劔初投汉孤忠岂为刘古碑县夜月春草拜狐丘

　　胡陵城

　　落霞映江江水红垂杨不动天无风扁舟髙挂半帆月卧听胡陵五夜锺

　　江晩

　　帆势迎风疾滩声入莫諠渔灯出疎树客路问前村埜鹤冲烟逈山花带雨昏寒江何处宿幽思未堪论

　　○鲁稿

　　南阳送田青丘先道赴春试（二首）

　　万里兰舠对榻分一春花鸟共江濆经纶策献开双阙丽藻光寒照五云芳杜客愁青欲徧垂杨莺啭碧初芬黄金台上何时醉白玉杯前舞夕曛
　　碧栁临风折玉条青尊落日客魂销牛邉紫气开龙匣马首红云近帝朝离索江波聊对简徘徊星汉想鸣镳风回锦勒遥相忆月满牙樯度鲁桥

　　南阳阻浅

　　江落沙文乱帆张舣道违栁眠青昼梦草坐翠茵肥阮泪懐商楫燕云想舜衣东南勤岁运夜望泰阶辉

　　江夜书感

　　月转林西夜意迟云深斗北郁逶迤颜随玉镜风尘变锦袭瑶琴日月驰縻禄自知堪苜蓿名山空负长灵芝愁怜白首三千轴梦断清时五百期

　　任城登太白楼

　　半江日落登临晩百尺栏依雉堞浮人去风流千载上客惭潦倒十年游华清宫冷新词断采石江空落木愁清夜独怜楼畔月至今堪照手中瓯

　　舟中与元上人坐话

　　泗水逢支遁长天秋气阴卷帘疎雨入传茗慧谈深只履归何处浮杯共浅浔尘缘惭未断空自问禅心

　　南旺湖谒宋丞相祠

　　鴈落平湖烟草秋夕阳结缆玉沙头长堤翠抱金龙庙去水平分黑马沟地连呉越三千里岁运东南一万艘读罢功臣旧遗碣更闻沧海有平流

　　安山道中

　　杨栁青青夹岸垂斜阳江上去帆迟岁华惭对碧山老节候空悲紫燕知清梦未能忘故国疎才何必问明时关河迢遰音书絶目断孤云重所思

　　毛友泉送酒

　　短褐天涯路长风江上秋日迟双阙梦云乱万山愁酒至开乡思泥封落瓮头醉来斜折角惭共李膺舟

　　月坐

　　流云澄夕霁海月正东隅光落寒波碎情同秋意孤关山何处调楼榭徃时娯自笑鬅鬙影还来谒帝都

　　夜行

　　万里凋裘向北天西风双鬓又经年疎杨几树青相慰残月半江寒未眠山城鴈度千家杵村落鸡声五夜船箫鼓中流渺何许帝乡遥在紫云邉

　　东平州郊行即事

　　行行厯广亩百实登岁华明霜已涤场野径相交加农歌起夕阳处处回牛车携尊动村邻相庆来田家但愿早公税余饱矢匪他岁嗣职其居沾涂非所嗟锦衣有荣辱不如种桑麻相笑马上翁岁晩犹天涯

　　嘉靖乙巳冬自京师取长骑抵淮徐初得驽足勤策不进既三日再得名驹引鞭而去每出羣骑数里鞍上作骝马行赏之

　　骅骝与欵叚赋形岂殊理临风扬玉鞭望影不能止流电灭前光疾风生后趾霜花碎碧蹄削竹立双耳不辞血汗力肯受鞭策耻嗟尔渥洼儿感泣孙阳子驰骋风尘间报效在知己安得横四海与尔日千里

　　○齐稿

　　次崇武

　　去水萦东鲁晴云近北天故乡在何许明月浸楼船

　　光岳楼登眺

　　井画周遭百雉峣白云凝望一身遥鳞分万井开名郡鳌拥层栏槩紫霄泰岳遥连天际晩蓬莱浮动海东潮微风落日堪图画碧栁晴波度钓桥

　　江行即事（四首）

　　睡起晴沙满鸟鸣春树深天垂两岸白云结半湖阴
　　江北径行处春深始见花东风流水緑短鬓照年华
　　逺树挂青幢开帆坐碧窓杨花三月落白雪满春江
　　新栁萦春思飞花送客船孤云结疎雨落日挂长川

　　武城晓发

　　缆引歌声发江平楼橹髙寒风晴欲曙残月下空壕

　　古城别元上人归枣强

　　东呉春水浮芦叶西竺秋风度梵铃龙护经函云不散鹢通法界雨长冥蒲团入定槎千里锡杖归时月满庭分水江头留偈去斜阳回首片帆青

　　髙唐州

　　行尽燕云道路长荒郊衰草接天黄纎纎栁护长堤月滚滚蹄翻古道霜马首频回瞻北极鸡声初报近髙唐客从五岭惭王命寄与孤鸿到故乡

　　晓行

　　我行九月晦闻鸡起晨装驰驱入铜城明星正光长马首挂参井虎宿森开张诸象列天河薄照征袍黄飜飜叶上露拂剑寒且苍行人断四郊逰子心独伤简书懐遣畏岂不念风霜悠悠向逺道征人事彷徨江南无使来音书就谁将

　　北观集巻二

　　●钦定四库全书

　　北观集卷三

　　（明）邱云霄 撰

　　○燕稿

　　登沧瀛楼

　　扁舟去且住长帆尚残曛揽衣盻徘徊澄抱谢嚣纷微风吹白波落日生红云悠然望故都况乃懐明君断霞逓飞鸿寒光乱沧雯慷慨激危歌余响生氛氲白首犹束书青萍空緑文新月满东楼孤音谁为闻

　　端阳日天津

　　万里南关遶梦魂满船箫鼓动江諠云生海上潮初落风满旗头雨欲昏客路香蒲聊泛酒故园青艾忆悬门天涯几度逢佳节惆怅浮萍到此尊

　　晓发张家湾望京邑

　　舟居变春夏倦与云水期月明宿沙湾鸡声何咿咿寒烟薄汀渚征人事驱驰长河就东没明星亦西移鸣镳扬缁纷策马纵青覊逺瞪鸾鳯楼有懐金玉姿玄发抱衷素绿丝方见治辗转繁虑积缅邈千古思

　　早候朝见

　　朝骑风灯乱宫鸦拂曙号雨随虬漏尽云傍鳯楼髙钟静开阊阖香分引隽髦罗贤勤圣主短发愧青袍

　　无题

　　美人抱华姿独立千古上相看隔珠帘莫诉相思望寳钏结鸳鸯玉菱发玄象持此懐赠之无由启罗幌悲哉谁良媒此情终浩荡

　　夜坐寒

　　灯伴无寐空庭秋有声启牎星月暝愁缕自分明

　　秋懐

　　空庭细雨报新秋城上三星夜渐流老去不逢怜葛屦年来有梦到羊裘风疎杨栁将无变霜冷梧桐不自由嘹唳数行南去鴈可堪云望更登楼

　　送程霞峰归闽

　　鴈影聨翩野水秋都门送客思悠悠孤云共有懐乡梦衰栁何因绾去愁髙谊终归清论重浮名应是古人羞荷衣舞破还堪着惭向天涯独滞留

　　廷试

　　露晓趋金阙天章下玉除六经鸣俊乂一统会车书挟策投明主康时愧腐儒习闻王道大未敢避迂疎

　　秋日偶成

　　夜雨驱残暑朝云结早凉敝裘犹作客短发未为郎栁歇宫烟白尘髙塞日黄壮懐空有梦留滞惜年光

　　詶马锺阳周迹山二主政同见访

　　沈抱空斋坐寂寥故人相忆共鸣驺日回深巷明双辔风满前旌动小楼清论不妨归署晩浊醪还可过墙头好因聚散看黄叶一任从风不自由

　　玉河桥晩步

　　金水桥通紫禁流玉河堤抱翠云浮却知秋意宫中少无数残红出御沟

　　秋夜

　　夜分何处未栖鸦斗转南楼影渐斜独倚碧栏清不寐月光寒照瓦松花

　　七夕

　　寒风哳哳愁孤旅谁家月下鸣双杵耿耿中宵梦不成起向天街看牛女牛女相逢河汉傍自怜会短离别长如何天涯叹臣妾君恩一拜山云苍

　　醉后作呈赵南特进士

　　悲风吹断杨古道生暮愁偶随青玉杖饮子黄金瓯玄极自升降短发念春秋相逢不相乐负此明月楼为君发酣歌我当归沧州

　　九日同友人楼酌

　　浮云漂泊共天涯几度重阳不在家芋栗故园怜客梦茱茰他日忆京华孤懐秋尽伤裘敝老态风前任帽斜却笑流光催白髪休将佳节负黄花

　　重阳后九日过赵特峰庭菊盛开主人索酒于周迹山主政迟酌不至时赵以进士乞教授因戱呈兼简迹山

　　广文爱客贫无酒杜老多愁不恋杯晩杖白云诗社逺秋风黄叶野堂开篱花犹是陶潜节窓草空迟茂叔来几度长安醉明月相思他日忆京台

　　病中

　　病传筋骨瘦梦落海天悬故国依山尽神州傍斗偏劬劳空有恋沟壑未应怜万里音书滞孤鸿何处边

　　西苑

　　阆苑疑从碧海回广寒宫在紫云堆河分天上流光转山向云中送翠来玉蝀生寒秋色浄金鳌浮影夕阳开西风不及宸游后漫忆长杨赋帝台

　　病后寄舎弟

　　有宦情疎懒多愁鬓莽苍逺途维药饵久卧变风霜雪合西山暗云深北路长寄言新草緑春梦向池塘

　　东华门晩眺

　　玉殿云初合金门日正酣风髙疎冻雨山逺散寒岚病骨宁堪北乡心日向南岁华为客尽赢得鬓鬖鬖

　　至日祀南郊归候承天门颁诏

　　岁徂燕旅怜为客郊建龙旗走从臣青琐初传僊仗晓黄麻遥度鳯楼春时崇礼乐衣冠重阳动乾坤草木新雨露共深惭白首涓埃何以荅丹宸

　　采莲曲

　　湖上晴风吹白昼两两鸳鸯护文绣轻摇兰艇棹青波萍开复合浑依旧荷盘拂腕荡圎珠零乱银塘湿罗袖漫摘妖娇半未开临风自把馨香嗅问郎颜色何如侬犹自嫌花脂粉重

　　捣衣曲

　　君子出于役驾言事西极关河滞沮修鞅掌逓晨夕去闻春鸠鸣今见秋鸿翼凄凄夜光长皑皑寒霜集沉沉启箧笥反反理裳泽（里衣也）朝事浣江头莫捣寒砧急愿竭金闺情不辞玉腕力洁白为君欢缝纫为君宻但恐江汉长衣到寒暑易

　　叹妇词

　　十五夸娥眉荆钗怨结缡二十鬬夭桃漂梅乱闺思三十成婚姻夫壻轻佻儿朝驱铜驼陌夜奏瑶瑟词楼头呼玉瓶花底谢金覊结欢在婉娈视妾霜中絺君如日边霞妾等道上荑道荑羞比妾犹得托相贻

　　从军行（四首）

　　马鸣风萧萧笳悲月皎皎夜出玉门关遥听金鸡晓
　　转战阴山冦归团塞上军长戈挥白日鼙鼓结黄云
　　勒石燕然山繋颈单于虏走马长城秋飞捷报天子
　　陟岵胡云暗还家蜀雪残月明秋戍外飞梦遶天关

　　长门怨

　　花逐春风草又长玉盘承露染红妆重门不禁宫中月夜夜流光到象床

　　汉宫曲

　　春深翠槛花如醉月满昭阳正歌吹珠佩长眠白燕钗玉瓯撃落文犀泪

　　杨白花

　　杨白花茸茸晢晢满宫树春意深沈不自持随风一任知何处杨白花空留玉槛引长丝冷落春愁知几缕歌声月色双低垂

　　明妃词

　　明月悲笳发残妆待腊归学成胡地舞羞着汉宫衣

　　自君之出矣（二首）

　　自君之出矣万里隔天衢贪见平安字频开旧寄书
　　自君之出矣忆别河梁上君心亦何如江波苦摇荡

　　古意

　　鸳鸯双照水自矜毛羽齐欲寄万里思徘徊不成飞

　　长安雪后

　　腊尽怜覊旅云孤滞简书关山何处所风雪此楼居伏枕三冬后还家万里余帝畿春早晩客鬓日萧疎

　　独坐

　　雪光蓄残照寒影交中堂晨兴不栉发端坐拥青裳玄阴构穹宇白日薄辉光翛然闭深户顺化理归藏

　　酬魏来峰夜酌玉河楼

　　岁晏同燕旅天涯共酒杯感时歌慷慨卜夜意迟回残雪涵孤牖寒光上翠台茂陵多病日懐抱为君开

　　除夕酌陈井岐楼居

　　剪烛迟深夕寒尊喜近床椒花怜共客爆竹忆诸郎愁转宁辞醉歌酣笑任狂乡关惊岁尽道路入天长

　　寄弟

　　昔别莺花早重经梅栁春髙云断去鴈芳草未归人

　　彰义关送驾南巡（四首）

　　晓树葱茏月渐低龙舆光转鳯城西鹓行露肃衣冠集雉尾风髙甲仗齐缭绕紫云行处合徘徊清跸望中迷太平天子初巡守式听明庭咏醉鹥
　　东南佳气郁崔嵬直北红尘玉辇来随处春花行殿出两行新栁御堤回云连车骑千官从日照旌旗五色开圣主逺巡应阜物山禽野鸟莫惊猜
　　南狩天书出上阳遐荒云马贡糇粮千门警跸晴烟緑一道新堤晓雾黄瑞气夜分浮翼轸衮衣春色照衡湘谁从齐晏逰观对不数韩休有諌章
　　玉剑金戈拂晓霜初程应计到良乡霓旌夜卷星辰动雾辇春行草木香麋鹿乍惊陈虎贲风云长为护龙骧敝袍愿作归朝舞早听欢呼委佩长

　　发张家湾

　　回首都门道停桡埜水头沙明回古寺树转抱江流北极黄金殿南天彩鹢舟青山他日梦遥落五云逰

　　天津

　　海水无南北潮声日日来归人今海外乡信寄潮回

　　北观集巻三

　　●钦定四库全书

　　北观集巻四

　　（明）邱云霄 撰

　　○燕稿

　　再到京师

　　万里风尘剑独存五云深处拜天阍凡才自愧东方朔待诏空懐金马门鬓发已非前日月蓬瀛真是别乾坤九溪蓑笠闲矶钓流水桃花怅旧源

　　早朝

　　鸡唱平明下玉楼鹓行初定佩声收光摇云殿金莲起曙转星河瑞影流翠羽扇回分鳯翼紫烟香满拥螭头不才地隔惭疎逺几度天阶近冕旒

　　题慕椿巻

　　日落瑶池芳树辉舞衣空拂玉尘飞几回树下婆娑梦月满团阴夜鹤归

　　观太庙

　　古柏阴阴拂御墀新宫翼翼接衡玑百王礼乐昭今制列圣雍熈揔盛时俎豆万方归禹贡朝廷千载仰尧思陈阶舞列虞风动游篆帘通瑞影移香引黄流浮玉瓒音含瑶瑟奏朱丝层栏螭拥天阶逈复道牺庖露幕垂丹碧绚观惭每问徘徊清禁喜归迟文谟武烈开麟趾玉振金声想鳯仪自愧冠裳非小相偶承恩渥暂追随

　　送杨草溪判官之任万州

　　青春紫绶照长安别驾文旌动北关帆到故乡湖月白筵开东粤荔盘丹潮平风引牙樯直海阔云连翠岛寒政简应知驯乌雀椰榆亭咏午阴团

　　耳鸣

　　白髪报衰谢清晨复耳鸣吟蛩当户起疎雨度檐声往事频看镜沧江好濯缨颓然万虑息犹尔一干情

　　云窝清隠歌赠杨西濠归建安

　　白鹤（山名）东飞拂空翠铁狮（山名）南峙开雄据中护髙人清隠堂云盘雾结不知处玉泉时听纷琳琅寒光遥射西濠梁路若可即溪若藏落花流出人间香世人争想见颜色隆准长眸更丰颊青草池塘尽日闲白鸥来往长为客梧月松风自结邻花开花落庭中春床头鱼书横万轴山中蚁醁迟双轮晓霞初照彩云薄五色文光相错落淳风直梦羲黄前大雅争传晋魏作忽惊清世翔鳯鸾束书仗剑游帝关客星耿耿临北斗始知天象应人间好贤天子下明诏金门长揖谢危冠蕙帐遥怜北山寂兰桡便向月中还巢由渺何许渊明赋归去过访桐江翁归对梅山尉碧荷衣照紫芝城切云冠醉黄花亭归来满榻秋云白猿鹤一声山色青

　　左赛曲

　　朱楼隠约云中起白马连翩陌尘里楼上青娥抱月游自惜红颜照秋水未语情传意态闲兰阶花谢下金鞍云母屏开动尊俎霓裳银甲陈君欢一握青丝髙结重海棠无力牵春梦陌上娇杨避舞腰掌中白雪旋风动玉燕斜连双翠垂锦襟犹缀七香珠寳鼎游烟遶■〈罒上鹿下〉■〈罒上欶下〉金莲开照红■〈毛瞿〉毺貂蝉压鬓淡妆束鳯绾流苏花簌簌起抱琵琶向绮筵为君试奏相思曲翠袖半涵玉腕明调弦改柱情先促纎纎素指轻低昂戏水蜻蜓点还续仙人掌上玉霰声六么入破相调停低眉皓齿声欲絶文犀撃碎玻瓈瓶商弦渐急羽弦苦欢词凄转变愁词上遏流云住落日楼前紫马皆停嘶满座罢觞纷撃节天上飞琼怨颜色眼中富贵何有无好向尊前惜离别人生适意日应少首阳二老今何有莫把芳心怨落红莺啼花暖春初晓

　　中秋呈程少山

　　小院开帘待月来清秋三度醉金台凄凉共话十年迹潦倒还同此夕杯素影渐移流几席轻云初起近蓬莱悲歌肮脏成南调愁见聨翩鴈北回

　　送暨东洲仓曹迁主簿

　　昔年曾共醉长安此日仍同谒帝关清谨每闻归委吏风流今见属郎官鹢舟南去三春暖鳯诏初传五夜寒圣代罗贤无近逺应知枳棘暂栖鸾

　　颁赐如意丹

　　云捧天恩下九重异香先度大明宫囊封锦字晴霞动丹结圆珠夜斗红海宇尽同开寿域疮痍弘普济时功朝来览镜成歌舞报荅应懐矍铄翁

　　杂兴（一十二首）

　　其一
　　幽兰何蘼蘼翩焉冐芳泽托根土未深不如桃李色佳人洁玉肌采采竞新叶纫佩当素懐芬芳达疎发华姿日以改抱香死不灭服之复服之结欢何由竭
　　其二
　　玄豹自絶食懐蔚以甘饥豮豕日饲足相吊悲及肥猩饮嗟世饕鸟沫知涂衣神讵附胎灭名盍竞旸晖累累勿复道俛首悲徘徊
　　其三
　　翘翘青梧枝列列陈鳯实众羽何噈噈而不食其实枯蕚冒秋阴淅沥日委地啖彼林端禽败桃生蠧柿
　　其四
　　松柏生崇冈枝叶拂髙云亭亭絶地纪斤斧空纷纷嗟彼河畔榆托根亦纒绵波浪日摧荡讵能保终完宣尼叹黄鸟咏取丘隅篇
　　其五
　　追念少年志策身夙昔人至道昧所的冥骋生风尘感此百年内凋发不再春凉飙飒然至悠悠念无垠
　　其六
　　木浮以刳舟金沈乃制■〈釒矛〉圣人达简易任材动相遭如何周道没举世无乂髦孔颜叹用舎沮溺亦遁逃仪秦夸虎视七雄竞咆哮汉唐代得失制治难相髙清浊生祸罗壮士悲贤劳悠悠观大运顺化归吾曺
　　其七
　　玄运日消息白首悲炎凉委草不复华幽兰守其芳芙容倚秋风婉媚当明牎芳姿感摇落惨尔中自伤
　　其八
　　厝薪愿在上汲水愿在下岂谢焦沸安犹以斯须假甘朽樵所弃污遯人亦舎去去入归诸蘼蘼从桑野栖托渊且回斧瓮胡及哉
　　其九
　　侧观阴阳秘屈信理相干绵绵逓灵化感应固无端日燠继以阴急流生回澜时至拙为巧数穷贤亦难达人贵顺动直当生死关
　　其十
　　去日不复返屈蠖时以伸大道久湮晦世路何风尘人生期百年谁曾赏百春胡为苦形役浩荡劳吾眞
　　其十一
　　青青双去凫逺下前溪渚渔竿不相致胡为乃髙举世途多缴缯谁能湛无欲雕栏亦有粟名园岂无侣何如烟波阔去去遂毛羽
　　其十二
　　闲行散幽襟徘徊登平阜纵睫追游鸿矫翼凌穹构感此幻中缘拂衣蹑轻飘眞风久已颓伪习日相授古人安期佺谁云不可及

　　良乡

　　垂杨落日弄疎阴满地风尘恋国心回首神州天咫尺五云凝望隔青岑

　　晓发琉璃河

　　野店寒灯半明灭疎杨几树霜微白鸡鸣晓骑问前村山寺钟声度残月

　　新城

　　天阔鸿声落云髙秋气横乱鸦鸣落日驱马入新城逺火孤村岀空林暮霭生乡关应万里岁晩尚孤征

　　白沟河

　　夜半霜初集晶晶满树柯星驱青骑客晓度白沟河旭日生平野寒风蹴去波长途秋欲尽短发竟如何

　　北观集巻四叶

　　●山中集序

　　山中集者何集止山北君之诗也为之集者何门人所编梓也名山中者何君居武夷止止山时所著也夫北君崇安人也崇安为建之岩邑去邑二十余里有武夷山止止山又武夷中之一山耳峯峦嵓壑秀拔竒伟清溪曲流古迹宛在尝闻山水髙深则能开人之思泰人之神也昔朱子构仁知堂于大隠峯下取号晦庵谢人事养性真著书立言为世大儒君子谓其虽学力之到而山川之助亦不可诬君自蚤岁雅好林泉日穷登眺縁崖扪萝攟竒撷胜乃结庵于止止山中日以种学绩文为事暇则耕山钓水弹琴鼓缶或畅于吟咏之间或发于词论之下日稡成帙凡数十余巻门人偶得此而刻之特其禁脔耳就其中观之有赋有比有兴有古体有近体有乐府类虽体制不一意味各殊要之力追古作务去陈言以求合乎圣贤立言之旨则未始不同也非有得于瓌竒清秀之气超然于尘物之表者不能至此所谓山川之助非邪虽然文以润身政乃及物所贵乎吾儒者体用之全也昔晦庵尝作山间诗胡五峯少其有体无用今止山诗文清新简古一本于所养发之皆所谓有体者即今小驱仕路向用明时尚以其发之言者而措之事业致君泽民不负所养使世之观是集者快然指曰山中出云雨太虚一洗尘埃山更好其有体有用也如此顾不韪与然则师之所以为敎弟子之所以为学亦不外此而他求矣若曰文字乃终南之快捷方式止山耻之予亦耻之是为序嘉靖丁未岁秋七月望赐进士出身户部署员外郎桂林冯承芳书

　　●钦定四库全书

　　山中集巻一

　　（明）邱云霄 撰

　　○四言

　　有严　迁泮落成也

　　有严新宫维南孔旸巘列且郁如受如将崇川秩秩献河洸洸俨其有临重门锵锵侯翚斯立载憬载翔张其左翼焕其有堂
　　岩岩黄石实崇之镇白华嶟嶟如猊如狻延冈自西若伏若奔既景乃正维镇之冯协曰迁止谋并神人
　　天启明运昌文肇始孔道烈烈万有斯世神既安止灵斯萃止孔牖我人遐不淑止日斯月斯执敬亹亹维圣克宪罔有终悔
　　维泮有芹采其美矣君子至之德音弥弥维君子朋玱玱济济毋径其袤毋戾其止造成曰敏帝庸曰命已德维明允嗣徽声
　　都都云士各共尔珍光我有邦维国之祯络如征如宜君宜民克敬有终乃维厥成则笃斯庆山川之荣
　　嗟嗟我友毋言我穷用告厥衷敢不执恭维人克敬维帝寔聪天人之合丕承有躬载锡斯祜永终有融
　　宫墙翼翼圣模孔赫载具尔瞻实民是则义路其回礼门有秩修徇厥仪敦茂尔质表兹邦人罔不敇敇
　　卜用刚只乃蠲其陈合敬维一有士如林式礼有恪周旋降升曰祀孔明既燕既宁乐具和止爰落厥成
　　有严八章六章章十句二章章十二句

　　乘黄　咏图寿何古叟也

　　我闻有昔皇运其昌维王修政舆服孔章氤氲聿胎肇化厥祥曰狐斯非乃麟是方载觩其角爰在厥肩奇肌象武显仁用刚嗟嗟古叟侯德维臧文以敷化武以遏强帝锡元功义闻攸芳维胤维贤世德用张曰国之桢申锡斯皇庆筵具止乐奏有锵爰歌孔硕其风则长嘉乐君子吁嗟乘黄
　　乘黄一章章二十八句

　　惟车　广小什也

　　惟车有辅周道康兮维樯有■〈畐〉济江长兮顾辅不设中坎坎兮载沈载浮怀漾漾兮
　　瞻彼林躅饱将弃余绵蛮之止举斯戒危嗟嗟扑满显窍以入如车有籊隆然张蔽
　　百尔君子视典章兮皇祖有赫贻宪昌兮毋谓不知抑若扬兮毋苟女比众且狂兮
　　直言孔武织言如组维彼克佞如携如取维此贞人迸言如毒昊天震怒云胡以惧众口铄金胡不斯畏
　　毋云尔功功有所由成毋云尔才才有所由名匪幽不克上下胥征庻邦卒疹孰哀我员
　　谁谓坤广云不可往谁谓砥平足缩缩其有行戒哉我友驾言孔囏毋尔斯驰执敬反反
　　夕斯永矣我是用悲缤缤揔揔百忧以集日之昃矣旦其莫矣大车斯轰尘将及矣今者若褒行谓筮矣
　　天有所短无昏不旦地有所病无陂不平直兹孔畏眚岂在人悠悠我宰爰瘁厥伦君子敬止不念有生
　　惟车八章五章章八句三章章十句

　　停云　书所懐也

　　停云初隮曰维在南彼美懐人实民所瞻诡随不克正直是肩胡斯违斯谓时则然驾言騑騑云迈芝田
　　停云在南瞻望有长彼美人兮我心孔伤翼翼其猷蔚蔚其章有邦之则下民之将胡斯违斯不念帝疆
　　停云其霭载张如盖嗟我有懐言车云迈众异厥趋我心不改粃既収之胡不扬稗中心丑之而谓我怪
　　瞻彼云兮倾而扬兮我之懐兮胡斯去之鉴不蔽媸衡胡以欺汝罔不忌胡此之忌
　　悠悠有懐靡我思长怛彼流泉不平不坎人云则是畴谓其罔嗟彼觉人逝焉斯往
　　瞻彼四方我心殷殷彼其之子亦哲且崇厥由如弓好憎如轮顾逵胥轨畴驰不从
　　梧桐华只飘风聿至昔斯芳斯郁其有比玄鸿矫矫黄羽喈喈音其可懐矣冥不可致矣
　　我心则鉴不可以自莹我心则度不可以自均言不克晦眚将女从维江有芷维林有芎佩斯服斯爰永厥龄
　　停云八章四章章八句四章章十句

　　卿云　书所见也

　　卿云英英出自方东絪缊之组昭回有融君曰自帝臣曰自君上下攸格无微不通正直维弼诡随无容庻邦之庆万姓之祯
　　卿云丽丽东方自出鞙其有长矫如凤翼天不爱宝维帝成之下民徂饥我是用刺璨璨天章而莫可食
　　卿云皇皇瞻言在南载机载杼天孙之将绚其彩矣在天之纲望不可即胡莫以裳
　　卿云其蔚载瞻其瑞缅彼有懐我心如缕下民孔囏槁其穑事维云变态巻舒朝莫载发其祥好风好雨今者之兆来者之惠
　　卿云四章一章章八句一章章十句二章章十二句

　　芃芃斯蔗　寿冯司徒郎也（有叙）

　　翁寿山人无以为献献甘蔗十株夫十全数也而百而千十之积也故用十焉惟君子德乐道于人口厥味似之惟君子养睟面盎背厥色似之惟君子泽下究无方厥用似之惟君子寿茂次以升厥节似之因歌芃芃斯蔗四章用侑觞焉
　　芃芃斯蔗有旨且甘彼美君子洵修孔扬脍炙我人嗜服不忘敬哉昭事爰锡无疆
　　芃芃斯蔗实红实紫彼美君子颜其渥赭頥厥天和中心达若令仪孔淑尔介尔祉
　　芃芃斯蔗民用需只彼美君子爰究厥泽侯施斯溥畴民不宅维民动天维天无斁
　　芃芃斯蔗节言次升彼美君子斯迈斯征以介期耄孔茂厥龄如川之逝遐进不盈
　　芃芃斯蔗八章章八句

　　山有泉　赠友也

　　山有泉毖于其阴君子乐胥言濯其缨优之游之逝耽尔清逝耽尔清以卒斯盟
　　山有泉毖于其腹君子乐胥载濯我足我心孔契嗜此幽独嗜此幽独伊谁云告
　　山有泉毖于其趾君子乐胥言盥其耳无尘有聪我心则喜逝彼颓流载忧靡靡
　　山有泉毖于其门君子乐胥言洗其心有郁中林杜彼俗辕从我攸好永以相敦
　　山有泉四章章八句

　　嗟嗟　咏屈平也

　　嗟嗟贵戚顾义瞿瞿忠不见售忧心如旟彼昏既酣进谗如醵舍此兰茝佩彼蒿蒌宁汩清流爰丧我躯翼翼宗庙忍见丘墟
　　嗟嗟一章章十二句

　　赫赫　咏留侯也

　　赫赫留侯万夫之特博浪之椎豫譲之节依汉灭秦厥忠乃烈抱贞不渝藏用于黙殚心刘庭为韩报德
　　赫赫一章章十句

　　有烨咏　靖节也

　　有烨黄花味同隠逸爰赋归来载饮以适五斗非轻万锺不益君臣义明我心匪石
　　有烨一章章八句

　　龙卧　咏武侯也

　　龙卧南阳与世相忘风云三顾矫然翶翔鼎势已成既明且将义不两立我武用张鞠躬尽瘁赍志扬扬
　　龙卧一章章十句

　　有鹊　志来巢也

　　有鹊唶唶巢我庭树绸之缪之亦孔斯固占彼天风有比其户于焉宿宿于焉呴呴
　　惟枝翘翘惟风飘摇爰集所止并坐其樛聿彼鸠鸟毋窥我有人各其能汝心孔丑
　　岂无他林亦有芳枝或往或来不如子忘机惟丘有隅黄鸟止之相彼海翁白鸥下之
　　惟鹊有灵载卜其声爰啄我屋懐彼好音祸福有媒敢不敬躬惟尔之鸣实省我心
　　有鹊四章章八句

　　山中集巻一

　　●钦定四库全书

　　山中集巻二

　　（明）邱云霄　撰

　　元旦奉制早候朝

　　贺风回皷角动春晴天入楼台瑞霭生虬漏声寒迟五夜龙墀星影转孤城红云冉冉开仙仗紫极亭亭仰圣明草莽喜逢尧舜日空怀浅薄负升平

　　山中

　　茆堂客去山逾静花径云开水自流昌歜石边灵节长伏苓松下暗丝浮仙人时见骑黄鹤野老长眠傍白鸥懒向叅同问玄圃应知闲处即丹丘

　　送人归芗溪

　　爱汝尚年少清才羡老成青宵檠独冷白日剑长鸣归梦连云逺离愁逐雨生含香梅尚蕋笑折赠君行

　　简黄新泉求竹栽

　　长抱山林癖何因避俗哗有牕堪种竹无地可移家传本分香雨移根动翠霞红尘飞不断草榻借深遮

　　送袁少府报政（二首）

　　二月轻寒荐客衣东风吹雨上征旗一川烟草迷行骑万里春帆共落晖卧月频牵南国梦看云时采北山薇九重声佩迎天仗午夜郎星照琐闱
　　游烟郭外牵晴緑折柳江头带雨青黄鸟初飞归越客彩云深处是燕京庭闲月色踈松落梦遶关河短剑横朝罢丹墀输隠瘼休言青简滞儒生

　　病起（二首）

　　青山无负谢玄晖病入新年药力微睡起不知春早晩桃花飞后柳花飞
　　东风无力上帘钩独倚檐晖曝短裘草满闲阶无客到白云长为碧山留

　　奉陪侍御章介庵先生游武夷夜宿冲佑观

　　几片红桃乱水浔仙源窕窈翠云阴花迎玉节低垂涧鸟避青骢逺度林岩草洞芝三月暮孤松独鹤百年心相看浮世空悲梗话入双灯夜雨深

　　赋得

　　青编白酒养踈慵山逐云深第几重献赋梦无金马诏知心许有玉龙笻刻痕验长看新竹扫翠留阴卧老松机事久忘能自信案头长有野禽踪

　　莫春陪沈拾遗泛舟九曲

　　登临独爱谢玄晖风雅千年杜拾遗蓬岛夜篝惊梦寐舞雩春服愧追随断云飞鸟相持落曲水层峯两竞奇廊庙江湖成异感可堪兰棹晩还移

　　送虞方山之京师

　　碧雨生春树青云接帝台深惭袁炳遇独爱伯生才秀淑开南岳文章动北台年来长送客燕望重徘徊

　　送于成弟之掾松溪

　　栁色散晴烟江花媚客船春鸿鸣不断池草梦长县诗礼传先业萧曹看女贤长安多路达天阔漫腾骞

　　周仰峯主政访武夷别日诗以送之（二首）

　　丹壑幽栖祗自慵白云深处笑相逢风高律调愁春鸟波照旌旄骇卧龙携月漫从周茂叔朋舟应愧郭林宗金台翠谷惊离梦玉女峯寒望汝容
　　满林红雨抱春愁几巻青编共此丘彩鹢溪头新使节緑杨矶畔旧渔钩对君空有江湖梦清世元无凤鸟忧北去相逢如有问休言深泽见羊裘

　　登天游观同沈少泉给事

　　风流最爱沈休文结束相攀入碧云霞磴高悬仙岛迥星槎直泛玉河濆虬松落翠春长静凤管生寒日欲曛已向浮生了机事岩花溪鸟笑相羣

　　睡起

　　流莺呌晴鸠呌雨山中不断山禽语睡起开门复闭门落花落尽春归去

　　刘吴二子过访留莫酌时天高气清河流月满而饮兴方豪复取酒进舟九曲

　　沙白月在地林深叶暗蹊山随溪共转峯与句争奇鱼跃天枢动江空斗汉垂归来何处鹤翻露下松枝

　　和棹歌（十首）

　　溪萦九曲锁玄关山拥千峯宻似盘漫忆紫阳归去后一川风月要人看
　　一曲清歌解木兰水光摇动万山寒幔亭舞罢秋台燕野月溪云空汉坛
　　二曲娇峯云水间淡妆低压碧云鬟玉容不改春愁重妆镜台空舞翠鸾
　　三曲虹桥最上头三杯石外望仙舟莫疑汉使河源路信有浮槎到女牛
　　四曲丹崖紫洞奇玉函仙蜕记秦时一从听断金鸡晓花落空潭春自迟
　　五曲花开锦绣屏青山无语静仪刑楼前尽日东流水独立苍茫晩对亭
　　六曲中流石灶寒茶烟香湿紫苔斑仙人饮罢留空鼎拍掌岩头去不还
　　七曲峯头松桂深北廊岩下水云沈玄猿白鹤闻清怨乆伴危冠合脱簮
　　八曲城高紫气浮夜深仙乐响山头到来钟鼔皆成石怅倚斜晖望玉楼
　　九曲逶迤引市廛人间天上别风烟青蓑黄犊归来晩疑是桃源学种田

　　夏日田家杂兴（三首）

　　晓日空林生紫烟微风新长半池莲人疑秦谷时通棹俗近豳风只受田开径逐门回石磴傍厨凿井动山泉白云一卧青山晩梦落桑皋向逺天
　　栁外莺声度翠微轻裁白苎试新衣深山歳月凭开落浮世犁蓑无是非江色浄涵林气薄雨光留湿石苔肥青藜何处归来晩满地月明乌鹊飞
　　踈篁箨落时惊犬腐草光生欲化萤断雨冥冥过垄去乱流脉脉向田分空斋有梦来蝴蝶荒径无人下鹿羣长愿桑麻输早税未应畎亩便忘君

　　牕前种瓜数本采竹构棚引阁其蔓且以蔽夏

　　露引藤须蔓云分叶掌垂碧光流小簟寒色上踈篱得月偏宜晩开花不厌迟赤乌飞满屋巾服未曽知

　　游超峯

　　独宿孤峯顶高霞伴客游花深藏石磴云湿洗山楼钟散千村晓林涵六月秋不知尘世外何处是瀛洲

　　过杜清碧读书处

　　征君何事隠崔嵬乱世冠裳共草莱碧嶂清江愁莫雨寒花落叶澷荒台石几半留苔欲没庭松已老鹤还来白云不断空流水芳桂丛深春鸟哀

　　陷石堂

　　五月山游兴毎迟桃花开遍武陵蹊路当古木连云合石上长萝半雨垂斜引玉桥回碧洞漫寻瑶草到踈篱丹青古殿悲寥落佛日无光壁藓滋

　　夜宿天游用郑少谷韵

　　隠屏日薄孤亭晩风急涛声起翠林云湿万峯寒错落月明长壑独冯临山中歳候青鞋老天上楼台紫雾深几度武陵迷路客桃花流水乱春浔

　　奉寄方棠陵宪副

　　独上孤城意若何梦随双鹤度烟萝棠陵第宅青枫外毛坞图书翠竹多云谷无人骑马到天涯何处断鸿过山中顦顇无堪赠惟有清池长芰荷

　　草堂

　　茒屋交林霭秋斋坐夕曛短墙分树色落叶避鸡羣门设频栖雀檐虚长宿云丹砂思葛老青简负明君

　　送华生归富春

　　八月凉风吹桂花天南游子忆还家富春潮转渔矶近分水云连鸟道斜雪暗寒斋怜独梦斗横深夜倚归楂古来勲业多年少好为清时惜物华

　　石泉山中

　　寒风振踈林山中霰如豆睡起开竹房石泉动春候

　　山中雪

　　朔风卷寒云空山雪深尺日莫启柴荆独见寻梅迹

　　闻箫

　　有客乘白云引箫坐空翠吹罢竟不言背人度山去

　　冩适

　　酌酒月为伴开门山近人白云湛江色碧草弄湖春

　　除夕

　　浮生荏苒年光尽旧业凄凉壮志违醉里自怜伤古调灯前儿舞试新衣千家爆竹城闉莫一筯柔蔬酒力微白髪总能知歳改青山依旧对柴扉

　　山中集巻二

　　●钦定四库全书

　　山中集巻三

　　（明）邱云霄 撰

　　○春日

　　独立孤台感歳时羞将短发弄朝曦门垂栁眼窥春早堂欵山容坐午迟醉共青蔬贫亦好梦骑白鹤笑还疑尊前细把梅花看冷淡香心只自知

　　病中李傅竹见过走谢兼以送别

　　一春长卧独柴扉门外深苔印屐肥花径未劳题凤去竹牕空自听莺啼帆依返照江鸥下秋薄寒云塞鴈归九曲风烟如有问紫阳楼外草庵稀

　　寄蓝石桥

　　九曲溪头旧结邻莺花遥度石桥春孤槎有客时通汉深谷无人更问秦逺托江湖忧永夜虚生贫贱媿同辰青芝白石聊堪煮懒向长沮一问津

　　寄蓝三十六吾原

　　吾原烟树暗幽蹊倚石看云意毎迟月满夜悬徐氏榻草深春梦谢家池莫将白日闲丘壑转使青山吊杖藜离索不堪成独立愁听莺语到花枝

　　有怀蓝双涧池亭因寄

　　习池春早忆重游画舫清宵月满钩踈竹小桥红日薄南山孤阁翠烟流落花双涧流还合野鸭春塘迥自由客到暗知仙格长人间何处问丹丘

　　赠林方岩

　　南服三山秀方岩一世豪风流凌晋魏词藻数庄骚夜气窥龙剑春林拾凤毛怜君怀白璧犹自滞青袍

　　游瑞岩寺

　　白髪从渠长青藜足漫游鸟啼山寺出风静木兰抽晓径云初起春山水自流禅心何处觅明月一潭幽

　　登白塔

　　白塔开雄镇清风入壮游山光摇建水烟景俯汀州猿啸千年树人来五月裘受闻天上语更上竹间楼

　　草堂即事

　　曲径妨高盖空庭足远岑莺花自春候城郭此山林结竹聊垂屏孤音且罢琴白云随去住碧草共期襟

　　寄杨道人

　　一去山中乆长念山中客幽想发云霞何时生羽翮梦游天宇清坐惜林月白新笋应已抽翠篁添几百

　　哭迹山主政

　　共醉高楼听渭城毎依天末望神京东吴雅度归公瑾西汉清才数贾生直以忧勤书短疏肯将簮弁逐浮名亦知昼夜通玄运犹自临风寄哭声

　　酬雷半牕画止山草堂见赠

　　十里江山二尺图茅堂春静傍高梧九溪流水浮庭际万丈孤峯下坐隅云卷山楹寒欲湿风移野艇势堪呼几回携易携丹砚欲向松梢滴露珠

　　袁佩兰明府赴夏桂翁柱国之招过山中病送以诗

　　三十六峯秋气横九溪深处钓舠鸣夜惊列宿连丹峤云帯双鳬度赤城钟鼎文章传柱国风流松菊爱渊明茂陵有赋怜多病空想寒辉照玉衡

　　荅范浯洲伤春见寄兼约赏牡丹

　　闭门春事已阑珊独坐茒斋雨意寒碧草漫愁迎着屐青山相笑懒弹冠浮名乆信游云薄短鬓空悲入镜看老态不妨姚魏妬愿从歌舞到花栏

　　酬范浯洲饯饮牡丹台

　　花气春庭合芳尊别意迟谈深愁转剧酒满分难辞白日情交惜清时鬓已丝未须论出处勉共白云期

　　寄赵南特监丞

　　聚散悲萍梗功名羡鼎钟高云鸿影落疎叶露华重慷慨游燕赵文章重辟雍黄金台上醉何日得相从

　　送程少山应贡之京师

　　雨深溪上栁条新春到江南草未匀祇恐断云随宦逺莫辞落日劝杯频中原有道求麟凤前席无心问鬼神不信清时重年少商衡元是老耕莘

　　送傅丁戊游楚（二首）

　　五岳寻仙醉幔亭一尊山雨照人青岳阳楼上多明月总寄相思满洞庭
　　何处翩然散发翁朝从南海莫湘东十年江汉归来晩更上衡山吊祝融

　　中秋夜坐（二首）

　　竹樽无酒涤深愁石鼎烹茶泛浅瓯却恨千门同此夕不缘双鬓易悲秋
　　玉钩不动迟红篆银汉无声度素娥露傍山城寒漏落空庭试问夜如何

　　酬雷子十四日见招

　　喜近中秋饮惭当上客星池开平榻白竹直落檐青得句留山雨敲墙过瓦瓶移尊临露草浮世感风萍

　　再游虎踞岩

　　为问烟霞客重来霄汉头寒花低覆径踈竹半遮楼药臼云舂晩丹台月槛秋天河通石井夜夜饮牵牛

　　寄挽汪泉翁中丞

　　曽看竹马聚儿童空想登龙有路通南国甘棠公奭去中原礼乐孔明终白泉自照青山色黄鹤空闻玉篴风炎瘴只今归帝德伏波不数汉时功

　　送马锺阳太守之任姑孰

　　停车且尽故人觞满树秋云去路长粉署逺持新画戟玉麟不似旧铜章风牵双斾明江左夜见三台近帝傍马首阳春随处满将因系缆问甘棠

　　哭程霞峯

　　昔年曽上此峯游万丈丹崖紫气浮今日重来此峯下满天苍狗白杨秋才忌祢平怜欲杀贫惭敬仲早相投堂前鵩去空留赋好为遗篇子细収

　　寄干菊与雷半牕

　　秋山细菊初含蕋漫采归来露满擎翡翠渐翻金鼎落龙团愁鬪玉瓯明老能夜读寻行细兴薄秋怀得句清直拟野荑持赠重半牕风月试吟罂

　　送杨华山会试

　　伏枕深秋日故人何处来长卿愁里赋师道帝前才马首南关近龙阿北斗开相思梁月满空有夜登台

　　九日病起

　　起眠得食日过午载酒登高何处郎试问篱花发未发秋风昨夜含青芳陶翁归去已千载龙山醉罢春苔苍漫把风流向此日空令异世成悲伤浮名于我竟何有把镜茫然一搔首江头流水濯扶桑门前落日垂杨栁安得三万六千辰日日看花长对酒

　　送钱赞府入觐

　　为政风流钱仲文药栏长种读书芸武夷合有神仙吏校理终归馆阁羣鸂鶒滩回秋水净凤凰台望彩云分三年跃马朝天去春暖莺声及早闻

　　送刘少府述职

　　北极晴云捧禁闱南荒征葢望神畿河桥红树侵霜满山郭青棠着雨肥江口潮声惊客梦天涯春色觐臣归晓传五鳯云中诏早放双鳬海上飞

　　寄赠李少峯（慎）黄晩峯（森）应春试

　　双剑光长犯斗牛五云遥捧凤凰州南关一笑投繻早北阙重华侧席秋客旅惊逢黄宪日仙踪遥望李膺舟明光春色传呼处瑞霭氛氲仗外浮

　　送张南畴迁教泷水

　　清世才名众所闻黄麻遥帯御香氛骞腾终信心能壮肮脏空悲髪已分几树秋风孤剑外一樽斜日九溪濆明朝故国青山出愁见关南马首云

　　哭蓝汝汲汝文二昆弟

　　紫荆台上罢埙篪元季风流世所稀青简满床萤火散蓝原落日子规啼池塘草长谁春梦花萼楼空自夕晖望断幔亭仙已逺月明双鹤夜来归

　　再哭吾原

　　圣世应看凤鸟飞贤声早重帝王畿宓琴风满松滋治楚绋云愁薤露晞重到一丘悬榻在空怀千古寸心违寒烟细草年年长白璧青山夜夜辉（往时吾原结草庵于蓝石之巅尝同信宿相期曰当特设一榻以待吾兄铭之曰一丘榻示不敢泛也既别乃赠以诗有云一丘亦与子同分千古相看友道存兹怅芝容于莫觌追风咏之在耳能不悲夫呜然成咏）

　　山居书事

　　一夜狂风吹桕树锦林飘尽玉无数梦回疎影半斜牕月明悞有梅花句

　　赠九溪钓父

　　罢钓蓬头倒瓦瓶白鸥长共卧前汀月明起看夜初静三十六峯江上青

　　寄郑云岩

　　最爱风流郑守愚孤高元不染尘淤风前緑酒能歌舞岩畔白云同卷舒

　　简友人酌

　　独坐青山共寂寥一帘踈雨上芭蕉床头旧有封泥瓮溪口还来双石桥

　　治先茔有作

　　冉冉腊垂尽依依山涧中夜台云掩映霜径叶帡幪寸草三春短高冈万木丰斜阳空陟岵染泪满丹枫

　　山中集卷三

　　●钦定四库全书

　　山中集卷四

　　（明）邱云霄 撰

　　酬蓝茶仙先春见寄

　　灵雨开仙圃春风长玉芽摘来旗叶卷封处墨题斜品落龙团翠香翻蠏眼花欲移三径地从此遍栽茶

　　再到石泉

　　斜磴临高树孤峯荷上天旧游今日到重忆十年前竹碎林间月花分石底泉生公归去后法雨暗松烟

　　潘浮矴明府解印绶去归罗浮山中作邀月楼伏龙苑于双湖之阳作此寄简

　　仙人本自好楼居勾漏归来髪懒梳开苑伏龙丹鼎静栽松巢鹤翠堂虚藤蓑蕉笠双湖钓水月山云万卷书寄语东山高卧处苍生消息近何如

　　春江烟景赠高惟德

　　美人结屋春江曲朝见濯缨莫濯足寒烟断霭春模糊晓树晴莎浮逺緑昔年曽泛春江查美人自惜颜如花今日重来春江上花枝带雨春风斜浮生荏苒如朝莫慎尔栖迟便长去好从春水学操舟明时携女济川路

　　刘子因春涨得枯根奇絶若赤虬然持以见赠谢答十二韵

　　雷雨交冥晦山川起蛰藏九溪春惨淡万壑夜微茫闪电流空赤腥涛裂地黄灵含盘错乆神变朽枯光刘累真能扰支离术已荒珍遗轻佩玖瑞爱拟鸾凰度水朝鱼鳖开门避犬羊性驯依翠袖心侈谪寒堂卧抱骊珠月闲蒙兽锦章气嘘蒸莫霭精聚守纯阳奋翼沧溟迥呼云栋宇凉商霖吾岂敢长乘白云乡

　　送邓合溪先生归桂阳二十韵

　　衡岳开南镇郴江动北源溪山元蕴淑人物仰孤鶱雾豹非林鹿风鹏变海鲲雄才归贾谊落第惜刘蕡揽辔追前哲趋庭淑后昆谈经毛氏屈薄禄郑虔尊北斗瞻依共春风笑语温道方羣小愠义重士林敦珉璧谁能辩行藏未易论江流寒见底秋月夜无痕坐懒牕前草愁深梦里萱望云归楚国立雪忆程门潦倒悲长铗恩知列厚坤暗投皆按剑无计欲攀辕古道荒蓁长颓波裂地奔鸿飞高燕雀蝇污比蛛蚖江树浮南国篱花满故园青山期谢眺古榻候陈蕃五栁清风在三槐緑荫繁临岐空有泪惜别毎惊魂鴈落三湘莫书传九曲原莫辞深浅酌不尽古今言

　　题彭氏百鴈图

　　彭君好古有真癖手藏墨妙称无敌良工三昧夺天巧点缀羣飞向芦荻呼童携轴山中来逺索诗篇拜长揖老眼摩挲看古图满堂秋气侵苔壁隠约溪山半有无淡烟踈霭秋模糊斜阳寒影乱汀沚微风落日遥相呼衡阳山前风雨晦湘潭云动玻瓈碎长天浩渺任纵横回首乾坤非紫塞羣飞队宿无常踪行分序列如征戎蹴波浴破一江碧振羽起来双掌红洞庭木落波光发八月九月芦花风江南此时稻粱熟毛羽秋来初整肃日曛沙软静联拳惊奴骇叫丛边出有时侧目自疑羣乱起高空断翠云纵教缯缴不相及世人虚有雕笼文君不见昔日上林一书札遥传壮士餐胡雪黄云万里塞臣归汉家天子尊如月又不见秦时商岭紫芝翁霞宿云栖宇宙空始皇徒有网罗密当年能复想冥鸿忠臣高士今已死耿光犹自照青史慷慨长歌意转悲披图感激空怀古

　　送彭石堂之京师

　　尊酒千山野照残孤云万里是长安空同北出青霄近宫殿南开紫气团璧水春深燕月迥锦帆梦落楚云寒空悲岐路无堪赠采采秋风纫玉兰

　　送范浯州北上

　　石泉灯火共高楼关塞风烟怆别愁贫贱毎怜原氏病江湖乆属范郎忧云县凤阙双楼外月满渔舟九曲头万里西风频北望桂香消息帝城秋

　　奉陪顾頥斋宪副燕金氏鹦鹉堂

　　顾君天下士高谊古人同岳降诸闽秀文惊一代雄香散荷风细巡传栢叶浓堂幽啭鹦鹉献赋媿名公

　　詶刘白云五月登大王峯絶顶得仙橘数十颗见遗歌其事异之

　　孤峯万丈摩青空县猿飞鸟愁力穷丹崖翠壁拥蓬岛白云紫雾相帡幪花开花落非人世岩头五月垂橘红世人俗眼不得见况能颗落归怀中朱嚢碧蒂醉香露琼肌玉液摇春风洞庭霜后不足数蓬莱殿上空筠笼偷桃曽传汉方朔歳星左谪为臣工攀登直是有仙骨却怜野老非方瞳我今既已食仙实刀圭入口能成功竹冠兰佩衣薜茘鞭云策雾骑长虹与君再到此峯顶弄携日月如磨砻为问子骞去何许星台烟鼎寒青葱觉来天地同生死空怜散髪探鸿蒙君不见幔亭歌罢此山下曽孙几世成老翁

　　灵寿歌

　　野人高卧神仙窟夜半南星烂水国蟾蜍光射白云开有客踏花山径没携轴虚章借彩毫被弦入管格调高幽人氷骨照人彩半百风花鬓緑毛山中蓂荚今几叶石上菖阳尽九节手栽松树尽生苓梦落清风醉明月蟠桃初熟如金黄龙唇凤翼清琳琅倚霞椿树三万丈舞衣轻拂珊瑚香风静玉钩帘半掲白鹤登堂来拜客仙童妙舞莲花旋驼酥斜注荷筒碧玉铛醉湿红■〈毛瞿〉毺寳篆香迟明晰晰到来不数桃源翁世人那得如君同坐忘日月纒龟息笑指乾坤入鸟笼

　　送万镇峯先生致政归豫章

　　分水云深转翠微春山花气袭征衣曙传雉堞鸦初散月满关河鸟倦飞千里孤帆双睫外百年吾道寸心违斗悬独倚南楼莫雪后疑惊旧讲帏

　　送顾友蒲主簿报政

　　栖凤池边六蕚梅青尊长伴醉初开第弹吴调秋风壮歌倚胡床山月来九曲野棠明建水五云宫栁望燕台上林春色莺声蚤何日重寻花下杯

　　寿蓝母（二首）

　　蘐种南山下青青玉露中舞衣春酒熟卷幔彩云通短髪垂堂白寒灯伴女红周南千载上应想葛覃风
　　嘉气郁氛氲瑶池日未曛芝擎香润重兰长碧生文鹤髪年年醉熊丸夜夜分紫泥封半湿拟下九天云

　　挽梅牕董隠翁

　　当年和靖梅千树野色林光自草庐香雨春深惊梦湿一牕踈影满床书

　　简范明河

　　门外青青杨栁垂故人车马乆无期独怜秋雨愁黄菊欲向春山拾紫芝圣世风流多不贱野情踈阔少相宜东林月色曽看竹僧舍清光今对谁

　　病中寄蓝吾原

　　微躯草莽惭清世多病茅茨读古方长钓短蓑知自分丹山碧水梦何长孤怀莺老春深后独坐林虚夜未央闻说有诗元起病可能新句到胡床

　　病中寄蓝湛斋求甘菊

　　病入宜甘菊栏荒种药苗傍花曽酌酒采玉泛明瓯三径斋前梦羣芳雨后秋故丛如未发留得落英不

　　送友人游太学（二首）

　　恒岳开燕蓟长江入楚吴西风青雀舫北极紫云衢勲业须王道诗书贱腐儒积分应勉勉重别敢区区
　　十载论心友相看独有君离情怜夜雨意气满秋云鸟道冲寒翠龙泉结緑文芹香分璧水采采碧芳芬

　　赠别

　　马首一杯酒寸心难重陈君看白云去处处青山春丈夫贵出处不媿千秋人青蝇点浊污白璧同玞珉我生亦偃蹇感此良悲辛空有卞和泪赖知原宪贫志士各有心其能卸物嗔古人亦有此勉德相为邻行行何赠之送送临江滨幽兰为君采长佩为君纫愿结腰帯间长随君子身

　　李子将出关夜坐言别

　　凉风夜排户秋意变林木十载得君声相逢但秉烛顾影毛髪踈悲怆填心畜低昂看北斗流光不可续君为天际鸿我比林端鹔双龙鸣故函四海志拳曲感子正彷徨相将治装束

　　白苎词

　　白苎初成三月时机中少妇悲别离欲裁白苎作郎衣想象郎身宜不宜尺上尺下心转苦抱向姑前问裁处姑云笥里有旧裳好将刀尺寻规矩引针解线结不开添得愁心乱如缕黙黙灯前理素纱起头忽见灯结花拟是郎归喜不定翻针刺手指头麻颠来倒去缝不成邻家戛戛鸡争鸣平明开门得郎信郎在交河万里城

　　闻鹊词

　　自郎行役今三年朝朝抱香拜堂前忽闻飞鹊噪檐角愁心解却思郎面殷勤黙向鹊声祝郎归更愿声三续迟回四望不肯鸣深怕鹊声飞过屋鹊声转迟心转急欲近檐前听端的举身复坐不敢行恐惊噪鹊先飞起喳喳向人如有情欢喜为郎扫檐听但得郎归不怨迟低拜神鹊开双睂雕笼知鹊不愿宿从此日遗檐下粟

　　塞下曲

　　雪暗阴山夜驰捷箫皷中宵鸣不歇云合连天塞草黄风吹满地胡笳月

　　江南曲

　　记得郎行相送时江头流水去无期早知郎去如流水愿作扶桑海上枝

　　九日登白华岩同张南虚彭石堂范浯州

　　石磴交迷红叶乱牧童遥指碧花丛坐侵斜菊初经雨巾挂长松不受风万井平依青嶂落一峯寒入翠云重登临不尽茱萸醉澷引青藜东复东

　　过范子果园金橘垂熟得皮字

　　羣实成功早能霜故自迟红垂星失彩圆落鸟添疑倚翠偏宜叶传香转荐皮茘丹尘骑急莫遣贵人知

　　进酒篇詶董氏诸弟

　　欲雪欲雪万峯萧索乌栖不飞同云四合长风万里扫天关玉尘滚滚空中落山寒高卧正蒙头扣门报君动芳酌感君动芳酌为君发长歌仗剑对君起进酒不辞多古来刘李称达饮风流千载谁灭磨琼楼玉宇不足贵素芝商蕨今如何淮阴台上月金谷园中莎上蔡悲苍凖鸱夷弄清波达人志士只如此机心何必伤天和古人事真率今人艶绮罗有酒不肯饮白日成蹉跎君不见苍梧之野箕山之阿芳名俱缅邈高冢对嵯峨

　　赠林东崖画师

　　东崖野人结茅屋一道清溪数竿竹山月江云邀上楼细草幽花迎径躅丹青独擅当时名醉落长毫应有神淡烟踈树成村晩花落鸟啼深谷春白昼能呼月六月惨飞雪手中造化如弄丸仰空大笑天地拙嗟尔名家世所闻郑虔韦偃皆凡羣平生攻意不攻象笔阵直破曹将军

　　简任小溪伤足卧山中复闻失偶

　　不见任安重九秋看云长望小溪头盆声犹寄庄生思野兴谁同郭泰舟草径足音空谷断竹床梦转下堂忧少陵诗句能消病老态踈狂试漫讴

　　偶成

　　酌酒月为伴开门山近人白云湛江色碧草弄湖春

　　山中集巻四

　　●钦定四库全书

　　山中集巻五

　　（明）邱云霄 撰

　　○赋类

　　适赋

　　华峰子时之逸民也清标高格碧髯彤颜或者谓其有絶俗之风伦出尘之骨干也尝考盘于白华之阳喜呻吟乎南华之章朓屐恭氅房杖然缰时逍遥乎华峰之麓或登赏乎华峰之冈兴至独徃物我以忘矢心永乐结盟相谅乃自号曰华峰子也室堂之偏巻阿孔旸拓名囿布羣芳结孤台跨长冈灵筠百尺夏木千章葳蕤纡郁■〈火燕〉煐葱苍竒花错陈怪石相交枝构虬惊叶团掌张萼浴日以移妍鸟命风而流唱当是时也主人出坐客至呼簋言纚纚其不穷志飘飘而孤举纫兰佩之陆离制荷衣而容与修洵雅洁禔禣倎俣掲轩幌而云流拥茨亭而山出引清奏而鱼游抗髙音而鬼哭柔风爽腋蹴踘回而窒僚丸明霜涤场弓矢调而愁羿日退则时舞袖临阶或过庭问礼是以和心神固膂力不事乎虎顾熊经而自胎其鹤龄龟息止山子叹曰善哉华峰子之适也客有进而言曰若知其致是也乎其上焉以后坂翁之为父绳武而光贻燕以祉下焉以新泉甫之为子琬琰待沽瑰琦映席惟夫作之有人述之有继是以谢鞅掌于衷营获悠扬于广适也止山子曰然哉夫人并生天地之间物我相形得失交着不能不启牖于谋图而怀机于知虑也是故私窦通而众欲投嗜端然而饕门燥眈眈虎视仆仆形劳故惟无畔援于歆羡乃乐吾生之闲休盍观诸物乎雕笼熟粟非冥飞之所愿属彩絷镂膺非林走之所托性无他求其适耳是故至人漠富贵于浮云倐乾坤于逆旅方其适也将不知寥廓之为容会运之为乆沈藏之为无貌色之为有絜日月于弄丸幼万物于刍狗谢法制之牢笼齐覉系于断藕是以轩服不足为之安锺鼎不足为之饱誉流不足为之芳黼黻不足为之绣真葆玄元彭聃先后陶朱执鞭王谢引骤虽万乗不得以臣邻况五陵而可以执而友耶客曰旷哉子之言也至人之适华峰子其或几乎止山子曰吾将言其适也未言其至也精明所之出闇入知望境投趋登堂造室

　　逸士赋（有序）

　　晋上清节吾于隐逸传得五柳先生一人耳观其诗原之性情畅之天真而冲淡之味潇散之姿孤高之节有如寒泉出石青兰伴谷独鹤翔云疎桐倚月每叹饱清风于百世而恨不得相与论志于一时也时客有携五栁图请言为柳塘翁寿者邱子曰吾之慕陶乆矣吾不得靖节而见之得见有似于靖节者吾爱焉吾不得似靖节者而见之得闻有似于靖节者吾爱焉夫自周道衰而士弃德世皆朶頥腥鼎附体牺文以夸餍耀间有怀异以矫趋者亦惟取终南为快捷方式耳柳塘翁信能澹然无欲与世相遗而少似于吾靖节吾当为其赋之赋曰繄天地其逆旅矣日月吾之轺轮惟造化烁炉锤于神巧兮迭诎信为之始终羌万彚胞贯于坱北兮夸蜉蝣之寄踪惟达人之洞■〈山尻〉■〈山宒〉而趋悟兮无畔援以歆乎华荣颦腐鼠竞鸢乌之吻啄兮将裵徊擥辉而奋翥于冈桐葆吾真于贞一以不解兮竢修短而顺享乎旻穹开三径以成趣兮来五柳之清风依稀乎吾陶翁之不汩兮卧北窓之羲农祝子之寿考兮乐斯志于无穷行将考盘于子所兮与子弄九于天宗

　　升平赋

　　夫自桃谷迷津遗恨武陵渔父芝山兊道流声商洛碁翁遂令后世耽情肥遯荐志陆沉者莫不属心髙洁景止芳馨焉然予尝读髙士传及桃花源记未尝不怃然罢巻慨其所遭方嬴氏之乱天纪顾民生之如露晞号严迅震法宻凝脂当是时也揺首犯禁重足怀疑是故知者逃名达人逺迹奋鸿举而甘豕游避危机而谢缯及恐恐焉入山不深投林不宻则其所以种朱桃啖青芝放身长徃与世相遗者乃其不得已也而又何乐乎缔观其歌夷考其事则慨唐虞之世逺托深谷之逶迤怀富贵之忧大甘芝草以疗饥率妻孥于絶境乐草木之无知世秦服而昧汉况魏晋之推移则其情可悲而志固可识也肆今吾人忘日月以优游顺阴阳而消息夏葛冬裘倦眠饥食羸稚相保上下各适傧笾豆翕兄弟静琴御衎家室时宾四邻或来三益俯仰寰区雠论今昔感菟丝于女萝固纒绵而交结廛城廓以憇幽林登垄邱而扫红叶死徙同乡桑麻连业乐彼逍遥顺其生灭夫所以获此者岂无自哉当我皇明启运万姓攸隮列圣建中四方来极文承武开渐仁摩义所以垂今百有八十余年重熙累洽林鳯郊麟烽寒斥堠兵寝潢池民稼而饔妇桑而衣是以天下皞皞四海祁祁爰击壤于康衢忘鼓腹于帝力而曽莫知其故也昔者武成奏功归马牛而士女来绥宣王复古歌鸿雁而流离安宅夫当倾否亨屯之余乃遂其室家胥庆之愿则吾人丁久安长治之世而保其休养生息之乐者其相去亦已逺矣况于草昧而引去者邪使后世有桃源翁芝山老未必不自叹惋而追赏吾人之遭幸也诞今享有诸乐咸不自知因感而赋升平焉

　　山中集卷五

　　●钦定四库全书

　　山中集巻六

　　（明）邱云霄 撰

　　○叙类

　　赠喻少府归豫章

　　喻子簿崇持简而守黙抱直而屏谀君子庆其必得于上下喻子曰繄古先王大同而不有分定而相忘上安下恊是谓太康古道惟郁名乃用趋剖同为有功惟已出上者亢其位下者甘其屈此簿属所以难也虽然其能舎吾志以从人乎于是守官三稔祗承庶正分惟谨不以重唯疾趋为谨业惟修不以承意集事为修君子谓其能立莅兹有民呐呐然示人若讱粥粥然示人若无能问之故曰言以加民治之厖也能以乘知政之扰也蓄徳以观民作乂也君子谓其达本有弗若于训抵于法明而刑之有难色问之故曰教之以昧民乃作伪奈何肃刑以逞乎君子谓其知爱行不干于时故闻弗达一日畅然歌于庭曰十亩其堂兮沃有桑缅彼邱阳兮乐且康时姑苏唐子摄于崇闻其歌而曰喻子其解民事乎殆将隠矣趋而入喻子曰来何适也子知夫物乎鹤不能偹其彩以满人之爱也乌不能变其声以夺人之恶也况于人乎吾固不能逐逐于时也吾其归矣不谋不卜不欲变于是唐子出谓子霄曰信己者仁之勇也恵人者仁之顺也逹时者仁之则也喻子其有道之士乎子其昌乃言张乃行吾将号于众以振俗子霄曰嗜善若饥揄善若售厚之道也吾何爱于言

　　赠建州守鄱阳詹公奏政

　　肆我圣天子奋治中兴惟安民知人是急累谕宰臣慎重守令夫民邦之桢也令民之怙也守令之纲也是故统令在守裕民在令寿国在民宜国家将是务急也岁丁亥鄱阳詹公以衡部郎出守建州夫建闽之大国也匪才弗任公至谓其寀曰治大国犹治甫田也勤乃薅无俾莠骄以妨我嘉实也夫下玩则行犯上玩则回刑行犯治之梗也回刑民之冦也是故治世之政上有直刑下有顺民佥曰俞既敷政滛善者刑无舎圮族者刑无舍匪彝者刑无舎侮文者刑无舎勇以干分者刑无舎于是四民攸塈群宰举职期而政兴三年而治成公乃报政于天庭时汝叅军摄崇事民化于公之政可卧治冬十月公取道于崇其小人曰行必得君愿藩臬我土以恵我有众其君子曰行必得君将弼我天王以大恵于天下汝子谓子霄曰试卜之遇渐之巽子霄曰自下而上曰渐大顺于人曰巽艮山也巽风也风行山上被物广也其辅政以渐惠于多方乎于其行纪兆以赠不敢致其私爱而豫为天下之公贺也

　　送范浯洲北上

　　浯洲子将北征过止山子为别有忧色止山子曰吾闻诸夫子邱也东西南北之人也子能乐一邱一壑也乎何别之难也浯洲子曰咈吾闻君子居顺则事志困则事禄吾将以事志也非事禄也忧进也非忧别也盖重进则位升位升则志光是故君子慎进而后悔亡止山子曰咈昔函洽氏得良剑献之齐侯齐侯不以良还之爱不及镒越人载千金折而不售一剑也轻于齐而重于越君子忧非良耳良必无独知子忧不亦惑乎且吾闻殴冶子之道矣恃刚则缺恃芒则钝寳良者之过也是故函之仁以韬其精饰之礼以文其用淬之义以养其断砺之知以全其锋将焉徃而不利哉浯洲子作而喜曰子其良冶乎笵不遗物

　　赠邵北渊明府报政

　　惟我国家分职庶位三载乃考续以上下其秩监古制也惟按臣广耳目于四国廵其守土察其俗尚体其情隠征其治迹稽其声实有嘉绩焉夫然后与报闻于上酌古制也北渊邵侯初拜上髙令甫期月更贤崇安既敷政崇之民富人诅之穷民讴之侯恐而疑询之故或曰侯之政先农野而后富室急公赋而缓私税故民之向背乃尔侯曰咨皆民也夫奚而不字夫治民犹治水也疏其壅滞后缓先急则利渐且及东堤西防左漰右壑其伤实多夫势有所弦组行有所后先事有所巨细义有所重轻情有所若逆顺而循之治之则也两而参之政之厖也夫富羡其畆耕食其力羡畆者给人者也食力者给于人者也蠲此锱铢助彼钧石损此丝毫益彼寻尺夫谁而不可诗曰苛矣富人哀此惸独是文王之所先也夫国取于民惟制是经上之礼也方物毕献罔敢用怠下之义也纾徐以市廛容与以纳逋挛连箭征夫然后尽取之一朝民不以急乎是故积而取之重其困也分而出之疏其力也传曰用其一缓其二王政之所不废也而煦煦而沾沾而求恱于人人非所能也君子闻而叹曰易有之君子以裒多益寡称物平施其侯之谓矣时当道有谋迁崇学宫者侯私忧曰兹役也民无困于财力者乎谋既恊乃曰崇有废寺之产足充材甓民且涤场可输力征兹其时也乃鸠工程役而敕之曰惟棘惟度其母废我穑事七越朔告成乃功富无困征农无困力于是讴者继诅者一君子曰侯其能崇乎政谋于义不谋于民于时侯以报政行士人相与饥之郊子霄扬爵而寿之曰侯行当懋官侯惟大崇政以敷治于多方絜矩之义备矣益乃位损乃志是谓不有其始侯其圗之侯起而谢曰藉二三子之力倘末及大王之宠灵敢不奉以周旋祖饮而别

　　寿彭母丁氏

　　彭子遂与邱子尝逰晋安返于延津彭子得目疾阻道于建安一日心恻谓邱子曰必遗母忧问之故曰心恻既明日至自崇者曰彭子之母疾且笃彭子忧之邱子请蓍之遇复之頥蓍者贺曰吉其辞曰维鸠于飞其子及及载翔载集爰得我食彭子疑邱子曰复亨出入无疾朋来无咎反复其道七日来复利有攸徃又奚疑也夫坤母道也居而志在外震长男也出而志在内是故心动则神驰心郁则气雠其疾之由乎坤震会而为复阴至七而阳复子母之会近在七日疾其交复乎坤土也坤而复生道盛也震雷也雷而复声逺闻也母亨子其将得名乎坤变之艮艮山也其寿之祥乎诗曰如冈如陵三寿作朋复变之頥頥养也震釡象也艮居上所以受养也上九之象曰由頥厉吉大有庆也其子之终孝乎吉又何疑既七日彭子归子母之疾寻复越明年而母寿六十或谋诸邱子徃修庆事邱子曰徃年观彭子母忧而心恻可以觇子之能孝子出而忧瘁可以觇母之能慈母徳子贤有足征矣吾请以昔蓍终之夫坤而艮也彭母之寿其得安贞之吉乎进此固弗艾也已复而頥也彭子之孝其为上九之养乎进此其弗御也已慈其庆之始也是言也蓍之辞也神之告也非邱子之言也佥曰然徃以蓍征终以蓍信亦理也哉

　　赠旌奨汝文川叅军摄政崇安

　　汝子摄崇政简而民安之既三月道靖而啇歌年登而农庆深谷有老人曰今者神人胥和国其有君子之治乎倚杖出而观政时柱史东浙虞公闻而旌之以励庶正或告邱子曰崇之君子聚而谋礼将实篚修敬造公堂而享焉子盍徃之邱子曰不知所谓曰将以言其获誉也邱子曰示民饰声非所以昭训也复有告邱子曰崇之小人聚而谋礼咸箪食壸浆登公堂而享焉子盍先之邱子曰不知所谓曰将以言其获上也邱子曰示民习谀非所以昭训也汝子其将不享乎昔汝子之摄崇也予进而谒焉尝与之论治汝子曰敦实成徳名浮损志今之摄崇也予复晋而谒焉尝与之论人物汝子曰职命自天定志由人夫朂人以实嗜誉非情也示人以命援上非义也缔观其出政也民之有争化之修睦使自相枉直晦其断也冲雅自饬人无私谒尝曰非谢之也民直不干耳晦其亷也其上交也无謟容其临事也无执从尝语人曰分以舆礼舎礼谋恭非所志也政在宜民泥法妨义吾不忍矣夫誉处之来物之寄也汝子必不以为华是故旌别淑慝邦之典也政之纪也物之则也于汝子奚与汝子闻之曰邱子知予哉敢不勉而使子言之弗信

　　送竹邻吴少府入觐

　　今之谓良吏者于其才焉已耳是故文簿书者为业修棘征输者为能贤果听断者为勤敏按臣以是求监司监司以是求郡守郡守以是求宰职则今之仕者得无以是贤乎夫簿书古以稽实今以饰欺征输古以定民今以病下听断古以殉直今以殉其好恶则今之所谓良民之所谓蠧也我崇位闽上游山髙而土寒地冲而役重故民易以困急或长贰以良称才愈优政愈敝而民愈促吴君丞崇适宰以良擢吴以贰摄政易以近民静以居业慈以恵物寛以悯过政不烦而民不扰时按臣监司郡守问之簿书则曰案牍未清也问之征输则曰民力未纾也问之听断则曰民志未孚也让之退而叹曰夫讼贵平不贵断赋贵均不贵聚簿书贵情不贵浮吾不能以是职矣或语之曰上以是求之子而子不以应吾惧子之于誉也吴君曰君之命臣以为民所柰何弃民以要闻于上君子闻而善之夫徳萃涣之本也才理涣之器也徳以基之才以出之古之所谓良吏也今之为政者才足以售艺其蛊于民者幽以深钝足以养拙其踈于治者章以浅章以浅犹可禆也幽以深不可为也是故与其才也而寜钝与其艺也而宁拙兹吴君将述职不知今之宰相所以求于群辟者亦犹今之按臣监司郡守之于宰职与否而民所依以为安者则在此而不在彼也于其行疏此以赠或因得闻于宰相

　　送宋穆斋照府还任建州

　　子霄学古而未能信恒缔观今之从政者以征学焉夫位民上者政有所乖顺泽有所屯究众有所戴贰皆由民隠之壅逹焉耳壅而弗逹有三病焉明不足以烛其情其病也蔽动不足以宜其政其病也僻行不足以厌其心其病也欲崇久而无政职此之繇哉岁丙申崇宰迁秩民起而告病当路者曰崇急矣乃慎其所委而误信于所任政由旧而敝日滋民又起而告病当路者曰崇益急矣若之何时文登宋侯为建州幕宾行浮于位于是委崇篆焉至而叹曰纪纲者民之闲治之干也是故政之有纪纲犹国之有墉家之有垣也垣圮而墉败侮将及矣其何以卫民夫维蔽而后纲纪缺僻而后纲纪乱欲而后纲纪壊是故缺则民玩乱则民忧壊则民携夫谁而与于治宜崇民之病也于是贞其号令察其向反修其坠阙剔其敝习程其章度肃其防戒甫三月而纲纪振兴始而森如而民畏既而井如而民驯卒之晏如而民懐宋侯喜曰民畏而后知政民驯而后知义民懐而后知教治可几也已冬崇宰至侯将还政归建州民相萃而忧曰何以获侯之终恵以观善政之成既而相谓曰安知我宰之来不犹侯之子我乎哉安知侯之去不以其子我者以告我宰之子我乎哉吾人可无恐矣子霄曰观感应而信王道之易易也宋侯告我多矣

　　寿黄粹翁

　　邱子卧静于止止山中客有以黄翁之寿来言者邱子曰尝闻子粹翁之治生也植之以勤培之以俭故达且茂也夫风鹏不任其翅不能扶摇乎九虚神骏不任其足不能驰骋乎千里劳则获不力不振道之顺也市中之井泉不盈尺山下之蒙流而为泽无他积与耗之分尔宜其寿也客曰勤俭寿乎邱子曰寿之辅也又闻子粹翁之治身也重恩报谨然诺夫重恩报厚也谨然诺信也天不积厚不能冐万有地不积厚不能奠众形况于人乎日月不守信不能售其贞明四时不守信不能集其歳功况于人乎宜其寿也客曰信厚寿乎邱子曰寿之基也夫人之生心为气主气为神驭神气之藏性命之郷也是故勤则无怠心俭则无侈心信则无欺心厚则无偷心不偷则神不贼不欺则神不浮不侈则神不耗不怠则神不眊夫神之所萃气之所赴也会神于静与道为命会气于顺与道为性会性于命与极为真寿不足言也子粹翁质羙而未学守其有固足以寿达吾绪论启其户牖可与天地相悠乆惟子告之

　　送程贞父应选贡北征

　　惟我明选士有三皆监古也惟歳贡得周遗制世惟辞章竞而本实荒法乆而敝士画而不奋于是乎朝廷曰贡不如科天下亦曰贡不如科圣天子奋治中兴复古更化诏天下贡在得贤罔有滥否有常宪于是有司进郷之老与其里之长勅而告曰于汝郷汝里有积学以待问蓄徳以待庸者乎有则以告有而不以告惟汝辜于是庠论其隽郷纪其徳里呈其行宪臣雠其艺而宾兴之君子曰选士之法壊祼袒视情坊范盖至士葢轻古制复贤其至哉嘉靖壬辰程伯贞子应崇贡既行邱子上父会蓝子周子徐子范子任子于干溪以觞程伯贞子贞子曰某惟粟妄抱四方之志敢不徼恵于二三子以终所贶邱子曰子治易有司广经明行修之士而选于子易其备矣观之辞曰观国之光利用宾于王夫天王宾之戒以盈也故谦之辞曰无不利撝谦夫君子不以能上人撝其谦也孚于有众是以利也贞子曰敢不戒溢邱子曰谦而不已业乃废故干之辞曰君子进徳修业欲及时也子其母忘初心贞子曰敢不勉以辱君子徳邱子曰上行不已道乃困故坤之辞曰敬义立则徳不孤夫临事知难曰敬见可而动曰义恊于上下曰不孤惟子圗之程子再拜曰子言尽矣遂为别于是诸子击觞以为节歌巻阿之九章程子继音而谢曰竞竞征夫长懐靡及中心蔵之何日忘之君子于是乎知程之行不负于上下

　　赠无尽上人

　　邱子讲学于云山僧舎浮屠氏无尽者年六十其徒请言以纪其寿邱子许之时相与游者不恱曰孔墨楹立而道璋判宣父以攻子轲以辨彛训聿章开我后人今夫子之与之言也言而上之溃其坊言而下之弃其忠无乃不可乎邱子曰咈子蔽于时哉昔者周徳衰而左道炽将以瞶眊于天下孔孟忧之其攻而辨之也恐恐然弗缜弗严是惧故歴越千载吾道丕明頼厥弼也肆惟我祖爰敷文徳抵于海隅明体而视之礼画式而视之规俾服裔于佛老者咸执従于礼乐祀祭朝庆之辰俾得缔曕君臣上下幽明之节化久而孚故今问释于释释曰不知问老于老老曰不知则今之谓释者守其冠服宗其称谓焉耳其服征输税奔走王政致爱馈亲执丧三年皆相忘于尧舜之习辟之鳞泳于水而忘于水也君子曰归斯受之矧入之久而顾欲言以出之邪且无尽慧而能谨敬贤如弗及慕礼如调饥珍文如护贝毖行如执盈其必深探吾道之中正直画于其教而潜以赴之矣吾将与其进也而奚病二三子喜曰夙闻末世之教有三今知圣人之化维一尔因述以赠无尽无尽笑曰邱能爱人

　　赠顾少府述职

　　邑之有簿明勾稽一赋税裕国定民其职也夫军国之需朝廷责之藩司藩司责之郡郡责之县县责之簿簿不能遍谕于其民又责诸其里之长勾其所已输稽其所未入按籍而刑罚之絿则失上弦则失民是故簿亦不易职也或曰国有常赋敛有常期君子行所无事亦何难于簿哉昔人尝言之物或过求难于抱影事或倚办急于奔星是将任怨于上乎将任怨于民乎则簿亦诚难矣昆山顾子簿崇至而叹曰民国之干也财民之归也夺其归失其所以为干国将奚依于是歳征毎缓征而后期数为监司短之顾子曰得罪于上患在主簿得罪于下患在吾民主簿可患吾民不可患故崇里巷无胥吏之呼而民得以优游卒歳不知邑之有簿者皆其恵也歳辛夘顾以摄宰述职天子曰能恵宜于簿再莅崇无改昔政越三载甲午顾复以摄宰述职诸里之长咸依依焉邱子曰民心不可以强致恵之萃人也如此夫政所以利民亦所以利国也中正惟则上下交裕治之成也与其先国而后民无寜得勤抚字拙催科之阳城为保障不为茧丝之尹铎其末世之良吏也乎于其行敢以是说为当国之进退人才者言之

　　寿安溪岳处父夫妇双寿

　　邱子读书武夷山中坐伏羲洞取易而观天地万物之原时彭子以岳处父夫妇耆年疏其行征文为寿疏曰处父矢志林壑啫乃俭朴稽古自师适分而乐施政于庭式榖是似内相克敬闺门雍穆邱子叹曰予方读易于乾坤而得天地之性情焉于否泰而得天地之功用焉干之文曰大哉干乎刚徤中正坤之文曰坤道其顺乎承天而时行夫处父履遯无慕刚也稽古不怠徤也懋行而休中也刑家而从正也不亦近干之义矣乎厥配不违有终含羙无誉是谓顺承之道其得坤之常乎夫徤而不息干之寿也静而有常坤之寿也法干效坤享年永久夫谁曰不然夫天地顺其性情安其功用则上下交而为泰不交则否否者原之乎乖者也泰者原之乎和者也是故阴阳和则天地泰君臣和则邦国泰夫妇和则家道泰是故五行布而三光平四时行而万物通天地之泰也四维张而九畴叙庶绩熈而兆民植邦国之泰也父父而子子兄兄而弟弟夫夫而妇妇家之泰也是故天地泰寿在万物邦国泰寿在社稷家道泰寿在祚胤盖泰者大也诸福之萃大有之庆也而况于一身之寿乎请书之取征于其子

　　大观之游赠金子

　　金子将游京师邱子语之曰今之士勤占毕以鸣学竞雕锼以鸣文申刻论以鸣义执径行以鸣节彼所谓豪杰之士也夫乾坤之清寜艮坎之流止日月星辰之悬象风霆雨露之变易寒暑昼夜之徃来昆虫草木之消息会运之升降帝王之禅继圣贤之潜显制度之损益锥简之纵横人道之纲纪声音彩色之错纷象数形体之同异皆文也是故俯仰得于观察感遇豁于登临参伍通于变化探索入于髙深反身体于性情考问恊于古今静观会于象意酬酢顺于感应皆学也是故君子必交万变而后尽文知周万物而后尽学全体不息而后尽守旁行不流而后尽义吾所谓豪杰之士者然也岂守井甃之乐负篆壁之能者得窥其户径邪今子之逺游也出闽闗下湘楚度吴粤望齐鲁溯淮徐抵燕都吾知登崇岳而改观济惊涛而新目会物采而辨方闻歌謡而采俗縁礼制而顾趋仰帝居而敬度萃衣冠而雠论感兴亡而吊古一宠辱而定志歴夷险而増慧则会其万可以博天下之文贞于一可以一天下之学夫然后虚中而应不固必以梏其守权定而従不适莫以戕其义是则大观之益也不然交于外适以夺其中所谓出之弥逺得之弥少者也传曰一郷之善士斯友一郷之善士一国之善士斯友一国之善士天下之善士斯友天下之善士夫曰郷曰国曰天下非以众寡大小言也第善之次耳子之兹行也亦可以自考金子曰敢不敬训

　　送蓝叔汲领歳荐之京

　　邱子少而狂壮而不返动而咎于俗邱子惧而疑曰吾行非邪何困乃尔也既而得程伯贞子刚植不仆而相与翼焉于是执而不变继又得蓝子叔汲通敏不滞而相与翼焉于是信而不惑矢相砥淬而免于戾时圣天子吁俊更治诏下诸监司举经明行修之士歳一人焉壬辰崇简程伯贞子而宾兴之明年癸巳简蓝叔汲子而宾兴之佥曰得人夏蓝子行过邱子为别邱子曰吾之有二子也犹墉之有干车之有辅也舎若辅去若干吾惧及矣子行吾其隠也何以与我蓝子曰吾闻穷达曰命庸舎曰人见可曰时殉正曰贞故君子定志以懋贞变通以趋时虚已以竢人体道以居命所以造徳也故知遁不变谓之固戒哉惟子邱子拜而曰霄不敏敢不铭诸牖蓝子曰自吾之得子也犹畦之得锄近锄则治逺锄则芜吾今惧子是逺矣何以与我邱子曰吾闻至足不富于禄至贵不华于位至明不眩于俗至勇不夺于欲故君子反直以养勇穷理以养明尊义以昭贵蓄仁以昭足所以立业也故知进无义谓之溺惟子圗之蓝子拜而曰渫不敏敢不志之轼遂为别

　　寿双溪伯兄艾年

　　双溪伯子云霄同曽祖之兄弟也及艾萃族之众凡若而人皆同髙祖之兄弟也率其子侄章其物采戒其牷醍陈其音器属云霄修其颂辞徃为之寿云霄曰咨吾闻之太上有民徳而忘分其道曰淳中古有民分而忘礼其道曰化下古有民縁礼而饬其道曰治是故徳衰而后分辨分夷而后礼始礼敝而后文炽文废而后天下之情四溃是故古人重分而爱礼今人重礼而爱文虽然文以舆礼礼以闲分分以位徳故君子之于礼也不以文废昔者先王重养老之礼所以教天下之孝也重昭穆之礼所以教天下之弟也重宗子之礼所以教天下之睦也孝以仁其老弟以仁其长睦以仁其族仁立而亲亲之义尽矣兹役也三善之道备焉尚齿以昭敬也隆长以昭叙也敦族以昭厚也在昔先民之训回人人亲其亲长其长而天下平道不亦重乎古礼不讲俗日下偷厚薄亲疏长幼之分日以■〈氵〈枭，豕代木〉〉裂君子无寜縁文而爱礼哉夫厚薄乖谓之纰徳亲疏乖谓之纰义长幼乖谓之纰礼三纰作俗日不可为矣吾乐兹役之能懋俗也夫萃族可以观仁萃爱可以观义萃敬可以观礼萃顺可以观报众羙萃可以观徳诗曰俾尔戬榖罄无不宜言所萃之多也伯子其将辑熈于纯嘏乎佥曰善于是子轲子权以长于有众则尸礼子昉子柄子林子万以达练董所有事而统之曰岱曰瀚曰桓曰朴曰敦曰旦以恪而颛所执不以摄惧劳而或弛也曰云门曰云台以尝学问节文其所习命之摈以佐礼云翰云霁云鹤云鸿授之声歌以侑觞曰良材曰一桂曰一柟曰京曰所道曰之道咸以旅酬之礼故以少従时伯子率诸子盛冠服迎之表门之左再拜而升于两阶礼既成乃延诸父之长以次陈席卑尊咸集萃族而大享焉诸子起而歌行苇再歌常棣其声纡纡然司歌者起而歌角弓以和之其声殷殷然君子闻而曰邱氏之族其后乎上下和而能敬

　　赠胡丹山少府还政瓯寜

　　崇小国也当七闽之冲不百里而服邮传之役凡三舎歳产不足三万而供具无虚日莅兹土者皆以为繁剧之国或任才以逞令有所必行政有所必从罚有所必加役有所必征供具有所必费刻期以集事凡里胥之役于官者蹶蹶焉相率于路穷力张喙而应接弗暇自谓优于其位不知政日修而民日困上恬下惫久矣崇之为敝国也歳辛丑崇乏长贰时胡子簿瓯有懋声当路简任而委篆焉胡子叹曰木烦于振风者不秋而脱水烦于危川者不激而号物烦则病民烦则困知其所由困则知所由安之矣于是缓不棘之役省得已之费去妨民之政无从已之令有质平于庭虽得其情必曲谕以义使自相悔劝事有咈于情亦不轻棰朴以将其怒未数月民是用亲里胥之徒获就其业以供其役而从容于寝哺之安境治帖然若不知有县官者邱子叹曰吾尝读书至无羊篇而得牧民之道今于胡子征之夫牧以牧为事者也纵其降饮寝讹之适而事于薪蒸雌雄之获是舎所有事而职思其外矣诗人何以取之惟其不以牧牧之乃所以蕃其牧也使谋地而日驱之引絷而时聚之虽刍若邱陵失其所以为性为牧何哉盖劳逸异情顺之则适扰之则困大都然也此任才者所以勤而寡功而相安无事者之速效也太上之治耕而食凿而饮出作入息而相忘于帝力夫岂有他无为尔胡子之政不能使民之不知亦可语行所无事之知因其行纪其事以赠且以告作聪明于多事者

　　寿范母

　　徐孺人者浯州范伯子造士之母少府石泉翁之妻也初少府翁将仕请母即禄母曰吾倦于勤惮道于回逺汝惟懋乃业吾蔬食且旨汝罔懋业吾将禄食不饱徃哉勉徳事君母以予故翁退有忧色孺人请曰夫子将有君而不色豫何也翁曰岂予知哉昔人不屑斗筲之役以违色养表陈情赋思归是亦人子也柰何去母从君吾悔吾志也孺人曰窃闻之善亲者养志其次养体善子者劳之义不败之以姑息今夫子仕游而母不闾望知母将义之劳不知夫子将志养乎体养乎吾闻欧阳子谓无离忧者无志乐亦君子所与也而谓非邪翁曰予行将女以相则母氏奚依孺人曰妇人之道义莫重于従礼莫大于孝夫饮食衣服细故也覊旅之从用具孝敬承事礼之大节也敢不敬事请以覊旅辞而愿待命于姑所也夫臣业或缺君子之羞妇事罔饬将谁其咎徃哉勉徳事君毋以母故翁谢曰女惟克顺吾无懐矣乃戒装以行时翁之子在总角翁曰随母曰居孺人曰吾训诸于是祗承于姑敬而能礼恵而有恪和徳而孚衷动顺而便体备物而应具先事而投适且日训子以亲仁来善师业圣贤爰乐姑志故翁虽贤劳王事间闗在外凡二十有年而母頥养康乐不觉翁之去其左右而翁亦得以摅其抱而立其位无内顾以乱方寸者皆孺人有相之力及翁致臣母尚丰颜强力心神不衰而子亦徳业大成邦人推慕故君子每以刑于颂翁而以安贞之义归孺人也夫儋荣爵而享尊逸性岂与人殊哉孺人去此而甘独旦以周旋于姑侧不忍一日而逺去者必其性分之不可解而天下无足以夺之也其去众人奚翅十百歳癸夘孺人年六十因书其行概寿之以俟职史者之采以告天下后世之为人妇者

　　赠董东屏明府膺奨

　　崇七闽之喉国也仕游者徃来于南闗日相踵武居土之民富其糇粮饰其骖乘备其供帐戒其从卫执其徒役日不遑处是故民日病而财用日困守土之臣于送徃迎来俭则失上丰则失下失上则谤兴失下则怨生崇亦难宰之国也东屏董侯拜崇令或为之恐曰国之敝也如之何侯曰吾闻治敝民犹烹小鲜也是故民扰则疲鱼扰则饦善调者定之以静而熟之以渐耳是故不患国之无政而患治之无权也奚其敝既至首与民相约曰吾无新若令以眩女听无更若政以乱女从女唯闲女分职女业吾民之良也于是开诚以比下镇静以休力裁节以舒用扩度以容过缓期以视成甫期年上下相安崇国用治于时御史南湖徐公廵其疆土嘉其政尚而旌其治绩以为诸郡劝于时二三君子相率为侯寿命辞于子霄霄曰诺敢不供笔墨之役以从执事乃言曰夫庶臣分长牧之责其业官也涤志明义修其絜也守箴恪位贞其度也鞠躬尽瘁坊其瘝也因时立政酌其动也四者庶臣之所以自成匪名之务惟夫按臣有耳目之寄其业官也周询广诹懐靡及也旌别淑慝明典章也章采树声广劝惩也升贤引能成忠荩也四者按臣之所以自成匪市之私也夫在下位者业下不畔援以歆名在上位者业上无党比以树私二者势若相戾而实相成也今薫侯以静定牧众不更张以自逞不炫耀以谋誉是圗其所以宜民而不圗其所以自宜侯之仁也徐公以综核采实不上政于纷更不录才于炫耀是取人于所知而不取人于所求知公之明也吾闻有道之世明于得人而仁于得政是故观动可以知政观政可以知徳观徳可以知治世道之升行于此卜之

　　寿表姑暨氏六袠

　　予尝读礼经至内则见古昔后王命冢宰降徳于众兆民当是时自朝廷宫壸以及委巷闺门之间莫不有女师姆训以教其妇人女子所以养性情之正习礼义之闲者莫不备至及读二南诗仅二十有五篇而十有九篇皆为妇人之咏夫二南纪文王之化何南国之风顾无足采而独于妇人女子之诗居多是知闺门为敦化之原夫妇乃刑家之始古之王者所以深致意焉故于内则而得王政之端于二南而知王化之成末路教荒驱善疎术虽丈夫子有终其身不辨点画者况于妇人女子尚望其知学乎宜其行蘼蘼而俗混混也然予尝谓教有湮达而性无今昔世岂无懿质懋行潜合古人之教者乎得若人表焉闾党之间使凡妇人女子习闻而奋兴将必知所聘取以自善亦足为转风俗之助时予表姑有暨氏者早适畏轩吴孟父孟父初业儒日以宦学逺讨为事而暨于内政周举无坠不少分其营虑以坊所业有所来之贤则精具燕俎以应其罄娱之飨既而孟父洗志于进取遂与宴然邱壑赞其嘉遯及中歳不育乃数请备副贰以为似续计于其所生而鞠训之勤视如已出其视昔之剪机为喻解佩无爱樛木成咏更饰以就隠感诚而自讼者当不多让矣则予谓表焉闾党之间足以轸转风俗者非邪歳甲辰暨跻寿六袠张子鹏以戚属请言于范子仲梁梁曰予分壻也阐徳为阿孰与传信于公邪乃让于邱子伯霄霄固让不得命因论教化抽绪于闺门而风俗薫袭于观感使世知师而承之则于凡为人妇为人母之道将无缺矣夫以一而风百以百而风于无穷俗不其几乎吾闻寿之为言久也传曰久莫久于立徳寿莫寿于令名夫善俗立徳之章也立徳令名之干也考成有终请以纪寿

　　赠张南畴迁教泷水

　　止止山人将禄隠于下位乃谋诸心曰民社匪寄案牍弗劳率礼度而周旋托师道以自重莫如教职于是遂乞教职既而感宣父于乘田委吏必敬厥业则日求所以立乎其位者恒恐恐焉或曰师道莫如严是故孟处宾师泰山其严游扬立雪程道其南故曰师严而后道尊道尊而后人知敬学山人以为然及观南畴张子典司崇训则心易而气和简外而愿中体敬而达恕其为教也和徳以观之粹容以比之巽说以绎之顺节以造之人未尝见其有严颜厉辞之变士皆得以展其志意摅其见知从容于辞问之间以就正焉退而徃徃有坐春风之叹君子曰载色载笑匪怒伊教张有之矣于是化日洽而闻日流歳甲辰乃迁教泷水山人感而悟仰而叹曰吾得师矣昔舜命契为司徒以亲百姓首敕之曰敬敷五教在寛易于蒙之九二取包蒙之吉在上九有击蒙之戒旱麓之诗羙文王也咏其作人归之岂弟则古人所以教者固在此而不在彼也夫天下之物涅之可以更其色薫之可以夺其气亦曰袭染于渐非力致而强取之也使进而不顾其安授而不谅其材去辅而不反者几希则南畴张子飬材于裕者其有所授乎然则所谓严者果非邪曰惟夫模范失则受直而怠事于是乎严之说以矫之夫严非严也去其寛非所寛耳是故张而不弛文武不为弛而不张文武不能则张弛之道固寛严之济也虽然山人别而言之治已莫如严待物莫如寛是故慎言动之节严义利之辨戒謟渎之交达用舍之命是君子之善用严也优之游之以俟其安餍之饫之以俟其化若江河之渍膏泽之润是君子之善用寛也南畴子之教崇者吾既得之不知其将以敎泷水者犹夫是也抑复有他说乎诗曰古之人无斁誉髦斯士子之行其无斁哉

　　山中集巻六

　　●钦定四库全书

　　山中集巻七

　　（明）邱云霄 撰

　　○记类

　　宾菊堂记

　　宾菊先生治周易顺阴阳之消息谢闻达于当时结白云之庐开青草之池垒石而甃编篔而篱鉏云竟亩种菊成畦惟时金风振宇玉霜肃林群芳驾艶瑞品流馨负众彩以呈姿殿百花而不伐临风横态舞日生媚先生瞻对终日沈坐敬止乐而叹曰真吾之佳宾也左右曰何哉取尔也先生曰盍观乎其含化者如待沽以自韫展荣者如应期而观光挺而拔者如贤秀拳而曲者如蹇藏疏者如特立不仆繁者如连茹而将倾而顾者如语翘而拱者如望其交加也如亲其次第也如让其正而直也如端人向而辅者如明相淡者如清修之彦丽者如贞淑之荘就凋者退于功成吐华者展其含章困霖而披者如沈醉乗颷而闘者如大壮群品咸宾乃聚斯堂相观而善乐不可忘子霄闻而叹曰昔者孟尝君客珠履三千萃庭千古为侈卒为鸡狗之雄贻君子之鄙今先生群芳是宾辅仁于己其视田文之门何如也自晋以还卓哉靖节开荒径谢彭泽日与田翁野老忘机而侣相饮而陶抚景而赋诗感物而寄傲将不知俯仰之髙深升沈之明晦鬼神之诎信形色之聚散况区区富贵贫贱亨屯顺逆能少挂其膺臆哉今先生之居此堂也陶翁之乐克备有之敢为先生寿于是先生载色而兴抗音而歌曰结庐人境心逺地偏采菊东篱南山悠然又歌曰曷彼秾矣烨其华矣我有佳宾德音懐矣君子与其有陶之风焉昼

　　锦堂燕记

　　惟岁壬辰范子叔致政归自博罗且陟艾张子伯开彭子伯遂谋诸子霄邱子先期简于四郊爰集厥旅讲修庆秩仲秋既望之三日癸巳藉溪连子锺子汷彭子雅至自东郊剑嵓程氏云凤子仲文奎子孟亦至自东郊屏峰邱仲甫干亨氏云门氏至自西郊平川董仲子大爵至自南郊暨中城彭一德子孟翁一秀子季徐子伯佶相与会于止山草堂协敬而戒豫甲午之旭卜从陈乐树彩纳缯而发子叔之子梧偕弟桐御于道子叔御于门三揖而入让而升堂敬交以成礼乃陈几缛献酬旅错乐具和奏子叔曰二三子惟兹宠辱敢请卒贶以承训德于是乎伯开泂酌子遂子德子秀子佶和之子叔曰昔藉天王之宠灵辅牧惟民罔敢施厥恶以怼于有众其何能德子锺连子赋采繁子汶子雅和之子叔曰匡辅之猷进退之节盛德者当之不敢拜辱子梧进而曰公侯非儗固所辞宜恪共于有位闲于勇退夫子有之请受其卒章仲甫干亨氏赋陟岵之二章云门子和之子叔曰垂白倚闾其何能自贻伊阻乎犹惽顺德惟闵牖予衷子凤赋小宛之三章子奎和之子叔曰翼善不败实二三子是依义方愧也子爵赋鸤鸠之卒章子叔曰绵德比俗其何敢贪天之佑以为己助子霄晋而不赋子叔请之子霄曰重辞曰渎又何赋也夫张子之言君道也连子之言臣道也子叔父仲甫之言子道也程子之言父道也董子之言天道也是故能牧之谓仁能臣之谓义能子之谓孝能父之谓慈能若于天之谓敬五者行于不替何德如之吾闻之古人之燕左监而右史广儆修昭纪训也卒礼而不乱懋德而不荒是谓能享其得而无录霄不文请为直史子叔曰爱德之辱浮实是惧载锡永训敢不顾諟以对扬休佥曰录子霄拜而录

　　逰武夷记

　　张子讲学于崇将归泛舟穷武夷之胜其徒二三子从焉遡流而上观大王峰曰美哉壮乎严而纾镇而毅矫而不回可以观德矣观兠矛峰曰武哉恍恍乎弗可御已进善其足兴乎观铁障峰曰二三子慎哉障以防欲惧其弗崇障以蔽心锢将奚通是故君子贵善用也观玉女峰曰美哉溶溶乎肃而不厉婉而不亵峻而不危正而不倚丽而不饰其圣德之至乎诗曰云谁之思西方美人文王之谓也有余慕矣观大藏峰虹桥栈列仙槎横壑曰幻哉神乎莫之悟也已夫流峙之崇深陵谷之变态吾不知天地其几刼矣风灯泡沫其紫阳之感乎过金鸡岩闻洞声相应曰二三子听之夫虚则通通则应天下之道感与应而已矣可以观学也谒紫阳书院登髙明楼望大隠屛曰美哉浑浑乎郁而不乱廓而不荡区而不涣涵而不隘回而通夷而辨非大儒之居其谁能收之有遗刑矣观仙掌峰曰君子贵平也观天柱峰曰君子贵立也观题诗岩曰君子贵艺也不贵名也观茶灶石曰君子贵用也不贵弃也观天游峰曰崇履非难崇德惟难观鼓子峰曰不闻非病不实是病穷九溪而后返曰曲而通利而恒循度而趋可以观知矣观一线天曰竒哉数之原夫画一而象着乾坤定而八卦列可以玩易矣登三仰峰曰昭明哉其治世之气象乎萃群秀而位之卑尊定小大宜可以观政矣巍乎其不可踰也可以观极矣恢乎其不可量也可以观度矣虽峻造弗是过也乃返邱子曰张子其能师也乎心通乎道故忘物言通于训故道章二三子识之乃记

　　佩兰记

　　袁子爱兰开九畹种之风露交香萧艾俱化一日掇其芳英纫以为佩援琴而鼓孔子之操曰兰非众草伍深谷能独芳緑艶不自媚当为王者香其友闻而曰得无袁子出乎访之果出咸赋同心之言以赠之于是度闽关下楚泽歴呉越齐鲁之郊所过香名满耳至燕圣天子闻其清馥拜贵溪令至则为治馨香人服媚之未几秋风拂佩遂动九畹之思即命车复开九畹种之止山子慕风而造其室袁子握手若故知享之酒酣袁子出其友所赠之巻相语曰今者与子同心独无言乎止山子曰昔子之往也诸子赋其出今子之来也吾当赋其归矣遂醉摘兰英取茎扣尊而歌于九畹之堂歌曰渊明爱菊君爱兰渊明归来君亦还异世气味絶相似同有诗声天地间于是引火更酌颓然相对如梦寐亦不知歌声之为兰臭兰臭之为歌声也

　　萝峰记

　　汪子托迹于江湖之间而自别其号曰萝峰主人邱子曰吾闻诸尼父山水异形动静妙会若子得无仁知兼体者与汪子曰否吾奚敢能托适已耳邱子曰子能言子之适乎曰鄙人之国去东北二十里许有松萝山焉吾考盘其北而南其山惟山之半石壁嵯峨惟山之巘松萝交错孤峰亭立列屏张幙拂天关于空蒙扼地维而盘礡崟崟嵚嵚郁郁盈盈傲疎帘而抱秀排衡闼而送青登堂若拱出门如宾开一方之雄镇贯四时而长春方时之晴霁也风交垂莜春花落而香浮月浸疎萝寒光凝而翠滴惟时阴暝则老藤蜒蝘惊虬起而动云雷接叶帡幪髙螺拥而笼烟霭顺时变态旷心怡神毎忘言于独坐时举酌而相亲乐哉此峰永矣盟订故引之以为己号非静与性宜如仁者所乐也邱子曰否子慎所适哉夫君子善用其情则感象而得师不善用其情则玩物而丧志同行异情彼得此失是故君子逺取诸物近取诸身协于克一乃成其名葢因物则悟象因象则悟性在物非逺而在我非近也故曰得象者忘言役情者滞物子日求之行当自获视彼仁者之乐于吾行乎奚悖汪子晃然曰由子之言万物备我岂惟萝峰哉岂惟萝峰哉

　　山中集巻七

　　●钦定四库全书

　　山中集巻八

　　（明）邱云霄 撰

　　○说类

　　广圗说

　　徐子之昆弟将异居其友图管鲍为赠邱子因圗以广义凖经以昭伦作圗说以贻之其义曰圣人则心其次循言其次悟象则心者无迹循言者利行悟象者振志是故易感莫如观象启性莫如绎言速化莫如养心圣人逺矣则心者微循言而入感象而起其君子之志乎今夫天下之物孰为大道尽之矣道孰为大伦尽之矣伦有五其四曰昆弟也其五曰朋友之交也古之圣人观物而知通观感而知化观性情而知乐观音声而知文故播之雅曰棠棣之华鄂不烨烨凡今之人莫如兄弟又曰相彼鸟矣犹求友声矧伊人矣不求友生雅以正国棠棣其肫肫乎亲亲之道至矣故先之伐木有伦哉其尊贤也故次之传曰弗顺于亲弗信于友昭其叙也亲而弗弛故而弗弃厚之道也是鲁之世训也知叙则行不迷知厚则道不废管鲍之义今古与之笃友者慕圗之有足感矣徐子于其弟亲也异其居势也顺势于情无垣于势伦尽而风逺矣或曰昔人美仲山父云侯谁在矣张仲孝友惟贤者致贤善诸友必善诸昆弟可以观徐子矣

　　达斋说

　　张子伯海以达名斋有取于水也访义于邱子邱子曰思无泥理文无泥辞售无泥取达乎张子曰不邱子曰获上无泥志宜下无泥令流逺无泥声达乎张子曰不邱子曰言而无跲行而无踬从心所欲从容中礼达乎张子曰达邱子曰善夫子之志达也请语子山下出泉蒙达之本也流而不息达之实也江汉朝宗于海达之至也是故养其初之谓蒙缉熈其学之谓不息致其道之谓朝宗于海是故善学者其达也如流水不善学者其达也亦如流水葢善则达而不已不善则达而日卑可畏也已张子谢而歌曰水乎水乎逝者如斯夫载音而去

　　爱云说

　　云敷泽雨下土苞者甲者萌者达者华者实者槁而零者皆浡然兴莫之或御用不既溥矣乎然咸归功于泽云弗与焉今读雷处士传自托爱云观其行皆轨动以风世务施而不徳之事人但知为隠君子是能退然不有其有故莫之或知爱云得无取象之然乎今厥孙龙津子业儒志在民物不知亦有得于王父者不有得充而拓之相业也

　　云岩说

　　邱子尝逰于白塔山抵万轫之巅据盘石而坐俯首而縦睫焉时晓云初隮充斥六虚万彚潜形漂漂漠漠郁郁英英有如混屯肇开刚柔未立而浑乎无际又如溟渤汪洋波涛翻沸而茫乎莫测也邱子顾左右曰真大观也顷之旸谷寅宾巽鸣天籁忽而练飞缟断轮转盖县或荡胸而度或捧足而团或飘扬而奔腾迅倐或徘徊而意态俱闲诡变骇眸千态万状邱子复顾左右曰真竒观也又顷之曜灵既晼碧落长澄则敛迹藏踪神驱鬼策而杳乎莫知其所也于是邱子振衣而起浩然而叹踌躇万仞之冈而莫能去也左右请曰先生若有得而又叹何也曰非尔所知夫君子之道如云无心故天下用之足以冐四海而润万物不用则与时巻舒随在安闲至其成功敛焉以退不同物而滞迹不与时而争能故其始也天下莫知其有而终也天下莫知其无其有感于云乎左右莫之喻越时晋安郑子持云岩巻相视邱子因述昔逰以相语郑子喜曰善夫子之能道我云岩也请书之乃为之染翰焉

　　半牎说

　　雷子结屋读书而南其窗于时抚巻而会心参化而悟象縁感而畅音多于窻坐焉得之乃自号曰半窻子邱子曰半之义何谓也雷子笑曰瓮牖耳仅足当窻之半非有说也邱子曰否不然也夫半全之分也君子体其全而处其半谦之道也是故用其全则尽物而不足用其半则资深而有余君子所以居谦而自亨也故易谦之辞曰天道亏盈而益谦地道变盈而流谦鬼神害盈而福谦人道恶盈而好谦夫谦有而不居之谓盈所以用其全也吾尝博观古人之道周诗祝其君曰如月之恒夫恒半也不言望而言恒何也盖望则亏继而恒将就进也孔子观庙器而注之水中则正满则覆可以观戒矣老子曰大成似缺有其全居其半缺之义也是知子将期于大成乎将戒满而覆乎将进于月之恒乎将受益乎将行顺若流乎将会鬼神之福乎将聚天下之好乎善乎子之用半得有余不尽之道也人亦有言留有余不尽之利以利天下留有余不尽之福以遗子孙留有余不尽之用以还造化请广半窻之意雷子曰子之言则吾岂敢吾尝坐窻之下时见春草浮青夜月流素掩映之闻但见其半而景意不穷故吾乐吾适乃名吾名而奚有于子邱子曰有而不居吾固嘉子能以谦道有终也或闻而曰邱其纳约自牖

　　○跋类

　　跋青山双璧巻

　　傅氏二子幼善属词皆蚤死君子惜其不寿邱子曰寿之义曰久存没年也非寿也百岁曰期亦且死泯泯而委之壑何众也二子才以言见必名以言存庶几古人谓其次立言虽久不废者则视泯而期者孰为久近邱子曰二子寿

　　跋武冈守傅公交际书简巻

　　公没于宦启笥惟交际书简若干幅郑宜人藏而归之授其二子二子着重而藏之示守也邱子曰公贫于官可以观臣道矣重于交际可以观友道矣宜人知义其所藏可以观妇道矣二子知守而弗失可以观子道矣一事举而彛伦具可以观傅氏矣

　　跋林丰二翁诗巻

　　见素翁成化间疏光彻天地五溪翁嘉靖初疏明争日月见素翁为御史中丞抚江右如氷雪征西蜀如震霆位司冦如秋霜五溪翁魁天下如景星位内翰如春阳晩谪漳海如闲云于戏兹二翁之至文也诗其余耳

　　跋周少叅汪刺史与傅丁戊诗文巻

　　邱子曰干旄咏息下贤之礼废孟篾既死友德之义荒今楚八厓公叅知藩政白泉公为郡刺史皆以二千石大夫下布衣慎宾客礼使二公相必握沐必吐哺以接天下士其文章必郁郁乎骎诸古之盛兹特其文之一与

　　跋董氏世德録

　　东屏公治崇之明年政简而庭清民安而吏习因暇出其所藏世德录若干巻载谋重梓子霄歴览而言曰窃闻之次以相继之谓世善以成性之谓德是故君子兼善于通独善于塞时而出之为可继焉已耳缔观董氏自唐侍郎乂公以下凡若而人其出也皆推道鸣义上而为良臣下不失为循吏自宋盘涧先生以下凡若而人其处也皆翊经正志上而为名儒下不失为髙士前芳后武父作子述歴有时代而似引无替古今可多见邪今东屏公为政一无所苟其将世徳作逑也乎夫修德以启世仁之训也修籍以纪实义之承也修孝以事先礼之本也修文以诏后信之征也是录修而四善备世德之光也于是乎跋

　　山中集巻八

　　●钦定四库全书

　　山中集巻九

　　（明）邱云霄 撰

　　○解类

　　贲邱解

　　贲邱先生初事儒而养器于乡校事母至孝时将试策于主司筮而得贲之六五乃感于象而叹曰贲内离而外艮也夫离为文艮为止国外而家内也君外而亲内也内文外止顾遗亲而急君邪吾饰其躬以事其亲何贲如之遂陈志求养于是矢心邱园竭菽水之欢乐日用之常而慈爱交辉焉或谓之曰吾闻君子之事亲也大孝尊亲其次显亲其次乐亲子安于素乐则乐矣而谓尊且显则未也贲不云乎观乎天文以察时变观乎人文以化成天下子盍图之先生曰六五以阴为贲之主象在邱园盖阳进而阴退也阳动而阴静也阳显而阴晦也吾奚惑及亲没守贲益坚遂自号曰贲邱示志也因复质义于止止山人山人曰富哉易也夫五君位也六以阴柔居之有下贤之象故其辞曰贲于邱园束帛戋戋又曰吝又曰终吉夫帛招之旃也戋戋浅显之貌故贲于邱园也今圣天子广求山林隠逸为国家得人其将有束帛而来者乎虽先生抱贲不渝若可吝矣苟从人以成贲之功不终吉邪先生笑曰否凉德绵行犹帛之戋戋在束无足多也惟不荒我邱园遗怨猿鹤贲在中也吾守吝以求终吉他又何慕然自六五进而生上九有子之义上九之辞曰白贲无咎上得志也吾将以白为训使儿曹补贲之过而无咎焉或上而得志吾愿也山人曰善用贲

　　素轩解

　　素轩子早学孔孟而以所学善其身行年五十林卧霞栖充焉内足不愿乎其外也因后溪子问寿于止止山人山人曰吾静观天下之物素则浑坚华而易靡是故惟素为最寿曰可得闻与山人曰吾尝逰蓝原之埜饮于素轩之下观其凿池数亩引流千尺双涧澄萦百卉环植亭约波光楼依云直下虬枝于前楹屹盘石于中坻花次第而长春竹扶疎而藏日朝濯缨兮暮濯足静洗心而动洗耳风交疎栁卧北窗之羲皇月倚髙梧泛小舠于槛碧兰佩箨冠翎氅■〈革京〉舄南薫鸣琴髙舂玩易时则呼月招云歌狂兴逸缕银丝而傲氷霜浮金郁而扬芬苾忘大小之往来同鸢鱼之潜戻此其为得之素而胎之乎寿者也后溪子戄然曰子之言素得无绚乎山人曰子何隘于知素也亦不闻乎昔者凋林剪彩花砌甃钱其苑囿也金龙吐斾玉凤衔铃其户牖也乳■〈犭屯〉饴釡画卵雕薪其食享也雉裘鹬冠锦幛肉屏其服御也山节草梲而室龟约軧错衡而轩鹤其玩蓄也是以士夭身大夫夭家君夭国万乗而夭其天下然则素轩之素也何有于绚邪是故君子乐彼日用与物相忘礼闲弗越义路是蹡不僣不滥匪琢匪章罔炫已以矜物无饰表而巾戕是皆素之为义也惟夫有诸已之谓德及乎物之谓仁惟德惟仁惟寿之桢吾故曰道莫寿于素也素轩子闻而喜曰富哉素义我行其无贰

　　仕难解

　　浯州子将仕止止山人亦托于禄隠行将有别乃感于时作仕难以遗之曰昔者山人与子共灯火时尝语山人曰丈夫须特立于时毋湼于俗苟与草木同凋朽非所以谢造化也山人曰子之言然既而子宦学成均山人亦奔走圗养虽相逺去而砥砺前言洎今弗怠顾今之世举好尊而恱谀苟有分位相临则责备深至欲方履而蹈直已而酬或显则承羞幽则敛妬取疏而败名卒无以售所志苟欲位升而闻流展其志意广其眉睫非淟涊媚幻不可必得而君子终疾首不屑也今山人托禄隠于教职乃今之卑官犹得藉师道以自重周旋仪度可谢奔走以避谴怒子行将有民社得无分位相临之势乎簧舌罄腰脂容韦体非所便习而谓能将有遇邪夫刍狗簮绶非人所难君子贵投身于磷淄而免也将执故不渝抑变武以殉之与或者曰尺蠖之屈所以求信与其悍悍无益于时无宁由由以偕俗也或者又曰宁范驰驱而不获计枉直于寻尺之间而降志辱身虽泯泯于屠市钓荒有死不为也二者将安从哉山人为之解曰夫人刚则失物柔则失已二者偏之为疢耳夫君子之道有似刚而非者义之正也有似柔而非者德之谦也夫列爵所以辨分分定则礼立礼立则和行君子所以重素位正之秉也善蓄德者不以其所能者先人不以人之所不能者媿人故大知若闇盛容若愚谦之从也二者相错以酬于天下吾知其免夫是故君子不窥径以求捷不捐阶而自沮道之光也至于遘不遘乎时庸不庸于位命之尸也子能执以试诸磨湼之间乎浯州子笑曰吾闻之安贞之吉应地无疆地道也妻道也臣道也邱之言然

　　○辩类

　　怪辩

　　邱子逰山与翁子夜宿武夷之髙明楼中夜有怪作人语倚门不进曰同逰不乐乎何睡之早也邱子应之曰我戴晨而逰抱日而歌汝胡不吾和而同吾乐胡深暮而来也怪应曰不能邱子亦应之曰我亦不能怪叹而去邱子就睡翁子蒙头屛息不敢语明日路问邱子曰物之常人之怪也人之常物之怪也翁子曰语胡而通邱子曰物常其常我亦常其常耳翁子曰能役乎邱子曰彼不能变怪而常所以物也我不能变常而怪所以人也翁子曰能害乎邱子曰彼之于我犹我之于彼也翁子曰能去乎邱子曰天地自然之理尔理可去邪翁子之疑释

　　啽呓纪辩

　　止止子曰蕉鹿具而寤寐混蝴蝶交而物我忘梦觉之不辩久矣是故昼夜者促梦也今古者大梦也孰为啽呓而孰非啽呓邪人亦有言尧舜梦治孔孟梦教禹梦水稷梦稼周公梦礼乐秦汉以下各以其知之所能为梦而六经百家皆其啽呓也然与不然其实境今安在哉然则华胥散仙之纪啽呓者啽呓也非托也且其日以游仙为事不知其以世为梦而求觉邪以世为觉而求梦邪散仙笑曰是亦子之啽呓也

　　医辩

　　蓝子者学于老氏澹然于外物而嗜于医或告之曰是亦欲焉已耳夫情有所偏重志有所定趋而能谓无欲邪吾闻有道者心无所系而适适尔也蓝子曰执术以求直天下之通志也役役焉耳吾将工于济而不工于报也吾将得术而忘术也吾将一物我而忘之欲天下皆我忘也吾将以求仁也而子谓欲不亦异乎君子于是乎多其能术于时或有病气者鸣而走痛治者曰痰热中郁气由邪道耳剂之寒而疾日益或又曰郁乗温则散抱寒则窒乃剂之温而疾日益蓝子曰二者不知中和之道也温凉并施寒燠兼剂夫谁而忧治邱子曰有是哉子之昧也吾闻医之道辅其弱抑其强而已矣何有于是蓝子曰人之一身犹天地也天地之气阴阳而已矣在人之气寒燠而已矣阴阳相胜则天地疾寒燠相胜则一身疾善者调而和之是故天地之气和则春无凄风秋无苦雨冬无愆阳夏无伏阴而万物不疾人之气和则六脉不乱五内不伤九窍不窒七情不郁而百体不疾夫益弱而损强治之善政也益之益之弱将强至损之损之强以弱惫是岂利于和物之道哉是故善将者无定算趋其利于势则强弱皆精兵也善治者无定法趋其利于从则善恶皆驯民也善医者无定方趋其利于性则温寒皆和剂也故曰胶漆之子不能授以弄丸之巧藜藿之家不可语以大烹之调无他所执者固而所知者拘也邱子戄然曰达子之说可以使功可以使过可以任贤而位能相之道在是矣作医辩

　　玄虚辩

　　玄虚子养真于石洞之白室一日过止止山中止止子相与坐于草堂而问曰玄虚之旨可得闻乎曰守吾之静养吾之虚虚乎其虚乃玄之居止止子曰敢问何谓虚曰守吾之静探吾之玄玄之又玄至虚之门曰曷二乎曰玄为虚祖虚为玄毋合玄与虚至道之府曰然则子之道外静则无事矣曰子之道不云乎吉凶悔吝生乎动者也是故耳动乎声目动乎色味动于口臭动于鼻意动于顺体动于适夫惟动之不已则六根相搏众欲投之如水赴壑于是闭玄窍以张皇据虚台而跳跃或投富贵之炉锤或抱利名之槖钥竞徙薪以就燃甘搧熖而同铄则其为害也不亦虐乎是以吾将收吾明回吾聦安吾息清吾唇降伏意魔拔去动根存三抱一守静合真于以周流乎六虚之表而出入乎玄■〈牜乚〉之门也止止子曰吾闻守静之家尚无为贵自然以子之言必致此身于枯槁絶物而后已则亦勤且苦也夫阴阳者道之体动静者道之机感通者道之会死生者道之纪故君子养静以闲动涵虚以待应守正以竢死尽性以致命不亦循其自然而安其静定也邪今充子之操虽遗世独立重关深林不能不与草木为徒泉石为邻昼夜为交寒暑为宾则其触外感中安得斩情而冥其灵邪吾闻古圣人之行至其为用也神故不疾而速不行而至发微而不可见充周而不可穷非天下之至玄其孰能与于此其为体也静故无思也无为也寂然不动感而遂通天下之故非天下之至虚其孰能与于此故曰体用不离与道为体动静交定优入圣庭玄虚执而不下既三日复来山中止止子相与探伏羲洞大演周易乃怃然仰太虚而叹曰至玄之道尽在是矣既别去复请言于止止子止止子曰至玄至白至虚至实先天者极后天者迹迹不离极极而离迹浑乎无端超然自得

　　儒辩

　　蓝生以秀选入儒学邱子揖而进之曰圣人以儒设科子事于儒而知所求乎哉昉周官有曰儒以道得名夫道物之则行之极也昔者鲁哀公问儒于孔子孔子数儒行而备对之说者谓非孔子之言直战国之习盖以为汉人语也予于是益慨今世之不知儒其去汉人又逺矣夫汉人犹知儒者戴仁而行抱义而处博学待问懐忠信以待举先劳后禄难合易去于道不亦近乎今之为儒呫哔于章句刻画于词艺窥快捷方式以前人务临深而髙已其视汉人之命儒何如也夫儒之学曰明德新民止至善是之谓天德王道而已矣士之命志于儒也必思国家所以设学校以育之将以陶吾之德也设科选以升之将以登吾之才也其博学强识必曰吾致吾知也修辞立其诚必曰吾居吾业也有司知之进吾进也其不知之非吾事也上而宰相知之进吾进也其不知之非吾事也是之谓君子以成德为行日可见之行也使博学而强识恐恐焉人之不吾知也将以昭焉修辞未立其诚恐恐焉人之不吾知也将以昭焉其为儒也异乎吾所闻矣昔夫子语卜夏曰女为君子儒毋为小人儒儒一而已矣君子小人于是乎分可不慎与可不慎与诗曰令终有淑盖言君子善慎始也子知所正志哉

　　山中集巻九

　　●钦定四库全书

　　山中集巻十

　　（明）邱云霄 撰

　　○传类

　　髙石门传

　　世之慕旷达者皆谓嵇阮刘李诸贤得醉乡之乐为能养其真以成其名邱子曰醉乡之徒乃负其不羇以俛仰于时不得直其志乃托诸酒以自广焉耳当其酣■〈酉面〉沈着任真率出绳度以傲睨一世真若有以忘天地之为髙厚日月之为晦明古今之为久暂与万物相忘于无何有之乡矣使其醒解寤寐或触而感其能释然于懐邪愚谓醉乡之徒非真乐也晋安石门子早善属词不乐进士业毎谓文至牵饰比偶犹之留须眉以傅脂粉无足学也遂洗意爵禄之门而结霞上之居又自号曰霞居子善画善隶草善八分书家贫性嗜酒日以饮为事御饮则尽醉醉则狂呌放歌由由焉任所适醉甚则散发赤脚飘然举舞仙幻宇宙又自号曰髼仙子由是孤洁一世知名海内时轩盖造之迫则见之求其所能则不得盖不欲以所能工媚也及醉则虽寻常人投之楮素欢然挥墨任意縦横而结构峻古意态突兀醒则虽工意为之皆所不逮盖其适在酒而神在醉故邪乡有宋子者与之善疟岁弗愈一日造问之宋强疾移榻就堂相见因享之酒酣宋出素请画遂染笔冩鞠数本倒垂县厓而掩映于江波之间香姿隠隠有飘拂流动之状宋子冷然疎爽因再请复冩竒石亭立双竹凌空萧萧数叶风韵若有闻焉宋跃起视之毛发俱竦是日疟不复发而就差焉时为之语曰少陵有佳句不若霞仙笔醉后扫丹青往往神鬼泣其妙入神态有如此者夫求乐而得所乐乐在物也乐所乐而忘所乐乐不在物在我也石门子于酒视醉乡诸贤托以自广焉者何如也岁癸卯行年五十疾革梦有画舫载巵促其登舟者遂呼家人进之酒再饮而卒先数月武夷霞峰子卒相去千里不及有闻垂没之日曰霞峰子先我往矣此人志在当时不酬所欲惜也闻者谓其讝语而不知其守灵不乱而能前知如此既没闻者惜之邱子曰孰谓忘势分一贵贱者顾不能了生死邪夫生寄也死归也彼不悲而人悲之不能使彼之不悲人也石门子姓髙氏名濲字宗吕居石门山贫以自耕又自号曰庖羲谷老农氏云

　　文信侯传

　　文信侯者姓石氏名方字文古先世事混沌氏兄弟分镇诸岳尝从女娲氏立大功封爵不及遂隠焉其族由诸镇居布天下五方殊习而气类遂分家于越之青田山者其本宗也子孙视他族犹为温克秦汉以来朝廷闻其贤遣使奉金聘之既至质而少文因未命官乃痛自琢磨日就规矩而习好古史籕氏书于是文雅日着上恱赐之彩命就史馆授著作佐郎于时国家有聘问交邻之礼于词命经其润色者益信重于其国天子以善于其职封文信侯食邑南方雅好仙术于是辰州贡丹砂蕲州贡艾他随方物或贡鹅翎贡絮贡萆麻贡芝麻膏以供丹事乃铸颜渥如頳如见者咸爱重之而朝廷信任益笃但性刚或馆寓不得其所辄怒自伤由是宠任少衰间取有庳君子孙之齿者与木氏代其职而规度悉遵石氏无能改于其业而石氏世官亦罢置不常他族间有文彩精粹贤于本宗者率多取显于时不废其世爵至我皇上特起金氏为之専从事上卿执政者有宻闻许直达禁闼而其职益重矣

　　茅中书传

　　茅君名聚字约之初为中山王护卫卒岁经烽刃有死不去王嘉其忠分封其子孙共有疆土茅氏之族遂广焉歴勾芒氏祝融氏之世族类皆柔弱罔克任事故无登用者及白帝西巡所过以肃杀为事茅氏始化其习稍稍劲直可用而世犹以微族见遗秦始皇时忌古史刚方不便事于是蒙将军迎上意荐羊氏居史馆为中书以柔顺便旨歴世因之遂为世官当时无有知茅氏者茅氏不用散居南荒者反侧不常汉世祖兴命伏波将军讨平之乃树铜柱视功宣天子之命令曰居夷者夷之居中夏者中夏之自是茅氏据我疆土者悉风靡效顺及宋以来欲史氏大书以昭垂于后始病羊氏软美顺从非古良史于时有荐茅氏者乃遣采访使以其先世为卫卒持兵刃招之一时连茹彚征上命爬疎汰其柔不克立者余悉以次整齐之虑其涣散不用命茅氏悉受约束诏金汤侯以风灰玄酒饮之令醉乃梃之少剉其刚悍之性明日即拜中书果丰神劲厉大非羊氏所及羊氏自此不得职因诉其世居史臣有功与茅氏争位上遣石方镇乌中丞白内翰治其讼三公会辨于庭谓茅氏刚而疎可大受而不可小知羊氏柔而宻事无纎细未尝胡涂宜各録用以器其材上可其奏于是并位中书焉

　　景荣传

　　工者景荣氏巧人也精于制器凡厥施巧虽大匠莫之喻者盖忘于法而得之心也有索其器必越数月然后得或期年得或一二年得或三四年得迟回而出之昭其重也命以众之能则辞设难以困其知则勇跃穷思以应之戹于贫必窘饿然后出一器而鬻之市好事者奔之仅免则否弗病力焉一日见邱子邱子曰广若巧则富若直何忧于贫对曰小人工于巧而不工于求富也取者弗诚我且弗轻以众遇我心且弗乐又何枉其巧为亟亟器于家仆仆衒于市虽得之如倚顿则如死于饿邱子怅然曰今之工仕者不泚若人也其几作景荣传

　　楚人传

　　楚人有入闽业鎻钥者居清宪河之上巨足求履于市弗可称者乃嘱皮氏为制之成持以鬻之又弗称楚人自愤曰约而还之是不信也取而寘之是不情也终身而不履是亡礼也遂引槌凿刖左一趾喷血满室不色变又刖其右趾雀跃于河之干濯以就履焉视者环堵而愚之楚人莫之顾傲然若得邱子闻之曰使天下皆能痛治其私以循厥度如楚人之勇焉俗其几矣其后邱子遭之途果无二趾

　　山人操舟传

　　止山子与程生君正将适越舟次城村有山人将之市呼渡甚急渡者曰舟楫具盍自渡而呜呜然也山人遂取楫放舟未中流漂荡而下山人惊悸不自支将遡流而顺鼓欲左舟而右楫颠倒失措而舟愈荡有浣童子绐之曰急跪拜可止山人即跪拜环江而视者为之拊掌絶倒山人力穷乃呼救甚哀为有力者涃而渡之止山子顾君正子曰子识之学不达于经济使居位操政柄不至颠倒谬戾而沦胥以败如若人者几希其能免天下后世一拊掌邪故曰上者舟也下者水也水以载舟亦以覆舟盖善操则济不善操则溺

　　○箴类

　　礼义廉耻四箴（有序）

　　予尝善管子之言曰礼义亷耻是谓四维四维不张国乃灭亡夫礼不立则乱兴义不殉则悖生廉不饬则秽及耻不逺则辱至四者有一于此未或不亡可不畏与因大书四字于堂壁复为四箴以自警云
　　天地定位乃立厥体万品流形杂然终始三千三百人道纲纪如圜有规如方有矩出入不由刺兴相会物得而叙嘉会尔止君子之门敬哉率履
　　右礼箴
　　万变之质此心之权列敌度宜匪利其眩议而后动拟而后言刚以断之方其外焉利用惟和乃罔后艰无适无莫与时周旋砥焉大道不敢顾瞻
　　右义箴
　　哲人持介乃德之隅是非克明取舍不渝万锺不足一介有余得不我加失靡身累胡冒货贿为天下厨借曰冥顽职性斯戾不监餮饕千载形秽
　　右廉箴
　　人有圣贤亦惟我族有腼面目乃禽乃犊惟奋作锐忍辱曷续甘下以居聚流于谷天匪我啬胡为不淑弃善若块护短如玉百尔君子谁无羞恶
　　右耻箴

　　山中集巻十
