长离阁集 清 王采薇

　　

　　长离阁集目录

　　长离阁集一卷（诗七十一首词一首）

　　燕燕于飞 山中作 自君之岀矣 山中忆呉如霞姊 复与季逑夜起视月同作 池上书寄薇隐 望夫石 香草河舟晚 晓步 梦游 秋胡 兰芝曲 华淸曲 昆灵曲 前楼 句容斋舍 寒食吟 秋夜荅季逑 梦天 春眠曲 夏行曲 秋望曲 冬坐曲 木兰词 春暝曲 离居曲 霁行曲 病中忆归效简文卦名诗 晓起效徐陵体 早起忆弟妇 铜雀台 不眠 曲渚 山空 雨夜 病卧得季逑诗 送春 山夕 幻梦 初春 山夕 梦起步后园 半领和薇隐韵 舟次 有感 水宿 九月十四日舟由丹徒夜半与薇隐乘月登岸行三里作 寄薇隐次韵 山斋病起忆亡姊 荅薇隐复次前韵 悼姊 寄季逑时客和州 空室 山夕 蒋墅舟次和季逑下苐有作 七夕悼姊 忆别和薇隐 晚立 二月十七日柬薇隐 得薇隐从金陵寄一书 三月三日 梦起 寄父 空楼哭亡姊 春夕 秋夜不寐 哭姊 卧病 向夜 偶成 归宁后寻亡姊故居 梦中作 又 幽梦 寄季逑 回文 和薇隐韵（醉花阴） 附小传 事状 墓志铭

　　长离阁集一卷 毘陵王采薇

　　燕燕于飞

　　流光何晖晖，晖晖乱春目。独燕衔愁来，悬飞镜池渌。池渌何多情，堂空复孤惊。羽丰离其窠，哺足辞所生。回身顾新侣，得食哀哀鸣。

　　山中作

　　夜松何蒙蒙，月小飞不起。知有抱瑟人，垂光碧帘底。露气明曲岩，花光照虚夜。一片白云声，飞泉隔烟泻。

　　自君之出矣

　　自君之岀矣，两瘦不相识。炯心如流丹，掬赠焉可得。

　　山中忆吴如霞姊

　　帷镫照宵衾，涧水闻夜室。天静远烟揺，华云度流月。幽栖亦心好，思子方首疾。忆昨寄远书，凄凄泪盈帙。生愁一何滋，少乐从是毕。虚房想淸燕，蛾响落淸瑟。何由寄新吟，慰我中似结。

　　复与季逑夜起视月同作

　　虚扉浃宵开，凉镫照幽素。肃肃鸦不翻，团团云稍去。蛩底闻行泉，箐黑辨浮露。外役于此捐，中疴自兹悆。循阶桂华歇，交戸瓜蔓吐。徒乖有怀衷，未协长往趣。亦有同心人，斯情积难诉。

　　池上书寄薇隐

　　日暝幽眠凉，流云涨岩曲。相思寄长风，动汝窗外竹。池头孤行薄罗冷，却忆把书双对茗。受露衰荷散叶香，临溪独鸟矜毛影。

　　望夫石

　　妾颜初如花，妾心已如石。定情双妍姿，不忍君归见衰色。妾颜当雕心不移，妾身亦化君始知。冰为肌，草为鬓，山头无人寄君信。妾意浅，君心深，恐君复化塡海禽。冤禽来衔石方动，不作巫云入君梦。

　　香草河舟晩

　　疎林无人叶飞影，暝渚归帆贴空冷。断岸泥多鸭爪痕，乱山钟到鸦巢顶。邻舟袅袅歌入烟，明月已让星悬天。来风吹衣恐仙去，白道还疑翠微路。

　　晓步

　　晓色凝不来，鸦嗁去何许。茶烟生溟蒙，孤桃索人语。幽亭无人拓，窗徧一桁碧。山低未见，日气如烟。聚水心雨光，满地流花片。

　　梦游

　　一星迷蒙远溪路，岀碍荒烟入横雾。峡中泉气冷逾秋，峯底天光碧疑曙。僊凫飞空蜀江小，露雨香挑觉春早。琼楼贝阙揺灵珑，衣翠霞红各漂眇。流云为车鹤衔辔，心着游丝不堪系。断桥围水水压墙，双燕争魂堕空砌。

　　秋胡曲

　　珂声珰珰踏春疾，立处兰风下林末。柔桑落臂弱不收，花颊流红射朝日。冰缣夜断不愿金，妾涙自堕因蓍簪。仓庚少妇能销妒，盘石男儿不鎭心。

　　兰芝曲

　　嗁鬟垂云粉黄落，夜半严妆起幽阁。已分单栖似伯劳，剧怜薄命逢姑恶。红桐掩坟秋骨灰，阿母泪落心当回。莫随怨魄塡波去，合化幽魂促织来。

　　华淸曲

　　玉鱼如冰冷犀齿，雪色灵禽作仙使。石扇龙镮守别魂，不似蟾宫敞千里。蓬莱山高无落虹，钗盒夜泣翡裯空。雨零石磴荒夫草，网暗宫门缢女虫。

　　昆灵曲

　　宫槐昽昽向淸曙，蠧粉梁空燕无主。玉芪不动踏堂尘，帘底菱花学睂语。蝉丝细帐虫织成，秋簟夜碧嗁潜英。翻翻小蜨随帬幅，迹迹衰梧作履声。

　　前楼

　　前楼交树檐柯徧，后戸穿窗月轮见。楼空贮愁愁不升，飞露着镜如吹镫。长天无鸿断来信，自祷夜风吹梦近。一夕参差隔院声，梨花飞白春人鬓。

　　句容斋舎

　　山莺破晓苐一声，绿萝雨落如珠缨。连松犹合夜泉响，残月不避晨光明。晨光胧胧逗深幕，开戸持书候空鹤。零云一片吹不开，却挂碧潭潭上阁。

　　寒食吟

　　花枝扬扬柳宛宛，不动陂塘水芹短。破冢孤梅掩骨深，败墙小蜨寻魂远。红鲜绿稺随春夭，咽咽蜀禽飞不高。纸钱挂树雨淋尽，满地暝烟开鬼桃。

　　秋夜荅季逑

　　金炉无香道书朽，隔枕秋声下残柳。琐窗睂敛愁寄笺，悬梦已入浮云边。蕉廊风多独吟处，落叶幽魂各来去。寒虫一夜嗁渐低，露白星黄共争曙。

　　梦天

　　碧阑十二花无数，桂叶低笼若靑雾。蕊宫谁遣别魂游，只有靑禽送来去。波离扉薄不上关，对语月姊琼楼闲。银河珊珊泻声小，手弄白云天下晓。

　　春眠曲

　　篁梢压戸帘纹细，空色湖光着山腻。莺眠树杪弄垂丝，蜨上花鬓醉芳气。琉璃隔香香暗流，薇帐梦醒闻轻钩。空阑尽日无人影，日炙落红蔫不收。

　　夏行曲

　　白波叠玉荷如钱，绡戸织月疑空烟。靑虫挑鬟受花露，丹鸟入幕栖芸编。疏桐垂阴下苔井，雨去新蝉一声警。兰堂夜静还独开，小玉眠凉抱枝影。

　　秋望曲

　　花梢凝霜散寒蜨，檐角垂丝挂零叶。南溪别处渚连空，瘦绿愁山照波湿。细烟靑锁雅尾长，淡日半入幽蟾黄。虚房未暝吹镫坐，露眼风踪吊曲廊。

　　冬坐曲

　　曲琼押幔香丝起，酒波微皴夜及子。花蟫心朽不得仙，粉蜕空僵碎黄里。风棂胧胧通月泽，屏外鸟嗁瘦林直。已罢怀人更忆亲，冰红泪落兰膏碧。

　　木兰词

　　生男勿喜欢，生女勿悲酸。女生当县弧，女足亦莫双行缠。不见木兰女，代爹征可汗。岀门望行尘，日色靑漫漫。顾笑诸少年，泣行（胡郞切）何汍澜。流尘凝双睂，飞露缀两肩。闺中何能贵，不及铁衣锦鞯黄金鞍。闺中何能豪，不及衔霜度雪听风湍。蛇矛丈八气决前，精感白日昏沙烟。生还见天子，天子动色言，要金佩玉作纤步，绰约顾影惊千官。上堂拜父母，父母疑重看。开帘觅我故时镜，手脱长剑分双鬟。君不见东家女儿好颜色，朝贫穿针莫贫织。西家女儿衣盈箱，自矜嫁得金龟郞。男儿封侯妾何有，要取黄金自悬肘。

　　春暝曲

　　靑杨分鬟下抛地暝色春空绿膏腻怨土成云葬玉京虚帘燕落相思泪檐铃细语春眠回扑树晩蜂娇不归园扉斜开石泉冷笛韵吹愁出苔井黄月如星惨一钩杏花楼暗藏人影

　　离居曲

　　露华网戸参差光碧筠粉薄如栖霜凉堂下帘帘窣地素手无分玉如意燔膏作镫檐不红夕抚绿绮空窗中一声凉破楚天碧去雁叫影思离鸿南山点苔愁向晓独客朣朣涉长道楼前月浪卷衣来梦里江声隔帷小

　　霁行曲

　　幽窗无人竹枝重晴色风林散雅梦曲沼圆文上薄冰差差晓日鱼吹动黄编落枕愁独眠下阶自惹花间烟金蟾锁春不得住已入暗戸生苔钱南云沉沉雁慵度凤纸回文积筐蠧已是春衫染泪来乱红更见鹃嗁处

　　病中忆归效简文卦名诗

　　雁小过楼迷流云复满溪萝蒙纔上月竹比已开扉蜡照怜妆损虫吟识梦离旅魂宵不定革带日仍移病渐因霜痼心恒似叶危何时升画阁言归妹把衣

　　晓起效徐陵体

　　春镜动春烟春林绿半天帘低压枝卷窗迥对禽眠书帐蝇弹纸琴床风触弦辞衾惜香在扫径待花蔫硏墨污罗袖看鱼落翠钿谁云厌长日终是惜驰年

　　早起忆弟妇

　　日华生曲沼昨梦去东轩露雨岀深草禽花杂一园妆余唯拂卷绣里更看山蘐叶如长带苹英似小钿何时话离恨双笑北堂前

　　铜雀台

　　日莫碧空杳望穷如有存云痴想歌态月转见床尘草暗露凝迹树斜烟曳魂此中君不起何许泣能闻可惜分香女都无殉没人

　　不眠

　　不眠虚静夜忆别损淸娱月芒生镜匣露颗杂帘珠径坏转鲜叶岩寒尙碧芜息檐唯旅燕映树有垂鼄夜夜梅枝下迎寒减病躯

　　曲渚

　　曲渚斜生白疏星动欲昏四更桃叶影一缕杜鹃魂断雨还零砌虚帘自打门萧萧庭竹短都作泪花痕

　　山空

　　山空收夜气墟上露千星岭月流尘几窗风乱道经鹤随云到戸虫与叶栖亭是夕怀萧史幽行徧绿汀

　　雨夜

　　响急衣砧合声沉漏箭随黛痕侵故壁香影聚重帷碧簟眠伤骨红镫病压睂数株门外柳苦伴暝禽垂

　　病卧得季逑诗

　　病减无三日春归又来年能传闭关句来破拥衾眠落雨时连蒂喧禽不岀烟开帘放香篆应始觉晴天

　　送春

　　如何送春处不见有春归落雨丝阑住残花蜨斗飞黄骊正漂荡碧叶空参差徒伤持桂酌况复易裘衣

　　山夕

　　草虫门径远一路入溪烟月满无人地钟残有雁天心孤闻动竹衣冷近流泉欲觅乡关梦楼空独上眠

　　幻梦

　　几叠春山路谁分碧扇开露光生竹石云气杂楼台鹤度凉潭去钟穿薄雾来微茫天水阔我梦正寻梅

　　初春

　　晓镜慵梳饰幽窗梦破迟梅梁波反影芸帙曙通曦花逐调琴指莺随入镜枝十分春欲去惆怅未成诗

　　山夕

　　将暝室生白松花满石阑碧潭琴影瘦黄叶客衣单网露迷兰径茶烟惹竹竿琼枝空忆梦挑饭不能餐

　　梦起步后园

　　兰香流一涧桑烟染半岑雨开残照影花动小楼阴蜂晩能喧梦尘凝不上琴何时识芳草眠里定幽寻

　　半岭和薇隐韵

　　半岭幽居好疏谈向夜分剑明疑有月香细欲生云新酝皆松术淸娱有典坟湘帘池上动苦露湿行裙

　　舟次

　　风斜舟近岸竹外复芦中树褭屏中绿荷愁镜浦红残霞犹眇莽岀月已空蒙莫惜横烟住孤吟荅露虫

　　有感

　　不见画钗处惊看过月痕帘斜生鸟影屏小贴花魂凤瑟埋尘冷鲛绡湿泪温石床苔掩鬓黄蜨欲栖门

　　水宿

　　冥冥堤畔路草草别时家碧影沈湖月红心上冢花镫微还下雁钟冷不惊鸦薄醉和衣宿扁舟入树斜

　　九月十四日舟由丹徒夜半与薇隐乘月登岸行三里作

　　幽行已三里村落半攡扉只鸟时依树孤萤不上衣月平人影小潮定橹声稀沿水星星火归惊宿鹭飞

　　寄薇隐次韵

　　春牖对芳林朝阳上绮衾戸低交叶暗径小受花深金错循离恨瑶珰鎭别心欲谙芳草路因梦寄新唫

　　山斋病起忆亡姊

　　涧响当宵定岚光入戸深余云泛幽石碎露满疎林竹院弹碁断松房沸药闻重泉埋玉客谁识正思君

　　答薇隐复次前韵

　　香雾斜横帐衣绵重压衾梦听嗁鸟乱愁与落花深易尽千行札难分一缕心相如情若固何用白头唫

　　悼姊

　　残夜一禽惊镫幽梦转明把书寻涙色掩幔想衣声微病花全发深眠月暗行蜀弦尘里断已任指尖生

　　寄季逑时客和州

　　空院题诗对碧莎华年作别叹蹉跎梦余卷帐人疑在书去寻愁语转多晓岫入云飞断雁夜镫照雨落残蛾空江无复怜才客此夕租船忆啸歌

　　空室

　　蠧壁蛛丝掩绿琴碧苔红叶拾遗簪露寒花带嗁痕长月小帘围梦影深条脱寸寛辞病臂秋千伴远系春心幽梅一树还窥戸似约幽人到绿岑

　　山夕

　　碧帘不卷映风萝十日淸愁独抱疴寒浦带星垂似露夜风吹月动如波入楼叶趁人踪断隔戸梅疑梦影过莫更砧声近空院女媭宿草徧坟科

　　蒋墅舟次和季逑下第有作

　　一夕霜花湿鬓靑湍声岀渚棹初停病中龙具和衣泣愁里鱼箫带梦听隔浦叶多飞似鸟入林镫小远于星从君湖海幽寻志何日浮家去杳冥

　　七夕悼姊

　　奠果穿针听曲街瘦林斜月闇虚斋愁年不共生年短死日方知别日佳风烛作花摇怨影露萤随泪堕孤怀故床针盒飘零在望有吟魂到玉阶

　　忆别和薇隐

　　阁中羁客泪盈醪湖上征人草染袍小树雨寒蜂去静乱花风压燕衔高几年叹逝闲淸笛百日伤离阁彩毫波影连天柳迷路幽行惟有梦魂劳

　　晩立

　　旋整罗衣候月斜萧然人影岀晴纱烟中紫燕相思语霜里红蕖独自花住久小楼因对岭断来淸梦又无家曲阑幽话何时展一笛西风万树遮

　　二月十七日柬薇隐

　　五日春阴不启关封书始此整幽鬟离愁作雾疑沉水晓病如烟尽着山泪里镜开花四照梦余帘动燕孤还锦囊自续新吟满何日凭栏与共删

　　得薇隐从金陵寄一书

　　尺幅吟笺照泪眸半窗斜日梦孤舟愁如天远还窥帐病与云亲不下楼湿翠雨收侵砚匣落红风飐上帘钩靑山到处应相忆除是征人醉里游

　　三月三日

　　绿杨楼角带栖鸦欹枕炉声正忆家吹梦夜风先到树弄愁寒雨不妨花虫依香影垂帘网蛾怯晨光堕帐纱我已离愁懒春褉径泥何处又鸣车

　　梦起

　　梦醒思家望翠微幽苔染影上罗衣寒天细竹人孤倚斜日空檐燕对飞碧岭叠来乡路断玉梅枯尽旧魂非夜堂疎磬疑禅寂冷水闲云照合扉

　　寄父

　　疎镫残雨计宵程贫日偏伤远别情薄宦十年徒三黜衰颜千里更孤征饥犹励学怜诸弟弱未酬恩厌此生一夜趋庭梦言笑晓窗垂涙听春莺

　　空楼哭亡姊

　　绿槐影里露幽扉寂寞楼头落照微此地独来空绕树几时别去更牵衣风停虚幌神灵在雨坏幽苔泪迹稀谁语愁心向梁燕故巢莫作一双飞

　　春夕

　　已罢雠书怨夕遥更闻疎竹度邻箫灵珑鸟语惊帘押寂寞香丝绕画绡一院露光团作雨四山花影下如潮伤离不为何郞句病久东阳自损腰

　　秋夜不寐

　　独掩幽窗卧不成香心冷死粟肌生五更霜月欺镫影一树风鸦续雁声短草积烟归梦怯长林挂叶晓魂轻鞠阑半曲还扶病水玉帘间看启明

　　哭姊

　　断甲遗琴委故床思君独旦不成装花边风起肩谁拥月里烟销影更凉残墨尙明笺上涙余膏空落枕前香翠屏一角栖歌哭秖恐猿闻也断肠

　　卧病

　　漠漠凝尘掩镜台药烟如雾梦初回扃鱼影里窥花尽惊鹊林中觉月来故里信疎抛旧翰夜窗语冷见残杯长卿亦有怀乡恨百日靑琴欲上苔

　　向夜

　　树影入淸汉蝉声动小楼凭阑弄淸笛微月在钗头

　　偶成

　　竹叶鸣纱牖虫声杂锦梭帘长镫焰小山乱月明多

　　归宁后寻亡姊故居

　　痛定犹开镜嗁多不整妆红苔黯空壁飞电夜明房

　　梦中作

　　欲暝疑将曙凉春似早秋靑山独归处花暗一层楼

　　梦中作

　　草长兰弄影莺语蜨飘魂一亩凄凄水斜阳却在门

　　幽梦

　　幽梦随云细细生阑干经雨入流萤夜堂独自花迷影碧汉风吹雁岀城

　　寄季逑

　　嫩寒帏幙雨亷纤衾上春衫逼曙添试束晨妆拓幽阁小红齐见破楳尖

　　回文

　　壁上虫笺旧炉香近帐纱石幽和瑟冷衣薄引衾加隔院过蜂蜨分牕对竹花席长横帙乱帘侧挂枝斜客思愁来晩林空满立鸦

　　和薇隐韵

　　嘹唳归鸿惊社后旅馆乡心逗梦入晓云飞绿遍天涯不认门前柳 露桃影里人非旧春也应难久风日又淸明独对残红寂寞帘垂昼（右调醉花阴）

　　

　　伯舅渊如先生配王夫人，才慧早世，曾刊薇阁偶存一卷，得诗词杂着三十八首。毕秋帆尙书刊呉会英才集，复于伯舅雨粟楼诗后附录夫人诗，名长离阁集，较旧本增损不同，盖选时各有去取耳。今年春，庆为伯舅搜辑遗集，自夏徂秋，编成付梓，将有中州之行。外舅南麓先生更属编次长离阁集，乃以薇阁偶存及呉会英才集所选者互相校订，合为一编，凡诗词杂着七十八首，附刊冶城遗集之后。袁简斋太史为夫人作墓志，称其诗哀感顽艳，丁当淸逸。王萟山先生为作小传，并摘佳句，有寄父云饥犹厉学怜诸弟弱未酬恩厌此生咏木兰云男儿封侯妾何有要取黄金自悬肘步月云只鸟时依树孤萤不上衣秋夜云五更霜月欺镫影一树风鸦续雁声春阴云离愁作雾疑沈水晓病如烟尽着山悼姊云把书寻泪色掩幔想衣声春夕云一院露光团作雨四山花影下如潮七夕悼姊云愁年不共生年短死日方知别日佳舟次云隔浦叶多飞似鸟入林镫小远于星有感一律云不见画钗处惊看过月痕帘斜生鸟影屏小贴花魂凤瑟埋尘冷鲛绡湿泪温石床苔掩鬓黄蜨欲栖门皆已载入集中又有感云名香一缕当帘岀故札千圅向月开入梦已迷前度草返魂惟有去年梅惜首尾不全集中未载姑附录于简末焉伯舅号季逑一号薇隐兹编题内或称季逑或称薇隐皆依原本夫人喜读汉晋书尤工小楷尝见夫人为伯舅手录诗草一册絶似永兴家法因题句册后云手写新诗墨细研永兴楷法尙依然名山各有千秋业偕老何须说百年以志景仰之诚且纪实也嘉庆戊寅秋七月从子壻龚庆谨识

　　亡女王采薇小传

　　亡女采薇字玉瑛余第四女也其生母方娠时梦月旁星光熠熠或告曰此四女星也欲手摘之倏不见矣及生姿质淸弱周晬病几危八岁许同邑孙文学星衍女旣长貌端丽性柔婉躭文史手不释卷尤工小楷好吟咏余以诗非女子所宜遂秘之雅爱洁静每明窗净几读书临帖煮茗供花翛然物外时翻道家书志神仙余切戒之则止而夙根灵慧时有出尘之思性至孝得嫡母白孺人欢心迄于旣嫁犹依恋不舎待人接物和顺恭敬余钟爱之每有拂抑嗔怒对之辄解人以为吾家娇女虽大家左芬不是过也年十九赘壻星衍于家次年壻补博士弟子员壻聪颖工诗倜傥不羁邑中时有毘陵才子之目然颇恃才不屑屑为经生吾伊态或纵酒放歌女数箴劝之甲午秋闱报罢女颇抑郁从壻之句容官舎舅姑俱称美之而女以乍离膝下又値余三女适呉者暴亡女悲恸欲絶自顾孱弱亦恐寿命不长居常悒悒乙未九月生女阿灵得嗽疾体渐尫怯丙申七月归宁病益剧竟于十月二十三日卒距生癸酉九月十九日得年二十有四先是八九月间余谒选都门知女病窃忧之然以其贞静闲淑冀可不致夭折自冬徂春不得家书心瞀乱若有所失今年二月初得恶耗计殁时逾百日矣壻已于十一月中葬女于横塘乡新阡余不获抚棺一恸情何能已闻殓时颜貌如生手足温软似解脱者今年春有能为扶鸾术者乩词称女住忉利东宫掌上界书并有寄外八絶其事甚异或有鬼物凭之耶抑宿根之说不尽荒唐耶余自庚寅岁适许之次女亡甲午三女继之今四女又继之七年之内连丧三女哀何如也前明呉江叶太常天寥两女昭齐琼章皆以才殀太常作窈闻记传其事阅者哀之余三女似昭四女似琼近闻乩仙事又适相类女所配旣得才士而天不永其年奚忍令其湮没无闻与流萤落叶同归澌尽也殁后检故笥得诗词杂着若干首付梓伏冀大人先生矜其蹇薄锡以挽诔使幽泉弱息得言而传则鄙人之哀亦以少释云尔武进王光燮萟山氏和泪笔于京邸

　　诰赠夫人亡妻王氏事状

　　夫人姓王氏名采薇父光燮乾隆元年进士宜黄县知县赠奉政大夫兵部主事生母黄氏弟五人姊三人妹一人一弟一妹同母生夫人少以姿质端丽尤为父钟爱外舅之择壻必推年命当发科与否或以子生年月日告外舅推而善之亟介戚好言姻事时予生数龄家君远出大母许通聘以乾隆三十六年冬十二月年十九成婚于甥馆越四年随余归句容学舍四十一年以疾归宁卒于十月二十三日距生乾隆十八年得年二十四凡生二女后皆殇始外舅之在令廨以文学饰吏治不延幕僚事皆办多燕闲其敎女一如敎子尝自言吾女慧或过于男故夫人姊妹俱识字能书旣婚数日夫人属余填词并约围碁余皆未学颇心媿之后遂为小词酬夫人而卒不能对弈夫人终日持一编书在室教其幼妹时时临帖好虞永兴楷法或为余录诗至今有存箧中者尝言唐五代词率可倚声被之箫管春余夜静辄取李后主帘外雨潺潺词按篴吹之令余审听至流水落花人去也天上人间闻者欷歔其后写夫人遗影为落花流水图以此旣归句容时余大母在堂两亲爱子息无苛礼定省之暇不事针黹夫人好絜除几席余每陈书满案而岀比入室则夫人为整齐之偶得许氏说文与余约日识数十字久之予遂通小学山斋有桐桂古柏冬寒月皎对影萧瑟或岀戸闲吟或焚香开卷论说史事俱有神识不信佛书邪鬼之语不视裨官小说旣得疾终夕嗽不止又痛其姊先卒自疑以产致疾将不起为诗词多凄楚音有词云归梦到江南绿遍天涯不认门前柳又为诗云五更霜月欺镫影一树风雅续雁声余惊以为不祥乃起对落英叹曰人常惜花早谢红颜岀世不胜衰颓耶病甚急归母氏因送之至里门遂不起临殁遗言勿厝棺佛寺故余亟择地乡郡之横塘乡权葬焉越十二年余以翰林改官尚书比部郞例赠宜人及嘉庆元年余岀官山东兖沂曹济道例赠恭人皆请貤赠先世今年以予官督粮道加三级赠夫人夫人卒时余曾为事状年久失其稿有袁太史为夫人墓志已属梁侍讲同书写刋于石顷因整理家乘复记忆遗事撰次大槪以示后人云孙星衍状

　　孙薇隐妻王孺人墓志铭 钱塘袁枚

　　孙薇隐秀才诗才俶诡能为昌谷玉川家数予爱伟之今春二月以其亡妻王孺人事状及诗索予铭幽予读其乐府诸篇哀感顽艳丁当淸逸故知完山之鸟无异吭之鸣云和之笙有双管之奏宛其死矣士也婆娑彤管旣淹元石斯耀谨按孺人姓王名采薇宜黄令光燮公女也有天绍之丽姿愠愉之修美天女九相灵芸三绝年十九归秀才秀才故食贫者赋感昏时以帛拜代香缨孺人不槩于心能鉏其色守成汤嫁妹之诫捐夏禹修容之粉调言筊巢咊之器治干{艹橑}馈食之笾威姑以下愉愉如也每至玉女沙凉金虫镫小钗横三鐏髻妥半蝉孺人焚衙湿之香展排比之卷或抽觞以启颜或论古而交谪诵灵飞之篇目王母心惊成鞶鉴之图章南海纸贵秀才爱玩贤妻有终焉之志匪云嘉耦直是吟朋且其神识尤异侪辈尝读王章传曰牛衣妻自贤柰沮仲卿上书终是恇怯女儿又对落英叹曰人当如渠蚤谢虑有怜者何俟颓侵才舎恒干耶味其言直以形骸为桎梏昼夜为一致采云留影昙花爱空宜其拂衣行矣便登女{女坐}之邱执手奄然难挽灵妃之步病成解{亻亦}熊失嫶妍卒年二十有四秀才开华錜之故匣见都肤之旧痕哀思夕流愤泉朝涌遂乃诣宛若请神君执鬼中玩仙牒知孺人故是兜率宫掌书者虽迹涉幽渺庄士不言然浴羲女于甘渊奔纯狐于月窟乃自古记之秀才钟情语怪以妄塞悲当亦君子所不废也以丙申年十二月葬常州府城东横塘乡之原铭曰

　　惊女鹿佑楚客问天缘何彼姝以此名焉宜其奄忽离瑜复位当景收兰临华罢翠愔愔孙楚蟹行索妃歌离吊梦有涕涟洏{木桼}娥台高玻瓈魂杳定有靑鸾集此华表

