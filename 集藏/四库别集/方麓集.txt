
　　钦定四库全书

　　集部六

　　方麓集

　　别集类五

　　明

　　提要

　　臣等谨案方麓集十六巻明王樵撰樵有周易私记已着録其集凡有二本一为文九巻老子解一巻诗一巻一即此本凡诗文十四巻又戊申笔记一巻紫薇堂札记一巻较初本颇为完备樵研思著述于易书春秋及四书皆有解诂江南通志称其性素简黙至谈经则娓娓不倦故文章具有根柢又通志述樵之言曰士大夫以留心案牍为俗吏文墨诗酒为风雅夫饱食官禄受成吏胥谓之风雅可乎故其文章颇切实际非模山范水嘲风弄月之词其诗虽不能自辟门径而冲和恬澹要亦不失雅音盖当争驰之日犹为能恪守先正之典型焉

　　乾隆四十六年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　方麓集巻一

　　（明）王樵 撰

　　○序

　　山东乞休疏【嘉靖庚申五月】

　　山东等处提刑按察司佥事臣王樵奏为患病不能供职乞容休致事臣见年四十一岁由刑部员外郎升授今职在任一载有余日夜勉圗自效顷因临清等州县饥荒皇上允发仓粟赈贷臣因亲审饥民触冒风雪致成寒疾医疗不早病日深而不知犹且扶病理事欲调理而无暇随遇景王就封道出山东自武城至沙河几二千里皆属臣管辖一切供应夫役诚恐有司不能协心未免上误王事下为民扰一一皆臣亲自料理调度昼夜不离水次夜则陆路先行以待王舟之至不解衣就寝者连十余日以致元气日虚委顿日甚特以王事未毕未敢言私今王舟己出境臣得幸免罪戾方始就医询治前病皆言病在神气汤药猝难奏功臣亦自知非退居调养躯命或恐难保具呈抚按乞为转达而抚按以臣年方强盛苦切见留臣窃以为一时未到僵仆宜难取信迨其无及也又从而怜之与其不及而怜之宁过而从之故不得不哀恳于皇上之前也乞下吏部察臣非诈自愿告退明例许聴容臣致仕回籍调理倘残喘得延则圗报尚有日也臣不胜恳迫俟命之至

　　认罪回话疏

　　尚宝司卿臣王樵等谨奏为乞恩认罪回话事本月二十七日该大学士张居正等题该文书房官丘得用口传圣旨各衙门官都接本独尚宝司不接本只差吏来接是何故钦此臣等看得诸司章奏皆钦奉圣旨裁决乃敢遵行今各部上本得旨之后堂上官即亲送该科誊写画字所以重王言也乃尚宝司所以不行接本必有其故臣等实不知不敢妄对奉圣旨着该司官回将话来钦此臣等闻命皇恐知罪窃惟本司一应章奏与各衙门事体相同既钦奉圣旨委应臣等亲自接捧送科止縁本司旧有背宝传令官代接沿袭年乆臣等一时愚昧失于改正致蒙天语诘问臣等罪当万死伏乞圣恩少寛鈇钺之诛臣等无任惶惧待罪之至縁系奉圣旨着该司官回将话来事理谨具奏闻万歴四年二月二十七日尚宝司卿臣王樵臣徐琨司丞臣沈节甫臣王世懋奏奉圣旨既认罪掌印的姑罚俸半年其余的各三个月吏部知道钦此

　　拟全諌臣以安大臣疏

　　尚宝司卿臣王樵奏为乞全谏臣以安大臣事伏见巡按辽东御史刘台论列大学士张居正致干天怒而居正亦上章求退陛下温旨慰留敬礼大臣之意可谓至矣臣愚窃谓自古明主欲开言路则言虽不当而常优容之大臣欲广上徳则人虽攻巳而犹荐拔之如宋文彦博之于唐介是也唐介论彦博进灯笼锦事颇涉暧昧仁宗为之贬介官而彦博亦因而罢相优大臣而未尝不伸谏臣之直仁宗可谓两得之矣且其于介之贬也遣中使护送且戒以必全之无令道死未几即召还言路而彦博再当国亦言介顷为御史所言亦中臣病而责太重力赞召之至今称仁宗为明主文彦博为贤相者以有此等为足以服人心而维国体也今陛下以居正简自先帝受遗辅政倚任方殷而臣料居正之所以仰感圣知亦圗报方切此岂居正可以言去之时今六部九卿各上章乞留居正者诚非私也臣则窃谓若居正留而刘台终得罪无乃非仁宗待唐介之意乎度居正之心亦恐终不自安而难于居位伏望陛下宥刘台之罪则居正之心安居正既留则陛下之心慰是陛下优礼大臣之意为有过于仁宗居正之誓死圗报岂敢居文彦博之后哉臣职在近侍冒昧輙献其愚惟陛下裁择

　　星变自陈疏【万歴丁丑十二月】

　　南京鸿胪寺卿臣王樵奏为自陈不职乞赐罢斥以严考察事臣由嘉靖二十六年进士厯任行人司行人刑部主事员外郎山东按察司佥事因病得请致仕一十四年节经荐举起任浙江按察司佥事升尚宝司少卿本司卿以至今职叨冒己多毎自省循未有报称恒切恐惧矧今天象示异九月晦日初昏时分臣于私衙见西南方有星光芒烛天约长丈余出至街市虽儿童走卒皆知骇异则臣等居官任职者何以为心省思愆咎何以自逭循例自陈更不敢苟具虚文希望幸免臣窃以为今英锐之士材力犹足以圗后效臣蒙朝廷作养之恩三十余年在闲之日反多展布之时巳过再起原官四年三转圣恩隆厚等于天地而臣未效尺寸若复腼颜在列是昧进止臣虽不肖常恨士节不砺持禄苟容致灾召异之由未必不在于此乞容臣罢退以安愚分遂臣微志臣不胜战栗俟命之至

　　引年疏

　　南京光禄寺卿臣王樵谨奏为感谢天恩自分年迈仰乞圣慈容令照旧致仕事臣向以南京鸿胪寺卿致仕万厯拾玖年拾壹月内蒙起南京太仆寺少卿本年十二月内升南京光禄寺卿臣奉有两次恩命不敢不遵限到任巳于万厯二十年正月初九日到任除望阙叩头谢恩外伏念臣受恩三朝再蒙起用皆仰荷我皇上至仁天覆器使羣材欲使草泽之中无一人不尽其用故以臣之愚犹在收録臣之感恩虽捐躯岂足以言报但臣见年七十二岁已过古人致仕之期臣自幼受父师之教颇知事君之义切有许身之愚山东之归年纔四十有一尚堪展布浙西再起年止五十有四犹可驱策顾前归则一十三年后出则南北奔驰虚度四载今在里又一十四年矣坐成衰老臣实不才揣躬委命臣实义当知止伏望圣明察臣愚悃勑下吏部容臣照旧致仕臣当以待尽余年朝夕焚香上祝圣寿无疆下帅父老子弟肃政教善风俗以为太平万岁之报臣无任悚息待命之至

　　再疏

　　南京光禄寺卿臣王樵谨奏为衰病无能补报再恳天恩容令退安田里事臣蒙圣恩起用自以年过七十具奏引年乞致仕伏奉圣旨王樵素有清望奉旨起用不准辞该吏部札付到臣臣捧诵感激涕零苟可以补报朝廷臣实不敢爱其躯命伏念臣禀受素薄自幼多病今则筋力实巳衰颓不时有眩晕之症毎举则耳目昏花几欲颠仆若不蚤知引退诚恐有误职业孤负圣恩为罪滋大用敢冒万死以余命乞体伏望圣慈哀悯赐臣罢归以安愚分臣虽犬马圗报之愚不能效其万一犹当与子孙世世盟誓不忘致身之报臣无任悚息待命之至

　　陈言机事疏

　　南京光禄寺卿臣王樵谨奏为恭陈今日事势与皇祖时不同仰望圣明励精聴纳以急宗社大计事臣惟皇祖世宗之时虽有外患人不忘战虽事玄修章奏无不亲览政事无不亲决宫庭无宴溺之私左右无蒙蔽之弊畏天戒悯人穷聴纳忠言如海瑞之戆直而能优容之是以四十余年中国尊安徼外宾服至于今日人习乆安不为长计而边事之废壊为尤甚嘉靖末年岁发内帑无虑数百万金虽未必战胜克敌要为御敌用也自欵贡以来朝廷岁有抚赏边将又有私赂皆朘削士卒之所得岁费内帑亦无虑数百万金徒为和敌用也是以军士携心解体不待今日宁夏之事而己知其缓急难使矣宁夏之变巴拜哱承恩刘东旸许朝土文秀五逆贼包藏祸心盖非一日籍口朘削以起事据我坚城食我粮饷用我火器以为倒持之太阿而我军常苦于心力之不一馈运之不继先年大同叛军亦尝据城亦尝勾敌然不乆即就殄灭今乃若难者陛下亦可以思其故矣城中屡有内应而外不与之合随府跳城跌伤董奎欲救之而令不行于下陛下以为今日之人心军势何如也而谓可以一剑齐之哉功罪欲明赏罚欲当于以使其下如臂之使指蔑不如志矣此非陛下励精于上何由而得陛下但知皇祖之独断谓人臣可以赏罚而驾驭但知皇祖之居中总揽谓圣躬可以不出而责成而不知其事势之不同也臣闻形不可以久劳也劳则敝以金铁为器用之过劳犹且有壊而况人乎亦不可以乆逸也逸则滞譬之戸枢以常转故不朽人之精神欲得其所用亦犹是也故古之君子分四时以时作息朝以聴政昼以访问夕以修令夜以安身其时而息也则清静而存神于内其时而作也则精明而利用于外此古之圣帝明王所以保身以保民能至于万万年也乞圣驾不时御便殿召见大臣商确政事自今日讨贼机宜以至他日兵食俱足可以安边制敌之长策及民穷之当恤财匮之当节宫府之当一体相顾与夫慎选抚按监司守令委任责成以抚安内地皆熟讲以次见诸施行至于羣臣言事必尽批出付所司议拟事闗圣躬者尤望虚心聴纳勿再留中不下天下知陛下之如是也谁不愿为陛下分忧者乎计逆贼闻之亦必气夺而意沮也臣又有说焉抚赏所以驯敌欲其不侵不叛也而今乃助逆捣巢所以惩其助逆我本以责直于敌也而今乃以报雠为名是敌反归曲于我则平日之抚赏为何事哉汉人亦尝以金缯奉敌矣而文帝未尝忘备所以不失中国之尊安今日之事上策莫如自治议处全陜屯田以足兵食杨守谦尝有疏矣京东西练兵二枝刘大夏尝有议矣分运艘由河渭入陜以济急先年廷臣尝建言矣凡自治之道若陛下有意则何事不成又何忧于灭贼御敌哉又何忧于倭奴哉闗白本一狐媚下贱奋其诈力取日本而又取朝鲜舍其巢穴而欲据有他人之巢穴前古无是事以古今无是理也不然则楚灵王不缢于干溪苻坚不奔于涡口完颜亮不溃师于江上矣闻其夺丰后洲官之妻以为妾下多不附六十六州之众元不相统一志在贸易此可以用间而携也朝鲜亦东方一大国也岂能举数百年之社稷甘心臣事倭奴乎必且有变中国按兵观衅实为天授之时闗白退无所归进则就擒耳朝鲜内附在我所以处之耳此皆堂堂天朝之能事也故臣愿陛下励精聴纳则天下有人天下事及今尚可为也此宗社之大计也不可不急圗也臣蒙陛下起之乆废叨次九列无能补报方以衰病求退非敢徼建言之名伏念主忧臣辱主辱臣死宁于出位之诛献其一隙之见冀于工瞽之采聴或有少裨伏惟圣明察其愚恳而赐省纳焉臣愚幸甚天下幸甚

　　自陈疏

　　南京大理寺卿臣王樵谨奏为自陈不职乞赐罢斥以严考察事臣见年七十三岁直隶镇江府金坛县人由进士授行人司行人厯升山东按察司佥事告病致仕起浙江按察司佥事厯升南京鸿胪寺卿星变自陈致仕万厯十九年起南京太仆寺少卿升南京光禄寺卿引年具奏奉圣旨王樵素有清望奉旨起用不准辞钦此二十年七月内再奏为衰病无能补报乞退安田里该吏部覆奉圣旨王樵年力未衰着照旧供职钦此本年十二月内升今职二十一年二月初四日承准南京吏部照会准吏部咨两京官员四品以上例该自陈等因照会到臣臣叨列三品谨遵例自陈天威在上所有愚悃理当直述臣本菲材况加年迈今两京班行中如臣之齿者止臣一人臣之当退者一入仕四十五年前后歴任俱未及壹考碌碌无所表见臣之当退者二时方多艰所须者膂力方刚经营四方与夫克壮其猷足以堪难任重者臣无一焉而妨贤者路臣之当退者三兹遇皇上大计羣吏黜陟幽明有当退如臣者得以自陈遂其引退下全晩节外免人言皆皇上曲成之赐也臣无任悚息待命之至

　　钦恤疏

　　南京刑部署部事南京大理寺卿臣王樵等谨题为钦恤事广西清吏司案呈万厯二十一年五月十二日奉本部送准刑部咨江西清吏司案呈奉本部送刑科抄出本部题先该本司案呈奉本部送万歴二十一年四月十五日该司礼监太监张诚等传奉圣旨如今天气暄热两法司并锦衣卫见监罪囚笞罪无干证的放了徒流以下便减等拟审发落重囚情可矜疑并枷号的都写来看钦此钦遵外案照先该本部题为陈言修省事节奉孝宗皇帝圣旨南京两法司见监罪囚天气暄热便行文与他一体寛恤钦此又该刑科给事中杨禠奏为修省以弭灾变事该本部覆题节奉孝宗皇帝圣旨南京两法司枷号人犯照例暂免钦此又该刑科给事中罗崇奎题为明恤典广实惠以隆圣化事该本部等衙门会看得枷号人犯节年题准暂免至六月终止矣惟有笞罪释放与徒杖减等发落犯在五六月者未沾恤典合无亦照枷号事例至六月终止仍将各犯姓名通类奏知及咨南京法司一体施行等因题奉世宗皇帝圣旨准议行钦此又该南京大理寺卿徐陟奏为恳乞天恩酌时宜备法纪以善臣民以赞圣治事内开热审恩例北京自恩命涣颁之日算至六月终止南京路逺难拘六月终止之限要将南京免枷号减等释放三项俱自热审文书到日为始亦计两个月足方止使南北人民均沾浩荡之恩等因该本部覆题奉世宗皇帝圣旨是钦此隆庆五年四月内该山西道监察御史陈文焕题为酌陈时政以裨治理事内一欵申明律例以广圣泽该本部覆题毎当热审之期查照问刑条例将一应追赃人犯逐一查审如果情罪深重赃数太多监禁未乆家产未尽者照旧追并外其有赃物值银一十两以上监追年乆家产尽絶或正犯身故累及家属年乆不能完者行勘明的俱免追赃正犯查照原拟发遣发配发落家属释放仍开具所犯情罪轻重监追年月乆近赃数多寡奏闻取自上裁本部仍行各问刑衙门一体遵照施行等因奉穆宗皇帝圣旨是钦此钦遵已经备咨通行去后今奉前因通查案呈到部看得两京事体相同钦恤洪恩自宜均被合无查照先年热审事例及备奉前项恩命咨行南京法司以文书到日为始照依北京恩例一体钦遵将见监笞罪无干证者释放徒流以下减等拟审发落重囚情可矜疑并免赃发遣发配发落人犯具由奏请定夺其枷号人犯例该具由奏请但恐过时合照本部先奉孝宗皇帝钦依事理暂免枷号俱照原拟发落通将发落过轻重罪囚姓名具实类奏伏乞圣裁等因万厯二十一年四月十七日该本部尚书孙丕扬等具题本月二十日奉圣旨是钦此钦遵等因备咨到部送司随行准本部贵州等清吏司各将应审轻重罪囚及追赃等项人犯开付到司类呈到部臣等逐一备查虚心鞫审除重囚情真罪当者及追赃军徒人犯赃数太多监禁未久者各照旧监候监追其免枷号减等释放各犯囚候至两个月足另行具题外审得见监绞罪犯人马禄史氏王清义何应举姜隆祝长儿俱情罪有可矜疑律应改拟及追赃军犯符才黄守仁徒犯李廷荆各赃监追年乆无完家产结报尽絶情似可悯相应免追发遣发配俱应奏请定夺伏乞圣明裁处縁系钦恤节奉圣旨重囚情可矜疑都写来看及例该奏请定夺事理未敢擅便为此今将各犯紧闗略节招罪情可矜疑及免赃縁由开坐具本专差典吏吴应时赍捧谨题请旨
　　计开
　　情罪有可矜疑绞罪犯人陆名口
　　一名马禄招系南京神策卫军余禄与弟马二住羽林右卫地方有被欧死戴隆包当总甲万厯十二年戴隆无嗣收养杨立为子改名戴表十八年戴隆无妻娶王氏为妻至十九年十二月初三日父马銮轮当总甲十日将钱三百文雇戴隆代当初八日戴隆复泒父黄船夫钱前来取讨禄回称我父不在家你要差钱明日来罢戴隆酒醉不去将禄揪住禄不合用掌将戴隆左腮脥打一下又用拳将伊右太阳穴左血盆左■〈月合〉膞胸膛左前肋各打成伤戴隆年老被打跌地致伤两肐膊脊背连两后肋两臂戴隆仍揪住不放禄又不合将戴隆肾囊偏右连右胯腋膝伤时因昏黒无人救见至更深马二回见戴隆卧地劝起扶送伊家次早父马銮闻知将钱一百二十文送戴表讨药至初十日戴隆身死王氏及地方田陈俱未呈告后安吏目访出王氏告称戴隆素患下部痼疾不时举发倒卧等情蒙章御史叅送浙江司审检有伤问拟禄鬬殴杀人绞罪送南京大理寺审允奏奉钦依监候处决今该臣等看得戴隆因讨差钱酒醉将马禄揪住不放致禄抵殴原非深忿其仰跌在地之后马禄因被揪倒致将戴隆肾囊偏右膝伤则实出于无心也时当昏夜无人证见马二之劝起扶归马銮之找还雇钱皆为好意实非买和据王氏告称戴隆乆患下部痼疾不时举发倒卧恐未必尽出妄揑致死根因委难定执深可矜疑
　　一口史氏招系直隶苏州府吴县缢死民姚继贤妻有翁姚邦敬万厯九年向父史平娶氏与伊男姚继贤为妻生有二男十二年姚邦敬将夫同氏分出另住十九年十一月氏将自积铜钱买小猪二口喂养二十年正月猪患瘟病夫继贤将一口宰杀将一口卖与倪钺得钱三百六十文氏将钱留住仍要买猪夫称且与我作本不从互嚷夫忿向氏撞头以致额颅撞地磕伤氏就不合故违妻威逼夫致死者比依妻殴夫至笃疾者律绞奏请定夺事例亦撞夫胸膛连左前肋各跌在地致夫两肐肘脊背连两后肋两臀跌伤夫挣起气忿拿鐡斧向氏欲行砍打当有邻人郭尚贤申文学夺斧救开夫往翁姚邦敬家诉说抵夜回家各上楼睡讫夫气忿不过不知时分暗起拿绵带在楼梯上自缢身死次日天明氏下楼方知夫死慌惧随即上楼用麻绳将自已颈项缢勒邻人严世杰谢徳解救总甲武佑具呈廵视李御史处叅送贵州司审检明白问拟氏妻威逼夫致死比依妻欧夫至笃疾者律绞送南京大理寺审允奏奉钦依监候处决今该臣等审得史氏以买猪小故触夫忿心姚继贤先用头撞史氏亦头撞以应之此固愚夫愚妇相争之常既而姚继贤缢死昏夜史氏情慌亦欲自缢随被解救始终情节不过如此若以史氏素性泼悍有以致之则姚继贤以小故遽欲持斧杀妻则其人亦凶悍可知岂史氏之所能逼贫穷债迫计出无聊其死委非史氏威逼致之也况审二男幼小尚未离乳史氏坐绞不无可矜
　　一名玉清义招系应天府江浦县民自幼投入朝天宫为道士本宫有钦赐芦洲一处万厯二十年轮该清义与投水渰死孔心旸并蓝思义刘仲和周守尧丁贞茂管卖本洲芦柴清义雇病故沈三看守清义等五人俱在窝铺歇宿至三月二十二日有贾万锺被清义等殴死兄贾万春同张牛儿前到本洲偷割芹菜沈三捉获用绳先将张牛儿縳住贾万春不容縳项沈三用掌将贾万春左右腮脥各打一下带至窝铺清义不合勒跪又执拿竹棍将张牛儿打讫三下释放贾万春不服责打沈三将伊扯倒清义执拿竹棍将伊两腿打三下贾万春抵骂清义又不合将伊脊背连右后肋及脚根各打一下贾万春愈骂清义又不合将伊掼跌在地致伤两膝并左肐肘左后肋两臀孔心旸亦将贾万春左臁肕踼一脚贾万春回家向贾万锺说称我被沈三及不知姓名道士五人痛打一顿随即卧床至四月初八日身死贾万锺具告巡视张御史处孔心旸惧罪投河身死沈三病故各相埋讫后蒙叅送四川司审检明白问拟清义共殴人致死绞罪送南京大理寺审允奏奉钦依监候处决今该臣等审得王清义因偷割野芹小故将贾万春制縳殴打死于限内拟偿非过但始因贾万春不容縳项首行掌打者沈三继因贾万春被打愈骂将伊右臁肕踢伤者孔心旸今沈三縁事身故孔心旸惧罪投河身死亦足以相抵矣中间王清义用竹棍打伊两腿及脊背右后肋右脚跟论罪固无所逃原情似有可矜
　　一名何应举招系南京广洋卫军应举与谷举合伙宰猪今殴死邻居陈盛做荳腐俱各交厚时常饮酒顽戏万厯二十年正月二十三日陈盛在张科门首站立应举与谷举从螺蛳湾来应举不合向陈盛索说我毎常买酒请你今日你买酒请我等语陈盛回说无钱跑走谷举不合复拉至张科门首应举又不合用拳戏打陈盛胸膛连右前肋一下谷举又不合用手戏打陈盛左眼眶连左腮脥一掌二人互将陈盛推跌在地致磕伊脑后脊背两后肋两肐肘两臀成伤陈盛亦未认真自行挣起张科等证应举仍拉陈盛进酒店陈盛出钱六文应举出钱四文买酒同林保儿等各饮散讫本月二十五日陈盛在应举卖肉案前向徐兴说我前日被何应举打了一拳如今不好他是无钱穷鬼我若死了要他偿命徐兴转问应举回说我是顽耍打了一拳若死偿命等语不料陈盛被打渐重卧床不起父何锐闻知送药一剂膏药一个陈盛未服至二十九日身死伊兄陈连具告巡视李御史叅送浙江司审检明白问拟应举共殴人致死绞罪送南京大理寺审允奏奉钦依监候处决今该臣等审得何应举因索饮戏打陈盛一拳一掌岂便致命纵曰打重亦出无心陈盛亦未认真殴后又买酒同饮则其无重伤可知后陈盛称胸膛疼痛应举称与他顽耍死了偿命等语皆不足为据何锐送药固亦望陈盛之痊七日身亡难执为应举一拳之故遽坐重辟不无可矜
　　一名姜隆招系南京牧马所余丁万厯十九年正月内李用向隆叔姜实预借工银二钱七分约做工扣还至四月十五日邻人刁应智雇李用在田割麦彼时隆与姜实妻刘氏并侄姜二汉亦各在田已时刘氏见李用说你先借去工银如今倒与刁家做工嚷骂一场比隆喝李用先得我家工银却与刁家蛮子做活有刁应智今被殴死弟刁应惠前来辩论隆不合揪住刁应惠衣领将伊左太阳穴打一拳又将伊左右腮脥各打一掌刘氏亦不合将刁应惠左■〈月合〉膞右前肋胸膛各打一拳刁应惠跌地致伤左肐肘左后肘两臀隆又用脚踢刁应惠肾囊连左胯腋一脚姜二汉手执镰刀亦不合用刀柄将刁应惠右臂膊脊背右腿左后肋打数下有刁应惠母徐氏前来搀扶行至稻田不能动履口吐出血至未时姜实操回得知前到伊家探问刁应惠闻声即欲挣起揪住气絶身死徐氏具告巡视聂御史批苏兵马检审隆要脱罪又不合妄称肾囊一伤系姜实操回脚踢所致徐徳扶同见证致苏兵马准信呈详叅送福建司审得情词互异发上元县再审姜实病故仍将前伤坐隆具招解司覆审问拟隆共殴人致死绞罪送南京大理寺审允奏奉钦依监候处决今该臣等审得姜隆刘氏姜二汉共殴刁应惠致死以隆坐抵盖死者之母兄执之也然雇工起祸者姜实到田嚷骂者刘氏而用镰刀柄打伤脊背后肋者则姜二汉也刁应惠被打伤重当时吐血而其最闗致命者则肾囊被踢一脚是狱也姜实在则坐实姜实死则坐隆恐姜实虽能脱罪于生前难揜真情于身后观其探问消息刁应惠闻声即欲挣起揪住随即气絶则其遗恨在姜实也昭昭矣徐徳初证其言盖在姜实未死之前亦执姜实曽殴此其初情终不容泯者也姜实未正其辜姜隆独坐凶首委可矜疑
　　一名祝长儿招系南京武徳卫余丁因贫无依雇与浦子口今病故汤鳯家赶驴有今被殴死邵荣先在彼处检积粪草卖钱度日万厯十七年四月初六日邻居严五妻因雇长儿挑水将自积粪草三担与长儿算作水钱本月初八日长儿将前粪草卖与邵荣该钱三文止与一文尚欠二文至十一日午时长儿在井边见邵荣向讨前钱邵荣回说今日无钱便打死我也不能彀长儿就不合将邵荣左右腮脥各打一掌邵荣呌骂长儿又不合骑坐邵荣身上用拳将伊左太阳穴两肋等处各打成伤崔斗等证邵荣负伤挣至汤鳯门首比汤鳯嗔怪复同长儿拖至原打处所邵荣伤重本日酉时身死伊甥李镇状称长儿汤鳯同殴具告巡视刘御史叅送山西司审检明白问拟长儿鬬殴杀人绞罪送南京大理寺审允奏奉钦依监候处决万厯十八十九二十年霜降会审有词调送山东等司仍问前罪今该臣等审得祝长儿殴伤邵荣死于本日拟抵何辞但事起最微殴在醉后尸亲同住一处且不知致死根因既负伤行至汤鳯门首汤鳯明知伤重何不留住的知长儿殴死何不执送到官却同将邵荣拖至原打处所欲归之何人李镇之告恐非无因祝长儿之狱终属可疑
　　免赃军徒犯人三名
　　二名符才黄守仁招系南京留守左卫军俱充南京工部窑头各陆续赴本部虞衡司领出柴价官银烧造砖瓦料价银一百八十一两七钱七分七厘六毫才与黄守仁侵欠砖瓦料价银一百一十二两七钱七分三厘四毫万厯十四年十一月内蒙本部严查未完将才并黄守仁牌发东城兵马司监并四年无完十八年三月内具由叅送四川司审明将才与黄守仁各问拟监守自盗杂犯斩罪引例边卫永逺充军招送南京大理寺审允回司监追赃银分毫无纳节经牌行东城查勘二犯家产回称委系尽絶结报在巻今该臣等审得二犯先经东城监追四年又经本部监追三年逐月严比委系家产尽絶终无完纳之日前赃似应豁免查照原拟发遣
　　一名李廷荆招系福建福州府闽县民有故兄李廷兰存日赁黄乡官铺面贩卖丝布后兄故万厯十七年有同乡张瑞合伙汤敬赁开前铺亦卖丝布廷荆生骗无由悬揑李廷兰原开前铺曽有顶首向张瑞索骗未遂十八年正月内汤敬贩丝布来京赴戸部督税司报税内有隠匿廷荆访知首司汤敬慌怕央杨沂买和廷荆不合枉法骗受青绢丝布线紬共二十三疋值银二十五两入己卖费后廷荆到官隠情不行实证姑于汤敬名下量罚补税银六两发落至十九年三月内廷荆遇汤敬讲起前事相打汤敬具通状告部送福建司拘审明白将廷荆问拟受财枉法杂犯绞罪准徒五年定发采石驿摆站汤敬徒罪送南京大理寺审允回司汤敬等完赎发落外廷荆名下该入官丝绢价银二十五两己经监追二年分厘无纳又经行城查勘并无家产结报在巻今该臣等审得本犯异乡棍徒骗银到手随即花费监追二年分厘无纳又经行城查勘并无家产结报在巻似应免追发配
　　刑部为钦恤事江西清吏司案呈奉本部送刑科抄出本部题先该本司案呈该南京刑部署部事南京大理寺卿王樵等题前事奉圣旨刑部知道钦此钦遵抄部送司案呈到部看得南京刑部署部事南京大理寺卿王樵等题称审録过绞罪犯人马禄等情有可矜追赃军犯符才等俱应豁免各一节为照马禄史氏王清义何应举姜隆祝长儿虽系人命论绞而马禄姜隆祝长儿下手致死尚难定执史氏不类威逼何应举止戏打一拳王清义与众共殴贾万春至死己毙二命足以相抵叅详委可矜疑相应改拟其追赃军犯符才黄守仁徒犯李廷荆各赃俱系监并多年勘产乆絶终无完期徒毙何益亦应依拟豁免合候命下本部移咨南京刑部将马禄等六名口符才等三名俱照例发遣发配释放等因万厯二十一年七月初八日该本部尚书孙等具题本月初九日奉圣旨各犯依拟发遣发配释放钦此钦遵抄部送司案呈到部拟合就行为此合咨贵部烦为查照本部覆奉钦依内事理钦遵施行须至咨者

　　考核差满属官事

　　南京戸部署部事南京大理寺卿臣王谨题为遵旨考核差满司属官员事广西清吏司案呈奉本部送据山西清吏司主事今升福建清吏司署郎中事主事张鸣鹤呈称先于万歴二十年五月内奉本部札委前往杨州钞闗监收往来船料随赴南京内府闗领精微批文于本年五月十九日到闗管事起至万厯二十一年五月十九日止一年差满例应具呈请代续蒙本部委官于本年五月二十四日交代讫本职任内共收过本折船料正耗积余银一万一千六百五十二两九钱七厘九毫八丝数目縁由到部送司巻查嘉靖四十四年十二月内该工部题奉世宗皇帝圣旨是各闗抽分银两多收少解亏国病商己成积弊这所奏都依拟行两京戸工二部差去官回部之日仍着考核果无欺弊方许复职如有隠护罪坐堂官该科记着钦此备咨在巻万厯七年八月内该戸部题奉圣旨是这旧例考核及今议应考各官差满回部务要着实从公考核毋事姑息南京各差部属官也照这例行钦此移咨前来该本部查议管理本部银库监督江北应天鳯阳等仓场监收北新扬州淮安各钞闗各差官员所管库藏钱粮虽非题差而职事紧要一年差满法应考核等因具题该戸部覆奉钦依咨部送司通行各官钦遵外万厯十九年正月内淮戸部咨为申饬闗税起解事宜以一法守事内开烦为转行各钞闗委官除巳前未经起解钱粮文到即尽行完解勒限销批姑免叅究外以后自万厯十九年为始不分本色折色仍照先年题准事例河西务临清二钞闗按季起解浒墅九江北新扬州淮安五钞闗上半年限本年八月内下半年限次年二月内依期到部如有违限三月以外者定将领解员役叅送照例重处起解则委府州县佐贰官或仓场税局大使等官一员押同经手库役商铺人等立限解纳仍将员役姓名起程日期报部查催委官差满务将经收过本折钱粮督同府州县一并完解方许离任俟钱粮到部之后方准考核复职如折色虽到而本色未完者亦不准考核复职等因题奉圣旨是这各闗课税有司起解稽迟奸徒揽纳侵费好生玩法今后着原差司官督发起时方许回部考核抚按官还严限稽查如有故违一并叅究钦此钦遵移咨到部又准戸部咨开南京戸部委官即差仓场税局大使一员押同经收吏役给批司府督发起解委官回部北新钞闗则亲自督送过洋子江扬州钞闗亲自督送过宝应湖淮安钞闗亲自督送至黄河口方许回部考核等因咨部节经通行各钞闗遵照去后今据署郎中事主事张鸣鹤手本回称本职收过本折钱粮除万厯二十年夏季折色押解过湖奉文赴淮库交纳获批附巻讫秋季折色银两内除奉文解赴本部转送南京工部铸钱余银押解过湖亦赴淮库交纳获批附巻其二季本色钱钞该银一千三百三十四两八钱八分七厘一毫五丝俱于万厯二十一年正月十八日据该府批差通州通济仓大使髙孝押同经收吏汪启明于橖起解前来本年冬季并二十一年春季折色银两亦经押解过湖赴淮库交纳获批附巻其各季本色钱钞该银一千六十一两六钱一分一厘二毫于二十一年四月十六日据该府批差检校李惟敬押同经收吏杨应龙起解前来本年春季本色钱钞该银八百五十四两八分一厘七毫五丝于五月二十四日据该府批差经收吏王继宗起解前来俱经督发押解过湖縁由到司准此今照本官在差计一年零五日差满回部系奉旨具题考核之数及查该闗前差员外张维翰在差计一年零二十六日收过本折船料正耗积余银一万二千六百八十二两六钱二分一厘九毫主事伍可受在差计一年一个月零七日收过本折船料正耗积余银一万三千六百一十四两一钱八分四厘五毫六丝今据本官造报册内收过本折船料正耗积余银一万一千六百五十二两九钱七厘九毫八丝较之前官所收银两稍若不足但自本官到闗以后天时人事适当其难节省调停备极辛苦方得报完前数此征之人人耳目非可欺饰者巻查本官先于万厯二十一年二月十三日呈称本职奉委榷闗朝夕兢惕惟恐不称有负任使今查自旧年五月十九日受事始至十二月终止虽闻倭报商船渐稀发收船料尚能如数第新正以来毎日验放船只多者不过百余少者四五十只梁头小者居多只此一月发收船料不及三分之二本闗经过往来船只虽皆装运南北客货其间北货尤多盖由北直隶山东河南等处去秋水涝绵花豆榖果品等物失收以致船货稀少兼以近日倭报戒严各镇差官折直募兵置造军器往来不絶而各军火牌经过地方掳船装送不少停滞遂致商贾深藏舟航躱避即今新运盛行民船停止又扬州府城西从北遶南原有城濠并新旧二城各有市河止通流水船只不行湾头镇迤东又有芒稻白塔二河南通大江止泄髙宝诸湖水利不许行船今地方皆以便民为名任从船只日夜私渡不经本闗更无船料额课不敷职此之由若不预为申明诚恐日复一日钱粮有亏无盈深切忧虑合先呈禀縁由案候在巻今照前因理合案呈考核施行等因到部臣等看得原管理扬州钞闗山西清吏司主事张鸣鹤当商船稀少之时有节省调停之道课额不务取盈积余亦己过万心切奉公虑存经逺相应复职管事照例具题伏乞勑下该部再加查议上请准令本官复职管事縁系遵旨考核差满司属官员事理未敢擅便为此具本専差舍人张程赍捧谨题请旨

　　审録重囚旨

　　南京刑部等衙门右侍郎等官臣王樵等谨题为审録重囚事该本部广西司案呈巻查先奉本部送准刑部咨该本部题查得天顺二年九月二十五日奉英宗皇帝圣旨人命至重死者不可复生自天顺三年为始毎至霜降后但有该决重囚着三法司奏请会多官人毎从实审録庶不寃枉永为定例钦此照得南京刑部都察院监候该决重囚若亦候霜降后奏请会官审録路逺往复迟滞合无遇霜降后照例先行会官审録将会审过各犯紧闗情罪奏请定夺等因题奉宪宗皇帝圣旨是钦此又准刑部咨该南京刑部题为议处审録期限以便遵守事该本部查议今后量于霜降以前预先会官审録至霜降之后克期具奏前来候覆奏明旨至日遵奉施行等因题奉世宗皇帝圣旨依拟行钦此万厯二十一年十二月初三日准刑部咨为厘正审囚旧例以明政体以一章程事该本部看得南京刑部尚书徐元太等题称乞要南京秋审狱囚比照刑部事例一节为照法贵简明刑宜画一今两京朝审其求生正辟二者皆同而南京于矜疑情真数名之外其余槩称有词不惟案牍繁滋证佐牵累且使罪人恣为展辩重辟无从坚决良非法之当也尚书徐元太等所奏诚为有见合候命下容臣等移咨南京刑部以后凡遇秋审酌量情罪可矜疑者为一行有词当再问者为一行情真应决人犯为一行各具本题奏不必将不决之犯槩注有词通照本部事例题明仍旧监候庶弥文省而法纪益明矣等因于万厯二十一年十一月十三日该本部尚书孙丕扬等覆题奉圣旨是钦此钦遵备咨到部送司除钦遵外除有词不服囚犯另行具题审得情真斩绞罪犯人邓良玉等共五十三名俱姑缓死仍旧监候外情真斩罪犯人黄无思绞罪犯人虞林赵孟学俱罪犯恶极应合处决縁系审録重囚事理未敢擅便为此今将各犯紧闗略节招罪縁由开坐会本专差典吏吴希周赍捧谨题请旨
　　计开
　　会审情真应合处决斩绞罪犯人叄名
　　一名黄无思招系南京锦衣卫舍余乳名东儿万厯拾叄年正月初六日无思与父黄贤和并李朝等闲走路遇同居今被无思殴死大功兄黄无怠邀同买酒吃饮回至汪承宗门首黄无怠想起汪承宗原欠伊与无思银二钱要同去取讨无思说是新节如何好去黄无怠疑是无思私讨互相嚷骂无思不合不顾大功名分輙将黄无怠拖跌在地李朝等劝起仍同行至本家东边空山黄无怠气忿将无思扭扯无思发怒又不合复将黄无怠推跌在地用脚将伊心坎前肋连垜数下致左肐肘脊背左后肋各跌成伤伊欲挣起无思又用手将伊颔颏■〈亥页〉破左腮脥打一掌右腮脥左■〈月合〉膞右后肋左血盆各打一拳右胯踢一脚黄无怠挣起回家行至祠堂门首髙呌我被东儿父子打死了等语伊妻张氏出看见黄无怠头粘草泥比无思同父从后门进室黄无怠喊骂无思聴知又不合逞凶将伊推跌四次致脊背两臀腰眼俱成伤黄贤和见势凶向前拉撦黄无怠情急将头磕窓上致脑后偏左磕伤张氏将黄无怠扶上床卧至三更时分身死告发巡视田御史处叅送广东司审检明白将无思问拟卑幼殴本宗大功兄死者律斩送南京大理寺审允奏奉钦依监候处决万厯十三等年霜降会审有词节呈调山东等司仍拟前罪监候今该臣等会审得黄无思凶殴堂兄死于即夕情法无疑应合处决
　　一名虞林招系直隶常州府无锡县民万厯十三年五月内窃盗叶家财物事发本县问徒刺右臂膊发京口驿摆站满放又于十五年八月内抢夺殷陶财物事发本县问徒刺左臂膊仍发京口驿摆站年限未满不合私逃回籍纠同曹卿等于本年十二月十五日夜盗徐勲银三十五两首饰五件珍珠一包衣服三十五件又于本月十九日夜窃盗盐客王龙川首饰衣服又二十四日夜前至松江府华亭县徐正家长徐少卿家窃去金壶一把银壶五把盘盏银簮衣服等件并红紬二疋林分得金十八两银一百三十两改名带妻于十六年正月十五日潜来到京寓歇王仁店内事露王仁首发陜西司查审虞林所盗赃物不止数百余金对认明白将林问拟窃盗三犯者律绞送南京大理寺审允奏奉钦依监候处决万厯十七等年霜降会审有词节呈调山西等司仍拟前罪监候今该臣等会审得虞林三犯情真即徐正一主金银壶盘盏衣物数多价值不赀可谓大盗应合处决
　　一名赵孟学招系直隶苏州府吴县民有先存今各监故顾勤学杨鳯俱各投入魏国公族人徐绳勋家为奴委管家事任伊出入闺合徐绳勋娶已故宗氏为妾搬伊父宗信母严氏同居杨鳯就与严氏通奸后又犯分与宗氏奸宻教诱宗氏恨说嫡妻张氏悍妬炒闹徐绳勋心下厌弃将宗氏发宗信领回杨鳯私买娶为妾宗信屡次吓诈杨鳯惧怕将宗氏卖与许监生为妾去讫杨鳯又因徐绳勋母死照管丧事窥见徐绳勋妾春蛾少姿向伊调奸以后通奸不絶比顾勤学亦见徐绳勋婢荷花姿色向与通奸成胎用药坠下荷花腰痛顾勤学在房与伊抚摩被徐绳勋长孙徐尧年撞获禀知徐绳勋将荷花发付伊父丁老卖讫徐尧年思起荷花原有卖约一纸内开财礼银十二两向丁老取讨无措又向顾勤学逼要前银未与成雠又杨鳯潜至春蛾卧房亦被徐尧年撞获杨鳯哀求买酒赔礼乗间脱走因此造意授谋要将徐尧年杀死又有顾勤学兄顾常太时常在徐绳勋家答应与婢梅桂通奸亦被徐尧年撞获将银花一枝钱九百文送徐尧年求免又有春蛾兄王松亦在徐绳勋家答应托管钱粮万厯十八年十二月内徐尧年凂王松转达徐绳勋发与过节银钱王松赚匿止将低银二两抵塞徐尧年逼取王松不与争论成恨杨鳯因见徐尧年父徐邦奇愚昧可欺素知王松等与徐尧年有怨向伊计议唆拨徐绳勋将胡龙王六十刘镇作为徐尧年朋党赌博具告巡城章御史批中兵马司将胡龙等枷号徐尧年欲代胡龙等使用向顾勤学逼取前银无与嚷闹要将奸情出首顾勤学慌惧向徐邦奇揑说徐尧年怨恨要纠领胡龙等持鎗杀害须要寻个计策备他方好徐邦奇回说徐尧年性狠难以刑责顾勤学称我主处置自家儿子怕甚等语又说家主既有主意须要寻几个人相幇纔好比徐邦奇依聴就将银祖师一座当银七两顾勤学将银一两自雇孟学下手又将钱一千文向孟继孔雇袁五王举唐臣阎长儿并巳故景二等幇同下手孟学与袁五等依允接受银钱入巳至本月二十八日顾勤学乗见家中扮戏会酒人杂好得行事就置办攅盒请孟学等吃饮方纔说出谋情至本夜二更时分顾勤学引领袁五等进入向徐邦奇说如今带许多人进来须要处置他不活方好徐邦奇依聴比顾勤学探聴徐尧年巳睡引进袁五等向前将徐尧年捉住用绳捆缚徐尧年惊醒见得势凶慌说三位老爷赐我一件小衣见父一面就死甘心比袁五等将徐尧年抬至夹道边不肯下手顾勤学不念家长期亲与孟学各不合向前用绳将徐尧年绞讫数匝尚未气絶顾勤学向徐邦奇说世长被摆布许乆犹不见死徐邦奇心内不忍就说也罢放了待伊改过顾勤学复向徐邦奇说若放他活不但小人受害我主一定不好却又同孟学各又不合尽力将徐尧年狠绞登时气絶身死顾勤学希圗灭迹仍将尸烧毁未尽折碎散弃事发湖广司会同十三司审检明白除杨鳯先于万厯二十年四月二十九日在监病故将顾勤学问拟奴谋杀家长之期亲已杀者律凌迟处死赵孟学依谋杀人从而加功者律绞送南京大理寺审允奏奉钦依监候处决万厯二十一年霜降会审顾勤学赵孟学各有词不服题奉钦依再问呈调河南司将顾勤学与赵孟学各仍问前罪送寺审允回司奏奉钦依监候处决万厯二十二年八月初九日顾勤学在监病故今该臣等会审得赵孟学受雇逆奴幇同下手狠绞徐尧年实时身死情恶至惨应合处决
　　万厯二十二年九月初十日南京刑部右侍郎臣王樵南京中军都督府事泰宁侯臣陈良弼灵璧侯臣汤之诰署都督佥事臣于嵩南京左军都督府掌府事成安伯臣郭邦相署都督佥事臣王治南京右军都督府掌府事丰城侯臣李环署都督佥事臣王椿南京前军都督府掌府事懐逺侯臣常胤绪署都督佥事臣胡大忠南京后军都督府掌府事定西侯臣蒋建元南京兵部尚书臣周世选右侍郎臣邢玠南京吏部尚书臣蔡国珍右侍郎臣刘楚先南京戸部右侍郎兼都察院右佥都御史臣边维垣南京礼部右侍郎臣曽朝节南京工部署部事南京兵部右侍郎臣邢玠南京都察院右佥都御史臣张养蒙南京通政使司右通政臣孟一脉南京大理寺卿臣周思敬南京锦衣卫署都指挥同知臣梅应魁南京吏科署科事南京兵科给事中臣卢大中南京戸科给事中臣任彦蘖臣伍文焕南京礼科署科事南京戸科给事中臣任彦蘖南京兵科给事中臣卢大中南京刑科署科事南京戸科给事中臣伍文焕南京工科署科事南京兵科给事中臣卢大中南京浙江道监察御史臣栁佐南京福建道监察御史臣章守诚南京广西道监察御史臣陈惇临南京广东道监察御史臣陈所问南京贵州道监察御史臣段尚绣南京云南道署道事南京河南道试监察御史臣林培南京河南道监察御史臣聂应科试监察御史臣林培南京江西道署道事南京贵州道监察御史臣段尚绣南京陜西道监察御史臣萧如松南京山东道试监察御史臣李文熙南京山西道署道事南京福建道监察御史臣章守诚南京四川道署道事南京山东道试监察御史臣李文熙南京湖广道监察御史臣张蒲

　　审録重囚疏二

　　南京刑部等衙门右侍郎等官臣王樵等谨题为审録重囚事以【下同前】今照万厯二十二年九月初九日霜降例该会审行准本部浙江等清吏司各将斩绞罪犯人黄无思等招由连人备付到司类呈到部臣遵照霜降以前会同南京中军都督府掌府事泰宁侯陈良弼等南京兵部尚书周世选等从公叅酌审録除情真应决囚犯另行具题绞罪犯人鲍鸾奉旨见问外审得斩罪犯人傅八绞罪犯人陶应登俱各有词不服相应再问通合奏请定夺伏乞圣明裁处縁系审録重囚事理未敢擅便为此今将各犯紧闗略节招罪縁由开坐会本専差典吏嵇诰赍捧谨题请旨
　　计开
　　会审有词斩绞罪犯人二名
　　一名傅八招系江西南昌府进贤县民有故父傅章同先存今投河渰死母李氏先年来京木匠手艺生八与弟傅九并姐傅氏嫁与杨仁为妻生八岁外甥杨科儿五岁杨闰儿八与傅九向做瓦匠八娶方氏为妻无出傅九未娶万厯十八年傅章病故遗母李氏同居住过二十年正月内因家贫难度与傅九分居各赁房另住比母李氏议说八有妻室毎月供养二十日傅九未娶供养十日至二十一年五月初五日傅九前徃姐夫杨仁家将外甥杨科儿杨闰儿俱接来家过节本日杨闰儿前到八家将黒污扫箒拿在酱缸内戏耍比八嗔怪将闰儿头上打讫一掌闰儿走徃传九家哭说前情傅九向八骂说大节日你打人家孩子你还是无儿子焦尾巴等语八不忿将傅九揪扭手拿竹火瓦照伊脚面上打讫一下皮破血出有母李氏向前劝解比八自合依训为当就不合违命不行聴从故违子威逼母致死比依殴者律斩奏请定夺事例称言我打死他偿他命他打死我偿我命等语遂将李氏触犯比母见八不聴训教将杨科儿杨闰儿送回比杨仁住居相离二里李氏送至中路向杨科儿说称我儿你领闰儿回去我不送你了到于张家马蓬下坐住李氏中途回转思被八回言抵触气忿投入上浮桥河内渰死总甲李鉴具呈巡视张御史处叅送江西司审检明白将八问拟比依殴母律斩奏请定夺送南京大理寺审允奏奉钦依监侯处决今该臣等会审得傅八不慈于甥不友于弟致母轻生犹以母有心疾有词
　　一名陶应登招系南京留守左卫余丁万厯二十一年八月内天旱禁屠本月初六日晩有先存今被应登殴死袁成酒醉见应登挑卖熟鸡乗强挟拿一只不与讲价辄就撕破应登不忿勒要袁成赔偿鸡钱两相争嚷应登就不合向袁成左右腮脥各打一掌仍用拳将伊两血盆杵伤袁成被打呌骂应登又将伊左■〈月合〉膞打一拳胸膛连左前肋连打数拳又将伊左臁肕踢讫一脚仍揪扭不放复将袁成推跌在地致脑后两肐肘脊背连两后肋两臀各跌扛成伤总甲余科等劝解各散比袁成被打回家因无营运次日仍复勉强替人抬轿初八日身痛卧床不起十四等日伊兄袁华节遇应登呌令取讨膏药与袁成敷贴应登未曽讨与至二十一日袁华见弟病重央脚夫林恩将伊扛抬欲送应登家调治行至木匠坊更铺门首袁成气絶身死具告巡视张御史处叅送广东司审检明白将应登问拟鬬殴杀人者律绞送南京大理寺审允奏奉钦依监候处决今该臣等会审得陶应登因袁成强取熟鸡索赔不与两下厮打不期袁成身死犹以袁成次日尚能抬轿有词

　　勘覆诚意伯刘世延事情疏

　　南京刑部右侍郎臣王樵等谨题为狂悖勲臣怙恶横行恳乞圣明亟加重处以昭法纪以安人心事浙江清吏司案呈奉本部送准兵部咨该南京河南道御史林培奏前事该兵部会同都察院覆奉圣旨刘世延素逞狂悖因念其先世功勲姑从薄罚乃今不知悛改肆恶无忌着住支禄米令回原籍聴勘不许仍潜住南京本内所奏事情就行南京法司将党恶人犯严提究问具奏毋得狥私轻纵钦此钦遵备咨到部送司行间又据江西清吏司案呈奉本部送准刑部咨该诚意伯刘世延奏为奸宦欺诳盗库擅杀内外货交诪张乱政恳乞干断以肃法纪仍丐罢斥用全晩节事奉圣旨这本内说客用接匿抄没赃物在京着司礼监王坤觉大义同厂卫五城御史南京着彼处内外守备同该城御史将本犯应有庄宅财产及接匿并与冯保在南京置买庄宅财产尽行抄没入官不许狥私隠匿如有盗买转寄的便叅来重治其余事情着遵前旨从公勘明具奏定夺该衙门知道钦此钦遵备咨到部送司俱禀堂奉批浙江司江西司山东司掌印官会问奉此随该浙江司郎中邹云鹏江西司郎中杨洵山东司郎中鲍献书遵依行提各犯并吊各衙门文巻前来除客用解京究问许坤髙升冯保王祯俱已病故无慿追问髙庆见经本部福建司问明文巻具存俱不开外会问得犯人鲍鸾招年三十三岁系直隶扬州府江都县民鸾与在官滕松鲍鳯徐宾并脱逃晏诏各不合故违投充功臣之家作为家人伴当等项名色事干吓骗财物拨置打死人命强占田地等项情重者除真犯死罪外其余俱问发边卫充军事例与见监应天府理刑厅别巻问拟斩罪刘梧绞罪陈佐即畲秋芳并先经庐州府别巻问军今逃回见监理刑厅鲍舟即鲍周及因侵欺芦课税银该江宁县问发边卫永逺充军今逃回未到官袁林不合各于不等年月陆续投入诚意伯府内拨置生事害人又有先经本部广东司问拟杖罪未到官许林亦在本府行走万厯十三年间有江浦县在官生员叶茂春慿先存今被刘诚意伯主使鸾等打死郭宠为中买到刘诚意伯不在官婿陶乡官庄田一所至万厯十七年十二月内叶茂春将田转典与不在官生员胡汝皋向系不在官韩文学佃种有问发充军不在官张可敬与韩文学往来胡汝皋得知恐生事端用言嗔阻张可敬挟恨潜至刘诚意伯处用言唆说胡汝皋承种前田原是府亲陶宅田地应归府中叶茂春假帖谋占皆聴郭宠所为等语以致刘诚意伯聴信于万厯十八年三月二十七日辄用朱票差鸾并张可敬及不在官冯贵前去锁拿郭宠不服比鸾仗主威势又不合将郭宠左太阳穴并胸膛各用拳狠打至本月二十九日锁带郭宠来至刘诚意伯府审问郭宠语言不逊刘诚意伯喝令鸾又不合与张可敬逞凶乱用掌将郭宠左眼眶连左腮脥及用木棍向伊右额角右臁肕各打重伤郭宠被打跪地致将伊两膝盖跌擦成伤比鸾复将郭宠左血盆左■〈月合〉膞左前肋各打一拳郭宠被打呌骂鸾又将伊右前腿踢讫一脚随将郭宠墩锁本府厢房内石墩上有在官送饭妇褚氏见证后刘诚意伯见得郭宠伤重于四月初三日黒早令鸾将郭宠扶出行至果子行口跌倒在地于本月初四日已时分身死当有该方不在官总甲李恕具呈巡视施御史处批行中城该署印东城陈兵马行拘间有郭宠不在官妻陈氏同不在官男郭勲等来京找寻方知郭宠身死随具状投告该陈兵马吊取江宁县不在官仵作侯礼相明郭宠前项伤痕审间陈氏复具通状告赴广东司行城连人申解到司刘诚意伯亦将情词开具手本投部蒙司审问改发上元县程知县覆检尸伤无异具由解司覆审鸾与张可敬各又不合隠下刘诚意伯主使情由不敢实报致将鸾问拟绞罪张可敬军罪具本牒送南京大理寺评允将鸾监候聴决张可敬发遣讫有在官赵自强不在官婿卓鳯在京开当生理先年刘诚意伯将金包巾一个令不在官家人信喜等向卓鳯当去银九两该本利银十八两伊止将银十五两赎回后刘诚意伯诈说将我包巾换了假的捉拿赵自强拘禁本府立要原赎银十五两又复诈银三十两方将赵自强释放讫有六合县东乡塔山塘官田八百五十畆先年系不在官军民陆锐等八十三家开垦成熟未及升科被别巻问结罢吏李逢时夺佃不遂投献刘诚意伯虑恐告争毎家给银柒钱八分夺占诡寄李逢时名下后南京科道衙门访知叅劾刘诚意伯拿问革爵前田节奉钦依仍归陆锐等执业纳粮后刘诚意伯复爵欲夺前田令别巻问遣家人陶谅等节告抚按江屯各衙门批应天等府县会勘详允丈量仍给陆锐等八十三家领种各给印帖存照前散工银于各家名下追还刘诚意伯讫又滕松拖欠刘诚意伯柴价银陆两无银赔还探知不在官亲识孙继宣与邢太监织造蟒罗一疋滕松又不合向伊诈说家主要蟒作様织造孙继宣不识奸计交与滕松伊仍又不合吓骗孙继宣铜钱一千文入已随将蟒罗抵还家主柴价讫后孙继宣不甘具告南京兵科批行东城曽兵马拘审比滕松仗主威势硬执本官止将滕松问拟不应杖罪将蟒罗追出并原得前钱一千文俱给主收领讫鲍周先年事犯庐州府问发东海守御千戸所充军逃回潜住刘诚意伯家生事害人万厯二十年二月二十九日有先任六合县知县黄梦鸿因去任行至浦子口地方天晩投在官饭店袁半池家刘诚意伯思伊曽将塌山塘断絶要得报复前雠探伊在彼却令未到官次子刘尚质就不合依聴持朱票带领鲍周并在官家人鲍忠及在逃倪荣龚礼吴禄等多人各不合依聴希圗抢财将袁半池家围住将铁索要锁黄梦鸿伊因势众不敢理辩刘尚质却又不合将黄梦鸿行李内皮箱打开胁取银二百两付与未到官家人胡成不合背回与刘尚质收讫鲍忠袁半池质证又有先存后病故穆世虎先年投入客用家使唤后拖欠伊本银二百两客用令不在官家人马奉卿具告巡仓察院批发应天府管粮厅将穆世虎问拟不应杖罪追赃间穆世虎因患伤寒病故有已故张选系穆世虎妻兄挟恨客用具告南京内守备衙门蒙行司礼监审虚量责十板发落后张选亦因风痰病故在官黄鹤鸣原任河南临漳县典史穆世虎张选为事时黄鹤鸣在任未回又有问结龚銮与已故周相并许林俱在髙升名下走动许林见得髙升独用龚銮就唆周相具告龚銮包认罪赎后许林背约致周相缢死事发巡视衙门叅送广东司审检明白将许林问拟杖罪追给埋塟银两文巻见存又有在官胡献忠系徽州府绩溪县人见今援例南监肄业住居左邻刘诚意伯右邻客用因与刘诚意伯往来后因借贷不遂刘诚意伯忿恨成隙诬以过付情由并无证实又有已故赵登等俱系刘诚意伯家人佃仆向助为恶俱各事犯上元等县各监病故并无别弊致死又有刘诚意伯不在官家人侯汉向与在官谢良栋取麦争打侯汉惧怕刘诚意伯责打逺逃不知去向有已故张澄与谢良栋洲界相连要得夺占不遂乗侯汉乆逃张澄冒作侯汉兄侯江揑称谢良栋打死侯汉虚情具告巡抚衙门批六合县萧知县审诬问拟徒罪哨瞭差已问结快手陆见等解押雇船行至镇江七里港覆舟溺死止存不在官船戸郑河同不知姓名客人告照查明又有刘诚意伯问结家人孙守礼忿在官朱义先为张澄证人当官质证冒诬捉拿朱义诈银三两朱义不在官兄朱仁具告巡江衙门批县审将孙守礼问拟徒罪详发棠邑驿摆站未满又有仪真县刘塘四千余畆县志明载坐落方山地方积水専资仪真一县龙江左等三卫军民灌田输纳赋税先年已故杨林开种事发抚按衙门行应天扬州二府勘实将袁林等拟罪立有碑碣后有致仕不在官韩副使圗谋开垦被在官杨禄告发屯田衙门究禁有已监故胡佐陈贵等投献刘诚意伯统领问遣陶谅等毁碑拆闸掘堤放水占为已业事发科道衙门会勘明白奏奉钦依仍聴居民积水灌田讫先年间刘梧窝住强盗事犯泰兴县问拟强盗窝主斩罪解详淮扬兵备道行至中途脱逃来京潜住投刘诚意伯家又有畲秋芳因屡犯窃盗事发无为州问拟窃盗三犯绞罪监候越狱逃走至京假充畲解元亲弟行至三山门撞遇鲍周引领到于刘诚意伯家收用就与刘梧往来鲍周素知畲秋芳乆惯窃盗要得藉伊局骗人财刘梧鲍周随假称刘府失盗将畲秋芳作为窃盗闗锁在家刘梧鲍周即到茶府湾在官机兵刘宇郭淮等家吓说我府中被贼畲秋芳偷盗银两今已拿住供称赃银在你毎各家嫖歇费用若要不究你可速辏几十两银子与我主人磕头饶你送官等语刘宇等思系娼家难与辩理共辏银二十四两付不在官宋淮交与刘梧鲍周送入刘诚意伯接受讫又计令不在官家人薛继松引领畲秋芳随带皮箱一只内藏黄绵紬半疋褡连一个假投在官查承业即查继宗店内安歇畲秋芳诈言出外寄放查继宗家去讫后刘梧鲍周随向查继宗吓说畲秋芳是强盗你如何窝住即将都督府封条封了皮箱褡连要索银二十两方饶查继宗不甘将皮箱绵紬首赴中城仍具状告赴操江衙门批送应天府理刑厅审出前情将刘梧仍问拟强盗窝主斩罪畲秋芳窃盗三犯绞罪鲍周引逃军事例改发边卫充军呈详本院监候讫万厯二十一年七月二十七日有在官乐工徐承绍将在官使女徐氏卖与已故王升为妻得受财礼银十三两王升就带徐氏在于刘诚意伯府内上厨工活后王升病故刘诚意伯合令徐氏出府为是反差在官潘五与未到官祝奉各不合承票行拘徐承绍追要原得徐氏财礼银两徐承绍惧怕只得将银伍两交与潘五并祝奉各又不合送与刘诚意伯收讫批照存证后刘诚意伯又勒取徐氏银三两方将伊放出另住至十一月二十二日有在官乐工顾春桥先因雇未到官邓成佣工懒惰未及三月算与工钱逐出邓成就到刘诚意伯家行走说知来厯刘诚意伯要得局骗却令邓成诈说顾春桥欠伊工钱比邓成就不合依聴开具禀帖投府就差潘五并晏诏各又不合吓拘顾春桥惧怕将银三两仍托潘五送与刘诚意伯饶免亦批照存证潘五又不合骗去银一钱晏诏又不合骗去香一包值银三钱各入已万厯二十二年二月内有在官乐工陈应诏向会吹打刘诚意伯差潘五并晏诏拘唤教伊家人吹打陈应诏因病难教不敢回话只得将银三两央未到官家人周宷魏隆各不合过送与刘诚意伯收讫潘五与祝奉各又不合共骗陈应诏银五钱又徐宾在于上新河地方相遇在官季奉知伊有女要得诱骗又不合诈说我要寻个女子恩养季奉不识奸计说称我有女季三女就与徐宾寄名恩养后季奉知得徐宾素假刘诚意伯势要害人要将女讨回比徐宾又不合生奸思起季奉原欠伊粪银三钱该利银一钱五分要将女准还季奉不允至本年三月内徐宾将女转送与鲍鳯收养讫鲍鳯恐季奉具告却就教唆徐宾具告刘诚意伯处径与准理随出朱票当差鲍鳯行拘到府鲍鳯与徐宾将季奉制缚在家勒认得过财礼银一两二钱鲍鳯又不合拨置刘诚意伯径行出票差不在官戴文敬押季奉追银季奉不甘将情具告巡视京城林御史准拘间鲍鳯又不合躱避不出牌行西城挨拿刘诚意伯又揑手本投至南京都察院希圗挟制问官后西城缉获鲍鳯等呈解林御史批仰该城会同东南二城掌印官查照律例议拟叅送随该本城会同东城陈兵马南城王兵马提取徐宾等到官会审明白具供呈详批城叅送前来究审间又该林御史访知刘诚意伯前项违法事情具本叅题及该刘世延奏前事俱奉钦依该部备咨到部送司行提各犯审问间比鸾方纔诉称郭宠身死屈直有主在上等情具诉并提吊各项文巻公同查验会审前情明白除刘梧畲秋芳鲍周罪名仍送应天府理刑厅查照原巻监候追赃归结及行查洋山湖田地据上元县回称并无前项田地又查黄知县娶部民戴汴女为妾今据东城准仪真县回称并无戴汴名字无慿拘证各申报前来致蒙会看得刘世延性甚贪婪志尤狂悖不念朝廷法外之曲宥愈长恶而不悛顿忘累代延赏之洪恩益肆行而无忌愤县令黄梦鸿之持平则纵子攫金于去官与白昼抢夺者何异吞儒生叶茂春之血产则立毙无辜于棰楚与操刃杀人者同科畲秋芳等剧盗也用为爪牙而索诈乐工富戸鸡犬一空鲍周等军犯也托为腹心而诓害市酤小民烟火尽絶为一金褁头而典铺之白偿三倍赵自强之泣诉堪怜为一季奉女而积算之遗害多端鲍鳯之慿依更惨纵积骗之滕松则借口蟒罗匿乆逃之侯汉则假揑人命以至塔山等塘节经勘明给民种业而公然占夺不与六合等县巻案山积而犹然挟制多端以上违犯皆羣小为之翼而世延之势愈张皆世延为之主而羣小之横愈甚即如郭宠之死有褚氏见打昝七见伤俱已口供在官虽鲍鸾不能为世延讳而世延执何词以为鲍鸾地乎不过欲嫁祸于买田之生员以至问官言官无不肆口诋诬可谓无复有天究问党恶及其余事情勘明具奏定夺事理未敢擅便为此具本専差典吏谢元纪赍捧谨题请旨

　　谢恩疏

　　南京都察院右都御史臣王樵谨奏为恭谢天恩事臣原任南京刑部右侍郎于万厯二十三年六月十一日准吏部咨为缺官事该本部等衙门会推具题奉圣旨是王樵升南京都察院右都御史钦此钦遵备咨到臣臣于本月十三日谨望阙叩头谢恩到任管事外伏念臣性本拙踈素无建树上蒙圣恩两起臣于里居十载之余擢贰邦禁已惧踰分矧留台为纲纪之司台长居表率之地报称益难屏营益甚敢不精白一心端严法守求少效于万一臣无任感激矢励之至为此具本专差办事官陈希周赍捧谨具奏闻

　　四乞休疏

　　南京都察院右都御史臣王樵谨奏为病与年増四恳天恩悯放归田事臣闻人臣之事君也一日居乎其位则一日尽乎其心不尽非所以励臣节而忠于事君也若年龄已迈人言已及上虽以恩留之下当以义自决不决非所以明进退而审于自处也臣列仕籍四十九年不能以奇节表见于强壮之时岂忍以贪进不知止取讥于既衰之日惟是两归田之后两蒙圣恩起用今起用之后三奉明旨着照旧供职义不敢不效其死在事以来夙夜不遑至如勘问勲臣刘世延事情惟知奉陛下法而不恤其怨口之肆腾则同事之臣知之臣在臣邑犹然寒士也居官守其故吾其无竞于进取贪于宠利之心则相处之乆者知之南都虽曰事简清议最重使有不入目不经心之侍郎谁能容之至于三年之乆盖在臣之初出忌臣者已豫量臣之不能乆所以不即排去得厯转至今官者赖圣明在上尔彼见臣之未归也遂锐以击臣为事至谓臣在十六年前已曽以老论罢则徒欲以甚臣之老而全不知其事之所由臣之老而当归何必逺引臣之病而难留臣实自知臣近来血不能养筋而转筋之患时作气不能滋血而痰火之症日多冬苦多嗽夜恒少眠此皆非老景所宜有用敢昧死再干宸聴如蒙圣慈矜察勑下吏部查臣前后情词放归田里譬之天地以施生为徳而不责其报万物以咸遂焉臣愚幸甚为此具本专差办事吏陈希周赍捧谨具奏闻伏候勑旨万厯二十三年八月（阙）日奉圣旨吏部知道钦此该吏部覆题内称看得先该南京兵科给事中卢大中题称南京都察院右都御史王樵年近八旬乞行议处及该南京都察院右都御史王樵奏称病与年増恳放归田各一节为照南京都察院右都御史王樵苍然松柏之貌皭尔氷玉之操出入三朝先后一节若体其三告四告俾其全始全终岂不为清朝一完人哉既经科臣论奏及本官自疏情词恳切相应准令致仕但大臣去留出自朝廷臣等不敢擅拟伏乞圣裁等因本年八月（阙）日太子少保吏部尚书孙丕扬等具题奉圣旨王樵准致仕

　　方麓集巻一

　　●钦定四库全书

　　方麓集巻二

　　（明）王樵 撰

　　○序

　　周易私録序

　　易之为书圣人因象占以示教义理固无所不备而其教以洁净精微为主洁净精微谓不着于事朱子所谓稽实待虚是也后儒失其传因流而为数学玄学失之逺矣程子始归之义理易教于是大明而于卜筮本义古易篇次有未暇及焉不能无待于后人也故朱子补之自汉以来上下经与十翼颇为诸儒所乱屡经是正至吕伯恭而定又为之音训朱子实据其本以作本义自程传本义并行易有今本古本不知何时改本义以从今本又省去吕氏音训自是世但知有今本而已场屋中出题至有可笑者鄱阳董真卿氏爰有会通之编虽未能复古然使经传有别合程朱二家传义可省学者两读其纂辑颇有伦理愚意经传不必会通决当反正当知改程子以从朱子非违程子乃复孔门之旧耳何不敢哉经下分注音训程传本义仍大书之而降经文一字二先生语及诸家之说又降一字皆采诸董氏间附一得抑朱子答吴宜之书谓易说诚略然此书体面与他经不同只得如此点掇说过多着言语便说杀矣又谓中间更欲稍移经下注文入传中庶得经文意思更寛而未有功夫及之恐为没身之恨然则后之学者不知玩辞之法转于辞下增益恐为说虽多去易益逺矣程子曰予所传者辞也由辞以得其意则在乎人焉学者务诸

　　尚书日记序【凡例附】

　　传尚书者非一家至蔡先生集传宗本程朱义始益精而学者罕穷其归趣何也经文简奥事理兼该非不该不徧之学骤能通贯孟子曰诵其诗读其书不知其人可乎是以论其世也葢以诗书所载皆其人之实读其书如身在其时论其世如事在于已则我之心即古人之心古人之心即我之心然后所谓知其人者可得而几也吁岂易言哉今去圣人之世虽逺而其心固在故居千载之下可仰而求有不求未有求而无得者也予未有得而不敢不求者也敬援横渠张子不思还塞辄复札记之法但以自验所进日久成帙遂编次之初不敢以传之人人然此学人之所共有愿观者则出之倘读而颇亦有契者乎则以是为适国之舟车送者自崖而反奚不可者
　　日记凡例
　　一蔡氏传经体不得不简是编欲以羽翼之故不厌详体各不同也
　　一义理蔡传发明已尽今欲学者认归切已可用故多引之使近不欲推之使逺昔汉武帝以尚书为朴学弗好司马迁叙七国楚汉事使人如见而五帝三代本纪殊不逮诸篇葢迁有史材无经学其作此诸纪也摭经入史故辞多拙经外旁缀杂闻故事多陋故尝谓能以今事通古事斯为明经能以古文叙今事斯为良史尚书经中之史也武帝不知通古事于今事故以为朴学本纪史中之经也司马子长但以史材作之故不足以通古予何足以知前人短长但以家世业是经时为子弟说之亦欲使人如见庶有所入不为空言故本其记録之意如此云
　　一旧说相沿如文王称王武王观兵周公居摄之类先儒俱已辩正此外如微子抱祭器归周箕子受封朝鲜周公居东为东征我之弗辟为致辟皆闗圣贤大节而传记异辞不无害教今悉辩之
　　一经中朱子已有定论而蔡氏偶未及者从朱子
　　一讨论贵求其是采辑不厌于广或定从一家或兼存众说各有谓也
　　一引用先儒成说皆称某氏惟孔疏称正义【以已有汉孔氏】本朝先辈称谥或官无官者从时所称其杂引及之若马融王肃旁引及之若郑玄之类俱本原文初非义例

　　诗考序

　　子曰吾自卫反鲁然后乐正雅颂各得其所史记云古诗本三千余篇孔子去其重取其可施于礼义者三百五篇今按夫子正乐止言雅颂各得其所而不及风葢二南用之天下无俟于正十三国变风虽领在乐官但存其实以为鍳戒而不必皆有所用夫子不必一一论而定之如雅颂也自史记有孔子去其重取其可施于礼义者三百五篇之语故后人谓孔子删诗其实未尝删也雅颂有残缺失次者正之而已班固谓王官失业雅颂相错季札观周乐以小雅为周衰以大雅为文王葢以正变为大小也则当时礼壊乐崩之后诗亦从而乱也乆矣夫子自卫反鲁得之他国参相正定然后各得其所得其所者得其所用也有王者作则礼乐兴是皆其用岂空言哉近时王纯甫先生谓夫子论治则放郑声述经则删诗正乐删之即所以放也删而放之即所以正乐也若曰放其声于乐而存其辞于诗则诗乐为两事矣此言固是而未尽诗乐虽非两事然当知诗自诗也声自声也笙诗六篇有声无辞旧葢有谱以记其声而今亡矣非但笙诗也余诗皆有谱有谱而后声可传今辞传而声不传矣孔子曰郑声淫谓其声淫耳若曰皆男女相恱之词则是郑诗淫矣郑声者周子所谓妖淫愁怨道欲增悲者也疑春秋时所谓郑卫之声者亦不专行于其地诸国皆有之但是其音节而不必是其辞则皆其声也夫子以其时之所尚而盛行荡人心壊风教莫甚于是也故亟欲放之放郑声者夫子之本志归鲁正乐则考定雅乐以为之兆也当时声与辞俱存故乐可正今声不传故古乐卒不可复而其辞之存者亦多非古经之旧自朱子集传之后其门人项安世平甫时于言外有所独得可谓有功于此经其说曰丼棠分陜以后诗也何彼襛矣东迁以后诗也楚茨以下十篇正雅而杂之变雅豳风虽系于国风之末然非变风也周公之正风也七月周公所作备陈王业之本以告戒成王与无逸相表里其余或周公所作或为周公而作无可附丽故取而缀于七月之后且有豳雅豳颂一诗而具三体不止于风也故置诸风雅之间所以尊之见与列国之风不同也自王仲淹例以为变风既失之而且剿王亦未敢诮公之言以为君臣相诮尤无理其曰成王终疑周公则风遂变固矣独不曰周公至诚卒能正之乃不曰正而反曰变以损其实乎殆非夫子之意也周颂章句与风雅之体不同其音不必协其句不必齐其章不可分记曰清庙之歌一唱而三叹正谓周颂也倡者举辞和者举声三叹则和声之多也今其三和之谱不存而一倡之辞独载此所以多类有阙文疑义而不可易知也桓之诗春秋传以为大武之六章则今之篇次非其旧者多矣商颂那与烈祖二诗皆五章章四句以韵考之可见独第五章各加顾予烝尝汤孙之将二句以为乱辞而必欲凖之周颂以为一章则失之牵合矣国语称那之末为辑之乱则元非一章明甚又长发殷武皆明着章数不应一颂而自为二体玄乌一章亦当分四章章皆五句独第三章七句此诗毎章之首皆承上章末字发辞正与文王下武等诗相类皆其分章处也而经师不察右皆项氏之说自朱子一洗小序之陋以诗说诗而不为沿习所胶其得诗人之意不啻什九愚学之晩因项氏之说再为考録相遗经接绪义成先觉是亦朱子待后人之心也

　　周官私録序

　　古今注周礼者非一家制度名物惟郑注详核贾疏能发之至于经世大义明者少矣程朱大儒讲学论政时或及之而未及为书也窃不自揆训诂本注疏大义本程朱兼采诸家之长时附一得之见名曰周官私録云人言冬官不亡取诸他官正其错简可复为完经其说良是而复多异同颇尝折衷而卒难决定详具録中窃尝谓古今知周礼者少能用周礼者尤絶少用周礼者孟子丧礼经界两章其大法也朱子尝言孟子生于战国分争之际不得见先王之全经矣然其学得孔门之正传而于文武之道则既识其大者故其考论制度虽若踈阔而于大本大经之际则毫厘之间有不可得而乱者以是为主而酌乎人情世变以文之则礼虽先王未之有者亦可以义起矣又谓孟子之言虽曰推本三代之遗制然常举其大而不必尽于其细也师其意而不必泥于其文也葢其疏通简易自成一家乃经纶之活法而岂拘儒曲士牵制文义者所能知哉朱子之论孟子善矣今即以经界一事验之孟子当井法既废之余力劝滕君行之不过正经界之一语此一语诚得其要所谓疏通简易经纶之活法孰能过之孟子之后如程子之论十事以为民生所頼理不可易必可施行非有古今之异其论井地谓地形不必谓寛平可以画方只可用算法折计地亩以授民又谓经界随山随河皆不害于画之张子谓欲买田一方画为数井足以推先王之遗法明当今之可行此皆有得于孟子之意可以见圣贤之作用果非牵制文义者之所能知矣今之说周礼多发明此意至于先王深意后渐失之闗于君德成败治道盛衰者尤三致意焉

　　校録古礼序

　　古礼亡阙文公朱子尝请于朝欲修三礼而不果又尝编类亦未成书然其考礼之意凡吴氏叙録所拟议者俱已具朱子与潘恭叔书中朱子大意仪礼附记一也礼记分类二也其它经传及注疏类书但说礼文者并编集别为一书三也周礼全书虽不可分析若欲便于考阅亦即以祭祀宾客等项事别为门目自为一书四也此外杂书若国语孔丛子之类别为外书以收之庶无所弃遗又不至混乱五也窃谓此恐是朱子编类之初例也又答应仁仲书曰前辈常患仪礼难读以今观之只是经不分章记不随经而注疏各为一书故使读者不能遽晓今定此本尽去此弊恨不得令韩文公见之按朱子此所定本不知与所编仪礼经传通解同否要之分章句附传记朱子以为读仪礼之要法恨不令韩文公见之而吴幼清乃谓经之章后不宜隶以补记补传经之篇后不宜错以传篇补篇其亦泥之过矣经传错处如汉费直以易彖象传释经郑玄王弼又分附卦爻之下诚不可也朱子之书岂有是哉愚尝谓经不可补而记则可续朱子于礼经中如内则等篇名曰补经而所删修实戴记之文非经也或削本篇之文而补以他篇之文如郊特牲中有冠义昏义在本篇宜削而归之冠昏本篇乃得其所是乃正其错简而非乱其成篇也内则最为完篇中间亦杂以养老一段朱子所定内则之文一曰事亲事长次曰饮食次曰男女之别次曰夫妇之别次曰御妻妾次曰胎教次曰生子次曰教子次曰冠笄嫁娶整然有伦使先儒缀拾之简更成完璧岂得必以旧文为是乎自有此书使学礼者寻讨易见要领岂不甚幸且于国论有所折衷尤非小补惜乎礼学日废学士大夫罕复究心于此并其书而不复读者多矣世之所存仅有监本而残阙漫漶几不可读予窃惧焉爰取旧本叅校而重録之仪礼十七篇三山杨信叔有图行于世足为礼经之指掌礼必有义理必相附取冠义等篇依朱子所定各系经后其内则以下诸篇并丧祭二礼悉依朱子与勉斋黄公所修而録之取便于诵习故但掇其要略余有不能尽者凡朱黄所采辑诸经传记之文惟周礼谨遵朱子初意别为一书云

　　春秋私録序

　　春秋自三传之后惟啖赵陆氏可谓通经不泥于专门之陋订正三传得失为集传辨疑又为纂例一编条理灿然其有功于春秋多矣前后诸家未有过之者也程子尝作传而未成朱子以此经未易言故未暇为书然其因司马文正公所辑资治通鉴而修纲目实仿吾夫子因鲁史而修春秋之法纲以着道法目以备事辞其于春秋之旨不强测以空言而黙见以行事虽不为春秋而作然以愚见言之谓善发明春秋莫如朱子可也故愚尝因纲目而识春秋诚以古今世变不同而事之得失未尝不同在观者通悟何如尔纲目事辞皆备凡例又出朱子手笔故后人得以考见书法之意而不至于缪误惟春秋经传元各孤行左氏之于事公榖之于义各记所闻时多抵捂或以已意穿凿不皆得圣人之意然要之三家去圣门未逺其间合义理当人心者必有所传择而取之十恒得五六今居千载之下而谓三传真可束髙阁欲以已意立说者非通见也胡文定公作传谓事按左氏义采公羊榖梁之精者大纲本孟子而微辞多取征程氏其言当矣虽然理明义精如程子固犹谓其微辞奥义时措从宜者为难知矣其间多所阙而未言与夫言而尚略者葢难之也则文定其肻自谓皆已得圣人之意乎此非一家之学也不厌于讲故愚自三传以下采辑异同以资研讨颇不主一家其有未合不敢臆决大槩皆本朱子之意朱子之意固即程子之意也夫不缪于程朱二夫子而有禆于文定则愚区区私録之意乎又因文定纲领七家之说而广之为宗旨三篇附论一篇因陆氏纂例而修之为凡例二十篇虽于圣人笔削之意先王经世之法不敢妄议然程子曰善学者求言必自近易于近非知言者也今言则备矣诚不以其近而忽之岂无有因言而得者乎虽非所及愿与同志者共之

　　绍闻编序

　　圣人之学遗书具存论语大学中庸皆出孔氏亲传而孟子得之孟子之后其学不传阅千有余年而二程子得之所谓得之者五达道人之所共由也三达德人之所同得也圣人之教欲人以其所固有而由人所共由而已然而有至有不至惟躬行而心得之则所谓得之者也去圣既逺士鲜有志于为已之学间有其志者又易堕于好髙喜径之偏而异端之说得以入焉虽亲受业程门者葢犹不免非朱子继起圣学其复湮乎朱子之学得之程子居敬以立其本穷理以致其知反躬以践其实是以卓然不缪于圣人之门户而能升其堂入其室不得已而后著书其大学中庸章句论语孟子集注发圣人之精藴可谓无余羽翼圣传其功于是为大善学者惟当潜心体玩笃志力行而已何暇于多言自陆子静与朱子论学不合诋朱子为支离自此喜异之士为陆氏左袒者纷然而起其实皆阳儒阴佛而自托于德性之知不縁闻见近则又显然惟佛之为归不复讳其名矣窃谓躬行而不至不失为圣人之徒若惑于异端肆为异论诋毁程朱壊人心术将来之忧必有大焉予窃悼且惧乃取旧闻参以厯年更尝印证一得之愚笔之简传之同志书曰绍闻衣德言尹子说论语曰少而读之考而不知一言为可用不几于侮圣言者乎夫异闻得以害正徒闻而不能服行皆不绍闻之咎也愿与知者共勉焉

　　大明律解序【法原附】
　　伏以大明律乃我太祖髙皇帝圣制近年诸坊刻本多附入臣下私注不无混错制书窃考先儒释经不连经文自为一书恭依此例有律条指掌有律令通旨有律例通旨有律中疑义有引拟指诀有律互见有律无文初各为巻今分附各条之下解说律意多采诸家之长不复识别每篇依张氏疏议备及厯代沿革唐之条目与今同异因可见本朝增损精意又总为法原一篇以提其纲云
　　法原
　　天讨有罪五刑五用其来尚矣周礼始有其目曰五刑之法墨罪五百劓罪五百宫罪五百刖罪五百杀罪五百凡二千五百至穆王之时五刑之属増至三千魏文侯时李悝撰次诸国法着法经六篇曰盗法曰贼法曰囚法曰捕法曰杂法曰具法啇君受之以相秦而多变古法法令繁苛汉髙帝初入咸阳与民约法三章曰杀人者死伤人及盗抵罪除秦苛法兆民大悦然大辟尚有三族之诛先黥劓斩左右趾笞杀枭其首葅其骨肉于市其诽谤詈诅又先断舌故谓之具五刑彭越韩信皆受此戮后以三章之法不足以御奸遂令萧何定律除参夷连坐之罪立部主见知之法益事律兴律廐户三篇与李悝六篇合为九篇叔孙通益律所不及旁章十八篇文帝除肉刑以髠钳城旦舂代黥笞三百代劓笞五百代斩趾景帝元年定笞五百者曰三百笞三百者曰二百中六年又减笞三百曰二百笞二百曰一百至武帝时征发烦数民穷犯法令张汤赵禹条定法令张汤撰越宫律二十七篇赵禹撰朝律六篇与前合共六十篇曹魏采汉律定为新律十八篇集罪例以为刑名冠于律首有刼略律自盗律内分有诈律自囚律内分有毁亡律自贼律金布律内分有告劾律自囚律廐律内分有系讯律有断狱律并自囚律兴律内分有请赇律自盗律杂律内分有兴擅律取兴事以擅事附之有留律并自兴律内分有警事律有偿赃律有免坐律凡所増定十三篇就故五篇合十八篇于正律九篇为増于旁章科令为省晋就汉九章又増十一篇改旧律曰刑名法例分囚律曰告劾曰系讯曰断狱分盗律曰请赇曰诈伪曰水火曰毁亡又因事类而设者曰卫宫曰违制曰诸侯律合二十篇六百二十条梁天监初定律二十篇一曰刑名二曰法例三曰盗刼四曰贼叛五曰诈伪六曰受赇七曰告劾八曰讨捕九曰系讯十曰断狱十一曰杂十二曰戸十三曰擅兴十四曰毁亡十五曰卫宫十六曰水火十七曰仓库十八曰廐十九曰闗市二十曰违制后魏起自北方刑法峻急每以军令从事犯大逆者亲族男女无少长皆斩男女不以礼交皆死至于人相杀者听与死家牛马四十九头及送葬器物以平之则又太无法矣殆胡俗也孝文泰和中修改旧文随例增减凡八百三十二章门房之诛十有六大辟之罪二百三十五刑三百七十七除羣行剽刼首谋门诛律重者止枭首北齐初因魏旧后定齐律一曰名例二曰禁卫三曰户婚四曰擅兴五曰违制六曰诈欺七曰鬬讼八曰贼盗九曰捕断十曰毁损十一曰廐牧十二曰杂其定罪九百四十九条又上新令三十卷大抵采魏晋故事其制刑五一曰死刑重者轘之其次枭首并陈尸三日其次斩刑殊身首其次绞刑死而不殊凡四等二曰流刑谓论犯可死原情可降鞭笞各百髠之投于边裔以为兵卒未有道里之差其不合逺配者男子长徒女子配舂并六年三曰刑罪即耏罪也有五岁四岁三岁二岁一岁之差凡五等各加鞭百又加笞五岁者八十四岁者六十三岁者四十二岁者二十一岁者无笞并鏁输作左校而不髠无保者钳之妇人配舂及掖庭织四曰鞭有百八十六十五十四十之差凡五等五曰杖有三十二十一十之差凡三等后周定律凡二十五篇一曰刑名二曰法例三曰祀享四曰朝会五曰婚姻六曰户禁七曰水火八曰兴缮九曰卫宫十曰市廛十一曰鬬竞十二曰刼盗十三曰贼叛十四曰毁亡十五曰违制十六曰闗津十七曰诸侯十八曰廐牧十九曰杂犯二十曰诈伪二十一曰请赇二十二曰告言二十三曰逃亡二十四曰系讯二十五曰断狱大凡定罪千五百三十条其制刑一曰杖自十至五十凡五等二曰鞭自六十至百凡五等三曰徒自一年至五年亦五等徒一年者鞭六十笞一十自二年以上皆加鞭笞有差四曰流自去皇畿二千五百里至四千五百里亦五等皆加鞭笞有差五曰死刑一曰磬二曰绞三曰斩四曰枭五曰裂五刑之属各有五隋文帝定新律除死罪八十一条流罪百五十四条徒等千余条定留唯五百条一曰名例二曰卫禁三曰职制四曰户婚五曰廐库六曰擅兴七曰贼盗八曰鬬讼九曰诈伪十曰杂律十一曰捕亡十二曰断狱焬帝新律一曰名例二曰卫宫三曰违制四曰请赇五曰户六曰婚七曰擅兴八曰告劾九曰贼十曰盗十一曰鬬十二曰捕亡十三曰仓库十四曰廐牧十五曰闗市十六曰杂十七曰诈伪十八曰断狱亦凡五百条唐之刑书有四曰律令格式令者尊卑贵贱之等数国家之制度也格者百官有司之所常行之事也式者其所常守之法也凡邦国之政必从事于此三者其有所违及人之为恶而入于罪者则断以律律之为书因隋初之旧【篇目同】其刑五一曰笞二曰杖三曰徒四曰流五曰死自隋以前死刑有五而流徒之刑鞭笞兼用数皆踰百至隋始定徒一年一年半二年二年半三年凡五等流刑千里千五百里二千里凡三等死刑止绞斩除其鞭刑及枭首轘裂之酷又有议请减赎当免之法唐皆因之然隋文帝性刻深至于殿前决人盗一钱亦死而焬帝昏乱盗贼蜂起更为严制民不聊生唐髙祖起义入京约法十二条惟杀人刼盗背军叛逆者死武德二年又颁新格五十三条太宗即位定律五百条于隋世旧律减大辟入流者九十二条入徒者七十一条玄宗删定律令格式总成律十二巻疏三十巻令三十巻式二十巻开元初格十巻至今前代之律皆不传传者唐律也五代时周世宗命窦仪解律名曰刑统本文是厯代相传注字是世宗所修宋初止用编勑勑系太祖时所修至神宗元丰中因执政上所定勑令谕安焘曰设于此而逆彼之至谓之格设于此而使彼效之谓之式禁于未然谓之令治其已然谓之勑修书者要当知此朱子曰神庙天资絶人观此数语直是分别得好格如五服制度某亲当某服某服当某时各有限极所谓设于此而逆彼之至之谓也式如磨勘转官求恩泽封赠之类只依个様子写去所谓设于此而使彼效之之谓也令则条令禁制某事不得为某事违者有罚之类所谓禁于未然者勑则是已结此事依条断遣之类所谓治其已然者格令式在前勑在后今但欲尊勑字以勑居前殊非当时本旨又曰律轻而勑重今世断狱只用勑勑中无方用律又曰刑统与古法相近故曰八分书【刑统即律王介甫尝言律是八分书】又曰宋莒公曰应从而违堪供而阙此六经之亚文也谓子不从父不义之命及力所不能养者古人皆不以不孝坐之义当从而不从力可供而不供然后坐以不孝之罪元之刑书大纲有三一曰诏制二曰条格三曰断例大约纂集世祖以来法制事例而已其五刑之目自七下至五十七谓之笞刑自六十七至一百七谓之杖刑其徒法年数杖数相附为加减流则南人迁北北人迁南不定里数死刑则有斩而无绞恶逆之极者又有凌迟处死之法焉笞杖之数十减为七者世祖尝言天饶他一下地饶他一下我饶他一下故毎数至七而止而缺其三也元之君臣非能立法有法亦不能守掌判人事悉用蒙古人目不知书政由吏出文书到案以刋印代押如兄收弟妇弟收其嫂奴收王妻父亡收庶母皆止杖刑奸民蔑法壊法奸吏舞法卖法无处无之至于西僧岁作佛事恣意纵囚元恶得售其奸善良丧气饮恨皇天厌乱遂生圣人复万古之纲常定三尺之明法其损益虽因乎前代而品裁一出于圣心凡旧律轻重失当者正之文意艰奥者显之条目分散者并之有伦有要使人易读易晓易避难犯作我明之一经垂宪章于百代呜呼至哉因圣人之法见圣人之心斯世斯民日迁善逺罪而不自知其所由来者深矣

　　射礼序

　　射一艺而古人以之观德何也曰内志欲正外体欲直然后持弓矢审固持弓矢审固然后可以言中此非惟其习学之精为足以得于手而应于心也养之有素也其进退周还必中于礼而其节必应于乐是必有乐于义理而久于恭敬之心然后能之故君子之于天下必无所不中节然后成徳必力行而后有功盖不专于射而可见之于射也射以观徳此之谓也天下无事则用之于礼义天下有事则用之于战胜用之于礼义则顺治用之于战胜则无敌射虽一艺而圣王务焉盖以此也我国家以诗书礼乐造士于天下学宫之旁皆立射宫使士于进徳修业之余以时及焉顾自承平以来不无少弛今董学王公以古道敦士风以古礼正今习甫至即檄所部举行悉如功令而吾郡吴侯先宰遂安以射校士素已有试至是以吾郡当南北襟喉为京畿首善之地尤当寓武备于文事程道德于游艺爰取射法射义颁示三邑吾邑许侯思襄盛美讲肄尤勤辱以射礼见属为序某惟古之六艺皆为实用故礼乐无斯须去身吾夫子亦曰执射乎执御乎其后礼乐先亡阙于学絶经残之余而射御足力仅为武事之所尚而观德之意不复知矣岂知心与事表里也文与武左右也古之人即事皆学故即艺皆德夫知六艺皆德之所寓也则诵诗读书又岂徒空言已哉某窃谓此今日贤师帅立教作人之意也敢敬述焉是为序

　　考定周易叅同契序【前语举要附】

　　元俞琰氏谓参同契有四言五言散文之不同上篇有乾坤坎离屯蒙七八九六等语中篇复有之恐其为两人之语因欲以四言五言散文各从其类分而为三庶经注不相混淆今按魏君本序云歌叙大易三圣遗言此言其参易而为说所谓乾坤坎离等是也又曰引内养性黄老自然此言其中专明内养之事者也又曰配以服食雄雌设陈此言其终药石铢两以类相况者也因结之曰罗列三条枝茎相连同出异名皆由一门言三篇所明者一事所以命之曰参同契也后又补塞遗脱命三相类其曰大易情性各如其度即歌叙大易也其曰黄老用究较而可御即引内养性也其曰炉火之事真有所据即配以服食也又总之曰三道由一俱出径路枝茎华叶果实垂布正在根株不失其素诚心所言审而不误亦正与序意相应故今以托易为论者为上篇专明内事者为中篇类况药石者为下篇其文虽有四言五言散文之分然今亦难定其孰为魏君之本文孰为徐从事之注文但以四言与五言各从其类则理在必然近有托言掘地得石函中有古文参同契魏伯阳本书上中下三篇叙一篇徐景休笺注三篇后叙一篇淳于叔通补遗三相类上下二篇后叙一篇合为十一篇果若此亦竒矣然而细读之文意血脉仍有未相贯通处葢亦近时人所为耳因为更动数处文意更觉连贯经注各三篇篇各分章整然有伦未必非魏书之旧也自彭晓以来术家多逐句为解不识其大义所在故分章多错虽以大儒朱子尝为之注又以诸本参校其同冀而于此有未暇及焉故予不自揆窃成其志云注解以朱子为主诸家之近理者附之三相类鼎器歌石函本分为上下二篇又以三相类之起语为后序皆误也又彭晓序但言魏公复传授同郡淳于叔通遂行于世不言补遗为叔通所作石函不知何据亦妄耳
　　叅同契前语
　　五代彭晓序按神僊传魏伯阳会稽上虞人修真潜黙养志虚无博赡文辞通诸纬候不知师授谁氏得古文龙虎经尽获妙旨乃约周易撰参同契三篇又自以未尽纎微复作补塞遗脱一篇所述多以寓言借事隠显异文宻示青州徐从事徐乃隠名而注之至后汉孝桓帝时公复传授同郡淳于叔通遂行于世参同契者谓修丹与天地造化同途故托易象而论之
　　朱子曰世有龙虎经云在参同之先季通亦以为好及得观之不然乃櫽括参同契之语而为之也又曰参同契所言坎离水火龙虎铅汞之属只是互换其名其实只是精气二者而已精水也坎也龙也汞也气火也离也虎也铅也其法以神运精气结而为丹阳气在下初成水以火炼之则凝成丹其说甚异参同契文章极好读得亦不枉其用字皆根据古书非今人所能识以故皆为人妄解世间本子极多其中有云千周粲彬彬兮万遍将可睹神明或告人兮魂灵忽自悟言诵之久则文义要诀自见
　　邵子曰神统于心气统于肾形统于首形气交而神主乎其中三才之道也
　　俞氏琰曰人之一身首干腹坤而心居其中其位犹三才也气统于肾形统于首一上一下本不相交所以使之交者神也神运乎中则上下浑融与天地同流此非三才之道与夫神守于肾则静而藏伏坤之道也守于首则动而运行干之道也藏伏则妙合而凝运行则周流不息妙合而凝者药也周流不息者火也又曰内炼之道至简至易唯欲降心火入于丹田尔丹田在脐之后肾之前正居腹中丹家讳言心肾谓心肾非坎离葢指呼吸为坎离殊不知呼吸乃坎离之用心肾乃坎离之体人之一身心为之主故独居中肾为之基故独居下肾属水心属火火入水中则水火交媾如晦朔之间日月之合璧
　　东坡苏氏曰何谓铅凡气之谓铅而肺实出纳之肺为金为白虎故曰铅又曰虎何谓汞凡水之谓汞而肝实宿藏之肝为木为青龙故曰汞又曰龙古之真人论内丹者曰五行颠倒术龙从火里出五行不顺行虎向水中生世未有知其说者也方五行之顺行也则龙出于水虎出于火皆死之道也心不官而肾为政是汞龙之出于水也喜怒哀乐心动于内而气应于外是铅虎之出于火也汞龙之出于水铅虎之出于火有能出而复返者乎故曰皆死之道也真人教之以逆行孔子曰思无邪凡有思皆邪也而无思则土水也孰能使有思而非邪无思而非土木乎是之谓戒戒生定定则出入息自住出入息住则心火不复炎上火必有所丽未尝独立而水其妃也既不炎上则从其妃矣水火合则壬癸之英上流于脑而溢于玄膺若鼻液而不咸非肾出故也此汞龙之自火出者也人之在母也母呼亦呼母吸亦吸口鼻皆闭而以脐达故脐者生之根也火从其妃是火常在根也故壬癸之英得火而日坚达于四肢其究极则金刚之体也此铅虎之自水生者也故曰顺行则为人逆行则为道道则未也亦可谓长生不死之术矣

　　周礼全经序

　　孔子曰为国以礼先儒程子以为达此理者尧舜事业也葢天髙地下万物散殊而礼制行矣流而不息合同而化而乐兴焉此理之自然也君子循乎此理故其为国自君臣父子之大以至言动威仪之细其多至于三千三百而莫非此理流行之礼天地万物自然之定分也但吾不以私意扰之则天地顺序而万物各得其所颜子克己而复之于一身尧舜安仁而达之于天下其为礼一也故曰天叙有典自我五典五惇哉天秩有礼自我五礼有庸哉天命有德五服五章哉天讨有罪五刑五用哉谨之于人心之危道心之微而达之于水火金木土榖惟修正德利用厚生惟和者一事而已所谓顺此理而不以私意扰之故曰夫何为哉恭已正南面而已矣得此于上尧舜所以有天下而不与也得此于下仲尼所以饭疏食饮水而乐在其中也或谓夫子若得邦家尧舜事业如运诸掌此理不然夫子不得邦家尧舜事业何甞不在礼仪三百威仪三千无一事非仁也四时行焉百物生焉吾无隠乎尔无非尧舜事业邦家之得不得非所以为夫子之加损也由求之徒葢未达也颜子其庶乎故子语之曰行夏之时乗殷之辂服周之冕乐则韶舞鸣呼周公之道其不在兹乎其不在兹乎周公之道尧舜之道也其遗典之存者有仪礼周礼他经言其理二礼见诸用此固古圣人所以修身齐家治国平天下之实事也佛老见其大而不见其实则骛而为虚礼学专门之家见其细而无见其大则拘而为陋二礼之不明也久矣汉儒譬之周公守藏吏也名物充陈不问良苦天球河图兊弓和矢与夫名材毒药败鼓之皮但传以为先世所遗者皆藉记而封守之惟谨王安石启汉儒之藏用其毒药以疗人之饥渴遂祸天下世之以是为周礼病则亦过矣紫阳朱夫子见髙千古学综徃哲甞谓周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳因为之绪正今世所传家乡邦国王朝礼与其徒黄直卿所纂丧祭二礼者葢仅其编类之稿本也将复加笔削而先生殁矣元吴幼清氏有志续成之而又不就长乐柯君独能精考力求不泥于名法之拘陋而能见其大于古圣人所以由之于身而措之天下国家者可谓见其实其书之先成者有周礼全经葢取遂人以下地官之半实冬官也不烦割裂纷乱而全经自复乃集诸儒之说以释之发所见以原之其间如乡遂井田贡赋军伍皆有独见非诸家所及周礼既成将遂及仪礼以终紫阳夫子之志日偶遇予云阳一语意合遂辱定交阅岁尽携所著过予草堂而相订焉且以序属予愧谢弗逮而柯君之意坚甚乃为着其志焉国子先生姜叔氏者廸古崇礼之士也试以予言质之当复有以进于柯君

　　省庵先生集序

　　秋官大夫陈君间过予出其先集示予曰此先大父省庵公之文也先大父弱冠举进士为侍御史嘉靖初以论大礼谪官合浦稍迁至亷察寻以诖误还山日夕惟闭户读书仕宦三十年清贫如寒士平生工于文尤独喜欧阳公之文予生也晩此数巻者乃其仅存者耳亦可以见其人之槩矣予受而读之其论事不繁主于意达而忠恳切至足以动人其诗清逺得风人之体信哉其有得于欧阳公也乎当弘正间文极盛矣作者力追古始韩欧而下弗道也而公独喜欧阳子葢先哲之论文也曰不须模拟前人孟韩文虽髙不必似之也夫能之而不必似之不必似之而得其妙者乃善为古者也司马子长班孟坚雄于文者也至其述书春秋及班氏用子长语时或损易其言辄劣于前人至其纵横变化驰骋如意曲尽其妙者乃不必于模仿而得古人之神情意欵者也宋人濮议至本朝而定公喜欧阳子而争大礼乃与濮议相反此见公之有执不党所闻而善用之也欧阳公晩年致位政府而未尽其用平生遭谗谤忌嫉及退老颍上不过数年而公谢世矣公蚤年合浦之行与夷陵事同及位亷察去执政不逺而遽谢去优游于云林泉石之间者几三十年其归闲之乐视欧阳公则有余矣大夫君清修练达文学藴藉不啻似之兹集之传其奚俟于人之言抑予之先君与公同举进士有世讲之谊焉辱大夫君有请不揣而序之

　　大司宼华阳徐公奉温纶予告还里序【续增下同】

　　今留都寔我太祖髙皇帝肇造我区夏之地在周比丰镐在汉比丰沛暨文皇帝定鼎北平之后则又比周之洛邑矣成王欲宅洛而不果周公君陈毕公寔相继尹兹东郊其后唐都长安又以洛为东都宋都汴又以洛为西都名公宿望留守其地如裴晋公文潞公富郑公温国司马公则其尤著者也我朝秣陵虽称陪京而诸司并设一与京师同盖又非前代洛师之比矣是以累朝名公宿望表表岩廊者亦徃徃出自南中者也华阳徐公以天曹厯藩伯入为大京兆寻擢中丞受简命开府西川未几擢少司马开府如故以劳绩召入擢御史大夫兼少司马赞京营戎政既而南大司寇虚位日久上特以命公公疏辞至再不获已而后受命公之来南寔自是始南中公卿大夫喜得公以共事方恐其又转而北也而公顾累以告请上重违公之志也温纶赐允而仍以痊日奏起勑下部使者以待焉此上之殊眷也不佞与司属诸君既留公而不得相与祖送于都门之外其可无言以致惓惓夫公宣人也距留都甚近今虽里居固不异文富司马公之在洛中也昔之谭洛中衣冠之盛事者曰文潞公以太尉留守西都富韩公以司徒致仕集洛中公卿大夫年德髙者为耆英会凡十三人尚齿不尚官独司马温公年未七十潞公素重其人用唐狄兼謩故事固请入会焉今徐公以黑头官八座还与伯兄大银台陵阳翁相朝夕其友于之爱晩景之福甚类司马公矧叔季暨诸嗣君皆一时英彦又或昔人之所未有乎在公一家固足以自乐矣而宣固自昔多贤在今曰尤盛衣冠文物有过于洛无不及焉然则昔人所谭洛中盛事谓非于宛陵再见焉可乎虽然文正范公不云乎处江湖之逺则忧其君处廊庙之上则忧其民必也先天下之忧而忧后天下之乐而乐乎今徐公身虽江湖心固不忘魏阙所以计安天下者一一有定画旦夕当早出以慰九重之望此非士大夫之所同以为徐公祝者乎万厯二十二年九月吉旦

　　许龙山七十寿序

　　岷山脉尽于建康山之所趋水亦至焉大江实环其三面而江之南北逺近诸山前者若拱后者若护乃东南之大都会也其锺于人也得其秀杰之气者为名贤为髙人为材士为将相之烈得其清逺龎厚之气者为寿为康为逸或享寿考于人间或仍羽人于丹邱其致一也若是者皆山川之所锺有异于人非凡流可语也龙山许公为石城先生之子石城先生名满天下大雅不羣志在传后而龙山公能继之石城先生翛然物外不以世故经心将以长生久视为事而龙山公能成之昔年龙山公之夫人寿登七十不佞既有言以祝而于公之家世则已叙其槩矣今年初夏则公七十初度之辰也有言以祝公宜不待请而从子之为公壻者再以为请则敬申之曰石城先生之双寿备福惟龙山公可以匹之云尔此实他家所难而在公家为实録也金陵佳地而公家近南又为胜地非所谓得其秀杰之气与夫清逺龎厚可以享寿考康吉者耶陶渊明有言少学琴书偶爱闲静开巻有得便欣然忘食见树木交荫时鸟变声亦复欢然有喜叶少藴以为此其平生真意及读其诗如云相思则披衣言笑无厌时如云平畴交逺风良苖亦怀新如云微雨从东来好风与之俱直是倾倒所有借书于手初不自知语言文字也然此景谁独无之惟渊明知为至乐则知世间佳事人所均有而不能自享者何可胜数耶不佞谓少藴可谓知渊明之真趣者矣又窃谓石城先生既得之而龙山能承之者也抑渊明之诗又有曰形迹凭化徃灵府长独闲此又渊明之见道忘物所以能适其适而独髙于晋宋人物者也灵府不长闲虽日对终南乃颓其晩节有如种放者矣斯道也虽以之长生度世可也敬以为龙山公寿筵之祝云万厯乙未首夏吉旦

　　大司徒采山方公八十寿序

　　年之贵于天下久矣而在贵者之年为天下所贵则尤难太公八十相武王伐啇而诗赞其鹰扬盖壮之也卫武公年九十有五犹箴儆于国而诗存其抑戒盖美之也壮之美之者惟有德者哲命厯年有合一之理彼其聪明强力所以久而不衰者天固使之有为也诗人之祝君子每祝其寿如曰黄耉台背如曰黄髪儿齿台背儿齿皆非常寿之所有乃得天地和平长逺之气不可以数拘所谓天寿也夫其所以称愿之如此者诚贵之也贵之者以在朝则美政在野则美俗美政则泽施于民美俗则善类有主君子之位愈上而所及愈弘君子之年愈永而维系愈逺此贵者之年为天下所贵者所以为尤难也欤若大司徒采山方公则其人也公敡厯中外以藩伯擢中丞督抚两浙则不佞兵廵浙西奉公制置皆吁谟逺猷吏弊民瘼究处殆尽纪纲肃然威行海表矣而公遽还里及再起郧镇擢少司徒董留储既考三载绩人方期公大拜而公又遽谢事不还里而买宅秦淮之上以居则不佞蒙召起光禄时时访公见公神采照人言论侃侃其不谐于时皆以正直而其独全于天锡以难老集以百福则谓非好是正直通于神明之效欤尝与公出郊登山不用人扶盖公之神王骨强深根固蒂长生久视之道公实得之诗人之所祝公实当之兹逢公八十悬弧之辰公已还僊里无由称觞堂下敬因公之贤嗣君以致无疆之祷云万厯乙未仲秋吉旦

　　方麓集巻二

　　●钦定四库全书

　　方麓集巻三

　　（明）王樵 撰

　　○序

　　送时比部序

　　时君睿夫奉命蔽要囚于畿内同曹诸君属赠言于王子王子曰君典诸司之奏谳有年矣处议当于法合人心数决疑狱庭中称平兹行所莅者特畿内数郡狱耳若不足以为君事者予复何以赠君乎虽然周爰咨诹时于职事之外有所得以备上之问者古使臣之义也是故君之兹行也可以观民风察吏治焉可以知民隠恻民穷焉可以考徃古酌时宜焉昔汉孝文时反秦之敝与民休息禁网疏阔选张释之为廷尉罪疑者予民破觚而为圜斵琱而为朴吏治蒸蒸刑罚大省至于断狱四百史臣以为有成周刑错之风而魏相言于宣帝则以郡国守相多不实选风俗尤薄水旱不时四年计子弟杀父兄妻杀夫者凡二百二十有二人以为此非小变也夫知汉文之所以庶几成周而魏相之所谓非小变者则今日之断狱可但曰情罪无疑者则杀之而已乎故曰可以观民风察吏治者此也古之于民也衣食殖之使知生之可乐也礼教摩之而固其亷耻之心如是不率而后刑罚施焉若教养之不素而徒以不失有罪为明是法乃所以猎民而尽之也故曰甿者冥也其至愚矣虽加斩戮忽为灰土死事日徃生欲自存未以为改也予观畿内之民其性质直果敢以善导之则易兴起而笃于仁义一昧其所之则椎埋剽悍亦其俗之固然及为法所获则之死不辞输情不讳原其始皆冥冥然不意其至此者也故曰可以知民隠恻民穷者此也措刑之本莫急于厚其生予观汉之良吏虽未及于教化而徃徃有赡养之实非后世所及龚遂治渤海劝民务耕桑秋冬课收敛劳来循行郡中皆富实狱讼止息召信臣守南阳好为民兴利务在富之躬耕劝农出入阡陌止舍离乡亭稀有安居时行视郡中水泉开通沟渎起水门提阏凡数十处以广溉灌岁岁增加多至三万顷民得其利畜积有余户口增倍盗贼狱讼衰止后之长吏知以此为务者稀而行之于北方者尤稀岂以北地广漠不宜于此耶予考之史北齐嵇晔曽开幽州督亢旧陂岁收粟数十万石唐元和中韩重华开营田于代北三千八百余顷宋淳化中何承矩屯田于雄莫覇州平戎破虏顺安军因积潦为塘不惟以足食而且以限边马夫此皆行之而有效者也岂以今而独不可行乎其地则皆君今之所必经也愿因君以有访焉故曰可以考徃古酌时宜者此也一行而有是三者之可以用其心焉予复何嫌于兹役之不足以为君事也乎诸君曰然是足以赠时君矣时君拜曰敢不夙夜以求从诸君子之教遂书以归之

　　送刘兵宪之青州序

　　青故齐都也四塞之固负海之饶世号东西秦焉则其地之要可知矣我朝兼齐鲁之故地建东藩于泺水之上东带嵎夷西襟相魏介两都之中皆千里而近而运道经乎其间譬之于身东兖两都之咽喉而青又海岱之心膂也承平以来内地之兵颇名为弱而青之鎗手独以劲勇有声两都间谓之尤要地非耶故事于此设兵备宪臣而被简命于嘉靖己未秋八月者秋官郎刘君也同官蕲予言以赠其行予惟刘君资深望着于法宜得监司顾不他用而在所谓咽喉心膂之要地则九重之意可知也刘君其何以训兵养民使富强之业不让于古以无负斯托乎盖闻之自司马法废而惟管子之制兵最得三代乡兵之遗意卒伍定乎里而军政成乎郊纲纪足以相维欢爱足以相死故以三万人而方行天下莫之与敌后管子之法又废而诸侯徒知胁使其民以诈力取胜而已故荀卿以为齐之技击不足以当魏之武卒事小敌脆则偷可用耳吁信斯言也凡唐宋之彍骑弩手鎗仗手义勇壮丁皆技击也驱市人也集惰游也其教阅戏也其用之试也几何其不为荀卿之所笑也我太祖之制兵也建府立卫籍有常伍习有常艺屯有常业以之芟刈羣雄统一天下兵非不强也顾事久而法弛不无待乎其人谓宜少师行管子之意焉彼李抱真尚能以昭义步兵雄视山东而况盛朝诘尔戎兵堂堂之举耶考之于史齐有盐铁丝枲之利而患于负海舄卤少五榖而人民寡其利则太公管仲甞修之以富国所谓铁官之数与夫谨正盐筴织作氷纨号为冠带衣履天下是也其患则史称自太公劝女工之业通鱼盐之利而人物辐辏临淄之中具五民为海岱间一都会焉富强之系乎人事如此而管仲之为桓公谋也亦以为守国者守榖而已矣岁穰民有余则轻榖君为敛籴以重之岁凶民不足则重榖君为散粜以轻之轻重之权常制于上而万室之邑必有万锺之藏乃桓公所以合诸侯成伯功也夫今古同一齐也其利或未足以为资而所尠或益足以为患者无亦人事之修未如古乎夫今之监司古方伯连率之任也训兵养民古方伯连率之所以率其诸侯者也太公桓公翼戴匡辅世济其勤而王室得无东顾忧此今之监司所宜以为己任者也予故于刘君之行而以齐之故事告之使他日赫然两都间着有成效称于后世曰监司能为国逺虑不以速迁亟代动其心民功施于社稷如古世继贤诸侯者青州有刘君顾不伟欤是为序

　　赠王学训序

　　润之为郡民淳而事简疆里之广金榖岁入之数学校弟子之额不能三呉之什一而风流之所渐染吏治士习之弊未免乎同之吏于兹者必上郡之政是问是仿事上官交宾旅督赋税有不及焉以为罪子弟于兹者必上郡之客是馆是师记诵之博词艺之工被服容止谈笑之绚且闲有不及焉以为耻噫弊也久矣嘉靖乙卯御史周君按部至将大计羣吏之治而诛赏之乃咨于廷曰吏不亷平民之殃也二千石不察亷为不胜任当免故事也凡尔所知母我隠佥以金坛训导王某对问其状曰自昔广文号冷官诸生岁时有所馈问以为礼而学官藉以为禄凡得此官者先问其生徒之多寡以为其地之美恶至则能颇以礼自将不以有无疏数为嗔喜不假教督为贵望者已为贤矣而某则曰国家之禄我者正以为教其弟子之报也而复私受于弟子是以教为货也一无所受且时视弟子之贤而甚贫者与之共有无曰我为官也视尔则不啻有余矣其亷如是御史叹曰诚良吏哉使斯人为郡县其肯渔于民耶命从事具束帛宴于公堂以旌之继而御史赵君以督学至既集士校其行艺升黜之咨于廷曰士无良师习兹以靡畴为有实行可以先士者吾其彰厥善以观于众佥又以某对赵君曰嗟吾闻之矣其亷诚可以为难哉佥曰某之善殆不止是也其学能旁通而尤精于经其治经不事章句而笃于践履以亲不逮养衣苴食粝将终身焉毎祭哀不自胜也有以知其孝一子耕于家而与兄之孤俱之官有以知其友赵君曰有是哉若斯人者乃不愧乎为师矣命从事具束帛宴于学以旌之且移檄诸郡若师若弟子皆以王某为法嗟乎世之居是官者类以不偶于科第不获试于经邦树绩以为憾而岂知道之行也有不择于位哉若王君之笃行而旁足以为吏劝下足以为士劝则其获试于时也与为郡县者孰多诸士欲得予言以张君君奚俟于张耶乃若御史风励之义则不可以不着也故不辞而序之

　　寿李封君序

　　嘉靖壬戌某月某日为封君李懐堂公七十寿辰其子少宰公方赞明良之治以平格之道迓万寿于天四海熈然咸归寿域而一二臣弼髙堂之上有徤亲焉岂非一时太和之锺为古今希觏之盛事哉大夫庶士争寿之樵之舅子励庵于君者新与公姻娅也问寿于樵樵曰有大夫庶士之言在小子奚赘焉虽然辞有余而不厌归于爱也举有盛而非佞要于实也昔苏子瞻之记韩魏公醉白堂也以为身都将相功在社稷四夷想闻其风采而天下以其身为安危者公之所有而乐天之所无也乞身于强徤之时山水之清幽家有余资足以尽髙人逸士之乐则乐天之所有而公之所无也噫孰有有子以为魏公而身享乐天之乐如懐堂公者哉请以寿公可乎励庵君曰可哉虽然愿闻其再樵曰天地栋宇万物同于一化人于其间得百年焉为常故百年曰期然古人相祝则愿恒过之岂虚辞哉语则有之曰善待其身者以百年为千载谓令名也公又素大度廓落不以心为物逆旅养生之妙旨公葢夙得焉则古人称愿之溢辞公当庶几实有之请以寿公可乎励庵君曰可哉虽然愿闻其三樵曰过其斯者身之寿也彭聃是已过其厯者国之寿也啇周是已亦知有所谓家之寿者乎葢周公言天寿啇之平格也而必以啇实为言充布内外莫非秉德效忠之臣所谓啇实者如此以为天惟纯佑啇而欲其长世故如此也葢观于天之陈锡于周则思皇多士生此王国而其方蹶也则三事大夫莫肯夙夜邦君诸侯莫肯朝夕而益知啇实之言不诬矣是道也在国则国之所以多厯年所也在家则家之所以与国咸休也国之虚实在人材家之盛衰视孙子子孙多贤而家道其有不长者乎天之寿国寿家理一而已矣葢如汉之韦氏唐之崔卢栁李宋之范吕皆然吾窃为公之父子愿之励庵君矍然兴曰尽之矣予将旅币卣鬯以登公堂请以子言为之先

　　寿张封君序

　　方溪张公懐淳履厚邑之人无识与不识皆曰公长者也其子虚庵君文学酝藉名动荐绅知者无逺与近皆曰此公教子之成而食报于天之宜也吾于是而有感于天地之理焉公父子不尝登泰山乎夫泰山髙矣然陟而始知其髙入而始知其深奇峰峭壁上倚天而下临无底者乃隠乎回岩复岫之中葢其势之来者逺矣形止气聚郁盘于一方则州域为之判而星土为之分岷峨之山九夏积雪不消孤髙处僻故不为财货百物之所出声名文物之所都杜少陵诗云乃知五岳外更有他山尊他山信有尊者矣然其特起崇秀为诸山长雄臣仆后先而子孙环拥者惟五岳而已于此贝天下之理惟悠故逺惟潜故结而浑厚者其文明之所以开也与浑厚以开文明古今家国之道未有不由之者也公家徳之厚积自先世至公而益敦焕发于虚庵而所以敦厚者益不已然则其所开岂可量哉嘉靖乙丑公岁七十先二月之和取履新之始虚庵君称寿于堂而樵与于客既以此谂于众复以二言为献曰无江海而闲不导引而寿而系之以词词曰智士无思虑之变则不乐辩士无谈说之序则不喜驰其形性以物易已至人逹观心游者天以恬养知以知养恬无江海而闲岂不永年水之性不杂则清莫动则平郁闭而不流亦莫能清上善若水淡而无为动而以天行纯素之道惟神是守不导引而寿天地同乆

　　贺张方溪受封序

　　方溪张公以其子户部君满其官之考三年吏部考功上其绩于天子下之司封司封举甲令得推恩封及父母制曰可于是方溪公亦为户部主事尊于家户部君既拜命于朝复以材望累进秩遂长其曹受简委督漕艘于真州得以便致恩命于其家至之日邑大夫掾属卿之父老将事者咸在莫不嗟叹荣之夫荣之者而岂徒哉大夫士知国则知户部君所以善于其职之难乡之父老知乡则知方溪公所以享于其子之宜也其姻王子总大夫父老之意而申之以为贺曰夫户部者职财赋者也国家财赋之制岁漕四百万有竒以银输者岁二百万有竒常以十分之七为经费而储其三以备兵荒之用夫度支岁费常不出乎十分之七之中而岁有三分之储是以军国之用常寛然而有余然后水旱可以议蠲免而民受赐缓急可以酌调度而民不知民力寛矣民力寛而国用不乏而为户部者有不见其易为也哉丰而多故之后岁入岁用之数始各不相应而虽有智者亦不能相谋以今天下岁出金之数葢常上下于四百万有竒也夫以二百万有竒之旧额而欲以支移乎四三其倍之出而必不可以议减焉于是乎额外之増开广之例不可已焉而犹患不足当事者于是乎万万其难矣故凡大小臣工有服在朝满其官之考以令甲推恩父母视为常制非异数而为户曹于今日者能满其考而以称职蒙褒则有非他官之所得同焉者矣故曰当知户部君所以善其职之难者此也司马相如尝以为列僊之儒居山泽间形容甚臞此非帝王之僊意也乃奏大人赋世以其导谀于武帝也而斥其诞然吾以为理亦有之古之髙士若法真龎公汉濵老父之流使人闻其名而不可求千载之下犹慨慕想见之然彼皆不遭于时不得已而遁迹韬光幽栖岩穴使遇明盛之世进则仕于朝退则以齿徳为国老养于君尊事于学亦何必臞然山泽而后为髙哉方溪公之以长者宾于乡也乆矣以其平日则类于法真龎公以其所遇则汉万石君宋陈秦公或未足多也故曰当知方溪公所以享于子之宜者此也户部君行矣今天子笃厚邦本深有意于赡养存恤理财正辞之义钦承而致之民羣有司之责也近时先逹之论理财有欲约祖宗以来岁赋之数量正统以前岁用之则定为式法永永遵守识者固己韪其言矣然子朱子则尝曰天下事有大本正人心是也其余万事各有其本如理财以养民为本治兵以择将为本斯言也有志当世者之所当深念也夫为人臣子者无忧于其职而后能安其亲能安其亲而后可以为荣故吾始原大夫父老之意以为贺终原户部君自矢之志以为赠

　　送陈邑侯序

　　金坛镇江之最僻邑也西距茅山不百里南尽洮湖舟车啇贾四方宾客之所不至葢由丹阳而入所谓七里桥者如入山林之境民事耕稼敦俭朴繇赋之外以有事至官府为耻忠事官长自椽史以上未尝敢慢虽遇无道终不忍告言之其俗如此部使者岁不一至至或不数日即去故凡官兹邑者最号无事前辈如麻城二刘公单县张公嵩县董公近年则邯郸张公慈溪张公最为人所思是数公者或秉质淳和而乐与民休息或赋性髙明而能敛其芒角因其土俗而治以简静逺或百年近或数十年其间髙材集事者多矣而人之所思独在此数公岂无故与传曰如保赤子心诚求之虽不中不逺矣所贵乎为民父母者谓其能致其诚心求民所疾苦而已无得于此虽有管仲之材人不动也王介甫尝与人书言阖门与其子市虽尽得子之财犹不富也介甫知为此言而青苖市易之法不免乎自蹈之然斯言则名言也世之欲以区区憔悴之民市功名者正犹施术于其子故凡能快人意于一时者必少乎余思噫验之天下葢鲜有不然者乎今邑侯白野陈公慈祥恺悌清俭恭谨为政三年未尝有一芥之越取一敲一扑之妄施其退居也衙清如客其临廷也色温如春葢公之至诚天性固然而尤为金坛之所宜而味思之有余者报政屇期民惟恐失之不逺百里走告留于监临诸院司者相踵于道是可以观人心矣朝廷以公长于治民擢贰湖广之常徳民又依依不忍其去樵不佞邑有贤令如此其可无赠昔湖有刘忠宣公者居郎署声称籍甚庙廊拟迁内秩公坚不肯卒外补而去晩年光辅孝宗功书太常谓人曰我所以至此者得叅政布政力也然则陈公之乆于外孰谓非期待陈公之厚哉前张公既慈水人今郡伯秦公与陈公又皆慈水人循良之续上下后先相望昔麻城二刘出于一家而今三公以后先上下相望于一邑皆竒事不可以不书敢备书之

　　赠鲍学谕序

　　四明鲍君自广徳分教迁主金坛教事直躬慕古振饬规条患士溺科举之习藩饰日新罔穷实理渐失古人明经修行之意也思有以反之间过予而辱问焉予曰然昔孔子于礼欲从先进窃谓于学也亦然夫圣人之教曰文行忠信而已诗书六艺文犹今也博学焉而约之身则仁义礼智四者无违于动静言貌视聴之间也是之谓纯心君臣父子夫妇昆弟朋友之交以之而各得其所也是之谓纯行纯其心而行从之非有勉也是曰忠信文行不离于忠信也然则教虽有四其实一而已故曰夫子之文章可得而闻也礼仪三百威仪三千无一事非仁也吾道一以贯之忠恕而已矣圣人所以教而诸弟子之所学焉者此而已矣夫子而后教衰而学失于是有文离其本而行乖其实者词繁则掩徳礼繁则灭忠此洙泗之间龂龂如也君子所以知鲁风之衰也自夫子欲从先进而老聃者亦曰礼者忠信之薄夫孔子适周尝于老聃问礼焉彼非不崇礼者而其言若此必有谓也夫子固亦曰礼云礼云玉帛云乎哉乐云乐云钟皷云乎哉林放问礼之本则大其问而曰礼与其奢也寜俭丧与其易也寜戚见舞八佾歌雍彻者则斥而罪之曰人而不仁如礼乐何不能以礼让为国如礼何若此者非一自今观之仁也让也俭与戚也非所谓忠信者乎不仁不让不俭而徒歌也舞也玉帛钟皷也非所谓忠信之薄乎然则出于忠信者孔子之所取而不出于忠信者老子之所弃言虽殊而意实相发也窃谓学者之弊亦有似乎此诚欲变之在诸公焉诸公之于士也尤亲昔石介直讲耳太学之兴自介始宣徳间月川曹先生居霍庠十余年迁蒲州霍士上章愿留之蒲士亦上章争之卒不徙不禄之日一■〈君邑〉罢市彼葢有不言而信者乎明道程先生所在为政而上下响应论新法而荆公不怒同列异意者亦称其贤天下事患无人耳岂患无其时与位哉吾故曰在诸公也鲍君曰如公之言某虽无似敢不勉焉未几鲍君以考绩趋两台诸士谓予不可无言以赠也次前语以授

　　送刘邑侯序

　　天下之事语近民而得为者惟邑令待身而行者未有不得自尽者也语近君而得言者惟谏官御史待人而行者未有不可尽言者也夫士学古之道将以行之苟得自効虽一邑可矣天下皆邑也谓効于一邑天下无不可为亦可也天下无不可为而时乎当言也有患于不可言者乎吾不信也待身而行者不能自尽于一邑而待人而行者有能身任其责于天下而必其言之见聴乎吾亦不信也昭代之制凡推郡宰邑之治续卓异者例召试为台谏葢信其施于民者之可而将责以行于其君也为隆庆已已被微书者在吾邑为肖岩刘侯允皆极一时之选也已士民供张祖道惜侯之去因纪侯之行昔太史公传循吏所谓循吏者其言曰奉职循理也吾诚有味乎其言之也古人无事不然施于行水则为行其所无事施于教则为使自得之施于刑则为加乎自犯之罪施于养则为因民之所利而利之惜乎太史公之所为传者犹未足以尽此间尝侍侯而叅其议论尝曰民间疾苦孰若赋与役哉古者以田为母人为子而后代以户计里以田系户户有升降田有转易而弊生焉于是乎有田而不税税而不田者焉岂但刑狱之有舞文哉田赋之欺尤百出矣仁政必自是始思与民为画一可守之法令可按藉而输此经制之渐也侯之仁能爱人而智知先务具见于此天子方隆唐虞之治侯之奉职循理岂止可当太史之所谓而已乎侯今之行昔人所谓不为御史必为谏官矣待身而行者侯既尝欲自尽于一邑待人而行者侯有不为天下尽言者乎或言居台谏与守令异体守令以循良为尚其道在顺台谏以謇谔为风其道在拂然此其体之异也而所谓奉职循理者岂有异耶不激不随惟其当而已此台谏之奉职循理也敢以为侯赠

　　寿外母虞孺人序

　　隆庆己巳七月五日吾外母虞孺人八十寿辰也其子子充诸君来谓樵曰吾外王父笃齐何先生以风节为名御史以功烈为名九卿以直道不究于穹显吾母安焉雅志儒素若不出于贵门者吾王父逋庵公以经行名四海以廉直不阿淹州邑两方称清白吏吾父嗣其志笃于孝弟薄于货财抗节以老不就官而归若不知其家世者吾母安焉无不豫见于色抑若有所自得焉以至于吾兄弟吾母寿考康宁幸頼于天而富贵福泽未致于人吾兄弟是以歉焉若无以乐吾亲也子以为何如樵谨对曰坐溪山之松篁扫门前之桐柳僮仆不哗图书左右或静黙以终日或欢言以对友信吾亲之所乐安闾里其滋乆此王逢原之赋思归也太夫人在堂览止足之分庶浮云之志筑室种木逍遥自得凛秋暑退熈春寒徃微雨新晴六合清朗太夫人御板舆升轻轩逺览王畿近周家园此潘岳之赋闲居也二子志于事亲方仕宦而思归闲以尽其志子顾以处约而未逹为未足以乐其亲乎其即子之有尽子之乐焉虽千乗不易可也虽然王潘二子之所言者犹外也吾孔子不云乎王假有家交相爱也葢家人之义父父子子兄兄弟弟夫夫妇妇而家道正是故闲有家家道之始也假有家家道之成也始而闲家则犹有志未同者未能遂其交相爱也至于交相爱则熏然太和矣说者曰以文王为君以太姒为妃以王季为父以太任为母以武王为子以邑姜为妇其不交相爱矣乎交相爱者和之至也诸福之物可致之祥莫不毕至太和在成周宇宙间由是以出之也故曰刑于寡妻至于兄弟以御于家邦言举斯心加诸彼而已人子之可以乐吾亲者其在是而已文王何可当也可学焉子充诸君起拜曰旨哉子之言也敢不勉焉以蕲乎乐吾亲

　　金坛叚氏族谱序

　　族谱葢始于宗法周官小史奠系世辨昭穆则已有谱厯矣宗法之立何也所以长和睦也大宗能率小宗小宗能率羣弟以统理族人焉宗其为始祖后者百世不迁宗其为髙祖后者五世而迁祖迁于上宗易于下诗曰君之宗之言公刘之整属其民上则皆统于君下则各统于宗也宗之法至与君并可谓大矣程子曰管摄人心収宗族厚风俗使人不忘本必明谱系立宗法隋唐以上宗法虽废而谱系犹重迨其末也谱系亦废矣欧阳公采太史公史记表郑玄诗谱畧依其上下旁行作为谱图上自髙祖下止玄孙而别自为世使别为世者上承其祖为玄孙下系其孙为髙祖凡世再别而九族之亲备推而上下之则知源流之所自旁行而列之则见子孙之多少是深得古大宗小宗之遗意金坛叚氏族谱葢宗欧阳氏之法而成于我先辈南洲先生先生清徳可质鬼神自居家处乡以至莅官行政厚道诚心无不可师岂但族谱之可传而已而是谱之成固先生深意所在后人不可以莫之知也士大夫居家则联属其家而率先乡人以厚风俗故使读是谱者思夫上下旁行而列者其初一人也而孝弟之心可以油然而生矣思夫上下旁行而列者其初一人而今散为千百之众有相视如涂之人者焉所以管摄之者非我一人之责乎必使是千百人之心如一人也而吾祖之心始慰其道岂不难哉而反躬自励可以惕然而进矣先生之意或者其在是乎故因其嗣子后南君之请而僣言于末简若夫叚氏先世之详则有先朝名硕何林三公之言在再拜荘诵玩味无穷叚氏子孙之所当宝而世守之者也无俟予赘隆庆壬申四月戊午后学王樵谨识

　　送胡郡侯入觐序

　　圣天子御极更新庶政除民之疾苦尤留意教化之务数诏监司守臣端士习正文体责以实效又一増两畿之举额以风劝庶士意甚至矣惟时监司守臣下暨庶士莫不警动钦承恐后我郡侯胡公蚤承家学行艺修明刚直不挠所厯以风采闻士诵其言仰其人也乆矣及亲炙左右经公意之所取舍则习不期而自端体不期而自正欣欣焉莫不自以为得师昔汉史称黄覇朱邑龚遂召信臣等所居民富所去见思及考其事则皆劳来循行课耕桑为民兴利广溉灌益垦田畜积有余户口増倍盗贼狱讼衰止此所谓所居民富者也吏治有实效未有如汉者其亦难矣然富而教则未也史又称董仲舒为江都相公孙弘倪寛为内史三人皆儒者通世务习文法以经术润饰吏事夫明之已而适于用经术吏事一也今曰润饰则经治分矣仰惟我朝宪古立极徧区■〈宀禹〉建学立师非其业弗习非其士弗羣主以守令督以宪臣又申以玺书有曰崇正学廸正道噫至矣正道正学非六经语孟之言乎家传而人诵之者乎传之诵之而心之微事之实所崇所廸少不在是非其徒矣故设官以弼之而后设科以进之弼之所以成真材也进之所以求实用也凡校邑郡台之日肄月稽季察而岁核之也愈下愈亲则知之详愈上愈严则令必行亲严相成上下相禆惟正道正学之廸是求未有不得者也如是则凡进而与乎三岁之比者必其人也非其人弗进也夫在学校无幸进之人则在科场宁得有幸选之士乎是科举之之中未始不寓以乡举里选之意或乃谓自科举设而乡举里选之制不可复其亦未之思矣自天子有意于更新而士习文体亦既一变下之化上如此之速也盍亦思曰文者实之发习者中之符且速变以应上而况正道正学之廸于身而得于心者其本乎其有不速至以应上乎明年天下再会朝胡公以今冬戒行丹阳金坛二校师弟子相谓曰扬公之休以送公行今日之情也践公之训以徯公归盍相与勉焉众曰敬诺乃述始末属樵序之樵不敏亦窃知公者也用不辞而为之序

　　送王邑侯入觐序

　　金坛王侯下车而咨政焉樵对曰先儒言禹稷伊尹之志得一邑亦可小试何也县之于民最近令之福惠所及最速也要哉言乎令下于朝廷转厯于诸司如水注坡及县而止虽有良法美意其行阁常在县苟有造福之心即举意而民受惠矣一动色而四境知之矣夫知事虽小有道在焉民之休戚关焉尽其在我而为之实学也知寛一分民有一分之济不以一分之济为少而不为积之不已实政也持一有待之心则废矣持一有间之心则不能无待矣皆吾体也彼之未通乃此之未至君子求诸已又曰无倦此之谓也今之宰邑孔门之为邦也禹稷伊尹之志宁小试云乎哉辱侯是其言且任诸躬崇俭抑浮寛容尽下争者至廷徐以一言判其曲直立遣母留刑书弗启此深得服民省事之要所及最速此其验也未再朞监临诸司并贤之今当入对天子述所职敢复有以献焉语曰兴一利不如除一害除害即所以利之也如宣徳中章皇帝与大学士杨文贞公议寛恤立下诏减官田之税额天下于今受其赐大哉圣皇急先务之仁乎所谓一言而其利博者乎故善养生者去其害生者而已矣善为国者去其害民者而已矣如近日之减军饷斯民鼓舞若更生颂声载道如宣徳时吁民情亦可睹矣比是类而推之兴除得宜出于一道无有不被其泽者尧舜仁覆天下之道也凡田之税官重民轻有定则也及其卖买诡官作民取易售也及其终也产去税存重受困也凡谓数十年须一度田者欲厘此弊也此弊不厘而徒以増出为能版籍已定所増又不入于朝廷此度田不能兴利而反以滋害最大盭也近悯官田之困者多为通融之议然不思民田亦重困也徃最所输约亩五铢今倍之矣以金坛言之水乡畏潦一潦即寸土不见陆乡畏旱一旱则有诸种不入虽爨稿亦无者斯时也供税犹难况受官田之加耶惟侯念此而推其它其为一分之济多矣禹稷伊尹之志行于一邑而推及于天下不难也夫述职者民间之利病兴革之方可对于上可修于下天子退而考察所行玺书奬励増秩赐金渐以补公乡之阙如汉宣故事亦诏代之令典也吾敬以俟侯焉

　　赠侯别驾序

　　隆庆幸未我郡侯胡公邑侯王公入觐阙庭别驾侯公实来莅我邑事公曰凡邦与邑如御者与右所职不同共行一车舵师长年所业异操共行一舟安敢以摄故不勉吾事于是士民莫不曰人有一长之师终身北面一日之施思报以终身者而况朝廷所设以治教我者乎是安敢以摄故不尽吾忠邑校诸君喜睹兹美属樵序之樵不敏义不得辞昔宋安定胡先生在湖州其教学之法最备庆厯中朝廷兴学下湖州取先生之法以为太学法先生居太学学者自逺而至太学不能容取旁官舍以居礼部贡举岁所得士多先生弟子其髙第者知名当世居显仕其余皆循循雅饬言谈举止遇之不问可知其为先生弟子侯公起家即讲授韩魏公岳忠武王忠孝之乡亦继入太学施行其法乃今简判吾邦昔安定教人以经术治事分科随材成就多为世用惜安定不获身试今公乃经术治事兼见诸用矣由兹累试輙效以至大用在任公者何如尔是可不为公贺哉宜吾邑诸君之急于兹举也抑愿有献焉安定以经术治事分科夫固以明体适用必如是始为兼全之学而人之材性不同有优于完养者有长于一材以自见者不得不兼设以成之先生之法则善矣然其门有以治事称者以水利见用于熈宁作史者讥其不能行其所学使先生之经术治事未免为二于是时有言经术所以经世务者其见卓矣而其究亦未免乎两差然则必求其人舍程朱三夫子其谁归哉夫居敬而穷理理明而心正体用不期而自合吾于天下之事无所恶而事无以汩我皆吾心之妙用也因其然而酬酢之自操得其要而止之各于其所此程朱三夫子之学也樵何足以知之聊诵所闻以请于侯公其以为何如

　　送程推府序

　　天子所与共大政者六官而已宻勿议之邦国行之两諌举其阙违卒未有外于六官之所掌者也故成周之官执天下之要者亦止于六而尽矣唐虞之时禹平水土益治山泽播稷百榖契敷五教皋陶明刑伯夷典礼后夔典乐皆以圣哲之材各守一官终身不易未尝以亲事为厌也及其昌言日赞则数君子者道相倡和方且谟明弼谐以与其君若僚相可否于一堂之上言者言其所职者也职者行其所言者也当其时庶绩咸熈九功惟叙由于诸臣思日赞赞无不尽之言思日孜孜无不行之虚言而已于乎盛哉及秦荡灭古法革秦者又卒不能师古列侯将军为内朝而丞相九乡为外朝陪仆暬御不领于宰臣官之有内外也自汉始也以三省压六曹以两制台谏为华要之选异乎常流官之以亲事为厌坐论为髙也自唐宋始也至昭代而兹盭祛矣二百余年百职具举用周官之效也莆阳汇江程侯起家进士司理于镇江清静有执岁向满举者多例得召试雄职而侯迁户部知侯者惜其去为之不满予之知侯也不然曰金榖刑狱古圣哲所以行其道者在焉侯患道不行弗患不得艳迁百官以无旷为能惟兵期于偃刑期于措官若虚设始为能其官台諌亦然使政之所由者皆良而所出者皆得紏绳之官亦安所事耶然则天子所与其忧勤者教养之官而已教养如元气他如榖粟皆以辅之而药石非常用也今户部古司徒教养实其职而废也乆矣昔文公朱先生之言有曰孟子论王道以制民产为先今井地之制未能遽讲而财用之柄制于簿书俗吏朝廷不恤诸道之虚实监司不恤州县之有无而为州县者又不知民间之苦乐葢不惟道学不明仕者无爱民之心亦縁上下相逼止求事办虽或有此心而不能施也此由不量入以为出而又计费以取民是以末流之弊不可胜救宋事于今不逺大略相似而文公先生固负禹稷之道而不获施若有待者予敬以为程侯赠惟知侯也

　　荆母太宜人八十寿序

　　荆母太宜人为诰封天官大夫水南公之配夫妇同徳齐年子孙之贤家门之盛戚里罕俪今年年登八十予家泰中表旧亲子孙承不弃重姻迭娅者非止一人义固犹一家也今当寿日以家人礼罗拜堂下以一伸其祝颂之私固情之所不容已也而予在中表兄弟中齿独后而今亦老矣又中表亲中惟太宜人在礼亦当为子弟先则敬为之辞曰昔之言女徳者莫备于家人之卦其彖曰利女贞其繇曰闲有家家道之始也曰假有家家道之成也而其六四之辞曰富家大吉则女道之居尊主家而能昌大其家者也闻太宜人孝于舅姑顺于夫子治家勤俭严而有法即处富贵犹服布素筦钥细事必亲其已贵而能勤已富而能俭又如此六四富家之吉非太宜人谁宜当之吉曰大吉其享寿考于无疆乎子孙昌炽材良行修相继显融乎其受封也以仲子养吾君考绩恩命养吾自天官大夫迁学宪官尊而亲尚健人称难得继而其伯氏斗南君以有道髙行试宰云梦有声二君可谓能显亲矣叔季皆负材未试而有待诸孙多循循雅饬一意守其祖风略无渐染时俗少自放侈之意良可佳也噫非太宜人母仪之助其奚克致此今图所以寿太宜人者无他请因前言而竟之曰王假有家交相爱也夫交相爱者和之至也一家之人有一人之不同心则有不能遂其交相爱者矣故说者曰以文王为君以太姒为妃以太王为父以太任为母以武王为子以邑姜为妇其有不交相爱矣乎交相爱者和之至也诸福之物可致之祥莫不毕至即黄耉台背以至无疆可也请以是为荆太宜人寿

　　今述序

　　古六经皆古人因事而有作初非有意于为文如今人应酬文字非有难晓待于觧而后通也经之有说起于汉儒不过训诂文义至于得经之意而能见之用则存乎其人故孔明读书独观大义呜呼斯孔明所以为振古豪杰也乎至宋二程子以其心得说经朱子承之而道学大明于宋世非以其说也以其心得之也夫何门人末流推衍不已噫此则门人之失欤明兴诸先辈说经虽略然得其意而能见之用不可谓无人焉邓君孺孝裒而録之凡若干家以示予予惟举业盛而文衰六经四子之说滋为口耳之赘孺孝独能蜕弃时习不泥章句其所述颇得孔明先大义之遗意是可传也虽然得其意而能见之用必有所在千载不传之学亦曰得之于遗经彼独豪杰士乎哉愿与孺孝共勉之孺孝其以为何如

　　送奚学训序

　　云间干齐奚君经明行修蚤有声于呉中籍甚一时英鋭之士多折节下之近时名督学如裁庵杨公楚侗耿公皆器重焉贡于大廷司训吾邑师模俨然士子无不心服者葢君之宿学固足表士而忠信之意尤有挹人于不言之表者是以乆而益孚也今年迁曹县学谕曹之去呉不为甚逺而士子与僚友则咸以暂逺君之教谊为惜相与征言于予以为别予不佞尝承乏山东曹为管属颇知其土风按曹叔振铎所封在禹贡兖州陶丘之北雷夏菏泽之野今之曹县即其地也曹在古为小国而在今为大县其地近河土丰而物饶史称其民犹有先王之遗风重厚多君子故在春秋时国小而富者莫如曹乗轩者至三百人其君如此则岂不以其土饶而易骄也与至读鸤鸠之诗想见其所谓淑人君子其仪一而心如结者则又以为曹以小国而有人如此岂非多君子之验与其后明王不作强弱相陵小国困敝忾念周京而下泉之诗所为作焉则又叹治乱无常而盛时之不易逢也今天下一綂圣明在上山东固文献之邦而曹又大县渐染于礼教无所谓土饶易骄之习诚得人以司其教事将所谓其仪一而心如结者彬彬然继起进用于天朝不啻如三百赤芾之多予将于奚君之行卜之用书以为赠行序

　　寿郡侯范见复尊君序

　　昔伊尹相汤而太戊时复有伊陟巫咸乂王家而祖乙时复有巫贤此见商家贤君屡作非子则孙由累世有人而其臣亦勲徳相传非身则子故累世有资乃古今之盛事亦语世徳者所自始也其后则周召毕荣以下徃徃皆是而召康公穆公与维申及甫维周之翰南仲太祖太师皇父之咏于诗者实足与商家比隆焉自是以世徳称者厯代有人唐史宰相世系有表亦一代之盛事然人品事业不能逃于尚论汉史称于公决狱平罗文法者于公所决皆不恨始其闾门壊父老方其治之于公谓曰少髙大之令容驷马髙葢车我治狱多阴徳未尝有所寃子孙必有兴者至子定国为丞相孙永为御史大夫封侯传世果如其言而吾之所取者民自以不寃定国之治狱为善述乎于公也唐李卫公宋吕申公父子相业炜耀当时然吉甫夷简为正议所少人亦极相似申卫才异而迈迹颇同必也其范文正公忠宣公乎其可谓商周之遗徳也已今郡侯髙安范公世家清望南曹持法有名天子念京口股肱郡慎简其人特以畀公郡人喜见于色葢广陵之去思未逺陪京之芳誉又近况太尊先年録囚江南洗寃泽物多所平反民之祝颂非一日矣在公家世德信乎其有似乎于公而吾民蒙泽于相继又何其幸欤宜其欢戴之同也今月重九之日为太尊寿辰郡人为郡公遥祝者有曰乐只君子邦家之基太君德望在朝宦迹在四方贤而又生贤以桢干我王家则诚所谓邦家之基者矣又曰乐只君子邦家之光郡公世笃忠贞显扬家学所厯多同事功相照映则诚所谓邦家之光者矣若是而寿无期寿无疆宜先以为太尊祝而因以祝郡公也某不佞縁郡人之意重以四学博士之请遂不辞而申之曰文正忠宣公家故事啇周伊召公之能事封侯传世于公可征请以是尽颂祷之义

　　赠袁二尹序

　　葢闻县之治虽狭而于民实甚亲丞佐之秩虽卑而用人之得失其休戚于民实甚重自汉以来皆慎其选我髙皇帝四年授进士姚宗敬以下百人皆邑丞其重可知矣自古名臣循吏多出其间而世之居是官者顾毎若薄之所谓予不负丞而丞负予虽韩退之亦有是言其亦未之思欤慈溪丹峯袁君以太学生谒选天曹得丞金坛乃独有见国家设官之意克勤其职而相其长前邑侯梅塾林公今邑侯白野陈公皆循良雅望而袁君实后林公之躅待陈公之来绾县篆者几一年有余县境无事台察诸公闻而器之旌书交至未几迁湖藩理曹盖殊迁也司训璞岩郭君慎斋尹君暨邑庠诸彦咸图供张祖道征言于予则为之言曰袁君所以赞事藩省者其有外于所以佐邑者乎夫藩省者一邑之积也合乡而为县合县而为郡合郡而为道合诸道而一之则为天下天下之大譬之一身腹心四肢百骸其气息之相通荣卫之周流不容一时有间也间则疾病生焉故自里胥以至牧伯其相闗一也今袁君起家佐邑则既悉于闾里之情伪黔庶之休戚矣持是以赞藩府乎何有宋刘贡父尝言唐有天下诸侯自辟幕府之士唯其才能不问所从来而朝廷常收其俊伟以补王官之缺则诸侯幕职为升朝之阶其来尚矣况我朝幕僚皆天子命吏又异于唐世诸侯之所自辟者乎行将召补王官之缺使他日旌贤推本自金坛之治始由是益信夫治虽狭秩虽卑而所以使天下一身流通无间者实有所在然则丞不负袁君而袁君之能为是官重也不既多乎是为序

　　送贰守卢公之任山东转运序

　　静山卢公贰守吾郡三年擢贰山东转运士大夫之意咸以卢公长材伟度绥辑兵民东南方资其保障奚可以去樵不佞窃以为此乃所以显庸卢公而益大其施也自唐刘晏以盐利足国军饟禄俸皆仰给焉天下之赋盐居其半至我朝尤重其司洪武永乐间召啇输刍粟塞下而给盐以为直其时法行利重人乐于趋边地啇贾辏集转输如流复以余力益垦闲田是以九边货粟充溢军用饶足以至内地水旱凶荒亦藉盐以赈焉鹾政之有闗于军国之计也大矣是以其秩三品与方岳郡守相上下自国初以来固不轻以畀人非郎署之良则州郡之选由之位台省为名公卿者多矣孰谓可以冗局视之哉惟兹山东古青州之地盐之所出首着于经后太公封于齐亦以通鱼盐之利人物辐辏齐之冨甲于东方桓公管仲增修其政通轻重之权而兵食益足遂覇诸侯使今之居转运之任者能修太公管仲之政则岂但可使全齐之地变瘠卤为冨强而国用边用亦将取足焉其为益岂小也哉天下事固存乎其人也自啇人赴边开中之法既废一时有急惟倚办于穵运籴买二者然穵运苦于陆路艰难籴买苦于边方粟贵皆下策也夫以盐政之兴废而有闗于国计民力如此其重以全齐为古青州盐筴肇端之地而通变制经以为六转运七提举之倡则今日用卢公于此其不偶然昭昭矣以卢公之材宣劳其职一旦有助于国计民力之大则其功又非一方比也夺此与彼奚足为吾郡深憾耶且圣天子轸念东南为都会财赋根本重地顷年冦扰之余生意未复自牧监以上因材授任多取更尝其地熟其事有声绩为人所思者为之则卢公复来以慰此方之愿固尚有他日之可期也樵既为此言以释邦人之意适我金坛县大夫陈公来访亦以是对辱陈公不以其言为不可且曰视篆丹阳黄公者公之僚也暨丹徒县大夫陈公新丹阳县大夫张公均于卢公为属邑佥议有以贺公请以子言为之先可乎樵辞谢不获则敬次其语以归之

　　送王睿斋邑侯序

　　隆庆壬申五月西蜀王侯宰我金坛既阅三载节用爱人刑清政简万民敬戴部使者交荐佥曰侯正直忠厚之德疏通知逺之材宜为谏官御史召命不日至矣既而命下迁司冦于留都我朝重刑宪司冦与御史台棘寺并立称三法司以相参核务归于平而主其曹事者秩正六品在谏官御史之上不为不重矣侯学古之道而欲见于行予敢不以古之道望侯哉昔周司民掌登万民之数自生齿以上皆书于版及三年大比以万民之数诏司冦司冦及孟冬祀司民之日献其数于王王拜受之登于天府夫司冦刑官也而与知万民之数此古人之深意也古之于民其生齿之登耗性行之愚良土地之肥硗田里之归授视之一如其家太宰以是授其职司徒以是颁其教司冦以是紏其违而弼教焉譬之于田教养殖也司冦耨也其共成者嘉谷而已故曰俾予从欲以治四方风动惟乃之休夫四方风动契之教也而归诸皋陶者使民趋教而刑为无用乃皋陶明刑以弼教之功也契以身立教而皋陶以德用刑岂可以二事观哉此所以为迈种德而其功配于禹也与知人安民圣谟洋洋后之为谏官御史者方当于皋陶取法焉独刑官也乎哉然则王侯之所以自迈于明时也其亦有在矣司训王君暨邑庠诸彦辱以问予予以是对诸君曰侯行既有日不可以无纪也遂为之书

　　方麓集巻三

　　●钦定四库全书

　　方麓集巻四

　　（明）王樵 撰

　　○序

　　送王邑侯序

　　邑于江之南称地僻而俗淳者曰宜兴金坛宜兴重山复湖其水渟演其田美千亩竹千树茗山居千章之材其富皆可以拟封君十家之墟有藏粟蓄缗之室无飞鹰走犬弯强用长带劔之民金坛襟洮滆而扆句曲附山之民梯山而田堨泉而灌山水时涌则溃亩泛穥南出不十里即萑苇之乡围土如盘盂而稼其中以与水争尺寸之地不胜则鞠为洪波而百石之舟扬颿而出其上其无水旱忧而号为上地者不过十之二三而已以故金坛为俭县无物产之饶末业贸迁之利区区以土为命丰年犹不足以补败大抵然也西蜀王侯知民之艰顺俗之悫治以清俭民以寜壹水陆置邮旧供以民势陵其弱猾侮其愚横需立办适当者破侯曰是不可计粮输金而代之以官乎国初制额名田七而王田三田之有公私犹户之有军民不可乱也均税之议诚见王田之困也而名田有劝征矣有马刍矣有丝直矣有夫征矣有驿传矣岁五征焉不为不繁矣而合军兴急缺之所加泒又不止于五也困视王田等可不登之土本税犹艰而况加乎侯曰是不可审议而从众以众为公以行而无后言为允乎役十年而编例也税比年而割时也宿蠧先期而飞诡纎寒并应而重累侯曰是不可通之以一而均节其力乎徃役者庶人之义吾邑里百三十有六在市曰坊坊六而其甲六十其义宜均而近有偏重侯曰是不可均班以田畨上以月使无独优之里独蹙之家乎侯之政宜民而民之颂侯政其大略如是乃隆庆壬申六月侯擢司冦邑佐常君黄君造予请有志焉予曰是固邦人之心也敬述其得诸邦人之协论者如此云

　　送杨学训序

　　太行西来扆幽蓟而东其北崇冈千迭以限华夷南向数千里平川如掌常山诸郡譬则京师之前庭也其被于向明之化也尤切而渐于文教也尤深尝谓太行洪河之间锺其深厚之气者为器与材皆淳龎易直以笃于义之所自得而其教已成之后厯千百年而不变魏之风俭魏舜禹之故都也俭何足以言舜禹取其去本未逺而其教未衰则犹舜禹之遗风也唐之风勤俭质朴而忧深思逺唐者尧之旧都也勤而思逺岂足以尽尧取其去本未逺而其教未衰则犹尧之遗风也盖因其质之近本而进于中和也易待其质之已散而欲挽以反本也难尧之时百姓昭明舜禹之时三德六徳以至于九徳之备而莫不咸事于时所谓因其质之近本而进于中和者也教之功也常山诸郡之于今犹唐魏之于虞夏也邢台杨君司训吾邑阅四余载而迁真定真定常山附邑也邢台真定所谓犹国之前庭者也仕不逺其乡官不易其业道徳仁义诗书礼乐之训取其已试于吾者与其乡人共讲行之则益信且尊而居夫向明被化益切且近之地吾见太行洪河之间器其深厚而笃于义之所自得者皆进于唐虞九徳之咸事以答圣朝求士之意其不在杨君也夫其不在杨君也夫敬因诸友之请而序以期之

　　赠主簿黄君序

　　留都重地京储又重事也旧设宪臣董之后罢不设而隶于户部大司徒东村曹公符下金坛旌主簿黄君之肃给以摄董储故也曹公旧抚南畿御海冦则亘长城于万里折权幸则屹底柱于中流近以耆宿起践八座其言所加天下为重而黄君得此可贺也乃乡人犹欲得予言以贺黄君夫黄君得曹公之言重矣又奚事于予言虽然予见黄君恂恂然乐闻善葢不欲以所得自满者昔文公朱先生尝主同安簿其记髙士轩者有曰汉世髙士不为主簿者实御史属名秩不卑然其谓士之不遭可无不为若士之乘田委吏抱闗击柝者焉可也谓士不能独自髙则若彼者乃似未睹夫所以髙也夫士诚非有意于自髙然其所以超然独立乎万物之表者亦岂有待于外而后髙邪知此则知主县簿者虽甚卑果不足以害其髙而此轩虽陋髙士者亦或有时而来也黄君诚不自满请以此言为君赠黄君单父人昔单父有张公廷宾者尝令金坛句容有疑狱其人白端公曰得下金坛治死不恨端公曰金坛非吾属也然汝何验以知其令贤其人曰清耳民闻清者鬼惮之吾事必直矣端公移我端公下金坛事果白夫张公者在单父则乡先进在此则先正贤长官也诗曰髙山仰止景行行止言不逺也黄君勉乎哉

　　送戴给諌序

　　欧阳公有言人臣之能尽忠者不敢避难言之事人主之善驭下者常欲闻难言之言公之论狄青所谓难言之事也青自破蛮冦之后有威名得士心公因水灾言武臣典机密得军情不惟于国家不便亦于其身未必不为害请出之于外以保全之公之忠于谋国而善于论人真所谓言人之所难言者然夷考公之行事深虑逺识不苟同于人亦徃徃出于此意保州兵叛既诛其首谋而宥其胁从者分隶诸州军矣富郑公出为宣抚使惧为后患谋尽诛之会公权知镇府与富公相遇于内黄夜半密语及之公大以为不可且曰某至镇州必不从命富公不得己遂止公知开封府承包孝肃公威严之后为治循理不事风采或以为问公曰人材性各有短长岂可舍己所长勉强所短以徇俗求誉耶但尽我所为而已既而事亦无不治夫富公包公皆当时之贤者而公不苟与之同如此前辈之用心可想也春雩戴公昔居諌垣言人之所难言宛乎其有欧公之心顾言行而身屈事全于国而公不享其褒使吾邑得沾公之泽噫公之屈而吾邑之幸也昔欧公之赴夷陵也与尹师鲁书言昨日因叅转运作庭趋始觉身是县令春雩公来吾邑谦谦自下勤于其职若未尝有青琐之贵者不言而人固已化矣不待威严而令固已行矣甚哉公之政之又似欧阳公也欧公自夷陵不久即厯馆阁諌院禁林寻至叅大政今朝廷察春雩公忠实召司邦禁殆亦跻华要至柄用之渐也其行也庠序诸君征言为别遂为序之

　　贺外兄荆水南公序

　　荆善门也而水南翁仁厚寛洪得于天性小心谨饬老而弥笃诸子伯仲皆以行谊文学著称而仲君遂第贤科典事尚书省时谓水南翁备有五福特未贵耳未几今上御极上两宫尊号覃恩天下而水南翁遂受封如其子之官贵孰美于兹耶夫仕者有任职之劳而由他涂进者即贵而人或不之贵也贵孰美于有子而官如之不任其事而享其尊者耶是宜贺昔箕畴列五福而贵不与焉说者曰未有攸好徳而非可贵者也故攸好徳则锡之福言贵之也又有曰五福者自天子至于庶人皆可使慕而欲其至若夫贵贱则有常分矣使自公侯至于庶人皆慕贵欲其至而不欲贱之在已则上下莫安其分矣又有曰贵未必为福贱未必为极若曰不言贵欲人之安于贱则独不欲使人安于贫乎而予则曰五福通乎上下用天之道分地之利谨身节用以养父母此庶人之富庶人之福也士大夫而上由是而推若贵则天所设以理天职而治天民天下不能皆贵也安得列而为福耶是四说者皆可持以为水南翁贺者也谓攸好徳则锡之福者水南翁之所以积善有子而贵及之也贵由好徳而得之贵之所以为福也若夫贵贱有常分不使可慕而欲其至而水南翁得之天所设以理天职而治天民天下不能皆贵而水南翁得之此水南翁之所以荣而宜贺也内外诸兄弟称贺于堂而属言于樵遂为之序

　　张南桥六十寿序

　　南桥君与予生皆辛己自先兄洁庵公视予二人皆幼弟也昔先君子择一乡之善人而后敢定交即交游中非相知不敢结婚姻也爰得南桥君之太君交谊甚厚而先兄因以辱馆甥焉予自幼则熟闻太君之贤至今白首益心服太君不已也太君之于善葢性而得之也而其尤不可及者前人开创后人以能守为贤或以増扩为善继太君不然处盈以冲敛华以质盖其胸中实有所见有所主人莫能测而太君亦不自言也其事亲孝其处内外姻厚未尝见其有违言忤色其约身若女子不待束而不肆无所惩而无过乃南桥君承之谦恭信实望其容可知其人也涉于世而不染尝丞攸县矣吏民安之乞身蚤退居家食贫有以自乐呜呼此又非胸中实有所见有所主者能之乎予尝于家庭私论谓吾金坛地僻俗淳先年婚嫁不出本乡前辈旧徳忠厚之风吾辈犹能记之更渐逺则人不复知矣此兄子塈所稔闻而深有合焉岁次庚辰南桥君六十悬弧之辰也塈请予文以为寿予为书所素言者如此言虽不文皆出肝膈若夫祈黄耉祝无疆则有言之所不能尽者云

　　送刘邑侯入觐序

　　吾邑刘侯初政宰洋而洋治天子多其材徙金坛侯以治洋者治金坛而金坛亦治于是任满三载部使者上其绩于朝故事考绩当赴天官侯特以贤见留万厯八载天下复当会朝之期三呉多以水灾免而侯以管内无事得如例入对天颜述所职焉人为侯荣之樵其可无言以赠人有言南北不同风而治之有难有易北多质南多文北多俭南多靡北多伉直南多谖巧故治之在北易而在南难此其大较固然矣及读班史则称斯民三代之所以直道而行也岂不信哉周秦之敝罔密文峻而奸轨不胜汉兴扫除烦苛文景加以恭俭而黎民醇厚然则为治者果不待易民而化也顾在上所施者何如尔昔明道程先生初仕主鄠县簿鄠则犹夫洋也再调主上元簿上元则犹夫金坛也其弟伊川先生纪先生之政有谓先生摄事上元欣讼日不下二百先生处之有方不阅月民讼遂简又谓度乡村逺近为伍保使之力役相助患难相恤而奸伪无所容又谓诸乡皆有乡校暇时亲至召父老与之语儿童所读书亲为正句读教者不善则为易置之又谓乡民为社会为立科条旌别善恶使有劝有耻三年间无强盗及斗死者夫鄠与上元在汉宋皆为都会人物辐辏之地俗杂五方素号难治而明道先生以卑官佐职初试乃其易感化又如此信乎其在人也刘侯之为邑也以安民善俗之道莫如保甲乡约二法实以诚意推行之凡相助相恤与夫立科条别善恶一本前哲之良规而侯素平易近民约所皆亲至与其父老子弟语如父兄之训子弟而侯又家行甚笃人素信之三年间争讼衰息岂非其明效欤吾金坛地僻而俗淳先年民有白首不识县庭者无何故俗渐失人谓世变之趋下不可复返以今观之殆不然也夫俗之淳漓犹朝暮也无徃而不复之理以导之则在乎上以守之则在乎下吾故具道之既以赠侯亦以为吾人告也

　　寿张虚庵序

　　岁在已夘仲冬十有九日虚庵张公六十寿辰也樵与公少长一岁庠序同游仕宦同朝中间或公出我处我出公处而襟期未尝不同今以晩节同优游里闬于太平无事之时承公不弃以爱女贶室吾子女家男室方阅月而値公寿辰然则宜登堂以寿公者殆莫予先公虽欲逊避谢客而莫能予拒也公天禀颕异而养之以深厚弱冠登科益自収敛用心于内不逐时流为翕张忆丁未计偕非上与公同舟服公之文醇深奥雅未为有司所知而公不为之少动及举进士为郎居户曹前后垂十余年以经术润饰吏事二三大老知为国器屡以督学宪使拟迁会天子加意民生愼择长吏乃以公典滇之大郡郡在会城凡一方夷情边备及事之难决者台省大僚必以属公又勲臣之世守其地者以罪逮公处其间镇静有体上下頼之中外倚公甚重方旦夕望公大用而公遽请告以归朝廷不屈公志者非终遂公之髙也将以优公而尽其用也予尝慕白乐天司马温公于洛中皆有尚齿之会乐天诗云七人五百八十四温公诗云七人五百有余岁今吾乡有虚庵公以为之领袖安知吾乡之不可以为洛中也虽然公且召用林泉之会予虽欲从公而不可得姑取二公之诗合七老之年以祈公寿云尔

　　寿石鹿李公序

　　昔白乐天在洛有九老会时人慕之绘而为图宋兴洛中诸公继而为之者凡再至道中李文正公昉以司空致仕为会自太子中允张好问而下凡九人元丰中文潞公以太尉留守西都富韩公以司徒致仕集洛中公卿大夫年徳髙者为耆英会尚齿不尚官自司封郎中席汝言而下凡十三人并绘象堂中时独司马温公年未七十潞公素重其人用昔狄兼謩故事固请入会焉此诚太平之盛事古今之美谈岂特洛下衣冠一时之胜集而已哉我明太平之盛有过于宋衣冠之盛不止于洛嘉靖中今师相李公以进士第一人厯官禁近受知世庙遂入赞密勿实与今华亭徐公江陵张公寅恭相协赞元经体先后四十余年海宇乂安四夷宾服今上御极徐公李公皆以宿徳元老居家为上所尊礼数诏有司存问而同时则有海虞严公上海潘公华亭陆公皆为同里不知视洛下耆英为孰盛当是时也有出者以任天下之重而处者得遂其优闲岂非尤太平之盛事欤岁在己夘十二月丁已为李公七十初度之辰在位自张公而下在里自徐公而下皆为公贺窃拟公家一时胜集岂减于洛中昔司马公固言文富二公寅亮三朝为国元老天下所取安所取平其勲业闳大显融岂乐天所能庶几然犹慕效其为者诚乐善无厌也窃惟诸公今之文富其勲业实相后先乐天之事有不必慕效其为而一时相与之盛后世传之必有愈于洛人之图画者矣樵辱公知无能为赞仰潞公答冨公之诗有曰落下衣冠今最盛当筵尚齿礼容优惟公福寿并勲德合是人间第一流谨诵以为公多福无疆之祝云

　　寿缨溪叔序

　　吾与叔皆生辛己甲子今皆一周矣族党引白传司马故事形之绘事以为寿甚盛举也顾予少则从四方之事欲为溪山主人有未暇者惟叔髙志玄览不堕世鞿所居又据一邑之胜髙湖珥水映带左右举目则八景咸在是吾邑景物之佳惟叔能翫而有之也尝谓天下山川关中以雄胜钱唐以丽胜厯下以幽胜兼之者蜀中尔吾邑僻小无竒山水然闻地待人而赏人不待地而适陶渊明有言少学琴书偶爱闲静开巻有得便欣然忘食见树木交荫时鸟变声亦复欢然有喜叶少藴以为此其平生真意及读其诗如云相思则披衣言笑无厌时如云平畴交逺风良苖亦怀新如云微雨从东来好风与之俱直是倾倒所有借书于手初不自知语言文字也然此景谁独无之惟渊明知为至乐则知世间佳事人所均有而不能自享者何可胜数耶樵谓少藴可谓知渊明之真趣者矣果有得乎此则吾邑亦柴桑栗里也奚必逺慕然渊明之诗又有曰形迹凭化徃灵府长独闲吁此又渊明之见道忘物所以能适其适而独高于晋宋人物者也灵府不长闲则虽日对终南秪种放耳斯道也岂但可为山居者语哉虽以之长生度世可也因以为吾叔寿筵之祝云

　　送朱学训序

　　余杭朱君司训吾邑阅四余载而致其事人问焉则曰以儒为官古所谓以贤得民以道得民者也岂易居哉顾人弗知耳选士之令贡得其人为主者之功否则谴亦及焉故凡积资待次而岁一至于使者之庭者每千百而录一人焉始进于大廷有司劝驾所以优之与制举士等又试而无驳放始铨授为官以礼义教导为职其选如是之重也其得如是之难也吾则既得之矣待罪以来三署篆焉董学禇公风采震一时其许可至不轻也首吾旌而巡公继之兹当大计铨司不谓吾奉职无状径从汰斥乃以齿向迟暮俯全其归吾敢不谓之荣哉吾方自荣今且别矣诸君何以教之于是邑校诸僚暨诸士咸啧啧多君曰达哉先生其本职事也古其援今也确其自量也真其处退也有礼焉相与乞言于予而予为之序

　　寿贺桐山序

　　桐山贺君今年七袠与予别且六年昨岁获一见君颜如渥丹髪鬒黒双瞳烱烱可鉴闻灯下犹能细书微叩以所得而君了无吝色为予谭养生之略其要领不烦其端绪可寻意若以予为可引接者虽然君志于道者也以养生言者君之谦也在昔圣人未尝言养生然而养生在其中矣老氏所谓致虚极守静笃归根复命云者即戒慎不睹恐惧不闻之旨也所谓载营魄抱一无离者即必有事焉而勿正心勿忘勿助长之说也放彼之说不能外于吾之说有得于此不患无得于彼也噫正唯有得于此者之难欤予自少则识桐山君于诸生中充乎其中而处之冲如溢乎其貌而敛之澹如其诸人貌而天乎以恬养知以知养恬乎吾故曰君志于道者也言养生者君之谦也昔呉季子在呉厯寿梦至僚凡五君复事阖庐夫差年九十余尚能将兵救陈计其寿当百余岁苏子瞻谓呉季子张子房皆不死者也其出而应世者迹耳其身皆超然事外是以其心常从容有余殆乃所谓睹无者天地之友也复何有于区区呉国及楚汉间名宠禄利耶季子所居延陵当在今常润之间桐山君所居殆近之迹其所存其亦异世而相合者乎予从子塈忝君子壻将登堂寿君而乞言于予用述所亿以谢君前教并以印证焉君倘其许我乎

　　送方户部序

　　古司徒之职虽曰掌教然土地之图人民之数乡井之制以至保息六以养之本俗六以安之荒政十有二以聚之职事十有二以登之无一不掌亦无一而非教也夫教岂一端己哉虽稽夫家之众寡会万民之卒伍辨征役之施舍要皆以寓吾道徳之意是以举一世之人相安于法度分守之内父诏其子长率其幼何莫而非五礼六乐三物十二敎哉秦汉以来此意渐失以大司农少府分掌财用自是以至唐宋三司户部皆不过以财用为职而古司徒之职废而不复讲矣虽然以九式均节财用此周礼太宰之事也岂细故哉古今异宜以理财之柄属之养民之官夫谁曰不可诚以财出于民未有民生不厚而财能足者也聚人曰财亦未有财用不理而民易使者也夫谓理财正辞然后可以禁民为非而敎化可兴故说者以为九式均节正致平之要大臣格心之言也顾周礼式目仅存而式法之在当时者己不可考其犹可推者所谓均节之意而己何谓均节每岁五榖皆入豊歉可以尽见然后制国用量入以为出大约计岁入四分为率常用其三而存其一岁存其一三岁则余一岁之食民间衣食足而知荣辱亷让生而争讼息所谓三年有成成此功也九岁则余三岁之食进业曰登再登曰平余六岁食三登曰泰平二十七岁余九岁食然后王徳流洽礼乐成焉故曰王者必世而后仁繇此道也故量入为出乃万世用财之道汉高帝始不守此法而度官用以赋于民夫以髙帝躬先节俭犹未见其害至其子孙循习此制以一代论之后君用度之数必多于前君以一人论之末年用度之数必侈于初年由于用财无式故也于是其害有不可胜言者矣仰惟我朝法成周以建六官今户部即古司徒休养生息逾二百年于兹庶而富富而教可谓比隆前古而超轶汉唐矣迩者皇上复勑下计部勒成会计一书其深有意于古均节之道以幸斯民乎诚考祖宗以来岁入几何岁出几何以较今之出入之数増倍几何然后求其弊源而大均节之无论宫中府中孰为冗费而当裁孰为冗役而当罢孰为不得己而当处推移有无务归式法不得少踰一或岁入不足以支岁之出则当事者得以诏上杀邦用上下之间有余不足如血脉之灌输斯不亦周官之遗意也哉司徒大夫寅所方君吾故知也以董漕至呉雅负经世逺略于其来也以是告之于其别也敬书以为赠

　　送胡学训序

　　台郡观海胡君分教吾庠者六载矣诏迁漳郡之龙岩学谕其僚素波林君干斋奚君暨吾庠诸友以赠言见属予初接君色温然言若不出者既而熟其言而行事知君学有师授而尤长于春秋文法史汉不道时俗语其于志行之士特眷眷焉则君之操行又可知也今海内语文盛者以三呉两浙八闽为首君论秀于浙筮仕于呉迁官于闽三地者其风声相接也是以君所至如素厯而士亦与之相宜因以转移士习岂不深有赖焉窃谓今日文固盛然文胜而不己则实将不继实苟不继则文日工而道日漓非所谓文也窃谓莫若救之以质质者非谓质素而不文也惇本尚实之谓也昔月川曹先生居霍庠十余年而迁蒲州霍士上章愿留之蒲士亦上章争之夫使霍士上章愿留之可能也使蒲士亦上章争之不可能也曹先生不过一教职非有权势施为恩泽足以动人而人无逺近识与不识其向服之如此其必有不言而信者矣余于敬斋胡先生以一布衣今奉明诏从祀孔子庙廷与王文成公陈白沙先生为等埒此又岂有文章勲业妙悟絶识不堕见闻黙契道体为能有异于世儒而惊动人之耳目哉尝庄诵先生之遗书矣其言平实而渊深未尝苟为异论而皆体验真切有得于孔门之遗旨因其言而想见其为人葢薛文清公之流亚也伏谓圣明此举尤足以兴吉士风固胡君之行敬以告之以胡君亦有士风之责故也胡君其以为何如

　　赠温二尹序

　　河南温君筮仕来丞吾邑辱见访语予曰润结髪读书有志上进无何屈就此官不敢不学好予曰君之言及此斯民之福也士志于科第官志于升迁得之为好失之为笑其来久矣顾所谓学好者岂此之谓哉学而修身仕而爱民则人为好人官为好官矣君结髪读书有志上进而不获科第则命也为此官而谓之屈就则非也官莫重于亲民亲民莫如县丞与簿尉于民愈亲威福虽小而及人尤近苟非其人虽有贤长福泽不能及下昔明道程先生尝主鄠县簿矣又调上元簿矣不卑小官必行其志其言曰一命之士苟存心于爱物于人必有所济斯言也非士大夫之所常诵者乎而罕有能体而行之者况于卑官佐职必自诿以非力所及不知亦惟其无是心耳苟有是心则所谓行一分民受一分之赐者也不以一分之济为少而不为积之不已其所济多矣苟有济于民虽逺臣亦足以报国苟无负于国虽卑官亦足以自重既以告于君会君任满三载辱求赠言于予今之赠言例以虚美相欺君不他求而求之予予可虚君雅意哉所道不过前语君其勉之

　　送许邑侯入觐序为学中作

　　今制内外百职三载任满则一考其绩其在外亲民长吏则三岁一朝于京师即古诸侯述职之义先期季冬以逺近毕集至月正元日天子御明堂受朝外臣次内臣一等拜舞称贺退各就其邸太宰乃受其会听其致事而诏废置其治行髙等者天子又赐宴以殊异之即唐虞车服以庸之遗意也今年冬吾邑许侯例当应明年之朝先是侯既考三载绩以上最受锡命又一载于兹前后部使者以侯治行荐者又经八九上矣兹行也必首膺卓异之典继以内召不为御史必为諌官得以素所学及得于更尝厯练之久者一旦立丹升下为天子次第尽言之岂不伟哉僚佐诸生议所以送侯者辱以见属昔龚遂治渤海数年宣帝遣使征之会引入见议曹王生为言天子即问君何以治渤海君不可有所陈对宜曰皆圣主之徳非小臣之力也遂如其言宣帝说其有让曰君安得长者之言而称之赵充国讨羌守便宜欲罢骑兵屯田会得进兵玺书其子使客諌之则曰是何言之不忠也吾固以死守之明主可为忠言遂上屯田奏及振旅而还其所善浩星赐说以宜归功于破羌强弩二将军出击非愚臣所及则答之曰吾岂嫌伐一时事以欺明主哉兵执国之大事当为后法老臣不以余命壹为陛下明言兵之利害谁当复言之者卒以其意对吾以为人臣处功名之际当如王生之言至当大议决大计当以赵营平为法今宇内清宁外夷无先零■〈罒干〉开之扰内郡无游侠好勇佩刀带劔之民即良吏如龚渤海良将如赵营平亦无事可见而天子方虚怀望治益开忠益之路有大政必召辅臣面议又屡因事召见秉铨总宪大臣谕以申饬吏治之意台省诸臣人人得以自竭此诚赵营平所谓可为忠言之时也尝惜龚渤海忠厚刚毅有大节正宜在人主左右者而其自渤海征也仅拜水衡都尉宣帝亦不尽其用矣若赵营平不独良将殆亦可相也汉事无论己取忠谠于牧爱取师中于丈人吾于今时望焉吾于许侯卜焉是为序

　　寿大宗伯履庵万公序

　　年之所以贵于天下者何哉道徳仁义之所在是曰寿耉是曰天下之大老善类视以为领袖后生视以为仪刑在朝则美政在野则美俗若是而不可贵与故诗人之美君子有曰邦家之基而祝之以万寿无期者矣有曰邦家之光而祝之以万寿无疆者矣夫其所以祝君子之年者以斯世之所赖于君子既重则其所愿于君子者亦岂不逺且长与圣贤之生哲命厯年有合一之理则寿考富贵康宁与夫施之事业者无不参会昔师尚父之鹰扬亮彼武王肆伐大商何其壮也乃在于养老盍归之后卫武公之抑戒欲卿士师尹交警于国何其严也乃在于年九十有五之时夫其聪明强力所以久而不衰者天固使之有为也吁此年之所以可贵而厯数古今亦不可多得也与吾乡先生履庵万公今年年七十矣天下莫不髙其人重其年愿以无疆之寿为祝一日公之内亲心竹思樵二张君介践石虞君辱诹所以寿公者予谢非敢而虞君之请不已窃念樵与公桑梓密迩不及朝夕从公游而被于公之风声薫泽久矣及尘仕版尝两接公于朝真所谓不言而饮人以和者诗人之咏武公言其切磋琢磨如金如锡是武公犹待于修饬鍜錬之力而公天质粹美不见圭角乃益谦冲严密不忘抑戒之意吁公之所至岂可涯涘哉公与华亭平泉陆公皆位大宗伯天下望其遂毗大政而皆蚤引退近者特诏起公而公又引年固辞公之于出处之道审矣而天下之望犹未己不知公虽不出而其所以系天下之重阴有禆益者固与出同也朝廷倚之为蓍蔡乡俗望之为斗极朝有大事必咨焉乡人视其可否以为荣辱四方卜其安否以为喜戚然则天之寿公非为公一身为天下也敬以是应三君之请不知可辄陈于公否

　　送许邑侯入觐序

　　明年岁在丙戍为圣天子御极之十有四年天下复当会同之期吾邑许侯既戒行有日樵不侫既为学僚诸君有年矣兹承邑中士大夫之委敢复有陈焉夫侯之兹行也固将以承上徳逹下情也昔周公为成王陈无逸之训言及文王惠鲜鳏寡懐保小民而必先之以徽柔懿恭何也盛满之君抗然于上而上之意不接于下下之情不通于上则虽有刚明之资而民隐无以周知恩泽无以下逮文王视民如伤所谓徽柔也小心翼翼不侮鳏寡所谓懿恭也是以其于穷檐蔀屋之下无异一身人之疾病苛痒无有不知而其所以拊摩而抑搔之者无所不及也恭惟皇上聪明不世出而未尝自恃干刚立断去邪不疑而未尝自用谋谟任之辅臣拟议由之省部公论付之台諌迩者因旱亲雩步行出郊召见三事诏议所以佐百姓者至拳拳也及驾幸山陵见军民之囏苦则立免所过田租柔恭逮下之徳虽文王何以加焉今当三载述职监司守令于是五上阙庭矣顾未有如宋人过阙上殿故事得一承召对从容尽所欲言者则不惟逺臣无以自效而无乃上意亦有所未厌于兹乎夫召见监司守臣我圣祖固有故事矣倘一旦缵承及之诸公其何以对扬休命乎许侯清修敏识博学通才两试紧望剸裁有余大得民和其于天下事筹之熟矣尝谓事之当为惟宰邑为近民而易达待身而行者未有不可自尽者也事之当言惟台諌为近上而易入待人而行者未有不可尽言者也然自当事者而言则言之者易为之者难自进言者而言则自为者易待人者难自各当其责而言则均之乎为国而无所诿也勿失其可为之时为之而有益于民勿失其可言之时言之而有益于国即为终身之事业是为不负乎所学此非素定何以能之吾非许侯其谁与归

　　送海楼左公赴内召序

　　我朝重慎刑狱于内设刑部以司鞫断又设大理以司平审于外则■〈君邑〉县亲民长吏于民事既无所不总而又郡设司理一人以専治一郡之讼旁监司不得辄以他务相委焉可谓重矣又设御史台以总持风纪于内设按察司以总持风纪于外犹以为未也又岁遣侍御分巡天下以督吏治皆得兼理刑狱此所以二百年来政平讼理风清弊絶葢有由然也莱阳海楼左公以名进士司理于吾镇江者阅五载于兹公而体之以仁明而行之以恕不但吾一郡无寃民前后厯事按台四五公矣周行四郡有大事未尝不以委公四郡之人翕然称服公者葢如出一口也庙堂简知公有日是以今岁以司理被征者天下仅九人而公首列焉是行也不为御史必为諌官寻至大用皆公之余事而樵等不佞承公之爱也久窃愿有献焉者则曰敢以古人之事业期公也昔皋陶明于五刑以弼五教人以为古今刑官第一然而禹推先之则曰皋陶迈种徳徳乃降黎民怀之孟子叙尧舜之道亦曰若禹皋陶则见而知之今读其知人安民之谟则皋陶之道徳稷契之流禹之亚也夫岂为刑官之选而己乎左公学探洙泗之渊源今进当论思之任必有嘉谟入告如皋陶将天下实受其赐宜天下所拭目以待而吾镇江首蒙公迈种之徳是所不能忘情于颂祷云

　　送少薇许公赴内召序

　　吾邑许侯任阅五载凡侯治行之详与吾人所以相期之意樵不侫于侯入觐时既有言矣继而侯果首膺卓异之典还治未几征书随至天下之以宰邑髙等被征者仅五十有四人而侯首列焉吾人相期之意可谓若合符契而不侫亦自喜于其言之验也然而侯今与吾人别矣则其相与慰喜之中将无又有悒然不能为别者在乎夫相期者天下之公也惜别者一邑之情也皆所不容己也则上为天下祝而下以致吾私其又可以无言乎葢闻先正有不愿为他官而愿得州县以自效者以亲民足以及物也有谓諌官御史之职不可蹉过言所欲言者以言路足以展所藴而不限职守也信若斯言则仕途二者而兼得之岂不尤为可喜之事与而铨司故事被征髙等者例选为諌官御史则朝廷固以此意待人矣岂不以其厯练民事者必能通逹国体而望以腹心耳目之寄与是知能为良有司者必能为良諌臣能为良諌臣者必能建功立业为名公卿古今铭书太常而垂光信史者葢厯厯可考也许侯行矣爱行于一邑一邑受其福而己言行于天下将天下受其福焉官为台諌可自效者论思献纳而己进为公辅则其所以主张国是开诚心布公道以坐运于庙堂者其功当有大焉此则吾人相期无穷之意而窃愿有献于侯者也今朝廷清明天下无事然论者不无未然之忧北敌保塞守约邉鄙固少寜矣而吾财竭于互市得其无用之马随俵随毙边备虽时有申饬之令而将士玩愒日甚一日徃时锋鋭消铄无余一旦有变何以待之乎然呼吸转移其机固在上也晦庵朱子尝言天下事有大本君心是也其余万事各有其本如理财以养民为本治兵以择将为本然则诚得天下之大本既立则其余万事皆可从其本而治之不患于不举矣窃谓人主常知忧勤于上则上下交言路开然不浃则不亲不亲则不信识者谓当如祖宗故事朝退臣僚并得以职事引见从容尽所欲言则上心益开明而注向于君子者始固忠言至计次第有施行之实矣此固诸公事也用敢于许侯之行而致其区区之愚云

　　贞烈诗序

　　昔共姜守义自誓以父母欲夺而嫁之犹有所感激而然也若所遇非共姜之父母又夫死而舅姑可依乃志在殉节而不爱其死不爱其死而又不轻于死从容以尽夫父母舅姑亲戚难解之情而卒于必死以伸其志此岂非尤所难得者与若吾学长素波林君之女是也其事闽中士大夫纪之详矣吾邑士大夫亦莫不叹嗟其节为作歌诗铭诔累之成帙而属予序之予惟纲常秉彛本乎天性人莫重乎一死死得其所有视之如归者则其它又何足言与妇而不难于死夫如此则为子死孝为臣死忠宜皆所无难者又何有子而背父臣而负君者与子而背父臣而负君者未必皆其本心由利欲昏之也岂利欲反重于死生与何其易于妇人而难于男子与昔五代冯道为翰林学士时能自刻苦俭约当梁晋夹河之争居军中不设床席卧一束刍所得俸禄与仆厮同器饮食诸将遗以所掠羙女道寘之别室访其主而还之使常守此心利欲岂得而昏之哉及居大位厯事四姓十君视背旧君回面新朝如更传舍欧阳公论其事因引王凝妻李氏投宿旅舍不纳牵而出之耻手为人所执引斧自断其臂谓当时忍耻偷生者闻此可以少愧虽然道不足责也扬雄读书谈道自视何人哉而甘为莽大夫故曰取舍之分明然后存养之功密存养之功密则其取舍之分益明又曰有学有守而去就之义洁出处之分明然后为君子之全徳呜呼士真讲于孔子之道而差者未之有也

　　华阳雅颂引

　　华阳雅颂者吾邑许侯以循良内召邑之人士辑逺近闻风慕徳者歌咏之词也昔崧髙烝民之诗尹吉甫所作以送申伯仲山甫者列于大雅泮水閟宫之诗鲁人所作以美僖公者列之三颂是雅颂之施于赠送也尚矣华阳者金坛邑于茅山界中陶隠居云此山本号句曲其下是第八洞宫名曰金坛华阳之天吾以为此葢邑名所从起与汉三茅君晋二许真君皆楼真得道于此而陶君继之兹地之胜遂以大着邑界中有陶村隐居丹井并手植银杏大可十围皆尚存自昔来宦于兹者忘其案牍之劳似有山川之助至许侯之来山川复为有道者增色四载之间民安物阜上恬下熈如在华胥之国然则所谓华阳之天可谓散在人间不必求之三茅二许錬真之所而后得矣许侯及人之泽不其大与宜为吾邑乐道之也若夫许侯徳政之详则有诸作者在兹不复缕述云

　　寿水帘潘老先生七十序

　　年之贵于天下久矣而在贵者之年为天下所贵则尤难太公八十相武王伐商而诗赞其鹰扬葢壮之也卫武公年九十有五犹箴儆于国而诗存其抑戒葢美之也壮之美之者惟有徳者哲命厯年有合一之理彼其聪明强力所以久而不衰者天固使之有为也此所谓贵者之年为天下所贵者也其视夫善在一家而贵于一家善在一乡而贵于一乡善在一国而贵于一国者固不同也诗人之祝君子每祝其寿至曰万寿无期曰万寿无疆夫其所以称愿之如此者诚贵之也贵之者以在朝则美政在野则美俗美政则系斯世之否泰美俗则系善类之消长君子之位愈上而所及愈弘君子之年愈永而维系愈逺此在贵者之年为天下所贵者所以尤难也与若吾师水帘潘老先生则其人也先生天禀和平而充养有道与华亭平泉陆公宜兴履庵万公进士同榜同以齿徳为天下所重又皆位大宗伯天下望其遂毗大政陆公万公既皆蚤引退而先生回翔南北者亦数年凡再进而再却不合之故荐绅所知昨膺大拜之命议者以荐出江陵而疑之不知先生雅志己安于退矣名位至此古人所谓满盈之时先生又将何求与徃在白下先生二子年甫踰髫延师教之厅事之侧一老仆守之履而不韈樵犹识之乃编修时旧僮也即此推之先生无望外之希其又可知也抑先生去功与名而还与众人其所自全于天者独深以厚其享遐龄而凝晩福固天道也今年某月先生寿七十樵将渡钱唐一拜先生于剡溪之上视先生精神风采比太公鹰扬卫武公作抑戒之时当犹过之无不及焉敬以此言为之先

　　寿姜母八十序

　　天之所以福乎人者有五曰寿考康宁富而好徳皆福也而槩古今罕有兼得之者也古之人惟有徳者爵有爵者富爵禄不妄加则贵富不可以妄得故周礼八柄曰爵以驭其贵禄以驭其富予夺王者之权予有幸得则予不足以为恩而得不足以为贵故又曰予以驭其幸欲其不妄予也窃谓寿考之于天也亦然矣比之富贵事殊而理一也古之人不曰有其徳者必得其寿乎不又有虽得其寿人不以为宜而以为幸者乎然则寿非不恒有寿而人以为宜不以为幸者不恒有不恒有则可贵可贵则其称愿于人者无穷称愿于人者无穷则宜祝今世称寿例以循俗而不知此故近于弥文吾师三溪先生平生忠厚恬靖居官清白谢事之后足迹不入城府家事萧然无改寒素厥配蔡宜人与之同心同徳至于白首庭无间言子孙众多业举治生人之所急而先生了不以屑意享年踰七十人以为少咸曰天将以未尽之福贻其后乎岁壬午先生之孙中乡试人曰吾言验矣丙戌宜人寿登八十人曰福未艾也于是逺近相知者问寿于王子王子为之言曰八十人之所恒有八十而康强人以为福未艾则其所以致此者有道矣此非所谓不恒有而可贵者乎老子曰天之道以有余补不足三溪先生之所不足者天以后人补之既有验矣自今以往宜人之寿至于黄髪儿齿受子孙之封诰如严母如八座太夫人人孰有不以为宜而以为幸者乎用书以为祝

　　纶恩世庆序

　　昔伊尹相汤而太戊时复有伊陟巫咸相太戊而祖乙时复有巫贤此见商家贤君屡作非子则孙由累世有人而其臣亦勲徳相传非身则子故累世有资国之贵世臣而家之贵世徳其不以此也欤三代而下如汉韦贤石庆于定国张安世父子及杨氏袁氏唐李吉甫徳裕栁公权公绰宋王祜王旦王素吕蒙正夷简公着范文正忠宣又皆其表表者也入我朝如灵寳之许闽县之林姚江之孙可以继之以吾邑言莫盛于宋姚氏其所居谓之姚家巷今吾舅氏适居之科第之盛略相当人遂以姚氏方之然吾舅氏世泽之长自有所试不须以姚氏比也葢自吾外祖玄翁少厯艰苦所著中说发明道妙仕未得意则有吾伯舅素翁继之敡厯中外所至有为风采筹划足以显扬家学中丞锡命进及二代冡嗣励庵材敏出俗高韵照人犹未究其用则有见素承素存素景素诸君继之存素景素同登庚辰甲第见素之子中甫继登癸未甲第励庵虽未究其用而天补之以子孙其所以大显扬之者岂不有在也夫先是存素以户曹书圆受锡命赠励庵如其官纶诰之宠天语尚温未几而中甫以宪曹书圆再受锡命当封见素如其官而见素以渊源之学方负廷魁之望于是制以贤科有待例得先及于母而夫人拜受焉褒语之温尤为异数戚里荣之宜有以为贺辱东泉叚君造予而问焉予曰固予心也程子尝为外氏作家传予亦欲有言也久矣姑因斯举而论之有五庆焉数载间两代貤恩父母庆一也具庆受封庆二也二亲方黒首称太夫人庆三也自玄翁至今八受纶诰庆四也髙祖玄孙蝉聨无间庆五也此外若兄弟同科父子抡魁皆吾邑之所未有而舅氏有之至于科第之盛同时台省又所不论已进者方蔚为时望趾美前修后来者又竒颕迭出进未可量故予不以姚氏比者非予之私也亦其实也抑宋吕氏自申公之后其子希哲又贤由是世有闻人至今东莱吕氏之家敎为世所称法若范氏父子则又纯徳无议今松江诸范犹其后也则语世泽之长孰有过之要非无所自也其所以传之守之必有道也敬以为舅氏后人告云

　　送范郡侯序

　　汉史称于公决狱平罗文法者于公所决皆不恨至子定国为廷尉民自以不寃可谓善继乎于公其后定国为丞相子永为御史大夫封侯传世乃于公所谓治狱多阴徳子孙必有兴者至是果验亦竒矣唐李卫公宋吕申公父子皆以相业见称当世吉甫夷简人极相似申卫人不相似而一相武宗使河朔效顺一成元佑之治与司马同心人称二氏之有子焉若语父子同徳必也其范文正忠宣公乎处江湖之逺则忧其君处廊庙之上则忧其民惟文正能酬此言惟忠宣能继此志可谓商周之道徳粹乎无间然者矣郡侯髙安范公世家清望太尊公先年虑囚江左多所平反郡侯复执法南曹人称明允可谓有于公父子之风至其清徳则实得文正忠宣之心而非于公父子所能望也公自南曹擢守我镇江镇江事简而路冲路冲则有酬应之劳不可御之以简事简则民安于无事不可御之以烦公清心省事民安其不扰无忘宾旅士服其亷静今年大计以卓异见表特迁山东宪副巡视海道寻以山东抚臣之请优改浙江専理清军驿传以公之清何徃不宜而执简御烦正巳格物尤当于浙台秉宪见之若夫公之事业则有范氏故事旧邦士民无以祝公惟此而己彼欲髙大其门可容驷马髙盖车自以阴徳期报者知乃公之唾余不足为公道也

　　荆太夫人九十寿序

　　荆太夫人之寿八十也不佞既尝有言以奉庆矣自是而寿益髙则庆益隆然所谓庆者非世俗之侈辞也道其实理也易曰天道亏盈而益谦地道变盈而流谦鬼神害盈而福谦人道恶盈而好谦知此者则知所以常守贵常守富而身其康强子孙其逢吉者举不外此理矣庄子曰平为福人之福在于平而人情每不喜平而喜过过反不得平焉如富贵过而取咎奉养过而伤和此所谓反不得平也夫惟谦而能节为保常之道故贵而不骄富而不侈居安而能戒此所以常守贵常守富身其康强以享无疆之寿也谦之守益固如此也若荆太夫人是己荆为云阳名族一乡之人称善门焉伯子斗南君仲子养吾君首以贤良文学扬于王庭伯子两宰名邑仲子持使者节厯按大藩太夫人受其善养禄养封诰之荣命服之宠子孙满前皆峥嵘见头角可谓荆门一时之盛而太夫人视之泊如也其自奉其理家一不改其故操盖勤俭出于天性而辛苦澹薄之能甘纷华盛丽一切世味之所不能染则丈夫豪士或有所不能而太夫人持为恒徳太夫人于是乎加人一等矣夫谦受益天道也受益莫先于寿而子孙次之故洪范列五福而稽疑大同之应惟曰身其康强子孙其逢吉以康强然后可以享寿考寿考然后可以享五福而目睹子孙之昌也非太夫人其孰与归敬以是为太夫人九十寿筵之祝

　　代邑父老送龚邑侯赴召序

　　龚侯内召予既为学中诸君有言矣父老复以为请予以言不宜渎辞而父老之请益坚夫父老之眷眷于侯而不忍释即一邑之情也情同一邑可以观政矣吾邑僻小四方商贾之所不至一遇水旱则民遂告饥顷则连年水旱加以疾疫而民困甚矣今年夏至以后雨颇及时禾幸徧莳咸望有秋不意白露以后风雨大作禾方欲秀最忌飘揺浥淫而雨复连朝至于平地水起尺许人家墙屋俱頺圯则禾可知矣有仆于泥而出芽者有禾穂虽长外观似好而中实无粒者人但见其貌也而谓金坛之有收科输将取盈焉则民困曷由苏矣此惟龚侯目见而知之此父老之所以眷眷于侯而不能释也侯临吾民四载有余未尝以怒而笞人即当笞亦恒不及数临廷听讼以数言立决人服其明而未尝深入人之罪其救荒也不待上赈之至先巳有备散榖设粥是以民免流移金坛无驿供应之金又少而以其僻而近江也部使者多留以为终事候代之地少者一月多或三月不止焉自荆至于陈为按院者三公矣而中间以荒政以监兖以恤刑至者皆援例于巡台也吾邑盖不胜其扰而侯应之常咄嗟而办侯之才足以剸繁理剧侯之度足以茹荼含垢具见于此而谈侯美政者或所未悉是以表而出之此父老之所以眷眷于侯而不能释也相与形之绘事效昔人攀辕之义夫岂不知其不可留哉人情逆旅相逢犹有投辖倾盖者况上下之间乎吾将以愧夫视上下相去如视传舍者欲见上以诚爱下下以忠利上为君民相与之情出于性而非外至也他日侯秉节南来吾人喧传曰龚侯来矣出迎江浒至有拥车不得行者不亦今日为之兆乎

　　寿靳母序

　　昔先王之教非独行于士大夫也盖亦有妇教焉及其治达于天下而功施于后世非独与贤士大夫共成之也寔亦由内助焉以尧之女其渊源非不善尚曰舜能以义理下其心是无圣人为之耦则不克使其行妇道也况家人子而可以无教乎故王后之尊女御之卑大夫士庶之家之广莫不闲之阴礼肄之妇职为之师傅保姆之助诗书图史之戒珩璜琚瑀之节威仪动作之度教之如此其至也于是媍徳之成则上自后妃至于诸侯大夫之妻莫不修其法度以辅佐其夫子而闺门之应至于江汉之小国兔罝之野人莫不好善而不自知然则女徳之助岂曰小哉中古以还彤史职废为政者治吏事而巳女子之善既非世教所奬成而其事亦罕闻于时故贤女可纪者千载间寥寥相望明兴风化陶淬余二百年闻家令姓嫔师女宗可与喆人烈士争不朽者乃始班班有之若京口靳太安人者抑其人也安人以太传王文恪公之女为太传靳文僖公之冡妇生于相门归于相门无一毫贵冨之习左绳右矩动若儒者以怡顺恭勤事舅姑尽妇道以综练克家相夫五州公尽妻道以诲翼不倦成其子北泠君尽毋道数十年靳氏之雅望如新者安人有力焉故尝僭谓使安人出于闗睢之时则必有歌于召南若诸侯大夫之家象成周之化而被之无穷者矣盖文恪公文僖公之家教于是不可诬而女德嫔教之有闗乎家国之隆赞者将不益可以观也哉乃今嘉靖癸亥七月之望为安人六十初度之辰亲姻知安人者咸有言以寿安人樛木之诗不云乎南有樛木葛藟累之乐只君子福履绥之夫君子既贵与冨矣子孙众多矣无善可以为之愿愿其康宁寿考无期而已樛木下埀荫能及逺正昼日不穿漏夏五六月暑气不至凛如九秋若是者葛藟之所累也人之秉纯固之德而为福履所绥者亦如是而已安人之生岁在甲子岁厯之周适逢癸亥吾知福履之绥贞复生元以今年为六十初度之辰以明年为甲子重开之日周而复周岂有限哉不佞介在姻戚知安人有闗于嫔教之大而合于有樛之义也敢诵以为寿云

　　赠陈掌教之辰州序

　　昔之人谓周之士贵以士有其实而上求之也谓秦之士贱以士无其实而徒以餙巧驰辩檄能钧利求售于上也我国家设学养士以其养而有成者为之师董以宪臣申以玺书惓惓以实学实行为望庶几他日得其实用兹与成周待士之意何异而先年得人之盛亦称与菁莪棫朴同风矣迩来士行弗敦辞尤好异务实自重之意少而偷合苟得之行多朝廷形诸训饬亦既再三矣顾场屋主司止能去取其文已耳所以慎考其人明示趋向必有以挽而归之于正者督学使者与郡县师儒之责也金坛在江南诸邑中士风最淳去先哲刘文清公王正肃公之懿范未逺其师传又甚正其辱临教席于此者又多四方之贤士如广右陈君者两绾学篆单车来金坛清约同寒士凡事详练持正而有体士心久而益信服之惟恐其迁而去也今年某月得报迁主辰州教事辰与广右邻壤于君为冝自邑而郡北面受业者益众君之教泽将益广是安可不为君庆且致愿效之愚如前所云也不佞昨赴留署辱君饯送于郊兹乃不得握手为别聊述此以俟君进成均宾王国再晤尚有期云

　　方麓集巻四

　　●钦定四库全书

　　方麓集巻五

　　（明）王樵 撰

　　○序

　　涪南子寿言

　　昔之号涪翁者蜀之涪也子邑有山焉在洮湖中郁然孤秀望之若浮故曰涪有家其南者好善而寿考人称之曰涪南翁云今年年九十矣戒庵髙君与之姻家求予言以为寿予未识翁而识翁之二子伯氏仲氏知戒庵之言不诬也为之言以授戒庵凡二条洮之潴也金坛宜溧各得其一畔周处韦昭郦道元皆以为五湖之一五湖者葢扬粤自有五湖范蠡去越乗轻舟以浮于五湖是也今洮湖滆湖固东连震泽为五湖之一可信不疑或曰是蕞尔者安得与洞庭彭蠡者列而为五则误矣洞庭之初葢九水尔计禹时入江会合未甚广故未有洞庭之名其后会聚日广方八百里而洞庭山遂在其中故因山得名焉人之善积而后大其亦犹是也罗君章湖中记曰湘水之出于阳朔则觞为之舟至洞庭日月若出没于其中也噫人其毋谓蕞尔者之不足以有进而自小欤不为而安于小是河伯之不可以语海也薄积而望其大是指一勺而求其生蛟龙殖货财之功也涪南子好善伯氏仲氏继之予知储氏之大其未艾也夫
　　屿之势有止而若立者有起而若浮者河出三门江下瞿唐砰磅訇礚惊泷千里而砥柱滟滪横当其冲此所谓止而若立者也烝云梦坼呉楚洞庭灏溔无际水天一色而中间青若一螺突兀而不去者君山也此所谓起而若浮者也洮虽不足与洞庭埒大而孤秀乎中流者实巀乎其有君山之势是其地有险易居有交衢夐僻之不同晦明风雨烟朝月夕竒诡出没变态万状而彼立者浮者无所与焉噫人之寄于世固亦有然者耶其立也可以语守其浮也可以语顺守而顺可以长乆涪南子知之矣

　　兄巽谷公寿言

　　惟兄英资天挺家学夙成逹则慕为留侯武侯隠则能为靖节康节诗有别材出入诸家而参之以妙悟文多竒气淹贯羣籍而发之以清思岂止胜呉下之机云直可与古人为伯仲乃若见纷华盛丽而无子夏之悦处贵游公子而丼原宪之贫在今世之尤难宜知者之所叹庭转槐阴值首夏清和之侯堂开緑野逢六旬初度之辰奉祝以言曰春来兮震宫人居兮巽谷醺梅兮染槚微香兮遰馥有一般乐事且觅柳寻桃方池数畞小艇中流坐绕千竿之竹緑阴芳草之间白石清涟之曲风夏日兮北窓卧羲黄兮忘足枫落兮秋冬波纹兮绉緑王鲔之大如人荐以青松黄菊宾朋数辈杯觞相属宁知吾兄之所乐者同而所以乐者独乎

　　贺黙斋寿言

　　惟公函徳之厚宅福于平家如万石里门下内史之车侧有三陈宾客避秦公之座年七十矣而躬寒士之勤比壮夫之徤盖勤俭天性约乐不贰其操诚禄寿之器也奉祝以言曰有器之鄙文以风流为王戎之执牙筹有器之逺寄迹于财三积三散为陶朱之五湖逰公无风流萧散之趣而亦不迩于祸害无兴呉覇越之略而亦不拙于身谋其可谓勤俭自足不忮不求俾躬处休福禄优优者乎

　　外家于南区兄寿言

　　惟公名通朝籍子荐乡书弟柱史而冠盖双双祖中丞而门楣奕奕绪风来煦爱景回长祝南山之寿爰集宾朋同北海之尊莫如兄弟嗟我最幼有鬓已皤自壬申而至丙子为中表者五人次一歳而庆生辰愿更廵者无算爱而不足申之以言曰昔陶隠居尝有言句曲之山华阳之天接乎金坛奥区良田栖迟乎贤哲窟宅乎灵僊孰为能契玄之玄中丞先生得心传子孙赫奕富贵蝉联惟徳斯享祝尔永年

　　王大夫生辰辞为县僚作

　　峨眉天下竒嘉江人物薮三苏擅宋四谏名今以公其材与四而五剑阁通秦播声名于鳯阙锦江过楚流徳泽于金坛百废頼之而兴一言蔽之曰简诗曰乐只君子邦家之基乐只君子万寿无期君子能为邦家之基则寿无期矣民愿之古有之今县僚乞言以称爵于其长其辞曰剑阁中开流两川兮舒灵发秀孕材贤兮显允王侯发妙年兮文章二苏道则先兮操刀试割政平平兮四野安乐有诵弦兮琴堂昼寂舞鹤跹兮宣室召问夜席前兮趾美四谏光遗编兮玉垒崔巍镇不迁兮祝公之寿如斯绵兮呜呼董相有言为政而宜于民固当受禄于天兮

　　江之水二章送郡侯王一庵年兄有引

　　尧日常中徧照万方万姓舜门四辟咸宾八凯八元加意亲民之官精求风纪之任式闻新命允惬舆情恭惟一庵年兄先生襟懐度世政事宜人迹所至而有声材无施而不可惟此江山之郡是为吴会之门舟车水陆当南北冲钱榖甲兵名天下剧以公年资岂吏事所宜久屈为民暂借乃庙论特以相推苏置邮之困而舟夫之缮募一属于官制繇役之均而差雇之重轻各视其力颂召伯之甘棠巳闻满道借冦公于河内未及一年上厪圣主之知爰有宪司之擢闗中古称天府按察今谓外台扬清激浊总一路之纲维浮渭据泾翘八州之雄望愿睹维新之绩益为吾道之光诗以送公其辞曰江之水兮洋洋公之思兮以长兹土虽褊兮如古桐乡本有田里兮末有工商人肆其力兮时和岁穰吁公之思兮以长江之水兮溶溶欲留公兮无从公俾我民兮不敢终讼巨室由礼兮乡闾睦雝戸诵诗书兮家闻鼓锺吁欲留公兮无从

　　云山相望辞为邑中父老送王大夫有引

　　人物嘉陵山川西蜀岷峨巫劎之奇甲于天下扶舆清淑之气锺为英贤允惟王侯可继前哲忆昨下车之日适逢更化之初为政如子产郑人禇其衣冠兴学若文翁蜀士比于齐鲁俭素下同寒士拊摩加意小民谓京口一郡不当呉下之大州而水马二邮常困供输之旁午破中户十家之产遇权豪并日之临非官持赢缩之平则民无苏息之望肯排羣议力请施行愿坚守于百年称斯举者万口夏泽应时已卜丰年之兆秋官晋秩适当考绩之期寻上国之旧游即金陵之佳地启处时闻犹欣孔迩云山相望此意何穷其辞曰建业东出兮青龙回翔駊騀层迭兮至于华阳三峰崒嵂兮僊灵窟藏东原膴膴兮金坛是疆土埴民勤兮生彼稻梁名都胜地兮遥相望金风淅淅兮露为霜送轩旌兮越河梁蘜有华兮桂有芳言思公兮不能忘

　　朝宗辞送郡侯冲宇曹公入觐有引

　　洪惟圣明十有一朝纪元十有三载当太平熈洽之运值天下会同之期涂山执玉尽万国以皆来穷髪贡琛乆四陲之无事惟此江山之郡是为呉会之门股肱京畿控引淮楚自昔襟喉之要地于今名硕所回翔恭惟冲宇公祖醇徳难名大材不器忠孝自天性而培益穷圣奥文章由道心而逹蚤擢贤科缀承明侍从之班紬天禄石渠之秘遂由麟阁继掌兰台旦夕承弼非尧舜之道不陈出入师虞有谋猷之嘉必告义气贯乎金石直声动乎朝廷谓三尺法为九重持天下之平谓二千石为一路寄羣生之命均之心膂之重任又何内外之殊观颁布诏条抚绥疲瘵躬先俭约清如秋月氷壶政本中和公若权衡尺度不言而人已化不严而法自行昔中国相司马则辽主为之戒边而杨绾位台衡则元勲为之减乐以今观昔何徳不孚得诸道路之言翕然归戴之众以为下车未乆受赐巳多诚恐当宁见知征书寻至获觏周公之衮衣仅纔信宿欲借冠公于河内难再遭逢兹当羣后四朝行即单车上道天下治平宜呉公之第一阙廷宴赉知昼接之惟三樵不佞敬縁邦人之意作朝宗辞取喻江汉见一时上下之志焉其辞曰井络之躔上应岷山蟠踞华夷江出其间汉水从之会于荆扬朝宗于海如侯于王侯道惟何曰惟敬忠乃心王室如川必东王意惟何代天养民与我共此惟邦冡君心诚求之岂忧不逮知无不为尽于小大念此江国江海之交洲沙不常山陆多硗不当三呉具区一曲丰凶相补然犹不足上有贤长民嬉于田始知仁政乐于丰年公交车北迈送公江浒士女曰嗟公吾父母曷日云归来春之暮何以迎公式歌且舞

　　贺推府左公辞有引

　　治崇考绩礼重尊亲皋陶迈种徳惟以明刑释之无寃民亦能襄化皆百世祀遗后人休岂惟食报于当年兼必増光于自出恭惟海楼先生锺海岳之灵秀探洙泗之渊源文章礼乐奚止鲁国之大臣谙练详明已若汉廷之老吏答天子虚懐望治之意展平生学道爱人之心歴监邑务而弊绝风清屡摄郡符而政平讼理谓三尺法为九重持天下之平谓二千石为百里寄羣生之命秉一徳之明清于单辞独照法文王之敬忌无择言在身以吾郡当南北之冲念民力困输将之扰克恤民艰而民供有节无忘宾旅而宾至如归他若钱榖甲兵之盈虚农桑工贾之委曲凡关实政靡不周知忽已三年有成何但一方受福声闻四逹荐剡交腾奏绩于天曹宜书上上之考召登于琐闼行观谔谔之风亲闱宜得貤恩司封请如甲令纶言温厚玉轴辉煌发潜徳之幽光増显亲之逹孝允惬舆情之称愿况吾郡之尤有倍于舆情者乎辱邑侯徐公许公以言见属敬成乐府少佐宾筵辞曰瑞云缥缈正畵堂清晓令公初庆中书考彩衣欢未足黄诰承恩早孰不道僊翁王母人间少锦里春长好对月倾清醥光又满人难老东海南山寿总为封君祷愿再锡便登八座加宫保【右调千秋岁】

　　送许邑侯内召诗有引

　　伏以四载鸣琴政比董刘张赵三台虚席人推卓鲁龚黄驿书早下于丹霄瑞霭光腾于紫阁愿言夙驾祇就严程恭惟少薇父母先生渊源维岳爰降神而生甫及申钖羡自天有前哲以贻孙翼子人仰八荀之里道弘二许之传妙年而籍甚有声厯试而裒然作首婺女星临五百里内贤人聚泰阶符应五百年有王者兴宜偕计以登庸式扬庭而利见爰试理人之策先观制锦之才绩溪借重劳尤多于度地均粮吾邑移贤政首着于除奸革弊御吏则正已以格物待士则虚心而下人惟人得输其情故不假旁察而事无不知惟物各止其所故不待先迎而应无不顺氓庶戴如父母胥徒畏若神明闻之者无识不识服其玉洁氷清见之者无贤不贤爱其青天白日是以名实孚于上下荐剡交于公交车考最天曹貤封锦里因验尽忠报国斯为大孝尊亲心悬北阙因入觐以入谢天恩歌引南山爰赐宴而赐酬寳钞既逢异数寻奉玺书还治所而延见吏民按故章而布宣徳意竹马之郊迎甫已珍圭之征守遄来铨司题奏以近待之缺员帝命允俞资逺臣之妙选公其行矣谁能留之学僚林君奚君逹君暨门下士数年承雨露之深培千里重门墙之逺别情莫能巳相与征言顾樵芜陋之言巳有陈于许公矣复则不嫌于渎乎而义又不可辞也爰为古诗三章以送公其诗曰海门兮长风中流兮孤屿送公兮金山留公兮不驻三山兮苍苍江水兮何长有懐兮公徳两地兮华阳江山兮不老祝公兮廊庙秉节兮重来讴歌兮载道

　　为大司冦麟泉王公题赠

　　樵来白下于大司冦麟泉王公仅一再见已而公三疏请告圣上温旨暂许士大夫莫不有言以为别樵不佞谨因公教言之所尝及者述所亿一二非敢曰有献于公固质疑之初心云耳
　　在昔圣人未尝言养生然而顺性命之理则养生在其中矣养徳养身非二事也故孟子曰存其心养其性所以事天也殀寿不贰修身以俟之所以立命也夫知事天在于存心养性而不在于形气之末则载营魄抱一无离不足言矣知殀寿不贰修身以俟之为所以立命而君子之能事巳毕则深根固蒂长生乆视不足言矣而老氏之说吾儒亦未尝以为可废故程子曰天命不可易然有可易者惟有徳者能之如修养之引年世祚之祈天永命常人之至于圣贤皆此道也夫知修徳之至常人可至于圣贤则为国而祈天永命保身而身其康强子孙昌炽是盖一理也是三者王公己有其二尚当为国再出助圣天子敬徳諴民祈天永命如周召公斯固今日士大夫之望云

　　为许司諌题赠

　　谏议甸南许公先世江宁谒告南归便道问访桑梓得祖墓于八十年迷失之后既以自庆且征诸乡荐绅之言以垂乆逺辱及不佞不佞虽未识公面窃已知公公师事海忠介公距其庐十舍而近平生忠孝大节其得于忠介公者深矣嘉靖末年人习媕婀忠介公一旦直言劘主闻者谓无益必且获罪继而见公之无恙也则稍稍贤之矣后见公之大用也则谓以直言致而不知忠介公抗言之时死生置之度外且不知有身后名又岂知有望外福乎是其为直也乃无所为而为之者也非徒感慨于一旦也其行于家行于乡积之有素也吾虑夫有所为而为之者谓忠直事亦可借也请因忠介公而僣论之以复于谏议公且以为别

　　缨溪叔七十寿序

　　古者虽天子犹宪老而乞言况其下者乎所以贵于宪老而乞言者以老者更事之多徳性巳定动必不苟而其言有足以为人药石也若有人聴信虽乡人犹足以相引掖而为善况其家之子弟乎若不聴信虽子弟且无如之何又何望于郷人乎世俗自五十六十以至七十八十九十皆有庆寿愈髙则庆愈隆夫其尊老之礼如此而岂徒哉其所以尊之者必有在也宪而乞言者其实也称觞举贺者其文也孝子慈孙有其实而文从之者上也因其文而思勉其实者次也昔某与缨溪叔同庆六十忽忽十年又皆七十矣幸尚皆康徤宗族有欲称庆者某辞以止照族中常礼来者醵金以见意主者一饭以成礼会聚之间岂无义理足以相启发真诚足以相感动者乎自今以往有言必聴有倡必从斯则吾族所以相敦于敬老之实也因叔雅不欲当此举故先道所以不可缺之义乃若祝千寿则别有词云
　　吾生在九月黄菊犹舒英叔生当岁寒松栢正青青晚景俱强徤澹然忘世营布袍与粝饭悠然乐此生无事惟把巻夜卧有余清叔能与我同愿祝同千龄坐阅儿孙辈学业俱有成永为王氏训百世存仪刑不羡仙人乔缑岭言吹笙

　　贺王玉沙郡侯考满诗有引

　　汉崇守令更治民以考功周重翰藩自康侯以入相考三年茂绩为一方奏留驿书蚤上于丹霄钖命行颁于紫阙恭惟吾郡尊玉沙先生王公渊源伊洛占吾道之已南诵法考亭识心传之有的读其书论其世体诸身验诸心不须论朱陆之异同谁是识孔颜之面目行其所学宓子弹琴而单父治施于有政君陈令徳而洛邑和几年岭外名齐五岳之髙一日専城国増九鼎之重惟此江山之郡是为呉会之门舟车水陆其地则冲钱榖甲兵其事则简惟冲也人欲得其所求不可御之以简惟简也民素安于无事不可治之以烦谁能酌烦简之中公巳得寛严之节清心省事约巳裕人苏直邮之困而舟夫之缮募一属之官制徭役之均而差顾之重轻各眂其力兴学若文翁蜀士比于齐鲁为政如子产郑人禇其衣冠信一人能易俗而移风使四境皆回心而向道奏最铨曹天下治平宜呉公之第一铭勲内史阙庭宠锡知昼接之惟三某等好贤窃比于缁衣作颂敬援于吉甫无能殚述系以小诗诗曰
　　建康为帝都京口为重镇岁漕东南粟藉兹以北运大江流日夜风势无常顺运河多浅阻岁岁烦疏浚谁知守臣艰谁解吾民愠庙堂有特简王公守吾润清静民以宁公平民以信我作斯颂言为公垂永训

　　贺黄绮石邑侯考满诗有引

　　劳及三年政比武张刘董爱孚两邑人推卓鲁龚黄驿书蚤上于丹霄锡命行朌于紫阙欣逢盛事莫罄名言恭惟绮石父母先生萃汉江之秀锺云梦之竒知学以为已而仕乃为人故学务实修而仕行实政初筮颍上抚绥疲瘵不辞摩顶放踵之劳继改金沙振举条章弗作茹柔吐刚之态介能容物清不近名出纳付权衡度量人自称平讼争原法意人情下咸归徳以前政则麻城二刘祖孙爼豆一堂公堪继美以郷彦则应城三陈宦学后先名世公可齐名两台为地方奏留铨部以贤能乆任行有公交车之召用摅补衮之忠某等好贤窃比于缁衣作颂敬援于吉甫无能殚述系以小诗诗曰江汉异源成大川兮云梦异泽成大观兮吞吐日月孕材贤兮山川灵秀匪虚言兮显允黄侯锡自天兮清平正直守独坚兮四野安乐有诵弦兮琴堂昼寂舞鹤蹮兮宣室召对夜席前兮趾美三諌光遗编兮呜呼董相有言为政而宜于民人固当受禄于天兮

　　从子寿言

　　国家养士于学校而设科以取之又恐科目不足以尽人特诏所司择其学行有成者时进于大廷其擢用与制举士等此祖宗之初意可以百世守之者也自挨贡之例相沿而行者或过于寛自选贡之例申严而行者或入于刻初意于是乎失矣万厯辛已吾邑当贡期吾从子塈于次为正不贡而贡其第三人塈实试居复学之首不复而愿就冠带之例塈食廪虽三十四年年止五十有四尔在他人复学自可以待后举在塈则以国家不养无用之士既不堪充贡矣于义不可再受无功之养卒辞之塈于父母兄弟诸父之间尽心而善处忍事而济事其处家也未明而兴帅子弟与僮仆同劳苦不亟而事治所治必精其理财也曰货恶其弃于地也用得其所凡物皆有用也田圃之外无他营而用度常足恒以节妄费而得之其应门户也输税独蚤追呼不及其门事先自治公庭絶无其迹尝曰士岂待官府而治者哉其行已立身积之有素如此盖虽不获一试而孝可移于君理可移于官可信不疑也岁在丁酉九月初一日为其七十初度之辰吾义同疏广无金置酒召亲朋以相乐惟暮年无日不相见所谈惟经史微言身心世务之切要盖无言不相契也乐有踰于此者乎故书以示诸子侄令以代寿觞且永为吾家典故云

　　贺于见素荣秩兰台序

　　御史古官其有大夫有中丞则自秦汉始也御史大夫有两丞其一在殿中兰台典图籍秘书故曰中丞而后汉御史台亦谓之兰台寺糺弹不法百僚震恐官之雄峻莫比焉御史之外有専理台中杂务者厯代设置不等至我朝始置一司居诸道之上自御史差序以至章奏文移出纳库狱诸事无不掌焉史称唐自林懐信张弘济领簿之后遂为美职然奚独唐哉盖在昭代更为右选不轻授人者也吾邑入台始玉雪虞公由中丞擢大理称为名卿继则吾舅素齐公由中丞乆次加秩大夫称异数焉二百年来两人而已见素乃吾舅冡孙万厯丙子举顺天乡进士绳其祖武不惟见素雅自负吾党亦以是望之乃见素则曰吾式承祖烈有可勉者在我有不可必者在天我亦勉其在我者而已他何知焉十余年间视其弟若子若羣从皆次第贵显矣而儒冠自若不就选人既髙之不就封人益伟其度今年三月始即家拜受台司之命吾新谢事留台颇知台事又习知吾外家故事则为之言曰五代豸冕一家盛事一邑美谭寜不足为光继前烈哉矧相继又有人焉见素方盛于春秋将来锡典加进当有未艾者贺由是始吾奚容于无言也

　　寿思筠光禄君七十序

　　吾邑蔡氏自缓翁以布衣教里中为贤大夫松石刘公所礼待今其往还书尺具在至其子健翁其孙筠亭公始大以儒显健翁与予先君子为莫逆交筠亭公又与予兄洁庵公为莫逆交其交也以道义忘形始终无间盖人厯三世而代阅四朝矣先君在金陵时有懐故园诗録寄健翁云一畨风两送新秋想见园林事事幽紫翠绕庭牵虎耳珠玑堆案剥鸡头碧池露折莲房满香径风梳柳带柔为报主人多贮酒归时须判约频游诵此诗可以想见当时相与之意真率俭朴可与司马公洛中之会同风矣予少时犹及识健翁及筠亭公至于思筠则相处至于白首积善之家必有余庆寿固其首乃若健翁筠亭公经明行修未沾一第天其能无意于善人之后乎后发者其必有人焉思筠晩而益健且生多男固天锡难老之征也当身亲见之用书以俟因以为祝

　　寿清源张先生六十序

　　予年十四先君子始教以举子业衙舍中止有集注及虚齐■〈扌此〉选程文昼夜诵读守其尺寸惟谨幸而天启其衷先君览其文以为可教归而试有司误置髙等及至癸卯不第始知其未也取经书而熟读之读而成诵则思思而有得则书之于牍日积月累以是经书之义始了然于胸中而下笔之难今觉其易矣丙午丁未遂连捷益取故书而玩绎之至今五十年余不敢一日废也思以教其子孙复得清源张先生师范教法甚与予合予之子孙受其益者盖有过于予之耳提而面命也其内行修谨人不间于其父母昆弟之言今年寿登六十从子塈等谓冝有言以寿之易曰同心之言其臭如兰予之读书甚苦工夫甚费窃谓知我者清源及从子而巳敬援同心之义书以为赠清源其以为何如

　　寿姜鳯阿八袠序

　　昔年寿公七十有家世则朱陈友谊则元晦同甫之言始生之礼每旬而一举之约承公有取其言暨樵七十公赠之言今年公寿八十予以踰七之年犹蒙圣恩再起待罪留卿诸老问公予以公起居对则无不以公之耆徳福禄未艾为善类庆者则予之再有言以寿公奚可已也请因诸老之意而申之夫诸老之所以为善类庆者诚以其所关者大也书曰天寿平格是耆徳之所系非止一身乃国之元气存焉又人而曰平格则惟有至平之徳通格于天者为天之所寿寿乃寿国而非为一人也成康之际正周盛时而周公挽留召公已惓惓于此谆谆不厌盖其遭厯多故之后其所感者深矣生平之言惟与公可尽亦自矢与公乆要可以不忘公之眉寿无疆无俟于祝乃若予之所以上为天下祝而下以致吾私者则有三焉昔嘉靖中与公同在朝同朝同乡有人焉惟公见许为同志朝夕以道义相切劘暨公外转予又适与公同予懐公之诗有相期到处同之句公再起登用未尝忘予对相知者称予不置予亦极知此非公之私予乃公之谬有见取于予者为天下培植善类之心也而天与之縁亦种种符合辱公以贤孙女贶室吾家孙楙锟以贤孝匡益吾家锡类非浅曽孙男彦浈酷似外家端仪矩歩予之获徼福于公岂寻常可语亦未易以语人也兹循始生之礼毎旬一举之约述士大夫同祝之意在朝则美政在野则美俗其系国家之元气当与商阿衡周召康公之膺天寿同自八旬九旬至百旬之外当又有寿公者

　　方麓集巻五

　　●钦定四库全书

　　方麓集巻六

　　（明）王樵 撰

　　○记

　　镇江府重修学记

　　国家稽古养士非孔子之道弗讲庙学徧于天下百余年来文教大兴乃至缮完之事所以尊严教化之宫而变其学者之耳目者亦无所不举镇江府学创自某年修在某年至嘉靖癸亥太守南昌吴公议更新之而未就四明秦公继之惠洽人和厥功告成庙学斋庑莫不完美先是教授犹未有廨至是亦成教授徐君诣予以记请辞弗获则姑诵所闻以告焉曰昔者武王不云乎惟天地万物父母惟人万物之灵亶聪明作元后元后作民父母又曰天佑下民作之君作之师以是知君有父母之道焉有师道焉由父母之道故分之五等邦君以至大夫师长皆所以父母乎民也由师之道故自家塾党庠术序以至国学有所谓以贤得民以道得民者皆所以师乎民也治世之教上主之而父母君师无二道道徳之寄在庠序而政理从此出焉此先王所以盛也自王教衰而学校之官名存而实废孔孟之时道徳之寄不在庠序而在山泽师儒弟子之相得不出于大君父母之所聫而出于下之所自为以扶王教之废则既一变矣然斯文犹有所寄也自有异说之哗禄利之诱人遂以学校果无与于道徳政理之实而师之所教弟子之所学者不越乎言语文字之间权谋功利之习其间有志者则又惟释老之是归以为真足以洗心缮性而贤于俗学之汩没也于是学校之仅存而不至于遂废者无几呜呼此岂先王立教立师之本意亦岂圣人作君作师作民父母之本意哉故明道程先生建言于宋则欲悉心推访天下之士有明于先王之道徳业充备足为师表及笃志好学材良行修者萃于京师以大臣之贤者典领其事俾朝夕相与讲明正学尊者为太学之师次以分教天下之学者先生自谓从其言则民风再淳王道可复愿其君万世行之信乎万世一时也仰惟我国家建学造士推择师儒亦何尝不以所谓徳业充备材良行修者望之欤在人之自待何如耳葢明道先生所谓正学者以为其道必本于人伦明乎物理其教自小学洒扫应对以往修其孝弟忠信周旋礼乐其要在诚乎身而适乎世用自乡人而可至于圣人具有节序愚以为师以是教弟子以是学然后可以成人材而厚风俗济世务而兴太平公卿百官皆得其人而父母之道岂不頼师道之立而益光欤如其不然而卑者溺于章句髙者骛于玄虚经贼文妖如晦庵朱子之所斥勤一生以求道而拾先贤所弃以自珍反肆诋焉如近日整庵罗公之所言是谓教非所教学非所学一旦居于民上非举其弁髦而尽弃之则以其学术为人害也谓如父母师帅之义何哉愿吾党之士勉焉毋蹈斯戒则于今日作新之意为无负而有光矣吴公名一澜南昌人庚戌进士秦公名淦慈溪人癸丑进士徐君名邦佐浦城人丙申廷试贡元

　　金坛县重修学记

　　学校之设我朝为盛宋有天下三百年至仁宗庆厯三年始诏天下皆立学而州邑犹多不能应诏我朝自洪武初孔氏之宫即徧寰宇虽武卫边裔弦诵不絶文至今日可谓极盛矣金坛在江南诸邑为稍僻民风近朴士习近本先年文采或不逮吴下今则材俊之士彬彬辈出矣所忧者固不在文之不足也万厯癸未邑侯许公暨学谕林君既新其学自先师庙庑以至登讲之堂退习之舍莫不完美属樵记之樵惟古者自乡以至于国莫不有学子夏以为士之于此犹工之于肆也士非此无以致其道士之所以贵于学也然学而不致其道则犹之居肆而不成其事其得谓之善学乎而孔氏以往致道之士何寥寥也古者正学外诱犹为两途自有科举之学而学者惟利禄之为志则是为一途矣此岂国家设学之初意哉乃学者自失之尔诚使所学在身心而非口耳则虽科举不足以妨功若其为人而已则虽博闻强识不免为丧志子曰文莫吾犹人也躬行君子则吾未之有得又曰吾无行而不与二三子者是丘也夫圣人之道不离乎日用之问黙而识之者颜子也故其居圣门不违如愚而徳进熏陶而已随事精察而力行之者曾子也故其一旦有悟而告门人则曰夫子之道忠恕而已矣公明宣学于曾子三年不读书曾子问之公明宣曰宣见夫子居庭亲在叱咤之声未尝至于犬马宣说之学而未能宣见夫子之应宾客恭俭而不懈惰宣说之学而未能宣见夫子之居朝廷严临下而不毁伤宣说之学而未能宣说此三者学而未能宣安敢不学而居夫子之门乎吁是可以知圣门之学矣其它弟子虽所至有浅深要皆所趋不悖于圣人而有致用之实如齐伐鲁冉有帅左师樊迟为右与齐战有功季康子问曰子之于军旅学之乎性之乎对曰学之孔子此见圣门之学文武同方有事则执干戈以卫社稷无非实用亦无非学也孔门之后汉人所闻虽浅犹多质行之士自辞章盛而佛老又乘其敝聪明材辩之士不驰于彼则溺于此知非不髙说非不玄而守恒不足其于富贵贫贱之际养亷远耻之意少而偷合苟得之行多有如曾子固之所讥者子固以为汉之士察举于乡闾故不得不自谨今之士选用于文章故行多不逮然今虽以文取士而察举之意亦未尝不行于其间崇正学廸正道所以丁宁于玺书者非欲察举于其先耶亦顾人之自待何如尔先辈罗文毅公有言曰象犀珠玉珍怪之物有司必程其良而后敢进焉况人才乎夫珍宝之物不负其取负其取者乃诗书礼乐之士吁吾人诚能因斯而有省焉使他日称曰金坛多实胜之士自某人始不亦伟与是为记

　　临川二太守祠记

　　临川二太守者宋王公安礼吾明吴公撝谦也皆尝守镇江皆临川人故郡人有遗思焉按史王公字和甫荆国文公安石之弟也早登科初从河东唐介辟吕公弼荐于朝神宗召对欲骤用之以安石辞而止尝以直集贤院出知润州歴官至资政殿学士出入中外所至有声苏轼以作诗见谓诽谤下御史狱势甚危无敢救者安礼从容言自古大度之主不以言语罪人轼以才自奋谓爵位可立取顾录录如此其心不能无觖望今一旦致于理恐后世谓陛下不能容才轼由是得释彗星见诏求直言安礼上疏曰人事失于下变象见于上陛下有仁民爱物之心而泽不下究者左右大臣不均不直谓忠者为不忠不贤者为贤乗权射利为足以干阴阳而召变异也愿深察之徐禧计议边事安礼曰禧志大才踈必误国事及永乐败书闻帝曰安礼每劝朕勿用兵少置狱葢为是也是时荆公当国和甫所言皆不党所亲有忠直之节然则不但其施于镇江者为当百世祀而已也吴公以其乡人髙山景行仰行有日矣故一旦继其遗迹而动尸祝之思焉吾邦人无不称惬者顾吴公未及迄事以忧去其僚髙公项公左公其属丹徒徐公金坛许公纉而成之乃镇江士民之意则以吴公之贤与王公相望他日尸而祝之实天作之配也请于诸公诸公咸是之爰度地于北固山之阳经始某月以某月成辱诸公属樵记之樵惟厚道之不见于天下久矣孰有旷世而相感一旦新其庙貌如吾郡之于王公者乎亦孰有既去而不忘欲爼豆于前修之侧如吾郡之于呉公者乎则吴公之贤因王公而并着矣呉公直道不阿有类王公故宰邑以循良称而仅补郎署南郎年劳不在人后而又仅补吾郡人为之不满公则恬然安之惟恐不尽其职镇江当南北水陆之冲日夜应接过客不暇公为之调停节省而民不扰又居三吴上流水易泄而运道多阻公为之疏通水利旱潦有备不惟漕法通行而民且得溉灌之利为文会以课士亲为讲授割公以资弗申乡约宗约以善俗颁行射礼士多兴起者昔蜀太守李氷以凿离堆有功文翁以兴学皆百世祀礼曰法施于民则祀之能御大菑捍大患则祀之今之举应是典矣宜有以昭示无极是为记

　　金坛县重修两闗记

　　自江而南临河而为邑者多跨河为城因为水门以通舟下楗以节水隋凿渠以备廵幸自京口至钱塘八百里后世因为转漕之利故得不废其自丹阳而下十余里分流入于金坛者即古荆溪为本邑运道所出西北受丁角长山诸水合流贯乎城中南通溧阳宜兴诸湖映带于左右三山环列如屏障中间百里平原桑麻弥望而邑城控其要亦一奥区也城建自唐万岁通天中以后无考岁久至废为平地正徳壬申流贼犯江上始筑城浚濠建六门两闗嘉靖甲寅倭奴数冦东南始甃以甓增壮其楼橹盗贼之警可以无虞民政所先水旱为急自圣天子加意于东南利弊专勑水利使者以董其事诸凡有闗于运道民患者为之次第兴革靡有遗举矣万歴壬午东阳许侯自绩溪以贤改任金坛聪明正直事事练达而和易从容务尽下情尤重于用民之力邑中凡三大役令出而民欢趋之自倭警以来南北水门虽设而舟楫罕通阛阓之水壅而不泄又金坛地势一雨经旬则平畴巳潦一旱逾月则沟浍尽涸不但为农田之患亦为运道之忧近例以冬底起运正水涸之时以故荆溪岁岁筑堰浚浅役无已时贯城之渠复一支绕城而东以会于龙山之下江潮由是以达于岳阳之上资溉引焉自上流多阻而江潮不至则南乡亦忧旱矣许侯之来首浚诸渠次通两闗两闗刘庄襄公所经营素称壮固然而土石之情聚合众材相倚为固岁久不相为用则必有崩动之虞乃撤而新之虚其上而加崇广其下三分其深而厚筑其基上可通车马下可通舟楫一如丹阳之制经始乙酉之二月农时起而罢南工既毕乃及于北穑事毕而成辱候见属为记樵惟春秋常事不书惟闗于民力则书之邑城自唐至我朝经数百年自正徳之初至嘉靖自嘉靖至今又经数十年始一修事既非常而许侯之用民又可法皆可书也用备书之以告来者许侯讳弘纲浙之东阳县人登万歴庚辰进士

　　文昌宫戴公祠记

　　天文志云斗魁戴筐六星曰文昌宫世有文昌之祠而属之道家不知其所从起戴公者唐容管经略使讳叔伦也为吾邑先贤既祀于学矣而复有祠于此者因其旧也按史公字幼公师事萧颕士最知名刘晏管盐鐡表主运湖南遇杨惠琳反刼之不可夺曹王皋讨李希烈表置幕府付以府事试守抚州刺史以民俗常争水溉田为作均水法人便利之耕饷岁广寻即真赐诏褒美又尝以屯难未靖所急者兵食其责在州县而有司铨拟循情殊非为官择人之道劝执政一以殿最升降执政齐映等服其言而莫能用迁容管经略使绥怀夷落威名远闻徳宗尝赋中和节诗遣使赐之代还卒于道然则俗传公晚从黄老之道者其说伪矣今太虚观相传为公之故宅去公墓不里许舍宅为观事容有之道流因而祀之文昌之侧意者由此遂以生讹耳旧在三清庑下中表于君束读书观中改立祠于观之东正其位而弘大其制别为之门不复附于道流云尝感异梦既而其子登科因倡此举而求予为记予惟世俗祠祷僣越诬妄者道家为甚既未能革当着其非以解人之惑因为之记而特详于戴公者以先贤遗迹多湮惟公祠墓近在耳目间故得不废因以表之亦以见于君之举不专为祷祠而崇仰前哲示准后人之意固于是乎在也

　　崇真院藏经阁记

　　崇真院藏经阁旧曰玉皇阁道士路元髙倡其徒重修焉而请记于予予为更今名而着其说以正俗缪遵典制也夫玉皇者上帝也天地百神之祀领在天子之礼官岂人间所宜渎况介居老子之宫而人其象其亵天甚矣象设起于佛家而道家效之佛以本性为法身徳业为报身本一人尔而分为三身骈列三像既失其指矣而道家三清则仿其失而又失焉者元始天尊既非老子之法身太上道君又非老子之报身道本无名岂有像乎而老子又自为太上老君且老氏自谓其道生天生地而遂僣居上帝之上此岂老子之意哉抑其徒之罪也我圣祖厘正祀典凡前代不经之祀封号塑像一切革去惟浮屠老子之宫未尽然者葢有所待也在知礼者正之而已老子之教如清净无为张留侯曹相国师其意而因应不扰则足以致治如载营魄抱一无离安期生魏伯阳之流得其法以引内养性则足以延年此二者未尝得罪于名教也其后方士羽客舍炼养而言服食又其下舍服食而言符箓自此厌禳祈祷科教繁兴与巫祝同涂则不惟清净无为之说略不能知其旨趣即所谓炼养服食之事亦未尝过而问焉矣而皆自托于老氏以行其教故吾以为道家之言其得者可存其失真者可去今取道徳五千言而下存其不失真者凡若干巻藏之此阁使其徒奉其教者知所尚焉亦非无补也崇真院香火甚久而道士多贫元髙得施予不私一钱故人乐成其事其修此阁二年积材一年毕工三面易甃以甓在其教为有功然在吾道不免为蠧吾道士农工商各修其业期无废壊可不假于人而足其有益于人甚大是吾所望于吾人云

　　使蜀记

　　嘉靖戊申蜀成王薨上命崇信伯费炜致祭樵以行人掌行丧礼崇信伯江行予因得便道过家省老亲老亲不欲予江行予遂由京口渡江趋睢阳路过大梁不入城以公事急启辞周王而去过洛阳风土甚佳真帝王之宅然都洛者必如周人之制洛邑与宗周通封畿宗周镐京也方八百里八其八为方百里者六十四洛邑成周也方六百里六其六为方百里者三十六东西长而南北短短长相覆为千里庻乎形势土中可以兼得之故周公营洛取朝会之便四方来者道里均而已而成王卒不果迁意可见矣葢闗中实洛阳之根本物力气势合则完分则弱周之东迁割根本以畀秦所以遂衰而不复震也濒河之山多纯土无石其土极坚暑不蒸雨不崩髙崖絶壁之下往往有民居成聚落皆窟居也絶无室庐长子孙通昏姻各自得也可想古陶复陶穴之风也函谷有新旧二闗旧闗在灵宝县南老聃西度田文东出皆此闗也新闗在新安县东二里项羽坑秦降卒处汉楼船将军杨仆有功耻为闗外人上书乞以家财东徙闗武帝为移于此闗中据天下上游潼闗雄胜亦称冠絶崇山天险洪河天堑真有俯视八州之势故七国时在诸侯则谓之仰闗而攻在秦则曰以下兵于诸侯如髙屋之上建瓴水也过华阴华山在眉睫间而不及登僊掌无云秀色可挹意往而已入陜朝秦王留宴出访前大司马刘公储秀于里第别去秦王又遣人饯于郊终南乃闗中南山西起陇凤东踰商洛绵亘千里皆南山也而随地异名其山深处髙而长大无异名者曰秦岭乃地络所由分也富有异境行役有程不暇幽讨山灵应笑人也汉志谓秦地于禹贡时跨雍梁二州诗风兼秦豳两国按秦汉都闗中其疆界如此此所以全盛而强宋人不能都闗中以其西北为西夏所据也曹操不能乘得闗陇之势以举巴蜀此天下所以遂成三分向使曹操无刘备以牵其右则于沿江数出偏师以疲呉使其备多而力分奔命不暇又于上流捣其虚孙权成擒矣唐人都闗中亦知重蜀镇不轻畀人诚以其胞络之聫也志又谓凉州之富为天下饶保边塞二千石治之咸以兵马为务酒礼之会上下通焉吏民相亲是以其俗风雨时节榖籴常贱少盗贼有和气之应贤于内郡此政寛厚吏不苛刻之所致也予读此深有感焉诚得今邉郡皆若此于以捍敌不难矣六月入栈道栈道七百里虽有登陟之劳而尘沙溽暑为之一洗左右皆娯目快心之物或竒峰怪石泉声琅琅如奏金石或乔木茂林清阴夹道日光穿漏更觉可喜或隔山别巘瀑布髙县如泻天半或连渡数岭閴不见人忽闻鸡犬声知有人烟至则依山髙下屋居井井俗如太古每为之停车久之乃去蜀中人物富繁物产大类江南惟夏秋多雨雨动连旬殆所谓景朝多阴者邪蜀藩素称富而贤宗人少犯法亲王尤厚礼士大夫然颇习于奢予至即郄其馆榖不居而居于书院时塟有期矣而勑使尚未至王世子强予摄祭祭之日增设导引仪卫甚盛省台以下皆吉服陪班予独青衣角带而入诸君讶而问之予曰礼也诸君遂皆如予之服行礼平立三奠祝称皇帝遣官致祭世子伏哭稽颡退就幕次见世子世子劳慰远涉命长史延至书堂茶饭工以乐侑辞之王府不时就馆设宴二长史迭来为主且曰殿下恐先生寂寥予谢曰殊不寂寥但致劳如此却似彼此劳扰也得已之更感殿下厚意矣皆悚然曰诺遂不复至留成都月余遇暇日又不遇晴景是以诸胜有不及遍歴者锦江环城清澈见底而不产水族时当仲秋城上芙蓉正开烂然与雉堞相错照映江水中先君尝有句云一江秋色照芙蓉可谓佳句宛如睹也谒昭烈武候祠古栢尚森森拂云簁月有气接巫峡寒通雪山之势浣花溪距城可十里水木环合幽谷谸青诚为胜絶杜少陵宋景濂先生二祠在其侧杜祠即草堂遗趾宋先生谪死茂州蜀献王以旧学恩礼为请于上故成都有其祠墓而方公希直者先生门人尝为教授于此故以配祀焉王府既襄事予先辞还馈赆白金鞍马衣币尽郄之由简州陆路至夔州为里道无驿站行不及城邑则旅宿山寺而夔归山尤险恶所谓鸟道也舆人不欲前予不能违也遂从舟夔舟视江南官舟差小而轻捷首有招竿执竿与舵师皆为重任惊涛利石之间旋转如意所谓捩舵开头捷有神者也夔府孤城半在山上阛阓无井皆没于江东望瞿唐两崖峻壁万仭对耸如门云气嘘吸其间舟师挝鼔发船其音冬冬响幽谷间别是一种舟航景况舟师以巴歈劝力则橹者皆和之灔滪堆在瞿唐闗下当江中流九月过时大如金山下云根岛距舟寻丈间橹捷江平去如过鸟土人云夏秋水盛时水又髙于堆数十丈急流奔怒舟不可上下又堆初没时谓之灔滪撒髪亦不可过范成大诗云不知灔滪在船底但觉瞿唐如镜平葢当水势平缓时也两岸山皆壁立江流于中好事者有镵天子万年四大字于岩际者岩窦中往往有嵌蔵若文书椟者不详为何物驿舍多在岩阿陡絶不可上下传录过所及馈饩皆悬绠以下之时顺流甚驶一日过数驿江行幸皆晴霁巫山亦峡中一壮县也曾一驻舟登岸散步自瞿唐而下山皆险峭惟巫峡秀峰开列如一幅图画峰有十二见者彷佛九峰余者揜映不见一日晨兴舟中仰见一峰顶色如金耀耀夺目细视乃初日射之也峡中非亭午不见日见此殊竒李白金芙蓉乃真景象也尝谓天下山川关中以雄胜钱唐以丽胜歴下以幽胜兼之者蜀中尔过新滩避恶石登陆舆行追舟不能及葢其速如此过黄牛峡以羊豕祷庙庙后山岩上有如人戴笠牵牛之状其色赤黄俗传黄神佐禹治江有功故庙食于此予之兹行也以老亲念予之切速往速归杜老云幸有舟檝迟得尽所歴妙予诚未尽所歴之妙也予友谭敬之者尝倅夔府问以赤甲白盐不能对为之拊掌一笑然则予之所得亦多矣

　　使代记

　　嘉靖庚戌予以行人奉使至大同三月风变甚异风起西北黄尘蔽天巳而天作赭色人物相对其色皆赭少顷天暗如漆时方停午室中燃烛然后可坐六月二十四日大同总兵张达以御敌陷没张达甘肃人起小校积首功至今官善弓马无大略狃敌入非时视为零贼轻兵逐利陷敌伏中部下莫肯救副总兵林椿以失帅虑逮突战俱死事闻上以邉臣习于巽愞欲因二将以示激劝赐张达谥曰忠壮林椿谥曰忠刚各赠官荫子立庙于大同逮总督侍郎郭宗皋廵抚都御史陈耀廷杖之各百谪戍邉耀死于杖诏起尚书翁万达代宗皋未至以兵侍苏佑暂行督事起佥都御史赵锦代耀复咸宁侯仇鸾太子太保镇大同仇鸾者其祖仇钺宁夏游击将军也以擒反者安化王封咸宁伯又以征流贼功进封侯鸾为人短小精悍粗涉文字谲诞敢大言镇河西以总督曾铣劾其不法事被逮曾铣江都人尝献议谓我朝以东胜孤悬徙镇榆林初徙时套内无敌土地衍沃物产富饶当事之臣不以此时据河为守弘治八年敌编筏渡河剽掠官军牧马至十二年遂拥众入套常驻牧不出祸根既种窃发无时出巢则冦宣大三闗据巢则冦延宁甘固此剥床以肤切近之灾无已之患宜大驱逐之便答旨以铣任事慰纳甚温中外皆以为此上意也一日忽下手诏以兵力之未足取责问大臣生事造端之故内阁严嵩上疏谢罪因言此事皆夏言主之夏疏无引咎语上怒革言师保阁职以吏书致仕行至丹阳逮下诏狱以仇鸾有讦疏也夏爱妾之父苏纲亦江都人在京出入夏私第颇用事而铣子以乡亲往来主其家鸾因言铣縁苏刚交结辅臣馈金二万载以三骡揜败冐功建复套危计事下刑部初拟皆不合上意上曰第如律于是坐铣以交结近侍官员与夏相继斩于西市仇鸾以告讦释罪复用实无竒谋长策不过遣人欵敌令不犯已境而已时邉人籍籍言敌大举必犯京师葢消息在半年之前边人尽知而京师不知也八月十四日敌攻古北口十六日抉墙入围顺义以保定兵驻城中城得全十七日报至京师始议守御计兵部尚书丁汝夔奏发勇字四营兵分驻城外威字四营及三大营兵守城命文武大臣各一人分守九门檄诸镇勤王十八日仇鸾首以大同兵至十九日廵抚都御史杨守谦以保定兵至既而诸路兵亦大集制以杨守谦为兵部侍郎提督内外官军截杀赐仇鸾平虏大将军印总诸路兵调度截杀鸾军无纪律而丁汝夔又下令禁勿捕大同兵大同兵益肆略甚于敌人始疾汝夔矣言颇闻于上敌薄都城杀掠焚庐舍日夜火光不絶至坐教埸饮酒挝皷为戏乐又入东直门外马房执内官八人去大酋谙达复纵之归持嫚书胁求通贡书非畨字乃内逆代为之者也城外居民被伤千百成羣奔城城门拒之号恸声彻御在所诏开门纳之谕辅臣曰九门先闭是自困焉止是防检盘诘时时代之佥服圣语之当先是辅臣疏言窃闻敌中我逆甚多昨者进边皆穿中国衣帽假称调来边军以入口子乞圣驾暂还大内军机贵宻乞谕文武大臣凡系宻议许求面对皇上特御便殿亲赐裁决二十二日上御奉天门受朝盖上自十八年不出至今矣降制切责人无任事致敌如此以敌求贡事下羣臣议国子司业赵贞吉抗言敌不可许诏加左谕徳兼监察御史出视师赍伍万金以为便宜激赏之用赵至军仇鸾以计困之屡鼓于军中若将向敌状拉赵监战则众疾驰赵不任驰马又驽不得如所欲乃以所赏金付鸾鸾与敌潜通扬声追截实未尝望尘发一矢敌又犯天寿山绕出西山良乡以西至保定皆震杨守谦营城东北隅以战关国家大计不敢轻动上以为逗遛二十四日下尚书丁汝夔侍郎杨守谦狱时敌渐退鸾率诸军尾之敌欲西夺白羊口出为白羊守将所扼复还猝与鸾遇纵骑蹂践鸾军不及阵几为所获敌分两道出通计男妇杀掠盖六十余万财畜无计敌过宣府城下呼守陴者曰无恐知尔兵在南尔所守者妇女城尔时守陴人见所掠关南人口行竟日不絶号哭之声震动山谷力不能救是夜敌营于西门外二三里间以久劳皆酣寝城中无一兵可出刼其营镇人惜之二十六日汝夔守谦同斩西市汝夔无军旅材用之本兵已非其任况当此时哉使早用翁万达则事不至此时翁居忧病疽再以本兵召未即至贬秩出经略紫荆诸关予尝叹世庙英睿不世出亦甚留心边计而一时之臣多负任使是时本兵之任莫如翁万达次则王邦瑞当张达林椿败时当即以翁万达代丁汝夔王邦瑞代陈耀闻二人皆不为用事者所喜又自周尚文死后一时边将可谓无人不得已乃用仇鸾若冥数焉赵贞吉复命以所言不雠又追其前申理周尚文沈束事杖贬岭南周尚文守边得士死力敌人畏之然亦颇用术数翁万达能驾驭之其死也严氏没其功不叙寝其恤典给事中沈束论之忤旨下狱杨志学有边功守谦其长子也不待檄驰来不战非其本心而独受诛予在大同一见仇鸾即知其奸其驻兵居庸关下乃先知敌谋故闻警即入方上忧敌时首到城下上使人登城视之军行亘二十里其见宠以此后留总京营数请北征岂有敌入吾地既不能御其来又不能邀其归敌已出境反能问其罪捣其巢穴耶不过为大言以欺上夸下且欲揽兵事在手以肆其奸凶尔使更数年不死不知作出何事然谓鸾必反则无之鸾非能反者也姑以近事论如石亨父子亦骁勇絶伦身经血战建有大功然后乃生不逞之心观鸾之所为狐鼠尔岂能反者哉京兵皆市人操练亦空文自庚戌变后岁调邉兵入卫然邉兵原各有地方倘贼先出兵向彼则不可调矣又如宣大近而易调然敌东来必先经二镇倘知二镇空虗乗虚入冦门户失守则长驱径薄畿辅岂能自安京兵不济缓急边兵又不可恒调宜募召四五枝分屯于近京要地操练防守聴调不必入京增兵不增饷但选汰老弱罢京操即以其食补此则不加赋而足矣丘文庄畿兵之说不可行唐时河北藩镇窃据土地尽籍其壮者为兵以抗朝廷此其治世之事只用募法可也河北固徤儿之薮不患不足患处之无道尔有此四五枝兵京兵只当阅实不必补额外省京操可罢募补京营仍归骄惰无益也自来京边之军未有统于一将者鸾病始议分其权鸾病剧始遣赵锦收其印赵锦在两镇皆与鸾同事其入兵部也鸾援之鸾败锦亦得罪敌之求贡也大臣议遣使探其要领因以欵之几堕宋人之误使敌叩边求贡来则不拒可也岂有拥兵压境乃寻城下之盟乎世庙札谕有曰皇曾祖及景泰时曰和甚差不可聴此一言甚得义之正后仇鸾卒开马市敌斥彼无用之马中国偿以厚利马俵诸民间牧养随即倒死徒为民害或言近年西北边颇得休息亦牵于吾饵保塞守约之效祖宗时亦尝容其通贡徼外皆入贡何独于彼而欲絶之不知祖宗时兵威强盛能致其死命彼以诚来贡则因而抚之一或犯顺征讨遂加故敌畏威懐徳今日能如是否乎谓许贡非讲和盖亦自诳以诳人矣马芳幼陷敌中亦称骁将尝盗敌女敌爱其勇不杀而割其右耳芳自以功多宜足以当一女子不得又以为戮殊恨之遂来归官至都督数出总兵敌尝嗤之曰芳吾隶尔中国遂为大将足知无人然敌实忌之为禆将时尝为总督江东以军法箭贯耳徇于营芳耻之又欲北奔内阁徐存斋急遣人慰解馈以千金芳乃止予在尚宝时曽见之与之语佯为侏■〈亻离〉不可晓及访其第沉酣富贵与诸帅同态宁复有沙埸死绥之志乎闻屡诣政府请外镇不乐居中人言芳不忘飞扬岂然哉殆料之过矣

　　西曹记

　　国初稽古建官正六卿之职以钱谷刑狱为视诸司为剧故分其子部各十有三如外藩之数承平以来讼狱稀简西曹号为无事郎官日以其三时治事而以其余挟策读书晡衙既散桧阴寂寂静如太古有留而弗去者焉他曹僚友不常接接或以迹相拘不能相洽惟西曹燕叙以齿不以官事至分理有疑相酌政事之外道义切磋真有朋友之义焉且牍必自成不假吏手故居是官者多精于吏事刑虽一职而诸事之情伪无不在焉非通于诸事之情伪者不足以决狱予在刑部治律令如士人治本经后两任按察皆得其力治狱之难在得情尝譬之医治律如按方鞫事如诊病有人方书虽明而不中病如人明法而不能得情则所谓明竟亦何用又有人精于法而易入于刻法非使人刻也倚法以削则入于刻而不自知故用心又以仁恕为本南城罗惟徳终日趺坐虚室生白至临庭洞微决疑毎出人虑外此陆象山所谓精神不轻用以待有用处者与罗素羸疾在告日多或连月不入堂官不问京山髙伯宗土木形骸敝袍布鞾带銙不完出乗欵叚马诚如杜诗所谓骨骼硉兀如堵墙者人笑之则曰马行迟我起早何患不与君同到晋江庄士元心无机械言呐呐不能出辞而忠信之行可望而知其夫子所谓善人有恒者与泰和胡正甫安福邹继甫同司日以讲学为事朝暮升散行坐必耦时称江西三子三子谓罗胡邹也罗子提调狱事予以廵风诣之故事携酒肴夜坐罗先使止予勿设但邀予蚤过清话相见甚欢问见荆川云何予对以所忆大意而不能敷衍但曰静曰静则能见自家不是处曰人往往认贼作子罗颔之久之曰尚欲为兄有说予曰愿受教罗曰知止而后有定定而后能静兄未知止如何便教兄静得予悚然起谢罗又曰知止是圣功起脚第一步总于文义无交涉向外寻讨不得试言兄一生聪明有几日在自家屋子里用予蹶然大有省罗约游西山不至贻之以诗有十里春花走马看之句燕都西直门外多中贵人别业时当春明众花盛开予以有期不及下马住览而空还故云罗答以唐诗二句云谁言不同赏俱是醉花间陪祀康陵与罗惟徳同宿于神宫监耳房康陵者武宗陵也去长陵十里在天寿山最北地僻道险有事此陵者多以往返为艰是夕予豫朴被为宿计使隶觅便室未得祀毕众轰然散道中须逐大队不敢独行予行止未定忽遇罗与钱君同文遂同宿罗为予言勾勾崖之胜勾勾崖在九龙池西峰之西由樵径攀萝而入崖半有古刹老衲子数人眉长寸余视其寝食猿鸟也守陵奄多于此避敌云次日行经九龙池侧罗指示予其处曰其峯峦甚似江南九华山予马上遥望不能详谛予虽不能游而意已独往为之作长歌河汾赵子谓予耳之罗子无异身游可名曰聴游予喜斯语前未经道遂用之前代帝王陵各一邑惟天寿山环抱如玦玦口为红门红门内天开地豁诸陵列焉予在刑部凡三上陵于春者再所谓八陵果园者花卉尽开远望如霞绮阵布尤为胜景九龙池在西南隅文皇尝驻跸焉尝作一诗以冩之颇尽山陵壮观其间有山内看山山更好与灯火千林昼冠裳两道回之句意身经之者未必不莞尔而笑也严氏当国贿赂公行大小官职有价国家财力困于供邉而邉臣巧于侵盗专以馈送大半出户部者入权门也以此边政尽废北敌蹂践墩堡十残八九又围困大同右卫说者曰敌欲得此以处丘富丘富者中国叛人也无右卫则大同危矣于是给事中吴君时来疏劾督臣杨顺本兵许论罪状世宗为之震怒逮杨顺下吏按法当斩严氏欲为之地又虑上穷竟邉事及已思有以中吴时吴当使琉球未行闻严氏意旨遂上章攻严氏而刑部主事张君翀董君传策亦同上章大旨皆谓上付政于嵩嵩付政于子世蕃一家盘据朝廷作威作福父子济恶近代所未暏前世所未闻嵩乘此亟上章自辩谓吴时来实惮过海先论一二边臣以尝陛下意本在臣也臣以赞上事玄为人所嫉惟陛下矜察于是上下三人吏谪充军遣给事中郑茂往勘杨顺事欲贷其死再下刑部予谓尚书郑公山可移判不可改当以去就争之郑公谓事不可激若如此则上怒不测何止我一人区区之去就恐启士大夫之祸与其激上过举宁我不能执法守议有愧于张释之而已遂改充军后隆庆中杨顺卒论死吴张董三子之狱在浙江司庄晋江为员外郎署印予与髙京山为主事堂上郑公以庄口讷予性直两遣髙通言于西直西直者内阁直庐也在西苑时嵩势张甚诸衙门事无不闗白而后敢决三子所忧者廷杖又恐嵩密进揭帖必挤之死士大夫多怀此虑故郑公欲稍有以开导嵩意以保全言官成上圣徳然三子所以得全者葢是时上已察嵩之奸特未决计去之耳后髙伯宗竟以三子之故升景王府长史出嵩意也三子行时髙尝出城送赠之诗嘉靖中用法重者有数条边方廵抚总督官系文臣旧时失事重者充军而已后比依守边将帅守备不设为贼所掩袭因而失陷城寨斩罪文臣比依将官自此始矣言事者自有对制上书诈不以实与风宪官挟私弹事本律后加以廷杖后又加以比依子骂父死罪比依子骂父之法自此始也曾铣建议复河套夏言从中主之法司以律无正条后乃引交结近侍官员之律杨继盛劾严嵩罪恶疏中援引二王法司无以罪之乃引诈传亲王令旨之律郭希颜建请安储引妖言律此数者犹以干上怒上所欲重而法官不能争至于沈炼在戍所骂严嵩与人角射象嵩为的而射之杨顺诬以妖言而杀之于是乎无天甚矣然嘉靖末年海刚峰一疏直而无礼亦几乎骂矣而圣度优容卒待以不死乃知前此皆大臣不能调护之罪非世宗本心也郭希颜疏云不敢言立储请言安储大意欲景王出封耳而中引严氏乃嵩自谓闗伊家族者故摘其疏中建帝二字以触上怒而必杀之观其后对人曰希颜止望挐问不过充军即论死亦不过监候他日新政便得入阁岂料圣明洞烛其奸实时杀了此言之出肺肝可照矣王直背国勾敌攻破城池杀伤文武将吏军民无筭而胡总督乃以招纳为功严氏父子主之欲以投降宥死众颇惑予谓之曰宁使胡宗宪失信不可使朝廷失典刑尚书郑公见与予同卒拟谋叛律枭示海上王直徽人据胡总督私史已称王海曲矣此中厚有所许故彼有所恃而来实非投降也闻斩王直时众推荆川发言王直出不孙语刑不可不尽心如近日余姚翁公最号老法家其恤刑录为人所传诵而晚犹以失决一狱追论削秩况余人乎予见人多以留心案牍为俗吏专以文墨诗酒为风雅往往法律都不细观鞫问又不耐烦正不知如钱若水密访女奴卒置同州富民于不死前辈用心乃如此正是古人为学实用处于此无所用心饱吃官饭受成吏胥而可谓之风雅乎在外有司招案尤不堪着目姑举二事有三人盗采人桑赵甲因拒捕鎗戳失主身死律当坐斩钱乙鎗戳出救人孙丙伤右臂右肋亦引窃盗临时拒捕伤人之律予谓律云临时拒捕临时二字正有深意葢正窃时为事主所觉乃不弃财逃走而护赃格鬬非强而何所以坐斩若已离盗所因追赶而拒捕者即非临时矣今孙丙以邻人聴知喧嚷出来救护则非捕盗也钱乙因怪伊出救而行凶则非拒捕也已离桑地追赶在孙丙门首则非临时也只合以凶器伤人引例充军后此人卒得减死又一事诈为文书者按律必套畵押字盗用印信而后是印押二者又以印为重故有例凡诈为各衙门文书盗用印信者不分有无押字依律坐罪若止套畵押字各照所犯事情轻重查照本等律条科断适嘉兴兖州俱有此事嘉守见予批详极口称服兖守因予吊验乃回称廵抚已详允遂与予有隙人之不同如此

　　方麓集巻六

　　●钦定四库全书

　　方麓集巻七

　　（明）王樵 撰

　　○记

　　游西山记

　　予官京师前后十年西山凡四至一自大同出使回经华严寺上翠华岩憇七真洞题诗云似我华阳洞何时住七真问僧僧不语为拂石床尘洞深广可二三丈中有石床东有耶律楚材诗锲于石縁厓上数折又有吕公洞人迹罕到洞中隠隠若风雨声葢暗有流泉过也出登玉泉山坐望湖亭见羣山环绕惟此山如游龙首脊穹窿势若将饮于湖中者诸泉或从石罅侧出或从平地仰出仰出者尤竒喷如贯珠及水面而止流而为渠止而为湖皆清澈见底水中怪石错落翠藻如带时时与沦漪相舞因行役有程遂去一因上陵取道西山宿瓮山圆静寺此往天寿山之别道也无卓马交杂无尘嚣聒扰良自得以为比之昌平旅泊清如登僊也寺甚幽僻出寺闲步入一寺两僧对弈不起旁有泉出于地倚长松看其觱沸久之乃去一同姜廷善内翰骑驴从一仆一隶会西直门并驴且行且话遇佳处即下相与聎览大抵西直门外多中贵人别业园亭之胜一人一意竞极新巧春时休暇大阉鼓吹导骑各适所珍为戏乐不絶于路各有守者亦不禁人游翫予辈但至三四处览大都而已不能徧也是日至功徳寺午饭寺据湖山之胜弘敞壮丽宣庙数游幸焉自毁于火今存者僧舍数楹与周垣旧殿趾可认而已临湖有三台尚在湖上长堤十里平畴盈望皆依江南种稻法引水溉灌岁收充御廪非私家可擅也跨驴度垂杨流水石桥遥见有人指点慿栏姜兄笑谓予曰此胡正甫邹继甫也至则内翰王君者亦在焉遂同游香山寺坐来青轩晚同宿碧云寺薄暮给谏胡君应嘉亦至焉诸君相与极论数目予若欲有以发予之言者而予不能参一辞遂各就室寝予与姜兄同榻王内翰同一室复论诗至夜分姜兄曰可不语矣予犹不成寐但恐妨人不敢辗转一仆卧床头咳不止欲出语禁之复已无何闻山下铃声络绎与清寐相杂知駄煤者过矣遂独起步庭中得句云青山在屋上此虽旧语而实切时景但未有对蚤与五君同游卧佛寺有别院对回廊修门鎻花木前山未须往欲留佳处宿之句邹胡二君欲先归予遂与同归而兴犹未尽越月再与进士赵君讷同行出西郊得句云出门不问途但随流水去流水自西山水尽行当住马上举似赵君赵君以为佳葢西山泉流导入大内为太液池御沟过金水桥又东出入御河自山至都城水门凡三十里节节有佳境予诗云年年緑树揺春风一道清溪掩映中幽赏供人三十里潺湲又出鳯城东又云名园古刹贵家村往往清溪恰在门皆写实也凡游西山者先经玉泉诸胜而后至平坡寺平坡寺即圆通寺最逺独在诸山外絶磴凌苍霭禅宫在翠微间是日与赵君沿溪行不觉失道乃先至平坡寺晩宿碧云寺月正当庭二人对酌月下因足成前句云一宿招提境琴尊此日同青山在屋上明月可庭中户牖流泉过池亭曲槛通髙人逢不偶清赏意无穷又成游香山寺诗云晓色开层阁春天净翠屏槛慿千树緑门挹四山青逺寺分林见流泉夹路听禅房人不到花竹昼冥冥香山楼阁崇敞来青轩在山之半四山环拱逺寺各占一林参差隠见此其逺景也近则慿栏俯聎而千树青红尽在履舄之下茶罢各出散步任意所之前时胡邹二君独入禅房花木深处登禅床趺坐背相倚而歌予为之赋皆写实也予望湖亭诗有孤村数家隠树清流一曲抱山之句可为当时画景时已四月至此始闻莺马上诵韦苏州听莺曲故又曰四月城中未有林端黄鸟关关者此也西山诸寺多出巨阉所造费皆累万计观其所出则其所入必几倍于此而始肯斥其余以为媚佛之用彼安所取之乃知国家帑藏生民膏血有上不在官下不在民为此辈所白干消没者恒居八九也万厯乙亥予赴尚寳之命再至京师时在冬月城壕枯涸河底成蹊怪而问之土人则曰西山泉流比年微细不足充灌予欲问之司空而未暇也诸山皆有泉在碧云寺者出髙崖下渟而为池斵石为两螭首髙下相吐纳灌输支引入花木间所谓截浇竹里花分映岩前月者也【予诗】又引入诸庭户前循除流■〈氵虢〉■〈氵虢〉不絶瀹者溉者饮者随在■〈奭斗〉取不烦逺汲又前会为大池石梁跨其上金鱼大者尺许投饼饵呞之大小尽浮喁喁不畏人寺四面皆絶涧闻某年敌入乡民收保于此赵君名讷汾州孝义人已未进士志行髙洁恬于进取仕至保寜守即谢去其诗文有阳溪集其赠予诗曰吾爱王子猷相逢意气投时因在公暇追赏共林丘乃道西山事也

　　海岱记

　　予年十三四时从先君官东莱尝一至海上泰山虽未登道中先君毎指示之初不甚了了及过鲁境东方空旷逺愈分明后读杜诗乃知所谓齐鲁青未了者为简而尽也嘉靖庚申待罪按察又得奉遗轨寻旧游至以六月诸僚间相邀泛舟大明湖芙蕖盛开舟行翠葢间自谓身在水僊之国渚沚间时有村落忘在城市一日遂放舟出水门至华不注山而止城北古木苍然清溪印月一时幽兴言不能状窃谓钱唐西湖不足以过也华不注为歴下主山诸山环伏此独孤秀山以逺而妍此山纯石不树而黛色可挹逺近皆妍趵突泉今为午道数因送客至焉乔白岩尝因游此而起寻源王屋之兴葢王屋山至髙而险沇水发源其顶入太乙池而伏九十里复见为东西两源所谓东流为泲者也俗传泲源能出物以应人之求然率于三四月间葢春夏之交泉脉腾沸而泲尤劲疾物随沸而上故余时即否无他神异也再出为趵突泉曽子固谓尝有弃糠于黒水之湾者而见之于此正与泲源事同然子固谓岱北齐东南诸谷之水汇于黒水柏厓之湾至于渴马厓下泊然而止潜流地中北至歴城之西复出为趵突泉而不明言其为泲水然歴下发地皆泉实皆泲所过也潴为大明湖注为泺水分为大小清河皆泲水也唐李贤谓泲自郑以东贯滑曹郓济青以入于海然则人称絶于王莽时非真絶也山东苦沟洫之政不修储泄无法故旱潦无备可耕之处往往弃为蒿莱歳一不登民輙流移须朝廷加意责成监司守令有以为之处而后可东三府差胜于西三府然总不如河南也山东人人习武虽五尺童子亦能射有能修太公管仲之政他日未必不如李抱真雄视诸方也临清南北襟喉山东廵抚宜建台于此以镇之北敌尝窥觊宜有以伐其谋至赈饥之法须徧入村落沿门唤集给票注簿示有期日使按期而来不并聚一日然后依次给散则里老吏胥不得作弊而穷民得沾实惠庚申年山东饥廵抚奏准发粟赈贷予以此法行之又设粥于寜阳亲往监视同僚多谓其过予谓朱晦翁在浙东单车却导从穷檐之下无不到故民隠无不知今犹患不能如此岂过耶景王之国道出山东舟大小千艘用夫二万余用七道民壮皇筏夫沿河接逓夫犹不足量派里县乡夫予虑其扰则命乡夫且缓派忆昔为行人出使见夫役有一程接代不至便哓哓有言及与顾钱则连行数程不称困乏因知沿河顾募便可取足白于廵抚请尽罢乡夫廵抚初未以为然及闻前路乡夫被王舟人逼索剥夺有投水溺死者缢者逃者葢乡夫颇有衣装又惷懦故舟人得肆虐乃如予前议彼沿河人皆积猾衣缕葢形不足腰里三升煤炒钱十数文舟人无所索王舟自平原至沙河二千里一用雇募费省而人便半月而出境有司可委托者多为同僚所占不欲与之争剰下典史驿丞素署下考者予因呼而用之至则激之曰汝等自新之机在今日皆叩首愿自効葢王府人役非此辈不能与之言有以塞之使之安靖而过民不受扰足矣临清知州为王府人围逼至欲自戕王舟夜过某闸束燎不续致问廵抚廵按安在孟知县至于被鎻此可见矣汶水自古东北入海以智力导引使南接淮泗北通白卫实创自元人而成于我朝二百余年歳漕四百万石按期而至南北三千余里官私一航阅月可达物货相输有无相济故漕河国家之津脉有不通当求所以通之之策若欲舍此而他求纵曰可济犹非至计况必不可成如近日胶莱之议乎凡为漕河之患者有二曰泉流之微也曰黄河之决也泉流之微起于泉政之废向也凡系泉源所在疏导以时沿河水柜闸堰储泄有法尺寸之水尽为漕用故以一汶之流济千里之运而未尝不足后七十二泉闻多堙塞储泄之法悉不如前此可诿曰问诸水滨哉至于黄河决而南北皆有害决而南则徐沛淮扬受其冲而祖陵尤可虞此莫大之患而人犹狃目前之安卒无善后之策决而北方忧其害漕而又忧至于废漕曰废漕者缪说也余阙固云人言黄河北恐会通之漕废吾谓黄河北而会通之漕不废何则漕以汶而不资于河也此言可谓尽之然河势若北而冲入会通则闸座皆废幸而通流则舟行闸面一日数程暂若快意不幸而横决有决有塞至于断流舟楫不通而水柜闸堰素费工力者皆为所坏修复甚难此则害漕为势所不免故人言引黄河以济漕如调狼兵以杀贼诚切喻也然河固不可引以济漕河未尝不可导之使北何也天地之有四渎犹人身血脉之有大经络渎者独入于海也今河淮并行河夺淮之道至于泛滥犹人身血紊经络此岂可谓天地之常也哉河水重浊号为一石水而六斗泥下流少缓上流必淤是以海口积成大沙以河淮并行淮道隘小去不迅疾之故也今海口之沙不可去上流縦筑堤防约栏水势安能永久无事欲永久无事惟有纵之使北而已或曰河淮并行几年于兹矣非不欲使之北不可北也吾谓不然所谓不可北者若谓利害有不可则吾前既言之害漕之害孰与祖陵之重智者尚当权其重轻况河虽北而漕可无害尚有策乎若谓河性不可使北则尤不通于理不达于河势矣汉时河有徙决止在北方去禹故道未尝相逺汉武帝元光中河决于瓠子东南注巨野通于淮泗武帝亲临决河公卿负薪卒塞瓠子筑宫其上名曰宣防而导河北行二渠复禹旧迹而梁楚之地无水灾平帝时大司空掾王横言秦攻魏决河灌其都决处遂大不可复补宜徙完平处使经西山足东北入海是前代定论固惟以复禹旧迹使东北入海为是矣后世不能如武帝逺见决意瓠子之塞所以多河患孟子曰禹之治水水之道也后世失其道而南岂河不可使北哉或言禹九河故道在今沧瀛景德之境密迩神京奈何引河患使近哉吾谓两京俱为根本重地以祖陵言则南之害廹而难缓议以地势言则北之害犹赊而可预图况太行西绕黄河又来朝拱京东钤钥益固岂不有助于神京之壮反谓延患使近哉夫黄河治则不难于修复漕河漕河复则不必复言海运今胶河之议虽罢海运之险尚未有极言其不便而止其议者丘文庄公海外人故専言海运之利彼所计损失之少者岁到之米数而不知海中漂溺之事无日不有太仓但责歳到之数无亏而不问其它有司预有损失之虞安能无倍嬴之输而舟卒民力元人视为痛痒不知者安尝一一报之官而书之史乎以近日徐沛间黄水泛涨之时犹有漂失乃改冬底起运以避此而况海中乎长运之军歳无休息复驱之海情将不堪势又及民兵民俱困矣借曰募其愿者寜有几耶故闸河必不可弃海运必不可行闸河惟通故南北货物交输官私船只络绎两岸人民辏集两京津脉相通所以为国家全盛气象若行海运则闸河必以无用而废闸河以无用而废则南北货物官私舟船寜能如前日之通行乎两岸人民必以无业而去寜复如前日之辏集乎自此浸成萧条岂国家全盛之气象乎或又言兼行海运非欲废漕河也漕河或有迟阻此不至而彼至且因以习知海道不亦可乎此又计之在者也闻太仓已有数年之储漕河或有迟阻自有转般之法可行何事而兼行海运幸冀于此不至而彼至乎况自经倭乱以来人心日坏盗贼之变在陆地犹难尽防海中之事尤不可预料吾恐自此生事而习知海道之人欲为寇备而先以启寇元人之鉴固未逺也胶莱河者源出髙密县南自胶州分流北至莱州府海仓入海自胶抵莱故名胶莱自淮入海风帆一日夜抵胶入胶河至海仓入海风帆二日夜抵天津通计海洋之中不过六百里耳元人疏浚欲以避东海数千里之险以末运安梗而止入我朝士大夫以海运有风波之虞漕河或有意外之阻多言可开此以为馈运别道而朝廷未曽试其利害万厯中用尚书刘公应节之言试而难成乃罢自是胶莱之议息矣因记于此谚谓此河为铜帮铁底难于开浚又难于通津旧议所以为通津之策者有二一曰两头海潮一曰中路泉泺今勘河髙而海下势本难通又南潮止及陈村闸距海口二十里北潮止及杨家圈距海口六十里过风迅潮疾或至朱铺亭口不可为常且潮水倐忽长落运舟寜无守候躭延况潮之所及有限乎此通潮不足恃也泉泺之说初谓沿海郡县凡流泉湖泺皆可如漕河引泉之法以时疏之赖以为胶河之济一曰沽河源出黄县一曰张鲁河源出髙密铁橛山众水所聚名曰都泊即公孙弘牧豕处周百余里中隠二三十泉可济分水岭之艰一曰潍河水势极大冬夏常流亦名淮河谚曰胶翁淮母无媒不偶此三者实胶莱河之命脉也今勘前项河泺最下之地为秋潦所归十月以后日渐消耗至春月泉脉微细适粮运涌到之时虽置柜建闸终不能使之源源而来此引河不足恃也乗潮引河皆无足恃又况濒海之地上多积沙下多碙石沙在海中者潮水涌进沙必随之而入沙在地中者畚锸所及沙必随之而出土可荡尽沙则下沉非挑除所能絶亦非堰闸所能障也至于碙石人谓锥不能入此又难于挖沙矣庚申冬与叅政林君登泰山初十余里皆髙冈至回马岭始峻拔车马不可上坐板舆用伏机可转数人扛之二人挽之前者见后人顶后者见前人履底而坐者常平计三百四十一盘四千三百七十四磴初望髙峯刺天有白云缥缈其间以为絶顶及到天闗又在踝下下瞰神悚至顶尚十里也时当雪后初晴千山之巅犹白下视一气混茫上下一色恍如身坐水晶宫因咏南轩张先生之诗曰人立千峰秋色里月生沧海暮云邉噫大哉游乎日观峰五夜见日出唐人言交州望南极纔髙二十余度八月海中望老人星下列星灿然明大者甚众乃浑天家以为常没地中者也人以平地见日出而疑日观之事正犹未到交州者不见南极下星尔林君问予孟子小天下之说予曰泰山特起东方青徐兖豫适旋其趾人目力有穷使有神人立此俯眺八荒则恒华嵩霍直相拱揖尔太行如几河江如带皆歴歴在指顾间林君笑而不语又问天下之山无髙于五岳者乎予曰以泰山观之陟而始知其髙入而始知其深竒峰峭壁乃隠乎回岩复岫之中其势之来者逺而鬰盘者厚是以为诸山长雄臣仆后先而子孙环拥匪直以其髙也意五岳皆然不然五岳之外有他山尊者矣予因又论古者山川之祀坛而不屋今乃人其形宇其地又元君纵是僊灵不知于泰山何与使岳神反若失位皆不合祀典所当厘正秦汉之君以不过风雨得上封成礼为天之殊贶而今齐民杂揉亵渎已甚亦所当禁欲行而未暇也自至山东欲恭谒阙里而非职事所经不得特至明年春始得至焉当别为记寻以谢病归不复补兹为阙事云

　　檇李记

　　嘉靖辛酉予自山东谢病归凡十有三载万厯甲戌再有浙西之命浙江久不设廵抚自有倭寇始复设而温台寜绍杭嘉边海之郡各设兵备杭嘉湖兵备驻檇李叅将驻海盐备倭把总驻乍浦至汛期把总出哨羊山海洋则兵备叅将并驻乍浦陆兵一营兵备标下中军官领之水兵船百五十艘分为三枝各设水兵把总一员统之一泊澉浦黄道庙谓之上闗一泊海盐白■〈土答〉港谓之中关一泊乍浦西海口谓之下关大小汛期轮拨兵船逺出羊山许山与浙东临定直隶呉淞兵船会哨澉浦在海盐之西宋元时通番舶之处城周九里有余军民杂居不及三之一人少不足以实城春汛时廵抚发标兵一枝以协守且备东西应援秦驻山距澉浦海盐各十八里与浙东临观相对白■〈土答〉山大步山左右环拱岙内宛转可避风涛海盐居中两浦为左右翼乃檇李之屏蔽也乍浦属平湖元时番舶萃此洪武初建城设守但孤城悬筑平沙之上汤山临城敌若据之得窥虚实城广如澉浦军不满千泒运粮饷又逺粮户不运本色西海口旧天妃宫开浦置闸汛毕收泊战船于此自倭乱平三关改为四哨白■〈土答〉港为一哨兵船九艘哨官一人领之乍浦为一哨兵船八艘叅将中军把总领之许山为第二层门户立为一哨用苍船二艘沙船小哨船叭喇唬船共十六艘水兵把总一员领之以羊山为第一层门户立为一哨用船如许山之数以备倭把总亲督领之欲钱唐无虞当守附海之三关欲三闗有备先防大海之羊许但羊山去许山一潮许山去乍浦一潮缓急难相应援且苍船二艘兵夫仅六十二人沙船四艘兵夫仅百人小哨等船兵夫共百九十人以孤■〈舟宗〉守此恐瞭望不及备御不敷倘海贼有不由羊山径入内洋者则首尾不相顾矣隆庆元年有胡叅将者泛夜廵城忽见外洋大船无数此时守羊许者固不知也倭船入寇必至下八山分■〈舟宗〉若东北风猛则向马迹西南行过韭山以犯闽广若东南风猛则向殿前羊山过淡水门以犯苏松若正东风猛则向大衢西行过乌沙门以犯浙江而羊山正浙直交界之处两处兵船会哨于此倭奴因粮于我每人止带淡水数觔干粮数升若絶其汲道坚壁清野使无所掠其计自穷矣海东之国日本为大五畿七道固彼侈言然汉史固已云百余国矣岂古分而后并与然虽闻有王亦不能统一其众贡者其名市者其实寇则无常视吾有间无间耳亦多吾人诱之无接济不来也嘉兴水兵叭喇唬船一十四艘民壮兵二百余名于嘉兴里河一带廵缉盐盗汛期调发西海口白■〈土答〉港以备遏击之用汛毕掣回仍旧廵缉盐盗杭嘉湖三郡河港四通盐盗不时出没前船徒有廵缉之名多分散各处虚应故事一遇贼势重大便称众寡难敌予至则不许分散督令合■〈舟宗〉定与信地某日起某止某兵分一正一竒出哨还日面询有无盗贼曽否擒获皆不能隠自此屡有擒获乃知盗贼是惟不缉缉则无日不有缉惟不严严则何盗不靖闾阎被劫止因保伍不严保伍若严盗无着迹之处彼欲刼一家谋非一旦探听跐踏潜伏脱退皆有处所此有可入故彼能来既不能察之于先及盗已入门而四邻不知知亦不救使盗得以肆刼而去进退无虞若使一家有事比家声锣众巷皆应之比门壮丁执械而俟盗敢近乎予在檇李申严此令境内颇靖与廵抚论兵事曰自到任以来据各将领收补到新兵验多系四外去来无定之徒有司地邻既不稽察纵使膂力中程武艺出色犹恐将来未必得其实用况多具数徒滋坐食夫兵非练土著不可人孰不知而不敢执者以临敌未必可用也窃以为当以渐为之必其来歴可知踪迹可保者始入选则不必拘于土著而土著可以渐复此非稍属之有司不可也兵既渐归于土著而又使训练有方选锋可用则渐可使自食其力而兵饷可减民力可寛矣廵抚虽从予之言而不能推行予之意但以收兵属之海防同知仍应故事尔钱唐江鸣潮杨子江暗潮钦亷日止一潮琼海潮半月东流半月西流乃随长短星不应月桂林圣水岩子时潮上午时潮落大抵气有翕张则潮有长落天地之有水犹人身之有血也水由气以往来犹血循脉以流贯也时刻不爽即一息四至之期也大小不同即春洪夏弦之道也日止一潮或半月东流半月西流者亦犹两蹻之与两手迟速大小所见不同也沿海卫所专为备倭例不运粮浙西之海寜即浙东之临观诸卫自指挥庄端谋领杭州卫运船四十八艘彼时犹承平无事嘉靖三十二年倭船四十二艘突犯海盐龙王塘攻城几破廵抚乃查复旧制至隆庆二年腹里湖州所复扳与本卫一十二艘近日指挥姚盘以为言廵按萧公一时未察未及正也浙东人习于潮性水势他处人下海即吐浪眩晕故虽呉地亦募彼处之人且南人懦弱彼独勇悍故南自闽广北及蓟镇皆募焉然人一为兵则身不可复还于农而聚者不可复散他日未必不为隠忧以兵而为贼其众不待招而聚其技不假教而精闻蓟镇南兵非能冲锋御敌也冲锋御敌仍须北兵则南兵何藉而富厚加之独无蓄不平之憾者乎各处水陆要害之处设敌台所费不赀诚以事关防守而事寜之后上下全不经心多就废坏予尝理会及之寻以迁官不及竟也海盐一带海塘外以捍海潮之入循塘拒守墩堠相望可以御海寇之登犯塘以里皆良田富室烟火相望所恃以为外护者一塘而已石塘缕砌缕砌者用石方尺余长八尺或六尺纵而磊之取海潮冲撼不动内厚筑黄土以衬之髙与之齐厚必五倍之若少工力石可冲撼潮必内侵石塘有罅土塘必坏土塘内溃石塘不能独存予与叅将阅操因谕众曰夫战勇气也勇怯在人所禀此岂可以操演而得操演所以演习纪律纪律所以为战用也今日之操便须作真战用如李广夜遇虎不知是石射之一发没羽习成此等心力乃不枉却试言今日布营走阵之时猝有寇至能不动乎不乱乎乱则有技击无以用之故操演务在得其所以不乱而不在乎区区技击之间旗鼓行阵所以操其耳目方员合散所以操其步武刀矢鎗法所以操其巧力用志不分所以操其心胆古人操其外所以操其内今人不知操其内其所以操其外者又未必如法众请言不如法之事予因言适来鎗手牌手各上台演讫一套何处见得能否须鎗牌相角始见胜负在鎗手以能中为胜在牌手以鎗不能中为善又如射古人云必志于彀又曰省括于度故人初习射去势直者谓之箭苗今汝辈髙大其垜短其弓步箭势多髙矗反下戗撞之数何以望穿杨贯虱之技乎众皆服曰善富阳以东山凡三折形如之字江流随之故名浙江蜀峡以幽此以丽其山水之清絶则一也陆至富阳循江濒山趾道旁时有村落竹篱茅舍亦自不俗西兴里河用小舟可以盘坝两岸青山不絶山下平畴逺村时隠时见炊烟与岚光相接人家夜户不闭舟中帘卷两面相对忘倦越中山水之佳不可名状南充王宪副续之尝曰山形止越山有动意缙云僊都亦竒境也峰峦秀絶溪涧清驶人家堰石子截湍流以作水碓自舂水磨自转甚巧一峰拔起于地髙可百仞人云顶上有石池夏月尝有莲华吹堕云同游者邑人藩叅樊君献科宪副郑君文茂浙中无隙土但田少尔然利源尽多可不资于外

　　符台记

　　万厯乙亥四月自浙西召为尚寳少卿以八月至陛见伏睹天表甚晬语音清亮奏事皆亲答且闻于讲筵频有所问具见睿性闿发谓宜因而导以讲学勤政之实学不在章句如程叔子为说书乃今日讲官模范勤政未论其逺只如我孝宗皇帝日召大臣于便殿商议政事或于朝退或不时召见凡大政事大黜陟刑赏与各处奏报地方重大事情令所司逐一面陈作何处分于是内阁拟旨皆君臣面定使上益明习于天下之事今经筵衍训一章日讲摘说一叚止在文义口吻之间略无感动开发之实恐不足以辅成圣学而常朝奏事日限数起答以一语俨然而退君臣之间情意不接窃谓古人朝而听政昼而访问夕而修令其在外亲政治近正人之时多而退居深宫之时少则逸豫无自而生今内阁调旨六部拟议上虚已受成固可以无误然非所以习上于忧勤而经练于世事也周官有典瑞今尚寳之职也周官宫正宫伯掌宫中之环卫直宿为之名籍比其在否今每日查点守卫官上自勲臣皆赴司押字凡直宿侍卫有违悞者本司得紏奏犹周人之意也定额卿少卿各一员丞三员洪熙元年以蹇义子蹇荃为尚寳司丞大臣荫子为丞自荃始宣徳五年以夏原吉子瑄为尚寳丞食俸不管事正统元年瑄陈乞管事陈乞管事自瑄始然则祖宗以来恩荫増设止于为丞犹不管事后虽管事计其升擢必有所限嘉靖中严世蕃乃升至侍郎掌司事后徐璠升至太常卿不掌司印璠弟琨以少卿九年考满加四品服俸不掌印时掌印者予也司中故事漫记一二永乐十九年都督苏火耳灰被召不解刀为本司少卿张伟所劾奉圣旨当初长孙无忌是唐太宗舅宣他误带刀上殿也罪了他我使他出去罢又永乐十六年旗手卫指挥上直不到经歴开称患病本司劾奏奉旨把那经歴收下锦衣卫着太医去看那两个病的指挥委实病饶他说谎剐了守卫之严如此御寳旧置者十有七曰奉天之寳郊祀用之曰皇帝之寳诏赦用之曰皇帝行寳册封赐劳用之曰皇帝信寳诏亲王大臣发兵用之曰天子之寳祀山川鬼神用之曰天子行寳封外国及赐劳用之曰天子信寳诏外国发兵用之曰制诰之寳制诰用之曰勑命之寳凡勑末云故谕者用之曰广运之寳凡勑末云故勑及黄选勘籍用之曰御前之寳御前杂事封识用之曰皇帝尊亲之寳册上尊号用之曰皇帝亲亲之寳赐亲藩书用之曰敬天勤民之寳勑谕来朝官用之曰表章经史之玺曰钦文之玺其曰丹符出验四方者则钤勑封者也太祖髙皇帝御制尚寳司官诰曰寳乃干符也昔列圣握而统寰宇故为神器特谨以示信然非忠勤无伪之士安可职于尚寳者耶诰今勒石朝房诸衙门事必商之于内阁其来虽久然使九卿能守正执议内阁亦无如之何如吏部升官内阁欲有所私而吏部不肯弘治以来此风犹存髙新郑欲快已意以内阁掌吏部事者至于数年大略快恩雠及为门生狎客开骗局者甚多也万歴丙子某月御史刘台疏劾大学士张居正罪状一谓倾谋逐去髙拱一谓私许成国公朱希忠身后恤典一谓援引张四维入阁张瀚入吏部一谓创为随事考成之法欲以总揽威权及因御史俞一贯不听指授借回道考察之例谪调南京一谓辽王获罪迁发居正有力一谓居正诸子夤縁科第一谓湖广乡里亲戚及官于湖广但为居正所私厚者无不拔置要路一谓排抑言官一谓于原籍大起私第骚动一方一谓黄州生员之事以私意拟旨重处一谓居正之贪不在文官而在武臣不在腹里而在邉鄙疏上居正上章自辩且求退有旨慰留而刘御史罢为民后张竟事败有刘疏之所不尽者一朝发露无余盖自慰留之后心胆益大至闻父丧不肯丁忧其心死已久矣安得不倾覆哉内阁无公座惟东西两凳相对尚寳司独设公座亦东西相向到任之日守卫官庭叅皆坐受朝退侯伯赴司画字送迎止檐下仍候本司官入阈乃退尚寳司之西近城角者为六科廊相传六科旧亦在内不知何时移出于外今六科署事之处乃直房也亦无公座震泽长语谓李文达自吏部入内阁欲正南向之位彭文宪阻之谓禁中无南面正不知文渊阁乃大学士办事之所非翰林内署之名翰林院已设有诸学士公座故内直无之不但以禁中无南面而已假令国初设内阁时便定为内署许设公座亦止当如尚寳司东西相向无南面之理李文达固一时不考而彭文宪亦不及此何耶南京魏国公家以太祖尝幸其第至今中门不开中堂不坐岂论事久近哉

　　荫河记

　　金坛之浸洮湖为大环湖而居者五叶为大五叶旧名堕庚以星陨得名去湖心大涪山约十里许元至正间遗碑犹在今寻堕庚故趾已沦湖中而自五叶望大涪则逺几二十里矣盖由湖水冲激侵蚀而然湖在金坛之南袤百余里又名长荡湖与宜兴溧阳分界上流则方茅诸山之水近则白龙钱资诸荡由大浦方洛下汤燕渎湖头诸港以入焉所入既广而由宜兴入太湖所从泄又太迂缓故濒湖多湖侵之患舟遇风浪多覆溺之患冬月又涸不可舟而有事于县邑者又无他水道可达由陆则官私输将之逺负戴之劳无如五叶者民之病此久矣万厯庚辰议浚荫河一道取外可以避险内可以通舟以其土厚筑陂防栽植芦桞又可以杜湖侵之患于时人心尚未协会农事兴中作而罢至邑侯东阳许公下车首问地方利病具知前状旬日间一再临其地亲行相度又设募夫法人甚称便乃分地赋功集一方之力而人不知自方洛港至湖头港五十余里踰月而工成父老以此役非许侯不成又虑久而修浚不时或至于废必分地而任其事河有堙塞则疏之芦柳有踈薄陂防有缺坏之处则修之禁其不时采伐者勒石立之道旁庶可以垂久逺而请予为记予惟古者川有疏导泽有陂障田有沟洫皆掌在有司以为民政所急而不敢少慢至于两汉犹知以河渠为重若召信臣守南阳时行视郡中水泉开通沟渎以广溉灌民得其利蓄积有余载在循吏传以为称首而后之君子罕复究心焉或行之而不善如妨夺农时起役不均赋功无法以一方而骚动一县或轻信偏听兴难成之工或利于此而害于彼则未为民利而先为民病如近年之兴水利其得失盖难掩于人口也许侯于动众之事必酌于人言合于众愿然后为之故动而有成成而为利如此昔夫子之论政以为因民之所利而利之则惠而不费择可劳而劳之则劳而不怨以此为五美之二岂非从政者之法程与予故因父老之请而详为着之许侯名弘纲万厯庚辰进士先任绩溪以贤能改任金坛先后五载入觐首膺卓异之典还治未几即内召既行而王生尚廉雅好义实来为介以许侯之徳尤不可忘赞予为记云

　　游茅山记

　　易曰地势坤髙下相因地势则然但人不觉耳由平地而有丘陵由丘陵而有山岳人在平地望逺山其髙下相较若不相逺至登最髙峯则向之所见皆出其下有若培塿者金坛在茅山之东尽处由县西门出可三十里始有陂陁由此至茅山四十里皆长冈起伏不断渐进渐髙茅山乃从石上起峯尔山势行而不止大势为金陵拱护万厯癸未四月与呉郡缪仲淳约同游仲淳与予仲子肯堂先一日往至所谓良常山者俗传秦始皇所临幸处山不髙亦无甚竒絶疑非古之所谓良常也次日与仲淳登第一峰絶嵿俗名大茅峰帢帻山俗名了髻山正与第一峰正面相对方山宛如几案访所谓龙池者在真君殿侧方广仅数尺水且涸矣疑宋时祷雨求龙处不在此也东口戴家山有泉一道出自第一峰下至石子涧竒石巉岩水行石间春夏有雨时水势尤盛景韵尤竒虽近在道旁而人不识也山下富人引水作碓磨又因以溉田予与仲淳入孔氏别业观水磨甚巨挽非数人之力不能动乃知水势盛时磨自转水力之劲有如此也又泉一道自元符宫下流经华阳洞名曰洞泉西流至曲林馆过崇禧宫侧由西风桥下入赤山湖又泉一道出第一峰后半山天心庵至闗王庙下流经曲林馆入赤山湖而有泉仰出于平地者尤竒宛似歴下珍珠泉俗所名喜客泉者也凡茅山有泉而人不知导引故多堙塞所谓华阳洞者陶隠居云此山本号句曲其下是第八洞宫名曰金坛华阳之天周回百五十里分置三府前汉元帝时咸阳三茅君得道来居于此然则所谓洞天者岂可以尘寰幻迹求哉陶君所谓拓寓地空亘涂水脉辟闱风岫通气云巘意非僊灵孰能到而今人称洞有二一在崇寿观后一在元符宫东皆无异会稽禹穴人又称洞口有石揜塞愈入愈寛予皆未及试也洞上树生石罅有似纯石无土洞泉至五云观前汇为方池池侧有连理木上合下开至紫阳观访道人左熙熙本山西人商游江左家遭地震之变无家可归遂学道入茅山紫阳观闭闗不出者数年近复结一小庵于旧庐之旁昼夜危坐一龛有终焉之志云按茅山志云秦始皇登句曲山北埀叹曰廵狩之乐莫过山海自今以往良为常矣羣臣皆曰良为常矣因名山曰良常山据此则良常此句曲也今所谓良常者去茅峰十里又甚小乃俗传误尔

　　姜氏义学记

　　义田义学其事相因犹古者有井田必有学校而自王公以下至于士庶人又莫不有宗法以收族是以人心有所维系而教养之法得以行焉程子曰宗子无法则朝廷无世臣又曰立宗非朝廷之所禁但患人自不能行之张子曰宗法若立人人各知来处朝廷大有所益盖公卿各保其家忠义岂有不立忠义既立朝廷之本岂有不固今公卿崛起者止能为三四十年之计造宅一区及诸所有身后遂族散其家不传则家且不能保安能保国家二先生之言可谓深切夫有宗法则无私财无私财则安有义田之名义田盖起于宗法之废而欲通其有无以统理族人则犹有古之遗意也古者闾党犹相收恤况族人乎春将出民里胥平旦坐于右塾邻长坐于左塾毕出然后归夕亦如之入者必持薪樵轻重相分班白不提挈是古人之于民出作入息必有教况其家之子弟乎宫保大宗伯鳯阿姜公能以宗法统理族人又置义田以赡不足设义学以教之疏请于朝特蒙俞允则程子所谓宗法朝廷所不禁但患人自不能行之者公可谓能行之矣辱不鄙以义学见属为记公凡事以身为教族人所素信而从奚待于不佞之言虽然若因公之倡家家有同公之志者则张子所谓于朝廷大有所益者未必不于今亲见之也敬以是应公之命为义学记

　　南京大理寺题名记

　　刑官在虞曰士孔安国曰理官也在周曰司寇而其属仍为士晋文公使李离为理理犹士也秦始置廷尉汉景帝更名大理武帝复为廷尉哀帝复为大理后汉晋宋复为廷尉隋唐复为大理名虽数更所掌则一自三省九寺并设有刑部而又有大理刑事所主颇不一至我太祖髙皇帝稽古建官六卿分职又设都察院通政司大理寺通为九卿各举其职毋得相压载于祖训刑部都察院大理寺号三法司周垣象天之贯索曰贯城在京师者于宣武门之西在南京者于太平门之北凡刑名之事必归法司他司无得干预而大理专主审覆两法司之事情法未合罪囚称寃驳至再三必归于平允而后已则尤我圣祖慎重刑狱之深意也其勑法司欲其以身心法天道狱清而无事心静而神安以玄武之澄波印钟山之苍翠虽飞巢颠而走窝下亦莫潜毫厘其以为刑官察见隠情之譬也为训至矣故事列官题名于石而虚其左方自洪武以来凡若干人丰城杨公尝有记万厯癸巳前任卿乌程沈公之后左方已满议再立石不佞适承乏嗣事宜识岁月以俟将来乃本杨公之意而为之申言曰河东薛先生文清公本朝理学名臣之冠其立朝本末具载国史而其为大理也知有法而不知有权势知为天下持平而不知有身之祸福此其所由来者深矣执法殆不足以尽先生也先生尝以敬名轩窃窥先生之所以造道成徳与所以施之莅官及物者皆有得于此先生之学有得于敬在理学诸公之言可征其体验之言则具在读书録中书曰式敬尔由狱又曰敬忌罔有择言在身此又非先生之所以为法官而能心乎皋陶之心者乎闻之先儒曰心在焉谓之敬凡事皆然而于刑尤重故曰君子必尽心焉尽心者非止于不失有罪也惟刑之恤求其生而不得刑期于无刑如是而后尽也此皋陶之心也先生以景泰初尝任南寺寺丞莆田黄公巩尝大书敬轩二字榜于厅事以寓仰止之意樵谨再立于寺之后堂樵于二先生无能为役窃谓黄公之榜诏我实多朝夕瞻对服膺勿失庶于圣训身心法天狱清无事应象贯索之意为无负云敬以质之右丞嘉禾朱公朱公是之遂为之记

　　敬轩记

　　薛文清公尝任大理故寺之后堂及官舍皆有敬轩之榜说具予题名记中予以万厯壬辰十二月自光禄徙官进而莅事退而燕居皆与敬轩相对呜呼于斯而不有所进则有负于此来职思其居学之大者即日用应接学不学之人所趋异焉有其事虽小而心在焉则中理心不在焉则差缪随之察理精者虑事审况其大者乎甚矣学之为急也学者存心致知而已存心致知之道敬而已义理人心之固有苟得以尊严国家教化之宫而变其学者之耳目者于此不为无助也讵不信夫又于苍龙之方建坊以表俊造之升进者坊本诸台为姜公建姜公谦不以自居而公诸学通列前后诸名流于上辱学谕朱君以书来见属为记盖以樵在邻壤为能知其国故而有以示诸后也顾不佞岂足以承之既辞不获乃拜手而为之言曰昔鲁侯作宫泮水有颂今穆穆在上明明在下凡所兴建皆奉宣徳意无非天子之功诗曰明明鲁侯克明其徳既作泮宫淮夷攸服矫矫虎臣在泮献馘淑问如皋陶在泮献囚古者文武一道使民兴贤教民即戎皆出于学故受成献馘莫不在学今天子克明其徳出鲁侯万万云阳之士被岂弟作人之功无愧朴棫之诗所咏又岂鲁之多士所能望其髣髴将来辅佐休烈允文允武惠此中夏伸威漠北献馘献囚必由学出其时有思乐泮水而作颂者必以兹举为兆以吾言为征是奚可以无纪也朱君名邦喜大器当逺到董是役者为杨丞名某学事非有司不成例亦得书万厯十九年夏四月十一日记

　　阅外城记

　　万厯二十一年十一月二十一日同内外守备叅赞部臣阅外城予以摄工部事出太平门尚书徐公以摄兵部事出神策门予以五鼔尽至观音门官厅俄而守备邢太监泰寜陈侯相继至既而尚书徐公至黎明循垣内东行垣皆国初蒸土所筑极坚厚上以蜈蚣木出檐覆之以瓦歳久土有剥落木瓦有頺坏则修之至今垂三百年外郭周百八十里包罗山谷诚前代所未有也北面一带因山为险据江为守自观音门而东绕钟山之后而左皆冈阜不断在东北曰姚坊门又南曰僊鹤门又南曰麒麟门地势渐平钟山侧看成峯横看成岭摄山后峙青龙左绕石城右距天印为案于此行颇得其形势之的而知我圣祖于金陵定鼎于钟山卜吉以为万年之藏圣鉴髙逺非寻常可窥也是日由南出者为协同守备刘监丞定西蒋侯起鳯台门又东曰夹冈门又东曰上方门又东曰髙桥门南北两路同会于沧波门有官厅曰阅城会所内外守备兵工二部堂序坐饭毕予与徐公入朝阳门道中审见钟山蜿蜒扶舆众山环拱南面空阔秦淮流于前大江绕于后沿江诸山又皆遥为金陵拱护其面势与寻常所见不同盖从髙而下始得之也归至工部与四司官议修城事颇言修内城易修外城难内城纵有崩坏旧砖多存用砖灰修补新旧即成一片势自坚久外城原以土筑土有剥落用土坯幇砌不久即坏后易以砖土外幇砖虽可暂支一时而砖土原不相入寻亦崩坏若欲永久不坏须如北京外城一如砖城之法里虽用土筑外则用砖实砌非幇砌之比故得坚久但北京外城止南三门一面南京外城则连旦辽阔其功实难周书毕命曰申画郊畿慎固封守周礼大司徒乃建王国制其畿方千里而封树之有掌固司险掌疆封人之官掌修城郭沟池树渠之固颁其士庶子及其众庶之守郭即今之外城所谓沟池树渠之固恐大略如今邉墙之制有墙以限隔有墩台以瞭望拒守有渠以环之有树以固之墙之比城易修而亦足以为守比城易修者以用土筑而不用砖也欲其足以为守须备前所云四者而后可以经久则在当事者以意损益而已

　　阅内城记

　　是月二十五日阅内城内外四守备兵工两部堂会于通济门黎明登城如前分阅刘监丞蒋定西由西歴聚寳门三山门石城门清江门定淮门仪鳯门予等由东歴正阳门朝阳门太平门神策门金川门锺阜门而会于净海寺寺在城外据狮子山趾狮子山在城内即国初建阅江楼处是日颇尽金陵大观盖内外逺近毕见也通济之外秦淮为池雉堞不甚髙径不甚阔仅容两马俯视甚峻而基实弘阔瓴甋两面厚可丈余而附墉之土则长坂天成阔十余丈虽不设敌台亦无虑也至正阳门下舆而过旭日初上朝烟未消南望郊坛北望大内如在图画自朝阳门而北则钟山在外隆广山在内城贯二山之间包山而过孝陵中松柏参天溪谷逶迤歴歴可数隆广山盖钟山之支陇石崔巍亦多古木有廵山官军跪迎山上道中见松柏枝干多作虬龙之势皮似鳞甲在动植二物中恐亦得气之相类者欤城随山势此处独髙歴级而上东北折处为孝陵后门自此而西至太平门城皆在冈陇之上太平门居隆广覆舟二山之间门外长堤数里为三法司面城临湖而在钟山之趾玄武湖在覆舟山之后城亦包山而过自此至鸡笼山冈陇不断城皆因山而临湖湖逼山趾城与湖相逶迤盖至鸡笼山之尽城不复西别筑城下循湖而北为神策金川二门盖至此始为城之极北处也城降于鸡笼之后者一等有便门歴级而下自此玄武湖之曲折始得尽见新旧册库在湖之中此处最深湖连亘太平神策二门之间环湖村落栉比土田畦垄方整宛如碁枰自此而西则大江迤逦而东绕出帝都之后逆江而上皆山也江山之险实天造地设传曰天险不可升也地险山川丘陵也王公设险以守其国设险亦因乎地险汴为四战之地所以不可都也金陵以江为险人之所知而用险之道人或未尽知六代南宋虽偏安即其保守一隅能却敌而制胜如周瑜王导谢安韩世忠虞允文者亦有用之之道矣自金川北绕狮子山于内雉堞东西相向亦建二门曰锺阜仪鳯金陵在春秋时本呉地越句践灭吴筑地于长千里俗呼越台楚置金陵邑于石头金陵有城邑自此始秦始皇以望气者之言凿方山断长垄以泄王气其河源二一出句容华山一出溧水东庐山合流入方山埭自通济水门入都城南经武定镇淮饮虹三桥西出三山水门沿石城以达于江乃今所名秦淮者也东汉末以秣陵地封孙策为吴侯至弟权据有江东筑石头城因山为险扼江为守即今石城门一带尚其遗趾也改秣陵为建业建安十三年移丹阳郡治建业遂徙都焉都城在淮水北五里据覆舟山西倚石头以为重后带玄武湖以为固前栅秦淮以为阻今颇言其地实得面势之正南五里至淮水有大航门宫之后有苑城晋所谓台城即此也赤乌四年东凿渠名青溪自城北堑泄玄武湖水九曲西南入秦淮今仅存一曲而已金陵建都实自呉始其故迹大畧具于此矣

　　智居楼记

　　南京都察院后堂之北有敬亭立洪武八年勅谕碑敬亭之北有智居楼名取勅谕中语也澹庵朱公创之洪溪衷公助成之而未有记也按勅谕云肇法司于玄武之左钟山之阴此言其建置之初意也又云贯城法天之贯索七星如贯珠圜而成象又云中虚无凡星则刑官无私邪政平讼理故狱无囚而贯内空又云若凡星处其中有数枚者则刑官非人又云若中有星明亮者则贵人无罪而狱此言设置贯城取法天象欲刑官法天以从事也又言狱清而无事心静而神安以玄武之澄波印钟山之苍翠虽飞巢巅而走窝下亦莫潜毫厘动见其真智人居是能不开怀抱而长啸终日引觞侣酌以快今生汝其敬哉此言刑官能称其职斯不负建置之意也夫夙夜兢兢业业使刑必当罪人不犯法则狱清而无事心安而身亦安斯可以当智人之称居是焉者岂易易哉万厯二十三年六月蒙简任右都御史莅事之暇登是楼则圣谕所状景象宛然在目盖钟山之盘鬰紫气之鬰葱于是楼尽见于逺望尤宜而玄武之澄波前抱而右绕亦于是得其大观居是焉者思智人之义以职思其居将不又有进焉者乎都察院之职肃百僚贞百度纪纲攸系世道攸赖其任责盖又不止刑名之一事矣樵自刑曹进此惧弗胜焉实书铭座右以自儆又念前政二公名楼之意不可以不着也因僣为之记万厯乙未七月癸酉金坛王樵记

　　延陵吴氏祠堂记

　　古之庙制上下有等今制品官许立家庙士庶得立祠堂所祀髙曽祖祢则同惟始祖之祭未有定论先正罗文毅公尝言人情不忘其所由始故始为宫室者祀之始为稼穑者祀之始为饮食者祀之凡有功生民者皆祀之况吾身之所始乎焉可废也予感公此言始立始祖之祠断自可知者自髙祖以上凡得五世余莫能详亦不敢妄有援附谨传信也金坛呉氏相传延陵旧家正统中乐清公始以宦迹着事载邑乗家有祠大意颇与予家合一日其裔孙文学宗周来以记请予惟程子尝言立宗非朝廷之所禁但患人自不能行之今人家始迁及初有封爵仕宦起家者皆可为始祖以凖古之别子又以其继世之长子凖古之继别者世世相继以为大宗綂族人主始祖之祭其余以次分为继髙祖继曽祖继祖继祢之小宗此立宗之大法人皆可行者也所贵于立宗者大宗能率小宗小宗能率羣弟通其有无欲有以綂理族人而不使其散越失道也呜呼知此者知祠堂之非徒设矣丹阳大宗伯姜公置义田立义学予愧力未能行姑因呉君之请而以是告之记祠堂而及宗法者传曰上治祖祢尊尊也下治子孙亲亲也也旁治昆弟合族以食序以昭穆别之以礼义人道竭矣又曰人道亲亲也亲亲故尊祖尊祖故敬宗敬宗故收族收族故宗庙严呜呼知此则知宗法之有系于祠堂矣

　　方麓集巻七

　　●钦定四库全书

　　方麓集巻八

　　（明）王樵 撰

　　○书

　　启上朱镇山抚台

　　今岁饥荒东兖为甚又值景藩就封道出于此诸事之艰夜不遑寝临清仓粟发赈系上特恩虽升合皆当慎惜不用里老供报责令正官沿村逐户验实注簿本道覆审定数赴仓关领人颇称均然未能保其无遗也饥民扶老携幼流移载道目不忍见本道亲莅粥厂监视无论土著外来但活一命即是一事今亦稍定矣

　　山东归田后答曽鲁原宪使

　　前蒙两台有赆行之举生以前任数公皆歴任已深效有劳绩当此不忝若生则厯任纔踰一年职事未有寸补故具呈力辞已蒙谅察不意离任之后复烦専使跋涉千里赍送于家虽义难再辞而揆之于心实惭悚不安之甚窃原诸公之意无非奨恬退以励清修致有伤惠之举而生不免为非分之获奈何生有薄田足以具饘粥今岁虽水荒节缩用度足以卒岁遥望云山惟国恩未报民望未酬良晤难再衡门之下不忘眷眷者此而已山中何所有岭上多白云但可自娱悦不堪驰寄君临书惘惘

　　答友人论学

　　朱子语録今之学者往往多归异教者何故盖为自家这里工夫有欠缺处奈何这心不下没理会处又见自家这里说得来踈略无个好药方治得他没奈何底心而禅者之说则以为有个悟门一朝得入则前后际断说得恁地见成捷快如何不随他去此却是他实要心性上理会了如此不知道自家这里有个道理不必外求而此心自然各止其所非独如今学者便是程门髙第看他说那做工夫处往往不精切或云尝见人说凡是外面寻讨入来底都不是曰吃饭也是外边寻讨入来若不是时须在肚里做病如何又吃得安穏盖饥而食者即是从里面出来读书亦然书固在外读之而通其义者却自是里面事如何都唤做外面入来得必欲尽舍诗书而别求道理异端之说也按朱子所谓自家这里有个道理不必外求而此心自然各止其所者此正学者所当理会究竟也夫子循循然善诱人博我以文约我以礼此是理会处欲罢不能既竭吾材如有所立卓尔虽欲从之末由也已此是颜子说到究竟处盖由文以开天聪明由礼以上达天徳此是圣学真的门路后儒未尝实向此处参求见圆顿之教认为圣宗故反谓朱子为未悟

　　与姜鳯阿书

　　小孙至外家不拟得拜谒尊慈膝下摩顶之爱知兄与弟之至情也已与弟妇及小儿辈感诵矣复过承袭衣嘉赐颛使逺来何以克当然佩服懿徳敢不勉焉谨已祗拜登受矣手谕蒙养当以正勿以爱夺此兄之至爱至教也敢不奉以周旋孔子曰性相近也习相逺也人家子弟非无美质全为习所壊举目触耳皆流俗也自幼善根不培欲美成也难矣父母性情气类相通传化尤捷古人身教此尤第一义也弟老矣愧未能焉因兄教増汗悚耳然终不敢自弃以负知爱也弟四小子下二人未可知上两人次者颇静可养但未得人开发之耳寒山拾得诗曰养子未经师不及长安鼠何曽见好人岂闻长者语弟向欲移居葢亦尝计及此矣惟兄道义骨肉不终弃之幸甚小女自幼性极婉顺七岁授以曹昭女诫七篇辄能通晓大义时为其母说之语毕愀然曰此所言女职当然耳然其言之何其哀也复凄然泣下自适马氏舅恶婿恶百凡惨毒非复人理一念孝烈义不辱及父母哀哉哀哉乃弟之无善状不为皇天所鉴而有此也奈之何哉奈之何哉承兄悯念不觉缕缕承约泛舟相过深感厚意第十日前霍乱吐泻继以呕血幸而不死气息仅延未能完复又患左足流注膝腕疼痛几于废步固因情伤然老景恶况渐多大数可占矣魏庄渠先生晚年多故有畏天安命之说弟虽无似亦不敢不以自勉耳秋初不死决当奉造一晤语也向者有誓中年弃家事惟専心简册以毕余生今遭小女之变形留神去方寸不但乱而已是天于把巻一事又不容而絶之也于人生已矣毕竟归空静俟而已拙稿数帙奉呈

　　又

　　向接教言偶疾作趁甥侄辈舟同回遂不及再面陆平老静藴之久憣然此行可为世道庆承示方山公欲一会前辈留意后进此古人之盛心也弟虽无似敢不敬承春初当一往拜也拙稿想清燕中已略赐披阅中间纰缪处幸痛加砭正弟茅塞之余罪过山积亦欲藉此以启省悟为晩节拙修地耳真切真切

　　与赵阳溪书

　　昔在西曹获侍雅教百年肝胆独照平原别后沅芷澧兰之感不胜慨叹家居杜门忽承信使逺至手教宛然知吾丈移贤广陵承示佳作穆如清风令我神游公侧也幸慰又何如兰嗣谓已岐嶷奈何失之然天昌善人之后必寻获多男之庆吾丈可无深介念也樵无似平生亦颇有许身之愚而薄分所拘病也及之苏子瞻所谓因病得闲殊不恶者也如吾丈清才粹养自当圭璋清庙愿善自摄以副明时是故人之所祝也作邑殊佳事昔人谓于民最近而福惠所及最速有志者不可蹉过此官世之君子顾有急于脱去者可谓弗思矣士居乡里而仰视其上之所为某事是某事非某事当如此某事当如彼其心至明也及柄在已手其可不令快于已心快于人心使人有遗议乎此言至近然非吾丈其孰可与言及此哉会晤未期先此奉谢拙作因来使欲反命之速不及多録録登岱岳三首呈上幸赐教病中草草

　　与柯阳石书

　　向承左顾陋巷空斋促膝对巻谭搉旬余所蒙开发皆义理大要深觉有进小孙嘉事喜已成约小礼拟于新正二十日行之徇俗之戒敢不敬承至期尚欲公辱临之此非所以劳长者然开春相过固昨约也不惮一行为爱承欲卜居敝邑倘不厌荒瘠郊外尽有幽雅可居处虽无竒山水然竹篱茆舍隔逺尘嚣冰炭不到于胸中形骸可超于世外仆此意久矣公来即作比邻耳何如何如纻帽一顶乃寒荆奉令爱者收纳为感周礼刋刻前承鳯阿丈深有意恐俱有所处耳家乡教法则仆已诺委矣不敢爽也仪礼叙论仆尚欲一观乞誊一本寄下万万前钉带烦公为我出价甚不当也然不敢违命奉偿以孤盛意谨此谢谢

　　又

　　向承手教欲于敝地觅一别墅已择得一处但须来居则便若不来而陆运则几于以一锺而致一石矣心窃为公难之故久未敢奉覆惟再裁示溪山寂寥良朋难会闭门独坐毎切遐思近鳯阿丈还家相见甚欢然过从之乐里人则幸矣其如邦家之计何哉想公亦同此惜也周礼闻已刻矣伫愿见之舍弟行附此

　　与贺澹庵书

　　小儿趋侍左右偶夫妇俱病疟中途而反旌节戒行想不出初凉仰惟吾丈重望九重简畀重地谅弗以逺为惮窃闻此郡人性俭朴词讼简稀但民有四种不嗜耕稼惟以采海为生珠官之扰古今同患在吾丈大经济宜于邦本元气上十分加意一畨此庙食百世之功也至于备御盗贼一节亦惟练土著严保伍为第一要务张南轩先生之在静江近日阳明王公之在赣州皆以此立见功效而人或忽之纵有举行徒应故事耳所谓练土著者朱子论江西山冦谓此辈初无行阵部伍凭恃险阻跳踉山谷之间正得用其长技而官军乃以堂堂之阵当之地形兵势凡彼之所长者皆我之所短谓宜养威持重择形势之地坚壁以待之而广募土人乡兵厚其金帛结以恩意使之出入山林上下溪谷以与此獠从事则彼之长技正与贼同又倚朝廷将帅之威声以顺讨逆何向不克樵窃谓此论与今日闽广事宜颇同雷廉接壤不胜过虑隃度惟执事择焉拟奉送忽喉痛暴下此情悬悬外绉纱家葛引意诸惟为国珍重不备

　　与张虚庵书

　　北郊舟中追别惚恍犹昨日事流光迅速园柳又变鸣禽矣相望万里忽得手教慰浣何如左金马右碧鸡苍厓万丈夹昆明之緑涨浩溔而前开此境殊不恶吾丈日坐黄堂庶务丛委人视之若无一刻暇此其迹也然自来山川之竒为髙人巨雅所用为其胸次固有不待身游而与之合者窃以为此吾丈之心也中华圣哲之所递生其所过化声名文物之区久而亦湮惟南中之尊事马伏波诸葛武侯久而不衰乃知殊方之性得其一而専固不失而夫子所谓行于蛮貊者信而有征也仕途不可蹉过者郡守县令为其随事可以及人也余官犹过客耳吾丈本金闺之彦资望已深不久殊迁矣而弟为此言者知吾丈一日处乎其地则其所建立固当上追古人也匪妄匪妄故乡无事上宅僊眷俱纳福两贤郎驰声艺苑秋闱喜捷可卜兹因盛使之行附致区区翘望北辕无任悬切

　　与姜鳯阿书

　　弟此行也承兄驾舟逺送特至菱港觞我赠我礼意隆浃徘徊者久之教言无所不尽此惟知我爱我之深故尔知他人不易得也弟履任后以公事至括苍访何宾岩宪使留坐山亭从容问兄动履甚相敬慕以防汛至海上过访陆胥峰年伯吊湛泉之丧其时五台兄尚未归也至苕溪览其风土淳朴过一庵唐先生之庐在郊外水竹深处矮门斗室翛然古意明日笺书数行寄自别墅兼领木锺集之教二公动履恐兄之所欲闻故因及之弟在里多年复出在仕途光景殆如辽阳之鹤惟信旧学应世自以只有操存二字差可少错待士待民平平顺应未尝先横一念性不喜笞决人至于法之所在一毫不假然只此已多妨将来必有不悦者矣曹务甚剧知是职业故不觉劳劳在奔走知是免不得故不动念弟之宦况大略如此知我爱我如兄当更有以教之勿曰已是也切望切望使旋敬此附覆来谕谨领云间之来伫俟勿爽幸甚

　　又

　　前月于蔡崇徳处领手教展诵慰浣吾丈一向乡居想筑室已成而凿池种树亦皆就绪左右图书日夕与古圣贤相对而贤嗣侍膝同志满前静胜中经纶全体益见澄莹斯世必蒙其施弟所养未固一旦舍静就嚣殊为非宜所赖兄丈时切劘之早获息肩勿堕颠沛为幸春秋鄙说便中乞检发公暇无为欲复事缀缉耳兹因于存素回便附候起居不悉

　　与张虚庵书

　　初夏奉别蒙光送河梁厚情种种到官后诸务纷冗未克修谢近阅邸报知吾丈请告之章已下仰惟髙志逺韵静养冲襟弟所不能彷佛其一二而颇亦自附于臭味之同者顾弟方黾勉复出图效尺寸而吾丈乃介然自遂是心固相期而迹若相左矣抑君子蠖屈龙见惟时之视计旦夕安康召命且至入陪国论使愚朽如弟者更藉以全归是暂若相违而终则相合乃弟所望于吾丈也如何如何小价回附候不尽

　　与贺澹庵书

　　造宅承爱念特深临行冗迫不及再别使来承手书获询道履清胜曷胜慰浣弟抵任两月地方事体已得梗概大略路冲事繁盐盗甚多事多有难处者所仗惟平生小心二字守官先尽已尽已然后能循物无违苟无违矣虽以无妄而取忤所不恤也顾病躯近又加患脚疾转筋旬日一作此平生所无之疾恐地气使然也桐山令兄屈为下僚敢不加意附覆不尽

　　覆宋阳山廵抚【浙西还将赴召时】

　　敬读请蠲大疏具悉体国为民之盛心夫带征宜小民之所乐从而易办但积逋皆有司之所欲完而未能加以连年灾伤民困已极虽暂遇有收而一岁之收止足以支一岁之出若能于本赋之外更完旧逋必皆上户之良者此等宁有几人欲概而责之诚恐旧欠未完而新逋又积年复一年终无了结诚从今丈量之后与之更始则民困得苏而国计亦不阙矣执事忠诚恳至天聴必即报可愿速上之敬覆

　　纳币姜宅启

　　樵无似仰蒙知已之爱爰缔婚姻之好小孙男年及加冠愧未习于成人之道令孙女徳全贞淑夙已闲乎妇学之仪纳吉既从敢请纳币特蒙埀允深荷玉成兹葢恭遇亲家先生道宗孔孟学继周程由积庆以生甫生申有贤嗣以同心同徳亲谊之隆待如骨肉子女之愿视如一家俾樵冢子冢孙蚤观具庆重庆此非门下孰肯慨然伏愿嘉偶百年良縁百代欢若朱陈室吾男者吾室之女迭为秦晋谓吾舅者吾谓之甥至于无穷自今以始所有不腆之币具如别笺伏惟亲慈鉴存幸甚

　　与周念庭银台启

　　樵无似虽涉宦途而中间以忧病家食居半是以于当世之君子有心所仰慕而不获承颜接辞者多矣若是者诚不敢奉尺书以冐非其分至于辱在知已而不知则名教之罪人也又所不敢也十一年皇上曽有举遗之诏阁下实居谏垣之首所举皆一时之望而樵之贱姓名忝与焉樵于阁下则所谓素所仰慕而未获承颜接辞者也阁下采天下之公以应明诏无论疎逺枯槁此古人汲汲恐失一士之心也樵虽不足以当之又久无仕进之望而知已之感实不敢忘况值门下近在留台岂可无一言以通问用敢不避小夫干牍以代抠衣门下临风无任驰遡

　　与姜鳯阿丈

　　赍疏小价已回疏不果上俟到任后即上以候旨已择初九日到任矣不得再一面领教计违教亦非淹久也向见兄丈亦时有痰嗽又饮食似少于弟望加进榖气以为真元之辅勿谓但存真养虚可以不资于外也近来风俗人心已大壊于下凡为人间世担一日之责者盖不能以吾此生所不及见之事而废未然之忧自兄丈之外无敢以此言奉告者矣太仓相公处弟不能往矣此后但能以书候问耳而胸中所欲吐者又有非书尺之能尽者惟兄丈会间一道及区区至感至感

　　光禄寺到任奉政府书

　　窃以五云呈瑞化日迎长恭惟老先生主持国论增焕泰阶台候动止万福樵林野余踪久甘静退恭遇明良合徳善类景从犹且清问旁求不遗一士使樵起自田间叨次九列蒙此特达之知自惟何以报称祗奉简书已莅官守敢此陈谢伏希台照樵冐渎尊严无任皇悚

　　与陆五台太宰

　　窃以绪风来煦爱景回长恭惟老先生持衡士论精鉴人伦台候动止万福樵林野余踪久甘静退恭逢明良合徳宫府一心以人材消长为庙论之所先凡士有一长无不使得以自见不自意如樵之愚亦在一人之数起自田间进次九列蒙此特达之知自惟何以报称祗奉简书已莅官守敢此陈谢伏惟台照不宣

　　又

　　前赍本人行修状草草樵菲材暮景引年求退实其素分荷蒙圣恩留用感激图报宜尤十倍寻常恭惟老先生持公论以佐国论如权衡尺度之无心士大夫交口称服而天下阴受其福抑已多矣方今泰道方新士大夫惟职思其居务自尽而母养交立党斯庶几百僚师师思日孜孜之气象乎而似乎其风已成恐为世道之忧不知老先生以为何如兹因本寺赍本人便肃启申候仰希台照不宣

　　与陈心谷少司马

　　樵处田间久而去郑乡近虽未获抠侍门下而私淑教泽则犹朝暮儿席也若不克见中心藏之盖积有岁年矣迩者伏蒙圣恩起废始敢一通奏记干名公大人之门闻老先生尝埀存齿及若欲引而进之于可与之列者輙敢具芜启以为请教之地凡诸颂祷有未敢及仰惟台照不宣

　　简潘雪松邹南皋

　　会面虽今倾心已久既承不弃良晤难得此日可惜窃谓可于静便之所时一相聚庶不孤萍踪此一遭遇敢此请教可否惟命

　　与侄孙顺徳守

　　别后虽勤忆念不克数数致书遥知宦履清胜声绩方新良用为慰人来得五月初三日所寄书益知近况冲途不足为劳吾昔在嘉禾应酬往来亦无异邢郡行所无事未尝以动吾心也惟待士大夫当如一家待百姓当如赤子久而诚意相孚自然所施皆顺所虑边境多虞地方荒旱此诚不可不预知所处训武积榖如种世衡之守青涧城乃吾之良师也千万留意吾门在仕途者四人两守名郡行其所志勿负所学正在此时勉之勉之吾老矣所惓惓属望者见在之三人及将来之后人而已家下大小俱平安书不尽懐又无物可寄此间诸公具知吾侄孙所操所养附知

　　寄王塘南太常

　　弟自庚申还里十四年而再起浙西自浙西内转戊寅还里又十四年不自意奉有今命其于年丈积三十余年之契阔再不相值今乃同召同地其为慰浣不言可知恭惟老丈清如秋月冰壶养若春温玉粹无分在野在朝一味古心古道四海苍生占出处非一日矣今朝廷一旦起公岂徒然哉必有以大用之也在碌碌如弟者实不敢仰希于万一冐昧輙为公前茅不谓老丈竟不出令弟有余愧焉仰望髙风徒切驰想而已前书既不达兹因舍侄行便敬此申意舍侄承乏大方乞念通家百凡指教之尤幸尤感薄具见逺意惟麾纳为爱不宣

　　与陆五台太宰

　　曽有小启附虞葑丈使者之便计已彻台览矣弟再疏未得请义不敢不黾勉旦夕但两京班行中如弟之齿者止弟一人非有宿徳殊才何以居之诚有不能一日安者顾身之去就虽以义决而心之不能忘国则无出处之分毎中夜起坐未始不凄然也今西贼未克东冦方张有兵而难使者纪纲号令废匪一朝储备简练欲取办仓卒人人知其难也盖今之事势有不同于嘉靖年间者不啻什百小疏冐昧已上若无禆天聴则乞放归荷锄耳昔齐侵鲁冉有帅左师樊迟为右与齐战有功此见圣门之学文武同方有事则执干戈以卫社稷无非实用弟一生空事章句愧此多矣惟以全晚节求不负知已而已因令郎三哥回便敬此道意惟台照不宣 

　　与姜鳯阿宗伯

　　去年两奉晤一于宅上一于僊舟寒暑又一周矣违教日多倾注殊切小孙来备道福履光亨深以慰浣弟求退未遂荏苒又到自陈良非得已小孙当具述之今西贼已平国家方以倭事为急弟愚意幽蓟地险人劲百倍东南若将得其人用得其道岂区区倭冦所能逞其有穷之技若东南边海诸郡则皆富饶之区无处不可登犯我所以待之之策欲坚壁清野则不能欲迎击截杀则未保必胜昔人谓御之于海不使登岸为上策然犂沉一策所以得行者恃舟大也今彼亦造舟以敌我则我技先穷矣由此言之则陆备亦不可以不讲陆备之讲固非一端而人心易动尤当首虑征需一急则穷民无聊奸人幸祸往事可鉴也然则攘外先于安内人心激发虽农夫揭竿可以杀贼此之谓以拊循为折冲似不可谓之迂也弟与翁丈均切桑梓之忧敢此请教因风寄答是望不尽

　　大理到任后奉政府荆石王公

　　恭惟老先生本纯孝以为大忠备尽苦心上有帝鉴下有海内无心之公言神人协相台候起居万福樵于老先生桑梓虽近踪迹甚疎自分懵于世事亦久与外事相忘不意圣朝收録再有此出侧聴于士大夫之论谓一二遗逸之举出于庙论之素蒙此特达之知自惟何以报称惟老先生之教诲成全是仰是依前到任及自陈二次上疏俱不敢奏记者以到任之时已迫自陈自陈之日方在待罪故不敢也兹因本寺赍奏人行恭摅候悃伏惟台鉴不宣

　　与许少薇司諌

　　久不奉书驰注殊切门下当东征西讨之时为天下昌言上坚国论下定人心所禆赞实多昔韩魏公为谏官欲见人主从谏之美存谏草七十余章其自序曰谏主于理胜而以至诚将之斯言也魏公之所以言无不行而功在天下也执事有而不居辞且至再此尤古人之用心矣敝邑蒙旧爱而于愚父子尤深中心藏之何日忘之兹因赍本人便恭候起居伏惟崇照不备

　　与呉翼云少叅

　　昔年与先公两次同场屋契谊如骨肉盖兄弟而又相知者也中间得握手言燕者仅符台数月而已获见贤伯仲窃谓先公不亡良自慰幸昨起自田间原拟一出即归故于相知槩未致书乃承翰贶先施岂胜感愧自至留都日耳芳誉忝在通家窃自増气至贵乡纷纭之事向亦颇闻之是非曲直自有公论无庸过虑也隆冬为国珍摄以需柄召不备

　　与徐华阳大司冦

　　去郑乡伊迩未克抠衣承教方切驰注自待罪留署俄闻简命之报私幸得朝夕左右允遂素仰兹又叨署部事敢颛役奉迓并申颙俟之愫伏惟台照不备

　　与邓定宇翰长

　　别后未得恭问起居公役回领手教知台节已莅京口门庭多庆侍奉安好承惓惓余爱过及愚朽感佩真切小儿获拜函丈领诲言依依不忍言别在门下之知爱非寻常可得而在愚父子之知感亦岂易以寻常语哉下士晩闻惟拙修自勉可以求不负知已而已兹因止庵先生行便附候不尽统希台照

　　与杨止庵银台

　　迭承枉顾领教领爱日有限而意无穷在生也遇之晩而别之早惟晩闻拙修庶几久要不忘以求不负髙情而已孔朱二夫子像当表悬瞻拜执事发明真的尤贻我实多感佩感佩道驾早发恐不获亲送敬此致区区外寄邓定老书一封附上

　　与孙立亭大司冦

　　某在田日久虽觌徳末由而仰髙有素执事出则重朝处则重乡何人不仰其亦何论识与未识哉某自再起在南未通一书兹叨署部事适逢热审有题疏上请次聴裁覆敬候起居兼领指教伏惟台照

　　与沈镜宇少司空

　　白下相从仅止数月而言别忽已经年每思岁月之驶而盍簮之难良不能不怅然兴懐也第不自意获有天幸三踵髙贤之武得所步趋以免迷踬兼获与令叔观頥老丈同事以来道义真诚令人宿累消忘再接贤嗣君温然如玉宛然翁丈之仪刑也何不肖获徼福于翁家之多邪幸甚感甚樵衰年求退未得在事一日若履渊冰仰望翁丈不弃而时有以教之兹因风便申候统惟台照不备

　　与邹南皋学宪

　　樵于门下获见虽晩而荷爱最深白下相处一年有余真道义骨肉也僊舟临发泊石城之下相对移晷教语犹温然在耳自是三过石城追忆言别之处江流向东我懐独西窃于有道者之一念独殷也别来伏惟侍奉安好百福盈庭极天下之可愿者无如以善养者之为乐乎天真者矣仰之慕之颂之祷之惟因风不弃常惠教我以数行幸甚不佞白下卜居成则彼此固可以寄音也不备

　　答江兵宪

　　生自叨起至今奉违台范忽余一载乃公之所以埀情于不佞者至勤至厚兹者量移又承金玉之音不啻百朋之锡顾菲劣何以克当何以为报也谨铭诸心不忘知爱之至领别教皆地方石画长计敝府水陆增兵设游将一员领之不惟留都之门户巩固而三县皆可恃以无恐近操院题设兵道与髙见正同乃若乡兵使人自团练家自为守则可一属之官则无事先有扰有事不足赖也展拓郡城其工稍大其事稍难北固临城先年所以不包筑在内必有其故更望详议之增兵非难增饷为难明公不欲另编饷银止欲借支备用及扣存事故兵粮尤感爱民节费之盛意谅台议佥同东南赤子行受保障之徳于无穷也幸甚幸甚因便裁覆统希台照不宣

　　与周友山大理

　　昔年追随禁闼如隔梦境自戊寅还里藏拙遂心容疎便性亦无复当世梦矣惟于邮信中得故旧出处时一破颜耳诚不自意再有此出黾勉南中未获修一书昨得新命之报南中诸髙雅无不喜者况生嗣获亲依以沾教益其欣浣之剧又何如耶兹因迎役之便肃启申愫统惟台照不备

　　与杨止庵太仆

　　五六两月贱体病暑曽命小儿于京口候领矩诲适其时小儿亦病卧于家及台驾过茅峰驻有数日而小儿不及侍杖屦生亦不及遣一介以通闻问荷蒙翁丈之惓惓则推爱至矣扇教之赐尤感通家之爱谨当令小儿服膺矢不负先达同志襟期真切真切拙稿领讫周礼冬官原只就地官中稍为分别云此为地官之文此为冬官之文鄙见初不敢补冬官也考工记则未及理会诸有可请质者容嗣布先此谢谢客次惟道养顺时加崇保啬是祝不尽
　　小诗用来韵奉谢推爱下及小儿厚意
　　身到华阳古洞天新诗遥寄荷髙贤传经事业深相勉好古襟期久独坚鸿渐看公霄汉上鹤巢伴我曲林间陶君旧隠堪终老緑树萧森丹灶闲
　　曲林馆在茅峰深处乃陶隠居炼真之所仆愚父子将卜筑焉贱性好人之所不好独翁丈有取焉所谓久愈坚者此也至于小儿尤佩师训他日不堕世网当有所藉手以见门下矣
　　止庵来诗
　　华阳此到最髙巅指点金沙緑树前霄汉不妨鸿渐路山蹊暂带鹤巢烟儒修方混禅玄日词藻惟尊秦汉年寄语青春王太史过庭经说可为传
　　乔来白下得方麓王先生经说读之未卒业而别登茅峰羽士为予指点金坛在东南仅两舍间乃先生之乡也仲君太史方家居未由一造访小诗书扇以寄顾乔词非所工书命笔吏何足博哂见予意尔　　上饶杨时乔

　　与顾海阳侍御

　　昔年贱生承诸丈厚意贲以大章曾一修启驰谢迄今旷未嗣音某林野余踪久甘闲退不意朝廷収録再有此出未有补报兢惧实深向于邸报见大疏论慎举废一节蒙于颛固之踪见有清修之许此甚盛心也甚古道也敢不勉思报称第某以衰病累疏求退未蒙俞允既蒙执事之知惟不靳指南之教是仰是依兹因风便恭候起居东望不胜驰注

　　奉内阁荆石王公

　　某前者冒昧有乞身之请上奉恩纶俾仍就列蒙台教赐答仰悉知爱之深敢不奉以周旋勉图报称恭逢元子就傅中外欣欣然喜色相告以为天下之大本既定则天下之大事可以次第而举此宗社无疆之福也窃惟天下之事废于久安安内攘外责实为急足兵食修本政为先言之于今日则为迂而见笑图之于他日则为缓而无及相公今日为天下任其难而天下后日享其成效颂徳讵有涯邪区区之愚輙敢吐露皇悚皇悚兹因赍疏人便敬候台祉伏惟埀照不宣

　　奉内阁瀫阳赵公

　　某前者冒昧有陈荷蒙台教赐答忘其徳位之尊勉以殉公之义某敢不奉以周旋惟老先生始终教之幸甚幸甚恭逢元子就傅天下之大事一朝而定虽断自圣心而老先生谟明弼谐之效不可诬也敢为天下贺兹因赍疏人便附候台祉统惟埀照不宣

　　奉内阁洪阳张公

　　恭逢元子就傅天下之大事一朝而定此宗社无疆之休庙堂谟弼之效敬为天下贺某昨者冒昧有乞骸之请荷蒙台慈过与致奉恩纶惶恐受命伏惟老先生始终教之幸甚幸甚兹因赍疏人便仰候台祉统祈埀照不宣

　　与黄明府

　　向承翰贶逺锡匆匆裁答不尽感谢之私顷者以贱齿乞归未蒙俞允瞻望庭阶益切驰注兹因儿辈省觐还里敬此代面保甲一法昔年王文成公行之江西不惟足以察奸非而民间之隠情毕知亦足以消盗贼而使外来者无着迹之处此法甚易简亦不扰民但在行之者何如尔至于团练乡兵亦不出此法之外使一邑之中教成善射者有数十人转以相教善射者益多亦足以家自为守矣宋种世衡行之于青涧城则已然之明效也漫语及之按院将出境生有一书谢其雅意敢以先请望命门者禀达冒渎悚息

　　与许敬庵中丞

　　昔年待罪兵廵尝三过贵里未由一领教言至今为歉自出山以来自谓获果此愿日耳义问正在驰注忽承华札佳集颛使逺贻若自天堕开函庄诵窃有以见公之心即如觌公之颜也慰甚感甚既承不弃愿窃有请焉敢遂陈之古者什伍其民盖以相聨有素则有事相助有患相恤礼俗相成有辠竒衺则相及阜民善俗之本实在于此一变而为相收司连坐之法则此意不复知矣然犹不失为防察奸非也若此法复废则一聴之民而止以聴词讼督赋税为事其亦末矣管子作内政以寓军令谓守国者守榖而已矣岁穰民有余则轻榖君为敛籴以重之岁歉民不足则重榖君为散粜以轻之轻重之权常制于上而万室之邑必有万锺之藏此齐之所以成富强也管子霸者故所见止此若王政行则制民恒产勿夺其时保息六以养之本俗六以安之荒政十有二以聚之职事十有二以登之其储积必使三年耕有一年之食九年耕有三年之食不待丰歉以为敛散而制轻重之权也寓兵于农教练以时可使有勇且知方也亦出于此如此则足食足兵民信之矣可以威八方又何虞于盗贼凶荒之变哉因来教而有言不觉缕缕惟公教之四月十二日

　　寄陆太宰

　　自令器三哥来白下一奉书后缺然至今每于荐绅来自贵乡者询问台履康胜恒用欣慰窃惟年之贵于天下久矣而在贵者之年为天下所贵则尤难太公八十相武王伐商而诗赞其鹰扬盖壮之也卫武公年九十有五犹箴儆于国而诗存其抑戒盖美之也壮之美之者惟有徳者哲命厯年有合一之理故诗人之祝君子毎祝其寿至曰万寿无期曰万寿无疆夫其所以称愿之如此者诚贵之也在朝则美政在野则美俗君子之年愈永而维系愈逺岂不可贵欤翁丈真其人矣此弟樵之所以恒用忻慰而致祝焉者也兹特令小孙代申恳悃伏惟慈照不宣

　　寄焦太史

　　古之蚤谕教者贵于前后左右皆正人而又必朝夕无间然后有以养成睿徳恭闻就傅甚勤天颜有喜此宗社无疆之福也程正公范太史进讲之前皆斋戒以积诚意知公异世而同心矣吏回承华札知兼领史局甚善志备一代经制公所分外其余不妨加意尤善承问及拙著皇愧虽有数种恐不足传敬以书目呈览全书俟后便续寄先此奉覆并谢谢不一

　　与赵阳溪

　　承记念贱生特作寿诗手书便面千里相寄开函捧诵忾然兴懐及读至三十年来承翰墨二千里外想丰神之句则为跃然曰此我两人心事不意为阳溪翁先道之也佳集二种领教尤多吾丈髙世之节经世之学独诣之见平正通达之文自足与古人颉颃天下岂无读其文而愿与之同世者乎当不止江左一王生已也本朝先辈在北方则河东薛先生月川曹先生医闾贺先生在南方则枫山章先生敬斋胡先生整庵罗先生其在台阁而有勲名者则李文达公于肃愍公王端毅公胡端敏公要是孔门正脉故某区区信向者惟此数公而已此外虽举世所崇信而不敢同也非吾丈之前其敢妄一吐露以干罪咎乎承索所著余书敬以绍闻编二册并拙集请教外诗扇二柄奉致多福无疆之祝虽已后岳降之期谅不罪也

　　与抚台养愚李公

　　夏间得一承接教言顾未由一至吴门展谒台下正切悬仰伏承俯询敝邑今岁灾状大约与苏松有同有不同盖地势﨑岖水不停演初趁秧雨沾足髙田无不挿莳者不料七月以后一向无雨车戽不及者皆为槁草惟不絶水者为全收此等田在镇江三邑为有数此所以云有同有不同也尊谕所谓灾虽一二分亦非丰年者可谓灼见情状今米价已贱至五钱上下则改折七钱民间似不便也带征一节调停处之固无一旦取盈之患然嗣岁难料恐年复一年竟成积逋统惟裁择万民幸甚余俟续有所见不敢不尽其余

　　与留台江仓屯营马政五侍御

　　生无似窃有亲仁之幸三从执法之班获与髙贤时相朝夕崇论谹议寔多同心之言报国赤诚可比断金之利此皆诸君子之力愧非生朽人之所能致其爱助者也生在台虽未久而蒙爱则已甚多兹藉庇归田未遑驰一介以谢门下顾厪华翰鼎贶颛使逺将自惟何徳以堪益仞髙情无已惟有铭颂莫罄谢衷匆匆裁状不庄统惟道照

　　与焦太史

　　赍本吏回得手教知春秋稿已呈览承过许感愧感愧昔人得不传之学亦曰得之于遗经有志者随其分限曰得有浅深则可曰舍此而他求可以有得者则不敢信也某皓首不废世之所笑惟日与儿辈强聒冀其不堕迷途而已不意蒙知己者赏心焉何幸何幸仰望终教之不孤一念就正之勤将令愚父子孙蒙嘉恵于世世也真切真切宋以前诸家经说访求歴年正未有得俟有得当以奉闻小孙台试偶遗且欲养令精进固不竞此也承埀念感谢外有一事请教长小儿启疆以漳州府学教授升彰徳府涉县知县自以儒生不习为吏欲告仍改教职以便侍亲恐须比得有一例敢求老丈为一查示尤感尤感

　　与同年黄少岷

　　自丁未至今四十有八年矣海内兄弟得以音问相通者少矣况会晤乎虽近在一乡得数数者少矣况逺者乎中间升沈存没可感可慨者不知其几并已委之造物惟久要不忘此一念不限何时何地未始不相通耳弟暮年再出无补累疏乞骸未得方切兢惧如履渊冰今秋南畿集试四方英彦以年家子来见者仅有数人晩乃承令嗣持华札来见欣浣之剧开函知老丈景福无疆又知以归林后始得今令嗣一见知为伟器以此于迈一日千里可也如弟及豚子何足齿焉敬兹谢覆不尽余情尚图别申统惟道照

　　与许甸南司谏

　　昨岁道驾过秣陵驻有多日谓当朝夕请教而不佞愧为尘迹所覊不能如愿至今怅惘惟有向往时时在念耳偶会令壻唐上舍喜得寄声奉问向得大教种种皆心学独诣之言足为不佞蒙者日月昔二程先生得千载不传之学亦曰得之于遗经而今之谈者多为圆顿法门所误不知由文以开天聪明由礼以上达天徳虽颜子亦不过如是而已不佞窃愿有请焉计还朝之日不佞虽投簮犹当一见耳诸惟道照不尽

　　与沈观頥中丞

　　仆与老丈相契于三十年之前山林踪迹每每相同及起留都同官光禄僚谊之厚岂但一时晤合获有天縁寔终身之所向往而资法焉者伻来承华札多仪开函如面觌欣浣何如大疏朗朗皆赤诚确语三复为之感慨仆长于丈十岁累疏乞休今秋应得允放若丈则人望方殷姬公所谓常人吉士正赖门下为赤帜伏惟为上为下珍重以膺新佑是祝仆临书无任驰情

　　与政府王荆老

　　赍本人回蒙赐教札并下及小儿仰感道义盛心铭刻心膂窃惟泰交之会不无艰虞以老先生定力主持天人所助切愿坚忍为上为天下培惜真元一胍公论未尝不明此真元一脉也樵未征于逺亦征于近矣不根所起知者渐多信者应悔亘古不磨善类可恃庶其在此况如老先生青天白日何疑之不破何艰之不济哉樵旦暮乞骸之人僭言及此惟老先生采择幸甚

　　与李渐老

　　赍本人回蒙赐教札并下及小儿且知其事由忌者仰悉老先生开诚心全事体岂直一家之感哉伏惟泰交之会四海想望而议论末一乃有若台谕所虞者樵无所知窃尝庄诵正人心定国是大章叹服不已以为庙堂之上吁谟自定持此而往何艰不济因承下问敢僭言以覆惟老先生谅其愚而采其意焉樵无任悚息

　　与许司諌

　　领读大疏敬服敬服至欲朝廷于抗言中付廷论分别其人之邪正言之公私此尤今日正人心定国是之第一要法主上独断言者一槩被罪而去使懐私者亦一槩冒直名而徼后幸此不付廷论之所以反为彼利无以厌人心而息议论也荡捡踰节之夫素不知名义为何物却巧于迎合善于依附能使二三名流惑而信之彼反得借以为重以排斥异已国家诚欲散小羣而成大羣但区别此辈则罔两自消矣未面輙布其愚统惟道照

　　与黄邑侯论地方事

　　夫为地方之计者一曰攘外先于安内昔之论善守者长子之城厚完邯郸之仓库实皆不以为可惟以晋阳为尹铎之所寛其民必和而居之卒以破智伯而成赵氏之业此之谓以拊循为折冲其孰能胜之一曰足食之道不烦他求米贱之时増价以籴有急之时有米之家许令自报不论多寡照开纳事例各有以偿之或别为优异以示奬劝则民乐输而仓廪可实矣一曰团结乡兵使家自为守有司之事也择要害而据守审缓急而应援将帅之事也使有司能教其民如宋之弓箭社将帅能训武积榖如种世衡之守青涧城则足以相为用而无地非劲兵矣虽然此所以为目前计也而非所以计久逺也何谓久逺之计古者寓兵于农故能足兵藏富于民故能足食教行其间故民信之三者盖出于一道也自兵农分而兵习于坐食民困于养兵则三者胥失之矣平时开府库辇金帛以应其所需若有所负一有不继则欲羣起而噪呼此何为者也故苏子瞻之论军制以为汉有践更之卒郡国无常屯之兵是以其兵虽不知农而天下不至于弊者未尝聚也唐置府兵罗四方之精鋭以备征行无事则力农而积榖是以其兵虽聚而天下亦不至于弊者未尝无事而食也惟宋之兵不耕而聚于畿辅者以数十万计皆仰给于县官有汉唐之患而无汉唐之利至其畨更而屯戍于郡县要其归无以异于数十万之兵三岁而一出征也此言可谓尽兵制之得失后之欲为兵食之长计者其孰能易之惟我太祖髙皇帝之制兵也实得唐府兵之遗意天下既定散百战之士各归本伍而给以屯田屯田之制具载红牌事例一卫军人以其七屯种而以其三城操一军百亩之入足以自赡而给城操者俱不乏是以当时东征西讨军兴无暇日而不忧兵食者以其备先具也承平既久军伍既缺屯政又废兵食可谓两不足而尚无变计故以天下全盛而忧敌忧倭则以当事者但知以支吾目前为得计而无暇逺图耳甚至东西用兵皆以欵为结局夫敌之欵也果足恃乎不若乘其拒命便永絶之此固太祖神谋逺见着在祖训之本意也以太祖之心修太祖之政兵食何患于不足人和何患于不得国威何患于不振边疆何患于不靖乃谈屯田于今日者不以为迂则以为难夫不难于竭百姓之力以养坐食之兵而独难于修复屯田何其见之左乎赵充国讨羌孔明渭上皆且田且兵则谓兵不可使之耕者又非矣先朝大学士杨文襄公谓陜西沃壤若得人力尽辟耕之三边军饷可不烦转运而自足则谓欲屯无地者又惮事者之托辞也故为今日久逺之计者莫如修复屯田此虽非一邑之事然苟知此意则一邑之事皆可推类而求之矣

　　与姜鳯阿司成

　　承寄示春秋事义全考事核义精读之令人心开目明真前此说经者所未有也中间于弟之陋说多所采取无乃年丈之误爱乎然自此益令弟有进矣当不忘教以卒业焉先端拜以谢附启三礼之学久废不讲朱子尝欲绪正而未成今监本残缺模糊至不可读西川刘公瑞尝刻其白文于浙台再过数年必将并其名而不知矣望吾丈留意絶学如监本尚可补完或他处有善本可资以参订不惜多方访求此今日第一急务也不识吾丈以为何如

　　方麓集巻八
 

《四库全书　方麓集》　下　（明）王樵 撰

　　●钦定四库全书

　　方麓集巻九

　　（明）王樵 撰

　　○书

　　与从子塈书【十五则】

　　五叔书致诸侄别来读书想各大进大侄今科我满望也文字得意固不必问矣我有书癖吏事之暇终不能抛巻遇会意处思同心人举头不见塈殊令人闷闷也徐半闲相处二年两儿甚受益而半闲为人老成恂确畧无浙味尤我所钦重也若鋋未有师便可留之千万坒读书素颇懈缓今年纪长大须自知奋发取法不逺视汝之兄此我血诚相恳幸加起听千万坚埾肄业何地所搭何友曾否从师便间示我知之
　　贺桐山人回曾有家书附寄想已逹自别来旧患嗽疾颇不甚作饭饮增旧亦颇能耐劳縁无他念一志殉职精神归并一路故自外者不得而干焉此养生之理为学之理应世之理他日当为吾侄详道之然我老矣孑然一身复离家而在外无复骨肉亲知相朝夕而左右者诚恐思虑有遗于中愆尤招积于外趋悔咎而不知所望则在故里有闻而告我者须吾侄为我留意咨访万万三郎以恐失考遣回幸严督之
　　闻家中钱粮甚急自均田后吾邑规则我尚不详知烦贤侄写来一知之近阅邸报见圣谕一道专为吏治钱粮二项今抄一纸寄览前新生儿死矣万法皆空人生要超然看破便无事也途中看圆觉楞伽楞严甚热大抵佛家有助于孔子之教不可不观今寄六祖坛经黄檗心要二本吾侄试一叅之当知我言之不妄也我老矣精力日衰一日据案读书把笔细书不复能矣书经春秋欲摘取其可存者并周官诸书俱有几条欲效项平甫总名曰王氏家说诒之子孙子孙之内必有扬子云不得于今必得扵后故此一念终不能自遏耳以贤侄知我故及之
　　相别又半载衰年客邸每朝退徘徊数步之间思与吾侄一快谈而不可得近来任劳而少病但须髪比在嘉兴又白了许多官职虽甚清闲但所管不止御寳凡御史出差领印缴印大臣出镇给关符验及每日守卫上自公侯伯下至各卫所千百户大汉将军力士俱属本司查点关系亦甚重额设卿一人少卿一人司丞三人此为正员而恩荫添设者不在正数旧不管事成化以来间有管事者而亦不掌印日与六科侍班人事比旧时省俭而同年故旧相与更亲亦无宴会公余得以把巻读书但不曾带得多书惟将书记重新又删补一畨新意源源所见比旧又觉明确将来得好刻本亦足以传家矣颇悔印出太早诸公求觅者只得与之得无贻笑乎又于坊间买得太平经国书二册甚有发明触动旧意将周礼要紧处亦写出数条颇有次第吾侄不知何时可以北上望之甚切家中闻钱粮事甚紧此系通行须完者决不可拖但下弊多端上无旁照士夫家尤吃亏者本分耳二子未更事恐我不在前应酬有差及身心放逸已嘱令凡事听教于吾侄望吾侄不惜提耳之训纵不能受亦当念我务使不违祖父家风至祝至祝情绪甚多笔不能尽马家侄女常去看他甚平安伊壻已选府军卫经歴管事矣附知
　　久不通音满望考贡得一相会但宗师自过江北一向不相闻不知考贡定在何时会在何处也白下苦蒸湿鹻卤今渐服矣服肯堂丸药觉甚有效精神胜于平时自亦加意节慎衰年始知淡泊为真境其乐无涯日间无他念夜间无他梦将来活得几年便是天假之年此意唯可与吾侄言之尚书私录手稿已完比日记削去一半又增一半誊写已到无逸但无人校正自己又无暇完此之后又欲完四书通鉴性理非为举业然举业者得此乃真举业也俟校完虞书欲先寄吾侄览之久不面恐欲知我动定附此柬诸尊长处不及书
　　得初十日书始知家中近况大抵髙年之人有患不问轻重先须固护根本然后随宜施治自然平复吾侄自有定见再以药饵商之肯堂决保无虑三叔素恃禀厚今以止饮絶欲为劝吾侄见时再申我意万万督学公江北试事向完理必还京考贡始为便人吾与吾侄相面在即矣何慰如之下塘侄孙前有书与之地方事体已言其畧唯巡抚系同年初见似不可无一书只消差人来取余事言不能尽徒烦其来恐不便止之可也
　　髙年旧疾再举即大数也天于善人之报靳靳如此谓之何哉吾之感伤非一端而已吾侄平日所养可方古人愿善自节顺以尽达孝以慰祖父在天之望是祝
　　来此不觉又是长夏衙门除奉先殿享献及进供上用品物外别无多事虚縻重禄触目国事往往臣子之所不能一日安者而职思其居时当其可皆无可效区区之处即如寜夏之事哱拜本以降人擢至副总兵其子哱承恩官亦至都司因党巡抚待之倨久怀愤遂借克叩粮赏为名鼔众而杀之据城以叛外勾边敌势甚猖獗魏确庵曾挫贼锋尚未能一鼔灭贼决不可延至秋髙柰何荆老乞终养累疏甚苦皇上以边事望其一来意亦甚恳且云为朕一出待事定之后归养未迟观此则荆老似不可不一慰上意不知竟何如也吾虽未耄但班行中七十外者止我一人理难久留再疏已付仲男云五月间当上之都会之间荐绅所聚来者以诚意接之有可与言者尽所见告之此出似亦非徒亦为国家效其愚之一端也惟民瘼一节吾侄可详细写来知之暮年之人唯力遣烦恼要紧千万留意
　　昨得侄书劝我刻完绍闻编甚是甚是家计固不足今且只以上司有行者俱付刻书何患不成杨止庵借去书日夜抄録不完不已问何从得书佐之多云皆雇觅耳我言雇觅所费不赀何以办此渠云贱性不肉食不衣帛碗粟尺布之外皆为长物及今所得俸禄不抄书安所用之乎我闻言深服深愧世间自有烈丈夫不到此则亦何从而识之也感叹感叹黄安朝来今付去上论语二册再烦侄一查校误字督安朝专工攒刻万万已付安朝工银二两可谕令勿轻花费便买梨板饭米令各房关之切不许断续不接唐诗类抄八本板在刑部新印得数部以一部寄侄又先师及朱子像二幅并寄可收裱俟他日择一洁静之所悬挂以便朝夕瞻礼此亦吾侄平素之所惓惓也
　　吾与侄在家时葢无日不相见而有事必相商酌心腹无有不同祖父相传真正一脉吾苦极力保持自吾之外唯仗侄一人侄不必常有书来但本房事侄长而贤切勿以有我在前而过于逊避我但有书回相托侄必有以处之九曜坟墙日颓一日须及早修砌四房买得法堂不曾管业不可不及早清理虚庵所让地承侄厚意欲我自用若用须照原价补还大家仍买田收租以为修理诸费此皆烦侄提纲倡率令吾诸男勿视为不急之务可也先考妣栖神之所不但亵渎且常不自保每一念及为之痛心我在家时曾经理界至还要砌墙门常关鎻属一房经管其逐年祭享或属一房管办或仍前轮管亦烦吾侄从长处定趂我在立为定规耳
　　书来承以绍闻编之刋刻系心感侄雅意缘上论已刻动了头势须自用工力完此二册即止余半则俟有成之者耳书记别记合改一畨已誊有政本连旧再欲刻之杨止庵则欲付之书坊府基侄则欲自写浄本而付之相知俱听之不能必其果成否也前因论及九曜地屋之事并念及祠基止存得吾在家时体面足矣非欲外此而别有厚望也唯坟墙不可不补缺支倾吾旦夕归田决先定此基庶有面目见先人于地下耳别已三年思见侄面不啻饥渴谅之
　　别又一年有余节次疏札寄览足知吾颠末也理寺事虽甚简然一事到即有一事关系人之死生罪之出入定于笔下可不尽心乎而临廷引审决以片言尤非老吏不能也吾素于法家颇精而用心至老益宻平反数事颇当人心今将题名记寄览
　　诸房以别我之乆来此省觐家中恐无人作主全頼老成人镇定特此相嘱
　　日者家下无人早晩甚劳照管黄安朝刻书已尽付银米但此人性不耐淡而又善捱工须时时一查督之更劳侄一留心为祝仲男若来此所留银两希吾侄收之酙酌给付得完亦吾之所悬悬在念者也
　　漫塘集今得一部纸板俱善当校成善本以俟有力者刻之侄可先阅一过张数有缺者记之以俟抄补字句有差者记而改之此吾二人不了之一大事也吾欲作年谱一巻以终先大人之志吾侄素所留心凡刘氏家世及文清公一言片迹有载于他书者为我搜罗辏聚千万千万

　　与再从子尧封书【三十七则　分书并尧封自注】

　　再订律解书记皆已完俟会典阅完尚有欲纂入律中者此书若成不但有资于用世即欲学文亦可以得法也先以相付春秋稿在仲男处易则方誊稿而未定俱且徐之会典因侄云且不携去故留此亦有一徧做工夫处典故熟讲必于世务有济始不枉却读书俟船便即相寄耳律例六本解稿五本送到检入有人赴京否欲寄书廿八日伯手书
　　律解初稿五巨册盖吾三十年之精力在焉且系手迹用为吾侄莅官之助中间还须全抄律文若条例则另行为妥舒继峯合之此于颁行初制颇有戾髙见者当自知之昨笺本并易抄且付还以俟再加修定此别须久念之耿耿伯字
　　朱文字览讫付还章君岂即注易者乎其人可重固不待其书也知侄固自有处矣伯字【以上并壬辰赴南昌时】
　　刻完集四册并杂说三册虽未究竟然吾一生肝胆实歴亦具详矣侄徐览之有可言者相见时一一言之更能附一言于后尤佳书记今畨须列校刋者名及叙所以刋行之大意语不必多要直而当耳非侄不能写吾心也伯字【以下癸巳甲午乙未大约不甚紊】
　　多士首尾缺畧补之为佳禹贡江源一段须于有书之家借抄之闻夏官明书颇多特未会耳侯臣已分付它专办一事不许杂揽熟肉鹅鱼果饼四盒五加皮酒一尊送用伯字
　　夏刘二君至即见之抄过易稿三册春秋二册周官一册付来人侯子写价记不真了前日黄安朝面言愿照此中刻价每字一百价银三分写每字一百工银二厘每板一块价银一分张节推处礼决不可失吾与侄共差一人何如伯字
　　张四府书礼并路金一钱烦付去者律笺近付书役再抄一过欲以旧稿付刻侄如欲观只来取新抄者仍为我一校雠可也前付诸稿有看讫者付来人缘抄吏歇手急欲接抄耳春秋二本杂录三本伯字
　　郡公处止初到一致贺称旧号应朝礼节似乎虚文不行可也蔡君回启手草封览侄书中更详言之日记改本已尽在前所付中止有三段改于刻本不曾另抄只照刻本抄之可耳伯字
　　朱抚台公处曾特遣人致贺致书黄邑君因此间止二小童无人可差遂缺其北上候赆之礼然吾意谓有则本府本邑俱各有无则不宜一有一无耳试录唯福建广东云南三处未到伯字
　　黄父母公之贤有可为之扬处固无不留意而意外者所不能知孔孟到此亦只以义命两字占却地步而已官明君【名思广徳人】书览讫付还感其美意俟取到绍闻并往谢之伯字
　　所云须俟其可专力邑君之说吾原无此意前书已并列之矣大计后复命者与行在计前者事体又絶不同转求似无益也律笺首册付来人余俟抄毕通付此件不必抄目下欲付书坊部中寻亦当有刻者耳伯字
　　绍闻付坊中良是但学庸已刻完论孟已写浄一并捐之不无可惜付本与誊又恐其式様小家不知如何则可已分付家中将刻本写本都送来候到再议之书记壶口一段不动亦无害唯冒一段两处重出览者自知若无误而强改如【云云】则添一木瘿惹人指摘矣疾敬德添入陈新安一段尤觉丑差此一板决须换耳且喜青阳君得荐自此当交至矣伯字
　　刻书唯写时合细阅细改若既上板则跋涉太多矣壶口一段不动亦可但凡各处要改凑处须付我看详随文盈缩自能别出新意不必拘定旧日记新别记之凑合也况合并之名似亦不雅青阳君既捐赀列名决当有一言以弁诸首律笺写完亦欲再一阅附录一本付去好抄之伯字
　　所告当留心但付之权衡之公而已【此似缘同籍何太吴侍御诸君转托为都水赵年兄诖误言故云然】壶口一段改能如意否伯字
　　增改禹贡导河一段照今送来者付写今所不载者削去唯末一段有为治河之说者【云云】仍存之伯字
　　范氏至能叙江源一段可收付写者补导江下律笺若欲付坊中则刻过板有几块并以与之亦省约有二两许余抄者日下将完经吾再订正一过付侄以践宿诺它日任所再刻之费不甚多也伯字
　　疾敬德一段语已妥帖不必又改其袁氏曰几句旧记所无语犯重复去之可也相古一节若嫌有两个既坠厥命则直云一节亦何伤于大体乎以后语一段警策一段切不可因此等琐琐而輙有节缩万万勿动禹贡中句有犯重者各就文势之便但既刻成亦不必又换矣送来四册俟阅毕再商之伯字复
　　新刻二巨册虽经覆对一过尚恐有遗漏处不厌再订之改定唯冒疾敬德二段颇惬今送易之余处若尚有商订趁空送来伯字
　　校雠皆甚精所增元后作民父母条下一段尤足以补吾所畧寝字上从宀窜字从穴从鼠元非一例京中书者多据正韵侯臣俗手耳又加以夹杂低手凡擦动及不告而谬填皆此辈所为也任从处之别帖已具知悉伯字复
　　日记印来者仍有差字盖刻者擦动原字辄以意填补而刻之刻而又改终不经刷须时时查之不致枉却工费也伯字
　　送来书仍有误字今将禹贡一段先送回看订不知尚可改刻否统俟接连成册后再送来覆订一过始得无憾耳余俟面言伯字
　　送来刋记五大本一小本订过付还余未送看者一并看尽则可待其完局矣律笺附录一本抄讫付来此事亦有次第乎会试录一本伯字
　　刻完巻帙俟阅过送回旦夕当过面尽欲言伯字
　　易经已抄完欲得原本一对周礼欲付抄俱付来手为嘱伯字
　　昨说意且欲与侄商之耳中间有须补者补之侄可助我而成之纵不刻且以为吾家子弟业举之用性质美而畧已知理路者甚足以起发书坊恐未可与之既示之亦不必望其刻待绍闻完后书坊税印时再作处可也已与虚谷面说过春秋四书刻成俱再与侄阅订一畨耳说意下册送阅孟子未完补之不难前册尚要改几处可付来人奏疏已分付印刷有纸可送来伯字
　　王睿斋【旧邑侯讳俨时为粤东宪长】书稿欲付书手书之恐有为诇于吾门者烦另觅可托者书之封送用图书讫即封付唐君【名某琼山人许司諌克一壻也】可也封来书稿一本伯字
　　节下受物颇多何又烦侄办费药酒甚有益曾试之否附盒煠鹅一只煠兎二只白鮝四尾肉酢十裹余俟面悉伯字
　　萧江院亦同经昨语及书记云曾买诸坊中乃翻本吾对以见在重刋俟完当请教不知目下可得一二部以践此言乎中间仍有差舛处须吾侄再一细对庶几不枉此一畨费心耳伯字
　　送来书记四部已付装钉完讫内巻数篇目俱已贴在簿面唯签题未得耳可即付去手伯字
　　夏官明已来别行在次月之初止于操台乞得一牌马六匹口粮双分其徐州以北则官明自谓有相知者可借力以达矣金仁山书记并集文须早还之吾家书记则已送与一部矣律附录并笺刻本欲订者何如伯字
　　律笺附录一册千万索还此中再无别本若遂失之则查补颇难耳伯字
　　律笺县中急须三五部烦不拘何纸印装付来人为嘱伯字
　　昨不欲付板坊中诚恐其众力不齐视非已物不无损坏耳若无此患财付之刷印以酬其恊成之劳理固宜然勿停刷可也说意论语亦不全孟子在绍闻者已详今欲别加櫽括故缺而未补侄肯助成尤省我费力千万果决为之谢恩本已上次当乞休二三日间即发矣伯字复
　　闻连日体中颇有不快此时应已平复人到半百之年药饵之助亦不可少乞休疏以初八日行东归计不出阳月中也实录送还可检收吾行李书籍俱欲发江船律笺末册取付来人伯字
　　公除后早诣阙为臣子之敬勿曰左官可以托故而髙坐尽心厥职为臣子之礼吾退休之人于京中不宜又通书唯李克老惓惓以吾所著书为嘱故今寄二部一帖中止开书册之数实非通候之启也止老所委俟季男行即寄之所云专求千万辞之绍闻编暂且两处分印之八月十九日伯字【丙申】
　　寄克老四书春秋说各一部帖一个退休之人致书不便当能谅之前携去杂言一册可检还伯字【丙申】
　　茂六一生清苦而处家处众事事甚有调理即小可以知大乃不获一试其不得贡固由司衡者之缪其不复学人颇疑其固执之过在他人则考居复学仍旧复学今次不贡后次贡者何止一人而茂六独以既不堪克贡义难复学自告冠带此人所以疑其为迂也前于郡志中畧及之茂六不欲于志中及彼欲俟九月寿辰我一为之发明我久在心下今喜吾侄在此可以商处须吾侄作倡特此告知伯字【丁酉】

　　与长男启疆书【二十二则】

　　士人一登仕途无问职之崇卑大约贵守规矩勤职业教职又清望平湖又我所旧游使汝少有不类于家风则人将骇而异之矣事上官交僚友不待我多嘱唯待下人寛而不可失之踈用度宜痛自节约闲暇即温习经书玩心义理修身慎行自闇然而日章他日之进谁得而限之到任后一切事可写来我知之石成妻阿赦恐潜到任所宜预絶之墨巻一本可付回人
　　殷雷回得知到任后详悉吾老怀颇寛矣大率居官以清苦为本顺应为要俭之一字虽居显位者犹当守而况儒官乎毅所公书已写完欲特差一人往递因无知事可托者今附周恩寄到汝可自择其便徐俟其可吾初意欲附一士夫转致之苦未遇相应者又恐迟了故只得作书与汝自详处也懐南年伯书已写了汝因便自递之亦以答彼厚意可也台翁闻径赴留曹吾当于云阳一候之诸年家兄弟并沈晴老诸家子弟俱当尽情尽礼不可有失至于门下诸生乡水切近即如待吾乡党朋友有何不可居官之日有数相知之谊无穷切勿草草也书帷别记今存者止有散帙二部已装订者共四部付周恩收赍可检查无损污回报若要送人待再多印陆续寄来也楙锟府学系学院自定镇江贽送有定规汝所闻者乃师锡补廪事耳楙锟婚后即督令就业且新妇性度安详恭敬而尤通晓世务将来必能为吾门持家绵世可喜也汝体素不甚强硬望倍加保养强食少饮樽节欲事俸资少用多积千万
　　一入仕途比做秀才时当加倍刻苦纔放寛一步悔吝立至不比穷儒人犹相恕疎懒直率四字当为终身之戒
　　书来知宦况清吉见各上司考语俱佳中间真有知吾家世者尤感知己而在汝尤当益加砥砺戒慎以副上人成就之美意不可畧生懈忽居官如江心之舟千万牢记吾一生宦途则偃蹇家事则落魄全不敢怨天尤人只以理家一节言之用度无思筭落魄乃自取耳家中详细屡次书中已具大抵勤俭二字居官处家无处少得也吾与汝母幸俱康健得眼见汝迁转三两次而归得一吐所懐岂非一乐
　　大明律解一部计五本系我手笔汝趂闲时可细阅一遍此居家第一务也我经几畨改削未有人誊写肯堂等又未暇及此特以付汝汝可成父之志清録一遍以为刋刻之地又新修条例一部可俱查收
　　曾孙彦浈出痘甚稀今已全康孙妇轻身复得一妹吾老怀慰喜真是不浅兹因聚吾储亲丈荣任之便附此与汝知之且喜汝与聚吾同事一方相资之益当更不小汝千万留意加意余不多嘱律解看完否汝官钱禄薄特为嫁女分俸遣人逺来知汝情良苦非得已也台翁待汝之厚须知此公与我以道义相知当益以道义报之令尹公之事彼自有体面其事当宻若有疎露则反徳为仇非汝之福也仕途絶不宜沾滞况卑官冷局乎慎口谨言省费省事记之记之前寄去律解曾看读否我欲汝校録一畨以为刋刻之地若汝无工夫又乏人抄写则后次封回免致失落也
　　见寄回平湖诸友文字甚有佳者彼中作手过吾邑逺甚可多觅大题难题之有佳者寄来不但平湖即旁邑有好文字好书务借之抄之此宦游中之不可失过者也官所宜百倍谨慎衙中不可多人人非不得已之事不可轻出闲走此意须常记在心常加防禁阿赦切勿容其到此人尤要紧也我年踰耳顺痰火一证竟未得减除家事不了不免挂心苦无好情况但頼天之佑精神尚健耳居官以自立为本急急求通于上亦易招悔吝况非相知相厚之至者亦难开口告人此间我自有分晓汝前后踈处厂处不止一事大非居官所宜戒之戒之毅翁相爱固知但不宜数遣人致书俟便中转托致之为是陆韩二年伯老先生暨诸相知俱未作得书俟从容补之
　　近日礼部题准各省仍遣京官主试不许外帘官干预阅巻今科取人必不循旧必大改观一畨汝材本可进宜奋发志气澡雪精神决此一举以为二亲之光以副相知之望至嘱至嘱千万千万居家以谨饬为先待人须有分寸大抵和勿便至忘形介勿便至傲物此二者汝性易犯戒之记之饮酒至醉与酒后多言仕途尤忌不但官僚之前即待门下诸生亦不可以相厚之故而蹈踈放之失记之记之闻平湖酒不佳容从容寄来凡百俭用至于轻易称贷于人居官尤忌今后不可汝母六十已戒诸男勿称寿况汝逺居官次切勿费钱有所置办此汝母丁寜之至嘱切勿违之知汝孝心然务其逺者大者可也
　　阅邸报见按台有荐喜慰非浅但人处顺境易生怠忽不可因而意气放舒多管多言昔我在仕途三十余年经过多少挫磨盖犹不免此病今日不得不为汝致丁宁之戒也前后书札须聚为一帙时时观之经歴之多为汝长逺计者我而已潘水帘老先生一向不闻起居七十寿文已做完在此未得其便汝可一访寄之待回字另寄到汝任所也次则王古林老公祖今在家不知何日到白下亦为一访其的陆台翁想目下即起程今特差人相候问汝相见间可道意王勲弟来为储聚吾求借庇今附一副柬于书中不过道储丞叨吏贵邑仗庇扶植而已说与汝知之亦转与聚吾道意不暇别致书也余不多及二孙当能具言
　　吾于此月廿一日午间因读书劳倦案前不觉失跌扶起手足俱冷盖痰厥也幸即无事今无他苦唯左肩甲骨因磕挤髙起似乎动伤筋脉亦不甚痛随请武春泉诊视用药敷贴渐渐消散可保不至残疾但自此欲谢絶人事一切都抛置惟寻山玩水逍遥忘世以保余年而已汝在宦邸不必挂虑清修勤苦此祖父家传衣钵千万努力家中薄产今岁必分矣汝房二男暂住停厢终是狭隘须得冯园以为出路亭后老三房空地以为展步二孙亦甚知留心恐力不足耳汝俸又薄须加倍节啬庶几有济念之体之
　　我身体已全康精神转觉老健读书作文孜孜有进处此皆天未厌弃之征也但得为子者在官则勉力职守做举人做秀才则勉力进修恱亲之道莫过于此我昨一病亦因抑鬰所致今已放开怀抱矣汝为我长子知我心事足矣不必多挂念也寄来火肉对虾俱分散之孙妇矣缘齿嚼不得唯能噉饭啜粥耳余亦无所嗜也朝廷三途用人况贡途与进士元无低昂吾乡如丁少鹤歴官皆能卓然自立名声着闻其作县只是通达民情处剖妥当所以得下之感而受上之知非打哄而可得也汝其法之勉之承秦老先生两次寄问今有谢帖一个汝可亲往递之祖父文集一部附致请教
　　一向家中大小喜各平安吾晩景亦颇清健唯久不得汝宦中信息想亦安好兹因徐兄行便附此徐兄欲就平湖觅一馆可留心为一访之此兄宿学古行为益孔多得果此縁尤两慰也
　　此中人纷纷言汝欲告假回与我做生日教官虽闲散职役则同擅离有禁汝岂不知必传者之误也汝俸已踰六年又经荐一次料升转只在目前可安心办职勉圗向上以慰老亲
　　（阙七行）
　　海贼之报虽不虚在中国备御之道宜以静治为本不宜先自惊扰若水陆有备以逸待劳以重制轻则彼跳梁者直来送死耳何足虑也汝儒官逺宦所患不在此而所当深念而逺计者亲老家寒百事俱未整顿诚非苟度岁月之时清勤省俭四字可力行之我与汝母俱徤衰年再叨国恩吾父子将何以为报也值行李倥偬字嘱不尽
　　医书云以犀角搅饮食有白沫竦起者即为有毒无沫起者非也士庶宦游须带犀角每遇饮食即试之犀角作匙或筯俱可觅带便中寄一件回家人勿放令出外日用蔬菜之类但付门子照时价两平交易一游客切勿招引一作有司尤比教职不同万一署印则钱粮之出纳必清下人之欺弊必察最为第一要紧切身一勉读经书如我老犹不废可以检束身心增进识悟养德养身皆在于此一我年七十犹强饭而耐劳汝辈安可不自饬而自勉一用度有思忖有节限不但惜财亦处物之义当然所谓处物之义者轻重多少素有权衡临时酌量必叅众论必合人情勿任一时之意一不可因喜而多言一易需卦云贞吉利涉大川朱子曰正固无所不利而涉川尤贵扵能待则不欲速而犯难此最行逺者之所当谨记一我以七十年余别汝于四千里外心中所有言不能尽前项两条汝素能知我之心而体之者亦何俟于多言但此别后见我手墨即如见我形容四千里外父子犹如相见耳
　　绍嘉回知抵任平安家下大小俱好彼此可兔逺念近日仲男书回言某公遇下无礼汝颇不堪此公已屇升期相处不久忍耐而已汝平日心有微愠即形于外无论事上即处世亦不宜也戒之戒之清谨节俭勉守家学不患上进无路父母俱存兄弟无故两子向进人生难得者汝今得之不可不求有以仰称天休也千万努力
　　送人回知途中及到任一切安好居官但能守已爱民力行不变不患上下之不相孚只我一生便是个様子努力努力节用强饭耐劳防下
　　吾与汝母俱康健家下大小俱平安彦浈聪慧端谨勤读书九月十五日丑时又得一男禄相如浈可谓联瑞矣余不暇多及唯慎节自爱
　　吾告归四次未蒙允俞侍郎将及考满人颇劝以少留以待赠先荫后之恩不料又转都院到任即上谢恩疏疏下即欲上乞休疏而科中为人所误乃论吾恋位颇闻南北清论皆谓吾精神尚健临事精明深以其去为惜然于吾私计则甚得也已于九月三十日到家一家大小俱平安二老人将来似俱未艾唯愿汝一心做个好官做个好人以慰吾惓惓之望其它不能多及
　　居官清谨爱民又肯实心干事民未有不爱之如父母者但要永肩一心务令实惠及民耳果然上下相得胜于居清要而虚过岁月者多矣努力努力我精神尚徤汝母颊患每每因劳而作但能戒劳药力自然见效亦不必过虑也汝明冬已当考满得一封典乃我一生之所未遇者尤当安耐以待之今后再不必差人来往及寄带一物切记切记
　　河南宪司承差樊嘉谟来言汝与孙女俱平安又言汝革商税革加耗小民十分感颂因汝告归侍亲俱赴上司保留又求我致书止汝得汝在涉县多做一年官实百姓之福我闻言感动特笔相慰民心如此端不可负之爱民之事尤须行之有终使实惠及人而后可勉之勉之我今春更健汝母颊患已愈楙锟诸男女大小俱平善

　　与仲男肯堂书【三十五则】

　　三月初二日得报不但一家之人喜虽乡人无不赞喜此由祖宗积德而汝积学故公论如此由此观之科第不足以为人荣唯平素有以自致而将来不负人望者乃所以为荣也汝今得脱了举业羁绊将来事业可以自奋孰能限汝之所到此我之喜盖又有出于寻常之外者矣我与汝母俱清健家下亦各安好但祝汝善自调摄忍性耐烦至于饥饱劳逸之际尤宜自知斟酌靠不得下人依不得家中様子也盘费倘不足作何处置亲友中有可会兊者否坊金等项须择可托者方得寄上此等皆待汝有信回知会而后行也【己丑】
　　今之人会试则望中会元廷试则望中一甲一甲不预则望馆选馆选美矣及解馆之时又有说焉留在翰林者为上出为科道者次之且科道官自外官行取者视为极选而又有不满于此者种种差别皆起于人之欲望无涯也不知一中进士内则居省曹出则寄民社何官非美何地不可上达亦顾人之做处何如耳古之豪杰顶天立地轰轰烈烈做一个真金百炼纯钢汉子亦何所倚藉于外哉状元及第三年有一人焉曹含斋非会元榜眼乎汝今得脱了举业羁绊从此可以毕平生之志何书不可读何事业不可进真所谓大海从鱼跃长空任鸟飞谁能限汝之所到哉吾一生为口耳文字所误老而始知悔虽晩犹幸矣敬焚香告天为汝恳切言之读书人一个身子尚无着落处反要人照管成何等人譬如行脚僧深山独坐豺虎为邻岂得不由我做主饥饱劳佚自斟酌喜怒七情自解遣四壁风吹雨雪打面自消受养徳在此养身亦在此达观上人非汝之所敬礼者乎道虽不同要錬得此心一也常提起在念不忘则随事可以进德勉之勉之吾近有悟亦只于经书中得之人事感遇上实做虽老不做一个终迷汉也凡事要精神对副饮食劳倦风寒暑湿中皆有工夫则病不能入粗者尚然况其精者乎何谓精者曰事不累心心不累事此等境界虽难到然小做小益大做大益心在焉谓之敬此胡子语也事至理明随理应动常有静在其中此魏庄渠公语也古人虽居朝廷服官政亦是为仁之地做我自己工夫所谓事其大夫之贤者友其士之仁者是也与仁贤者处如以利器自攻治不觉去了多少病痛长了多少德器今人但知事其贵者友其相亲厚者茫然不知仁贤之所在则仕途祗为汩没之地可叹也可戒也
　　近来学术文章都引得人颠了做官做人又作两様睹当自家规矩须札定脚跟至于人情险巇亦不可只一味信已而不顾他人亦不可以已信人而不防意外千溪万径仕途尤甚吾平生不知知而又不能处至今悔之圣有明训不亿不逆而贵先觉质直好义以处已而又欲察言观色以处人此真实修持处也此亦真实受用处也勉之勉之书来频以下人不得托为言虽我在家中亦只是如此安之于命而已欲其无欺而有赖絶不可得周易旅卦中特发明此义此尤汝之所当知忍性而勿任性拙者教之亦不可谓不足与言而懒于言也我切愿汝之胜吾不愿汝之为吾故吾也昔年我中进士在三甲十五初选行人意谓便可得差不意为费锺石所扼守了一年半方得四川极逺之差轮该我行费老已先许四川同年徐承嗣矣及我往讲则佯为相爱之言曰你到四川路逺徐某同年同官让了也罢衙门同僚以我私让差以乱旧规纷然不平徐知公论不与阴白之费仍以妇我四川竣事携家眷到京复得大同博野王葬祭之差乃众所不欲行者故以挤我其年有敌入京师家眷侨寓城外几不免虎口益知万事由天祸福有命非人之所能为也荐绅问医药诸老托作文字切勿有厌心有难色但以此二事出名皆谓有縁得进颇于汝不利婉曲善脱之为佳
　　二月二十六七间我筮遇噬嗑之节占之卦不变之下爻其辞曰不出户庭无咎我曰中矣但恐不出家庭旧窠臼耳祖父丁酉生丁卯乡举丁丑进士今汝己酉生己夘乡举己丑进士丁丑廷试祖父对策有赏识之者而不果髙荐今汝复然何莫非命邪蓍龟已前知之矣金坛父子进士相继三代前此未有抑此何足道唯祖父至今廉靖二字守为家法则赖天之灵愿吾子孙固守勿失耳占进取而得不出户庭之爻人必不喜我谓此爻阳刚得正居节之初能节而止无害于终吉但美中有戒不可不慎所谓说以行险当位以节中正以通须静俟其时耳子曰乱之所生也则言语以为阶君不宻则失臣臣不宻则失身几事不宻则害成是以君子慎宻而不出也呜呼圣人之戒深矣汝初筮而得此卦盖终身之占在焉终身诵之终身守之可也
　　六月二十八日于完白人行曾附书二纸次日得馆选之报老怀慰藉真是不浅吾非为此选清华将来要地可到而喜也为汝出身之后更得读书进学可以不负国家作养之意天若有以大成汝也唯吾知汝惟汝能酬吾之愿未易为时人语也书忌泛读须从经学世务上紧切用工大抵学只有身心世务两事理会得此两事则何事不了矣以义理涵养只从旧学中从新做起盖旧为应举障碍今纔欲身心上有受用处也天命之性率性之道修道之教只在喜怒哀乐四字上惩忿窒欲迁善改过便是入圣路头其它谈玄说玅皆是自诳诳人不足信也焦从吾久闻其名恐于心性上必已得力可亲近之只性情上切磋琢磨便是良师友也家眷之行不可草草慕台兄虽肯行然我家不比舅宅下人个个不中用事事不可托非得老主人自行断乎难矣我赖天之灵老徤胜昔行亦不难已求船于操巡两院八月决作行计矣倘或不能如期愿汝且坚心耐事米盐匙钥在家固资内助在外亦只得自管此亦是进学处也二房大哥在家大小事务亦自亲之我甚敬仰但嫌性太急耳新纳之妾倘得生子关系吾家不小新妇亦无他辞可安心留蓄善抚待之前书所云皆过虑也馆中事宜闻馆长最劳非有材力者不能为之二十二人中不知谁当为长既居此地老先生处不但不可缺礼亦不宜少情葢古君子之待知已亦自以厚为主所谓厚者以道义相成未有势利而能厚者也择言而发相宜而施诚意胜于事文之外忌心人人有之能先觉而善处可矣时时防之处处防之首甲三人既定之后人自甘心推先馆元人以为必留及定留之时又通报较前后考次之上下人于是有竞心焉则馆元而又累考居前者反欲逊待其下不如首甲三人之素定也汝材素超轶但虑以下人一节为吃紧耳玉海等书似不必苦留（阙页）
　　一例不应避而私分当避者虽在大众之中宜自独引避
　　一差人往回马票牌批等项并不宜借
　　一起朝之日须自有时刻不可专托下人宜以象过为度量所居逺近为起之迟蚤
　　一煤锅作饭恐有时难就惟隔夜熇饼至早就面汤蒸之为易
　　一长班之言亦宜斟酌而听之觉颇有碍者不得便信恐为所悞
　　一院吏欲馆中答礼一向闻此说恐此只随众可也
　　一京中人性别宜善待之尤不宜任性任直
　　一凡事不厌问人虽在外为二司者除公事外一应时俗礼文亦不免询之下人倘下人不足凭更须询之僚友切忌懒问人一时错了后悔无及
　　一馆中举手一向人有议吾向见二三前辈俱翰林省台久次者却不皆然以此知循套自髙者识便不髙也
　　一馆中例不与人出结状癸丑年我告养病凤翁转觅之李检庵也
　　一家中亲眷不必一一作书徒费神于泛泛前所与践石书蒙践石袖以还我矣大抵语简而含蓄重而不轻施一切皆然也
　　一二试录难得一様已卯乡试録恐不曾留得佳本不知仪部尚可印否登科録寄家者只须刚连纸者可也范太府可连会录寄一册作书谢其送座船南京兆周毅老许送一船尚未到此老意思甚好恐旦夕转北相见一致谢之
　　一同年选外官者多负客气在内者尤宜百般温存一大众中与一人语不得颜色专在一人
　　一大老先生之前尤宜顾三愆之戒
　　一士君子立朝当于做处见力量不专在言上露风采
　　家眷凖以开正行非不欲蚤一则河路未通二则收拾不及虽养冲亦未免于中途起岸也附寄春秋五册周礼四册皆已脱稿可细阅之中有讹字缺字就校正之有疑处及发明未尽处别行札记并汝所自得者俱当下记了勿忽勿忘此便是一遍工夫也周易律解亦已脱稿俟下次寄来当朝典故且以会典为主参以时论而熟讲究之此项工夫不可看做第二义缪仲淳大事未襄殊为可念吾为力言杭系闹区卜此非策已决意宜兴矣巢人孙竹墟与仲淳厚善近日来此看九曜地云是钤口穴无疑寺后与旁近俱无地一时为之涣然氷释此仲淳之赐也相知列位老先生处欲致书则须俱作之今且未能有垂问及者汝但为我致感谢之意而已仲淳言都下言语易讹切忌轻信事干我身者蔵之于心切勿动之于意事干他人者入之于耳切勿形之于言此言当铭镂也我昔在宦途苦不得奴仆力见他人奴仆与主一肠有好处唯恐不归其主我家奴仆反之初不知其故后细察之乃是他家以术笼之以利牵之我家一味以直待之以忠望之此所以欲防弊而愈作弊也任性任直我一向以为丁寜矣今后家书来往记用纸订八月十七日手书
　　我近来康徤痰亦少矣达观师劝我一切扫断已焚香谢领其言矣汝母别构静室于荷池之上今岁可完已决永居之计矣本日又书
　　姜养冲行附寄书札谅俱已达于完白人回得书三纸已览悉汝入馆后读书勤课酬应人事皆合我心甚是慰喜唯家眷一节非不日夕在念所以未有定策者一则年荒二则河阻三则我老既难自行二弟二侄又防岁考此外何人可托以送上乎座船已于南京及本府三处觅讨已定惟勘合将求之按院见按临本县俟得面见始可言之此公待吾与汝皆极厚馆选后又曾送匾致贺不可不知玉海新刋者徳闲已印得一部当催令速寄今岁冬收不足具饘粥到麦熟一应器用新妇俱已做办上司作兴都送汝房唯赏钱内稍有支动帐目具存缪仲淳近于宜兴寻得有地吾劝其决策定居矣因赍奏君行便寄此于景素尚未到家俟渠到后另作书并寄所须家眷行期已决开正送者若大哥得转诚一便也王燧已升计大哥亦不逺矣孟冬二十三日手书
　　此月内姜宅人送汝书来乃以家眷未行言欲焦劳成疾何至如此何至如此忆在丙戌年闻报痰厥倒地不知幸而复活得有今日受贶于天于君于相知此恩宜何如报也吾明年七十虽尚康健然大势已衰一年不如一年得到辛卯汝授官之后可以徐为省觐之计则今在馆之年正汝一心一虑仰酬皇上作养之意俯慰亲庭倚望之私皆在此时岂容失过岂容轻视目下督学公来考镇江已定正月二十六日三县齐考童生则考生员当在二月恐弟侄辈不得护送家眷当与见素商议必不至迟误慕台已择地在宜兴年内决襄事矣玉海德闲已寄还未有价偿之廿一史并通志家中俱有之似不须买但此等于考检不甚切便又负重难带何如已之汝在三甲上而官府下而亲眷乡族皆有侮心一闻翰选便又改容易貌世态日陋一日正可付之一笑然吾老矣一生含耻忍辱今甫欲藉汝一伸眉放怀酣歌长啸作矍铄之状以示俗眼切勿复使前性令我恹恹无气也寄书不必太多不免劳神家书虽与自家人亦须择其紧要恐下笔惯了一时写与他人词气或有冲突也腊月十二日手书
　　于存素人行曾附书中怀已罄今因节次书来摘答如左愿深体之识之
　　书来云劳则呕而怒则满见呕何不节劳觉满何不戒怒必云劳非不欲节有不得已者怒非不欲戒有不可堪者此在他人则无可说汝既通佛通医到此全不得力是止能医人而不能自医止能敬佛而不能即心是佛即心是佛者无他炼心而已矣所闻于达观大师者之谓何所学于先圣先师者之谓何吾昔初入仕途一味任性不善处人又不善驭下亦受过百般苦恼里衣带断皆是自缀大同不离一炕冻屡欲僵至于寒凉世态众侮羣欺尤莫甚于癸丑丁巳之年未尝动心今汝所居地位胜我多矣随事可以磨錬随地可以进德千万努力常以逺者大者在念则精神奋发胸怀开展矣凡事要精神对副饮食劳健风寒暑湿中皆有工夫则病不能入粗者尚然况精者乎何谓精者事不累心心不累事此等境界虽难到然小做小益大做大益
　　书来言每饭不过一盂又有痞痛便血之患汝在家时饮食太少又时时便红吾素忧之然谓汝能医必能自愈不谓客中仍复如此切不可忽须求其所以致之之根治而絶之吾少年时饮食亦少后在宦途有意自矫乃习劳而强饭至今步行乃可过十里每日粥可三盂饭可盂半若能戒酒少痰则噉饭当愈多汝既不饮酒又无声色货利之贪所以有前患者多是于七情上得之此中须大作工夫也
　　书来言馆中工课及屡试名次吾素不知工课作何事今汝书中又不详及今后可将所业并试题与文写来知之汝三试一次第七一次第三一试第二不为不髙但不专在此第一蕴藉涵养为要馆元文便中亦寄来书来言所须书藉似乎太多京中买书甚是非计专用心于要切之处令有统贯处
　　书来言散馆后作归省计此皆不须豫计趂二亲康健之时一心向前为报国显亲之计此乃孝之大者此官难得不可不自重乃祖乃父之所郁而未舒者天若将以启汝而补其家世之所缺也如何可不自重如何可不自逺圗请告之言易出诸口甚伤吾心任性不耐事宜以为终身之戒家眷已到此性不改吾之怀不能释也汝中进士有亲眷近在一城而足迹不一及门者有亲房逺经三月之后而始黾勉一来者迨报馆元不信者什六七又有以为倒转第二者有愿其信之不真者此何足置齿牙但人情如此吾父子可不兢兢惕励人唯父子相为为真切次则兄弟叔侄中之贤者而已此外则人各愿其子次则兄弟又次则莫逆之交其余平平者皆是膜外之物人情之常岂足深怪吾唯一以顺处厚薄听其自来而无一毫校计之心焉斯得之矣近来以请托为常事亦有厌其频数而形于言语者吾老矣宜有以救正此风汝同年来官于旁近郡邑者可豫告以此意汝二弟二侄亦素能体吾之心将来必能成汝之美也
　　书来言及唐完初此中所闻不同然大槩皆不美之词也吾为之汗背完初聪明且又世德岂宜有此而倐然有之固是命数难料然谁肯谓之命而惜其不幸哉
　　书中言及用度家眷既到人口益多用度当又倍矣如何是好上司作兴俱有帐唯赏钱内稍有支动其余尽付汝房想自有帐吾在家俭啬之甚倘以吾意推之外不矫时内能省费亦全在汝平日主张临时斟酌何如而已
　　明年吾七十前岁览厯有诗云岁在庚寅寿七旬百年又遇岁朝春从今宇内春常满不厌黄花晩更新吾家仕厯四朝恩叨三世上感君相饮水知恩倘相知有问及者可具言老景得以粗安不敢忘所自之意寄赵阳溪丈书一封书帷别记一部可觅便速寄之此老惓惓于吾家父子交游中之真而不忘于久要者汝可时时觅便一问其起居以报我己丑除夕手书
　　汝家眷此行我费尽心力若见素夫妇之重叠厚费惠及下人景素之极口赞成又致书于督漕大叅存素之在逺挂怀差人探信又遣人接于济上皆感之不尽至于汝诸舅中甫调理初出即肯送过淮上声甫润甫为汝家眷之行于北园中达观师处数会而数得其相念之意皆不可不知也寄存素嘉兴绢一端可重封过并绍闻编二册择良便寄之若非良便不如且缓俟之恐途中水污擦损有不免也人但见吾外貌谓吾尚徤然吾自知之此乃强气耳梦中时有魂脱之兆此魄不能检魂气血俱虚之故也可死即死亦无恡情于去留但为子孙未能免俗耳
　　任性任直愿汝深戒养德养身愿汝勉励勉励人非天性之亲不宜望之太重人非心同义合不可与深言有父子而不相知者况恩不如父子者乎爱人知人吾晩觉得此四字力爱人而不知人虽父子不能全其爱知人则随其人而处之有道处之各以其分而不失吾爱之之心斯两得之若知之而不能容则吾亦不善处矣岂不两伤多乎寄来馆课细览一过文皆雅醇而命意正大有识诣汝虽自谓未尽所长然循此以往如阁师所批将来断入曾王之室者端非无试之誉矣船上寄吾手批欧苏二文忠公集合一部通志畧二十本祖父文集二部绍闻编八本书记因见素嫁女忙不曾印得待后印完附景素或府基船上寄达曾有书寄赵阳溪已得寄否汝九月下旬之试阁取第一是否通筭今后务将累试名次写来知之内二则寄于存素
　　杜诗云可怜怀抱向人尽最忌最忌金坛人好接之而少与言吾前日所云乃平日趋炎第一人吾仍好接之不说破若说破则吾父子亦无味矣余皆黄头竖子之言何足听也西榭之迟来为亲弟之不中此亦情也与失望于新结之好而杜门不出者殊科至于聪侄到家一味自谦而推服汝之宜中亦难得也曾王二集今次未寄者欲俟吾批点完整同杜诗韩集同寄耳杜韩与牧之集旧皆批过仍当细批以寄吾尝谓老杜之诗乃散文中之先秦两汉也今学诗者宗唐宗唐者宗其丽而不知此一部杜诗首首是大家聊漫举之如五言律中晴一首闻雁一首除架一首皆非摩诘诸人语也有言杜诗之自沈着中来为非初学诗之利者与今论时文之病正同一辙不知文若欲发意而主于理胜则自然不容不沈着沈着而意果达理果胜则沈着岂是板语重语乎杜诗首首都是实事都是实情当时所遇人情事理世变艰难一一铺叙得真发撝得畅而中间比兴讽谕直陈各得其体故吾谓乃散文中之先秦两汉者非偶见之轻谈也熟读当自知之此吾泛论文耳馆阁中一时所尚未能知观前辈应制之作亦皆另有一体此在熟后则如珠走盘矣大哥今次书来说上科曾取在备巻布政司发下朱墨巻三场俱有批点因此又有再走一科之心望得相应地方教谕以便应举不知可得否今已是该升之期但闻近日事体此等小官无人关照难得自升者未委虚的吾前为无人送汝家眷对凤老曾说愿升得一武学职事使汝兄弟得在一处今则不拘何处矣有可为之地者汝可从容审处之二月二十八日书【庚寅】
　　县中人回得四月二十一日所寄书知客邸近况安平为慰前家眷行后吾固预虑闸河水少行程不免迟滞矣若得至张秋大名人倘或接到可以从陆则在临时自审而行昨县中人传言家眷已往大名想因大名人接到起岸赴京而误以为往大名也果尔则大善存素处吾已三次作书谢之其令郎行曾附有家书必已送到兹因丹徒少尹张君解料之便特寄此书张君杭人自至金坛访我觅带家报感其雅意上纳之间想不能无望于汝之一方便之也前徽人程筱埜竟未来吾邑而吴京江便欲兑取吾以财利所关不得本主与我家亲笔一字岂得轻易转手他人理自是如此非有所薄于京江也近已托府基大侄在白下访问寄声若不来金坛则于白下对手还之岂不为妥闻彼常往来于白下而自白下至徽往来人亦不絶故也新妇行后我即移住汝楼下汝母移我前住处矣两俱安健此时家眷到必已久当得平安之信以寛我老懐矣所再丁
　　寜者前付新妇红简上所言耳燕性难驯要得上三人有处之之道而其大主脑又在于汝此是汝身上一大关节不可轻易看也吾日夕在念者此耳二月十五日四月初一日两次阁试俱第一自此间或让人一考无妨唯前书所言避归之说近以质之凤阿姜丈姜丈歴数同乡二人一时并补官者甚多并无馆元避二甲首名之理况一归则须二次题授临时又费庙堂一畨斟量自家又就一畨垆冶甚非计也已之已之馆试文有便多寄为善前寄到书可皆切用否再要何书可写来俟府基船上带之今年二麦倍收秧雨沾足楙铻生一女夏至后一日手书
　　言之逆耳勿遽动于心心所不然勿遽形于色处得其道君子以正胜小人之邪处不得其道小人以狡胜君子之直以厚望人而不以厚自处以直自信而亦以直信人皆不可也士之立朝足以友天下之善士凡识见操履与流俗逈别者当具只眼蚤与相亲切忌一槩落落同年外选者尤当留意吾丁未同年无一人相厚者毕竟是吾不是赵阳溪丈书曾否寄去书来一道及之士大夫脚跟要立得干净自然牢固若以攀缘交结智巧笼罩为有筭者吾但见其愚而彼亦素嗤我之拙也同日手书
　　南京徳闲处遣人送到汝八月十二日所寄书具悉汝意我与汝母俱若有天助晩景甚健新妇近能以王氏为念则大善喜慰不浅
　　（上阙）朝中立班一节我在丁未年犹见庶吉士与本衙门官同班而缀于东墀之尾近东廊下而止癸丑犹然不知何时而变然此等皆不足争也在两衙门必以见任前辈自居吉士未受职不当越在其前此说易为诸老所信在本衙门则前既有例后乃变之变者为失则复者为得但有一焉既未受官则涵养之时也而立班之先后又未甚有损于事体则不争可也国家久无事故一向人臣喜以小事兴争今则不可谓全无事矣乃不唯国事之急而暇争此乎故吾以为不足争也努力务其大者逺者吾旦暮人耳得汝善保身名以报国吾荣多矣板夹书记八部巡抚周志斋送汝折仪八两中进士各上司送旗扁贺礼帐目一帙俱可检入今后用度出纳俱要自经手亲笔记账切不可懒忽必不得已之费固知汝能酌量然多寡之间一失思忖便有不可追之错吾素有此病晩乃处此甚精分文不妄非是学悭乃是处物之义当然也吾家女子嫁于他家者多竭力以为其夫家如某某犬彘之行豺狼之心而下塘三侄女为之尽妇道与之争门面至死而犹眷眷不忘我家之为妇者少有向其夫家何也某用诡道媚道以笼络其内人而我家多任直也下塘人不脱一痴字故易笼络有不可笼络者未始不可以礼御而义服传曰夫妇之道不可以不久也吾以为有礼则可久如冀缺梁鸿是矣嫌隙多生于无礼凡狎而废防直而任性皆无礼也亦见有相敬如宾而犹相失者乎传曰夫为妻纲又曰夫义妇听夫不能制义是夫不为纲也妾妇安有不反乗其夫乎凡家政须出于夫财用之出入逮下之均平须自作主张立有一定之规矩则下人无观望而谗人不得交构于其间我义果正彼安有不服哉传曰和平则乐有子今为无子而蓄妾如雉在樊上无樛木逮下之心下无小星报上之念则何和平之有上下俱不和平则何乐有子之有人且不乐有子则又何能锡羡自天而有螽斯之效乎刘日减背父出家越关私剃犯三明欵且网痕在额踪迹可疑无论民间无容着之所即寺院亦必诘问来歴万一为逻者所获则所过皆不免受累何可容其入门也彼书与父云已削髪为僧王先生收留读书我语沛云既言削髪为僧如何又诬小儿收留读书你可寻他一寻沛答曰我下人俱走了除非我自去想起这様儿子寻他何用不料彼父子一旦至此真所谓可哀而不足惜者也府基大哥云彼平时所趋承者于氏有事所责望者王氏以我言之殆又不止于此乃是凡事欲卖我以取恱他家如于南区之乡饮肖玄之黄庒与教场至于老祖之迟庵一生辛勤在此有遗命作祠堂三伯父欲大其居乃改创别所而犹不敢没其名刘沛近日乃为元墄作中欲行卖与景素赖景素不听前日日减冒考童生揑写干城结状保伊无碍则又欲害我家一廪生其设心往往如是也今已明告而絶之矣三伯父原以田换易我房之地今为彼房欲卖已与说定仍旧换转彼房得田可给口食我房得不失老祖原分之意彼房已无词但近日又欲将东角门续置地卖与于润甫润甫亦曾来看我不得已亦且留之此地近桑园将来汝可作园造书室种花蓄鱼也故说与汝知之有便作一书与元墄等知之李顺衡来金坛接亲于宅传言李欲枉顾既而不来乃是欲我先往拜之虽府基大哥亦以为当然我谓我与顺衡素无一面彼到吾地而来拜则无不见之礼彼不来而吾先之此何意哉吾四十年只守得一个自守两字昨董兄刘兄两寿文可谓深得吾心矣吾观近来士夫立心行事将来有未必不为国家之忧者不在贪黩放肆显而易见之一途而在于已著名有人望者也宋人云君子无党此论是也洛党蜀党何为者耶则君子亦有党矣小人有党能倾君子以败国家君子有党则自相攻而为小人之所乗亦至于败国家之事其归一也何若至公引类以报国同心共济如同舟之遇风波则何暇及其私爱恶乎生日轴礼董刘二丈作文者各作一书谢之其余列名衘者止具一帖于四阁下云原任某官某端肃顿首再拜上谢余位随宜如年家通家之类可访旧例当行则行之前后家书汝可彚作一处装成一帙谨而蔵之勿为憸人所盗败我父子也春秋周礼二稿好收之
　　汝会试时二月廿五六间我筮得噬嗑之节占之卦不变之下爻其词曰不出户庭无咎人谓占进取而得此爻多不满意我独曰中矣初九阳刚得正上复有应居节之初能节而止无害于终亨故象曰不出户庭知通塞也通则行塞则止义当出则出矣人知节之为止而不知止之有通也但说以行险美中有戒所谓当位以节中正以通须静俟其时故爻辞既申不节之嗟而系辞复再三于不密之戒彖传尤以节以制度不伤财不害民为言吾谓此乃汝终身之占也可以深思而熟味所当固守而力行也九五当位以节则能以节其在我者节天下而使天下甘之所谓中正以通者也人生不节之事莫易于言语莫难于用度由此推之出处辞受靡不中节斯为大人之安节而天下说从吉孰大焉此月十八日县中差人孙姓者行吾与汝诸弟侄俱有书中间所言有详有畧要皆不是泛泛言语用术以待人固非诚心直道然诚心直道中岂无先觉各因其人而有以待之陆阜南以呆直二字托他人以品评我我点检平日往往是任真而无机心陆阜南二言犹愈于直名之曰痴者矣虽然以痴目我者犹愈于以险心逆我者矣何者以痴目我者虽有嫌恶我之心而犹谓我初无恶意但坐痴故耳吾观士大夫之间相责望者以痴谅人者十难一见而径谓有害心焉以阴中之者常八九也馆中同年为我做寿者致空书以谢则已迟欲措少将意则未备又恐解馆之后此事益难行须及未解馆之前行之始善大约南京扇徽墨湖笔之类非久即付可托者寄到矣陶石篑两世同年乃尊泗桥老先生待我又素厚汝当加意于世谊须出泛常一格乃为合所施之宜千万勿忽
　　春秋周官二稿闲中亦曾细阅一过而别有所补订者乎他日将赖汝以传愿汝之留意也绍闻编已写完但刋则力不能赡亦俟汝见而徐议之周易依古经传十二篇次第先卦爻本旨次列诸家之说之有补于经者以畅尽其藴而间附一得之见其思也若或启之恐亦难冺灭稿六巨册见在俱谨收以俟汝不以付余子恐其尚有举业之绊不能不致散失也古人年七十则家事已传付子孙况外事乎今我不但周旋外事虽身事不了奈贫无可为只葬地与周身之木栖灵之堂皆已当有定所矣近日薛古庵言九曜寺后地可另作一坟后巷屋宜向东既身坐厚处而背后靠倚髙处为得其宜此皆不可不从者也因便说与汝知之十九年二月二十三日手书【辛夘】
　　庶吉士读书已经三年学有成效例该内阁查平日考校先后名次重加考试取文理优长及文理亦顺者分上中巻封进御览裁定发下吏部照例上巻二甲授编修三甲授检讨中巻授科道部属照原定次序各本题请此定例也汝系馆元入馆复累试俱前而又曽有三次阁取第一理是应留但听之造命者非所当预言但汝书来言与董玄宰俱在应留之列但合天下留止三人或四人而吴人一时并留二人恐当路难之必须一人引避以待两次补官庶不相碍此固有理但汝馆元也将及三年学有成效内阁查平日考校先后名次重加考试以定去留又明例也汝与玄宰论平日考校先后则不相上下论馆序则汝是馆元既到馆则论馆中次序岂论二甲三甲汝以玄宰为二甲之首而欲让之居先恐无是理况此亦须请教大老以吾言之朝廷作养之意要个个成材中用计校及此是但知有私计而意不在学有成效以报朝廷也宜审思之今身子是国家身子一言一动关系逺大岂可轻哉三月初一日父亲字
　　谢年家诸公贺寿者书俱付孙谦不知何时可得到如到湾即令将书先取上检照封数亲诣诸公处送之近来馆试何如解馆恐须到秋冬也便中写来知之慕台已移家阳羡矣吾父子当有以佐其初来所缺俟上司有行约共可十金吾自往拜而致之督学公计仲夏始考及四郡郡邑生童俱已考矣五郎作又不苟语必已出但下笔稍重又因做少甚不利时目屡试皆后年已长大矣吾不免忧之三月二十一手书
　　发书后于肖老讨咨人回送到汝闰三月十五日所寄书知诸事之详老怀颇舒缺用一节决当有所处可以放心唯衣服所费颇多势不得不为省约之计大红纻纱员领我俱有之颜色尚新子服父袍宦途美事但换一补子耳顾雍里贺诗云留得旧时袍笏在清班重侍御炉旁此当永为吾家美谈也董思白一节似伤直致况彼之请告则补官当在汝后无以温存之而以此小故追让之可乎我当婉转以致厚于其家汝亦当再三申欵于在京比他人加宻始为相当也刘云峤所托俟便一同寄上初七日手书
　　陆台翁为我之意虽不得面致谢言然亦当使此意得达不可一行便已阍人之言多是虚套全不足信我已无志再出自处非不素定但台老一味道义不但当以泛泛待之耳陶石蒉处理宜加厚盖乃翁待我甚厚又难得彼与汝又有世世嘉縁也缪仲淳迁居阳羡我已经薄助汝可且缓但书不可缺耳初七日又书
　　景素一向想佳渠待我甚厚我感之甚深相见时为我道不及作书诸郎县试即已颕脱可喜也昨见素邀我于鱼池上微道书中语力辩汤若士一节之为无大约汝心迹何待于自明而彼诸弟所持已素定我之不能为彼臭味亦犹彼之不能协我宫商也亲爱之而已矣燕妾竟夭于瘵良可悼悯南妾闻亦有病愿善视之汝与新妇尤望保重保重老母晨夕跽祷佛前嗫嗫在口者三人此意可念也下人千万寛容之今年考次并所闻吾所欲知者详一及之同日手书三
　　潘主回得家书书中所云流言必有起造之人若有形之奏章者势不得不自辩若只是流言则任其乱说如云昙阳妖幻又云滛奔岂足以惑明者也所与王辰玉书即令孙谦送去不知此奴何处逗遛至今未回衣纻二付托龚相宁寄带闻彼寓城外想已遣人取收矣纱绢之类并银两俱俟孙甥北上时付之不出此月也带且不必造纯银者我一生止是香带五品时一用牙花蒙金而已节俭正直如海刚峯真有羔羊素丝之风谁得而议之近日士大夫颇以服饰为事在大雅之人不必故与之异亦不必勉与之同此处时之通法不止此一事也儒臣宜即以经世宰物为已任近日士大夫多好佛喜接方外之人汝宜力以为戒翰林前辈如章枫山真汝师也十一月初四日手书
　　自朱承差寄书之后王承差及景素人行俱又有书不知何日送到今后须详及之王助回得书知汝为我制造丸药孝心良苦我前患仅在疑似今已安好但治于未然前哲所贵汝所处方尤我所宜当勤服之我与汝母晩景似俱未艾正汝安心做官之日卓然有以自立不混常流其为光耀我多矣家口费大恐女眷不能宁耐为久住之计不知授官之后即可得差否差回一见有无限商量是我所愿但恐不遇巧而费讲则我又不愿汝为之耳大抵出身在宦途如立风波之中理明义正脚根札定纔抵当得起凡易动易揺撼皆是无学力也羽国献书指摘何事因而及汝牵带何由今次书来欲一知之大抵谗人借口不过谓汝与政府厚耳君子以道义相知岂有不厚厚则所以相报相成岂有不正大光明安有以私意为合而阴结死党以私意为异而阳示非党者乎吾父子孤寒守拙其所以与当路相知人人可得而知之者也贪荣躁进谗谄面谀沽名卖直皆所必无忌我何为哉亦不待日久而见晛曰消矣世间局面改换系否泰大机岂匹夫可以圗度其间天下有大道在大家公心以行正路济正务而已
　　人来得十月初九日所寄书书中云付本县差人而差人却转手景素之人幸不拆动耳杖言官之事前世已有而嘉靖间得君如张永嘉秉政久如严分宜可谓有威福然未闻有以廷杖之意为出于下者也以张江陵之愎而刘畏所之杖犹论救而获免末因夺情一节与冯保表里相结欲箝后来之口乃有吴复庵诸人之杖非江陵之能独为之也今何时乎王荆老何人乎而可以此厚诬乎造诬至此将谓皇上为何如主乎且为此者不过欲杜荆老之再出也夫大臣进退犹一人之事也是非天下之公世道消长所系非一人之事也有天下之志者宁能无隐忧乎汝辩疏不上为妥盖非久荆老必自有疏矣纵荆老不自言而二三大老中必有能明之者何也此不比流言相传从耳邉过可以假为真既有章疏则有按据设或上欲核实其言公卿间安得无定论乎在汝新进之人则以深厚安重更见德器耳彼激汝者利汝之辩切不可堕其计也廷试之时汝几列鼎甲而俄失其巻填至三甲之半而始出此大似有人蔵匿之者馆选之时荆老方移疾不出若复阴荐一人岂能揜人之知即同邑之王澹生肯黙黙而已乎彼虽怨荆老之不汲引而终不能开此枉口则以荆老之实无干预人人知之而已不能夺也忌汝之人既无可寻索则以杖饶一事冀可以簧鼓一时汝如新媳妇虽终于点涴不上而有此虚声致费解说只此已非始进之利矣昨星士项子诣某问汝官运有几年项答有二十五年好运某云但恐为王荆石所累耳项子以告吾谓戊六云仲男之见知于王孰与彼氏之见厚于申乎彼甘如醴此澹如水甘如醴者因势移利尽而生变计且自谓不为所累澹如水者始不因之以为利后不背之以为名彼不为阁老则已矣恩怨报复皆不足以累之而又何以累我乎出此言者意在相胁也盖彼家结纳新援锐希新福不利汝在朝恐妨彼行事耳无计以速汝之归赖此弹章利汝奏辩使汝自与言路为敌则彼计行矣盖辩而得白犹终当告病况未必得白而一分疏樊疏则继起者必又有人矣造端者计决不空施也君子贵于见几而几事贵密吾儿忍之勉之忍之勉之吾引年疏若不得请未免一行行亦不徒当与二三正人披豁心胆硬着脊梁为天地间有所发明有所担荷令此一种不可磨灭底物事不终播弄于魔邪之手天或者遂吾之志乎吾自卜之气体之间筋骨固不如前而智虑未减也笔下有进思每入奥而不假力索于存素升转在即而抚台论之莫知其由观庙堂之处则酌量必得其实矣存素始终不背申氏亦其长厚之一节然申老去位而存素遭弹则长厚者无效无乃沮人之善念乎非然也古今能特立者有几人既有所依则与所依为兴衰巧变者能舍楚适秦而已然未可以为得失之断也彼之不可无楚犹此之不可无秦也岳升言刘樊二君处二兄何不亲往一与透心言之十一月二十二日父手书谨收之
　　初十日府基人行曾有书专为引年事计半月可达矣谢阁部书俱已誊写寄览恐写得未佳不妨更觅善书者重写但投进之迟早此间不能定与禀投当付何人仍须候领回书此间未得可托者昨访本寺至二月间始有赍本到京者不太迟否俱凭汝斟酌行之吾此来精神爽健拜起亦不似家中艰难若有阴助者诸相知如孙立峯张震峯沈镜宇蔡调吾皆承厚意即初会如朱澹庵衷洪溪刘复斋余冲宇孟莲洙邹南皋皆一见如旧而南皋披心腹见情愫尤相知之深者也王忠铭老先生意真而礼谦吾叙述及汝乃反先言别后于汝缺问我逊谢汝后须频致殷懃可也刘复斋问知汝为我子即谢言投刺失写通家余冲宇问荆老行期我对以不知冲宇因言此老为乃郎科场事失之性急言者本为他人而此老却为他人出头不免将没来由底是非一担担了余公此言甚确论也然罪责言者出荆老之不幸天下自有公论岂一二人之私心枉口所能揜见怪不怪彼魔妖行即自败但不宜我与之为敌耳汝今既已知我之蚤见而逺虑即须一一听我来书尾所云皆不宜也我此来礼则从时事则实干当言则言不失之默言必中节不失之多以此诸老颇相敬信而两衙门诸公皆有相知之意非复丙子丁丑所遭之光景矣但我老矣此出特为汝计欲有所明尔了我念即当引退矣见台翁可恳言之台翁亦但能了我父子一前件尔余不必齿及也选君若应有书汝可以意补之大凡人品若低术数纵髙无益也今某某乡行官箴一毫欺人不得奈何欲钓竒取名故我卜其行自败也我严其在我而已再勿触之正月二十日书【壬辰】
　　孙甥回并赍本人回所寄书俱已送到前月二十八日本寺赍本人行家书并致诸相知书计四月中旬可达想俱已投送矣家书中所言者特吾之大意而酌量周致则在汝吾此出比丙子丁丑人情固逈不同但年则非昔矣以精神言之莅事犹不厌繁剧以筋骨言之则拜起已觉艰难汝欲吾倾囊倒箧尽见所长不必如前韬敛如此则涉于有意切不可作此等见也古不云乎桃李不言下自成蹊吾方欲进乎此汝亦当自勉勿忽勿怠尔祝侄近到城外颇言汝丰颕易露而防患稍疎此知汝爱汝之言也记之念之让差一节甚善明岁不妨再作计耳得姜丈书言荆老致声于吾父子言甚真而意甚笃吾此间自当专启通谢汝便中书问亦不可不宻也山西王相公书称通家中间语亦甚蔼然以相知相待归后寒温似亦不可缺也兹因梁公差人之便附寄数字又附姜丈小启一折留待日后还我收之四月初十日手书【壬辰】
　　到任本已发阁部以自陈已近不曾致书自陈本具稿亦只在目今发矣余则季子能道之常服健脾丸一料已尽可再制一料来京医虽按汝方而效似不及故不复托之人参若少当买寄归也前日汝来我之衷怀十未吐一虞崶丈惓惓欲与汝一见且定宇南皋恐旦暮北转二公之加情于吾父子间者至真至切汝之再一来决不可少也一则送漪园之行谢姻事十四日书【癸巳】
　　清明日陵上归大泻后服朱医生药稍寛既而得汝寄来丸药服之果元到又得第二次煎药四帖每日进二盏胃气渐实但此一蔵受伤已甚药虽对症而气不足以承受而俾药力之行以故腹中湿痰不时隐隐作痛时时膓鸣大便仍溏每日须二三去积滞方尽腹中方觉寛快而毕竟未能复常脐之下捺之不痛弹之有声此否塞在下部之证而所谓否塞者非有物乃只是虚气而已俟汝续寄到丸药以渐调理难求速效也吾说证已详而真纵汝来诊脉亦不过如此但胸怀所欲吐非面语不了终望汝一来耳新报一本寄看仍封还初四日手书
　　代巡公欲以様本付梓甚善但学庸上论已刻之家塾様本止有下论孟子不知止将未刻者付之乎则不为完书将连板付之乎则又似不妥渠若再问及则直告之而已巡公若留意则或告之后院或托之有司皆无不可但我家则不可自言耳红柜中书止要批点诗大全礼记集说周礼传及仪礼经传白文余不须也丸药系汝母者可先制之我稍后无妨
　　徐老先生又上病本志欲必归与郝司徒又俱被论冒功吴小江再疏陈衰病不能再出沈龙江起南京宗伯闻说不来倭奴封贡事朝议不定大率事决不成而当事者未有一定之说只縁苟且于前故令今无收杀耳郑宋两经畧如出一辙都只是苟且敌未欵我而我先欵敌前后不过饰词以欺朝廷沈惟敬先以封贡许之故复平壤复王京如此之易倭奴之狡其于利害甚明而中国反出其下彼之让出平壤王京非畏威也非悔罪也势实不能越海而兼有两国也纵曰闗白能据朝鲜则海中必有据日本以反闗白者矣此闗白之所以不得不归而又得沈惟敬许以封贡之利更出望外情形实如此我在光禄时上疏曾已预言及此朱丈极称服之将来必有见及此者耳王相公不受书前书俱不曽递十四日书【甲午】
　　我前后寄汝书多有可存者为其吐自肝膈发得意透而自然成文也留刻家训之后使我心术精神常烱烱在子孙目前为益非细汝可通查出封置一处俟我归而自诠择之书帷别记已并入尚书日记中似乎存剰举业之言亦不宜弃掷故欲取汝稿补足成之寄来虞书一本収讫即草定付书坊矣四书亦欲照此例而成一书縁书坊见绍闻编士大夫多喜之者新刻书记又盛行故竞来求此二书并批点程文墨巻书坊固但知觅利而我之意则虽举业亦欲示人以正途也汝所著四书说可查出送来
　　母亲之证固縁风热亦气血俱虚之故今将汝药表里扶持有效即当报汝昨得徐华老紫金锭搽之颇觉有效但不能除根若望除根须靠丸散之力耳传太恒书即差人送讫所抄书付来人持回傅君过丹阳须再遣礼致意于六房园地之事既是元墄等如此则如汝主张必割彼地与戊六使尖尾成方而后可许之西侧房地与戊六对换正好若以系我旧地而不肯留则大哥亦太拘矣速决之且了此一件只恐此畨吃尽后又思卖及住宅则明示买者卖者以我决不容以杜其念而已按台刻书事任之居士集须完俟刻窻稿完后可分付刻者不可再别揽矣七月初一日书
　　季隆回有书中间事件后次有便千万寄一回字来大哥升任欲仍改教查既有例而相知者亦多云渉县冲疲难处非大哥之才所宜劝我决意如前策但须汝与二孙说定做成本稿寄来此闲付写本者写之就付本部人带去耳比例须查得的确十四日书
　　陆老先生处二孙恐不成行只差人可也不可太迟闻按院请乡宦恐不止汝一人须有圆变不得拘定旧说若在我者有定见定主固不在见不见也十五日字
　　谢恩本赍奏人以初四日早到而科中有言亦以是晩得闻盖孟莲洙公以报也初五日早即以疏稿授之写本者初七日准发其大意言我节次求归乞勅下吏部查臣前后情词容臣解职耳若部议覆留不免再疏必得请矣焦黄二同年俱有回书今封回初五日书
　　渠之弹疏系渠托邹徤庵送来其语徤庵云疏中并无他语及观其疏大意以都察院不宜以年迈之人居之引庄子大块劳我以生佚我以老讥我以有限之年不为自全之计又谓知足不辱知止不殆某虽清望素着其于止足之义何如哉疏末叅语云五十年进士犹恋仕途八十岁老人奚堪风宪但其生平清谨素无显过或当加恩加衘致仕以示优处此其意似与丑诋下毒手者不同但不知未考满者无加衘之例中间既谓我在刑部一应文移招详唯凭司官可否不唯全不经心抑且通不入目果若此言则在刑部已不职矣安有如此侍郎又可以加衘致仕哉此君在此相处颇久每次相见接语亦颇洽不意一转都察院攻我者乃出此君疏中谓以若人而居总宪之任不唯职业废阁抑恐羣御史奔走于其下而都御史以木偶充位于其上如体统何此人心之所以不服而公论之所以不容也细玩此等语意不服者必有人焉不容者果公论乎前杨后山转河道佥谓此缺当我补及推胡晋庵诸老讶之问我以歴俸先后我以实告第云晋老以操江回籍资则在生之先矣及吴小江允致仕佥又谓此缺必以处我推叶龙潭诸老又讶之我云叶老先生在邉劳苦平寜夏不谓无功南部之调谁当先之此南都之公论也卢君之所谓公论者为人所误耳大抵自我起用之后暗算之人无日不有但命数有定人力安排不得故得延引四年待卢君而结局我官至二品归得善归又何尤哉儿辈知之而已逢人牢闭口我首疏以八月初八日发计十二三日到京命差人候吏部题覆得旨领咨文回报约不出九月下旬得报矣二疏已写定得初疏不允之报即再遣行约冬月初中可抵家矣住处汝母欲在祖楼我则无往不可耳殷氏母病欲死寄语汝母问可否往瓜洲一省母安有我房中之人可出闺门一步况渡江哉且彼身之不遑恤而遑及父母乎初九日手书

　　方麓集巻九

　　●钦定四库全书

　　方麓集巻十

　　（明）王樵 撰

　　○传

　　杨忠愍公传

　　杨忠愍公名继盛字仲芳其先口外小兴州人州常被冦国初曰伯源者奉诏内徙为保定容城人六世曰富者生公年甫八岁使牧牛岀过里塾见里中儿读书心慕之请于兄欲往兄曰若幼未能也公曰幼能牧牛乃不能读书耶兄异其言以告于父而听之日受数百言四五过辄成诵年十八补邑弟子员踰冠读书于邑僧舎恒至夜分不寝灯膏尽暝坐而思寒无襦起绕屋行令胫以上微温则复读以嘉靖庚子乡贡士举丁未进士除南京吏部验封司主事受乐律之学于闗西韩公邦奇庚戌秋冦犯京师明年公迁兵部车驾司员外郎会有马市之议公上疏论其不可大旨谓市马者讲和别名也冦践躏我陵寝虔刘我人民戎心无厌非一大治使终身创不足以雪耻往下北伐之诏天下闻风鼓舞争出死力而朝廷一旦忘耻屈已以讨号召天下而以和终之豪杰之士谁不解体不可一也且边镇习于偷安久矣自冦变之后方改观易听一闻和之说弛备自肆如故非惟积废无起时而隠忧将不可测不可二也往者边臣私通冦吏犹得以法裁之今互市决中外之限开通敌之门将来勾结生事启衅吏不能诘不可三也中国险易虚实为所习知用间于市不假遣谍而得不可四也又陈开市三事一欲敌酋谙达爱子入质二欲尽还所掠人口三欲别部入寇皆谙达保任疏奏世皇连三阅曰继盛之言是也下八臣议八臣者内阁大学士严嵩李本礼部尚书徐阶兵部尚书赵锦侍郎张时彻聂豹成国公朱希忠咸宁侯仇鸾也仇鸾旧镇大同素通敌实阴主其谋上惑其言遂下公诏狱谪陜西狄道县典史时谪官为上官所优多养高不事事公独请事于长官于是上竞以事委之事皆办暇与诸生讲学狄道多西畨色目人习畨经公择敎读二人于圆通寺敎以儒书畨汉生读书者百余人因而知向进者三十余人边氓以织褐为生苦于官市会有称廵按遣市褐者公执其人属吏于是官市遂絶迁山东诸城知县南京户部云南司主事刑部湖广司员外郎调兵部武选司时仇鸾败严嵩用事公上言方今在外之贼惟边冦为急在内之贼惟严嵩为最贼有内外攻宜有先后未有内贼不去而可以除外贼者故臣请诛贼嵩当在剿敌之先去年春雷久不声占云大臣専政夫大臣专政孰有过于嵩者又冬日下有赤色占云下有叛臣夫心不在君而背之者皆叛也是亦孰有过于嵩者臣敢以嵩之専政叛君十大罪为陛下陈之我太祖高皇帝罢中书丞相而定五府六部分厘大政载诸祖训曰以后子孙做皇帝时并不许立丞相臣下敢有奏请设立者文武羣臣实时劾奏将犯人凌迟全家处死嵩在内阁挟陛下之权侵百司之事凡府部堂司皆禀受其风旨内外僚出入必谒内自直庐禁地外至私第日夕其门如市舆马阗塞衢巷至不可行都人皆曰诣相府也至士大夫皆号之曰相矣虽嵩亦以相自居矣吏部尚书百僚首也非其腹心不用进退人才必闗请而后奏嵩视吏部若其属然吏部且如此况其它乎是嵩虽无丞相之名而阴操其实使天下知有嵩而不知有陛下此其乱祖宗之成法大罪一也内阁条旨虽先朝有故事然机事甚密而臣下不敢干上之权今陛下用一人嵩曰我荐之也宥一人嵩曰我救之也其或嵩之所不许则或激陛下之怒以行其挤排或乗陛下之不恱而进其谗构于是使天下之得罪者畏嵩而不畏陛下归恩者归恩嵩而不归陛下此其窃君上之大权大罪二也陛下使嵩票旨嵩又托其子世蕃代票又引嵩之义子赵文华潜入禁地商议同票题覆方上满朝纷然已知天语既下前讲合若符契如锦衣卫经厯沈炼劾嵩罪状陛下发大学士李本票拟李本私问世蕃世蕃即自拟票使赵文华袖入封进此人所共知也即劾嵩之疏世蕃犹得票拟他可知矣是嵩既以臣而窃君之权世蕃又以子而弄父之权此其纵贼子之预政大罪三也边事之坏皆由功罪赏罚不明嵩为辅臣乃为垄断之计欲令孙冒功于两广先置所亲欧阳必进为总督平江伯陈圭为总兵御史黄如桂为巡按窜其长孙严效忠名于奏功籍中冒升所镇抚又冒琼州一人斩首七级功效忠告病乃令次孙严鹄填替告并前功加升锦衣卫千户效忠严鹄皆世蕃养子足不出闺阁而冒报战功滥窃名器欧阳必进以是而入为工部尚书陈圭还掌后府事黄如桂骤迁太仆少卿是嵩既窃陛下爵赏之权以贵其子孙又以子孙之故显抜其私党谏官御史知而不敢言则以其积威足以箝天下之口故也此其冒朝廷之军功大罪四也逆贼仇鸾总兵丼肃以贪虐被论革任嘉靖二十九年大同帅张达等败没正敌人窥伺之时使嵩少有为国之心岂肯用此贼帅以寄干城而世蕃乃受鸾赂三千金指逼兵部荐为大将及鸾冒哈■〈口冄〉儿军功世蕃亦藉以升荫嵩父子于时尝自夸有荐鸾之功矣及鸾势出嵩上为所轻鄙嵩始自悔以为引虎遗患后又知陛下有疑鸾之心恐其败露连累始互相排诋夫勾贼谋逆者鸾也而受贿引用鸾者谁耶嵩父子误国之罪于是又出鸾之上矣此其引奸逆以几败国事大罪五也前敌人深入兵法击其惰归此一大机也兵部尚书丁汝夔问计于嵩嵩乃曰京边不同势败于边可揜也败于京不可揜也且敌餍自退耳故汝夔传令不战陛下逮治汝夔求救于嵩嵩又曰无恐吾密疏保君矣及汝夔临刑而后知为嵩所卖乃大呼曰严嵩误我是嵩以不战绐国而以死绐汝夔也此其怯懦无谋欺罔不忠以误军机大罪六也黜陟者君上之大权刑部郎中徐学诗以论劾嵩父子革任为民嵩于考察京官之时嘱吏部黜其兄中书舎人徐应丰荷蒙圣明洞察留用夫应丰乃陛下供事内廷之臣嵩犹敢肆其报复之私则在内之臣遭其毒手者又何可胜数耶户科都给事中厉汝进以论劾嵩父子降典史嵩于考察外官之时又嘱吏部黜汝进夫汝进言官也纵言不当陛下既降其官矣其为典史则未有过也嵩乃以私怨欲再黜之则在外之臣被其中伤陷害者又何可胜数耶夫考察大典也陛下持之以激励天下之人心贼嵩攘之以中伤天下之善类大罪七也今府部之权皆挠于嵩而吏兵二部大利所在被挠尤甚嵩于文武之迁除不论人之贤否惟论赂之多寡其人到官亦通不以报国为心惟日以赂嵩为事将官既纳贿于嵩不得不剥削乎军士所以军士多至穷困有司既纳贿于嵩不得不滥取于百姓所以百姓多至流离利归一人毒徧天下人人思乱皆欲食嵩之肉如是臣恐天下之患不在境外而在域中陛下之仁如天一闻四方水旱盗贼一人有不得其所为之忧形于色而嵩为腹心之蠧渐失天下之人心大罪八也先朝居内阁者如万安刘吉焦芳之徒虽其奸謟无所不至然犹得政日浅旋被斥去近年以来未有得政如嵩之久者葢嵩之柔忍机变独工于逢迎刺探凡陛下之左右皆先用重贿结纳托以伺察圣意凡陛下宫中一言一动必密报于嵩辄酬以重贿凡事嵩得预知陛下微旨所向以遂其逢迎之巧以恱陛下之心陛下但知嵩之毎事能合圣意而谓之才不知陛下之左右皆嵩之间谍也通政司纳言之官嵩欲阻塞言路故用义子赵文华为通政使凡章疏副本文华皆先送嵩父子私阅而后进少有干涉即为弥缝闻御史王宗茂劾嵩之疏文华停留五日方上夫朝廷设通政司以防壅蔽而奸党乃敢为壅蔽如此大罪九也嵩既内外弥缝所畏者厂卫之缉访而嵩于厂卫官徧结姻亲陛下试诘嵩诸孙所娶者谁女立可见矣厂卫既亲所畏者科道之言而嵩于进士筮仕之初知县推官行取之际诱之以求知胁之以纳贿皆使俛出门下及给事中御史考选之时皆预识面有先容而后得之以阴绊其它日敢言之口旣选之后或入谒则留之饮酒或出差则为之饯赆或心所爱憎则授之论刺至五六年不为崖异即升京堂次则方面夫受嵩之恩既如前附嵩之效又如后以故科道诸臣宁忍负陛下而不敢忤权臣也夫厂卫陛下之爪牙皆贼嵩之瓜葛科道朝廷之耳目皆贼嵩之私人以故嵩之得政愈久而其坏纪纲愈甚坏风俗愈深使天下士大夫亷耻尽丧嵩实为之此其大罪十也嵩有大罪十谁不知之而莫以告陛下诚恐言之而不信则非徒无益而祸且立至也以臣之愚乃敢出其一旦之命言难言之事攻难去之人伏愿陛下察臣之言试召二王而密问焉必有以知臣言之不诬矣则何惜一嵩而不以谢天下乎内贼既降外敌自却何则彼见陛下之圣明如此则不战而气已夺矣疏上世庙素英毅莫宠如张永嘉然而攻其短者未尝加大罪也嵩父子惧甚与其党谋所以自解与倾公者百计无何乃摘指疏末援证二王以为非所当言密讧于上上果为之动下诏狱诘问惟此一语而无以为罪法司则致其文以诈传亲王令旨法当绞时刑部尚书何鳌嵩之门生侍郎王学益嵩之姻家受嵩指使法之合不合固不顾也公在狱数年备尝楚毒可谓出百死而后死临刑慷慨诵所作绝命诗闻者流涕乃乙夘九月晦也是日地震隆庆中赠太常少卿谥忠愍赐祠于保定额曰旌忠二子曰应尾应箕应尾荫入大学论曰自太祖革丞相之官永乐中始置内阁以编修等官解缙等七人供事其中虽曰典机务与密议而所供者不过翰林之职事而已终成祖之世内阁之臣官不过五品岂非不欲变太祖之志而然与二祖可谓逺见足为百世不易之定制矣至洪熈宣徳二朝内阁之臣始以旧恩与年劳加升至师保尚书等官三杨诸公号为一时贤相而不知引嫌固避故变二祖之旧制自三杨始也孝宗朝内阁之臣不过代言六卿执政之臣如刘大夏马文升诸人皆日召见商大政预密议其时何尝知权之在内阁乎六部乎抑不在内阁不在六部而有旁落下移之处潜持黙运之人乎此时皆无之也故逺当以二祖之法自守近当以孝宗之事为法世庙于杨忠愍之言虽未即听然未几而严嵩得罪未必不因忠愍之言也

　　大理虞公传

　　公姓虞氏名谦字伯益其先河南陈留人宋南渡后徙金坛公少有异质识度过人洪武中以春秋明经贡入太学太祖见而奇之策试称旨擢刑部山东部郎中三载迁杭州府知府成祖靖内难公自免归都指挥贺驴儿执公赴阙谓其既知天命有归托疾不朝请诛之成祖释不问寻擢大理少卿永乐已丑车驾幸北京侍仁宗监国升都察院右副都御史寻转左甲辰进大理卿公感上知遇凡事务持大体有犯罪不至死者所司准榜例论死公曰法令既定断罪当一以法否则法不信于民矣上立从之天津仓火爇粮数十万计遣御史按视言主者侵盗多而幸火以自葢追逮几八百人论死者百余人余皆坐流配公察其寃白上并以减论其为都御史尝奉命巡视淮扬徐州旱灾请发三十余万石赈民官为赎还所卖男女为奴婢者皆从之车驾北征督运于苏松两浙诸郡以丁粮多寡分为四等定输之逺近民间便之营建宫殿督运大木于颍州阳武陆行下卫河所督军夫数万部分有法人不知劳成祖以官吏多为民害分命大臣巡抚天下公偕给事中许能往浙江考察亷贪因建议便民十数事多见施行仁宗自监国时雅知公称其儒雅明正志存泽物有大臣体特奏升都御史及即位曰大理天下之平也非虞谦不可遂以公为之尝奏事有言其不于榻前密请而于朝班敷奏为贾恩者于是谪为本寺少卿仁宗寻悔之以大学士杨公士奇之言立复公官宣徳二年扈从征高煦既还一日朝退得风疾不起年六十二公厯事四朝与三杨蹇夏齐名识周文襄公于属官于肃愍公于诸生中人尤服其精鉴子孙至今为邑中着姓

　　南洲段公传

　　公讳敏字惟勤其先汴人宋靖康乱徙金坛公少孤贫事母以孝闻举弘治庚戌进士知江西新城县调庐陵民化其简厚讼为之少迁户部郎督九门税钞时逆瑾擅权变旧制欲增其敛众莫敢言公独持不可得不增瑾欲招公出其门公又不往叅浙藩议值邻境盗起公先事设备冦不能犯既而疫作公留拯赈全活甚众副中执法按事于江西时李梦阳以文学风节有重名然负气凌物阿逆籓旨以私忿构布政使郑岳以奸利事欲陷之士大夫多持两端公独平心决之以大义折其气而闗其口梦阳虽怨之而无以非也因劳得疾卒官年五十五公为人温逊冲和虽造次不失其常度常拱手缓步徐言不以色待物人视之懦者也然未尝偷合苟从遇不可必达其志微时尝为人所陵及贵遇之于道其人避之公追得之于户后而谢之曰君得无不可段某耶尤笃于宗姻嫁孤赡贫视力所止家无余藏临终戒其子曰吾俸余犹足以具棺敛慎无费公家子如其言僚吏赙赠皆却之至今乡人称淸节厚道表里无瑕者必曰段公段公云公长于诗别号南洲居士有南洲集若干巻藏于家

　　樗庵王公传

　　公讳晔字韬孟世居金坛之岳阳自少读书即以古人自程度刻苦励行举南畿乡试第二嘉靖乙未进士为吉安推官治狱明恕因事以礼义劝导两争者皆恱服建昌缺守其同知鸷甚不可近所司以公视其篆曰彼得王某当有改王某得彼当益进岁满迁给事留省风采凝重虽同官亦畏惮之数言事皆剀直尝一蒙褒旨卒以犯大僚见摈落云嘉靖初世庙欲追崇所生张永嘉诸人以议礼合意骤见擢用于是上留意稽古礼文之事并建南北郊亲耕亲蚕诸礼继举则夏贵溪附赞为多遂用张桂故事自都给事中擢侍读学士以至宗伯入阁中年上留意祷祠之事谓可以永年则严嵩先意承顺尤极佞巧费寀乃宏之弟其妻与逆濠之妻兄弟也以不结附逆濠颇得时誉而嗜利险侧不下于嵩三人者公皆首论之而其论嵩尤切并及其子世蕃时嵩之奸未着而世蕃之恶人亦未尽知公在吉安葢得之先见而中其隠曲而嵩尤恨之未有以发叙迁山东武定兵备佥事以任满赴部踰限夺职旧格所无出嵩旨也遂着为例公在山东尝俪御史行部而副使吴龙道病公入谒御史曰吴副使病甚危不可委之下人非某往视不可遂辞御史而行至今东藩之僚犹道之而服其义焉公事亲孝然有弟恶于象慈弗可感严弗可绳竟以是鬰鬰成疾死仕宦有年赀产不增于寒素时婚嫁葺庐多称贷于人病时萧然一榻布被蔽体邑令因问疾见而深嗟重之近世讲学者竞右陆左朱号为于言语文字之外得直截根本公弗为动曰吾敢断之曰皆収放心临终语人曰圣贤无自是之学问古今无自用之豪杰同邑范楷子正亲丧三年不入妻室公礼敬之终身唐治时雍戆直负气公常下之公有读书之室曰樗庵溪田马公尝为作樗庵铭身后学者裒其遗文曰樗庵先生集凡若干巻行于世

　　王氏家传

　　吾宗自义五府君以上名讳不传谱牒无存义五府君生丁元末以农起家能有以自全于乱世夫人谢氏能知漫塘刘先生之贤毎以训子孙曰能学此人吾愿毕矣子三人曰荣字子华曰荂字子辉曰茂字子贤洪武间子华以人材举为杭州府同知佐崇山侯开溧水县臙脂河河道直富民室当徙崇山侯受富民钱故迂其道事发伏诛子华当连坐时子辉府君年纔二十有五奋往欲赴其急难所亲咸止之勿轻试不测府君不听卒走京师击登闻鼓上书请代兄死上义之得许往视子华已赴市曹与府君诀曰愿再生为汝子府君归而抚其遗孤甚厚付以筦钥让以藏金至再世犹不分析正统初出榖三千石助官赈饥上闻赐勅奬劳表其门曰义门仍复其家六岁至今吾族惟府君之子孙为独盛云子五人曰政字以正曰彻字以通曰敏字以学曰敡字以振曰敞字以明初子华以膑死以正府君生而常按其膝称膝痛人颇异之府君性孝友豁达大度抚三庶弟处其婚学视子其田宅视已皆有成立而后已羣从中恭一行最尊而性僻难事府君能曲得其欢心恭二十子所不快辄率十子谇于门有时登府君堂持牕户去质于市府君事之益恭府君治家勤俭严而有法昧爽必兴正衣冠坐于堂则子弟皆拱立俟命一日介弟起稍晏不敢出见托以事自外入禀说云云乃得无谴其家法如此景泰中出榖助官赈饥子五人曰镇字孟安曰锺字孟英曰钰字孟坚乡贡士仕至辽王府长史曰钦字孟寅曰銈字孟璋孟安府君三世嫡长才畧过人择干奴美田宅先与诸弟而自取其瘠者力耕倍收更有余力以分赡不足亲踈贤愚各当其分赒人之急毎如不及贷钱粟多不取息负者亦不复问乡人敬而爱之以王大老称之毎过市坐者必为之起年十六为税长为巡抚周文襄公所奇所至以自随有事常以问焉岁歉稻寡入税户以杂榖来者诸税长皆怒不纳府君独尽纳之而以家榖代输明年岁大饥米价踊贵府君出杂榖粜之民得其济而所输亦偿乡人乃大服之成化初出粟二千石助官赈饥旌授承事郎继室许夫人亦有贤行虽处富足而躬勤纺绩毎至夜分毎岁农事兴家人尽在田夫人恒自执爨以给饷者一子曰瀚字仲渊赠承徳郎兵部武库司主事性谦冲犯而不校家居谨祭祀与人重然诺夫人冯氏广颡丰頥不以世故经心终日危坐未尝有倦容年至八十有九精明不衰一日子孙至前不复省记无疾而终子四人曰杲字汝阳以监生仕为江西都司都事次即先君也讳臬字汝陈正徳丁夘乡举丁丑进士初授兵部车驾司主事谏武宗南巡忤旨与同事者门跪廷杖有差以外艰归服阕除兵部武库司主事以母老乞南曹一职以便亲改南京户部四川司主事寻改南京吏部考功司主事晋稽勲司郎中出知东昌府以母老陈情乞便养改宁波仕至山东按察司巡海副使又次曰槩字汝平曰乐字汝和皆监生未仕卒正徳巳夘廷臣谏南巡先君以三月十五日上疏十七日闻库部公之丧二十日有诏跪门五日二十五日杖于廷方五内崩裂勺水不入口之时而罹此故病创特重舁下张家湾绝而复苏在南考功时尝为宋张文简公刘文清公王正肃公请修墓立祠三公皆金坛人疏中有云此三君子著书立言皆有功于道学立朝行已可为法于方来又云今海内虽文治蔚兴而治心养性之功少虽英流辈出而老成浑厚之意踈宜崇实学以励士风识者以为名言东昌先因土旷人稀召人垦辟编户有土民迁民之异田税多寡初无定则而豪猾因得以上下其手富者种无粮之地贫者纳无地之粮先君因民具奏奉朝命为之丈量先君生长南方洞知量田之弊全由委任不得其人故本以利民而民先见其扰或反有因而为奸者而民重受其害也选于所属得知县张四维等分任其事而躬亲按校之周一州七县未尝废公私之一缗而宿弊顿淸均田之后熟地或三四亩纳粮一亩荒地或十数畞纳粮一畞四方逃移者闻风渐来复业先君身率诸属加意存恤安揷或为之处给牛种禁州县科敷之不时者本府夫役除高唐恩县茌平陆路应付外沿河复设有聊城临清二夫厂毎厂岁该编接逓牌夫一千五百名临淸旧例毎夫征银六两五钱总解州库逐时顾募年终送兵备道稽考本府不得与闻惟聊城厂全解正身走逓率为无籍棍徒包揽一身常兼数役空名影射奸弊百端先君自到任之后令各州县于应该夫数一半征银一半走逓听民自便不得抑勒遇有使客往来先尽见在人夫差拨如有不敷给银顾募嘉靖七年冬会计一年之间已存省夫银三千八百余两八年新审均徭具申巡抚毎夫减去银二两五钱河下接逓出给印信长单上水下水夫有定数过客不得多索夫役不得脱逃问庵马公以旧巡台经过县官送夫颇溢常数马公辄发还曰以成贤太守之美少师杨文襄公【一淸】与先君书曰莅任以来淸简牧爱士民甚归心惟过往士夫间有不乐者大要接见稍疎及人夫接逓不满其意耳夫要冲之地往来旁年安得人人接见之裁省夫役屡有明旨皆不足恤然亦不可不知在善酌处之而已郎中刘公【一正】书曰东昌政声逺播且停止河工一疏活数万生灵之命部堂诸老甚为羡服盛公回咨于吾兄则帖服于奇征则攻讦此所以二公以此败而吾兄愈有名也【停止河工事具年谱及集中上盛都宪书】前任海道副使冯公【时雍】书曰海道团操玺书所载付之兵柄责以截杀中军之设操厂之建为虑逺也柰何以小说而废一旦有警何以待之又云议处车夫等事尤见老成至虑【团操及车夫等事详具集中】先君性真率待人坦易而于事未尝苟同曲从平生不欺人一语坐无箕踞行无左右顾先君遇意所不可若严厉不可犯而度量极寛洪能容人之所不能容先君生成化丁酉十月初九日终嘉靖癸丑十一月三十日享年七十有七先妣封安人姓于氏世籍金坛处士宁之曾孙赠都察院右副都御史盛之孙前江西万载县知县封兵部郎中赠都察院右副都御史镒之女也都察公与先王考库部公相善而奇家君之材乃以安人归于家君安人生而贞静长而明敏有丈夫识度吾家与外家居相近而外王母芮太淑人与吾太安人寿亦相亚安人周旋二母之间可谓为妇如女为女如子处妯娌宗族皆有礼兄弟中最重伯舅素斋公然不废家人真率之意望以古人徳业惟恐其有失叔季二舅最少然其至吾家敬之一如伯舅不废宾客之礼伯舅壮年始得子暮年乃多孙安人为之虑为之喜如在于已如爱其子孙其于诸子女虽极怜爱而不姑息适其饮食衣服必以节敎其起居言动必有常及樵举进士官行人谆谆以任性为戒于其使蜀也虽日夜望其速见既见而未尝不勉其速行及行而安人遘疾及樵再以使归而安人不可复见矣呜呼可胜痛哉家君居官清约安人能与之同徳虽日用蔬菜布帛未尝私买一物在莱时一夕血出于颡其疾甚异时家君公出樵欲迎医安人不可但令书报家君而已安人生于成化已亥二月十四日终于嘉靖庚戌七月十五日享年七十有二樵兄弟五人女兄三人皆安人所出伯兄曰焘字符度蚤卒仲兄曰点字子与监生未仕卒幼有正性不好狎游读书口诵手録诸经史几徧先君晩年得末疾兄构爱日堂日请所善亲朋相与娱乐之以故先君虽疾而康宁溧阳黄山张氏子壻也婚而以私田从伯舅意也不受则以价来兄受而以归诸张氏叔兄曰烋字申甫博览工诗入监不就选而卒季兄曰烝字献功县学生年次当贡矣提学嫌其多记而字大抑从降等人为称屈兄有心计长于治家家累万金然不肯妄用一钱晩乃捐赀创祖祠将渐为诸义举未尽行而卒

　　诰封奉政大夫南京吏部考功淸吏司郎中水南荆公行状

　　公姓荆氏讳辂字子坚别号水南居士世为丹阳望族初居珥塘村元末祥十公壻皇塘始徙居之八传而至公曽祖讳某祖讳某父讳瓒母王氏为予樵之姑公幼颖慧授书辄成诵然自以独子无旁兄弟可持门户遂弃举子业而一力于家事年十七代父南庄公收邑丝价同役少年或招以非礼之游公辄面发赤谢去竟役止宿一道观不妄出入岁辛丑母氏寝疾公侍汤药昼夜不离侧巨细必自亲未尝假手奴仆及弗起哀毁情至而如礼岁时祭享辄澘然出涕曰吾母生于巨室归吾家能自刻励与吾翁共勤苦而安淡薄今家道垂成而母不及享吾将何以为情也戊戌己亥之间按吴者相袭以搏击为事南庄公以诬构逮公挺身代辩于司理事竟得白族人乗衅媒蘖将谋所欲公为不知而善待之更以族谊为之出财以佐其急遂反仇为好乙巳岁大旱邑令委公设粥以饲饥者他人承官事者多应文塞责公独谓其子光祖曰济人之事吾人有其心而力或不及今藉力于官正吾人可以尽心之时也毎五鼓辄起父子与老苍头四五辈出入同事汲泉必新涤釜必洁列坐饥者于佛寺两庑执杓斟酌其多少而与之必亲午食复如之如是者月余所全活甚众当事者以为能复檄公籴榖于江之北限以旬日报数于监司公徒步日夜行百余里遍歴穷乡故其所得价平而榖善是时三邑饥皆赖淮麦以济而同事者因迹公之所往而往则得所求焉族应里甲役同役族兄泽稍干没其间法当永戍族人交构之利其速遣公力为营解故缓其行泽得以老病卒于系既免其身又不以及其子孙其子孙至今衔感而公绝口不言也公平生内无机械外无崖岸质任自然与人处未尝适已自便当有事众议纷然公徐一言而定非意相干未尝与较曲直故于人无怨恶人以好来待之不疑人出已上未尝有忌心其勤俭出于天性治家有常度履霜戴星身先僮仆故家事不严而治自奉不过布衣粝食一服数十年不易家无媵妾与厥配白头相守俱至大耋未尝一日少变知荆州唐先生凤阿姜丈之贤遣子从之游家居好观书史临事臧否分明而对人不谈人不知其有学也以子光裕厯官郎署封如其官而不知其贵举宾于乡者入而不以自贤有子克家而不以自逸岂非有恒徳不因物为迁变者与公生正徳戊辰某月某日终于万厯乙酉某月某日享年七十有九配贺氏封太宜人子男四人长光祖丙子岁荐任云梦知县次光裕辛未进士任南京吏部考功郎中云南按察司提学副使次光祚次光祉俱太学生诸子将以某年月日奉归新卜宅兆属樵状其行拜且泣曰光祖赴云梦吾父家讯往来辄勉以清白爱民尽职勿以吾老为念今言犹在也而吾父已不可见矣非予谁当记之樵不佞言虽无文述事不敢不实敬俟名世君子采焉

　　故沂州学训恢庵卜先生墓志铭

　　先生姓卜氏讳云吉字允臧学者称之曰恢庵先生其先河内人宋宣赞公始徙六合国初敎授公震亨徙宜兴敎授生冬官公益益生地官公友道友道生秋官公祺祺生耆士公年耆士公以伯兄佥宪公同宦游中外遂留养亲终身不仕耆士生贡士西园公章是生先生母蒋夫人梦羽士降庭故先生生而颖异幼即能书径尺大字赋五七言诗属对每出人意表长者屠公爵以女字焉乡先辈多忘年与交年十三居母丧尽哀十七试有司辄首选入乡闱闻西园公得疾徒步亟归奉侍汤药及西园公不讳痛二亲蚤亡禄养弗逮哭辄殒绝两叔艰于生理奉养弗怠负于官辄鬻已产以偿之宗族贫者分衣食共有无读书不能延师者亲为敎之年四十二始以贡入太学应北畿试不第授沂州学训导沂士朴陋少文经旨时艺经先生指授者多底成就其间人品高下行之修窳随机开导多知感发改悔为善士者甚众癸夘丙午凡再应山东乡试丙午门人孙奎小试偶见遗遂以让之奎果登第同官高士材卒于官为之经纪其丧捐俸以资其归已而乞致仕还里不以世故婴心惟日与门下士订正旧学先生少以文自幼读书自六经子史下逮音律医卜禄命稗官释典靡所不窥为文汪洋宏博援笔立就顷刻数千言人始以文士目之既而自悔曰学不足以经世徒穷一生之力老死文字间岂不负此七尺之躯哉乃尽弃所为文独留心天下之务究其利病本未甚悉策其得失甚熟而尤喜谈兵与下邳汤将军友善杖策军门设奇画屡效而口不言功曰此非书生事也然人则以豪杰士名之矣葢晩而又自悔其言曰学岂多事哉治此方寸而已虽酬酢万变顺逆不同而要以无愧此心为主于是人又以道徳归先生而先生耻立门户惟随在体认潜心独得考其平生表里不殊言行一致尤厚于伦理一族中饱饥衣冻婚子嫁女専仰先生一人而先生赀故薄惟以得之公廪者辄以资人而不自营也呜呼先生可谓笃行之君子也已先生生于弘治丁巳八月二十日卒于嘉靖戊申二月二十三日享年五十有二配亦有贤行即屠公女也后先生三十年卒子二曰以礼邑庠生后屠夫人一年卒次曰以学举万厯癸酉应天乡进士先生卒时二子尚幼权窆先生于龙潭之阡庚辰十有一月进士君将奉屠夫人与先生同窆乃持前敎谕刘君自省所为圹志乞予铭予雅慕先生高致又辱进士君知厚不敢辞也铭曰昔万石君家不言而躬行于今在阳羡曰有两先生位虽不满徳世赖有老成后将有考焉匪兹遗典刑乎

　　故登仕郎鸿胪寺司宾署署丞南区于公暨配蒋孺人合葬墓志铭

　　公讳棐字公忱别号南区居士其先汴人宋靖康中宣敎郎安三公从高宗南渡兄弟三人伯升居于滁仲暹居临安季显即安三公卜居金坛之王母观是为公之始祖安三公生洮溪公茂洮溪公生芳洲公纯芳洲公三子伯曰碧潭公本任嘉兴府通判死事赠同知祀名宦仲曰清潭公宁季曰月潭公润月潭公生赠右副都御史渔隠公盛渔隠公实生我外祖■〈契，廾代大〉玄先生讳镒邃于理学以成化甲午乡进士知万载县以吾伯舅贵赠及两世皆右副都御史始自王母观入居邑中之姚家巷衣冠之盛为邑中甲族而古城公讳泗者则其第四子也以仲子肖玄公贵赠监察御史而南区公乃其伯子也少即练达善治家上能承顺古城翁之意下能成就肖玄公使得肆力于学肖玄公登第入仕三十余年不以家事萦心自连房合爨以至分析美田宅纪纲之仆某宜属某一惟南区公之言是听兄弟友爱绝无尔我之意古城翁年五十而终南区公与肖玄公痛父未享福禄事母太孺人尽孝待诸舅及亡姊孀妹皆有恩卒受勅命奕世内台与伯氏比隆则肖玄公之力也当吾伯舅显荣时南区公恂恂雅饬事诸父如父待羣从兄弟皆有礼以至于中表无不欢若兄弟者葢中表自吾兄巽谷公以下凡五人皆少长一岁尝有约次一岁为生辰会愿更巡者无算亦中表中一美谈也不佞最幼犹及与肖玄公同举进士仕同朝退而有以相乐以至于老踰七望八独吾三人者为于王两氏祭酒岂非尤难者与予犹忆在朝时肖玄公方以直指董北畿学政南区公以谒选至京僦居民舍人不知其为侍御之兄及除鸿胪司宾署丞日近天颜贵矣而公顾不乐就也未几即请告归延师敎子治田圃为终焉之计公庭无私谒隆庆四年乡里因时政稍有所抑扬乗之以为利以束矢为总货之路遂以成俗公之受侮不啻百端而能柔忍济事一惟司直之为听葢散金实多而公不言也公生正徳癸酉正月廿五日终于万厯庚寅二月初七日享年七十有八配蒋孺人蒋实溧阳名族父为楚藩典膳乐静公珑母即赠藩叅凤桥史公之姊生孺人从舅太仆玉阳公爱之及笄犹育于其家习见富贵纷华可恱之事而泊然无慕勤女工安布素归于于即解装易金具丼旨以奉舅姑舅姑喜乡居独留孺人居城中自太母芮太淑人以下内外尊属无虑十数人周旋其间执礼有妇道无不当其意者处夫妇妯娌和而庄终身无间言御臧获慈而整能尽其力生平无阃外之言不见亲踈厚薄之迹岂非女徳之有恒有终者与孺人生于正徳乙亥十月廿六日终于万厯庚寅十一月初七日享年七十有六子三人长曰廷爕应天庚午乡进士娶史太卿玉阳公孙女继娶宜兴徐文靖公裔孙女次曰斗聨国子生娶同邑曹内翰含斋之女又次曰廷羔娶宜兴吴文肃公裔孙女又次曰廷点侧出娶溧阳彭光禄凤泉之女女四人长适吾之从子辰州府经厯三重次适宜兴别驾玄圃吴公嗣君达礼次适诚意伯石圃刘公世胄君尚忠次适内翰武进履庵吴公嗣君宗泰孙男五人长曰同庚斗聨出邑庠生娶无锡王太仆继山公孙女次曰长庚廷爕出娶同邑举人和宇张君女次曰应庚曰闰庚曰奎庚俱廷羔出应庚聘绩溪大司马默林胡公裔孙女孙女五长适丹徒曹宪副肖厓公之子良宾斗聨出次适宜兴徐太学云汀之子庠生锺秀廷爕出余俱幼未字廷爕不幸蚤世斗聨率诸弟能继父兄之志卜其宅兆得吉于近郊顾龙山之麓将以十九年二月十七日并襄两大事思所以表扬遗徳缪以属之于予予忝从兄弟之后虽不文不可谓不知义不得辞也乃采据所知之实列之如左而系之以铭铭曰夫刚妻柔道之常刚柔以正徳之良同徳同寿后其昌同穴千禩山之阳

　　曹母王孺人墓志铭

　　孺人姓王氏故太史曹君大章之配而予之从侄女也父讳黯别号水西居士母高孺人金坛宦族嘉靖乙未先君自山东谢事还里故庐尚与伯氏北渚公共之北渚公恒乡居治农独留水西公在城与先君连欐而居时予年纔十五水西公忘年以昆弟接之高孺人不幸蚤世水西公独抱幼子阶哭而示予曰修短命也柰此失怙何又指旁一女曰吾诸女不失为富室惟此女秀而文乃大人所属意而纳曹氏之委禽焉者即孺人也时仅垂髫哀毁哭泣之中受母遗筦钥从事惟谨水西公入室而不见高孺人见女能如此则为之一解颜及笄归于太史而太史独子舅计部公姑蔡孺人以艰苦起家以迟暮得子利其有者危之百端出之人爪吻之间以至成立而有室喜甚曰礼舅姑飨妇舅妇先降自西阶妇降自阼阶以着代也今亦新妇代我之时矣微以家事试之皆治若素习者计部公夫妇则又大喜岁丙午太史君举于乡而计部公终于宦邸人传言有他及丧归从人有窜于途者蔡孺人锐欲根竟其事孺人婉言以解之后太史果以暧昧见疑当路几欲重坐得脱徽纆走京师举南宫第一事始得解入史馆甫三月蔡孺人又以疾终于家方蔡孺人疾时孺人亦染疾而不言犹侍汤药非润医何君言之则家人不之知亦几于不救也扶羸奉终封识所遗以俟太史之至而按堵如故太史既以文名四方吊客无虚日既免丧居官益以豪华自命坐客常满饮食若流有一馔挥数金者中馈之事悉以委孺人而孺人不知其劳一酒浆之微必自经其手以故太史能结宾客之欢而孺人自奉甚薄戊午巳未之间予与太史同在朝相过每入内见孺人被服不过簪珥絁素岁时或修家人礼逺诣予象房旁邸舎见予一室萧然未尝不动容为之盘桓与予室人欵语迨暮始去太史之举主为浔阳董公太史修门生礼孺人亦时时通好问于其夫人因间致言恐太史或有过惟董公能匡救之愿夫人一赞之此予在嘉禾时董公亲对予言而予始知之也太史立朝仅一考即以足疾解官归寻以多饵益气药病发于肺吐紫血及异色痰有二子己弱冠俱美材不幸连夭孺人则劝太史寡欲养身以为嗣续之计纳别室蒋氏举一男孺人抱之蓐草之间而养之曰曹氏不絶如线吾子虽亡而不亡吾夫无后而有后皆在于此吾敢不任其责乎其劬劳殆过于所生未几太史捐馆积衅丛集皆孺人一身当之太史尝为剧盗郑盼所刼人妄指匿广陵大贾韩生家韩生为之破赀巨万不服诉于朝太史亦坐累除名及他所牵连事久未结追呼者日至于门又孤儿寡妇人所易侮危甚于太史初年孺人日号于太史所善门生王继山张虚庵二三公丐其援故孺人未死之前曹氏安其室见保全于上而遗孤得至于成立皆孺人之力也当曹氏盛时孺人未尝一毫利其有为私计及曹氏衰时孺人不惟不以存亡易心真有功于曹氏厯轗轲而无怨人当失意虽兄弟不能不归咎孺人有善未尝不归于太史也有不善必为之揜及晩年之事太史亦惭于内子矣而未尝不与分任归诸所遭而安之曰此亦命也己矣太史既没痛之愈甚卒以劳瘁不尽于天年孺人生于嘉靖乙酉七月十一日终于万厯乙酉九月二十五日享年六十有一子男三人长曰祖见邑弟子员娶溧阳史太仆际孙女次曰祖闻聘无锡安氏俱孺人出次曰祖鹤游太学即蒋出者娶无锡沈氏女一人孺人出适同邑于太学斗聨卜以今年三月二十五日合葬于太史君墓祖鹤持予从孙键所为状诣予请铭宫保大宗伯凤阿姜公雅善太史尤知孺人之贤铭必出姜公庶足为孺人不朽适姜公他出而葬期巳迫不可以待姜公与予雅以道义相信言之出于予与出于姜公当无异也故不避亲者之嫌而为之铭铭曰妇人之贤昔有敬姜归于季氏夫子蚤亡言不踰阈以礼自将孔子称之百世有光继此而作班氏有昭世其家风亦归于曹不忝于彪克恭于超授经于宫资政于朝续成固史作汉一经女中之雄大家是称人之居世孰重孰轻形骸腐化流芳者名慨惟孺人于曹有徳为夫为子穆伯文伯劬劳三世不遗余力尽瘁至死形容枯瘠呜呼曹氏有妇莫克知之王氏有女吾宜铭之以示厥后庶克监之

　　明故明威将军杭州前卫指挥佥事王君墓志铭

　　君讳在字于京先世曰万八者始家金坛万八生仁一仁一生杰杰以良家子伏剑从太祖高皇帝定乱有功贾森璇以功升燕山左护卫副千户寻以奉天征讨功升金吾左卫指挥佥事厯升浙江都司都指挥佥事璇生钺袭杭州前卫指挥佥事以功升浙江都司都指挥佥事始占籍仁和钺生溥溥生楷楷生辉皆世其职辉生君而妣曰钱恭人出钱塘宦族君家世以武功着而君独好儒仪部巨石江公爱而妻之以女授以胡氏春秋命与诸子同学江氏故多贤以故君见闻益富以嘉靖丙午袭祖职癸丑倭冦犯闽浙君能勤于其职盛暑不解甲者月余冦退谒告就医徜徉山水间布衣徒步而忘其官晩好清静摄生之道有时黙坐终日凝尘满室而忘其贫君生正徳戊寅二月初九日终于万厯壬午三月初五日享年六十有五配曰江恭人即巨石公女也子男四国錞由庠生替职任江南运粮把总孙男五国錞将以今年二月某日葬君灵鹫山祖茔之次持其舅江太守所为状来乞予铭予自先世与君家以族属相往来义不得辞乃按状而为之铭曰予见君貌若不胜衣言若不出口然而不为利回不为义疚信哉诗书礼义为战之所蓄而君之所以继前烈而振家声者尚有俟于其后也乎

　　明故卫辉府推官邢君墓志铭

　　君讳继本字某其先自晋末南迁今为高淳人世有能者故特为大族父世荣兵马副指挥潞安府通判母李氏封孺人生君始以孺显中嘉靖辛酉顺天府乡试屡上春官不第以万厯丙戌选授卫辉府推官尝署汲辉二邑篆时方旱蝗漕榖于家为糜以饲饿者系盗七人六出雠口吏锻入之君得其实劾吏而出六人于狱有十六歳男子奸十岁女君阅其欵曰是不过以幼女成狱以戏为真矧若女今长且育事巳二十年矣白于上而贳之有窃盗三人误伤人坐死未几一人死君曰是亦足以当矣免其二人又有七歳女死于路不得其故君祷得梦人授以书列姓首赵明日迹捕果得杀者乃赵世强也部使者交荐于朝垂及迁召而君以疾逝为万厯十五年十一月十四日距其生嘉靖甲午六月初五日享年仅五十有四配徐氏中山武宁王裔孙女继配孙氏金陵人子五长仕辰聘吾邑于文学玉鸣长女吾舅御史大夫公世元孙也仕辰将以十九年某月某日葬君于其邑立信乡南墟之阳介于文学诣予请铭铭曰学足以发身政足以及人何必锺鸣鼎食华毂朱轮其积诸躬也厚其取诸世也亷造物者不报其人而报其人之天君之所以永妥其藏者将不在有后且贤与

　　中顺大夫南京鸿胪寺卿观吾史公墓表

　　昔椒山杨公下狱时权奸摘其疏末援证二王一语以为离间欲必致之死刑部尚书何鳌侍郎王学益皆奸党也争以承风旨为事而其事属山东司其时以员外郎署司事者观吾史公也执不可曰继盛何罪堂官知不可夺乃自为狱案以授之司坐以诈传亲王令旨法当弃市乃书奏尾云杨继盛语虽误引心实无他伏惟陛下悯其狂愚宥从逺遣以全好生之徳疏上谪泰州判官及权臣事败公始叙复擢南京大理寺丞鸿胪寺卿将大用而公巳告终大宗伯袁安节公尝铭其墓越若干年其子继芳复求予言以表其墓道予与公不惟同年进士相知其尊君商崖先生实常司训金坛予得识公于学舎先生尝有梦云公宴观吾公与予兄弟列坐意葢期予之兄而不谓丁未第进士予从公后果符先生之言也噫予与公■〈契，廾代大〉分不薄矣其忍无言公讳朝宾字应之观吾其别号也自幼凝重商崖先生厌近时举业者学无本原不令外从师于家构书楼羣子侄其中而自授之业公与从弟朝宜朝富日相讲习公以深沈之思尤自谓独以鲁得之督学朴溪潘公试公第一是年中乡试第二年纔弱冠耳自后四蹶春官自信益坚嘉靖丁未举进士为本房第一廷试二甲第四授刑部主事坐狱事外谪时贻椒山书云宾争此狱己办一死所以不死者冀得出公于死耳公幸自爱椒山即书其后以答曰公心良苦吾与公诀矣天下事尚可为努力勿怠此观吾公行履之概也吾于是而有感焉嘉靖初年主威伸于上言路开于下一时上意所向初若难回及情见罪得诛罚立加最宠莫如张永嘉亦逐者屡矣惟中年慕长生事祠祷而严嵩以佞巧承顺得柄至十余年攻之者众矣惟椒山杨公列其十大罪中外悚动虽嵩亦自知无辞于诛以及于败上英武卒诛之杨公之言葢未尝不行也人之知史公者或浅矣吾见其于天伦厚于内行谨平居呐呐若不能出辞而不可夺之节遇事乃见即其从容数言虽无救于杨公而杨公之蒙非其罪昭昭明甚谓其于正义有助乎非耶吾见世之谈者动曰名节曰气节夫节者视夫义之所在而己气无所用名何有焉今之所谓节者气耶名耶他有所为耶

　　方麓集巻十

　　●钦定四库全书

　　方麓集巻十一

　　（明）王樵 撰

　　○金陵杂纪

　　皇城

　　工科给事中陈君洪烈到任故事内府衙门皆预宴多不至予一徃焉出光禄署入西上门循皇城而南入阙右门会于吏科新任者居左予居右余皆前列而陪禁垣古木多数百年物夹道清阴池光映日陪京宫阙之制甚俭六科相对甚近阙前修广不及燕京三之一由西华门循池而北古木交荫池水深广内府各监局多面城而列出玄武门东至朝阳门竹树蒙密如行山谷中西逹御史廊清流一曲三法司衙舍多在山趾田垄间大庖在西华门内尚膳监在西中门内与御用监相对御用监旧丞相府也尚膳监之左为大烹门门之内为凉楼乃造办供进品物之所凉楼之后为光禄寺前列四署廷柏多合围藏有铜火炉甚精叩之其声清越以长大磁盂径可尺许端溪研色正黒颇发墨皆相传为国初物也大烹门内有二井甚大其深不测上覆以厚板凿五孔以通汲凉楼之西偏为仓凡上纳内府钱粮甚艰其费动以数倍经由有需索之弊积猾有包揽之弊在内监局者不知其又何如也

　　赵园

　　与光禄胡大卿进庵赴右丞虞葑少司成具区之招饮赵太监园酒罢登阁阁小仅容数人平临阛阓无甚远趣但是日小雨轩牕半开予四人者凭茵促膝而坐对雨又是一景宾主相忘连饮数巵予谈名理颇为诸公所悚听雨淋漓不止梯甚滑扶而下

　　观音阁

　　万厯壬辰五月以赴鲥鱼厂发进贡黄船出太平门由贯城东畔北行出观音门因山为垒山势连亘不断此以观音山而得名也出口即大江有山三面临江逆江而西向者为燕子矶对矶又入一山口为弘济寺寺之左循江而西为观音阁阁在絶壁之下下瞰江流近逼山趾江水惟中流一道甚湍急无风而澜起两旁则平水耳是日因先有张设于矶上者不果登乃出寺又入一小山门经佛殿而西皆负山面江有短垣可凭殿之左为大士下院又左有石洞洞之左即阁为大士上院登阁望江北诸山江浦六合诸境歴歴可指临江独酌一目千里远山相对舟航上下心目俱豁生平所未有也时方亭午暑气侵人在下院裵回颇乆酒罢复登阁坐良乆暝色至乃下宿寺中次日至鲥鱼厂去宿处可数里中官呈様鱼様笋验讫乃出黄船十余艘泊江口鲥鱼以三月取五月贡船始发上下皆层氷覆藉之

　　永庆寺

　　与光禄胡大卿进庵沈少卿观頥同游永庆寺寺在鸡鸣山之西朝天宫之北东有竹林甚幽佛殿前有塔虽小而可登谢公墩在其西南可以逺眺是日为李明府士龙修光禄志邀致以展谢焉李君持斋不饮酒清谈甚欢李虽好佛而行甚修又精于六书之学作锺鼎书及大篆俱佳

　　凭虚阁

　　与光禄胡大卿进庵国子冯南厢具区大理朱右丞虞葑同饮于鸡鸣山之凭虚阁阁在山椒东南望大内宫殿歴歴可数牛首了耸若右顾而去天印正平若前拱而来是日予作主三公者亦为予蚤至而淹留及莫乃去寺后有塔在山之最高处有大树合抱山趾僧房与城相接城临后湖自山上望之则新旧册库与三芦渚凡五洲相接澄波浩溔由太平门之西迤逦而北以距神策门湖水与城相逶迤此又凭虚后之大观也席间谈宁夏事及随佥事穆通政之苟生颇有所折衷三公是之

　　高座寺

　　与前少司徒采山方公前湖州贰守月川梁丈同游高座寺是日予作主也方公徽人乆侨寓于此客至以野服见不报谒不谈朝政官府之事人之短长书之于屏守之甚坚是日为予尽欢公素少饮是日连釂而谈论亦无所不尽盖公将归乡矣屏帖所云专为居都下兼为泛交者设耳饮罢游永宁寺登木末亭游客纷杂主僧使之引避亭坐茶罢从后入谒方公祠堂方公者正学先生希直也祠居聚寳山最高处北望则都城十万家楼阁烟花之里西眺则长江如练弥弥在雉堞之外江北诸山如长城横绕青翠不断所谓山河锦绣中者非邪从祠前下山复入高座寺少憇酒三行而罢二公皆予丙午乡举同年海内知旧已若晨星如予三人俱以暮年有此雅集不知有几耳

　　莲花庵

　　出太平门长堤数里蜿蜒如冈阜上为驰道夹道皆乔木堤尽而西转为三法司总门入门又迤而北有坊曰贯城东为大理寺中为刑部西为都察院皆面南而钟山耸于左玄武湖映带于右则其大观也夏月湖水澄碧莲花盛开红翠相错清风徐来芬馥相逓而今歳尤盛一望数里几与册库洲等堤之东山之趾皆田也有池亦种莲而花多白者毎行堤上红白夹堤亦一竒也因与中丞元冲张公右丞虞葑朱公有观荷之约二公者又与太常进庵胡公京兆止庵杨公符卿观頥沈公少司成具区冯公语及四公者欣然愿与焉予三人遂为观荷主人且喜偶合竹林七人之数夙具于莲花庵庵在钟山之趾亦有莲池折简以招四公冯公以疾辞不至至者胡沈杨三公饭于庵中酒数行移于竹林下胡张二公象奕沈朱二公围奕皆数局乃出竹林问莲池所在从者导行歴山冈冈上有开平常忠武王墓杨公辞先去予六人下平田坐茂林下莲池茂宻正与城内隆广山相对旁有石可坐予与进庵胡公首憇焉取荷为碧筒子先饮一觞以劝进庵进庵为饮二觞元冲又易筒以劝进庵次则虞葑与予易坐而分欵客少话沈公辞不能饮遂起还仍坐于竹林下酒数行又奕迨暮乃归新月初上行太平堤上湖光月色相映人影与树影相交错又一佳景也

　　灵谷寺

　　观荷之又二日进庵胡公止庵杨公观頥沈公折简期会于灵谷寺其日予自刑部散衙归虞葑朱公使人来言以生■〈疒即〉不赴元冲张公先行拜客使人约予曰投谒毕即追至矣予出朝阳门循城而北又转而东则止庵杨公亦在道遂与同行过孝陵前下马行可二里许过观音阁又可三里许至灵谷寺未至山门数十歩许大雨如注予与止庵避雨山门下予谓杨公曰此寳公迎客雨也良乆雨少止予与杨公连舆行夹道皆长松古柏往时松柏下麋鹿成羣今皆不见临入寺又遇雨憇小门下候止乃入登法堂则沈公候已乆云其至极早俄而张元冲继至云途中遇雨无地可避从者衣皆沾湿宾主既接欢动颜色曰此雨若早半月岂不大善是日胡公以腹疾不至宾主四人促席相对雅谈甚欢雨时作时止暑气顿清酒数行入修廊登佛殿再重无梁殿乃纯用瓴甋如造城闉之法广深与修皆以洞相通无异屋下殿后有塔云寳志葬处也寺据钟山左偏诸开国功臣皆陪葬山趾而此僧独当一面亦一竒事也寺后有八功德水出自山趾旱乆不流大率此山苍翠环合又在禁地絶无游人杂沓当为城东第一禅林归途晩晴新月欲上与元冲并舆行语次颇及金陵形势与前古防守之略张公易直好善通知今古每语多合亦不易得者也

　　石城山

　　万厯癸已四月南皋邹比部以考绩行出城送之由永庆寺至清凉寺一带皆山冈而民居甚朴有类村落驰道逶迤与山谷上下南则冶城山后连阜不断诸仓庾皆据高阜取其土燥刚也城外诸山歴歴可数而牛首天印尤特出见头角出石城门至南皋泊舟处即古石头城遗趾城因山为险下劖山趾上累石以成城仰望甚峻可谓地险亦不可升也与南皋话稍乆酒数行有后客至乃别

　　静虚亭

　　静虚亭在大理寺后堂之后刑部后堂后最迫而大理寺独寛远见江上山庭广可数畆修柏翳不见日多直干虬枝而亭前二株尤巨双植若桓亭扁曰静虚不知何公所立书者景公旸也亭中立御碑万歴癸已夏至斋居与右丞朱公夜坐亭前双柏之下谓可待月之上时当五月下旬月非可待也谓此景宜此时耳

　　紫薇堂

　　刑部之后堂扁曰紫薇嘉靖初年尚书周公伦所立紫薇一株在堂北勅谕亭之后至今花犹盛开计名堂取此必已茂异迄今殆百年物矣堂之左右室为两堂燕居之所牖皆南向庭中双桂尤异在右者一株发九干毎干之巨皆围尺许枝叶扶疎荫可一畆诸曹所无有也

　　栖霞寺

　　万厯甲午仲夏偶乘职事之闲欲了栖霞之愿一时无侣遂成独徃出太平门经佛国寺中山岐阳二元勲墓在路旁中山门适启因入登享堂悬有武宁王真象冕旒玄衮色晬如玉殊无百战猛厉气象抑可以想见其人矣为之竦然起敬享堂后即王藏魄之处乃平地不起冡昔名将有起冢象祁连者今乃不封不树闻孝陵亦然岂圣祖之微意与蒋庙在钟山之阴至此易衣登帷舆出姚坊门道中遇雨愈行雨愈甚路滑而人疲及山门则日已晡矣方丈少憇仅登佛殿无暇周览方丈在山之半为登山之路石径东西两道僧庐依山高下峰峦三面回抱松杉郁然盖即东西两峰而已得其大都矣僧供山蔬从人出所携酒雨中独酌殊不觉寂寥宿方丈明晨起循方丈之左寺僧导行有泉上出曰品外泉云陆羽所遗又东为千佛岩岩穴甚竒而琢象不甚工又上为白鹿泉又上为天开岩境渐佳而雨后路滑又无腰舆意絶嵿难上遂下由东路入禅堂有禅僧十余人禅榻连帷一帷中可坐数人有金坛僧导予而西由石径穿松林中度石桥下临深涧有路通村落时时逢樵者牧者持农具将入田者至一禅宫新创有石汀殷司徒题额立碑殿宇甚伟僧房亦雅洁金坛僧留予再宿予恐天雨辞之大抵摄山之胜大江三折上自池口下至京口登此可以尽得其大势黄天荡正在其下摄湖在其趾有港可以通江林樾观宇之美抑亦牛首之次矣陈轩金陵集有摄山十题曰白云庵清风轩唐公岩天开岩宴坐台中峰涧明站台品外泉醒石磬石金陵志云白乳泉在摄山栖霞寺千佛岭下昔因人伐木始见石壁上刻隶书六大字曰白乳泉试茶亭不知得名于何人又云天开岩在摄山栖霞寺之后去寺三里石多特立中有石擘相向其直如截殆非人力所至故以天开名其岩岩之左有张稚圭祖无择诸公题字予之斯行也以遇雨登览不竟为空行意待再游而后记之次年孟夏因有牛首之行检阅旧志考验所歴因及栖霞援笔述其大都如此至于笔之所不尽兴之所不尽者则尚有俟云

　　五柏亭

　　五柏亭在南京京畿道中京畿道在三法司之东北隅万歴二十二年九月予以会审狱囚至焉亭建于御史安福张公鳌山亭之名则题于大司马白岩乔公宇而御史熊公相为之记迄今将八十年五柏尚苍然秀挺童童若盖盖乔公之意以木之材莫良于柏而岁寒后凋节尤莫尚焉士之为世用也于柏可以观材其树世风也于柏可以观节予读其文而有感焉命从吏録之以归以此地人迹罕到用表而出之

　　蒋庙

　　汉秣陵尉蒋子文御贼战死至今祀之与蜀梓潼事同今鸡鸣山十庙蒋尉已列祀典而钟山之阴复有庙宇每歳四月士女云集香火甚盛而护国之说尤属诬妄二祖渡江成大业皆所谓天授何假神力至于靖难之事推秣陵死事之心尤必不如流俗所传也

　　观象台

　　万厯二十三年南京大雨雪自正月至于二月连旬不止礼部循故事行诸司分诣各神宇祈祷三法司当诣城隍古帝王二祠予与御史大夫后山杨公大理丞顺衡李公夙兴行事越一日天色开朗气候暄和礼部以祈祷获应行诸司报谢牒至而雪复降明日始霁而阴云不觧礼毕易巾履登观象台乃鸡鸣山絶顶四望毕见铜仪乃元郭守敬所造制度甚精第为风雨所剥蚀占候既废上无覆蔽似当有以处之耳杨李二公各携有酒肴予初不预备假之山下荆鸿胪省吾予三人者坐台旁板屋酒数行皆釂尽欢而罢

　　燕子矶　三台洞

　　游燕子矶者必登观音阁始尽江山之胜登观音阁者必下由山趾至三台洞始尽沿江岩穴之竒予先年曽一至阁而矶与三台洞则未至万厯乙未二月将尽天日暄和四郊麦垄青青村落中桃李烂漫承丹阳荆鸿胪贺文学约为郊外之游二君侵晨先出神策门相候予出太平门季子岳升侍行至矶日尚未午据矶之前者为义勇武安王庙有亭在其絶嵿登眺于春夏月尤冝亭之后为矶之尾凭危石俯瞰江流汹涌近在寻丈间亭上酒数行饭于道士方丈复挈榼携酒至观音阁忆昔年登阁凭栏至暮光景如昨不觉又三年矣下至小殿临江酒数行问三台洞所在僧荅云在山下一里许但恐道泞难行归路当入佛宁门山路﨑岖有数里须下舆歩行耳予曰此何足为难遂登舆行江滨洲渚上甚平而阔沿江一带絶壁巉■〈山岩〉连亘不断其峭絶处有类削成天险自然为金陵外护其稍夷处则垒石为堑盖外城与山屈曲高下亦连延不断也自观音阁下凡经数折始至三台洞洞不甚深而崇广轩豁竒石倒垂皆成峰峦之状有琢削之所不能及左又一洞有磴道歴级而上洞虽不及前之广而深则倍之有石室可坐洞嵿有三穴上透天光仰视若星故有三台之名焉去洞三十余武有洞名阖阳以迎夕照故也颇类修凿不若三台之天成也西有亭少憇自此不复从旧路入佛宁门行山谷中至一山果陡而路甚偪仄乃舍舆而歩遇稍平处复登舆至一山口南望则皆平野矣遥见玄武湖弥弥在轻烟緑树之外误以为长江犹在目也嘉善寺在道旁数十歩入而少憇方丈在寺后竹林环绕曲径通幽有小佛阁阁前有盘石可坐高可二丈题曰玩云台旁有杨止庵镌字数行记其因送邓定宇少宰而至此荆贺二君入神策门者由西道予仍入太平门由东道至官衙日尚未晡也

　　牛首山

　　山形中凹而旁耸王涯云角而巘者为牛首在金陵城南三十里旧志云高一百四十丈周回四十七里建寺始于梁名佛窟寺本朝正统中改名弘觉寺寺在两峰之间正在中凹处由山门至佛殿石磴数重有曰白云梯者拾级而上恰盈百武天王殿在白云梯上左有白龟池右有虎跑泉大雄殿在天王殿后左观音右轮藏文杏在大殿前石栏下大可百围荫可一畆本株两旁若有自根而生附本株而上耸为长干者却仍连本株为一自根至分干处不殊亦一异也寺之左为东峰浮屠在山椒最近杰阁在岩际最高初自山下仰视若无路可登及迤逦而至则献花岩前对若几案而浮屠之顶又在槛外长松之下矣岩穴之胜在东峰者兠率岩为最在絶壁千仞之下石室天成诚僊窟也有舍身台台下有殿殿旁为凭虚阁阁下有龙王池岩之右为文殊洞洞之下为舍利塔旧传影入禅堂隙中倒垂佛几阴晴不改未有以验其然也三茅行宫在东峰之颠左为锡丈泉右为梁昭明太子饮马池寺之右为西峰有辟支洞建康实録云牛头山西峰中有石窟不测深浅古老相传云辟支佛所出是也洞前有殿殿左有方塔野猪洞在辟支洞右禅堂在辟支洞下是行也由西峰而后至东峰乃其最高处山之前后远近毕见西则大江舟航上下时值风恬波寂张帆满江行若不动东则天印近若负扆北则都城在苍烟夕照中隐隐可指南则一望数百里乃太平宣城诸境也万歴乙未四月三日同大司冦心堂赵公自礼部接勅毕出聚寳门易衣坐帷舆行可五里出鳯台门连山不断盖金陵南境之美至牛首而尽冝其杰出也自逹磨入华三传为牛头宗法融大师飞锡其地为牛头第一祖而祖堂山献花岩皆因之而得名焉出弘觉寺右转而南回望牛首如在图画凡歴二高山皆有甓道可十里许始至祖堂山志云周回四十里高一百二十七丈寺在山阿曰幽栖寺又禅林之幽絶者也出寺由旧路又转一山乃至献花岩相传在献花岩望牛首者尤尽其美以今验殆不尽然而二山亦不正相对所谓芙蓉阁者虽在絶壁之下广不盈十武势且欲颓其于眺望又不及凭虚之什一矣按法融者润州延陵人初学儒后隐茅山落髪入牛头山幽栖寺北岩之石室有百鸟衘花之异唐贞观中四祖道信大师遥观气象知兹山中有异人寻访至山有一僧言此中有一懒融见人不起亦不合掌祖遂入山见融端坐自若曽无所顾问曰在此何为融曰观心祖曰观是何人心是何物融因有悟自此得受顿教法门其本末如此而世俗所传多失真可笑如以衘花为献花幽栖之石室本曰石室耳而今名之曰懒融洞四祖见虎作怖势融曰犹有这个在祖于融所坐石上书一佛字融睹之竦然祖曰犹有这个在今见洞中有一方石镌一佛字亦诡曰遗迹凡世俗传佛事多此类也【塔影事果独此山为异何必阖戸何必隙中又须于佛几见之殆亦妄说也】

　　智居楼

　　南京都察院后堂之北有敬亭立洪武八年勅谕碑基高五尺栏槛四周旁多古木敬亭之北为智居楼左山右湖两面皆空旷可以远眺而于观山尤宜钟山之盘郁紫气之郁葱朝夕相对可以忘倦闻之山以逺而妍以近而得其真此可谓兼得之矣惟不见江上山耳按勅谕言设置贯城取法天象欲刑官法天以从事也又言狱清而无事心静而神安以玄武之澄波印钟山之苍翠虽飞巢巅而走窝下亦莫潜毫厘洞见其真智人居是能不开怀抱而长啸终日引觞侣酌以快今生汝其敬哉万歴二十三年六月蒙简任右都御史莅任之三日登是楼乃觉圣训所状景象宛然在目虽文士书之不能如此之确而寓意之寛厚训廸之深切尤臣下所当深体夫夙夜兢兢业业使刑必当罪狱无寃人则狱清而无事心静而身安斯可以当智人之称居是焉者岂易易哉

　　南都官舍

　　南都官舍在北者为三法司相传国初为刑部尚书开济建宅崇广有制名曰様房都御史宅在其后据山冈地势颇高亦曰为御史中丞刘基建制亦弘厂其街曰都堂街今都堂街之名人不复知但在太平门官舍例称御史廊耳在南者有二一曰尚书巷在长安街吏戸兵三部之宅在焉一曰柳树湾在正阳门之东礼工二部之宅在焉闻二部初亦在尚书巷后因火而迁制独狭小盖拘于地不能复如様房之崇广矣御史廊本名御赐廊编有字号册藏内府三法司官俱有之祖宗旧例官民不使杂居今廊制不复存矣
　　古人宫室之制止于前堂后寝虽庙朝不踰此制今朝廷有正殿后殿后殿之后则为宫各官府有正堂后堂后堂之后则为私衙皆一定不易则外舍可知所以南都官舍皆止两层大门之内为仪门仪门之内为正厅正厅或七间或五间有夹室以燕息有川堂以退居有垣以隔絶内外声不相闻后寝制如前堂前后俱有厢房井灶厕溷隙地种蔬各得其所居者虽家口众多不闻其不能容也则今之士大夫欲广其宅而贪并无厌者亦可以知所省矣

　　报恩寺

　　报恩寺大殿宝座三层露台雕栏石陛九级丹墀之广一仿宸居殿后塔穷极壮丽亦当冠絶古今塔累九层牖开八面每层碧檐雕栏画栋内为石磴甚寛毎陟一层可以四面周覧至九层则都城内外逺至江上歴歴可以指点某为某某为某一一不差其时工匠不知来自何方其工巧亦今时之所无琢紫石为天王大士诸菩萨之像纎至毫髪无一不真宛如生象有描画之所不及者惜某年毁于火而火之所不焮者尚存下层之半万歴乙未春末与大司冦赵公自牛首回过此而记之

　　批诚意伯刘世延投牒

　　据以家人出名则合投诉状据称照详本部则须系公文岂有听勘罪人可以移文六部又岂有一已辩诉可以发驿逓送种种玩法盖踵投揭挟制之故术而益肆无忌惮矣本部岂可又受其辞不正之以法乎除伊前项奏捏事情已经勘明叅奏外今词合行案候另议叅处施行

　　方麓集巻十一

　　●钦定四库全书

　　方麓集巻十二

　　（明）王樵 撰

　　○铭　赞　箴　颂　祭文

　　周公桥铭并引

　　天官书东井为水事两河天阙间为关梁诗造舟为梁周官司险知山川之阻而逹其道路郑玄曰逹道路者山林之阻则开凿之川泽之阻则桥梁之也春秋传曰凡启塞从时杜预曰门戸道桥曰启城郭垣墉曰塞金坛县东南五里有钱资荡受县东北诸水入洮湖有桥曰周公桥弘治间知县周公楫所建也因以为名岁乆而圮嘉靖甲子廵按御史陈公瑞闻之给公帑助之桥始成始某月卒某月父老请樵志之乃为之铭铭曰
　　伊古之初民尚病渉圣人忧之始作舟楫造舟为梁见于周诗司险是职启塞从时司空视涂候必在疆雨毕除道水涸成梁先王之政巨细毕举井牧什伍学校庠序泽陂川梁道有列树凡以为民无所不具王政之衰民始嗷嗷其所缺者宁止一桥有野不经有民不伍有学无教传舍官府唯吏于民知食其土愿者土木黠者豺虎陈川不梁郑舆济人孰如陈公克修以勤按察之明抚循之爱知无不为尽于小大二税之输邑之薪蒸于是必由享公之成于乎不忘陈公之德桥崇不移水弥不极

　　幼子圹铭

　　万厯癸未七月六日此儿以生遡吾之年至于七十儿纔七龄人寿难期但见儿之骨格竒耸犀角满盈见字輙欢喜鼓颔学诵书人谓未言之儿而能如此者命哲之征也吾虽已老犹及见其成孰意病疹七日遽如梦幻使我惘然而自失者一朞父子之情骨肉归于土两姊之旁夜梦犹见之将日逺而忘呜呼哀哉

　　虞母太孺人真赞

　　呜呼孺人徃矣惟此如在在者甚真见不可再如或见之其惟此心孺人之德不忘在人为妇如女媚于舅姑为女如子女中丈夫勤劳两家无不尽道内外尊卑翕称贤孝后人岁时惟此是瞻不忘如在永视斯言
　　孺人者有道懐荆虞先生之配而予先大夫迟庵府君之长女也其懿行别当有述以垂不朽惟兹写照盖作于生时者弃诸孤之后出而悬之中堂不胜悲恸陨絶因题数言以示两家之子孙万厯壬午春二月辛卯王樵题

　　二松丈人赞为吴郡伯封君作

　　冬岭孤秀不凋岁寒昔陶渊明抚而盘桓君子之节硕人之寛彼有合焉于兹逹观丈人有二如拱如骖丈人贞高与之为三朝夕啸咏寄傲其间清风徐来如聆管弦明月当席如与晤言丈人独得谁能与宣

　　贞烈赞

　　昔闽有贞烈为他山何君之继室以死殉夫遵岩王公谥之曰纯节善道何闽之多贤继此而起者曰郑门林女夫亡而从容就义其年为尤少何有旁亲可嗣郑有舅姑未老是皆可以不死而终于一死而后恔者其心以为吾既自许于夫君矣幽明无二天日同皎岂忍有言而不蹈也呜呼是真足以表人纪而砺风教也

　　惩忿窒欲箴

　　老子有言专气致柔惟忿与欲为道戈矛大易着训惩忿窒欲戒贪嗔痴除佛三毒不悟性空妄生痴想一切贪心皆为欲障拂意生嗔其烈如火不遑顾思以及大祸惩之窒之由戒生定定慧相生动常有静是曰性学是惟圣功修之则吉悖之则凶夫

　　妇箴

　　夫妇之际道之造端雝雝在宫万化之原以欲丧躯以忿兆衅衽席非安大畏在近敬兹戒兹幽独是严家齐国治天下法焉

　　写真自题

　　神濳骨露土木形骸短于米盐细故长于大体风裁邢御史之荐我也谓貌安安而心矫矫处世若落落而纳善则肫肫邢未识予之面抑何状予之真况于读其书论其世知其人宁无有睹乎斯而慨想于来今者乎

　　双寿三难颂为少宗伯复斋刘公题

　　双寿三难于惟刘公陈之太邱程之太中为苏编礼为陈秦公有子一难夫妇同寿二难寿又同春天作之合三难如兹福德何异木公金母之在人间也耶

　　义姑颂为大京兆约斋张公题【下同】

　　共姜之节尽节于夫义姑之节不嫁以存孤其事孰难真女中之烈丈夫匪惟有功于张氏其有功于世教乃为臣为子之范模危焉与持颠焉与扶惟国家之有頼是同归而殊涂昔齐伐鲁有鲁义姑者宁舍已之私爱不弃侄之从姑齐人义之至今祀之岂不旷世而同符

　　两世名宦颂

　　古称邑令于民最亲苟存心于爱物盖尤易于及人以今观于临桂张氏父子两世武平信丰两邑皆尸而祝之于去邑二十余年之后可征实德在民乆而不忘民亦何心是何如昔之大冯君小冯君齐传僧绰父子为邑有声人谓傅氏有治县谱抑犹未也谱世德者相亦有谱焉人将又卜之曰始于信丰有子武平有孙

　　祭始祖祝文

　　礼于亲庙祀止曽高报本追远爰及始祧始祖之祭必于冬至取义阳生报本反始盖闻人道亲亲亲亲故尊祖尊祖故敬宗敬宗故収族今日之祀列祖临之在上子孙听之在下惟愿吾人父慈子孝兄友弟恭夫义妇听在官尽忠恪守宗规勿干乡议称为礼义之家永頼祖先之庇惟我先灵阴牖其衷俾克昌无替尚飨

　　将赴浙西辞祖祢文

　　蚤承遗训欲进退不愧于吾亲昨因病乞休里居者一十四年复蒙圣恩起废使之待罪浙西义当以余年报国诚恐力不逮心勤不补拙惟我先灵阴牖其衷俾不至颠越以贻亲羞至于枉已以希世犯义以干进则决所不敢谨再拜以辞

　　浙江到任告城隍之神文

　　士而知学则尝自盟于心必为君子不为小人及其策名委质又尝自盟于君岂不曰为上为德为下为民今日则予小子与一方相从事之始也又敢自盟于神曰勤恤民隠恪守官箴此予小子之所奉以周旋亦望神与相应答时旸时雨共为斯民造福庻不负所自许如有丧其平生举动违于公论心术欺于幽明则殃咎乃其自取不敢自逭岂敢以自处谨告

　　浙西祈雨文

　　维万厯三年岁次乙亥五月戊戌朔越十有六日癸丑钦差整饬杭嘉湖兵偹浙江等处提刑按察司分廵浙西道佥事王樵敢昭告于浙西土榖山川之神曰今岁蚕麦颇为雨所伤民之所望者秋成为急顾苖莳方始而时雨未降烈日熯风农夫甚苦于桔槔高原下隰苖莳未能以及半更数日不雨岁事可忧矣樵等叨长一方民隐是切敢率僚属虔祷于神惟神降祜俾甘泽应时百榖用成是惟万民之望谨告

　　阅武乍浦祭东海文

　　南至闽广北至登莱皆属东海海冦毎乗汛登犯故国初设沿海卫所廵海宪臣专以防御其在浙西者则外与浙东应援内与苏松会哨戈船下瀬虽资人力潮信风势则仰神休惟神效灵有素黙鉴惟诚所助惟顺樵等不敢不勉兹届汛期兵当出洋用伸虔祷谨告

　　祭旗纛文

　　三军之耳目在旗皷而司命在将将主旗皷制三军之进退惟尔有神尚克相之义之所麾来无不摧义之所指讨无不服兹当汛期陈师海上水兵相次挂帆出洋用伸虔祷谨告

　　解任辞岳忠武王庙文

　　王之忠足以动天地贯金石而人则忌之王之材足以平定中原而天不成之然而王之心则尽矣王之大义则申矣宁功之不成知身之必危而闻命即班师束身归朝而无稍愠者践坤顺也知此义者郭汾阳李西平与王三人而已浙之宪司有王之庙貌以司为王之故宅也樵官于此数获瞻拜今蒙朝命内迁礼当奉辞视事之处近在祠旁三宿祠下依依犹有余情谨告

　　辞故浙江按察使王公文

　　建文之时有拥强兵綂大众授钺专征而败降者有据方面托心膂承鎻钥之寄而望风纳欵者公以文吏无专阃之权而义不以一城卖降遂一家死义追配忠武之言蹈如素拟不为虚发良亦竒哉且公以少司冦因鞫燕事持平而左迁则公之存心又可知矣樵官于此数获瞻拜今蒙朝命内迁礼当奉辞裴回遗迹不胜余思谨告

　　高邮湖告神文

　　在易之需曰贞吉利渉大川说者曰正固无所不利而渉川尤贵于能待则不欲速而犯难樵犯此戒矣舟至中流风势忽转敌风而挽巨维忽断倾侧荡摇舟人皆乱黙祷于神诚无不动风从后来有若相送神之为我赐者厚矣樵将何以为神报哉盖闻幽明无二险夷无二惟当慎行其身求不愧于此心宁犯害为君子勿幸免为小人以此报神之赐神其许之乎

　　吊故太宰古冲李公文

　　故太宰古冲李公以疾终于锦衣狱中刑部主事王樵以相视至其所而情伤次日为文以吊之曰癸丑之岁权党有以通政使迁廵抚者彼方谓见排出外而科臣复论其不堪廵抚权党上章自理以触上怒为之逐一太宰一言官特旨起公于家令其复职之任旨下而权奸夺气自是忌公之心益深害公之计日甚而公不知也公昔以方伯内转司成少宰歴清华之选寻正揆席皆圣明之特眷公方感不世之遇而彼乃以怨望诽谤诬公可谓欺天矣逆理已甚倾覆不远于道无愆公则奚憾樵生也晩未识公面以职事邂逅乃于狴犴酹酒前庭以见予情公之英爽虽死犹生

　　告故武选郎椒山杨公文

　　岁在乙卯九月晦日为椒山杨公毕命之辰后二载同年友王樵始补官兹部以提调狱事至而询问公下狱时事乃即公故所居室为位而哭之曰公之论马市也樵居先母之忧公之劾权奸也以癸丑正月下狱樵以四月补部随闻先君属疾情事迫切急引疾南归是以不及出一旦之命以救公今再至而公则已矣呜呼伤哉言事忤上意者有矣而圣明知公廷杖拟重罪者有矣未有如公之偹尝苦楚出百死而后死者也肿则两股相摩坚强若木不能动移溃则血肉淋漓筋出数寸用刀自断虽狱卒亦叹公为鐡汉而公亦自谓忽然而死忽然而苏如睡又醒则人之生死亦甚易事也公于死生之道了矣取舍之分盖素定矣是以从容不乱死不忘国未了之事犹望后人之补也呜呼贤哉公灵陟降无所不之炷香酒果侑之以辞虽非其地以致吾私公其鍳只谨告

　　祭荆川先生唐公文

　　古称王佐公也其人道则未尽抑有其心公心明洁江汉秋阳措为事业发为文章方其未试管乐自许指麾若定伯仲伊吕决机两陈矢石交下身先将吏意气整暇公若未死冦何足平何彼悠悠忌公之成朝廷用公公为世用富贵功名公岂为动荐引非人权门网罗公皆不染如泲入河遭时清明论犹未定人为负公公则何病忆昔避冦公来敝里始得识公遂为知己孜孜接引欲人之善贺氏夜话诲我不倦随事有发皆启其端愧予小子静对无言自见之后学觉有进诚之所感不在答问樵之于公不同于时虽未及门可谓心师忽忽廿年始拜公墓宰木已拱庭宇犹故裴回顾瞻为之出涕公其格思鍳予诚意

　　祭二溪姜先生文

　　樵于先生童而受经蒙先生教之必尽其材使之必由其诚时虽未能离乎举子之业而凡先生之所自饬者无非示之以仪刑惟先生志濳以确气和而澄孝弟称于宗族乡党亷静孚于茂州茶陵一至西南絶徼一歴潇湘洞庭麦秀五岐乃其感于天者为可信仕遭三黜何其在于人者不足凭岂非在人者为有意而在天者为无情有意者易私而无情者常平故樵有以卜先生之必有后其又奚憾于先生之志之未大行也尝闻先生欲有所托而不果樵亦未及有请先生之志固不在身后之名然而遗文遗事执笔篹述是固弟子之职而窃尝以自盟也尚俟他日有所藉手以告先生之灵乎尚飨

　　族祭丙六兄文

　　惟灵性禀淳直学知向方早膺胄选莅任罗江簿官虽卑所伸者志义在不屈汉有高士不为利动不为势挠取法古人士能自高士之自髙无待于外若将终身曽不■〈艹慸〉芥知止不殆知足不辱许丞既老而能归陶令长贫而自足坐横膝上之素琴出驾山南之黄犊花外小车任意所如田父野叟谈笑有余农桑之暇时及兵书壮心犹在孰谓其迂年至七十寿则有矣子姓满前又有后矣惟吾等自幼同游俱至白首正月称寿于堂歳终则拜其柩矣何人生之难期惟令德为不朽辞以慰夫幽灵惟灵其鍳之尚飨

　　族祭丙十弟文

　　语云有志者事竟成君雅负侠气不肯居人之后身必顶冠束带子必策第成名如战必陷阵攻必先登子克如父之志果不负乎所自盟癸酉亚魁于南畿癸未夺魁于壁经虽不状元及第郎官上应列星试政银台事简官清念大事之未襄急奉差以南征人皆谓君虽死犹生可谓其生也乐其死也荣矣行且封诰宠加崇阶继及他日焚黄于君墓荣有不止于今日祖茔之旁卜云其吉送君长归形归而神不灭尚飨

　　祭静泉叔文

　　维万厯七年二月初二日侄樵谨以香帛薄奠告于六十一叔婶之灵曰惟叔与樵幼而相爱同学同游至于十载海内所难惟志之同昔有管鲍而不同宗道义相劝欣戚相通一家两世髙翁迟翁樵昨起废叔为色喜携酒相饯期以济世谓今东南民力尽矣汝乆家食目撃其弊兹临一方毋忘雅意樵拜稽首佩服斯言勉竭驽钝思济时艰既而趋朝不暇一面暨昨南征叔巳不见呜呼叔材甚髙有学有文家廷孝友亲族睦婣乡曲推义僮仆称恩虽未得位以究厥施有不朽者后世传之鳯阿儒宗许作铭诗百代信史其惟在兹二子嶷嶷成立可待叔虽云亡不亡者在婶今同归言启其藏一觞之奠不及于堂惟灵鍳只尚飨

　　祭女文

　　汝兄议婚于马应图有王炼者马氏之孚为有骆子来为媒妁我心不愿彼辞难却驾言王马婚姻往来我为应图致汝沦埋呜呼痛哉山东之归汝年十一骆有官事恳予甚切予不能从彼始雠予求婚勉允应图有书馆甥一年亦已尽礼求归得归彼终不喜骆醉发怒鞭笞媵仆斥名骂我不胜其辱汝在闺房犹未亲闻家人切齿予主何人纳污犬豕此侮必报予曰不然此何足校继而呼汝面肆侵凌汝始感疾如癎如惊继患乳痈加以产后血虚毒盛癑血如漏平日迎汝千阻万艰一日扁舟忽到南关举家欢喜汝亦忘病登舆入房身体犹硬到床偃卧乃复颠连众药偹尝卒未能痊汝母辛苦不离床前拭癑进药夜分不眠一収一溃胸骨已见忧汝不起祈祷无验晚得汝兄察脉处方汝疾如失汝体斯康扶起而行若自天堕看迎弟妇亲戚交贺一家相聚锦绮辉煌惟我见汝心独隐伤马氏来迎不能常保父母兄嫂此日欢笑汝亦知之频日涕泣悔不能留成此蹉跌呜呼痛哉骆聚羣小夜饮逹旦晓则昏睡至于日旰以是为常内外渎乱汝能执礼汝能服勤务尽妇道以感其心不可则死义不辱亲呜呼痛哉装资田产送汝此行货财儿女孰为重轻念汝前日死而复生翁姑见汝必且欢迎孰意恶翁仍复吼怒毒心无涯百奉难副恶婿乗之无减有増汝情难觧连日■〈言屏〉■〈言营〉频视我书泪眼泠泠感慨一决以死为荣呜呼痛哉予之痛汝终天难尽汝性聪明死亦不泯迎汝之魂来驻我堂汝之所安父母之旁百凡鍳我慰我彷徨

　　祭缪母文

　　维万厯十四年歳次丙戌七月甲午朔越二十日癸丑金坛通家侍生王樵谨以香帛之仪奠告于缪母周孺人之灵曰呜呼女德之中为贤母者难为贤母矣有贤子者难敬姜贤矣而子以歜也是以君子叹其遭范母贤矣而子以滂也天下至今并其高孺人生有令德归于贤者之门相夫启后乃有子如仲淳志行髙洁有学有文予父子辱交颇乆每毎开予以所未闻岂但吾辈之益友实为今世之古人孺人康宁寿考皆为善之效予等方以百歳为期拟登堂祝祷何乃遽闻僊游之报乎然而孺人可谓髙朗令终矣天之祚德不止其躬蚤生哲孙以嗣其宗此予等所以为孺人身后祝而愿有慰于无穷者也尚飨

　　祭曹氏侄女文

　　妇人之贤昔有敬姜归于季氏夫子蚤亡言不踰阈以礼自将孔子称之百世有光继此而作班氏有昭世其家风亦归于曹不忝于彪克恭于超授经于宫咨政于朝续成固史作汉一经女中之雄大家是称人之居世孰重孰轻形骸腐化流芳者名慨惟孺人阃仪无忒劬劳三世穆伯文伯为夫为子不遗余力尽瘁至死形容枯瘠即其始终一节不忝王氏之女亦践古人之迹矣而寿纔六十福未满德此知者所为心恻而为其子女若壻者所宜图报于罔极者也辞以慰夫幽灵惟灵其鍳之尚飨

　　祭顾观海文

　　维万厯十四年歳次丙戌十月壬戌朔越十八日已卯南京鸿胪寺卿致仕年眷生王樵谨以香帛庻品之仪遣子干城致祭于故通议大夫少司马观海顾公之灵曰惟公家世丙丑重光兄弟祖孙青锁玉堂公奋其间光前裕后惠洽鄱阳威行广右急流勇退家食有年乡邦仰德庙论推贤帝念陪京锁钥之寄慎简其人乃公是畀文昌八座蚤晩属公将来勲业人望方隆何以微疾遽闻不讳欲驰哭公奈婴疮痏未能逺出遣子予代鍳予此心公灵如在尚飨

　　祭张虚庵文

　　昔游庠序与公后先公才超迈鸾鳯孤骞庚子髙科年方弱冠文义卓然先登于岸丙午计偕与公同舟意气相许始相绸缪我捷丁未公乃下第别公旅邸公则垂涕公学益进公文益髙至于已未蔚然孤标时相过从頼公教益同事清源匪朝伊夕暨我南归公则北转司徒清望学宪妙选早晩属公何又差池彼阻公者悔徒噬脐出守滇南时方多故公至帖然镇定有素民夷归服方睹厥成何部使者乃忌公名公遂拂衣单车就道搜索公交车彼则可笑菊开三径兰滋九畦亲朋频集觞榼相携公乐至矣愧予逰倦不能从公喜公尚徤愿公百年予得追陪香山社会林间水隈胜事多方公胡不待厌世慕蜡蚋蛄争嘬脱屣尘寰作诗告终他人怛化公何从容李杜文章光熖万丈比时作者公不多让公虽云亡不亡者存承家济美有诸郎君尚飨

　　祭王鳯洲文

　　维万厯十九年歳次辛卯春二月戊辰朔越二十二日已丑致仕南京礼部尚书姜宝南京鸿胪寺卿王樵谨以香帛之仪致奠于故大司宼鳯洲王老先生之灵曰文王既没孔子自任以斯文游夏得其一体凡古经传记先秦以降博士所师授太史所篹録要皆出自孔门文孰加于此者奈何源逺而末益分经师既病于专门训诂之陋文士又不免于文灭质而博溺心谁为光熖万丈号称大家是必才雄一代学综百氏有其实而后有其华虽韩欧之特起犹未絶于众哗明兴先正馆阁为宗典则为佳至鳯洲公有竒而法有正而葩诗则风人之婉雅颂之荘包罗众体而自为一体赋则屈宋同工扬马异曲奄有楚汉归之弇州之一部而使夫子虚上林之属不足以富而为夸若夫典册之文浩浩江河有吞云梦摧太华之势而曽不以自多子长之雄孟坚之法蒙荘之辩惟意之所变化而相忘于范模人见关中之李信阳之何未有若是之富而不知经世之藴公之所以幸天下者不当在文学之科宝也昔在留曹过从颇宻樵也早縁同第世讲有年昨歳袁安节公既逝今公复弃人间不能不重遗老之叹于天不腆之奠惟公灵幸鍳焉尚飨

　　祭贺澹庵文

　　维万厯十九年歳次辛卯九月癸亥朔越二十八日庚寅姻生前南京鸿胪寺卿致仕王某帅孙楙锟楙铻谨以刚鬛柔毛清酌庶品致祭于明故前嘉议大夫澹庵贺公之灵曰曲阿之墟荆溪百里神秀锺盘降生君子谁其继者澹庵贺公文章政事兼有武功筮仕莆阳倭奴内犯精神折冲一城无患主驾于南掌计于北雅望清曹允宜相得夫何见忤出守南康文公遗迹髙山景行谓公此行前修可绍四绾郡符两至海峤自廉徙琼又渉鲸波惟清与通民用太和清则民服通则民便公两得之进当八面持节河东守藩楚服总宪江右开府可卜五开之功曽未及酬中沮烦言公则何尤天之报公报以锡类既有多男孝子不匮公年七十可当百年公形则蜕公神则僊平生之言尽于今日酹酒公前有涕横溢尚飨

　　祭于母吴孺人文

　　猗欤夫人率德不惰敏而好修静以寡过持身如畏趍义则果舅姑宜之曰善事我相其夫君既和且恭雍雍肃肃光于初终父子巍科并赴南宫夫人有喜内助之功谓当从此歴享全福云何一疾至于不淑生荣死哀谁踵芳躅有炳格言尤可佩服家门之盛子孙之贤履盛思衰持之在谦天富其德胡啬其年有此不朽是谓归全全美全福含笑九原湖熟之山厥有佳壤秦淮萦纡长江浩瀁窀穸有期宗姻慕仰荐此清芬庶其鍳享

　　祭缨溪族叔文

　　叔之敬祖先而敦族谊为能睦于族人叔之友兄弟而及异姓为能好于外姻叔之守耿介而崇道义为能重于缙绅人见其厚徃薄来以为富而好礼而实不知其贫人见其仗义侃侃不假人以言色而曽莫谅其心临终言不及私惟以祠堂为念宗族相顾为亲可谓始终一节氷清玉洁窃以是为知叔之深呜呼叔则巳矣有子克家岐嶷有孙叔何憾哉惟予辈失宗盟之长自今以徃谁与话衷素而接殷懃言念畴昔有不觉涕泗之沾襟也呜呼哀哉尚飨

　　祭于见素文

　　在正德之初元惟伯舅与先考腾茂实于开先蜚英声于独早晩致政而家居称金坛之二老集子侄以会文同砚席唯中表爰相继以登第冝子孙之绳绳本家学之渊源信丕显而丕承以懿亲而为重亲世不替兮称舅甥惟灵之生也后于吾者十二年同于吾者垂白首伉俪偕老子为郎舅亦称金坛之未有方期相娱于晩景为竹林之七友何一疾而遽弗起岂齐修短者不以住世为长乆自吾以下惟塈歴三世之旧言帅羣从荐此微忱于礼何有唯此情之无穷托予言以不朽尚飨

　　祭靳太安人文

　　维灵生于相门则为贤女归于相门则为贤妇逮事舅姑调和鼎簠克相父子勤劳绅组夫君蚤世教子有成先业克守是頼北泠家声不坠卓然典刑纨绮是耻图史自程北泠不禄幼子方育今日曽孙頼有一叔基构无倾中外帖服婚媾姻婣维持雍睦一叔一孙王妣是依劬劳三代调护孤嫠庭无间言家政肃齐可谓不忝于文恪有功于文僖有德有寿阅歴四朝见闻多矣伟节清标世徼恩宠祝望方遥云胡鸾驭遽返层霄呜呼仪刑谢矣追思莫逮吉日辰良輴车夙戒忱将荐藻悲深歌薤送夫人以长归俨音徽之如在

　　方麓集巻十二

　　●钦定四库全书

　　方麓集巻十三

　　（明）王樵 撰

　　○解　问答　策问　杂说

　　老子解

　　道可道非常道名可名非常名无名天地之始有名万物之母故常无欲以观其妙常有欲以观其徼此两者同出而异名同谓之玄玄之又玄众妙之门【徼吉吊切】
　　朱子语録庄仲问道可道如何解曰道而可道则非常道名而可名则非常名庄子曰以本为精以物为粗以有积为不足淡然独与神明居古之道术有在于是者关尹老聃闻其风而悦之建之以常无有即【此章所谓常无常有】主之以太一以儒弱谦下为表以空虚不毁万物为实【空虚则物物皆全矣】关尹曰在已无居【无私主也】形物自着【形物而其理自着】其动若水其静若镜其应若响【所谓在已无居形物自着】同焉者和【异则乖矣】得焉者失【以无所得为得有得则有失矣】未尝先人而常随人无藏也故有余人皆求福已独曲全以深为根以约为纪坚则毁矣锐则挫矣关尹老聃乎古之博大真人哉呜呼得老氏之宗旨者庄子也故引于端使读者知老子之所谓道者道其所道而非吾之所谓道然后可以得其说矣可道者如仁之道义之道可名者如名之曰仁名之曰义老子以为此非常道常名也常道常名本不可道不可名不可道不可名者无也名之曰天地之始有天地则有矣名之曰万物之母有天地有万物有至于不可胜穷而无者常为之主在已无居故常无欲以观其妙形物自着故常有欲以观其徼动若水静若镜应若响则其有也不失无之妙其无也能为有之徼此两者所以同出异名而同谓之玄也有无字皆句朱子谓向来人皆作常有常无点不若只作常有欲无欲朱子所从盖旧注也今按此只当以老子本书为证后章有之以为利无之以为用天下万物生于有有生于无正承此章而言有无皆明言矣若如旧注有名无名犹无关文义无欲有欲恐有碍宗旨老子言无欲如无【知无欲无为不见可欲之类】吾儒亦言无欲若有欲则吾说与彼说皆所未闻夫人生而静天之性也感物而动性之欲也言性之欲则可单言有欲则不可若以中庸喜怒哀乐之已发为即老子之有欲则老子之所以异于吾儒者正欲并此而悉无之也又安肯言常有欲以观其徼耶且发而皆中节始谓之和今以有欲为已发则不必其中节而亦可以观其徼耶徼旧皆读作窍于山川之窍朱子只如字读谓徼是邉徼如边界相似是说那应接处应接处太史公所谓以因循为用是也太史公论六家要旨曰道家其术以虚无为本因循为用【无是中有是徼无是本徼是应】
　　三十辐共一毂当其无有车之用埏埴以为噐当其无有器之用凿戸牖以为室当其无有室之用故有之以为利无之以为用【辐方六切毂古禄切当丁浪切埏夷然切埴昌志切】

　　辐车轮轑也三十者考工记以为象日月是也毂车轮之心外实而持辐内空以受轴者也当其无有车之用或以车之坐处为无朱子曰非也上文本就辐毂而言与下文戸牖埏埴一例葢无即毂中空处也惟其中空故能受轴而运转不穷庄子所谓枢始得其环中以应无穷亦此意也埏和也土黏曰埴和土为噐陶者之事无者噐之空处也参同契曰噐用者空朱子以为噐有形而其用乃在其形之空处是也牖窻也所以通明古者室东戸西牖无则戸牖及室中空处是也室无戸牖及空处则人不可以寝处庄子曰室无空虚则妇姑勃磎车也器也室也皆有也所以利天下之用者也故曰有之以为利车之受轴器之受物室之通出入光明处皆无也又三者之所以为用者也故曰无之以为用有之为利人所知也无之为用人所不知也故老子特以三者明之言近而旨逺尽乎道妙天下之理不能出此近取诸身形体皆有也其使形者则无也然以天地之始观之则耳之聪目之明心之精爽又皆有也而其所以灵所以聪明者则无也无则不可得而言矣生于无也是谓天地根用于无也是谓众妙之门此有无所以同出异名而同谓之玄也　王介甫曰无之所以为用者以有辐毂也无之所以为天下用者以有礼乐刑政也如其废辐毂于车废礼乐刑政于天下而坐求无之为用也则亦近于愚矣

　　知不知上不知知病夫惟病病是以不病圣人不病以其病病是以不病
　　旧解皆不得老子之意此章知病病病不病是三个眼目言甚约而意甚包涵言甚近而用之不尽旨甚易晓而人多错解老子常言无知又言知者不愽愽者不知无知者狥外之知不愽者内照之知也故此言知而不知者知之上也何谓耶亦曰不知而知病耳人苦多病又苦不自知夫身有病而不知乌在其为知耶此不知而知病所以为上也夫惟知病则能病病夫惟病病则能不病人之于病也未更者玩已过者忘惟当其病之时疾痛真切可谓病病而又晩矣使以此心戒慎于平日则何病之有圣人之所以大过人亦不过能戒而已圣人虽无病而未尝不病病是以不病是以为圣人也此言甚易知甚易行天下莫能知莫能行可以养生可以修身可以治人保国其安易持也其未兆易谋也为之于未有治之于未乱图难于其易为大于其细此皆知病病病之说也呜呼其安易持而不持常至欲谋之于已兆而无及者多矣

　　不尚贤使民不争不贵难得之货使民不为盗不见可欲使心不乱是以圣人治虚其心实其腹弱其志强其骨常使民无知无欲使夫知者不敢为也为无为则无不治
　　尚矜尚也用贤舍不肖贤者在上不贤者在下自然之理也然以为异而矜尚之则启民之争心矣尧舜之急亲贤三王之求士有用贤之实而无尚贤之名民且化而不自知将孰与争耶逮德下衰慕名者忘实矫枉者过正战国诸侯以得士相倾拥篲迎门延接恐后尚贤之风成于上而士之饰巧驰辩以徼能钓利者争赴之东汉崇节义李膺范滂之徒清心嫉恶激扬声名互相题拂尚贤之风成于下而卒以招党锢之祸乃知不尚贤使民不争老氏之言有深味也正言若反此类是也古之圣人未尝不资货以养民然贸迁有无凡以佐民之衣食耳非此类也圣人何贵之有不贵异物贱用物不作无益害有益使民足于衣食则盗窃之源塞矣人生而静天之性也乱而失其常者见所可欲故耳程子曰欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安老子之言亦程子之意也尚贤也贵难得之货也见可欲也世之所役役不出是三者矣百事集之为忧乐之旅舍心安得而虚乎心实而神气不内守而腹则虚矣愿求必遂为期必成志安得而弱乎志强而精力耗尽于物而骨则弱矣此有知有欲之累也故圣人之治也心则欲其虚而腹则欲其实志则欲其弱而骨则欲其强常使民无知无欲知者亦不敢任其知而有所妄为也夫天下之所以多事起于有知有欲而敢为今也民无知无欲则无为矣知者不敢为则无为矣天下乌得不治无知无欲虚其心也不敢为弱其志也

　　昔之得一者天得一以清地得一以宁神得一以灵谷得一以盈侯王得一以为天下贞其致之一也天无以清将恐裂地无以宁将恐发神无以灵将恐歇谷无以盈将恐竭侯王无以贵高将恐蹷故贵以贱为本高以下为基是以侯王自谓孤寡不榖此非以贱为本耶非乎故致数车无车不欲碌碌如玉珞珞如石【蹷音厥数上声碌音禄珞歴各切】
　　一者未分之名即所谓万物之母也一不能不生二二各有一一又不能不生二而为四四各有一一又不能不生二而为八八各有一此造化之所以无穷也一之所注在在皆圆一于覆则天之所以清也一于载则地之所以宁也一于屈伸徃来则神之所以灵也一于虚受则谷之所以盈也一于治则侯王之所以为天下贞也贞正也正君也长也书曰以台正于四方其致之一也谓天地谷神侯王之一其致一而已天无以清反复上意发如震动水泉涌之类蹷仆也贵以贱为本以下专言侯王得一以为天下贞之意侯王守其一而公卿大夫各依其等列士农工商各就其职分得不一之一以为一天下自然而治庻民归之自匹夫而为侯王庻民去之自侯王而为匹夫是侯王之贵高以庻民之下贱为基本故孤寡不榖皆穷民下贱之号而侯王以自称不忘其本也致数车无车言人就车歴数之为轸为辀为轴为毂为辐数之至尽无有名为车者然合众材之不一以为一乃所以为车也以喻侯王之道无为而寄于羣下以成也碌碌玉貌硌硌硌亦作落石坚不相入貌言贵贱高下相须以成当相取相下如轸辀毂辐合而成车不欲碌碌如玉硌硌如石玉虽贵石虽多坚确不能相入则不能合众不一之一以成用也孔子亦曰言必信行必果硁硁然小人哉明大人之道不当尔也

　　宠辱若惊贵大患若身何谓宠辱宠为下得之若惊失之若惊何谓贵大患若身吾所以有大患为吾有身及吾无身吾有何患故贵以身为天下则可寄于天下爱以身为天下乃可以托于天下
　　朱子曰言宠辱细故而得之犹若惊焉若世之大患则尤当贵重之而不可犯如爱其身也宠为下者宠人者上于人者也宠于人者下于人者也是辱固不待言而宠亦不足尚今乃得之而犹若惊而况大患与身为一而可以不贵乎若使人于大患皆若其将及于身而贵重之则必不敢轻以其身深预天下之事矣得如是之人而以天下托之则其于天下必能谨守如爱其身而岂有祸败之及哉今按诸家于此章多妄解朱子此解极发越可谓深得老子之意但于末四句似犹有可议者葢诸本有作贵以身为天下者可以寄天下爱以身为天下者可以托天下朱子恐据是本而为解也今细详之贵爱寄托语意重复老子本文为人妄増损者甚多如此章失之若惊下一有是谓宠辱若惊六字其为赘疣不辩可见惟寻其语脉折以义理文势则人心之所同然固必有合于古人者矣贵以身为天下四句此盖承上文而言无身之意无身者吾不有其身所谓无以生为者是贤于贵生也身为忧患之本知畏大患而不能不私其身未可谓之真知畏也故凡私其身以为贵其身者非能贵者也私其身以为爱其身者非能爱者也善贵其身者不自贵而贵以身为天下之身善爱其身者不自爱而爱以身为天下之身身为天下之身则身非我有而直寄托之于天下耳此所谓无身也无身则有何患匪直无患夫寄托于天下者天下固不得以宠辱及之也

　　出生入死生之徒十有三死之徒亦十有三民之生动之死地亦十有三夫何故以其生生之厚葢闻善摄生者陆行不避兕虎入军不被甲兵兕无所投其角虎无所措其爪兵无所容其刅夫何故以其无死地
　　朱子曰出生入死章诸家说皆不惬人意恐未必得老子本指今只自夫何故以下看则语意自分明葢言人所以自生而趋死者以其生生之厚耳声色臭味居处奉养权势利欲皆所以生之者惟于此太厚所以物得而害之善摄生者逺离此累则无死地矣此却只是目前日用事便可受持他既难明似亦不必深泥也　愚按生死两途也而一机出生入死言中间无去处善摄生者了出入之机而已矣陶渊明诗曰草木得常理霜露荣悴之谓人最灵智乃复不如兹善摄生者非谓其能违生死之常理而独不死也谓其能无死地乃所以了出入之机而善保其生也生之徒由乎生之涂者也死之徒由乎死之涂者也民之生动之死地者好恶无节所为毎足以伤生此又一类也三言十有三言恒有十之三也天下之人十分而此三类居其九趋生者寡而入死者众无他故也以生生之厚耳别章所谓民之轻死以其求生之厚是以轻死凡老子于此意葢屡言之善摄生者知生非贵之所能存身非爱之所能厚惟无以生为而能无死地陆行不避兕虎以下葢甚言无死地之意庄子曰至德者火弗能热水弗能溺寒暑弗能害禽兽弗能贼非谓其薄之也言察乎安危宁于祸福谨于去就莫之能害也夫兕虎兵革且不能为之害而奉养嗜欲岂足以杀之然人盖有终身不逢兕虎兵甲而杀于奉养嗜欲者恒什而八九矣庄子曰夫畏涂者十杀一人则父子兄弟相戒也必盛卒徒而后敢出焉不亦智乎人之所取畏者袵席之上饮食之间而不知为之戒者过也又曰兵莫憯于志镆鎁为下冦莫大于阴阳无所逃于天地之间非阴阳贼之心则使之也此所谓民之生动之死地者也能知为之戒则能无死地矣

　　致虚极守静笃万物并作吾以观其复夫物芸芸各归其根归根曰静静曰复命复命曰常知常曰明不知常妄作凶知常容容乃公公乃王王乃天天乃道道乃久没身不殆【芸音云】
　　人生而静天之性也以其本无一物也谓之虚虚静一也司马子微曰心不受外名曰虚心不逐外名曰安安亦静也然此虚静之渐耳非其至也庄子曰圣人之静也非曰静也善故静也万物无足以铙【与挠同】心者故静也水静则明烛须眉平中凖大匠取法焉水静犹明而况精神圣人之心静乎天地之鉴也万物之镜也夫虚静恬淡寂寞无为者天地之平而道德之至斯老子之所谓致虚极守静笃者矣因言虚静复验以物理作生也复反也芸芸物多貌言万物并生吾观其反而得心则焉夫物芸芸而盛而及其成也生意无有不反归于其根者归根而生意閟伏于重阴之下而不复动此物之静时也是谓复命命者所以生也葢有生之初一阳动于冥冥之中胚胎下兆而后渐升渐昌以至于芸芸之盛今结裹成就而复还于此以为复生之机故曰复命也观木之枯者生意不复归根故不能复生是命不复矣故曰归根曰静静曰复命夫物且然而况于人乎众人纷纷与物并驰知有静者少矣夫重为轻根而好离之静为躁君而好荡之此老子之所悯也故教之曰此逐物忘返者是以妄为常诚不可常也诚愚也夫惟复命是之谓常夫惟知常是之谓明彼不知常而妄作者未有不凶者也观复知常此章之要领也下又极言知常之大知常容所谓不毁万物也盖空虚则物物皆全矣如太虚焉万物出于太虚而不能碍其虚也如是者以其心普万物而无心所谓公也公之一字王之所以为王天之所以为天举在是矣夫域中天大王大道大而惟公为尽之惟知常为足以语乎此见知常之大也帝王之功圣人之余事也功被万物而神明之虚静不变故没身不殆此章之言葢庄子所称内圣外王之道也虚静之德成则帝王之道偹汉文帝张子房得此意亦既见其效矣然而未尽老子之学也

　　载营魄抱一能无离乎专气致柔能婴儿乎涤除玄覧能无疵乎爱民治国能无为乎天门开阖能为雌乎明白四逹能无知乎生之畜之生而不有为而不恃长而不宰是谓玄德【畜许六反长上声】
　　易曰精气为物游魂为变此言众人有生有死之常也人之生也精气聚而成形气阳而其神为魂精阴而其神为魄精气盛则魂魄盛精气衰则魂魄衰精气耗极则魂游魄降与形相离而人死矣老子曰载营魄抱一无离者只欲守其合也载如魏公子无忌从车骑虚左迎侯生生直上载之载营魄魂魄也楚辞曰载营魄而登遐王逸注曰抱灵魂而上升也载字无工夫工夫只在抱一无离上广成子告黄帝曰至道之精窈窈冥冥至道之极昏昏黙黙无视无听抱神以静形将自正必静必清无劳汝形无揺汝精乃可以长生目无所见耳无所闻心无所知汝神将守形形乃长生此皆抱一之义而其神守形一语即所谓载营魄者也专气致柔以下皆言抱一之事婴儿未有闻见思虑其气甚专欲专气致柔者如之则能抱一矣致柔者至柔之极也纔有一毫发露即属刚而此气即麤矣能婴儿乎能下一有如字非是凡六能字葢曰能如是乎如是而后为至也涤除洗心也玄覧常无欲以观其妙也无疵无隙也如是则能抱一矣善爱民者任其自生自遂而勿伤善治国者任物以能不劳而成所谓无为也如是则能抱一矣天门开阖此造化出入之机我虽用之而知雄守雌不敢为天下先则能抱一矣圣人之聪明无所不见然常因万物之情贤不肖是非使各自明而已不与焉则能抱一矣生之畜之以下又申言爱民治国能无为之意首章同谓之玄发明道妙此章乃偹言所以造乎此境之工夫故曰是谓玄德抽关启钥可谓无隐乎尔者矣

　　重为轻根静为躁君是以君子终日行不离辎重虽有荣观燕处超然奈何万乗之主而以身轻天下轻则失臣躁则失君【观去声】
　　首二句亦载营魄之意潜心于渊神不外也则重常为根静常为君矣秦少游为其甥杨道孚作真赞曰其气扬以善动其神骛以思用盍观老氏之言乎君子行不离辎重辎重荣观及万乗之主皆喻言也梵川作偈书答逹观上人【一微渉动境成此頺山势上人谈平湖事而举此】
　　自然之道静人其动机也人生而静心其动机也一微渉动境山可頺海水可翻其势莫回也利刃在手莫掣予肘可以百战无前可以一忿堕首恶气未散守其残躯判牒一至消化无余万起万灭咸以是观

　　又答

　　自然之道静人生而静此静不与动对正所谓一微之前也大抵人间世有不定然后有争有争然后有乱乱到势穷理须有定定者理也天下理而已矣理定心定我定人定此吾儒逹本忘情之学也事到一定起灭俱无一微也无故曰咸以是观

　　策问

　　问大学一篇杂于戴记程子始表章之以为此孔氏之遗言而凡有志于斯道者皆必由是而学焉然后可以上人所引语不差也其亦何所据欤西山真氏又衍其义亦颇有所本欤有格物致知之要有诚意正心之要有修身之要有齐家之要其畧亦可得而言欤衍至齐家而止而不及治平二目其又何欤真氏之书既已详备而近日先正邱文庄公又补其义其亦何所见欤其宏纲巨领最关切于治道者有可举而言者欤夫大学传治平不过絜矩两言而后儒之着明若将有不可胜穷者果足以相统而不嫌于畧足以相发而不厌于详否欤愿一一为我言之
　　特恩与选法不同
　　嘉靖二十二年严嵩欲升子世蕃尚寳司丞文选郎中郑公晓持不可少宰张公治曰李序庵子白衣径除尚寳少卿世蕃以治中转尚寳何不可郑公曰特恩与选法不同皇亲有白衣拜都督者特恩也世蕃既以官生入选歴都事经歴治中自有知府可升升后乞改乃有例耳嵩寻自奏男世蕃见任治中系亲民之官乞改授简僻一职奉旨着吏部查拟改用得改尚寳司少卿二十三年吏部尚书许赞以男■〈亻与〉升任知府乞减授品级量改在京闲简衙门改礼部主客司员外郎仍于中书舍人衙门办事与原升服色三十六年大学士徐公阶之子璠以宗人府署经歴升云南广南府知府徐公陈乞改用引前二事为例改尚寳司司丞徐许二家俱于升后乞改又俱减授品级与嵩异矣世蕃以治中升尚寳少卿虽出特恩实壊选法本不可为例故许公为子奏改远引先年升任知府汪登事例而不近引严氏之例知其不可也汪登为母老奏愿减级改任得改顺天府治中上特为许氏从之余不许也若二十七年吏部尚书闻渊以男思学任宗人府经歴歴俸七年给由例当推升但身合回避奏请上命左右侍郎量议相应职事于是思学升礼部主客司郎中于中书舍人衙门带俸则又用许氏之例也以上数者虽逓相援比然皆出特恩不可援以为例也
　　天子絶期
　　嘉靖二十八年庄敬皇太子薨逝礼官议本朝丧服之制父为长子服期又仪礼臣为君长子齐衰不杖期传曰何以期也从服也言从君而服也奉旨天子絶期况十五岁之外方出三殇朕服非礼止辍朝十日百官服制可无谨按期之丧有二有正统之期为祖父母者也有旁亲之期为世父母叔父母众子昆弟昆弟之子是也正统之期虽天子诸侯莫降然古礼父为长子丧亦三年故周穆后崩太子寿卒叔向曰王一歳而有三年之丧二焉本朝虽为长子服期然于国本之重似犹有当议者先朝既未有定议至庄敬太子之薨礼官当详考以请上裁而止泛引期服则圣语天子絶期之一语宜乎折之而无辞也
　　建请安储
　　嘉靖三十九年原任左春坊左中允调两淮都转运盐副使闲住郭希颜奏为天恩未报处君父骨肉之间愿献微忠事臣退伏畎畆生未报恩死何瞑目今天下谈士皆称徼外之敌为中国忧臣切以为帝王欲安天下有缓急若孔子所谓不在颛臾者是已明内之尤急也臣往歳恭读圣谕欲建帝立储者道路相传以立储贺臣度曰立储难皇上诚欲立储宫则重臣有可与计者如犹未也莫若安储臣愿陈忠之日乆矣以为说从则两存俱利臣之大荣也说不从则出位死罪臣之大惧也乃间岁星变地震大殿灾皆天垂仁爱之象谬计在廷或有出死力为皇上计此迄无调护者臣欲避死终不言每念主恩感泣忽然忘生又臣尝疏罢监国后有谤者必追咎及臣则是不言亦死为负国言之虽死为报国不敢言立储请言安储何者君相相信则储安兄弟相保则储安父子相体则储安相信有道释疑是也相保有道分封是也相体有道总揽是也三者安储之急务也何谓释疑自言者论劾严嵩有请皇上召问二王之说臣恐辅臣疑而不自安则何暇善后二王疑而不自安则事之可虑又有大焉者皇上何不降德音谕元辅使知王无他也不必疑于王谕二王使知嵩终无他也不必疑于嵩夫然后王心无所惶惑而师保是依大臣无所忌避而匡赞愈力故曰释疑而君相相信则储可得而安也何谓分封二王同处京府智与年长则崇髙所共欲防不豫设则谗隙所由成是故幼而昵就膝下者所以笃恩也长而出就藩封者所以强本也今藩府已建不冝乆虚愿圣明蚤断遣王就国故曰分封而兄弟相保则储可得而安也何谓总揽今四郊多垒一日万几天意人心莫不愿大圣人万万年垂拱者分封之典既定留京之意已明臣愿皇上端拱以顺天人从容以议建立亦无不可者故曰总揽而父子相体则储可得而安也疏上内阁初拟礼部看详圣谕云若用其言第郊庙告行何如于是改拟礼部会同三法司参看圣谕嵩云汝昨一见彼本岂不闷怒但以疑字一端却未见彼懐逆之意本内建帝立储四字夫立子为储是所建立帝谁可同二辅票来又谕卿等所票拟欲下部议然细邪必无可赦之理今不忠之臣不义之民皆恶不速行新政以君相乆位不言君只攻辅相槩可见矣部众皆大臣又谓阿谀可着耳目官看议于是旨下云这本有建帝之说不明礼科便槩科道官看议即回奏该科道官看议云仰惟皇上玄穹黙佑圣寿同天内外大小臣工悉心仰戴何乃有此悖逆之臣妄为建帝之说以干天听叅看得郭希颜本以憸壬乆遭摈斥心懐怨望阴行欺谤之私志在倾谗肆为狂悖之语此其罪不容逭而法当重究者也乞勅法司明正其罪以为人臣欺罔之戒奉旨你每看彼物悖逆理法俱所不容着三法司按律拟罪来看刑部尚书郑晓太子少保都察院左都御史周延大理寺卿马森等议得郭希颜所犯合依造妖言惑众者律斩秋后处决奉旨这逆犯依律便着彼处廵按官实时处斩发各省枭示十八日谕嵩汝于暇日一出可安心赞我未宜功亏于一篑也彼逆物令法司行文不许将他人替刑必斩本逆自庄敬皇太子薨后震位乆虚礼官四请册立不报圣意无他但两殿下俱在京委于事体未便若请裕殿下留京景殿下就国则事理晓然上何所怒而郭希颜妄测疑间之端遽及总揽之说则圣谕所谓恶不速行新政者似乎有是心矣观四十四年四月圣谕及禅位辅臣徐阶答言我朝原无禅例即在前代亦多弗美所不必言其代摄一件若摄行政事亦与禅无大异所不当言惟是举行册立则本朝廷彛典国家喜庆之事况今皇上只有一位殿下纵不与其名亦何所揜其实乎此须断自圣心亲裁勅谕使恩自上出乃可尔此可以见前后圣意果无他矣惟是臣子不善开导其取咎不足言大臣之奸回固宠者又激怒其间以成上之过举其贻祸不可言耳希颜之狱法司入西苑见内阁会议之言严嵩已先知之怒色而出曰朝廷甚怒今拟何罪刑书郑公曰拟妖言律秋后决嵩曰可至秋后乎葢嵩上宻奏而旨下如其言嵩复谓诸公曰希颜止望拿问不过充军即论死不过监候他日新政便得入阁岂料圣明洞烛其奸实时杀了希颜身死而言行未几景王就国严嵩欲加希颜以离间之罪果尔则朝廷之上反生形迹奸邪之不为主谋如此使景藩为永乐间之汉邸则乆矣不靖矣幸而上自可保然安知下无有如李邺侯之所谓欲树功于舒王者乎

　　壁帖

　　吾自少至老惟喜读书每日从朝至暮手不释巻虽当事冗应酬少暇未尝废览道途车马之上未尝废思以故六经诸史百家靡不淹贯发明义理敷叙事情文章自然流出不假安排所以然者只是熟而已其熟者只是专而已夫命非在外人事尽处命即随之人事之尽只在专与熟诸男但能如我读书古人事业亦可到况区区一第哉
　　读书只在遍数多不在强记遍数果多虽未能一时即背诵如流毕竟心与气合已是熟了待心定气清再温数遍未有不背诵如流者也且可以永乆不忘若遍数不足止务强记材敏者上口虽易止足以应点一时随复遗忘与不读无异其少钝者催之愈急而心愈忙将熟书也背得七颠八倒了葢心忙气昏之故也故书贵熟读须在隔夜多者百遍少者七八十遍随自家材性纵然已熟宁可加多如此一年何书不记
　　幼时不读到年长而书犹生要温又恐人笑则终身自误矣
　　知书意者读亦可以兼思知笔路者读亦可以晓作众妙之门未有不由读而入者也
　　朱子语録因论十月为阳月不应一月无阳曰九月阴极则下已阳生从十月积起至冬至积成一爻不成一阳是陡顿生亦须以分毫积起且如天运流行本无一息间断岂解一月无阳且如木之黄落时萌芽已生了不特如此木之冬青者必先萌芽而后旧叶方落若论变时天地无时不变【义刚録在十一巻】　纯叟言枇杷具四时之气秋结菩蕾冬花春实夏熟纔熟后又结菩蕾先生顾谓德明曰如此看去意谓生理循环也【德明録在四巻】　右因观庭中山茶牡丹记此山茶叶不落冬间所生者即花之菩蕾牡丹叶早落枝间所出者乃叶之萌芽而别于新枝发蘂耳贞下起元无间容息此朱子所谓生理循环也吾人得无因物而亦知所以自省乎
　　寒冬夜长鸡未鸣而已觉天未明而欲起固由年衰血少亦坐心不宁定之故甲午十月二十四日早起至书房取书过戸限失跌致伤额角鼻梁皮破血出踰时方止自咎躁急二字为生平大病不知克治空负手中之书血点其上令童子勿去以存吾戒
　　知在先犹眼之见也行在后犹足之随也谓知行无先后者缪也谓气有聚散而理无聚散则可然当知气之聚散即理之聚散也理者其聚其散之所以然也释氏
　　谓气有聚散而知无聚散其所谓知者何物乎明谓灵知矣明谓灵知为本性矣幻身有壊而本性不壊故谓无聚散在吾儒则谓灵知还属气性即理也所以有心性之辨理气之分佛氏不然谓自迷者而言则徒有幻心不见本性所以心性为二若自悟者而言则悟心即本性非二也其说无理气之辨心性之分请折衷以圣人之言曰人心惟危道心惟微惟精惟一允执厥中是所谓中者即天命之性所谓道心也不杂于形气而亦不离于形气发于形气之私者如饥食渴饮之类岂得谓之人欲而欲屏絶之乎所以谓之危者以无道心为之主宰则危耳道心之所以微者以人心胜之耳所以必待于精之一之而后中可执由此言之则心性岂容无别而灵知不可以为性也明矣
　　吾儒谓性即理故谓尽心知性穷理尽性存心养性皆有事在而万法皆实也彼谓灵知为性故谓明心见性谓圆觉谓寂湛谓妙明皆本无一物而万法皆空也其自谓空中自有妙用者不过作弄此虚灵尔非物各付物止之各于所之妙用也
　　能觉者心之灵也所觉者心之理也此心性之所以决当有辨而谓灵知为性本性为空者皆不见性之言也

　　彦浈字说

　　曽孙彦浈为吾三世嫡长孙人家葢有祖孙不相识者矣有识而逮事未乆知之不深者矣今吾于彦浈则孙得识翁于尚徤之时且得以家学口传心授浈颕悟而孝谨其领受吾教甚敏而确吾既命之名今歳戊戌八月督学使者试其可进进之郡庠年纔十有四于礼未应有字吾以为既游庠序则朋友相呼非字何以称则又为之字曰孟原夫水之不已而渐进于海以其有原也浈乎浈乎俟女之知所进也尚当以原之说为女申之

　　方麓集巻十三

　　●钦定四库全书

　　方麓集巻十四

　　（明）王樵 撰

　　○诗

　　使蜀【嘉靖戊申】

　　巫山行【自夔沿江至巫而峡尽既出险而更欲从陆虑下江或有风阻也以五月别老亲期以初冬可面】

　　天清露白猿声哀巫山宛如屏障开峰回江转青未了烟消雨歇空阳台我疑峨嵋青城移下瞿唐峡又疑泰华衡庐飞过劔门来白云几朝莫巫山青如故隔江望南陵正见施州路路杳如线百八盘人行如蚁云边度夷陵渐近楚江分懒向江头问沿泝欲从车马向荆门堂上心期不可负

　　江夏沌口

　　夕阳高柳数家丛苇汀烟百里苍然几处萧疎时见大江渺弥

　　采莲归

　　停把木兰桡随风度画桥夕阳低緑水鱼跃出银刀

　　使代【嘉靖庚戌】

　　题弹琴峡【峡在居庸关】

　　边城春色晩四月柳含芽不入居庸道安知有落花涧水清浅流髙低绕人家忽闻孤鸾别鹤之清调琅然出幽谷之谽谺水石自成音穆如风中琴听无用于锺期巧无施于伯牙洗我客愁尽因之发长嗟大都商旅来如市雄边羽檄纷如麻高风撼地白日黯梦魂不定听胡笳皆言此地即堪愁不到边庭鬓欲华孰有幽泉不改音乔木四时山自嘉乃知桃花源何必武陵涯

　　昌平州别同年李检庵戸部

　　吾为疎爽累酷爱李兄淳卫绾无他膓德操言语温髙堂初白髪彩服及青春忆昔在京师邸舍偶相邻种花一两行蔬畦在堂陈扫径延佳客劝酬意偏真重以规戒辞蔼然长者心嗟今半载别双鬓满边尘忽然兹邂逅如见吾家人喜剧各忘言有涕还沾襟感君父子间团圝未老亲我壮父已耋兼又病相侵胡天万里迈江山白云深匪我无罗绮匪我无甘珍亲病不能享受禄虚吾君欢悲两相激君亦为吾矉夜归不能旦蒙露驰征轮

　　西曹【嘉靖丁巳戊午己未】

　　高翁受封为伯宗郎中题巻

　　拂袖辞西蜀湘江一散人无诗不风雅有子薄荀陈云捧龙章下花迎鹭服新老来多乐事山馆日延宾

　　凌母受封为子中主事题巻

　　半生氷蘖千年事一姓功劳五月孤此日光辉何所似试看秋月照西湖
　　鳯诰霞章辉白髪高堂燕语昼沉沉坐阅孙曽俱老大寒灯夜雨昔年心

　　刑部狱官致仕乞赠

　　坐横膝上素琴出跨山南黄犊许丞既老能归陶令长贫自足

　　康陵陪祀毕晓发道中回望长陵

　　太行一缕遥回环限夷夏并河来九龙中霄降万马帝留待圣人气独锺天下林光不受秋松栢皆潇洒

　　听游勾勾崖歌戏呈近溪罗子【阳溪赵子谓予耳之罗子不异身游可名曰听游予喜此语前人未经道遂用之】

　　康陵斋坐客噂噂罗子匹马来何晩为我言游勾勾崖九龙池西一峰逺初寻樵径入仰不见白日五月阴风寒背岩犹积雪行看路欲穷忽与前山通世外得人境古寺苍崖中悬梯独上石龛坐老僧汲泉煑青松举头见塞外转目烟霞空划然长啸震林谷便欲凌虚御天风乗兴独来还独还不知梯悬下却艰冉冉又到九龙湾马头月出松陵关

　　送人上陵

　　春风已緑燕山草征袍又映皇陵道昌平郭外一峰斜天寿山前双柱杳青松五里到红门麒麟辟邪相对蹲山内看山山更好屏风九迭碧嶙峋遥见翠微露黄屋烈祖神孙异陵谷松间御道转青蛇涧上长桥横白玉太行西绕下天中八陵佳气尽成龙有时展谒来天子岁再明禋遣上公庙门夕启衣裳设木铎初传金漏急只听松韵堪凄怆更有泉声助幽咽泉声不已漏声催五色云中僊驭来纔看帷幄开金殿又见重门闭玉台五台复玉台僊驭不徘徊灯火千林昼冠裳两道回鸡鸣月落燕山晓迟尔沙河碧水隈

　　寻泉

　　寻泉到野寺对奕两僧闲僧不为客起我自趋泉间倚松看觱沸坐石弄潺湲几日山中屐行歌又独还

　　望山

　　城郭春阴合看山眼独醒雪分遥巘色云出数峰青漫拟莲花界堪称素锦屏欲携双白鹤一上望湖亭

　　春日出城

　　緑草縁堤杨柳疎池添新水下鸥鳬城中修筑池边汲行看城头过辘轳

　　读书

　　我性难谐俗诗书独与亲一楼堪累月万事付诸人会意輙忘食起思如有神停杯待明月下榻为嘉宾永日三茅顶寒江一钓缗愿言长若此已谓乐无伦貌以缨冠改人添识面新今时崇意气骨肉在胡秦尝笑陶元亮何如郑子真祗因三径费失却葛天民局蹐邯郸歩惭惶西子矉浪从双眼白生取几人瞋物物私其假生生总是尘鷾鸸犹有智鸥鸟固难驯快意醒前梦回头迹已陈停云闲对戸堪与洗心论

　　喜闻侄坒至

　　十年玄尚白千里汝能来童稚犹知喜缄书其手开柳株陶欲隠玉树谢还栽会得中郎意留连正可哀

　　赠涞水唐令二首

　　两年三辅剧千里一身轻处世终无术于民独有情壮心寒易水晩节笑荆卿欲脱人间迹蓬莱顶上行
　　王陵生自戆李广数偏竒身世随蝴蝶行藏学鷾鸸功名燕赵地歳月圣明时勿起沧洲念加餐慰我思

　　同姜鳯阿王会沙二内翰胡庐山邹颕泉二比部胡杞泉给諌宿碧云寺

　　一宿招提境琴尊此日同青山在屋上明月可庭中戸牖流泉过池亭曲槛通高人逢不偶清赏意无穷

　　登真觉寺浮图

　　古寺不知年松竹自成趣老僧摘春芽龙钟坐高树抚景已悠然寕知别有天石阁三层上金刚五座连御家赐出西畨様白日光揺动仙掌故露双趺隠法身古今指点如来像如来一笑古今空寳座千年镇寺中使人疑却青莲界何时更长玉芙蓉

　　香山寺

　　晓色开层阁春天净翠屏槛凭千树緑门挹四山青逺寺分林见流泉夹路听禅房人不到花竹昼冥冥

　　西郊行

　　出门不问途但随流水去流水自西山水尽行当住名园古刹贵家村往往清溪恰在门此去亭台谁最好春来丝管日相喧亭台丝管时时变一人一意看无厌谒告新辞鹓鹭行明朝又上麒麟殿年年緑树揺春风一道清溪掩映中幽赏供人三十里潺湲又出鳯城东

　　卧佛寺

　　别院对回廊修门鎻花木无人自开谢虚堂满芬馥清风不须呼翛然在深竹试就绳床眠为待烹茶熟静抚座中琴流泉韵空谷前山未须往欲留佳处宿

　　平坡寺

　　絶磴凌苍霭禅宫鎻翠微问途时误往览胜足忘归独在诸天外杳于尘世违黄村来处见不觉夕烟霏

　　碧云寺泉

　　两螭相吐吞水气清人骨截浇竹里花分映岩前月

　　望湖亭三首

　　平畴门外春雨逺寺山西夕阳柳暗溪桥辇路水肥穜稑江乡
　　孤村数家隠树一曲清流抱山四月城中未有林端黄鸟闗关
　　垂杨流水石桥白马青衫来路有人指点凭栏当喜相期不误【胡王邹三子先至】

　　翠华岩七真洞

　　似我华阳洞何时住七真问僧僧不语为拂石床尘

　　乐哉行赠胡汝原佥宪之颍

　　乐哉胡公之有亲相随看尽长安春双受鸾封俱未老躬拜瑶墀雨露新盛事稀逢人共羡八月开筵对归鴈上寿新峩獬豸冠玺书捧下麒麟殿颍水春风爱日迟佳游清赏雅相宜遥知侍奉多欢乐好就银袍作彩衣

　　赠别叶一沙司训【嘉靖庚申出京时】

　　平原驿前征马嘶御河东畔柳垂堤半载情分三夕话君向西江我向齐

　　山东【嘉靖庚申辛酉】

　　中秋日同吴霁寰副宪张瑞泉周中槐二佥宪登会波楼

　　独带斜阳来北郭不知明月出东山翠浮华顶烟初敛緑满平畴水自环正喜一登皆在目未辞屡到即忘还赋成却愧非王粲诸老高名岂易攀

　　李北山殷棠川来访小酌于寅宾馆承台中诸大夫翩然来过即席赋得青字赠北山北山云不到歴下十年矣在西曺时北山曽以居相假

　　虚堂遥挹歴山青坐对金华两使星四海故交逢此夜十年乡梦忆重经多君京国书连屋借我幽居花满庭人得良欢须尽醉诗成莫放酒杯停

　　登岱岳二首

　　宫阙逼虚清千山雪献晴徂徕如拜俯汶泗故回萦五夜金波■〈氵闪〉三秋海日生晏温秦观晓独对紫霞明
　　何事生天地终年只蔀藏我行似黄鹄一举见员方拱挹惟嵩华朝宗有太行身疑凌倒景视下亦苍苍

　　除夕

　　尘事俄消日他乡亦作年功名惭镜里儿女且灯前

　　德藩招宴连珠泉沼泛舟

　　淑气回梁苑光风动习池地中琼玉溅坐上斗星移转舫周三岛征歌按四涯夜深仍水殿待月水中坻

　　长清道中二首【道有故山亭】

　　有意空三载无才补一官早休诚我分决去为谁难盘谷终归李荆州且识韩几回亭舍晩便作故山看
　　我忆茅山下营居碧树团饱书堪万巻睡日到三竿有用心常乐无挠梦亦安何如风雪道只跨旧征鞍

　　乌夜飞

　　乌夜飞游子尚未归歳将晩矣行侣稀草头露湿裳与衣心百碎力已微好为人尽不愿余青山白云期屡违胡不归青山不求汝是白云不责汝非乗车而瘦何如徒歩而肥以忧易饱不如乐而忘饥前有誉兮不如后无讥坐消白日光晖晖诗书空束囊与■〈韦束〉胡不归无若迷乌失树黄昏向人屋里飞

　　遣懐兼懐姜鳯阿内翰二首

　　浅踈难应俗忧喜只随人到处身如寄何时我是真兴来还自败老去欲谁亲回首高阳里荀家有二仁
　　君本同心友相期到处同调官先梦兆分袂忽西东劔阁风初暖瞿唐雪正融几时行部徧有信及征鸿

　　出门二首

　　素无出门縁少得称意时亦欲勉为好随复有败之长短不相补事过然后思安能免悔吝空自长嗟咨缅懐古至人婉婉静女姿动静无留阂铅朱得所施悠然游于世诚哉丈夫师
　　人生亦何贵但得与人平失意难为妍乗时易为名无情任去来爱彼水上萍依依夕风起淡淡春波生美如耳余交恶如黡泽争事竒终有反不如退为荣别

　　山东父老

　　疾病思吾土逢迎负尔曹六条除悍吏三尺翦名豪赤子纔安席苍鹰莫解绦扁舟予日逺回首岱云高

　　家居前【嘉靖辛酉至万歴甲戌】

　　承赵江都阳溪子寄示登金山见懐之作聊成短歌奉答

　　海门兮长风中流兮孤屿懐美人兮何方览大江之东去

　　送客入郢寄讯高鹿坡旧曹长二首

　　尚子平生足胜游有懐惟是岳阳楼先忧后乐今谁与月白天空江水流
　　赤壁轻风放船好兴来谁复碧萝前洞箫吹月夜如昼孤鹤横江秋满天

　　窦灌行

　　窦灌守穷交意气相引重岂知种瓜人不作东陵梦生平百战心轻为一朝用东邻车马阗西邻箫鼓唝无嗔亲戚往自忍鱼鳅弄北溟云涛兴不由汝操纵

　　八月十六日洮湖泛月

　　月届今宵望圆殊昨夜看澄湖秋万顷涌出紫金盘

　　中秋大江观月

　　空江逺与天接月影荡若金虬一叶波凌万顷平生无此中秋

　　长平公主歌

　　长平公主者平阳公主也长平侯卫青故平阳侯家骑也有相青当侯者青曰人奴之生得毋笞骂足矣安得封侯事乎后青果贵是时平阳主寡居当用列侯尚主主与左右议长安中列侯可为夫者皆言大将军可主笑曰此出吾家常令骑从我出入耳奈何用为夫乎左右固言之主乃许之言之皇后令白之武帝乃诏卫将军尚平阳公主
　　不相梦为奴与侯时来不求富贵富贵端相求不相梦为奴与夫身大将军姊为皇后青非昔青夫岂用奴君不见艾窦太主庖人偃生霍将军冯子都

　　赠华阳道者

　　华阳真人坐菊斋一觞还对菊花开丹霞满面双瞳碧笑阅人间几去来

　　符台【万厯丙子】

　　别黎正郎【名天启广东人山东旧属官】

　　十七年前同五品清时雅望属夫君相逢不忍重言别他日临风思故人

　　家居后【万厯戊寅以后】

　　简许邑侯

　　泰道转初阳生朝遇履长周南歌福禄汉史志循良好雨关农喜东风卜歳穰君侯多种德何异古桐乡

　　喜许侯内召歌

　　义门郑氏称浦江儒门许氏称东阳潜德徐开道脉长吾侯早发应文昌有道施为自不常两邑爱戴如桐乡吾邑阴多召伯棠花种河阳满县香父老时登节爱堂兕觥称寿祝无疆共言仁政天降康侯德难酬矢不忘本由婺女星降祥玺书征召简贤良侯今执法紫微旁香案从容侍玉皇青琐对拜称夕郎兰台簮笔推南床侯才八面皆可当一朝建白惊四方指陈大计何琅琅尽将民隠逹岩廊坐令斯世跻虞唐谟烈长垂青史光

　　祭祖乐章

　　初献
　　于【音乌】惟王氏代有令人春寿胜义不事污君戊申圣作宇宙更新诚斋快覩饮水衔恩伯兄不吊误挂吏文撃鼓上书逺叩天阍帝曰俞哉事竟报闻抚其遗孤三世不分付以筦钥让以藏金爰有文子一德同心积善余庆及我后昆
　　亚献
　　兴衰之效于古有征恒由浑厚以开文明文明既开浑厚渐失谓偶可常至于骄佚泝流知源先祖是思凡我后人敬而听之
　　终献
　　宗人来止其萃如云祖考视之其初一人分形连气有百其身孰谓同宗可不同心愿言不昧祖考如临歳时休享常我顾歆

　　为戊三侄题秋林图

　　读书结屋爱秋林为有清幽可赏心一种天香有时发庭前丹桂五枝深

　　寿族人夫妇六十

　　百年逢转甲九月两长庚巳尽田家乐不求身外名僊源通句曲瑞气接荆城会见骑黄鹤吹箫作鳯鸣

　　悼殇

　　残冬沴气盛流行但听家家哭子声固是适来须有去如何我辈独钟情

　　无题

　　尧夫花外车还到茂叔庭前草自春长者幸迂陈孺驾交情不是翟公门

　　洮湖纪兴

　　涪山黛色映中流月夜乗槎到上头惊起山僧移短屐相从岩洞访丹邱
　　西对三茅意自闲谁知湖外有青山小楼堪筑平沙上两面回看兴未阑
　　几向湖边看日出湖光山色两悠然力耕把钓堪终老也有濵湖数顷田

　　读书别业

　　课农课子挟遗编随处维舟杨桞边相逢倘有人相问不是米家书画船
　　山人何事爱林居西陌东阡任所如妙思还从个中得不须象罔索玄珠

　　同逹观上人过城东别墅

　　师来南岳意犹勤指点真如显法门几度临流话心处夕阳烟水一孤村

　　顾龙山赋

　　莫言山小如一拳华不注山亦超然山纯石而无树爰特起乎平原蔼苍苍之翠色无逺近而皆妍惟上古洞天之八有金坛华阳之天三峰西绕诸水北纒江潮贯城而南下洮湖浩渺乎东偏伊谁为之作镇惟兹山鎻钥乎中坚山不高而逺近献状水不深而千顷平田与相曲折而回旋阳羡金渊渔歌钓艇欸乃吴船相与出没乎逺水轻烟南窑一歳九熟利兼渔稼而拱其右九里隔河百家蔽遮云树而当其前葭芦茁而洲渚相望鳬鹥随风而淡澹芰荷高而红翠相错芙蓉出水而娟娟鱼便藻宻鹭惯沙圆星罗棋布断而复连凡诸景皆兹山之所有可与济南之华鹊并驾而争先矧高皇昔尝驻跸题词同云汉而高悬配周宣之石鼓虽万世其犹传然则兹山之所托以不朽者岂若骊以秦而辱彼小而灵者谓侍于有僊欤【南窑九里皆地名】

　　题于见素南园

　　堂开緑野水平矶槛阁通幽花满蹊波淡淡时鱼或跃栁阴阴处鸟于飞坐逢嘉话杯行速月爱清辉客散迟从此芙蕖红十里不妨随到有新题

　　渡淮寄内

　　嘉靖戊申使蜀经濠梁驿庚戌使代适敌犯京师先太夫人弃世携家往返再经癸丑北上万厯乙亥赴尚寳之命北上则又再经也
　　夫妇于今兮各白头嗟我中路兮复逺游感子送我兮意绸缪手整衣裳兮与衾裯昨夜秋风兮淮水陬睹物兴懐兮涕交流昔日相从兮此停辀往返再经兮罹百忧今我单行兮子独留淮水之长兮我思悠

　　元旦试笔偶成【万厯丙申】

　　嘉靖乙未歳吾方十五龄先君初谢政兄弟同在庭过庭奉严训讲求惟六经丁未登仕版二亲尚康宁前后五十载三朝逢圣明歳复当乙未言归忝六卿肯构有仲子新宫适已成移居理旧业耳目仍聪明灯下能细书蚤起鸡纔鸣平生寡嗜好天假此性灵六经毕其四匪希身外名旷世有相感吾师在考亭何如汉王吉三世传其清

　　除夕【丙申】

　　乆晴不厌雨蒙蒙一枕清酣到夜中睡起呼灯聊试笔新诗书罢始闻钟
　　蚤探春信到梅花夜静无风气候佳依旧衡门飞燕子留台御史近还家
　　书灯不剪两重花气候清和雨也嘉七十六廵新甲子又看箫鼓闹邻家

　　春前得雪雪后喜晴

　　残冬见微霰大雪降春前喜得四时正不忧三等田况逢人糓日开出艶阳天汉室勤农诏应须到日边

　　寄白下相知

　　坐卧蘧然在一堂萧萧深竹对幽窓如何尚作留都梦寤寐高贤义不忘

　　慰克加侄

　　百年容易尽何事苦劳形骨徤神相守心虚体自平

　　示子孙

　　人生忌安逸清时无幸民士当勤读书农当力耕耘实益在勤俭实修在天伦未有天伦厚人或忘其根慈父生孝子孝子生慈孙慈孝匪相报末茂本之深人有亲中贤尊贤且亲亲亲贤得其所其道并相惇禹不贵尺璧而乃惜寸阴太康坠厥绪逸豫乃其因吾产诚已薄吾志良亦勤事欲得其继言欲传其心心传吾不死望尔后之人愿毋听藐藐负我诲谆谆

　　同紫柏上人出郊奉赓法语

　　不空宁有妙诸妙本来空落日云光里茅山翠几重

　　二

　　本来原不染净是子孙縁大道无名字太和宇宙间

　　方麓集巻十四

　　●钦定四库全书

　　方麓集巻十五

　　（明）王樵 撰

　　○戊申笔记

　　平生虽道途车马之上未尝废思有得即书有闻则书起嘉靖戊申凡若干言万厯己卯方麓居士题

　　初筮者逺大之基人葢有所向雍雍得一试之方终身劳劳病一事之累有后藉不若无前顾有明扬不若无窃揜有人福不若无自败
　　君子之交难合而有终小人易合而轻相失人
　　苦量不弘当自忍字进忍之至可以变化气质
　　识髙则量弘不待忍而自平
　　唐肃宗急于平安史则许以玉帛子女归回纥急于平刘展则许以玉帛子女赂田神功皆苟且成事志不在民也何以克永世祸乱暂息亦幸耳
　　贺医闾论内官则曰譬之妇人虽贤不可使主外事论倡优则曰皆赤子也奈何弃之于禽兽皆至言也凡事从容缓处人已俱不失
　　君好直则于魏征犹见其妩媚君好佞则于卢杞不觉其奸邪
　　物之可爱者人知惜之材之在人也实天地精英之所为圣贤能事之所出可不谓之至贵至难得者乎轻丧其宅而不惜其储外完其郛而内滑其居同腐于物而得谥为愚何其知物而不知自反也吁
　　就今之卫所而整顿之兵可召募而足但不当使之不耕而食须有田以为之业三时务农一时讲武一如古法则兵农复合兵额既足则清勾可罢今之军官世袭而军亦世充十岁一清勾不能足兵滋为民扰耳
　　庄子曰平为福人之福在于平而人情不喜平而喜过过反不得平焉故节者保常之道也
　　书不尽言言不尽意得意者忘言可也谓意之无穷而益之言者非也程子朱子犹不得已也后之多言者其用心也外也夫
　　盗之端有二迫于饥寒者此愚民也贵于开衣食之源以业之缓文法以安之生而不逞非尽出于饥寒者此奸民也贵于有法以制之有路以收之有道以散之葢小盗惟不务安之而求胜之也而后驱而入于大大盗之先惟无以制之收之散之也而后至于用甲兵甲兵以克盗犹劀杀以去疡虽克去之为快而扁鹊医和以为晩矣重利之所在非黠而强者不能趋重害之所在非黠而强者不敢犯始则偷越禁防以营其私终则盗弄甲兵以至于乱及其几而治之则一良有司之力而有余失其圗而猖之则连兵积年费财万计而不足明岂能尽奸贵于执一实以御百虚法岂能尽有罪贵于刑一人而使千万人惧
　　嘉靖庚申十二月朔昧爽由东昌之阳谷大雾咫尺不辨夹道林木皆不见及日出雾收则见木上如薄雪封条宛成花卉银树徧野绰约婆娑有绘画之所不能尽者不知何祥也
　　初三日郓城蚤发所见如前大雾蒙蒙似霜非霜似雪非雪着人须睂发皆白如老人状
　　兵莫憯于志镆铘为下志在忿则忿兵也志在欲则欲兵也
　　哀莫大于心死不若人不耻有过不悔恣其气以陵人为人所容不觉
　　古人畏天戒则修人事犹谨疾病则慎调摄审治疗病生于饮食起居之不节而后五脏有受邪之处灾生于喜怒政事之失当而后山川星辰有变怪之端是其事殊而理一也付灾异于偶然犹轻疾病而不治也禳灾异以厌祷犹病不求医而信巫也病不可以为祟灾不可委之天故恐惧修省垂于易象格王正厥事载于商书
　　光武身亲庶务明帝察察君勤于上则事责成于下疑若当时官必备员必多而乃省并仅止七百余员而已则夫疑省官之恐以废事者非也明王立政不惟其官惟其人乃自古记之矣省其员而厚其禄精其选久其任而考其成不易之要道也
　　天之所佑者善也人之所助者顺也不善不顺虽才如申商勇如信布威如王莽继其世如操懿刘裕小则杀身大则灭族今小夫以智力侥幸一时自谓得天人之助因是以稔其恶岂不愚哉
　　铁剑利而倡优拙楚之所以见惮于秦仓廪虚而囹圄实无盐令之所以见诛于齐
　　韩退之知得中庸原道不作可也
　　佛经千万部只说得喜怒哀乐之未发一句然吾以为未发而彼则以为本无也
　　吾近读佛书亦知好之然一读便知不同处夫天下岂有二道哉既不同即彼非矣尚何惑焉
　　建文君无守成之材当时用事诸臣无相天下之器纵无成祖为之敌天下必乱何也承太祖开创之后不以赡养元元为事乃屑屑以更改制度为先此何异于王莽乎太祖惩宋元孤立而败故大封同姓乃若分封太大则当时有识者固已预忧之欲为之处须在我无瑕而圗之以渐晏子论陈氏之患曰惟礼可以已之太史公论七国之变曰由鼌错为之不以渐使朝政清明天下无事则懐徳惟宁宗子惟城乃不頼其为辅而忧其为乱无是理也
　　韩子曰春秋谨严吾谓非特春秋也六经之文皆谨严尽之矣凡辞皆意所摄也意不摄辞皆不谨严也
　　风雷益君子以迁善改过益莫大焉山泽损君子以惩忿窒欲损乃益矣
　　礼以恭敬为本恭者不慢敬者不忽持己待人皆有准则是谓合礼失礼慢忽固不可若恭让不合礼亦为失已故曰恭近于礼逺耻辱也又曰恭而无礼则劳吾性多有此失不可不戒
　　虺虿虫之逺人者也非职来螫人人即之也物即吾吾必挥吾即物物有不惊者乎愕而用其吻与尾亦其挥也蝇昼遨遇物则集而饮其濡蚋夜遨以臝物为粮方其酣适也腹累累而欲破飞不能举秋愈健利遭之者与蜂虿等毒未几金风飘而翅零豹足长而喙折其得志之极者亦其衰之始也嗟夫万形皆有欲有欲皆有求凡有欲有求皆有毒者也而人之无欲无求无可欲者物之所不能即也蝉食虚龟食息而不免于害彼诚无求也如取者何夫惟无可欲者不可取也不可取者使人无取之之意者也使人无取之之意者其至矣夫尔汝之称人则恶之然有尔汝之实如枉我以非道之招货我以无处之馈皆尔汝之类也不受于彼而受于此恶其名而甘处其实是尚为能充其类也乎福在于平而常人不喜平而喜过过反不得平焉故知
　　平者吉家起于俭而后人不慕俭而慕奢奢难复入俭焉故克俭者长
　　不能为古人之事业非今人之所责不犯今人之忌讳乃古人之所难
　　天子在上公卿在前国家祸福生民休戚系于言与不言如是而极言之可也然有顾忌而不言者矣私居延客捧茗游谈不觉其出自忘其止李母戒景让之言岂可不念
　　问谨而信曰无言其所不行无行其所非
　　见人有所得如己有所失见人有所失如己有所得此道经中语可表出以为世戒
　　小人好以人试巧以险市恩
　　古厯法周公时尚传玑衡之器想亦尚在故设冯相保章二官典其常业而以太史长之而已
　　太史宾友之官而为日官之长职天道以正四时此周公之深意即唐虞重羲和之遗意也
　　王者财用非有公私而内外不相侵紊则费出有经而人主之侈心无自而肆焉
　　以九式均节财用此正冢宰制国用以道佐人主之要务有式无式所以为古今之判其闗系大矣今亦宜以国之大用仿周礼式目定为式法永永遵守毎岁大臣制其均节之宜量入为出则财不伤而民不病王道兴而天下平矣
　　民可使由之不可使知之尧舜之道使人由之由之而知则在其人之自得非圣人之所能使也佛氏之道使人知之以为一悟则无复事矣然宁有是理哉
　　周礼一书理财居半先儒有是言也然理财乃六典之本何止居半己邪何则人资土以养土资人以辟人之与土相须不离而财由之出圣人经制天下之道葢不出此司徒主人者也司空主土者也二官同民异治无非使天下人土相配四民得其职地利无不尽而已故大学曰生财有大道生之者众食之者寡为之者疾用之者舒则财恒足矣详考周礼一书葢不出此意
　　古者一夫之界甚严六遂上地百亩亦加莱五十亩中地二百亩当百亩下地三百亩当百亩先王倍分中下之地而不欲弃之者欲人各尽其力使天下硗瘠之处无不垦辟也后世经界不行上地人争趋之又令得买卖焉中下之地举而弃之蒿莱千里游惰不分地利人力俱有不尽昔管仲治齐使四民各有定业窃先王之绪余犹假以获富强之效若能稽夫家授地职实以先王之良法美意行之财用岂有不理天下岂有不平者哉
　　后世田既在民富者积财买田驱贫民以耕而收其大半之入子弟僮仆多不耕而食之徒进不耕农退不士商乃游手之大者而未知为之禁何也今自僧道冗兵之外富贵之家乃游闲之薮而江南尤盛古人云一夫不耕或受之饥先儒胡仁仲有云上侈靡而细民皆衣帛食肉此饥寒之所由生盗贼之所由作也
　　魂者阳之神魄者阴之神形者魂魄之宅神者形魄之主耳目之聪明为魄【日之瞳体也其明魄也耳之窍体也其聪魄也此体魄之分月魄即其全体而光处乃其魂之发此魂魄之分】息之嘘吸出入神之思虑营为为魂魄以检魂魂载魄而不离则魂安静而魄精明火不燥而水不溢众人思虑营营神为形役则魂离于魄而不知老子曰载营魄抱一能无离乎只欲守其舍也虚以实为基阳以阴为地金水内景日火外景道家谓日火扬光于外故日有蚀火有灭金水潜光于内故无穷以此为养生之法故曰内以养己安静虚无元本隐明内照形躯闭塞其兊筑固灵株三光陆沉温养子珠又曰重为轻根静为躁君君子终日行而不离辎重皆此意也
　　老子曰益生不祥心使气曰强生本自然不损即益益之反损故曰不祥心为天君清其天君气自顺轨是为志帅气曰常也行持进退不由自然有所作为是为心使气曰强也强亦不祥也益生与心使气今之治方术而未闻道者鲜有不蹈之者也
　　参同契上徳无为一节诸家皆臆说惟朱子得其肯綮而其言甚简人未易晓今略以意说之未知是否姑记以俟知者曰上下指阴阳而言阴本在下而欲其上行阳本在上而欲其下行上徳下徳葢借老子之语阴阳得道则阴上行以交于阳是为上徳阳下行以交于阴是为下徳火不炎而水自上阴道顺而不倡者也故上徳无为不以察求圣贤千言万语只在制心制心治火也知白守黒神明自来心火不炎上则下从其妃而壬癸之英得火而日坚结成金丹以此而已故下徳为之其用不休上闭谓不知无为之理而妄有所事如益生之类下闭谓不知为之其用不休之理而失所有事如目引于色耳引于声心牵于事火輙随而丽之使汞龙常出于水铅虎常出于火如焰腾于薪有能出而复返者乎此二者其称有称无皆妄矣而不知下岂可无哉下无则上无所奉龙常出于水则龙飞而汞轻虎常出于火则虎走而铅枯若火不炎而水自上则龙不飞而汞不干上行之水蓊然如云蒸于泥丸岂非上得其奉而神得所居哉
　　性有巧拙惟静则清伏藏则静外骛而不已虽智必昏伏藏之道制外为本九窍之邪在乎三要三要耳目口也物无不接而心未尝起是曰可以动静
　　自然之道静而人其动机也人生而静天之性也而心其动机也天人合发者道之所在天意人情所同
　　天地虽大能役有形而不能役无形阴阳虽妙能役有气而不能役无气故天地为万物之盗也万物非为人而生而人资万物以养故人为万物之盗夫人盗天地以生又盗万物以私其生然未始不以其生而为杀也是万物又人之盗也是三盗者人实为主苟知天地万物无一物是吾之物物非我物不得不应我非我我不得不养则三盗宜三才安矣
　　君子有机以成其善小人有机以成其恶
　　天性一源而已人心逐物而有万岐焉圣愚之分在返与不返而已返则一一则精神与天地合夫寒暑之气至则金流胶折专之至也瞽者听察以专故也彼一其用于耳目者犹精而况心乎絶利一源谓絶利而止守一源精一之至也用师十倍精一之效也三返昼夜言返之不已再言用师万倍深见之也夫以不专之心应物是以块解牛也以不翕之心应物是索鉴于湍也此絶利一源所以用师万倍也
　　禽之制在气不但其类有异物而相制者如却鼠刀是也东坡有却鼠刀铭
　　天之道浸列子所谓运转亡已天地宻移畴觉之哉凡一气不顿进一形不顿亏亦不觉其成不觉其亏如人自少至老貌色智态亡日不异爪之生髪之长荣卫之行亡顷刻止众人皆见之于着不能见之于微所以不能任化而常化于化也阴阳之道无日不相胜一长则一消互为主客穷上则反下循环不已故曰阴阳相推而变化顺矣
　　心生于物死于物释氏心无所住谓不着于物而能生其心则不死于物矣
　　濳心于渊神不外也则重常为根静常为君矣秦少游为其甥杨道孚作真赞曰其气扬以善动其神骛以思用盍观老氏之言乎君子行不离辎重
　　万厯乙亥四月朔日食先是司天言食当若干分杪是日予在杭州同三司官行救日礼亲见食既星见庭桧上乌鹊皆归栖葢天文家言日轮大月轮小日道近天在上月道近人在下故日食既时四面有光溢出而其所食分数逺近观者亦不同如北方食既南纔半亏南方食既北纔半亏如京口距杭仅七程而所见已不同矣惟月食分数八方所见同者月小闇虚大故也人皆知日食为天变之大者而食之既与食在元旦尤为非常然夏之四月谓之正月以其纯阳用事为正阳之月也食在此月古尤忌之此近在诗与春秋而人不复及矣
　　宁王使刘养正至赣州见王阳明宻相要结此事载于罗念庵集中出其女兄之夫所谓周龙冈者之言曰龙冈尝自赣病归附庐陵刘子吉舟刘与阳明素善会母死往请墓志以濠事暗相邀结不合而返时龙冈呻吟昏暓意其熟寐也呼门人王储叹曰初意专倚阳明两日数调以言若不喻意更不得一肯綮不上此船明矣此事将遂已乎储拱手曰先生气弱今天下大事属先生先生安所让乎且先生以阳明为才乎吾见其怯耳刘笑曰是诚在我时己卯二月也其年六月濠反七月阳明举兵讨贼八月擒濠是时议者纷然曰是附濠而资以为利也又曰与刘期而中变卖友也念庵之记此若欲为阳明湔涤者而其隐情益彰观初意专倚阳明与不上此船之言非平日交通中变卖友而何哉或言宁王举兵北向视赣州军门宁无后顾之虑阳明既欲有所为不得不阳与之款使不款濠而机先露濠必以计去之而事不可为矣吾则以为濠之在江西其势之不可御孰与安禄山之在范阳王敦之在姑孰使阳明果有颜常山颜平原陶士行温太真之精忠大节则亦惟有艰难守正濳为之备而已机固不先露使彼有所惮而不发岂非国之福纵彼不吾顾而遂东吾奬率义旅以顺讨逆孰不响应以全势之重而蹑其后以当彼羣盗乌合之众孰不瓦解而彼且挫师坚城之下进退狼顾还师自救则坐而成擒此皆可前见者何事而先款贼以圗后功哉然而阳明一时不可谓无功王靖逺麓川之役人有遗论仇钺初听安化王赚调入城卒反戈擒之二人者固皆剖符行封传世不复追论其余矣王新建固不得以是为比乎嘉靖间削爵隆庆中复之人以为宜至于崇尚其学者又欲推而俎豆于孔子之庭则人又不以为可要之论以众而公以久而定非一时人情好恶之所能为也
　　朱子曰水一也火二也以魂载魄以二守一则水火固济而不相离所以能永年也养生家说尽千言万语说龙说虎说铅说汞说坎说离其术止是如此而已故云载营魄抱一能无离乎专气致柔能婴儿乎今之道家只是驰骛于外安识所谓载魄守一能无离乎
　　按此至切要之言吾儒养徳养生葢非二事所谓养生者非如丹术之家谓有所谓教外别传也分明指（阙页）
　　（上阙）可不别为一书理在相须决不可阙故唐杜佑有通典后人继而为之若郑渔仲通志略马端临文献通考今并行于世不为无补但详略亦未适中杜考究精核条贯分明但事多详于后代素无经学是以上遡前古率多疎略而是非纷错无所折衷郑书氏族六书七音之类其所自得足以名家盛自夸诩良不为过余则犹夫人耳马端临力不及前人逺甚聨比无法殊欠要领中间议论不无可采者而巻帙已多于本史要之可备裁削难号成书故今只以本史为主删其繁文笔其领要补其阙略有纲有目有事有论在兼采诸家之长而折衷以先圣王经世之道使人寻讨易见要领是非不谬所从粲然若指诸掌有欲举而措之者立可采获而行焉
　　天下有事事者有居无事以待有事者二者不失其操则天下治矣事事者百职羣吏是也居无事以待有事者君是也百职羣吏各事其事而为之君者执进退刑赏之权以临之所谓居无事以待有事者也不居无事则将日役其心以与夫智效一官者程能而角捷耶不能也惟居无事者乃能有以待有事彼百工庶职方且日役其思以效一官尽一长而吾于其间惟无所事而有以待之约而易操者亦曰任贤使能赏功罚罪而已矣恭己之说出于孔子而世之昧其义者亦多矣恭己非无所事事之谓也居无事以待有事之谓也记曰王中心无为以守至正中心无为者如鉴之未有所照则虚而已矣如衡之未有所加则平而已矣以其至虚而妍媸无所遁其形以其至平而轻重不能违其则此居无事以待有事者也唐明皇初年委任姚崇谓序进郎吏细故不当上请世谓知体吾则谓明皇不知恭己之道晩年委政林甫其病根已见于此矣彼将谓逸于任人者君可以自逸邪
　　任官者其犹大匠之为栋也与非其任者易材焉可也虑其不足以胜而益一栋焉其势不能以兼获其力则必有一虚设者矣夫有诸侯则有牧伯有守令则有监司不易之道也事当责成于守令监司者察守令之任否而已矣非为有司之不能而代之也非为有司之任重而分之也后之任人不求其任之必胜而好为二栋甚至监司之上复出官以监之夫以中臣分监司之事则必以监司分有司之事其平居也上下相牵而不得自专及其有事也上下相委而易以辞责事功不立变故不支凡以是也夫事当责成于郡县则守令之权不可不重守令之权还之守令而后可以责事功而待变故葢凡所以养民育材制兵皆当使郡县得专其司而毕其力如人之自为家计而后可郡县者朝廷之基未有基固而危者也夫知守令之重则知不必多设监司葢古之善为天下者为天下得一相一相为诸路得十数监司十数监司自清其所部使贤者得展其志而不肖者不得苟容其间天下虽欲无治不可得已
　　古之言诗者莫加于唐虞曰诗言志至于被之八音而可以谐神人动天地诗之功用大矣乐出乎诗者也诗出乎志者也人之志气与天地通发于声音合于度数圣人为之律吕以写乎人和之自然而已故曰律和声声依永律之所和者声声之所依者永永之所出者人心自然之妙也后世谓诗本为乐而作先定律而以诗合之是永依声矣三代而下之无乐也非无乐也无诗也夫乐者三才之和气也君子直而温寛而栗九徳有诸躬也善政以养其民九功叙于下也上下之和心应焉则存之而为志宣之而为诗被之八音而为乐何莫而非和平之感乎故大韶之作起于九叙之歌而周礼亦以中和祗庸孝友谓之乐徳形于兴道讽诵言语谓之乐语在虞则直而温寛而栗亦乐徳也出纳五言九叙之歌亦乐语也有其徳则声为律而九叙之歌大韶之乐不患其不作志者诗之本而乐者其末也虞夏之诗其可见者帝舜皋陶之歌雅之始也五子之歌风之始也三百篇于是焉出自是而降言志之道隐而诗之功用不明于天下欧阳永叔谓三代而下古乐既亡天地人和气之相接者既不得泄于金石疑其独锺于人又言自古诗人少达而多穷殆穷而后工也噫岂其然与天地人和气之相接者疑独锺于人是诗乐为二事也诗既不足以与乎大乐之和则其以为幽人贞士不得于时独以自鸣其志之所为也无足怪矣而岂其然与
　　（阙页）
　　传曰触石而出肤寸而合不崇朝而雨天下惟泰山云耳言其畜厚故其施者大也又曰河润千里言其源逺故其流者长也在易天在山中为大畜天在山中此以其象言也然理亦有之先儒固言天之气彻行乎地中地中皆天也山以艮体畜干之气尤厚故云雨出焉以畜天故也人之藴畜由学而大闻由古哲弘于天不亦君子之大畜乎地之有南北二络大河界之也南络之分为中络江界之也上应天汉谓之两戒惟其源也自古未有能穷江河之源者汉史载张骞穷河源谓天子案古圗书名河所出曰昆仑云明非真昆仑也元人得之于吐蕃朶甘思之南去张骞所指为近殆亦不足信者何也泲水能穴地伏流今厯下发地皆泉皆泲所过也元人以有泉百泓而遂指为河源是又陋于张骞矣宋人尝穷江源则自蜀岷山之西大山广谷连峰迭岫不详逺近西南走蛮夷中皆岷山也是两戒者其源皆自荒徼辽絶之域累万里而后至中国吞纳百川以注于海惟其源也传曰三王之祭川也先河而后海重其源也人之道亦犹是己诗书礼义者畜也源也子孙福泽之盛施也流也世之论盛衰者谓人定胜天天定胜人至谓天之既定修徳于身责报于后如持左契交手相付此非知天者也夫人之所为孰非天也哉使天与人以众寡疾徐为胜负是天人二也君子定于善是谓吾之天定吾之天定则亹亹不能自已而欲其畜之不厚施之不大源之不深流之不长不可得也
　　张子曰大易不言有无言有无诸子之陋也是葢起于老子而庄列宗之考之六经孔门其论道详矣皋陶谟曰天叙有典汤诰曰惟皇上帝降衷于下民若有恒性易大传曰一阴一阳之谓道继之者善也成之者性也子思子曰天命之谓性率性之谓道修道之谓教此皆极本穷原以见夫此理之所自来初未尝有所谓无之说惟老子首章云道可道非常道者乃其立言之宗旨此后如云三十辐共一毂当其无有车之用如云天下万物生于有有生于无如云道生一一生二二生三三生万物又云有物混成先天地生夫吾圣人言道则出于性言性则命于天自此以上不言者非秘而不言也不容言也乃老氏则好言之夫不容言而好言之欲髙于吾圣人而不知乃所以为妄也既曰两者同出而异名同谓之玄则有无非二亦无先后而又曰道生一一生二物生于有有生于无何邪曰先天地生则有先后矣自此列子则曰有形者生于无形则天地安从生太易者未见气也太初者气之始也太始者形之始也太素者质之始也又曰易无形畔易变而为一一者形变之始夫气与形质容有微着之渐易无形畔者不知与形气未始相离邪抑先天地生邪且易字本以阴阳变易得名若未见气安得有太易之称乎庄子则曰太初有无无有无名一之所起有一而未形物得以生谓之徳凡此皆与老子之言甚相合正可见其渊源所自也自吾儒言则一即太极二即阴阳程伯子曰一阴一阳之谓道阴阳亦形而下者也而曰道者惟此语截得上下最分明元来只此是道要在人黙而识之也明道之言可谓见道者其言自别而异端虚无荒唐之说其不足信亦已明矣三生万物老子本谓万物负阴而抱阳冲气以为和则冲气即二之交不当与二对而为三也
　　朱子之解太极圗说自是朱子借周子之言以发明至理一字不可易但未必周子本意观语録云太极动而生阳静而生阴非是动而后有阳静而后有阴只太极之动便是阳静便是阴又云不是动后方生阳葢纔动便属阳静便属阴此代周子周旋语意然周子明曰生阳生阴何尝曰动为阳静为阴耶又如无极之真二五之精妙合而凝朱子曰此数句甚妙是气与理合而成性也按横渠尝云合虚与气有性之名合性与知觉有心之名而朱子谓其未莹曰有心则自有知觉何合性与知觉之有不知所谓妙合而凝者得无亦近于张子之病否耶又如问动静者所乗之机曰理撘于气而行又曰太极理也动静气也气行则理亦行二者常相依而未尝相离太极犹人动静犹马此非后学所敢疑议亦请即以周子之言征之通书曰五殊二实二本则一一实万分万一各正小大有定此言更不见有理气相依之痕迹殊与太极之言不同则象山疑太极非周子定论亦未可厚非但朱子之解实为周子补其所未圎订其所未莹义理要自颠扑不破未可以其为无极二字费分疏而遂议之尔
　　洪范只从五行说起乃通书所谓五行阴阳阴阳太极者也故一曰水二曰火三曰木四曰金五曰土其在人则一曰貌二曰言三曰视四曰听五曰思貌曰恭言曰从视曰明听曰聪思曰睿此所谓有物必有则形色天性也郑玄曰木神曰仁金神曰义火神曰礼水神曰智土神曰信此可见道亦器器亦道故曰形而上者谓之道形而下者谓之器朱子曰此言最的当设若以有形无形言之便是物与理相间断了所以谓截得上下分明者只是上下之间分别得一个界至分明器亦道道亦器有分别而不相离也吾谓既有分别而不相离则何假于言妙合邪又凡言不相离者如人乗马马载人则有相离之时如梁承栋柱承梁虽不相离而实为二物若道之与器则即物而在曰不相离已落第二义而又何合之有哉
　　论性不论气不备张子气质之性之说所以为有功然虞书曰人心惟危此非气质之性乎曰道心惟微此非天地之性乎是前古圣人已道之矣口之于味也目之于色也耳之于声也四肢之于安佚也此人心也性也有命焉君子不谓性也仁之于父子也义之于君臣也礼之于宾主也智之于贤否也圣人之于天道也此道心也命也有性焉君子不谓命也徳胜其气性命于徳徳不胜其气性命于气性命于徳所谓道心为主而人心听命也故仁之于父子也至义之于君臣也尽礼之于宾主也敬智之于贤否也明圣人之于天道也纯亦不已焉性命于气故父子君臣之类各随其性之所近有至有不至而其下者好恶无节于内知诱于外不能反躬至于灭天理而穷人欲者有之性命之学莫明于虞书莫备于孟子此章其告子诸章因言而辩故不得如此章之尽耳
　　明道先生识其子端悫之圹曰夫动静者阴阳之本况五气交运则益参差不齐矣赋生之类宜其杂揉者众而精一者间或值焉以其间值之难则其数或不能长亦宜矣按圣贤之生皆所谓精一者间或值焉者也尧舜当气运之盛故其数长而又得位而行道孔子当气运之衰故不得其位而颜子则其数又不能长皆所谓精一间值之难而然也要之昏明寿夭贵贱之不齐存乎所遇而理本一原故君子夭寿不贰事天以终身乃知天之至也西铭以舜与申生曽子与伯竒相对而言最有深意舜尽事亲之道而瞽瞍底豫其功大矣故事天者尽事天之道而天心豫焉则亦天之舜也此事最难所谓必得其位必得其寿为国至于祈天永命者也申生无所逃而待烹其恭至矣故事天者夭寿不贰而修身以俟之则亦天之申生也此则学者所当勉天无私人不得其常理而怨怼乃私意乃妄也故西铭卒章专说此意
　　厯家之说谓日光以望时遥夺月光故月食日月同会月掩日故日食大率一百七十三日有余而道一交非交则不相侵犯故朔望不常有食有虽交而不食者有频交而食者然未有频月食者春秋襄公二十二年九月十月频食二十四年七月八月频食注家皆不能定其说孔氏曰汉书律厯志载刘歆三统之术以为五月二十二分月之二十乃为一交以为交在望前朔则日食望则月食交在望后望则月食后月朔则日食交正在朔则日食既前后望不食交正在望则月食既前后朔不食凡交前十五度交后十五度正是食竟去交逺则日食渐少去交近则日食渐多正当交则日食既若前月在交初一度日食则至后月之朔日犹在交之末度未出食竟月行天既匝来及于日或可更食若前月日在交初二度以后则后且复食无疑今七月日食既而八月又食于推步之术必无此理葢古书磨灭必有错误
　　汉时亦有频食者髙帝三年及文帝前三年十月晦十一月晦是也天道至逺执厯数之常按交会之度而求之固有不能尽也
　　考工记乃记工事非设官也故无员秩首言国有六职百工与居一焉郑康成谓百工司空事官之属于天地四时之职亦处其一非也其所谓六职者自明言于下曰或坐而论道或作而行之或审曲面埶以饬五材以辨民器或通四方之珍异以资之或饬力以长地财或治丝麻以成之坐而论道谓之王公作而行之谓之士大夫审曲面埶以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功此自言上自王公士大夫下至农耕妇织商通货财各有所职而工在其一不可相无耳何尝及天地四时之职也　此记毎叙一工制度皆极其妙非后人所能作必先代之遗书然文体与六官不同葢六官叙官职其体简严考工叙工制其模状精妙非一书明矣安可以补冬官之亡哉玉　人当领于典瑞弓人矢人当领于司弓矢车人轮人葢人辀人当领于巾车函人当领于司甲桃氏庐人当领于司戈盾司兵其余可推大抵此记杂叙工事故梓人匠人皆三出舆人车人一事而重出　梓人为笋虡一章极写物之妙　凡察车之道必自载于地者始也是故察车自轮始凡察车之道欲其朴属而微至不朴属无以为完久也不韦至无以为戚速也朴属犹附着坚固貌也韦至谓轮至地者少言其圜甚也着地者韦则易转故不微至无以为戚速戚与促同春秋传曰葢以操之为已戚矣后辀人为辀云劝登马力马力既竭辀犹能一取焉言辀和则劝马用力马止辀尚能一前取道喻易进也此皆曲尽命物之妙　轮敝三材不失职谓之完三材毂辐牙也毂以利转辐以直指牙以固抱轮虽敝而三者不失职谓之完见造轮之工只用五字道尽而妙又在不失职三字上　弓人为弓取六材必以其时六材既聚巧者和之干也者以为逺也角也者以为疾也筋也者以为深也胶也者以为和也丝也者以为固也漆也者以为受霜露也凡为弓冬析干春液角夏治筋秋合三材寒奠体氷析灂必以其时者郑氏曰取干以冬取角以秋丝漆以夏弓所以及逺其力在干矢所以疾发其势在角角干资筋以坚韧故射则中深三者又得胶然后相合而固之在丝护之以受霜露之气不为所侵动在漆此六者虽取以其时苟其质不美则不足相资以为用故云得此六材之全然后可以为良全谓无瑕病也材虽美工虽巧而不得天时又不可以为良故冬析干春液角夏治筋秋合三材皆顺时气三材者胶漆丝也以秋合之则坚宻至冬寒时纳之檠中【檠弓匣也】以定其往来之体则不复流移又于大寒氷坚时再纳之檠中以析其漆之灂则定后不复鼓动按古人于造一弓其文理宻察如此葢皆实理也不如是则不足以善其事昔奉使大同见边将言今造弓矢不能违此法惟京师造者差犹堪用其在外造者都不堪用葢取材不良工又不精徒取易成不得天时故也
　　陆务观书渭桥事云中大夫贾若思宣和中知京兆栎阳县夏夜以事行三十里至渭桥夜漏欲尽忽见二三百人驰道上衣帻鲜华最后车骑旌旄传呼甚盛若思遽下马避于道傍民家且使从吏询之对曰使者来按视都城基汉唐故城王气已尽当求生地此十里内已得之而水泉不壮今又舍之矣语毕驰去如飞时方承平若思大骇明日还县亟使人访诸府则初无是事也务观自言得此事于若思之孙逸祖而言岂闗中将复为帝宅乎敌规中原积六七十年王师一出中原豪杰必将响应决策入闗定万世之业兹其时矣吾谓宋之南渡既不足以办此大凡山川之气发之久则有时而歇郁之久则必有时而发今燕都自辽金元至我朝为帝都者数百年矣仰漕东南恐非所以为万世业计长安自唐之末造废而不都者几八九百年宋太祖与我太祖皆尝有意焉天祚皇明将至于万年议者谓宜修汉唐故事不然则且以为陪京夫雍冀二州据天下上游自古帝王更递而居亦何常之有务观所书事涉神怪不可信其谓闗中将复为帝宅事容有待则岂不然乎
　　陆务观谓周世宗先取淮南去腹心之患不乗胜取吴蜀楚粤而举胜兵以取幽州使幽州遂平四方何足定哉甫得三闗而以疾归则天也其后中国先取蜀南粤江南呉越太原最后取幽州则兵已弊于四方而幽州之功卒不成故虽得诸国而中国之势终弱然后知世宗之本谋为善也按王朴之策谓凡攻取之道必先其易者欲先取江南次岭南巴蜀而河东必死之冦则谓宜且以为后圗况契丹自石晋以来奄有十六州之地在宋取河东之后尚为敌国则在世宗时其势之难又可知也世宗自将伐契丹在王朴既卒之后是时连年有事于唐所谓兵已弊于数动者岂不信然耶况王朴画取唐之策谓未须大举且以轻兵扰之而世宗自将伐唐者凡再则于朴之策亦未能尽用也朴意即子胥亟肄以疲楚之策晋武平吴亦用此策南既举则岭南巴蜀可传檄而定是皆不烦大兵而养吾全力固在燕晋也而幽州故地未易以兵力取自此当养威蓄锐以待其衅招懐内附以孤其势迟以岁月可以万全必举惜乎世宗有雄志雄材而无囊括宇宙之度宁静致逺之略失之躁急使功业竟不就而终虽曰天命亦世宗有未尽也宋太祖有取天下之度使假之年事未可知乃若太宗则材武不若世宗规摹不若太祖逺矣宜乎仅得河东而遂已也幽州不得而宋终不竞于外国呜呼天耶人耶王安石变法欲致富强专为取幽蓟也而卒以亡宋使无熙丰之兴革哲徽之绍述则宋不南渡使南渡而能修仁宗之政则宋不遂亡然则幽蓟不当复耶曰幽蓟非不当复亦非不可复而复之有道安石之所行则祗以亡宋耳
　　唐柳公度年八十有强力人问其术对曰吾平生未尝以脾胃熟生物暖冷物不以元气佐喜怒尔此格言也当书座右
　　富郑公年八十书座右云守口如瓶防意如城守口如瓶慎言语节饮食也防意如城惩忿窒欲也
　　朱子语録云俗言佛灯此是气盛而有光又恐是寳气此中有人随汪圣锡到峨睂山云五更初去看初布白气已而有圎光如镜其中有佛然其人以手裹头巾则光中之佛亦裹头巾则知乃人影耳今所在有石号菩萨石者如水精状于日中照之便有圎光按此事昔人有辩谓若是寳气则诸灵山容皆有之何独见于峨睂近时吾友姜凤阿登峨睂亲验有所谓放光石者实与朱子之言相合然则谓光出于石信矣光出于石即是气盛而有光谓之两说又不可此理与海市同海市独着于登州先君有说
　　知吉州王公世系履歴见刘文清公撰公墓志其略云开禧改元春诏趣新知吉州王公行仍俾以行期来上公祗命就道夏四月戊子次于仪真病卒年六十有三其年九月乙酉葬镇江府金坛县上元乡白水塘之原公讳万枢字赞元世居江之徳安曽祖韶事裕陵为枢宻副使赠太师燕国公谥襄敏国史有传祖寀擢崇宁甲科终左朝奉大夫父彦融终朝请大夫直敷文阁累赠金紫光禄大夫始家金坛公其仲子也以父任入官凡十三转终奉直大夫由平江府昆山县尉调秀州崇徳丞因举者五人改秩知滁州来安县淮南路转运司干官通判建康府知兴国军及吉州凡七更任而一不赴吉州夫人蔡氏亦有贤行别有志吉州六子适逢遂逊近选遂初字颕叔真西山为改曰去非嘉泰二年进士官至权工部尚书以龙圗阁直学士致仕卒谥正肃宋史有传吉州兄万全以父荫授髙邮尉至知辰州万全仲子通以父任调衢州江山主簿累官至知常州季子迈以父恩累官至知宁国府三人并载金坛人物志户口赋税升降之数考歴代已然之迹便可验欲核实亦无难者
　　记事者必提其要纂言者必钩其玄此韩文公读书要法也
　　太平御览采辑不精编类无法宋朝三大书欲以包罗众家而反为类书之极陋者御览广记近吴下俱已刋行抄本相传讹以承讹无所是正广记不经非所当刋布惟御览中所引诸子杂书有今世所不存者似当精择而别存之此别有意识者自知非为资博览计也
　　山川在地理之外当别有一书一统志附见于各州县中有一山一水而数处各载者今须山水别有源委一书
　　何振卿山记似亦可采但所见不广所采不精耳
　　禹贡以山川表疆界此后世书地里界至之始通典一统志止及各郡福建通志各府州县各具四至此可通之天下四至分明则地理不必画圗画圗易差也驿道里数有寰宇通衢一书但后有更革者须查补之见有一书附记路途险易闗津聚落
　　自天地判而万物生焉物为之名而有文有字文字立而有形有义有声尽天地万物之情以类相从得天地万物之序以六书正其形以翻切正其声极载籍之所有以尽其义
　　大书以提要分注以贯事此修志之法可省繁文
　　冠带闲住职卑于子者俱照子官封职髙于子者其子奏请得复原职致仕者方许进阶
　　国朝岁入之数　漕运粮四百万石内兊运二十四万赴蓟州仓改兊六万赴天津仓正入京通二仓者三百七十万　银输之数正统以前天下岁征税粮凡三千六百三十二万一千余石内三百二十万九千石折银八十一万四千余两并盐课商税等项每年共二百四十三万两　新増　嘉靖三十年加派军马银一百二十九万二千四百三十两南京取解天下括削赃罚并开纳事例银无常数大约三十年以后至三十六年共入过八百五十余万两
　　万厯四年户部出入实数　供给内府金花银一百万两　解纳两京各衙门粮豆六百四十万八千余石绢布四十六万六千余疋　绵丝花绒厨料颜料二百三十余万斤　银九万余两　草三百一万余束　额派边镇民运盐引屯粮等项本色粮料一百四十三万五千余石　折色银三百六十三万三千余两　草一千二百九十三万余束　其云贵两广江浙南直隶江防海防兵饷不在数内　岁入太仓钱粮数　夏税银一十一万九千五百四十七两有竒　秋粮银五十五万五千一百四十七两有竒　马草银二十四万四千五百一十六两有竒　运司盐价两淮六十万两有竒　长卢一十二万两有竒　两浙一十四万两有竒　四川五万二十五两有竒　云南三万五千七百两有竒　福建一万二千二百两有竒　各钞闗料税及屯牧盐钞等银二十一万两有竒　总计银二百九万七千余两此外有赃罚厯日民壮等项银两查解不前难以定数　岁出太仓钱粮数　供边主客兵二项辽东二十一万二千九百两有竒　延宁甘固五十三万九千一百两有竒　蓟永宻昌易八十一万二千二百两有竒　宣大山西一百万三千七十一两有竒　各衙门官员折俸布绢等银一十一万六千二百六十两有竒　各营料草布花杂役等银三十一万一千四百两有竒　总计银三百万四千余两　先年有事额外请讨常数十万而赈济修工等项犹不在数内　嘉靖三十六年查过出数　在京文武官折俸毎季大约八万六千两有竒除夏季折绢外毎年大约二十九万两有竒　各营卫月米食盐粮斗毎年一十万七千八十两有竒　各衙门官军布绢银一十六万四千一十两有竒　光禄寺供应并钱钞银四万四千一十两有竒　太常寺猪价银二万两有竒　公侯驸马伯禄米银一万七千八百四十两有竒　神乐观麦豆银一千四百二十两有竒　各仓场库局商人料草银四十四万四千一百一十两有竒　各马坊刍秸并修理银一万四百六十两有竒　各仓库筹架银三万四百两有竒【以上在京】在外各边姑以大同一镇言　近年加募军银六万三千二百六十两又加岁用银一十五万四千二百五十两又加本色粮料银一十万二千四百七十七两　嘉靖三十年发过大同银三十万四千八百七十二两　三十一年七十万三千五十六两　三十二年三十万五千二百二十七两　三十三年七十五万七千八十三两　三十四年一百一万二千七十七两　三十五年六十一万九千八百八十两　三十六年五十九万二千八百五两【以上大同一镇】　通计太仓出过银总数　三十年五百九十五万八千七百二十两　三十一年五百三十一万八千四百一十七两　三十二年四百七十二万九千二十四两　三十三年四百五十五万五千七百五十九两　三十四年四百二十九万四千六百六十八两　三十五年三百八十六万三百六十七两　三十六年三百二万二千九百六两　先年歳用之外尚有盈余京通仓粮嘉靖十年以前至有八九年之积太仓银库嘉靖八年以前内库积四百余万外库积一百余万　先年各边额用主兵年例银四十一万后每年加添募军银又每年加添防秋摆边设伏客兵银益多
　　朱子集注之例于程子称子于诸家称氏如尹氏谢氏游氏之类皆程子门人自今言之子者师称也氏有二等有不敢以字称而称氏者如尹氏谢氏游氏之属是也有自汉以来注授经师亦称氏者如孔氏郑氏马氏赵氏之类是也至于同时之友则称字如张敬夫何叔京是也若人非所尊直以解经而取之者则直名之而已如王勉范浚【引其心箴】等是也永乐中儒臣编辑五经四书性理大全书徧采诸家之言一例称氏又虑姓同者无别则或以郡地或以斋庵别号冠诸其氏之上可谓滥矣
　　吴康斋之出处载于天顺日録者详矣但据録之所载康斋之贤李文达公既自知之乃不自举之使此举出于石亨则康斋决无可就之义康斋之固辞者以此也文达若不喻其意而反疑其过殊未可晓也
　　英庙北狩于少保有社稷大功当为本朝文臣之冠惟景泰易储一事不闻力争此不可晓后有功不若于少保而封赏世延少保之裔孙似犹当沾一命以报之
　　春帖子词欧苏集中为朝廷作皆用四句如阳进升君子阴消退小人圣君南面治布政法新春共道十年无腊雪喜看三白压春田尽驱南亩扶犁手稍发中都朽贯钱不惟辞义之佳而举笔纳忠随寓有箴铭之助岂其它文人所及哉
　　五代史周世宗尝夜读书见唐元稹均田圗叹曰此致治之本也诏颁其圗法使吏民先习知之期以一岁大均天下之田元稹均田圗法今不传宋林勲本政书颇为朱子所取其法是以田为母人为子窃谓元稹圗法今天下岂无有能讲求之者诚欲均田须颁圗法使吏民先习知之然后择人以主其事不得人终无益也今法以户计里以田系户正是田不为母故奸豪得以欺隠飞洒有田无税有税无田非丈量不能得实非得人则仍堕里书之手矣
　　今人心清明时少散乱时多虽欲格物致知亦无其地故程子曰入道莫如敬未有致知而不在敬者是言以敬为本也又曰涵养须用敬进学则在致知是言二者各做工夫也大抵日用间须时刻照管收敛精神务令专一心常有主则不为事物所侵乱朱子言自家既有此身必有主宰理会得主宰然后随自家力量穷理格物而合做底事不可放过些子
　　天理平铺于人情物理之间但人往往当面蹉过故随其所在即事即物皆格之之地辨其是非处其当否皆格也至于积累多后则事至理明方能顺应非理已明安能念之所在即格其不正以归于正乎
　　其曰天命率性则道心之谓也可见道心兼体用该动静虞书未尝言性而道心一语已尽子思子始尽发其旨中和二字括尽道心
　　其曰择善固执则精一之谓也择善则精固执则一
　　其曰君子时中则执中之谓也时中一语圣圣相传之的子思子始拈出至孟子而尽发其藴非子思孟子孰知执中之为时中也
　　妄念一起觉念随之即当絶其根株勿使萌于再方是慎独
　　颜子有不善未尝不知知之未尝复行人知未尝复行为颜子克己之力而不知其工夫又在有不善未尝不知上颜子之心如至清之水纎芥必见
　　正心颜子以上事明道定性之论是其理
　　见善如不及见不善如探汤是诚意以后事
　　精有余而心不动则气常和养生之要【上二句蘓子由老子解中语】
　　邓隐峯毕竟是负了人一命释氏之说岂可通于吾儒之说【谓解释】
　　凡事孰非以精神为主一或不足则日用饮食皆足为病应酬人事易以多错完养之道亦在戒谨两字而已戒其已然谓之戒谨其未然谓之谨
　　任道器不必材智过人且欲回光而内照日用间常使精神胜事可以全生而尽年
　　善类进用此天下太平之渐所患无人有人任事天下事可次第而举亦何必我为之
　　功崇惟志业广惟勤惟克果断乃罔后艰王介甫谓功以智崇业以仁广断以勇克舍志勤而言智仁以迁就三达徳之说殊非经意尝以实事证之如孔明以恢复汉室为志使其功获成则杜少陵所谓伯仲之间见伊吕指麾若定失萧曹者良非过许也地虽狭国以勤俭富民虽寡兵以节制强业广惟勤可见至于当几而克果断亦惟孔明有之其出师伐魏皆有成算故断而不疑后出师表言刘繇王朗各据州郡论安言计动引圣人羣疑满腹众难塞胸今岁不战明年不征使孙策坐大遂并江东不果断之失此可见矣
　　人与万物盛衰消长其理一耳自少而壮气至而滋息之时也及壮而老老而衰则气将反而游散矣譬之日斜不可再中一有病乗之元气与客邪相持元气如膏客邪如火所以未灭者以膏未尽耳则所以养其将衰岂可不豫乎其安易持也其未兆易谋也
　　朱子乞修三礼奏札曰臣闻六经之道同归而礼乐之用为急遭秦灭学礼乐先壊汉晋以来诸儒补缉竟无全书其颇存者三礼而已周官一书固为礼之纲领至其仪法度数则仪礼乃其本经而礼记郊特牲冠义等篇乃其义疏耳　与吕伯恭商订三礼篇次仪礼附记上篇冠礼至觐礼凡十篇礼记冠义等篇附仪礼附记下篇丧服至有司彻凡七篇礼记丧服小记等篇附其余如曲礼内则等篇分为五类仍曰礼记　答潘恭叔书曰仪礼附记似合只依徳章本子盖免得拆碎记文本篇如要逐段参照即于章未结云右第几章仪礼即云记某篇第几章当附此礼记即云当附仪礼某篇第几章又如大戴礼亦合收入可附仪礼者附之不可附者分入五类其它经传类书说礼文者并合编集别为一书周礼即以祭祀宾客师田丧纪之属事别为门自为一书　语録礼记乃秦汉上下诸儒解释仪礼之书又有他说附益于其间今欲定作一书先以仪礼篇目置于前而附礼记于后如射礼则附以射义似此类已得二十余篇若其余曲礼少仪又自作一项而以类相从若疏中有说制度处亦当采取以益之旧尝以此意授潘恭叔渠亦曽整理数篇来　答余正甫书曰周礼为周道盛时圣贤制作之书若国语等书皆衰周文字正子贡所谓不贤者识其小者其间又自杂有一时僭窃之礼益以秉笔者脂粉涂泽之缪辞是所以使周道日以衰下不能振起之由也至如小戴祭法首尾皆出鲁语以为禘郊祖宗皆以其有功于民而祀之展转支蔓殊无义理凡此之类弃之若可惜而存之又不足以为训窃意一种繁冗破碎假托不真今都写入类将来却别作一等外书以收之庶几稍有甄别不至混乱　按朱子绪正三礼之大例具此数札
　　吴草庐叙云小戴记三十六篇澄所叙次汉兴得先儒所记礼书二百余篇大戴氏删合为八十五小戴氏又损益为四十三曲礼檀弓杂记分上下马氏又増以月令明堂位乐记郑氏从而为之注总四十九篇精粗杂记靡所不有秦火之余区区缀拾所谓存什一于千百虽不能以皆醇然先王之遗制圣贤之格言往往赖之而存第其诸篇出于先儒著作之全书者无几多是记者博搜旁采剿取残编断简会萃成篇无复诠次读者多病其杂乱而无章唐魏郑公为是作类礼二十篇不知其书果何如也而不可得见朱子所与东莱吕氏商订三礼篇次吕氏既不及答而朱子亦不及为幸而大纲见于文集犹可考也晩年编校仪礼经传则其条例与前所商订又不同矣其间所附戴记或削本篇之文而补以他篇之文今则不敢故止就其本篇之中科分栉剔以类相从俾其上下章文义聨属章之大指标识于左庶读者开巻了然若其篇第则大学中庸程子朱子既表章之以与论语孟子并而为四书固不容复厕之礼篇而投壶奔丧实为礼之正经亦不可以杂之于记其冠义婚义乡饮酒义射义燕义聘义六篇正释仪礼别辑为传以附经后此外犹三十六篇曰通礼者九曲礼少仪玉藻通记大小仪文而深衣附焉月令王制专记国家制度而文王世子明堂位附焉曰丧礼者十有一丧大记杂记丧服小记檀弓曽子问六篇记丧而大传间传问丧三年问丧服四制五篇则丧之义也曰祭礼者四祭法一篇记祭而郊特牲祭义祭统三篇则祭之义也曰通论者十有二礼运礼器经解一类哀公问仲尼燕居孔子闲居一类坊记表记缁衣一类儒行自为一类学记乐记其文雅醇非诸篇比则以为是书之终
　　朱子大意仪礼附记一也礼记分类二也其它经传及注疏类书但说礼文者并编集别为一书三也周礼全书虽不可分拆若欲便于考阅亦即以祭祀宾客等项事别为门目自为一书四也此外杂书若国语孔丛子之类别为外书以收之庶无所弃遗又不至混乱五也若依此法成书永无遗憾矣
　　朱子语録子升问仪礼传记是谁作曰传是子夏作记是子夏以后人作子升云今礼书更附入后世变礼亦好曰有此意按仪礼士冠礼篇末别有记冠义疏曰凡言记者皆是记经不备兼记经外逺古之言丧服记子夏为之作传不应自造还自解之记当在子夏之前未知定谁所録按此随经之记也二戴所传亦谓之记则初不随经者也汉艺文志云礼古经五十六巻经七十篇记百三十一篇注云七十子后学者所记也不随经之记自朱子始欲取以附经葢以经多缺亡取彼此参照易于诵读此自有深意非后学所当轻议其欲附入后世变礼他日又尝深有取于杜氏通典五礼中诸议使朱子得成此功闗系甚大惜乎其未及为也仪礼经传王朝礼中有王制自甲至癸凡十篇葢因汉人王制之篇而广之然此制度也非仪节也朱子欲备王朝之典则分土制国与师田刑辟孰非礼哉
　　礼乐废壊二千余年若以大数观之亦未为逺然已都无稽考处后来须有一个大大底人出来尽数拆洗一番但未知逺近在几时今世变日下恐必有个硕果不食之理　汉儒说礼制有不合者皆推之以为商礼此便是没理处　南北朝是甚时节而士大夫间礼学不废有考礼者说得亦自好　通典亦自好设一科又曰通典中间数巻议亦好　古者礼学是专门名家始终理会此事故学者有所传授终身守而行之凡欲行礼有疑者輙就质问所以上自宗庙朝廷下至士庶乡党典礼各各分明汉唐时犹有此意如今直是无人　某尝说有圣王复兴为今日礼怕必不能悉如古制今且要得大纲是若其小处亦难尽用　河间献王得古礼五十六篇想必有可观但当时君臣间有所不晓遂至无传　上古礼书极多如河间献王收拾得五十六篇后来藏在秘府郑玄辈尚及见之今注疏中有引援处后来遂失其传可惜可惜　鲁共王壊孔子宅得古文仪礼五十六篇其中十七篇与髙堂生所传十七篇同郑康成注此十七篇多举古文作某则是他当时亦见此壁中之书不知如何只解此十七篇而三十九篇不解竟无传焉　今仪礼多是士礼天子诸侯丧祭之礼皆不存其中不过有些小朝聘燕享之礼自汉以来皆是将士礼来増加为之河间献王所得礼五十六篇却有天子诸侯之礼故班固谓愈于推士礼以为天子诸侯之礼者班固作汉书时此礼犹在不知何年失了【右俱朱子之说】
　　程子曰学礼者考文必求先王之意得意乃可以沿革又曰礼之本出于民之情圣人因而道之耳礼之器出于民之俗圣人因而节文之耳圣人复出必因今之衣服器用而为之节文其所谓贵本而亲用者亦在时王斟酌损益之耳按礼书朱子编类之意主于存古然存古之意亦欲可以行于今也古今之风气不同而其理则一故古之节文度数必可以行于今而后为合宜今之斟酌损益必因乎古而后能不失乎先王之意程子所谓得意乃可以沿革是也若叔孙通曹褒与开元开寳之礼则岂足以语此哉
　　周盛时洛邑与宗周通封畿宗周镐京也为方百里者六十四洛邑成周也为方百里者三十六东西长而南北短短长相覆为千里是周之王畿千里兼有闗洛之地葢以闗中为根本据形势以临天下以洛邑为陪辅宅土中以朝诸侯后世两都并建葢始于此然周人镐京与洛实一封畿此则非汉人以下所能知也前此则周召分陜而治已有此意后此则周公君陈毕公相继分正东郊葢非止为殷民亦以庭户锁钥之寄非重臣不足以任之尔故毕命曰申画郊畿慎固封守以康四海此非通封畿之明验乎康王之诰云太保帅西方诸侯入应门左毕公帅东方诸侯入应门右此非分陜之微意及二伯之明验乎周太史儋见秦献公曰周故与秦国合而别别五百歳复合合七十七岁而霸王出当时人固有窥见此意者矣
　　姊妺之孙为从孙甥称于父之舅氏曰弥甥见左氏春秋传
　　明王奉若天道树后王君公必承以大夫师长设官分职其来尚矣故以唐虞之盛必稽古建官夏商虽因时繁简官数加倍而稽古之意亦因乎唐虞葢体统相承上下为臂指内外为肺腑自上世以来皆有意义不可易也然明王立政不惟其官惟其官之皆得其人尔苟非其人则虽稽古建官犹无益也成王此数言包尽曲折道尽要领大抵建官以周制为定汉官多因秦置乃傅说所谓事不师古以克永世匪说攸闻者也其间如中书尚书浸用事沿流至今更不可动殊不可晓宇文周虽尝仿周设官正与王莽之更改郡县事同何足道也　天子必有相百官必有总故在唐虞则有百揆在商则伊尹傅说皆为冢宰周成王时周公以太师为冢宰康王时召公以太保为冢宰政出于一而上下内外洞然无间三代致治之本正在于此范氏以为后世多疑于人宰相之职分而不一君以为权在于己臣以为政在于君国之治乱民之休戚无所任责故贤者不得行其所学不肖者得以苟容于其间愚谓汉初以丞相总百官以九卿分理天下之事此意犹为近古其后中书亲近而丞相疎外丞相失权而九卿更进用事古制于是始乱至唐而三省并设中书造命门下审覆尚书施行欲相检制防其专而分其权也然李林甫杨国忠为相何尝三省不鼎立耶而弊乃如彼我朝罢丞相之官天下之事必归于六部而总于朝廷不使相压实合成周六卿分职之意使遂正其名而修其实古治岂不可复太祖既有所未遑而六部之外有内阁者为谋谟代言之任隐然有内相之意人皆以为不予之以名而予之以实也不予之以名俾无前代专权之患阴予之以实俾朝廷腹心喉舌得有所寄自是之后内阁则中书矣六部则尚书而六科则门下是三省之遗意犹存但唐宋之弊则革之已尽所以百年相承遂不复易
　　太学当如程子之议推访凡有明先王之道徳业充备足为师表者其次笃志好学材良行修者厚礼延聘萃于京师以大臣之贤者典其事俾相与讲明正学上者以为太学之师次以分教天下之学者如此方可以望古人育材善俗之成效　古者世子亦教于太学故有齿于学之礼有入学亲师受业之节世子与众国子不异师也东宫与太学不异官也　古者太学之教乃天子公卿自为之师而有司为之行其事授其业者尔业有四曰诗书礼乐是也故舜命夔典乐教胄子成周大司乐掌成均之法教国子以乐徳乐语乐舞师氏居虎门左司王朝诏王媺而教国子以三徳三行保氏掌谏王恶而教国子以六艺六仪葢以师道之难故师不设官而无往非教故教亦不属于一官后世太学始有专职而不免为具员礼乐之官不复与乎教事葢礼乐徒制数既无闗于身心性情之养教亦徒虚文故不足以成乎徳行道艺之实士之四业独有诗书在又徒诵说而已此古今人材之所以异也
　　太学祀孔子为先师而三皇五帝三王别与汉唐诸帝为帝王庙似乎未尽窃谓太学宜祀及三王以上妄拟伏羲神农黄帝少昊髙辛氏髙阳氏宜为一庙唐尧虞舜夏禹商汤周文王宜各为一庙周武王周公孔子宜为一庙皆立于太学其郡县学止祀孔子以颜曽思孟四子配享惟阙里徧及七十子如此方于礼为称于义为尽矣
　　古不以谏名官葢进言路广无人不得諌也然师氏诏王媺保氏谏王恶内史掌八柄之法以诏王治掌叙事之法受纳访以诏王听治此所谓近臣进规也是言路虽广而言责未尝不微有所寄也古之官皆得以其职谏故不必以谏名官后世以谏名官其途已隘其它官言事者又反以越职罪之不知事各有职言非有职也事各有职则有职所当言之事当其职者不言俟他人言之又以越职罪之可乎孟子云有官守有言责此言责不过随官守而言尔如士师以刑狱为职若刑狱不当即士师所当争是有官守即有言责非二事也　公孤论道承弼商书所谓朝夕纳诲以辅台徳者也又设师氏保氏之官秩中下大夫而其官名与师保同称其职任与师保相助葢公孤体尊以道格君正于未然不待告诏以言过而后谏也师氏保氏职近情亲得以从容讽谏因事直言故师氏居虎门左司王朝掌国中失之事王举则从听治亦如之是以近臣而寄以言责之明征也汉东方朔执戟殿庭常因事进谏是其遗意矣动则左史书之言则右史书之说者谓言动何必分记不知此葢谓史官执笔左右之时恐记言者于记动或不能详审记动者于记言或不能详审故使左右分记之各专一事则得以详尽而无失焉尔非谓不可以相通也其实分记之后言动未尝不聨合而通记之左右非官称也然楚有左史倚相岂后或因以名官与
　　汉羽林郎常选六郡良家子充本武帝以便马从腊还宿殿陛岩下室中故号岩郎
　　周家凡有大事皆至丰告以文王庙在焉武王迁镐都虽迁而庙不改本朝南京太庙似仍当存葢不知神之在彼乎在此乎嘉靖戊申樵使蜀还过承天谒显陵又谒献皇帝庙今官员到南京者但谒孝陵而已南京太庙自某年灾后不复建窃以太祖开基于此首建社稷宗庙于此岂忍因灾而废宜如周家之丰邑今代之兴都庶于孝思为尽也
　　今布政司即元行中书省故俗犹称省不知省非外藩之所得称也
　　众人日履危涂求得欲遂方自愉快其能知所惧者鲜矣惟以予之迂且拙十为九错而后知所惧既颇能自反乃其可惧者益多而犹恐此心不继有时乎忽且忘也故榜其燕居之室曰独惧斋夫知惧则可以进矣进徳修业可以自勉而不勉他人之所不为而已亦同之何其大缪耶因书以自警且以警吾家之子弟云
　　春秋襄公九年冬十月晋会诸侯伐郑左氏记荀罃士匄门于剸门荀偃韩起门于师之梁栾黡士鲂门于北门郑人行成荀偃则欲遂围之以待楚人之救而与之战荀罃则欲许之盟而还师以敝楚人曰吾三分四军与诸侯之锐以逆来者于我未病楚不能矣犹愈于战此欲分晋军与诸侯之锐士皆为三部欲更出以待楚杜氏云晋各一动而楚三来故曰不能后来三驾而楚不能与争即用此策也三驾者十年师于牛首十一年师于向其秋观兵于郑东门是也九年之传左氏又云晋人不得志于郑以诸侯复伐之十二月癸亥门其三门啖氏曰此误重说也古史或有用周正者或有用夏正者故有两月不同葢作传者承两国之旧史月数不同遂两载之啖氏此言可谓卓见葢此十二月即夏正十月此所谓门其三门者即前所记十月事而又误重载之于此也杜氏不悟其误因云晋果三分其军各攻一门晋各一攻郑三受敌欲以苦之夫前既云分军以待楚此又云分军以困郑何其自相戾乎凡杜氏曲说以迁就传误若此类者殊不少也
　　万厯丙子御史刘台疏劾内阁大学士张居正罪状居正上章求退因而自辩其略曰隆庆末年先帝临朝疾作亲执臣手曰国有长君社稷之福东宫年幼奈何及大渐之时召臣等于御榻之侧二圣母在上皇上旁立司礼监官宣读遗诏又惓惓以辅导皇上为嘱彼时臣伏地痛哭失声切思士为知己者死况受兹重托义当何如为报当事以来朝夕兢兢惟以振法纪申旧章剔瑕蠧核名实为务不谓骫权挠法之人负慝失志之士举皆籍籍怨嗟以臣为操切相与揑造浮言日夜思所以中臣者至于刘台之为此则亦有故旧例各地方有事巡按御史不许报功嘉靖年间巡按浙江御史杨九泽奏报海捷奉世宗皇帝圣旨降调外任去年辽东大捷督抚官并未奏闻台意在掠功希赏遂越职报捷律以先朝事例则台宜在降调之列然臣以为此朝廷美事但请降旨谕戒而已而台遂因此怨臣又因御史傅应祯之事妄自惊疑惧将来之不免以为排击辅臣既可免于公法又足以沽直名而希后用其所诋臣者俱属诬陷首谓臣逐去前大学士髙拱拱被中旨谴逐臣尝上疏力解欲与同罪去时又为之乞恩给驿而谓臣逐之然耶否耶此在皇上自知之不俟臣言之也后奸人挟刃入内一经挐问即行诬指比时中外人心汹汹皆谓大狱将起臣于文华殿面奏赖皇上天恩俯从姑缓其狱今台反谓臣诬之枉之臣不惜百口以脱人于祸而犹不免于诟议则臣之志为可悲矣闻髙新郑之逐旨出两宫事由冯保江陵素与冯保相结因得其处表里相倚引顾命以自重卒以此败刘御史谓江陵援引蒲州因见父母年老将托为起复计也江陵自辩但谓四维父母亦在七十之外彼自为谋之不暇而暇为臣谋乎并不言起复夺情之为非先年李文达之事实出朝廷眷留非文达之意也然而罗文毅公正纲常一疏犹无少假至诋以史嵩之大义凛凛自此士大夫知以夺情为耻及江陵父死全无去意虚文具辞即云守制是常礼小节且云有非常之人然后有非常之事再疏不允即自请留京守制诸攻之者惟进士邹公元操之言最切直谓居正以非常之人自待而不知纲常为何物此疏可继罗公云崔后渠载盐山王忠肃公告其子之言曰使汝材可中选吾亦岂忍不使汝应举第汝己有阶得进复觊此途则妨一寒士矣此真古大臣之用心也先朝有大臣因子弟不中选而讼于朝者得恩赐举人士论丑之江陵三子曰嗣修中万厯五年一甲第二名曰懋修中万厯八年一甲第一名曰敬修亦聨中髙第刘御史之言至是皆信而有甚焉其辩疏谓臣子数人颇知向学然言官后论其子入场不能完巻而其党割取他人之文以足之而得中式闻其子入试题皆先得而又不能完巻则其材可知矣江陵受进献美妾朝退之后极意声色卒以此得疾不起其贪恋权势濒死犹不肯放舍至议政私宅及死诸子扶柩还乡敛其资贿尽湖广运粮回船仅足充载则其所有可知刘御史疏中论其受贿一节葢犹未尽也
　　陜西道御史杨四知题为追论党恶权奸欺君误国恳乞圣明严正国法以彰天讨事参原任大学士张居正奉圣旨张居正朕虚心委任宠待甚隆不思尽忠报国顾怙宠行私殊负恩眷念系皇考付托侍朕冲龄十年辅理之功今已亡殁姑贷不究以全终始龎清冯昕着锦衣卫挐送镇抚司打着问尤七着锦衣卫差官校杻解来京今后大小臣工都要奉公守正各循职业不必追言往事该衙门知道巡按直隶御史李廷彦论劾吏部左侍郎王篆假借居正声势引类呼朋招权纳贿自督抚总兵以至二司知府等官但巧猾奔兢者半出其门馈送礼物其门如市今年六月以来自知氷山既泮公论难容窥见冯保气焰方张遂托冯昕送白金一万遂相亲厚至九月内又亲诣冯保私宅望尘下拜送玉带十围白金二扛奉圣旨王篆着冠带闲住
　　江西道御史李植论劾司礼监太监冯保罪恶十二事一曰内官张大受书办徐爵系先年论死太监李彬亲信之人因盗大祀神祗祭器奉世宗皇帝圣旨大受发充孝陵卫净军永不叙用徐爵发边卫充军但逃杀了后大受既回而保任之为股肱徐爵逃回而保纳之为心腹大受则叨处掖庭升至干清宫管事爵则冐滥功次擢至锦衣卫指挥是崇严之禁城为逋逃之渊薮也保罪一也保掌东厂凡罢斥官员潜住京师者职当访挐者也助教郑如瑾曽为人打点争爵被论罢职矣保留为门客而私改锦衣卫总旗保掌司礼监凡有过内官得罪先朝者法当痛絶者也太监暨权曽延烧永寿仙宫谪戍留都矣保受其万金起为南京守备保罪二也擅入宫禁律有明条保与徐爵晓夜共处直房披阅章奏凡重大之机务紧宻之军情未经御览未送阁票而爵已先知漏泄于外爵又窥伺皇上之起居探察圣母之动静戏言亵语无不与闻传播于外由是奔竞者藉以先容纳以重赂其门如市权倾中外非保纵之乎保罪三也去年永宁公主选婚保受梁国柱万金明知其子相夭且有病而曲庇入选成礼之后寻即夭亡致公主新下降而遂寡居保罪四也【罪五省】御用监岁买珠玉珍玩等物费十数万金保择其劣者进用而贵重者尽入私囊赃罚库累年籍没逆臣家财奚止数百万保悉以赝易真而古器重寳窃为己有凡时节进奉皇上圣母即是物也【不过出其一二】以皇上之财充献以取媚而又以诓皇上之赏赐赚皇上之恩礼保罪六也二十四监内官已故凡有富名者保必封锁房屋而检括其家资如前太监郑真曹宪孟充王臻辈家财或数十万或十余万但遗寻常之物进于皇上而金珠重寳悉自有之故保私宅所藏可当天下贡赋一年之入保之第宅店房徧满京师不能悉数如造寿地于北山口而壮丽之花园堪并西苑至于垒莺石以成山崔巍竒巧又西苑所无也葢私第于原籍而规模之华峻可拟王居其数五千四百八十四名为一藏又王居之弗若也皇上敦崇节俭禁籞游观之所不改祖宗之旧而保乃僭拟如此【罪七罪八并】怒临淮侯则挐其仆从非刑夹打怒刘皇亲则请罪阶下呵令叩头过慈庆宫前嗔内官不即起避輙敢髙声辱骂是尚知有太后乎诏选九嫔禁止嫁娶矣冯保弟冯佑乃择絶色二女纳为侍姬尚知有皇上乎【罪九罪十并】僭用黄帐【罪十一】近为潞王殿下分封皇上欲先择一善地令保开具地方呈览保开呈皇上与开呈圣母彼此互异此心何心哉将使皇上母子兄弟之间渐生离间此其罔上懐奸尤不可测当诛者十二也奉圣旨冯保欺君蠧国罪恶深重本当显戮念系皇考付托效劳日久姑从寛着降为奉御发南京新房闲住还赏银一千两衣服二箱伊弟冯佑等都革了职发回原籍为民不许潜住京师
　　江西道御史江东之论劾徐爵不知奉何职役而出入禁闼欲何谋议而常居直庐梁梦龙谢恩之日即造爵私宅谢其援引饮酒至二鼓而返举朝知之奉圣旨徐爵这厮充军在逃乃敢冐滥显秩窃入禁地罪犯深重着锦衣卫挐送镇抚司着实打问来说擢吏部尚书荐之冯保
　　兵科给事中孙玮论劾都察院左副都御史劳堪知侍郎洪朝选之得罪权臣也遂文以不赦之罪投诸必死之地革去饮食断絶音问竟使一言未伸而死于囹圄又停尸不放致虫流于户朝选之子洪兢走数千里诉寃阙下堪乃飞书通贿于冯保嘱必致之重典以灭其口幸赖圣明在上止于廷杖为民【其它黯货殃民事不尽録】又谓丈田亩清浮粮本为便民也劳堪以急切喜事之心贤速报而主増加致使官吏望风承效奸弊丛生贻害万状而全闽一方骚然矣吾谓此害不但闽之一方也
　　贵州道御史赵楷论劾吏部尚书梁梦龙以权臣张居正房考门生夤縁至此今徐爵已招梦龙用银五万两送冯保谋补铨衡之阙又以孙女许聘保弟冯佑为子妇谢恩则饮于徐爵之家冬至则饮于冯邦柱之家不知梦龙有何面目仍欲端冕垂绅扬扬然坐吏部堂以进退百官也又梦龙被论之后犹致礼贺司礼监新掌印太监被拒还不纳是内臣犹有不以冯保自待者而梦龙常以冯保待人也
　　冯保赴南京其党魏朝送之曰无虑有我在必不令公终老南方朝为张居正营葬奏带之外又私带投充恶少百十余名所过凌轹官府酷拷驿递索财以数十万计即居正家亦以万金酬之郑如瑾者原任南京国子助教受魏国公徐氏兄弟贿赂谋争袭爵如瑾坐罢斥为民遂投入禁城为冯保主文与徐爵共事预议一应机宻遂授以锦衣卫总旗假以东厂缉事出入为奸其罪恶不在徐爵之下然名不过总旗者自以昔忝乡科曽冐仕籍恐人之议其后也兵科给事中孙玮再论之奉圣旨郑如瑾着锦衣卫挐送镇抚司打着问
　　吏科给事中陈与郊论劾礼部左侍郎陈思育宻室芳筵以款徐爵奴颜婢膝以事冯保受富豪汪可富等数千金卖题卖举太仆寺少卿于鲸呼徐爵为契兄拜冯保为干父奉圣旨陈思育着留用于鲸降二级调外任吏部知道礼科给事中陈烨论劾陈思育被论不引咎求退輙肆强辩至欲与言官对理梁驸马旧患虚症以赂冯保误被选婚思育挟诈得银二千两致公主婚未月余遽尔孀寡及驸马故后伊父索取前赃遣人日到所居红庙边声言讦奏众莫不闻父死而不能安其母致行改嫁至万厯元年母殁讣闻据礼虽未合丁忧论情实当行心丧给假回籍思育计资希望主试京闱坚不请假同官何洛文范应期讽以大义不得已而始行结纳故相张居正之奴尤七凭借吹嘘乃制一手巻题曰楚宾清赏揑写同官姓号诗赋连篇因得玉杯盘二副古画四幅犀带一围以为谢礼总兵戚继光生日为之撰文驰贺聨书翰苑二十余人姓名得继光报谢人各十金俱思育侵匿入已两典文衡卖举人二十余名毎名数千余两奉圣旨吏部知道吏部覆陈思育自陈奏奉圣旨陈思育着回籍听调驰驿去后复经论劾奉旨罢官
　　山东道御史江东之论劾佥都御史王宗载前巡抚江西时欲杀刘台以快张居正之心门生属官领其宻谋嗾台雠家诬奏行巡按辽东御史于应昌查勘符同回奏宗载复诱巡按江西御史陈世寳曰此狱若成政府将以巡抚处公遂拟台逺戍台行至广西浔州府身死衣衾棺椁俱无行路之人皆为流涕奉圣旨王宗载于应昌阿权枉法殊为残忍这所奏着法司从公议拟来说钦此法司议奉圣旨王宗载于应昌都着回籍听勘这事情着各该抚按官从实勘明上紧奏报
　　南京刑科给事中阮子孝题为科场重典罔上行私恳乞圣明大赐究处事奉圣旨张懋修等王之鼎王之衡都着革了职为民该衙门知道但居正王篆结连冯保罔上行私冯保弟及名下已皆革职治罪了居正篆诸子不论进取公私都该一体斥退后王篆亦革职为民圣旨刘台戍死可悯着量与赠官吏部覆奉旨赠光禄少卿
　　南京河南道御史方万山论劾原任南京兵科给事中今升光禄寺少卿丁忧王蔚始夤縁以干进终承望以鬻权揣合居正之私意甘为私门之鹰犬中伤善类多人累积赃私巨万原任南京户科给事中今升光禄寺少卿傅作舟权门戚党士类驩兠任吴樵石等为心腹过付何啻万金纳李仙人等为门客延揽无论下贱吏部覆奉圣旨王蔚傅作舟着以原官降一级调用后俱革职为民
　　南京湖广道御史孙维城论宁国府已故生员吴仕期寃事据本生妻贡氏掲称氏夫仕期叨蒙作养屡蹶科场万厯五年游学金陵偶闻故相张居正不丁父忧作书讽谏祸遇芜湖县革退生员王律伪撰海瑞奏稿刋刻射利事闻操江都察院批行太平府同知龙宗武鞠审龙宗武宻挐氏夫到官胁夫云汝既上书奏稿决为汝作酷拷暗招申允操院逼夫自尽絶其饮食七日未死复用囊沙絶气氏翁年七十余悲子死于非命不食三日而终等情投诉到臣臣访（阙页）
　　（上阙）胜大之言以劝诱愚俗按佛学之大概尽于此
　　楞严云一切众生从无始来生死相续皆由不知常住真心性净明体用诸妄想此想不真故有轮转此后有七重征破皆显妄心妄见本无实体由攀縁起是谓无始生死根本故须破断虚妄浮心縁尘而有本无实体上文七番破其妄所
　　烦恼所知谓之二障所知碍正知见烦恼续诸生死而为妄缠若知寂常心性则烦恼不起生死莫变而妄缠自释矣
　　憍陈那【佛弟子名】因悟客尘二字成果曰譬如行客投寄旅亭或宿或食食宿事毕俶装前途不遑安住若实主人自无攸往如是思惟不住名客住名主人以不住者名为客义又如新霁清旸升天光入隙中发明空中诸有尘相尘质揺动虚空寂然如是思惟澄寂名空揺动名尘以揺动者名为尘义佛言如是客尘之喻有通有别通喻烦恼所知二障分别俱生二惑随境生灭非真常性皆客也染污妙明汩乱澄寂皆尘也别则客喻分别之麤尘喻俱生之细以生灭不停暂托五阴蘧庐而止故譬行客投寄旅亭起惑造业去故趣新故譬食宿事毕俶装前途真性常寂初无是事故譬主人无攸往也麤障易遣细惑难明必由性天澄霁智日舒光乗五阴隙照本性空方觉于中妄自扰动此则与身俱生与心同事细微幽隐故譬幽隙之尘也旅亭之客遣之则易幽隙之尘拂之且难直须破开阴隙使豁然洞达然后散灭所以俱生烦恼至五阴尽方得荡絶也按佛学之精微具于此
　　世儒未尝实有事于心地者未易诋排佛学非尝用心于内而实有见者亦未易知佛学之果为似是而非也
　　朱子谓禅家则但以虚灵不昧者为性而无具众理以下之事愚谓朱子此言最的确然非于两家实尝参究者亦未能信其果然也
　　韩文公谓佛老欲治其心而外天下国家灭其天常子焉而不父其父臣焉而不君其君民焉而不事其事佛氏之徒谓韩公之所以攻吾者不过吾之粗迹耳心生万法吾能治其心则实际理地不受一尘万行丛中不舍一法无非吾之妙用岂尝外天下国家此所谓善为宏阔胜大之言者也其弃人伦葢自诿谓之迹然心迹一也宁有迹非而心是哉今使释迦得志行乎中国其能与尧舜三王若合符节否乎必不能矣岂惟必不能其乖缪壊败殆可立见也
　　后魏释老志曰汉武帝元狩中遣霍去病伐匈奴至皋兰过居延斩首大获昆邪王杀休屠王将其众五万来降获其金人帝以为神列于甘泉宫金人率长丈余不祭祀但烧香礼拜而已此佛道流通之渐也
　　按西域之性好杀伐噉生饮酪男女不避种姓故佛生其间戒杀盗淫不饮酒食肉此犹岭南产毒药多蛇虺而诸疗毒之药亦在南中可见造化之理凡得气之偏者必有胜其所偏者以为之对对必反其为佛葢西域中之贤智然亦得偏气故不能学于中国而闻圣人之道
　　又云及开西域遣张骞使大夏还传其旁有身毒国一名天竺始闻有浮屠之教哀帝元寿元年博士弟子秦景宪受大月氏王使伊存口授浮屠经中土闻之未之信了也后汉孝明夜梦金人顶有白光飞行殿庭乃访羣臣傅毅始以佛对遣使于天竺求得佛经四十二章及释迦像与精于其道者号沙门与使者俱来明帝令圗其像于清凉台及显节陵上经缄于兰台石室按金人祭天匈奴之俗也佛产天竺修证成果其徒以为神故亦有金人之号孝明之梦其偶然耶其亦先有所闻耶傅毅以佛对则其时闻西方有佛久矣因遣使求之仅得其经像及沙门而还佛不可得也使佛尚在肯为明帝来亦不过如后世髙僧受供养礼拜谭说劝化而己岂能助帝为理耶故佛道决不可以治天下国家既无益于治世主亦何苦而崇慕祈求之若以福田利益则自求多福宜莫如尧舜三王之道建其有极而敛时五福所其无逸而享国永年此犹种而必获乃不求之此而求之彼亦可谓惑之甚矣况事佛之效如梁武帝之徒亦可赌矣曽莫之悟亦独何哉

　　方麓集巻十五

　　●钦定四库全书

　　方麓集巻十六

　　（明）王樵 撰

　　○紫薇堂札记

　　（阙数页）
　　【上阙】有司课射宜仿种世衡法鸟铳之类许得兼习隘口设盘诘河港设巡船州县皆不可无今州县无备之甚郑盼之事可鉴【先年大伙白昼入城刼库金坛事】能于团练乡兵民壮保甲中行之则无増兵之费而武备修矣
　　古之治朝未有不以亲贤纳諌为先大臣之贤者宜常赐召对我太祖一日三朝无论小官逺臣虽粮长耆民皆得面见尽言永乐仁宣英孝五朝君臣之间可谓亲宻无间见于杨文贞公三朝圣谕録李文达公天顺日録刘忠宣公宣召録李西涯燕对録之所载者可以想见当时上下之交也
　　勤则精神常用而元气内固宜如古法分四时以时作息春秋昭公元年左氏传载郑子产之言曰君子有四时朝以听政昼以访问夕以修令夜以安身于是乎节宣其气孔颕达曰凡人形神有限不可久用神久用则竭形太劳则敝不可以久劳也神不用则钝形不用则痿不可以久逸也固当节其劳以宣疏其气按今御门常朝奏事即古之朝以听政也祖宗以来原有午朝之制久废不行弘治间刑部侍郎彭韶尝上言日奏寻常起数于事无补愿自今午朝惟议经邦急务许令先期开具上请圣驾不时出御便殿或左顺门自吏部以下各依职掌事当会议者就于御前公同计议若事体重大一时难决者听各官先行博议于下候至御前再议奏行仍乞温颜俯询曲折如此不惟世事日熟而羣臣之邪正材识之短长亦自可见愚谓此正古人所谓昼以访问也我朝列圣皆循此以光昭令徳而身致太平诚为今上愿之
　　亲戚不相知者但勿失吾亲亲之道慎勿牵已而从之以亲为怨者多始于合不以正
　　漫塘刘文清公曰董仲舒家居朝廷毎有大议使使者及廷尉张汤就问史臣谓其对大议皆有明法而所对漫不见一二使其所议果有闗于朝廷大利害则不应不载议之而当则朝廷又不应用其言而弃其人使其言无足取则史臣所载又不应尔葢尝反复而后得之帝之所遣非张汤则亦其徒也言之阿意在仲舒固有所不忍言之而正则固已与使者之意背驰矣其所以复之君者何如哉宜其效不概见而仲舒亦终不见用也
　　刘文清公作陈修撰祠堂记叙少阳先生事之本末甚昭晰此人此文可谓相称皆争光日月者也近日祠堂鼎新谓当求名笔大书深刻掲于祠中
　　唐刘晏掌财赋其事可为后法者有三一曰理财以爱民为先一曰诸道各置官毎旬月具州县丰歉之状白使司丰则贵籴歉则贱粜一曰始见不稔之端不俟州县申请即奏行蠲免应民之急未尝失时窃谓此今户部与各巡抚之责也户部与巡抚皆得人而无梗其间使得同心以展布则实恵及民矣
　　古礼卜日而己汉平帝时迎皇后于安汉公第宫便时上林延寿门入未央宫前殿便时者俟吉时也此择时之始
　　左传注御边方者不壹而足谓不一一皆足其欲今人袭用其语而不得其意往往以为非一之义误矣又如尤而效之谓既以为非而又效人为之王文正公所谓学他不是也今人习用效尤之语亦非
　　本朝祖宗家法之正超越前代者有二具载皇明祖训其一曰内令凡七条一曰凡自后妃以上一应大小妇女及各位下使数人等凡衣食金银钱帛并诸项对象尚宫先行奏知然后发遣内官监官监官覆奏方许赴库闗支尚宫若不奏知朦胧发遣内官亦不覆奏輙擅闗支皆处以死一曰凡私写文帖于外写者接者皆斩知情者同罪不知者不坐曰凡庵观寺院烧香降香禳告星斗已有禁律违者及领香送物者皆处以死一曰凡皇后止许内治宫中诸等妇女人宫门外一应事务毋得千预一曰凡宫中遇有疾病不许唤医入内止是说证取药一曰凡宫闱当谨内外后妃不许羣臣谒见命妇于中宫千秋节并冬至正旦毎月朔望来朝其隆寒盛暑雨雪免朝一曰凡天子及亲王后妃宫人等必须选择良家子女以礼聘娶不拘处所弗受大臣进送恐有奸计但是倡妓不许狎近其二曰内官凡二条一曰凡内府饮食常用之物官府上下行移不免取办于民多致文繁生弊故设酒醋麫织染等局于内既设之后忽观周礼酒人浆人酰人染人之职亦用奄人乃知自古设此等官其来已久取其不劳民而便于用也其它如各监司局及各库皆设内官职掌其事甚易办集上项职名设置既定要在遵守不可轻改次条备列内官职名品级职掌极其分明厯观前代后妃外戚宦官干政擅权比比而是逮本朝二百余年（阙数页）
　　（上阙）监司局库诸门各照注修其职掌不许分毫干与朝政一应在外镇守监鎗等项尽数取回葢既曰内官但应处内乃布之四外名实不正莫此为甚决当速改无可疑也按正徳中刘瑾用事镇守中官流毒四方几与汉桓灵无异幸诛之蚤而天启世庙一旦憣然革去苍生永受其赐至今此辈不敢援引先朝觎觊非分者皆世皇之余威余徳可承籍千万年也正徳中镇守中官随地方大小出贿而后得差至则恣意剥削至取于官库莫能谁何即被论取回则家富已不赀矣
　　医闾公又尝论时事曰朝廷取王宗贯勑谕方说得痛切方有个着实用贤之意王公素称正直不知此来如何处置须陈言将司礼监批圣旨权柄归还合下如祖宗初制使政不出于宦官方是第一等大事然后祸本可絶天下可平但未知王公何如耳按朝廷览阅章奏须有常所进呈批发须一由内阁毎日朝退必御便殿以行之咨访裁决公卿咸在则可絶偏听之疑可革大臣私授意旨之弊岂但政本喉舌不旁落于左右已哉今之廷试即古之贤良文学直言极諌之科也而未有以应其实无论其逺即求如二苏文章亦未有见者诚使不拘以旧格不忌其直言人得吐其所藴而髙下次第品隲必当其实则真材出矣
　　唐叔之封也箕子曰其后必大成王时箕子犹在
　　史记吴世家曰泰伯弟仲雍皆周太王之子而王季厯之兄也季厯贤而有圣子昌太王欲立季厯以及昌于是泰伯仲雍二人乃奔荆蛮文身断发示不可用以辟季厯孔子曰泰伯其可谓至徳也已矣三以天下让民无得而称焉朱子论语集注谓太王之时商道寖衰而周日强大季厯又生子昌有圣徳太王因有翦商之志而泰伯不从太王遂欲传位季厯以及昌泰伯知之即与仲雍逃之荆蛮仁山金氏谓太王迁岐在小乙之世至丁巳而髙宗立殷道中兴者六十年歴祖庚祖甲祖甲二十八祀而文王生其时商未衰也太王安得有翦商之志哉愚按无论商未衰太王不宜有翦商之志即使商已衰微一日之间天命未絶则为君臣在文王犹服事殷于三分天下有其二之时矧太王之时乎且谓之曰翦商者是取而代之也原太王欲立季以传昌之意不过以其圣徳为足以昌大周家之世业尔故周本纪载太王之言曰我世当有兴者其在昌乎夫人见子孙有非常之材则必望以超常之事此人情也亦何怪乎太王哉史之所载不过如此初未尝及夫欲取商而代之也然则诗何以云曰诗云实始翦商者犹书云肇基王迹皆推本之辞何尝言太王有是心也
　　王文宪谓此章用古注修入未及改也鲁颂称翦商朱子谓太王自豳徙居岐阳四方之民咸归往之于是而王迹所著葢有翦商之渐夫谓之渐则谓其事当如此尔非言其心也
　　朱子论语注有云血气形之所待以生一日读至此甚有所省发血气既竭如火无膏其何所待以生乎暮年之人血气两衰百凡皆不如前而志虑犹未衰受享酬应之事犹不能以渐而减则病必生焉故节饮食以养脾气节言语以养肺气戒暴怒以养肝气省思虑以养心气絶房欲以养肾气此五者尤为至要兢兢焉随事戒谨犹恐不及而况可任意之所之乎譬之树木既老枝干雕瘁所未絶者惟根下微阳尔未絶之时本根之气犹能上达虽不徧荣未至全稿可不秘藏之乎
　　隋文晋武虽皆混一天下特因时会而偶成晋武平吴之后但以天下自乐知太子闇弱而疎忌齐王攸攸不但亲且贤视廷臣之材亦无出其右者使武帝能以天下付攸如宋太祖之于太宗则晋可以无乱中原不至于鼎沸矣
　　五代之君皆得之簒夺或不终其身或仅及其子皆终于乱宋太祖有见于此故不以天下与其子而与太宗是时契丹方强河东未可力取四方多未定者知徳昭之材不足以办之也其智过晋武帝逺矣
　　宋宣公舍其子与夷而立穆公可谓公心逺计然公羊犹责之曰君子大居正宋之祸宣公为之也其后穆公义不忍负宣公其疾也必欲属国于与夷而使其子冯避居于郑宋之乱实由是始然非穆公之罪也穆公不立与夷宋必不靖吴公子光即其事也与夷嗣穆公而立是为殇公忌冯之在郑志于去之立十年十一战卒见弑于华督而后已左氏全无见识乃谓宋宣公可谓知人矣立穆公其子飨之命以义夫如此则是利心以相与恶在其命以义也与夷不懐穆公立已之徳忌冯不已而卒以自殒可为不义之戒矣乃若宋太祖太宗授受之事与此则又有同有不同观太宗待廷美徳昭之薄与不行太原之赏及徳昭有言则曰待汝自为之徳昭以是而死其负太祖何异于宋殇但揆太祖与弟之心初无左氏所谓其子飨之命以义夫之意则负徳不义之罪止在太宗而太祖之心始终光明脱洒陈桥之事无心黄屋苟可付托不私一己又不当以公羊大居正之说而苛议之也
　　予性多急而见事毎迟毋不敬俨
　　若思安定辞则貌恭言从而视明听聪思睿亦在其中矣此修已以安人之道也故曰安民哉明则有决断故明与豫相反聪则能详审故聪与急相反【洪范庶征】
　　藏书不必专于秘阁天下名山如白鹿之比皆可推类为之典掌之官宜如宋人祠禄之制专以处儒臣清望使之讨论其中以待四方之学者遇朝廷有所纂修亦就以委之司马公修资治通鉴以书局自随即其事也异学易入而盛行者彼之说易托而圣贤之门户难由稍有败缺易见而难揜故从彼则足以欺世而叛此又足以自便所以利而为之者多也
　　海刚峯巡抚江南志在摧抑豪强裁损非度一时亦自截然如某给事中用夫过多径自革去治其应付者一时上下知兢兢畏法可见有人之决能有为也但不甚晓事滥受诉讼以致民舍其穑事争讼纷纭往往为奸诈之地遂以成风至今未絶也
　　河淮并行非河之道也非河之道岂可视以为常东南漕运有资于河无资于河当有定论若有资于河当何策以使其有利而无害若无资于河观河势之所欲趋导之以复其故道不知于事势可行行之有无他害是皆不可以不讲求也
　　丰年民有余则轻谷官为敛籴以重之凶年民不足则重谷官为散粜以轻之如此则谷价常平而丰凶有备此宜责成于巡抚然而官之去来无常人之贤否不齐下之欺弊百出所以毎行而輙沮卒未有实惠及民者也待凶荒已极民有饿死者始设粥散谷欲以活人于升斗之间不亦难乎
　　万厯十六年南北水荒米价踊贵然富者尚闭籴而待价若官府行平籴之令不必劝分而贫者得济矣夫谨权审量读法平价先王之所以一天下也今听之民可乎富户有米者不肯借与贫民至有聚而强取者此端不可开宋司马文正公尝欲官给印厯与富民令其自贷与贫民约熟岁出息以偿还有负者官为理之此法良便然亦在官得其人耳
　　减价以粜谓之赈粜此可勤诸尚义者
　　连年疫气不断有一家夫妻父子连丧数口者有阖门不起者小人多不守禁忌如未病之先元气若固外邪何自而入已病之时治疗有方虽病不至于死渴甚止可饮汤饥甚不可便食须待热退后陈米饮至稀粥其进有渐调理将息至一百二十日外始可食肉人多犯之则其死未必皆天殃也本朝名臣言行録宜重纂辑编年列传之体俱非所宜施于本朝
　　读书有三要谓读得熟看得熟做得熟未有如此而义理不精文章不鬯者也然吾有一法可以兼得读看做三妙者手写也手之所到眼亦到心亦到写时黙记故可以兼读写不妨思有时不思而新意自出故可以兼看随经发意订正诸家非有意于为文而理趣所到无往非文故可以兼做吾于经书如周易尚书春秋周礼大学论语孟子中庸以至本朝法令皆曽用此功觉得此力然古人为学所以必贵于读书与夫书之所以必贵于熟读反复熟看令其言皆若出于吾之口其意皆若出于吾之心而后为至焉者诚欲反而有之于身非为文字用也
　　书子孙书室曰玩心于义理之书足以收其放心养其徳性开发聪明进徳修业至于为圣人事业皆是吾人分内事非空言也若厌此而不观所观者非子史杂家即流放不正之书如是乃放心伐性之斧斤其害不但读书无成而已愿痛戒之孔子曰饱食终日无所用心难矣哉不有博奕者乎为之犹贤乎已此言心不可一日而无所用也夫人之所以进徳修业者此心也心之所以常存而不放者以其有所用也心无所用必入于放辟邪侈夫子以为与其如此则犹不若博奕之为贤所以甚言无所用心之不可非以博奕为无害也今学者日坐书馆何所用心葢不但不能自瞒亦不能瞒于父兄师长也诚能日以吾言而自省力去其燕朋燕辟之习以专心于正业则于进学也孰御
　　兵不坐食则可以不仰漕东南不仰漕东南然后黄河可治
　　用人贵先观其趋向趋向既正观其设施虽材有短长未必皆如人意而要之不无所补比之志不在公以材害事者相万万也
　　民不畏死奈何以死惧之使民诚畏死邪则吾取为竒者而杀之宜民之不复为竒也天下未尝无刑而为竒者不止则诚不畏死也夫物非人之所能杀也有司杀者矣司杀者谓造物也以死惧民者是欲代司杀者杀也代司杀者杀是犹代大匠斵也代大匠斵希有不伤手矣然则操政刑死生之柄谓能驱一世之民使从之者殆非也【解老子下条同】
　　天下皆谓我大而又谓我似不肖夫惟大故似不肖若肖则反为细者久矣何大之有夫我有三寳人莫知寳我独持而寳之无他一曰慈二曰俭三曰不敢为天下先此三者人之所忽而我之所寳也何则慈故能勇俭故能广不敢为天下先故能成器长此我之道所以似不肖而实大也今舍慈且勇舍俭且广舍后且先岂惟不足以为大何以善其终死矣者言其道足以死也末又专言慈道之善以见其余夫慈则爱人足以得人而人为之用慈则小心能用众谋而虑事详审故以战则胜以守则固天将救之以慈卫之若汉髙帝是也若项羽则可谓天将亡之以暴促之者矣
　　旧者未化新者累积岂能生生饮酒之人尤易多啖啖时不觉未有不为病者积滞不尽中气犹未和中气未和生生之本未复也
　　知病之所自来慎于起居饮食则可以无病若病而恃医不已晚乎
　　士若读书酒养有素而以其胸中之所自得者发而为文则其言当自别因言亦可以知人庶不负乎国家取士之意今所谓文者屡变而不同主司之绳墨亦迁就而不定刋示于外未必皆服人也文何时而反正乎欲于此而得人岂不难哉
　　百物皆枯槁天心未絶人今朝逢好雨生意一回新江南之俗水田种稻夏至后七日为首时五日为中时又三日为三时过此而无雨河港又涸则禾苖不入土为大荒之年万厯十七年三春少雨二麦有收入夏旱甚六月初十日得雨仅能一润焦土而已
　　万厯十七年岁在己丑正月己酉朔日夜食出地犹见亏处如月弦之状踰时始复见者甚多
　　甘肃奏天鼔鸣云中有如犬形若羣吠声
　　五月边臣奏敌人西行名欲送还畨僧其实复仇卫喇特自去岁遣使致书欲借路甘肃求乞抚赏边臣设机谕阻大意谓西行止可经由边外不许取道甘肃继闻原在西海住牧夷酋璸都台吉病死敌人恐其部落流散西往欲収回璸都部落敌又称敖拉都司威静招图喇台吉在甘肃边上作歹恐壊两家大事欲往平复切谓此等皆不可启一切听之而不为之备患将生焉正月甘肃燮异天意亦既示之矣
　　百室空虚岁计无嗷嗷止望免官租太仓红腐连年积捐得今年万岁呼
　　万物非为人而生而人不能不资万物以养如上古结绳而为网罟以佃以渔圣人岂忍于杀生直待后世圣人制耕耨之利始免于杀哉且曰生则凡物一也不忍于禽兽而不能不茹草木以为养则佛氏亦不能充其类矣以血气之属为有知则草木为无知乎以有知者为同体则无知者非同体乎至于轮回之说谓人与禽兽相更迭为果报则又万无此理而不足信止足以诳惑愚人耳
　　进士办事欲试之以事以知其材之所宜也古人得士必先辨论官材论定而后官之今无辨论之法官之或内或外事之或繁或简全凭挨选之次序不复一考其人材性之堪否至有未知民事而临民鲜有不为民害者且用当其材虽常材可使勉进用一不当其材虽善士不能无所短迨其败事始议贬黜更调是官与材两壊之也盍若慎简于始乎今莫若就办事之中行考验之实区别其材或宜为有司或宜留内任或长于钱谷或长于刑名或熟于边事或谙知戎务至于其人性质之刚柔所存之厚薄所养之浅深一一知之而有定论然后因宜而授任为官而择人外任者不依甲次而推选常在先内任者随缺缓急而推补稍在后又如材堪为有司者又更审其地方之相宜与否然后授之则用无不当其材材无不适于用矣此于选法旧制初无变动如京官外官朝廷原无优劣科道郎署朝廷原无异待而人自于中妄生分别皆为俗见此岂足与杰士道哉与其挨次取选而选首得京官不若行此法而外任者得早除则人皆恱服矣若谓如此则柄归辨论之人将启干求之路此则在朝廷之主持当路之得人何如不当以人之难信而概拟事之难成也
　　人心惟危道心惟微心果有二乎孟子曰口之于味也目之于色也耳之于声也鼻之于臭也四肢之于安佚也性也有命焉君子不谓性也仁之于父子也义之于君臣也礼之于宾主也智之于贤否也圣人之于天道也命也有性焉君子不谓命也吾以为此人心道心之说也以人心言食色亦性而君子不谓之性以道心言仁义亦命而君子不谓之命所以性之中有命付命于天命之中有性责成于己者正以道心为主而人心听命也张子曰徳胜其气性命于徳徳不胜其气性命于气穷理尽性则性天徳命天理气之不可变者独死生修夭而已夫死生修夭不可变而气质可变者正以道心为主而人心听命也此孟子所以道性善也告子荀扬之说是但知有人心佛氏不思善不思恶认取本来面目之说是不知有道心其不知性均也
　　性天徳故口之于味之属君子不谓之性命天理故仁之于父子之属君子不谓之命
　　道心为主而人心听命此实天命之本然也惟命之天故形气不能离而道心必为主道心能为主而人心必听命人心可以听命而不能使之无道心即此而在故曰形色天性也此吾儒尽性之学所以异于佛老之虚无也以虚无言性是犹指太空为天然日月星辰系焉万物覆焉无非实理中庸言之详矣何尝尽离诸相而求其所谓空以凡有象者为法界中所现之物而谓之幻哉
　　齐尝破燕杀其人取其重器其怨深而情所必报也故愍王之乱燕以弱国而破齐如拉朽匪特乐毅之能固因其可乗之势也使毅有逺识谋于齐众置君而去反命燕君功成身退不利齐之有不贪燕之宠则大义申于天下其功有过于桓文矣乃踵齐人取燕之故智不度徳不量力不尽有之不已此莒即墨之所以坚守而不能下也昔人徒怪毅初取七十余城之易而后下二邑之难不知其故实在此前后论毅者似皆未得其情也
　　救灾之道但于合人心之事能力行之于不合人心之事能速改之则天意庶几可回灾沴庶几可销不然虽日谈修省何益于事
　　复雠讨贼之义孔明为正春秋以来此义久晦至于南宋凌夷极矣
　　帝王有自旁支入承大统者义不得顾私亲所谓不得顾私亲者非谓不父母其所生也为人后者所承重故加其服以斩而所生之亲恩有屈于义故降其服以期服可降而父母之名不可改故着于经曰为人后者为其父母报此三代以来所通行而无异说者也圣人以立后为公故不讳不讳则兄弟之子犹子也所后所生皆父也而无两统贰父之嫌小人以养子为私故讳之讳之则欲其一心为我之子遂改父母为伯叔而不知其非也然则后世追崇其所生礼与曰非礼也大统不可干子无爵父之义昔舜受天下于尧所承者尧之大统而其父未尝不为天子之父故孟子曰为天子父尊之至也以天下养养之至也语尊之至不过为天子父则其无爵号可知生不过以天下养则其死也必不立庙京师也是礼也汉宋皆尝议之矣宣帝之父史皇孙初止称亲谥曰悼裁置奉邑后魏相始改亲称皇考而立庙京师寻以不应经义毁之宋人濮议固亦以是为断矣或曰周之追王非推崇与曰太王肇基王迹王季其勤王家文王克成厥勲诞膺天命以抚方夏其功徳非常故武王周公特以义起以周家基业所自非虚加之也其于先公则上祀以天子之礼而已达乎诸侯大夫及士庶人闻父为士子为大夫葬以士祭以大夫矣未闻因祭以大夫而追爵其父为大夫也秦始皇追尊昭襄王为太上皇此追尊之始汉髙帝尊太公为太上皇此生尊之始揆之于古舜不帝瞽瞍不害为天子父汤不追王主壬主癸不害上祀以天子之礼凡无功徳而虚加之皆未合于礼也况承统与创业不同加爵所生断乎不可也
　　有明律官员袭荫先尽嫡长嫡长有故方及嫡次如无嫡次方及庶长庶出并无方许立应合承继弟侄又立嫡子违法条云凡立嫡子违法者杖八十其嫡妻年五十以上无子者得立庶长子不立长子者罪亦同又大明令一款云凡无子者许立同宗昭穆相当之侄承继先尽同父周亲次及大功小功缌麻如无方许择立逺房及同姓为嗣若立嗣之后却生亲子其家产与原立均分不许尊卑失序以乱昭穆谨按今军官世絶虽伯叔兄弟皆得承袭葢以其始初立功之祖为重也则本统与所生元自分明初不因承本统而没其所生本统之承为初立功之祖则所生岂得干之此理甚明因下可以推上矣
　　黄润玉曰古者诸侯之别子之子孙嫡派为大宗庶子为小宗小宗絶不为立后惟大宗絶则以支子立后葢大宗是尊者之统不可絶也今制大宗絶立后小宗絶不立后庶民不知朝廷之制凡庶子絶皆令过继只是争取财产耳邱文庄公曰我朝亲藩初封未有继别之子而国絶则不为立继葢古礼也亲藩且然况庶民乎切详律令之文所谓立嗣之后却生亲子并所养父母无子而舍去及若有亲生子及本生父母无子欲还者听此等皆谓其人生前立嗣也无死后追立之文圣祖之意葢以兴灭继絶必前代帝王功臣贤人之后而后有之礼不下庶人庶人无是也若其生前自立继嗣果于律令无碍则听其自便耳
　　今按程子谓立宗非朝廷之所禁但患人自不能行之今人家始迁及初有封爵仕宦起家者皆可为始祖以准古之别子又以其继世之长子准古之继别者世世相继以为大宗统族人主始祖立春之祭及墓祭其余以次递分为继髙祖继曽祖继祖继祢之小宗此立宗之大法人皆可行者也然徳厚者流光徳薄者流卑非大功徳之人且其后有人而欲一概为之继絶而立后则非其分而不可行矣今人家无子者不揣分量不考礼律而一概过继往往为不肖儿男争分财产之地则又不若无之为愈也至于以父母为伯叔俚俗相习不知以为非有登科第有官位徇习时俗既为人后不封父母而封所后之伯叔其子之心不能无歉皆由不审于始之所致也
　　宋英宗牓朝堂手诏曰本生之亲改称皇伯厯考前世并无典据追封大国则又礼无加爵之道欧阳修曰谨按仪礼丧服记曰为人后者为其父母报报者齐衰期也谓之降服以明服可降父母之名不可改也　又曰今之议者以为为人后者必使视其所生若未尝生己者一以所后父为尊卑疏戚苟如其说则宗从世数各随其逺近轻重自有服矣圣人何必特为制降服乎又曰自汉以来由诸侯入继大统之君多矣不可徧举今畧举入继大统之君追尊所生父母者二人曰汉宣帝也光武也宣帝初称其父曰亲置园邑而奉之汉儒以为应经义者也光武称其父为皇考立庙南阳而祭之后世无非者是皆进不干大统退不絶本亲最为得礼其不追崇所生者三人曰魏废帝也髙贵乡公也常道乡公也魏自明帝无子养齐王芳以为子乃下诏后世有入继之主敢追尊父母者大臣共诛之故终魏之世谨遵其约自下诏后连三世皆以宗子入继皆不敢追尊其父母一曰齐王芳立十六年而被废谓之废帝次曰髙贵乡公立七年为司马昭所弑次曰常道乡公立七年为晋所簒
　　子夏曰为人后者孰后后大宗也曷为后大宗尊之统也禽兽知母而不知父野人曰父母何算焉都邑之士则知尊祢矣大夫及学士则知尊祖矣诸侯及其太祖天子及其祖之所自出大宗者尊之统也收族者也不可以絶故族人以支子后大宗也嫡子不得后大宗也按古大宗之法为诸侯庶子而设汉以后则通乎天子矣如汉文帝以代王入承汉统是也汉哀帝时帝白王太皇太后下诏尊定陶恭王为恭皇又引春秋母以子贵之说遂尊傅太后为恭皇太后丁姬为恭皇后中郎将冷裒复奏言恭皇太后恭皇后皆不宜复冠以定陶蕃国之号车服置吏宜皆如制及为恭皇立庙京师大司空师丹曰定陶恭皇太后恭皇后以定陶系号者母从子妻从夫之义也欲置吏车服与太皇太后并非所以明尊无二上之义礼父为士子为天子祭以天子其尸服以士服子无爵父之义尊父母也为人后者为其子故为所后服斩衰三年降其父母以期明尊本祖而重正统也孝成皇帝圣虑深逺故为恭皇立后承祭祀今恭皇长为一国太祖万代不毁恩义已备陛下既继体先帝持重大宗义不得复奉定陶之祀今欲立庙京师使臣下祭之是无主也又亲尽须毁空去一国太祖不隳之祀而就无主当毁不正之礼非所以尊厚恭皇也今按师丹所陈足为百代定论后世凡以旁支入继大统者多由人欲以俚俗不经之礼使絶其所生既已拂于天理人情而有所不堪又自礼学不讲宗法久废人主但知臣下有爵位且得推恩父母况于天子岂有反不得推崇而不知今日所重者在于创业之祖其大宗之统为不可絶而于本生之亲则别有厚之之道而不在于冐非礼极尊称以干正统也所谓厚之之道者不絶其本称则孟子所谓为天子父以天下养是矣知此为尊亲养亲之至则知加爵于亲者反为卑亲诬亲而不可为也既为定陶恭皇立后则恭皇百世之祀有主之者矣惟传太妃丁姬见在若欲抑使不至京师则恐哀帝有不能而迎奉之礼则正统旁支自有分限使当时礼学若明宗法素立则此等亦不待争而定矣
　　追王太王王季卢植曰王业所兴故追王也此说是也非不以卑临尊之说
　　天子崇所生母东晋孝武帝太元中崇进所生母李氏为皇太妃徐邈与范寗书访其事寗答谓子不得爵命母必也正名宁可以称母也　后汉许慎五经异义榖梁说鲁僖公立妾母为夫人入宗庙是子而爵母也以妾为妻非礼也　郑玄曰礼丧服父为长子三年以将传重故也众子则为之周【周谓期年】明无二嫡也女君卒贵妾继室摄其事耳不得复立夫人鲁僖公妾母为夫人者乃縁庄夫人哀姜有杀子般闵公之罪应贬故也近汉吕后杀戚夫人及庶子赵王不仁废不得配食文帝更尊其母薄后非其比邪妾子立者得尊其母礼未之有也　袁准正论云时俗之论曰庶子为公可以尊其母为夫人春秋之义母以子贵按隐公二年夫人子氏薨五年考仲子之宫上称夫人下不应复言仲子明其与妾为妻也秦人来归成风之襚不称夫人明其私尊不通于邻国也按僖公夫人其妾母称诸异邦而不能无异辞直书成风者秦不云夫人也榖梁云就外不云夫人而见正焉
　　别子为祖诸侯庶子别为后代始祖者也别子者公子不得祢先君也诸侯嫡子世世为君而第二子以下悉不得祢君故云别子　继别为宗别子之世世长子恒继别子与族人为百世不迁之宗　继祢者为小宗小宗有四先言继祢者据别子子弟之子也与其兄弟为宗五世则迁故谓小宗　宗其继别子之所自出者百世不迁者也宗其继髙祖者五世则迁也别子之所自出者为别子或由君出或由他国而来后世子孙恒继此别子故云继别子之所自出也其继髙祖者至子而为五世继曽祖者至孙而为五世继祖者至曽孙而为五世继祢者至玄孙而为五世不复与四从兄弟为宗唯宗大宗耳故云五世则迁郑玄云迁犹变也　是故祖迁于上宗易于下髙祖之父无服是祖迁于上也玄孙之子不复与四从族人为宗是宗易于下也　尊祖故敬宗敬宗则尊祖之义也宗者祖祢之正体由尊祖故敬宗惟敬宗乃所以尊祖也　有小宗而无大宗者谓君无嫡弟以庶弟为小宗　有大宗而无小宗者谓大宗一子无小宗　有无宗亦莫之宗者无宗谓君一身亦莫之宗谓君有一弟为宗无宗之者　孔颕达曰世子惟一无他公子无可为已宗是有无宗也亦无他公子来宗于己是亦莫之宗也　公子有宗道公子之公为其士大夫之庶者宗其士大夫之嫡者公子之宗道也孔颕达曰公子有宗道此句为下起文公子之公者公君也谓公子之君是嫡兄弟为君为其士大夫之庶者则君之庶兄弟为士大夫者也宗其士大夫之嫡者谓立公子嫡者与庶公子为宗故云宗其士大夫之嫡也此嫡即君同母嫡夫人之子也公子之宗道也者结上公子有宗道之文　晋贺循丧服要记曰凡诸侯之嗣子继世为君君之羣弟不敢宗君君命其母弟为宗诸弟宗之亦谓之大宗死则为齐衰九月若无母弟则命庶弟之长者为宗诸弟宗之亦如母弟则为之大功九月　范宣曰有小宗而无大宗者谓君之诸弟同庶者君命庶长为众庶之宗则名小宗则服大功九月者是也有大宗而无小宗者谓君有同母弟命以为宗则羣庶昆弟宗之则名大宗服齐衰九月者是也昆弟既亲又是庶中之正者也有无宗亦莫之宗者谓公子唯已而已则上不敢宗君下无昆弟宗己者是也公子有宗道者礼诸侯于其非正嫡一无所服则羣昆弟亦不敢相服则无相统领无相统领则不可不立宗立宗然后有服耳故云公子有宗道也
　　陈白沙以贺医闾少所自得劝令读佛书然则自得乃有藉于他门乎以今观之医闾可为笃行君子其言行无愧圣门教行于家而信于乡进则欲以其学施于朝廷不合则去薛文清之后当为本朝第一流其一见白沙即知之深而信之坚终身师事之罗一峯同年友也服其行义事以师友之间其服善之勇尤不可及白沙之知医闾殆不如医闾之知白沙也白沙之嫡传为湛甘泉清议大有说焉白沙之法门可知矣
　　诗到用事争竒鍜炼求工摹仿求似而诗格益卑气益弱无论三百篇即如杜少陵诗何尝有意于用事求工摹拟前人而随事感触直写出性情中之所有自然成文自不可及汪洋浑浩大小成体殆诗中之先秦两汉也虽太白仙材犹在下风况摩诘诸人乎
　　纔说持敬即一切妄念妄动皆当断絶
　　救荒之道有三曰赈也蠲也处补也赈者发银粟以贷贫穷及为食局以饲饿者是也此以待夫饿莩流移朝不谋夕待活于升斗之间者可也苟可以自活者不来也纵为升斗而来而不免有求于吏胥与夫道路之费得不偿失税复不蠲是以民愿宁无赈也税苟不蠲虽赈之多无异与之而复夺之也故不若就以所赈处补所当输为实恵及民也此三者所以救荒而非备荒也备荒有道则惟积榖而已积榖有行于上者常平义仓是也有司不得其人多为文具无益而反为小人干没之地积榖有行于下者社仓是也文公朱子之法人人知其为善而不能常行者无其人也吾邑有刘文清公则能行之矣有如公者为之倡则有慕而从之者矣一区之中必有富人焉亦必有晓事慕义之人焉与之讲储积立敛散之法救菑恤患此乃家自为计非有难行之事也上有人焉如周文襄公则有司与士民莫不敬应矣
　　今人喜怒任情嗜欲无节五藏偏胜有一受克病将深焉诿之命数皆为自枉亦曰弃天孟子谓尽其道而死者为正命尽其道髙者如圣贤其次亦必知保身谨疾气常和平纵有疾病必不如世人之所苦纵曰数尽亦必安恬令终必不如世人之烦乱也故平日谨身谨疾皆所以顺性命之正不以人为害之谓之立命非如佛家专为生死事大欲免无常而求寂灭之乐也
　　气能使形所以生生而无病饮食运化风露不入年衰之人气不能使形是以易倦未暮而思卧则凡力所未逮不可强为脾胃所不能胜不可妄受
　　人禀天命以有生昼夜与天同运但众人日用而不知至于冥行妄作而罔觉觉者不过此心为主心者本心也元不在躯殻之外如水因泥浊渟久自清神气不昏本心自见本心昭著岂有不能作主反为事物所胜乎夫有此血肉之躯则有此形骸之累至有夜卧不宁昼厌日长不知所以与时运转而生机不息者则平生所学皆成罔两言念及此岂不惶汗
　　所谓与天同运者修养家用之则谓摄心止念养气忘形以为深根固蔕长生久视之道在儒者则逝者如斯夫不舍昼夜事事物物各有当然之理顺理而行不为私欲所间则无往而非天理之流行矣其要只在谨独独者独知之际也于此而得于此而失病之所由来恶之所自起已独知之此正辨之早而反之亟不逺复无祇悔之时也
　　蔡虚斋人物自髙然蒙引只是举业之学前辈笃实此亦可见在今人必讳举业而髙逺其言矣
　　薛文清公读书録平实多体验自得之言
　　阳明文録传习録无论所得果何如只气象便不类孔门
　　躬行君子之言如明道先生自别
　　古之君子黙而成之不言而信言则如造化无不有益于物后之君子是已而好胜言不足以明道而反为之害则何贵于多言哉
　　中庸言地振河海而不泄可见地形尽处海水亦尽昔人谓海水外与天接而载乎地殆非也水之在天地之间犹人身荣卫之周行于经络海则尾闾也皆不出于身外则水不出于地外若天文家四游之说乃因气机有所游转而然非水载地也天包乎地地处天中形实而气虚地处天中而不坠者形有涯而气无涯运而不息所谓大气举之也形之中皆气也水亦有形之物安能载地邪
　　归墟者归虚也明与地形俱尽若有无底之海则地不足以容水而反为水所包岂五行之理哉阴阳之精上为日月星辰皆属乎天刚柔之质下为水火土石皆属乎地地之全体火土石居其三而水居其一水不载地明矣若海水潮汐则水之消息非由地之升降也或亦以人脉理比之
　　保甲之法一家有事一甲共援一家失事一甲连坐事大则及其一保此诚弭盗安民之良法也但责保伍以捕盗则未必人人皆壮夫而其势恐难若责保伍以察盗则来厯不明踪迹可疑之人在一盘诘之间而其事甚易彼盗欲刼一家谋非一旦必探听于先必藏伏有所既不能察之于先及盗已入门而四邻不知知亦不救其自诿必曰盗贼皆亡命之徒四邻无应捕之责力既不敌往亦无益事虽如此然乡邻失火犹当往救矧事干强盗使得志而去恐渐不可长若使一家有盗比家声锣众巷皆应之比门壮丁皆执械而俟以听官府之号令不庶几犹得守望相助之一义乎若官府之责则无盗上也捕盗次也驱盗又次也咸无焉是曰纵盗盗何忌哉
　　江南无善射者教习无素也教习之法先自近始或二三十步或四五十步视其力之可到者定立射垜而教之引弓发矢皆有法依法演学至箭箭可中则渐移而逺以至百步或百步之外则无非善射之人矣昔种世衡初至青涧城逼近敌境守备单弱刍粮俱乏世衡以官钱贷商旅使致之不问所出入未几仓廪皆实又教吏民习射虽僧道妇人亦习之以银为射的中者輙予之既而中者益多其银重轻如故而的渐厚且小矣或争徭役轻重者使之射射中者优处之或有过失亦使之射射中者则释之由是人人能射比数年青涧城遂成富强于延州诸寨中独不求益兵粮而人称劲兵敌不能犯切谓此法亦可行于内地诚有仿而行之者则南人皆善射矣又何虞于冦盗邪
　　停审二字足尽射法之妙【郭象庄子注中语】承蜩之可以喻学犹公孙大娘舞剑之可以悟书法也
　　敌内侵朝廷当正名讨伐选有威望大臣统师直趋临巩则士气百倍有何疑而以经略为名陜西岂无兵可用而必由大同挑选家丁葢先不主于用兵幸敌犹可告谕顾市赏不至大肆尔郑洛居宣大最久恃和弛备者也
　　邱文庄公言今畿内八府顺天保定真定河间永平五府实居辇毂之下所辖十七州八十九县若见丁尽以为兵可得四五十万使今日畿辅之间有此劲兵则国势自尊国威自壮其说不为无见但见丁尽以为兵不无骤骇闻听唐魏博节度使田承嗣举管内户口壮者皆藉为兵惟使老弱耕稼数年间有众十万此岂治世之事至于民尽为兵凡民间差役科派尽免而官府百需所出则欲行户曹通计天下岁入别为通融措处诚恐难行其所虑民既为兵之后州县科差如故既受有司之役又有征行之苦者又断乎所必有也以愚之计河北固健儿之薮处之有道十万精甲可立具也韩魏公刺陜西义勇所以不善若募其乐从有军功爵赏之劝无刺配世籍之虞又安有不善哉屯田之制载在会典各处顷亩有数一卫军人七分屯种三分城操一军百亩之入除月粮十二石之外余米上屯头仓以给城操者官府不预其出纳太祖尝言吾养兵百万未尝费百姓一颗米谓屯田自足也至今江北诸屯遗迹犹可考而信国公汤和当草昧用兵之时犹以督军屯种不匮军食诚后事之师不易之法也
　　孝宗皇帝末年留心天下大计如革内府无名之费还保定班操之军寛司农少府之责者动以数十万计而于军政则慎于选将于边防则先于固本葢尝欲于京东西练兵二枝以为京师臂掖之备长虑逺算见于刘忠宣公宣召録之所载者可以仰窥其梗概而生民无福不获睹其尽行也呜呼惜哉
　　孝庙欲慎简抚按官以区别下吏使官皆得人民受其福即范富天章条对之旨也范富言之而上不见施行若今则意出于上而龙驭寻上宾果斯民之无福也可胜悼哉
　　天下精兵固在西北然无以用之则销而不见如唐髙祖初起将举闗中之众以临四方乃置十二军督耕战之备自是士马精强所向必克后玄宗以全盛之势而不能御禄山之变潼闗之隘若无人然惟无以用之也上下晏安一旦出奔马嵬之变至欲与子孙中官单行至蜀夫非髙祖之闗中乎
　　嘉靖二十五年都御史杨守谦题为议处全陜屯田以足兵食事臣惟古寓兵于农故国无养兵之费民无供边之劳后世惟唐之府兵最为近古我朝屯田实仿府兵之制然法久弊生祖宗良法美意浸以坠失比来外敌屡行大举入边延庆备御之计必先兵食而内帑所积连年为宣大山西请发己多恐难支给独有兴举屯田乃当今急务查得大明会典红牌事例陜西等处屯田军人除月粮外余米上仓仓在各屯名曰屯头仓是祖宗之法原不征之官而后给之一征给间害有不可言者军之纳粮于官毎石该耗粮五升般运脚价及催粮旗甲大斗加收等项大率十五六斗始纳一斗其支粮于官军皆屯田旁县逺或三四百里放粮又无定期其势不得不卖利非数倍人固不买有八斗军人止卖银一钱六分则一石止得二三斗若得人有百亩之田毎年耕种自给不纳粮于官官亦不给之粮则自种一二十亩可得花利六七石余八十余亩佃人分种可得二十余石少亦不下十七八石是常有二十余石之利衣食有余俯仰无虑矣又曰计西安左屯四卫屯田二万七千余顷军人一万八千余名除军人见种约一万七千余顷尚剰屯田一万顷合无将有军有地者不纳不支有地无军者纳而不支有军无地者支而不纳则毎年可以积出附余粮三百万石比今毎年拖欠军人月粮三四万石者共积出六七万石此皆夺之旗甲知数兊粮户【即买支者】之侵牟欺隐而还之官者也此法上禆国计下便军情所不利而沮者旗甲知数兊粮户三项人尔又曰如红牌事例是十人之田养十五人后边事渐兴屯种遂废乃因地征粮百亩六石纳之于官及给于军则人十二石是二十人之田始养十人也于是田始不足乃借支民粮又不足乃为折色名虽折支实干没之尔故折色行而军始贫民粮借而民始困祖宗屯田之法至此弊矣加以纳粮支粮之害则虽二十人之田不能养六七人乃始仰给内帑至于请发频仍虽内帑亦不能给则其弊极矣又曰见在屯田除给军外尚余地九千余顷又除军官及仪卫司旗校无地军人并马料支给外尚可剰田五千余顷以陜西见行得地顶军之法募之可得军五千余人计全陜屯田不下百余万石以此法推之可増军数万少不下二万是一举而兵食俱足也
　　谨按杨公此言若首举行于全陜必立有成效葢陜地袤广土又膏沃昔人所谓沃野千里若得人兴举诚不外求而兵食可以俱足以次推之于他处则在在富强姑以代北言之唐张仁愿筑三受降城突厥不敢踰山牧马韩重华为振武营田使起振武极于中受降城垦田三千八百余顷岁收粟二十余万石省度支钱二千余万缗以此见边地无不可耕凡事在朝廷主张有人任事则良法美意无不可复又何边备之不饬外患之足忧哉
　　重华所开营田在今东胜州敌人谙达居之今袭封顺义王齐哩克则其孙也
　　宣府北路原额官军三万一千有竒今见在止一万二千原额马匹五千九百有竒今见在止四千二百举一路而诸路可知也查宣府一镇无论额饷抚赏日引月长所费不赀即京运年例初年不过五万今一十二万五千矣士马消耗强半而年例比之倍増中间虚饷置之何地非以赂敌即以私交而润囊槖也
　　佛家十恶在身曰杀盗淫在心曰贪嗔痴在口曰妄言绮语恶口两舌吾观今人之所以能济其恶者多凭寸舌以惑人取信此口恶之所以居其四也
　　近而不相得人道所忌避碍通诸理君子处物之道切戒风火性气要存铁石肝肠
　　老子曰为学日益为道日损老子以道本无为故以学为赘在圣人之教则学乃所以至乎道也有益有损皆学之事而道之所当然也风雷益君子以迁善改过益莫大焉山泽损君子以惩忿窒欲损乃益矣故曰有损有益皆学之事而所以至乎道也此二卦吾人终身用之可也
　　人生难得所处皆顺若遇难处之人加非意之事因而动心忍性则损我乃所以益我也不得以天下万物挠已己立后自能处乎天下万物非理明养定已乌乎立已之未立则与接为构日以心斗欲毋为物挠得乎如是而损乃所当戒也
　　事有难以口舌争者宁耐以待其自定此在我而不在彼也
　　壁帖
　　寒家祖贻薄产不肖无能増益尺寸谋生固拙若夫自守之义则尝闻教于君子矣处家以勤俭为先立身以亷耻为本骨肉之亲以相视如一体为厚必不忍以有余私一已亦不敢以煦妪望他门惟冀诸房子侄谅予之心从予之言勉勤俭守亷耻肃政教早完官各务有以自立相与扶树门户不忝所生勿轻典卖以资游佚勿失撙节以缺衣食至于相交者勿利其有而应其求勿资其用而赞其非则其父兄亦岂忘徳
　　中宪先君一生止有一园山东归后扁其堂曰赐间堂水竹环绕读书教子其中亦时与亲朋一雅集在人耳目未逺也今承父兄遗意定建以为祠堂永奉先灵家有贤子弟必嗣事无替乡有贤亲故必过位兴思先人在天之灵寔昭监之且兴废人家之所递有宁舍无取其所存岂不多哉
　　朱子语録有一条云行不必见于行事然后谓之行存即此理之流行何谓存即所谓惺惺所谓主一也心常惺惺常主于一则此心湛然此理粲然无纎毫着力处亦无纎毫不着力处
　　非好胜也好己之道胜也既曰道则天下所共非己之道也天下所共与天下共讲明之何好胜之有庄子曰道隐于小成【偏见】言隐于荣华故有儒墨之是非以是其所非而非其所是欲是其所非而非其所是则莫若以明夫偏见晦道荣华病言故孟子明道必先知言何谓知言曰诐辞知其所蔽滛辞知其所陷邪辞知其所离遁辞知其所穷如此则是非所在正所当明辨之使伪不得以乱真非不得以淆是乃所谓莫若以明也而夸诩庄周之意乃专欲空彼我而忘是非故曰因是因非因非因是是亦彼也彼亦是也彼是莫得其偶谓之道枢枢始得其环中以应无穷葢不起彼我之见处乎是非之外则物不得以不齐之变穷我而我能握其枢以应无穷矣【首曰嗒焉似丧其偶又曰今者吾丧我有我则有物丧我无我也无我则无物矣】人谓庄周孟子未尝相遇相遇而有以相叩发必有可观吾谓庄周必屈于孟子孟子所据者实理也庄周愤悱之雄尔
　　我与物为偶则我亦物也内不见我外不见物则彼是莫得其偶谓之道枢枢者所以运转不穷者也得其环中以应无穷环者如环无端也环中乃借言朱子说老子三十辐共一毂当其无有车之用云无是毂中空处惟其中空故能受轴而运转不穷犹伞柄上木管子众骨所会者縁管子中空又可受伞柄而开阖上下车之毂亦犹是也庄子所谓枢始得其环中以应无穷亦此意也
　　吾为行人三年有余奉差两次一差四川蜀府一差大同代府不受州县一纸毎驿经过止一饭住宿仅两饭王府供馈悉不之受在大同因王府葬事尚迟暂回一省先母时已属疾留家三日即行至大同聚落堡闻王府事尚未也因留养疾住堡三日毎饭止一菜一葱站官供馈悉不之受寻遇庚戌敌变家眷侨寓城外存亡难保幸而得全而先母弃养
　　予观今之有所恃而妄行者人惟不知其情故但见其可忿忿则吾亦易至于过而无以致其服惟知其情而有以待之畧不动辞色彼未有不自屈者也虽有深机之人难逃静定之鉴以理处之当自无事大抵待势交利合之人如近胶漆一入则不能自脱矣易天下有山遯所以有取于不恶而严为君子逺小人之道也【严者君子自守之常而小人自不能近】
　　孟子传食于诸侯传直恋反续也递也犹所谓县次续食也
　　人以吾暮年读书为劳恐非摄生之道然以吾自验则不然读书之时心在于此所谓心住则神住神住则气住安在其非摄生之道乎必以冥心枯坐为得则吾不能也
　　易小过程子传云鸟飞迅疾声出而身已过一日读至此因忆杜诗云身轻一鸟过用过字得此语之妙
　　诉讼所以通民情也官民相接惟此时可以从容尽其所欲言不惟有枉得伸亦可以尽得民间疾苦而知所注措彼聚而攻我散而守自古备边多蹈此弊
　　有学有守星变遭弹水帘潘公见顾之言也公非漫言樵敢不自勉
　　徳器不足以居其所有非猖狂妄行则求异沽名追思往事诚无益然事久而心平年至而虑易因昔之误悔前之非未必不有补于将来也惟志于明理而切于反身者始不为泛滥之思独知之中纔一反思理自内出因其所明通其所蔽则缉熙于光明矣
　　河西五郡自先年俺酋假道遂为戎马之乡去年经畧提兵西下羣敌怖骇而又收复番族严禁借路咸谓水泉莽川二捷为功甚大是以松山一带宾兔妻男抄胡把汉喇叭等部俱自去冬逺出边外水泉一捷而河西之纵横者始皆敛戢莽川再捷而河南之盘据者悉皆逺遁于是抄胡把汉徙帐者万骑揑工莽刺扫迹者千里而两河之民始有更生之望【右邸报中抄出俟问其实陜西巡抚叶梦熊却奏言郑洛经畧无状】
　　边外各部中人共进贡马二百五十匹内应进马十匹留边二百四十匹套敌卜失兔等进贡马二百匹内应进上马二十匹留边一百八十匹俱敌人印信表文宣大总督官会同三镇巡抚差官于秋冬之间代为进贡量腹节所受此言可玩
　　倦不可食晩不宜饱饱不可卧
　　白露禾吐花最忌风雨禾为之秕
　　西戎即叙唐虞已然据班史所载可以知古今利害得失之实按班史西域传曰西域以孝武时始通本三十六国其后稍分至五十余皆在匈奴之西乌孙之南南北有大山中央有河东西六千余里南北千余里东则接汉阨以玉门阳闗西则限以葱岭又曰西域诸国大率土著有城郭田畜与匈奴乌孙异俗故皆役属匈奴匈奴西边日逐王置僮仆都尉使领西域自周衰戎狄错居泾渭之北及秦始皇攘却戎狄筑长城界中国然西不过临洮汉兴至于孝武事征四夷广威徳而张骞始开西域之迹其后骠骑将军击破匈奴右地降浑邪休屠王遂空其地始筑令居以西初置酒泉郡后稍发徙民充实之分置武威张掖敦煌列四郡据两闗焉赞曰孝武之世圗制匈奴患其兼从西国结党南羌乃表河曲列四郡开玉门通西域以断匈奴右臂隔絶南羌月氐单于失援由是逺遁而幕南无王庭按今兰州为金城渡河而西六百余里至凉州为武威又西四百余里至甘州为张掖又西四百余里至肃州为酒泉又西出嘉峪闗为沙瓜赤斤苦峪以至哈宻诸城皆敦煌地也洪武五年宋国公下河西遂弃敦煌以嘉峪闗为界自庄浪而南三百里为西宁古湟中也自凉州而北二百余里为镇畨古姑藏也此河西地形之大畧也南畨北敌路止一线孤悬几二千里世人但知为汉武帝所开而不知其为唐虞时西戎即叙之故疆也自汉以来实为西北边之要害班固所谓与汉隔絶道里又逺得之不为益弃之不为损盛徳在我无取于彼者特指西域诸国而言非以四郡亦非制敌之要地也我朝弃敦煌已失汉唐故疆甚至西海内地亦听敌人窃据而不能驱逐自敌通贡市以来欲西行则许之欲借路甘肃则许之安得不渐启窥伺之念也
　　或曰由镇畨望宁夏绕出大小松山之外近千里使其势如履弦则凉州古浪皆囊括不然庄浪射靖敌两日程耳闻汉唐旧基具在通道于此则兰州为腹里亦可乗今恢复第敌已认为分地复之且起衅亦未易言耳国初设茶马羁畨为中国外藩近年不得倚畨为固矣自款贡来敌借道南山牧马时时抢畨畨畏敌如虎畨畏敌则必拊敌曩俺答往海上又留丙兔一支于南与宾兔抄忽儿等路南北相应自庄浪至甘肃如黄羊川打班水泉儿石峡口等处皆咽喉之所敌往来无宁日譬之一室曩敌司门左今左右皆司于敌主人借启闭出入耳无甘肃则无河西无河西则无临巩且剥肤闗陇矣其隐忧为何如通之之策西宁为庄浪辅车尾拖西北闻甘州之红水永昌之蹇占口等处皆可取道皇城儿寛沟大通河而逹西宁路止数百里及今相险易就髙下辟荒通道设堡置寨陈兵聚屯设备一视东路而又移副将一员驻札适中调度敌断东路则西宁之兵得至甘肃西路既开则中包山川皆为内地畨隔敌益逺丙兔住西海我得拊其背而扼其亢矣自金城而来边悉依山真若天造当事者为沿山工巨就山根平地累土为墙间置瞭台而沿途险阻悉以弃敌敌据山下视我军立墙上反仰面受矢石弱者或望风先堕矣款贡后敌悉移帐墙外及我军偶出樵采反责我踰边侵界墙外逺处烟墩昔年有三五十里者百余里者今皆弃入敌地守哨军人多为所杀矣若依山筑垣山髙敌下以我临人则一目千里敌之动静我军先知而内地之虚实敌不得窥此诚以佚待劳一可当百之长策也或以山形蜿蜒依山则路逺墙多功非旬月可就且壊亦难补则莫若就山断处浚堑深广三倍堑上多置瞭台相聨络呼应敌岂能飞渡邪工事诚巨矣第歳歳续成则步步有用不犹愈于因循不为酿成后患也此外则足兵伍议兵食选将帅以为有事之备皆所当亟圗而不可缓者也班固匈奴传赞曰夫边城不选守境武略之臣修障隧备塞之具厉长戟劲弩之械恃吾所以待边冦而务赋敛于民逺行货赂割剥百姓以奉敌雠信甘言守空约而几边马之不窥不已过乎今日贡市抚赏之费名曰酬之实赂之耳敌贪于重利阳示效顺之形而我因欲常恃羁縻之术可谓误矣
　　县令之职虽卑然一邑之事皆在其手喜怒即闗威福此官得人上之徳意得以下行而民受赐矣汉循吏传不载县令葢其时县令皆郡守得自举用郡守得人则县事皆治故不必书也然汉以郡国参错而置则县之于郡犹古下邑之视其国也自魏晋以后诸侯不临民则守与令皆王官而县令自当择于朝廷朝廷诚重亲民之选宜特委大臣以择郡守次择县令此最为急务汉武帝时董仲舒曰郡守县令民之师帅所使承流而宣化也故师帅不贤则主徳不宣恩泽不流今吏既亡教训于下或不承用主上之法暴虐百姓与奸为市贫穷孤弱寃苦失职甚不称陛下之意是以阴阳错缪氛气充塞羣生寡遂黎民未济也宣帝时拜刺史守相輙亲见问观其所由退而考察所行以质其言有名实不相应者必知其所以然尝称曰庶民所以安其田里而亡叹息愁恨之心者政平讼理也与我共此者其惟良二千石乎以为太守吏民之本也数变易则下不安民知其将久不可欺罔乃服从其教化故二千石有治理效輙以玺书勉厉増秩赐金或爵至闗内侯公卿阙则选诸所表以次用之是以汉世良吏于是为盛本朝大学士邱浚曰守令兼治教之责非但使之治簿书督财赋理词讼而已也后世人主专责守令以吏事而视教化为虚文失古人命官之意矣汉世近古而仲舒儒者故其论治犹有所本如此又曰上有责实之政则为守令者安敢不以实应之后世人主选任守令一切付之铨曹铨曹付之资格上之人畧不有所甄别及其黜陟之际惟徇虚名不责实效往往贤否混淆真赝相半非无赏罚之典而不足以示劝惩此郡邑所以少循良之政而闾里所以多愁叹之声也与按今有司之贤否铨曹之所凭者监临官之举刺与考语监临官之于有司又非能人人而亲暏其行事事事而究见其用心与其成效也不过得其畧于采访信其人以誉望厚其待以方进而已人民之聚田野之治入境可见赋役之均财用之理仓库出纳之明考按可知与夫曲直之得伸民间之隐伏诉讼之间可以清问而有得皆未尝知所留心也故有上曰亷而民曰非亷其操守不能揜其实也上曰能而民曰非能其作用不能揜其实也欲望得人诚在责实而已责实有道观之行事与民公言而已天下之县治则天下治矣故求天下之治自县始而天下之弊莫不丛积于县姑以吾邑言之奸民隐田不啻万计屡经丈量不能清刷而豪强反得縁以为奸弊又生弊故民宁愿照旧茹苦而不敢言也清之在何时哉其它奸弊在有司一得其人可以尽革不必尽言惟大纲领振举在上者难言耳
　　言官宜定为准绳凡朝政得失军民利病律许诸人直言无隐况言官乎至诸人不公不法之事则惟言内外风宪官得以纠弹葢以风宪官执法之任故以付之若余官皆可弹则人人皆风宪也朝廷又何必特设此官乎况信传闻或縁有激其中固有事状之未明心迹之未白清议之未定者亦不顾大体而竞言之岂士君子之用心乎至于风宪弹事虽非挟私奏事固当以实如罪无故出而以为故出狱成在尚书调部之后而以受贿归之此官其有意乎其无意乎无意则随声而和其失也愚有意则附党求胜其失也躁是尚可以居言路乎言官论事论人例付所司看详议覆在论事有故典时宜可按据而参酌既有定论言者不能争也惟论人难定在论大臣尤难定大臣去留固断在朝廷要之不能逃天下之公议苟视公议之所在以为去留人复何辞故愚以为一人之言一人之见不足凭莫若下之廷议使公卿与诸言路共平其所论之当否则大臣之去就朝廷之听纳岂不明白正大而两得之哉若所论不当或出挟私则言者亦安能逃在廷之公议自此可以息言者求胜无已之争可以免朝廷为大臣拒絶言路之谤矣
　　人民之丁产事业官府必有册土田之鳞次栉比乡里必有圗按圗以稽其荒熟为某人见业则田不可隐按册以稽某家某户占田若干坐落某处则税不可逋嘉靖九年大学士桂公蕚尝建议清圗清籍该户部看得圗者地圗也所以圗其地亩坐落之形洪武二十二年核实天下地土遣监生丈量画圗编号名鱼鳞圗籍者册籍也所以籍其丁产多寡之数我朝十年攒造一次名为黄册前列里甲格眼后开人户丁产税粮分别旧管新收开除实在已为定规二项合行各该巡抚官查照施行按凡丈量田地必如国初之制造为鱼鳞圗始可以杜絶奸弊葢古者田为母人为子故易考后世田不为母反以田系户户有升降田有转易过割之际欺隐之弊由之而生田土者不动之物也而可以飞洒可以隐没税粮者随田者也而或有田无税有税无田则以惟在里书之笔端官府无可按据以知其实也鱼鳞圗者田仍为母也田有区段各有四至内开某人见业乡有封界又有大四至内计为田若干自一亩以至于万亩自一里以至于百里各以邻界挨次而往造成一圗则一县之田土山乡水乡陆乡洲田与沿河有水利常稔之田其间道路之所占几何皆按圗可见故周礼地讼以圗正之可见圗之与册相须而不可无者也圗者以土统人也所以立站基册者以田归户也所以稽常税而定科差桂公清圗清籍之请朝虽不果行而其在湖州武康县广平成安县皆尝正圗籍均里甲民皆称便有司者师其意可也
　　国初承兵乱之后所在萧条人聚者地始辟人稀者地亦荒地无主则丘墟邑无人则空城故州县不得不计户以定里如江南华亭大县也计八百里四川遂宁亦大县纔十四里皆非其疆界之实数也邑既计户以定里故册亦以田而系户自是相因之道在有司得其人则欺隐之弊自无纵有丈量必得其实而浮粮自豁惟丈量一事须聪明有强力耐劳而肯尽心又习知方田之法者始能究竟其事事完鱼鳞圗归户册县总者收贮在库官府掌之乡总者收贮在乡里老掌之皆丈量官用有印信専官以掌之县乡相对总撒相符前后相付不使奸人得以磨灭改易则在在之田赋常清矣
　　田赋有定额不可加损朝廷岂不知后来有新垦获利者例当升科起税而宁以与民使得以赢补乏不缺朝廷之常额足矣昔王端毅公巡抚江南时以各处临湖边江滨海田地东坍西涨名曰新増实非旧额将此等钱粮不入黄册另造白册以补小民之包陪此意可师也
　　量田者欲以核实也核实者欲使小民不当虚粮国家不失旧额也岂以増出为功有司之闇劣者惑听奸人之言虑其亏折乃短小其弓步侵至于道路不空留其田外之沟塍是岂朝廷核实之初意哉
　　盐法之壊已久今欲复祖宗之法令商人赴边输粟给盐引以偿诚恐当事者难之而啇人亦不复肯行霍渭厓固曰输粟于边利归边民输银于户部利归户部户部盐银计银一万加耗千两予谓初例商人输粟二斗五升才值银五分支盐一引厚其直所以鼓舞其往也是以商人日聚边地日垦自开输银之例课银四钱二分支盐一引是官以一引之盐致八引之获户部岁入视为正额各边请发号为年例相沿已久谁复肯变况边政日废边地日荒商人亦以输银为便输粟为难欲其如昔时之肯赴边自垦边地不可得矣不得已为足食之策兴举屯田为上募耕次之挖运又次之耳募耕边地之难诚不若召商买籴之易但无米之时召籴亦难韩重华开营田于代北出赃罪吏九百余人给以耒耜耕牛假种粮使偿所负粟一岁大熟因募人为十五屯毎屯百三十人人耕百亩此固募耕可行已然之效也先朝大学士扬公一清云陜西沃壤若得人力尽辟耕之三边军饷不烦馈运自然饶裕
　　只有存心致知两事今人纔无事心便放去到有事全不能自作主宰所谓有主者只是私意为主其用事者非其所以酬酢乎此之主也非放心而何存心之道孔孟言之详矣致知之道经有明文惟在格物此孔孟真传程朱实得惟传缺其文而近儒妄有异论惑误后生彼盖以程朱格物之说为不求诸心而求诸外不知古人博学而笃志切问而近思正格物致知之事也而子夏云仁在其中夫岂不求诸心而求诸外邪故朱子尝云义理人心之固有苟得其养而无物欲之昏则自然发见明着不待别求格物致知亦因其明而明之尔又云大抵敬字是彻上彻下之意格物致知乃其间节次进步处尔此与程子涵养须用敬进学则在致知之言若合符节因其明而明之不出于涵养之外节次进步处不离乎一敬之中固非泛滥而求诸外亦未尝谓学问专求之心而足也葢人在世间未有遗物而独立自一人言则孩提以至皓首自一日言则鸡鸣而起以至向晦宴息凡所交接应酬无非物也有是物则必有所以为是物之理应是物而不明其物之理则无以顺性命之正而处事物之当故贵于格物欲其即事即物以求其理而至其极如思而别其真妄事而辨其是非处其当否皆格之之端也朱子曰人日用间自是不察尔若体察当格之物尽多此言可谓唤醒而人未尝一日实用其功徒以明心见性之绪余欲以淆乱博文约礼之明训此某氏之所以得罪于圣门也今世惟此文残缺此学晦蚀故义理不明行业不敦人无真儒仕无实政即举子亦无真举业也呜呼罪我者其斯言乎
　　一草一木亦皆有理不可不察如京师草场一日烟出火起急发之热气坌出乃因堆积日久湿腐郁蒸而生若不明是理则以失火罪守者矣货恶其弃于地也用得其所何物不有用皆物理也用非其理虽爨薪不免妄费此等谓非一草一木亦皆有理可乎何尝不闗于人事之切近而或者乃谓尝以朱子之说就竹上穷究其理而不可得是此公于此二语尚且错认恶知圣贤格物穷理之学也
　　司马公稽古録朱子尝称其书以为学子读诸经毕便可以继读此愚意欲依朱子通鉴纲目抄取要语视稽古録稍详则连贯而易读矣
　　朱子尝乞修三礼而不果至今又踰三百年岂无有继其志而成之者乎因其成书又易为力谓当请于上特命详定而付得其人庶乎可议耳
　　士诚重气节在馆阁有气节而无徳器则失馆阁之体矣士诚先徳器在台谏有徳器而乏气节则失台谏之职矣

　　方麓集巻十六 
