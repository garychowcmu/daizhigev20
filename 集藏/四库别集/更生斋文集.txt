更生斋文集 清 洪亮吉



　　更生斋文集 
　　
　　◆ 
　　
　　更生斋文甲集卷第一 阳湖洪亮吉着 
　　
　　〇与安西州守胡纪谟书 
　　昨握别后出州城西北行九十里至白墩子宿墩旁地势高下沙砾中尚有废城旧址土人居者亦不下数十家右侧有泉寛二十余步土人呼为疏勒泉日用灌漑皆资之余时卽疑汉疏勒国在龟兹之西于阗之北较乌孙等国更远何得敦煌郡地卽有疏勒泉连日车中无事取所携前后汉书西域传及耿恭等传校之而知恭所屯之疏勒城实非汉疏勒国所都之城但同其名耳考前汉书西域传疏勒国治疏勒城后汉书传云疏勒国领戸二万二千胜兵三万人于西域中为强国则都城内旣有王又有疏勒侯击胡侯以讫左右译长等官旣不一加以居民胜兵自不下数万何以弃而不居反留空城为恭等一二千人所据若云与疏勒国众同城则匈奴车师不仅围恭等并围疏勒国君民矣匈奴旣于城下拥絶涧水则一城之人必皆大困恭卽能穿并得水疏勒国众又将何飮乎恭卽能煑弩作食疏勒国众又将何食乎且自围城巳及围解传不渉及疏勒国一字明非疏勒国都城可知一也二则地理远近不合恭传言恭为戊已校尉屯金满城谒者关宠为已校尉屯柳中金满城卽今奇台县东之古城柳中卽唐柳中县在哈宻城西十里皆与今州西之疏勒泉近而与汉疏勒国城远至二倍（图经古疏勒国去陜西省九于六百里今鎭西府去陜西不及五千里古城在府西不及五百里）二也三则日月迟速不合恭传言肃宗建初元年正月秦彭等会柳中击车师攻交河城自柳中至交河城一往一返及攻城之日至少亦须一月及车师降后乃分兵使范羌从山北迎恭又遇大雪丈余卽至速亦必半月可达围解之后且战且行吏士又素饥困然恭传云是年三月巳至玉门则道里甚近必非自疏勒国至玉门可知三也又恭传云发张掖酒泉敦煌三郡及鄯善兵鄯善国在今沙州卫西与三郡皆距今州西之泉宻迩当日必就近征发四也四则南北向背不合交河城卽今土鲁番在雪山之北今疏勒泉亦在山北而疏勒国远在雪山之南若恭果据疏勒国城则当使范羌从山南迎恭何得反从山北此又一显证矣五也又与班超传彼此情形不合超传建初三年上疏言臣孤守疏勒于今五载自建初三年上溯至永平十七年方及五载校恭传被围之日正在永平十八年及建初元年且超传言永平十八年帝崩焉耆以中国大丧遂攻没都护陈宠超孤立无援而龟兹姑墨数发兵攻疏勒超守盘槖城与忠为首尾（卽疏勒国王）使恭此时在疏勒国都城正可与超往来接应不虑势孤而何以超传旣言孤立无援恭传又云孤城固守明二人必不同在一国可知况一疏勒城也岂有龟兹姑墨攻其一面匈奴车师又攻其一面而两不相闻者乎且恭果在此城内是以丧败之余二三十人受四国迭攻恐亦无此理况鲍昱郑众上疏讼恭之功使围城有四国正当张大其词而何以一则言匈奴围之厯旬不下一则言当匈奴之冲对数万之众皆仅言匈奴不及他国乎此又可凖情酌理明为必无之事矣至非疏勒国城而亦名为疏勒者此亦如上郡之有龟兹酒泉之有玉门或居其流人或徙彼降户皆未可定总之此疏勒泉卽为耿恭所守疏勒城旁之泉虽不敢悬断而恭所守之疏勒城必非疏勒国都城则已万无疑义矣前者坐次纵谈知足下素留心舆地之学况此泉又近在足下州城之下用敢就便质之负罪远行不克多携书籍恐有窒碍处尚望足下有以敎之 
　　
　　〇昆仑山释 
　　昆仑山卽天山也其首在西域山海经昆仑墟在西北河水出其东北隅释氏西域记谓之阿耨达山尔雅释水云河出昆仑墟史记太史公曰禹本纪言河出昆仑墟其高二千五百余里之类是也其尾在今肃州及西宁府汉书地理志金城郡临羌县有弱水昆仑山祠郡国志临羌有昆仑山其地在今西宁塞外崔鸿十六国春秋云张骏时酒泉太守马岌上言酒泉南山卽昆仑之体周穆王见西王母乐而忘归谓此山也括地志元和郡县志舆地广记太平寰宇记并云昆仑山在酒泉县西南八十里是矣杜佑通典云吐蕃自云昆仑山在国中西南河之所出唐书吐蕃传云刘元鼎使还言自湟水入河处西南行二千三百里有紫山直大羊同国古所谓昆仑虏曰閟摩黎山东距长安五千里在今靑海界一统志今黄河发源之处虽有三山而其最西而大为眞源所在者巴颜喀喇也东北去西宁边外一千四百五十五里延袤约千余里山不极峻而地势甚高自查灵鄂灵二海子之西以渐而高登至三百里始抵其下山脉自金沙江发源之犁石山蜿蜒东来结为此山自此分支向北层冈叠幛直抵嘉峪关东趋大雪山至西宁边东北达甘肃凉州以南大小诸山并黄河南岸至西倾山抵河洮阶诸州至四川松潘口诸山河源其东而其枝干盘绕黄河西岸势相连属蒙古槩名之为枯尔坤枯尔坤华言昆仑也益可知自贺诺木尔至叶尔羌以及靑海之枯尔坤绵延东北千五百里至嘉峪关以迄西宁皆昆仑山也华言或名敦薨之山或名葱岭山或名于阗南山或名紫山或名天山或名大雪山或名酒泉南山又有大昆仑小昆仑昆仑邱昆仑墟诸异名译言则名阿耨达山又云闷摩黎山又名腾七里塔又名麻琫刺山又名枯尔坤其实皆一山也善乎马岌之言曰酒泉南山卽昆仑之体明昆仑山首在西域而其体则绵亘汉敦煌（汉书地理志敦煌郡广至有昆仑障）酒泉金城等郡界穆天子传尔雅以及史记汉书所言昆仑皆指今酒泉南山及临羌大雪山而言不远迹至于阗叶尔羌以及先零烧当等境也禹贡所言昆仑析支渠探亦当去雍州不远昆仑国葢因附近昆仑山而名今考水经注引凉土异物志葱岭之水分流东西东为河源禹纪所谓昆仑山者是也是葱岭名昆仑之证汉书张骞传天子桉古图书名河所岀为昆仑山此昆仑山卽指今于阗南山是于阗南山名昆仑之证唐书吐蕃传其南三百里三山中高而四下曰紫山直大羊同国古所谓昆仑者他是紫山名昆仑之证元史河源附录云吐蕃朶甘思东北有大雪山亦名麻不莫刺其山最高译言腾七里塔卽昆仑也是大雪山名昆仑之证马岌言酒泉南山为昆仑之体是酒泉南山为昆仑之证总之昆仑者人之首昆仑山者山之首亦地之首故以为名河图括地象云昆仑山为地首是也今考南山自西域至酒泉金城实皆南条诸山之首故可总名为昆仑此山逦迤至雍州境卽为太乙终南诸山山名终南明塞外之南山至此已终也 
　　
　　〇西海释 
　　吾家容斋随笔以为四海一也无所谓西海其实不然山海经海外大荒经云西海之南流沙之滨有大山名曰昆仑汉书西域传云于阗之西水皆西流注西海水经注引凉土异物志云葱岭之水分流东西西入大海大海卽西海与西域传畧同又引康泰扶南传云恒水之源乃极西北岀昆仑山中有五大源枝扈离大江出山西北流东南注大海又引法显云恒水又东到多摩犁靬国卽海口云海口卽西海口也班固西域传犁靬条支国临西海范蔚宗西域传论云甘英临西海以望大秦晋书安息天筑人与大秦国交市海中又云邻国使到者途经大海海水不可食杜佑通典大秦国（卽拂菻）在西海之西亦云海西国此西海之见于唐以前史传者若以近今证之叶尔钦卽古于阗国西域闻见录叶尔钦西行六十余日至克食米尔克食米尔复西南行四十余日至温都斯坦水亦可通云云又云温都斯坦其地之江河皆通海洋时有闽广海航到彼停泊是西海卽在温都斯坦之西东西南北之海无不通故西海中亦时有闽广船到也所云叶尔钦水可通温都斯坦又可证西域传于阗之西水皆西流注西海矣余遣戌伊犁亲遇温都斯坦人以笔询其曲折甚悉土人又云喀什噶尔连界有阿谛国在西海之滨而一统志于榜葛刺拂菻古里柯枝锡兰山西洋琐里诸国下皆云在西海中又可知昆仑之西实有西海与东南北三面之海并通非荒远浩渺无所指实者可比矣葢西海有泛言者汉书王莽立西海郡在今靑海续汉志建安末以张掖居延属国置西海郡欧阳忞舆地志北庭大都护下有西海县云唐宝应二年置等是也有土俗名为西海而实非西海者禹贡山水泽地记谷水出姑臧南山北至武威入海届此水流两分一水北入休屠泽俗谓之西海水经注又云敦薨之水自西海径尉犁国去都护治所三百里此西海卽盐泽一名泑泽水经称为蒲昌海等是也容斋又疑西海卽蒲昌海亦非是有实言西海所在者前后汉书西域传及山海经水经注以迄上文所称异物志扶南传及一统志西域见闻录等所述是也或又难余曰故书言河源上通天汉则河源当在地之极西今旣言实有西海则河源在西海之外乎西海之内乎曰河源介西海之南淮南子坠形训可证矣云河出昆仑东北陬贯勃海入禹贡所导积石山高诱注勃海大海也河水自昆仑由地中行书曰道河积石入犹岀也葢河水伏流至积石山始出耳故汉书西域传云于阗之西水皆西流注西海其东水东流注盐泽河源出焉下语极有斟酌不言水东流注黄河而云注盐泽河源出焉者明从此以上河皆伏流不碍于阗以西之水注西海也是黄河又伏流于西海之下与济水之伏流于河水下等耳南宋畺域旣蹙皋兰以外卽如异域又何况万里外之叶尔钦温都斯坦等乎此则校容斋随笔又未尝不首钦昭代舆图之广得以目验口述者证前人所未及也 
　　
　　〇竹栢楼记 
　　入枫桥半里而近有小溪通胥江溪旁夹岸各数百家岸西有老栢合抱修篁成林者为袁氏竹栢楼竹栢楼者袁君廷梼之生母韩太孺人抚孤所居也余交袁君迟不及亲覩太孺人之行事然每过吴门士大夫必称袁君学行其称袁君学行也又必本诸袁君之母余巳悚然异之继于友人处识袁君又尝一登袁君之堂则所为五砚之楼万卷之阁者皆太孺人所留贻也又于梁栋闲读太孺人庭诰家范辄讽诵不忍去袁君又尝泣告余曰太孺人之敎廷梼也凡廷梼一言一行之善太孺人必色喜获交一端士闻人也亦然凡与廷梼问学相长者过从太孺人必亲为治具或有以缓急告者必倾槖以助之适力有不能则欷歔不怡者累日太孺人殁后廷梼承太孺人之志不改家以此中落乌呼太孺人可为贤矣余顷以罪谪伊犁不半岁蒙恩释归甫抵安西卽允玉门令嵇君承裕之请为张烈女作传今又得纪吾贤母行事往返三万里中甫得传一烈女纪一贤母然后知贞固之操瑰奇之行在世闲亦不能多得也凡作竹栢楼诗者共若干人而旧史氏洪亮吉为之记 
　　
　　〇钱大令维乔诗序 
　　余幼耽吟咏未成童日卽识里中诗人三曰陈蕤宾曰汤遵路曰钱季木时三人者诗名已噪余甫学唫未敢遽定其优劣也三十后交道渐广学识亦粗进因悉取三人者之诗而合观之蕤宾能颂习古人矣顾自为诗反不能学古人遵路能学古人矣而未能尽化古人之蹊径也独季木才最高五言法魏晋六朝歌行则自初唐以迄北宋诸家无不渉厯近体则尤近大厯十子虽心摩古人而于古人之外别有一种幽奇灵秀之气耐人寻味余尤心折之年益长交益深季木所为诗亦益富及四十后季木已以名孝廉出宰浙中数县迁有日矣忽谢病归筑室邘溪之北名曰半园之半乃过从未及数月余卽入都嗣后官京师者十年季木之音问时至诗顾不多觏也岁戊午余以弟丧乞假归在里中八阅月与季木过从尤宻亦时时观季木之诗季木亦时时言欲综理前后所作乞余订定之而余又以奔国恤入都矣不半岁以语言愚戆部议殊死圣天子寛其要领之诛戌之絶域卽日押出国门时余在请室中缧绁徧身役车又敦促上道匆猝未暇念及妻子也独割谳案纸尾疾作书寄季木与孙兵僃季仇与之诀别闻季木得余书痛哭失声时时走余家问消息及余抵戌所甫一日卽得季木书干患难中申之以婚姻所以慰戒之者无不至在戌所三阅月凡三得季木书而余已蒙恩旋里矣季木于友朋死生离合之际不忍相负如此然后知季木诗之工季木性情之挚为之也乌乎人惟性情不挚故遇事辄持两端甚或幸人之急而排挤之讪笑之以自明渉世之工否则自诩为深识远见以为固早虑其有此此其人亦何尝不为诗文然要皆揣摩世故之谈与影响游移之语求其能颂习古人者巳十不得一矣况能学古人而得其似乎学古人而得其似又百不得一矣况能于古人之外别具心手乎此季木诗之所以可贵而予之序季木诗综览平生不禁其悲喜之交集也季木近颇学释道两家他日所为诗或稍杂道流禅悦之语然此非季木诗之至也故予序季木诗亦以已未以前为断云 
　　
　　〇复臧文学镛堂问通俗文书 
　　昨颁到通俗文辑本披阅之下知足下好古之殷网罗载籍之博与亡友任君大椿所辑字林均为小学家不可少之书矣亮吉幼亦尝从事于此故尊集跋语内欲足下于所引原书下分别开载以存古人之实足下或不以为然而又垂询及之用敢粗次所知者以复焉此书自刘昭续汉书注后征引者不下十余家然惟李善文选注及太平御览所采最伙考文选注引通俗文不着服虔者如上林赋注水鸟食谓之啑长杨赋注骨中脂曰髓登楼赋注暗色曰黪江赋注髪乱曰鬖髿等是也有引通俗文而明着服虔者赭白马赋注天子出虎贲伺非常谓之遮迾长笛赋注营居曰邬洛神赋注耳珠曰珰琴赋注乐不胜谓之嗢噱等是也御览引通俗文不着服虔者唇不覆齿谓之齖（卷三百六十八）乳病曰宅（三百七十一）啧导曰簪（六百八十八）障床曰幨（六百九十九）等是也引通俗而明着服虔者剡苇伤盗谓之抢（三百三十七）毛饰曰毦（三百四十一）匕首剑属其头类匕故曰匕首短而便用（三百四十六）矛长八尺谓之矟（三百五十四）大杖曰棓（三百五十七）所以制马曰鞚（三百五十八）凡勒饰曰珂第鞻尾曰鞘（三百五十九）等是也至若他书所引有止言服虔而文法絶似通俗文者史记礼书裴骃集解引服虔云箦谓之第等是也有变文言通俗篇者文选琴赋注引服虔通俗篇是也又有止言服虔俗说者颜氏家训书证篇殷仲堪常用字训亦引服虔俗说之类是也至杜预左传注多用服虔旧说今通俗文与杜注可相发明者极多又如亭水曰汪腋下谓之胁头创曰疡遮取谓之抄掠自蔽曰庇财帛曰贿覆葢曰葺等疑皆服氏注左传旧说又互见于此编也若左传文三年螭魅罔两周礼家宗人正义引服虔注云魍魉木石之怪而一切经音义引通俗文木石怪谓之罔两益可为服氏着通俗文之证至襄十四年射两軥诗小戎正义引服注云軥车軶而御览（七百七十六）引通俗文云轴限者谓之枸枸軥古字同又可知义训无不合矣至前人疑此书出李虔者不过因晋中经簿所无又引初学记器物部舟第十一引李虔通俗晋曰舶一语以证梁阮孝绪之说不知器物部床第五先引服虔通俗文云床三尺五曰榻板独坐曰枰八尺曰床近在一卷之中且床第五引服虔之说紧次说文而舟第十一引李虔之说则次于广雅之后明通俗文系服虔所作而李虔续之名旣相同阮孝绪等遂混二书为一如许愼淮南王书注半淆入高诱注中亦赖有御览系北宋初年所辑尚分标二人之名后人则亦混为一矣唐书艺文志固明标李虔续通俗文言续则非始自李虔可知君家先人经义杂记又以隋书经籍志次此书于沈约四声等书后而证其为李虔不知隋志亦唐人所修与徐坚释元应相距不远今徐坚所引则次于说文一切经音义所引则皆在三苍释名之上则唐人亦皆以此书为服虔所造也至若反音不妨为后人所补入或专系李虔续书中语与通俗文之为服虔注无碍也又辑本中亦尚有脱漏处如御览人事部二十二引通俗文容丽曰媌形美曰媠容美曰婠南楚以好为娃肥骨柔弱曰婐娜颊辅妍美曰妩媚容茂曰{女乐}不媚曰{女畜}可恶曰嬒大丑曰{大羔}丑称曰娭等语足下引其半而遗其半未审何故得暇尚示知之 
　　
　　〇三山僧诗合刻序 
　　三山僧者乳山方丈古岩摄山方丈慧超焦山方丈巨超三山者在江宁鎭江之闲相去不越一二百里山旣近而三僧者以诗相切?无闲晨夕余不识古岩而识巨超又因巨超识慧超二超者又时时为余道占岩遗事旣而读三僧诗其淸远絶俗若出一辙又加以性灵焚香扫地椀饭杯茗撞钟击磬梵声佛号布施之杂沓经忏之繁琐入则一蒲团一龛出则一瓶一钵经府厯县蹈山跖水千险百怪亿态万状一一见之于诗而未巳也値俗家父母兄弟之疾痛所居所游厯之州县水旱疾疫皆于诗见之非寻常缁素者流貌守戒律以口头禅为五七律者比或以谓三僧者旣逃乎方之外矣而又拳拳于一家拳拳于一世若此于彼道为过余独谓不然三僧者惟游于方之外而尚能拳拳于一家拳拳于一世以视士大夫受倚畀之重而遗弃一切不肯任事反侈说因果纵谈天释以惊世而惑众彼其心或以为置身事外则人莫能窥我之际矣又岂知卽谈空说法而不能任事之实已百喙莫辨乎则何如此三僧者虽以空虚为主寂灭为宗而尚不忘天性之亲与食毛践土之德有所触而卽动至于如此也余性不佞佛而未尝不与方外交方外之交又以二超为最因二超而复有以知古岩然后知方外之诗亦未尝不以性情为重也阳湖洪亮吉序 
　　
　　〇重建新塘乡文成桥碑记 
　　自城而乡桥之石者以千计大率剙始于本朝者十之三剙始于明者十之七十之七中其在宏治以前者又居大半焉葢其时世渐坦夷人皆务实工作之事董厥成供厥役者一切无苟且之心浚之欲其深培之欲其广镕之欲其固筑之欲其坚纵厯三四百年偏旁偶有倾塌而视其内则凿之不能入也斧之不能裂也卽一桥之成而人事之愼宻物力之充裕均可见焉明中叶以后则不然敛钱非不多工作非不久而视其石则薄以裂视其砖则渗以圹视其灰与土则淋而不周埯而不实故稽其所厯之岁月尝不及宏治以前之半云新塘乡之有桥俗呼曰雪堰卽方志所为文成桥也其上为南北之孔道其下为吴越之要津又为太湖之隘口旱潦宣泄之所经嘉庆五年六月甚雨水涨桥忽崩圯桥洞之碑出焉云建于成化二十年考之方志则又曰成化十三年要不出成化中近是逾年本鎭募钱得五百余千复兴筑之拆视其下基址深固层复一层惟桩以松木则已朽坏于是某某司其事者益不敢艹率卒工而排基则易以径尺老杉长约七尺余老杉以上均用大石博砌复锢以石粉自水盘石而上约深十余层计深丈有零某等皆废其本业日夕监视稍不如意辄改作之以视成化年之所造葢有加焉夫桥之成必书其岁月及司事者之姓名于石此陈例也若厯久而不坏则里之人必追颂之曰是某某之所督司也某某之所营造也费不浮而工归于实是以能厯久若此若夫成而遽毁或不及百年不及数十年而遽毁则里之人亦必窃窃议之曰是某某之所督司也某某之所营造也敛钱虽多中饱者若干浮费者若干某某又慢于其事以致如此则岂不为一方之大戒哉桥成乞亮吉书日月于石因乐为记之并垂以为后来式云时嘉庆六年九月望日 
　　
　　〇董太恭人晚翠轩遗稿序 
　　晩翠轩遗稿者吾友董君心牧母荘太恭人所制也亮吉与心牧同岁生心牧日月差长亮吉六岁孤心牧九岁孤又値两家中落贫苦之况亦畧同忆亮吉服丧甫阕心牧尚未居忧舅妗董安人荘太恭人从姑也暇日偶携诸姊及亮吉访太恭人于玉梅桥里第时太恭人一子一女女甫及笄里第向北太恭人居屋南向屋中设幔一卧榻二南壁凿楹层叠贮书一琴在北几瓮盎四五列西牖下董安人知太恭人之善琴也拂弦以请太恭人转以命女鼓竟一曲乃止复与董安人语两家事故甚悉亮吉时与心牧儿戏堂皇下闲聆太恭人语虽年尚少无甚识解已肃然敬之殆成童日复与心牧订交益详审太恭人之所以抚孤所以敎子所以贫而自立几几至于子之有成也与吾母太宐人一无以异以是两人交益亲学亦益苦及亮吉与心牧先后成进士官京师而两家之母已不及见矣闲中与心牧过从谈及先世事往往对泣不已岁戊午亮吉时蒙恩侍学三天以弟丧乞假归适心牧亦以戸部郞出守广西浔州两人者又同时出都同时抵里里中诸父老与知旧燕客两人者亦无不偕心牧则时时言欲为太恭人刋遗稿而以序属亮吉亮吉敬诺之然心牧行甚急不暇报命也后一年亮吉以奔国恤入都半岁复乞假归濒行奏记三府以语言愚戆罪至不测今上赦其死罪遣戌伊犁行至涿州始闻心牧广西之讣于役车中东向以哭不暇为位也乌呼亮吉与心牧交三十年心牧则可以不死而遽死亮吉则可以死而卒不至于死以至复荷圣天子不次之恩放归田里距与心牧别仅二年距心牧之死仅一年耳方其荷戈万里冒大雪出关行无人之境者至六十日堕传车不死陷雪窟不死又岂知生还有日复能访太恭人旧日之居第并亮吉童年与心牧嬉游之所一再展故人之殡又敬序太恭人之诗乎葢吾两家三十年来死生离合之故无不毕备序太恭人诗一一枨触及之涕不知何从又因太恭人而转伤吾母太宐人之先亡与太恭人皆不逮子之禄养继又念亮吉流徙迁转濒于万死之状幸太宐人不及见之见之而或悲其愚悲其愚而又或虑其死则太宐人必忧伤成疾是又益重亮吉之罪也太恭人遗稿一卷诗凡若干首上者无愧汉魏闲人次者亦不作寻常闺合语虽一编寥寥其传于后已无疑义若夫守志抚孤之大节前仁和卢学士文弨撰常州府志已与吾母太宐人并编入贤母传无俟亮吉复述时嘉庆五年岁次庚申归自伊犁之次月 
　　
　　〇与宿松文学书 
　　远承足下渡江过访慰甚幸甚坐次足下述及宿松元汉之松滋并言汉晋时有五松滋分属庐江安丰南郡南河东及侨立之松滋郡其言甚辩然实不如足下所云也今考松滋之名始于汉昭帝始元五年封六安共王子霸为侯国汉书地理志庐江郡有松滋注云侯国是也今废县在宿松县北后汉无松滋县至晋初复立又移属安丰郡县治亦移至北百余里图经故城在今霍丘县东十五里沈约宋书州郡志称晋太康地志松滋县属安丰是也安丰郡本分庐江郡立是安丰之松滋卽庐江之松滋无疑矣至晋成帝又于寻阳侨置松滋郡安帝又省松滋郡为松滋县皆遥隶扬州晋书地理志所载是也图经废县在今九江府德化县东此松滋侨县之一矣若荆州南郡之有松滋县晋书地道记云咸康三年以松滋流戸在荆土者立松滋县沈志亦云疑是有流民寓荆土故立今湖北荆州府松滋县尚承晋侨县旧名此松滋侨县之二矣若南河东郡之松滋则沈志又云晋成帝咸康三年征西将军庾亮以司州侨戸立南河东郡而图经则云咸康四年于南郡所属松滋侨县立南河东郡是南河东郡之松滋卽南郡之松滋非有二也然古今地志每好立异说以乱眞如松滋之改名高塘高塘之改名宿松在隋开皇十八年而乐史太平寰宇记乃云晋武平吴以荆州有松滋县遂改为宿松夫晋武平吴卽汉松滋旧县立尚未久何容卽有荆州之侨县则岂非瞽说乎又古今地名复云庐江郡松滋卽古鸠兹地考左传襄公三年子重代吴克鸠兹杜预注云鸠兹吴邑在丹阳芜湖县东今皋夷也图经今讹作勾兹港在县东四十里是鸠兹在江以南何容越江七八百里移至今霍丘县境乎此又可不必辨者矣总之瓜分豆剖以侨戸占实土之名以后起变厥初之号遂至一县之名也而领之者四州（扬豫荆司）统之者五郡（庐江安丰松滋南郡南河东）而地志之好为异说者又不一何怪足下之致疑乎足下能以汉晋宋地志为据而稽其道里验其沿革不为异说所惑则善矣 
　　
　　〇吕广文星垣文钞序 
　　吾里中多瑰奇杰岀之士其年相若而才足相敌者曰孙兵僃星衍杨戸部芳灿曁君而三三人者皆肆力于诗古文辞而各有所独到孙君能为说经辨驳之文以匡稚圭刘子政为宗杨君能为梁陈初唐之文尤以徐孝穆王子安为宗君之文则不名一体其上者则敬通问交士衡辨亡也其次则皇甫持正之寺碑孙可之之书壁也至义关惩劝旨寓抑扬则洒洒千万言不止此又君之自命而人亦以此推君者矣三人者负其才各不相下驰骋名场者及三十载然或立勋边徼或着续河防皆卓然有所树立君独竆老不遇仅以名诸生贡入冑监岀而秉铎数县所遭益无聊赖则自命益不凡自命益不凡则所为诗文益放而不可捉摸今之白云艹堂文稿至数十百篇大半皆秉铎时之所作也余二十后与三人交于孙君尤宻次则君又次则杨君犹忆丁酉春余居忧授徒里中杨君者买舟百里相唁时君与孙君皆落拓居里因约至舍作竟夕谈余时赁廛在白马三司徒巷侧贫甚无几榻三人者相与就余苫次鳞比而寝夜半月出谈亦益纵顾饥甚无所得食君独敲石火探旁室中得败韲及麦屑升许就三隅灶作餐竸以手掬食至饱天破曙生徒以次进三人者始散去是时年少气盛读书多不甚知世事各负其兀傲之志视古今无不可及之人天下无不可为之事以为他日当各有所建竖不负知已也乃忽忽数十年各更事故各厯艰险齿髪日益颓意气日益减而议论亦日益持平虽后此所成就尚未可知而三人者明岁皆已五十余则又过之为可叹也余前岁遣戍出关杨君适官满候代饯余于皋兰河桥昨岁蒙恩旋里时孙君居忧寓居江宁先访余里第独君以职守不获相见而书问时时来均可为死生患难之友矣然则今之序君文者岂仅为君文而设哉他日序孙君杨君之文亦当如是而已 
　　
　　〇诸氏族谱序 
　　有西北之着姓有东南之着姓西北之着姓如宏农之杨闻喜之裴河东柳薛涿郡崔卢之类是也东南之着姓则延陵之吴义兴之周珢邪之王南昌之熊以及吴都则顾陆朱张浙西则范全姚沈之类是也又有姓虽稀而不可不谓之着姓者西北则太原之祁广平之阎东南则丹阳之荆昆山之诸丁戸不甚繁然自春秋迄今二千年中常聚族而居或占一乡或占一鎭卽小有迁徙亦不出数百里之外闲数代必有闻人是以谱系修明佋傪毕举洵可谓土著之名族矣考诸姓出自越大夫诸稽郢其见于春秋左传者有诸鞅见刘向说苑者有诸发见应劭风俗通者有洛阳令诸于今桉其谱系虽自越而吴自萧山而昆山自昆山而无锡自无锡而阳湖要皆不出四五百里自唐宋以前则闲有可考元明以来则世次秩然了如指掌非子孙之贤而有学世世克承其先志而能如此乎且诸氏厯世以来官阀虽不甚显而亦无极不肖子弟获罪家国为世所指名着于史册如沈氏之充柳氏之璨熊氏之昙朗崔氏之允昭纬其人者谓非名宗之大幸抑亦家法修举而能然欤是则讲求谱系所以上绍祖宗条举家规卽所以下贻孙子亦名宗贤士大夫之责矣嘉庆六年岁在辛酉某某等将重修族谱以余之粗辨氏姓也乞为识其始末余故乐为序之 
　　
　　〇释壐一篇示及门吕壐 
　　说文字皆从本训独壐字说文云王者印也则本秦汉之制言之非壐字本训何则壐字从土古人制壐葢皆以土为之吕氏春秋适威篇云若壐之于涂也抑之以方则方抑之以圜则圜（淮南齐俗训同）古烧土为壐此云抑之以方抑之以圜者未入火以前壐之坏也秦汉以前尊卑共享之周礼地官司市凡通货贿以壐节出入之郑康成注云壐节印章若今之斗检封矣掌节货贿用壐节郑注亦云今之印章也月令孟冬之月固封壐高诱注吕氏春秋云壐读为移徙之徙封壐印封也诱注淮南子亦同左传襄公二十九年公在楚季武子使公冶问壐书追而与之（桉玉海引世本云鲁昭公作壐今此事在昭公以前则世本之说非矣）杜预注壐印也战国策欲壐者段干子也史记楚世家怀王置相壐于张仪是上下通名壐之证籀文壐字从玉此籀文岀当在后秦以来壐无不以玉为之者故字又从玉耳孔颖达正义引卫宏云秦以前民皆以金玉为印惟其所好宏此语亦但以意言之如秦以前卽以玉为壐而因制从玉之壐则宏言金可为壐何又不制从金之壐字乎（玉篇有鑈字云坚正也奴颊切义与此别）至说文王者印也下又云所以主土葢因字本从土上王者印也四字恐与土义不相渉故又足此四字然究非此字本训玉篇以下又皆承许氏之说玉篇玉部下壐字又云天子诸侯印也义亦不该若在秦以前则称壐者不仅天子诸侯若在秦以后则诸侯亦不得称玺蔡邕独断所言皇帝六玺续汉书舆服志壐皆玉螭虎纽文云皇帝行壐皇帝之壐皇帝信壐天子行壐天子之壐天子信壐百官志符节令下有尚符壐郞中四人本注云旧二人在中主壐是也（桉霍光传光召尚符玺郞考尚符壐郞当系秦官汉承其制耳）然则壐字本训当若何曰当云壐以土为印也秦以来王者始称壐并以玉为之义方谛耳至释名云壐者徙也封物使可转徙而不可发也则又以同声之字为训与高诱注读若义同 
　　
　　〇释珠乙篇示及门李珠 
　　说文玉部珠云蚌之阴精亦非珠字本训考珠字从玉古人之珠皆以玉为之周礼天官玉府掌共王之服玉佩玉珠玉若合诸侯则共珠盘玉敦是也（郑注及孔颖达疏以珠玉为蠙珠亦承许氏之说殊无别据）续汉书舆服志孝明皇帝永平二年初诏有司采周官礼记尚书皋陶篇乘舆服从欧阳氏说公卿以下从大小夏侯说冕皆广七尺长尺二寸前圆后方朱绿里元上前垂四寸后垂三寸系白玉珠为十二旒（按此卽周礼弁师之玉十有二）三公诸侯七旒靑玉为珠卿大夫五旒黑玉为珠所谓白玉珠靑玉珠黑玉珠皆琢小玉之白靑黑者为之欧阳夏侯皆承周秦以来先儒旧说明三代之制冕旒所垂之珠皆琢玉为之非蚌珠矣（桉蚌珠亦无靑黑等色）珠亦有岀于天然不须琢者山海经厯山楚水多白珠扬雄子虚赋云赤玉玫瑰琳珉昆吾注引仓颉篇云玫瑰火齐珠也张揖云琳珠也左思蜀都赋云江珠瑕英又云靑珠黄环注引博物志云江珠琥珀别名靑珠岀蜀郡平泽玉篇蜀郡平津县出靑珠此皆玉珠之天然不须琢者且卽以说文证之瑰字下云玫瑰一曰珠圜好又云玑珠之不圜者又云琅玕似珠者亦可知珠皆玉为之矣若蚌珠亦名珠者以其形之似名之然古人亦不单唤为珠必加字于上以区别之禹贡淮夷蠙珠曁鱼是矣若古人所用之珠果皆系蚌珠则字当从虫不必从玉也又考说文玭字下云玭珠也宋宏云淮水中岀玭珠字又作蠙云夏书玭从虫宾玉篇玭又作琕此则专指蚌珠而言是知蚌珠之珠本别有字玭是也蠙是也琕亦是也不必更以玉珠之珠移属于蚌也况物之有珠者又不独蚌山海经文魮生珠玉又云激汝之水其中多蜃珧郭璞注珧亦蚌属是蚌有珠魮蜃亦有珠矣他若鼍鳖鱼龙鲛蛇鼅鼄亦皆有珠埤雅采旧说云龙珠在颔蛇珠在口鱼珠在目鲛珠在皮鳖珠在足鼄珠在腹之类是也明百物之珠皆借玉珠之字为义舆服志又云建华冠贯大铜珠九枚是五金皆可以制珠然但能同其名不可卽夺其义人之呼之者必当曰铜珠或曰龙珠鱼珠不得仅目之为珠也然则珠字自有本训何得独属之于蚌乎孙强等着唐韵稍知其义于珠字但注云珠玉不专属之蚌最为得解夫余为许氏之学者也非敢规许氏但欲以辅其不及耳余尚有十数字不从本训者辩已见晓读书齐杂录不赘 
　　受业吕培谭正治校字 
　　
　　
　　更生斋文甲集卷第二 阳湖洪亮吉着 
　　
　　〇春秋十论 
　　△壬戌歳在旌德洋山书院课徒因作此以示及门 
　　春秋时以大邑为县始于楚论春秋时楚始以大邑为县桉秦本纪孝公十二年并诸小乡聚集为大县县一令凡四十一县（商鞅传作三十一县）汉书百官表县令长皆秦官万戸以上为令秩千石至六百石减万戸为长秩五百石至三百石皆有丞尉（桉商鞅传止言置令丞）然其制实自楚创始之左传宣十一年楚子入陈杀夏征舒因县陈十二年郑伯对楚庄王曰使改事君夷于九县杜预注楚灭九国以为县愿得比之正义言楚灭诸国见于经传者哀十七年称文王县申息庄六年称楚灭邓十八年克权僖五年灭弦十二年灭黄二十六年灭夔文四年灭江五年灭六又灭蓼十六年灭庸凡十一国苏氏沈氏以权为小国庸先属楚除二国外为九也襄公二十六年伯州犁言穿封戍方城外之县尹此见于左传者也其见于史记楚世家者则子革对灵王曰且入大县而乞师于诸侯又惠王之十年是歳也灭陈而县之是也此外则晋自文襄以后大邑亦名县左传僖三十三年晋襄公以再命命先茅之县赏胥臣宣十五年晋人赏士伯以瓜衍之县襄公二十六年楚声子欲复椒举谓令尹子木曰晋人将与之县以比叔向昭公五年薳启疆谓楚子曰韩赋七邑皆成县也又云因其十家九县其余四十县云云二十八年晋杀祁盈及杨食我分祁氏之田以为七县分羊舌氏之田以为三县是也葢春秋时已有改封建为郡县之势创始于楚而秦与晋继之至战国而大邑无不为县矣又考楚文王县申在鲁庄公六年史记秦本纪言武公十年伐邽冀戎初县之十一年初县杜郑晋语公子夷吾对秦使公子絷曰君实有郡县皆当在楚文王县申之后广韵又言楚庄王县陈县所自起亦非当云自楚文王县申息始后世置小州其制亦始于楚左传宣公十一年庄王复封陈乡取一人焉归谓之夏州史记苏秦传楚东有夏州海阳集解引徐广云楚考烈元年秦取夏州（今桉楚世家又云纳州子秦徐广又注云州楚州陵县彼此不同未知谁是）又引车允撰桓温集云夏口城上数里有洲名夏州张守节云州在大江中 
　　△春秋不讳娶同姓论 
　　春秋时娶同姓者不一而足穆天子传有盛姫是天子以同姓之女备后宫也列国则晋献公有大狐姫小狐姫骊姫其娣生卓子亦姫姓故庄公二十八年传惟二姫之子在绛平公则内有四姫传襄二十六年卫人归卫姫于晋等是也国语富辰曰聃由郑姫韦昭注聃姫姓文王之子聃季之国郑女为聃夫人同姓相娶大夫则齐崔杼娶棠姜东郭偃所云君出自丁臣出自桓是也庆舍以女妻卢蒲癸庆舍之士以为子不避宗是也哀公十一年太叔懿子娶晋悼公子憗女亦同姓晋则羊舌氏为晋公族而亦娶同姓论衡叔向之母姫姓是矣广韵郑公子有食采于徐吾之乡后以为氏是子南子晳又争娶同姓之女也独昭公以吴孟子贻讥者以鲁为秉礼之国故耳又世皆讥汉惠帝娶鲁元公主女为妇以为妻外甥女不知春秋时卽有之左传僖公二十四年晋侯逆夫人嬴氏以归史记晋世家文公夫人秦女也服虔云穆公女文嬴也又传称秦伯纳女五人怀嬴与焉晋语称不敢以礼致之欢之故也韦昭注欢爱此女之故是怀嬴亦穆公之女于晋文公皆外甥女也 
　　△春秋时晋大夫皆以采邑为氏论 
　　晋大夫皆以采邑为氏除韩赵魏本系建国不必更论后赵氏别子赵同食采于原故又称原同屏括食采于屏故称屏括又称屏季邯郸氏食采于邯郸故称邯郸氏元和姓纂邯郸氏赵穿之后魏犨之孙魏锜食采于吕复食采于厨故称吕锜亦称厨武子国语锜之子亦称吕宣子又魏颗子魏颉食采于令狐故国语又称为令狐文子地理志河东郡徛氏乐史云春秋时令狐也韩献子元孙康食邑于蔺又称蔺氏地理志西河郡蔺县广韵蔺姓亦出西河韩献子元孙康食邑于此因氏焉外若栾氏食采于栾故栾叔以下皆称栾氏左传哀公四年国夏伐晋取邢任栾鄗杜预注栾在赵国平棘县西北桉卽今赵州西北故栾城与正定府栾城县接界地理志常山郡关县后汉改为栾城是矣却氏食采于却故父曰却豹子曰却芮一切经音义引声类云却乡在河内是也后又食采于冀故亦称冀芮水经注引京相璠曰今河东皮氏县有冀亭古之冀国所都左传僖公三十三年命却缺为卿复与之冀是矣其后却犨食采于苦成故又曰苦成叔濳夫论苦成城名也在盐池东北豹之孙杨又别食采于步故称步杨世本豹生义义生杨杨生鹊居广韵晋有步杨食采于步因氏焉杨子鹊居食采于蒲城故称蒲城鹊居见周语韦昭注鹊居子至食采于温故亦曰温季桉广韵唐叔虞之后受封于河内温因以命氏是晋又有公族温氏也胥臣先食采于胥后又食采于臼故称胥臣亦称臼季左传僖公二十四年取臼衰水经注引京相璠曰桑泉臼衰并在解东博物志又云臼季邑在解邑西北先轸食采于原故曰原轸杜预释例云河内沁水县西北有原乡是矣至先且居则又称霍伯当亦以采地名郡国志河东郡永安县有霍太山桉山侧有霍城水经注汾水又南径霍城东是也韦昭又云先且居先轸之子蒲城伯也后受霍为霍伯是未受霍以前又尝食采于蒲城故云蒲城伯蒲城卽重耳所居在汉河东郡蒲子县其后先谷又食邑于彘故曰彘季地理志河东郡彘县是也悼公时士鲂亦食采于彘故亦曰彘恭子狐突食采于狐故称狐氏其子狐毛狐偃亦然左传僖公十六年狄侵晋取狐厨杜注临汾县西北有狐谷亭又云狐厨受铎昆都晋三邑偃之子又食采于贾故又称贾季韦昭晋语注贾佗狐偃之子射姑太师贾季也食邑于贾字季佗刘昭引博物志曰临汾有贾乡贾伯邑又图经蒲城县西南亦有贾城卽古贾国古今地名亦同荀息食采于荀濳夫论荀亦作郇杜预注解县西北有郇城水经注汾水下古水又西径荀城古荀国也汲郡古文晋武公灭荀以赐大夫原氏桉竹书纪年晋曲沃灭荀以其地赐大夫原氏黯是为荀叔是荀叔本姓原氏以食采于荀始称荀叔也又纪年于桓王二年云庄伯以曲沃叛伐翼公子万救翼荀叔轸追之此荀叔轸或卽息之先始受采地者也后荀首别食采于知故自罃以下又称知氏刘昭引博物志河东解县有知邑是也吕甥先食采于吕刘昭引博物志云河东永安有吕乡吕甥邑后又食采于阴故称阴饴甥左传哀公四年国夏伐晋取阴人后又食采于瑕故亦称瑕甥郡国志河东郡解有瑕城桉后詹嘉亦食采于瑕故曰瑕嘉文公十三年晋侯使詹嘉处瑕以守桃林之塞是也士会之先隰叔食采于隰郡国志河内怀县有隰城至士会先食采于随后又食采于范故称随会又称范武子至文子宣子献子等皆然韦昭晋语注食邑于范为范氏又云随范晋二邑濳夫论食采随故氏随左传隐公五年翼侯奔随杜预注随晋地图经随城在介休县东春秋时为士会食邑地理志东郡范县图经春秋时晋大夫士会邑虢射父食采于虢梁由靡食采于梁梁虢本皆旧国阳处父食采于阳箕郑父食采于箕郡国志修武有阳樊攒茅田杜预注太原阳邑县南有箕城是也图经又云阳邑县晋大夫阳处父邑邢侯食采于邢雍子食采于雍地理志河内郡平皋应劭曰其地属晋号曰邢丘郡国志山阳县有雍城董氏食采于董左传文公六年改搜于董杜注临汾县有董亭又有董泽在闻喜县东北四十里古豢龙氏董父所居故名解扬食采于解郡国志解县有解城张老食采于张濳夫论河东解邑有张城有西张城史记又有东张城今在虞乡县西北辅果食采于辅铎遏宼食采于铎左传宣公十五年秦伐晋次于辅氏杜注辅氏晋地十六年晋灭赤狄及留吁铎辰苗贲皇食采于苗杜注食邑于苗地梁余子食采于梁榆水经注梁榆水出梁榆城桉在汉上党郡涅氏县图经春秋时晋梁余子养邑王官无地食采于王官左传文公三年秦师济河取王官及郊夏阳说食采于夏阳桉夏阳卽虢旧邑高梁伯食采于高梁故曰高梁伯杜注高梁在平阳杨县西南荚成僖子食采于荚成广韵姓岀平阳世本有晋大夫荚成僖子阎氏食采于阎元和姓纂唐叔虞之后公族食采于阎邑因氏焉今考昭公九年周甘人与阎嘉争阎田是阎嘉亦以食邑为氏故曰阎嘉也柏氏食采于柏晋语韦昭注柏晋之旧姓地理志赵国柏人注本晋邑叔向称狐续庆伯古伯柏同当卽此也陉氏食采于陉广韵云陉晋邑也大夫氏焉今为井陉县以至祁氏食采于祁（桉贾辛亦食采于祁地理志祁晋大夫贾辛邑葢是时祁氏已灭与邬铜鞮之属司马弥牟乐霄等同）杨氏食采于杨（刘昭引地道记又云杨县有梁城去县五十里叔向邑也又桉水经注河东郡杨晋大夫僚安之邑葢僚安食采于杨亦在羊舌氏灭后也）邬氏食采于邬盂丙食采于盂铜鞮伯华食采于铜鞮太康地志铜鞮晋大夫羊舌赤邑又未食铜鞮以前又尝食邑于羊舌左传正义引世族谱羊舌其所食邑也邯郸午食采于邯郸蒲城午食采于蒲城则又皆汉河东河内上党太原赵国所属之大县人所共知者矣更有异者地理志上党郡余吾通典作徐吾桉左传昭公二十八年晋大夫有知徐吾又河东郡襄陵有雠氏乡亭水经注襄陵县故城晋大夫却雠之邑也故其地有雠氏乡亭是又以采邑命名矣亦他国所未有也 
　　△春秋惟秦不用同姓而喜用别国人论 
　　春秋时列国皆用同姓惟秦不然见于经传者亦不过数人公子絷小子憗公子针公子士雃等是也至好用异国人则亦自穆公启之秦本纪所云求百里于楚迎蹇叔于宋取由余于戎求丕豹公孙枝于晋外又有内史廖随会等数人若孟明视西乞术白乙丙则又百里奚及蹇叔之子也降至战国而孝公用商鞅惠文君用公孙衍张仪司马错乐池魏章武王用甘茂陈轸齐明周最昭襄王用田文楼缓寿烛向寿白起任鄙吕礼蒙武尉斯离客卿胡伤客卿灶王龁司马梗张唐范雎蔡泽将军摎庄襄王用吕不韦蒙骜及始皇用麃公王齮茅焦尉缭桓齮杨端和王翦李斯羌瘣昌平君（索隐昌平君楚之公子）昌文君王贲李信王绾冯劫王离赵亥隗林冯母择王戌赵婴杨樛蒙恬辛胜类皆异国人也骨肉中惟樗里疾最用事然疾中间又尝相韩明用之亦无商鞅范雎之专矣且公子虔同姓之亲又太子之傅也鞅一言而卽劓泾阳君高陵君王之同母弟也雎一言而卽出之关外公子十二公主十皆二世之亲昆弟也赵高一言而同日伏尸于市明秦于骨肉之恩本薄故人人得而间之惟游士则不然能西行入秦无不各得所欲有不幸者仅韩非鲍丘等一二人遭罹谗谤以死耳其它则皆立谈取卿相者也此非穆公之留贻家法然乎然秦之霸以此秦之并天下以此秦之土崩瓦解亦以此迨二世之亡项羽杀子婴及秦诸公子宗族疑其子姓已无复有矣此则虽贵为天子而易姓之后尙远不如齐之诸田楚之屈昭景等犹能布满天下谓非立法不善之故哉吾故曰春秋时惟秦不用同姓而喜用异国人其法自穆公始乌乎穆公家法之不善又岂仅杀三良而已哉 
　　△春秋晋比楚少恩论 
　　春秋时晋国待大夫最少恩左传昭公三年叔向对晏子所云栾郄胥原狐续庆伯降在早隶是也至二十八年而祁氏羊舌氏族亦灭夫狐胥为从亡之臣栾却原皆有劳于国外如伯宗祁奚叔向之贤又皆传所云犹将十世宥之者也况所坐之罪又均非叛逆狐续则坐专杀先谷则刚愎三却则骄侈胥童则从君于昬栾祁则又以家事至于灭宗最为无罪若伯宗之被谗羊舌之从坐又不待论矣楚则不然伯棼之恶至于攻王斗怀之悖至于欲弑君然庄王则曰子文无后何以劝善命其孙箴尹克黄复其所昭王则复国之后赏大功九人斗怀亦预焉子西请舍怀王曰大德灭小怨道也夫一家之中两犯叛逆之罪（门氏卽若敖氏）而不以及其身与子孙楚报功之典可云厚矣卒至战国之末而屈昭景三族亦究与楚相始终谓非立法之厚遂获享其报乎若昭公二十七年传言尽灭却氏之族则令尹子常为之非王之意也又考春秋于叛臣簒弑之臣其子孙之食禄居位亦并如故并有不忍绝其后者夫郑之公叔段可云叛臣矣然左传庄公十六年公父定叔岀奔卫（杜注公叔投之孙）三年而复之曰不可使共叔无后于郑又使以良月入何其用法之寛乎至夏征舒亲弑其君可云罪大恶极矣然左传昭公二十三年其孙陈夏啮复见于经世本征舒生惠子晋晋生御寇御寇生悼子啮是又生则为卿大夫死则赐谥与立勲诸臣亦无以异至汉时而法已渐严有罪之家不得入宿卫其后并不得官京师是也然究当以汉法为善 
　　△春秋时君臣上下同名不甚避讳论 
　　春秋时礼法尙踈虽云以讳事神名终将讳之然君臣上下同名者甚众如周穆王名满而周有王孙满厉王名胡而五世孙僖王亦名胡齐郑世家武公名掘突而其孙厉公亦名突简公名嘉而同时卽有公子嘉（左传史记并同）宋殇公名与夷而一传卽有公子目夷卫世家穆公名遫而裔孙成侯亦名遫灵公时又有戏阳遫襄公名恶而臣又名石恶是又祖孙上下同名左传宣十七年经蔡侯申卒至哀公四年经盗杀蔡侯申是元孙与高祖同名齐世家武公名寿而春秋时齐有公子寿曹世家有夷伯喜而后又有公子喜时有幽伯强而数传又有宣公强又有大夫公孙强陈世家有幽公宁而后又有大夫孔宁有武公灵而裔孙平国又谥灵公晋世家唐叔子晋侯夑而范文子亦名夑定公名午而同时大夫有邯郸午蒲城午又文公昭公子皆名雍宋微子启为宋始祖而春秋传宋景公所养子亦名启楚灵王名围而一传卽有王孙围聘于晋见楚语至若鲁武公名敖至废敖山可云讳之严矣然文公时卽有公孙敖他若晋曲沃桓叔名成师而晋官有太师鲁幽公名宰而鲁官有太宰楚共王名箴而官不废箴尹晋献侯名籍而晋不废籍氏鲁魏公名{氵费}而鲁邑之费不改陈荘公名林而陈地之株林不改此类益多不能枚举矣又如以国号为名者卫宣公名晋成公名郑鲁定公名宋陈惠公名吴之类当时赴告于诸国者又岂能连他国之号而讳之耶明春秋时虽以讳事神而礼法阔踈尙有讳有不讳非如汉以后禁忌日甚并同声之字而亦讳之也 
　　△春秋时楚国人文最盛论 
　　春秋时人材惟楚最盛其见用于本国者不具论其波及他国者蔡声子言之已详亦不复述外此则百里奚霸秦伍子胥霸吴大夫种范蠡霸越皆楚人也刘向新序百里奚楚宛人吴越春秋范蠡楚宛县三戸人大夫种亦楚人他若文采风流楚亦较胜他国不独左史倚相能读三坟五典八索九丘也史记楚世家析父善言故事楚语共王傅士亹能通训典六蓻观射父能辩山川百神葢楚之先鬻熊为周文王师着鬻子二十二篇其后卽诸子百家亦大半出于楚史记老子楚苦县厉乡曲仁里人老莱子亦楚人汉书蓻文志道家老莱子十六篇楚人又文子九篇班固注老子弟子并与孔子同时今读其书有与平王问荅篇葢楚平王班固以为周平王误也又有蜎子十三篇班固注名渊楚人老子弟子鹖冠子一篇注楚人居深山以鹖为冠楚子三篇不注姓名又孔子墨子皆尝入楚矣史记孔子弟子列传公孙龙任不齐秦商郑康成注皆楚人蓻文志公孙龙十六篇卽为坚白之论者儒林传澹台子羽居楚至荘子虽宋蒙县人而踪迹多在楚观本传及越世家等可见孟子列传载环渊楚人著书上下篇卽蜎子也又云楚有尸子长卢刘向别录楚有尸子张守节正义长卢楚人有长卢九篇孟子内篇言陈良楚产也悦周公仲尼之道又为神农之言者许行亦楚人鬼谷子皇甫谧注楚人荀况则尝为楚兰陵令蓺文志儒家有楚兰陵令荀卿三十三篇是也其它在七十子以后传经者易则楚人馯臂子弓礼则东海人孟卿春秋则楚太傅铎椒蓺文志有铎氏微二篇诗则毛鲁二家春秋则左氏皆出于楚兰陵令荀卿是矣至词赋家则又原始于楚屈原唐勒景差宋玉诸人皆是葢天地之气盛于东南而楚之山川又奇杰伟丽足以发抒人之性情故异材辈岀又非仅和氏之璧随侯之珠与金木竹箭皮革角齿之饶所得专其美矣 
　　△春秋时谥法详略及美恶论 
　　春秋时于秦楚吴越诸臣皆不着谥葢以戎蛮外之何以知皆有谥而不着也葢以他书考之楚有鲁阳文子见国语吴有辛文子见范子疑皆谥也宋大夫亦无谥或殷人尙质宋尙仍殷之旧故卿大夫皆无谥至齐晋郑卫则大夫无不有谥矣然亦有不可解者齐大夫则高国陈鲍无不有谥而管夷吾晏婴之谥反不着考之世本管庄仲产敬仲夷吾夷吾产武子鸣鸣产桓子启方启方产成子豫豫产庄子卢卢产悼子其夷夷产襄子武武产景子能陟陟产带以上下例之则敬卽仲谥（韦昭国语注管仲谥敬）则平亦当卽晏婴之谥也晋大夫无不有谥而狐偃却縠先轸胥臣等谥独不着又叔向祁奚等亦不知其谥或曰卿有谥大夫无谥然士弥牟韩无忌等亦大夫也弥牟谥景伯韩无忌字穆子国语新稚狗谥穆子韦昭注晋大夫是也郑大夫如冯简子等亦皆有谥而子产子太叔之谥独不着赖有晋语而始知子产之谥为成卫大夫无不有谥且有生而赐谥者矣而史鳅蘧伯玉等谥反不着頼有高诱吕览注而始知伯玉谥成又春秋之例虽出亡及被刑戮者亦皆有谥晋却至谥昭子栾盈谥怀子知瑶谥襄子鲁郈孙谥昭子等是也此或事定之后时君所追谥否则其家臣等为之然亦可以见风俗之厚矣夫灵幽厉悼谥之恶者今考亦不尽然周灵王以生而有神灵故谥灵晋悼公以降年不永故谥悼之类是也有似嘉谥而实非者周穆王以周行天下故谥穆周懿王以王室始衰故谥懿史记蒙恬传秦穆公杀三良而死罪百里奚而非其罪也故立号曰穆论衡引儒家董无心之言近而以秦穆晋文言之缪者误乱之名文者德惠之表又云晋文之谥美于穆公云云桉此则缪字皆读如谬所谓名与实爽曰缪也葢春秋时懿穆皆非美谥卫懿公及身失国齐懿公楚穆王皆及身簒弒宋穆公舍子立侄至数世不静晋穆侯名少子曰成师而至国乱十世晋卒并于曲沃是也 
　　△春秋时以隐疾为名论 
　　春秋时以隐疾为名极多左传鲁成公名黑肱晋成公名黑臀周语单襄公云成公之生也其母梦神规其臀以墨曰使有晋国故名之曰黑臀是矣又传文公十三年邾子蘧蒢卒晋语蘧蒢不可使俯韦昭注蘧蒢直者谓疾是邾文公亦当以疾名也成公二年传楚襄老之子黑要十年经卫侯之弟黑背襄公二十二年传郑公孙黑肱二十七年传楚公子黑肱昭公三十一年邾黑肱以滥来奔并是矣又或有肖已之形为名者襄公二十二年郑游眅说文眅多白眼也春秋传曰郑游眅二十六年宋太子痤说文痤小肿也二十八年齐庆奊说文奊头袤骩奊态也昭十六年郑子齹说文齹齿差跌皃春秋传曰郑有子齹今本作齹说文云齿参差也义亦通推之楚子名{尹页}郑伯名睔当皆以形似名之说文{尹页}面目不正皃睔大目也史记老子列传名聃说文聃耳漫也张守节云耳漫无轮郭也又说文耴字引春秋传云秦公子耴耴者其耳垂也其见于他书者尙不止此葢春秋时人尙淳朴故生子或卽以隐疾及形似名之后世文多于质故毎取嘉字及吉祥善事为名如战国时孙子之名膑汉昌邑哀王之名膊仅见于书传不能多矣 
　　△春秋时仲尼弟子皆忠于鲁国并善守师法论 
　　春秋时惟孔子之徒皆忠于鲁国哀公十五年传仲由谓齐陈瓘善鲁以待时子贡责公孙成以周公之孙而丧宗国其尤着矣又同师而学者至三千人卒未闻有起而相轧者其敬师如此待友又如此语有之同志为朋同学为友洵可谓同志同学者也夫龎涓孙膑未尝不共师也苏秦张仪未尝不共师也韩非李斯未尝不共师也及各仕一国卽起而相轧幸则为张仪不幸则为孙膑尤不幸则为韩非然此非数人之过学术不正之过耳当其学阴谋学纵横捭阖之时杀机早已暗伏其乘间而辄发势所必然然岂特于同学之友然哉使其师尙在与共处一国共事功名亦必起而为逢蒙之反刃是学术使之然也荀卿虽彼善于此然言性恶而以尧舜为伪且又訾毁及子思孟子其心术已槩可见夫心术者学术之源也心术不正而欲其学术之正不可得也学术不正而欲其徒之必无背其师不可得也然则使荀卿而果入秦能保李斯之必能相容乎曰必不能非仅必不能而已也亦必以所以待韩非者待其师不至于死而不止或曰何以见之曰卽观其所以待韩非者见之矣夫斯非不知韩非有过人之材并材之十倍于已也其心悦诚服者亦未尝不与待其师者同也何以见之曰子非之死后见之方二世之时斯以丞相为赵高所间恐惧上书此时毕生之学术苟可以求免者当无不用之矣然其书中惟两引韩子之言一则曰慈母有败子而严家无格虏云云二则曰布帛寻常庸人不释铄金百镒盗跖不抟云云末又云虽申韩复生不能加也是斯之心悦诚服于非者何如然必杀之而后已者惧其胜已也是卽逢蒙杀羿之意也是卽戎夷弟子忍死其师之意也况荀卿之材又过于非而谓李斯之能容之乎吾故曰心术不正则学术不正学术不正则师弟亦不能相保势使然也乌乎安得仲尼之徒布满斯世以救天下之学术卽以正天下之心术乎若陈相之于许行其咎不过见异思迁非有反戈之意此亦田陈良学周公孔子之道学术本正故不至破败决裂耳是则学术可不讲哉 
　　
　　〇跋汪大令辉祖所撰二节母行状后 
　　亮吉年二十余从吾友邵学士晋涵处读双节堂诗文卽知二母之贤学士并述君至性过人其阐扬二母也力惟恐不及益心敬之忆曾为双节堂诗脱稿后卽为友人挈去未识得达左右否也今忽忽三十年踪迹南北究未克与汪君相见而学士则已谢世矣昨歳亮吉蒙恩自塞外归汪君又介同里臧文学镛堂以请乌乎以二母之贤曁君之孝如此亮吉亦何足以表扬万一哉及读君所为二母状其零丁孤苦疾病顚蹶与吾母太宜人无异也其奇节苦行百死一生之状与吾母太宜人无异也遭家难而几几不获自全也亦与吾母无异又读状中所云君幼时出塾二母令覆背日所读书至齿棘舌歮处二母怒辄欲呼杖乌乎又何与吾母之敎亮吉如出一辙乎然君性淳谨以是数呼杖数中止若亮吉之少也性旣暗劣又寄居外家外家男女兄弟至十数人岀塾后或相聚以嬉轻则言语无状重则碎服折笄是以太宜人必一夕数呼杖乃稍稍敛抑迨少长补博士弟子或岀豫燕会太宜人恐亮吉之过飮也必先严饬之归必视其面无酒容言语不失度方命归寝亮吉三十以内未尝敢有酒失太宜人敎之严也善乎吕不韦之言曰家无怒笞则竖子婴儿之有过也立见亮吉又尝谓圣人所云小杖则受大杖则走者亦谓父母壮盛之时盛气之下或至有错失耳若父母年已就衰则爱子也益甚非万不得已何忍用大杖卽用大杖而以年力就衰之父母杖壮盛之子杖亦必不能有所损如是亦何忍走而避之乎亮吉又尝忆年二十九时太宜人年已六十一时长子饴孙生已二年太宜人爱之甚一日亮吉因其啼不止也扑之太宜人见而盛怒呼杖杖亮吉至六七乃已亮吉起就暗处泪涔涔下不已姊怪而问之则泣语曰以太宜人杖之不能重也知气力之衰惫甚矣甫及二年而太宜人卽已弃亮吉等乌乎亮吉今日卽欲复求吾母之杖其可得乎三复君状不忍卒读非君至性过人又何以语之沉痛一至此乎自此以徃君与亮吉倘时时思贤母之训则末路或可以不至差跌他日亦庶可见两家之母于地下矣 
　　
　　〇诰授通议大夫内阁侍读学士升鸿胪寺卿加三品衔特赠光禄寺卿赐祭葬胡君墓志铭 
　　乌乎吾又何以铭吾友哉忆歳乙卯余方视贵州学政时君以兵部郞随大学土福康安贝子在铜仁军营以戆直屡与同辈閧余作书规之越月得君书逊谢若深有感于余所言者自后不通音问者五歳迨已未十一月余以罪谪戍伊犁道出甘陜値同歳生今四川布政使司杨君揆同里今邠州知州庄君炘并自汉中军营回极道君近日行事有人所不能及者云君从经畧额勒登保公赞画军务屡以事忤经略经略顾能客之毎日拔营必首跨一马与领兵节将偕节将或沿路逗留君必大声叱之遇贼则务当贼冲节将或前却君必慷慨独进怒目视节将节将不敢不前至弁兵之不进者辄以马策挝之以是屡得胜仗回营后凡径路曲折山谷奇险与粮运断续兵弁或一日二日不食以及雨零日炙器仗敝败衣履破碎猝遇贼匪狡诡万端出没不定之状又诸将若者有功若者战不力若敢出贼前若仅尾贼后必一一与经略言之经略知君不欺卽据案定赏罚将弁轻则裭责重则奏请行法以是军营之畏君也与畏经略等然共惮其公正卒无以间也夜卧不半刻卽烛治官文书凡属草及缮冩皆岀一手辨色已出营促视诸帐中蓐食食毕辄跃马数步外以待或大营中会语视将弁之畏葸不前者气必凌出其上或以持重说进君必叱之曰汝安知持重直逗挠耳且畏死无过书生我不畏死汝转畏死是不欲死于贼欲死于法耳闻者咋舌君不顾君时已得疾瘦骨立日食不及半升自湖北军营中须髪已毕白见者不知其为五十人也余不待二君语毕惕然起曰如是胡君死矣未几余蒙赦还又未几而君讣至乌乎祀典所谓以死勤事者君庶无愧乎桉状君讳时显字行偕一字晴溪先世为江西奉新人五代时远祖琼官常州路刺史遂家武进之安上乡明礼部尙书谥忠安公濙其后也君为忠安公十一世孙祖俊父用嘉两世皆封赠如君官君又尝岀嗣季父直隶高阳县知县文英后季父有子君复归大宗君少而颖异读书数行并下弱冠出试顾数屈于有司年二十二游京师名公巨卿咸礼异之歳壬辰适大兵进剿金川仓场侍郞刘公秉恬奉命办理西路粮饷奏君自随是时君已从国子生考耴誊录遂驰驿偕往凡文移案牍无一不岀君手侍郞才之奏请给中书或国子监学正学录衔得旨赏给中书科中书职衔越歳侍郞又以君遇事奋勉入奏特旨遇缺补用及入都引见擢主事计君以军功得官由主事擢员外郞中皆在兵部三次京察一等尝擢选广东雷州府知府以亲老乞留继以随大学士福康安贝子剿湖南贵州红苗功赏戴花翎以随参赞额勒登保公剿湖北敎匪功赏给内阁侍读学士衔嗣参赞以功授经略君又以随经略歴陟湖北川陜屡次奏捷功加三品衔实授内阁侍读学士寻擢鸿胪寺卿及以劳瘁卒又赠光禄寺卿此君所歴官也君前后在军营十数年剿川陜敎匪独至五年日日走猨猱鸟道人迹所不到之处饥未及食渇未及飮夜枕未及贴中间虽屡荷渥恩然究未尝一见天子虽歴官九卿侍从卒未尝一日得立于朝人或以为君遇合之奇而余以为君数之奇亦已至也乌乎人生二十以内大都在长者膝下其得展尺寸之效争竹帛之名者不过二十至五十卅年内事耳此卅年中君叠遭封君及两继母忧官兵部者不及十载余则皆短衣匹马奔走劳苦之日也剿金川酋剿苗匪剿敎匪其间又尝随大学士福康安公一至安南国界经画边务凡国家有征剿诸大事君无一不预遂至一人之身与军事相终始以迄穷老尽气致命遂志乃获已焉且又不止于此方君之以主事入値军机也纯皇帝悉君才行大用矣忽以言语忤要人卽日斥岀要人所以扼君者不遗余力而君之所以抗要人者亦几不留余地焉卒至不安于位东西走军营而其以公事抗贝子抗经略者复如故也君亦可谓百拆不变者矣君与人交不设城府亦不苟为言语以悦人与余同官京师踪迹亦不甚密然大节所在未尝不交相励余以此重之为文移笺奏顷刻立成曲折如意同辈虽精思不能易一字也尤善书官京邸日踵门求者不绝名转岀馆阁诸公上君未卒前数月尙力疾条奏十事其请增随征兵役口粮及令廵道稽查辖下营伍二事尤蒙俞旨焉君生于乾隆八年以嘉庆六年八月二十四日卒于兴安军营年仅五十有九有旨照三品例赐祭葬子之富四川潼川府经歴服阕以知县升用皆异数也君娶于杨为同里山西壶关县知县杨君宸女前封恭人例晋淑人之富将以今年十二月日葬君于某乡之某原铭曰 
　　得官于西卒官于西君之遇奇朝入军机夕出军机君之数奇虽然人皆以为是而君独非槐里之折东海兮君或庶几我荷戈而出塞兮不获杀贼君持力而行陈兮乃屡克敌鸡头之关待君塞燕然之山待君勒生为荩臣兮死毅魄乌乎君魂不归仅归骨魂待西川大功讫我知君心兮镌墓碣 
　　
　　〇开沙于氏族谱序 
　　于氏近支凡五皆元末自杭州而分曰滁州曰徐州曰徽州曰金擅其在丹徒者曰开沙一派又自金坛近徙者也自元末迄今几五百年其在杭州者以功业显卽明赠太傅忠肃公是也其在金坛者以文章着而析居在丹徒者独以孝友称洵可云望族矣今天子嘉庆建元诏天下守土官举孝廉方正之士县不过一二人甚有无以应诏者丹徒为江以南大县而守是土者独以于君宗林应诏督抚大吏核实皆以为允上之朝特旨赐六品顶带以备召用于是乡人皆曰此于氏孝友之报也又二年征君以其族姓之繁谋于其宗欲重修谱系而属序于余夫于氏之以功业显者旣煊赫于前代以文章著者又昭灼于近时独以孝友称者名若不甚彰然吾尝过其里居在京江以西子姓之读书者皆愿而能文力田者皆勤而无外事父训其子兄勉其弟若严师之于门弟子焉而子弟之所以奉父兄者亦惟恐不及歳时伏腊浆酒豆藿善气凝于一门以次蒸及邻里推至一乡一邑皆视其家法以为凖的俗奢者以之俭俗薄者以之淳以视功业之在一时文章之仅在一家者其有禅于世道或过之焉则岂非孝友之泽积之者愈久则报之者愈绵又非十世二十世之所可量乎况族谱之修所以叙一本之亲卽所以垂百年之法事无有善于此者吾愿于氏之宗世世克守其家法俾世之推族望者为于氏以功业显以文章着又以孝友传也则江以南之氏族非首屈一指者乎余与征君交其弟渊又受业于余知之详故序之如此 
　　
　　
　　更生斋文甲集卷第三 阳湖洪亮吉着 
　　
　　〇新修宁国府儒学碑记 
　　秦分天下为三十六郡而江以南得大郡三曰鄣郡会稽豫章而鄣郡最大都尉分治东至山阴钱唐西又杂出豫章郡界是也次则会稽又次则豫章今江宁安徽浙江三布政司所属半皆秦鄣郡地汉改鄣郡为丹杨今宁国府治卽汉丹杨郡治是宁国之为大府自秦汉以来卽然地大物博与会稽豫章皆为江外都会其人物足以弁冕当世其文采足以藻丽东南三歳中春秋两试士获隽者恒倍他处夫程功速则报本必隆师儒多则学校益重而宁国府儒学乃旷及百年不修非所以严祀事植士气也守兹土者亦时以为忧然輙以工重费繁中止府所属泾县黄田有淳德君子曰朱武勲偕其从子庆彩于雍正乾隆中尝以修学宫为已责而一府之人无议及此朱君亦不能违众议遽自兴作也乃自乾隆中叶后宛陵春谷秦汉以来素号文薮者至是实学渐稀文采渐落科第亦渐不振于是一府人士皆归咎于学舍之不修爼豆之不肃以至此焉官于此者始不得已而讽其所部之人君之孙曾某某遂亟承先志毅然请独任之鸠工庀材皆饬子弟督其役越歳工竣视其旧则煌伟坚实过之凡用银七千有奇出于君之孙曾者六之五岀于庆彩房者六之一费不外求而工皆归实是又善之善者朱氏之先徙自婺源于宋时为徽国文公近支今科第之盛甲于县中葢皆君崇尙学校尊礼师儒一念有以启之君曾孙理珔与余皆同词馆遂属为文以纪之夫学校之在今日咸视为不急之务而君独若饥之于食渴之于飮一日不可废者以视汉之文翁唐之韦珪或不多让况国家至治翔治一百六十年矣纯皇帝创辟雝刋石经于壁与今天子皆数幸学讲求典礼孶孶如不及而朱氏之修建学宫适承其后其所以佐右文之治树正学之帜者又岂规规焉为利百年为德一方者所可比乎吾知江以南十数大府必有闻风而起踵行而不倦者卽以为创始于朱氏也可 
　　
　　〇全秦艺文录序 
　　全秦艺文录者吾友阶州邢君澍官浙江长兴县时所著也长兴于东南为最繁君莅事数年刑淸政简乃以其暇裒辑宋会要及金石剳记等书又以关中自唐宋以来叠经兵燹昔贤述作沦佚者众复以二年之力精心搜采为全秦艺文录一书始自三代迄于有明共若干卷脱稿后卽邮以示余余读之叹其搜罗之广博类例之严整大致仿歴史艺文志等书而参以近人朱检讨彝尊经籍考之例分别门类条举遗佚而后知君不特能于其官卽着一书而其取材之博用心之审又如此也夫全秦为天下之首从古载籍无不权舆于斯易则文王上下篇诗则周南召南书则泰誓秦誓又且言礼则河间献王言春秋则刘向刘歆父子皆号专门之学是也史则司马迁班固皆三辅人子则道德经二篇老子入关时为关令尹喜所著其所入关昔人或以为大散或以为函谷类皆不出秦地班固作汉书艺文志凡诗赋一百六家而以高祖歌诗二篇武帝所自造赋二篇弁其首是则经史子集无不权舆于秦举全秦艺文而天下之艺文已探其原举全秦艺文而天下之艺文又居其半君之此书所以为不可少也抑余又有进者关中地势极高水之停注者少自秦汉以后无不引河渭泾洛数大水以漑田三辅之郑白渠广通渠龙首渠宁夏之汉延渠唐来渠大河渠皆是他若汉中兴安则引褒水汉水兰州则引阿干水漓水甘州则引弱水羌谷水凉州则引谷水土弥于川水泾州则引泾水汋水安西则引南藉端水肃州则引呼蚕水等以是沟渠之在甘肃陜西境者不下数百然百余年来故道湮废水泉拥遏反足为田畆之害者葢十居其九焉地势瘠而民气愁职是故耳以君之学识官事之暇倘复能仿班氏志沟洫之例于关中渠渎所在勒为一书名全秦沟洫录他日州县长吏有能举其职及实心为民者案图籍而疏浚之则有益于乡里者又岂在元虞集京东水利明王恕漕河通志书等下乎余又拭目俟之矣 
　　
　　〇重修明太常少卿凌公祠墓碑记 
　　吾尝作续吴地冢墓志载黎里镇有明太常寺少卿凌信墓其旁有庵名宝纶卽凌公祠屋也旧藏宣德时所给勅命及成化时赐谕祭塟之文故庵以名焉厥后子姓凌替日益倾圮一修于万歴丁巳同里胡居士元岳再修于崇正辛巳龚居士济寰并为置祠田缮庖{广畐}迄今又一百五十年田鬻于住持僧某碑磨于游方僧某其仅存之子姓亦无有过而问者徐待诏达源见而慨然谋于里人并太常之父明工部虞衡司主事凌显祠墓亦并修葺工始于嘉庆六年至七年秋甫竣将立碑以永其传以碑文属亮吉亮吉考明史曁一统志江南通志凌公事迹无所著录惟吴江县旧志载凌显黎里镇人字彦光考授大兴县丞钦给勅命升工部主事后以子信贵赠尙宝司丞凌信字尙义以楷书授中书仕至太常少卿及阅明史安南列传载宪宗践阼命尙宝卿凌信行人邵震赐王黎灏及妃彩币灏遂遣使入贡是凌公未官太常以前又尝为尙宝卿并出使逺国也夫宣德成化为有明极盛之时公以善书遂得致位卿贰与华亭之沈度及弟粲皆以楷书选入翰林凡金版玉册皆令书之其致身通显亦与太常等称云间大小沈学士云以是知士生承平凡有一艺之长无不可濯磨自见太常与二沈均可云遇其时矣又尝忆今天子嘉庆四年亮吉尙在翰林适琉球国王以嗣位乞封于朝掌院事者将举亮吉以徃后値他事不果亦可知当国家重熙累洽之时持天子节越大海使万里逺国得以纪其风土人物备一代掌故亦有命存其间固不可幸致耶凌公之由尙宝卿得擢太常或卽以出使故未可知也总之凌公之生获以才自奋其没也歴数百年祠与墓又频见修于里中之后进使人过太常之阡访宝纶之庵尙流连徃复不置谓非身前后之遭际均有过于人者乎亮吉旣重待诏之能表章先哲又虑凌公父子事迹久而就湮也故乐为记之 
　　
　　〇万刺史廷兰重校刋太平寰宇记序 
　　太平寰宇记二百卷宋太常博士直史馆乐史所撰史事迹见子黄目传首所著又有坐知天下记掌上华夷图等今不传史官至商州刺史判留司御史台传列其生平所撰述不下数十种葢史官南唐及宋初其时汉晋以来载籍尙未散佚故太宗修御览等三大书及史撰此志征引繁富多南宋以后所未见本卽以地志论晋太康土地记宋永初山川古今记阚骃十三州记顾野王舆地记魏王泰括地志贾耽李吉甫十道志以迄圈称谯周鲍坚李克周处陆机晏谟张勃邓基任昉诸人所札录者多至百数十种史虽不善决择然零篇断简藉是书以存者实多此其所长也至若地理外又编入姓氏人物风俗数门因人物又详及官爵及诗辞杂事遂至祝穆等撰方舆胜览宁畧建置沿革而人物琐事必登载不遗实皆滥觞于此此其所短也甚者佛肸叛之中牟在河北而此于开封所属中牟载入佛肸墓并云墓有二所汉书地理志云陵云阳并左冯翊县而云云陵卽云阳至以宋蒙门当汉蒙县以唐陵当楚棠溪葢以讹传讹多不参考如此性顾嗜杂家小说于洛阳下则载樊元宝为洛水神附书润州下载高骊山海神以酒醴聘外夷女等事意在征奇罔知传信是又非史例矣乃自序反讥贾耽之漏落吉甫之缺遗不知已之病适与之相反也然地理书自吉甫以后藉以考镜今古聨缀前后实无踰此书宜其传之久而必不能废矣自元以来虽刋本不一然皆不甚精审此刻自宋影钞本外能彚集诸旧本补其遗亡校其讹舛于近日刋本中最为完善则先生之有功于乐氏为不少也刋成属为之序爰书其得失卽以质之先生 
　　
　　〇送巨超僧自焦山移主山阴玉笥山方丈序 
　　余自辛酉岁六月始识焦山僧巨超与之久处知其心性明澈虽不渉世事而于世事无不周悉与世人交亦不离不合而皆得所以自处余心识之今岁春巨超以其乡贤士大夫敦请之殷将自焦山移主山阴玉笥山方丈适余亦自洋川书院移讲席于扬州梅花岭巨超来谒别并乞一言以赠其行夫巨超浙人也今归主乡山方丈与昔人之官乡郡无以异矣余家阳湖距邗上亦咫尺今之移讲席于梅花岭也与宋士夫之乞就近宫观亦无以异不知实则有不然者昔人之官乡郡或委政上佐或责成判司类皆食其禄而不预其事至宋人之乞就近宫观亦不过资其禄糈虽有提举点检之名实亦无一事也而主方丈则不然今玉笥山云门寺为浙东胜地寺以内焚修讽诵者率不下数十百人其禅律之精进梵诵之严整均视一人为统率脱聚数十百不守戒律之人而彼敎中不能检押适有一破度败律者则将谁任其咎矣主书院讲席者亦然扬州为东南名郡四方之士来肄业者亦不下数十百人其学业之勤惰品诣之纯杂亦视一人为歩趋脱聚数十百不知勤学不识立品之人而为其师者不能训化适有一踰闲荡检者则又谁主其责矣然则不知者或以方丈为高僧习静之区讲席为士大夫养闲之地又岂知各有专责与为所必当为者余与巨超又何得不彼此相朂哉然余居山中久踈懒益甚骤居南北冲要酬应纷沓心实苦之或不久卽当谢去而巨超之归主乡山也会稽之松栢鉴湖之鱼鸟禅定之后顾而乐之其所得又岂余所可希其万一哉其行速因率书所见以为之叙 
　　
　　〇跋新唐书马周传后 
　　余读马周传至周亡帝思之甚将假方士术求见其形不觉泣数行下曰君之于臣益至此乎汉书外戚传孝武李夫人卒上思念不已方士齐人少翁言能致其神令上居他帐中遥望见好女如李夫人云云及唐白居易作长恨歌有临卭道士为明皇求致贵妃杨氏之说此不过情志溺惑者耳世犹传为美谈乃汉武明皇用之于私昵者文皇帝则用之于贤臣且不特此也魏征传云帝梦征若平生及旦征薨杜如晦传亦云梦如晦若平生虞世南传云卒后数岁梦进谠言若平生是太宗之精神意气无一刻不与贤臣徃还不以生死移不以久暂易不以上下隔也夫殷高宗之梦傅说或尙神其说以服众心而太宗则实因悲成忆因忆成梦歴歴不爽若此此而欲不度越百王直接三代得乎三代以下推令主者莫不曰汉文帝唐文皇贾生之才又过马周而文帝之所以待之者视文皇顾逺不及也然则百世之下才如马周者或尙不乏读周传及诸人传者吾知亦必有忽然而悲忽然而泣如吾之今日者矣 
　　
　　〇后萧陶氏重修族谱序 
　　作史者不可以不明谱系不明谱系势必据各族之单词以上乱歴朝之旧牒矜门族则有余征信史则不足其流弊岂特新唐书世系表等然哉又上而唐初所修晋书又上而沈约李延寿所修宋书及南北史亦皆有此失请卽以陶氏论渊明集有赠长沙公诗其序云长沙公于余为族祖则明与长沙桓公房非近支矣渊明又尝为外祖父孟府君传言嘉娶大司马桓公陶侃第十女亦非所以称曾祖之辞国初太原阎咏曾着论辩之余又得显证二云其一则称长沙公为族祖若渊明果系侃曾孙则袭长沙公者于渊明为曾祖之子当称从祖于五服之次为小功五月不得降称族祖明矣又晋书陶潜传祖茂武昌太守今考侃传子十七人惟洪瞻夏琦旗斌称范岱九人见于旧史若茂亦系侃子则旣见于前传又尝官武昌太守不可谓不显及不见旧史矣或又以命子一篇详述长沙勲德遂以为渊明祖侃显证不知古人重官阀凡同族有位望高勲业重者虽非本支悉得备述如史记司马迁自序载入殷王司马卭班固汉书自序详及侍中班伯事迹皆非本支无碍称述葢汉晋以来文士皆然非独渊明也颜延之与靖节同时所为陶征士诔亦不言系出于侃此明征矣总之误始于沈约宋书陶潜传而梁昭明陶靖节传以及南史晋书本传遂并承其误也夫使渊明果为侃后则此袭长沙公者与渊明服属甚近何得云昭穆旣逺已为路人哉此又不待辩而知者矣九江陶氏旧谱明知其误又强移侃十七子中岱为渊明祖是又与本传祖茂武昌太守之文抵牾益不足辩夫渊明为晋世贤者其人与诗皆足千古又岂藉长沙之勲业始传者哉是欲表章渊明而必非渊明之心也今后萧陶氏世谱云出自晋康乐伯回则与长沙彭泽二支皆系逺派考康乐以后自梁及宋代有达人固无藉逺引二支以为门望且茂为侃子不见于侃传中夫家之有谱所以信今而传后也今旣无传信之书义当在阙疑之例是又亮吉之欲与名宗贤士大夫共商之者矣又况今日之家谱卽他时国史之所凭一失其实则后人何述焉今之序陶氏族谱非仅为凡为族谱者举例兼欲告后之作史者慎无信单词而失其实也 
　　
　　〇长流水关神武庙碑记 
　　人有代谢神亦有代谢神代谢者若周之杜主汉之城阳景王汉末蒋子文诸人是也惟忠义之气塞天地者则歴百世如一日焉神武与唐之张许宋之岳忠武是矣而神武庙尤徧天下己未岁余以罪戍伊犂出嘉峪关抵惠逺城东西六千余里所过镇堡城戍人户众者多仅百家少则十家六七家不等然必有庙庙必祀神武庙两壁必绘二神一署曰平神武子也见裴松之注所引蜀记一署曰周仓则宋以前悉无可考仅见于元人所作演义神其说者或云近世山西人掘地得周墓有石碣焉亦附会不足信吾乡有里儒撰神武世系据吴志鲁肃传云争荆州日坐有一人云云遂定为周仓夫陈寿固未尝标姓名则百世下何由知之此真里儒之见矣余前奉使贵州过镇宁州关索岭岭有庙香火极盛土人及方志皆云神武子也正与周仓事相类并不足信神本谥壮缪本朝定谥神武余蒙恩赦回过长流水値里人欲新神庙乞为记其壁如左云 
　　
　　〇法式善祭酒存素诗序 
　　一代之兴必有硕德伟望起于辇毂之下官侍从歴陟通显周知国家掌故诗文外复能著书满家以润饰鸿业歌咏太平如唐杜岐公佑明李少师东阳者庶几其人焉少师虽家茶陵然其先世卽以戍籍居京师与生辇毂下无异也若余所见则今之国子祭酒法时帆先生殆其人矣先生二十外卽通籍官翰林回翔禁近者及三十年作为诗文三馆士皆竟录之以为楷式先生又爱才如命见善若不及所居净明湖外距黄瓦墙仅数武宾客过从外卽键户著书所撰淸秘述闻槐厅载笔等数十卷详悉本朝故事该博审谛人有疑輙咨先生先生必条分缕晰答之不以贵贱殊不以识不识异也先生性极平易而所为诗则淸峭刻削幽微宕往无一语旁沿前人及描摩名家大家诸气习校怀麓堂集似又可别立一帜不多让也余为词馆后进承先生不弃前后倡酬者五年今余以弟丧乞假归先生曰君知我最深序非君不可余因曰先生之所居李西厓之旧宅也先生采择之博论断之精杜君卿之能事也然则他日撰述益多位望益通显本学识以见诸施行者视二公又岂多让诗文特其余事耳余行急请卽录是言以为序 
　　
　　〇释髦 
　　髦见于诗栢舟者曰髧彼两髦见于礼记内则者曰子事父母鸡初鸣咸盥潄栉縰笄总拂髦郑康成注云拂髦振去尘着之髦用髪为之象幼时鬌其见仪礼旣夕者曰主人说髦郑注云今文说皆作税儿生三月剪髪为鬌男角女羁否则男左女右长大犹为饰谓之髦所以顺父母幼小之心至此尸柩不见丧无饰可以去之其见于礼记丧大记者亦同孔颖达正义云髦幼时翦髪为之至年长则垂着两边明人子事亲恒有孺子之义也若父死说左髦母死说右髦二亲并死则并说之玉藻云亲没不髦是也髦之形象则郑康成及孔颖达贾公彦皆云未闻今考其制人子幼时髦葢翦髪为之今之幼童髪覆及额是也及长大则或编髪为髦以象幼时之状郑注及陆德明释文可证矣郑云髦者用髪为之象幼时鬌陆云子生三月翦髪为鬌长大作髦以象之是也其制当如妇人之假{髟介}今吴俗并有不用髪或结丝为之以覆小儿之首前垂至睂际后垂过脑于其上设二角俗名曰鬌{髟差}又讹曰多梳亦有祇结半边者或卽古人垂左垂右之别其形状当卽古之髦也孔鲋小尔疋亦以弁髦为太古之冠杜预左传注云童子垂髦桉弁与髦虽二物皆可以覆首杜注似合为一亦非髦知非尽眞髪者葢一则曰饰二则曰象又曰用则非天然所有可知况髦而曰说说又作税皆为说除之义与左傅襄公二十八年税服而入内宫孟子不说冕而行一例毛诗礼记正义又云若父母有先死者于死三日说之服阕又着之是明其可说可着非眞髪明矣然虽非眞髪古人亦必以髪为之说文{髟敄}髪至睂从髟敄声引诗紞彼两{髟敄}是也葢髦本作{髟敄}又作髳义并同释文髦冒也覆冒头颈也则翦髪编髪义并可通诗之干旄秦之有髦头虎贲汉之有髳令皆注髦于首又皆取覆冒之义其形象葢皆仿髦为之也尔疋髦选也髦俊也皆因文生义非髦字本训郭璞注士中之俊如毛中之髦说亦可通 
　　
　　〇后魏书音义叙 
　　十三经皆有唐陆氏释文宋贾氏音辩以迄歴朝所著音释义训及古音古字补音补义等无虑数十种独史则不然惟史记有集解正义索隐三家前汉书有十三家音义三国志有裴松之补注后汉书续汉书有刘昭李贤等注晋书有何超音义此外若新唐书董冲释音旣不载所引书名五代史徐无党注又寥寥无几更非何超等可比矣尝以为隋唐以来之史得失参半且卷帙浩繁为音义者尙可缓独沈约宋书魏收后魏书成于一手文旣奥衍义例亦严尤不可无音义中岁以后补三国东晋畺域志等竣卽思为之顾服官于朝凡三馆纂述皆预名其中未暇及此也旣又以罪戍边垂虽不久赦还而精力渐短不耐烦琐今春以事过宣城値同年生凌君廷堪以名儒敎授此地坐次岀近所撰魏书音义四卷见示余受而读之而以为实获我心也顾此书音义亦有数难一则代北复姓及命名等类字或半出六书一则地形志眞君以后所改西北诸郡县名义例亦难槩悉一则释老等志俗字极多又多引浮屠氏等书非精通彼敎者不足紬绎其义君则经史之外于道释二藏本所素谙凡诸训义证以中经参之内典又自方言说文释名广雅以降凡训诂之在唐以前者无不旁搜毕采徧旁字画之正俗亦一一抉摘其原葢数阅寒暑乃成且能以其暇为伯起辨诬洵属史家所不可少之书矣夫唐沙门元应等注一切经音义旣半引儒家而君注此书又旁资二氏又可谓不拘一法及无碍著书之例者也余虽衰陋然宋书音义亦粗有类例他日当付儿子饴孙足成之或可附君此书以传耳 
　　
　　〇西圃记 
　　西圃者余所居西偏隙地岁戊午自京师乞假归以厅事隘因卽其地构屋三椽随牖之南北而六之前疏为小池环以峭石牖之北则列竹焉今澹香斜月西堂是也未落成卽入都又逺戍絶域往反者二年旣归杜门省愆不更逺出邻有废圃友人复为购得之距堂北仅数武遂筑楼三楹楼之后架平台以眺东北隅巽宫楼玉梅桥及杨园陆园诸胜名台曰曙华名楼曰卷施阁名楼以下曰红豆山房楼前皆叠石为小山石径曲折莳古梅及红豆金粟靑桐紫微共十数株春秋二时可慰岑寂左有廊通西堂发曙卽干鹊噪其上遂名干鹊廊迤西南得平屋二层因其旧而新之名其北曰更生斋斋有后楹列架藏所著地理书木刻于内名曰墨云轩墨云轩之右复道以通于南亦二楹名收帆港葢于惊涛骇浪中得归藏息于此是以名也嗟乎人生不过更蜡腊数十此数十蜡腊中所居又已三徙卽云定居此矣而衣食犇走去十之五仕宦又去其二戍所往来去其一则得居此者亦暂耳然惟其暂益不可不记况屋无定主吾子孙不能有则他人居之他人居之亦不可不知本末爰书以揭于壁俾后之居此者得以览焉 
　　
　　〇敕封承德郞翰林院待诏加三级徐君妻吴安人墓志铭 
　　余以壬戌十二月道出黎里始识翰林院待诏徐君达源并闻其哲配吴安人之贤复素嗜吟咏所著有写韵楼诗若干卷悤猝别去未暇授读也今年三月余授徒徽宁两府界之箬岭地居万山中忽见有冒雨至者则徐君仆也发君书始知吴安人已于又二月二十三日谢世濒危属徐君转乞余志墓之文徐君诺之乃暝乌乎余与徐君交仅半年何两人者前后悼亡若岀一辙耶桉状安人姓吴氏名琼仙字子佩一字珊珊吴江平望镇人也年二十始归徐君性婉淑能得翁姑欢翁卒哭泣尽礼所以事两姑者益谨徐君耽读书不甚问家人生产凡会计出纳皆安人主之规画井井暇輙助徐君校书或分韵至漏三下乃息顾体弱善病又叠遭父母忧益哀毁骨立今年春忽患痢不止竟以是疾卒年甫三十六病方剧适余与徐君书并所赠诗安人尙令两婢扶起读竟乃卧其性嗜翰墨如此余尝谓女子不可有才才过人则不寡必夭折否则或遘危险困阨有非可以常理论者汉徐淑晋谢道韫唐封绚等十数人特其较著者耳余并世所见亦巳五六人今安人得归徐君相庄者几二十年徐君负时名膺淸秩中间惟官京师半年与安人别耳余则皆弹琴赋诗焚香读画之曰也卽此半年中从邮筒寄安人诗前后至二十余首伉俪可云笃矣安人年纵未四十然子若女已林立兰茁桂挺其长者读书已有声则安人不可谓天居江南浙江之间东莺脰西虎阜山水淸絶时奉太夫人出游则境不可为困徐君家有桑三百株粟田五六顷安人经理之岁入常有余则家不可谓贫倡随得徐君不可谓非嘉耦性又聪颖诗文外绘事无不工暇卽发挥烟云摩写花鸟十余年中得写韵楼诗至数百首不可谓非奇福然则安人虽未永年亦可以自慰于地下矣若徐君则又何悲焉余妻蒋宜人亦以客冬谢世虽齿长于安人二十年然早困米盐中更忧患末又苦疾病处境无安人之逸也安人子三长晋镕年十二次晋锠年七岁次晋铭年三岁女三人徐君将以此年四月十六日厝安人于南胃阡其走千里乞铭于余者安人之志也铭曰 
　　恒娥抱魄天姬织丝女子有才非云福之楚蒙悼亡芣苡伤病女子有才兼妨乎命禽鱼花鸟画夺化工烟云月露思与天通三絶是嬗百忧亦攻兰芳而鉏苗秀而揠凡似此者均不白髪断炊寒食云以寄哀续命上已魂兮倘来三层之台百尺之榭定有吟声出乎良夜 
　　
　　〇崔上舍金南覆车悬鉴引 
　　天地之气薄而后有豆疹葢自唐末后五代始唐以前无有犯豆疹而麻者名医著书亦未有详及豆疹者葢天地之气薄而人之嗜欲益烦五齐六和皆酝酿雨露日月之精华以成气薄者不能胜也于是一人之身先天后天皆预储其病以待时而后发有不发者特千中之一百中之一耳近世又有种豆之法皆病未萌而先以药劫之往往至于破败决裂余尝譬之其病自至而死者令终者也其病未至而矫揉造作以猝至于死者无异于兵杀者也然则为父者卽爱其子为祖者卽爱其孙不妨时其飮食寒暖以待其气机之自发何必矫揉造作使可以死可以不死者之必至于死且必至于速死乎太平崔君金南患其里俗信种豆之说罹其害者不一爰为覆车悬鉴一书条列其利害于前洵可云救时之苦心保赤之要术矣以其立论多有与余合者爰为之弁其首云 
　　
　　〇跋新修庐州府志后一寄张太守祥云 
　　一方之志沿革最要汉庐江郡无江以南地其证有五汉书地理志庐江郡故淮南明建郡在淮以南非江以南一也庐江郡所统之县至十二无一在江以南者人或以寻阳县为疑不知寻阳旧县本在江北晋南渡后温峤始移至江以南是以地理志寻阳县下原注云禹贡九江在南二也试以沿江州县计之今自池州府东流县以上为汉豫章郡彭泽县地又上为汉柴桑县地东流以下今贵池铜陵诸县为汉丹杨郡石城陵阳二县地又下为芜湖县地并无隙壤可以建置庐江郡三也新志所依据以为庐江郡在江南者仅因汉书淮南衡山济北王传庐江王以边越数使使相交徙为衡山王王江北以为徙王江北则郡必旧在江南故依此立说除此则别无明证也不知庐江九江之地秦汉以来皆称为江西葢大江自今安庆府以下势皆斜北而东故江至此又有东西之名史记项羽本纪江西皆反扬子法言亦云楚分江西为三国三国志魏武帝纪进军屯江西郝溪吴主传民转相惊自庐江九江蕲春广陵户十余万皆东渡江江西遂虚孙瑜传宾客诸将多江西人晋书武帝纪安东将军王浑出江西元帝纪时戴渊在江西时渊以司州刺史镇合肥晋书地理志以庐江九江自合肥以北至寿春皆谓之江西郗鉴传拜安东将军兖州刺史都督扬州江西诸军事镇合肥是古无以庐江诸郡为江北者庐江王徙王衡山正自江西而徙江北葢衡山王旧都邾见史记项羽本纪邾卽今湖北黄州府黄冈县汉故城卽在县城西北一百二十里正在大江以北四也晋书陶侃传侃在武昌议者以江北有邾城卽其证若汉书地理志言庐江出陵阳县东南北入江卽山海经海内东经庐江出三天子都入江郭璞注彭泽西水经庐江水出三天子都北过彭泽西北入于江此彭泽卽地理志宛陵县下之彭泽聚非豫章郡之彭泽县也水经注传写衍一县字耳何以见之彭泽县在汉陵阳县西南几四百里如果至彭泽县入江则当云西南断不可言西北言西北者水本从芜湖界入江于陵阳正西北也三天子都在陵阳东南或言陵阳或言三天子都其实则一庐江郡本兼山水以名庐山旣界江之中庐水又自南而北正当庐江郡东境爰取以名郡五也今新志于首篇沿革下言汉初为淮南国统四郡兼有江南又云汉时庐江郡江南之地不知于何时割去数语似未审谛爰书此以质之 
　　
　　〇跋新修庐州府志后二 
　　又阅新志山川下云庐江有冶父山云卽左传桓公十三年楚羣师所囚之地巢县东三十里有梅山云卽左传襄公十八年右回梅山所在又古迹下府城同食馆云卽左传文公十六年自庐以往振廪同食之处以迄无为州之有汉阴陵故城庐江县之有何晏等墓此皆误自昔人者也汉书地理志汝南郡有愼县故城在今颍州颍上县西北至合肥之有愼系东晋侨立今以为东晋分逡遒县置又愼县宋绍兴三十二年避讳改为梁是宋之梁卽晋之愼今列作二处是又今日之未及订正者也其尙有漏畧者如巢县西北有橐皋故城又有侨蕲县故城之类是矣又有古今方名可以类推者汉县类皆以山水得名今无为州北境有襄河与全椒县界则汉襄安之名葢取襄水安流之义可知地理志庐江岀陵阳东南北入江而丹阳郡下又引桑钦言淮水出陵阳东南北入大江所出同所入同是淮水卽庐江水又淮水下流名鲁港又名鲁明江至繁昌县境入江庐鲁音同鲁港当卽庐江音之转是千余年来地理家所不能悉者今以源流道里验之歴歴不爽旣足破昔人之疑又可以补今志之缺想足下亦必助我称快也再考新唐书及十国春秋唐文德元年杨行宻遣庐州将孙瑞攻赵锽于宣州锽将屯褐山断行宻粮道瑞因筑五堰于鲁港塞通江之水又可知淮水出江卽扺庐江郡境道本径便故汉初取此水以名郡耳 
　　
　　〇明周恭节公文集序 
　　文章之传以其工也乃有无意求工亦不必求工而其传卽极天下之工者亦逺不若焉则岂非文章之外又别有维系于人者在乎有明嘉靖中以文章名者王元美李于鳞归震川唐应德等不下十数人可云刻意求工矣然而八编四部以及震川类稿白雪楼集等人或阅而置之其爱憎又或随风气转移焉独至杨兵部椒山集沈锦衣靑霞集虽寥寥一编而人之尸祝之爼豆之者无知愚贤不肖之异也则其故又何哉太平周恭节公之集亦犹是而已矣公得罪与杨沈二公同在请室歴五年所稍幸者仅仅不死耳然当其伸纸握管叩心泣皿又岂有死不死在其胷中耶又岂知死之在他人而不死者或在一已耶葢其激发于忠义者非一朝一夕之故而其洞烛于古今成败兴衰利害得失者亦岂小儒浅学之所能读公之文亦可以得其槩矣余尝数至太平访黄山三十六峯卽山海经水经所云三天子都也又尝寻陵阳江之源卽桑钦所云淮水班固所云淸水其下流卽李吉甫等所云靑弋江也山水之奇如此意其钟灵毓秀必有大异于他处者顾大平自唐天宝四载分县以后其能挺名臣之节着循吏之声者实惟公一人与天都靑弋竞胜焉则魁士畸人之在世又岂易觏乎公裔孙先登从余游曾导谒公遗祠祠正在山水间松栢林立百载后尙有生气伟矣哉洵足与天都靑弋共着不朽矣余昔在京师曁过保定亦曾谒杨沈二公祠其倾慕礼谒与拜公祠无异也旣退而读公之集有不能已于言者爰书之以为序 
　　
　　〇诰授朝议大夫山东济南府知府改补京员徐君家传 
　　君讳大榕字向之一字惕庵先世由江阴马镇迁武进吕市桥遂世为武进人五世祖夔州府通判东旭以次子元珙贵赠都察院左副都御史高祖龙游县知县元璞曾祖县学生允容祖国子生材父瓒乾隆癸酉举人四川新繁县知县乾隆三十八年大兵剿金川酋将军温福于木果木营失事瓒拒贼不屈死赠兵备道两世皆赠如其官君兵备君长子也性开敏自幼时读书卽晓大义受业同里检讨李君英之门尽传其学稍长补博士弟子两应省试不售遂入都以辛卯举顺天乡试壬辰成进士分部以主事用寻补户部浙江司主事明年以父难奔丧归服阕擢本部员外寻转郎中其间随原任大学士三品衔李公侍尧至湖北审办事件君条分缕晰务得实情以是知名京察一等选授山东莱州府知府莱州邉海俗刁悍难理及君莅任民情翕然未几以州民张子布事落职繋狱子布性阘冗娶罗女为妇子布外出妇弟有良将姊转鬻他所子布归询妇所在子良无以对遂相与殴詈有良强殴子布毙时有良母在侧有良恐母漏其事因并殴毙母有顷子布复苏有良遂以母死诬子布知州事郭某卽据原报申转君亷知情实驳令改正郭某坚执不从一方大吏为郭所蔽反以失出罪君立奏削君职系济南府狱事且不测君割案牍尾作诉状令所亲赴刑部控告有旨令尙书胡公季堂侍郞吉庆公赴平度谳其狱谳日忽非时雷电大震一府官吏失色有良不待刑询卽将弑母状尽情供吐事乃大白卽日复原官旋调泰安府知府寻又有泰安县民张承宣夫妇一案承宣为张培嗣子素不为父母所喜培与妻朱氏及张成文等共商将承宣夫妇勒死移尸一里外桒园内以自缢报县又诬县学生薛枝与承宣妇奸为培夫妇猝遇遂羞愧自尽君细核情节不符移狱府中亲谳之逾月始得其实县亦坚执原谳不从别请委官检验迨发棺日伤痕与君所指一一不爽乃扺张培等罪君在山左屡平大狱益有声遂调济南凡诸府有疑案必委君覆讯无不得其情而止君见地明决又善揣度情理遇疑难事他人血肤不能决者其眞伪曲折君輙以谈笑诱劝得之平反凡数十起传者以为神明同官属吏亦自以为逺不及也任首府遇事无所让又素戅直屡以事与大府争执大府虽以计典荐君心勿善也及君入觐纯皇帝尙忆君平度州事卽命记名迁有日矣大府忽摭君他事镌君数级迨事白得开复君遂以母老呈请改京职得旨以部员补用寻卽乞假归养逾年母杨太恭人始卒君居丧尽礼服阕未及赴补今岁春夏忽患痟疾至冬病益剧遂以十一月十九日卒于里第年五十有七君居家孝友坦怀无城府与人交不择流品人皆乐其平易然素持绳检者亦以是少君尤工书生平作诗至数千首类皆直写胷臆不拘拘古人格律至其歴落可喜处一如君之为人今所存百二十砚斋集是也平时达观过人里居日常赁地一廛卽料量竹石位置亭馆然赁劵实不过二十年人或泥君君笑曰吾以寄兴耳二十年后岂复有所谓徐大榕哉余尝举以告人曰若徐君此言则士大夫之求田问舍规规为身后计者可不必矣君娶于姜封恭人子三维馨国子生早卒维贤世袭云骑尉仍凖生员应试维干年甫二岁女二长适陆某次字歙县程氏尙幼余与君同岁甫出塾卽订交自居里中及京邸君处事或失当未尝不规君君不以为忤也今其遗孤以家传为请爰不辞而为条系如左乌乎余自成童日里中之友与余同岁者至十数人十年来相继殂谢惟余与君在耳今君又卒而余复悼亡日近濡笔述君不自知其涕之何从也 
　　
　　〇礼社薛氏宗谱序 
　　黄帝二十五子一任姓其先奚仲居薜为夏车正禹就其地封之于汉为鲁国薛县今为山东兖州府滕县地县东南六十里尙有奚仲山李吉甫云奚仲造车于此是以名也薜之先最显者于商为仲虺祖己于周为文王外家武王克商复封于辥春秋时薜伯是矣于汉为御史大夫广德于魏为镇东将军安都干唐则曰讷曰稷曰超皆为宰相曰仁贵曰嵩曰平或为大总管或为节度使并见新唐书世系表而其支分派别者则又有南祖北祖西祖分地徙居者则又有河东新蔡沛国高平此薛氏唐以前之大畧也然以余考之周秦以来以辥为氏者亦不尽皆任姓之裔战国时齐田氏封于辥再传为孟尝君后子孙亦以辥为姓又字书无萨字考菩萨二字皆以草受名说文云薛艹也唐释元应一切经音义云菩萨本作扶薛宋张有复古编又云薛别作萨非是今之以萨为姓者又本皆姓薛或得姓于草或得姓于二氏取扶薛为义是又与任氏田氏之薛判而为三矣且卽以吾乡论有义兴之薛有江阴之薛有无锡阳湖分界五牧之薛姓虽同而宗派别亦不可强而同也今礼社之辥实由江阴而分自宋以前世次虽缺畧无考而元明以来则条分缕晰昭穆秩如谓非名宗之多贤士大夫而能若是乎夫畧其所疑而详其所信作谱之法与着史同今之序薛氏之谱不敢定其为出于何姓与析于何房葢其愼也卽所以为礼社之薛传信也时嘉庆八年岁在癸亥秋孟 
　　受业谭（时治贵治）校字 
　　
　　
　　更生斋文甲集卷第四 阳湖洪亮吉着 
　　
　　〇书文成公阿桂遗事 
　　文成公阿桂满洲正白旗人其勲簿官阀生卒歳月具载国史兹特录遗事数则方公之为定西将军剿金川酋索诺木也巳百战扺其巢索诺水震慑业约别日尽室出降其木城木栅悉已毁撤是日晩参赞以下谒公曰事机叵测今日必生缚索诺木致帐下方可安枕公不荅亦不待语竟已入帐中卧诸将弁待命不敢退而公巳鼻声如雷彻帐外矣诸人者旁皇达旦甫日出索诺木已自缚率诸酋跪帐外公次第以属吏因进参赞以下告曰诸君昨日之语葢惧索诺木他窜或畏罪先死耳我巳据阨要窜将何之渠若能死又岂待今日哉吾故以为不若高卧待旦日当自来也诸将弁诺诺皆曰非某等所及又木果木失事后公代统大军一日日欲昳公忽率十数骑升高阜觇贼屯扎处不知阜数折已逼贼砦贼望见卽率犷骑数百环西南阜驰上公顾从骑曰下马复曰解衣衣不足复曰解里衣解毕曰衣悉寸寸裂急分走高阜杂挂林木上挂毕曰无衣者悉束带曰上马曰向阜南缓辔下适贼骑已驰至距向所立阜仅二十歩时暝色已上忽见冈缺处旗帜飘忽络绎不絶疑援骑从山后至勒马不遽进方遣骑四出觇伺而公已率从骑回大营矣公曰此兵机也不尔则贼马十倍于我宁得脱耶前一事余値内廷曰成亲王为言之后一事在文渊阁石经馆公自言之纯皇帝末年和珅横甚公业知不能制凡朝夕同入直必离立十数歩外和珅知公意故就公语公亦泛答之然卒未尝移立一歩公尝病卧直庐吾友军机章京管君世铭入省之公素所厚也忽呼语曰我年八十可死位将相恩遇无比可死子若孙皆已佐部务无所不足可死忍死以待者实欲俟皇上亲政犬马之意得一上达如是死乃不恨然竟不果余登第日公为读卷官拟苐一进呈余素不习书公独赏之尝谓吾友刑部郞孙君星衍曰人皆以洪编修试策该博不知字亦过人余首拔之者取其无一毫馆阁体耳 
　　
　　〇书刘文正遗事 
　　刘文正公名统勲山东诸城人其行事在国史生卒年月在家乘不更述述其遗事数则信而有征者乾隆二十六年河决开封杨桥公以大学士奉命临视决口久不得塞一日日昃公张秋毡笠御大茧袍微行岀公廨至决河口见数十歩外秸料山积牛马杂沓系车辕下人则或立或坐或卧复起皆戚戚聚语甚有泣者公讶之招老成者问故则并云来已数日逺或四五百里二三百里不等一车或四牛或三两牛或杂羸马一日口食及牛马麸草至减得银两许日久费无所出复不知何日得返是以惧且泣耳曰何不交官则杂曰此岸秸料某县丞主之毎车索使费賖众无以应故也公怒甚回廨卽谕传廵抚恭请王命并缚某县丞限时刻至决口谕一出河堤使者亦失色夜将半廵抚仓皇缚某县丞来跽辕外公怒甚出坐堂皇受廵抚礼谒因大声曰口一日不塞则圣心一日不安河南北万姓亦一日不宁塞口所恃者秸料今秸料山积某县丞以勒索不遂稽留要工罪死不赦今先斩若徐专折参抚司道耳廵抚股栗叩首堂皇下不止天且曙不解同公出使满尙书某起为缓颊久乃释卽命禠县丞职枷示决口甫半日南北岸秸料车无一在者又二日而决口塞公临事刚断不假借若此犹忆乾隆四十二年睢州河亦决时余客河南以事数至河上见老柳下一苍白叟叹咤不止旁系两牛一车叟荥泽人距决口三百里外问其故曰十日前以两牛一车驼秸料扺工所某主簿监收索重费不得遂痛抑秸料斤两云止九十七斤余不敢争也叟故诙谐因指二牛曰豢养若数年日食料数升秸数束不意恇弱至此驼不及百斤也葢河贠之肆横藐法至此而重臣视河及河堤使者又类皆养威重不轻出一任其惨肆荼毒及縻费国帑以为固然甚或借以渔利老人年七八十者述文正视河时事为余泣也公屡奉使逺岀所挈祇二奴用驿马不过六七匹扺行馆卽使二奴居后廨公处其前卧亦如之公食毕呼二奴食奴退彻者乃入不使见一人有所需则州县之承应者传以出入焉乾隆中叶后亲信重臣出使无有逾公者然究未尝于令甲外有所加也厥后奉使者不然空驿马不足给之遂有役民羸民马者矣有数州县津贴一县者矣有跕规有门包有钞牌过站礼州县官惴惴惕息谨厚者费以千计稍厉威严及侈舆马厨传者以万计以数万计矣大率一方仓库亏缺多由驿站驿站縻费多由重臣岀使州县官窘急无计则大吏为调剂法以救目前于是调腹内州县叠处冲途又告乏则又调员不十年而州县仓库无有不亏缺者矣使皆如公挈二奴用马六七又事事不过令甲则民生吏治困坏岂至此哉方金川之用兵毎召对公屡主撤兵议纯皇帝颔之然不遽撤也一日纯皇帝在热河公留京办事兼上书房总师傅上行走天暑甚公适在三天中检视诸皇子日课忽廷寄至令公一日半驰诣热河公至澄怀园索肩舆卽行驰到曰已过午卽时召对曰昨军报至木果木偾事温福已阵亡朕烦懑主意不定用兵乎撤兵乎公卽对曰日前兵可撤今则断不可撤复问曰谁可任公又对曰臣料阿桂必能竣事乞专任之纯皇帝良久曰汝言是朕意决矣留京事重汝卽日回可也葢公晩年纯皇帝眷注益隆信任益笃事或有待公而决者卽此一事可见公自奉极俭所服朝珠无値十金以上者故绠断卽弃之不更拾取卒之日肩舆已诣东华门忽闷而仆额驸福隆安以闻纯皇帝急临视之及门闻已卒哭而入葢始终倚畀之厚朝臣无有过者实公之荩诚有以致之也公之前为大学士者高安文端公朱轼最着立朝大节多人所不能及以采听未审敢俟异日次则协办大学士兴县文定公孙嘉淦大学士海宁文勤公陈世倌文定公毎事必廷诤纯皇帝輙曰汝又以古大臣面目对君矣文勤公毎値民间水旱疾苦必反复具陈或继以泣纯皇帝輙霁颜听之必笑曰汝又来为百姓哭矣亮吉敬绎二语纯皇帝礼貌大臣及二公之忠荩抗直均有古君臣所不能及者国家重熙累洽亿万斯年职是故耳纪文正事因并及之文正前一事河南人皆能言后一事亮吉在上书房行走得之余则同里贵西兵备道赵翼以中书値军机最久以目所覩者为亮吉言用敢录入焉 
　　
　　〇书裘文达遗事 
　　裘文达公名曰修江西新建人余入词馆距公卒巳二十年不及见也然余所蒙识拔者皆文达所识拔之人时时吿语曰裘文达某事某事云尔公赐宅在内城石虎胡同购一轩名好春退直所憇宾客门下士徃来者于阍人悉不关白径入此轩若已退直则公必坐轩左右若待客矣一日値歳小除诸人者咸诣轩与公饯歳忽司阍者至公侧耳语公大笑曰戸部堂官歳尽分饭食银两亦不可告人耶卽命挈一囊至泻岀之皆库贮大定两五十公数坐巾客若干令各怀其一曰诸君年事大窘聊以分润耳数不足复命入取之徧给乃止公食指旣广又宾客常满坐値窘乏亦时时断炊一日过午尙未具食坐客有愠者公觇知之卽出语曰诸君他日皆饫天厨颁克食之人岂矜矜于裘某之一餐乎且主人亦尙未食不独客也客意乃解纯皇帝眷公时得召见公奏事毕则必言各衙门人材曰某人勤某人干事某人擅文笔是以公在部及掌院日翰林诸曹司迁转最速由公推毂勤也时公房师大学士蒋文恪公溥亦极爱士肯为寒素地有揭荐牍来者悉馆门下未尝拒一人其掌书记者卽公所引入一日公入朝遇文恪公公曰有一孝亷在都候选所学极优师留之乎文恪唯唯公知文恪性阔达宾客多寡皆不甚措意明日遣一仆径送孝亷入文恪邸第属仆曰苐送诣某书记厅云昨已面语相公相公属留客耳仆致公命岀书记某卽挈孝亷巡歴听事侧两廊见屋比栉悉客馆内一室门独唘遂径入见榻上亦有卧具遽命仆撤岀贮听事中语孝亷曰君行李至卽安置此但岀必须键戸慎勿启也又一要语相属君虽馆此实无一事不妨日出游衍然必须饭毕始岀日两饭亦无邀客者但闻长廊口有高唤者曰饭具矣卽速诣听事食迟则不及孝亷遵其约毎日饭毕卽键戸岀游约计复当饭则又归歳値五日中秋日及歳尽前数日卽有老仆从三四辈挟巨囊至徧入客馆见一卧榻卽置朱提一封标其函曰歳修为数五十若旁有卧榻则贮一小封为数四以犒从者孝亷居文恪邸二年选湖北一县令始去在邸日未尝为一事亦未尝一面文恪葢踈节阔目如此然无碍其为太平宰相也故因文达连类及之自数公以后风气又变非钻营竞进之士及以贿交者不开阁欵客矣前一事袁布政鉴为言之后二事皆毕宫保言之宫保自言爱才已不及公十之一二余识公子及孙好春轩者亦曾一诣焉 
　　
　　〇书李恭勤遗事 
　　李恭勤公名世杰贵州黔西人自少以父官江北盐场大使遂入赀为巡检由巡检官至四川及江南江西总督内擢兵部尙书加太子太保纯皇帝屡欲以为大学士有尼之者言公不由科目例不可官内阁乃中止然治行实有絶出流辈者以此钦纯皇帝知人余素不识公歳戊申四月在河南巡抚毕公沅幕府値毕公病亟公适自江南总督调回四川道岀开封素厚毕公欲入省之毕公知余与公次子为同歳生也属余迓公入坐床侧数语毕公惫甚余遂延公入就近听事将饭公坐次余颂公江南治续公蹙额曰子过矣余为江南总督非所长为四川总督庶可耳请其故则曰两江地大事剧主持者非一人三巡抚一漕督一河督两织造一鹾使巡漕榷关复在外动皆可具折上达以一人居十数大吏中迁就不可径情直行又不可余故不能为也四川不然举十一府九厅九直隶州与诸边内外事皆一人专之事权不分号令画一故可为也余又请其故公曰饭未至姑为子述一二事可乎余唯唯曰四川自两金川用兵以来又承制府福康安后征调赋敛无艺仓与库皆若洗譬若中落之家非有一人率先蚤夜操作减省衣食裒聚丝粟则元气不复余旣与司道以下设厉禁凡府州县无事不得入成都卽以公事来者不得过日限不得畜音乐侈燕会不得饰舆马衣服朝珠之香楠犀碧蠎服之刻丝顾绣者皆有禁余官总督数年未尝燕一客成都将军者新莅任不为置酒则太恝置则破例乘其家口扺任日馈一烝豚一烧羊使标下守备婉告曰本欲屈入署适闻眷属至谨以此佐家燕属吏自布政司以下亦未始为具一饭惟届歳除则先饬子妇及婢妪为饆饠至十数斛歳首五鼓朝贺毕布政司以下皆集辕门督抚制严重属吏至恐不卽见自正印以上廨左右皆有官厅余因遣巡捕官递告曰汝曹为朝廷出力久行且迁擢今总督为汝发兆也遂令佐杂官坐州县官厅以次上令府厅坐司道官厅皆食以饆饠余则出延司道至署共食食毕出堂皇先受司道谒贺卽令府厅州县等递谒司道府厅礼毕告曰元日俗例上司同官虽不接见亦必肩舆到门道有逺近必日昃始归徒苦傔从无益也况若曹亦有父母妻子歳首例得给假诸君何不早归令若曹亦放假半日乎皆应曰诺于是元日虚文徃来俗例始革迨调任江南日仓库缺额者渐已填补布政司王站住力亦居多焉公尙欲语而饭适至遂饱餐去后六年余奉命视学贵州尝道黔西公先以病告归足疾不得行然入州境后见书院学舍义田义冡等无不井井李氏先陇封树亦倍修整询之皆公归里后一一所缮造也未扺城数歩公令两仆扶掖岀迓于道左余急下舆揖曰何敢劳公公笑曰非迎学使迎不徇情面之贤者耳余逊谢别去试竣复过公留话半曰时公相福康安由四川调督云贵将入境语次公频蹙曰闻近日办督抚行馆竟有以顾绣贴地者侈风一启他日伊于胡底耶因叹息执手别未几公亦谢世矣书此以为官大吏者劝 
　　
　　〇书朱学士遗事 
　　朱学士名筠大兴人以乾隆辛卯视学安徽延余及亡友黄君景仁襄校文役先生学不名一家尤喜以六经训诂督课士子余与黄君亦从受业焉时先生请于朝乞刋三字石经并求校明永乐大典由是特开四库全书馆搜采遗佚校正缺讹凡宋元以来所亡之书于永乐大典编韵中辑出者亦不下数十百种实皆自先生发之也先生以读书必先识字病士子不习音训购得汲古阁许氏说文初印本延高邮王孝亷念孙等校正刋行孝亷为戴吉士震高弟精于小学者也工竣令各府士子入钱市之先生性寛仁不能御下校官辈又借此抑勒并于定値外需索以是不无怨声然许氏之学由此大行先生去任后二十年中安徽八府有能通声音训诂及讲求经史实学者类皆先生视学时所拔擢夫学政之能举其职者不过三年以内士子率敎及文风丕变而已而先生之课士其效乃见于十年二十年以后若此先生毎试一府毕必进多士敎之値发放日辨色卽坐堂皇日不足或然巨烛毕事葢先生本口吃诸生自一等至三等十名以上加以歳科两试新进者不下数百人必一一呼至案前举卷中得失利钝详悉告语又视其质之所近复敎以读何经习何义训其初坐堂皇也辕门奏乐毕重门洞开学校各官巡捕官以及唱名抱案书吏各色杂役无不依次入肃六左右久之倦又久之饥遂稍稍散去日昃后惟学使及唱名者一人诸生执卷以听者三四人余则窥学使仁且不较细故去已无可踪迹矣一日始过午学使与诸生方讲艺忽有戴笠策杖据案旁箕踞听者学使回顾愕眙曰汝何人何自至此曰余贸易者过署外値重门洞开无一人故聊入散步耳语竟复曳杖去闻者无不传以为笑课士日亦必终日坐堂皇令一童子馈食食竟童子卽飞歩去所与谈者惟监试校官耳一日语校官曰昨作一诗饶有古意诸君幸正之因频呼童子不应笑曰童仆不可恃如此余独不能入取之耶其简率皆此类其降调入都也亦为门下士大兴徐瀚所误瀚卽司刋说文者蓄厚资后以飮博荡尽先生仍录入门下衣食之卒不念前事云 
　　
　　〇书毕宫保遗事 
　　毕宫保名沅鎭洋人以湖广总督办理湖南红苗复接办湖北敎匪徃返筹饷及销核军需各项嘉庆二年六月以劳卒于辰州军营有旨加太子太保谕祭塟其遗孤乞钱詹事大昕王侍郎昶立传及墓道碑本末悉具今特录遗事数则得之翰林同官及公所自言与余所亲见者公生平之学其得力处在能事事让人然公遭际实亦半由此乾隆庚辰公会试未揭晓前一日公与同年诸君重光童君鳯三皆以中书値军机诸当西苑夜直日未昃诸忽语公曰今夕须湘衡代直公问故则曰余辈尙善书倘获隽可望前列须回寓偃息并候榜发耳湘衡书法中下卽中式讵有一甲望耶湘衡者公字也语竟二人者径出不顾公不得已为代直日晡忽陜甘总督黄廷桂奏折发下则言新疆屯田事宜公无事熟读之时新疆甫开上方欲兴屯田及殿试发策试新贡士卽及之公经学屯田二策条对独详核遂由拟进第四人改第一诸君次之童君名第十一葢是年读卷官秦尙书蕙田奏殿试佳卷独多故进呈有十二本非故事也在翰林六载以久次充补日讲起居注官値上耕籍田讲官惟籍田侍班与御座最近先是励编修守谦侍班日行立欹斜特旨申饬是日复应励侍班励窘甚知讲官中惟公易制先一夕走公寓曰明日必须君代我我业语君卽归闭户卧倘误不任咎也公亦不得已代之翊日上三推毕回坐御幄中诸大臣依次出耕籍田在上前者仅讲官四员耳上忽语曰布谷戴胜一耶二耶公立班在前卽出奏曰布谷卽戴胜上是之因询甲第又知为第一人因谕曰汝能诗乎对曰翰林职也上喜卽以载胜降于桑命题公顷刻成五言八韵诗呈进上称善遂有意向用矣及已官巡抚复値上耕籍田语诸大臣曰朕于此曾拔擢一人葢指公也公性寛平官陜西久诸细事或弛废适上命原任大学士李公侍尧以三品衔署理陜甘总督驻西安久不去意欲翻驳数案及钩考诸属吏公以李故相也不敢与钧礼毎日平明卽撤仪从上谒到皆在司道前李知公之敬已也厉威严不得发留数日意不怿驰去于是诸惕息者始安嗣李以重罪逮入都公送之独逺复执手流涕乃别李在刑部狱语人曰一路来爱我者惟毕公耳公之处同官友朋类皆若此然人不能学也公爱士尤笃闻有一艺长必驰币聘请惟恐其不来来则厚资给之余与孙兵备星衍留幕府最久皆擢第后始散去孙君见幕府事不如意者喜慢骂人一署中疾之若雠严侍读长明等輙为公揭逐之末言如有留孙某者众卽卷堂大散公见之不悦曰我所延客诸人能逐之耶必不欲与共处则亦有法因别构一室处孙馆谷倍丰于前诸人益不平亦无如何也公军旅非所长又易为属吏欺蔽卒以是被累身后田产资畜皆没入官云 
　　
　　〇书杭检讨遗事 
　　杭检讨名世骏钱唐人少与于乡乾隆元年以鸿博科官翰林院检讨先生性伉爽能面责人过同官皆严惮之乾隆中叶上思得直言及通达治体者特设阳城马周科试翰林等官先生预焉日未中已得数千言语过戆直末又言满洲人官督抚者过多触纯皇帝怒扺其卷于地者再已复取视之时先生试毕意得甚方趋同官寓邸食忽内传片纸出言罪且不测同官恐促先生急归先生笑曰卽罪当伏法有都市在必不污君一片地也何恐寻得旨放归先生家故不丰以授徒自给主扬州安定书院者几十年以实学课士子暇卽闭户著书不预外事又踈懒甚或频月不衣冠性顾嗜钱毎馆俸所入必选官板之大者以索贯之积床下或至尺许其幺么破碎及私铸者方以市物两手非墨污卽铜绿盈寸然先生虽若有钱癖尝见一商人获罪鹾使非先生莫能解夜半走先生所乞救并置重金案上先生掷出之不顾最不喜读邸报里居二十年同歳生或积官至大学士尙书总督先生不知也歳戊子刘文定纶适服阕特旨以吏部尙书协办大学士内召过扬州访先生先生见其冠服诧曰汝今何官曰不敢欺参预阁务者已数年矣先生谑之曰汝吴下少年耳亦入阁办事耶閧堂笑乃别余年未二十省从叔邗沟始识先生先生见所拟乐府及古赋奇赏之留语数日曰汝后必入翰林不可不知掌故因日举翰林故事十数则告之及余入翰林而先生所言规制已大半不可行葢不及三十年风气之变如此先生一歳必两归钱唐归后无事或携钱数百与里中少年博左近望僊桥下时吾乡钱文敏维城视学浙中词馆后进也一日盛暑张葢徃访先生头踏过桥下文敏已从舆中望见先生短葛衣持蕉扇与诸少年博正酣文敏卽出舆揖曰前辈在此平时先生以扇自障业知不可揜卽回面语曰汝巳见我耶文敏曰正诣宅谒前辈耳曰吾屋舍甚隘不足容从者文敏固欲前先生固却之始寻道反文敏去诸少年共博者始从桥下出惊问曰汝何人学使见敬若此曰此我衙门中后辈耳遂不告姓名去书至此客适有过访者见而笑曰不修邉幅与博徒戏若此尙足记耶余曰诚如若言然以视士大夫罢闲后日饬章服出入官廨干预公事并修饰舆马仆从者以检讨视之不尙胜耶客寻思久之曰是当记是当记 
　　
　　〇书提督花连布遗事 
　　提督花连布满洲镶白旗人以世职歴官贵州南笼镇总兵余视学此方始识之公性质直与人交有肝胆自言少时读书曾习论语左传袭职后乃辍读学政例歳试武生童必移文所辖总督乞派副将以下一员监视骑射葢立法之始恐文臣不谙弓马故余试南笼所派适公标下参将余桉定制正坐演武厅而参将及提调之知府左右坐公闻不悦日晚会燕公所尙愠见于色余笑曰非妄自尊大实向例若此耳况公不读左氏乎王人叙诸侯之上语未竟公意顿释后两人者意气合遂约为兄弟时从弟显吉留太守署中一日见公以公之官称之公不悦曰吾与若兄交汝何外我耶因拉入署中令妻子出见歳时馈问若骨肉焉歳乙卯公当入觐半道适铜仁红苗杀官吏反贝子福康安以总督进剿檄留公随营素稔公勇令结一营当大营前御贼悉以剿事委公大营日宴会或杂以歌舞公则昼夜巡徼饥不及食倦不及寝苗匪又兽骇豕突或一日数至公竭力堵御贼已退乃敢告贝子如此百昼夜须髪毕白余时报满将入都以书别公复书曰事势至此与君永诀矣他日史馆中为余作佳传可也时公已擢提督加太子太保后半歳公御贼山梁上转战益奋中巨礟一鸟鎗三旋堕入深涧中诟骂不絶口贼欲钩出之乃自力转入岩石下折颈乃死事定诸将弁百计出其尸则颅骨皆寸寸折兼失一臂特旨赐祭塟并建碑墓上余时正派撰进拟文字碑文卽余所拟进也公死事曲折亦櫽括为叙入云 
　　
　　〇又书三友人遗事 
　　汪中江都人少孤贫事母极孝家无书因日徃书肆中翻阅卽十得六七补博士弟子后肄业安定书院毎一山长至輙挟经史疑难数事请质或不能对卽大笑出沈编修志祖蒋编修士铨皆为所窘沈君本年老后数日卽卒人遂以为中致之共目之曰狂生狂生中议论故抑扬以耸众听时侨居扬州程吏部晋芳兴化任礼部大椿顾明经九苞皆以读书该博有盛名中众中语曰扬州一府通者三人不通者三人通者高邮王念孙寳应刘台拱与中是也不通者卽指吏部等适有荐绅里居者因盛服访中兼乞针砭中大言曰汝不在不通之列其人喜过望中徐曰汝再读三十年书可以望不通矣中诙谐皆此类也然不没人之实有一文一诗之善者亦赞不容口余弱冠后始识中中频以有用之学相朂余始愧励读书今之有一知半解未始非中所激成也歳甲午余馆扬州榷署以贫故兼肄业书院中一日薄晩偕中至院门外各跨一石狻猊谈徐东海所著读礼通考得失忽见一商人三品章服者肩舆访山长甫下舆适院中一肄业生趋出足恭揖商人曰昨日前日并曾至府中叩谒安否知之乎商人甚傲微颔之不荅也中愤极从石狻猊下潜徃拍商人项商人大惊回顾中大声曰汝识我乎商人逡巡曰不识曰识向之趋揖者乎商人曰亦不识也卽告之曰我为汪先生趋揖者为某先生汝后识之乎曰识之矣中曰汝识之卽速去母溷吾事商人大惊然度不能柰何丧气以去及余登第一月中致书曰足下与量殊渊如皆吾弗也而前后登第名次悉同老兄不出岂欲虚左以相侍耶量殊者江侍御德量渊如者孙兵备星衍皆中所素厚中三十后不事科举以选拔贡生终中为文及诗格度皆谨饬过甚余怪问之中曰一世皆欲杀中倘笔墨更不谨则堕诸人术内矣其谲又如此 
　　武亿偃师人生而长九尺要腹伟甚善读书成进士后常居京邸假朱学士筠程编修晋芳两家书读几徧与人无欵曲尝欲学不动心法因时诣菜市口观决囚冬月大决亦必早诣焉观者数百人亦有蹙额陨涕者亿独色不变翁学士方纲与亿有渊源亿顾不喜之殿试日对策保和殿日晡学士派收卷亦至殿中语亿曰汝为我小门生汝知之乎亿忽怒扺几起曰此岂认老师太老师处乎欲拳殴之监试诸大臣呵禁乃止官博山县知县民爱之若父兄尝以公事至济南谒大府大府无心诘之曰闻君兄弟行居二亿疑以稗官中事相谑也拂衣起曰知县已无兄欲径出大府婉谢失言乃止其罢官也大府亦知其枉欲为入锾捐复亿不愿也博山民固留居县中亦不愿然实贫不能归因歴走诸乡郡县修方志授学徒以卒卒之三月余自伊犁蒙恩赦还道出偃师见西郭外武氏先陇有新土阜心固疑之入县问则亿果先卒昨见者卽其新垄也亿及汪明经事吾友孙君星衍为作传已详列之兹特记传所无者 
　　汪苍霖钱唐人少卽走京师以国子生客宁郡王邸数十年工诗及书王甚重之晩始得官为江南句容县县丞歳乙未县中大旱赤地数百里县民无食者研石屑及糜土以食名石屑曰观音粉后又掘芦根食适大府勘灾入境苍霖裹数物示大府大府怒命跪行辕外一日晩复召入斥曰汝何官狂惑若此苍霖伏曰卑吏诚狂惑然实不敢随诸贪黠者病民欲于中流中作一砥柱耳大府笑曰汝诚砥柱但砥柱太短也叱出之又尝奉檄运米赈淮安水灾终日立泥淖中分拨已尽赋灾民謡三章乃反为丞气必凌出令上苍霖年故长遇本县令及他令率以弟呼之不拘俗格也赈灾银有余令私分饷之大怒欲举实令恐并入已者捐置公所备添赈以劳调江宁县丞丞廨在雨花台侧余以事至江宁必过访之値苍霖据案决事必命仆先引入内署决事毕始入曰吾不敢以友故妨民事也性佞佛余故斥毁之以博笑苍霖必歴述因果及毁佛者所得恶报以相慑余乱以他语乃止尝以公事赴吴门回舟与汪明经中同载二人者性并傲且其始皆歙产也泛论世次忽谓中曰余长君两世中曰君误矣余实君曾大父行也苍霖恚甚欲缚中掷扬子江以救获免后余官京师闻苍霖摄本县事数年甚有声时儿子饴孙归试因札之得报书极言为令之难与雪冤狱数事未几闻苍霖死矣以不得大府欢歴四考究不得迁 
　　
　　〇跋简州知州毛大瀛所致书及纪事诗后 
　　此手书一纪事诗二毛君守简州城时所寄也君名大瀛宝山县诸生善属文及诗试輙不利五十外以荐举得官敎匪起湖北蹂躏陜西河南四川诸处太府奏君随营以功擢知县寻又擢简州知州土贼复起君城守踰时援不至城陷骂贼不屈死距发书时仅五月耳君为幕府笺奏最工业此者二十年其在山东巡抚国泰幕几十年国泰者君在京邸时素识约为兄弟者也出官山东卽挟之以行国性暴戾妻子仆隶皆若不可一日共居独重君始终无纎毫芥蒂君质直尝面数其过国受之不校也国盛怒时或至扑妻子刃仆隶独得君数语卽解以是署内外事君如神明国亦饬所亲下人奉君若奉已君或赴试则一府中环以泣阻其行若势不可留则各囊金为赠君一入试则所获无筭君亦随手輙尽不余一钱也在幕府日国四鼓卽促君起然巨烛与分桉治官文书日出事始竣国读书不甚分句读顾酷嗜作制举文日必拈一题强君共作方御史钱沣之特紏国及山东亏缺库项也上心动特命亲信大臣偕御史晨夕驰徃勘实其弗国霖觇知之募善走者先半日驰扺济南国仓皇丧魄时署中积金实无数因乘夜运入司库及运司首府首县各库以补缺项然存金尙累累公廨后有珍珠泉深丈许遂舁至泉侧沉之后抚臣明兴浚池尙得金数十万葢国黩贿如此事大露逮国入都下刑部狱治罪君亦随入时以谐语寛解一日国检衣底出一大珠圆径寸授君曰留此无用以遗兄君曰弟事解后此卽可充贡仆无用处也居久之国忽得妄秏谓君曰事可无虑兄处此已久可暂出洗沐君乃出然国卽以其夕赐死君偕其弟入哭检所为珠已失之矣余识君在武昌总督署时同署复有吴门项君字直葊忘其名项君故浙江巡抚王亶望客也方王遭母忧拥妻妾居会垣并日事燕会为人所发王亦知罪且不测而积重赀至多因阖门召幕客散给之数或三万五万不等属曰若无事归我半事不测则诸君尽留之时项适省亲归不及预后数日至王嗤之曰日前少有分饷而君不来何运蹇若此项固寒士又极知足则对曰暴得重金不祥前日卽在亦不愿预王笑置之居数日王甘肃匿灾冒赈及监粮案并发卽日逮入都诸幕客窜已无影项独送至镇江王强项曰必送我淸江浦俟登陆乃返项允之同舟渡江王忽慨然曰幕中某某吾待之极厚竟无一送我者今走千里反在君吾愧君甚因怀中出一砚曰此宋苏文忠公物也籍没时独宝此不忍舍故尙在耳以赠君倘入都后蒙恩不死异日必措万金赎砚复赋诗一章赠项王入都卽伏法后项幕槖稍裕感王意别购一室贮此砚及所赠诗不一歳室毁于火砚及诗并煨烬后幕客得王重赀者五年内不病死卽子嗣夭絶无一终飨其利者余尝谓毛及项曰二巡抚者溪壑可谓不易满矣至溪壑一满而要领复絶徒使已受恶名而人飨其利计亦大左甚至飨其利者不身死卽嗣絶是贪吏之金与酖毒又何以异癸亥三月暴书得君此札跋竟复书此以为服官者戒 
　　
　　〇新修箬岭道记 
　　箬岭界宣歙间为歙休宁太平旌德要道其高径二十里逶迤倍之大约道险涩南北合百里行其间者蓁莽塞天地藤蔓翳日月涧水荦石之碍路者随地皆是且不特此阴翳晦莽则蛇虺穴之狼虎窟之盗贼奸宄窃发者亦必于此焉统计一歳中颠而踣以迄遭援噬攫閷利刃白棓殒毙者常接踵两府皆视为畏途然舍此则无别道程君光国自为诸生时由歙县赴会城乡试道常出此君贫甚一囊一伞恒自负载葢自上岭以至平地凡数百休乃得至焉目见行道者之难心窃悯之自诸生时已立志修岭上下道然力不及也后五举不售遂儒而兼贾生计稍裕卽决意为之薙莽凿石铲峯填堑危者夷之狭者阔之几及百里以歙石易泐不可用本山石不足复自新安江辇载浙石靑白坚久者补之长七入尺至四五尺不等皆随道之广狭筑之咸自履勘不假手于人葢蓄数十年心力甫得就焉卉莽去则搏噬者无所容道路夷则奸究亦无可托足于是行者始不避昼夜不虑霜霰霖雨徃反百里均若行庭宇间又虑道渴力乏之无所憇也岭半本有旧刹狭陋过甚复兴工庀材筑楼数十楹自此行者有所憇渴者有所飮莫夜者有所栖宿而君之心计亦瘁矣尝读宋史南康军有大庾岭道尤险阻宋嘉佑八年蔡挺提刑江西兄抗漕广东乃淘土为甓各甃其境仍夹道种松以休行旅又立梅关于岭上以分江广之界夫同一岭也抗挺兄弟以两路持节使臣集十数州之力发官帑驱遣民夫然尙数歳始成人犹诧为盛举今程君以一诸生不假人力数百年来两府人所欲为而不敢为不克为者竟以一手成之其智勇又岂抗挺兄弟所可同日语哉语曰活千人者当封率计一歳中行是岭者不下十数万人岭道之成其坚久可垂四五百年则程君之所活者人数又不可以亿兆计矣君儒者固不祈报然天之所以报君者必有在也君卒后四年余始自旌德以事赴歙道出于此感君德在人而又恨不及识君也爰为记修筑歳月以贻来者云君之子文选郞振甲在京邸时与余善亦能随时修整此道不使圯坏庶几能承先志者 
　　
　　〇洋川毓文书院碑记 
　　洋川毓文书院者旌德县洋川镇人谭君子文所剏建也君以勤苦起家有贸易在庐州府之双河距家五六百里君徒歩负行囊数日輙徃返以为常五十后家稍起卽割其资之半剏书院于镇之洋山费白金二万有奇县固多富人十倍数十倍于君者不下二十家倍君及与君等者不可数计始皆笑君所为及书院旣成走数百里延师儒之有名者主其事而折柬招江以南四府一州之士肄业其中购横舍百间各有床几各置户牖庖湢负笈至者若家焉规画井井与江南北都会之地所创建者无异君又节啬衣食时市珍异以馈师及生徒之勤学者简省日用购经史子籍各书以贻多士之能读者于是始之笑君者亦均遣子弟受业焉君自幼时已弃学为贾然性酷嗜书一日輙两至院中听诸生读书声以为乐院中自讲堂及横舍外又就冈阜之高下曲折建为亭馆廊庑有塔焉以备逺眺有楼阁焉以备文燕游息葢胜于君所居室逺甚余自戊午岁以弟丧乞假归君卽请于大府欲乞为课士师然未久余复入都又以罪戌伊犂不果至也及自伊犂归之二年君又遣冢孙来以前约请余感君之意又以地居万山之中可惜以避谗谤逺尘杂也馆于是者二年君暇日请曰书院之成不可无记记又非先生不可余诺之君名廷柱年已七十一次孙正治已补博士弟子亦勤学有声葢君能为人所不能为又使数府士子藉此以知实学勤践履则君之有益于其乡者又岂仅赈饥恤患葺桥梁施医药一时之事而已哉行且食其报矣嘉庆八年歳在癸亥三月望日阳湖洪亮吉记 
　　
　　
　　更生斋文乙集卷第一 阳湖洪亮吉着 
　　
　　〇天山赞 
　　自凉州以西抵伊犁凡七千余里地势积高天形转下其横亘南北界画中外戴雪万仞排云百重半岭以上灵禽不飞百步之外晴霰尚炫者皆为天山亦名雪山北人所呼为祁连山也夫天者特积气耳今祁连诸峯尚有出积气之上者又况外则碛卤中藏秀灵松樠芝菌延年养生之药无一不备寒暄昼夜风雨晴晦之节与外适殊县溜飞瀑高逾石门云液石乳百倍天目而世人不之知逸客不之访者岂非以径路絶远逾流沙瀚海火山风穴之险始足以尽其奇耶且汉世虽尝通西北国矣然票骑浞野挺剑持戟旣无意于搜奇博望定远凿空进孰亦不期于揽胜是则天地之奇山川之秀宁不待千百载后怀奇负异之士或因行役而过或以迁谪而至者一发其厎蕴乎夫太华太室仅中土之奥区南条北条又此山之支络爰为之赞曰 
　　积高惟天谁能企焉抗不相让实惟祁连首沐塔里足排居延万古积雪无人及巓其标挺外其秀贮腹松樠撑拄高出若木我登支峯意欲濯足洪流汹汹斜出飞瀑 
　　
　　〇瀚海赞 
　　自嘉峪关以外皆属戈壁古所云瀚海亦曰流沙亦曰大漠亦曰盐碛今畧计之玉门敦煌安西哈宻巴里坤奇台古城萨木济阜康乌鲁木齐玛瑙斯呼图壁绥来精河伊犁之头台二台三台以迄鎭堡所在三道沟疏勒泉格子墩长流水松树塘菩萨沟肋巴泉三个泉木垒河安济海滋泥泉四十里井芦艹沟等有水艹者不过二十余处余皆戈壁也平沙漫漫寸土不入极目千里殊无遁形阴阳未分霜雪不积禽畜则四足二足以上艹木则一寸二寸以下飞鸣杳然萌蘖顿絶水泉则远至三百里五百里方可负汲程途则久至二十日三十日亦皆露宿甚则怪火时岀光逾日星阴风倏来势撼天地鸣沙逐人则迅雷无其厉也飞石击客则霜刃无其铦也乌乎此亦天之所以限中外而域南北乎葢凡不火食而露处前后至六十日方抵戌所爰为之赞曰 
　　沙行如龙欲出天表昆仑束之怒气犹矫冥冥日月有暗无晓人行着沙如蚁之小一风排空车轴竸飞十里五里愁无据依白气周匝元云荡摩时出丈火曾无勺波 
　　
　　〇冰山赞 
　　伊犁之南渡浑河五六百里有冰山焉俗名八达坂为适叶尔羌西藏要道其冰一日数拆亦终古莫解高撑层霄下絶九地能分轸阴阳回转日月过此坂者必以子夜人马半道亦辄闻天倾地裂之声或竟有陷入无闲者开合旣倏孰窥神奇呼吸未周巳判人鬼每星邮羽檄取道于斯虽蚊行蚁步蛇枉鱼擘咸震栗失形回皇堕魄然舍此以往别无他道若天风不鸣月魄晃朗涉其巓者又辄闻百丈以下弦管丝竹嘈嘈并举聆其淸声絶肖子夜或以为流凘沙石上下抟击其幽咽吞吐响或类斯亦卒莫究其奇矣主宿顿者必日拨回戸二十凿冰栈冰梯以通过客余偶随将军至此旣讶其灵异又莫测幽隐爰为之赞曰 
　　阴阳显晦倏尔万变飞仙失足亦堕无闲冰梢烁日波末闪电淸商夜聆奇鬼昼见危兹达坂高乃百盘南驰于阗北走大宛汹汹隆隆地轴半拆熇熇烁烁天宇五色 
　　
　　〇净海赞 
　　未至三台数里有水焉广阔可五百步深至无厎有岛屿无委输不生一物不染一尘投以巨细顷刻必漂流上岸土人称为西方净海译名赛尔谟淖尔是也余自乌鲁木齐以来盥沐久废又欲休马力日步行半程足亦茧栗骤聆此名殊愧尘垢爰税驾路侧餐白雪以洗心藉行潦而盥手然后进焉则见百树之叶随云外驰四山之禽擘霰东迈若有所避不容稍迟心始异之及抵其境则西南北三面尽皆雪山中波外沙俨欲分界流旣百折绿若再染怪石林立颓峯敛容晷刻已移心形并澈归途则又値仲夏上旬凉风萧萧弦月欲落携此枕簟坐卧岸侧不复就舍馆矣山寡别木惟松之竦而上者岸之杂艹惟茎之翠而圆者块坐无事因厯数宇内灵川秀壑笠屐所至者或同兹幽奇实逊此邃洁诚西来之异境世外之灵壤矣爰为之赞曰 
　　云分电擘山空月华中有绿海旁周素沙奇峯倒影幽艹舒芽时飘远磬时堕空花百步之外灵禽不栖十里以内惊尘讵飞赤日纵炙元霜不堕庶几成连抱琴来过 
　　
　　〇与崔瘦生书 
　　瘦生足下昨携屐过访足下已游吴门过梅里布帆东飞怅望不及屈指归棹尚无期日高阁雨坐益难为怀整理故书因得足下南浔之诗鄂渚之札讽诵往复词旨悱恻不报足下久矣足下得无恨乎然仆与足下形踈意亲貌远神近前在絶域尚时时贡梦左右况今得暂同里闬乎足下此归寄居宻亲之所仆不喜诣人足下所知也然仆亦有性所乐者尝以为黄金可求难者素友白璧尚碎况乎浮生故每逢良游或値胜侣览昼不足续之以夜又遭罹忧患悟彻生死妻子田宅均非挂怀惟遇一竹一石一花一艹苟有赏心之境皆存没世之想况春社以后上已以前江南水乡景尤奇丽花始破蕚禽皆岀巢天浮浅靑水作深绿梨桃万树红白竸放荠麦百里靑黄杂铺时时独行故扰野鹊往往高咏多穿白云或辄遇知旧纵眺幽远行童携壶每挂深树埜老布席偏临曲波摩挲花朝睥聣寒食溪鱼煑绿园笋锄靑酒白风帘蔬红雪径当午读史凌晨注经携朋日昃语鬼宵半竆昼夜之观极淋漓之致其乐本可以忘死乎顷归田以来被服粗陋惟于滋味尙不尽忘然而霜前斫脍人效其方雨后垫巾世传为法每至廛市儿童随之伺其语言竸相传播则亦不知其何意也自念身厯九死足踏百险而筋力尚健神明不衰徒步之游尚可百里又回顾同辈年齿相若尚有应童子试者而仆转忆畴昔已沗擢上第回翔禁林岀则握节方州入则侍经帷幄虽年未至老人皆以辈行尊之且少耽训诂粗识唫咏执贽之鹜盈于轩墀问奇之酒充塞庭栋访竹别墅多留剧谈寻花东邻咸喜过望虽洒扫应对敎非西河而磨礲切磋士半北面亦何幸哉亦何幸哉伏念前之所歉者生平好游宇内灵境十祇臻七以为当待之来世耳昨岁忽发狂愚当断腰领圣恩高厚宥之以远单车疲骡卽日上道有司不知敦迫万状遂以十二月六日北岀嘉峪关奚奴脱逃死友诀别长城以外复判人鬼天地改色星日不曜积雪百丈流沙万里汗皿之马两毙于道仅抵戌所沙同海飞冰与天接又或怪火四岀烧云皆红狂风厯时冲斗尽黑龙蜧成阵飞如猨猱山魈岀游势挟风雨念所不到目能逢之夷坚志奇曾未及此顾肩背所荷戈犹未温赦书星驰已过百驿天地之德厚矣日月之照普矣行路感泣又况身受若乃一岀一入里厯三万顚而复起僵而复活者正不计数然宇宙荒远之态人世讶谔之境无怪不搜无险不厯方得稍弛负儋归卧林壑宾朋惊呼妻子雪涕百日之后神理始定欲求良工图所经厯午枕初贴爰成卧游宵魂不宁尚厯关塞杜门省过没齿载德暇卽约束子弟课以耕读冀同齐民时纳井税期于未死之日不辜国恩奄忽之余无忝生我愿斯足矣嗟乎自非亲爱如足下者亦何敢剖肺附岀心曲以相示哉足下哲昆二人亦旧相识仲为婚姻伯则同岁然皆驰骋皇路雅志用世束带终日腰嫌其疲文书满前手倦于写与仆雅趣不同亦各行其志也独足下旣精楮墨不事科举终日静坐时而读书陈编朽腐辄得奇趣又性非泛爱交必择友如仆之外投分絶少每与相对辄至厯时言笑宴宴信誓旦旦仆之所絶心折者仆又何慊于足下哉俟足下归尙欲综生平所著书其旨趣意向有子弟所不及知者一一告之足下庶后世知其本末耳谷雨旣届庭花乱开归期若迟恐値风雨 
　　
　　〇游京口南山记 
　　余自返遐荒卽思屏迹徒以邱垄在望松楸未盈缥缃满前雠校待毕以是尚局迹尘市偶影妻孥然比之再蘖之木对林栎而颜惭拔心之艹値樵苏而志惕势使然矣杜门省愆遂已阅岁今夏六月始近为百里之游避暑焦山者旬有六日此山产于江心四面辽絶东瞻海门百里而远晴雨昬旦心焉乐之独恨无奇石峭壁可以跨凌星辰隐显日月且半山以下土气纯湿蛇虺入波鼋鱼上岸幽翳荒远非能久居初秋复泛太湖游洞庭东西山往返浃日然石公奇矣而岩壑殊浅林屋邃矣而奥窔太深一则参居半天易尽一览一则深入九地回皇万端葢缒幽凿险之方非养性乐生之境矣若地近而势阻迹幽而心逸者其惟京口南山乎夹山招隐鹤林皆六朝以前旧刹也益之以莲洞之幽奇兽窟之雄峭八公之淸邃九湾之曲折山不甚高而石脉万窍水不甚广而泉灵一盂林壑之美无心自呈日夕所需不求巳给升山采菌便可盈斛沿境拾果先能满怀故人驰书时贻京口之酒同学问字频馈新洲之鱼此则京岘左右实包良积书之岩滆湖东西为龎公上冢之路不亦去住两便心形俱逸哉夫人生恒干七尺有所自来浮踪百年倏焉已往而必欲于阛阓之中房闼之内奄然待尽识者惜之此昔人所以寓悲于钟漏寄兴于驹隙也游凡三日同游者僧三人焦山方丈巨超摄山方丈今退居放生池静室慧超夹山首坐恒赞导游者僧一人吾乡天宁寺知客耨云也是为记 
　　天风动地水气漫山月缺窥牖星踈掩关禽声分树虫响各滩初芬岩桂犹芳砌兰疲踪暂歇独寉与闲 右竹林寺赞 
　　前惟竹林此则经藏百盘斯陡八牖以旷披帷孤眠攀树遥望沙日以飞江日以涨金焦两丸如流岸上 右藏经阁赞 
　　松涛驱云竹屋披雾花暝破暝石已断路如古畸人中含盛怒嵚崎厯落厎蕴悉露一寸灵台湛然可覩 右狮子窟赞 
　　桑下三宿松间屡来崖亏日漏树劈门开花光作镜香雾成台云心顿剖石胁疑摧人方踯躅鸟亦徘徊 右莲花洞赞 
　　虽无樵踪时有堕果云从东来影赤如火幽禽欲岀宻叶深锁苍苍八公终古常坐庶惟淮南配此江左 右八公洞赞 
　　良朋雨絶飞鸟星散攒峯雾隐突谷霞烂我思古人夜半始饭裁红为羮剪玉作馔（山僧制秋海棠玉簪花作羹殊有风味）风铃乍歇星阁巳旦 右深云庵赞 
　　初阳上山行客下岭缒幽匪奇恍堕眢井靑苍旣合日月断影披帷一僧意若修省残灯荧然蜥蜴据顶 右招隐寺赞 
　　飞仙故址选佛名场山颓以曲径削而长千年花朽六代泉荒犹余绀壁都带斜阳瓜花绕屋复此深黄 右鹤林寺赞 
　　
　　〇游消夏湾记 
　　余以辛酉七月来游东山月正半圭花开十里人定后自明月湾放舟西行凉风参差骇浪曲折夜四鼓甫抵西山泊所为消夜湾者橘柚万树与星斗并垂楼台千家共蛟蜃杂宿云同石燕竟尔回翔天与白鸥居然咫尺舟泊水门岸来素友言采菱芡供其早餐频搜鱼虾酌此春酒奇石突戸乞题虫书怪云窥人时现鳞影相与纵歩幽远攀跻藤葛灵区种药往往延年暗牖栽花时时照夜晩辞同人独宿半舫莲叶千干游鱼百头怪响岀波奇香入梦葢至夜光沉壑湖浪冲霄悄乎若悲默尔延伫此又后夜渔而燕息先林鸟而遄征者焉是为记 
　　
　　〇游城北淸凉山记 
　　夫蒹葭盛则唫虫集矣云霞生则爨烟絶矣犹复绀宇斜出瞰临流之舟靑藤上缘接过岭之树于是纵睇幽远悼叹今昔连山靑而百里夕阳红而万状艹露炫目天风振衣声摇鹊巢影入雉堞葢曾不半日而城北之胜巳俱览焉庵名隐仙楼则扫叶北登翠微之亭西泛莫愁之艇升阜陟冈游禽输其捷鸣榔鼓棹潜鳞讶其狂阴谷蔽日流萤巳飞长林无风蜜叶自下金粟数树与松花竸香秋棠千株共玉蘃比洁泠泠瑟瑟凉生秋初寥寥萧萧境出尘表兴尽而返途竆乃归经黄公之酒垆（亡友黄仲则寓瓦棺寺最久）指徐君之墓树（谓袁大令子才卽葬淸凉山下）欢悰方延哀绪忽振葢数君者灵爽尚接笑言如生而坟土已三尺矣旣伤曩游复念逝者同行孙君星衍汪君为霖陶君涣悦亦并有怀旧之感相与弹琴赋诗荡此哀郁迨至白日入地红灯烛天始复联骑以前接坊而过臻于快园复预雅集亦庶几曩哲投辖之旨古人秉烛之义焉是日也孙君等各赋诗而亮吉为之记 
　　仙桂两树吟廊四周中有道士翛然寡俦沉沉冥冥梦与天游临春结绮幻境都收四山归云琴出树头 右隐仙庵赞 
　　万树蔽谷朝曦不通靑苔缘阶直至阁东僧饭一盂案有鸣虫秋燕睇之低飞竹丛谁开西窗天风扫空 右扫叶楼赞 
　　淸凉之西壁实陡絶一亭横空揖日及月高攀云衢下俯石窟松杉千树沿径蒙宻人行旣难鸟亦数歇 右翠微亭赞 
　　树杪见水行殊周遮入门登楼东西采霞斜阳新月分照十家白鹭之渚偏栖晚鸦古情乍郁回路方賖 右莫愁湖赞 
　　
　　〇游幕府山十二洞及泛舟江口记 
　　余以辛酉秋仲送客白门事毕欲归吾友孙君星衍送我临江之渚时日乍过午相与舍舟登陆携一僧一童徧厯幕府山十二洞厓层岫衍川虚谷灵云浮景沉林隐花显遂尔心游于虚神会于默光景倏忽游踪回皇葢仆行天下多矣川陆之胜寓目八九岩壑之美罗胸万千顾兹赏心久失交臂未尝不叹江表之境至此极焉其峭也如斜行升天遽握斗柄其邃也如再转入壑先闻颷轮其纡也如蜗角已出仍盘羊肠其险也如熊橧甫离更入虎坎又或石顶裂穴形如弹丸厓旁辟扉削若永卷众壑旣美层田亦奇其高低不齐赤白闲岀如堕星而圆怪火而裂者名曰榴田其入地而紫逼天而靑县厓挂壑五色蒙冥者名曰藓田其干虚而员节厚而错丛生水睂迸出石腹者名曰竹田虬枝寉葢两两夹击不风而吟声出金石者名曰松田随波离离影界水陆下拂鱼尾上憇鸟足者名曰葑田以此五田间兹十洞遂复隐显不测凉炎互殊削壁万仞腹背裂而通樵浮云数重中央虚而过鸟楼台东西以云气为界画岩岫曲折凖鸟巢而升降梨桃多于粟米鱼蟹富于葱韭者焉晩日汪君为霖孙君星衢接踵而至于是蜡屐旣停蒲帆又举载酒渉险并舟浮江霞采极于新洲风棱生乎瓜步激电搜海鱼皆上潮寒星点波豚不拜浪荧光浮沉沿岸远近飞羽啁唽随波上下半圭之月倏尔西行双浆之舟逝将东迈小史羌笛长年吴歌矢晨露之词衣夜行之锦乐且无极舟行不停视谢公之于牛渚供奉之在采石殆又过之葢较量丝竹所以陶写性情指挥烟云亦以跌荡山水古者之乐旣不让夫有逢后来之游庶可贻于无尽此又山灵鉴之江水司之者矣是日三鼓遂濡笔而为之记 
　　阴房不晨夜壑无昼莓苔中满蝙蝠四走岩腰偶开日脚忽漏危泉争涌怪石独瘦人行无声龙蛰其右 右三台洞赞 
　　四山流云竸入一门贮之不尽时复吐吞岩峦积势藉此作根幽扉半开上有掌痕风泉夜朗烟景昼昏 右流云涧赞 
　　一石作壁孤凌靑天众峯西来意态亦闲山腰岀樵禽讶其仙危转百级无能及巓谁于幽絶嵌此华轩 右永济寺赞 
　　天与水泊旷无端倪一峯将颓四壁絶依如鸟而翼亭亭欲飞再转翠壑孤升丹梯月露渥顶天风洒衣 右燕子矶赞 
　　
　　〇青芝山下卜邻图记 
　　夫燠馆凉轩可以适体矣而必委心于邱壑佩玉垂组可以章身矣而或寄意于樵渔是以朱门之内奇石因而磊砢丹楹之旁珍鸟于焉翕集杞梓构室必名之曰艹堂檀栾斵窗爰号之曰竹屋于以知宇内之荣观必参以尘表之遐想始足尽幽奇厯落之致乎然其道亦有二焉山阴若邪郑公采樵之里也襄阳岘首习氏种鱼之宅也或因彼故庐创为新构钓游所在鳞羽因而改观桒梓之邦魂魄以之生恋此则仁人怀土之思也抑或齐国男子忽远占乎富春平陵高隐乃借庐于吴下东岳道士至西岳而幽居南山丈人或北山而访宅以彼胜怀未妨随地则达人夷旷之致也若宾谷先生靑芝山下卜邻图之作倘亦是乎虽然先生尝雅意于西溪矣就万树之梅于焉筑室擘千枝之藕遂以荡舟亦实极左江右湖背阴面阳之胜览焉未几斧斤不戒名胜久虚孤山之寉倏尔移巢灵渚之鱼从而徙窟而必欲就十亩之桒爰构百人之舍识者以为过矣此靑芝山下之所以改卜也其地也环之以笠泽拓之以吴淞极之以巨浸有海飞天尽之观焉其山也引之以天平扶之以砚石达之以包山有云兴霞蔚之槩焉又且土膏之沃亩或数钟山木之饶枝皆十丈采蛤之港通于螺田捞虾之渚闲以蟹簖香成海而百步鱼跳波而十里此实海滨之奥壤山侧之幽构焉乐子莲裳万子廉山乡里素心渔钓之旧侣也心期有年结邻此日于是衡宇在望笠屐互通分明月于檐前合湖光于镜里如欲学道飞举则灵威之丈人如欲泛宅浮家则天随之逸客有不应念而至招手以来者乎况自湖而西卽仆蓬茅之宅也挂席甫竟巳抵乎溪桥芒鞵一携便通于竹径絜中泠之泉煎顾渚之茗市南浔之酒烹平望之鱼相与登穹窿陟缥缈看云半起眺月初升读画崇朝鸣琴中夜述燕台之轶事则耆老咸惊创吴下之新闻则儒流过访葢纪事之笔与垂纶之竿杂投学仙之书共经验之方兼贮洵可偿尘劳于夙夜生神智于俄顷者也是为记 
　　
　　〇姚春木万里图序 
　　夫志在用世者朝辞衡门算睨魏阙徘徊九衢之上踯躅三殿之侧倘十上书而不遇则以君门为万里者矣志在岀世者冠星冠服羽衣餐日月之始光蕴阴阳之宿火倘丹九转而未就则又以碧霄为万里者矣若是者希难得之遭冀未来之遇沾体甫竟卽雅意于迁除斋心不能遽萦情于冲举其为万里不愈远乎若夫羇旅行役之万里也悠悠我思茕茕在疚卷回风而逾迅见晓月而亦怨嵩华儥面不赏其奇峭而厌为纡回沧溟在目不觇其汪洋而畏彼危险秦髪元于越地楚足茧于燕郊此则朝吁莫愁月怵岁惕之万里也至若放臣逐客之万里则又可言焉缧绁未除岀国门者数驿薪爨旣絶距沙漠者百程天非敢呼而苍苍者目已极地岂能缩而莽莽者胫已疲山鬼一足同其步驱妖禽九头引为吊客此仆之所身厯者也若足下万里图之作也无前之觊幸无后之艰辛英伟絶特之槩于枕席便安遇之惊心动魄之观于眺览从容得之此则奇福种于生前而壮游成于俄顷为古人所絶无仅有者焉葢足下齿未及毁誉已起于门庭冠甫可加名先隆于远迩从宦则琱戈元甲洗兵于峨岷遄归则赤米白盐裹粮于梁楚秋赋南北恣其遨游趋庭东西藉以登涉果下之马行迟速而靡计楚南之艇泛晴雨而不常综而论之黔灵剑阁足下陆行之万里也长江洞庭足下水行之万里也太华之巓岷山之麓足下梦游之万里也东海之灵奇南云之浩渺足下神游之万里也足下贮四万里于胸中又且目之所及心能写之心之所及手能达之是则岳有五不足罄其奇怀渎有四不足殚其逸趣竦肩之侣庶有卢敖继踵之俦或惟禽庆而已仆之遇足下也在明圣湖之侧足下之望仆也在祁连山之西遇亦可谓奇而交亦可云雅矣然则万里图之序非仆之属而谁属哉今日者杜门闲居飞鸟絶迹沟水旣断舴艋之舟不来园蒿怒生辘轳之屩亦朽去者如梦来者如尘亦惟借足下此图以为卧游之具云尔 
　　
　　〇三益斋铭及跋 
　　持访秘籍携游名山藜镫校阁松明掩关秦镜号斋汉瓦制砚鸱吻尚张龙蹲倘见 右汉瓦砚铭 
　　其圆若升其陷若井殉兹口腹几断要领过期不贰悔或可追庶几昕夕视此云雷（上有云雷文） 右汉铜{木四鬯人}铭 
　　虹飞知夝墨润识晦觇天月日视镜向背{占刂}文周郭古意在鼻星仍晕绿字尙流漆 右汉漆镜铭 
　　三器皆汉物并二十年前于西安故市上得之自此常挈以自随未尝暂舍已未秋获谴自请室出戌伊犁行旣迫促衣履皆不获具可云无长物矣而瓦砚漆镜尙携以共行惟铜爵则时已戒飮独付儿子赍归庚申正月望日行未抵乌鲁木齐五十里猝中寒疾欲死仆人己布籧条敛手足矣残喘未绝尙属从者以二物为殉嗟乎可云嗜之癖矣夫古人患难生死之际妻子僮仆一不克自随而杜伯山独拳拳于桼书古文赵台卿又谆谆于四贤之画象何所见之不广欤然古人亦有念微时之敝簏败笥遗簪堕珥者或亦仁人不遗旧之一端也是年九月旋里三物旣已合并因凿卷施阁北楹贮之并名曰三益斋而各为铭因以自儆云 
　　
　　〇拟小言赋 
　　壬戌八月旣望有觞主人于西堂者薄醉偕诸生曁儿子辈升山椒穿石廊憇乎风云之阁时酒渴思飮主人适游九华归携雾露之茗因谓诸生曰有能为宋玉小言赋者沃以巨甆诸生欣然畧一构思卽歴级而进汪璸曰体无形之妙质乘野马以遨游结庐蟭螟之睫驰驱针颖之头百离朱兮莫见宁象罔兮可求儿子符孙曰托迹飞尘之末游览秋毫之端偕童冠兮并往犹驰骋而厌寛壻缪楠曰细过轻尘万物莫可方象眇逾毫末秋阳无以鉴形吕伟标曰驰万马兮秋毫巓叹寥廓兮杳无边吕培曰以芥稃为乾坤骋蚁穴之万里行于其中茫乎百年莫得其止吕壐曰极边之国有幺小之人统六军以岀战渺一隙之纎尘扬旌拂天离娄莫覩其影大响振谷师旷未闻其声谭正治曰驾舟蝇髓兮若博望之探天河驰骋虮腹兮若章亥之穷地域犹恨宇宙实无穷怪其前者驰不疾诸生赋毕主人亦曰扬一尘于蟭睫兮兀若昆仑之丘喷微嚏于蠓鼻兮浩如沧溟之流析百分之芒颕建九层之危楼眇眇乎新生之毳末兮上已具乎山海九州岛而未已也以游丝之茎贯七曜与列星以针锋之所値书卄史与九经黄帝所不能识以咨杳冥杳冥茫然时睒其睛自少迄耄晴昼月午究未尝一见其眞形诸生皆曰善因以玉川之数前为长者之寿诸生亦并得啜之谭正治吕壐复得倍飮焉方欲抽奇思各赋大言日方半辰天忽昼晦尘颷鼓其前雷霆出其内童竖股栗或向或背县流百尺响若列碓皇然懔然因不敢赋大言而退 
　　
　　〇劝学铭 
　　友人构两斋分授其二子并属为铭以诒之 焠掌刺股其涂本分一以希圣一思徇人气食万牛力驰六骥吾何所师蚓用心一 
　　
　　〇力田铭 
　　朝作夜辍志在辟壤带经而鉏念已涉两思收拙効巧所不务布谷布谷耻学鹦武 
　　
　　〇陈姫吴荔娘圹志铭 
　　吾友陈明经蔚有别室曰吴荔娘归明经甫一歳而卒明经伤之乞余为志圹仓猝未果壬戌九月雨夜偶检案头得荔娘所作兰陂剩稿读竟怃然曰是其慧业或可传矣囙据明经所作传略为之志曰荔娘福建莆田人父农家粗识书义荔娘幼卽喜从父读年八九卽学作五七言诗桼室之智可云无师椒盘之词是曰夙慧然性绝爱洁毎独处一室其窗棂几榻之属光可鉴也香焚笃耨日必数周米饭桃花晨无半合尤异者闽俗尙鬼荔娘独不然歳时自展敬祖先外无所拜也姚江幼女不事婆娑之神淸源小家尤严膢腊之祀其智识有过人者焉年十四问名者踵于庭无适从也明经独以后至得之迨结褵之夕却扇之辰明经方赋诗催妆而荔娘荅诗卽有嫁得江南词伯之句可云识所归者矣时明经以将军之残客得仙游之丽人慕之者旣多妒之者亦众于是遂挈以归江南度仙霞之岭则娇鸟助其淸音泛严陵之溪则濳鳞讶其明艶望凰山而吊古过虎阜以联唫乐事赏心于斯为极归靑阳数日明经卽有秣陵之行而荔娘遘疾遽卒年仅十六未及与明经握手诀也嗟乎繁钦定情之诗士林方播庾信伤心之赋乡里已传春甫半而先凋月未圆而遽陨亦可谓凄怆伤情者矣明经葬之于九华山侧原树东向不无情于故乡唐蒙孤搴尙有怀于高格重为之铬曰 
　　生于海浦兮嫁于江沱降年何促兮赋才何多事君子兮别所亲志恹恹兮甫经旬一棺旣阖兮诗亦焚以松为垄兮桂作坟庶灵光之不閟兮吾知其不为九峯之月而卽酿五溪之云 
　　
　　
　　更生斋文乙集卷第二 阳湖洪亮吉着 
　　
　　〇平生游歴图序 
　　夫有用世之心者丘壑旣难挂怀抱济人之具者间适亦乖本念葢务其所急而置其所缓也是以少翁仕而百亩荒元卿归而三径治前喆所为卽后事之师也予幼孤贫然亦尝有大志又湔磨师友饱饫慈训冀得稍展尺寸以报所天中年入官而心性迂拙言语戆直又加以不识趋避动乖事机思之慨然时有退志至已未犇国恤入都遂以语言文字致罹大辟幸圣天子全之耳远戍绝域未及半歳遂蒙赦归制寛博之服以代银章种靑葱之蔬渐忘肉食又生平性嗜山水踪迹所至几徧寰宇缒凿幽险冒犯霜霰若饥之于食渴之于飮未尝暂离自奉明旨不令远岀于是登涉之志岩壑之愿亦遂辍焉壬戌长夏以暑疾卧更生斋年家子陆生过访生固奇士尤工染翰稔予之好游又陟歴广也乞为道生平之奇与怪伟错愕可一不可二者留两昼夜余随所记忆络绎告之生归自以其意为余作十六图图竣并乞详本末于后遂各系以赞前八图为及侍太宜人时内外所陟歴则肠肥脑满志壮气盛俯仰八埏凌厉一世之志槪也后八图则皆太宜人见背后事是又凄风苦雨震雷激电千态百状万死一生之境地无不备焉嗟乎以壶丘待死之年叙高宻毕生之事其达也亦尝召对麒麟之阁持衡龙虎之方锡燕而入承明抗言而惊三殿其穷也亦尝受诬牖上之业屦致窘里中之墨尿感异品于园蔬泣奇温于袄絮其动也亦尝登五岳歴九薮渡骇浪而百重越龙沙而万里其静也亦尝插架万卷十旬而卒业傍舍半亩崇朝而毕功踪迹不可为不奇耳目不可为不广矣况身纵闲退而一世尙不吐弃陈币者接于戸问字者踵于庭名位已盛求弁首之一言穹碑旣磨乞铭幽之数字亲戚藉其余润妻子因而不饥出览百里则道释欣从后车闲登一丘则童叟欢为撰杖又宁非再造之后更生之余蒙覆载之德宗祖黙佑而能若是乎他日归魂而上岱宗含笑而依亲陇尙当为泰山主者告之并述于吾父母及素所亲昵者也午卧乍起作此报陆生并以为序云尔陆生名伯才 
　　少而孤贫日祗一食言依外家大母之德纺床左侧毛诗鲁论幼不力学身余杖痕乌乎杖痕虽平兮学未就安得吾母兮再篝灯而口授 右南楼课读图第一主人六歳孤从母育于外家虽间岀从塾师读然毛诗鲁论尔雅孟子实皆母太宜人所亲授也又极为外王母龚孺人钟爱以楼后庑居之时给其缺乏图中后楼二楹正瞰云渡太宜人坐纺床中旁列矮几一宻排丹墨主人卽读书其侧几左复一巨鏄光黑可鉴课读暇卽蘸墨习书其上以为常前后凡四年歳乙亥舅氏始以塾满遣归后虽频至南楼起居外王母间或留宿然不复有课读之事矣 
　　雨頺我瓦水啮我门解枢绳而縳筏兮疑童性之犹存旬不见日岀兮灶已上楼池鱼窥我闼兮愿烹之以进羞从中河而屡从兮或经歳而一至摩挲老桑兮庶知我之三世 右北屋泛槎图第二主人十一歳自外家遣归卽从太宜人居中河桥南赁舍其北屋卽主人始生处也旣归而北屋已为季父所居遂别赁小楼二楹大池踞其后三四月后滛雨则屋中水先盈尺主人以意制木为槎可旋转出入图中老桑一株半枕池上为系槎之所楼俯逼邻翁王氏宅翁老病不欲闻人声以是主人之书常黙诵焉弱冠授室及补博士弟子员皆在赁屋中至癸巳秋始奉太宜人移居城东白马三司徒巷计居赁屋共二十六年 
　　蠡河之东无有冈与陵市声嘈杂土气郁以烝间有隙壤兮閟不可以登伊谁筑居无山而山有亭有坞兮终日掩关侍亲游兮白露节中外羣从兮讫臧获折名花兮盼新月惟兹游兮冠曩日 右山墅访秋图第三图中所绘为城北之靑山庄敞者为翡翠堂高者为麦浪轩曲者为烟雨横塘逦迤而折者为新月廊皆园中最胜处也先是园属京江张方伯适公子某能诗曾大会大江南北诸名士于此园中诸胜皆有诗纪事歳丁丑主人年十二曾随太宜人与从母曁外家诸姊妹访桂一至其地时主人已受四经甫学吟太宜人与从母曾命赋新月廊诗不十年园凡屡易主续后园主以逋官钱折毁迨尽今里中无复有胜所矣 
　　东迎春南顾唐一曲路风花香五月五日千舟百舆龙有五色东西以趋采船南来兮月正皎盈前白髪兮不敢称老假辰良兮祝寿考烛光如山兮一川晓 右云溪燕月图第四云溪五日竸渡最盛歳甲申外王母龚孺人始自江西官廨就养回年已越八十五月十日太宜人曁诸舅氏从母为外王母补祝合宴于画船歌舫中余时年十九与外家诸兄弗姊妹均得执樽俎侍侧时笙管咽岸灯光塞河里中人正为竸渡胜会彻晓始罢太宜人与诸舅氏从母年并过五十酒半叠起奉觞上寿外王母亦甚乐亲串观者咸诧以为名家盛事云 
　　巢禽不起客先起竹杖棱棱注坡底莲花高天都高天都望莲花始觉平睂梢一日不食一夕不食望之不来疑值鬼与蜮我入门惊同人手足旣已僵不复吟与呻酌一瓢餐数黍颜虽活气尙阻我虽坚强不莽卤我游山愧爬山虎（土人陈某登山如飞俗号为爬山虎卽两次导游天都莲花者） 右黄山云海图第五主人壬辰年四月随安徽学使者朱先生筠歴游黄山齐云九华诸胜黄山视二山尤奇天都莲花二峰则奇而又奇者也尝忆偕诸同人自慈光寺抵文殊院看云海毕卽留宿山顶夜半知学使者不能更上遂曵杖独行先陟天都之半道梗塞不得上（至戊戌歳四月又从座主刘先生权之至此始偕土人陈某直陟峯顶以补壬辰年之缺）复回从间道至莲花绝顶久憇乃下学使已不能待先从文殊院下山矣主人凡一日半夕不食方追及于云谷寺履已穿决衣为荆棘所刺尽裂学使及吾友邵学士晋涵正色规曰君游山亡命至此独不为太夫人地耶余悚然自此始不敢冒险独行佩师友之规也 
　　日不赤山乃赤曦轮着山淡无色我今得游眞定识同人揺手我独前瀑布千丈悬山巓快览人世方升天自朝兮及夕月初升兮日轮昃金庭不死兮吾岂为所惑我之嗜山兮若饥者之食雁荡欲游兮除用此策 右赤城烟月图第六歳丙申主人在浙江学使者王先生炢幕府以八九月歴试温台处三府因得游天台雁荡两山雁荡悤遽不获穷歴其胜天台则曾上赤城并一宿国淸寺学使性谨饬又不嗜游山以是値名胜所在皆约束幕中人不令登陟余得游二山实破格之事也嗣学使为主人庚戌礼闱座主主人性戆直屡以事与座主执争座主每曰此人当格外容之仍谈及浙中游天台雁荡旧事以为笑乐 
　　忽升天忽入地湖光砀灯影细龙爪画沙童胆裂入以已岀以申湖风狂不渡人挈帆行帆破幅渔师颤柁工哭诣何所莫厘宿波如山不见船出险语惊枯禅我里龙腹君蛟纒 右湖风破浪图第七歳癸巳赵舍人怀玉率弟侄读书于穹窿山之茅篷主人以十月访焉因约为东西洞庭之游翊日挈茅篷僧一自胥口出湖日昃至西峰包山寺宿侵晓棹小舟沿山麓至石公山饭饭毕卽访林屋洞洞逼窄且直下数十级势已在湖底舍人有难色主人因独挈舍人一仆胜元束炬入洞怪伟巉刻千门万戸然祗可匐匐八百步悉不得仰歴金庭玉柱迄隔凡壁削不得进剔炬小憇忽大声从石罅中岀胜元又于沙水中蹍三爪巨迹阔可径尺怖绝始寻路回抵洞口日已西下主人兴正剧欲径抵莫厘峰宿风急波暝茅篷僧及柁工坚止之不可自挂帆幅以行至湖心则舟覆者已屡茅篷僧及柁工并哭然势不获止三鼓仅抵东山舟中人面已无色惟主人尙谈笑自若 
　　崖红壁紫涧黑渚绿靑为宿雾兮白则飞瀑一川之窈窕兮忽五色以班驳似出天地之外兮乃堕入山水之腹顶盂而覆谷釜而仰或猨猱之数掷兮或蛇蠖之屡枉潮猛而帆劈兮江已尽而入湖方出屏障兮又置我于画图平湖之水兮八月已冻越三十年而秋潭绀碧兮揺揺而尙入春梦 右江艇劈潮图第八此图亦癸巳七月杪在新安学使行廨意有不合卽买舟同汪助敎端光从新安江东下一路分风劈流蹈壑凌涧靑嶂四合红林万株惝怳幽奇与宣歙台处诸山水逈别过七里泷上东西台助敎不能登陟皆在山半以待将抵钱唐忽海潮猝至舟倒退三十里五鼓稍杀始劈潮而下泊候潮门陟万松岭至西子湖游览竟日夜卽宿湖心亭寒甚与助敎咏琼楼玉宇之章彻晓不寐濒行复从湖头买菱角芡实归里为太宜人寿以上八图皆主人及侍太宜人时所游歴此后虽亦尝登五岳渉四渎然与负米时之意绪如出两人矣 
　　平生耽奇惜乏天上梯欲陟落雁身与北斗齐三更乍交天海登赤沧溟汹汹如釜底上突雍靑兖豫地脉遽缩千奇万怪炫此心目巨响出海红轮{目费}天杳杳冥冥一世尙眠 右莲峰日岀图第九主人以壬寅七月自朝邑潼关西抵华阴卽马行十五里宿华山之麓曰玉泉院将曙卽乘竹舆行二十里抵靑柯坪小饭复舍舆行三十里歴千尺幢媪神洞仙人砭日月崖苍龙岭诸险抵所谓三天门者自此以上东为玉女峰西为莲花峰中为落雁峰皆以此门为限晚由东峰趋山后寻希夷厓秦皇博台诸胜始至金天宫宿道士云宫至落雁峰尙五里是夕早卧三鼓卽束炬行昬黑中百转方至峰顶华池及老君铁殿在焉四鼓日已出靑齐海水毕露金碧万状天水一色红气久久始融成日轮而下方蒙蒙尙不见指掌也辨色乃取道莲花峰观巨灵跖山处始下徃返共两日各以诗纪事而复为之图 
　　蒙岭望岱尙隔一程雷电雪月交乎四更寉庄驿北兮遗诰始布岱宗之有神兮先已缟素 右岱宗雪霁图第十歳戊午四月主人以弟丧乞假南归不更思北上矣已未正月恭値纯皇帝大事以曾値内廷奉文奔赴二月望日行抵羊流店距泰山不百里海月正升遽尔大雪夜半疾雷迅风震撼山岳次日行抵崔庄驿始敬读纯皇帝遗诰葢泰山有灵先一日已相告也日昃过山下已积雪不得上图中缟衣素车与林峦冈阜一色时年家子刘孝廉嗣绾亦以急欲就试随行 
　　少读书长出游迨通籍歳已周惟兹一名敢望先执禄不逮亲受糈以泣 右云呈五色图第十一此记庚戌年登第事主人禄不逮养本无作记然性素嗜书通籍后値国家校刋石经命主人预司其事兼详覆官藉得会萃汉唐宋诸石经异同雠正字体惜未及半载卽奉命视学黔中不获始终厥事为歉统计前后官京师仅五年歴充纯皇帝实录及内三馆纂修又尝为咸安宫总裁及敎习庶吉士并掌进拟文字得以恭读九朝日歴周知掌故并泛览新疆外域图书不可谓非厚幸矣图中恭纪胪传日拜恩讫一甲三人随殿试榜自午门出虽自开国以来沿为故事然实异数也 
　　幼孤贫作塾师急就篇诵不辍今官淸华进敎冑子六经盘盘兼课奇字人言三天中三岛悉不如节颁内府金日叨大官厨午余退食沙堤畔紫翠楼仍插天半（澄怀园觐光楼为寓直所楼上恭贮仁皇帝宸翰云半天紫翠） 右日丽三天图第十二图中黄墙碧瓦为海淀澄怀园恩赐入直诸臣退食之地计一歳侍学诸臣直干淸门内北庑者仅新正十日及十一十二月余皆在海淀毎日辨色卽自贤良门东红左门入从军机直事房东行约半里方达三天碧波环之以法瀛洲三岛惟一桥得通天章煌煌署曰前天垂佑中天景运后天不老卯正巳正两颁食于西庑申正始毕出葢歴代家法之善无有过本朝者自亲王以下均与入直诸臣抗礼侍学之暇卽商榷经义间或周询世事亮吉管窥蠡测之见以为庶惟汉之河间东平唐之邓康王曹成王或可同日语耳 
　　十驿五驿兼程以驰俟我瞑目云何敢迟中条西去兮随雨奔波饥不及食兮掬盈怀之饼饽鬼伯催人兮倏不及待一书纒绵兮尙附棺葢蠡河之东兮妥此旅魂遗经而可读兮庶以期夫愍孙 右萧寺哭临图第十三亡友黄君景仁体素癯又不善珍摄二十内卽自知年命不永毎以后事见属主人初以为戏也及壮歳游燕赵歴秦晋遇益穷疾亦益甚先是君以天津召试二等在三馆缮冩当得官以费无所岀癸卯三月遂力疾岀都将游西安至运城沈运使业富官廨疾已亟飞书达主人促急行以属后事主人闻秏卽借马疾驰日走四驿而君已不及待矣运使已移君殡古寺中入门而遗篇断章零墨废纸尙狼籍几案哭奠后主人日三临并为文告殡始偕其柩以归葬之于黄氏先垄之侧乌乎主人与君交二十年不见者又二年竟不获执手以诀亦命也刘刺史大观赵大令希璜已两刋君诗杨方伯揆又刋君诗余入丛集中呜乎君亦可以传矣 
　　伏地不起时时叩头狴牢夜半传呼重囚煌煌天语汝不得活汝为词臣折乃不宻公然万言移副三府传闻影响疑谤君父囚罪万死敢置一辞得免拏戮犹衔圣慈琅琅贯索不诣西市再造之德感实没世 右圜扉待讯图第十四主人以已未八月乞假将归临行上书三府卽日军机处传旨讯问覆奏入卽裭职下刑部狱治罪刑部狱有南北二所主人所下卽南所狱也狱旁窄屋二间凡官吏待罪者例得居此以别于众囚初莅狱司事者不测上意令两吏夹持以寝四鼓卽唤起严加桎梏押至御史台严审嗣军机刑部照大不敬律拟斩立决蒙恩减死发戍伊犁自下狱至出狱共三日夕毎夕提铃喝号及重囚缧绁桎梏之声彻晓不绝虽隔一巷亦嘈杂不得寐 
　　室可无梅梨楂菜不可以不花菜甲之花春光始华靑菘紫苋绿葵红寥有客入门餐之至饱主人之锄与戈并悬荷戈旣毕锄此废廛太常之斋兮非欲妄托经旬累日兮案竟可以无肉 右闲廛学圃图第十五主人蒙恩赦还道过哈宻见少司马伍弥乌逊于廨旁辟圃亲课园仆种菜晩日卽以圃中所有饭客主人见而慕之回里后闭门谢客不涉世事适邻左有隙地一廛友人为购得之爰辟作菜畦暇日卽自力作稍有功绪乃命雏童竟其事圃中凡春夏秋诸种之菜靡一不有以为常餐殊有至味他日并当命少子幼孙于读经之暇卽入此圃力作习劳或亦前人抱瓮运甓之遗意耳 
　　六龄卅龄桼下日少庶归魂之有日兮尙可以娱我二老吾家先陇兮前桥之村因伯姊而辟地兮近外氏之墓门子孙而贤兮不望封植惟三松而五梅兮母或使中道而殕 右叠港种梅图第十六余在伊犁日于浑河左侧置地一区已属同戍之友张太守凤枝韦大令佩金他日奄忽卽葬我于此葢虑罪衅甚重不能归骨也今旣蒙恩释回则殁后祔葬先人垄侧已无疑义稍暇当于旁近择一隙地种梅五树松数株为他日归休之所大湾桥水至吾家墓前凡数折层冈叠港间之极夷旷幽远之致夫生寄死归又得从先人于地下所谓魂魄犹当乐此也此一图不绘人但三松五梅层冈叠港境极寥寂主人或先已休神于地下也葢生平之事毕于此图故取为殿云 
　　
　　〇琴高溪夜游记 
　　夫长川不回非必归海也而濳鳞避之危嶂无极非必接天也而迅羽违之是则鱼鸟也亦畏天地之高深乎非也逶迤而上则飞鸟巢其巓矣纡徐而赴则游鳞萃其中矣宣州之山水迨皆逶迤而上纡徐以赴者乎独琴高之溪与岭则不然拔地矣不遽千仞而旋螺如可级也赴壑矣不及十寻而俯蛤如可拾也此则幽隐之外宅动植之奥薮乎主人以壬戌七月再过此溪日昃不行炎歊转甚相与挈竹簟持坐具憇于桥阴适客有就主人乞书者携精笔良墨甘水苦荈以至主人亦出姑溪之菱洞庭之莼以佐之桥广十步长及半里靑峰四围白石千级主人与客占其半余则以资行人走驿骑尙各不相涉轻尘旣净矮几徐设相与拈毫构思挥笔振纸归鸟合队觇其苦唫濳鳞一双噀此余墨未几赤日堕岭凉飔出林客导主人复陟隐雨之岩歴垂竿之径石窦半豁凝神而有光藤床倒欹冥坐而自得遵彼幽远试筯力之捷爱此淸洌净肌肤之尘残漏客去而主人亦不归逆旅矣暻北斗之星绳下弦之月行及十里天始逼曙回顾曩处烟笼雾隐才隔半黍几疑两尘然而五色之露犹沾苎衣一钩之云尙滞竹笠未始非琴溪旵山之所得也七月二十六日发曙是为记 
　　
　　〇自下洋川取道由九华山记 
　　壬戌八月自下洋川将游九华梯峰砺川蹈险跖暗凡百有六十里甫至山麓过岭四九峰三折轲冲榧岭越水三洋河麻川舒溪洋河合于麻川麻川合于舒溪下不十里石溜滩险卽青弋江也穿县三太平石埭靑阳均不及城郭或远至半程或近在百步时瞰闾井轻烟间之遐瞻浮图飞瀑又隔途次望名山二黄山则天都莲蕚近接睂睫陵阳则洪岭旋溪不越肩背又沿路可观览者莲心之亭石柱之湾乌林之社黄华之岑金光台笠洞尽穴胁舒姑黄寉波悉鉴心初七日宿汪王岑月方上弦天若覆笠候虫入枕蝙蝠拂衾鹅鸭上楼牛羊下穴数寐数起猝不能卧披雾入岭追云过桥依乎杉樠饭止梨栗日未昃已至南阳湾楼台破空厓壑顿远是夕初八宿陈氏湛淸园主人明经蔚他出其弟为呼网师捕此溪鲫山笋裂径秋菱溢池烹鸣旦之鸡泷隔宿之酒子弟聚立多于鳬鸥房廊散空尽逼星斗飞雨适至烦襟顿除休乎北窗惬此淸梦翊日笋舆竹簏已布门外自屋后上岭复四十里乃抵所届陈氏子弟之隽者二人偕行度涧越壑能言其名蹑履撰杖过惬所望石屋木拄危桥蔓支舍舆而行憇一陟两回皇峰巓屏息树杪飮泉一瓯未抵雨汗休磴百级才平喘声径逾精庐远迹危囐山僧出迎忽讶素识披藓读碣则壬辰年石刻在焉是夕初九宿舍身厓之东牖霖雹怒飞松栎杂响雷斧劈牖云光闪窗披衾惊寒穴窦望曙逼残漏冒宿雾复与二生拉一老衲寻所为转磨之峰摩空之岭木兽猛而若蛰云峰奇而欲飞时缒幽深时漏光影葢半日始徧歴焉洞外独支房廊别一天地足力旣乏凝神久之仍臻来途复饭故处始悉呼傔从下岭时主人已自江北回余少日同学也来迎山舆笑辟水榭盘罗川陆话匝今昔又命少子塾犹子壤执经于余卽偕行之二生也天曙别取道陵阳鎭以避柯冲之险过沙涧复饭于及门曹汝贤宅乃回是游也往反共五日上距壬辰年偕诸同人随学使者大兴朱先生筠过此信宿已万一千一百七十余日嗟乎回眸未周云已一世申臂俄顷先逾卅年以至昭昭笑言落落指顾珠玉之气久幽于泉扃云霞之光不升于天阙葢前游十二人墓木拱者已十有一均未臻徂年陨以半道摩挲读碑呜咽话旧者仅后死之一人耳以视栖涧之寉顶仍未丹蟠庭之松葢初欲偃人之不能与植物动物等也一至此哉又怪乎山水显晦各自有时陵阳栖眞神仙窟穴今则磴道棘梗厓谷晦雾而梁陈以前舆地不纪如九子峰者金碧葢地丹靑烛天赤松不游白足斯集居者若联房之蜂来者若赴垤之蚁相隔数里问有所谓仙人子明与弟子安者已不能举其姓氏矣不又重可叹哉重可叹哉道中及登山所歴之境各系以赞共十六篇以贻明经及两生 
　　乙川倒流波卷白电碍睂万竹雾隐不见石亭当空樵径四义山童辟门晓日正华 右莲心亭赞 
　　山旣百盘溪亦百曲山水旣穷天浮惨绿层岩叠嶂厌客入井晴阳穿空时漏鸟影 右石柱湾赞 
　　万峰阴阴突出古庙褰裳入门绿竹如笑客梦正熟秋虫上床云光露影意与之凉 右汪王岑赞 
　　千步石峤下有怒溪时长时落倏无端倪云嘘谷咽石阨涧沮老蛟窥人或以月午 右千尺峤赞 
　　中水小水咸输大川山漏白道滩犇响泉斜穿数县直下百丈四山弹琴合此淸响 右舒姑泉赞 
　　石上载石危如累碁黑白未判仍思出奇如古畸人长剑左佩雨零日炙台笠破碎 右台笠洞赞 
　　黄禽白雀背负山雨穿松北来翅湿不举陵欺谷压赌势竸高一风吹空万木怒号 右南阳湾赞 
　　过桥飞电正値天笑入门棱棱奇石碍帽新雨瞥下鱼梭乱飞意欲上树藤为作梯 右湛淸园赞 
　　古之陵阳神仙所都时移世易竞筑浮图灵踪沉埋梵宇凌逼我登经楼东望太息 右九华山赞 
　　羣峰东倾一径东突下视佛楼陷同蚁垤万愁苍苍葢此九野摩挲石碣行感逝者 右石舟厓赞（卽东岩） 
　　秋气集谷鸣虫不骄露白于月光凝九霄三更中峰（谓天柱峰）霞采明灭飞仙人来燕此佳节 右摩空岭赞 
　　截峰成佛铲石制虎一松千年栽作木主大石自转枯僧不惊（谓磨盘峯）半黍出定初疑耳鸣 右伏虎洞赞 
　　履危无梯怪蔓作索缘邪瞥下如石投壑秋隼攫笠飞瀑抟颡神光骤离骨节竞响 右金光洞赞 
　　千盘升天势不获仰飞泉襮松反岀云上岭仅三折人经数休林鸦笑客多端逗留 右三折岭赞 
　　黄葵离离布满一谷斜晖恋之不忍西落白龙升天陵阳不还岩扃窅然頺光若山 右陵阳峪赞 
　　雷欲劈树不知有人电母入谷如搜惊魂两厓出泉陡落万丈几叶竹舟浮来天上 右九峰岭赞 
　　
　　〇黄山浴朱砂泉记 
　　余授经洋川距黄山七十里而近欲续旧游者屡矣频待良友不至八月杪余适有抑搔之疾昕夕不宁因决意徃焉携两门生一仆由云岭西南行蓬颗蔽路愁霖积涂日入甫届汤口又曛黑行五里抵紫云葊葊据汤泉上百步住凡三日夕计七浴于汤泉而所患若失人皆异焉葢温泉有三种曰朱砂曰矾石曰硫磺磺矾皆能捐夙痾除积垢而气实酷烈久之不能堪也惟朱砂性温而和凉暖适中浴之久可以浚神明而益年寿然世苦不多遘非地近而与山水有夙缘者或毕世不一値焉余得三渉于此幸也至浴之候或以曙朝或以子夜云埋去迹谷断来辙众响尽歇池光自明于是淸气溢涧温香岀谷芬凝髪肤砂沁肌骨相与涵濡久之心志愈定则神光屡回此则蝉蜕之境证而益明羽化之期乐无逾此洵灵区之秘蕴延景之上药也屡浴之后神淸体疲不复更能远陟又念天都莲蕚奇险之处昔已毕歴因与门生北歴紫峰之麓南瞻白龙之潭访药垆药灶遗迹并西眺飞瀑涧半道寻狎浪阁故址均不出五里以外卽返屐焉实则今昔旣殊勤惰顿异岭云瞰客吊此衰容山颷荡林扫彼陈迹人殊曩时之胜侣仆亦乏徃者之逸兴焉及回憇所为紫云葊则亦茅斋平而复移石屋倾而屡筑砌藓增绿林花减红窥林之虎深夜仍来饮涧之猿旧时已徙均无复昔时之境也门生吕培谭正治二人各得诗十数篇而余仅缀赞四首聊以纪事云时壬戌九月初四日也 
　　地之宝龙所守浴者亵湮厥窦（乾隆二年江北饥逃荒男女麏至杂浴于池未几大雷雨数日卽失池所在后有定僧居池上日祷于神至七年池水复岀）僧有道泉复归云靑红池上垂西汤岭东汤口饮泉人无下寿 右朱砂泉赞 
　　紫云葊无鼓钟风水石声成宫泉弯环岭壁立夏堪浴冬可蛰禅志定梦亦无气淸明天所都（葊背卽天都峯） 右紫云葊赞 
　　石何奇长半里飞涛来石或起涛光靑潭气黑云漫漫雨工宅霆为索雷为鞭呼龙起雨大田（是年夏秋徽宁数府皆苦旱） 右呼龙室赞 
　　云门开日正昼雨霏霏讶天漏泉腹断石胁摧迤东峰势益危瀑四飞厓半凿头正仰樵斧落 右飞瀑厓赞（俗名珍珠挂帘） 
　　
　　
　　更生斋文乙集卷第三 阳湖洪亮吉着 
　　
　　〇金秀才学莲三李斋诗序 
　　夫伤心之士吾知之矣于四序为秋于六时为夜为西日之光为下弦之月为零雨为飘风为启明之星为先集之霰皆先事而生戚绪转境而郁悲怀危苦之语出于丰腴蕉萃之情根于髫龀乌乎沉湘投汨之后代不乏人于宋得一人焉曰鲍参军照于梁得一人焉曰江光禄淹北周得一人焉曰庾开府信唐得二人焉曰李协律长吉韦常侍庄虽显晦不同通塞异致其情一也若吾友金生学莲者以功名之士期之而渺尔不顾以承明著作之才望之亦夷然不屑惟以伤心之士目之而翩尔来斯啜其泣矣嗟乎是岂所望于生者哉而生若舍此卽无所位置其故亦可得言焉生饶于才而富于情甫当弱冠之年两抱中闺之戚定主簿之情先伤瘵疾就樊姫之馆已染沉疴屡悼童乌仍伤金雀永朝兮永夕衔恨无穷九地而九天埋愁何所遂使霞晨月午露晩星初花亦寓愁草皆衔怨精卫有未填之海蜀鹃无可望之乡驾言出游愁思之岭千折挂席以往惶恐之滩百重忧能伤人事可知矣故其所为诗类皆黯尔销魂凄其动魄沉忧入骨无可瘦之腰淸泪盈眸多欲弹之血言其格则晨风离黍无其悲也飞蓬杲日无其怨也白云黄竹无其淸也锦衾角枕无其艶也境地若此又何三李之足言乎乌乎嗁红万古化碧三年我倘知君谁曾解此觅忘忧之草庶永今生续伤心之铭用为兹序云尔 
　　
　　〇贞寿堂记 
　　贞寿堂者陆孝亷继辂奉母林太孺人娱老之室也太孺人家本闽海世传神系胜衣之岁于焉施衿汝南出猎蔚此周宗泉丘幕庙以祥孟氏于时太夫人在堂女君见背腵栗之馈踵寝门而陈苹蘩之采辟影堂而祀于归之日女君之子均已授室秸鞠之咏邦人以谣晨风之操伯奇罢作自居中闺卽董家政如愿趋事与紫姑均劳便了立约偕长鬛分役以迄警昼主夜露翼掉尾凡在鸣吠各就凖绳冲和外施严肃内秉及大令罢归素持亷声并乏长物文贝紫蛤无海南之珍纺床绩笥有郁林之石里门旣归座客尝满执经问字辟牖已盈束修之羊执贽之鹜尝溢轩栋爰有隙地遂营简园列竹半亩以供春盘种鱼千头曰备文燕怪鸟之舌俪于笙簧轩禽之羽洁比雪霰客至不速輙呼治具一语之外无他及焉孺人酌量燥湿平凖丰俭山雌水母珍极水陆梁溪会稽酒门吴越宴本卜昼时而彻宵生果数种备醉客解酲华灯十盘与苍头夹侍客号夜半筵移月中非时之需不求已具大令及客乐可知矣费之所从不复问也盖大令里居二十年此乐一月辄数举焉袁吉士枚与大令为同岁生每诧大令家烹饪为吴中第一职是故矣服髽之后一意敎子时孝亷甫及毁齿罄此薄产以延名师宵供鱼飱晨馈梁肉十稔于兹心力已瘁孝亷遂以孤童郁为伟器甫及壮岁卽升巍科东方诸侯招作上客北海太守呼为小友鲍叔知我时而分金林宗异人庶可拜母太孺人顾而乐之适春秋之序已七十矣奉觞北堂开宴东第亮吉与孝亷两世交也尝读后汉书范滂传滂母云旣有令名复求寿考今太孺人寿考若此而孝亷复名满士林以方古人过之远甚今之记贞寿堂者非仅以祝贤母亦一为孝亷幸一为孝亷朂也 
　　
　　〇题襟馆记 
　　题襟馆者宾谷先生榷署中退食之地亦公燕之所其地也踞四达之衢半尘不入处三江之会百舫咸通稍离听事之廨别构精思之轩仿汉上之名据邗水之胜奇石三面回廊四周高栋接乎层云危垣隐于修竹无须馆僮有候门之鹤不莳杂木留扫厅之松昼接宾友夜染篇翰盖官事之暇无不居于此焉维时海宇承平名流軰出由庚无塞旁午不惊以公事及揽胜至者置郑荘之驿盈孔融之坐李合觇象识西行之星何公审音聆南下之棹夜半之客宁惟逸甄日中之期不爽前范以是西北之彦东南之英有不登先生是堂者咸若有所缺云先生亦爱养人材倾意宾从有周朗之逸朋无敬容之残客寒素麕至视比于麟鸾恢奇博收爱同于彝鼎执经之彦多于三伏之星临书之池仿彼半规之月分韵卽就劈笺若飞振邺都之声贵洛下之纸仕宦之地有神仙之目焉自癸丑以来十年于兹先生以政举尤异当膺节旄于是高斋宾僚横舍弟子恐盛事莫传高会不再属亮吉为之记亮吉百里来游三宿生恋居山谢客草木颇谙泛海陶生鸥鱼并识兹不辞而为记者亦以志贤人之集上比景星名篇之传后成故实云尔 
　　
　　〇游天台山记 
　　天台山者山水淸深灵奇栖止之所也其径路逈殊卉草亦别霜霰异色风霜态岐山最幽者为琼台沈埋沧溟凌厯世宙金碧之影见层霄之中云霞之光衣九地之表山花抽蓝圆叶疑扇林翼接翠和声同琴樵踪蛇纡升降数十石脊猱奋回皇半时巗果润肺作朝霞之红灵泉淸心漾夕涧之绿双阙峙其前絶壑振其表霜同剥藓偶印来踪云与昔贤难停去影登陟旣疲久坐石屋作华陀五禽戏乃返最奇者为石梁长不计丈狭仅盈咫潜蛇窥而甲悚飞鸟过而魄堕余斋心旣空往志益奋靑苔十层去履不啮飞瀑万仞来目未眩遂休神于蓝桥啸咏于碧涧飞花积衣重至盈寸惊笋碍帽长皆及寻至鱼鳖啖其影而步不移猨猱摄其神而坐不返盖浑浑乎身世两忘焉最高者为华顶此山本斜侵东溟高压南峤乌兔重迭交辉于其巅鱼龙万千出没乎其趾于是山栖谷汲餐松饵柏之士无不萃焉结茅以居者至七十二所类皆委形神于土木冀寿命于金石者也灵雨界山春霰迷谷余与淸凉僧振屧欲往笠飘于上衣裂于下隔岁槲叶横来吓人经时飓风险欲飞客土人云海雾至重卽上亦无所覩也重以松桧拔地振龙鸾之唫尘霾蔽天现蛟蜧之影凛然瑟然半道乃返距顶尙百步耳最丽者为赤城水复注水云头已穿山仍戴山日脚亦碍途经百盘望乃咫尺施丹埤堄之上焕采乾坤之中晴日堕而转红冻雨洗而逾赤游客十憩方臻松扄巢禽百飞乃届石窦一墖冠斗双桥冐虹绛蕚万树疑飞仙之饭桃元宫一区云化人之委蜕心神澄澈视听凝一而游遂止于此矣凡居山者五日耳疲于听而鸿蒙之响万劫不停目倦于观而惝恍之形六时屡变手劳于笺记而腕不欲休心瘁于描摩而兴不可遏遂至揭藏经之纸竞写纪游坐团蕉之僧愿传诗诀亦可谓方外之胜游尘表之竒福矣凡宿淸凉寺方广寺桐柏宫者各一夕雨阻国淸寺者二夕所厯者为腾空岭万年岭寒风岭桐柏南峯北峯赤城上寺坡下寺坡共得诗三十首时嘉庆十年二月十一日也 
　　
　　〇游庐山记 
　　出九江府南门行十五里至新桥塘霜花已零湖水尙涨又十五里抵东林寺树杂绛紫畦分靑绿峭云盘鹘零霰埋雅水声琮琤人境凄瑟寺殿圯已久仅存虎溪桥三笑堂旧址有二断碑卧道则元至正中重刻唐开元二年李邕碑记及元至元中虞集所撰寺碑也堂基丈寛碑石寸裂云去不停客来难驻呙西林寺始饭靑浮七层黑压半岭所谓香炉峰翻经台及东晋旧塔也日甫过中渡虎溪沿山行林禽若梭水碓如织十里度石门涧抵报国禅林宿僧名去凡畧有元解本能仁寺方丈退闲者也小憩复陟山后钵盂峯峯有数巨石径七八丈狞狰拒客厯落笑人积势欲頺支以弱木漏下返寺堂敞延月窻虚受风淸梦未沈曙光已彻去凡僧欲从至天池千磴百回五里九折过白云亭甘露亭诸遗址瞰北峯九竒庵俨嵌眉睫大砂磊砢细石琐碎间以飞瀑无时无声舍舆而步过半天峡径益险涩峯峯倒垂石石悉立巗号试心洞才驻足复入一石门门刻庐山高三字明王守仁所署也益厯九十一盘至峯顶有平地半亩为披霞亭故址仍高低百余步至天池寺旧峯顶寺也入寺先俯天池朝暾上树残月在潭林花雪花竞门开落寺西数武为庐山神享殿外突岀一坡为文殊台稍高为聚仙亭旧所云凌虚台矣饭后由寺北约行三里许至佛手巗掌纹蠃旋爪削犀利巗泉从石窦中岀岭指九天泉蟠九地洵竒景矣由寺后西北寻访仙亭游仙石故址出壑森峭沈云郁兴其阳则春花成团其阴则冰柱垂尺凉暄分于一谷寒暑变于俄顷者焉小憩复上岭至白鹿升仙台与去凡僧揖别肩舆复东上一岭峻折一二里甫至地坪卽赮封寺门外也别逶迤上一岭较前益陡岭半已汹汹作声卽黄龙涧自此至黄龙寺一里许皆行深树中空翠沁骨寒风袭肌低行坎埳恍隔人世寺门甫开山势乍拓门上卽藏经楼五间正面西日以境地幽旷爰下榻焉金轮森转玉宇严凝非复人境矣树皆娑罗高岀山顶者尙数百尺山僧云祖师自西域携种来非所详矣入夜竒冷寺僧烧松明彻旦始得就枕五鼓起饭数盂迎日东上寺僧以竹笕接泉长至五里泉响旣断峯形转高厯金竹坪五里陟上霄峯跖含鄱岭岭势直下肩舆几殆又十里径三峡涧入栖贤寺山谷中红紫眩目波涛耸耳憇方丈饭又厯登影堂舍利阁空旷之致与巢禽共分幽深之景随潭鲤浮出沿涧百步至普门桥旁卽普门庵山与涧深谷同云转十五里至万杉寺寺僧引至寺后观卧石上龙虎岚庆四帚书旁注槐京包一行僧指为宋包孝肃非也又二里至秀峯寺旧名开先卽诣黄龙潭观千尺瀑布宇宙之观至斯而极台荡之胜曽何足竒卧以代坐昼遂至暝石上前明迄本朝人题字极多半皆俚鄙半复漫灭惟正德八年李梦阳题名尙可察识夕卽止宿七佛楼下晨仍坚坐潭侧久乃岀寺循金轮峯趾行空翠中十里抵归宗寺则金轮峯乃寺后鎭山也方丈僧复导至晋右军将军王羲之故宅前有墨池池侧南壁嵌宗鉴堂石刻自宋黄庭坚至明董其昌共十数家并尙完好饭后至寺北五里访玉帘泉泉亦出山顶与开先瀑布同觉微瘦耳峯同玉烛吐焰及天水漾珠玑流影匝地从官道至南康十五里星子县令广西周君吉士已遣人远迓遂入城憩一行馆周君为甲寅举人来谒久谈乃去夜将半南康太守霍丘窦君国华垂访知已卧乃去翼晨复来余已欲出城涂次相値立谈一晌始知太守乃庚子北闱同岁生也十五里径回流山至白鹿洞书院周君已候道左相与登洞前眺石桥飞瀑诸生在院者亦鹄立相迓并闻私语云苏内翰去洪内翰来不知可相敌否诸生大半皆丰城人也遂升讲堂并谒礼殿夫子曁七十二贤均有塑像盖仿曲阜孔庙所作文翁西蜀壁绘圣贤李渤中唐室陈俎豆盖山惟此一隅不为佛刹所占云饭罢与周君及诸生别八里至土楼又三十里至吴障岭圆月已上团蕉可栖觉籧篨之席华筦无其安虀盐之餐牲牢逊其洁矣未曙卽度岭回身与匡君揖别二十二里至八里坡始出山是日云气阴翳日出复没又八里至九江城前后计游六日若文殊台之峭佛手厓之竒黄龙寺之古树开先寺之瀑布则又庐山之四絶也所未遵者亦黄厓及三叠泉与苏文忠等耳共得诗二十六首嘉庆十年十月望日 
　　
　　〇靑山庄访古图记 
　　余以丙申之岁奉母家居衡门授徒往往多暇时则孙子伯渊以妇病就医里舍相与谭燕时时岀游典架上之书市樽中之醁乡闾憎其跌宕邻里目为狂生有佳城庵焉为北郭丛塟之所王生秉玉吴生公珍读书其中亮吉乐此淸幽频与过从老圃相就谭皆无稽殇鬼出游客同不速（俗名三殇地）一日者秋雨初霁晴阳不骄忽忆故侯之庄爰求渔父之楫于野谋食无须兼珍从僧假衣不避百衲笠屐之影高参鸦巢唫哦之声下骇牧竖未及三里则靑山庄址在焉老鹤旣蜕靑松亦僵潜鳞已歼沟水尽黑荑稗生于寝室禾黍裹其窗轩狐兎作窟昔为藏娇之区牛羊来斯前经宴客之所犹忆六七岁时园未毁之日曽随太宜人及亲串游焉翡翠作屋晴红四周玲珑斵窗腻绿千叠新月半玦回廊百盘风花过树鸟亦裵徊烟雨压帘鱼曾睥睨此一境也旣而秋蛇缘树台已渐倾野獭瞰梁池皆半涸分香故姬展夜台之镜织屩遗仆晞冬日之阳林鸮有声梁燕无影此又一境也百牛衔索运此竒峯十斧临门摧兹怪树以鸳鸯之碎瓦填鱼鳖之空池劈山榴以代薪析海桐而作榇伤游客之心裹渔樵之足此又一境也遂使天山戌客尙梦横塘（余戌西海时曽梦至此）兰亭旧友欲模曲水平原草木尽作劳薪南皮主宾半为异物（时王君及庵僧并已物故）此又凄怆伤心之一境矣孙君撼怀旧之念作访古之图千里寄书属为之记嗟乎园成百岁毁袛片时揆厥所由谁职其咎闻向生之笛惨不成声聆雍门之琴泣何能已今之援笔作此者亦以志前游难再去日苦多病叟出橘已迷沧桑仙人烂柯难详尘劫云尔 
　　
　　〇戒子书（并诗） 
　　余以年廹迟暮不复能佣力于外又念女曹渐已成长回忆毕生之事冀弛日暮之肩郭外有薄田二顷城东老屋三十间使四子一嗣孙分守之以为寡也则亷吏之子尙有负薪以为多也则翁归之家或余赐镒女曹能勤苦自持当衣食麄足耳又余本中材不敢以大贤上哲祈女惟早承先训门有素风易衣而出并日而食叠遭家难麄识世情忍饿读书先大夫之遗语也财不歆非义福不歆非分处则孝于家出则忠于国太宜人晨夕之面命也慎之哉惟俭可以立身惟恕可以持已俭则无求于人恕则无忤于物况以单门而处侈俗凉德而承世业乎无眤宴朋无染薄俗无是古而非今无陟前而忘后母爱尺璧而不爱修名无畏疾雷而不畏淸议穷达本之于命丰啬任其所遭如是而已饴孙年过三十处事尙不克平心是女之短也惟编校故书尙知条理他日或当传吾记诵之学耳余幼嗜六书长而不倦今符孙弱冠已过渉笔便讹又更厯十师难成一技学之不修亦已焉哉其余幼子弱孙则尙争棃栗无辨菽麦顾念蓺菊之子纵非同生树兰之门亦均共气他日兄率其弟父课其子庶几寒宗毋坠先绪夫功名之士以身殉时勤学之儒以身殉古各有所好强之不能在立志何如耳形质不能与天地争久姓名则克与嵩华竞高植足疾流学金石之止鉴影巨壑师江海之寛勤则王覇之子蓬头而不惭惰则任昉之裔衣葛而莫恤女曹慎之哉夫陶令达者也不忘于戒子魏收凉德也亦眷眷于遗言吾上不敢望泉明下不致同伯起是在女曹成吾之志耳又况承恩返里已属更生忧患备尝庶谋行乐每当朝晖入座夕月洒窗春树欲花秋林未萚何尝不携阮孚之屐泛渔父之舟东眺郭门西寻村墅南湖乐其浩渺北阜陟其高寒挈伴以出行歌以归但使入曽元之室酒肉尙陈过言子之庐诵声不辍愿斯足矣乐何如之今虽闻鸡而起尙拟著书秉烛以游仍书细字然暮草已绿鬓丝不元素心之友荫鬼磷而见招同气之亲岀柏根而相望鬼者归也归其真宅庶有时矣自念生虽无似然不见屏于里闾不见讥于长者踪迹徧于九州岛姓字镌于五岳官不达而齿冑以之为师禄不加而问字丰其所贽诗文至五千首撰述至三十种门生义故百人著录弟子三百穷老尽气韬精敛魂终此天年从亲地下以此贻女不亦多乎伊维我祖于歙始迁中河之桥赁舍在焉我之始生赁廛之左水何淸仑桑亦妸娜他时筑楼署曰生我其生也瘁其死也休下寿六十吾又何求或有所求厥惟允嗣后望百年上承奕世坠绪茫茫朂哉小子九垓之内人同蛾多不自僇力资生则那东邻歌钟北寺击鼓严霜入门响亦凄楚人以为欢我以为苦欲贻子金我不为盗宦而巧取较盗尤暴凿楹有蠧穿径有萤益人神知照我汗靑疗贫之术不出戸庭 
　　
　　
　　更生斋文乙集卷第四 阳湖洪亮吉着 
　　
　　〇游武夷山记 
　　夫五岳之外复有势凌星辰气络垓宇规重溟以为郭蓄沧海以为池智计之士思虑所不及周濡豪之俦摩拟所不克肖其惟闽之武夷乎山之得名最早重岭未辟奔鲸避其威八神乍萌干鱼肃其祭而且圆则九重不足包其外苗裔百世不足尽其绪圆则不包则炼石以补之苗裔不尽则张乐以燕之盖巨山乔岳未有天象昭著神理严肃如此者余以丙寅八月得成兹游沿涂雨零到日夝霁以月之十八日鼓棹入山谒冲佑之观礼幔亭之神而魈魖据其宫灌莾没其脊阴翳荒寂有足感者偕此胜侣憩乎頺垣金栗一树艶侵银河羊灯百盏光导兎月是日沿岭望大靑师小靑师玉女峯诸胜暝色已上遂泊舟第一曲之水光厓宿焉蒲帆接天桂棹没水响硠硠而硙硙梦萧萧而寥寥疑登天中非复地上夜色未残枕与云接零露欲下波同雨飞盖明霞未飱而蜡屐又御矣舟移至第二曲振舄上岭盘石磴百级凡厯数佛刹正望天枢峯无路可上爰易棹而进则玉女峙其前虹桥亘其后虎啸突其里香厓裂其中经松纬杉背鱼面鸟目钩奇于云表心索幻于澜际挟奇而来奇逈出于素念抱虚以往虚更廓于灵台是日或舟或步徧厯仙人桥钓鱼台接笋厓仙人掌云寮泉诸胜或上征而絙絶或下瞰而波腾裂石藏雾奔厓碍斗阴岩百盘顽仙积其遗蜕阳谷万仞灵霄暴其神丹见所未见者亦元之又元矣斜景炙衣絶壑当面飞鸟碍迹游踪忽腾百步黝黑疑穿黄泉一成朱丹已上赤巘途披两厓亭号一览扪舌指暖餐颷腹寒卽土人所谓天游庵也是晚舟宿第六曲复缓步至金鸡社则玦月已上矣明发更早澄波愈寛山光惨靑天宇淡白不愁霖而雾不闪电而雷昏霾三折之岭墨染九回之水逮闻斋钟方抵星坞五方之语杂出蜃墟八垓之形错浮蜑舶九曲盖至此毕也回棹甫发玄云转暝壁日惨惨吊影叔圭之厓黄云离离匿迹仲晦之室然复贾余勇臻乎茶坪访避秦之源觅季宋之迹草黑百步花明七盘疑浮邱之再来叹季札之观止憩锦鸡岭桃源洞伏虎厓司马泉及乘皋禅林者久之复回棹至第一曲晦谷复明雾径稍霁遂沿岭至止止庵复古庵紫云洞并久坐大王峯下峯盖武夷主峯也鸿蒙未开元气仍郁絶巘冠斗危峯瞰霄栢桧蟠其根风云岀其腹踪皆斜行目怯正视山僧汲寒泉之英烹蒙顶之叶并出茧丝以索虫篆二鼓移棹出曲宿盘珠岩下夜半卽起颠蹶上岭凉颷揭冠暗水冐袖十步五步鸱枭搏影前冈后冈蟋蟀攒响夜气沈涧凉蟾满山破曙甫抵盘珠上征之途已穷下岭之石悉起僧宇未辟頺然卧阶日月交影金碧炫乎层霄山川霁颜林岚耸其殊态俯仰偃息者久之遂复高下百折石腹之钟甫闻东西屡迷天心之庵乃出盘巨石厯奔涧已往而腹似续忽断目迷乎曲折口倦于咨询逮夫途穷适与舟合则已离原泊处十里出九曲之外矣是游也遵途者百程居山者四日晴雨昼夜倐呈眉端幽深灵竒迭嵌方寸桂棹所入代笋鞵之疲风帆旣悬无雨笠之苦入波愈深升岭益峻此则五岳四鎭无由兼川陆之竒八域九州岛独此擅燥湿之胜为人外之灵境域内之大观盖踪迹所至足冠乎平生而东南之游亦止于此日矣是日行抵建溪是为记 
　　
　　〇游南湖记 
　　南湖者南江之委也自汉以来南江不能至山阴入海遂汇为此湖与丹阳石臼湖等通桐水亦入焉澒洞千里微茫百重苹蓼荇藻靑浮一州梅栴棕榈绿积万状巢波则盈丈之鳞细至径寸（南湖出针鱼）穴岸则百斛之蟒微而么么五色之鸟时浮镜中同声之禽或啭云外圆浪冲汉驱凌日星方波撼山振动林木鱼鳖层累以沦涟为梯蠯螺沈浮藉沤沫作屋游鳞东西或生世而不値水族巨细亦恃强而互呑云霞朱丹时岀波底雷电赤白咸飞水心或夜半金碧知朝暾之升或日中靑黄识灵雨之集衣食于南湖北湖者至数千家然询其层湖之深浅壖岸之广狭卽终老于此者亦不知也盖陆有定界州县以之区分波难割圆蛟蜃因而越轶者矣余以丙寅三月中旬偕友人来游食宿于湖者二日晴雨杂岀风云杳冥綘蘂白絮争飞一林黄丽紫剪杂啭百步钓岸有得卽供晨餐傍舟所捞云待夕膳儿童惊其啸咏鹿豕讶其淹留距岸十步狂思揭衣离桥数寻响已拍枕不速之客无算之爵日之夕矣夜如何其穿径出笋足供朶颐惊涛落鱼助此饕餮飞雨踵至将沉席帆残蟾忽升时扬竹笠神灯翔乎影外鬼语出于桥心忘世之侣能全其性天朝宗之鱼以此为渤海有声无形之禽怪响时出由波达岸之獭跛形可嗤虽止二日而晴雨昼夜之景罔不僃焉迨乎回舟已接新霁童冠之乐云当暮春袚除之期刚展十日斗草船尾湔裳水滨万鳞窥蒲百翼映树虽皆远人疑若送客于是泛山阴之樽摘水阳之稻樱桃红而饷客玫瑰艶而登席叩舷而歌击楫以往有不知仪度之脱畧神致之飞越者焉同游者为泾县胡孝廉世琦宣城贡州倅■及门旌德吕文学培而亮吉为之记 
　　
　　〇答章征君天育书 
　　西台征君足下昨岁比屋而处每一念及欣然过从及相隔百里此乐遂不可再庶几稽亭之龙行雨至彼江岸之鲤沿流及斯或得藉申契阔耳又闻足下遭伯兄之戚値邱嫂之丧摒当箧笥以襄窀穸俭不废礼哀至则哭足下之境何其戚欤献岁发春麻衣似雪想更匿迹里门吊影蓬径也然益恩虽逝小同渐长家本义门之冑室有礼堂之书中闺雍穆无敬通之悍声童稚笑歌饶栗里之乐事秋灯课读春花助装歌北门之诗夫岂交谪辟南向之牖欣然含饴亦足以慰岑寂忘世态矣来书云小学六书时时从事慰何如之足下旣下董生之帷专沮诵之业精心字恉留意声诗仆又恨近日学者吕登陆譔字林无新旧之别子慎李虔通俗昩正续之殊甚至雍熙新附混作召陵之编安南释名淆入祭酒之籍则声音训詀之不讲未有甚今日者也足下昆季才皆过人但吹埙之暴曾少逝梁之游鼓瑟之点偏饶舞雩之乐一则面壁百日方烝烝而皇皇一则鼻亭一隅转泄泄而沓沓嗜好或不同也秋仲闻鼓鹊洲之棹歌鹿鸣而来老蚌岀珠光先照乎百步鮿生剖玉价乃逾于十城得之者无心赏之者有目矣又承询儿子饴孙近状已令索金门之米写兰台之书微禄倘沾衰亲可养然老不自量顾欲受童蒙之书壮而欲行转使谋升斗之糈足下得毋笑其老誖乎比作六书转注录及比雅声类等均已告成不日返延陵之皋观吊屈之舸榴火塞径蒲英满觞海燕拂檐江鱼入馔惜不获与足下共耳饱食读书相见不远此启 
　　
　　〇奉政大夫刑部河南司主事候补员外郞李君墓表 
　　嘉庆十二年七月日刑部河南司主事候补员外郞昆山李君以疾卒于里第越■年■月将塟遗孤存厚等以表墓之文为请余与君同举顺天试知君最悉爰不敢以不文辞谨按状君讳以健字建人一字淞渔晩又号荫芗先世出宋忠定公纲十三传至字爱泉者自无锡迁居昆山留晖门外继迁县东南之尙书浦遂世为昆山人曾祖国学生缉熙祖岁贡生惇皆以都转君贵并赠中宪大夫长芦都转盐运使父都转君世望自为诸生已有名由辛卯科进士厯官刑部郞中云南迤南湖南岳常澧分廵兵备道调盐法长宝道擢长芦都转盐运使所至咸有循声人以为君之学行官位均可以继起云盖君之幼也为大父赠君所赏而外大父配京君有知人之鉴亦竒爱之出通德之里爰名小同授彭祖之经先知大义时都转君尙为诸生家计甚窘君时随母夫人寓外家距所居数十里岁时省觐大父母以买舟多费常徒步往还曲渚鼓棹时遇西陵之风危涂褰衣或阻北崤之雨君不以为苦也少卽嗜学长而益纯百氏旁通五行并下片善可纪卽服伯渊之膺三时或疲先焠子若之掌其励学又如此君之长也色养则无间晨昏程蓺则有声学校时都转君已举本省乡试主淮安丽正书院未几卽成进士官京师君并随侍灵辄之饿翳桑宦游不辍卞和之刖楚国献玉益勤盖君是时已省试连报罢矣遇旣滞留业益精进至乃屏絶人事寄居萧斋披衣构艺则每趁晨钟升屋读书则时随落月至庚子甫举顺天试其失之也人呼赵壹之冤其得之也众贺公孙之第盖为诸生时已为海内所属望如此逾年卽聨捷礼部归进士班铨选时都转君以特膺简在出任监司由六诏而三湘自分巡而都转其在长沙及天津也君皆随至任所乔卿之在亲署不见一人掌武之侍节楼克襄百度人以为君经世之畧驭众之才并权舆于此云君之服官也始选山西汾阳县知县爰以书生遽膺剧邑然而彼汾一曲誉已播于三河此水东流化偏敷于西土君尤严诬告时警奸徒赤口不腾墨尿敛迹县东乡地势洼下每遇夏潦辄成巨浸君以禹贡行河之法师叔敖泄水之方水患遂絶巡抚蒋君肇奎于属吏中尤契重君遂奏调凤台县薛宣无害官从粟邑而移魏戌不贪狱上梗阳而定盖君至是治声益着云未几入为刑部河南司主事君旣佐爽鸠尤严害马然丰下之相本殊乎削瓜持平之心不嫌乎刺骨时値办首逆刘之协一案殱厥巨魁寛其胁从蜀郡之平米贼蔓不使支典午之剿水仙波难再沸大学士尚书并契君拟令总办处行走而君以都转君年迈据尔引归朝野惜之以为未竟其才也及君之居里也始则承欢继而奉讳哀毁过礼塟祭竭诚营大夫之庙笾豆綦严过京兆之阡松楸益整而且薛焚债劵仍无市义之心周集哀鸿爰动哲人之誉燕宗之什升自风诗寄妹之书传于雷岸加以元伯死友留须巨卿子敬积赀先推公瑾盖自君居里而一方颂德百废俱兴文翁之修礼殿像亦显图鲁郡之发悬书壁难暗窃他若修神庙之檐楹创讲堂之洒扫尚不在此例也余所见士大夫居里能为一方实心任事者黔西李恭勤公世杰无锡秦都转震钧与君而三云秉命不融斯人长逝春秋仅六十有一呜乎哀哉存厚等将以明年月日塟君于某乡之某原君配顾宜人子四人存厚国子生候补光禄寺署正培厚附贡生候补太常寺博士征厚早卒皆顾宜人生増厚尚幼妾周氏生君所著诗文集若干卷并藏于家呜呼昆冈之玉遭炎火而焚秦柱之云値疾颷而坠遂使巴湖减色虞浦无声过南武而伤怀径北山而陨涕草没亭林之坞伤耆旧之云亡雨荒传是之楼怅藏书之谁读云尔 
　　
　　〇绣余近草序 
　　若有人兮梦落云中居悬海上偶拈愁句辄寄三天不画修娥逈如初月掩卷静思念鸾鹤之侣启戸遥瞩挹龙鱼之奇绣余近草者非复寻常女士所及矣忆其生自海虞来归沪渎王谢家世乌衣悉知童蒙赋诗靑鸟代诵临水鉴影媪妪知其不凡当春咏花尊亲嘉其明悟盖高世之格有见于生初者焉又生擅奇福获配嘉耦有林下之风无天壤之叹相庄之下时复归宁迢迢七夕旣无阻于星期明明百里曽未忧于河广此其所以幸也然而高明之室鬼瞰其贫多女之门盗屏其迹罄仓中之粟雀鼠生愁游釡底之鱼鲂鲤聚泣熊罴之梦不兆鵰鹗之翮仍敛此其所以愁也若其诗格则又可言焉夫中闺之所云才者不过椒花一颂柳絮片言卽以名满古今艶传中外今则万言述志百首抒怀早已轶彼士流并不惭于作者又且桼室之女殊抱隐忧丹山之禽时挥奇采沨沨乎有身世之感具民物之忧焉暇日一编属为之叙夫仆也早交臣叔忝据軰行曽主骚坛雅同臭味授而读之未尝不叹其语之奇采之丽不觉为心折也他日言旋言归永朝永夕睹围棋于别墅侍丝竹于东山得値晏闲置之几案则仆也虽无掷金之声庶可质安石之坐云尔 
　　
　　〇答胡孝廉世琦书 
　　得手书知别后访六朝之山过百花之巷随潮东去逐雁南来寻香佛楼采药僊径幽居一旬蜡屐欲碎曲巷半夕惊梭忽投可云艶播白门韵流金屋矣继又闻无知故鬼亦爱新人挈此楮钱来趋锦被足下此时得无作长人之前导为土偶之蹇修乎此则花开夜合定许同游诗唱秋坟或当聨句此事得之于施上舍未识信否也自仆之归旣悼遗簪复遭窃铁窗扉半折箧笥一空靑毡不留金粉零落所谓燎原之后加以焚林严霜之余复此密霰嗣以岀吊东郭遂游北山过渔父之居陟樵风之径西墅燕客南屏访僧红林熏天晴碧凉醉素月下岭环苍若眠持螯厯旬黄绽指爪斗茗百度靑浮眼光甫乃返棹本州岛悯灾故里盈前赤地絶不生禾满眼靑虫偏能害稼仆纵倾箧中之俸搜瓮头之粟无济于事稍竭厥诚然而晨无粿粒鸡不来前暮乏积储鼠皆远窜盖已从事枵腹难快鼌饱矣急欲抵贵郡者了文史之案免素飱之讥但空斋兀兀絶少燕朋深阁迢迢并无巢燕短狐射影来自鸠兹妖禽颤声半出鹊岸泮林之枭未变蒙楚之葛堪怜如是而已回忆擘浪挂席浮觞上巘元晖故宅银杏巢乌谪仙危楼画壁匿魅士龙笑疾险堕急滩乐天醉吟无畏狂药盖三十旬之内六百里之中似此乐者亦罕矣何时合并方快纡郁彼此谅同不更多及 
　　
　　〇志事将竣与宁国太守及诸同事书 
　　不晤足下者越一年矣此回仆抵宣城志事巳刋至十分之四闻底本皆自芜湖发来改窜处极多未知尽足下所定否窃有未喻者数事敢更质焉一则府县次序本朝宪纲与前代不同宣城附郭下卽次以南陵者元明两代之宪纲也宣城下卽次以泾县者本朝之宪纲也元明之宪纲以元明二史地理志为据本朝之宪纲以本朝大一统志为据（若康熙中府志以及吏胥文移案牍尚沿胜朝旧例未经改正者）固截然不紊者也今以南陵县生员一诉呈遽移南陵在泾县上矣是曲畏刁生之健讼不难移昭代之章程此未喻者一也人物如懿行宦迹数门不轻采录最为得体然事必愼之于始未有今日批凖明日驳回批凖者旣或由私嘱驳回者亦未尽叶舆评徒使朝令而夕更未必昨非而今是此未喻者二也冢墓中同一赠将军也乃登耿宗元而删叶遇时（二人一见府志一见县志）同一侍郞也乃登张守道而删徐沛如以为采访册不足信则乾隆十八年之志亦由采访而来况又有非采访册而亦删者矣又入本朝以来诸臣冢墓旣载又梅氏两代封翁矣而谕祭赐谥之梅文穆卽不塟本乡亦须注明所在而今亦畧之此门桉语有云自乾隆十八年以后采访册悉不足凭是因现在之生人雠及冢中之枯骨且此次续修者续修乾隆十八年以后事也今自职官选举诸门以外一切槩从其畧则新修府志何为乎此未喻者三也循吏中载宁国令范传眞是矣然何以令宁国而得修南陵之堰则唐宣城郡之地理与名宦传不可不合勘也文苑中欲登唐诗人张乔是矣然何以家南陵而又附入池州之籍则唐武德中之沿革及人物志不可不并校也此皆近在志传而亦懒于搜稽此未喻者四也山水诸门系仆所纂者颇欲正前人之失不致传后代之疑其考证各条畧具苦心皆还实据今乃不察由来半从删改执笔者旣以不狂为狂主修者亦遂将错就错是同事欲泄一时之私忿竟忘其为六属之官书此未喻者五也学校之金石有登有不登官廨之废兴有载有不载甚至宣城缺新建之祠旌德削俞公之庙泾则县丞廨宇亭脱见山旌德则主簿衙斋堂芟景吕升降任心去留随意此未喻者六也祥异各志营建诸门于旧志皆照本抄誊甚误者亦畧无改正何贵重修是名为爱古而薄今实则偷安而自便此未喻者七也封建则挂七而漏三大事则记一而忘两流俗之传疑则信之正史之明备则畧之此未喻者八也刋工虽集于宣城而底本则来于榷署局中总修分校诸人皆若有不得预闻者遂至一卷之内前后径筳半部之中各相矛盾而奉行者又复过当以为自芜湖来者无一字之可更自局中定者无片言之足信此未喻者九也虚设总修之号翻为众怨所归况足下旣取独断而独行又何须羣策而羣力加以官事孔繁高斋少暇足下旣假他人之手以代辛勤他人亦卽假足下之名以逞威福以致物论沸腾人情骇阻此未喻者十也他日告竣之时尚望于编纂内削去贱名何敢于弁首中复加拙序倘以为微劳可录片善必登卽希将鄙人此书及与同事诸君书附入卷末备蒭荛之献可矣 
　　
　　
　　更生斋文续集卷一 
　　
　　〇春秋左传诂序 
　　余少从师受春秋左氏传即觉杜元凯于训诂地理之学殊疏及长博览汉儒说经诸书而益觉元凯之注其望文生义不臻古训者十居五六未尝不叹汉专家之学至孙炎薛夏韦昭唐固之后法已尽亡自魏受禅至晋平吴之岁不及百年戎马倥偬著书者渐少辅嗣既启空疏之习子雍复开饰伪之门而孔门之弟子门人一线相承不绝如缕者至此始断而不克续矣然又窃怪元凯虽无师承然其时精舆地之学者裴秀京相璠司马彪之俦尚布列中外即以训诂论左氏一经陈元郑众贾逵马融延笃服虔彭汪许淑颖容诸人之说俱在倘精心搜采参酌得中何至师心自用若此岂平吴之后位望既显心迹较粗又一时诸儒学浅位下不能复驳难故耶自此书盛行千六百年虽有刘炫等规过之书不能敌也况今日去刘炫等又复千载其敢明目张胆起而与之争乎然以后人证前人之失人或不信之以前人正前人之失则庶可厘然复矣于是冥心搜录以他经证此经以别传校此传寒暑不辍者又十年分经为四卷传为一十六卷遵汉艺文志例也训诂则以贾许郑服为主以三家固专门许则亲问业于贾者也掇及通俗文者服子慎之所注与李虔所续者徐坚初学记等所引可证也地理则以班固应劭京相璠司马彪等为主辅而晋以前舆地图经可信者亦酌取焉又旧经多古字古音半亡于杜氏而俗字之无从钩校者又半出此书因一一依本经与二传暨汉唐石经陆氏释文与先儒之说信而可征者逐件校正疑者阙之大旨则以前古之人正中古之说虽旁证曲引惟求申古人之恉而己无预焉者也书成合为二十卷臧诸家塾以教子弟焉名为春秋左传诂者诂故古字同欲以存春秋之古学耳时嘉庆十二年岁在丁卯立夏日也 
　　
　　〇与胡孝廉世琦书 
　　来示云文苑传中当补入顾蒙蒯鳌二人所见极是至任臣十国春秋鳌传外又附注一条即沿方志之误不能参考以归于一是任臣之疏也因校新唐书地理志复得数条并附正焉南陵县下云宁国令范某因废陂置为石堰三百步今以旧府志名宦传校之而知范名传真邓州顺扬人可补地理志之缺一也又云观察使卢坦尝命摄事南陵修复大农陂云云尝疑大农陂在南陵而何以修水利者又属宁国县今核以名宦传始知传真曾摄南陵县事故能修废筑堰如此可以补地理志之缺者二也卢坦传李锜诛有司将毁其祖墓坦上疏谏止下云宰相裴均怒罢为左庶子数月拜宣歙观察使按李锜之诛在元和二年十一月则坦拜观察使当在三年与地理志及旧志坦令传真摄南陵开堰时事亦合此又可以补名宦传之缺三也新唐书范传正传邓州顺扬人今职官表名宦传之范传真亦邓州顺阳人则传真传正当属一人宋时避嫌名故又改真为正文艺李白传元和末宣歙观察使范传正祭其墓禁樵采元和祗十五年此云元和末是传正为观察使又在十一二年之后矣此可补范传正本传之缺四也又刘太真传宣州人善属文师兰陵萧颖士举高第进士淮南陈少游表为掌书记今以陈少游传考之少游之镇淮南在大历五年以迄少游之卒皆在淮南而太真以兴元初已为河东宣慰赈给使佐幕未几即已持节下云累迁刑部侍郎并在贞元四年以前距兴元初亦止三四年迁转可云至速良由少游之力使然是太真本非端士其以桓文拟少游也无足怪矣至少游为宣歙观察使本传亦不着何年以地理志考之宣城下有德政陂云大历二年观察使陈少游署是少游观察使又当在此年之前至大历五年始徙浙东则少游在宣城盖已历五年也至张乔本应归入南陵今一统志及通志池州府志或云池州秋浦人或云贵池人盖一沿前之所属一又下同于后之改名皆未深考盖南陵之隶池州实止唐武德四年至贞观元年计共五年至改秋浦为贵池又在五代杨吴顺义六年乔系唐咸通中人不得云池州亦不得云贵池也至通典诸书不言南陵曾隶池州者则文有省略耳唐李洞送乔下第归宣州诗无成来往过折尽谢亭松谢亭在宣州北二里即谢眺送范云赴零陵之地也益可证乔之为宣州人矣至分刘太冲刘太真为二传亦合方志之体盖国史贵简故有并合方志贵详不妨各为一传况新旧唐书又各有所据乎此亦如新唐书不为韦应物立传而甘泽谣为补作之即其例矣又以本传及旧志统核之传正之令宁国当在举进士及宏词高第之后或自县令内擢集贤校书否则由校书郎出为县令皆不可知后又历三州刺史而始为观察使也十年之中由县令为观察亦皆循序而进此又可补新书及旧志职官表之缺五也 
　　
　　〇敕授文林郎晋封奉直大夫四川彭水县知县徐先生墓表 
　　乾隆中叶以前吾乡为府州县长吏者极多有宁忤上官不得罪小民宁自处俭陋不亏缺仓库钱粮者十尚二三彭水县知县徐先生士勋即其一也先生字纪常一字毅夫世为武进望族曾祖元珙都察院左副都御史祖永宣康熙庚辰进士候补主事以诗名于时世所称茶坪先生者也父植国子监生赠奉直大夫母陶宜人先生赠君之次子也性开敏九岁即徧读五经弱冠学即大成以乾隆丙子举京兆试屡谪于春官岁壬辰大挑一等得旨发四川以知县用继丁外内艰服阕仍赴四川庚子春题补彭水县知县未抵任即檄署会理州事会理与云南接壤苗僮杂居最号难治先生始欲与之休息因多作条教揭通衢以晓谕之其言明切恳至父老有读至泣下者又葺义学罗诸生亲与之讲贯州旧设铜厂有司例收其息至是始拨为诸生膏火资由是士气亦振时川南北嘓匪扰害良民至白昼劫人于途莫敢问其健吏则偶获一二必断腕矐目杖毙之不申大府也先生曰此非惩一警百之道因详请上官设法侦捕务在必获一一显致之法以惩薄俗以杜后患启十余上皆不报后不二十年嘓匪遂与邪教合蹂躏蜀中几徧今天子赫然振怒用大兵致剿费国帑千百万历六七年根株始得净尽人乃服先生之先见也州北岭有大猾曰蒋鸱其横与嘓匪等先生廉得实先设法散其党羽因轻骑往捕之里闬少年不期集者至千数皆持挺随往至则鸱已自缚跽道周即械入州系听事前石墩穷治所犯鸱大呼曰吾巨魁也嘓匪且畏我自来官司不能捕即捕吾死党亦必中道劫之去何今日吾魄夺而人事亦变也即触石殒一州大快州土司沙金龙与同母弟争产讼数十年不决君莅任之始狱已达成都无从辨曲直又特旨派刑部侍郎杜公玉林亲往谳定于先生无与也侍郎甫还朝而土司抱成案复讼会时宰与侍郎不合檄全案送京师即以先生护行既至势叵测讯断至数月乃定卒如初谳而先生顾以漫无觉察落职矣生平恻怛忧民之意未尽见之设施世论惜之罢官后贫无可归主山东讲席者数年先是长子书受以副贡生永乐大典馆校录议叙发河南以本班铨补时已擢兰阳县遂迎养先生于署中并为先生举七十之觞时先生兄弟存者三人暨诸子侄皆聚官廨称祝先生深以为乐越二年始以疾卒于官署春秋七十有二子三杨宜人生书受瞻任皆庶出任又出嗣先生弟丕烈女二一适同里黄斗照一幼殇孙四人葆孙夔孙兰孙艺孙先生性孝友遭考妣丧皆哀毁过礼生平于伦理尤笃抚弟之子若女如所生一一为毕婚嫁尤不喜妄交所过从非惇行君子即以学术相切摩者素嗜学即宦游服官得暇辄手不释卷所著有六书鼎八卷瞥见编十卷难字解二卷服食撮要一卷蜀游记一卷雅令三十二卷及诗文等藏于家敕授文林郎书受为先生加级请封得晋阶奉直大夫配杨宜人先先生卒二十年性尤仁孝事翁姑委婉尽礼素不佞佛然生平未尝戕一物命家贫操作尽瘁未五十发已半白其抚书受也虽甚爱而课之极严书受以某年某月奉先生暨杨宜人合葬于某乡之某原以表墓之文来请亮吉于先生有连又与书受为同岁生知先生详用不敢辞爰掇其梗概如右余详书受所为行状中不赘 
　　
　　〇汪上舍墓表 
　　嘉庆十二年岁在丁卯三月日国子监生汪君以疾卒于旌德县板桥镇里舍越二年月日其子瑸将卜葬于某乡之某原先期乞为表墓之文谨案状君讳承泽字润舆世为安徽旌德人父又云生八子君其冢嗣也少开敏事父母极孝年十三母谭孺人病所居村舍僻陋无医者亦无市药处君每冒夜行数十里延医购药者累月母卒不救君毁几灭性父本穷诸生家屡空一日君自塾中归跪而请曰家计若此使儿呫哔守一经何以为养请去而为贾可乎父笑颔之时年甫十六遂涉历千里冒险过江贸易于淮海间在扬州之泰州东台最久以为此故贸迁地也遂侨寓焉长娶孙氏是时君继母吕孺人亦卒再继者为谭孺人君与妇事之咸得其欢心间岁必一归省父母逢岁腊必治具召戚友以次起为寿极欢始罢诸弟之幼者君皆一一成就之为筑宅环亲舍以居父竟享大年以终后瑸兄弟偶检旧箧得父所与君书云七八两男得以提携训诲分我老人半世之忧吾子虽多岂易得如尔哉则君之孝友不问于父母兄弟之言者可知矣迨谭孺人卒君皆竭力营葬其冢地在徽歙间崇阜峻坂距所居百数十里费至不赀然一不以累其弟也生平笃于友谊与歙县黄某善黄素落拓不治家人生产君赒其急者屡矣一日黄闻父赴过辞君知其无有也赠以重金俾为卒葬之费乃别中怀坦白遇事直言有欲就质曲直者往往望门而返岁乙丑洪湖泛溢泰州尤被其害君虽侨寓首率州人捐银米若干藉以全活者甚众君生于乾隆口年口月卒于嘉庆某年口月年甫六十有六子二璨国子监生有文名后君数月卒瑸旌德县学生孙四人时谦时豫时升时泰 
　　
　　〇答张征君炯书 
　　洪亮吉顿首肃启季和先生征君执事挹执事名久矣又尝读所辑诸书服其条例谨严搜稽广博遣编碎简藉以流传晋豕鲁鱼因之订正未尝不思倾心握手考古证今订从前学究之讹窥往昔通儒之旨又闻尝枉道过访适以事他出不获扫先人之敝庐迎有道之过鞅至今为歉矣亮吉频年授生徒譔方志皆在琴川箬岭间又值执事都门远客把晤无从惟与次仲同年及令子言之以志怏怏今岁贵郡复有修志之役亮吉学殖荒落方尔汗颜何期远赐手书奖其庸陋荷甚愧甚然本欲与执事言者亦有一二此州为东南名郡而元明以前图经方志传者绝稀即如秦汉以来陵阳山系属泾县今则分隶青阳石埭非府境内山矣至府城内有陵阳山不过偶同其名非陵阳子明之旧且名亦自唐中叶以后始起杜牧之赠宣州元处士诗陵阳北郭隐身世两忘者则真府城之陵阳山矣汉书地理志班固之所为清水说文解字许慎之所为泠水皆即今清弋江清泠泾音并同其谓之清弋水者始见于晋书锺雅传而元和元丰等地志并因之李吉甫王存诸家志可证审中叶后始有清弋江之名新唐书地理志元和四年宁国令范某因废陂置为石堰三百步水所及者六十里有永丰陂在清弋江中杜牧诗亦有清弋江头之句然宋初诸地志尚称为清弋水至宋南渡后清弋水之名始隐而并称为清弋江王象之舆地纪胜可证旧志或合而为一或析而为三四非事实矣他若鲁港为汉志庐江水之讹南湖实禹贡南江之委此类十数条颇足以补地志之遗订前人之误执事见时即当定其得失耳又承示当录及金石与鄙见适同亮吉向譔方志皆别立金石一门新修泾县志即用此例又南宋王象之舆地纪胜近日始有钞本其采宣州所属金石自南齐至北宋已三十五通今大半已失传又当亟存之以存一方掌故（此门虽系府署中施上舍分纂然已一一钞示之或不至失落也）又示唐刘长卿当作宣州人以姚合极玄集为据亦精审之至亮吉考刘文房集又有行至宣州一诗详其词意亦应为宣城人即如唐书白居易传言祖自太原迁于下邽然居易成进士实由宣州解送则长卿不妨即同此例且唐贤最重族望其原籍一处占籍复一处者极多武功去文房不远当得其实不必以史言作河间人为疑也是则唐中叶两诗巨公又皆宣州人矣此间太守极贤然局中同事诸君极多亦或各存意见他日体例恐未能画一耳亮吉昨修泾县志又有辨证一门有与同县诸君商搉者问答皆录入以备后来采择今执事此书亦当录入府志辨证中矣外近所作文二首适有稾草又均与志事相关谨附呈左右幸有以教之别有奉怀一篇并寄正以志钦挹亮吉又顿首 
　　
　　〇诰授建威将军浙江提督总兵官总统闽浙水师军功加二级纪录二次追封三等壮烈伯谥忠毅李公墓志铭 
　　我国家多将率才并世所见者三人皆官提督皆死国事又皆未竟厥用曰马忠壮全曰宫保花连布其一则忠毅公然宫保与余同官最久忠壮亦尚及识一面独忠毅远隔数千里二十年来宦辙南北耳其名究未面其人也惟屡读邸报见其勇猛任事见其忠勤为国见其出万死不顾一生又独能以精诚上结主知以为东南闽师有此人小丑不足殄矣及闻黑水洋之变虽识与不识无不东向哭失声为圣天子惜此鞠躬尽瘁之臣也乌乎十年来使封疆大吏人人能与公同心则贼之平已久然又怪公以孤忠孑立今上亲政未及一觐阙廷顾转邀不世之知破浮言排物议一意任公命为总统功已旦夕成矣而变出意外遂使边隅小丑暂缓天诛东海荩臣遽沦泉壤此则不能无恨者耳夫忠壮剿金川酋宫保剿铜仁红苗皆死于事之方殷而公独死于功之垂就此则尤可惜者乌乎公孙述灭光武感念岑彭吴孙皓亡晋武帝亦流涕曰此羊太傅之功也吾知不日海宇荡平圣天子亦必轸念劳臣以为非李长庚不至此则公死而亦若不死矣按状公讳长庚字超人自号西岩世为同安着姓曾祖思拔祖宗德父希岸彰化县学生三世皆赠如公官妣皆赠一品夫人赠公有五子公次居三幼即异常童甫入塾学书即振笔书唐李白句云天生我才必有用赠公大奇之命以今名性笃孝年十七母余太夫人疾衣不解带数月免丧习骑射慨然有当世志试补武生举乾隆庚寅恩科乡试明年成进士授蓝翎侍卫扈跸畿辅者三年二十六出为浙江衢州都司居六年擢提标左营游击又六年由太平参将擢乐清副将林爽文之乱入闽护海坛镇总兵所辖日南滨州故盗薮公至始哨其地捕除之会邻境有被劫者误指为海坛界落职留缉公一不申辨遽毁家募乡勇出洋擒盗首林权又擒盗陈营等大岞盗善火器战屡却公竿镰以断其船跳登之贼火燎公须短兵接大获乃返时总督为郡王福康安访水师将材独礼异公公慷慨言曰长庚破家为国船既自造军食器械一不资于官惟火药非私家物愿有请于是督府下檄沿海凡李某所在调用军火不限多寡与之先是闽盗陈礼等阑入杀浙江参将吏莫能捕以属公不三月获之奏起游击旋署福建铜山参将铜山战舰徒空名公别用选锋作商人装出海不张旗帜见者不知为官军也故贼至辄得越岁以父忧归仍还署任救象屿商船之被劫者贼来扑我兵少势不敌公伏不动待贼炮尽出不意创过其舟一炮殪之日向暮隐约又见数艇公亟收泊数艇者亦泊比晓相持公命我舟一字排列作长山蛇形后船插前船巨缆絙之贼从东来我师东第一舟应之以迄第八西来亦如之回环终日贼无如何是役也鎗炮声震数百里杀伤过当旋补海坛右营游击今上元年即授公铜山参将明年擢澎湖副将保举入京未至授定海总兵纯皇帝召见奖谕有加命速抵任公受事条具缉捕事宜以上总督故协辨大学士书麟公多如公议前总督魁伦奏请改造同安梭船一事亦公所创也明年土盗凤尾帮诱入安南夷艇公破之三盘岙拔他将被围者出之当是时羣盗蔡牵林阿全等诸有名目无名目大小以百数舶交海中而当事者独急艇匪日夜程督公追之浙洋追之闽洋又追过闽越交界之甲子洋乃返明年四月击蔡牵白犬洋功最赐花翎五月夷匪大入浙抚阮公元奏以公为统帅报可六月与黄岩镇会师松门飓风作覆贼舟殆尽获其伪爵伦贵利俘斩数千人艇患自是纡矣计自蔡牵朱濆以外公所捕获海盗有名目者于深水洋获李出等二十二人于潭头获丁郭等十九人于六横获林俊新等十五人于徐公洋获杨乌等十九人于竿塘获李车黑等十人于旗头获陈帖等二十二人于东霍山获李广等二十一人斩首十级乘势至尽山获陈火烧等二十二人斩首十一级于三盘获高英等七人于山东黑水洋生擒林权等五十余人斩首二十级获船只器械无算他若浮鹰之战生擒五十余人南圯之战一日夜获八十余人黄拢之战沈贼艘二毙七八十人斩首五级数俘得五十二以上皆稽年逋盗遇公无不亡魂失魄鱼奔豕窜陷胸抉首相接以是贼中口号曰宁遇千万兵不遇李长庚此即公剿贼不遗余力之大略又计公所历洋面曰白水洋深水洋潭头洋六横洋徐公洋竿塘洋尽山洋日东沪洋三沙洋南麂洋浮鹰洋淡水洋甲子洋斗米洋调班洋三盘洋沱澝洋佛堂洋白犬洋黑水盖自嘉庆之元迄丁卯历十二年凡寒暑昼夜风霰雪雹无一日得离海洋亦无一日不搜海盗鬓发以此白面目以此黧而公亦誓死灭贼不复有旋踵想矣记曰以死勤事以劳定国者实于公一人见之公所自创舟船营阵曰火功船同安梭船曰常山蛇水阵其为总统也又申明军令条下阵法一定帮兵船居中用黄旗总领用五色方旗黄温二帮兵船居左用红旗总领用五色尖旗闽帮兵船居右用白旗总领用五色尖旗军船行日插五色旗夜悬三灯一遇贼兵不论何帮先见者即高张本色旗以便后船眺望协力攻击仍视中军旗号指东则向东指西则向西入夜中军船放火号三枝各统领二枝各船一枝所携药弹必待盗船既近然后开放故鎗炮绝无虚发盖公行军严整又若此其年冬擢浙江提督台湾平调福建水师提督旋又调浙江总统盖自上亲政以来又专以蔡牵事付公闽浙水师皆属焉公感激上知益思自奋其剿蔡牵也败之于青龙港覆之斗米洋又大蹙之于鹿耳门嗣以牵船从北汕漏出有旨夺翎顶继又败之于三盘又挫之于调班洋又大搏之于渔山公血战受伤事闻复顶戴又大败之于东涌炮击牵从子蔡添来落海明年又扼之奥洋大星屿断牵船大桅毁其篷索时公为客兵以粤为主使粤援即至客主交逼则牵受首必矣而无如粤之故缓其期若惟恐公之成功者牵复得间脱去上闻虽切责粤帅下部叙公功而事机已坐失矣又与粤帅会剿岙门盗先期奏请事竣暂还浙理军政上未允遂即日复行冬合金门福宁二镇共击牵浮鹰擒七十五人斩级十五十二月二十五日至黑水洋追及之牵所有三舟耳公奋勇欲登舟几得上忽风浪遽作仓猝中贼炮伤咽喉额角遽以是日日昃陨命乌乎贼濒于死屡矣乃桅断不死蹙之绝地不死岂天故欲稽其诛以俟恶稔始举族以歼之使一不留遣种耶抑天欲彰公之节故使变生不测而贼亦旋踵即灭耶是皆不可知者矣督臣疏入上震悼为之堕泪使抚臣迎其丧奠醊赐帑金千两续又赐帑金四百两追封三等壮烈伯于本县建立专祠仍下部臣议恤赐全祭葬赐谥忠毅又累降旨申饬水师将帅为公复仇勅督臣用所获蔡牵义子蔡二来脔以祭公枭其首丧次圣代褒忠之典可谓无以加矣非公之破家为国忘身灭贼不以死生利害之念稍存于中者而能致此乎公生平读书外喜静坐天性知兵尤长水师大小经百十战所斩获不啻千数所获军装器械不啻万数他人得其一即诧奇功在公尚不足言公所至修学校作义冢见义必为并有士大夫所不能者公生于乾隆十五年四月二十五日年五十有八配吴夫人无子有养子二曰廷驹乙卯科武举早卒曰廷钰方为公后承其丧吴夫人生女二一字叶寅在室殇一适同县候补同知陈大琮今奏留浙江欲随大府剿贼以复公雠者也将以某年某月葬公于某乡之某原千里走使乞为志墓之文余生平慕公而恨不得见者也重为之铭曰岷山之源谁神于江离堆灌口为公之宗闽江之南谁神于海高浦浯洲公神斯在公不灭贼贼害公怒气上作三天虹雷电击贼沧海东公之英灵在天地一讣传来十州涕除夕先膺万家祭公能报国死亦甘留此正气维东南我铭公墓兮石作函历万万古兮词无惭 
　　
　　〇南陵工山神祠及孝感祠壁记 
　　南陵工山县镇山也其周七十里高数千仞鲁语云社稷山川之神有功烈于民者祀之工山虽一隅之山然实能出云降雨灌溉百里则山之有神神之有祠固也而前世相传神为晋孝子何琦夫生有嘉德没为明神亦固也事不必远引汉秣棱尉蒋子文以逐贼死为锺山之神至改钟山为蒋山晋宣城内史桓彝以御寇死迄今为泾县湖山之神甚至三国吴时梅根冶一小女子以救父死亦得为神是何孝子之得为神非凿也然今之祀蒋山神者木主则曰蒋山之神祀湖山神者木主则曰湖山之神不以蒋侯桓内史凿之也善夫明洪武三年诏书祀五岳四渎者东岳则称泰山之神东海则称东海之神举凡前代封号及一切附会之说皆削之社稷城隍之祀亦然曰社稷之神城隍之神亦不以句龙后稷之说附会之也今何氏子姓必欲证工山神为祖祠而此方知礼者又或起而争之皆非执衷之说矣必欲为百世不易之论则祀工山者主宜称工山之神所以遵历朝祀典也祀孝感祠者主宜称晋孝子何琦如是而何氏子姓与土人之以工山神即何孝子者固并行不悖也然余更欲为何孝子辨诬朗陵为西晋何曾封邑晋书列传曾陈国阳夏人与孝友传之何琦为庐江灊山人者渺不相涉按琦本传母亡服阕公府辟皆不就高尚可知何必假他族朗陵之封以焜耀身后乎方志至谓之朗公则又以支公远公缁流一辈目之矣明沈尧中碑记又称为何孝廉考琦传虽曾察孝廉然尝除郎中又尝补泾县令不得复称为孝廉也何氏子姓不此之争而沾沾焉争工山祠孝感祠之分合遂使祖宗受百世之诬而反不置辨得无贻籍谈数典之诮乎其它神奇附会之说儒者所弗道亦不足道耳余又怪明曹学佺作名胜志顾祖禹等作舆地书咸自负该博而于工山朗陵山下皆沿土俗之讹而不能正则不考书传故也今明经章兆祥等既致启于余而何氏子姓又以工山祠孝感祠碑为请用一一详列之其证何孝子之可为工山神者亦以明神人一理士大夫之能孝于家忠于国者死而不朽不朽之事即为明神亦庶几可风励末俗耳至汪贡士越着辩又以为何孝子琦当配祀工山如后土社弃配稷之例说殊未谛夫工山一县之山耳安得复有配祀若如贡士之说则古今帝王之祀皆以其臣之有功德者配享如风后力牧之于黄帝是矣风后力牧不闻又有配食者明大有配小无配也 
　　
　　〇学津讨原序 
　　宋左禹钖有百川学海一书判作十集共一百余种经史子集四部厘然较之唐宋诸贤欧阳询虞世南徐坚及宋初三大部以迄玉海事文类聚诸书之以事相类以诗文相类者可云最善国朝汲古阁毛氏因之有津逮秘书之辑视学海采择较精盖丛书之例极搜罗之富无割裂之嫌既录全书并登秘籍胜于类集者以此近时鲍上舍廷博复辑知不足斋丛书至登乙览复采入四部中可云极荣遇于儒者集盛事于文林矣然毛氏则多采书画跋及诗评诗话而于有裨经史者反略焉鲍氏则意专在未刊之本未经见之书而不能以经史子集为类是以稗官及说部亦进而与经传相参此则千虑之一失也至李兵备调元函海虽由汉迄今多及百余种然专主全蜀而不及他州赵明经绍祖泾川丛书亦能网罗散失然又专主一隅而并不及本郡此盖一方之书非可以统古今之盛括垓宇之全者也张君若云生于海隅而嗜古若渴家藏至数百万卷而又校雠精审登采谨严其伪者黜之无关切要者削之共百数十种刊布远近名曰学津讨原虽本毛氏之书而增损之而义例益严复加之考证可云善之善者嗣又得宋本太平御览不日将刊成以公同好行且读而叙之吾知海内珍此二书当有过于毛氏汲古阁鲍氏知不足者吾与海内士大夫又乐观其成矣 
　　
　　〇何孝子祠书壁 
　　余既为工山神祠及孝感祠壁记矣嗣何氏子姓复请于上官乞以工山神祠何孝子祠合而为一上官据明舆地书移文局中云名虽有三神号实一何氏子姓复持官文书来乞余作祠壁记夫既控于上官而得直则事即编入令甲余亦无以难也无已为援一旧例吾乡及三吴皆祀春秋时吴延州来季子为土谷之神香火甚盛康熙中吴氏远裔居城头者忽控于上官以为此吴氏始祖之庙非他姓男女丛杂所可出入祈祷岁时祭献者也上官遂允其请出示禁止而土谷神祠之祀俨然移为吴氏祖庙矣夫生为食采之地殁即庙食此方是延陵季子之为神固昭昭不爽也今工山一隅何孝子生平栖遁之所死即俎豆于此所谓生有嘉德殁为明神是何孝子之为神于此方亦昭昭不爽也吾愿何氏子姓及居是方者皆赫赫然以神理事之既可以息争又可以教孝则善之善者若南陵何氏之望为庐江灊山而非陈国阳夏史传甚明前记已详言之不更赘 
　　
　　〇新修余杭县儒学碑记 
　　三代以下封建变为郡县郡县之学校侯国泮宫之遗制也郡县学校最古者郡则蜀文翁礼堂县则汉溧阳长校官碑尤着至若郡县建置兆于秦汉郡县名之古者至秦汉止矣独余杭之名尚在秦汉千余载以前郡国志不云乎夏禹东去舍舟航登陆乃以为名是余杭之名尚在秦汉千余载以前乐史寰宇记引旧图经亦同然吾又疑之县去临安仅咫尺而学校创建转迟至宋景德三年反不若洞霄之宫肇自汉武帝径山之寺始于唐代宗岂释道之教隆而儒术反不振乎此亦余杭学者之耻也吾友张君吉安莅政之初即以此为首务首撤大成殿而新之重建两庑改旧七间为九间又易殿前唐涂以石整棂星门辟玉带街改明伦堂为崇圣祠即以祠为明伦堂以迄戟门泮池一律修整前后凡六年而功始迄焉余又怪钱唐临安为唐宋以来都会之地声名文物甲于东南即以金石而论王象之舆地碑目唐宋金石至五六十通然类皆尊胜陁罗尼之咒华严元觉之碑道院磨厓法华刻石释则嵩岳大师鸟窠禅师径川禅师悟空禅师诸石碣道则龙神之祠赤松之迹皋亭神宇之记洞霄提举之碑指不胜屈而学舍之创置庠序之兴废杳无闻焉又岂福田利益之心日胜而崇儒重道之举遂槩置不论乎夫振兴文教贤守宰之任也修明经术一方士大夫之责也吾愿后之官此者时增修而倡率之以佐圣天子文明之化将见学舍之崇隆有大过于琳宫梵宇者是又余之所厚望矣 
　　
　　〇重刻吕子呻吟语序 
　　明儒吕叔简先生有呻吟语二卷乾隆丙辰之元桂林相国陈文恭公评节而刊之越五十年丙午渭南漕督蒋时峰先生重刊以行世然流布者绝少今霁峰先生之莅吾郡也距重刊时又二十寒暑矣先生以恺悌之政守烦剧之区偶值偏灾竭心赈恤遂得感召天和雨旸时若暇日复取呻吟语一编以为可以药世人身心性命间受病者欲校刊以广其传而以叙属之亮吉夫呻吟者疾痛声也必病伏于中始声发于外无以绝其病即无以辍其声因是思居君相之位者能捄一世之病始能绝一世之呻吟下此则有民社之责者能捄万众之病始能绝万众之呻吟呻吟之声绝而欢欣鼓舞之念斯起矣信今先生之校刊是书也谓非欲绝呻吟之声而跻一世于欢欣鼓舞之域乎语曰防患于未然又曰服药于未病之先吾愿世之受病浅及未始受病者三复是编身体而力行之将见一世尽起沉疴而斯民并登仁寿此则不负先生捄世之苦心矣 
　　
　　〇吴守斋先生小传 
　　先生名佩字敬之一字守斋世为钱唐人少开敏勤于学业从倪明经国琏汪大令惟宪两先生游最久两君固名下士凡从游者无不速售然先生少即补博士弟子员浮沉场屋者三十年卒不得如志人咸惜之先生内行甚挚事亲敬长之外抚孤侄及从母之女嫁娶皆以时又以其暇课从子毅成乙丑进士柷甲戌中书有丈夫子六人孙十一人骕已举壬子乡试皆先生为善之报也年六十九岁卒旧史氏曰记有之不知其人视其友传有之韩起与田苏游而称其好仁观先生之所从游及所与游皆魁人正士落落不羣者则先生之学行可知矣余与先生令子炎交知先生最深用敢诠次及之迄今过南屏之岭泛明圣之湖未尝不叹先生一家门才之盛旧德之多皆先生之所积累乌乎盛矣 
　　
　　〇读雪山房唐诗选序 
　　吾友韫山侍御深于诗者也而世不尽知则以制举文之工掩之也侍御又深于论诗者也而世亦不尽知则又以论文之精确掩之也夫侍御之文风力至天崇国初而止若侍御之诗则宛然开元天宝之体格也大历元和之严整也传曰惟其有之是以似之观侍御之所选不可知侍御诗之所自出乎又尝论之王文简沈文悫以名工巨卿手操选政文简则专主神韵而跖实或所未及文悫则专主体裁而性情反置不言其病在于以己律人又强人以就我今观侍御之所选一人有一人之面目一人有一人之性情各不相肖始各极其工选一代之诗而即可为前古后今之法盖善之善者犹忆己亥庚子间余在京师一日集读雪山房与侍御从叔松厓漕督及侍御论诗至夜半于古体则高岑王李杜韩白钱刘韦柳而外尤醉心次山近体则初唐五家天宝数公大历十子之外以玉溪为中兴致光为后劲三人者意见无一不合因相视大笑至酒冰复温烛跋屡易乃散一俯仰间若昨日事而二君之殁已十数年二君诗集之刊定又及十年矣然则余之序兹集者非特序侍御所选之诗即为序侍御之诗可谓兼序漕督之诗亦无不可也 
　　
　　〇苏先生家传 
　　吾里中有淳德君子一人如唐之元紫芝宋之徐仲车者则苏先生是矣先生生七十年困于诸生家又苦贫授徒自给然当世识与不识闻先生名则曰此长者也此大君子也先生何以得此于人哉先生讳灏字景程一字谨人为宋苏文忠公轼二十二世孙高祖良知始自无锡兰仪岸迁居府城遂世为武进人祖廷弼父维仁皆有隐德先生少即颖敏六岁就傅后未尝一日去书家藏宋司马光资治通鉴幼时即乐观之凡古今成败得失皆镜于胸中间发一论父兄不能难也十九补博士弟子员即有声横舍中先生天性孝友家庭间事皆以至诚处之亲戚里党均无间言家苦贫少即授徒以资色养馆餐虽极腆恒不下箸人怪之则曰吾母在家常蔬食也亮吉少先生几二十年同在讲院肄业者五年里中有文课亦无不与先生偕人皆重先生之文与学而亮吉尤敬先生之为人以为友朋中终身无过举者惟先生一人而已性淡于名利虽家无儋石屡举不售处之裕如未尝少见颜色生平成就幼童末学至数十人课艺之暇与人子言孝与人弟言弟即桀傲不纯者闻先生言亦皆感悟二亲殁后无意进取惟留意实学日诵内则篇思贻父母令名数语以自警每遇岁歉必命减膳曰道殣相望吾辈得饱菜羹足矣学宫圯先生率同学倡修人感先生之诚入赀以助者尤多先生娶冯氏无子以兄之子敏善为嗣亲见其读书成立今已举于乡官儒学教谕需次当得县令矣先生年七十有九以嘉庆十三年十月六日卒遗令速葬不用乐工僧道敏善皆遵之又以亮吉交先生最久暇日踵门乞为先生立传亮吉旧史氏也又生平重先生之为人用缀其行事俾他日志耆旧传纯固者有所考焉若状中所胪列类皆束修自好者所能为不足以为先生重故不更录 
　　
　　〇汪氏佩珍遗诗序 
　　尝读唐李翱与陆傪书云李观之文如此官止于太子校书年止于二十九虽有名于时俗其率深知其至者谁哉信乎天地鬼神之无情于善人而不罚罪也甚矣为善者将安所归乎余读而悲之以为隽才之不幸未有如观者而不料汪生之年命才学适与之同生少有殊禀甫成童即善吟咏随父客居海陵屋数椽尝扃户不出以诵读为事濒海无师时生弟瑸从余游生遂介其弟时时以诗质余余阅而赏之以为宣歙间诗人无有出君右者如出门云此际非无泪恐伤父母心则善于事亲可知矣其寄弟云望汝书来早怜余别后思则友于昆季可知矣其舟次偶成云不知何处秋砧急错认山妻捣药声春闺云陌上小桃红不了可能开到壻归时则伉俪之情又何其缠绵悱恻也他若莫愁湖云燕子亦已去高城啼乱鸦可云工于发端遣贫云春来多少好春光春风到处春花香我正携樽醉花底厨娘来聒甑无米可云工于作结又如春晓及杂咏诸诗皆不愧齐梁间人语然功名止于上舍生年亦止二十九何其与唐李观不谋适合如此余虽不敢怨及于天地鬼神然未尝不悯其门祚之衰薄与骚人赋命之穷一至此也临终属其弟以诗乞序余故哀而许之并录其诗入北江诗话中 
　　
　　〇陶侃论 
　　清谈之祸烈矣起于魏正始而西东晋祖述之其间能卓然不为所惑者惟陶侃及卞壸数人而已侃尤有远识即如诸参佐或以谈燕废事侃命取酒器蒲博之具悉投之于江吏将则加鞭扑曰樗蒲者牧猪奴戏耳老庄浮华非先王之法言不可行也君子当正其衣冠摄其威仪何有乱头养望自谓宏达耶又尝语人曰大禹圣者乃惜寸阴至于中人当惜分阴此数语岂汉魏以后诸贤所能道耶夫王谢温庾可云江左名将相矣然茂洪麈尾元规清兴安石丝竹皆正始风流之习也甚至太真之伟烈闻过江第一流已尽即复失色非结习未尽何以至此大抵游侠之习起于战国绵延于楚汉之际至西汉全盛之日其风始衰清谈之习起于黄初正始之间横流于晋及六朝至唐一统之时尚未克全变人心以此而漓风俗以此而坏国乱亦以此而循环其祸之烈可胜言哉夫游侠之害起于闾里小人士君子之从风而靡者尚不过十之三耳至清谈之祸自君相启之其祸亦即自君相被之内自中朝以迄薄海内外千百年来使五帝三王之化扫地无余非正始诸人实阶之厉哉故范宁以为王弼何晏之罪浮于桀纣非过论也盖桀纣之害在一时王弼何晏之害及于千古乌乎孟子之功不在禹下者以其能辟异端也弼晏之罪浮于桀纣者以其害世道人心也故因论陶侃而并及之 
　　
　　〇于定国论 
　　汉书于定国传定国为廷尉其决疑平法务在哀鳏寡罪疑从轻加审慎之心朝廷称之曰张释之为廷尉天下无冤民于定国为廷尉民自以不冤是汉时廷尉之公平者张释之于定国二人为最矣余独以为不然夫释之议犯跸者之罪以为方其时上使诛之则已魏王肃已显讥之以为廷尉天子之吏犹不可以失平而天子之身反可以惑谬乎斯重于为己轻于为君不忠之甚者也然释之当时不过言之失耳犯跸者究未尝论死也于定国则不然计定国之为廷尉自宣帝地节元年至甘露元年一十八年之久今按京兆尹赵广汉之死在地节四年左冯翊韩延寿之死在神爵四年光禄勋杨恽之死在五凤四年司隶校尉盖宽饶之死在神爵二年皆定国为廷尉时事也且杨恽之免官也廷尉定国奏恽怨望为訞恶言大逆不道恽之死也廷尉当恽大逆无道要斩宽饶延寿亦皆坐不道诛使事皆出宣帝意耶则定国承望意旨畸重崎轻何以为执法使定国自出己意耶则罪不傅律何以为法之平余以为定国于四人之罪当以法争之不能得即当去官不能去官亦当如乃父于公抱其具狱痛哭以争之以冀主之一悟今不此出而一则拟以无道一则拟以不道且于一人之身再拟以无道不道竟若死尚有余辜者廷尉之平果如此乎徒使中兴令主以诽谤杀人以语言文字定狱非定国加之戾乎而尚窃执法之称尚播不冤之誉何耶 
　　
　　〇弟子职笺释序 
　　古之教弟子者纤悉无不至也在小戴礼者曰内则教弟子所以事父兄在管子杂篇者曰弟子职教弟子所以事师长二者缺一不可三代以前国家风俗之厚士大夫家法之修无不由此孔子之言曰弟子入则孝出则弟谨而信泛爱众而亲仁行有余力则以学文孔子之言内则弟子职之纲也子夏氏最得孔氏之传故其教门人小于以洒扫应对进退为务陵夷至战国风教尽矣然孟子之言尚曰为长者折枝赵岐注折枝按摩折手节解罢枝也西汉以来万石君之家法江都相之师范以迄赵恭之步儋刘般之颂诗荀爽之御李膺殷陶之侍孟博尚皆有三代之风乌乎风俗之坏盖肇于魏黄初正始间乎其上则祖尚玄虚描摩庄列于是为子弟者亦相率以跌荡为高通脱是务阮籍则居丧食蒸豚矣胡母辅之则直呼父字为彦国矣弟子之绳检尽去而天下之风俗随之于是刘石入中国而怀愍皆下堂百年之中四海鼎沸其不至于为禽兽者仅仅一间耳弟子职不谨之害一至此乎盖弟子者成人之基也成人者一乡一国所取法也正弟子方可以正成人矣成人正方可以正一乡一国及天下矣语有之少成若天性习惯成自然圣人又岂好为此委曲烦重以苦弟子哉观三代之风俗如彼魏晋之风俗如此亦可以憬然悟矣按今弟子职亦非管子所为乃古塾师相传以教弟子管子作内政时取以训士后人遂入之于管子耳总之弟子职之在管子与内则之在小戴礼等也班固汉书艺文志本刘向之旧附弟子职于孝经最得圣人之旨自隋书经籍志以下皆杂入管子中不更分出则魏征欧阳修等读书之无识也余少习是书凡子弟入塾皆以是书为始又病唐尹知章注简陋刘绩补注亦未该洽因仿汉儒注经之法一一笺释俾是书得专行乌乎后之教弟子者其慎之哉 
　　
　　〇两汉同姓名录序 
　　汉同姓名录二卷所采书自前后汉书三国志外以迄金元著录凡二十余种隋书经籍志梁元帝同姓名录一卷宋史文艺志作二卷又载子野同姓名录六卷元帝书今不传子野所著亦未见案姓氏之学自王符应劭以后著录者不下数百家而同姓名之录则仅见此然汉世风俗简朴数传而后诸刘名字同者尤众甚或河间孝王开传其玄孙济南王康子复名开是弥孙与始封国祖同名裴松之三国志注称荀氏家传荀恽字长倩而官太子中庶子者亦名恽字景文是从孙与从祖同名此类尚多不表出之恐视睫不见者众也宋王伯厚着困学纪闻于宋世诸儒较为审核然其考史二条云严延年劾奏霍光擅废立无人臣礼不道奏虽寝朝廷肃焉下称沙随程氏云延年女罗紨为昌邑王贺妻生子女持辔惟汉人风俗之厚不以为嫌云云是合两延年为一人不知在酷吏传者字次卿在昌邑哀王传者字长孙非一人也云战国有两公孙宏与汉平津侯为三不知即汉代而论公孙宏亦有三人平津侯之外一为幽州从事见后汉书列传卷二十三一为楚王英党见续汉书志第十一伯厚史学之粹尚如此何怪卤莽立论者谓汉作圣主得贤臣颂之王褒即郑通里男子汉又有朱买臣官武昌太守谓元帝时人者是又不足辩也又考刘歆字细君见于东观汉记公孙宏字季又字次卿见于司马迁书及邹长倩遗宏书而班固皆不录今一一为着于编未始非读史者之一助也夫古之用心于琐屑有着古今小名录及古今姓名杂录者犹登于谱牒及小说二家况此之所述实本萧氏旧例而补简册之散亡备史家之杂录较天随孔至所著为贤乎彼矣 
　　
　　〇传经表序 
　　六经权舆于孔子六经之师亦权舆于孔子易孔子十五传至刘轶尚书家学二十一传至孔昱诗十五传至许晏（鲁）十六传至贾逵（毛）春秋十九传至马严（左氏）十三传至孙宝（公羊）十一传至侯霸（谷梁）佗若今文尚书伏胜十七传至王肃齐诗辕固七传至伏恭韩诗韩婴六传至张就礼高堂生六传至庆咸上自春秋迄于三国六百年中父以传子师以授弟其耆门高义开门受徒者编牒不下万人多者著录至万六千人少者亦数百人盛矣降自典午则无闻焉岂非孔氏之学专门授受逮孙炎王肃以后遂散绝乎暇日采摘羣书弟其本末校正讹漏作传经表一卷其师承无可考者复以通经表一卷缀之而通二经以上至十数经咸附录焉较明朱睦{木挈}授经图国朝朱彝尊经义考承师一篇详实倍之盖周秦汉魏经学授受之原至此乃备也是为序 
　　
　　〇唐丰溪处士吕从庆诗序 
　　丰溪处士名从庆本大梁人从宦金陵唐广明中避地至歙又自歙迁于旌德之丰溪遂家焉生平喜为诗年九十七乃卒自题其墓碣云唐诗人丰溪渔叟之墓子孙守之不去迄今及九百年其裔繁衍至数千家寒食上冢之礼岁岁不废唐诗人之有后福者莫处士若矣余尝谓聚族而居有三善焉祖宗邱垄历世可不迷毁一也昭穆之叙数百年秩然不紊二也先世留贻之物可以守而弗失三也余家亦自唐中叶以后即居歙县之洪源余祖虽已迁居常州然三十年前余忆随学使者校文至歙事竣获归展祠墓于族长老处得敬观唐画像一宋画像三唐画像为始迁祖宣歙观察公绢本漫漶不甚可识疑亦后人临本也宋画像三则墨采尚新一为先忠宣公一为文惠公一为文敏公忠宣公像后跋者张南轩栻等七人末皆称通家子侄盖宋时敬父执之礼如此其法皆传于子孙之贤而有文者俾收藏之老则又择通族之贤者付之是以久而不失今丰溪处士之诗亦皆其历世之贤而有文者所搜罗裒集者也此非聚族而居能若是乎今年春余来主洋山书院吕氏之从游者数人括帖之暇亦皆喜赋诗暇日玺培兄弟辑丰溪处士诗共得四十五篇谋复付之梓余细读其诗而益敬处士之为人也处士之于唐末特未沾寸禄者耳而流连宗国慨念故君偶有所作即三致意如此则其诗之传而久者谓非处士之志与节有以致之乎夫唐末诗人之能以忠义著者不过司空表圣罗昭谏等数人余昔入王官谷曾访表圣墓及游浙右而鼋江左侧亦有昭谏故居惜子姓皆不振作求如处士之裔能表章先代者绝少岂天之于处士于生前有意戹之俾得大显于生后乎吾故曰诗人之后福莫处士若然亦赖聚族以居故能宝护爱惜愈久而愈显若此佗日修方志者能准许棠蒋华之例于丰溪载处士之墓于纠峰栅山详处士游历之地则处士益不朽矣玺培皆勤学有文其表章先世不遗余力亦可嘉也 
　　
　　〇杨大令伦九柏山房诗集序 
　　余少日在外家读书出塾后即喜为诗语虽不雅驯然颇不可一世视外家兄弟之作颇易之所心折者独二人于记诵之学则敬蒋上舍松如于五七言之诗格律则敬君松如余外兄子君又余外姊子也三人者同志同学出入亦无不同大约余气最盛松如次之君议论及处事独持平余与松如皆面折之然卒以君所处为当后与余同馆邗上又同客京邸又与余同举京兆试君先成进士越十年君谒选余已官京师君又客余邸第及拣选得广西余送君又独远然不十年君遽以宰荔浦卒于官矣越一年君之妇扶榇归余吊之于孙氏君之妇流涕为余言君官广西日无日不相忆临卒而谆谆欲以诗之序见委也未几而君妇复死君无子君之弟将梓君遗集然则余之叙君者容可缓乎君之诗尤讲格律生平以唐诗人左拾遗杜甫为宗余每欲广之君不以为可也独服膺余诗以为非近人可及犹忆岁甲午冬仲余与君及松如吊塾师丧于宜兴之丰义乡论诗至夜半忽起拜畲并强君弟子今官甘肃知县歙金宜者从君后叠拜宜不从君大怒责之尚若昨日事不知君卒已五年也去腊松如自江西授徒归憔悴黯惨少余四五岁须鬓更白于余余延松如饮酒后复对哭君然后知三人者髫龀之交非后来相识者所可冀及君诗集外复有杜诗笺释生平师法所在君死而城北放生池及九柏山房之游燕遂绝或待他日松如复归当设一筵于双池列柏中诵君生平尤惬心之作以侑酒不知吾年能待否君知之而吾不知也 
　　
　　〇庄达甫征君春觉轩诗序 
　　夫诗以人传乎抑人以诗传乎吾必曰诗不足以传人也惟人足以传诗耳何则今之伸纸握管者不下千百人矣何足传者不少概见乎此其故不在语言文字间也品之不端则无以立其干气之不盛则无以举其辞性情之不挚则无以发其奇心思之不沉则无以扶其奥学术之不瞻则无以极古今上下屈伸变化之方五者具而始足以言诗始足以言诗之传然则诗岂易言哉若征君之性情之品之学固夫人而知之者也其言皆有物不苟作流连光景之语而又加之以气息之渊雅意匠之深邃而诗之道亦遂无不备焉或尚以征君之诗少山水恢奇之致然不足以病征君也晋陶征士潜诗家第一流也然家柴桑而官彭泽踪迹所到不出数百里焉唐裴秀才迪王右丞之畏友也然除辋川诸名作外他所咏不多见则其游亦不远可知均无碍其为传人也征君尝箴余好游远近名山垂暮不倦然余自问性情品学不及征君庶藉山水以补之亦古人学画不能去而后塑之遗意耳征君以为然耶 
　　
　　
　　更生斋文续集卷二 
　　
　　〇复胡吉士承珙问小尔雅书 
　　得手书并尊校小尔疋若干条精审之至知同馆中又有继张皋闻王伯申二人而起者矣谨将手示所及细核之如广诂艾大也云诸书无训艾为大者按艾乂字同书皋陶谟俊乂在官汉书谷永传作俊艾在官俊可训大艾亦可训大夏小正正月时有俊风传云俊者大也是矣又屑省过也云近刻小尔疋疑屑字衍按方言迹迹屑屑不安也秦晋或谓之省省注迹迹屑屑皆往来之貌广雅屑屑迹迹塞塞省省不安也又云屑屑犹切切动作之意也汉书集注屑屑动作之儿动作往来皆有过意则屑非衍字又嗟发语声云文选注引小尔疋羌发语声也疑此嗟字本作羌今考尔雅释诂旧注亦云嗟楚人发语声释名亦云言之不足以尽意故发此声以自佐毛诗传嗟是口语之喑咀则嗟为发语声明甚至楚辞王逸章句羌楚人辞语也李贤后汉书注并同是嗟羌二字无妨并为发语声且李善西都赋注引小尔疋亦云嗟发语声亦可明小尔疋嗟字之非误矣至话治也话当作诘杜预左传注诘治也即用小尔雅之文慗强也慗当作憗释文引尔疋憗强也陆氏所引即小尔雅文误以为尔雅耳履具也履当作展郑司农周礼选牲注可证至缟皓素白也来书据后汉书注引此以为皓下脱也字是疑以皓释缟以白释素分四字为两义矣不知汉书集注云缟素也云缟白素也云缟皓素也皆当用小尔雅文则以皓下当有也字非矣又奸犯也来书两引文选注云小尔疋作迕犯也按干奸字同郑玄仪礼注犯犹干也众经音义引音义指归亦云犯者干也则不必改奸从迕矣广义下淫曰报来书引服虔左传注报复也淫亲属之妻曰报汉律淫季父之妻曰报据此谓报亦上淫之名非下淫鄙意谓君淫臣之妻亦可云下淫汉律专为平等人言故不着上下且服氏云上淫曰烝文法与此正相对古训简质况义亦可互见也广名车辕上谓之{车龙}来札云诸书无以{车龙}为辕上者按广雅{车龙}{车尧}也玉篇{车龙}{车尧}并辖也辖车轴头方言车轊齐谓之{车龙}则车轴头是在辕上不得云误广雅藁谓之秆秆谓之刍来札云众经音义引小尔疋稗谓之刍按郑玄仪礼注刍谓藁也说文藁秆也秆禾茎也禾茎可以为刍故小尔疋云然说文稗禾别也玉篇稗秕也他书亦无有以稗为刍者恐众经音义传写有误广雅度四尺谓之仞来札云汉儒训各不同即书疏引王肃圣证论亦不云四尺曰仞惟周礼疏引王肃云尔疋四尺曰仞当即用此文今考以七尺为仞者包咸郑玄高诱诸人也以八尺为仞者孔安国王肃郭璞诸人也说文仞伸臂一寻八尺汉书食货志集注亦同近归安丁进士炢忽为异说云当是四尺谓之下脱五字四尺别有度而倍之谓仞仍是八尺曰仞也然下即云倍仞谓之寻说文寻八尺也使小尔疋果有八尺为仞句则倍仞谓之寻已十六尺矣倍寻谓之常已三丈二尺矣有是理乎是丁之说不足冯也又倍两谓匹尊意疑倍字为衍文极是古未有以八丈为匹者郑玄礼记注五两五寻则每卷二丈也合之则四十尺今谓之匹说文匹四丈也则倍字衍文无疑至两有半曰捷倍捷曰举斤十谓之衡衡有半谓之称来札云四语未详所本今考白虎通所述与此并同其全文云二十四铢曰两两有半曰捷倍捷曰举倍举曰锵锵谓之锾四两谓之斤斤十谓之衡衡有半谓之秤秤二谓之钧钧四谓之石石四谓之鼓与小尔疋适合秤即称之俗字也惟十一句分作数处疑小尔疋之错简矣来人怔忪不欲令久待谨先此率复惟川程眠食自爱余容续启不宣 
　　
　　〇书道德经后 
　　窃尝谓三代以后用孔子之道治天下与周公之所以治鲁同用老子之法治天下与太公之所以治齐同何言之孔子之所以治天下纯于王道者也老子之所以治天下参王伯并用之者也今读其书而知之矣盖儒家好名老子能不好名其言曰名与身孰亲又云天下皆谓吾大似不肖又云受国之垢是谓社稷之主受国之不祥是为天下之主是老子能不好名矣范蠡悟其旨遂以伯越国语吴之再行成也句践曰吾欲弗许而难对其使者以句践之蓄怨深怒而犹为此言名之念不尽忘也范蠡知之矣其对王孙圉曰余虽腼然而人面哉吾犹禽兽也范蠡能不好名不好名此越之所以沼吴也养身章功成而弗居又云功成名遂身退天之道也范蠡悟其旨以全身申包胥张子房似范蠡者也子胥文种韩彭所不能也故皆至杀身微明章云将欲噏之必固张之将欲夺之必固与之陈成子悟其旨故厚施于国而遂以篡齐魏武悟其旨亦遂以篡汉智伯袁绍不能故皆至灭亡忘知章为无为则无不为又云我无为而民自化我无事而民自当曹参悟其旨以成开创之勋俭武章以道佐人主者不以兵强天下云天下有道却走马以粪天下无道戎马生于郊魏相悟其旨以成中兴之业易性章云夫惟不争故无尤直不疑之处世也归元章云无遗身殃是谓袭常杨王孙之自处也洪德章云知清净以为天下正汲黯之居官也立戒章云知足不辱知止不殆疏广疏受之致仕也凡西汉之有实政实学者无不法老子且西京之所以强亦以此大抵西汉尚实魏晋尚虚尚实故在上者综核名实在下者奉行故事百事具举而天下治此国势之所以强也尚虚则在上者惟务通达在下者迭祖玄虚百事废弛而天下乱国势之日趋于弱亦以此因读道德二章竟爰及之 
　　
　　〇敕授文林郎河南南召县知县候补知州徐君墓志铭 
　　嘉庆十年月日河南南召县知县候补知州徐君以疾卒于官越二年其孤始克扶榇旋里并乞余为铭墓之文谨按状君讳书受字留封一字尚之世为武进望族高祖元珙都察院左副都御史曾祖永宣进士候补主事祖植国子生父士勋以举人官彭水县知县君彭水君长子也母为杨宜人君性纯孝尤得大母及杨宜人欢心读书数行并下年十六补博士弟子员岁庚子举京兆试充副榜贡生时君已以四库全书馆誊录当得官癸卯乡试又报罢遂遵例以本班分发河南不数年以材擢县令历署太康县丞汝州州同尉氏县知县奏补兰阳县其政绩最著者任尉氏时县有富民待子姓极薄前令皆与之交君拒不与通其人与从子角斗诉于官君令以索系颈至询之则从子因贫乞贷不遂故斗君即援笔判曰叔则为富不仁侄则因贫无赖越数日其叔以三百金赂君乞置从子死地君伪允之即命之曰汝金翊日呈缴可也届期叔果纳金君即畀其从子曰汝叔所助后须改行从善其人不知其故泣谢而去盖善全人骨肉如此县有无赖受其害者不止一人君立毙之杖下一县称快任兰阳日方抵任行至西关忽烈风吹手中帕去迹之入古庙中庙久毁于火俗所称金龙四大王者也前令欲新之而不果君始纠工卒事云又访知庙有旅榇系孟县被人谋害悬案未结者为缉凶抵偿乃已丁外艰归服阕补南召以河工堵御劳特旨以知州题补未及迁而卒年甫五十四乌乎君少为奇童长为闻人壮为能吏然不尽其才而卒余尝两奉使过大河南北誉君者甚众间亦有毁君者盖君出纳最谨前官有亏帑项者君坚不受代故至此然君待人实开心见诚即与争于上官前者退实无后言以是人亦谅之君卒前一年曾属余志彭水君墓不及三年君之孤又以君墓铭为请四年之中铭君两世而余年亦已老矣回忆少时呜珂里之征逐九柏山房之过从忽忽如昨日事而同辈及君羣从无一在者山阳嵇阮之游邺下应刘之逝世去不停悲来无限矣君少即工诗古文所著有教忠堂存稿若干卷余与君有连举京兆试又为同岁生是知君莫若余者君娶于杨先君卒无子侧室生二子葆孙夔孙将以某年某月葬君子某乡之某原铭曰为儒而儁为吏而良廉乡兮让乡兮礼义乡兮魂而有知庶先归我水云之乡 
　　
　　〇合刻河上公老子章句郭象庄子注序 
　　陆德明着经典释文末缀老子庄子二家于老子则首取河上公章句于庄子则以郭象本为据余前在陕西巡抚毕公节署亦曾取道藏中河上公注老子足本校刊之今王君性嗜古尤留意周秦诸子因先求河上公老子章句郭象庄子注善本合刊之书成乞为之叙叙曰治术至汉末分学术亦至汉末分何言之三代以前以儒术治天下人人而知之矣自汉兴而黄老之学始盛行文景因之以致治武帝之世窦婴田蚡虽好儒欲推毂王臧赵绾然势不能敌也老子之徒又有文子其书述老氏之言为多世亦并尊之当时上自天子下及士大夫内及宫阃莫不服膺黄老之言以施诸实事其尊老子文子也与孔颜并故王充论衡自然篇曰以孔子为君颜渊为臣尚不能谴告况以老子为君文子为臣乎老子文子似天地者也其尊之若此盖黄老之道以迄文子述老子之言实皆能治天下者也西汉之治比隆三代职是故耳至汉末祖尚玄虚治术民风一切不讲于是始变黄老而称老庄陈寿魏志王粲传末言嵇康好言老庄老庄并称实始于此于是治术学术皆自此而分君相之好尚不同而世道人心遂陵夷不可复问即以注二家者论为老子解义者邻氏傅氏徐氏河上公刘向毋丘望之严遵等皆西汉以前人也无有言及庄子者注庄子实自晋议郎清河崔譔始而向秀司马彪郭象李颐等继之盖庄之配老嵇阮发其端崔向抉其奥郭李衍其流而导之者则黄初正始之君也是则二书之升降百代之盛衰系焉夫岂细故哉唐玄宗时升老文庄列四子之书为经而无所区别此开元天宝治乱之所以分也请即以质世之君子 
　　
　　〇师大令二余堂诗集序 
　　余好游名山大川所至辄见赵州师君荔扉题句心恒异之不知其为同岁生也继晤君同里钱南园侍御始悉君之生平君游历最广中岁后以名孝廉出宰山县凡催科谳狱悯荒忧旱一切居官行事以及怀人念友登山临水伤今吊古无不一一见之于诗其诗类皆抒写性情敷陈时事不描摹古人而自合于古不沾沾焉求异于世俗而自不由人君诗之可传以此又所与交如尹楚珍阁学及南园侍御等类皆天下第一流人抱负既不凡见地自觉迢远发为歌诗与流连光景应酬世故者即不可同日语盖天南清淑之气点苍鸡足玉龙铜马金沙澜沧洱河潞江诸名胜不能尽之也必有瑰人奇士出于其间所谓瑰人奇士者又必发为传世之文以鼓荡山川之灵气则谓六诏之人文极盛于今日亦无不可余与君为甲午同岁生神交者三十年通音问者亦已五六载然卒未及一谋面今日叙君之诗并忆及南园诸君又不胜人琴之感及云树之思也 
　　
　　〇唐陶山岱览序 
　　岱宗为五岳之首然嵩华恒诸岳前人皆有记述而岱岳反无专书唐以前如晏谟伏琛宋以来如于钦宋焘等虽皆曾泛滥及之然语焉不详且亦非专为岱作也近日虽有岱宗小史泰山图志等书而去取不甚得当若太安聂布衣鈫之道里仪征阮侍郎元之金石又皆各述一门非岱岳之全矣此吾友唐陶山刺史岱览之所由作欤陶山以名进士需次主泰安书院者有年其学既博而精其搜采又简而核精心苦志之暇又加之以目验身试而后成焉首冠之以图继之以总览附览分览叙览而附以金石艺文共若干卷盖自有此山即应有此书而书至今日甫就吾知自登封以来三千余年七十二君之灵望此书之成也久矣虽然岱览之作又岂仅为览岱而作乎夫东方万物发生其灵耀奋发易动人反本追远之思陶山之为此意固有在矣今试登山而东望则太公驻节之方去思遗爱之所在也由山而眺其西则太夫人归墟在焉栖神定魄于此盖已久也山之支麓四出又皆童年侍游之地诵读之所访碑碣搜简牒感今吊古之所寓也诗不云乎陟彼岵兮瞻望父兮又云陟彼屺兮瞻望母兮乌乎陶山殆以此泰山岩岩者寄诗人屺岵之思乎不然陶山之家亦在南岳之麓矣诗云维桑与梓必恭敬止陶山何不南岳之览而岱是览乎则读是书者又非可仅赏其闻见之确采录之勤与编次之有法论断之得体已也夫肤寸而合触石而起不崇朝而雨天下者太山之云也昔狄梁公望太行之云尚云吾亲在其下久立不忍去况以陶山之纯孝而父母之存殁又与梁公迥殊吾知其升天阙之崇隆望浮云之去住其寓感有百倍于梁公者是其感而泣泣而不止者又将何如乎若亮吉与陶山友而孤露之痛更甚于陶山是又读其书而觉其涕之无从者矣 
　　
　　〇靖江朱氏义项记 
　　三代以后合族之法不行稍得其遗意者义田义庄之类是也靖江朱氏为县中旧族乾隆己巳岁朝议君自宰长清归里以族姓繁衍贫困者多因仿宋范文正公义田之法捐银若干为之义项凡族姓之丧葬婚嫁孤寡老弱及有志进取无力读书者皆于此取给焉以是朱氏自曾祖竹窗先生以下读书仕宦藉以成就甚多统计义田七百二十亩余银权子母者若干乃行之四十年而子姓渐繁经费渐拙至嘉庆之元今晋阶方伯守同州时复与犹子嗣曾仲武辈续捐银若干增立规条并详明所属之府与县以期永久立法可云善矣然祖宗之良法美意亦贵子孙善守之度支有定额必先事而预筹今昔有不同必随时而酌改盖出纳宜谨也条规宜肃也经画宜裕也偏私宜化也以大公无我之心推敦本睦族之谊以一视同仁之念寓水源木本之思倘行之久而经费复绌则子姓之有力及服官于外者均可续捐以襄善举然义田则惟虞水旱之灾义项则又恐生挪移侵蚀之弊若皆能以祖宗之心为心以族中之老成长者为法此岂特朱氏世享其利将见江以南世家大族亦当取朱氏法以为准绳如义门之郑义庄之李一世咸取则焉岂非贤子孙能推广祖宗之遗意由一姓以及他姓由一乡一邑以及于一世之明效大验欤晋阶方伯将以其事勒之于石爰属亮吉为记其本末余并详朝议君所作碑记及方伯所续立规条此不赘 
　　
　　〇焦山东洲接涨洲田记 
　　焦山峙大江中四面距城市十里及数十里不等惊波巨浪中断渡或一日至四五日是以寺僧居此者时有断爨之忧然言其胜槩则警跸之所时幸也言其形势则南北之所关键也言其奥古则汉大隐唐禅寂栖止之地焚修之所也夫高旻以水陆之凑江天以楚越之冲寺门一开香火钱日不下数万数十万而焦山百无一二则神佛之香火僧众之衣食楼台殿宇之修葺焚香扫地道人衲子之日给篙工柁师南来北往之月廪所恃以不乏则东洲洲田是矣东洲距山麓尺咫自宋祥符六年敕赐本山洲场田地一万二千九百余亩作焦公香火田优免一切差役并敕有司一岁两祀迄今不替迨明嘉靖后本山所有洲场田地尽已圮没以致释子星散名区日荒迨我朝定鼎而仁皇帝纯皇帝皆亲御六飞至焉奎章法书照耀山海龙辂凤舸震惊龙蜃乾隆三十五六年连山洲东新涨泥滩三段蒙大吏具奏勅准作焦山香火田就近民户不得复争恩至渥法至善也寺僧清恒等复恐年代久远比连洲场之户致启讼端因乞太守邓君晅给示勒石而复请亮吉为之记以寿贞珉以垂奕禩吾愿后之官于此者推圣天子之德意高僧大隐之风烈随时为培护整饬将见香火之炳耀僧众之焚修并有过于江天高旻二寺者又拭目俟之矣吴门邱永年丹徒王体和实司官司文案既详慎于事又用力最勤亦例得附书 
　　
　　〇诰赠朝议大夫晋赠资政大夫光禄寺卿伊封翁墓表 
　　君讳经邦字靖原一字厚庵性孝友早岁即遭赠君丧哀毁如礼母黄太恭人善持家身自作苦俾君读书君乐易开敏喜交游胸无城府人皆愿与交既补博士弟子再试有司不售即绝意进取友人劝挟赀游江南逐什一利未几资斧尽丧有诳公者曰此不必若行吾力能为若致三倍利公信之俄复尽逋其赀人有劝讼于有司者公耻之焚其券不校家计日落始鬻大宅迁居隘巷三迁而隘愈甚处之澹然有笑公者勿顾也然课子若孙极严时光禄君已有声庠序为聘名师遂连捷南宫官禁近公以此稍慰其课孙秉绶也一与课子同论语礼经皆公所手授并携与卧起醒辄令背诵所授书暇或携游东山横岭闾捂绅园馆无不毕涉遇道流释子樵夫钓叟辄连话移晷所居虽一廛一圃必徧植花木引水环之值一花乍开或众果方熟即延伫其下啸咏不倦其风致如此其望孙秉绶成名较望光禄君尤殷易篑时尚手摩秉绶顶曰惜不及见儿之成立矣以乾隆壬午闰月初四日卒年六十有九配王夫人又娶雷夫人则光禄君及赠朝议君之生母也生而静重寡言勤俭作苦自归资政公而黄太夫人性严厉夫人能得其欢心又嫡王夫人以久病足不良凡厕牏浣濯之事皆身亲之溲溺则负以上下暇则织纴以佐家计以是太夫人忘其劳王夫人忘其病如是六年王夫人始卒又抚其女至长厚嫁之凡再姙再得男家既贫资政公居恒不自得有触即怒夫人未尝有怨言光禄君既孤资馆谷以养母值岁饥宁化俗讳言食粥夫人则躬自噉薄糜间以芋菽不以为苦也一日秉绶苦程课严而泣夫人勉之曰孺子无然他日发名成业其甘若何逮光禄君通籍迎养京师者六年而夫人遽以疾卒年亦六十有九子二长即光禄君以己丑进士历官光禄寺卿次恒珂以秉绶官貤赠朝议大夫广东惠州府知府孙四长即秉绶以己酉进士现官扬州府知府次秉徽秉缙秉缨曾孙四人君以子贵历赠资政大夫光禄寺卿配王氏雷氏皆累赠夫人以某年某月合葬于炭山祖坟越十年秉绶属亮吉为之表 
　　
　　〇国子监生程君墓志铭 
　　维嘉庆十二年口月口日文学程望光等将葬其尊甫君国子监生子元于某乡之某原先期以墓道之文请谨按状君讳惠字子元太平县六州道一图二甲人生有至性自少逮长事父母能得其欢心父某年六十一患瘫痪不离床褥者三载医者以为不起惠昕夕不暂离每事能先意承志暇则品量水药澣洒垢浊凡婢仆所不能为者皆躬亲之晨起必焚香祝天愿减己寿延父算忽一日有方士过舍赠药一刀圭父服而愈觅方士已不知所在父病愈后寿至八十一始无疾而逝里人及亲串皆曰是疾何得起是方士亦何能活人殆君诚孝所感耳君兄弟三人昆季皆早世君抚视犹子等尤笃先后皆读书成名一门怡怡过其庐者如入奋建之里住朱陈之村不复作近世想又虑族姓之贫苦不克葬也买地许家塘俾各得归骨甚窘者复出资助焉县有箬岭届三府六县乾隆十八年蛟水陡发山径悉崩坏君独力修连刀湾八里冈五里亭横培里至岭头诸处费数千金行旅咸诵之遇岁歉辄视其力之所及以赈又尝仿古雷公等炮制法徧制丸散以济人踵门求者不绝今子若孙尚奉行不怠洵可云好善不倦者矣君卒年六十一配口氏子口人铭曰赈灾补患一乡太平以养以育一家太平躬行实履一心太平综君之毕生兮庶不愧乎县名陵阳之溪天都之峰君栖神其间兮并以昌其后昆 
　　
　　〇赐进士出身敕授文林郎晋封奉直大夫湖南宁远县知县加三级萧山汪君墓志铭 
　　亮吉年二十余客安徽学使者署始与余姚邵学士晋涵订交甫二日即出双节堂启索诗曰此吾乡萧山汪孝子辉祖为二节母乞言也亮吉读竟悚然异之亦曾作一诗邮寄未识得达否也厥后四十年宦辙南北卒未得与君一面岁辛酉亮吉自伊犁放还君时已罢湖南县令归里又介吾里中臧文学庸乞为双节堂序亮吉不敢辞也越二年甲子有天台之行道出萧山甫得访君于里第时君已得末疾两公子捧之出得订交于譔美堂其貌温然其言蔼然而家法修整又甲于浙右然后叹学士不妄许人以亮吉所见有过于学士所许者为饭半升谈竟日乃去昔唐苏源明之言曰余不幸生薄俗所不耻者以识元紫芝耳亮吉徧交海内士大夫其不愧紫芝者惟有君耳谨按状君讳辉祖字焕曾晚号龙庄十九世祖大伦始由浙之鄞县迁萧山祖之瀚父楷原任河南淇县典史皆以君贵赠文林郎晋赠奉直大夫嫡母方继母王生母徐皆蹭太宜人君五岁方太宜人卒十二岁赠君又亡君孤苦无所依赖王徐两太宜人勤纺绩黏楮镪自给夜尝达旦太宜人泣而训之曰儿不学必不可为人使汝父无后吾二人生不如死于是太宜人泣君亦泣以为常君性开敏七岁始就外傅夜辄能背讽日所诵书君既孤而叔父某又以博破家疑两太宜人有私蓄求索不遂则挞君太宜人百方贷钱应之后又从徐太宜人手篡君去人有劝徙君避之者太宜人以宗祊所在坚不忍去于是往往绝食过腊恒无复衣盖君少岁之苦家难之多有与吾母蒋太宜人抚亮吉同者读君手录未尝不泪涔涔下也君能文后所历凡数师惟同里郑文学嘉礼上虞徐明经冕课君最严每作一艺必令三四易稿明经又勖之曰汝不成立则汝母无泪干日矣盖知君有家难也年十七补博士弟子员乡试数报罢家计益窘遂入州县幕掌书记渐习刑名君既善读书又勤于其事每仿汉江都相春秋决狱之法时以礼经参会律条平疑狱者数十前巡抚侍郎胡公文伯协办大学士庄公有恭尤契重之语属吏曰事经汪君必无冤狱君藉此亦得展布其所长君理刑名至三十年平反大案者无数皆详君佐治药言不赘君以戊子年举于乡越七年乙未成进士又十年而官县令得湖南宁远县知县盖君自弱冠以后未筮仕已前皆在州县署主刑名及君入官而洞悉民隐烛照物情胥吏舞文之弊墨尿恫吓之繇罔不剖析入微故甫抵任民即号为神君县界广西国初兵燹后城堞久圮库藏无所廨宇半颓君以次修举又值岁稔集三十六里绅士殷户以里数分段为三十六令分任之里之产少者以产多之里助之七阅月告成又以其暇修武庙城隍庙龙神庙马神庙正月之吉行乡饮酒礼四月朔出劝农七月朔行宾兴礼观者塞途诸父老有叹息泣下者以为数十年所未有也以士风朴陋创修崇政书院一月数课之一如家居教子弟法盖自君修城堞后城以内始有补博士弟子者自君葺书院后县始有举于乡者君欲清吏治以为非力行保甲法不可于是集三十六里地保人予空白簿一墨一笔一令所辖村庄注管内四至八到接壤及山多田多塘堰若干大路通某处小路通某处某土著住几屋某流寓主何人有无恒业一一注入簿内限三月缴并手谕各乡官民本属一体缓急义须相关听讼之任责专在官完赋之任责分于民官不勤职咎有难辞民不奉公法所不恕宁远钱粮素多延欠今旧习已更深可嘉尚今定约月三旬旬十日以七日听讼以二日校赋以一日手办详稿校赋之日亦兼听讼尔等若遵期完课则少费校赋之精力即多留听讼之工夫云云后传诵至长沙大府命州县皆仿行是君治一小县而湖南八府七州皆隐受其福以为非今日之循吏不可也君为治尤严于讼师土棍流乞之贻害一方者讼师则有黄天桂一案天桂一名名世前县赵君任内与人讼历控大府已审诬矣复翻控逸不到案君以他事获之检得与大府吏史坤揽讼笔据禀大府发审大府立革坤役归县案审办事遂得直天桂虽逸去然恨君刺骨适侍郎傅森以祭告舜陵道出宁远天桂遂诬砌各款乘夜以甓裹纸掷入舆中侍郎沿道询君治迹则杂然应曰湖南第一好官也侍郎大异之即以匿名呈辞发君究办君核字迹则天桂所书也天桂侦知状复由道州窜入广西终君任不敢返流乞则有老猴夫妇一案老猴者广西人俗呼飞天蜈蚣妻号飞天夜叉年仅五十有拳勇占居县境岩穴中十六七年党羽六七十人分路强乞轮日供老猴夫妇积余赀则转贷贫民博厚利或忤其党则挺身行凶人莫敢触君访知即与营弁里民设法同捕伺醉掩缚之妻窜逸栲治尽得匪党姓名羁老猴狱分路缉捕各远窜出境不半月县中无乞后君兼摄新田恶乞慑君名亦皆远去两县士民至今感诵之君以余闲复能考古据汉书赵广汉传钩距法断县民匡学义狱据新旧唐书刘蕡传断县民李氏祖唐李合与萧氏争先陇狱尝夜听讼闻雁声按舆地书宁远在衡州南五百余里以为雁未始不过衡阳驳前人回雁峰说之误盖君勤于官又不废读书如此君两为湖南同考官两署道州又兼摄新田县事皆有惠政奏调善化县时君以代验江华县杨古晚仔命案越山险二百余里道失足舁回病转剧君年已逾六十将以此乞休适有承审迟延一案廉使遂据以劾君大府以君良吏欲为之地又欲引入幕中君皆固辞遂以壬子年二月罢官归里时君抱末疾已不良于行里居十年课子及孙外寒暑昕夕皆手不释卷前后所著有佐治药言学治臆说善俗书廿四史同姓名录辽金三史同名录逸姓同名录字同名异名字相同录元史本证贻谷燕谈越女表微病榻梦痕录暨诗文集并共十数种及见第四子继培成进士官选司孙世锺等补博士弟子员又一年而卒年七十有八娶王氏继娶曹氏子五人继坊乾隆丙午科举人候补直隶州州同继墉福建某县典史继垿国子生继培甲子乙丑联捷进士吏部文选司主事继壕国子生孙口人继坊等将以口年口月口日葬君于山阴口乡之口原述君遗命乞亮吉为墓道之文而钱塘梁学士同书手书上石乌呼亮吉与君神交四十年甫获一面即卒若吾两人之交多一面不可得缺此一面又若断断不可者岂相知之深反不在笑言促膝之久乎然计君一生在家为孝子入幕为名流服官为循吏归里后又为醇儒律身应物则实心实政乌乎君亦可为完人矣重为之铭曰曾闵卓鲁一已难兼而有之古所罕经史学况兼刘班三唐以降求人师薄俗乃生元紫芝一千余年君继之庐名归休大禹旁循声乃在舜所藏九嶷三湘阻且长我臻赤城兮访黄发儿传六经兮母双节冀淳风兮被吴越 
　　
　　〇泾县志序 
　　一方之志苟简不可滥收亦不可苟简则舆图疆域容有不详如明康海武功志韩邦奇朝邑志等是也滥收则或采传闻不搜载籍借人材于异地侈景物于一方以致讹以传讹误中复误如明以后迄今所修府州县志是也间尝与友生言之凡一方志乘有唐宋以来舆地图经可依据者类皆登采严而叙致核夫宋敏求长安志洛阳志何以善以三辅黄图三辅旧事洛阳宫殿簿西京记洛阳记以迄唐韦述两京记两京道里记等导其先也范成大吴郡志何以亦善以吴越春秋吴会记张勃吴地志导其先也然则前志之善者非后志之所当奉行不失乎泾县在宋嘉定中有本县令濡须王{扌永}所撰志十三卷今虽不传而明宣德成化嘉靖三志间引之亦尚十得二三其条理之详搜采之允迥非后来者所能及是以悉录入焉又念此县为秦汉所建地大物博山则陵阳盖山水则南江分江故道皆汇于此人物则汉楚王英之所徙也丁鸿之所封也孙桓王太史子义之所屯驻也锺桓两内史之所守城也其岩壑清峭道里深邃实为东南诸县之冠而钱郑二志并修于乾隆十八年有失之略者有失之凿者今于其略者补之凿者救正之余则悉仍其旧惟于水道故城之类则视旧志较详焉凡阅二岁书成共析为三十二卷盖撰方志之法贵因而不贵创信载籍而不信传闻博考旁稽义归一是庶乎可继踵前修不诬来者矣至其不敢蹈苟简滥收二弊者实此方士大夫编校得人之力时官于此而为主修者为丹徒鲁子山太守宣化李楳岩大令于懿行文苑诸门虽采择微广要不失乎善善从长之意亦庶几晋常璩之志士女挚虞之撰流别比乎夫甄陶真伪官是方者之责也搜采幽隐详求遗佚又此方士君子之责也然则余虽学业无似幸与诸君子共襄此役或藉可以无大过矣 
　　
　　〇唐见山先生传 
　　先生姓唐氏讳为垣字麟臣一字见山年十二即孤从其兄为坤学为坤固名诸生教授里中先生颖悟又过其兄帖括外时时喜为诗年二十八以诗文冠府属九学补博士弟子员后每值岁科二试辄以词赋冠其曹以是学诗者踵门又工楷隶乞书人亦满户外先生授徒不足充家食藉此稍赡事母夫人尤孝谨所居白云草堂屋半倾圮然怪石林立梁燕潭鲤常出没栋砌闲松竹声塞窗户秋冬日辄奉母曝背东楹时进酒食先生兄弟或为儿子嬉以娱母母夫人笑乃止邻里化之比屋中无悍子弟先生兄弟所致也亮吉成童后从两先生游先生以亮吉孤子教之甚严督课常不使暇犹忆年十七时读书郭北四十里邹翁塾中翁素封粗通字学顾喜以诡僻字与塾师相诘难岁常屈其师益自矜喜惟先生则论难不竭随问即随折之翁乃大沮五应省试不售晚节益自放于酒见衣冠者或上视不省酷喜呼贩夫驺卒共饮润笔所入辄寄酒家家数日不举火不问也卒前一岁益狂饮无度不复视案上书醉即呼儿子铨读稗官之俚鄙者至酣睡方止所为诗至多不自爱惜今所存桐孙诗稿一卷类皆中年所成半属门下士及子铨所记忆者年五十即曳杖杖磊珂处成穴寝疾后置杖壁间果蠃虫至取泥巢穴中而先生亦不起矣年甫五十有五旧史氏曰先生教弟子以严为率成就者极多余久从先生游稍长亦以先生所以教弟子者教人迨通籍后蒙恩视学百峤并入侍皇孙学兼教习诸翰林无不以先生所以教弟子者教之始皆惮其严久之乃稍就绳尺卒皆各有所成就以去始之畏之怨之者末已恍然曰先生爱我甚也是先生教人之术门下士行其一端已有成效倘先生亲执木铎以振之当何如乎至先生之晦于酒或亦不获已也非刘伶毕卓可例 
　　
　　〇泾县新丰柯村洪氏宗谱叙 
　　唐林宝姓纂作于元和七年其间载吾宗洪氏着姓列为三支曰宣城舒城毘陵今泾县柯村为旧宣城郡所属而吾家今居武进实昔毗陵郡治附郭县也两家之居宣城毗陵似皆唐宋以来土著矣不知实非也吾家及柯村之洪皆自歙县徙皆出于唐天宝中宣歙观察使经纶公之后忠宣公皓为观察使九世孙其迁鄱阳当在唐末五代时自鄱阳迁柯村则忠宣之孙槺为文安公遵第八子盖南宋之末也姓纂云吴有庐江太守洪矩为宣城支之始然其后不口口口口口口口口口口洪尚书宅旧志山锄得古口口口口口口银青光禄大夫兵部尚书兼上柱国赐紫金鱼袋洪永章及列女传香心夫人之夫为洪胜可永章胜可其即矩之后耶据此则泾县洪氏又有二族矣姓纂又云监察御史洪察常州人本姓宏氏避孝敬讳改姓洪氏生子兴起居舍人生经纶谏议大夫是歙县之洪又从毗陵而徙实亦不尽然今考三国吴志贺齐传歙已有洪明洪进则居歙者又不自唐始也至云避孝敬讳改宏为洪则何以三国时矩及进明先已氏洪耶岂避讳改洪之说亦传疑而非事实耶今柯村之谱于忠宣以下二十余世世次秩然其在忠宣前者尚多错舛失实即如经纶公历仕天宝大历年中姓名见于新旧唐书及资治通鉴者不一而足而谱分为二云大经大纶则尤所当订正吾愿柯村之宗有好学深思之士举凡唐宋以来所传世族谱及歙县大宗之谱合之于史传舆图所载以订其讹以补其阙如是而始可以信今可以传后亦可以不倍于古也是为叙 
　　
　　〇崔恭人浣青诗草序 
　　余以壬辰岁七月以所业受知于同里尚书钱文敏公越八年与公之弥甥今翰林院编修崔君景仪为同岁生因得拜公之女崔恭人于里第又逾年恭人出前后所作诗示余授而读之则皆述世德之渊源伤弟昆之奄忽怀人感事纪行赠答之所作也夫门阀之盛也荀氏八龙而女荀复挺奇节世祚之薄也谢家羣从而道蕴独号高才惠昭之读史中郎既不及知行义之口口五更已倏焉没则夫流连篇什之口口口口口口口口口口恭人以吴越之名宗归博陵口口口口口口口口口守君已成进士恭人则分镫夜读擘口口口以峰青江上之篇配枫落吴江之咏见者称劲敌焉未几而从宦汉中远经函谷鄠杜五陵之会长安六陌之游使君之妇则望若神仙名士之筵则首推巾帼揽大河之胜思击楫而壮游挹太华之奇乃攀云而欲上故百篇之杰作以三秦为称首云无何郎君上第雠东观之书循吏左迁作西湖之长恭人则丹铅之暇剖析米盐造述之余佐参案牍曾不逾年复成一集殆非人力或由天授者欤又十年之中里门三返过庭之处荒草没其檐楹学绣之窗瓜蔓连于斗拱范伯孙之宅仅有孤孙羊侍中之书欲归爱女哀至则泣何以克堪而情生于文殊难卒读余以通家及知四世当萧山君之卒既校其遗文尚书公亡复雠其篇翰今复与袁湛之名甥订大家之别集此则岁月之感较甚于周侯文献之区有惭于常璩昔对司隶之语尚号奇童今过尚书之门不辞残客云尔
　　


