　钦定四库全书

　　集部六

　　瑶石山人稿

　　别集类五

　　明

　　提要

　　臣等谨案瑶石山人稿十六巻明黎民表撰民表字维敬从化人嘉靖甲午举人授翰林院孔目迁吏部司务以能文用为制勅房中书后加官至参议明史文苑传附见黄佐传中史称佐弟子多以行业自饬而梁有誉欧大任及民表诗名最着朱彝尊静志居诗话谓民表诗读之似质闷而实沉着坚韧王世贞所取续五子无愧大小雅材者仅此一人是集前有万厯戊子陈文烛序称民表请老以归话别三山曾序其诗镇江锺太守刻焉又称民表已下世其子吏部郎君华裒刻此集复属以序葢民表诗凡再刻也其初刻今未见此刻冠以赋三首余皆古近体诗虽错采镂金而风骨典重无绮靡涂饰之习葢与太仓歴下同源而派则稍异焉故虽与王道行石星朱多煃赵用贤同列为续五子而终非四人所可及焉

　　乾隆四十六年闰五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●瑶石山人稿序

　　嘉隆之际黎惟敬在秘书以著作供奉称上意公卿怜才者往往推毂惟敬汉儒待诏金马门持论白虎观不是过也时与歴下东吴兴国长兴铜梁新蔡赫然号海内才士而惟敬晩交不佞在诸君子去国之后惟敬请老以归话别三山余曾序其诗镇江锺太守刻焉大都谓惟敬与诸君子章昭代风雅之盛惟敬览之报书曰往文征仲以集相托也今尚负之异时全集序在吾子乎惟敬下世长公君华以吏部郎出叅江藩梓瑶石先生集复属以序且曰先大夫之意也余卒业焉先生品流书画征仲之后一人耳乃问学文诗征仲何可望焉先生少有异质过目成诵其父侍御公爱之甚学士黄才伯以文名雄宇内见先生奇之先生遂及其门无书不读后诣公交车优游中秘与诸君子倡和无虚日金匮石室之藏寒士未见者先生得以游目深山穷谷之碑达人未窥者先生取以赏心故骏发而机应覃思而意弘应制之作敏速若注射而骫骳有体书记之文苍古若鼎彝而朗畅易晓赋不衍而丽子渊太冲之遗也古诗不雕而藻子建景阳之遗也歌行恢张而润达夫嘉州之遗也七律冲澹而逺应物随州之遗也五言清而逸排律整而洁浩然佺期之遗也萟林得先生犹麟羽有龙鳯音乐有琴笙矣琼山博奥铁桥髙古皆南海之竒也黄才伯与先生起而承之受授一道得其精华黄若大河而先生则砥柱之髙峻也黄若长江而先生则中泠之清絶也至廉介易亲孝友好施粤中后起之士皆先生倡之即兹编也天壤俱敝安知后世不有相知定先生之言者乎不佞辱彦升笔札之托抱伯牙絶弦之感因道其概焉君华博雅好修有父风万厯戊子秋日五岳山人沔陈文烛玉叔序

　　●钦定四库全书

　　瑶石山人稿巻一

　　（明）黎民表 撰

　　○赋

　　粤王台赋

　　白露既零玄霜始积草木凋伤山川阒寂感京台之忘归登城陴而中惕慨然增思拊膺太息兴国忘王累辙重迹岂徒咎陶之不祀爽鸠之弗宅而已哉则有强秦定霸劲越守偏五军摧而弗利睢禄却而生捐嚣死南海佗据龙川占王气于东井规闰位于瀛壖于是思华风陋魋结裒秦余役徒■〈列上巾下〉乗黄屋以称雄改金墉而创制日不重明世无两帝思首丘于故墟挫雄心于游说循南面之仪讲郊宫之礼恢夕室以重摹拟郎台而增絫堙窦夷山审曲面势辇道云连重轩霞起頳壤密石之工井干荣楯之丽铅墀扣阈之华藻梲雕栾之侈固已穷殚海陆而炳焕万里且其跻攀缥缈旷望芊绵横挏象郡却俯龙编控以虎头之阻隍以鲛人之渊迭金枢于穷髪散若木于虞泉凄风而纎埃不起赫暑则纨箑常捐信可以纡烦理滞而乐死忘年徒想其初春始秋宫车以出佩玉玺与丹符载琱舆及寳瑟靡旃如虹树羽若日弹飞缴生掩羣射疾组练赧乎天庭金石殷乎地室欵塞洽鳀海之封举釂沾狼盘之秩灵曜既西欢燕乃毕目瞚心愉志骄气溢谓刘项可与并驱曾萧曹何足为匹虽麕伏于羁縻终兕决于受絷吕雉呴则闭闗反距代龙兴则奉书要质道之污隆惟其顺逆施及三主溘焉遂衰婴齐入侍樛女来归干侯萌于鸜鹆骊戎兴于龙漦终军受冠缨而画策扬仆泛楼船而出师三闗席卷驷介交驰石门为欃枪之垒贪泉为雁鹜之池烟焰焚其城郭栋柱郁其倾敧茫茫畛域戎马生之虽有白璧紫贝之珍翠羽明珠之贿雕题黑齿之酋骆越苍梧之徒曾何益于摧败哉嗟乎乗时者先奋守险者莫当龙洲非表里之地鹏溟岂百二之乡卜洛者处其中入闗者搤其吭彼宴安于江介夫安取乎允长然而窃国者百祀称制者五王岂不以藩篱足以自卫琛赆可以争强使吕嘉悔祸而内属南武裂地而分疆安知不与卯金乎竞爽而自底于灭亡虽天运之匪忱亦人谋之不臧谅覆车之当戒奚髙台之怵伤哉乃振策而去曳屣歌商以舒郁结之肠歌曰春风起兮春草生春草歇兮秋露零英雄去兮山川在罗纨尽兮台沼平天时有代谢人理易亏盈林光迄已毁栢梁又行倾彼蛮触之战鬬兮安能使余思之怦怦

　　释志赋

　　余遘辰之连蹇兮志菀结而不平独超举以逺游兮困敦之岁余北征越溪谷之嶃岩兮泛皇流之凌兢既廓处而去亲昵兮又羇旅而无友生虽人情之同于懐土兮独余衷之藴蒸溘大火之将徂兮鶗鴂感秋而先鸣情憺憺而不释兮心揺揺如悬旌夜漫漫而难寐兮神■〈雨上滛下〉■〈雨上滛下〉而外凭众既莫可与为语兮吾将假臆而自明览先民之所蹈兮咸先迕而后拔岂所遇之多艰兮抑天道之遐昧说胥靡以征梦兮尚鼓刀而感璜仲伏槛以就絷兮戚扣角而歌商申重茧以存楚兮睢拉胁而危穰秦揣摩而多金兮斯游成而被刑曰趋舍之殊域兮亦倚伏之异门夫孰赡智以显荣兮夫孰幽闇而蒙患彼焦明翔于寥廓兮鷃乃决榆枋而翩翻应龙骧首以游雾兮泽蜺乃乐乎泥蟠余岂不能慎栖而择木兮心窃有以自安也始余摭菎蕗以充帏兮恐丛蒸之芜秽褱悬黎以结佩兮又恐袭鱼目而同匮冠云缨之嵬嵬兮彯霓衣之纚纚抑蛾眉而不扬兮矧敢呈其皓齿谓予情其不信修以好姱兮要九灵以为质灵氛揆余之贞素兮索蔓茅为余叶妃曰女无儇媚以自喜兮持谅直其后无悔练元辰以俶装兮诏鸾皇为之先羌中道而竚昭兮伤成言之数愆心忳忳其侘傺兮非蜷局而不行捐修玦以陈词兮涕浪浪而沾裳览众芳其犹未艾兮何直为此皇皇也俟河清之未极兮恐玄夜之降霜宿莽瘀以日萎兮草木萧瑟而焜黄余固知凿枘之鉏铻兮精专专而不能忘睇灵琐以陫侧兮邪气壮而内攻世方唼喋以竞进兮何独守困穷也抱龟玉而自衒兮又士之魗行也退修吾之初服兮思徘徊乎故宇被荷裯之容裔兮荫桂旗而轻举予诚不能变心而易累兮又岂贪婪而妄食谅不仇于今之人兮又何褱此怵惕抚年岁其犹未暮兮及余行之不迷肆坟索以自娱兮猎道徳以忘疲企泰阶之一平兮愿戢翼而俟时虽离违之可念兮又安用坎廪而长悲乱曰结精逺游独鞿羁兮览古镜则怅多违兮抑志忍尤自保持兮沦神道域其庶几兮

　　双节赋

　　谇髙梁之淑媛兮秉亮节而不移藴贞专之竒志兮懐婉嫕之殊姿袭绮缟之缤纷兮佩瑶琨之陆离申兰茝以充帏兮曳明月以为綦赉盛时之■〈女便〉娟兮潜幽宫以自持俟鸾凰之成言兮假惠风而鸿仪奉嫔则于髙族兮荷樛木之蕤绥合珪璋之两美兮倡埙篪而同气既齐体而委身兮谅何嫌于葑菲胡赋命之■〈山厄〉巇兮又天路之遐昧曰之死而靡他兮謇中道而遂改无松栢之峻茂兮同英芝之顿瘁悲伉俪之两絶兮倐形响之捐背世淟涊而溷浊兮余独好修之为害也援苍天以为正兮指皎日而申戒虽謡■〈言豕〉之詈予兮丼餐荼而不悔旦余依乎■〈巾惠〉帐兮夕余息于玄房屏藻饬之金翠兮捐被服之华章申絓组以重结兮垂襜帷而蔽光琹瑟弛而弗御兮芗泽絶而不扬何四节之疚心兮春与秋其回薄览蕙若之曾敷兮淹梧楸之先落号失羣之羁雌兮唳单栖之别鹤霜霏霏而集楹兮露泫泫而飘幕庭■〈宀康〉■〈宀良〉而无人兮尠余生之何托神恍恍而若亡兮冀音徽之有觌忽頺思而就枕兮晤话言之犹昔起摄带以周流兮怅然疑而陫侧孰微衷之可忖兮涕沾襟之泛澜岂同穴之■〈侃上心下〉期兮将阙地之为难頋遗孤之呱呱兮增纒绵而永叹聊屈心而忍志兮镜女史而胪情悯伯姬之待燔兮悼桓婺之毁形嘉纪季之存祀兮恫杞妻之颓城愤礼宗之絶命兮师班惠之扬名虽操行之不同兮咸保已而全贞苟余心之无媿兮何必汶汶而捐生嗟庇宗之为大兮窃致余之精诚洁爼豆于肸蠁兮植枌梓于园茔训恭俭以贻则兮竢黄河之一清谅天鉴之匪遐兮终勒骏而腾声重曰从一而终女之操兮婉彼淑媛惟义蹈兮闇沕幽翳垂两曜兮洁如圭璋莫之缺兮矗如岷峨莫之折兮匪惟女仪实母则兮应像作镜贻捆阈兮克昌厥后皇肇锡兮天之报施信靡忒兮

　　○五言古诗

　　逰僊

　　我思忽不惬藐然隘中区凌山度瑶碣肃驾自云衢遨逰清都阙神猋吹我躯上帝垂藻旒羣后骖龙趋羡门进僊药王乔授玉书餐和炼真魄精神逰六虚自握无为寳年寿安足虞
　　濯足紫沂海晞髪朝阳阿云车载玉女皓齿扬清歌参差丽霄汉玉辚隠相和驾言憩玄圃贻我琼树华光仪忽以逝兹意成蹉跎岧岧阆风岑泛泛蒙汜波仙才谅非偶浩叹将如何
　　烛龙衔奔景倐忽归崦嵫思托浮丘子髙举乘云螭飘飖弭綘节旖旎骖芝旗朝逰昆仑丘夕泳弱水湄竒龄等金石桑榆安足悲夸父为邓林但为俗所嗤
　　山林非所托所思在神州寓目八纮外经过华池幽神光飒然至青鸟从我逰灵妃奉玉觞清謡自相酬欢娱未终夕曜灵不可留山川夐绵邈白云良悠悠安得不死药千载复来求
　　长鲸鼓玄涛巨鳌戴崇巘若华散余晖照曜金银殿流铃韵空歌琼蕤倐如霰飘飘一水间霞踪杳难见颓龄不可驻流景疾蜚电喟彼蓬莱舟伤哉栢梁宴谁能回日车常令鬓不变
　　淮南方好术矫志栖云间金鉼汲素绠寳鼎合神丹神丹资服食白日生飞翰永随八公去翱翔戏天端志大术良疎功成虑亦殚连蜷丛桂树翩翩留空山徒闻脱屣去不见乘鸾还

　　咏懐

　　佳人入我梦华容渥如丹玉璜称姣服扬辞吐馨兰接欢在须臾寤言阻河山坐惜朱华改空悲蕙草寒别离不可处况乃玄律殚
　　肃肃髙天鸿冥飞慕俦侣岂无凝寒思连翩自容与眷我平生懐梯航限河渚块然守空堂伊人自豪举揽桂聊淹留折麻空延伫道逺多风霜岁晏多思虑光仪恒不忘何异渇琼树

　　邯郸才人嫁为厮养卒妇

　　淹泪辞玉阶含凄下瑶殿今日叹离居夙昔欢同辇兰蕙自有芳蘼芜固所贱淅淅西北风吹我秋田蓬夜梦邯郸路不识邯郸宫王颜会销歇君恩那得终

　　出郭十里望白云

　　伊余霞外心夙协沧洲想芳春戒簮朋青溪肃徂两弥弥清露漙英英白云上旭日熹阳厓暄风散林莽栈道既萦纡窥川亦沆瀁干吕气多竒建木影殊状陟云脰已捐览胜心逾壮玄圃非冥设丹丘岂外象愿矫凌风翰永恣山泉赏

　　僧归亭故址望栖霞寺临观黄太史精舍

　　青丘未云陟磴道方邅回烟霞迹以怆谁见化人开雕甍翼云外玄构隠巗隈中有藴真士雅负凌云才汲古浩津梁蓄寳富玟瑰竒文厘七略玄象正三阶薄游沂水服屡举河朔杯缁尘一以隔岁月缅悠哉空余云卧地萧飒松风来有懐谅难已愿假征鸿裁

　　登白云最髙顶

　　灵岳奠南隩凤翼矫而跱上干爥斗枢下盘絶地理修阪饶莃苓回蹊荫楩梓东观极扶木西窥逼蒙汜晨标頳霞截夜气白虹起玉树发葱青金潭耿清泚平生信经竒兹山擅巨美图史谩莫传倜傥固难纪倘骖飞龙游长揖当途子

　　入白云寺酌九泉

　　顿足云外游弭服云中宇晨霞朗髙木晴晖射孤屿泠泠山漱琼湛湛觞浮羽层栏蚀金碧古瓦窜鼯鼠抚迹冺空有忘懐契宾主手掲留荑赠目送飞鸿举方谐鸾鹤踪遽协濠梁矩齐物在斯辰忧生非逺虑

　　遡水帘洞过月溪寺

　　縁蹊路方涩寻异景屡延凝思瞩幽岩朗咏遡长川青莲敞妙界璧月鉴华泉寳树无重影金轮不复圆依微想台榭出没怅云烟羽人絶髣髴员峤徒空筌归寂竟何感抚化弥泫然六龙倘可顿为我挥虞渊

　　鹤舒台是安期上升处

　　安期錬玉液飞歩凌紫霄空余璇台在千古郁岧嶤金床鎻灵穴碧树敷英翘鸾笙空缥缈鹤驭徒逍遥物化迹逾胜理惬境自超愿弭云中驾随君挥碧寥

　　虎头岩

　　松径光未黯赏心讵云释揽胜陟崇崖褰衣履危石云构方蒙茸乳窦正淅沥险逾吕梁壑嶃异天井壁仰接惊猱栖俯视飞鸟迹緑帙昼常扄丹光夜逾赩杳杳曛烟生澴澴冬霰积功非夸娥掉竒假巨灵擘栖真事岩耕倩尔飞鳬舄

　　送何于逊游衡岳

　　朱陵郁佳丽真气雄哉纷华芝翳凤盖空香飘鹤羣羽衣何婀娜行逢魏元君手掇金明草口诵青苔文玄言屡敷析刀圭时见分猋轮香难即回身入青云流铃歌未歇陵苕尚氤氲倘揖当途子相期凌紫氛
　　神皋锺火徳名岳奠坤维岂伊灊霍俦聪明谅在兹登封表崇壝肃事展灵祇欹厓结衡宇回阿荫桂旗卿云出扣阈郎月流琐扉玉童夜击鼓祠官朝祝厘触石散膏壤生贤翊昌期理冥信莫测迹贲良可窥蹇余俗士驾何时骖赤螭晨登岣嵝岑旷望弥赤县垧服引昭丘襟带穷楚甸五峰郁游龙三湘皎澄练礧砢矫以虔云霞蔼而变尚想卢敖游应蔑海若见尚子愿终毕伯昏险可践夙昔经竒心兹焉慰遐睠
　　姒皇昔导江翻然感玄夷竒文镂金简夭矫鸾凤披灵踪閟草莽神功播无涯彼美昌黎子千秋乃来仪精诚廸穷昊白日回阴霏镵厓纪大雅逸韵凌云飞钦圣有逸轨懐贤注遥思慎矣渉修路跂尔琼树枝

　　送何乔仲赴阙

　　招揺有桂树结根南海湄蒙茏度霜霰皎洁常不移以兹孤直性贡之白玉墀春风被兰茝荣耀同一时虽有艳阳质比君璚树枝明堂备榱桷海寓瞻巍巍丹青洵云美玄素岂所睽无言媿桃李幸得仰容辉
　　托养贲丘园深衷媚泉石乘流纵归榜登山望飞翼挥觞欣与同啸咏忘昕夕讵云云雨乖怅彼山川隔忘言昔所歆投分贵不易龙蠖自有时谁能效沮溺
　　驱车燕赵郊道由介丘阳飘风起蓬藋陵谷晦苍苍津梁浩千古谁能测幽冥我犹局一隅子今营四方翻飞无劲翮蹇歩愧同行安得皎日惠愿言希末光
　　羽檄起边庭夜火沉秋柝六月犹出师连营亘沙漠虽收瀚海功未极西山瘼丈夫狥国心安能处其薄努力宣令猷康屯运竒略卿云覩轮囷欃枪见清廓马多却走余民有康衢乐王道喜清夷书生守藜藿

　　园居杂兴

　　时雨涤芳园林皋薄暄燠微风捎池荷轻云荫修竹懐人倦寝兴褰裳展游瞩鯈鱼出深渊蜚鸿渐髙木云胡限欢赏跬歩成川陆琴心乱无绪樵歌断复续缅彼濠上游怅望清溪曲卜筑倘有期从君蓺松竹
　　冲懐寄林壑抱痾卧园庐诗书为我縳一畆成丘墟清晨具农笠命仆勤负锄新畦灌灵药旧埒环嘉蔬兰生既盈畆豆熟亦满车夜雨剪春韭清霜登紫萸朋来可觞咏安用烹神鱼食力古所贵巢林诚足娱寄谢任公子持纶安所如

　　晨起斋中读书

　　息躬衡门下游好在六经丘中列万木风起皆金声山林有殊观耳目无逺营清晨屏荒翳躧屣当前楹鸟耕思有岁熊经希养生游心极罔象顿足游大庭旷士恒抱朴宵人若懐永或偶苏门啸蹔返南阳耕龙蠖本殊性鹪鷃岂谐征兹乐庶不忘烱然垂丹青
　　辞家适燕蓟遥遥逺行游怅兹云雨隔忽复寒暑遒人生寓瀛海安用懐百忧伊余困泥滓有志仍丹丘临渊非钓国巢林殊凿坏奔波兾回舳骇路遄旋辀濠梁有逸矩箕颍多清流仙夫杳难觌妷女徒好修去矣从所欲轩葢诚多尤

　　懐友诗

　　急景驰西汜悲风起寒陆眷言心所思缅邈林塘曲芙蓉为君衣薜荔为君屋山巅思采苓云中乃抱犊我欲往从之道路阻且复宴坐恒屡迁寤言复在目衾裯讵同御椒兰徒盈握岁晚当归来从君蓺松竹

　　送邝中伯北上

　　扶南有竒士雅志无与俦班荆翳环堵被褐卧林丘手掇青琅玕引领睇神州美人驰目成逝将逺行游阊阖启鸿运缨弁宣灵猷舍我蓬门衣披君紫绮裘挈壶有余智挥刃无全牛轩车岂云晚邪径安足留居人易生思客子常苦忧跂尔渉要路知余懐阻修
　　征车何皇皇念子如騑服严霜被中野大气凄以肃我守衡门雌子骋髙衢足望望登君门悠悠渐平陆献赋争光辉夹毂相驰逐朝同楼护游暮就主父宿时俗徇异同明月袭鱼目去矣慎所投慰我忘薖轴

　　同丁戊山人游白云寺

　　流观遍炎隩结赏自员峤积阳熈层崖凝阴豁林杪云构何厜■〈厂外义内〉乳窦自窈窕澒洞出谷云渊渟莹神沼稍疲暂憩石选胜益跻表栏楯寄躨跜轩窻瞰深窅猛簴发鸿音寳轮晃余照龛以昙花覆阶将慧草绕讵谓刼灰余遂成夷原燎栋挠芝菌生瓦圻鼪鼯啸金薤剥石幢汞药遗丹铫惠逺岂复招巫阳不可呌萧晨命良俦兰觞展竒眺感兹玄运徂念尔冲规劭闗河阂舟楫云雨乖言笑潜虬媚烟霄冥鸿避矰缴勉敦谷口盟无贻北山诮

　　二忠祠

　　二忠者副使陶公晟方伯陶公鲁也父死节于浙子建功于广有司以事闻今两省并祠焉
　　矫矫忠烈公英谋本天惎不谓锦绣肠乃伫干将器奋力当休明朱■〈栽，鸟代木〉始一试谳狱清单辞触邪慑文吏陈臬正统初皇舆偶中溃宼阻括苍阳江介潜魑魅帷幕已拊髀诗书更谋帅公已深许国挥劔没长篲连营赫组练中坚拥旗■〈方邃〉受降已蚁附来苏乃麏至讵意下齐功更阻平吴志乘危出逺道孤军陷死地可惜温序亡竟踵睢阳事委巷有啜泣壮士愈决眦精诚感天阍庙食兰汤涘巨榜纒蛟龙穹碑负赑屃哲嗣播清尘鸿私永敷贲良史应特书终古垂幽懿
　　方伯本庆源嫓先树勲烈腾骧在万里早已见汗血剖符古冈州遇事辄勇决冠弁日岌峩珪璋遽昭晰授钺典名藩赐履徧海澨溟浸殱鲸鲵碉房扫槎枿舞干服三苗回面靖百粤玉麟锡纷纶铜柱表嶻■〈山上臬下〉石建葢恭谨冯异功不说幽讨从江门从容榜兰枻悯溺吊厓山蹈海愤始渫左辖应未酬台阶遂中折殊勲载盟府芳猷被邦耋念功今神尧崇祠再昭掲秋风汗马趋夜月皋禽唳金貂缀惠文千秋见臣节

　　巫山髙

　　巫山髙不极逺望何芊芊灵林构郁律神宇閟冲玄曳云翳白日兴雨蒙层巅平瞻景夷馆俯瞰云梦田芳春展游豫弭节此山前精灵尔何感魂梦屡徂迁晨鸡奏天色环佩声锵然空山旷延伫掩涕方来旋人神道终异欢爱难久延荒滛古有戒兹乐诚已偏惟有髙唐赋千载凌云烟

　　拟庭前有竒树

　　嘉树媚朝阳枝叶正相当佳人御纨素攀条翫其芳眷彼从征人思心共飞扬昔期别三载今已歴九霜繁华恱朝茂荣耀难久常愿折三春干一寄龙城傍不惜轩车晚所畏道路长商声感鶗鴂日暮愁红妆

　　社中分咏要离

　　勾吴素趫悍颇闻侠烈风咄哉要离子乃为万夫雄怯弱众所咍伍胥明其忠锋刃雠所爱草芥捐微躬持茅执几殆入水术当穷奈何殒强敌天幸成此功求名固已谬轻生诚鲜终乘舟媿范蠡首丘感梁鸿腐骨已蔓草英气犹长虹惟有兴亡迹千秋悲甬东

　　虞翻宅

　　城西有名刹云是仲翔园烟萝日以翳堂隍无复存幽林集异鸟曲沼罗芳荪諌猎想竒节醉酒悼微愆懐瑜尔何罪捐玦诚少恩才情岂不劭骨相故多屯瘴乡有逆旅江介滞游魂抱独萦遐感谈经思伟言运销名讵灭身屈道弥尊惟有青蝇叹千秋伤隐沦

　　天全所为大司马铁桥黄公作

　　西郭佳遨游芳园萃森爽修竹暎沧池潜虬动滉朗青泛【轩名】何蜿蜒降池肃间敞游神无近营寓目发遐想彼美贲丘园振缨遂遵养冥飞逺矰缴乘风适苍莽若凤感先民为牺叹哲匠嗒尔非丧吾超然得神王景行属旷筵疏材荷甄奬岂伊平原欢况逾竹林赏愿附扶揺翰从容撰几杖

　　粤洲玩梅亭得世字

　　翠屿屯朝霞青蹊屏氛翳藻构郁岩嵉青阳倐开霁万物正芸芸见此孤根丽疎影带栏楹寒花遶庭砌点素焕星悬凝英烂珠缀入室拟幽兰留人比丛桂搴芳慰幽独懐玉期贞励游目悟先几忘言获真谛一谢尘滓游逍遥人间世

　　玉虹涧得日字

　　碧溜疏遥岑瑶光泻晴日束石乍萦回衔厓转泌瀄清声散竽籁静听调琴瑟分流虽究万泝始乃归一幽讨讯真源汲古懐修繘习坎浩自盈到海功始毕

　　赠陈诏州

　　韶石款南岳肄水汇东溟岩镇俟良牧疲人纡圣情推毂允明茂之子扬徳声豹变蔚文采凤仪叶咸英渊冲恒若谷温裕式如璚淮阳本卧治华阴更传经匪惟惇化穆实以心源清三年报邦政万里导遐征衡茅惠髙葢疲苶媿逢迎云螭不可弭鳬藻驰我诚所兾隆弘美王道今休明

　　送丁戊山人游罗浮

　　逺游岂不羡逼此区中情愿得鸿鸾翮乘之以遐征诘朝饰羽葢嬉游至层城阴室启耀真阳宫豁朱明俯盼列川岳仰视灿日星朝搴琼树枝夕采瑶草荣外观岂足慕所贵能遗形纡尔瀇瀁懐驰我鳬藻诚临风不得并望美空屏营
　　瑶台峙十仞丹霞蔽朝阳上有青琅玕下有孤凤凰来自君子国五色绚采章所啄非腥腐所营非稻梁我愿偕此鸟遡彼灵风翔一举轶宕冥再举周圜方昆丘罗碧树青岑潄瑶浆路逺竟莫致苞羽空摧藏翻飞谅有待何必内懐伤

　　双节为内江萧氏作

　　华萼何相辉兰荃竞为美婉娈当青阳赍欢侍君子翻飞岂独翔游行必俱止成言逾金石伉义期桑梓良愿既我从衔恩自兹始
　　白璧无缁磷禔身自孤洁分形本同株殉生岂殊辙铅姿逐泪毁丝音随弦歇逝水寜回流芳蕤不重结长夜何漫漫一往成乖别
　　凄风起云屋夕景下玄墀徘徊别鹤慕啁唽离鹍悲陵苕夺幽色阶草舍碧滋芳年屡回换单居几何时感物增凄恻羽觞难复持
　　境乐心逾悲年殊志还戚惸惸抚婴孺依依感畴昔红芳成皓首■〈氵不〉光信驰隙忘忧岂蘐草可巻诚匪席不见青陵台上有双栖翮
　　芳草讵云蚀髙谊良有终懐清表秦里石窌当齐封感念皋鱼子精诚回昊穹图形昼袆翟负榜纒蛟龙从此岷峨下千秋传卫恭

　　题仲弟惟和云野山房

　　白云何灿蒨飞度玉山岑散漫南窻下徘徊嘉树林凝霏入素几委润夹幽襟翘首帝乡逺揽结兴长吟释耒起南畆肤寸待成霖巻舒在适性去来尔何心扶揺方整驾总辔瑶池阴

　　天寜寺【僧道衍故居】

　　穹标千朱鸟嵓镇峙黄甸迢逓屡刼余旷望千里见威神翊栋宇丹梯凌栈齴隋荒戒不逺秦余迹可践宇内骋良图异人侧延盼混迹渔樵流中备帷幙选叱咤兴风云指麾定京县岂徒人谋胜寔以觉力显曩基有增饰故池仍重穿金骨永不焚智灯夜犹炫弓劔归鼎湖丹书閟净院古瓦苍鼠窜寒林夕鸟啭玄运有兴衰浮生信露电迷川藉津航尘海孰漂转穷途创竒观临风泪如霰

　　白云观

　　翠壁苔藓剥雕楹风雨倾不见赤虬返空闻白云名环中龙虎伏鼎内铅汞争石函委真蜕绛气干天庭松杉缅延伫鸾鹥导遐征古甃汲寒冽阴廊画仙灵羽流萃杂沓鬼火流青荧腥膻漫玉椀瓦砾飘金茎云螭杳难驾霞踪怆余情修途逼暮景改辙思长生稽首受玄钥一为开瑶扄未敢望鄞鄂庶能守申庚谛听获忧悯恍惚聆箫笙出门悲风起旷若失蓬瀛何时复来游相随朝玉京

　　瑶石山人稿卷一

　　●钦定四库全书

　　瑶石山人稿巻二

　　（明）黎民表 撰

　　○五言古诗

　　和陶征君饮酒

　　仆自垂髫操翰渉于强仕之年六上京师迄于空返蹇劣之效斯已彰矣甲寅岁言归故山始营隐居之所暇日览陶靖节集有饮酒诗二十首辄依其韵为之意率词俚取诸胸臆观者幸畧其辞而原其心焉
　　天路何辽廓吾生从所之致身苦不早奄忽非少时迷途幸非逺回驾方自兹但当饮美酒任性勿复疑有客款蓬庐一觞欣共持
　　禽庆逰五岳仲长之邙山鹏鷃各有适大小安足言委运属壮齿建功惭暮年所贵能遗形岂愿竹帛传
　　羲唐去世久缅然伤吾情营营当途子所徇利与名乔松歴千载蜉蝣无久生念此修短殊徒令心骨惊有酒且斟酌驱驰竟何成
　　有乌具五色乘云以翻飞毛羽何摧頺日夜鸣声悲竹花久不实饥寒无所依髙松生南岳岁晏当来归仲尼欲浮海楚狂讥徳衰戢翼守寒贱无令兹愿违
　　髙台架林麓眺听忘俗喧颇惬旷士懐孰谓兹游偏轻烟起平陆夕阳頺西山众鸟赴乔林吾亦念归旋无闷征在昔铭骨事此言
　　怆然感昨非方知今为是白璧混青蝇荆玉遭谗毁田疆困二桃论功固当尔弋人亦何为吾将寻园绮
　　秋风被庭緑粲然擢孤英变化每如此底用惜其情开轩盼流景倐忽西南倾携壶就花间有鸟向我鸣兹欢信可毕扰扰劳吾生
　　翩翩繁华子灼灼桃李姿桃李虽不言霜风摧其枝荣期老带索李广逢数竒坎■〈土禀〉良足念天命不可为安歩聊复尔讵用乘金羁
　　衡门昼常闭好客每为开谓我当逺游故居不可懐明当偕子行永与人徒乖逰必昆华期止当庐霍栖应龙志天飞胡为乐蟠泥感君吐中膓素心固所谐蹇裳自兹去径路了不迷逍遥无何乡千年方来回
　　我昔游燕赵览古登城隅回风振槁叶雨雪泥中涂惨戚游子颜岁晏坐驰驱谋生一何拙衣襦岂无余便当舍此去息影穷山居
　　依依辞宻亲悠悠涉长道十上竟无成回车念将老所希恢令猷岂在忧枯槁冉冉玄运徂颜色无常好彭殇等归尽金玉焉能寳吾将谢世人抗情烟萝表
　　吾年已强仕非复少壮时都无懐禄心尚躭古文辞其人虽已逺玄解或在兹欣与二三子披襟莹前疑忘言诚未易庄惠不吾欺遵途有逸轨逍遥随所之
　　桑麻翳蓬门萧然断人境欣无耳目营既醉还复醒知我诚已希兹言贵深领髙矩谢夷齐清风挹箕颍天运固有常得丧吾当炳
　　晦朔相环周良辰已复至开轩候良朋一斗径先醉衣带乘不理杯盘乱无次龙蠖自有时人岂能贱贵但愿餔其醨独醒岂知味
　　炎洲负南海中有神仙宅我欲从之游苍烟杳无迹人生若惊电年寿岂踰百玄夜忽几何晨曦将复白霞举倘可期脱屣非所惜
　　子云不晓事白首窥玄经我昔弄柔翰窃禄翼其成岂谓兹道非年齿已屡更顾影守空堂枳棘塞中庭灵芝尚三秀鸑鷟待一鸣頼此慰迟暮可齐达者情
　　芳兰杂萧艾頺俗散淳风咄嗟可柰何有酒时一中噤吟笑唐举幽忧怜敬通真妄讵能辨荆人遗其弓
　　世人营丹砂系影无所得夸父为邓林古来共称惑頺波赴沃焦坏土安能塞愿言乘虚舟往就不死国玄珠虽难求获之在幽黙
　　邴生长免归于陵不求仕古之贤达士得失徇诸己念此媿平生屡进忘其耻不能守田庐胡为去乡里虽云营斗储力不任纲纪周任有遗训吾行固当止蕣华不终朝达生或可恃
　　余生素屯蹇颇复懐清真谬当盛明日再覩玄化淳人文固昭晰宪章亦已新岂起东蹈海会将西入秦征途不遑舍所逐埃与尘为策虽不就斯志良已勤奈何四海内弃絶寡所亲朅来二十载皇皇尚迷津念之动中褱涕泪沾衣巾置此勿复言齐契在古人

　　吴中三子诗

　　文水浚灵源信国挺华胄才本埓机云论岂殊向秀好客屡清言深衷辔携手壊林委丘壑长缨困驰骤曩聆古劔篇森罗灿星宿烽起吴江濆骤珠不可觏
　　右文休承
　　彭公隐吴市坦荡无俗氛雄书迈鲁国善诔比扬云光彩戢鸾翮圆方摩鹄羣沉饮知杜机万物从芸芸晤言杳闗河夣寐懐清芬何时觌璚树良用慰悁懃
　　右彭孔加
　　周郎出江左朗朗散风标六籍潄芳液羣玉方采樵磬折见冲抱款言弥久要怆然念离夜携手在河桥缅余樗散姿谬倚英琼瑶回望具区云心旌屡揺揺
　　右周公瑕

　　游云谷山

　　朝从云中游暮投云中宿烟岚稍出没冈峦相迤属层标下奔峭双窦惊腾瀑朗月沉东峰残晖在林木迢迢浮云征寥寥天宇肃揽衣不遑寐良夜欣秉烛动极归有静吾以观其复天鸡奏晨曦杖藜骋遐瞩

　　大科峰望日出

　　炎洲孕灵秀海澚潜异踪跻攀极岩险始穷七十峰却倚何睢盱竞秀皆冲融驾肩朝羣帝蜿伏腾飞龙一气混溟渤万有开鸿蒙骤陟忧鬓髪凝眄披心胸石菌不可拾金沙或能逢终营菟裘居赏心兾来同

　　谒白沙先生祠

　　玉台昔飞遯名山屡登践泉壑閟霞踪垣宫饰嘉荐两楹委林麓四壁带苔藓敛形随化逝神理将无变深衷懐若人山阿或游衍渊机涵飞泳帝牖灭闻见执鞭予已后升堂迹方添茫然空所思浮云没遥巘

　　天湖亭

　　湖水何悠悠鲤鲂何簁簁临川无芳饵叹息将奚为昔人思钓国凌霞构重基风云有消歇池馆遂堙夷我行偶见此踯躅心为悲旷士懐鹊起霞举当有期不能唼苹藻泛泛随鳬鹥

　　轩辕试劔石【罗浮杂咏】

　　仙翁本劔侠逰戏龙衮前金盘射白鹊鹤髪换童年幻化乃能尔金石亮非坚神化终腾跃洪垆空焰烟

　　通天嵓

　　郁罗隐萧台琼扉不可扣耿耿阅幽灰迢迢歴星宿道逢猋轮客倐与青精觏相携毓华林行歌采三秀

　　飞云顶

　　龟台何岧嶤下临西极天灵妃舞云轺嬉游携列仙鲸波忽簸荡浮来知几年至今三青鸟犹巢珠树颠

　　凤凰谷

　　翩翩五色鸟乘云自丹穴览辉千仞冈弄影寒潭洁饮啄岂不谋腥腐非所屑虞罗尔何施清冷坐怡恱

　　野人庐

　　黄野仙已去于菟守灵闗松风起万壑时复乘鸾还朗吟梅花句清丽非人间被衣出磵户朗月沉空山

　　单道开石室

　　至人炼真形冬夏常穴处细石伴琼饴饥来自堪煮万形等归尽逍遥敛神去香火遗篏岩霞踪杳何许

　　中阁为陈公载赋

　　飞云带积阻磴道多莓苔旃檀驾髙阁芳刹凌空开连峰入戸牖金银混蓬莱焱梯杳难即天伎从风回阁中餐霞子早隐莲花台神游挟希有升降随九垓蠛蠓俯浊世沧溟视浮杯金沙发五内足底兴风雷笑入桃花源浮光轶尘埃镵文记石壁千载方归来

　　同文寿承李伯承郭次父梁思伯集冯大叅汝言官舍

　　明月出西山余辉偏城楼城隅多轩葢秉烛为夜游清笳杂繁吹廓然销人忧坐有白云客髙谈比琳璆意欲蹑倒景游戏昆仑丘頋我俗士驾安能骖云虬开尊且命酌主拜宾复酬悄然严霜下褰裳不可留眷言兹夕欢荆璧获所投

　　岁暮懐梁园三子

　　瑶林挺荆楚呉公秀无双鸿逵振英响鸡舌备周行沈思运圆象补衮回七襄犹龙不可絷歌凤仍猖狂见客屡白眼何人得升堂再召异宣室憔悴同浮湘宇宙岂不廓斯人日摧藏梁园啜古泪萧条洒烟霜寤言觌璚树怨彼河曲长
　　右呉明卿
　　蜀都寔才窟铜梁奋天歩心源迈古浚气岸流俗迕屡迁宦不达四壁家仍窭虚舟尔何心蛾眉自生妬言念河朔游亟蒙班石頋款闗倒衣裳胠箧见情愫夷门杳何许劳人走霜露羊肠方险涩鸾翮将焉鹜忧来变鬒髪良以思君故
　　右张肖甫
　　汝南重月评中郎冠时哲水镜铨人伦珪璋映朝列玮词铸心匠竒颕表天嶷将整扶揺翰倒览金银阙抵掌笑时流出走因妇舌遇我胸屡披下士食为辍铜街骖辔游紫逻挥杯别懐材卧空谷下乘争驰蹀思君阻寒水三花竟难折
　　右张助甫

　　五游赠郭山人次甫

　　乘屩之劳山三神郁相距羡门驾吞舟凌波载游女投珠赤水阳捐佩玄洲渚鳞裳杂星罗虬盖随云举寓目溟涬观挥手蜉蝣羽若士寜足矜三光可为侣
　　恒代秘珍符蓬蔂孕竒寳服食驻颓龄颜容美神娟息影事穷栖散髪卧絶岛止渴漱玄泉疗饥掇神草三尸去我身谷神自绵抱冥灵虽千秋不知我寿考
　　璚枝列涨海若华散炎洲神鱼运大壑巨浪排空浮云帆倐飘举恍见轩辕丘鸾歌自往来羽客乘烟流自非琴髙侣谁能驾扁舟一息骋万里鹍鹏安足俦
　　龙驷乘奔雷羲和不遑舍白露应秋零朱华随年谢愿因庆云兴层城弥猋驾飘登阆风巅三辰伏其下金台异温凉玉莹阅冬夏便姢多列僊娱游使心奓
　　天坛冠王屋神芝伏其阴永愿排火粒掇食驻蓬心蹑屩三台阻息驾伊川浔道逢王子乔笙竽吹凤音携手紫房里匿影青云岑世人不可见三华徒碧林

　　送姚伯子还润州旧隐

　　久作燕台客几经秋月白秋月复春花年年故园隔手把严安书家储无甔石却扫平津门垂翅长安陌昨夜梦归来五湖荷花开杨帆从此去要路不须媒北固青山在长江流緑苔更寻江总宅相期中散杯浮云尔何物壮志空摧颓余亦乘扁舟雷平披草莱

　　十四夜月同姚元白欧桢伯作

　　客心睠良游秋月有华照霏烟敛天末灏气澄霞杪素采虽未圆云衢已光曜■〈穴上叫下〉窱舍朱宫奫沦薄兰沼周除有近观穷髪无遗瞭清晖虽可娱烦襟自萦绕坐俯蜻蛚吟仰聆哀鸿呌闗山限羁旅岁月苦奔峭褰裳暂徘徊挥杯共清啸朗鉴应可期留悰展遐眺

　　十五夜月

　　纎云屏氛翳圆景光逾烂澄辉溢层霄晶莹霭平旦下见长安城金银造天半甲第杂星罗雕甍蔚霞焕登台翼神猋清规弥可玩飞觞展良游促坐命华管沈冥我思积负羁尔情惋朱华方葳蕤白露遽凌乱展转长河翻劳歌南山矸揽环誓相于居诸复何叹

　　十六夜月

　　盛满不恒居驰晖已复歇轮囷尚皎镜朒朓渐成玦气匠增萧寥霜籁凝惨冽南楼俯岧嵉闗山不可越徂年值急景蜚猋凌暮节良晤复几何登临念乖别朱丝屡促柱金罍岂徒设倚伏递相寻荣贱同一辙且终今夕娱冥心寄盈缺劳谦可久安珪璋俟明哲

　　秋日集文寿承诸子得寒字

　　翻翻双飞鸿戢羽游河干蹇予江海士托交青云翰黄华屇秋序萧爽可游盘驩然逅缨弁聚此西掖坦长筵列丝竹中厨具盘餐光华盛朝阙幽贞贲林峦吐讯出金石漓文馥椒兰潢污非所贵明信良已殚片诺季布重盈虚翟公欢隙末申烱戒相期保岁寒

　　赠大司马蔡公移省留都

　　洪河俟舟楫大翼假扶揺明公值休朗弱龄见英标剖符卧江海浪迹偕渔樵徒闻季布诺谁同贡公招朅来蓬池啸躧歩凌丹霄秉珪入铜龙惠文缀金貂鸿思翊皇度具瞻肃羣寮姱容谁不企希音一何寥改服指旧邦乘流命归桡亷公思用赵长孺愿在朝望隆位非薄心迩迹岂辽永言树勲伐怂慂慰杨苗

　　观舞

　　曲房罗荐合华烛黼帷舒嘉宾出上国妙妓产名区合欢垂绮带连理缀罗襦霞起当瑶沓花生绕玉除妆成遥掩月体迅欲凌虚赴节偏容与应歌目疾徐图云开绣衩写凤曵长裾洛水惊鸿日吴城掩鹤余凝情增盼睐回态转踟蹰静女思贻管芳华欲揽袪挂缨君未谅解佩持相于寄谢东邻子舍颦信不如

　　同王元美咏洼尊

　　昔贤寄沉冥遗迹表江岸刳中若纸臼青黄岂沟断鼓缶歌如渑瓠落恣汗漫鲸饮聊止戈蚕头剜柔翰岂惟勤小物庶用托遐观盈虚有迭代壑舟乃回换形模尚轮囷铭识已芜漫明牧展旷筵临盼起渊翫举釂咸尽欢辍箸屡兴叹缅懐若旦暮偕游等鹏鷃斡弃何足伤坚贞頼幽讃

　　雪后同许计部过崔都水

　　潞水背京邑簿书成陆沉况兹异乡感复尔玄运侵疲骖何所适矌望就前林大陆玄云合苍龙逈且深绸缪頼君子芳讯吐中襟并坐荫华榱醇酎时劝斟悲风振积霰颓光喧寒禽豫乐惬时序延览谐夙心去晷良足念来欢犹可寻髙冥徯六羽结桂山之阴

　　送苏子川之金陵

　　弱植窘修途衰龄奋徒歩愧匪璠玙姿遂令琱琢误紫阁崇造天铜龙辟朝暮邂逅逐骖镳殷勤展情愫桂枝屡扳援葛藟相依附金门我滞迹乌衣子遵路方嗤洴澼劳岂有缨緌慕秋草变芸黄客子践霜露睽离属思浅中情不能愬

　　太霞洞为周象贤赋

　　增城奠西趾灵景潜金方仪璘列两曜川岳备五藏冲腾郁劔气■〈穴上叫下〉窱舍朱光乘屩恣逺讨划然见金堂阳乌翼我体丹霓为我裳仰掇毓华林俯吸瑶池浆形神永超轶千秋常恱康始知中区外还有不死乡玄钥顿能启从君嬉紫房

　　别潘象安

　　鄣郡潘子象安淮南李公之门生也象安能为古文词隐居黄山中李公延之合下乃象安恬愉不及世事客李公余十年无所请犹萧然布衣也李公食必并席少别为之挥涕其见重如此万厯改元象安复以校艺至于京师有司不见録以大夫人年髙亟请归即当途欲邀致如李公故事不能留也慨惟李公当朝守正不阿以萋斐去国而象安亦濩落不偶不肖之再为掌故也实出李公奬拔顾穷途暮齿无所建明以酬知己之遇兹复与象安别能不悲哉然象安尚翩翩壮夫也必能收渑池之效于其行也诗以慰焉
　　紫阁崇造天劔佩声相磨吐哺遘良宰招延竒士多伊人奋下国被发行燕歌愿以朱丝绳锵然间云和千金不受赏抱犊遵山阿流言点赤舄推毂转蹉跎手中青琅玕斡弃同蓬科倚门俟舟楫旅服返江沱素交一以尽行路起挥戈严霜下宿莽悲风增微波强食以自爱啜泣将如何

　　予告出京师贻同好诸子四首

　　释来趋阙庭洁身奉君子改服践二京提椠余十祀并辔参羣龙衰贱难隶齿倦翮思林皋逰鳞羡江汜干没今有期离忧自兹始君门日九重行子在万里岂无衣与繻所念在桑梓揽蕙遵前途泪下不能止
　　东阁多竒士林风迈前闻而我斥鷃羽安能凤凰羣招延觏良宰翻飞荷明君攀援絶马邓论缀殊渊云荏苒经岁时思树尺一勋驽钝未及展驱策诚已勤行将反初服沮溺同锄耘抚已寔踰量所志惭食芹
　　双鳬戏中沚羽翼相因依眷言二三子畴昔同裳衣嬿婉未及终云雨当乖离往婴鸰原戚今懐机杼悲贞悔难具卜荣贱同一时众人各有营畴能恤其私君子重明义申以皎日期采撷异葑菲以报琼玖贻
　　扬旌出三河引领望双阙饮饯倾路岐缨緌尽朝列婉娈贻赠章光辉夺明月上有慎修涂下有遄回辙懿此同心言念之五情热昔如形与影今为环与玦朽钝诚已疲提携俟明哲

　　纡胜园为张元易赋

　　中条距芳甸丘壑亦未逺缅褱上世人于焉事嘉遁云螭不弭驾霞踪尚可践疏峯结绮构临流杭珍馆盱■〈目亥〉托幽遐鱼鳬乐暄暖乘流罄洄沿习坎悟舒巻金门不可招佳期起深眷素苕虽未零朱华已堪蹇滞留岂不欢岁月易婉娩愿回苑洛辔丘中恣游衍

　　出京师贻同好

　　弱植乘嘉运蹇歩备用行庆云垂华渥草木共光荣提椠分已溢改玉心弥贞徳宣藉亲交芳兰间杜蘅云雨当乖析燕婉不及并萧晨起严驾揽涕沾我缨缅然阻川涂旷尔逖音形贞悔岂预期损益难具明弭怨即东路含涕望西京陈词托归鸟以愬我中情

　　同陵州牧闗文学游小西天

　　陆海潜异珍竒观在涿鹿积险希天门重深讶渊谷真人感下生神僧惧沉陆凿空启檀施镂石藏梵牍委积弥年祀青苔尚可读遥役讵能探饮河恒满腹据槁日酣饮逺望荡心目夕乌东南驰庭皋千里緑寤寐所思人往来山之曲

　　登泰山作

　　神皋表东海作镇何穷窿气匠构万有挥斤辟鸿蒙颓然压九野奔伏如游龙飞梯倚立壁侧足临絶淙灵猋生两腋乃造玉女宫仰视但苍莽欲往阶何从平生汗漫逰泠然感絶踪海日连周观悲风起秦松息影止岩下揺心尚忡忡

　　畣李季常

　　衡门絶尘鞅慨然抚今昔良朋千里至末契等金石枉驾追前踪意惬从兹夕开襟出雕章往往叙离析蔬畦渐堪剪浊酒聊共适呜蝉歇髙树栖鸟投林隙为欢知几何流火忽复易感君平生言重逾连城壁

　　食荔枝贻李季常兼柬欧经季欧子耕

　　火齐出南海累累荫房栊虽蒙侧生诮移植甘泉中琼浆一入口五内生泠风枳橘有常性气味将无同君子幸见赏饱食寜伤中虽云悦颜色亦能热丹宫密脾间清汲调燮乃见功神农疏草木尔雅诠鱼虫烹芼失其宜伐性兹无穷作诗贻北客细咽无匆匆

　　别李季常

　　担簦越五岭矫志仍丹丘揽桂凌石室晞髪登罗浮金沙杳难觌玄珠偕所求天长积逺思岁晏懐殷忧驰晖不可驻江介迟归舟
　　归舟夙云迈操袂大江陲一为千里别晤言难重期余方忧鬒髪君自媚眉姿山川旷修阻安得长追随玄素谅不暌临路何足悲
　　临路何所陈策身苦不早良马疲皁枥应龙困泥淖刺绣难为工操瑟非予好欢误未及营驱驰已衰老青黄信木灾被褐懐其寳
　　被褐守环堵举目无相亲泛览穷铁摘沉思铸玮言藜藿虽不充容色无比伦田畴洵竒士鲁连称达人君子慎末路荣名重千钧

　　虬峯精舍为谢尉赋

　　匡山峙东南积阻带晴霓蜿蜒三百里峰峦转嶃絶屹立睨中原髙擎拄天阙下有藏真士散髪弄松雪时来起渊潜道味乃井渫薜萝惬幽贞藂桂树芳烈行藏岂不荣白黑因所说方追洪厓踪距迷巨卿辙愿言就松门挥杯共明月

　　栎园精舍为潘子朋赋

　　矫志事幽栖结宇依空林岂无嘉树枝息此散木阴达人守渊谷遁思常陆沉青黄岂不贵文绣非所任游言翳蓬藋谐我忘世心班草话平生寓目托嵚岑飞潜理自足荣贱行相寻萧寥答天籁葛天有遗音

　　瑶石山人稿巻二

　　●钦定四库全书

　　瑶石山人稿巻三

　　（明）黎民表 撰

　　○七言古诗

　　木假山歌为邝子干作

　　越城古桧青虬枝万仞孤生沧海湄繁阴婀娜巢鹓鳯盘根偃蹇藏蛟螭明堂大厦应难致匠石挥斤几回弃礧砢已受风霜蚀崚■〈山层〉会有云霄气山人家在扶溪边邂逅神物心欣然解骖推食岂足数移置此物当楹前旋开北堂上坐我幽壑中眼前突兀见青嶂绕室惨淡来悲风初疑天台雁荡凌紫烟中有丹梯驾日相邅连又疑巨灵远擘昆崘丘下有黄河万泒喷薄之飞流阴阳为炭何年铸至人徃徃能冥搜迢迢紫沂海鬰鬰三神山崒嵂在何所无乃虚无间就中拳石足怡恱胡为跋踄凋朱颜不如阿堵里更着黄绮翁弦琴坐白石散髪呼松风平泉良岳知何在惟有緑树揺青空

　　飞花曲

　　长安戚里竞春阳桃李花开夹道傍遥裔鹤烟笼上苑丰茸鸡树迩明光濯锦含霞非一色刻翠施红映朝日同心并蔕引鸳雏接叶交枝栖凤翼西第东邻望不迷溶溶宛宛复凄凄歌残玉树飘成阵曲罢山芗踏作泥婉态柔情分绰约不与春光共销铄初拂交疏入绮窓径度华池上青阁绮窓青阁盛佳人二八蛾眉不解嚬红牙度曲梁尘起银甲搊筝壁月新碧复云屏画不开莺啼燕语空徘徊慵妆未进雕胡饭揽带方临玉镜台摘蕋扳条还自爱睡起曾无一枝在愔愔迸泪乍停机脉脉煎心翻解佩昔时烂漫空相惜今日凋零竟何益寜知岁月损铅华寜谓风光类弹射万事相看成转蓬朝居裀褥暮尘中安陵坐弃前鱼泣长信恒悲团扇风富贵荣华须及时烹羊炮羔君莫辞清歌窈窕芙蓉帐羙酒蒲萄金屈巵高阳酒徒良不恶执戟何如草玄乐谁肯低头拜七贵谁能闭户穷三略莫叹飞花太薄情可怜全盛昜骄盈铜驼陌上荒荆棘金爵台前漳水声

　　同闗中杨朂肖宋珰传以忠呉晖王飬蒙西蜀邓合何采燕集

　　朔风驱尘暗青草蝉声夕满燕山道豪贵相逢不揖鞭却走城南事幽讨城南凈域敞青莲悠悠钟磬出人天緑水宛通秦苑树繁花常帯汉陵烟寓目游情无不有却典貂襜为沽酒紫绮初飘陌上桑银鞍却繋门前栁座中豪士本三秦西蜀才人并足珍手揽云霞挥日月律调霜雪变阳春不分勋名归汗马常思称纳上麒麟迩来索米长安市伏枥悲鸣絶知已撃筑谁知高渐离鼓琴未遇锺期子就来论交应最深莫比悠悠行路心孟公痛饮犹投辖季子穷途尚剖金邀欢未乆又伤离泛梗飘蓬无定期沧江白石揺归兴陇树秦云入梦思予亦翻飞向越城几回秋月向人明他年汉主隆词赋应念雄文似长卿

　　僊鹤花异植也青跗素蕚状类胎禽即嵇含草木记所谓鹤草也观自随时山人余因命舍弟为圗系以此作

　　青蹊窈窕连云上芝草琅玕萃森爽玉蕋飘飘间药开璚蕤的的縁溪长何年华表舞胎仙缟翼霜毫势宛然秀方薝卜深能浅馥俪优罗色更鲜五鸟枝头羞绰约三花树里斗嫣妍骈素含香在遥巘几度春风落如霰舞蝶萦枝乍可寻来禽隔水纷难见空谷幽人觅紫芝静闻芳气远相随暂移僊种归玄圃思植灵根在赤墀月满空林露未销碧海青天思寂寥倘遇缑山王子晋愿随风驭聴鸾箫

　　天台山障歌为上舍欧载卿赋

　　僊闾五岳玄风逈福地三山眞气孤烟云杂沓见青嶂知是何处夐絶之清都披圗验往牒无乃天台山东南屹地轴洒落重溟间张生东呉号痴絶十年踪迹穷追攀胸中尽吞云梦泽笔下横扫凌荆闗经营沧海赤岸万里之玄涛意匠缥缈真宰号忽从波中涌寳地稍向浦溆分渔舠又写风烟之九曲古树聮绵走平陆高人夜雪回扁舟初日莺啼上修竹青蹊此去入云林扣舷时闻樵采音碧桃花落纷如雾家住秦人深复深探奇厯险恣窈窕却在云中蹑层峤石梁倒驾垂苍虬霞标直上干朱鸟回流飞瀑何泠泠逺视但见银为城巉壁莓苔经日月崇祠桐柏剥丹青金支翠旗飒羽卫斑麟白虎纷相迎飘飘云气似可即我欲散髪呼僊童起来行叹复坐思不觉恻恻令心悲狂游汗漫竟何有黄尘污衣眼迷津秋霜夜夜凋玄草春雨年年长白芝山泽之儒知在无我今结束胡为乎盘嚢丝络苍精剑玉京渺渺从双鳬谢康乐孙兴公精灵往来空山中文采风流今已矣汲泉采药行当逢夜登天坛见海日朝驱列缺从罡风阳乌顾兎反在下笑驾楼船弱水东

　　秋风三迭

　　秋风袅袅流清啇朱华零落緑草黄明月委隙回素光寒螀夜啼候鴈翔膏炉沉燎朱火扬空房独宿私自伤凝思闗山绕羊肠杳难致之双明珰■〈艹縻〉芜昜莠菊昜芳君何远游长相望
　　秋风淅淅玄夜狙黼帷高张华烛孤严霜被野鸣蟪蛄塞鸿沙鸨相喧呼惨惨白露栖庭芜回身悃阁愁且旴不觉涕泗沾衣裾白云在天丘陵纡杳难致之红罗襦梁间夕鸟犹相于别长会促谁与须
　　秋风凄凄霜霏霏薄寒夜透琉璃扉玄蝉抱枝露气微疎灯耿耿流黄机中房泪下如绠縻金方路遥消息稀杳难致之双明玑三星煌煌承夜辉何为淹留忆忘归

　　刘明远松石圗为邝子干作

　　刘生善畵兼能书材力却与凢工殊千金为寿不一顾下笔颇获骊龙珠凡花俗卉岂足竒貌此千仞磊落之雄姿左盘右蹙势争长崩厓巨石相撑搘皴皮剥尽风雨干劲鐡屈作珊瑚枝苍厓缟皓洒飞雪晴空夭纠奔鸾螭太阴冥冥气熛怒疑是巨灵挥斤之所为邝君高堂悬此障阶下迸泉倐排荡四旁观者寂不言顿觉丹青色凋丧我生好古悲已迟五羊从前多画师林良待诏金銮殿刘也奔腾真数竒欲遣巫阳不可招抱膝对尔兴长謡秦封禹贡何琐琐看尔直干凌烟霄

　　答欧桢伯长歌见怀之作

　　天风木叶落江南应早秋故人何处住梦想在沙洲沙洲旷望弥芳渚桂檝棠舟自容与零露朝漙五色芝轻霜秋熟千头树怜君幽尚结精庐抱膝躬耕读道书龙頟何年封李广狗监犹未识相如翻飞本谓云中鹄垂耳今为辕下驹忆我别君颜色乆去去天涯屡回首玄朔风高豺虎骄黄河日落蛟鼍吼金门上书不得意落魄风尘在人后摧眉折翼还归来寥落寒山对窓牖结驷谁知环堵贫金貂应笑牛衣丑悠悠世事那复论秪合狂歌饮醇酒桃哀已死不复生见尔交情不相负琅玕赠我光陆离始知风雅未全衰垂名本是丈夫事莫谓扬雄壮不为

　　碧桃花长句

　　上林珍蘌竞芳菲姑射幽悰本自持茏葱掩月瑶台扇皎洁临风玉树枝露井寒轻莺尚涩虹梁日暖燕初窥施玄似污连城色结緑偏宜照夜姿不同陇首飘风早愿言度索结芳迟美人诒赠方璚玖素影盈盈照窓牖抟成香雾睍难消点缀云英莹逾乆宛转氷纨半入怀的皪霓衣小垂手繁艳朝窥北里墙轻霏夕洒临卭酒轻霏繁艳正堪怜青蕚芳蕤簇绛烟都荔胡绳惭酷烈兰苕翡翠避相鲜秦人鸡犬曾迷姓方朔诙谐遂得仙别有深宫愁日暮二八年时坐虚度纎腰束素楚王怜广额涂黄汉宫妬蜂须蝶翅芳绪阑蕙楼菌阁罗衣单阶前玉露生愁色镜里铅华失旧欢

　　白莲长句和公实

　　九春芳物已凋残百舌声中兴转阑东园有恨成蹊易南国无媒寄逺难成蹊寄逺空惆怅素蕚青跌忽揺漾袅袅金茎瑞雾通霏霏玉井香云上玉井金茎不昜逢緑叶田田复几重鹭窥氷彩愁难定蝶绕檀心恨正浓鹭窥蝶绕疎华动幽香更倩回风送轻绡似出鲛人织明珠乍见江婓弄回塘曲水日初长妖姫妷女自相将但识汉宫持作盖宁知楚客制为裳照影竞窥眉上緑凌波争比额邉黄长裾荡桨怜丝罥皓腕攀条畏刺伤直谓将心同白日始知行乐在青阳青阳白日去悠悠几度相思南陌头娇靥只矜如月满繁华须念逐波流银床寂寞翻清露纨扇凄凉及早秋年催已畏倾筐尽昼短何妨秉烛游风撼铜铺难独守星回金屋逈添愁愿学汉皋能解佩还同河徼善操舟操舟解佩怜君乆弃置红颜相忆否空持白璧误投人为少黄金能取酒妾意频惊桃李时君来已及芳菲后行路羞看陌上蓬连根愿比池中藕采莲日暮緑江深因君哀怨进讴吟鸿来不惮闗山远菱唱还过越水浔

　　仆穷居方丈之室覩时事有郁抑于中者欲黙则不能欲言则不可因作五歌以遣意兾轺轩之使有闻焉

　　沉珠浦前恶气起玄甲朱裳附如蚁红旗五丈画蚩尤海艚掠尽行商死庙堂肉食运权谋刀尺纷纷搔狱市街衢横尸君不闻调爕安能辅天子
　　去年斥卤犹有苗今岁膏场若无草渔人虽收网罟功农夫夙夜忧不饱皇天旱潦自有时浑沌终伤凿机巧出门语塞不得言仰视浮云色枯稿
　　买香南海千余日昔日十家空九室恶风巨舶不复来官府悬金费要质已闻闗门闲斥堠复见宫中祠太乙君王蚤晩罢轮台江湖私愿从兹毕
　　四方郡国皆太平唯有粤南多战争攻城刼藏无虚日旷野萧萧闻哭声我军纔出又献捷椎牛酾酒沾冠缨沙场本是征人死何用防秋苦募兵
　　乘车戴笠何后先粤人重交从古然迩来云雨成翻覆秪有萁豆相熬煎屈原反遭申兰妬尼父空羞盗跖贤我生本是忘机者痛哭应惭贾少年

　　送易居士还云台山

　　瓢僊昔隠云台山悬峰侧径常追攀又从苍梧泛溟海穷搜始入罗浮间身上木皮常百结匣里莲花带双玦朱门豪贵眼曾经尘世功名口羞说逢予谓是餐霞人过款南窓动旬月伏火常思勾漏砂烹茶屡忆蛾眉雪有时半醉插云烟代舆贠峤当眼前神龙跋浪腾玄圃大鹏举翼凌苍天新缣偏掩笼鹅帖浊酒何须挂杖钱抵掌论心方未已海思江情倐然起玉舄朝翔庾岭云霓衣夜渡贪泉水把君衣袂还相怜看君神气何凛然爰居岂乐钟鼓响麒麟不受珊瑚鞭要窥龙汉经浩刼下视沧海犹桑田缑山一别堪惆怅华表归来又几年

　　赠写真张山人孟易

　　张君少小传家学粉绘新诗何磊落初仿林良画花鸟近日白描能间作精心苦艺谁得知下笔翩翩气盘礴松煤雪茧相映光势似流云载飞鹤移床脱帽当前楹倐见山姿在丘壑荷衣蕙带翻从风细纹琐襭咸隠锋英芝瑶草在阶下两旁古木皆巄嵷向前摩挲始觉异僧繇醉旭将无同尔今技成何所羡褰裳便欲翔燕甸黄金白璧意自轻凌烟拟为开生面曳裾拥篲过王侯琱盘锦席罗珍羞貂裘懒复事游说白石空歌独饭牛人生快意百不忧鸿冥鹄举君莫留鲁人今日轻家丘余将献赋长杨去为结鹍鹏万里游

　　畣徐山人

　　东风二月沙尘起旅邸相逢徐孺子敝裘短褐常不完素髪萧萧垂过耳往年书记云中城五侯书币来相迎聴葭不独知风角聚米兼能画地形拟使阴山无黠虏坐清沙漠报承明纨袴之徒何碌碌卫青本自兴奴仆鹦鹉才高不受羁汗马功多谁见録归来环堵空萧然万巻丹书徒在腹天涯过我情更亲劝予俛首甘风尘高冠大爵世岂乏何必文章能致身我谢君言良太苦九牛一毛何足数丹青本自图岑邓汗竹谁曾薄巢许干旋造化由羣公苏息苍生赖明主石田茆屋可盘桓阁皂罗浮相对看缁尘汗衣且归去秋风落尽青琅玕

　　送邝和仲之郁林

　　邝君视我同门友廿载交情最相厚下笔翩翩掣凤皇一代词人尽回首少年折桂登皇畿黄金台上倾珠玑直气屡千星象表赤手欲补山龙衣绨袍旅邸无人荐金马门前稀召见起家纔得中大夫出守遥临旧京甸摧眉伏谒意所轻卧治烹鲜徒有名推毂不闻思魏尚催科谁复识阳城以兹修途还折翼世路羊肠堪叹息白衣苍狗在须臾骐骥驽骀同一枥嗟君宦拙诚足悲羡君有才何不宜朝廷侧席思化理苍生引领苏疮痍行部倘过勾漏洞啜古可读罗池碑丈夫遭逢信不偶雌伏雄飞会有时我今风尘胡见羁效颦半额羞蛾眉江皋已緑王孙草烟雨欲折商颜芝慈亲倚门待吾归孤帆破浪杳然去赠君万里遥相思

　　送罗山甫归金坛

　　君不见句曲之山横已字三峰巉岩势相似金庭地肺杳莫窥上盘天文下地理前有大茆君后有杨长史膺图受箓称上真炼石烧丹求不死隠居之后琐琐尔十赉犹存九锡风清虚不救台城耻翰墨长留天地间琅玕散落烟霞里古柏槯残元气裂龙池可以洗君耳华阳幼僊罗山甫早岁飡芝思脱屣风流逺蹑二子踪字艺之工亦其此三十无人是知己黄河之清讵能俟前年裹足游帝京几度悲歌饮燕市布衣不得谒公卿词场唯许交徐李翻然更作出塞游拟树竒功报天子风尘蹩躠不可留剑气谈锋徒碨磥上书羞蹈终南径垂钓空思五湖水只今豺虎多啖争主持正赖周中兴君期岁暮探云谷余亦秋风发广陵海鹄沙鸿不可羁水逺山长无尽期他时肯觅朱明洞叩门一访轩辕师

　　经季子祠

　　古木丛祠走狐兎南北行人往来路坟前松树摧折枝犹是当时留剑处古来贤逹何纷纷生死交情只有君不独片言轻尺璧能将千乘等浮云可怜祠下东流水世事悠悠亦如此田窦相倾又一时宁保升沉不相弃失路狂生笑向天悲歌中夜思分子

　　桂之树行

　　桂之树枝叶一何纷披托根三山阳流辉南海湄隆冬霜露常不衰扳桂之枝仰母慈云衣霓带皇所绥荣光炜煜无休期丹穴之鸟将来仪桂之树其实何离离惟母有子载以驰南觐上元西瑶池鸤鸠均平巢树枝岭海之氓饱而嬉非母之徳嗟何为猗桂树寿无极长江如虹流不息踆乌之飞矫其翼何以寿母此其匹于万斯年保贞吉

　　送梁尚寳宣伯册封还朝

　　毅皇昔在承平曰廊庙几人秉周礼文康玉立当青霄遇事引经持大体逆耳每叫巫阳阍荐贤屡有三公启元气当时頼斟酌苍生至今无疮痏手持玺绂迎代舆却早抽身辞楚醴荣枯翻覆那可常回首台阶一流涕怜君杰出称鳯毛少年声价推词曹丰仪磊落见孤鹤歩骤英贤遗佩刀只今衔命窥江湖虎符龙节藩王趋雕盘翠釡劝餐饭皓齿蛾眉喧坐隅麾金应羡杨夫子授简何惭楚大夫三湘洞庭渺在望日暮归心愁緑芜翻飞更向黄金台五云垂采辉蓬莱霜前驿路牙旗转海上楼船清吹哀人生快意有如此君恩未报胡为哉酒阑牵衣且徘徊中原羽檄飞尘埃宵衣正切河南地按剑直待诸侯来看君称纳麒麟殿不愧万里腾骧材

　　送梁思伯游燕兼赴故人呉给事匡庐之约

　　梁生倜傥非凡俦家世况乃平津侯前年束书走燕赵布衣屡作金门游长安贵客竞迎致生也拂袂仍丹丘归来二顷无负郭茅屋秋风自萧索壶觞谁过仲长园校雠空哂扬云阁翻然更作江湖游知有心期在庐岳出门大笑谁絶羣浮云万里忽相踰鸿鹄从来羞燕雀骅骝宁复顾辕驹江城贳酒与君别美人当筵歌一阕南陌衣冠聚似云东园桃李飞成雪丈夫此去岂长贫嵂兀黄金可致身万国星躔环紫禁五陵意气骄青春徐乐公交车相待久赋献河东未白首罗浮应有倦逰人书来更道相思否

　　邹将军平寇歌

　　大罗之山莽回互石林岝■〈山上咢下〉盘西楚悬梯织铁难跻攀朝啼鼪鼯夜猛虎茆棚竹箐何纵横三峡黄昏怨行估上书无人扣北阙忍使苍生茹荼苦丙辰之岁尤跳梁羽檄交驰震霆怒楼船下濑遄出师诏遣将军持绣斧荆蛮象郡抽精鋭漓水湟川动鼙鼓阴厓杀气回长风白日精灵泣飞雨将军功成振凯归大旱为霖救焦土伏波铜柱安足夸昆仑之捷可重覩问君谋畧何太竒昔日东呉遏倭虏丹书兽锦从天下大纛高牙自能取吁嗟四海今承平南粤再见烟尘清明珠贡篚岁岂乏玉门斥堠无修营更烦牛酒休军士函谷封泥不用兵

　　送亲丈黄廷寅应贡北上

　　孝宗之朝多俊贤金堂玉树巢神僊中郎致身何坦荡长离举翼当云天君臣契合在人耳更有子姓能聮翩季也森然见竒干庭阶却立春风妍腹中万巻何磅礴锦绣玑衡互参错班嗣书多不借人相如剑成应耻学登台自倚轻千金闭户那知困三畧青衫白首何足悲树帜词场气益竒贤良对荣公孙子侧席英才正此时首夏辞家望京阙三江五湖坐超越桂树秋风几自攀芳草天涯未应歇龙阳秀色满乡闗知尔承恩霄汉间玉河桥畔逢五弟为道冥鸿恋碧山

　　以李蓟丘竹木荒寒图赠潘少承

　　大漠飞霜没平野见此森然挺竒秀苍苔剥落龙鳞粗翠筱蒙茏石棱瘦野火烧残霹雳余爽气高标飒回首佳人絶代卧空谷贤士羁孤成老丑何人貌此真苦心古法兼应存篆籕异代流传李蓟丘父子声名在人口轻缣古墨两相投粉绘丹青俱落后潘生好事偶见之以手摩挲叹良久置身恍在颠厓间撝呵恐作蛟龙走锦标钿轴装重池持归不用连城购潘生相就仍索诗为尔重増遇合悲杜陵桃竹或变化张公寳剑能雄雌千金敝帚登廊庙肯使瑰材委路歧

　　题诃林异上人奇峰精舍

　　城西古树枝相樛云是神僧手所植青皮赤文十抱强虎攫虬奔人莫识几度摩娑行树底爽气阴风振泉石顷来溽暑常伏枕怅望禅栖杳难即清晨剥喙闻扣门倐见磥砢悬素壁雪山灵草光照眼祗园寳花乱相射跏趺座上尔为谁龎眉电目仍霜髭楞伽万遍口能诵毗邪丈室身不移白茆况迩诃林井大士曹溪曾灌顶胜地犹依龙象力清地屡照鸾凰影吾师日长绕百过雨折风披何碎琐香炉仙乐知有无寳胜铢衣飘婀娜只今甲子旬五日种花谁见还成果予生苦遭尘网縳依止清凉无不可此图此树俱幻迹况渉言词计应左披图且谢门徒归野客吟成山叶堕

　　送李尚寳伯承弟仲连归濮阳

　　李侯芳誉腾青云更有爱弟能攻文担簦逺来游上国歴块丰神倾昔闻共着斑衣奉慈母满挹黄封起为寿谢庭玉树乃连枝玄圃灵芝竞三秀兄也委身奉明主弟也翻飞向林薮谁肯咸阳作布衣却待燕台收马首两情去住正堪怜歧路还逢雨雪天尧祠苍莽望中断濮水潺湲何处邉青门羣公争祖席知尔思归留不得云霄豪举讵为难麟角凤毛人共识池塘别后句应成寳月流辉在玉京倚门予独劳归梦鸿鴈南飞少寄声

　　僊人白鹿图同高比部伯宗作

　　长安日暮尘沙愁张镫置酒客为留青山忽然在旅舍满堂木叶风飕飗山下长松复崛强径路逼侧巗石幽黄冠似是僊人流控驭白鹿如龙虬神情森爽散氷雪紫芝照耀青云裘琅函玉斧揷翠笼羽扇氷弦挂杖头将凌三山穷五岳暂游少别俱千秋白茆反琐守丹汞洞门欲去还夷犹吁嗟此图仅盈尺能令坐客开胸臆散髪思攀岭上云枕流愿得溪中石名羁利绁为何人羡尔霞踪少拘迫我家行来岁月久白鹤玄猿怨萧索诃林实落虞翻苑金汋烟销葛洪宅低头■〈目面〉面胡为乎瑶草琪花梦中隔逺讨湏寻缩地方思归终假排空翮

　　送陈佥宪于舜之任浙中

　　蜀西使君才且雄绣衣谒帝明光宫紫髯白面惊左右剧谈吐论回悲风金锺翠釜世希有紫电掣曳凡马空兴来落笔满毫素片片青天飞白虹朝回遇我长安陌谓是夷门抱闗客亟呼羙酒登高楼蛾眉千金轻一掷是时春尽寒云愁杨花糁糁萦芳洲金羁驰骤尘沙起万里不见黄河流拔剑起舞君且留茫茫世事空百忧五陵豪侠散烟雾魏国平原今在否酒阑看君双玉玦会稽茫茫不可越乘兴还从剡曲舟相思空寄樟亭月樟亭月色满荷花青山緑水拥鸣笳谁邻金马羁栖客怅望银河慱望槎

　　送王生游闗中兼赴喻中丞之招

　　王生朅来厌湖海乗屫直入云台山云台峰高障白帝莲花秀色开函闗秦封汉畤纷蚁垤龙争麟斗如等闲叔孙礼乐不暇数贾谊过秦文最古娄生脱■〈车兑〉从东来形势兴亡若目覩嗟哉二子旷世之雄奇生也磊落能当之文章少年薄骚雅行藏壮气仍孤羁黄金台前撃短筑少妇闺中赋扊扅星河可望不可即推毂云霄知是谁西游候吏能物色开府才人旧相识意气偏轻范叔袍笑谈肯恡虞卿璧请缨便可击名王手弯繁弱挥天狼觧纷排难见胸臆功成不顾尚书郎平原之游亟回首风光已緑芜城柳祈连新塜生莓苔何似菱歌酌春酒

　　秋夜过王库部定甫观元人赵原山水小幅因题其后

　　荆闗神妙世希有莒国山人亦名手意匠经营颇逼真水石山林气森秀剡藤一幅纔盈咫万穴千岩俱点就芙蓉开蕚迤太清星宿汇流款崇岫陂陀暎带粘箴莎磵石纵横走泉溜日出初分意色浓秋高始脱烟霞瘦吮粉含丹无此流北苑营丘合回首王君好事偶得之棐几云房顿觉竒况当燕市风尘日见此溪山罨画姿泠然便觉心神披严霜扑人叶辞枝翠眉更进金屈巵白云在天河汉移醉来骑马忘南北桐叶分题赋小诗

　　杂言题刘仲恭少岩图

　　何云雾之灿旧而苔藓之烂斑划层厓之中断闻流水之潺湲长松萧瑟散竽筑冷风载鹤而往还纳长春之景耀驻日月于山间意蓬瀛之不可渉兮曰太行之■〈山敛〉■〈山戱〉走千里而开壶闗悬梯织铁倚天璧金堂玉溜非尘寰帝令倐忽凿浑沌豢龙之子来追攀面岑青兮翠观列蕙榜兮兰室绕九光以怡颜錬五石而永日歩徙倚以忘归抚荣观其如失虽封珪与绁组终撄情乎兹术噫丹青之纷诡兮乃气象之移人岂予见似而惊眙兮知久蹭蹬乎风尘君候千里騕■〈马上衣下〉之身白环世业方嶙峋安能从黄石而脱屣望清溪而垂纶

　　哀莆中王子世廉侠士也愍闽嵪之乱作为此歌予读之泫然亦同作焉

　　霜拂壶公无紫气恶氛剪断兰陂水城中斗潦直千钱铁壁重闗裂如纸儿啼女哭不得将十万居人同日死虹蜺蔽日颓无光毒蛊含沙海雾黄官军重入收余烬士卒冯凌转创伤吁嗟二百年来久海上烽烟从癸丑徽饶行贾多缗金漳泉篙师称好手七国连谋败晁错百年为戎叹辛有可怜枉死朱中丞束湿无功成祸首皇天厄运诚可悲翡翠琅玕亦杀机王恢失计真堪恨殷浩虚名徒尔为腐儒藿食忧诚拙借箸前筹亦未迟虎符急下潮阳戍三版孤城好出师

　　送呉约卿西廵讯张助甫

　　男儿不成名老当死蓬蒿一朝被遇风云起躐登卿相如鸿毛仆也江湖沦落士抱闗窃伏长安市蔡泽甘为憔悴人穰侯却忌纵横子青云之客谁相亲九牛一毛何足齿荆南呉公才絶伦念我盐车蹭蹬身春花秋月常邀致剖玉倾金不厌频十月西行肃行李为购宛驹报天子锦节朝驰马服山金笳夜渡黎阳水故人为郡在滏城千骑双旌来送迎推毂无人思魏尚停骖今日挹侯嬴劳劳下马倾尊处湏忆青藜卧汉京

　　曽缮部以三招余过桢伯馆以事不赴有诗见贻因和畣之

　　华阳高馆向夜开严霜拂面如飞埃愧我驱驰犹未息南陌东城复几回水部梅花清兴发招邀月下倾金罍可惜佳期竟虚度主人不乐为停杯城头紞紞鼓声下碧云愁暮空徘徊风尘澒■〈江同〉谁怜才昭王骏骨成驽骀鲍叔分金怜管仲左桃忍死推羊哀今人结交不重义斯道弃之如草莱云天高谊乃见尔以胶投漆差堪儗曽闻怀友出闗门转见悲歌觅燕市明堂榱栋日经营华省移文要纲纪多暇犹能过我曹露胆倾肝向知己鱼目难酬明月珠阳春却入巴人耳只今西北烽尘起四郊多垒国之耻摧眉伏枥将何为手执龙渊报天子功成当看画麒麟拂衣归钓沧溟水

　　瑶石山人稿巻三

　　●钦定四库全书

　　瑶石山人稿巻四

　　（明）黎民表 撰

　　○七言古诗

　　中宿山歌

　　中宿之山如积铁两岸临江不容笮回波撇漩恐行人峭石惊湍难桂席土风虽恶山水竒丹檐绛宇横江湄福庭七十传孔记牺尊千载经秦时猿猴喜客掷山果木魅窥人攅翠眉阳开阴闭在顷刻神凄气凛令心悲我游万里常经此岁月崩奔逾四纪寳玉应留沈宋诗黄锺不见轩辕子矫首尘踪欲卧逰此山安得轩窻里

　　梁园歌

　　我从淮阳来十日苦风雨访古登平台苍茫见齐鲁平台昔日孝王园仪卫还同万乗尊周庐延阁通珍馆修竹青池带国门四方宾客皆麕至枚叔邹阳最称美明月西堂作赋成严霜曲榭称诗起荣枯翻覆那可常左右谋臣忽中伤日暮杵声停故苑秋风葵藿下睢阳骄奢岂辨当时事惟有怜才解人意门馆荒凉谁曳裾川原旷望聊停骑吁嗟行路良悠悠白日经天河汉流朱轮自古多倾覆黄金底用如山丘

　　答戴常伯

　　我昔浮沈卧金马倾盖当时尽骚雅戴逵遇我情最深一月新诗常满把鸰原回首忽沾衣魏阙无媒此道非已甘伏枥同鸡皁争谓弹冠谒紫微长安骑马希相识朔风吹人少颜色穷途尚典鹔鹴裘泥蟠未有应龙翼怜君结驷慰吾愁霜腴雪韭庖人羞剧谈铜狄今谁在遥指苍梧望不流知君日下多恩顾奉舆执靶瑶池御载酒须寻仲蔚居功成却倚将军树

　　鲤鱼图为大司徒三川刘公赋

　　谁剪生绡画神鲤黄金作鳞丹砂尾大者矫健凌飞涛小者唼喋随波起赤日簸弄扶桑潮此鱼有意排青霄气连海岱成肤寸势挽天河注沃焦良工画此有深意不独研机在山水君臣遇合将无同龙变云蒸亦如此燕市何人购此圗寳之不减双璠玙持归华屋生烟雾倐尔沧洲落五湖是日天髙秋瑟瑟宾客满堂皆动色朱弦喜奏鳯将雏瑶阶更叶兰生日知是祯符不偶然麒麟事业旧青毡佩刀王氏元名徳经术玄成本象贤腐儒亦解知英物看尔扶揺上九天

　　运丁行

　　黄河运卒何艰苦不值泥涂即风雨千里常行半载余得到京城半为土大车小车输上仓官家却用大斛量拣成颗粒明如玉复以风轮扬去糠仓中鼠雀尽张喙片言不合辄笞捶入口沙泥尚不充掩骭单衣岂成睡潜辞甲长暂逃归忍使丁年坐顦顇人言自古从军乐岂知从军亦太恶不如大贾浮江湖明珠满载无官逋

　　思归引

　　平生任性无羁束蹋翼尘途成碌碌年时提椠隠闲曹此日之官领钱榖秖谓朝叅逺国门岂知束带无朝昏问之几马不能对上林圈兽都无言以兹筋力转驽缓安能驱逐随车轮吁嗟叔夜无深识邴原辞俸过六百我今蹭蹬胡为哉况乃形容转衰白闻道故园初罢兵薄田数畆可归耕扬舲稍待桃花水策杖须寻漉酒生

　　夏仲昭万竿烟雨图为刘仲恭题

　　洋州墨竹曽传谱东吴夏卿亦其伍常扫风枝及雨叶世人往往倾赀取此幅离竒动万竿烟岚灭没蛟龙蟠碧鲜下拂彪池浅翠葆阴生洞壑寒天籁刁骚忽然起水意山情落棐几窓前作赋戞金声林下挥觞助玄理烦襟俗状借解纷始知不可无此君写真已足轻尺璧何况溪边十畆云愿君寳之勿轻掷城南僦舍胜泉石藉苔瀹茗时展观洗予肮脏风尘色

　　感旧篇答苏子川

　　识君忆自公交车日倾盖论心若胶漆长杨羽猎挥毫赋上兰歌舞聮镳出自余风月甞邀致兴来每过苏端室华阳骏骨知在否乐生髙台未萧瑟先帝乗龙去不返小臣江汉扶衰疾君亦南浮入会稽欲寻台岭营芝术当时席上几才人世路艰虞各相失罗裳钿翠为谁骄邻笛哀伤事非一岂知日月重昭洗明堂再覩成周礼更衣正叶鸣鸡奏趋朝不待铜龙启颇闻濒海销锋镝复传宫中罢角抵否往泰来理则然感时抚事空流涕管鲍交情今已无骊黄过眼终难眯怜君日侍上方羞笑余累索长安米风云腾踏当奈何火色鸢肩犹旅邸

　　五岳山人歌赠陈玉叔之淮阳

　　君不见有虞受禅封名山五岳盘错天地间金堂玉溜虽迥絶便门径路堪追攀真形混沌翕元气窃之可以超人寰恒宗风雨舜不到蓬莱波浪秦引还蜀严尚平尔何者裹足乃欲穷孱颜龙伯大人顾而笑夸父僵走诚可叹丹床一秘几千载侧身长望阻且艰好竒独有陈夫子妙年歴落金闺士胸中云梦吞八九周逰名胜无难理虎头盘囊穏系身直鞭天上黄麟起手排阊阖挥浮云过都歴国寻常耳昆崘五城反在下焦原倒足愁胥靡玉阶歴上帝谓之齐州烟尘待纲纪握节朝辞金马门单车夜到淮阴市东呉绮缟输几轴洞庭橘柚来包匦徐闗白沙河弥弥须君治之平若砥食粱刺肥差可喜丈夫功名要磈磥卧游不出轩窓里

　　肖甫送至天雄故城因观宋大观五礼碑同赋

　　风吹古城势欲倒征车北指燕山道道傍穹碑十丈余雨剥霜封卧青草我行拂拭开尘沙良工独苦咸咨嗟婉丽似出虞秘监廓落正类颜琅琊金薤离披立蛟鹄赤手欲掣生龙蛇谁其能此宋令主千载重操黑帝矩宫中才人捧砚立殿前常侍登床取白麻宣诏赐天雄署衔纸尾纷华虫琱镌琬琰勒黄绢典雅尚有承平风可惜龟螭半斑剥牧童烧焚牛砺角铜仙何日去咸阳花石无踪寻艮岳停骖啜古不胜悲况是邮亭把手时闗门令尹逢迎处更说羊公曽过之

　　遇张元春

　　侠斜日暮红尘里扬鞭识是张公子春风大道控骅骝明月西园醉桃李琅玕玉树媚眉姿步上黄金未足竒诸生解作东山咏才子邀吟辋口诗长裾懒作侯门客挂帆归访専诸宅淋漓青壁满题名牛衣胜卧长安陌

　　送洪山人从周谒张观察塞上

　　雌伏长安市时人嗤瓠落一朝烽尘起褰衣赴戎幕楞伽刹宇近边庭枪垒风云护井陉行拜将军金鹊印还披壮士曼胡缨自言白猿传剑学匣里青龙时出跃蛮府娵隅解赋诗辕门乌鸟能占角韬钤本自用才人况尔风流入幕宾蒲类即看登计簿乌孙不久作藩臣陆沈笑我栖金马心期岂是悠悠者不辞酒肉似邱陵櫜鞬共醉垂杨下

　　送韩子成补三衢太守

　　君不见鳯凰羽翼何襹■〈徙，衤代彳〉丹霄掣曳谁能羁丈夫磊落负才气遇合风云自有时江左韩生称国俊射策君门名益振下笔偏窥左史书剧谈合绾苏君印曹郎待次拂衣回管乐心情付酒杯十载幽忧缠橘市两朝仙驭上瑶台畴昔论交几人在一麾君亦思江海钱塘江水日生潮严滩明月何曽改挂帆信宿且经过予亦青山梦斧柯兰阴之水葡萄渌襄阳小儿铜鞮歌腐儒岂辨一生事黄金到手须快意扬雄禄位诚足轻相如肯与公卿议浊水清尘自不同贫贱之交莫相弃

　　刘观察仲修酒后出芝杯饮客作短歌

　　刘侯喜客开华堂正逢三五明月光酒酣起舞欲为寿夜深更出玄芝觞此芝何年入君手古色苍纹如篆籀金环觅得寜论直玉髓凝来不曽久纤手雕盘照颜色满座传观骇未识肯辞举釂为君欢百年有几开胸臆刘侯玉署曽奋身早年肮脏辞风尘异物来作长生供怜汝本是餐霞人穷途遇君颜色好析胆倾肝争草草交欢娄护岂足夸不饮公荣堪絶倒衰迟且欲息微躯水宿风飡借一盂杖藜更拟携笼去烟雨雷平正可锄

　　西王母图歌为陈侍御道袠母太夫人寿

　　瑶池渺何许荡漾连龟台琳宫贝阙相逶迤旭日倒射辉蓬莱宫中之人衣綘衣左携青童右瑶姬鸾匏鳯箫俨先导天花万片飘琼蕤娥眉萧飒三千岁翠軿下俯人间世青萃长琐丹台藉紫元曽授金珰秘朅来览辉南海遥云林仙姥还相邀在傍笑者东方朔履上星辰侍玉霄黄封屡给天厨醴锦绮亲裁织女绡一上太行停节斾几回蜀坂住征轺兹日烽烟销南斗斑斓起舞尊前寿幔亭曽孙今几代浔阳江潮清浅否椷书青鸟更飞来年年劝进长生酒

　　唐寅仲卜居英州不遂竟归作此慰之

　　唐生宿有耽书癖早岁下帷穷鐡摘赋就还称八斗才剑成自倚千人敌岂知明月翻暗投不觉青春易抛掷去年辞我逰浈阳南山水石为生色芒屦行经碧落天墨痕渍在云华壁山中未具郄卿槖道傍争避朱公席君有腾骧八尺身何为蹩躠羁风尘尔非广栁车中客亦岂皋桥庑下人劝君归来且莫嗔城南万雉连通津青翰翠被堪娱日栁眼桃心竞发春割角谁轻王粲少曝衣难笑阮家贫旧时彩笔休轻掷此日河东赋颂新

　　同黄全之梁思立黄公绍陈忠甫访安期生石室

　　白云山下栖真室松径何人访黄石芳草犹寻旧日盟弃繻千载曽书生野禅顾我忻而笑玄鹤鼓翅锵然鸣林间木榻且安坐江上浮云阴复晴岩前散发者谁子划然长啸为鸾声兴来枕藉向天地何暇坎壈较不平﨑岖石路且回车白日未落欢有余登山临水不尽醉枉作髙阳一竖儒

　　陈忠甫以卭竹杖遗予戏作短歌

　　卭竹传竒西夏日肿节瘦茎如鹤膝天竺髙僧屡护持尚方灵寿差其匹陈君好事偶得之入手铿然知古物指麾铜柱开烟霏柱石罗浮看日出朅来载笠访安期怪石欹厓恐颠踬提携似有苍精翊闪烁应愁山鬼泣偷视刀环未敢言笑尔青藜落吾室感君把赠意已多置之座右勤摩娑只今沧海扬洪波冯夷出没翻蛟鼍微闾聚窟渺在望金堂玉溜空嵯峨杖乎杖乎奈尔何

　　画菊为孙舍人以道赋

　　九月严霜风槭槭篱下黄花纷五色千枝结束艳明霞一片丛生媚幽石略施粉黛人已惊浄洗铅华谁解识孤根独立已后时岁晩馨香堪自惜柴桑三径未曽栽孤山万树长相忆舍人寓直披此圗棐几芸窓时拂拭嫣然空谷回春姿莫道佳人难再得

　　为邵长孺寿戚将军

　　将军昔佩金虎符洗涤闽浙清寰区上书不肯羁南越抚剑直欲鸣伊吾庙堂宵衣思颇牧诏移内地卫神都蓟门坐镇今几载能使沙场成陆海投棰朝澄玄菟波衔枚夜夺乌孙垒旌旗整暇号令严士马欢腾气逾倍椎牛酾酒日从容翠釡黄封下九重边庭数米知军实幕府程书上国功将兵不独如王翦好士兼闻似孔融只今行年才五十冰雪肌肤发如漆喜气遥从海上来明星炯向营前出仙籍青华纪筭多功名麟阁图形毕颇闻戏下盛才良借筯今谁是子房腐儒不识征西府留滞空愧尚书郎愿徯函谷封泥后剑履重看入未央

　　赠瞿生

　　齐安瞿生风骨殊腾骧七尺非凡驹十龄下笔薄史汉握中往往灵蛇珠而翁顷者遭羁绁裹足洒泪来燕都九闗峨峨森虎豹白日朗照明区区肉刑末减逢汉主槛车熏沐收夷吾岂为能言识黄雀亦是精诚感白乌嗟哉瞿生孝且贤珊瑚碧树谁不怜琅琊小令人伦鉴倒屣为赋长离篇我苦十旬始休暇不能罗致心茫然采衣持节即逺道青云干吕随行船匣中莲花光煜然韬而不试神乃全用少正及中兴年耸身玉立当云天遭逢不孤名下士帝师当时亦孺子

　　古墨斋歌

　　锺王妙迹世希有典型一代存仙手碑版当时走四裔岂知摧折成枯朽负荷虽堪柱石才沈埋未免尘沙垢英雄困顿亦如此石阙何知但箝口谁其眄睐施■〈施，冉代也〉椎李侯无乃其华胄松煤雪茧相映光春蚓秋蛇互蟠虬团圆阴魄如顽铁错落星辰余北斗平生半世看墨本洒泪临风一回首冲腾紫气初发硎匣之恐作蛟龙吼所嗟指腕不相随习气平生今在否李侯瑰磊能攻诗亦复解发狂濡酒操笔应留纸尾书不觉神明顿还旧愿君寳此勿弃捐败缯敝箒人争售

　　书五岳真形圗后遗朱汝修

　　芦灰一杀鸿水怒浑沌瓜分奠中土构形太素谁能知西王窃之遗汉武龙拏螭泊真离竒鹄画螺书安足数封珪锡号徒纷纭崇侈无乃宋道君苔文尚留日观顶野火不共秦碑焚金门吏隐桃椎子早学丹砂悟玄旨玉笈青囊穏系身水慑蛟龙陆虎兕云外天行自兹始酰鸡井鲋胡为尔

　　题黄山谷书黄龙禅师开堂疏

　　锺陵行押称第一早岁已入兰亭室转运应知腕有神掣颤尤工老来笔学诗唯许杜少陵翰墨黄州乃其匹宋人岂解识真龙天廏骅骝縦奔逸藉名党锢疾如仇白首黔阳作系囚平生正得叅禅力万里危途百不忧黄龙老宿尔何子槁目曽识东家丘相酬妙语千金直能使芳名万古流擘窠何人勒翠琰野火不肯焚银钩何年榻本来燕市惨淡无人知满字金门久客逢休澣北牖临风自粘缀发短谁知心尚长侧厘尚望君王赐

　　干上人以铁如意遗余作歌答之

　　吾闻壮夫一吷昆吾折大半精光犹未灭炼为如意坚且强镂作盘螭颇殊絶宛若寒空千丈电泠如阴山太古雪何年却入髙僧手魍魉见之应却走有时举向莲花座人天万众俱回首羡师根尘久已除身外尤物徒区区知予颇解鸿都学相招为署阿兰居空中一掷偶称意倒匣不吝牟尼珠尘昏幸借指授力揽结愿与行藏俱用之可代巨鳌足小试肯碎珊瑚株吁嗟人生电露真须臾满堂金玉非良图壊衣瓦铁堪为供绮障转觉羞吾徒

　　神鼎歌为任叅军赋

　　神鼎何年出荆土三趾龙文形制古丹砂水碧纷斓斑款识纵横尚堪覩就中星罗六十字读之箝口不能数王在寒师命太史对扬王休周仲父戈鋋矛戟森开张蛟螭离竒忽奔舞嗟尔神物胡为来中兴抚运重明开两宫鼎食备厚养万方玉铉多良材千夫操畚筑城下富媪有意呈竒瑰琅函将发出紫气石窌大吼如惊雷牧臣盱眵诧灵异贮之为筑中天台衡霍呵卫驱罔两江汉洗涤倾尊罍予生好竒颇识字荒僻安能逢盛事搦管争传王太令得寳况是任公子空勤枣木勒千言尚乏赫蹏遗一纸逡巡闻未献明堂金薤灵篇尚秘藏且罢山中采黄独期君蚤晩发潇湘

　　送本空上人西游

　　圆师亦是吾乡士少小出逰迷处所寻师忽遇清凉山裹足不踏长安路持咒经禅阅几霜知有慈亲在故乡锡挂一袍迅飞鸟身轻千里不赍粮白髪相逢不相识雨泣含凄愬胸臆难将恩爱等寻常惟有无生堪报徳欲留橘井与比邻小筑茅龛结胜因魔王璎珞空持赠长者黄金不贷贫白云又指苍梧道三月瘴江多毒草钵里濳龙应避踪水底鲛人争献寳机锋妙说倒王公登坛振铎演宗风勿谓道安逢凿齿须知玄度待支公

　　瑶石山人稿巻四

　　●钦定四库全书

　　瑶石山人稿巻五

　　（明）黎民表 撰

　　○五言律诗

　　送泰泉先生赴南都掌院

　　旧迹纡皇览稽谋藉老成位因推隽起国以用儒荣鳯阁纶为草龙门史作程所希调鼎鼐延首咏升平

　　粤台山懐古四首

　　铜狄栖荒棘珠衣没古蒿山回秦垒在云出汉陵高大泽龙犹卧深春鸟自号雄圗将逝水谁与较萧曹
　　京台聊暇日四望栁条春象郡元吞楚龙洲自隔秦英雄无窟宅战伐有埃尘汉文寛大诏犹自感遗民
　　冷露沾瑶磶凄风断翠华中原曽掎鹿荒泽自鸣蛙涧古藏尧韭巗幽偃舜花隆坻聊永叹林薄振清笳
　　风急俯层城乌乌夜角鸣河湟千里草骆越十年兵孤剑时闻吼雄心郁未平修名何冉冉徒媿请长缨

　　送陈公聘

　　京华非逺地子去近明君晓辨龙池树春翔象阙云封章何日上旌斾此时分天末多佳句因风寄雁羣

　　寄盛子才

　　离鸿发五岭比翼间云涯春拂秦城栁秋乗汉渚槎风尘怜玉树江海思瑶华忆女山亭夜空岩度落花

　　题子干双鹤

　　爱尔双笼鹤昂昂在野堂孤标能自许独立亦何妨素翮逢秋劲清声入夜长云罗知不碍莫遣羽毛伤

　　神乐观听吴道士弹琴

　　和风扇杨栁古殿肃轻阴释我樊中虑谐君方外心钧天疑度曲流水自成音恐别仙源去飘飘不可寻

　　游西山玉泉池

　　圆渟知异脉方折纪灵踪濯月金规满含风石镜融平湖隠作浪曲涧泻为淙一入昆明去千秋照绮栊

　　香山寺

　　却月横香阁祠星隠绀台殿随山势转池向水源开双阙浮云敛千林返照来鹤岑清絶处心赏信悠哉

　　长门怨

　　永巷疎恩幸长门絶履綦由来妾薄命讵是妬蛾眉夜雨销兰气秋风落桂枝凝思君不见含态入罗帏

　　闻大驾南巡恭赋

　　君王游幸地江汉本朝宗湘浦聆轩乐昭丘讯楚宫昔闻欢旧镐今见入新丰徙倚看南极俄成五色龙
　　黄道天行速瑶图睿览纡万方归贡篚四海混车书问道回轩驾巡方奉舜舆非熊如入梦能载渭川渔
　　凿道通龙辇疏山转鳯轺栁当旗外拂花度幰前飘地即桥山古津仍滦水遥皇情悲恸处松柏入青霄
　　吉日行千里征途驻六飞周庐闻夜柝旅帐正宵衣御气翔丹毂绯烟绕紫微祝融先儆路何敢褺皇威
　　九庙神灵在銮舆暇豫回徒劳赋黄竹祇见却龙媒鳯厯占千禩鸿私下九垓悬知歌吹入髙宴柏梁台

　　柬陈公聘兼懐盛子才

　　聆尔金闺赠思余白石歌共看杨栁暮相隔海云多采服依丛桂髙轩映薜萝椒潭风日美倚棹一经过
　　天南归二鸟俱是鳯池羣独立青冥外时来瑞圣君春风揺彩笔夜月理玄文惆怅初阳洞相思寄暮云

　　挽陈少谦

　　定交怜鲍叔解剑忆徐君繐帐生秋色华池入暮云濳夫空有论封禅竟无文他日山阳笛重逰不可闻

　　除夕和惟鉴家兄

　　雨色浄遥天华灯照四筵气催残腊日花发艳阳年冷蕋融残雪疎枝带暖烟春明好行乐莫忘棣华篇

　　再游西山

　　爽气朝仍在乗春偶独过雨稀芳桂少山密夕阳多粤鸟愁燕土南冠赋楚歌凭轩无限意流涕满岩阿

　　出塞曲送陈公聘使边

　　骋望白狼间追兵大漠闲黄河通月窟青海入天山剖竹行秦垒封泥守汉闗豫知麟阁上先候策勲还
　　鸣笳发陇首建节望河源莫以边功重能令中国尊名王应膜拜渠帅会宵奔早献安边议归来入蓟门

　　过仪真访谭子羽留酌江霞馆因赠

　　榻下髙人宅飞觞夜向分门临扬子渡窓隔蒋陵云鸾啸因风起渔歌送客闻江潭无限恨琼树思氤氲
　　留滞周南久川程倚棹过江流经楚尽岭树入吴多兴为悲秋发情如惜别何津亭明日路相望隔烟波

　　留都

　　锺阜郁岧嶤河山望不遥神宫侵日月辇路上烟霄弓与龙髯堕笙随鹤驭飘金鳬知不灭绛节下朝朝
　　六■〈宀禹〉神猷焕三垓睿览存铸金成九鼎剪叶建诸藩玉厯调元气琼枝荫本根叨逢中兴日不改旧乾坤
　　成龙占王气逰鳯记髙台山色荆衡尽江源巴蜀来庙谟资一徳天险仗羣材壮观今如此中流讵足哀
　　铜爵标霞外金茎擢汉间祥基开白水御苑跨黄山殿古宵钟彻花深委佩闲苍苍后湖月应载鳯逰还
　　紫署招延地时髦尽逸羣镐京陪湛露韶舞续卿云秀抱江河润光生草木文菁莪今日化慷慨忆殊勋
　　伊昔风云际谁依日月光鹿穷归厯数龙变化侯王俎豆丹青里江山剑戟傍铅刀思一骋流恨向宫墙
　　水府荒南国江津控百蛮登秋来橘柚踰海贡琅玕岁月龙编逺风烟鸟道寒朝宗真此地王会万年看
　　幽蓟称岩甸重襟亦在斯尚纡南顾策数费北门师霜悴青苖尽秋深赤羽驰谁能如贾谊流涕向明时

　　登鸡鸣寺

　　寳地空香散金绳觉路赊楼髙碍白石轩密秘青霞緑泣台城草红悲辱井花江山今几劫非独有恒沙
　　驻目凭虚阁神思迥欲飞雨惊黄叶散磴绕白云微钟簴千秋在豪华六代非昙花无住迹顿染客游衣

　　送李少阶尹嘉兴

　　君向东吴去幽寻兴不违水田青稻粒逰女緑荷衣问俗纡玄绶裁诗坐翠微趋朝须及早莫遣雁南飞
　　制锦荣新秩还乡是昼游彩云辞鳯阙僊盖弥麟洲身系苍生望符分圣主忧江南民瘼甚应为达宸旒

　　和子干游浮丘

　　海上仙山改人间幻迹留鼎犹烹白石霞自媚丹丘瑶草期相拾璇房得并游采芝人不见惟复桂巗幽

　　梦中作

　　春殿儆宵钟千官步辇从中林亲射鹿瑶水逺乗龙栁外笙歌发花间紫翠重周南留滞久何日待东封

　　瑞雪

　　午夜罄灵祈千官匝紫微望云车盖合度曲鳯凰飞皎洁随纨扇凄清炫玉衣侍臣裁郢曲转觉和人稀
　　瑟密因风度严城迥不哗入林俱缀叶妆岫讵成花积气浮琼岛流云结素华盈车占上瑞持此报皇家

　　题玉屏墨庄

　　浄业临丹壑髙居拥翠屏云光过沼白山色入池青独鹤将人静闲门共月扃安知灌园客不是少微星
　　兰沼碧沉沉微风生树林游鱼避荇叶食鸟下蒲心径狭牵衣袂岩虚应足音知君数来往应不倦幽寻
　　陇蜀平分处风烟迥不迷斜阳褒谷口古树汉坛西泉石经龙卧烟萝拂鳯栖何时纡俗驾从尔问丹梯

　　过盛子才馆

　　花林同载酒幽客重相寻春事连三月乡愁搅寸心草青临浦尽云白到江深莫忘还家路缁尘易见侵
　　扰扰复依依闲来此息机一惊春草緑再见杏花飞楚老懐瑜泣齐门抱瑟归五陵珠玳美谁复念牛衣

　　真州旅馆小楼望江南

　　江皋飞雨至羇客易澘然稍湿汀前草微生树杪泉舟行移逺岸帆过宿孤烟偶动乡园念知忘课秫田

　　同行诸公渡江予独留真州

　　飘蓬转岐路归梦绕丘园落日天边尽孤云海上翻汀兰看渐歇径菊别应繁谁念分俦侣殊方独闭门

　　答谭子羽

　　三年书少至万里兴难乗暂尔忘乖别从前废寝兴梦回芳草积愁入夏云蒸待尔金闺去思予卧茂陵

　　延清馆小集和子干

　　蓬径初延赏空斋独尔思酒深寒夜酌梅发早春枝浦外流云袅城闉上月迟莫縁风共雨长负此幽期

　　送何郡博迁信宜尹

　　初散槐阴市还过岭峤东地应邻合浦人更美文翁县静山容媚官亷海错丰双鳬难久滞早见入丹枫

　　长汀李大尹挽词

　　美政推榆次芳名拟岘山祇闻携鹤去俄见泣麟还荒垄松楸古平原橘柚斑夜台埋剑气犹照斗牛间
　　一从淹建水无复画麟台学有雕龙辨人非展骥才茂陵长卧病栗里竟归来往事穹碑在松风起暮哀

　　桐庐道中杂咏

　　宿雨朝来歇山云尚接连芙蓉乱越渚秔稻满吴田有景拚为客无机任似禅乡心虽强制犹废夜中眠
　　结宇荷为盖编篱槿作扉野晴干鹊噪沙暝水禽飞牵路縁青壁樵歌出翠微滞淫非客意山水自忘归
　　谷口条风改江中暮霭沈云山招隠兴京洛倦游心缉芰香盈袂听猨泪在襟客愁容易老星鬓莫相侵
　　失路人争厌羇游兴独缄已捐湘水玦还进赤亭帆水急流纹聚峰髙落日衔青山如可买来此卧松杉

　　钓台

　　垂纶人去后楼阁缅縦横龙卧沧江晩鸿冥芳草生水犹喧野碓风自落柴荆物色真虚事知君不重名

　　豫章江行

　　緑筱迷荒岸清溪下乱流可怜听雨夜强半为花愁囊已无金错衣犹拥黑裘翻悲生计拙不似钓鱼舟
　　千越通津处青山匝岸多鸥来揺水镜鸿去避云罗钓■〈礻册〉依蒲栁行舟触芰荷本无浮海志乗醉且狂歌
　　路已经吴越舟还溯豫章洪涛撞逺岸独鸟下危樯地近长沙湿山连粤峤长所思非逺道犹复叹殊方

　　吕仙福地

　　烟霞千仞闭沧海几回枯碧甃流丹汞瑶坛上緑芜溪深人过少松暝鹤来孤愿探琴心妙藏身向玉壶

　　少壑为蔡山人赋

　　林园无外事一榻类安禅翰墨尘悰少衣冠古制全市朝容大隠山泽俨儒僊更欲逃名去知成内外篇
　　玉笥峰头景还専一壑竒山巵随鸟劝涧户有猨窥问字多携酒寻僧不废棋云房招隠处谁共此幽期

　　踰岭

　　萧飒风尘鬓栖遑几入闗蹊回还有径林尽转多山无论鸣驺入欣随望气还不知縁厎事容易损红颜

　　弹子矶

　　兹岭何绵亘孤根下杳冥云光荡鸟背水气杂龙腥蜀道攅为阁庐山迭作屏定知人静后风雨语精灵

　　香炉峡

　　重林遥蔽日羣峭上摩天蜃气何崷崒猨声更接连双娥行雨庙百丈上泷船逺道应愁絶乡园若个边

　　久雨

　　秋风吹暮雨萧索滞空城窓隙应妨入檐虚不絶鸣稍侵书帙润更益研池清一榻容身外浮云未足营
　　空斋长昼掩于世颇无机一雨野池溢千山黄叶飞林僧看竹少园客负樵稀试问浮生里蘧蘧几是非
　　愁霖淹别墅朋旧解招携竹偃侵花径栏倾碍鹤栖苔生吟畔石虫篆壁间题竚待晨曦至腰鎌课秫畦

　　容庵黄公挽词

　　名髙鲁单父孝掩汉黄香絶学笺蝌蚪清朝咏鳯凰乞身书太早忧国鬓徒苍赖有中郎笔新镌古道旁
　　省署捐华要山樊适性灵身齐漆园吏人授济南经紫气龙泉掩玄堂马鬛扃年年椒糈奠图象在丹青

　　寄丁戊山人

　　髙情怜愽奕几度宿芙蓉琼树海云隔瑶坛风露重晨餐憩危石旅服入深冬后夜闻笙处知从紫盖峰

　　玲珑石

　　险类天门凿竒方日观悬云移根尚湿雨滴溜成穿偃壑知灵草窥窓有瑞烟可怜醒酒处树木旧平泉

　　八月兵入京师十月广州始得平安消息

　　京华愁独坐蓬径辍相期惊鸟南枝怨飞鸿北地思龙庭悲鼔角鳯野见旌旗此日江湖梦偏悬六月师
　　揷羽喧边郡游氛薄帝京士皆轻死战将祇重横行马上青娥惨腰间寳玦明生灵尔何苦会见扫欃枪
　　气倍临轩日风生授钺时九边森虎旅七萃起鱼丽选士皆穿札征兵尽死绥圣谟真不战闗塞偃征旗
　　幽蓟襟喉地边兵造次来雁门无李牧马邑有王恢故垒秋阴澹清笳落日催勒铭麟阁上应待出羣才
　　午夜闻班马清朝遂解围风尘双目短消息万方稀保障逾青海宸居正紫微柴门候逺使喜极倒裳衣

　　同易道人过霈上人山居

　　支公禅观处密义许相酬白黒虽殊致玄无本一流经翻疎树下茗宴曲池幽为问浮生里何人得此游
　　师曽访道去言至伏牛山残雪经行苦深林乞食艰心花晴自湛身界老终闲一衲云峰下秋来独闭闗

　　过鹤舒山人别馆

　　却扫元非病斋心欲断縁残年惟翰墨虚壁祗灯烟夕露滋团菊斜阳下冷蝉汉庭今重武谁好子云玄

　　泰峯为刘处士作

　　习静空斋里瞻竒仰泰峯白云流絶壁黛色隐寒松寺与茅檐直门经竹崦重夜来清梦觉还得听晨钟

　　从化山水六咏

　　羽驾今何往丹梯迹尚存窌藏金粟暗书积紫苔昏秋水沦妆镜春风掩洞门空山人不见白露湿兰荪
　　右刘仙岩
　　片石横江浒危亭驾泬■〈氵寥〉山烟初幂树溪水欲平桥游女思捐佩佳期托采萧登临意无限猿狖响山椒
　　右石鼔楼山
　　山色晩幽幽清溪独放舟轻风低舞蝶急雨应鸣鸠鸡犬桃花岸人家杜若洲故园春服好应不厌经逰
　　右曲江
　　为有云房约来探不二门雨花临近砌山翠落前轩讃佛还听偈看心本息言未能超忍辱聊此涤烦喧
　　右太平寺
　　侧足应防险沈竿讵测深神珠浮沼面寳剑坠潭心草树涵秋碧烟萝翳夕阴欲知霖雨意肤寸起遥岑
　　右龙潭
　　逺岫横丹穴危梯倚玉虚长生留秘诀清隠阅仙书舄本鳬飞后羊知石起余沧桑那可测惟见化城墟
　　右杨溪洞

　　严何二子约予与易居士会海珠不果有诗见诒奉答

　　灵气方予愧真縁子独深片云凝野思明月寄遐心罗网鸿飞急烟霄鹤去沈瑶台知不逺同尔一追寻

　　丁戊山人再至予适泛海归

　　舍舟俄见面素发忽相侵纵有逢君处知无住世心身将灵岳遍性入梵縁深莫动归与兴丹丘即故林

　　童御史仲良谪官南海偕隠士刘安元来游倾盖驿亭率尔贻赠

　　已向青门隐欣从白社游乾坤为一马身世在虚舟海拟张融赋丹从葛令求肯怜离索意来访桂岩幽
　　槐里归来后苍生尚系思史曽书直谏人久挹光仪踰岭愁风热携家渡海迟想承前席问还在中兴时

　　五僊观钟楼次刘安元韵

　　飞楼延倒景徙倚听鸾笙树并孤烟耸山当落日横沧波终不极天路此时平未论求仙去深杯且共倾

　　十五夜同丁戊山人集泰泉先生宅分得深字

　　行云隠明月华烛散轻阴南国词臣第东游海客心坐怜寒漏短闲爱夜杯深更听霜空鹤翩翩送好音

　　同梁思伯讯陈贵吾卧病

　　怪尔经旬卧疎灯对影孤药曽因病识身岂为名拘叹逝从星鬓安贫任泽癯莫愁过往絶人自访濳夫

　　上丁日拜梁文康公祠

　　画阁春云里叅天翠柏围虹光留寳册风雨动灵衣扈圣天心眷回銮火徳辉留侯名冠古能托赤松归

　　闻梁公实得请南归

　　天地干戈满风尘信息稀暂辞青琐直遥望白云归种秫堪为酒纫兰可作衣蹇予犹负米惭尔息尘机

　　望思伯不至

　　北阙书难上南荒路不通尔仍淹水宿吾已倦沙蓬梦寐风波外交亲意气中帝城知己絶何处托梁鸿

　　同呉而待杨挺秋朝天宫万岁山登望

　　陟胜縁芝岭寻幽过竹房帝乡云冉冉闗路树苍苍叶应空斋磬烟叅画阁香玉壶偏可狎何必泪沾裳

　　吴舍人内子挽词

　　鸾镜俄朝掩兰闺遂夜扃路尘昏栁翣山雨泣松铭精卫魂终在潜英梦岂灵空余潘岳赋惆怅不堪听
　　讵是朱颜改还悲白发催未闻封石窌谁见返瑶台瑟共湘灵鼓舟从易水回江蓠应可荐词客有余哀

　　秀林亭为王舍人桓赋

　　风烟尘市隔花木俗情疎闲爱寻渔艇静宜看道书岱云翻迥野泉水灌清渠羡尔髙斋客持觞常晏如

　　秋雨夜过公实

　　急雨驱残暑萧然夜掩闗秋声过乱竹凉气殷空山紫署君期入青门我暂还庭前桂花发曽忆几人攀
　　懒性过逢少襟期祇见君雄心频说剑清夜且论文露早虫偏切风髙雁数闻便应欹枕卧时事日纷纷
　　隠几不成寐萧条来朔风髙城翻落叶逺浦滞寒鸿意惬新凉后杯深永夜中因君爱疎散三径数来同

　　招梁彦国仲登二子

　　江湖羣盗满搔首叹离居旧好谁怜子新篇独起予风前停野酌雨后剪春蔬不负山阴约柴门更扫除

　　拙清楼闻笛

　　窈窕边城思随风下陇头数声山石裂一曲暮云流候雁霜前苦江枫露下愁庾公多逸兴今夜在南楼

　　欧桢伯招余过草堂不赴

　　拟寻鸡黍约逺赴故人招落叶千山暮孤村一水遥天寒收橘柚岁晏罢渔樵未得同携手新林过板桥

　　和中阁山人守岁

　　寒雨转霏霏更长灯烛微风尘孤剑在江海十年归短计惟收秫清时屡食薇相看春色好花竹满林扉
　　列炬照前庭分题尚未成风烟稍欲敛河汉淡将倾短褐南山梦长缨北阙情行藏俱莫问披豁任吾生

　　药室六咏

　　未暇浮沧海清思一室中餐霞归绛府食柏变青童采药幽禽导栖心静者同方知灵骨异飘举欲乗风
　　结构緑萝阴端居懐古今岂能随橘性暂觉逺蓬心亚树猿争果窥玄鹤应琴世途俱冥絶唯有羽人寻
　　上士遗丹诀中年遣世情九光飞素鞅五岳炼真形缓步随罡斗斋心礼太清自能超浩刼何必访蓬瀛
　　卜筑虽方丈青溪合自然壶中乗倒景枕内叩灵篇龟脑方和药龙胎定假年从来山泽里别自有儒仙
　　金门虽可羡雅志在玄虚身世了非我琴尊不愿余行吟朱实落散帙緑阴疎幽独园居懒寻山或起予
　　山林成独往未觉兴情孤作赋懐嘉侣忘言据槁梧冰肌仍绰约金液岂凋枯始信风尘外藏身有玉壶

　　别黄幼章南归

　　客程犹万里旅服已三春倦马风尘色离觞江汉人病兼吟落叶愁复泛长津白璧谁持赠还家慰所亲

　　赠王文纯

　　玩世吾应拙逃名尔更迂夷门人岂识燕市酒曽沽白首矜然诺黄金信有无归来江海日能（阙）

　　潞河风雨骤作

　　自笑浮生拙飘飘信客槎波涛翻陆海风色惨平沙岸圻应防燕林昏不辨鸦江湖成穏卧无梦到京华

　　黄子铺

　　京尘犹未逺野落自萧骚田父频驱雀居人半带刀牛羊斜日下蓬堁朔风号苦忆南窓下壶觞只自操

　　董子祠

　　古庙丹青在幽人此重寻浮云碣石外落日广川阴壁尚藏书古庭犹积草深因怜不遇者此地倍沾襟

　　狼口阻风

　　断岸悲风急停舟浊浪深千山低野日孤树繋春心客邸频炊玉行囊屡探金无能慰离索箕踞向秋阴

　　同徐郎中吴给事访李使君郡斋得雷字

　　故人千里至落日一尊开天合孤城雨风驱大（阙）

　　（阙）剑岂应孤

　　歌风台

　　万乗威灵逺千秋伏腊思古墙阴薜茘寒雨湿旌旗汤沐山河在光华日月垂竖儒逢世难流恨大风词

　　集姚元白市隠园

　　江山余故国水石到名园草色幽亭合云光曲沼翻狂来犹说剑乱后此开尊一罢濠梁咏襟期谁共论

　　题余伯祥河亭

　　髙斋开白下疎树倚青溪竹露秋逾滴山云晩渐低汉京班氏学剡曲戴颙栖念尔风流在令予恋解携

　　过黄淳父旅寓

　　烽火不堪论相逢但酒尊悲歌同易水长剑去吴门世事穷愁过贫交古谊存销魂怜此别江路听清猨

　　姚园席上赠吴山人子充

　　剧谈修竹里共指白云期四海无家日千山独往时故人蝉冕贵久客鬓毛衰欲把吴钩赠飘零念路歧

　　永兴寺访吴僧福懋

　　敛屦穿深竹牵萝过石桥僧来经茂苑寺古记南朝暂住因烽火将归驾海潮谁言縁易断翻遣别魂销

　　同黄淳父登雨花台

　　髙座翻经处扪萝试一登羣峰当暮敛万象入秋澄树色分萧寺松风起汉陵伤心烽火日楼橹在西兴

　　过陈时亿兄弟留酌石亭先生之子

　　江左应才窟三株独出羣交情原白首器业自青云万事衔杯失千山把剑分龙门吾敢托生已后陈君

　　避兵青阳将军滩

　　已是愁风景兵戈复路难鬓毛今日变衣袖几时干山水还鄣郡奔亡自楚冠酒楼萧索尽谁遣客愁寛

　　送林元育之仙游

　　何氏乗龙处芳湖澹不流烟霞异人境鸾鹤下真游扇枕黄香恋岩泉谢客留石床须汛扫吾欲访丹丘

　　送苏仁甫之永安

　　君去延平郡传经有旧踪青山藏九岛紫气抱双龙傲吏当清世闲曹拟素封裁诗多暇日能寄海云重

　　同思伯将逰石室山经石门作

　　秋风揺落后水国挂帆逰壁垒成千古江山空四愁浦云移逺树汀月送行舟不用歌丛桂王孙自滞留

　　泊灵洲寳陀寺

　　荒亭围树色孤石揽云根野水寒侵岸渔舟夜到门霜枫闲共倚沙鸟静闻喧不寐看山月秋声满给园

　　至三水江雨骤作

　　鸡犬依茅屋鱼虾集市门峡山髙浪隠桂水细流喧雨枕听更卧江船把酒论丹梯知不远飞梦蹑昆仑

　　渡峡

　　沧江流正急山势划中开絶壁交青竹寒冰滴翠苔树翻栖鹘动藤接饮猨哀不为耽形胜能无夜雪回

　　嵩台

　　景絶因江会楼髙更得名山回到海色树殷落潮声日影朱旗直风含白氎清凭阑聊引睇谁悉古今情

　　宗吕二牧宴于孝肃堂

　　词人今岳牧能吏岂闲曹象郡烽烟浄龙门气色髙清尊开暮雨虚槛俯秋涛不共南楼夜谁知庾亮豪

　　尹明府雨中邀饮

　　漉酒能留客柴桑意绪多疎花明雨槛高栋隠星河檐雀窥尊喜城鸦接翅过不愁沾湿重余润入烟萝

　　宗吕二牧邀逰石室山

　　锦石分琼岛苍山转碧流岩泉髙迸出云木曲相樛栈絶应防马崕悬穏系舟谢公今在郡何似永嘉游
　　鶱飞心屡动回复意空迷山势移舟失云光避席低黄花粘岸细锦树得霜齐风起长林暝清尊未解携
　　金床何窈窕玉乳细堪扪苔藓深题刻风云出洞门幽仙閟絶景弱水断孤根服食留真诀惟应静者论
　　山水何来暮宾游赖此同波涛恐谢傅风月醉山公竹日停深翠枫霜倚薄红清笳莫更奏箫鼓出巗中


　　宗吕二牧复饮饯于嵩台书院

　　谁言千里别复此一尊留意气深投辖声名起共舟风江宜晩泊云峤罢东游一掩蓬蒿径萧条桂树秋

　　唐寅仲以李公麟瓦研见遗谢答

　　一片陶泓质曽经洗玉池文章今日事模范古人师雨濯金星出苔侵玉筯欹连城何用假投赠比琼枝

　　风泛崇兰图

　　在室偏同气当门偶自防祇怜幽谷性莫叹后时芳作佩馨弥久裁书叶正长佳期频怅望南国有微霜

　　杨祠部宅送陈玉叔之淮安

　　故人遥拥传炫服且还乡芳草经吴緑清淮入海黄离襟分夜月官烛照西堂祇益风尘梦随君郢路长

　　瑶石山人稿巻五

　　●钦定四库全书

　　瑶石山人稿巻六

　　（明）黎民表 撰

　　○五言律诗

　　答呉明卿见寄

　　兵起黄河日余归岭峤时风波一失势歧路转相悲白鹿成长往青云恐后期罗浮故无恙来把桂松枝

　　同欧桢伯梁思伯逰西樵山夜宿浦口

　　近戍津亭暗遥村猎火孤秋风吹日夜客思满江湖梦怯鱼龙起愁听雁鹜呼苍茫问前路吾已愧长途

　　铁泉庵

　　铁壁临千仭乗危更一探瀑前安茗灶松杪出花龛鹤忆窥残帙猨经伴夜谈谁能开文室招隠南山南

　　翠岩在碧云村外

　　青山开断岸千尺下嵚崟风起碧云乱虹流白日阴藤萝争袅缀鱼雁悦高深纵有桃花发应无俗驾寻

　　下山复题云谷书院壁

　　何年招隠地绮构出林端石磴苍烟湿云门白雪寒地因霞外僻天到谷中寛有约重携手髙临百八盘

　　同呉而待张中卿兄弟过崇胜寺

　　一径逺尘嚣孤峰坐閴寥霜林依断岸江浦入寒潮草自香台积花随寳胜飘禅心无起灭持钵过清朝

　　寄刘安元

　　戎马闗心日谁能问隠居想过天竺寺还着茂陵书鸿雁经年至风尘两鬓余梅花难逺寄吟望独愁予

　　逰罗氏园池

　　芳园穷落日山水有余欢早岁知懐橘清秋共握兰风烟向浦尽花木隔池看为恋幽岩桂尘冠且未弹

　　同桢伯泛芙蓉溪

　　锦水经寒浅扁舟任兴行幽花两岸紫残照一湖明游女行歌艳渔翁对影清芳洲多杜若搴望若为情

　　梁少传馆咏拒霜花

　　簇簇繁霜朶深秋开正齐纤浓随落日结束对幽栖客屡停杯坐诗频摘叶题试看临水处何似若耶溪

　　少传期集琪林徐道士馆得青字

　　采药何时返乗风此暂停入门桐树长到院薤丛青碧海藏城市瑶坛见日星过逢元胜侣能为写黄庭

　　心逺亭聴陈公载弹琴

　　阮公操緑绮梧竹对高闲白雪流深壑夕阳明逺山幽襟散物外余响出林间兴到悠然处披襟未拟还

　　送谷子迁还姑苏

　　万里寻师去沧波肯暂留岭云经古寺江路入新秋瑶草应堪拾丹砂不易求归逢明处士沽酒话罗浮

　　泛石门溪

　　往来皆任兴屡进石门溪雨气笼山浅江云过鸟低稻田多汲竹松火更蒸藜虽共渔翁宿桃花路却迷

　　刘僊坛【罗浮杂咏】

　　坐出千林杪坛荒累刼余烟霞归内景天地入蘧庐白石留禽戏苍筠篆鸟书无能探蕋笈归路独踟蹰

　　朱子庵

　　灵飞超浩刼珍馆寄幽寻水引山门逺云藏磵户深青精堪度世白日此修心洞口风雷起鸾笙下翠岑

　　黄子书堂

　　白业留孤墅青山蔽数椽鸟曽迎木客花更挹蒲仙瓢挂县萝壁茶烹涤砚泉犹疑散发处长诵紫苔篇彩

　　云轩

　　（阙）

　　（阙）翠向人开

　　暮春张考功助甫邀逰韦氏园时梁舍人思伯偕至

　　逺眺山河尽孤吟水竹偏髙云搀树密野日避花鲜径石欹相带岩房曲对悬贪竒收客泪留醉夕阳边
　　胜事传韦曲幽寻我辈能临风觞酌缓落日兴情増画壁逢僧问丹梯引蔓登故侯应不贱瓜地有东陵
　　大野临燕赵跻攀意自豪云沙千堞暗松柏五陵高西日愁相对南音醉懒操菟裘无处所弥觉此生劳
　　脱帽当松顶移舟傍竹阴岂知青琐客还有緑萝心思苦诗篇警情忘酒盏深寥寥山吏部千载此知音
　　林壑晩逾胜风尘逺暂忘物情嫌肮脏吾意在耕桑败叶虫行篆浓花密占房浮生堪浊酒穷逺任苍苍
　　列岫当空倚三峰近席攅碧滋苔藓色阴益石池寒日费壶中药天遗象外观却疑幽絶处堪挂野人冠
　　海柏南方得名花上苑移露添垂径实风亚出墙枝采摘情都尽飞腾意转迟芳菲应可惜停骑待成诗
　　布地千金积邀欢一径开花光揺解佩荷气送行杯水蹙昆池动云移碣石来飘零犹壮观肯作雍门哀
　　芳园争倚并幽事此中多时序花飞甚身名老去何天遥金马署星动白鸥波我去寻黄绮相思在薜萝

　　过姚上舍伯子草玄亭

　　怜君花树下复有草玄亭山色墙头出宫云雨后青听莺移逺杖相鹤检仙经谁测风尘里沈冥有客星

　　官舍杂咏

　　多病年方觉清斋日颇长槐阴闲闭合竹榻静焚香宿鸟争移树疎花不过墙幸无尘牍扰幽事足徜徉
　　懐绂初为吏修心未到僧流年穿木榻长夜伴灯檠懒出从题鳯慵书误画蝇款门逢酒伴胜饮玉壶氷
　　兰省虽清秘蓬扉自泬■〈氵寥〉编篱多緑槿间树出红椒客至常班草觞余自挂瓢茹芝聊复得空费鹤书招
　　不堪驱世事祇足称闲居叩齿清朝过科头累月余墙隈常置笔帐内苦无书虽羡侏儒饱终年免负锄
　　知有看花约春朝更不眠盖多从雨借屐自上山穿得俸寜供醉谋生亦任天校量终岁里常在习池边
　　官箴浑不解侠气顿能销素发嗟垂领红尘屡折腰世情飞絮过乡思断蓬飘为甚抽簮未山中少药苗
　　灌园常不仕沿牒偶为官夜宿芸香阁朝看苜蓿盘草玄能尚白炼骨未成丹终拟藏名去墙东老鹖冠
　　潦倒时堪弃清狂自懒医生涯千日酒岁课五言诗倚树常趺坐逢人或解颐汗青吾岂敢赖有子云知
　　虽然称校理笔研久生尘白虎多同异金门自隠沦桂薪从度日榆荚又残春斟酌浮生理须寻漉酒人
　　髙枕从吾拙卑栖乐性全岂无洴澼计不受绨袍怜野客犹分俸当垆更觅钱管弦何处乐夜夜似西天
　　红叶侵阶出青枫夹陛飞春风开紫阁月朔拥朱衣端拱封书少清关接士稀惊心垂象下江海客星微
　　故山多胜絶归梦不须占竹长成髙格松青坠古髯种园芝自给煮石火频添何日抛簮绂迎暄在短檐

　　同吴明卿游大觉庵

　　风尘不入寺花木自为林赤日清凉地青山吏隠心古藤垂屋角独鹤占松阴车马长安客谁能向此寻

　　张肖甫宅饯别高右丞伯宗得杯字

　　长安残雪后复共故人杯挥手闗山逺离心歳月催楼船过澧浦羽猎上京台应念游梁客金茎首重回

　　张肖甫洪从周过款山房

　　天涯殊物候犹未换春衣花事看将半故人逢渐稀过云传旅雁乗月启山扉幸有尊中酒能忘赋式微

　　同肖甫夜宿龙华寺

　　曲水通龙沼荒塍次鹿园风尘湖外断云气岛中骞静院鸟双下寒檠客对言谁知朝市里丛桂得扳翻
　　相期禅客话髙枕白云层月色千江水山门七祖灯钟声散落叶壁影挂寒藤欲续良宵兴尘劳恐未能

　　郭山人次甫从东海来将游北海留止轩中因赠

　　双屐带莓苔新从日观来山川游子梦风雪故人杯龙性应难驭鸾情不易媒莫言成独往髙浪驾蓬莱
　　采药三年别乗风万里游可怜丛桂约又过菊花秋大梦君先觉多岐古所尤鲁连空蹈海何似驾苍虬

　　陈侍御道襄招朱陈二使君同集

　　双鳬犹暂驻骢马复同游入夜城阴静将春雪意收月曽千里共兴作两宵留何处吟庄舄凄风起鳯楼

　　溪南别业为万考功言卿赋

　　自有山林性能将物我齐剪茅成野径披荔待幽栖辋口茱茰沜芳洲杜若溪何当接衡宇琴酒日相携
　　日暮鸣桡去溪流几许深自随明月往应少世人寻水石含幽意鱼鳬识赏心漆园元寄傲何事挂朝簮
　　凭眺因髙尽虚明与水宜緑萝垂雨幄丛筱罥风丝岛屿通桃径壶觞到习池因知竹林下不减上皇时
　　昔年云卧处尚有读书台墨沼鹅羣浴苍苔鸟迹开洞门扃馆宇磵户出风雷谁识东山意曽招隠士来

　　姚元白以玉华石见遗兼枉髙篇奉答一首

　　幔亭一片雪迢逓削孤峯云壑有千态丹梯知几重瑶华君辍赠金简我遭逢好驻壶中景他年炼玉容

　　同思伯携酒访文寿承辞以事弗果文有诗见贻和答一首

　　长安纔日下犹阻使人来便欲笼鹅去空成骑马回寻盟须夜雪留兴待春杯莫谓青毡冷东风有落梅

　　和徐子与答郭次甫折梅相赠之作

　　何处来芳讯春风把一枝薄云千涧暝深雪独行时策杖香随至开尊影倒窥罗浮虚月色此地有佳期

　　同子与过善果寺访吴约卿时濮阳二苏在席得台字

　　称心游野寺携赏上春台日色催停骑花枝笑举杯吏闲方外得山好雪中来暂过虽乗兴翻成倒载回

　　雪中同约卿过子与

　　出闗愁日暮踏雪喜新晴酒挹青骢客诗传白雪声径花沾湿重檐溜滴阶平此日冲寒兴还因下榻名

　　十三夜过苏子川兄弟

　　残雪留寒在空庭占月多玉珂停上客红袖拂清歌劈杏调香酪分杯试海螺谢家兄弟好邻并忝羊何

　　忆归

　　久客念将归重嗟筋力违蘼芜长送客荷芰未裁衣白首贫交少青山旧业微伤心同海燕懒向画梁飞

　　晓经西苑

　　玉树晓青苍琼花接混茫回风吹雨气曲磴落云光薜茘揺珠网芙蓉暗石房鱼龙无秘戏双鹢锁朦廊

　　送江山人游岱岳

　　暂拂缁尘去将扳岳顶行布裘经雪绽藜杖入山轻竒字扪萝识新诗望日成路人惊骨异疑是羡门生

　　过范子宣得山字

　　解鞍寻竹下逸客况同攀一榻成云卧双轮对雪山笼鹅方点翰贳酒且开闗城市逃名得扁舟未羡闲

　　送董孟材

　　燕台收暮雨杨栁变繁阴以我思乡泪知君久客心云门攀岳近汶水到家深羽猎看成赋髙标在桂林

　　同尹王二僚长夜直禁中

　　偶同金马客儤直鳯凰城景气浮琼岛春星丽玉衡缭垣疎树色曲水细流声独夜难成寐斋心捧大明

　　同杨邦彦徐子与过汝和雪舫集

　　芳菲不可度幽意与谁论夜雪留孤舫春花入酒尊风尘容倦客湖海共清言兴罢各分手青山落蓟门

　　韦园别子与得谈字

　　宾御促征骖离觞且共衔春风吹杜若野日上松杉郡外嵩髙色尊前史汉谈竹林吾党在何必羡江南

　　张玄超诸子集借树轩得春字

　　门多车马尘行径且逡巡沧海风期在长安冠盖新燕来茅屋雨花暗玉河春莫厌尊中酒青山别故人

　　苏子川宅观芍药得枝字

　　为掩羣芳色开花独后时青扶承露蕋红妥出阑枝绰约东邻子风流郑国诗合欢还有恨名字是将离

　　送盛少府烈忠还长兴

　　金门逢傲吏知住五湖浔洞壑苍山逺云门下箬深钓舟移栁浪茶具在花阴倘遂抽簪兴双鳬共入林

　　次甫将游北岳有期复过轩中同作

　　将还沧海上复共草堂眠药笼金鹅蕊藜灯白雪篇浮沈官自拙肮脏尔相怜三径容归去何须问俸钱

　　送梁思伯使云间兼归岭南

　　尊酒促鸣珂云间拥传过王程千里逺秋色五湖多拜手辞金阙淹情寄緑萝乡心将去雁随尔渡闗河

　　李伯承张玄超月下过轩中

　　竹簟因风敞萝衣过雨披故人来此夜词客况同时坠叶惊风早归禽选树迟烦襟何用涤玄论自相宜

　　省中即事

　　蹉跎成白发不敢叹为郎饱食知才忝高眠苦日长渇思金井冻坐恋玉墀香不记频来往藤花又过墙

　　送陈子野之崇仁

　　荣君非薄宦所贵在经竒山续匡君传亭寻孺子碑行藏多任性词赋不逢时会看双龙气冲腾向赤墀

　　送梁彦国之滦州

　　击筑悲难尽挥杯路向分山藏到海郡树引入关云才大人称屈时明主好文白麟竒木对前席待终军

　　送李仲连任赵藩审理

　　桐叶随王命丹书遣侍臣出闗迎紫气飞盖起黄尘树拥丛台月花余邺水春从来豪侠地授简尚词人

　　招姜主客宗孝王杜二舍人王项二文学吴沈刘居四山人集借树轩

　　蓬径留嘉赏风尘得友生白云窥夜酒明月照乡情叶应孤砧响星浮万堞平岁华空荏苒莫厌管弦声
　　帝乡星渐改燕谷暖还遥心事邀欢尽年华赖酒销花枝随起舞月色破孤寥聚散浮生易难忘是此宵

　　同王仪甫过水塘庵

　　入寺已昏黄纱灯照上方寒冰胶积水清梵响空廊颂酒襟期洽懐山梦寐长不辞风雪夜携手共云房

　　得张广平助甫书

　　经年传尺素入手泪纵横白发生乡国秋风到郡城著书千古事作吏众人名谪去方年少懐沙莫怆情

　　雨【时计吏后作】

　　短日仍多雨轻飞似暗尘病逢寒食夜书寄故乡人节物频年异衣冠后会新圣朝容拙宦又过五陵春

　　闻徐子与解汝寜太守

　　一麾犹未达多病遽隳官岂为才名误终伤世路难河濆归客骑苕水濯尘冠猿鹤应相语空山得岁寒

　　上巳雨夜王仪甫吴约卿杜从殷见过时王将外补

　　泛羽逢今夕春阴未有花乡心随去雁城柝乱栖鸦聚散京华梦飘零汉使槎朋知青琐满前席莫言赊

　　李伯承将之谪所同呉约卿欧桢伯携酒过讯

　　星斗正阑干春风夜复寒归心牵濮水别酒共长安流落诗名在驱驰吏道难莫言捐玦易曽着鵕■〈义鸟〉冠

　　送王正意之任懐庆

　　不薄王门吏知君属数竒图书观洛日车骑入梁时沙覆经秋草风髙积雪枝河堤回首处碣石暮云垂

　　约卿授馆桢伯携酒过讯

　　风尘疲上谒幽兴屡难忘敛屐穿深竹移尊过草堂流尘经雨浄微月逗云光谁下南州榻相怜有异乡

　　过刘刑曹仲恭出先世所藏名贤翰札相示

　　华省归常晩明灯坐不迟雨凉新草径风静落花枝物论中朝在文章故老贻西园叨胜引清夜可无诗

　　佛日过顾汝和观栁公权书兰亭禊帖同许元复文寿承姚元白集

　　欲寻修禊事屡问辟疆园车马尘方静莺花日稍暄馔蒲供早食班草对清尊莫谓过逢易三生此共论

　　桢伯以西山纪逰诸篇见示因书其后

　　闻追金马客振锡万峰阴西岭元天竺东来是佛心梯楼还见日絶壑更扪参归诧风尘士探珠自寳林

　　迁居

　　沈冥无所适燕市又移居庑下从栖泊蓬门倦扫除炎风时展簟凉月乍窥书犹说金张第登龙日不虚

　　得家报云岭外焦旱殊甚深有渔樵之忧赋此

　　近得家园信羇人易怆情四郊多垒战三月废农耕婚嫁谋多拙渔樵计未成谁怜炊桂者犹自滞秦京

　　同许长史殿卿姚鸿胪元白欧文学桢伯逰郑氏园池

　　何处移觞得欣逢出郭晴林光披雾逺树色入池清喜客禽争聒穿花日逓明虽然萍水地携手一交情
　　逼仄缁尘里兹游属兴竒梯云花落树伏槛水平池暝色催歌起凉风返棹迟分携还此日须忆桂丛枝

　　姚元白将还金陵同顾汝和兄弟欧桢伯过访

　　伏热应难避幽寻重有期蓬门经雨静旅馆见花迟世路归能早才名宦独卑飘零五湖约杯酒又何时

　　约卿自邯郸回同桢伯过讯留酌出示张助甫所寄书

　　三径促行杯单车逺道回凉风披菡萏深夜坐莓苔洛水双鱼至晴天一雁来碧云何处所乗月故徘徊

　　约卿自北岳回以庙碑见贻

　　绛节凌虚上行吟已日边树穷沙碛外石堕寺门前云气扶双舄泠风下列仙相逢嵇叔夜犹枉紫苔篇

　　独坐

　　触热还骑马乗闲即掩扉乡愁来伏枕雨气入秋衣薄禄胜渔猎贫家望蕨薇简书闻遣将为解掲阳围

　　七夕约卿携酒邀过桢伯馆

　　北斗拂阑干凉风下露寒新妆初学鳯彩女正乗鸾别恨良宵促来期隔岁难谁怜金屋里犹倚桂华看

　　雨夜姚元白欧桢伯携酒过访

　　杯酒销余日茆斋坐夜清疎砧风外急孤烛雨中明乡国伤多事浮沈笑此生问竒吾转愧难得是交情

　　桢伯馆同咏秋雨得青字

　　萧飒含悲思那堪倦客聴风烟驱惨淡木叶应飘零逺树先浮白重峦骤失青停云无浊酒谁为遣沈冥

　　助甫梦与余泣别见寄

　　谪宦人情异新秋景物悲别离如昨日少壮岂前时易水风犹惨闗山月屡亏故园嵩洛畔携手莫教违

　　伯常携酒过访僦居

　　载酒蓬扉下烽尘正此时将军勤破敌野客废谈诗久坐丛花烂狂歌白氎欹边尘犹未静吾敢道归期

　　奉命至西山坟园

　　回首长杨苑风霜始觉秋青山低巻幔寒日淡披裘杨栁兼村落菰蒲有钓舟佩鱼虽汉使还得采真游
　　宿草经春长新阡近郭多彩销团扇粉香尽舞衣罗陌上花如绮云间月似蛾繁华今不见遗恨雍门歌

　　陈侍御道襄宅离夜遇雪得零字

　　把袂风尘日燕歌且共听客心寒易怆离夜酒长醒蕉茘经持节江湖感聚萍黄金交谊少垂白任飘零

　　陈宪使少岩之西越附寄舍弟书

　　偶逢铜柱使一寄岭南音乡思楚云碧江帆漓水深名途谁荐士歧路我沾襟不似西飞雁随君到桂林

　　欧桢伯馆夜别梁彦国还卢龙

　　东阁多竒士诸侯有辟书岂知残岁别仍卧茂陵居絶塞烧荒后孤城雨雪余飘零今夜酒难与故人疎

　　阅军池河度清流闗

　　赤符曽破敌紫气复临闗千古兴亡地中原指顾间浮云随马策落日照刀环逺愧轻裘者铭功上岘山

　　同盛仲交宿黄崖岭

　　荒村无雨葢枕藉向田庐汲水初蒸黍燃肪可照书山云遮户密松韵过窓虚寄谢牛衣客劳劳且驻车

　　闽警

　　干戈愁越骆闽海更堪怜篁竹频依险鲸鲵共戴天未收熊耳甲莫费水衡钱痛哭谋臣疏珠厓肯弃捐

　　得仲弟西越书云有挂冠之兴予亦请告期暮春可聚故园赋此订约

　　北阙无媒者南音只自操向人肝胆露为吏爱憎劳药饵丹砂少山林白雾髙故园茆屋在相见接春醪
　　铜符如可解皂帽肯归迟迂拙人皆笑功名我自疑花应团北户鸟亦恋南枝何必山阴守将归发誓辞

　　闻吴明卿上计以禁例不得相晤赋此寄懐

　　流落闽中使生涯近始闻泪收江北雨身老越南军积思生春草新愁隔暮云倘携延水剑犹可报明君

　　坠马卧疾遣闷

　　寒氷方内手蹇劣亦长驱岂意千金堰翻成九折途过门劳客问策杖待人扶试探囊中俸东邻酒肯沽

　　明卿自闽至晤于吴约卿官舍

　　一自游梁后相逢又郭门酒因多病废诗许故人论霜雪驱单骑星河望九阍莫谈江海事羇客恐销魂

　　曽子玉比部召饮同桢伯集

　　岁晏驱羸马过逢亦少期偶从官阁里共和法曹诗扫叶当风牖衔杯摘露枝琳琅欣触目留醉愿归迟

　　姚元白自金陵至遇于慈仁寺方丈

　　共怜千里约还向五陵逢行径寻黄叶栖禅问雪峰诗篇新满纸旅思夜闻钟君看双班鬓知余万事慵

　　同苏子川欧桢伯访吴化卿姚元白于慈仁寺

　　二仕逃禅处人谁访薜萝穿林惊雪重梯阁见山多候骑花间并栖禽竹下过云房未寥寂红烛对清歌

　　送姚元白考绩还金陵

　　赐舄旋南省归轩背北风故人青琐隔江月白门空酒熟逢残腊花开觅旧丛因君忆鲈脍携手问江东

　　曽子澄过访招桢伯同集时子澄将之塞上

　　论交千里日不独旅情亲夜烛长安酒征衣北地尘荣途吾白首风景是残春欲赠无竒策西秦别有人
　　亦知分手易杯酒问前期怨别难成赋从军更有诗孤莺将薄曙残露尚明枝回首天山夜闻笳忆此时

　　孔子河逢刘徳卿

　　髙士藏真处门迎孔子河青山经楚暮凉雨到江多白发生行路清樽对放歌回车千古意今日共蹉跎

　　秋夜山亭答潘少承

　　别离欣把袂披冩共登楼木叶千山雨虫声四壁秋酒縁多病止榻为故人留已似嵇康懒那堪复逺游

　　兰熏香

　　岭南有嘉卉曰树兰者枝叶扶疎髙可寻文春秋始作花如穂气甚清馥类今时所谓蕙者以诸香杂熏之逾时则兰气尽入香中矣余之金陵姻友有遗此者偶盛仲交诸子过余出爇之咸诧以为竒也因述其状并系以诗用仲交韵
　　岭外多竒树扶疎异泽兰空山徒自媚中土不曽看色夺青绫被香宜紫箨冠携来经万里犹结故人欢

　　瑶石山人稿巻六

　　●钦定四库全书

　　瑶石山人稿巻七

　　（明）黎民表 撰

　　○五言律诗

　　元美改席于浮玉山同作

　　青山行不尽转入道场幽孤塔云相拄双溪水合流舟移石不碍星落影还浮俯仰看今古能无忆醉逰

　　雨中留宿张幼千家

　　秉烛坐清夜摊书共草堂疎砧秋思早微雨客衾凉鸡黍成良晤风波忽异乡覊愁稍披豁触目见琳琅
　　不为愁风雨还因恋解携途长思老马梦短怯晨鸡离思中年恶音书后夜题片帆何处落邗水易东西

　　广陵旅舍欧桢伯陆华甫黄定甫过访

　　草草簇蔬盘还追燕市欢云停髙阁暮雨过大江寒贫贱交情在风尘昭语难行装戒前路谁问客衣单

　　同定甫游李鸣卿园亭

　　世事足悠悠因君复漫游行随修径转坐占小亭幽艳蕋晴堪摘清池夏不流诗情余白首云卧恣丹丘

　　谒董子祠

　　英风怜马上间世覩人文玄冕加繁露青衿仰庆云诗书维汉鼎柱石奠淮濆东阁多竒士寥寥竟不闻

　　铜瓦厢谒大禹庙

　　徳水千年在谁能忘禹功金堤非旧迹铜瓦见新宫野着沧凉日林交惨淡风路岐何用感王气满关东

　　冬夜过许计部官舍

　　壮心怜岁月浊酒话平生古院踈槐影髙楼画角声孤踪悬北阙倦翮思南征惟有无衣客同君独夜情


　　趋顺义县

　　使者正乘轺东行上郡遥闗门临井口城堡落山腰岸远沙如雪风悲水似潮客愁何处着寒月助萧萧
　　内园停使节地主敞华筵酾酒黄粱薄登盘紫芡圆军声飞鸟外乡思卷芦邉向夕无探骑平沙直际天

　　洪胜寺

　　野寺逢人少残僧乞食迟古墙花不发丛薄鸟兼悲沙聚看尘刼天长立暝时伊吾惭抚剑剜草读唐碑

　　峪口

　　翠削龎峰峻髙蟠鸟道孤东西分幕府沙草满平芜牧马闲千匹当闗用一夫传闻汉诸将犹议塞飞狐

　　过真如寺干上人访蔡文学子畊

　　霞踪成海客休暇惬相寻累刼空弹指千言是说心当门官树直隠座佛灯深阶雪方盈尺何人候少林

　　杜比部遣惠瓶酒白鱼

　　碧酒双丝络银盘小白鱼味全胜冷炙情独重春蔬冻瓦封霜后晴檐曝日余赖君能好事难并太玄书

　　答陆山人本仁

　　三年无一字梦想落沧洲不遂金门谒还从庑下游春生琼树馆天远洞庭舟薄劣风尘里空惭骏马求

　　紫荆关

　　径转蛇盘险云连鸟去长山桃微着紫沙栁不成黄重镇临天府神功划大荒金城谁献议老作尚书郎

　　宿关城公署

　　深院静松筠喧喧鸟雀羣窻明犹瞰雪榻冷半侵云入夜风声异邉闗气色分更长梦猿鹤不解赋从军

　　饭银钗岭馆舍

　　云蔵千仭壁日落数家村节冷无烟火沙干乏水源山家供麦饭野逻具醪尊稍喜临邉静垂鞭出此门

　　戗风岭

　　沙泥拆雨岸细路转堪憎去马冲风色征衣挂石棱疲兵时偃卧古堠更陵乘赖有销愁地云中岳色层

　　至王家庄风沙骤作

　　知是山阴近风威特地寒惊沙鸣索索落叶聚团团铁笥腰间重戎衣马上难章台冶游子不向塞垣看

　　渡桑干河

　　古渡是桑干征人晓渉寒鸣笳喧聚落带剑拥材官霜雪经行尽烟花出塞残春衣犹未寄空倚月轮看

　　西行咏懐古■〈夹〉

　　神龙困泥淖燕雀反见咍如何赤帝子遇窘白登台谋臣虽幸中鱼服几殆哉不见芒砀气阴风千里来
　　右平城
　　佳兵古所忌竒智人不亲武灵何倜傥变服诧强秦祸机起床笫兴亡由一身惟有邯郸道千秋狐兎尘
　　右灵丘
　　传道荆轲里町疃皆故丘陇树无西指易水犹东流贤愚等共尽尔独报君雠叔孙何首鼠诡对乃封侯
　　右荆轲宅

　　悬空寺与北岳相接

　　隠壁金绳起依山翠殿安两崖分岳色百丈下风湍云狭牵衣过天长仰面看石楼遥似画归去濯金盘

　　大云寺在灵丘县门对太白峰

　　谁知沙塞里亦自称禅栖雪涨晴沙合山欹晩堞低多歧分客路一宿憩招提纔有安心处闗门又听鸡

　　同翟孝廉廷楠宿北岳顶

　　贪竒犹未巳■〈礻业〉被宿诸峰入夜惊栖鹤知君是卧龙投杯临瀑水卧簟展青松自觉非人世烟霞衣袖重

　　横翠楼元将张柔所建

　　髙楼当絶塞春望转氤氲百战全燕地千重大漠云控弦无敌骑饮羽忆将军老去亲戎马悲笳向夕闻

　　答栢山人

　　邂逅夷门客悬灯共和诗竹斋鸣雨歇卧簟晓凉披肝胆平生是风尘此晤宜夜阑浑不寐五岳起予思

　　秋夜杨懋功宅同王敬美诸子集得春字

　　白露沾衣重凉风送酒频二京多赋客【王杨二君与予俱曽官南省】七夕会佳人月隠长河色花余小苑春合并良不易留滞任缁尘

　　七夕别张羽王得平字

　　隠树风初起临阶月乍明故人千里别仙媛来年情爽气侵鸾扇轻阴下鳯城惜无双寳剑浊酒见生平

　　祝楼张封君挽诗

　　老莱坚隠操襄汉接衡门径竹余千畆篱花具一尊气俄金马淡星竟少微昏万里生刍泪遥遥寄楚猨

　　遂初堂为尤茂先作

　　何年遗邸第轩豁水云乡玉乳斜分溜青溪曲抱堂虹流奎画在日晒竹书光欲榜游吴楫名园偶辟疆

　　别舍弟惟仁南归

　　联床初引兴■〈皷上卑下〉皷忽惊心售玉空燕市思家祇越吟微名人竞老古调独何深失路唯堪念先予到故林

　　送王百榖还吴

　　才名天亦妬连蹇似君稀得病因成赋还家忆授衣秋蛩吟共苦霜月影同依旧识平津邸无嗟此道非

　　送管建初

　　十上貂裘敝谁能老汉关祇应岩下客长望日邉还猎火明秋塞河流直故山身闲且归去名姓在人间

　　寄吴惟善陆本仁二君

　　五湖秋望远懐古意徒深尔逐闗门吏犹悬魏阙心相思如梦寐得句动沉吟愁絶荆溪上菱歌不易寻

　　黄定父自维扬至过访旅寓

　　古谊惟君独征途访我遥梦来淮水月棹发广陵潮脱粟期同饭村醪为解貂羁心正愁絶赖有桂丛招

　　送华文学之留都

　　载书初诣阙沿牒复归吴经笥诸生学章缝鲁国儒轩车荣故里雨雪戒长途白虎羣贤在还来赋论都

　　何山人以诗过谒答之

　　同旅谁相问新诗独见投校书非马廏为客任貂裘世事慿双璧君才老一丘陆云书尽好须作鄮中游

　　送陈垣卿之临川文学

　　远宦怜乡土名山称赏心松萝胜绛帐乳洞洽青襟兵已销篁竹书堪奏上林逍遥【楼名】还引望云气五陵深

　　送大庾僧游五台山

　　离却梅花国西游复渡河风沙僧律苦湖海梵缘多远聚投人住残年避雪过媿予尘想在频夜梦烟萝

　　送梁持伯奉使南还

　　房杜千秋后诸昆复象贤侍晨辞魏阙把诏下江天细草萦花绶轻云翼锦韀髙堂称庆毕相待日华邉

　　送何介卿明府之任融邑

　　北阙方沿牒西游复过家非缘寻碧栁应喜得丹砂暑月纔衣葛王程正及瓜远方知纳欵一为报京华

　　端午赐扇彩楼

　　分直从芸省沾恩自鳯闱织成千缕细裁就一轮辉爽气微生握霞纹半入衣山龙无寸补徒自滥云飞

　　献俘礼成颁赐金币

　　玉关初送款汉殿正垂裳恩出兼金重功微尺组长礼成沾绮馔喜极举瑶觞王会千秋盛无劳事朔方

　　白雪山房为李惟寅典禁赋

　　郢曲无人和南音每自操青云今少达玉树转孤髙兵偃闲金甲林栖接缊袍虽悬双鹊印未敌饮春醪

　　送梁幼希之兴国文学

　　抱玉无嗟屈谈经自感恩相门韦氏在儒行鲁人尊暮雨过章水停云近故园贤良纷论难迟尔侍金门

　　送李少芬之新城文学

　　此去蘓湖近千秋见典刑风流看带印青紫起谈经渔浦开官阁严滩问草亭壮游应不负鳌钓掣沧溟

　　送方进士季邻之乌程

　　新恩多出宰羡尔独游吴官阁傍连寺春城半入湖山川良具美井邑未全苏谁觧陈封事翩翩待玉鳬

　　送蒋氏兄弟还南中

　　北地霜风劲南中二妙归云间连彩翮堂上待斑衣三径蓬蒿在千山道路微睠然台省客玉树梦音徽

　　送何子还岭南

　　一雨驱残暑长安花渐稀诸怜双玉羽不共鳯城飞客邸嗟燃桂乡心畏捣衣阮家兄弟好迟醉竹林扉

　　潘少承移居同里间过小饮

　　僦居同里闬休假得经过旅客亲灯火闲门掩薜萝风沙铜狄近云气日华多试问王孙草归来兴若何

　　司徒俞公挽歌

　　淮甸曽专席邉庭旧倚烽劳深苏属国名重郑司农末路収竒骏中原失卧龙感恩门下客絮酒阻扶笻
　　台中俄解印海上托求仙枢筦逢明主金貂起暮年途长孤剑在恩重一一身捐不藉麒麟画千秋月旦传

　　丘民部谦之招游崇善寺得湖字

　　远近皆消意清游自不孤尘途淹岁月客思渺江湖丽句裁芳蕙清斋供野蒲一龛饶水竹端合老潜夫

　　至日子鸣再过

　　头戴小乌巾闲游逐市尘到门风雪暮剧饮性情真坐久因行炙羮稀秪忆莼君卿觧唇舌得似好玄人

　　安茂卿过访因赠

　　蓬扉余夕照疲马倦寒氷割炙逢王粲登龙媿李膺清言心已醉文赋尔兼能未论青萍色连城价转増

　　郑伯良携赵子昂宋克温真迹见示

　　翰墨前贤在悬金不易求登坛称二妙破塜阅千秋雅好怜昌歜穷途哂敝裘椟还虽可恨已胜夜光投

　　遣力还家

　　阿段南归去能携尺素书世途同草莽行槖易萧疎故国新羣豕残经老蠧鱼因声寄松桂东海欲移居

　　闻海冦入髙凉陷属邑怅然有作

　　军中飞檄迅天外跕鸢遥料敌书生短平时将士骄百城连赤羽一岁少青苗纵有明珠在无缘献圣朝

　　春日集思伯宅

　　春色燕山浅芳菲已不禁雪飞犹作熊云起欲成阴无计投簮绂相携就竹林乐游原上客能服少年心

　　寒食前同童子鸣安茂卿僧普纪游郊外

　　懒出东郊路因逢日稍暄暮云低古堞流水避山门麦饭浇中野尊醪贳近村因思故园梦黄犊绕平原

　　郊游后同潘光禄孙上林童安二山人过朱在明宅小饮

　　踏徧荒郊路归同促膝欢入春衣渐减经节食犹寒野态衔杯出新诗秉烛看双童吹小管明月下阶残

　　寄胡元瑞读书真如寺

　　双林成独往萝径阻同攀诗巻叅莲座经禅息树间余寒犹拥衲长日不开关若渐天池羽修心起雪山

　　真如寺访胡元瑞不遇

　　芳菲能几日屡骑到闲门流水过经院春风锁给园履声稀户外棋局置松根那得逃空去佳期独负言

　　望湖亭迟童安二子不至

　　野亭将日暮湖水荡空回松坞明千塔云山辨五台聴莺欹客枕摘蕋送春杯何处双飞鹤翩翩不共来

　　下山别在明征甫

　　青山不忍别况与故人违水上俄生雾松间渐落晖宿云君借榻渉涧我褰衣莫逐桃花去听鸡入琐闱

　　王亮卿将之塞上以诗见投赋答

　　征书还出谷为有故人怜手版趋西府心期在北燕聚沙规塞外测漏报军前不受风尘色人今似鲁连

　　同潘少承陈忠甫过康裕卿访童子鸣

　　已向桐庐卧还从燕市游云山携蜡屐风雪揽貂裘名以新篇重心缘古侠投黄花亦烂漫为照草堂幽

　　春夜同子鸣集少承馆

　　向夕衡门掩吴中客子来长河翻月上断栁逐风回小饮怜春尽繁花受晩开汉关吾欲去刻烛更徘徊

　　送孙少府之沁水

　　旅邸独相亲宁辞载酒频貂裘为客乆黄绶出关新绵上烟犹冷西河俗旧淳讼庭闲坐啸亦胜走风尘

　　朱在明阻冻返棹暂泊都门辄诗往讯

　　十丈滹沱雪凝寒转不禁遥怜回客棹犹似恋朋簮髙枕悬归梦层城隔醉吟谁知倦游者一倍故人心

　　玉河泛舟别童子鸣

　　越客理归装春风思北梁风花渡水远菱荇入船香落日催停骑清波写靓妆燕山青未了相送意俱长

　　送吴孝父还真州

　　来往亦何求风尘自薄游为文千赋熟行路寸心投木叶淮南暮家山白岳秋惊心解携易不共五湖舟

　　送何孝廉南归

　　未献长杨赋能髙洛下名不嫌薪桂尽还恋采衣轻江路蘼芜緑家园橘柚荣东林吾旧社回首问柴荆

　　王仲谐邀看芍药

　　姚魏元同品开时亦未残动揺因翠袖扶植借朱阑静影灯前落流云席上看夜来风雨至应恐越罗单

　　李惟寅集诸子贝叶斋予以病不赴

　　朱门成小筑萧散似清溪水石凌棐几香烟袭锦绨拈花怜昨梦藉草得新题弦管惊心处长安更向西

　　汝修诸君见过

　　乆客依人懒西行借草堂物情堪俯仰吾意在耕桑铃阁栖鸦近禅镫落鴈光酒垆应可觅须恕阮家狂

　　乔启仁后园丁香花盛开迟过同赏

　　君是含香吏花能作意开折来方玉蕋植下向瑶台淡薄匀春色飘零入酒杯芳菲虽可惜不是故园梅

　　同邵长孺宿榆河

　　八千乡路远北上转成遥暮雨停骖处山陵秉节朝馆人羞野蕨行灶拾枯樵半百多羁旅关情独此宵

　　曽太常召同张羽王邵长孺小集

　　凉风吹日暮曲水抱檐回玉醴祠官送华筵海客陪卜邻伤往事推毂冠时才花下频倾写谁言触热来

　　王敬美以游京口诸山篇咏见示

　　谢公山水癖名胜往来经箧里芜城赋帆前瘗鹤铭余酣穷落日远兴尽沧溟太息屠门客风尘两鬓星
　　故人招隠处踪迹继焦君【郭次甫隠焦山】树色衔青阁江津带白云饮猿垂涧接别鹤入山闻不是逢王烈谁能辨鸟文

　　同李阳榖袁进士暨儿琰夜集得峰字

　　萍水惬相逢春杯入夜浓宫云流五色城雪拥千峰花月留飞舄才名得卧龙殷勤此携手霞外觅行踪

　　送董生还海宁时欲以春秋疏上不果

　　草屩来燕市缝衣返故乡呌阍心力尽垂槖路途长着论名堪老为园计未荒吾谋非不用君自爱沧浪

　　盛仲交自金陵至集于乔舍人小园

　　坐荫凉云好轻衣未觉寒月临花树午春逼鸟声残满酌秦淮酒新弹贡禹冠栁条时拂拭浑作故人看

　　荣昭徳妃挽歌

　　名冠椒风日恩深桂殿前盛筐惟卒礼辞辇宿称贤玉盌留朝奠珠襦秘夜泉华容虽寂寞龙綍表新阡
　　女徳辉彤管嫔仪肃桂宫瑶池云自出湘水路应穷宿草沾晨露疎杨切暝风鳯栖遗泽在能慰九泉中
　　素车遵广陌丹旐转坟园爵秩三宫贵威仪九御存苔阶凝古色松隧锁黄昏秪有齐纨扇犹余箧笥恩
　　祖道鸣笳引行尘迭鼓声椒涂非昔日象服俨平生诔册陈金印灵輀餙翠旌婉仪将旧徳青史尚垂名

　　过田叔

　　促膝欢能几还家路渐分我思湟水月君倚大行云折简开新酝探书得古文人伦吾岂敢惟喜过黄君

　　人日屠田叔邀同卢西台张明府屠光禄张孝廉董山人小集

　　人日欣同赏禅栖七客来残书留雪暎髙兴待花催燕越星方聚风霜鴈未回淹留对红烛便是百年杯

　　送彭稚修还南浦

　　相逢满坐倾人知卫玠清诸孙连帝胄五字占时名草緑还家路花伤滞客情词人如物色寳剑在丰城

　　送田叔

　　暂下白云曹趋庭有鳯毛行多携梵夹醉可读离骚铜柱风烟逈梅梁海气髙惊心成去住能念旧绨袍

　　同梁公智过灵济道院访陈忠甫

　　一身经徼外千里渉殊庭暂憩登山屐闲携相鹤经水衣生败壁书带拂虚棂但适沉冥兴何妨笑独醒

　　从张羽王借郁林观碑本碑在海州

　　谪君余习气翰墨尚留心辍食经淮海看碑到郁林登临应堕泪行坐每沉吟可惜咸阳市徒捐一字金

　　同莫公远张羽王梁公智过道院访陈忠甫

　　一探壶中隠居然离俗尘石幢阴过午花院晩留春侠烈心相许萧闲兴是真抽簮吾已老羡尔白云人

　　书陶贞白十赉文赠田叔系以小诗

　　知从京口渡还礼华阳云紫气三茒馆真言十赉文参苓谁觧给鸾鹤可为羣岂是抽簮日归朝万石君

　　同张羽王梁公智歩双河庵堤上

　　凭眺非无地偏寻一径幽风花过凈院芦荻满汀洲月渐中宵减人嗟两鬓秋负羁将谪宧俱厌五陵游

　　送歙僧大海真了游五台

　　结伴西游去灵山似竺干锡飞千嶂顶灯现五峰前辛苦头陀行平生佛国缘若论心印在还问海南禅

　　吾兼亭为丘谦之赋【亭旧有空同少谷二先生留题】

　　儤直常经此为园亦在兹隠偏金马籍地即缙云司苑树常分色宫莺或借枝秪应兰省客来往洽襟期
　　讵意风尘里还将一壑看浮沉操案牍懒慢着衣冠长啸应懐古端忧更倚阑耽竒吾亦尔不是恋微官
　　宻竹千茎翠幽花一径迷闭门初散吏倚树更分题赖是官曹简能将物我齐杜陵多遣兴长钓浣花溪
　　当代文章伯裁诗画省中风流今不见丘壑得无同翰墨虚留壁兰苕失旧丛怜才惟郢客洒泪此亭中

　　送梁公智移官吉州

　　懐禄非吾愿移官肯叹嗟鹭洲迎解佩螺水忆乘槎梦寐销丹地行蔵问酒家拏音一回首红发满溪花
　　握手平生好青云几客途马空疲皂枥人渐老屠沽词赋名何益弦歌计捴芜飘零壮心在龙剑未全孤

　　应妙寺即白塔寺僧慧干居之

　　杖钵携来久香灯静院偏栽花成野径接竹引春泉支遁逍遥论天台止观禅坐来忘妙说塔影挂窻前

　　护国寺以居僧之使远国者中有赵文敏碑

　　汉家勤絶国檀施表竒观梵品从天竺真僧是法兰护碑龙首缺巢栋燕泥干不见金缯出闗门用一丸

　　双塔寺兴隆寺别院有金党元英碑今废为内教场

　　长安开甲第舍卫接王城古佛旃檀阁将军细栁营灯残留说偈碑半减题名此是红尘地轮蹄终日行

　　能仁寺旧蔵有桦皮梵经字甚精凿

　　游人方舍俗释子复开闗白拂支頥久清言酌茗闲书难窥豹管墨是出鸡山若杜毘邪口谁传出世间

　　洪庆寺马尾松

　　亭亭垂翠葢趺坐一僧来梁栋非吾事青黄是木灾枝连拂衣石凉荫译经台樗散拚人弃摩挲媿汝才

　　法弘寺建新城时闗地有僧湼盘龛中其形如生即寺僧也

　　浩刼知何代长林过客迷不知今壁垒犹是昔招提定里人长寂花间鸟自啼醉来惟荷锸岐路任东西

　　天宁寺有舍利塔僧道衍曾隠此

　　青青千栢林隋唐留至今佛光时隠现塔影半晴阴草细经游鹿庭闲演戏禽机心刋落久那复异人寻

　　发长清县

　　丹梯初引兴愁絶赴前期未蜡登山屐先题望岳诗停车松日下觧带麦风吹万里游今始抽簮恨苦迟

　　苏公亭

　　谋生本业屦岂意学逃名千金兼束帛无乃故人情凿湖从此遁蓬门空自扄潮中有兰芷爼豆共芳馨

　　游顾玄言二泉山亭二首

　　尘土梦初醒招寻得此亭泉分双井练楼入四山青倚树方成偈烹茶旧续经异时鸡黍约风竹细来听
　　谁觧捐尘网烟霞共一欣引杯承竹露展簟接山云丘壑应忘我鱼鳬正属君扁舟从此去渔钓幸相闻

　　朱明洞

　　乘蹻入清都居然景气殊泉声迷逺近松籁荅虚无神室留丹火仙家閟玉壶冲腾已迟暮物色待潜夫

　　青霞谷

　　霞外昔沉冥松篁尚匝青桥邉逢洗钵石上记翻经一壑専名胜千秋更典刑偶来忘絮酒长揖谢山灵

　　黄龙洞

　　秀甲朱明外何年辟草莱悬萝千磴暝飞瀑二楼开采药应迷屐翻经尚有台相期看日出云气在蓬莱

　　飞云顶

　　飞歩上■〈山赞〉岏星辰渐可扪一山浮海至五岭此峰尊元气回阴洞丹霞辟妙门从来尘刼外别自有乾坤

　　答邹方伯

　　共赋燕台月佳期得重寻剧谈当世事推毂昔贤心画省开文苑青衿列道林时艰思共济吾待拂朝簮

　　答孙观察

　　入幕吾何敢寒宵重有期披云占藻思零雨见新诗弭棹沧江外懐人落日时归鸿如报客春在万年枝

　　冬日楳华堂开社招君肃寅仲公补少仲仲登公绍开先诸子

　　北郭曾招隠深留水石踪蓬蒿怜二仲文史入三冬霜径初封橘寒畦晩摘菘故山吾不负琴酒许相从

　　潘子迁过梅华堂待月梁士哲继至

　　三径蓬蒿在风流二子过狂来忘我懒坐久觉情多竹下黄花酒风前白雪歌徘徊还秉烛明月待羊何

　　朱贞吉孔阳昆玉以予校刻复古编有诗见讯奉答

　　天禄归来日谁知四壁空技应怜刻鹄文不悔雕虫副墨名山在余生雅尚同何时捉谈尘披写对兴公

　　万里乗风巻送友人北上

　　握手念将别清尊尚未空离心悬岭树客路值秋风鹏翮搏南海鸿仪会泽宫甘泉多侍从谁为荐扬雄

　　寿黄母六十一初度

　　喜际嘉平月竒龄六秩开萱花凌绮树慈竹映春杯绛节排云下金书附鹤回浔阳正清浅红日莫相催

　　潘子携酒同欧氏诸子过清泉山中出吴笺索余拙书因留夜坐

　　通家称孔李联骑问幽居性洽髙阳酒名惭大令书行吟随一鹤风雨待三鱼十载尘缨觧烟霞礼法疎

　　澹台子羽墓

　　临河闻返驾髙第乃南浮行径无芳躅松楸余故丘山川良不改吾道日悠悠谁怜卑薄地千古有麟游

　　友人惠菊夜至

　　柴桑虽久卧三径未曾栽海上封书至篱根带雨来繁霜吹短鬓红烬落苍苔纵是相逢晩犹胜二月开

　　七夕同陈任夫髙正甫麦仲张林开先舍弟惟仁侄璘集清居得燕字

　　阁道双星过虚堂暮雨悬清歌闻激楚寳剑忆游燕雁下沉秋色萤流入野烟词人方接席应不恨华年

　　瑶石山人稿卷七

　　●钦定四库全书

　　瑶石山人稿巻八

　　（明）黎民表 撰

　　○五言律诗

　　春草堂为巍甫作

　　谢公携屐处坐爱一池幽朱邸依兰阰青山入蕙楼云容开浩渺客思满汀洲莫叹羣芳歇王孙正薄游

　　尚雅斋为佳甫作

　　试问通侯印何如乐志园传家为竹素入室有兰荪玉度波千顷清吟月满轩款门无恶客芳醴正盈尊

　　同丁计部诸子集王鸿胪山斋懐五岳之胜得髙字

　　名山谁歴徧挥尘亦称豪岩壑驱词古风云入望髙金光遥可掇藜杖肯辞劳猨鹤应相笑驰烟待尔曹

　　顾鸿胪诸子邀同丁计部游玉河堤上得明字

　　久作尘中客闲从堤上行轻风花外度残照雨边明趋事联三省游踪媿二京当歌聊驻马轻别若为情

　　重阳后过沈纯甫同艾蔡二曹长小饮

　　偶尔襟期合相携坐竹根霜华犹满径风叶漫开尊故国飞鸿断长途老马存非君慰寥寂谁解扫行园

　　送杨叅军

　　谢家传玉树倾盖即依然谏草犹存笥琴尊半在船莲花分幕静杨栁挂帆偏若是过牛渚长歌夜月前

　　送黄孔昭

　　千山初落木归客兴偏新药饵经秋减萝衣似旧贫侯门无左席渔艇有闲身到处堪栖泊原非失路人

　　答蔡伯华刑部

　　衡门方昼掩特枉法曹过良晤寻鸡黍秋风入薜萝名山思裹足烟雨忆披蓑不为沉冥久逢君白石歌

　　同姚伯子黄定甫邵长孺李季常游甘露寺

　　髙阁生远兴飘然在五湖暮云低不散远树近看无说偈叅莲座游踪渺玉壶长天一回首唯有月明孤

　　题迟贤亭靳仙笔迹

　　白云飞不去掷笔此亭幽星宿垂芒在虫鱼汗简留识竒空白首招手即丹丘欲展青毡卧荒生霹雳愁

　　过顾叔潜得题字

　　幽寻不在远吏隠占青溪乡梦衔杯失新诗摘叶题萤疎经雨乱花好傍人低日出铜街静犹能散马蹄

　　送胡山人

　　悬壶谁解识负笈且归休招手丹丘近揺心白岳秋虫鱼窥秘简虹月傍行舟回首风沙地逢人笑黒裘

　　咏匏冠

　　苦蒂纔堪摘良工巧斵成不知蝉翼贵宁让竹皮轻束髪禁霜冷穿花滴露清终焉惭戴鹖还有著书名

　　送唐惟良之广陵二首

　　邗水遥通海乘槎复此过儿童骑竹在盐铁算缗多市估帆樯乱人烟岛屿和徒劳君莫叹留兴在沧波
　　才名余画省吏隐得沧洲汀草生春色渔歌唤客愁疎灯京口渡孤刹大江流试问观涛处词人几度游

　　送蔡伯华之闽中

　　出处几人异非缘薄省郎交情异贫贱世事有沧桑煮海窥盐策题诗出射堂流年堪自惜何用叹浮湘

　　过天宁寺僧寳檀方丈

　　曾有黄金地谁为苦行僧仗经行路逺采药入云层一食伊蒲饭长明石枕灯不依禅宿去头白已无能
　　野外芳华早何妨策杖寻草深垂井口碑卧古坛阴髙坐惟尊足清斋尚摄心给园留赏处还似阮家林

　　送黄清甫偕顾舍人游滇中

　　旧好如禽庆名山得共陪洱河神禹导路箐爨王开冠带名家子登临济胜才闗城雄剑阁应待勒铭回

　　闻故园草阁火

　　架上余千轴俱随緑焰飞平生惟蜡屐旧物秪牛衣信是冥懐待谁言损读非啸歌聊复尔北叟可同归

　　同顾鸿胪兄弟过王鸿胪宅永上人在焉

　　委巷多车马还因典客名乡心灯下尽谈尘坐中倾径草抽新雨风丝漾晩晴归舟应可问春浪此时平

　　郑伯良邀同诸公登万佛阁

　　日送莺花去风雩兴可乘尘心攀阁远野兴入林増龙树栖孤影蜂房飐万灯若无光禄酒春思杳难凭

　　市中得旧琴囊而予无琴也

　　锦様已模糊何时混世沽秪余空槖在多半古音无携可缄诗草闲将覆局图勿言无所用五石泛江湖

　　冬夜同张元易过顾叔潜得红字

　　枥马苦嘶风徘徊恋竹丛寒声御沟水月色建章宫小袖禁花艳衰颜借酒红他年文字饮能复忆城东

　　过范子宣观王生临帖

　　用意颇精勤毫芒细细分春丝抽独茧惊电出重云携我青藜杖书君白练裙长安应纸贵余子但纷纭

　　送陈从训还丹徒

　　河朔衔杯日蓬莱奏伎游寸心酬国士词组逊名流衣湿离筵雨帆开驿路秋南云正翘首一鴈下芦洲

　　寄陆无从

　　不为忧生产谁能废啸歌谈经须歴下贷粟少监河秋雨生黄叶寒江拥白波不知蓬室底玄草近如何

　　寄李季常

　　才名空落拓诗句转清新推毂无先軰论交见古人思君淮水月携手蜀山春不是逢沮溺依然又问津

　　雨中奉讯唐惟良

　　带印无多日前期远见寻揺心双阙下理棹五湖阴客邸嗟燃桂朝廷有赐金萧条黄叶里休忆白头吟

　　同左辖郭公过广济寺

　　左辖中朝贵空门物外游白云邀入寺红树引登楼积雨逢新霁乡心值早秋相酬无丽句谁觧识汤休

　　郭方伯应宿至自南中止广惠寺同刘观察仲修携酒奉讯

　　未觉双峰远方营一日闲旃檀入古寺雷雨过空山苔滑停车处风生捉尘间禅房宁久住人望在朝班
　　南中无信使竹下有行踪岂谓天涯远还于佛国逢觧衣停暮雨闻梵报疎钟世事悠然里寒暄已自慵

　　刘观察园亭送唐惟良还扬州同欧桢伯作

　　省署昔攀援衡茒更接连藤萝犹迸月池沼欲分天作赋人投楚登台价在燕一将揺落思销尽绿尊前

　　题张山人子嘿孝思巻

　　已向沧洲老还从燕市游行蔵丹检在风月锦囊收搦管云生纸披衣雪满裘江湖千里梦犹忆到松楸

　　赠医士姚允升

　　蚤年躭内学一室事医王蓟子传仙术桐君与药方终朝常扣齿一榻自焚香若访丹砂去双鳬问草堂

　　大司马东沙张公挽诗

　　故老三朝尽芳名一代尊麒麟身未画丘壑道终存赤水余篇翰丹霄投梦魂千秋文塜在荣耀竟谁伦
　　典午余勲伐中朝尚典刑书能穷左史文竟薄玄经紫气终难翳沧波逝不停疎才惭许与头白尚飘零

　　读书楼为曾阳白先生赋

　　风月昔登临丹梯尚可寻青藜天禄阁白雪郢中吟几席岚霏湿轩窻露气深琅然云水外犹是鳯鸾音

　　锦标轩

　　锦帜中流得泥金上国来衣冠通两世星象接三台题柱荆山积雕楹汉水开桓荣稽古力千载复论才

　　西圃余清

　　野望通云上衡门在水西骚人搴薜荔游客唱铜鞮橘树千林遍桃花隔岸迷凤毛霄汉在垂钓任清溪

　　哭徐子与六首

　　岳牧才名大中朝礼数优天文垂左辖风谊起南州羽卫森开府江山自倚楼玺书虽未下为政已风流
　　词场应冠絶心匠亦兼能崛起无前軰雄飞值中兴浮沉玄理胜时俗吏才称往事穹碑在千秋下马陵
　　苍苍不可问叹逝每如斯岂意长安酒为君永诀时鸿都今絶笔大雅久无诗不独风流尽文章属数竒
　　无书纔几月委蜕得非真道丧应歌鳯吾衰更泣麟簿书聊偶世时命仅同人醉墨纵横处星沉霅水濵
　　讼牒常移少髙斋日扫除故人无政府门客满公交车酒徳应堪颂官箴亦未疎汝南多赋客犹是大风余
　　中原称五子附骥亦纷纷国色应殊众清言独见君不逢非汉谶垂老见雄文凄切邻人笛长安醉后闻

　　林计部徳基同丘使君谦之陈山人汝信自通州泛舟送予至潞河

　　赖是官曹简何妨胜事偏金章叅野褐青黛倚楼舩宿鹭惊人起残虹傍雨悬空江回骑吏留兴緑尊前

　　别丘谦之以苏晋图奉赠

　　岂谓逃禅者临岐欲别难昔聨东省玉今佩楚江兰落日催回舸春风岸客冠披图见颜色何异屋梁看

　　赠顾舍人

　　东阁多竒士文章未陆沉诗言自匡鼎家学得刘歆出入清华地翻飞翰墨林交情元竹下况乃接朝簮

　　鷃适斋为朱张水文学赋

　　一室蓬蒿下清斋似杜机但求栖息穏不恨稻粱微喜客开山笥乘闲欵竹扉山川一何广黄鹄待翻飞

　　同谦之丘使君自天宁寺骑至西湖上

　　欲送残春去长堤日已曛村舂隔水远浦树到湖分惜别贪携手行吟独共君莫惊沙上鸟飞去各青云

　　龙潭

　　何年龙已去野色澹荒陂元气回深洞阴风出古祠探珠寻赤水沉璧问清时牧竖犹回首千灵访具茨

　　宿瑗上人房

　　久客应难寐中宵独据床心无蕉鹿兢梦已路途长曙色斋钟动行厨野蔌香更衣问前路惆怅别云房

　　功徳寺牡丹

　　一径交深竹千丛暗野堂碧疑天女唾花是佛王香絶艶休相妬佳期不可忘飘零一杯酒长啸望西房

　　华岩洞有耶律楚材故桓夏公石刻

　　深壑因谁造挥斤亦有神江山留王气【耶律词云江山王气空千载】题咏待词人泉作窻间雨苔生石上尘碧纱笼底墨萧索竟千春

　　望湖亭

　　层崖出天半应接颇纷纭山合溟蒙雨湖通来去云春风吹桂棹野日散鸥羣一片江南色吟思越鄂君

　　酌玉亭上

　　登山方改屐把酒爱临流龙去还成雨风鸣并作秋开奁鸿照影弭盖鳯经游絶胜频来往毵毵笑白头

　　同谦之午憩金口寺石榻上

　　济胜心无己看山日暂停梦回云屋冷衣藉石床扄佛境看如幻尘途笑独醒僧房无所供亦自遣沉冥

　　慰慈上人坠马

　　经禅不出户山色举头新絶磴应妨马危途转畏人尘劳余裹足电路尔观身莫更生嗔恼西游本宿因

　　丘谦之下碧云寺予往香山两作速归

　　出谷应疑早看山欲去迟日斜人影独林薄鸟声悲咫尺犹相去逢近重有期不嫌骑马倦难和碧云诗

　　同邬汝翼黄清甫陈崇训汪公干李季常过焦山访郭次甫

　　钓鳌生远兴歌凤上髙台海气风吹断江流树引回莓苔行径滑钟梵寺门开如此佳山水生涯几度来

　　桐庐道中寄谢侍御

　　有美吴山水星轺宠命新涛声驱海曲风采肃朝绅入社推髙足追班沗近臣未酬虚左席长媿报恩身
　　剑气凌东越奎文映紫垣人伦开藻鉴礼数起龙门白髪存知己丹心奉至尊汉庭如物色虚薄讵须论

　　答邻止少侯

　　髙歩谁能似名驹本帝家向人操白雪投迹寄青霞宾榻频开醴山窻屡试茶清言疲梦想丛桂又开花

　　与梁少仲林开先汲古亭夜坐

　　归来无所适剩有草玄亭岩溜千丝滴云萝四壁青燃灯听佛偈酌酒试茶经若论浮生理惟知醉与醒

　　少仲开先过宿山楼

　　数过争悬榻乘闲就隠居竹风披卧簟松火照山厨远梦觉幽鸟清神把道书长歌云水外豪气不曾除

　　石羊馆为郭学宪赋

　　一室类安禅铜梁策骑旋试看持节日犹似下帷年花气迷春岛藤阴覆玉泉清吟不觉夜月在石桥边

　　归田杂咏十二首

　　一雨淹晨暮闲居似避喧邻人难假盖樵客少过门脱粟应妨罄残书懒自翻本无经济术蔵拙在乾坤
　　近卜城西地新畬渐可耕耰锄课童仆丰俭付阴晴白水分畦映青烟冒垄平萧然茅屋底无力谢生成
　　一丘堪偃卧暇日掩柴扉山果垂藤熟林莺接翅飞春风难再得世事况多违但坐南窻下休论昨日非
　　颇怪频年事江湖屡滞游王程妨野寺身世落渔舟徒费千金伎空余一敝裘素丝虽可叹知足亦何忧
　　鹏阁曽三入龙门幸一登散才当艺苑妙语属山僧交熊看贫贱荣途有爱憎机心今已矣穏卧玉山层
　　家传余万巻世故半凋零虽识数行墨终销两鬓青人多矜敝箒世复笑玄经但饮尊中酒胜于案上萤
　　久欲游衡岳轻舟信所如川程限楚越生计系樵渔未种龙洲橘先驰汶岭书四愁无处写胜事恐成虚
　　浮丘吾郭近策杖屡经过神室无留火沧溟有逝波灵踪天亦秘遐举事如何乘屩非吾意空悲去日多
　　岂谓归田拙幽居事足娱虫鱼诠古刻山海咏新图名已落朝藉身当隠市沽虽无乡里识亦懒着潜夫
　　苦忆平生友怜予颇好竒能供光禄酒常和法曹诗宦拙骑官马朝回补竹篱风尘闗塞黒魂梦故来迟
　　短衣殊入宋凭轼似经蒲宦辙十年有乡书累月无推毂庙廊在归山酒伴孤白头惟强饭亦足慰长途
　　自卜三间隠宁多二仲贤王家甥舅易何氏弟兄禅琴酒中年辍江湖远梦悬浮云尔何物不似渌尊前

　　西庄迟梁少仲林开先过访

　　林霏将欲敛瓜地正堪耘隔竹频呼酒开轩一待君拏音出浦远人影过桥分莫谓余西日临堂见碧云
　　二妙聨镳至尘襟顿觉披山风吹薜荔野日澹茅茨浮白君能醉还丹我较迟莫论风共雨俱是入林时

　　梁少仲林开先招游西池泛舟

　　岁月欺人得乘闲只浪游看花迷浦口回棹泊沙头细雨孤村暝凉风野树秋无心论去住云水共悠悠
　　近出循西水中流具画船清游藉朋好适兴任江天鲙落金盘细杯行野割鲜当垆怜少妇不觧惜华年

　　同赵太史游罗浮宿冲虚观

　　寒宵无击柝把剑起鸡鸣紫阁浮生梦沧洲独客情风回瑶室响云去铁桥平何处叅差发乘鸾朝玉京

　　龎太守湛别驾招同赵太史周明府叶刺史祁孝亷张茂才饮青霞楼

　　五马能供具闗门驻使车饭香抄白石酒味沥丹砂入幕风初起扳林日未斜笙歌临路发归去葛洪家

　　同赵太史诸公过叶刺史石洞

　　怜君专一壑犹是俸钱余涧水锵鸣玉云萝引曵裾山都能送酒木客解窥书予亦瑶台客过逢两鹿车

　　同诸子憩玉女峰瑶石台下

　　飞云烟雾里流水自潺潺一片瑶台石飞来积翠间月应临晓镜风为敞玄闗玉女休相笑予方錬大还

　　黄龙洞聴赵太史与诸生讲学

　　钓鳌遗旧迹水石有黄龙使者乘轺至诸生挟筴从晨飡长白粥夜坐石楼钟讵意风雩乐还于世外逢

　　水帘洞畬人献酒

　　暂憩云门外冬衣亦尚寒风烟词客赏薇蕨野人餐白雨懐中落残红岛外看临流何所羡吾已挂尘冠

　　王鹅峰有巨石可隠赵太史题曰千丈厓

　　翠削逾千仭嵌空若二陵下方雷雨合阴洞鬼神凭起坐心犹掉艰危气益増何人劖石壁文字暗苍藤

　　朱明洞见梅花

　　南园多嘉树繁花旧有村天应留絶艳仙为返香魂雪后深缘壑风前半掩门一枝难折寄惆怅到黄昏

　　社中诸公懐予游罗浮归而奉答

　　名山期独往采药不同君夜聴罗浮雨心揺桂水云风尘终自远鸾鹤可为羣惟有东林社斋钟讵复闻

　　同李季常汪公干过林开先草亭

　　万木俯城闉空亭絶四邻竹清娱永日花发占残春认草成书带行蔬岸葛巾衡门常昼掩时过好竒人

　　浴佛日同汪公干李季常邓君肃黄公补梁少仲林开先过小东林

　　隠树为莲座鸣螺集梵筵不知成佛后犹记下生年义岂因文字心难灭世缘闲来林下坐亦是小叅禅
　　净业无多地经禅只五君襟期同月朗经巻借兰薫苏晋犹躭酒周颙久絶荤纵然离世网终未断知闻

　　宿端溪口

　　风烟犹故土信宿亦长途水遶羚羊峡山蔵明月湖平沙渔火乱远戍角声孤津吏休相问沧波一钓徒

　　同梁思立邓君肃梁少仲林开先宿梅庵

　　名山宜结夏亦自断尘情支竹同僧懒煎茶爱水清石间移席坐松下挟书行但惬浮生兴无忧佛不成

　　赠聪上人

　　移住端溪寺还因古佛縁梅花清倚阁野水细通泉夜续传灯偈贫资卖药钱壮游君不见来此十经年

　　烂柯山

　　白石经时烂仙踪岂易寻但传看奕去不记入山深蛮触悲人世沧桑阅古今丹砂君莫问对酒且披襟

　　八贤祠

　　万里南冠客生涯老瘴溪庭荒新薜荔阶长旧吾提孤愤堪填海遗踪独杖藜暂来无絮酒泪落楚云西

　　舟中读泰泉先生文集

　　光岳留遗草功名逐逝波祥麟悲鲁史孤鳯避云罗一代风流尽余生感慨多夜台今拱木吾敢拟西河

　　新邑

　　本意通茅箐谁知摧钓舟野田荒■〈禾罢〉稏山木呌钩辀转饷悬孤戍开边实隠忧槎头成稳坐浮海任悠悠

　　同诸子舟中小酌

　　不为江鱼贱谁能触热来竹枝惊怨女萍水共深杯古堠西江上层城北斗隈浮家何日定又棹酒船回

　　返棹

　　歴险因乘兴经游亦故乡江天足风雨人事有悲凉海燕归何早沙鸥下不妨舍舟从此去花竹近茅堂

　　邓山人招同邹令尹黄少叅黄令尹张都运郭学宪游六榕寺

　　古寺何寥落榕阴故不迷薜萝心共赏琴酒日相携霜树经龙卧云房避鹤栖兴来成徙倚红叶正堪题
　　尘劳捐世网放浪得闲身座上青松尘林间白葛巾看花惊烂熳对酒肯逡巡香火思前事追游是宿因
　　生涯能几度登覧记吾曾地拥青猊座行逄白足僧中厨供茗饮四壁照莲灯莫更思身外随缘亦小乘
　　尘中遗妙境树杪并朱阑万象披云出孤鸿背日寒艰危予侧足骚雅尔登坛回首烟花地临风一笑看

　　养拙楼为潘子朋赋

　　万象临观尽三山结梦遥平林朝卷雾曲浦暗通潮偃卧从书懒尘劳仗酒销空中下鸾鹤云气故飘飘

　　瑶石山人稿巻八

　　●钦定四库全书

　　瑶石山人稿巻九

　　（明）黎民表 撰

　　○五言排律

　　登六榕寺塔得微字

　　寳铎摇青汉金轮逼紫微众香攅绣栱九级敞琼扉仙乐飘空下天花杂雨飞万形纷崒嵂千仭转髙巍槛俯霆相激棂开月吐辉侵云看树小入海见山稀侧足应防险观心拟息机永言齐浩刼更拂六铢衣

　　赋得临池栁

　　春色方骀荡霜华讵见侵萦堤轻缕结拂水乱丝沈摇落还同絮萧疎不作林笼烟无逺态障日少繁阴夕鸟窥巢入寒蝉抱叶吟长因离别尽非为笛中音

　　咏秋雁得频字

　　风烟违栁塞霜气怆萧晨度险追飞急凌空顾影频没云还结阵乘雾正迷津乍起摇边思长鸣逐旅人稻粱翻累性矰缴独防身不及雕梁燕衔泥逺见亲

　　游东山真觉院

　　鹿园披絶径鹫岭逼诸天树杪惊新瀑花间滴暗泉寳轮承晓日金铎韵秋烟戒具莲花捧经文贝叶联地从初刼造僧是几灯传住想猿心伏忘言象教诠东游谁小鲁北望我愁燕愿就灵岩宿餐霞度世縁

　　夜半闻山钟

　　何处传飞听霜钟应律鸣四山云共起千里月孤明断续縁深涧飘飘满太清闭关僧始定翻露鹤同惊浮世多昏梦冥栖岂俗情阮公称放逹始得听鸾声

　　同李枣阳游七星岩

　　作镇标鹑火经竒敞下都魁形连紫极岳势奠黄图地肺相盘络天窓豁暌孤起龙擎寳盖写鳯带流蘓气象真能构阴阳巧作炉草长芝似玉松乆石为株秘简垂金薤仙床上緑芜巨灵曽此劈疏属有谁拘眺览寒暄异登临景物殊霞流出窈窕风至荅虚无未返雷门鹤叨从叶县鳬洞如窥白鹄水似得玄珠苔碣开元在鸿才北海徂轻飔下松桂溟浸隐菰蒲槎泛思垂钓岩栖拟结庐暝烟分手处惆怅失蓬壶

　　奉陪泰泉先生游栖霞寺

　　妙刹开山乆重新选胜偏忆从初地后谁辨刼灰前虹涧交檐际龙冈落座边桥危妨度马树密翳鸣蝉平野看人小长空见鸟旋追游宁寂寞披豁得儒玄尘迹吾増感幽栖性所便芳尊逢菊日兴极对霜天

　　答黄汝弘山中见寄

　　宦游心不惬早岁即还家一径初栽菊诸生已赐麻赋能轻季雅经独重侯芭讵意跻金马今将遁玉华监河能贷粟中散解飡霞昔枉丘中赠思余海上槎沧波分水曲明月共天涯待访曹溪日幽岩觅桂花

　　东溪别业为李錬师赋

　　璇流何窈窕琳馆带重深大隐虽朝市清风自竹林泉光霏素几霞气袭幽襟骋望金枢外纡回瑶水阴理能窥止足性本狎飞沉落月乘舟徃微飔击汰唫讵须探秘寳自觉逺蓬心柱下终豪举浮丘将见寻玄珠君莫惜白髪我先侵异日逢黄石飞鸾早寄音修

　　复山中旧社

　　寥落空山里当时结社莲吟尊移竹外钓舫落池边草奏三千牍追游十八贤云泥怜鹄举岁月隔鸾笺猿鹤看交态烟霞怆结縁树犹江揔宅耕是汶阳田徃事成陈迹今吾岂故年还怜稽吕驾同在夜灯前

　　奉送座主大司徒马石渚先生还南都

　　淮海声华峻孤卿地望优经纶明主用性术古人求鸑鷟争先翥麒麟独晩收长沙从偃蹇炎峤讵淹留共治资长孺相迎得细侯輶轩恣歴览井邑变謌讴重以纡筹逺还将赐履周威棱加赤电羽翮在髙秋气色干星象班司切冕旒引经常独断焚竹岂穷搜虚已推朝议清衷彻睿眸万方虞大计一徳倚深谋飞挽踰青海璆琳积介丘岁时私藏竭动辄大农忧剸削皆全刄操持实巨舟名髙诸老逊契合五臣流闭合躭玄黙清关秪静修魏多调水旱谢每镇沉浮盛业今谁继为文更不休谭诗宗马郑搦翰捷应刘藻镜咸莹彻词场屡校雠微才叨盻睐曲木荷雕锼碣馆嗟垂翅梁园厌薄游永言陪燕席长得奉清酬辙涸波空荡途穷骋末由摇心随几杖捐玦别河洲世事云泥隔余生日月遒吹嘘无狗监江汉有莵裘去去随朱鸟飘飘偶白鸥愿公归鼎轴六■〈宀禹〉奉皇猷

　　登临清城新楼

　　楼■〈木虏〉临边起旌旗蔽日翻众山多鲁望一水控河源直取岩城镇应防敌骑奔战闲耕士乐时逺霸风存逈眺山川异烦忧皷角喧嗣宗偏引恨平子易销魂老去无长策春归忆故园帝乡何处是愁望且开尊

　　寓朝天宫道士馆作

　　昔在宣皇日垂衣挹大庭陪京开峻宇划地限严扄馆即藂霄敞居惟百圣宁雕檐行日月绣闼驻风霆海岳驱群象金银役五丁斋宫虔紫极法驾导青冥隐轸簮裾列都卢粉黛馨帝坛加检玉天步振流铃道自崆峒得言从河上听理玄穷恍惚功大格生灵黄竹谁西母宫桃几岁星庆霄犹晻霭琪树不凋零备享遵时序追趋亟典刑御香分寳盖内酒赐银瓶却老方能验游仙梦讵醒归依成晩屣栖息感劳形华表欢犹昨玄都叹屡经鼎分烧药火案有读书萤滞留应不惜愿覩禅云亭

　　出京师作

　　北阙心仍壮南冠思不禁徒劳三献璧遂有五噫吟野老频争席家人屡问金穷途当媚景初服改寒砧骏岂髙台得鸿应沧海寻散材堪众弃狂态向人深计转妻孥失愁仍酒病侵干戈天地满抵事忆山林

　　聊城夜泊闻扬州冦急怆然有作

　　杀气朱方徙妖星太白低三江分部曲五月鬬鲸鲵箭满芜城郭笳哀邗水堤肉飞腥赤海炬列障丹梯红粟千艘尽青楼万甲齐秋阴连斥堠白日惨虹蜺推毂汉庭上屯兵吴苑西至尊愁玉食诸将走桐圭东岱严军垒聊城入皷■〈皷上卑下〉捐金空市骏拔劔起闻鸡卤莽抛残帙仓皇拥旧绨此曹仍跋扈吾计失羇栖愤欲逃东海舂难假会稽冥鸿天亦碍老马路逾迷衣食人相籍壶觞客为携河流驱黯淡月色助悲凄国事吞声问乡书掩泪题容身犹不定何处夜乌啼

　　沛上别子与明卿

　　骚雅论今代中原几并驱捧心愁屈宋抵掌失杨卢一一风棱整森森法象殊雕笼掣孔翠玉勒歕神驹荡涤开溟浸阴阳运巨炉先锋争辟易歴块不﨑岖歘自西曹奋终为俊国模徐公骖邺乘季子骋吴都岂谓万人敌还将二妙俱大庭羞绛灌厚禄笑侏儒白璧交游冷黄金气色孤一麾分楚越双涕渺江湖赤县连烽火沧波挟舳舻秦庭何处哭汉槛待谁呼得丧皆行旅朋知到友于绨袍寒借问涸辙困相濡物论应吾辈山姿讵世途君宁忘鼎轴我渐老屠沽河水嵎夷徙浮云芒砀徂离筵即此地后会恐榛芜

　　滋兰馆为潘少承作

　　客有思玄者能兼市隐名幽悰含白雪逸兴托孤英三径初开就千藂自种成随风香更逺入室气弥清缃帙沾余馥瑶琴寄雅声永懐君子徳延望美人情霜霰将无变蓬蒿幸免营相怜同臭味持赠保坚贞

　　答金子坤

　　嗟尔孤踪士吴门自隐沦千金轻破产双璧不逢人丘壑堪藏拙交游反厌真狂来书拟圣醉后句称神万物从刍狗吾生任涸鳞青冥看意气白眼在风尘感激嗟长铗飘零聚角巾乱离方此日握手重逡巡

　　寄懐欧桢伯

　　隐几衡门下居然厌薄游兰滋楚畹日橘熟洞庭秋三径懐羊仲扁舟问子猷骊珠照海浦鳌钓落沧洲迹岂求田系心縁揽桂留三冬殊物候一水隔离忧欲就南州榻风烟伴客愁

　　婚礼述

　　九叶当阳日同时表震良翦珪元绍诵归妹肇称商干象瞻双丽天机俨七襄鳯轮停月驭龙戟导霞妆羔雁咸遵古芝兰始毓芳金枝相隐映银榜迭辉光率舞康庄溢倾心盛典扬卿云歌八百千载赞隆昌

　　题杨山人隐居

　　紫逻云林僻青溪径路斜应怜招隐地况复草玄家藤古蟠幽石松寒落细花山窓开罨画天井上烟霞宅胜栖心逺慿髙属兴賖图书淹日月芝术共年华雏鳯飞将奋冥鸿迹渐遐浮荣真梦幻悔不学丹砂

　　寄董子元

　　江都千载后槐里复名家日下无荀鹤人中识孟嘉封书寄萝薜投赠比疏麻泖渎烽烟异罗浮道路賖玄珠君自抱青鬓我将华落月空余梦寒梅未有花因风询良觌何处上仙槎

　　寄答陆仪部

　　飘零吴内史投老在明时宦岂含香着心仍执戟疲丘樊综逸兴鸾鹤藴遐思剧地通书少深居应客迟笔图窥鹄立文囿焕星披伧客新停赋头陀旧勒碑人间虚物色海内伫光仪腾逹空时辈风流实我师渊襟犹未挹清梦已先驰旅寓梁鸿懒淹留王粲悲艅艎失茂苑烽火起潢池典籍依何处追趍屡后期谁攀小山桂去采罗浮芝散木宁蕲顾鸿裁独见贻雾鸢云外阻星鸟日南窥神劔终当合仙舟许并移五湖空浩渺三径转支离强欲从公去鸥波理钓丝

　　寄朱子朗

　　念尔巢居子翛然遣世尘楼台吴苑树风月上皇人结驷心能淡携壶兴屡真虎头今杰手龙卧岂前身草长胥门道鱼肥笠泽春思君烽火日千里为沾巾

　　送何太守振卿之潮州

　　风度看前辈交情已后期氷霜随地逺旌斾出关迟海上铜符守西曹白雪词望深人易挹节苦俗难知暴鳄行移宅祥鸾慎择枝阴将韩木遍春与召裳宜保障君留滞家园我梦思还因鸿渐羽跂望日南陲

　　送胡佥宪正夫之湖南

　　握兰分省署委佩出承明节镇羊开府风流汉客卿单车豪吏慑千骑逺人迎蕙叶薫竒服桃华引去旌山从五溪险水到九江平击楫看今日观涛壮此行庙谟资借筯逺兴属飞觥不遣荆南滞胡威有重名

　　送林佥事井丹之湖南

　　皎然青琐客衔命望湘川廊庙谈兵日楼船下瀬年草玄心最淡持斧任方专别路经芳杜秋风入梦田子长文赋似庾亮兴情偏楚祲闲挥羽商歌起扣舷铭功思汉水图像在凌烟谁念无衣客心随越鸟边

　　集许舎人稚干宅观舞

　　芳树连温室幽庄到习池白环犹相业青琐尽朋知翠鬘花间拥金尊月下移宴游成野客吟眺及良时物理衔杯得乡心触景悲絶缨君莫惜頺玉更相期

　　兼隐亭为陆大理赋

　　怜君开净业还在禁城西不厌官曹简能将宠辱齐移山成列岛汲竹代廽溪方药桐君得壶觞蒋诩携幽深添意象朴畧称羇栖所志存山水何心立町畦栁闲当戸拂莺好入林啼残帙留萤照新诗摘叶题步虽从琐闼梦或遶丹梯竹径谁称逹花源我欲迷散朝常枕籍乘兴屡攀跻慢世元方朔逃名岂会稽寒松方命酌芳草忽相暌献赋归来日葱青觅旧蹊

　　重阳前一日同戴伯常姚元白欧桢伯过沈懋学东城旅寓

　　野次招携得闲门少送迎枯杨村径出残芰水云平藜杖称居士莲峰接化城雕菰留客饭青李逊书名灯火曽天竺琴尊忽帝京干戈经惨怆岁月苦峥嵘澼絖千金直龙渊片羽轻虽然朱履贵能免布衣情秋序黄花发他乡白髪生纵横怜计拙沦落頼诗成湖海扁舟足乾坤一马并兹辰无浊酒慷慨意谁明

　　九日游菖蒲涧

　　五岭仙灵宅霞踪昔此留青骡迷碧海玉舄下丹丘絶壑纷瑶草飞泉带藻旒探杯犹粤井拾翠有灵洲修褉遗前事簮茰偶胜流莓苔几蜡屐身世一虚舟花没刘王坞钟寒赵尉楼颓龄湏大药暇日恣冥搜结桂成延伫班荆共倡酬阜乡知不逺云外更相求

　　送泰泉先生赴召

　　尧文光万■〈宀禹〉睿徳格玄穹八叶乾坤大三元歴数隆绯烟流黼座王醴降丹空揆日开兰殿仪天起桂宫属车思渭水仙驾意崆峒梦赉唯良弼朝推寔至公承华诒帝则毓徳付天工宣室恩偏异铜扉礼更崇食萍甘素节献曝耿微衷鸑起瑶山上鸾游兰渚东图黄思故武拾翠感殊逢职是司纶旧官仍掌諌同玄文偏集鳯藻思独雕龙有美恢琼度无私任朴忠风愆偏娓娓讽谕极冲冲抗法光前典陈诗迈古风五称初纪烈三至永垂洪饮醴昭余泽为霖景茂功丹青麟阁上竹素石渠中螭驾应难弭鹏霄未易穷暂乗沙苑骏莫羡粤洲鸿朽质惭深奬殊私荷廓蒙服箱怜蹇步刷翮慕髙翀离思萦秋杜愁心繋夕枫慿髙聊引望佳气正葱葱

　　泛彭蠡望匡庐山

　　碧落澄宵景平湖散暝烟縠纹初泛月珪采欲浮天候汐难廽棹乗流屡扣舷水香兰茝变沙铄芰荷鲜望美心无极搜竒兴独延地图雄五岭江势束三川逺嶂芙蓉出衡波翡翠连霞标干斗上日观抱空悬仙掌纔疑凿丹梯断复聨窓明开玉女阁邃贮金仙洒落松门下婵姢石镜前厓光三秀擢壑晦众灯然鸟艺云中草猨攀树杪泉瑶翻知鹭泻丹溜识虹穿桂父骖鸾至芝童御鹤旋既如纡赤水还似望青田未授长生诀先叅内景篇江津鳬舄阻霄汉鳯情牵胜果超迷筏归依结净莲卢敖淹汗漫谢客罄洄沿愿整云中驾随君戏九玄

　　送杨都阃奉万寿表入京

　　有美称人杰蜚声自海濆汉庭推骠骑晋室佐中军兽锦荣新赐麟符策壮勲阵闲收虎落戈偃晦龙文佩玉趍丹地扬旌拂翠雰幽花明杜渚浓栁映长云重以修途阻而怜别袂分金焱廽魏阙玄露下秋旻绕电逢昌序当阳瑞圣君绛幡清道引仙乐半空闻尊至倾尧酒弦调协舜薫羽林森象舞溢沄沄拜手霆初霁摇心日未曛禁中劳梦寐阃外荷殷勤擢隽才超乗登台价逸羣恭承宣室召雅挹御炉芬称庆将何以文思迈典坟

　　秋岩

　　江上矗诸峰竒观不易逢波光濯翡翠山色隐芙蓉野旷余烟敛川长积气冲近窥龙虎丽遥带鳯凰重丁令廽孤鹤茆君驭两龙秖怜幽谷赏还蹑逸人踪发穴搜金简疏流导玉淙溜承清露泫几迸紫苔封列籍随原草披襟抚涧松鸾游企霄汉鸿矫避矰罿疲薾惭髙驾逍遥命短笻丹砂如可学脱屣幸相从

　　文泉精舍为梁少傅作

　　灵泉何湛澹飞下白云岑皎洁飘空色萦纡到海心庆源天独委修绠尔方寻潄齿含清馥为庐托静深紫蒲縁近隰芳茝被幽浔石几轻霏润山楹积翠阴桂丛歌隐曲杏树送清音濠上抽玄绪丘中寄素琴终然耸巨壑聊复涤烦襟抱瓮知余拙青门且陆沉

　　将之京师祗谒先陇述感一百韵

　　蹇劣惭修步时髦滥厕肩端居心鬰鬰伏枕泪涟涟苦调慿谁奏劳歌试一宣一毅皇方鼎盛先子适鸿骞羔雁来多士车书混八埏扶摇轻九万奏牍动三千骏骨宁轻市骊珠偶见捐禄微欣负米舌在且懐铅坦腹人窥笥登堂客感鳣志思摧大敌力遂破中坚鹦鹉怜金络骅骝饰锦韀置身当禁地清梦迩钧天宻勿咨三老追趍仰列仙羽陵紬秘简石鼓叩残编龙岂酬坚白雄应屈太玄大官供不乏伏臈割常鲜讵厌承明直还推季典贤匡时心独在迈往气无前脱距谗邪伏婴鳞宠遇偏赤丸销狭猾白简肃貂蝉炎峤西瓯阻洪涛左蠡壖霜威三命重水镜九流铨云雨多翻覆沧桑屡变迁积薪甘晩逹持戟备常员痛逼苏躭井归耕下潠田蘧庐堪偃蹇缾粟秖忧煎絣絖谋生拙泥途乐性全大臣辞汲引农父喜联翩前席思遗逸中兴秉化权严程趍琐闼旧物拥青毡徇报思縻竭持身极治涓国资清望重庭倚直词专缛典期増饰明裀肇袚虔圣诚虚听纳时颇妬婵娟日月羣飞伏昊穹尺雾纒磨牙兢猰■〈犭俞〉刻木俨鹰鹯旷荡恩难测纎毫眚获蠲抽簮谢朝列识面溢郊廛去去随阳鸟悠悠阽断鸢未抛庐岳杖须问下滩船果蓏潘园接壶觞蒋径连犊裈暄自曝蜡屐岁常穿九荐咸虚左羣公举让先邴原甘劾免郑谷絶夤縁匪石终难转无瑕抵用悛卞和愁泣玉庄叟悟忘筌药饵扶衰疾丹砂协静便庶几凝緑髓将谓逭华颠婉娩嗟何及幽忧遽不痊何辜来鵩鸟底事掩龙泉杳杳沦长夜苍苍昧上干为山亏覆篑逝水阅成川劔舄犹如故精灵若个边岘山欢宴地京兆哭游阡鸿鹄标松隧灵龟叶涧瀍世家彤管勒名字翠珉镌东海波终荡南枝愤未填夜乌霜黯黯宿草露芊芊掩抑雍门曲凄清叔夜弦书空拚徃事揽镜惜流年旧徳将沦蚀余风兾接聨为儒困抱椠失路懒施鞭壁以遗经授家惟素业传暄阳仁杞梓芳润被兰荃月旦惭三鳯岩居蔽数椽门迎王子棹杖挂阮公钱隙地营鸡栅残冬縳稻篅范尘从满甑墨突任无烟抱膝空长啸餔糟只醉眠斑能窥豹管翰或点鱼笺屈宋逺游赋王公大雅篇纵饶勤刻画祇觉逊精妍多病恬如宪求闻耻效颛以兹懐寡特会见越拘挛一徳咸昭格羣生举在甄龙庭罢斥堠鲲海息戈鋋蠖屈真聊尔雄飞企勉旃出门常恻恻怨别毎悁悁岂忘依枌槚安知法泝沿瀑收川后静秋霁望舒圆细酌曹溪水髙凌句曲巅关河去渺渺乡井思绵绵拂面祛尘垢褰衣裹足胼黄图穷朔漠紫极拱星躔槐覆铜街转香飘绣毂骈词人投彩笔游女拾金钿越国宁论价倾城要取怜机云初入洛邹乐逺游燕拥篲倾流軰抽毫属旷筵汾阴陪校猎岱岳议封禅交臂俱猿鹤来仪尽偓佺优游画尊俎谈笑沃腥膻脱畧牛衣贱绸缪鹊印县终童何卓荦卜式岂迍邅伏枥心无已攀龙窃慕焉竒勲堪自策玄理竟谁诠保已随时连宁劳问着鞭

　　送李比部于鳞出守顺徳

　　英玅山东出珪璋信国珍灵篇秘海渎寳劔动星辰擢桂因才隽分曹以徳邻冥心谢流軰倾意在父亲潘岳宦从拙扬雄家素贫河山聊发兴簮绂暂随身丹地含香乆苍生掩泪频圣情纡内郡雅意用儒绅襟带幽并外风烟灞浐津建旌冲晓雾鸣玉起行尘止解询遗逸何湏问近臣燕巢公府静草积射堂春故老皆扶杖余波尽饮醇仪章从脱畧翰藻得情真嗟尔匡时器怜予避地人知名从白社倾盖枉朱轮一以云霄隔偏愁年鬓新浮荣空自遣良觌杳何因所企归钧轴深渊有纵鳞

　　寿韩虞部应□八十

　　士苑推缝掖君门隐岁星许身双白璧劲气一青萍歴块才初展抟风势未停水冲当重寄华省限严扄楚醴期终设齐钟岂浪铭乞身常恳切优诏屡丁宁识面符公议忧时付独醒家惟供稻秫年或采狶苓指树从初日挥金乐暮龄友多猨鹤异室有蕙兰馨已见回淳俗还忻挹大庭桥边违进履济下忆传经逺素传双鲤飘蓬感聚萤待公游五岳迎气在沧溟

　　寄钱叔寳

　　吴洲春草緑时复忆王孙虾菜应随俗蓬蒿独闭门醉乡心自逺隐士道何尊白雪丘中赏丹砂尘外言幽兰空采撷藂桂日攀翻倘有临池兴清裁寄漆园

　　谒六忠庙

　　遗庙孤城里经过为抚膺运穷天歩窘衅起敌锋乗钟簴嗟旒缀江淮忽瓦崩空龈戈尚奋折骨障还登一死闗宗祏千秋有废兴穹碑纒莽草野日上觚棱委佩丹青落危冠气色増邻堪祠玉马名自勒金縢大火时仍王洪河夕未澄苍茫驱俗驾絮酒愧如渑

　　督府金湖方公召饮于筹边堂赋得排律十六韵

　　汉室当全盛边陲未寝兵畴咨惟隽乂帷帟以儒生岳牧诸艰试崇班独坐荣殷忧纡右顾长技在先声赐履逾荒裔留屯罢逺征白登酬宿耻大宛堕名城镇静曹参画风流庾亮情碧幢朝散骑玉帐夜休营髙会深投辖疎才滥请缨飞觥沾猎酒折俎过侯鲭克宻通家沗词华四座倾中兴得江汉人物信荆衡斥堠无严警铜街倐曙更临关真气近回首将星明淮海思长孺朝端问广平承云归燕镐愿附赤霄行

　　同张别驾梁进士管山人干上人过晓上人方丈

　　年少即披缁修持似律师不邀支遁鹤惟拟惠休诗逸客名山至微官散地宜草书留素几琴曲动朱丝夕鸟窥檐下寒星入戸垂津梁犹未涉酬对莫言疲

　　万佛阁后有中官王振祠

　　西土威仪众东隅地位髙桑田供一瞬沙界摄繊毫海若驱羣象神山涌巨鳌云容积苍莽天籁起刁骚黄竹伤前事缁林庇此曹雍门何用怆送目藉香醪

　　隆福寺英宗命僧鬀度于此

　　绀宇开驰道天人此给孤宫罗裁寳胜粉壁俪椒涂电露浮生感荣华逝水俱薜萝县翠网杨栁阁雕弧壮丽惊游目清凉减病躯出门风色异羸马倦长途

　　大慈仁寺国姻辞侯隐于此

　　髙台临净土逺近见神州吉梦曽征帝真僧昔让侯珠璎从喜舍金碧尽冥摉有树皆成寳无枝不似虬路人频折栁羇客倦登楼一见王孙草方知乆滞游

　　大慈恩寺即海印寺中有镜光二阁今废为内教场

　　赤帝开基日摩腾入汉来仪天开别宇凿沼起层台青雀翻妆镜长鲸隐渡杯化城俄易怆玄象迭相催猎骑呼鹰去游人射雉回摩尼长不灭累刼照沉灰

　　鹫峰寺本唐淤河寺傍有贞观刻心经后殿卧佛一躯甚伟

　　幻身何处现此地借清凉大梦成蕉鹿千秋阅海桑碑犹贞观列河已拔提荒欲问迷津者何如选佛场息心驱害马失路有亡羊逹者应齐契宁论滞异方

　　紫芝堂十六韵为太仆何石川公作

　　迈种征名世灵芝茁卧园稍披珠网出渐觉紫烟屯斐亹明如月□□□□□瑶光分秀气仙露灌灵根芬馥连三径琳琅萃一门挥金归日乐数马古风存故里常懐绂茅檐或负暄戸庭圗海岳舟楫载琴尊稍证玄中秘还从河上言目能窥竹简身自却蒲轮国以人为瑞家因义作藩竒龄开九袠娱老弄诸孙草木文章贲经纶雨露繁授书时已晩同闬道弥敦蒲栁怜衰质樗材滥曲辕长歌随羽翼难忘汉宫恩

　　李季常汪公干移居北园和季常

　　匡济知无术年来学闭关清时难再得白髪任相拚龙卧无髙辙鸡栖止半间未论今日是谁喜一生闲北戸凉初入南营静可扳圜中修净业城里见青山但取襟期在宁知步履艰应门期独鹤策杖代双鬟酒自賖来得书从借不还栖迟惭下榻谈笑得开颜更喜新诗就烦君细细删

　　象教精舍【有序】

　　孔阳宗侯近辟象教精舍属予赋诗顾予未闻内学岂可赞佛然千里授简又不可无言也
　　三昧神僧火烧残有壊身浮生同瞥电世界一微尘幻作元非有归空亦未真益豪谁见相减胛为留神震旦符初志匡庐感宿因缄縢传大令膜拜走王人鸠枚升莲座田衣称氎巾一时多妙说舍筏怅迷津瑶石山人稿巻九

　　●钦定四库全书

　　瑶石山人稿巻十

　　（明）黎民表 撰

　　○七言律诗

　　同陈公载登海印寺瑞光阁

　　燕京楼榭倚东风春日慿髙感慨同碧海水多连大内紫台山半枕离宫平芜缥缈沿江尽逺树依微入望空乡国更伤千里目夕阳何处送飞鸿

　　燕京秋懐

　　北郭秋阴接九垠登台一望倍伤魂霜前砧杵千家动日落风尘万里昏天上已违攀鳯侣山中犹忆卧龙村孤舟渺渺堪愁思恐入枫林有断猿
　　广寒宫殿帝城西锦石瑶沙玉作蹊白鹤每依华表下紫鸾多藉碧梧栖流云宛转通仙掖坠叶飘飖满御堤一自金舆廵歴后月中环佩冷凄凄
　　秋风袅袅吹边塞转饷千艘入浊河白草漭连青海阔黄尘秋暗黒山多运筹頼有萧何画息战无烦魏绛和闻道居庸虚将守邉庭今已悔干戈
　　万木萧森带夕阳澄江偏使客心伤能文贾谊终投楚作赋相如已倦梁勲业独看青鬓在羽翰空羡碧霄长沧江岁晩归来好岸芷汀兰尚有芳

　　旅感

　　周南留滞倍离忧京洛风尘自倦游病里看花如隔梦春来临水似惊秋黄金价重谁招骏白石歌残独饭牛乡土岁时浑不恶速营三畆作莵裘
　　髙台逺望坐销忧病后依依感昔游贪客帝城如恋旧计程乡路已逢秋人间幻梦唯蕉鹿天上闲情有女牛楚水越云千万里北风零尽黒貂裘

　　万岁殿【在朝天宫内】

　　鬰鬰灵山守百神宣皇曽此礼羣眞碧坛风度龙旗影瑶草香销鹤驭尘青雀书来犹怅望紫鸾箫罢更逡廵玄关一闭无消息华鸟年年怨早春

　　露觔庙

　　仙媛芳名齐日月閟宫遗像鏁烟霞明湖日镜金钿影清露长涵寳靥花飒飒灵风催苦竹泠泠秋色浄蒹葭可怜陨玉空山后惭媿蛾眉学浣沙

　　阻风李阳驿

　　满目川原百战余旅情芳草共萧疎苍山古堠逢秋骑野水残灯见夜渔地近潇湘多暮雨鴈来湓浦少乡书故人忆我停云外惆怅烟波少定居

　　舟泊金川望唐允治欧彦祯不至

　　岭云关树思依依江上初逢秋月辉岐路无情还独徃青山有约更同归烟生古戍逢人少水落寒塘见雁稀楚客此时频怅望不知何处寄金徽

　　与公载子干吉卿送泉翁北上返棹石门

　　杜若青青闻榜歌佳期南浦怅如何风声夜起潮侵岸天色平临斗在波威鳯渐知随日辇冥鸿犹自避云罗扁舟渺渺堪乗兴况听袁郎雅咏多

　　营清泉精舍

　　幽栖逺愧王官谷修褉谁夸内史亭青壁旧藏髙士传草堂今映少微星茶烹石鼎分泉味井问丹砂识地灵应是渔樵能混迹十年江汉任飘零
　　拟就壶觞开白社旋营瓜地向青门云中鸡犬非忘世径里桃花似避喧鹤在松间同伫立僧来石上共清言经过旧是濠梁侣秋水无心与细论

　　陈贵吾欧彦桢约游玉舄亭故址

　　弱水桑田更浅清残碑犹自记嘉平青骡海上应无迹玉舄人间尚有名笙管御风廽鹤梦杉松将雨杂鸾声那堪采药归来晩夜夜东风忆五城

　　春兴次彦桢韵

　　和风助律景堪怜更有欢声下逺天御宿花光承晓日琳池月色带春泉苍龙东驾行阳令青鸟西来拂曙烟南国山川劳望幸五陵佳气自年年
　　年夜锵锵簇佩銮金吾千队儆长安欲求海客先祠灶拟醮神君更筑坛丹桂影中回日御碧桃花下耸云冠侍臣听罢钧天曲银浦无声沆瀣寒
　　绛气迥连承露掌祥焱初拂相风旗罘罳影动旌旄转阁道阴生漏刻移豹尾日长唯近幸鳌头天逺更遥祠腐儒旅食惊心地独望寒云动所思

　　九日和子干登髙韵

　　锦树团圆风满林慿髙多难易沾襟石门返照千家尽磴道盘云九曲深坐阅岁时伤短鬓望连烽戍折遐心苍厓羡尔题诗处山月随人下鹤岑

　　游玄妙观

　　为爱仙居隔市廛星君台上共谈玄坐来海水成清浅归去人间阅岁年竹院晩凉金碎琐石幢秋净玉婵娟追游拟受长生诀不用遗文说五千

　　和梁公实无题【是日余以病不赴用李商隐韵】

　　疎榆一夜动西风露脚斜飞桂殿东白玉镜台鸳被合紫云香驾鹊桥通鳯皇衫拆胸前锦蜥蜴砂残臂上红何事人间不相见上阳宫里怨飘蓬

　　燕京书事

　　河堤新筑洞仙宫八骏经游向此中绛节拂云遥驻鹤赤阑驱石已成虹丹书见说曽亲授紫府还闻有梦通十里穗杨风日丽几时轩驭过崆峒
　　日上苍龙雪正消太清宫殿转空寥案前寳鼎斟明水仗外华灯烛庆宵关塞只传青海捷佩环空散紫宸朝可怜方朔金门待听得霓裳杂鳯箫
　　一夜瑶池集绛鸾六花飞舞下云端兰台未许夸清冷黄竹徒劳咏閟寒爽气萧森连玉树晓光零乱拂铜盘谁能和得阳春曲长奉君王万岁欢
　　西宫瑶草日芳菲珍馆春深碧浪围朱字署成华露湿紫泥封进鹤羣飞履随虚步瞻依切帘隔天颜笑语稀不见平津开阁待经旬休沐始言归
　　朱楼迢逓接平沙叹息深闺有丽华青鸟几时随阿母彩鸾今夜属良家桃栽碧海多成实桂贮长门自落花寄语采桑南陌女莫将颜色向人夸

　　早秋

　　一见秋风心已惊关河回望不胜情雾迷天上金茎影月冷楼前玉笛声归兴总销尘土梦闲愁空对短长檠杖藜更拟寻山去何待他年学尚平

　　送丁戊山人还闽中诗【并序】

　　丁戊传君风仪俊整天骨森立蚤肄丘坟涉九流之捆奥晩躭冥寂包八正之厓路故能游心悬解宅美希夷鹏运天池卑榆枋之斥鷃智游玄水得罔象之灵珠卢敖有遐举之期啮缺无荣观之愿出入水火吐纳风云日观天门觐鲁儒之遗址朱陵紫盖搜姒氏之竒文意在忘言行无辙迹以为善建不援玄关难启曹溪閟传衣之迹浮丘乃梯仙之戸担■〈艹登〉负笈千里而遥度碣凌山九秋始至玄风所感闻者景从挹叔度之波涛鄙吝斯逺见紫芝之眉宇尘俗尽销奥旨冥筌迎刄而解繁文众说有叩斯应大器不官大巧不斵扬雄称言若鳯孔子叹其犹龙非斯人之俦与但以萧晨在感梓里长违临霞増慨遡风攸往御冦以七日为期令威乃千年一返虽紫极黄庭夐异人间之世而素丝歧路难舍区中之縁遥晤何时逺心空絶寄言竹素伫竢徽音
　　蚤从丹箓学神仙脱悟真乘了内篇杖有百钱行自得居惟一榻坐皆穿寻山但可如康乐蹈海何湏学鲁连临别揽衣空恋恋几时谈笑复随縁
　　木兰江上动深秋千里谁怜汗漫游家共白云天外逺身同明月海边留秦人望逐桃花水楚客悲生杜若洲来本无机归亦得不知何处是莵裘

　　同丁戊山人游蒲涧寺

　　青蹊■〈穴上叫下〉窱絶尘氛一泒钧天下界闻龙去不收千日雨鹤来还动满蹊云山瓢祗献长生酒石室应藏内景文归去幔亭何日到缄书先报武夷君

　　心逺亭探梅得霜字

　　京兆池亭万树芳半临秋水半含霜风林暗折玲珑玉雪径遥闻断续香蕚緑觧知神女色额黄曽识汉宫妆江南地隔瑶台逺欲寄璚枝思渺茫

　　登镇海楼得慿字

　　歴尽丹梯第几层下临千仭若无慿石间细路萦红叶松顶寒花络紫藤逺目只随芳草去清歌长共碧云凝三山波浪空愁思谁蹑鸿鸾共上升

　　和梁思伯宿寳陀寺

　　怜君独泛灵洲水永夜空门坐寂寥云起半从山上石月明还长涧边潮芝传隐诀行堪食桂遇幽人或可招遥想焚香诵经处更寻支遁问逍遥

　　粤州草堂春日试笔得歌字

　　谢家宾从有羊何春日池亭载酒过紫气直从燕阙迥青山还绕粤城多花沾瑞露低唫幌鸟啭芳林杂棹歌闻道汉庭偏侧席未湏长恋钓鱼簔

　　泰泉春游得西字

　　云峯一径入幽栖不信风光有瀼西寒涧水喧知鹿下遥林花动觉莺啼亭前玉舄仙灵宅洞里金书太史题欢赏日斜犹未洽更携宾从过文溪

　　大司马鐡桥先生矩洲雅集得青字

　　独乐园深昼掩扄追趋今喜覩仪形勲名北阙髙卿月宾从南州聚徳星鸾鹤每依霞外咏鱼龙长似镜中听石虹湖上春应蚤丰草崇兰满眼青

　　赠易道人

　　尘滓修然不受侵转蓬无复忆家林路穷西极流沙逺身犯南方毒雾深青竹一枝常在手丹经千巻不传心亦知羝化终腾去白石苍苍何处寻

　　登五仙观通明阁

　　目尽寥天草树平片帆经处是东瀛烟销甓社珠浮出云拥猋台玉作成逺浦逈含兰芷思阴风初度雁鸿声飞仙御鹤何时去尘海冥冥笑此生

　　和公实燕台感秋

　　紫塞霜飘雁影孤荒台斜日下平芜秦封陇华皆归马禹贡山川尽剖符一代彛章宗典雅百年风俗落虚无腐儒策蹇蓬蒿里空忆文皇起壮图
　　楚客思君赋澧兰关山迢逓梦来难风前白鴈飞飞逺霜后丹枫落落寒碣馆三秋愁桂玉乡书千里比琅玕蓬茆自是烟霄隔惆怅无因附短翰
　　桑干千折抱燕台岂谓天骄饮马来兵气旋销乌鸟乐阵云初散鼓鼙哀一时猛将多蝉冕三黜儒生尚草莱卧病衡门秋又晩几时东阁待重开
　　岁月升沉销壮心鬓毛无那百忧侵炎方祇重龙香价燕市徒捐骏骨金草木凋伤催暮景风烟萧索变层阴黄花烂熳増愁思安得琼枝共醉唫
　　文园遥忆病相如几度裁诗慰索居西第看花摇彩笔上林游猎从金舆生逢尧舜功名薄迹混渔樵计术疎闻道乞身书欲上圣明应未许悬车
　　旅食燕台几变秋才名应媿后时流雁来又值寒砧急霜落偏惊木叶稠沧海烽烟犹溅涙杜陵花竹未销忧长安正在浮云外不为相思重倚楼

　　读圆觉经

　　中岁驱驰困一经媿无鲸力破沧溟闲思种树为农圃病学餐烟飬性灵身在尘埃如瞥电鬂縁愁绪剧繁星年来悟得空王理止欲除嗔是戒铭

　　秋日同诸贤游矩洲

　　谢公幽兴在云霄别墅追寻岂惮遥芳栁曲盘深浅水画船轻送往来潮机心息尽鸥还下藻思飞时鹤共飘记取临霞欢赏地后来烟月转空寥

　　邓君肃贻菊

　　穷愁九日偏萧索别馆清秋祇益悲赤叶已随风外落绛苞还向雨中移不嫌霜露侵蓬鬂为爱馨香入酒巵素手折来怜汝意金茎唫望渺余思

　　同傅木虚刘安元童仲良游五仙观

　　玉京琳殿海东湄上客琴尊得共移仙隐已经羊化后吏情休叹鳯衰时池空半落流云影松古偏余积雪枝应是丹台曽籍记喜于莲社结幽期

　　丁戊山人招饮旅馆

　　栢酒椒盘已荐辛天涯怜尔独逢辰菩提为觅西来种榆桞重经岭外春风雨几畨还秉烛路岐千里定沾巾干戈此日复满眼何处飘飘寄此身

　　丁戊山人谒先君墓有述畣

　　蝉曳疎枝鹤绕林攀号应废蓼莪吟生刍不负南州约寳剑多勤上国心指佞尚余阶下草将归空有壁间琴平原旧客无人在今日因君涙满襟

　　太岳仙宫七咏

　　太和
　　山势盘盘压厚坤宸居奕奕位大门龙蟠近接三秦胜鳌负遥连五岳尊丹磴参差悬铁鎻玉京璀璨涌金轮乘麟散髪游何处直以升平报紫元
　　五龙
　　紫盖峯前下鹤羣羽衣遥挹御炉熏云呈瑞像双鬟玉帝赐霞裾五色纹星乱石枰当涧隐风廽金磬隔山闻蛰龙一去无消息怅望经台日又曛
　　南岩
　　七十名区卫紫宫南岩幽胜若为通亭亭仙掌漙清露叶叶灵衣御晓风山下烟霞常覆鼎壁间文字半垂虹欹厓可卜无人买洗钵焚香事逺公
　　紫霄
　　轸翼光芒夜夜垂洞霄峯势入云危窓间下辨金银气地底潜通日月池玄水当年非禹迹赤松今日是尧师祇应上界无人到输与祠官种紫芝
　　玉虚
　　目断仙山岂易逢紫岩回首有苔封三株暗结黄金粟九渡深盘白玉淙蕙帐别来惊夜鹤琅璈归去御时龙茂陵自是秋风客肠断青骡海上踪
　　遇真
　　手把丹书侍玉宸紫髯萧洒出风尘青羊化后犹存石白鹤归来尚幻身药市当年曽隐姓花源今日正迷津可怜物色先朝事应为苍生访隐沦
　　净乐
　　绮寮珠缀冠丹丘翳鳯骖鸾在上头窓外月明秦树逈槛前风急楚江流天门险涩疑无路地籁凄清直似秋不是文皇亲指画湘樊安得翠华游

　　朝天宫追和乔太宰诸名贤韵

　　竹宫松栝昼阴阴时有鸾骖下翠岑检玉旧传三殿秘飞章遥向五云深仙都不与浮尘变浩刼多愁短鬓侵疑是上霄同谪客几回清梦得披寻
　　铺金积翠写神州羽景还开洞壑幽驰道屡经清跸过侍臣常奉属车游飞光直射蓬莱阙霁月犹悬翡翠楼自是丹丘人代里却从东海说瀛洲

　　吴而待候选已乆辄诗往讯

　　乆待公交车未拟回清时难复卧蒿莱穰侯本忌纵横客枚叔虚称扈从才尽日悲风传旅鴈到江春色落残梅飘零别我青山去谁共天涯竹叶杯

　　松岩为钮錬师赋

　　爱汝结室长松阴白鹤青猿知隐心丹台窈窕丘壑静紫芝璀璨烟云深月朗似闻木客啸风起恍听苍虬吟人间埃世不可住安得枕流清俗襟

　　饮饯徐比部宅时吴舍人李比部同集

　　燕京杨桞花飞日一上春台望苑墙词客喜同金马署归心遥滞白云乡鸿疎岭峤音书断骑遶关山别路长■〈扌弃〉醉此宵应不惜众人空自隔殊方
　　征骖欲戒蹔徘徊极目风烟惨不开白社别来频有梦青山归去独无媒遥祠应待河东盖作赋多逢邺下才谁向天涯慰寥落封书湏为朔鸿裁

　　镇海楼登望

　　朱甍画栋逼星河秋色苍然隐薜萝地转青山开越井天悬流水下牂牁慿栏渐觉清商变顾影其如白髪何鸿鴈有懐成怅望浮云西北晩来多

　　童太史仲良席上邂逅方太守禹绩即有诗见贻奉答一首

　　骏足登台众所称一麾江汉忌能声明时并数邹枚赋末路谁收李杜名赤日梦悬鹓鹭署青山家住鳯皇城风流郡阁犹如昨丽藻应深下榻情

　　别潘少承之京

　　汀洲渺渺怆离情塞鴈随人又北征燕地楼台云外耸秦淮花桞日边明才华狗监应知己家世河阳旧擅名此去君门还咫尺不须回首越王城

　　送何东莞之任江宁

　　三年坐啸逺人安又绾铜章入禁垣秦地山河归内史汉家星象应郎官草青梦渚悬帆度日落关门倚劔看此去公卿求识面无因停棹采芳兰

　　同公实思伯游北郭诸山

　　澄江一道抱城廽霁后丹梯四望开百粤地形云外出五陵王气日边来残春风景空回首故国河山谩举杯留滞莫伤生白髪汉庭今待子虚才

　　同公载公实思伯登白云最髙顶

　　青溪千仭出尘氛振锡还惊虎豹羣游客屡窥丹检字髙僧多卧石楼云风生大壑诸峯应涧落平田众水分招隐卜居原此地重来休勒北山文
　　千岩云气混重溟竹院松扉白昼扄金锡乍飞游鹤去贝书初诵毒龙听荒台花雨空留碧阴洞苔文尚带青浮世始知无住着长生还欲问仙灵
　　沧凉初日上云楼金地应悲露草秋龙象岂知千仭换江山虚道百年游岩前散髪思髙卧石上看梅得暂留为道逺公能结社东林岁晩一相求

　　安期岩

　　絶磴阴阴松栝围仙宫寂寞见霓衣曽传海上青骡去谩道山中白鹤归霞起逺分丹洞色日生初弄石门晖浮云变化成今古谁似凌空一舄飞

　　陈公聘宪使提五州兵征海冦有作次韵

　　吴城遥望雪初残又领竒兵过瘴滩龙节夜驰霜月暗鸾旗阴曵海风寒关山应叹辞家逺恩遇方知报主难预喜铙歌归有日封章湏献五云端
　　牙璋十月下江城百万军储计不轻推毂屡颁明主诏临歧先慰逺人情楳花竞落来时路草色初青战后坪闻道庙廊虚席待肯论乡国念归程

　　立春

　　倦游宁复走风尘一卧丘园值早春沧海烽烟连百粤关门云气引三秦江湖岁晩怜飘泊松竹年来事隐沦幸有习池供逸兴愿随南畆狎芳辰

　　嬉春曲陈公载索和用韵

　　东风紫陌走骅骝何似咸阳纵冶游校猎忽经平乐馆斗鸡还过富平侯霓裳写月初停拍绮阁临春尽上钩愁极杜陵惟谩兴新蒲细栁满河洲
　　芳草春阴垂钓矶寒城斜日闪朱旗熏人欲醉怜花气送客无情是桞丝画檝迥随兰浦入金尊还傍竹阴移江湖十载浑疎放空愧青楼半额眉
　　奏技当年入汉京缁尘曽逐丽人行金钿控月三千骑寳帐临风十二筝西第将军留尽醉东邻词客寄多情茂陵一卧长消渴犹倚金盘望五城
　　三星的铄露华光宛转歌声逐女郎沉水欲销金铪匝曲璚初巻绣鸳鸯风前调笑思捐佩陌上含情问采桑惟有扬雄疲执戟年年空叹鬓丝长

　　和竹平山人见余庭前桃花

　　庭前桃花开不迟堤边明月复初宜流莺恰恰坐深树戏蝶纷纷穿短篱映水红妆仍绰约临风皁帽故倾欹梁鸿更有挥毫思好向芳菲倒接篱

　　寄王比部元美塞上

　　万里烽烟接塞垣西风立马望中原浮云尚走陈琳檄明月还开庾亮尊青草北临沙碛断黄河秋遶蓟城翻汉庭正是筹邉日谁遣长缨到玉门

　　刘百魁叅军修贡京师事竣还成都

　　仗剑堪嗟行路难春风一骑发长安愁心万里悬秦栈壮志三年走汉冠白髪自于官序拙青山不改客途寒相知已向文园卧飞檄无劳父老看

　　天津同吴给舍舟中对月

　　独驱嬴马出燕关咫尺风云敢自攀明月共悬千里外春阴不散五陵间书生彩笔谋仍拙诸将黄龙战未还何处忽来杨桞曲沧江一夜鬓毛斑

　　登直姑城楼

　　吴樯楚舵望中收西北风烟接上游海气倒垂千嶂逺燕关日抱五云流贾生封事余双涙王粲思乡自百忧向夕苍苍洲渚乱断鸿哀角不堪留

　　同徐中郎吴给事访李使君郡斋

　　揖客龙门意未轻北来风雨滞孤城青山不尽檐帷色浊酒深知傲吏情岂谓汉庭疎汲黯翻令东海重黄生漫从华髪悲留滞岳牧于今有大名

　　夏五日袁比部携酒访舟中

　　燕京阊阖五云开袪服晨趋亦快哉萍水敢期仙客棹榴花还及故人杯西曹词赋留髙步东郭河山得隽才戎马正当挥涕日可无飞檄自天来

　　同黄淳甫盛仲交余伯祥过天界寺苇航竹馆

　　东林曽有翠华游别院风驱万竹秋经品旧从天竺至禅栖应待许询詶山开气色皇居近潮转寒声大地流依止空门犹未得干戈遥动故乡愁

　　集何孔目元朗后亭

　　兵甲黄尘旧路非相携六月到山扉松间薜荔牵衣过竹外鹓鸾挟子飞白髪尚淹金马署青云空羡緑荷衣习池共把山公酒此日应■〈扌弃〉酩酊归

　　留别仲交伯祥

　　谁怜落魄游千里尚得长裾狎二豪时论共归江左玉赋才应折广陵涛当垆夜倚花枝醉绕树春吟野日髙白璧敢轻投赠意不堪秋雨梦蓬蒿

　　秋懐

　　髙楼欲上思迟迟关塞萧条异昔时草木风传金气盛鼓鼙声入朔云悲管宁东海归何日梅福吴门去不疑白首烽烟重览古芙蓉萎絶曲江湄
　　王气崤函终不改建章宫殿倐为灰瑶池青鸟犹频降渥水神驹未拟来丛菊渐荒元亮病汀兰初歇楚累哀江天鸿雁冥冥去极目神州首重回
　　玉泉迢逓入昆池百尺阑干俯碧漪镜缆双维龙鳯舸雕楹深鎻栢松枝侍臣鸣佩丹枫逺宫女临霞彩袖垂曽预都人夸盛事周南今日叹衰迟
　　旧京形胜鬰盘龙设险曽当百二重组练未收沧海甲戈鋋犹起白门烽包荒茅服终湏问竹箭空山岂尽供蠢尔鲸鲵看扫灭属车还拟待东封
　　三关羽檄似星流百万戈船拥上游白昼峡深豺虎卧青天磴絶斾旌愁孤军铜柱空传捷苦战昆仑寔未休宵旰此时忧不细征南诸将莫淹留
　　粤王雄据有离宫翠竹黄花辇路中五岭山川余霸气百年天地变华风沧波日落旌旗动白露秋髙帐殿空庾信江南休作赋汉家城阙正青葱
　　花木栽成带逺垧北山孤絶寄幽亭汉陵岁月移沧海秦垒风烟断井陉十载栖迟生白髪何人推引上青冥烟波絶把渔竿去虚拟江湖有客星
　　长安旅食岁萧条金马才人每见招一卧云林淹彩笔几回沾洒望青霄玉山琼树风尘隔庾岭梅花驿路遥莫倚甘泉能献赋衣冠今满紫宸朝

　　石冷为潘新宁赋

　　怜君家住积金阳海树层层出上方山倚洞天多翠削窓窥禅月更清凉市喧不到松间枕瀑水遥添竹外觞何事缁尘淹陆羽梦回泉石几徜徉

　　寿欧母

　　会稽旧是梁鸿宅邹邑今传孟母家竹笋自能供白髪橘林应得胜丹砂书传南岳夫人鹤客问银河织女槎却愧荀陈交谊重年年来对寿筵花

　　雨中过喷玉岩

　　喷玉岩前山翠飞千丝披拂近人衣青林忽乱蛟龙雨丹磴长连雪霰晖壶榼动随髙士履桔槔争息丈人机匡庐日暮何如此醉卧云松未拟归

　　寻乌利仙人旧迹

　　梦想仙人海上游欲寻踪迹莽林丘霓裳碧落飞何处玉趾青山此蹔留勾漏丹砂犹未就蓬莱双舄浪相求峯前明月参差夜应载鸾笙过十洲

　　经山人李子长墓

　　坟前鸟雀啄髙枝过客能传处士诗食肉未为何点累觧酲终笑季伦痴荒山躶塟非违俗流水浮名尚有碑独鹤不归华表柱麒麟髙塜几累累

　　重阳前一日过欧桢伯馆因谈西樵之胜示同舍生

　　谁从云路置丹梯海上诸峯尽觉低残雪不消天柱外晴虹多挂竹林西金书镇日烟霞护石髓何年涧谷迷寄语尚平须负笈琅玕千树待幽栖

　　同黄幼章舍弟惟和惟仁集苏给事宅

　　岳色风烟望转赊秋光偏在拾遗家何人渴倚金茎露此地霜停玉蕋花枫叶乱飞江浦暗鴈行遥入楚天斜东山杖履能来往应拟尊前醉孟嘉

　　山人艾从之为故司寇刘公求黄太史碑文事竣还大庾

　　荷衣数片鹖为冠廿载江湖雪鬓寒方术未应论蓟子交游今独有任安关门紫气闲能识玉笥丹书老尚看摇落此时无所赠天涯相忆桂团团

　　大司冦刘公孙尧士来求黄太史碑文却还大庾仆曽拜公于家食因附致哀挽之私

　　林泉不为苍生起陇兆俄惊白马悲淮海军储飞挽日茂陵词赋谢归时论功合上云台画纪实应存太史碑玉树传家知不媿生刍何处寄遐思

　　白鹤花

　　灵根五叶似云屯絶胜名当揜兎园玉羽向风偏皎洁缟衣乗月正翩翻窥窓几乱幽禽影入梦那知粉蝶魂同是罗浮山下客肯将零落怨黄昏

　　送同年张叔显之愽白

　　桂海风烟逺国门一官应喜近乡园领垂素髪休言命身致青云合报恩仙客正逢勾漏令居人犹指緑珠村桑麻种徧山城日狗监能无荐至尊

　　送何霁甫出守苍梧

　　西风驿路遶黄花桂水遥乘使者槎骑省赋成年尚早龙门声重地偏华坐看铜柱烽烟息回望金茎气色賖汉室冯唐能为荐肯令符竹乆天涯

　　十五夜清泉山中待月

　　清光看欲上东林何事风烟违赏心竹外飞觞催急景楼前双杵变繁音芳尘渐满梁园席爽思还披楚客襟十载青山吾不负浮云端为破层阴

　　观音阁同诸公登望

　　东林地僻少经游暇日追攀最上头九月关山争改色一时风景自生愁藤萝影合诸天暗松桂声长众壑幽情为故乡成徙倚登临休拟仲宣楼

　　东山别业为梁少傅作

　　十里青山带郭遥风花三径断渔樵衣冠韦曲名家后词赋淮南隐士招对酒暝烟连竹墅杖藜晴色过溪桥登临更有羊何和诗兴逢秋未寂寥

　　过公载浮丘得稀字

　　丹丘风日静堪依隐处犹存旧钓矶金液已成仙令去青山重到故人稀云移翠竹当阶乱鸟挟霜蓬隔水飞白髪渐惊秋色里相携湏就芰荷衣

　　初冬过诃林净隐方丈

　　双峯晴雪隐禅枝乘兴难孤竹下期龙象法从开士演风幡言有化人知昙花半落谈经后幽鸟潜窥出定时篱菊肯同陶令醉不劳庐岳逺寻师

　　薛卞二叅军邀游五仙观

　　仙人楼殿雪初残松栢阴森绕玉阑门外喜迎青竹骑云中遥聚白莲冠运筹划省怜多暇秉烛良宵得二难宾从何縁留僻地飞鳬先已候长安

　　别潘少承还鹤山旧隐

　　三载邀欢在竹林扁舟还得似山阴穷愁莫问潘安鬓乆客应■〈扌弃〉季子金家寄渔樵归路逺与因烽火避人深浮云聚散知何处草阁寒江送子心

　　黄幼章邀游巢云轩

　　何年招隐青山里水石依然对草堂桃谷已迷秦日月兰台曽秘汉文章风泉千磴常飞雨木叶三秋半带霜惟有鹿门长接近屡能乘兴到云房

　　送吴肃还姑蘓

　　故园应念尺书催一夜心随北鴈回碧草共迎南浦去青山遥倚大湖开风尘寳剑谁持赠江海瑶华待寄来流落转惊春事晩况逢花下有离杯

　　秋日苏黄门赵藩叅过清泉精舍得池字

　　门外何人复问竒偶寻芳径独移时薜萝过雨飘山阁松桂分阴到石池林下早抛朱绂贵尊前共指白云期荣名更欲投竿去多病深惭狗监知

　　答赵藩叅

　　衡门车马喜相投髙谊应怜水石幽珠浦波光摇逺树玉山云气过髙楼笑移杖履同三径怅望风烟恨九州岛知为苍生湏强起林泉安得遂身谋

　　寿李都宪七十

　　十年匡济属垂衣六诏山川拥节归心绕赤墀随日辇风行铜柱肃霜威金銮天上留诗巻黄石人间访钓矶松竹岁寒知不厌更看兰玉在庭闱

　　顾玄纬见过山房次韵二首

　　谁拟南阳有卧庐蓬蒿三径闭门居祗縁好事能携酒应为穷愁独著书阑暑气催鸣鸟变新凉风过落花余云山政值邀欢日入洛才名信不虚【顾荣与陆机兄弟同入洛时人号为三后】
　　东陵今日学为园芹曝何心献至尊谩有声名传谷口空劳车骑访夷门清冰销夏沉朱李凉月邀人倒玉尊自是罗浮堪吏隐肯将名姓拟轩辕

　　同林维乔山楼夜话

　　荒城击柝坐清夜微雨踈灯对浊醪三径薜萝同杖履五陵烽火暗弓刀明堂君拟陈歌颂歧路谁今感鬓毛丛桂岂堪留客乆翻飞秋望彩云髙

　　瑶石山人稿巻十

　　●钦定四库全书

　　瑶石山人稿巻十一

　　（明）黎民表 撰

　　○七言律诗

　　（阙）

　　温树扶踈月转明不眠乌鹊夜还惊天围翠殿澄沙色氷合金塘坠叶声虎旅喧传屯甲帐龙舆深驻在西清九华灯影微微散碧落空歌半欲成

　　庆成宴赐胙

　　旭日流辉遍绮栊九宾声彻玉墀东笙镛奏格青坛外衮冕回瞻翠幄中牛酒赐酺沾万戸虎盐归俎宴羣公微臣亦预晞旸泽割炙何湏比汉宫

　　送郭给事册封代府

　　云中关镇地雄哉金册亲持逺道来諌草屡传青琐闼使旌遥上白登台九边烽堠蓬飞断十月河氷马蹴开兰阪桂藂虽可咏阴山还待勒铭才

　　万寿节和吴舍人约卿

　　珠旗翠纛引祥烟银烛光沉欲曙天象舞万方连玉陛云韶千迭动金悬乘龙正向璇台日鸣鸟应过洛邑年却羡枚皋能献赋几回春酒醉宫筵
　　铜龙初辟曙云开彩仗分行劔写来日月旗常辉象魏金银楼殿驾蓬莱风前鳷鹊翻珠缀云际仙人捧玉杯鱼藻正欢周室颂栢梁休数汉庭才

　　十六夜无月同助甫作

　　怅望清光已不禁沉沉宫阙转生阴雁鸿暗度千山色戎马秋悬万国心乡思骤飞红树外佳期空隔碧云深谢公不少南楼兴凄断髙城此夜砧

　　和舍弟惟和对雪作

　　飘花千片下蓬莱琼玖河山对面开曙色逺从银碛合惊沙还向紫关来飞扬敢望青云客岁月闲销白玉杯喜有集灵传胜事阳春多是郢中裁

　　人日同舍弟惟和小饮

　　塞烽销尽蓟门天秦甸初开万井烟彤管风云书正月紫宸车马过新年穷愁桞色那堪折逺道梅花谁为传应是扬雄躭寂寞经时犹未献甘泉

　　九日舍弟惟和自公署回共酌

　　故国山川烟雾深东篱忽忆醉行吟迟回画省含香日凄切髙楼望逺心木落淮南空老大花开汉苑几登临深杯已索廵檐笑金马何湏叹陆沉

　　送客登毘卢阁

　　凉飔漠漠上层台四野风烟望转开碣石浮云从海断雪山晴色过关来病思乡土依僧舍老向朝廷论将才十二碧阑俱倚遍肯将摇落负深杯

　　送崔元伯使楚便道省觐

　　仙舟并载紫鸾书负弩争迎使者车梦泽天寒兰茝变衡阳霜落雁鸿疎舳舻千里来包匦甲马三边頼积储庭畔斑衣虽可乐王程安得少踟蹰

　　送思伯使金陵却回岭南省觐

　　燕台芳树接吴天却指乡园路八千华省旧知纶綍贵青云争识世家贤庾关晓度梅迎雪楚岸春生笋入船喻蜀未须夸父老题诗还醉竹林边

　　大享

　　宫槐飘叶露初繁紫禁风来出绛幡池上仙班随玉步月中仙乐道金根九秋报礼皇家重三殿灵祈泰乙尊遥想六龙回辇处百神深穆驻寒门

　　送吴进士子沐使辽左兼归揭阳省觐

　　铜柱家山薄海氛归心凄断鳯楼云飞刍逺向玄莵郡按辔宵勤细桞军白璧许身应不沗黄金招骏可能羣风尘并举伤春目斗酒那堪逺送君

　　雪夜同伯宗集缮部张肖甫宅得林字

　　北阙寒云结瞑阴龙山飞度正森沉可怜西第歌钟满共把东曹酒琖深桞絮忽邀词客赋椒花应折故园心宵衣更从鸣珂去玉树青葱指上林

　　祈谷斋居

　　铃索无声树色寒集灵台上拜千官旌旗夜绕长杨陌灯火春祠泰乙坛暖入芳郊阳气浅月临青阁曙光残扬雄白首玄经在谁捧云中玉露盘

　　同陈公载吴而待重游朝天宫

　　松栝阴阴禁蘌连楼居髙筑伫神仙入门觧识金银气披荔还开日月天白髪飘零犹昨日丹砂成就是何年弱流自隔人间世重到华胥亦可怜

　　岁除前一日同舍弟惟和过助甫

　　浊酒辛盘笑共看天涯应念此宵残握兰共接中朝彦含菽无如故国欢挟树风霜随腊尽步檐星斗向人寒陆沉正可甘吾拙莫更裁书拟治安

　　赠洪山人从周

　　仙药灵苗手自栽乗风新向沃洲来白纨细点鹅羣帖青眼相看竹径杯旅服乆从京洛化篱花秋隔故园开黄金不在燕昭馆千载休论国士才

　　从周移寓真如寺同张肖甫吴约卿过访

　　懒曳长裾见五侯竹林尊酒日同游净縁乆托维摩诘佳句兼酬帛道猷檐下鸡栖翻夕照竹间蝉响度清秋出门浩浩烟沙色悔别松风过虎丘

　　送许舍人稚干使赵兼荣侍还灵寳

　　寒氷欲尽渡滹沱千里梅花拥传过内史声华髙紫禁才人词赋满漳河茎台北望烟花绕关路西连金皷多莫向故园贪彩服鳯皇池上待鸣珂

　　旅邸葺小斋作

　　欲卧沧江始愿违禁城新筑类郊扉衰迟通籍犹青琐多病贫居合翠微灵药长苖留客饭野萝垂蔓挂朝衣莵裘更在云山外三径将芜可未归

　　徐叅军邀游天坛徐道士馆

　　青溪载酒共追寻云气寥寥别院深花覆緑萝三径转日移珠树万行阴玉壶自隔人间世白石同追物外吟欲觧朝簮犹未得冷风聊借一披襟

　　清明日同肖甫郊游

　　十里尘飞白玉堤烟花何处使人迷楼台霁色宜春外兰蕙风光曲水西鸣镝草中惊雉落引杯湖上听莺啼青云开合怜迟暮丹壑凭髙欲杖藜

　　送王元静之建安幕【元静履吉之子】

　　杨花飞尽抚春醪击筑相逢意自豪官似潘安才未拙赋传枚叔调元髙行趣蛮府初丹荔天入连江正雪涛归到竹林如借问风尘吾已倦青袍

　　锺戸曹邀游郑园同肖甫作

　　郑谷东连禁苑开文园多暇数能来夹池浪绕檀栾去到岸风牵紫翠回细栁烽烟犹驻马上兰歌舞且衔杯阳春此日归华省曲水新词不易裁

　　同陈使君于舜酌肖甫宅

　　寂寂疎帘过雪余寒灯相对省郎居紫貂可贳燕台酒红烛仍停使者车霜落禁中随鴈断夜阑星斗揷檐虚清歌缓舞休辞醉江海怜君畏简书

　　送姊夫黄廷寅任上饶文学

　　初拂尘冠拜玉除青云迢逓十年余循良世业黄公传经学儒林戴氏书璧水衣襟争奉席金台风雪正驱车锦嚢佳句休轻掷汉室词人荐子虚

　　答张肖甫讯余卧病

　　落木寒砧不可闻山川萧索夜平分故人颜色看明月倦客心情在白云沧海终懐鸿雁计赤霄新起鳯凰羣何人不奏甘泉赋寂寞蓬蒿始见君

　　送张助甫之南都

　　拜手朝辞画省香朱衣持节下南方云中旧隐三花树台上今栖两鳯凰词赋宁知园令薄金貂还接上公行离心不共江流逺矫首青云总未央
　　当年龙变起舆图弓剑千秋在鼎湖玉座春风花自落鐡衣明月夜常趍九闗烽火连鱼钥七萃戎臣尽虎符何事南方劳旰食丈夫还忆射桑弧
　　朝来委佩下彤墀鹄沼麟园席更移江上歌声翻玉树湖中云气导金支六朝壁垒犹天险万里梯航自圣时举目风烟情并切一尊岐路罄吾私
　　腰褭千金独上台衣冠今有洛阳才三都文赋谁争长六代豪华尔复开草阁青春鸣翡翠沧江白日鬬风雷谁论月夜征西将曽与袁郎共载回

　　送张肖甫谪陈州

　　车骑西游不可攀送君明日大行山宦情肮脏风尘外交态悲凉反复间书巻空留青琐闼履声初下紫宸班报恩亦有夷门客莫拟梁鸿出汉关
　　花时携手鳯凰楼半醉曽披紫绮裘词赋肯縁杨得意侠游争倚大长秋蛾眉自有傍人妬骏马今无国士求不独送君悲谪宦拂衣吾欲卧沧洲
　　三年执戟已磋跎形胜能无雪涕过二室烟花朝紫禁五陵襟带绕黄河相如赋岂游梁倦平子愁从拙宦多江海一麾良足慰勒名麟阁待如何
　　清秋摇佩下蓬莱背指黄金万里台嵩洛山川原墨食北邙歌舞化尘埃衣冠不少青云客州县何劳白雪才沦落古今同一叹贾生祠下独兴哀

　　答吴明卿登梁城见寄

　　梁园风日值髙秋楚客心悲独上楼逺道莫传青玉案故人偏觧紫貂裘层城画角尘沙起四野清砧草木愁何事马卿游已倦只縁词赋尚淹留

　　和张肖甫夜宿苏门山同雪蓑道人夜谈

　　清秋形胜百泉开不是湘潭楚客来日抱黄河明九曲星从中岳动三台山前夜色留真侣谷口天晴出怒雷不见孙登长啸处浮云今古意堪哀

　　同文寿承李伯承郭次甫吴约卿夜集思伯馆得阳字

　　竹径萦萦霞石光短檠分照薜萝长饮中草圣惟吴苑坐上才人拟栢梁玉手持觞娱永夜黄花留艶过重阳风尘自有沧洲兴不叹飘蓬在异乡

　　郭次甫移寓姚元白馆过讯

　　手把青藜诵逺游薜萝为带鹿为裘别来天姥山中雪归去安期海上舟关外千言犹可授桑间三宿为谁留金陵市隐元相逐好向长安作醉侯

　　徐子与至都下同梁思伯过访得寒字

　　绨袍犹接故人欢尊酒同挥雨雪寒草积射堂初觧■〈君邑〉花明燕阙复弹冠交游渐觉青云尽世路从知白首难画省愿君还并入烽尘今已静桑干

　　腊后同次甫思伯过子与得来字

　　烽烟何意故人来握手同登郭隗台北阙风云双剑在西山苍翠两眸开待攀玉树成词赋且对椒花颂酒杯闻道赐金多计吏周南留滞独称才

　　祗事阙下逢李伯承有作

　　东风吹雪净芳尘丹地相逢有故人寒压苑墙霞绮散气浮宫树霁华新中朝缀履多竒士两省分曹实近臣日影渐移封事少叨从西掖听阳春

　　残腊同姚元白郭次甫梁思伯顾汝和过子与

　　北来裘马苦风尘一卧长安值早春垂趐云霄成倦客淹情丘壑羡时人梅花逺道心应折浊酒他乡意倍真白髪过逢知不厌栢梁歌颂几回新

　　立春后五日同元白次甫思伯汝和过子与得车字

　　星回燕阙此停车尊酒相携散直庐银烛淹留迷夜雪玉盘真率剪春蔬烟花万国元正会云物重台太史书寂寞相如犹卧病抽毫谁奉紫宸居

　　省中对雪

　　烛龙衔景照神京佳气笼葱拂五城色混琼波沉太液爽分银阙入西清汉宫彩胜裁花就楚客幽兰拟赋成华省追趍惭笔札几回消渴望金茎

　　雪后省中听檐溜作

　　建章宫沼已流澌氷柱初消滴渐微台上虚摇神女佩苑边轻湿侍臣衣金银色近临仙掌宫羽声长出鳯闱三载钧天听舜乐只疑身在竹间扉

　　送陆大理使江北暂还洛中

　　双旌指日入河阳嵩洛云山是故乡郎署遭逢身未晩江湖风雪鬓徒苍恩加绣斧光辉逺醉别黄花驿路长藂桂莫淹淮水骑圣明垂意在南方

　　送徐子与补汝南太守

　　鸣笳伐鼓渡桑干不是关山叱驭难明月共悬金虎去春风犹射紫貂寒中原回首分龙剑河曲裁诗隔露盘寄谢夷门车骑客陆沉方朔在长安
　　新莺南陌酒初携明日梁园又杖藜芳草唤愁千里隔杨花如雪五陵迷渐经河岳寒星斗忽漫乾坤入鼓鼙三月风光人共惜与君挥手鳯楼西

　　送魏顺甫补济南太守

　　单车东去入齐州虎竹新承帝命优百二山河元壮观五陵冠盖昔豪游关心辽左登陴日骋望琅琊纵猎秋却愧绕朝无所赠前筹深待富民侯

　　佛日拟游西山不果次甫竟申独往赋此寄之

　　三山曽记手曽携步壑穿林自不迷茗椀香花随佛供白云流水问禅栖气冥瀚海千岩暮天入中原万象低丹屐十年游歴遍锦帆龙舸梦湖西
　　悬梯千仭俯层峦松栝阴森夏亦寒玄岳烟尘浮大陆玉泉流水散桑干罡风上击飞鳬逺丹壑重临借杖难岩下阴书终可遇一龛灯火待来看

　　和顾汝和玉河见白燕

　　杏花桃叶尽芳菲曲水春风半掩扉玉羽乍窥池上影霓裳如舞月中衣画梁多是无心绕金屋谁同作伴飞回首鳯笙云路杳雕笼争道不如归
　　曽是乌衣国里身玉楼琼榭换丰神双飞剪出机中素独立妆成掌上人月下步摇花有态氷边飘动袜生尘梁园词客难成赋洛浦相逢总未真

　　送内侄梁少熈万戸南归

　　相门千载尚称良况复清标接鴈行恩泽旧封存虎观楼船新渥拜龙骧斑衣且遂南枝暖骏足先驰北海霜海上风烟烦一箭荐言争借老冯唐

　　送陈师孔姻丈大叅蜀藩

　　万里驱驰恋阙情玺书重下鳯皇城明时好布青云泽逺海先传白雪声星斾影摇金马去江花秋拥玉麟行征求正赖前筹日贤颂能兼化蜀名

　　朱大行仲南招饮茹氏园得星字

　　碧梧藂菊晩荧荧别有风光在曲亭醉后征歌怜白雪灯前邀客看青萍髙城夜色翻霜树西掖寒云隐曙星词客当筵俱郢调不知王粲感飘零

　　送龎侍御少南按河南

　　桃李吹香入夹城东风沽酒听啼莺豺狼逺遁都亭肃龙马来游洛水清上苑有书曽諌猎河湟多事要谈兵云山不是邀欢日难折三花一寄声

　　九日同顾内翰汝由兄弟登丹冲台

　　雕阑曲曲带层城下有璚波百尺清芳桂逺摇妆镜影紫苔深断屧廊声惊心岁月三秋尽极目河山万里平彩笔几回夸羽猎登髙今日赋还成

　　清虚殿【元故宫前有监戒亭】

　　珠楼翠殿刼灰余山势盘盘上碧虚洞壑晓生云气湿桂松秋滴露华疎银河影落苍龙沼金埓花迷紫鳯裾瑞霭轻烟抟不散祈灵方此驻鸾车

　　同王仪甫酌醉后赋此

　　红尘踪迹自萧疎风雪谁停过客车侠气未能忘击筑酒狂那复记尚书七言不数题诗列六百应惭赐俸余同病王郎最相惜緑罗中夜舞长裾

　　送朱从事之建宁兼讯吴明卿

　　闽海风烟黯不收南行应借幕中筹五陵花栁临歧别九曲溪山尽意游阮瑀有才堪管记异公为政本风流挥毫想在幔亭里好奏宾云为我留

　　春日同许元复顾汝由兄弟游白云观

　　万行珠树接丹丘白日曽传驾彩虬鸡犬已随金节去衣冠不见翠华游人间陵谷成千载刼外乾坤自十洲行客只贪风景乐岂知芳草易生愁

　　欧桢伯自岭南至止宿借树轩

　　烽尘天外叹离居握手惊看万里余步入梁园看雪日来逢宣室礼神初多情不厌尊前舞小摘应怜雨后蔬金马陆沉吾自老汉皇停辇问相如

　　和胡督学伯贤旅邸对月见寄

　　车马遥从宛洛来又携清赏上燕台南溟烽火侵云出北阙寒光冐雪开留滞金门惭报主艰危麟阁正湏才天涯欲写思乡恨清夜南楼许重陪

　　吴侍御约卿访桢伯留酌得书字

　　故人逺道赴公交车词客相逢下直庐河朔烽烟频对酒上林游猎乆无书寒星近睇双龙外羽檄频惊万里余京洛过从谁健在夜阑歌舞莫踟蹰

　　桢伯以泰泉先生梦游罗浮之作见示依韵寄上

　　曽事蓬莱洞里仙风尘回首隔钧天烧丹灶冷残金薤洗药池荒长碧莲潮水别来犹到海山庭归去欲驰烟瑶台东畔茆庐在小住桃花五百年

　　送吴子充还金陵

　　藜杖欲归沧海上乡心先绕白门前采芝未必终忘汉炊桂谁能乆客燕蓬径壶觞携二仲春江花月剰千篇甘泉不是无人荐猿鹤惊心又一年

　　送伯承之亳州

　　紫垣朝夕侍龙旒濠上今为握节游双阙梦回秦树逺八公云盖楚山秋淮南卧治人称屈宣室求贤尔最优此去遗踪多吏隐桂枝岩畔且淹留

　　送岑司理允穆之池州

　　珂马东风出汉关故人尊酒共追攀氷心夜绕双龙阙黛色秋开九子山挥羽况怜烽火静登楼多是簿书闲玄成世业青云上簮笔长杨待早还

　　过范山人双塔寺旅舍

　　赤日风驱九陌尘禅房挥麈待幽人坐怜白鸟下双树不见繁华过一春燕酒味浓夸薏苡越乡心断有鲈莼荣途烦刼难除却何似云门息此身

　　同吴顾二僚长欧顾二文学过沈鸿胪宅观牡丹

　　春尽平阳戚里家风回金埓故欹斜隋宫剪作千藂锦洛浦看成一片霞游女明籹同拾翠侍臣沉醉几攀花朦胧月色人归去赤壁相逢侠路车

　　省中芍药

　　绮槛藂花何日栽芬芳初逐艶阳回尘销戸合云承辇风静茎台露满杯唾碧恍疑天女散含香应待汉臣裁上林本自多竒树扶荔谁移逺地来

　　答傅山人木虚

　　白鹤孤飞何处来封书犹忆朗陵杯衰迟我愧弹冠出烽火君能策杖回海上青骡迷去路天边金粟断层台石田茆屋不归去鳯管鸾笙亦可哀

　　舍弟将使西粤郑驾部携酒偕桢伯见过

　　停云欲赋意踌躇况复分襟万里余梦寐几年摇碧海星辰三殿识金舆情多故旧能携酒心折风尘懒上书天路驱驰俱骏足莫因留滞念相如

　　送胡兵宪伯贤赴滇中

　　鳯起真从七洞天又持旌节向南滇才名宣室方前席筹策秦中未乏贤逺檄正迎金马使清词不赋夜郎篇莫愁万里浮云隔矫首扶桑是日边

　　寄吕肇庆仁甫

　　李郭仙舟昔见同别来三度值秋鸿淹留冀北浮云异梦想嵩台落月空涨海几回频奏捷将军终自不言功丹砂早晩寻勾漏短榻相从拟盖公

　　和姚鸿胪得告志喜

　　含香三载侍金銮为忆鲈鱼不蹔欢仙仗乍辞鹓鹭序主恩还着鵕■〈义鸟〉冠题诗旧满垂萝石载酒重寻种药栏同是滞留君独去绨袍能复念长安

　　约卿宅同桢伯咏荷花得吟字

　　消渴闲思过竹林碧云依砌昼阴阴琳池写出成双影玉井移来有十寻倚曲似能翻翠袖临风还觧助清吟当筵共是蓬山客肯叹仙源隔水深

　　寿王霸州待诏道甫之父

　　襄汉风流胜习家归来三径始栽花云中忽下青鸾使关外欢逢白鹿车新捧玉书从北阙逺擎金醴自东华芝兰一一皆仙籍不羡方平燕绛霞

　　送许右史殿卿之河南

　　三年归揽桂丛枝前席承恩再召时歴下书成人觧颂上林名重主偏知琴尊渐逺金茎色巾舄遥寻玉女祠不是关东劳旰食平台吟望肯相思

　　和殿卿留别韵凉风

　　落叶大河濵送逺伤魂似暮春梁苑题诗为上客嵩山扶杖待幽人铜驼一别衣冠盛金马重逢世事新君去曵裾还得计滞留俱是叹缁尘秋日

　　过吴侍御约卿同文寿承许殿卿集

　　一滞长安未拟回蒋公三径数能来残花向客犹生色明月留人故举杯清夜燕游追邺下髙秋云气满蓬莱飘零骑省虽多思懐抱能无此日开

　　戴金吾伯常招饮郑园

　　禁城秋色净无烟碧水澄波带逺天十里楼台通泰畤五陵花木有平泉风摇桞浪低纨扇日暮菱歌起钓船氷簟疎帘销暑地流尘知不到尊前

　　经南城飞虹桥

　　万树繁花出苑墙彩云如绕汉宫傍金塘渐落鱼鳬水绮井先飞菡蓞霜铜雀望思连鳯阙白狼归狩自龙荒翠华珠履曽游地一半黄山下夕阳

　　万寿圣节肃事大髙玄殿恩赉白金文币恭赋

　　燎火香烟上紫微鬰罗天外敞琼扉虹文夜抱芝坛下海水心从玉几归宿雨乍消清禁蘌矞云初散拂朝衣甘泉侍从何多幸三拜黄封出琐闱

　　十七夜何太仆卢方伯欧文学袁节推过集

　　江海离心已十霜衔杯那意在他乡风尘不断函关气衣履频趋汉殿香永夜星河临桂浦髙城钟漏隐长杨仙郎彩笔谁能似闻道卿云有和章

　　秋夜曹有卿余德甫刘仲恭吴约卿见过得楼字

　　汉苑烟花望不迷停车还为访幽栖秋残河汉双鸿断霜肃关山万骑嘶露下金盘谁共倚尊前龙剑故相携江南封事频频上十载乾坤厌鼓鼙

　　刘仲恭姚元白吴约卿毘卢阁送余德甫

　　忆曽挥麈对双峰尊酒还于此地逢涨海孤悬千里戍霜天晴落五陵锺浮生转觉空门是世事多因白髪慵芳草岂堪重恋赏故人为别暂从容

　　九日同李给事冯吴二侍御欧文学登城南楼得天字

　　鱼钥重关镇蓟堧河山横在赤阑前愁中白鴈经千里客邸丹枫有六年玄朔烽尘秋入塞紫垣宫阙上侵天凌云更接词人赋不数兰台白雪篇

　　送黄定甫还广陵

　　未有词人薄子虚拂衣归待汉公交车家园旧倚金银阁文苑曽开水竹居送客蘼芜经海尽避风鸿鴈入淮疎风尘怅望焦先洞能卜欹厓为结庐

　　送朱侍御仲南使淮扬

　　华菊秋灯照夜阑平明车骑发长安借筹实控徐关险转饷还襟楚甸寛披沥正烦盐铁议氷霜不愧惠文冠曲江更接宾游盛楼阁金银起壮观

　　奉答用晦

　　三江晴色起飞鸿芳讯遥传自楚宫紫气独看南斗外阳春多在郢楼中薄游岂有裾堪曵上客多惭瑟未工湖海一身从此去澧兰吟望思无穷

　　送胡翰林懋中册封襄府

　　回望金茎雪色间南行旌节入昭关长杨羽猎停车待锦里江山策驷还风射紫貂怜逺道月临青雀梦朝班词人已在麟台上招隐无劳赋小山

　　癸亥十月书事

　　辽阳碣石枕居庸天府元称百二重岂少衣冠扶帝辇坐令城阙起边烽投簮敢谓沧洲近鸣剑多惭白髪慵早晩单于须款塞玉门何用一丸封
　　宵严羽卫听宣麻细桞廵行众不哗朔气九关屯虎旅军声千里震龙沙河山自昔雄三辅吴越于今总一家何事受降仍未筑白头挥泪坐闻笳
　　汉家本自惜天骄饮马年来到渭桥五夜将星明玉帐七陵王气上丹霄军中选士皆穿札幕府谋臣尽赐貂扈阁儒生惭献赋燕然终拟勒岧嶤
　　甘泉羽檄似流星飞将威应震北庭虮虱已闻生介胄貔貅犹未请灰钉中天日月悬双阙三殿风云拥万灵属国浅才还一试岂能垂老事玄经

　　寄懐曽工部以三直省

　　怜君儤值度寒霄予亦严趋紫阁朝梁月共传芳讯逺关城空掩玉人遥星从左掖临青琐云自西宫散绮寮谁道鳯池纔咫尺休文愁卧已魂销

　　送陈侍御道襄按闽中

　　绣斧朝持出未央梅花东指客途长论交十载曽同舍把酒三秋忽异乡离袂已摇燕市月按章先肃晋陵霜腐儒窃侍云台议愿罢南征事朔方

　　斋居后过桢伯旅馆得何字

　　晨趍建礼听鸣珂又到幽居访薜萝鳯吹忽从雍畤下鴈声还向露寒过省郎遇主年垂暮客舍逢辰恨转多遥想侍臣扶玉几更衣应问夜如何

　　寄挽傅木虚

　　金液将成剑忽亡楚骚何处问苍苍病来玄晏书犹着归后黔娄室尽荒空拟延陵题姓字谁将江左卜行藏浮生竟未忘情得目断虹桥洒涙行

　　送方宪使定之饬兵饶州

　　百战潢池未觧兵庙堂流涕问苍生谁当汉将登坛日兼有文园作赋名巨舳近聨吴苪国髙牙遥带豫章城楼船王气依然在千载能忘击楫情

　　岁暮和文寿承

　　岁尽飞鸿不到家尚将长铗在天涯呼卢且醉咸阳酒骑马频看上苑花白首校雠成寂寞金门留滞愧清华广文不道官如水彩笔分行夺锦霞

　　除夕

　　风雪寒宵欲变春短檠孤榻自相亲乆辞沧海思垂钓一卧金门沗侍臣青玉灯烟遥拂曙铜驼衣马暗生尘更阑未敢停双管汉殿迎年事事新

　　甲子元旦早朝

　　剑舄翩翩起玉尘相风微转应芳辰玑衡共覩成文丽凤鸟重经纪厯新鸾辂青旗回献岁朱弦疏越奏阳春汉酺万国皆欢庆瑶水年年预从臣

　　答助甫

　　楚客登楼赋不成四愁知尔有诗情才人乆未还宣室明主今犹问广平风雪夜回千里棹鴈鸿春送五云声相思暂把蘼芜草早晩潇湘计去程

　　顷以俚述投大司马白石蔡公猥承见答次韵一首

　　十年华省梦清芬喜挹风流在五云司马旧曽传諌草侯芭元自好玄文斗间一望双龙气台上谁攀彩鳯羣莫拟北山招隐士更开东阁奉明君

　　杜舍人从殷移居同约卿桢伯过讯

　　青云已沗同时彦不谓城南更卜邻情似绨袍还借问兴縁萝薜故相亲才名天禄谁中尉词学樊川况舍人台上早鸣燕騕褭渔樵吾欲乞闲身

　　送光禄卿李廷守请告还缙云省觐

　　燕雪初融画舫开青门相送酒频催衣冠世及逢昭代剑佩班聨自上台彩服况持金虎节黄封偏在紫鸾杯白头想问东方朔海上仙桃熟几回

　　送客憩万福庵题云山方丈壁

　　花宫髙倚五云边觧带来叅丈室禅趺坐祗留双迹在入门谁续一灯传春风渐着燕台桞归思深悬下潠田还与逺师成暂憩东林携手是何年

　　曽都尉子澄自吴中至止近关以诗见寄奉答

　　短服谁从灞上过杨花春暮一悲歌岂縁薏苡抛金印还逐鸱夷卧钓簔汝水觧归怜许靖鴈门将老念廉颇汉庭执戟惭虚簿手把瑶华奈尔何

　　送林维承之邵阳

　　秋风怨别在京华楚泽前期万里赊落木遥临洞庭水深山时有晋人家烽烟络绎犹传檄井邑萧条可种花抚字故应烦令尹不同王粲滞天涯

　　送吴太仆公路之留都

　　金貂清切近三台招骏应烦楚甸来汤沐山川王气在烟花楼阁大江开旌旗实重谈兵地林壑偏宜作赋才諌猎有书明主识栢梁归日肯迟回

　　送杨叅军允恭守曲靖

　　冠盖中朝第一流佩符还入楚乡游铜驼夜月淹燕甸金马春风梦益州盘木漫劳通贡篚碉房今喜息戈矛淮阳岂是烦长孺白羽曽叅幕府筹

　　张司理羽王将之雷阳携酒见过招姚元白苏子川吴化卿欧桢伯黄定甫同集

　　桂水飘零作赋才祇今东阁为谁开宦情肯厌莲花府离思难禁竹叶杯青玉共看燎火近紫关犹阻捷书来清歌恋赏俱词客江海能无逺梦回

　　送别张羽王

　　岁晏难为逺别心况逢霜雪易沾襟豪游定有张融赋逺使非縁陆贾金倾盖风流成寂寞积薪时事任浮沉思君驿路梅花发能访茆堂在汉阴

　　答王亮卿

　　谷口曽闻隐士名瑶华相忆在江城五陵车马已削迹十岳排云空寄情倦客乆思莼菜羙沧洲终鬰紫芝荣关门正拟传书去知尔排风羽翼成

　　寄懐许仆丞元复

　　作吏兼无簿领劳华阳仙掾夙称豪捐金此日求龙种聨句谁能对马曺蜡屐近寻幽谷赏木瓢遥取酿泉涛风尘愁絶难乘兴雪满长淮白浪髙

　　同邝别驾中伯蔡山人子畊幼子邦理登九成台

　　芙蓉山色半晴阴影入空江百尺深紫阁倒垂星宿夜碧天吹落鳯鸾音烽尘正属谈兵日云路难为出世心风景故园犹想象丹梯吾肯倦登临

　　小岁刘观察招饮筹逺堂

　　桞营吹角过良宵雪袖还从席上飘南省诗名论水部北门勲业待嫖姚惊心岁月频更烛回首乡园一颂椒策马挥戈怜此地佩环曽奉紫宸朝

　　经韶石闻汝源报捷志喜

　　离家已是过新年梦里山川尚俨然北阙烟花随玉辇南溟波浪罢戈船人非陆贾曽游说地有珠崖莫弃捐止辇上书劳圣主乞归吾欲种春田

　　九日谒舜庙

　　仙驭曽留桂树丛冠裳肃穆俨升中地盘五岭朝衡岳城阙双流遶閟宫苹藻馨香犹楚俗山川淳朴有虞风严趋正忆羣龙会王气燕台倍鬰葱

　　同姚元白吴化卿欧桢伯登毘卢阁

　　禁城残日渐栖乌杰阁髙慿见帝都霜外白榆连睥睨云中金刹拥浮图南来书札还看雁北望风尘欲射乌落叶可堪成聚散新丰那惜酒频沽

　　清明日谒孝陵

　　燎烟午夜彻明楼玉佩追趋拜委裘白水河山留帝宅苍梧云气想宸游松枝下拂金铺暝涧道深还碧殿流谁羡大风思猛士万年丰芑戴诒谋

　　游灵谷寺

　　门遶黄山路不赊青松回匝见丹霞禅河六月犹飞雪空谷千年自雨花云气逺移金刹动竹阴清入画廊斜十行赐札留初地老衲相逢说翠华

　　春望

　　回鴈髙飞隔上林春城凝望欲沾襟黄尘趋走余孤剑白首遭逢祇寸心淮海莺花初烂熳长安车骑几升沉章华逺道非游豫早事春田下玉音

　　少江为黄叅军锡之作

　　少江者黄君叅军锡之别号也岭外诸水如浈水湟川武溪贪泉皆名川汇众流以入于海若浔阳之九泒然越人名之为九江锡之尊人毅斋公以名进士起家官至南京太常寺卿常居其地比谢事归筑室以逸老且遗其后之人曰吾之寝丘也乡之人咸重公风节称为九江公云君克堂构屡试不偶乃贡入大学读书论艺其中朋好亦辄以少江称君盖比之元方慈明之流也君仕为建安叅军雅非其好间以使事至金陵属予为曺郎过从甚昵且言曰予仕不得志有先人之敝庐在行归于江上与渔樵为侣时树艺封植俾故业不陨坠足矣安能役役徇人之耳目哉非子无知予心者予乆滞覊旅即欲拂衣从君游予怂慂不已为之赋此君获觧缨磅礴兹丘能以翠翰之舟相逆于沧浪之上耶予固愿从君游矣
　　仙源近与海潮通还有幽亭碧浪中谢客石门（阙）

　　（阙页）

　　黄金台上见新诗倾盖相逢慰所思洛下才名谁并羙竹林风致似前时心悬北阙先春到书寄家乡有鴈知寥落草堂虚月色梅花江路与君期

　　牛首寺

　　名山为阙几千年楚蜀山川在目前珠火夜明萧帝塔石林秋隐辟支禅花房却烛机纔息紫阁攀萝意欲仙一下白云心未已最怜身世在西天

　　送李伯承还山

　　黄尘拂衣归去来酣歌撃筑相徘徊青山似惜敬亭别明月况有金陵杯烟中桞条折欲尽池上浮萍吹复开楚江渺然挂席去知尔万里游蓬莱
　　秋风袅袅吹素襟别酒离情谁浅深黄金岂办乆客计白日不照孤臣心吴姬送君桞花店越人自歌山木吟烟波回首一相失几时瑶华能惠音

　　东乔精舍为郑于业赋

　　谷口谁知隐士踪家声犹是郑司农心情乆已随麋鹿名姓何湏拟卧龙北戸日髙无客款西林春暖有云封青童白鹤相携处不遣闲人采药逢

　　同陈道襄宪使诸君集清泉精舍

　　衡门还枕碧山栖溽暑初销信杖藜天外白云团作扇雨中黄叶下成蹊疎钟入夜东林静逺树生烟北垞迷不有风流同小阮玉壶谁为使君携

　　冦退即事

　　战罢楼船日已曛城中不见捷书闻谁家羌笛哀明月几处渔歌散暮云短服佯狂空说剑文身无頼岂能军朱厓铜柱俱王土澒■〈江同〉年来尽海氛

　　兵后同唐寅仲酌借读轩因寄懐潘少承

　　鹳鹅一夜起潢池江上人家避乱移橘柚岂能供井税蛟龙难遣怯舟师汉庭推毂今虚切闽海援兵事可疑风雨开尊重忆汝琴书何处逐鸱夷

　　潘少承至同唐寅仲陈忠甫过讯留酌舟中

　　故园兵后阻相酬乘兴能来慰我愁花竹渐芜因避地江山无恙复移舟赤阑回合垂杨暮白屋萧条野水流诸将昆仑如早下持竿吾欲卧沧洲

　　梁思伯自楚使回以故人徐子与张助甫诗帙见示感赋

　　曽从君王幸上林风尘回首隔同心燕台自筑黄金馆郢国谁传白雪音清世名髙翻见逐孤臣身逺莫沾襟扁舟不少江湖兴应拟逢迎在汉阴

　　答张叅知留别之作

　　扁舟南下意迟迟忽复西游叹路歧乆客蛮中愁毒热将还宣室有佳期交欢正忆风尘际戎马深怜去住时此后音书倍难寄楚云燕鴈各参差

　　喜邝中伯觧官东归

　　石门精舍喜新营为政应传邺下名楚醴初辞王傅日越吟终有故乡情归心正值黄花发世路那堪白髪生知是督邮君懒见相逢先问水云程

　　瑶石山人稿巻十一

　　●钦定四库全书

　　瑶石山人稿巻十二

　　（明）黎民表 撰

　　○七言律诗

　　舟抵胥江值王师东下

　　北来风雨满长途浊酒他乡客思孤铜柱烽烟连日夜楼船戈甲下江湖朝廷石画谁今得诸将金貂莫浪圗白首看山重引兴故园三径任荒芜

　　午日阻水横石矶同陈亮夫舟中小酌

　　炎雨连山午不开青青萧艾逐人来金沙转触还停舸锦席淹留谁共杯千里归心悬宋栈孤村荒笛起秦台钓鱼亦有江邉石谁解乗槎到此回

　　王曲江招逰芙蓉山寺

　　磵道青松百尺悬琴尊已在楚云边飞鳬倐化仙郎舄鼓瑟犹传帝子篇三峡鱼龙喧落日九成台殿卧江烟亦知猿鹤窥人得不共桃花住岁年

　　梦呉明卿

　　楚粤风烟此地分南迁词客不相闻枫林落日空悬梦浊酒狂歌拟对君百口移家经涨海几行归涙湿寒云武陵一曲堪惆怅莫更殷勤老汉军

　　经韶州赠李同野使君

　　同舍当时在旧京春风三度寄专城诸侯已是麟符贵大邑仍多凤鸟鸣千仞芙蓉供卧阁满楼烟雨有诗情龙门声价人争重不遣冯唐荐汉廷

　　陈亮夫以尊公司徒韶石诗见示依韵奉懐

　　溪流西望似河源青嶂凌空万马屯海上星辰朝帝座风前箫管下云门晴阳弄色来衾枕飞翠当尊散鬰烦何事东山谢安石题诗犹忆卧龙村

　　冯方二方伯召饮滕王阁同余宪使徳甫集

　　羽骑临江夜不喧龙沙秋色照千门尊前举扇黄尘逺月下听歌玉树翻剑气直看连北斗使星今喜在南藩铜驼旧事休追忆赐履无忘圣主恩

　　五溪舫为宗室子深赋是日同余徳甫集

　　仙人别馆五溪濵终日垂竿卧水云芳草宻能容雉翳渌波晴自散鹅羣披裘未必干星象把剑真成动斗文江舸渺然愁去住府中聨句忆参军

　　余徳甫朱宗良用晦饯予于滕王阁文休承继至分得朝字

　　西山凝望过崇朝暑气真怜此地遥藂桂词人方赋别白云仙吏苦相招回看庾岭无来鴈一去浔阳有暮潮邂逅酒杯沾洒易天涯能不梦渔樵

　　王使君元美招同吕光禄逰砚山亭

　　丹梯千仞俯重溟驱传来逰剧聚星山着暮云还并紫天连髙浪故揺青潇湘归客怜芳草呉下才人复此亭满路风花相伴逐鸬鹚鸂■〈氵鶒〉起长汀
　　扁舟昔日闻呉咏千里佳期愿不违开府风流争寂寞长安前事尚依稀明时敢谓轻朱绂旧隠谁同揽芰衣君是三旌恩独异白苹洲上肯思归

　　过广陵访欧桢伯官舍

　　玄草何如执戟郎髙斋终日坐清凉燕台乍解双龙剑汴水重逰两鬓霜乆客岂堪闻落水故人相见把垂杨赋才寂寞谁能荐犹媿含香入建章

　　李鸣卿黄定父诸子招同桢伯逰迷楼得春字

　　髙阁风烟邗水濵千秋寂寞绮罗尘彩毫尚入芜城赋垂栁曾窥帝室春陌上放鹰怜野日尊前冠鹖尽幽人广陵散后才情少惊见璚枝发兴新

　　邵睢阳召饮作

　　貂裘堤上早凉轻河水浑浑欲近城驱传总如司马倦裹粮空愧郑庄名莫嗟留滞縁封事政喜中和布乐声归到汉廷重结袜故人相见是王生

　　冯别驾汝行招饮永寕寺

　　征轺已歴五云邉重到花宫结胜縁草阁校书晨散吏风檐鸣铎夜栖禅追逰曾忝东林后出牧谁居北地前髙卧华阳堪白首祗将封禅惜流年

　　抵京王太仆仪甫许舍人稚干梁舍人思伯偕康洪管三山人见访

　　闗河迢递岂堪论下马秋风对一尊作赋屡同扳玉树倚歌曽共宿麟园何求弦管西天落忽指旌旗上谷翻留滞周南成潦倒愧无长策献君门

　　集陈大理玉叔宅得云字

　　离离宫树出重云促漏铜街入夜闻寒露渐髙仙掌色繁星遥动羽林军【以大阅故】歌传白雪应难和坐引青藜喜共分却倚东篱成独醉谁将文似荐眀君

　　集王武选宅对菊

　　木叶谁知楚客愁省郎三径足淹留悬灯共照金花夕倚曲翻惊玉树秋不为铅华伤国艳转因沦落见风流东篱满把饶相笑十载长安纵意游

　　同陈大理玉叔集袁考功鲁望旅寓

　　共促离觞月露前层城钟漏隔林烟彩毫暂隠文园酒水镜今推吏部贤草奏想承清燕对归帆应待便风悬薄游曾忝曹郎后鸿鴈牵情入楚天

　　九日同诸公登感应观阁

　　白玉壶中羽景悬楼居元自有神仙坐窥睥睨踈榆外杯引闗山落鴈前楚客衣裳逢改岁汉廷烽火入穷边桑田碧海空愁思谁解乗鸾向紫烟

　　潞河雪后寄梁许二舍人

　　雪后回看霁后山金银楼殿似堪扳算缗初隶司农省执盖曾趋宿卫班一水逺从天汉下孤鸿终待上林还长安栁絮知裁咏谁念飘零滞抱关

　　至日遣儿理入京省其舅氏

　　翩翩双骑立河干遥望燕山雨后残行槖已无金错在路人犹作布衣看闗城近别偏多思客路相随祗一官白髪愧吾衰且贱郗家兄弟在长安

　　胡北部卓孝廉自呉门至暂憩官舍过讯

　　与君倾葢潞河堤千里长林暝色低旅服已经残雪后征轺犹驻朔云西梅花暂索仙曹赋春酒应从箬下携此去云霄多旧识黄金台上共扳跻

　　寄宗室瀑泉黙庵兄弟

　　苍梧翠竹似栖禅折节临池却管弦掣笔少年知大令评书当日是才仙风檐细捣黄金粉月榭重吟白雪篇惭愧中郎今白首鸿都谁送买碑钱

　　雪中登感应观阁次王太仆韵

　　髙步仙台喜对君烟花迢递入枫宸城云近带晴霏湿苑树遥连霁色新逰客正伤千里目归鸿先报五陵春江湖回首钧天梦犹有当时献赋人

　　潞河作

　　一自分司出五陵簿书终日苦相仍北庭飞挽悬军幕西岭云霞属野僧秪有陆沈供晩岁莫将箕敛负中兴迟回正忆桑榆暖目断黄河十月氷

　　雪夜同陈太史仁甫陈大理玉叔康管二山人集梁思伯宅

　　入夜风声渐细微不知塞色上人衣平连青阁千林暝愁逐黄云几处飞上国烟花仍自媚天涯芳草待谁归相逢剧对金尊好最是阳春此调稀

　　人日梁思伯康裕卿携酒过曹使君旅寓

　　春日燕台正值寒金花相促一杯欢三年重把词臣袂千里虚劳汉使冠飞舄下时天阙近跕鸢回首桂江难莫惊客路新双鬓落月从前梦里看

　　立春日同王太仆梁舍人彭鸿胪集杨仪部宅

　　苑外青旗带雪翻残冬风日亦微暄春盘生菜犹燕俗浊酒椒花非故园岁有金钱沾近侍月颁银管是明恩南宫听履元相接不为玄经独过门

　　送黄明府自燕还楚任兴寕

　　金门执戟已蹉跎频自归心梦緑萝五斗欲谋良夜醉双鳬遥向帝城过芳洲鹦鹉谁题赋楚客衣裳旧制荷想到庾楼还骋望五云宫阙故人多

　　题虬峰精舍圗为谢侍御

　　髙枝五粒似龙蟠长夏阴霏洒雪寒清近射堂连碧草影从文杏覆朱阑山中旧揽苍精佩殿上今峨豸角冠一起东山慰霖雨莫因猿鹤故盘桓

　　将之云中同曹大参康山人纪书记集杨仪部宅

　　车骑重经宛洛春赏心惟遇好竒人梅花东阁才争丽云气髙台望逈新白髪相看成去住金门一卧转沈沦当尊又是千杨栁裘马谁怜驿路尘

　　将之云中别曹大参还西越

　　雨雪襜帷万里来欢承瑶水赐金回中朝先宠麟符重百越山川绣斧开北地至今多骏马潢池何事借词才车轮忽漫东西去空恋风期上蓟台

　　浮圗峪有木积山甚峻

　　青磴云宵不可扳飞狐中断此当闗河流东去盘孤碣营垒西行尽万山夜火军书犹告急春防戎马未休闲凢才敢勒燕然石奔走争辞道路艰

　　寒食行广昌道中

　　桑干转入蓟门天歴尽闗城未到边冠盖偶称秦使者轺车又是晋山川春明拜手辞双阙寒食离家已二年不独介推逃禄去故乡原少洛阳田

　　公署对北岳作

　　近隔丹梯祗十寻翛然凉气袭衣襟天遥析木云间断势压玄冥分外阴陵谷暂移金检没烽烟不动寳符深鞭龙欲访真源去乗屩谁同出世心

　　易州何观察招饮赠言奉答一首

　　千里闗城揽佩刀声华奕奕在东曹黄金尚忆登台重紫气遥看出塞髙谁谓书生曽汗马尽令蕃将识旌旄从军何用知王粲惟御龙门庆所遭

　　贾太守冯别驾招饮临漪亭

　　杂花芳树满回塘何似风光洛水旁开合烟沙连大路登台春色过衡阳诗篇幸借西堂草旅服初辞北地霜跃马黄尘空慷慨富民今有汉循良

　　张宪使萧甫招同杨参知登天雄城楼

　　落日慿髙送目频漳台罗绮散余春丹梯自绕青羊栈树色遥连白马津宾榻至今惟孺子北门终合用词人尊前羽扇何劳障正是中原息战尘

　　途中有扈阁之命遂还京师留别萧甫

　　春鸿飞尽过漳城马首踟蹰倦北征载笔敢烦眀主诏解衣犹是故人情壮心未折风尘色髙调争论楚越声挥手太行天地里彩毫还赋汉西京赠

　　魏文学懋权

　　春风持节渡黄河作赋闻君掩薜萝漳水词人元独盛夷门宾客向来多天邉谁识青云气台上争鸣白玉珂无限太行山色在相思眀月梦中过

　　朱蔡二牧招饮郡斋时雷雨骤作

　　漳河三月始闻雷郡阁阴风飒爽开城挂飞泉来五鹿浪翻残照上三台虚惭贵客临卭饮难和髙斋谢朓才畿辅试君今日意双旌门外暂徘徊

　　送陈太史册封楚藩

　　千里封轺岂薄逰朱衣朝日下龙楼鸣笳欲渡桃花水解佩俄逢翠翰舟赤社风云遥动色郢人歌曲自堪愁荆州岂独归时论已是中朝第一流

　　送蔡员外之徐州

　　圣眀垂意在南方手诏常颂御座傍治粟正同王内史能书复似汉中郎衣裘荏苒经燕月闗塞逶迤入楚乡盐鐡纷纷谁论难待君筹策献岩廊

　　送梁佥宪思立之闽中

　　绣斧遥持出未央上方云日驻清凉水晶禅室堪悬榻薝卜花林细认香猿鹤故山今好在烽烟闽海逺相望功成早绾黄金印归向东篱续旧觞

　　梁舍人李环卫招同王杨丘三曹长康曹管张四山人逰邓园得云字

　　燕阳万栁古来闻转入清凉境自分夹岸生烟迷苑树曲池流水泛宫云花源岂合鱼鳬占散地真成野鹖羣史汉对君谈不厌露荷风叶已纷纷

　　送张羽王移六安

　　与君南浦一相逢聚散那知少定踪白首天涯犹谪宦故人云路几登龙心遥皖水城邉月梦落浮槎寺里钟莫叹赋才无客荐长门谁是主恩浓

　　送李计部搉材九江

　　未央朝下矞云光并载鸾书到故乡执戟班行曽接武司农筹策最称良趋程不厌罗浮逺挂席应怜瀑布长落日寸心还共赤抡材还复献眀堂

　　丘汝谦招逰观象台

　　帝城髙筑望仙台眺逈应逢楚客杯瀚海烽烟晴不断卢龙山色晩争回愁心并逐浮云尽旅鬓还因木叶催闗吏未须论气色风流河朔几人来

　　同王敬美待月梁思伯所

　　掖城青桂隠团团词客开尊正耐看色过露盘分半璧影浮宫瓦动层澜吹笳渐觉千门曙捣练谁知此夜寒无奈秋光常滞客几回圎缺在长安

　　送顾冏卿致仕

　　当年直諌伏青蒲烱烱清氷照玉壶双阙重来王气盛江湖归去客星孤著书合拟崔亭伯解组谁如疏大夫握手片言惭后辈扁舟从此梦逰呉

　　寄寿大司徒石渚马公时有存问之典

　　朱衣独坐几人扳曽是中朝曵履班天上玑衡依北斗人间霖雨望东山平生匡济心犹在归去田园鬓未班麟阁姓名谁似者留侯能托赤松还
　　翠釡黄封下日邉两朝恩数故应全庭中赐马桓荣老席上挥金疏傅贤飞挽尚怜司计日参苓曾给住山年荀陈宾从何由托长望关门紫气前

　　诸公九日登毘卢阁余以病不赴

　　千里风烟引太行诸天晴色入传觞茱萸汉殿逢秋序砧杵人家下夕阳青草未销城上垒丹枫不待鴈前霜谁怜怅望东篱客得似龙山发兴狂

　　元夕前偕梁舍人思伯携酒过余伯祥旅寓邀周潘刘黄诸子同集

　　河汉迢迢夜未央九微灯火杂星光风吹紫陌逰尘静月上春城刻漏长浮白漫呼燕市酒圗黄休妒汉宫妆从来郢曲人难和无那髙阳兴自狂

　　赠刘真子兄弟

　　天中二景自为邻卖药飡霞学隠沦明月竞驰千里足繁花留醉五陵春谁捐侠客双龙剑自有娇娆对舞人赋就凌云应召对何须东阁拜平津

　　同潘少承黄幼章过天寜寺访蔡山人子畊

　　双林持钵老应慵尊酒惟便对雪峰丈室烟花连小苑夹城云日递疎钟相期祗有青精饭卜筑先留白鹤踪去住空门应不碍肯论歧路各西东

　　送李子藩参军留都

　　晓奉潘舆出建章仙郎六传正飞扬上台气色聨花蕚江左风流绕凤凰莲府日长惟画诺桂坊天逺忆含香淮淝正是烽烟静一过名园访辟疆

　　送包万户彦和还楚幕

　　论交海内尽名流岂谓风尘尚黑裘公子何人虚左席将军犹自借前筹三年下瀬功羞说此日浮湘鬓飒秋酌酒对君还慷慨渑池勲业异时収

　　送梁彦国恤刑江南

　　尊酒天涯惜共持梁鸿休讶出闗迟中朝词客频推毂江左苍生可察眉候馆莺花停节日县人斗酒过家时汉廷断狱还经术封事归陈白玉墀

　　答方景武

　　尺书千里托飞鸾烽火飘零涕泪看大将此时思剧孟故人从古重任安梦回紫气重闗隔心折黄榆片月寒白首戎旃应不误疎才今媿请缨难

　　送少师李公致仕还淮南

　　先皇御宇重词臣手诏亲题第一人望切上台因补衮恩深三极尽垂绅朝承清燕常焚草归揖宾僚许吐茵便拟东山操杖履五湖烟水正迷津
　　未央佳气转氤氲退食迟回毎校文廿载超登门下省两朝重扈圣明君清关终日无私谒草奏常时至夜分万里臣心还咫尺岂能长恋白鸥羣
　　中原羽檄日交驰玉殿宵衣问六师词组独当天下计寸衷还有圣人知玉闗初纳名王欵沧海频收下濑师帷幄论功谁解识麒麟圗畵肯教迟

　　大驾诣郊坛省牲恭赋

　　辇路仙云冻不飞喧喧钟鼓辟端闱殿前甲乙分绨幕日下星辰闪翠旗寳校自乗天上驷玉龙初御法宫衣汉家爼豆遥増色五夜神光烛紫微

　　庆成宴恭赋

　　青坛练日礼初成左个回舆燕镐京殿上鱼龙传举釂云中鸾鳯下吹笙星环翠幄来方国露溢华樽醉列卿簮笔汾阴曽侍从十年重覩泰阶平

　　送叶侍御谪洽阳丞

　　双鳬忽散蓟门云袖里犹传五色文手版正趋车骑府羽衣重谒太华君霜迎蓝笋瞻前路日断鹓鸾忆旧羣愁思中原烽火日灞亭空遇老将军

　　送任侍御出按江西

　　未央晴色闪朱旗绣斧亲承下玉墀谏草共传騘马使赋才还起白云司鹭车霜肃千山外龙剑光寒午夜时江海诛求怜此日皂囊披沥圣明知

　　九日曾冏卿宅同诸公集

　　旅客初逢塞鴈来佩萸遥下栢梁台十年已分烟霄隔此日那知酒盏开黄菊似愁霜鬓改碧云应为艳歌逥宾筵不独征西贵况是当时作赋才

　　重阳后李环卫惟寅招饮对菊

　　日下螭头儤直回相逢三径好衔杯浮云晴逐清砧断紫艳频将妙舞催南国音书无鴈至天涯尊酒为谁开可怜月夜闻微咏惟有征西解爱才

　　送乔中翰启仁乞假南还

　　委佩朝来下玉除乡心还忆茂陵居霜前香稻宜烹鴈湖上金虀入鲙鱼剑舄揺心趋紫阁星晨回首隔周庐赋成肯待人才荐天禄当年美校书

　　送纪记室旭仁捧笺还岭南

　　击筑时能过我曹五陵词赋况称豪东朝两度骖鸾至南国三年寄鴈劳客路秋风催缉芰帝城佳节近传餻烽烟一望连铜柱心折寒江白鹭涛

　　王太常仲谐招同孙孝廉潘光禄范鸿胪诸子逰神乐观道馆

　　绯烟晴日上寥阳松柏青青夹陛霜望气祗看银作阙来逰真诧海成桑羽人异代知齐鼎词客多时识舜裳不借王乔双玉舄乗风能到白云乡

　　送大司空陈洛南先生之留都

　　镐京鱼藻几逰陪新佩龙渊表汉才千载衣冠开百粤一时风采望三台看花赐履名园遍忧国封书上苑来王气只今天北极登临休羡凤凰台

　　送欧阳幼承分司徐州

　　暂捐笔札下兰台沛上东曹画戟开词客正为都水使名家况接佩刀才中朝冠盖频年出沧海帆樯万里来知尔壮心还跃马肯论衰贱走尘埃

　　湖上居为余徳甫赋

　　丈人结屋寄幽情绮槛倒影湖水明夜悬石镜青天出晓望香炉紫雾生鸥鹭闲来争坐席薜萝聊复代簮缨浩歌击楫杳然去一曲沧浪万古情

　　送朱少参之洛中

　　十载论交识赋名中原回首正谈兵蓟门转饷弭边衅薇省分曹重客卿风土不殊新洛邑烟花犹是大梁城垂纶渐觉沧洲逺犹为绨袍一怆情

　　答朱用晦见寄

　　黄尘趋走一官慵江海瑶华不易逢梦入匡山携白鹿酒醒南浦泣双龙庙堂岂待书生计云水难追逸客踪苦忆西园曾托乗几回风雨落芙蓉

　　李惟寅招同显灵宫望雪

　　紫阁闗前望不賖春风携兴与人家青旗苑外犹飞雪绮树林中半着花三径壶觞频藉草五陵松栢欲栖鸦当筵彩笔俱能赋飘落西山几片霞

　　同邓征甫朱在明逰西山抵夜宿金山寺

　　石林千仞削孤根飞阁遥临小给园青竹代桥无结构紫萝垂径费扳援星河正落髙僧榻猿鹤偏惊旅客魂起舞晨鸡何事者不将瓢笠入云门

　　明晨同征甫在明逰玉龙洞题名其上

　　龙去山前空白云流泉■〈氵虢〉■〈氵虢〉静偏闻梯悬地底星辰见天入壶中气象分持钵懒过香积寺封书谁识洞庭君青苔石上聊镵记千载休疑鸟篆文

　　同征甫在明入碧云寺寺僧导饮流杯池上

　　鹫岭东逥启石扉岚光竹色递相依亭前古栁如人长木杪春泉作雪飞椿叶初齐供客饭藓花犹碧染行衣清凉此地堪招隠乆卧长安兴自违

　　送曽大参子玉之闽中

　　翩翩车骑起行尘人识西曹草奏臣持节独行秦内史题诗还羡郢中人风前赤业重闗逺马首黄云二华春此去报恩知有地玄成相继在枫宸

　　送王亮卿之塞上

　　客邸残尊不共欢敝裘羸马出长安黄河落日天边见白首飞沙塞上看南国词人堪借箸汉家诸将几登坛篱花烂漫应相忆鸿鴈难禁九月寒

　　送孙佥宪捧表事竣还闽中

　　故园樵采与君同执戟那知侍汉宫十道朱衣驰使者五陵华发值秋风鼎湖岂谓龙逰逺栢府犹传马步工试问旋车在何日欲乗仙鲤访壶公

　　呉子化授武学博士还塞上

　　紫髯猎猎坐风生结东新从定逺行白草五原无探骑黄芦千里断邉声军谘共识陈琳最都养何惭服慎名东阁观竒予忝窃青袍虚自滞咸京

　　周廷直茅平仲见过出新酝酌之同赋

　　谁拥寒貂独过予蓬门风雪带郊墟文章流落心还在湖海交逰兴不疎喜客旋开缸面酒逢人应秘帐中书三山渺渺波涛外犹指云林为卜居

　　除夜同少承长孺小饮得寒字

　　汉宫迎岁雪犹寒三径萧条促旧欢送客屠苏吾独后向人灯火夜将阑匣中龙剑怜双起醉里尘冠更一弹何事赋才成乆滞青云虚自满长安

　　集刘宪使仲修日涉园

　　栢梁诗句旧知名林下闲居最称情花木近栽围别墅云山相对在重城向来草创髙阳会此地流传白雪声谁是五陵豪举客倦逰吾独类长卿

　　寄许石城先生

　　凤凰城阙隠神仙海内声华四十年酒兴正如光禄美人伦还比仲将贤当时下士曾推毂别后诸生少好玄惭媿扫门头已白华阳真诀待君传

　　同长孺登白塔得镫字

　　宫阙参差见五陵置身如在白云层寳花天外飞晴雨明月松间续夜镫汉署栖迟犹执戟禅房寂寞又逢僧彩毫无复江淹兴携手佳人思不胜

　　送锺计部之临清时李计部同使

　　司农今日政分忧千里黄河握上游南国词人逊诗品中朝名士共仙舟当尊海岱诸峰出矫首燕云王气浮却笑风尘留滞客紫貂谁解酒家楼

　　赠黄石山人黄全之

　　巾舄尘中识者稀秦时黄石是耶非曾筹塞上风云阵苦恋山中薜荔衣蓟北琴尊成滞客江南烽火暗戎机洗兵谁挽天河水杖履同君住翠微

　　送袁勲卿邦表册封河南诸藩兼迓太夫人

　　拟迓蓝舆出建章闗东持节倍辉光侍晨班已聨台衮转饷功曾最庙廊钱爼送归瑶水上诗情留醉玉笙傍圣明顾盼深如海不遣乗轺到故乡

　　送张民部之河东转运

　　画省年多白髪侵四愁知尔有哀吟此行望气同仙吏不为移官废赏心漉雪渐经河水落扳云将及华山阴故园白鹤休相怨神武宁容遽陆沈

　　祗事昭陵述感

　　日角常瞻御扇前岂知人世有桑田金縢顾命留三相玉辇升中已一年封似灞陵终用俭衣留轩冢合成仙微臣握管恩偏重痛彻龙髯上九天

　　雨中望拜长陵肃

　　肃松区拜百官烟霄楼阁上■〈山赞〉岏崤陵风雨千山合原庙衣冠万代看玉座有衣留秘殿铜台无泪洒长安烟尘不动威灵逺辇道晨趋铁马寒

　　送陆道函还大梁

　　翩翩文藻起平原白首含香奉至尊解组初辞夜郎国题诗还到孝王园闗门积雪风犹惨河水新杨日渐喧宣室岂应忘召对知君不负仲长言

　　送莫公逺还杭

　　木落长安归兴浓敝裘羸马怯相逢梅花欲发孤山寺云气长过三竺峰诗巻行吟江上月萝衣将挂涧边松五湖何处堪招隠石上先题异客纵

　　送大参知郑公入贺还苍梧

　　兵甲潢池尚未收都亭重遣始安侯殊方瘴雾飞鸢地壮岁功名跃马秋折槛久知臣节苦赐金多是主恩优归心正逐乗槎使无那潇湘转北流

　　送方元素还新安

　　双飞龙剑去江湖文采英英在玉壶岂愧司农门下士曽从车骑府中趋鸡坛得尔浑増价燕市何时见过都愁絶风尘垂老日鹔鹴还解酒家垆

　　送莫云卿归云间

　　触目烟沙马首重屠沽何处隠行踪竹林酒徳同诸阮洛下才名有二龙并世犹嗟难遇合邀欢真自不从容倦逰君且停车骑待我华阳策短筇

　　十三夜同莫公逺张羽王袁文毂梁公智别梁持伯之楚

　　客舍惊心见落鸿天涯舟楫待秋风留人最是铜驼陌把酒先邀玉兎宫城阙轻阴双杵外闗山归梦一宵中青骊又逐江枫逺题札能无凤沼东

　　送王开府之郧阳

　　数马才名接建章先声已自慑戎羌军中白羽无勍敌坐上朱衣总后行大国山川连楚望帝乡风土近南阳含毫莫漫夸田猎手酌璇杓徧八荒

　　送黄全之归莆阳

　　草屩逃名燕市中翻然归翮欲凌空谁言采药遗尧帝更喜无书寄子公飡气不妨形似鹤梯真应有路如虹蕙楼茵阁非无兴滞迹风尘自不同

　　读青萝馆集寄徐子兴

　　谁解千金求絶技数篇真足慰沈冥来从海峤生烟雾行过延津濯日星掩阁至今思画诺在门时有好玄经倚歌寂寞长安市龙笛春阴起幔亭

　　同周公瑕崇寕庵送张羽王之蜀

　　天涯为客不曽欢灯火同君坐岁寒薝卜每从僧舍问椒花那得故园看尊前残雪催春色席上踈灯耿夜阑愁絶剑门千万里好将弦管忆长安

　　病中畣沈太史肩吾见讯

　　尽日清闗应客迟尚传芳讯慰支离旧趋虎观称良史新侍螭头表直词衰晩尚通金马籍吹嘘谁借上林枝持竿终拟江湖去风雨谈天未可期

　　同欧桢伯过龙华寺访汪仲淹

　　居士何心拟净名闲寻车马静中行新开别业如龙树直指西天入鳯城文赋每从挥麈就花林应与下帷清雪山原是初禅地苦行知能证道成

　　雨后湖山一覧亭同欧桢伯汪仲淹小坐

　　十载红尘始一经偶同词客赋青萍长堤水落苍龙影断苇风牵白鹭汀苑内楼台含太液望中波浪恍宫亭谁言天汉人难到亦自乗槎有客星

　　为黄明府题海会圗

　　龙眠居士还痴絶不羡呉生老擅场幻出如来金粟影移将龙树水晶房衣裳下拂天人石草木同沾佛国香京洛风尘空对画岂知禅客倦津梁

　　凌贰守邀同闗文学逰泰山行祠

　　猋台风景入萧寥疑有仙人秉节朝二塔风烟云外矗五陵宫阙望中遥挥毫倚马非吾事投辖留人值此宵十载对君仍拙宦官亭杨栁折长条

　　和陈公载致仕言懐

　　十载金华忝侍臣沧浪垂钓几经春鼎湖回首风云异橘井惊心草露新白髪愧为趍府客青山合有避贤人柴门掩断渔樵路车马空怜陌上尘

　　得豫章朱贞吉孔阳书却寄

　　归心未问五湖船别后南州榻几悬把酒暮鸿章水外捣衣眀月汉宫前黄尘白发犹千里怨鹤惊猿又来年愁絶澧兰何处寄江湖随地有烽烟

　　瑶石山人稿巻十二

　　●钦定四库全书

　　瑶石山人稿巻十三

　　（明）黎民表 撰

　　○七言律诗

　　渡江别邵长孺李季常

　　越客归心望海云衔杯犹自恋余曛交情落寞从今始歧路风烟向此分双棹正迷桃叶渡高城犹驻水犀军怀人后夜江天逺多少新词竹下闻

　　朱子深招同朱贞吉游爽台

　　踈才曾忝侍长杨敢谓交游尽老苍千里思君来竹径几回明月梦西堂风前桂棹闲相并雨后青松湿不妨却叹陈琳今卧病谁能题札寄清漳

　　朱宗良吉甫巍甫佳甫方士功赵修甫彭穉修招饮

　　梧竹成阴送晩凉可怜星聚在江乡倦游客己辞梁苑大雅名今起豫章归棹琴樽堪作伴还家松菊未全荒怀人千里看明月偏照龙沙水一方

　　谢廷尉招同方员外赵刺史集

　　燕台几度逐青骢留滞那知在汉宫凉雨一尊开白社暮云千里望丹枫卜邻我已惭王翰髙卧人今忆谢公长袖灯前频起舞不堪歧路复西东

　　寄杨开府【二首】

　　借箸中原羡俊名牙旗遥鎭豫章城丹梯有路天庭近战舰无波左蠡清尽日櫜弓休甲士至今县榻待诸生谢公纵是谙戎略犹倩淮淝草木兵
　　栢府棱棱画戟寒照人风采惠文冠斗牛下挟双龙气湖海还将一柱看略地昔曾收徼外佩符先已靖诸蛮扫门何处头俱白矫首凌烟媿短翰

　　宿冲虚观

　　陟磴攀萝路几寻飞云影落万峰阴仙坛芜没铜龙出帝厯悠长玉简深醉后石函忘点检年余星发任相侵攲厓许卜朱明洞白鸟时来倘寄音

　　寻葛洪东山庵故址

　　勾漏西游心不惬栖真云构在层峦梅花梦里禽声聒符竹阴中鸟篆残仙吏时来玉局观野樵留得紫金丹霓衣一去稀行迹始信人间脱屣难

　　天华精舎小集赠龎太守

　　青天双瀑下阶除十载渔樵此卜居桃谷风烟迷日月林光庭馆是秦余参苓旋摘新开酝猿鸟频窥旧读书清世抽身谁得似轩辕犹自待公交车

　　过黄幼章欣赏亭看梅花

　　水竹清阴满四邻谁家池馆似平津踈林冠絶秾华景小阁糚成澹泊春不用瑶台携佚女祗将姑射拟幽人金尊彩笔追随地亦自风流继后尘

　　梅花堂陈山人过访

　　城里青山旧卜邻问奇时复过幽人庭无嘉树堪留客园有梅花不当贫水石坐来忘岁月烟霞行处着衣巾习池敢谓风流在亦自萧闲逺世尘

　　送惟节弟应贡北上

　　挟策那知烟水劳纷纷白雪上征袍吾家自有驹千里名世谁看鳯一毛别后玄谈踈竹径梦回寒色在蓬蒿长风满送飞帆去直指燕台汉日髙

　　除夕前携儿玖侄璐璘瑱等闲步自玉山遂登观音阁

　　十载抽身返卧园青溪林木故应存淮淝已息飞书警涨海犹闻战舰諠寂歴人烟连浦树萧踈风雪静柴门椒花秫酒供残岁白首毋忘报汉恩

　　贑石同陈南雄罗平乐舟中小饮前夕同二君赴戴贑州招游郁孤台

　　朔风吹浪势仍回舟楫初经灔滪堆谯火逺明花石戍柁楼纔转郁孤台江城喜值双龙合候吏仍驱五马来寒色不须催日暮深杯还待月华开

　　将至南浦先寄杨姚安懋功

　　汉庭儒雅似中郎六诏山川掷郡章未论主恩怜薏苡秪縁词客妒长杨两湖日月开池籞九迭云霞入草堂十载忆趋丞相府犹将衰鬓对柴桑

　　大中丞潘公召饮于行台别院

　　散吏从容具緑尊南州风谊至今存韬钤正待登楼赋水竹仍开乐志园白简曾经飞涨海玄圭初锡自天门长安十载追趋地垂老难忘国士恩

　　玄隠亭为方司寇士功赋

　　衡门返锁动经旬谁识西曹草奏臣散地一辞金马诏文园容卧白云身江山次第劳诠品鹏鷃逍遥任性真莫笑玄成无所用侯芭岁晩得相亲

　　舣滕王阁逢朱公子枉诗见投次韵奉答

　　枫林遥见一帆开骋望还登帝子台干越人家江上尽咸阳王气日边来飞腾自有青云翼邂逅能忘浊酒杯奕世声华名不忝治安元待贾生才

　　朱宗良用晦贞吉巍甫佳甫杨懋功方士功赵修甫邀集东湖草堂

　　豪游何似习家池爽气西来晩共披一径兰苕鸣翡翠满湖秋浪浴鳬鹥微名莫问青藜杖髙调仍多白雪词若有片言能止辇桂藂吾敢负归期

　　东湖草堂为刺史赵修甫赋

　　谁从天外羡鸿冥浪迹湖边一草亭风月自邀携鹤舫行藏惟检种鱼经省知朱绂非长物肯待青山更勒铭邻并况怜徐孺子不妨重有少微星

　　途中闻欧桢伯补国子监

　　三仕犹闻拥客毡四门经馆亦堪怜人同曳履歌商日士庆弹冠入洛年尚有诸生求月俸更逢斋禁剰公钱三都纸价知何似奏御应从紫阁前

　　答朱用晦

　　秋色章门入望来岂能乗兴棹舟回登临庐岳名山近亭沼芙蓉别业开昭代才名应继起故人鸡黍此重陪乡园回首梅花隔犹自清尘忆楚台

　　抱膝轩为朱宗良赋

　　五岳风期杖屦賖一轩青薜寄幽遐坐临章水双流玉窓落西山半面霞书带渐成阶下草彩毫还作梦中花躬耕莫问南阳事千里名驹在帝家

　　赠朱子深

　　老来招隠兴偏浓爽气时时对五峰书似淮南传内学人从河上挹玄踪上尊屡拜中朝赐灵笈多于世外逢蒲栁自知凡骨异何能云路待相从

　　依隠亭为朱孔阳作

　　卜筑还将隠者同朱弦多在此亭中路从荷芰芳湖绕梦与烟萝絶岛通修竹曾经梁苑赋白茆何谢陆家风卧游乆矣怜宗炳策杖何时到桂藂

　　朱孔阳携酒舟中因赠

　　津亭欲别转夷犹应有词人揽桂留一片归心悬暮雨数声长笛起新秋著书谁授关门尹共载虚疑郭泰舟欲问前期何处是楚云湘水共悠悠

　　解维后方士功朱贞吉孔阳追送至龙沙龙光寺小饮而别

　　昏钟山寺已栖鸦起踏长堤片日斜浦口风灯渔父棹云中鸡犬羽人家江流不尽心同折世事重逢鬓有华歧路苍茫君自见青门元少故侯瓜

　　舒大参招饮卧龙寺

　　猎猎寒风少雁行朱旗门外裂飞霜经禅握麈同髙座酒盏论交是故乡帷幕功当归圮上循良名自起河阳徐关正是安流日莫指青山古战场

　　过慈仁丈室访胡孟弢留酌

　　匡山髙卧意如何逺兴难忘在薜萝偶过禅房成下榻相逢天路待鸣珂双林风雪经春尽西岭云霞入暮多知是甘泉新有赋休将禅解问维摩

　　沈纯甫欧桢伯招同徐子与集李惟寅第

　　一自归耕下潠田岂知杯酒共谈天正朝车马春城里右辖风流紫阁边醉后和歌成白雪灯前看剑是龙渊故人汉殿今持槖肯借声华照别筵

　　方奉常李明府招同徐方伯欧博士集广惠寺

　　花时曾共醉长安汉殿威仪备从官兰草每从西省握贝经频对竺僧看重来冠盖人非昔一落江湖计转难不是夷门宾客在风尘吾已倦弹冠

　　程无过程虞仲招同欧博士桢伯陆山人华甫邵文学长孺潘上舍子朋登广济寺藏经阁【程桢伯门人】

　　鹫岭双开小梵天香灯处处可随縁娑罗影半侵书阁檐卜花偏泥酒禅逺目正当春雁后乡心多在海云边谁操杖履供游兴绛帐诸生有郑玄

　　送顾参军擢守曲靖

　　幕府官闲似马曹三年越调自君操才情合占波千顷时论同归鳯一毛泔水西行通竹箐箬溪春泛接香醪家声自着循良传词客何须觧佩刀

　　送张京兆孺觉归省

　　燕市劳歌频对酒章台垂栁拂征鞍中朝专席名家子三辅行春汉使冠芳草送人江路永烟萝归梦石牕寒彩衣舞罢庭闱日华省思君共握兰

　　端午日李明府招同沈刑部姚大名方计部欧博士王太仆集显灵道馆得宫字

　　琴酒谁将市隠同碧梧踈竹引离宫龙门谒客曾修刺缑岭吹笙几驭风双璧并髙华省誉彩毫真有汉都雄天涯萧艾空愁思归路能无马首东

　　张林石几为吕心文赋

　　琢成山骨似方诸隠座支頥自有余不遇卞和谁证玉偶逢王令即留书紫藤过雨痕犹渍碧藓经秋驳未踈松下寻仙应有待平泉醒酒待何如

　　送姚叔卿移桂阳

　　中朝执戟早为郎岂意云霄落羽伤一卧摄山迷药草几从江左擅文章明时不重怀沙赋逺播知无适越装藉藉广平声绩在御屛前已记循良

　　送方计部子及还留都

　　画省三年报政成秋风吹客复南征佩鱼湘水名犹在策骏燕台坐尽倾西第歌钟怜卜夜司农飞挽待趋程揺心花栁秦淮路曾是江东老步兵

　　送舍甥黄公绍之山阴文学

　　入越游吴不惮劳莫言湖海少绨袍长途岂坠青云价下里寕知白雪操桂浦别来乡梦断梅梁经过海云髙春风坐遍诸生日彩笔先传曲水涛

　　习仪后李临淮史计部兄弟邀陪王使君敬美集显灵道院

　　太清竟罢散鸣环梧竹萧踈一径间地主氷霜森武库使君车骑自庐山流云下拂罘罳影仙气遥连虎豹关一别玄都知几日对君双鬓已成班

　　闻王敬美谈太华之胜同李惟寅赋

　　立马关门紫气前丹梯无路可扳縁地形下见秦中尽鸟路翻从掌上悬西极千峰朝白帝黄河一线落髙天飡霞无复萧台女得驭茆龙亦可怜

　　七夕同丁计部蔡刑部欧博士集沈刑部宅观沈石田山水得秋字

　　长安木叶下新秋坐对双星缓客愁明月渐収藏扇箧凉风偏在曝衣楼休文词赋縁多病宗炳琴尊托卧游谁道七襄难报赠才人先有夜光投

　　丁计部蔡刑部沈刑部欧博士过山斋作

　　秋风客赋不堪裁何意蓬蒿二仲来飞雨逺连双阙暝残花犹共一尊开长途意气看君在髙步云霄见尔才恶说习池骑马去淹留须尽故人杯

　　同丁计部沈刑部欧博士陆山人集蔡刑部宅观唐伯虎所临兰亭禊帖并图书赠计部南还得和字

　　市烟宫树晩相和三径频留白玉珂西掖新篇堪倚马东吴狂墨亦笼鹅千秋破冢名逾重百众登坛世不多日下山阴将理棹不知修禊近如何

　　送潘子朋南还

　　一携经笥趋西学几载琴尊共帝京词藻世传潘骑省园林人比蒋元卿心驰蘐草三春色行计梅花万里程归着子虚应谢客梯楼惟见日初生

　　九日同欧博士顾鸿胪兄弟李明府郑张二光禄邵孝廉登广济寺藏经阁得阳字

　　禁栁宫槐拂地黄双林风日入重阳莲花纔吐千灯焰白玉羞簪两鬓霜画手难忘金粟影禅栖为借赞公房茱萸满地应相笑肯负东篱此日觞

　　寿钱侍御父母

　　星文遥夜聚江乡篱菊催春入寿觞南岳寄书传白鹤中朝新彩赐神羊玳筵分送黄封酒紫殿遥传白简霜莫倚太行频极目兰台恩泽与天长

　　大司马曾公以予晋秩为喜招欧博士兄弟陆山人于别馆觞焉明日垂示佳篇念旧之情溢于言外伏诵感激谨用探韵奉酬

　　曾从兰省挹风流别墅琴尊感昔游白雪座中传丽藻黄花篱下入新秋时名谬许同冠鹖人望于今重借筹衣马长安心已倦五湖波浪有渔舟

　　送董侍御出按关中

　　单车曾识汉循良归去仙闱揽舜裳关外霜威传绣斧殿前风采冠神羊行逢暮雨崤函逺望入黄云陇坂长万里玉门无斥堠词人何用羡长杨

　　送欧博士季弟经季还南海

　　共道声名入洛时双珠南海亦称竒逢人自识宴鸿羽别路俄分玉树枝楚泽蕙兰収客泪秦封苔藓与君期对床莫讶青毡冷几夜西堂有和诗

　　送陆华甫

　　心情野鹤共摧藏老去逢秋亦自伤泽畔羊裘千气象匣中龙剑跃干将葑田莫问将归计薪桂应愁乆客装不学磻溪垂钓叟岂知颜驷尚为郎

　　送江鳯岐参军之塞上

　　亭障东行烽堠少幕庭因得引文儒吹笳城上知风色聚米军前识地图翠钿拥回朱鬛马金杯催劝紫驼酥才名不用轻投笔旧勒燕然尚在无

　　过李临淮白云斋逢恩上人还金陵因赠

　　老向江东献赋慵摄山犹忆旧游踪朱门客自开文苑白足人今是律宗隠处不离髙座寺中原亦有竺干峰知君去住心无累秉烛尊前几度逢

　　送何仁甫还楚故司空吉阳之子

　　登台自许千金价满座能传入洛诗黄石授书吾已后相如成赋尔同时将归不为求田计失路犹怀恋主私江汉风流今在否杖藜来话鹿门期

　　寄寿钱叔宝

　　问寿谁能知甲子髙风还似隠支硎年收秔秫堪娱老旧饵参苓可炼形门客每从书白练羽人频自与丹经欲寻海上桃花熟虚滞长安有岁星

　　答陈宪使道襄永平见寄

　　乗障逺行孤竹国衔杯髙望蓟门天尚方履自东齐赐大将旗从瀚海搴踠足岂能参上驷登坛今幸有诸贤书生早绾封侯印酾酒椎牛在九边

　　奉送大司马王公还河东为李临淮作【二首】

　　受钺曾登大将坛九边重借惠文冠受降城向山阴筑岘首碑从上谷看步履暂违天北极山川不改晋王官鳯麟已在云罗外应笑南征老据鞍
　　典午中朝席屡虚殿头频上乞休书沈碑汉水当阳事挥涕东门疏傅车谁识倚峰臣节苦莫言前席主恩踈纵怜松菊饶归兴竹帛勲名在石渠

　　送任别驾奉使还滇中

　　燕台春色酿余寒花栁千门驻马看乗传尚为金马使对君犹着鵕■〈义鸟〉冠楼船已见宣威逺蒟酱谁知入贡难莫道中朝推毂少姓名书在殿南端

　　无题

　　临水看花万恨并焱车应自枉飞琼乍离舞镜青鸾散一落雕笼翠羽惊望入桂宫求不死梦回金屋可怜生愁心不与蓬根断玉虎牵丝夜到明
　　锦字鱼笺挹泪裁橘云无迹散瑶台尘霾白日麒麟角霜老青桐鳯鸟哀暮雨不成虚蝶梦落花无赖笑莺媒如何折得琅玕树长向蓬山顶上栽

　　送潘少逸还新安

　　膺门声价羡登龙回首平津却扫慵紫阁风云看尚咫梁园车骑散无踪栁条忍向残春折杯酒难期后会逢双鬓对君俱落寞岂能留滞待东封

　　送沈尚宝

　　侍臣如雨集蓬莱词赋翩翩入咏才典玺名应髙两省珥貂人已望三台蘼芜春送王程去花栁晴连候馆开若到秦淮占气色五云元自在燕台

　　送顾宪副益卿之滇中

　　寒城白日下如飞临路苍茫一揽衣名自竹西传雪赋人今滇海避霜威和戎岂尽谋臣得略地休言汉策非一骋壮图犹黒发不堪琴酒故人稀

　　答张助甫塞上寄怀

　　彩笔曾趋鳯沼东秋风飘怱散飞鸿路歧九折心仍在云雨千秋事不同数出自应怜薄宦乆游何意遽成翁将军日送关门喜计划谁収幕府功
　　建节何年出武威玉关不断羽书飞颇闻熊耳収金甲犹自天山卧鐡衣前席再承宣室召滞游应待茂陵归黄山白岳堪招隠不似长安有是非

　　佛日范子宣朱汝修过斋中

　　多病谬为趋府吏对君何异在家僧散朝微雨清丹地卧阁千峰拥翠层图佛岂知成白首修心犹未到初乗宗雷旧似能相逐销尽莲花半夜灯

　　送孙翰林以德使楚

　　花外宫悬扣舜韶金函初捧下层霄绛河景气多澄霁赤社风云自动揺过里泥金荣赐第趋庭玉树见清标石渠词赋元供奉千载兰台未寂寥

　　同李袭美过感应观访蒋少翼

　　空谷少怜老俊才荷衣原不受尘埃闲邀海上青螺驾倒覧壶中白玉台侠气顿从双鬓尽游踪曾记十年来种桃莫问玄都事避暑难逢竹下杯

　　过李明府袭美书室同蒋少翼小酌

　　画帘初下据胡床静境知无簿领忙琴酒已逢嵇叔夜功名休羡杜当阳夹城风递寒更急满座霄澄列宿光不是栽花能烂漫门前笼烛讵成行

　　雨中同刘观察李明府欧博士朱汝修诸子集李临淮第得风字

　　筹策于今借幕中退朝尊酒未曾空浮云亦自怜燕馆白雪真能操楚风宾客人多逢冠鹖扁舟予拟逐飞鸿竹林肯厌过逢数瑶水年年曲宴同

　　陈使君玉叔督饷至京师枉过旅馆同欧桢伯作得根字

　　何时车骑去中原白社重来意气存暮雨不妨淹使节秋花还共醉篱根文章浪说千年事虚薄真惭一饭恩惟待淮南招隠赋更从梅福老吴门

　　陈玉叔事竣还南

　　长淮无浪九河清入奏真能慰圣情卧阁旧髙循吏传挥毫元重客卿名包茅贡已输南国鱼藻欢同燕镐京自有庙谟酬顾问赠言东海媿王生

　　九日同欧博士顾舎人南都礼上人过普恩寺访吕山人

　　不共凭髙送雁羣禅房寂寞对炉熏髙僧杖锡还沧海倦客题诗寄白云古塔风烟当坐隠长廊钟梵隔花闻浮生聚散寻常事来岁壶觞可对君

　　送郭方伯之贵竹

　　金马遥天不尽悲白莲髙会渺难期行逢峻坂应驱马若到空门定赋诗郭泰同游多胜客谢公重起在明时圣朝政重筹边略暂遣褰帷到竹祠

　　送刘山人子继刘督府兄

　　黄鹄冥飞不可留自言家近岳阳楼渔樵未得干明主兄弟何妨尽列侯千里长斋云子饭五陵空敝黒貂裘青山到处镵名姓迟我金门赋逺游

　　送蒋少翼之云中

　　立马关门不可留黄沙白草莽生愁天连玄岳云中出河转桑干地底流蓬蔂应同仙客采貂裘还忆帝乡游蛮诗想在征西府肯羡长裙过五侯

　　送秦舎人汝立归无锡时补玉官不赴

　　台上黄金贮俊良尚书门第尚余芳青藜儤直趋仙禁银管分曹捧御床一下云霄惊落羽几回歧路叹亡羊东齐不是长沙逺一侍灵光亦不妨

　　送陈士鹄补腾越州

　　北阙秋风绾豫章单车人自识循良长途正渡沧澜水清吏休论寳玉乡行笥护衣无越艶碉房稽首有夷王汉家不事西南徼邛竹无劳献上方

　　送洪兵备之榆林

　　旧日中朝典午才题诗曾共鳯凰台揶揄莫笑三为郡邂逅何妨数举杯建节西行仙掌近弯弧一望蹛林开封泥莫闭关门路大宛名驹入贡来

　　送王舎人赍林端简恤典至闽中兼扶侍还琼海

　　一辞仙仗下皇闱乆直青藜许暂归初拜金函持汉节旋裁宫锦作莱衣幔亭望入丹梯近琼海行占紫电飞白首交情能不负郑玄门下似君稀

　　送沈纯父

　　早拟王褒颂碧鸡南还无■〈冉阝〉入蛮夷晓行露草荒山外夜听猿声越水西粉署云烟犹自媚铜驼花月使人迷君看车马长安道何似青门手重携

　　瑶石山人稿巻十三

　　●钦定四库全书

　　瑶石山人稿巻十四

　　（明）黎民表 撰

　　○七言律诗

　　请告后沈刑部顾中舍张光禄秦参军朱文学汪茅二山人携酒过讯

　　北阙停云总系情风期千里亦难并思乡懐古不辞醉击剑髙歌几送行雪色渐催残夜曙灯花偏傍丽人生罗浮逺去丹霄隔惟待春鸿一寄声

　　在告慧干慧永二上人过访欧博士范鸿胪同至

　　雪中扶策望层峦九陌烟花半已阑俨雅方袍来入座萧条华发不胜冠空斋作供羞梨栗禅藻相看得蕙兰欲说尘心应自笑衰迟犹叹遇君难

　　寄嘉斋宗侯

　　回鴈新传尺素多登临应为忆羊何琴尊长日闲朱邸书殿春风满绿萝白水飞龙犹故士楚人衰凤自狂歌竹林闻有山公过怜尔才情滞玉河【时与方吏部结社】

　　寄子厚宗侯嘉斋之子

　　颇忆淮南招隠士曾题尺牍到沧州西闗眀月几回夜北阙风沙千里秋自信蛾眉能絶世谁吟白雪在髙楼上书一谢金门去青翰无因共傍舟

　　送司马曾公总宪南粤

　　朱衣持节下长安奕奕威棱朔雪寒官品最髙三独坐主恩新着九梁冠定林香火他年事淮水功名异代看赐履暂筹天堑险勿言江左有龙蟠
　　典午声华际盛时云霄玉立见竒姿平羌屡献西川捷降敌重看上谷碑劔舄几回依北阙简书今日重南陲六朝襟带江山在莫忘登楼逺寄诗

　　答欧桢伯除夕立春朝回纪事用韵

　　新传彩胜出彤闱步履跄跄捧玉衣辽海捷书连日夜汉廷歌颂有光辉身离天仗因多病夣绕家园欲奋飞上国莺花偏烂漫江南庾信几时归

　　人日督府参军卢周王三子见过

　　买棹欲从沧海去因思聨句对参军谢家池上怜芳草汉畤台邉见白云数为长斋开酒禁不縁狂墨换鹅羣正逢人日晴难得三径风流待使君

　　刘观察李眀府邀同余翰林过晋阳庵慈上人方丈

　　多病已辞东阁履思归犹阻玉河氷偶寻香火过萧寺为证莲花问竺僧燕雀晴依江阁暖烟霄春入汉宫层云房寂寞知生色曽向龙门御李膺

　　致政后呉鸿胪叔承自江都至过访

　　未央朝谒罢晨鸡杨栁春风恋解携倡和正思临海峤交逰多在竹枝西金门通籍沾新命皂帽逢人问旧溪曾是白莲琴酒客莫将荣贱比云泥

　　焦山别陈玉叔犬参

　　疎梧院落值秋风惜别那禁酒盏空潮水欲生淮浦月暮云多在楚江枫平生澼絖千金拙客路烟沙两鬓蓬纵是故人能引荐不令三诏到山中

　　同邬汝翼黄清甫汪公干李季常集姚伯子园亭

　　铜驼一别已参差邂逅名园倒接罗天外青山衔落日尊前秋水浸平池闲无埜老来争席坐有幽人对咏诗招隠鹤林俱在眼几时携杖更相期

　　逰茅山

　　绛节云中下列真山椒宫阙鬪嶙岣烟霞半杂龙池气芝术深连栁谷春天上投壶多玉女殿前持葢总才人十年曽奉金门诏不种桃花学避秦
　　清磬疎钟警夜遥梦回偏忆紫宸朝云移三岛聨猋驾月冷千峰闻洞箫药饵岂劳天府给弓旌谁待鹤书招揽衣一宿空山里万壑烟花坐寂寥
　　髙蹑罡风上翠微鸾骖相遇待晨归金环委地无人拾毛节随云到处飞兄弟尽通仙籍少利名真觉畏途非朱门九锡应无分尘海冥冥悟息机
　　玉晨宫观起参差云际三峰坐不移萧帝恩深颁虎尾秦庭髙会闪龙旗衣藏荒冢香垆出碑卧长廊薤叶披浮世桑田共如此仙人骑气欲何之

　　送锺润州长卿入觐

　　中朝水部最名流新领铜符握上游词客登临同海峤仙人楼阁像瀛洲城边暂谢儿童竹天上行参幕府筹前席想应承召对江南垂钓肯相求

　　金阊访沈嘉则旅馆

　　棠舟并舣越来干庑下何人识伯鸾买鹤俸钱谁为借笼鹅经巻手曽刋功名荏苒看双鬓歧路奔忙误一官紫气东门长不断罗浮梯阁几回看

　　九日陈使君徳基招同李季常饮吕氏园亭得华字

　　秋风有路别京华犹滞呉江万里槎刻烛共题三径菊解貂曽对五陵花烟生竹屿深停翠霜净枫林晩带霞赖有使君能载酒篮舆来过埜人家

　　同陈徳基胡进士李季常同集吕心文园亭

　　黄尘车马鬓成斑三月君能掷印还花下琴尊常迟客望中云气尚临闗休论藜杖携青琐好去丹砂錬玉颜万里鸥波元浩荡可无招隠五湖间

　　同卓诚甫李季常黄公绍谒林和靖墓

　　封禅无书上汉庭生平不负北山灵七言丽句传书史千古清风剩草亭湖上秋风维客棹山前落日下南屏梅花白鹤无消息水自潺湲草自青

　　寄潘司空

　　行水司空旧擅名紫宸飞疏报功成扬旌五岭烽初熄转粟重溟浪不惊卧治未须论汲黯传经终是待匡衡扫门无复窥东阁髙倚罗浮梦月卿

　　同李季常泛呉江

　　才名吾敢羡同舟五岳真成结伴逰笠泽菰蒲连楚望芜城烟月梦扬州江邉霞气多成雨驿路黄花并作秋名姓幸无津吏识罻罗髙鸟至今愁

　　奉答李蟠峰司宼

　　玄冕朱衣玉雪颜黄麻将下已还山千年合应龙沙谶八座频虚凤阙班谈笑已收黄石畧烽尘不动玉门闗江湖犹自干星象身在芜城紫气间

　　送喻邦相之任兰溪

　　絶足当时见过都酒杯相聚复江湖浮生一笑庄周马光宠仍飞叶县鳬城外春流遥似瀫望中仙峤尽如壶功名更奋青霄翼不负凌烟阁上圗

　　杨懋功同朱巍甫佳甫携酒过覧胜楼

　　南浦从来伤别地髙楼吟望更沾襟千门月色渔榔静午夜风江酒盏深明烛却添逰女恨絶缨谁识楚臣心萧条孺子湖邉路此去朱弦絶赏心

　　用晦宗侯偕赵修甫刺史过访

　　病后何人思越吟江楼尊酒惬追寻王孙丽句能千首豪客华筵直一金隔岸烽烟邀举扇西山凉月照披襟文章千古应同调谁道交情异浅深

　　爽台为朱子深宗侯赋

　　梅尉丹崖对面开更怜花竹夹池栽秋衣夜染星河灿曙色初浮沆瀣杯黄鹄醉来招不下紫芝歌罢首重回是非已付浮云外难忘梁园咏雪才

　　唐别驾惟良招同康山人蒋进士集郡斋

　　一下青云路万重梦回偏忆五陵钟西曹起草名犹在北阙封书手自慵逺道欲归逢暮雨客愁相对点干峰丹砂此去寻勾漏江海瑶华不易逢

　　送康裕卿还东瓯时赴唐别驾之招

　　客心残岁两相催故国东看斗柄逥一榻每依僧舍下五言多向郡斋裁滩声隠坐常惊梦愁色连天独上台纵有梅花千万树岂能长铗不归来

　　豫章逢王敬美入贺

　　龙沙鼓吹引行驺不作平原十日逰下士敢因县榻重故人寕为解衣留江霞欲变千峰雪篱菊初残九月秋不是王程虚物色卿云遥待郢歌酬

　　寄曽以三大司马

　　郢中髙步有阳春纳履频年侍紫宸莲座昔为同社客夷门今愧报恩人中朝礼数优专席四海升平寄一身莫道云泥今絶隔梦中犹得拜车尘

　　经曲江寄懐黄清江

　　芙蓉秋色雨中微几欲寻君始愿违青史待书髙士传沧波终避弋人机心如越鸟还争翥山是梅花本解飞为报曹溪禅宿在香林灯火定相依

　　寄张肖甫中丞

　　回首风尘洺水杯感时思旧不堪裁山川险阨曽持节帷幄畴咨实藉才白首余生甘伏枥黄金无梦更登台功名竹帛千年事惟愿翘贤阁再开

　　寄许石城太常

　　芸阁休论青史在竹林应未觉途穷中朝月旦谁知己海内灵光独数公著述尚闻传颂酒衣冠何地复趣风挥金自是升平乐却讶新亭事不同

　　留余堂为潘司马赋

　　华堂飞敞自留余昭代争夸奕叶舒共指王槐呈緑荫偏令谢树照清居窻开翡翠迎春霭帘巻烟云洒碧虚自是承家名不忝韦玄勲誉可谁如
　　青山曾拟卧龙居草阁仍留满架书万石家风元独擅闗西经学定谁如鸾书每拜君王赐锦里重迎使者车丰草崇兰皆雨露莫言三径不留余

　　读书堂

　　昔贤曾选幽栖地小筑还依此洞天二水逺从云外落千山半向槛中悬流霞似护青编古彩笔犹传白雪鲜未许闲居躭作赋鳯纶先下五云邉

　　芝林

　　霅水毘山恰耐看春风僊麓五芝盘瑶光乍散藂氛紫玉晕初围万迭寒秀缬齐房夸盛美瑞含商岭协扳欢知君惟有探竒兴一曲应传和者难

　　毘山草堂

　　湖上晴开万巻楼清时谁解卜莵裘龙溪双练云邉合震泽千帆雨外收抗疏几辞金马诏题诗多在白苹洲沧浪纵有乗槎兴无奈中原正借筹

　　逢姚山人

　　结客长安兴已孤寸心元自向吾徒谁从世外传鸿寳惟羡僊家隠玉壶短褐尚能频说剑明灯犹忆醉呼卢因君更问华阳事昔日金笼尚在无

　　发樟亭寄卓澄甫

　　不为除书始问津天涯消息断行尘家家爆竹新迎岁处处邮籖转泥人桑苎已收三径纪彩花虚度五陵春来鸿往燕应相笑何事狂歌越水濵

　　唐观察招饮天书道院

　　一出闗门马首东岂知交在片言中浮沈莫问青藜杖身世行依紫极宫鸣玉昔聨南省步和歌真有郢人风青林铙吹沉沉夜阮籍何须叹路穷

　　西庄耕云堂新成陈太守同诸子过访用韵

　　三径频来藉碧苔一区吾岂草玄才旋呼白鹤为童子笑指春江是绿醅隔岸黄尘休举扇西山晴色好登台金门错忆浮生事何似林中酒一杯
　　谢家池馆半蒿莱话旧重斟竹下杯渔艇夜随双磵入荜门晴向五峰开求田计总输秦客张乐人犹指汉台不是北山迷出处烦君骑马到苍苔

　　谷隠亭为郑明府作

　　三径初开倚少城万花中带一池清传家本擅司农学避世谁沽谷口名壁上苔生闲钓具竹间星乱有棋枰莫言神武抽簮早自是蓬蒿少送迎

　　送梁孔适诣阙

　　津亭过雨散炎埃画舫青帘薄暮开太史定占鳬舄至清时争待鹤书来螭■〈土幻〉对奏迟髙歩龙井经逰想骏才曽是竹林琴酒客能无垂白望燕台

　　赵太史招逰浮丘山

　　委佩朝来出汉宫暂将踪迹托冥鸿扫门曽识登龙客采药今为负局翁岭外素琴随一鹤斗间文剑化双虹周南不用嗟留滞矫首燕台气郁葱
　　解印南归问五湖昔逰风月未曽孤闲携天禄青藜杖来坐僊人白玉壶碧海蓬莱今又浅丹砂勾漏岂全无前身恐是浮丘伯胜事重逢蒋大夫

　　逰浮丘移酌心逺亭次陈公载韵

　　郭外名山卜筑新草堂花径亦相邻三休竟老王官谷四皓虚称汉室臣金液方中迷日月桔槔机上偃丝纶五龙莫更夸髙卧恐有征书到隠沦

　　少参漆公太史赵公过浮丘

　　负郭初开一径荒丹丘云气尚微茫松间更有潮通井坛畔谁知石化羊太史探书经禹穴羣公持斧靖炎方疎才幸际升平日不逐青螺去故乡
　　阁道丹梯驾泬寥青松飞盖影相交尊前共揽苍精佩花下同趋绛节朝紫气闗门仍不散赤松天路肯相邀楼船已息重溟浪策杖何时过野桥

　　邓君肃陈亮夫任夫林开先诸子招饮水竹居

　　夜来新水到柴扉鸣雨空阶滴渐微词客清尊开别墅佳人纨扇画双飞沙边宿鸟闻歌起江上征帆入暮归车马长安尘似海不如乗醉卧渔矶

　　寄余徳甫观察

　　不向清时滞一官青山绕屋薜萝寒蔬盘菜妇能供给玄草诸生许借看交态人今多侧目赋才君莫羡登坛长途洒涙非儿女秪恐梅花驿路难

　　寄贞湖瀑泉兼简少玄黙庵

　　片帆南去过轻鸿百里龙沙一瞬中别后有心如白水尊前无树不丹枫浪逰岂为营金槖罢秩何人丐玉龙一夜西堂应有赋扁舟明月赏心同

　　秋日赵太史招集浮丘听笙亭同祁羡仲邓徳咸林开先三孝亷赋得山字

　　持节初营海上山金银楼阁出人间僊衣七日乗风下玉管双飞载月还浊酒休论身外事丹砂能驻镜中颜采真恰遇瑶台客后夜云车未可扳

　　寿黄明府六十一

　　三径归来际盛时长生僊箓此初披尊前起舞多琼树林下征歌半紫芝蕉鹿休论循史传柴桑常赴野人期五羊城下春如海遥指蓬莱问楫师

　　东莞杨明府义叔诞日

　　星轺计日赴燕台青鸟衔书海上来三礼才名髙鼎甲专城风采映中台璇房花发鸣琴处瑶水春深献寿杯白首文园深属望殿东持槖待雄裁

　　送少参漆公还朝

　　霜清木叶下庾闗却指金茎杳霭间官列琐闱知地重功收溟海见时艰僊山多暇方聨步宣室无端又召还北阙恩深犹未报因君长梦紫宸班

　　送梁贡元北上

　　青袍何事滞蒿莱雨世谈经有俊才手托骊珠堪自惜箧携龙剑待谁开逰踪暂琐崧台月客路先探庾岭梅东阁至今犹荐士明堂三礼待新裁

　　送赵太史还兰溪

　　朱衣衔命下金銮到处人倾执法冠瘴海烽烟臣节苦文园休沐主恩难归装应折梅花去闗吏频将紫气看一榻羲皇清梦醒依依红日近长安

　　寄唐惟良

　　莫道分符不暂闲五更无吏唤追班尊前岭树连宫阁门外春涛喷雪山万里身为迁播客几人名在是非间长杨羽猎还今日应遣词臣入汉闗

　　十六夜同黄幼章邓徳咸林开先饮梁少嘉镜林

　　何事良宵与愿违林塘春色琐柴扉烟花金谷成寥落车马长安有是非明月避人深隠雾绪风无赖更吹衣此身已在云罗外犹羡冥鸿纵意飞

　　雨中过浮丘懐太史

　　苍茫佳气望中收想象僊人驾彩虬独鹤不知春事晩清溪长共白云流尘途已息庄周马物外谁追葛令逰惆怅王孙归去后鸬鹚鸂〈氵束鸟〉满汀州

　　寿何明府母八十一

　　海上谁开献寿巵北堂髙宴起参差飞鸾毎逐云軿下舞鹤还同彩袖垂举案岂能忘旧节弹琴今更有佳儿春风正是芳菲日开遍桃花第一枝

　　送王用吾观察之贵竹

　　伏波铜柱早登坛新命仍加执法冠千里风声传木夹三年氷雪寄珠官人从益部占星入雨过碉房倚马看莫道殊方频厯试循良先着御屏端

　　寄陆六亭宪使

　　京洛苍茫揽客裘风前长啸拂呉钩马卿车骑辞梁苑杜甫诗情在阆州暮雨几经沽酒肆江花犹满著书楼杖藜便拟从君去不恨相逢是故侯

　　故人李季常汪公干自维扬来访志喜用季常韵

　　中原迢逓阻山河蓬径谁知二仲过江路正怜新涨满风期遥指白云多尘中旧恨千杯失箧底新诗几字讹何事冥鸿招不下肯来千里问烟萝
　　竹下翻然念友生炎方应不惮征行帆前韵石盘千磴海上金银望五城薏苡錬来堪却老鹧鸪啼处若为情知君汗漫心无已肯以羊裘客帝京

　　送郭郡牧还闽中

　　江干经岁罢垂纶应为罗浮入梦频烽火故园双别泪莺花千里独吟身长途健步犹存马末路卑飞总畏人九曲风烟青雀舫不知何处有迷津

　　送李比部伯任使闽中

　　桂树藂中共酒杯又逢持节故乡来金闺通籍三株秀白社题诗八斗才离席暂因歌舞缓王程争待简书催汉廷不为淮南事愿播薫弦向九垓

　　中秋傅逊之见过小楼

　　短榻疎灯对浊醪朱弦切切为君操铜龙细咽孤城思银汉晴翻万里涛鸿鴈将归书懒寄芙蓉销落兴无聊佳人白苎休相怨共倚南楼看月髙

　　送汪公干还新安

　　天涯双璧喜相投不为金装万里逰丹荔梦回千嶂雨白鱼归及五湖秋明珠满载鲛人泪虹月偏随估客舟玉舄未留沧海上能无悬榻待南州

　　答李季常新秋寓海西社寄懐

　　策杖初从石室回暮云相望海西台穿针楼上新停烛避暑林中共举杯风土橘州差可隠山川炎峤几能来鸡坛近日无争长尽道青莲有俊才

　　七星岩

　　白玉楼中贮列僊浮来沧海是何年风云半出窓前地日月双悬袖里天苔杂雨花侵坐榻涧含春溜入平田轻舟欲采芙蓉去触散芳湖九点烟

　　玉虚宫

　　蓬莱千仭削孤根玉座遥曕黑帝尊细草繁花秋滴露彤云紫雾画当门天河近向懐中泻鳌极遥从掌上翻知驾麟车何处去满山凉月啸清猿

　　流霞岛

　　一径纔通鸟道微千峰元气此中归天倾西北谁曽补山近蓬莱亦解飞石镜看为阴洞月紫萝化作白云衣卧龙不省人间事风雨时来濯钓矶

　　端州

　　桂岭西来是上游坚城笳皷镇雄州将军旧拥楼船下使者曽乗锦石逰短筏半多输竹户长裾亦有采莲舟风流江汉何如此不为无鱼叹蒯缑

　　即事【时有昙阳异记】

　　姑射僊人玉雪肌九华天上遇灵妃錬成金骨能轻举飞去瑶台竟不归一代词臣争点笔千年华表定沾衣人间转觉沧桑异不信乗鸾有是非

　　石室山寄沈纯甫

　　石室经竒乆未回因思许靖向南来刺桐花拥蛮姬醉白芷歌传逐客哀漓水半黄遥入海楚山将暮一登台羊何旧好虽能赋不共流霞竹下杯

　　逰石室山归区用孺过访【区端州人】

　　玉洞金壶气象分归来真诧遇僊羣谁能开径迟羊仲便欲移家似少文丹检旋开添石乳山圗初展析青云苍龙知待新宫赋寂寞金床不共君

　　楼居新成

　　江上黄尘不可逰中林小筑胜丹丘北城隠地闻钟鼓西塔横空挂斗牛万里己归余皂帽一枝差足慰莵裘春鸿知尔深延伫王气常依翡翠楼【时琰儿在铨部】
　　岭峤氷霜岁少逢北窓犹自敞深冬烟花迤逦开千井钟梵萧寥落半峰绀石东行秦尉筑金沙西注葛侯封多惭长者回车辙累月扳云少定踪
　　云气朝来海上青绪风吹梦酒初醒临池小奏雕虫技探笥惟留相鹤经星象天邉低析木江湖岁晩散浮萍梅花最起髙楼思不是闗山笛里听
　　十载追趋捧禁闱翻然归兴落渔矶诗余对御初裁草箧有薫香旧赐衣緑酒易狂犹强制金丹虽老不言非海门东去扶桑近黄鹄冥冥何处飞

　　送陆参藩

　　白简当年侍帝除英英氷玉更谁如乗槎逺问珠官俗望阙仍驱节使车翠幄欢承瑶水宴皂囊人识上林书长安贵安如相问沧海依然旧钓鱼

　　送舍甥林开先会试

　　长杨羽猎赋初成又奉篮舆入汉京身似麒麟行万里心同藜藿仰重明征帆细雨迟迟去离思春云冉冉生到日天门占气色泥金先慰竹林情

　　送闗婿北上

　　翩翩旅雁下江沱矫首黄金气色多操笔岂惭鹦鹉赋出门休论扊扅歌长途芳草依单骑南国春风满緑萝花底鸣珂须记忆故园吾已卧鱼蓑

　　送玖儿北上并示琰儿

　　朝来东海气成霞想见千官候物华彩笔欲成三殿赋青袍贪看五陵花中朝谏猎传司马别墅围棋忆谢家云路奋飞堪自惜勿论吾种邵平瓜
　　白石清泉未尽贫蓬蒿今喜卜居新不求絣絖千金技又见腾骧八尺身桑柘暂违南国暖莺花深驻帝城春衰迟未有酬恩处跂尔追班入□□

　　荅张王屋

　　平子归田赋已成尚栽花木寄闲情授经门下侯芭在采药林间许掾清祗有烟霞供枕藉尚思尘土笑逢迎槎头缩项应须钓共泛沧溟看日生

　　黄公绍城西草堂同袁文学邓山人赋

　　红槿编篱竹作桥堤边应可系兰桡已无丝竹相萦聒惟有琴书伴寂寥沙鸟下窥花散阵逰鱼出泳水生潮路人知是濠梁客不用雄文为解嘲

　　秋夜过陈伯求同邓君肃张仪仲锺会贞小饮

　　矶边泛滟水平池百堞凉云静不移白练醉书逢大令朱弦新调有锺期风沦鱼藻千重锦月写菱花一曲眉自是仙源难得到阮郎归去莫相思

　　答张仪仲陈伯求过北园草亭

　　野客归来问旧溪遥林应与北山齐沧溟雨气垂天际越井风光在竹西过客长留门外履新诗多满壁间题辟疆自有田园兴花下壶觞屡为携

　　秋夜与张仪仲陈伯求黄仲孝携张合卿过小楼

　　千里相期兴不虚林塘犹是落花余云问明月频更烛雨后新荷急溅珠玉树风流吾独倚碧云襟韵更谁如蓬蒿寂寞青溪里莱尔能来问隠居

　　偶述

　　少不如人岂独今偶因云雨遂飞沈三朝异典曽沾命一世爰书不在心笔札几承天表侧履声初下玉墀阴闲来检点人间事五岳名山未尽寻

　　十六夜对月

　　蟋蟀梧桐秋满庭浮云散尽自疎星仙人修月浑无迹使客乗槎自有灵一道银河通碧落三更白露下青冥西风忽起吹黄鹤梦断瑶池酒未醒

　　寄题匡山读书处为胡孟弢赋

　　抱犊无心管送迎含毫初赋子虚成云山指点知名姓涧水沿回识浅清白鹿解衔阶下草丹砂能断世间情梅花逺道传消息一啸蓬莱海日生

　　○七言排律

　　和李季常同汪公干过予新居锡尔楼用季常韵

　　首夏清和叶舜薫梯楼还得共论文沈珠浦上鹏风起越井冈前鴈趐分三径逢迎多散客一时交谊总怜君笼鹅旧帖传青李辟蠧残编拂緑芸白社比来増气色潢池今喜息妖氛宾筵倒屣迎王粲海峤题书似陆云蒲爼自应殊臭味荼枪还欲鬪竒芬巡檐淅沥诗初就下筯稀疎酒半醺行旅莫深流落感竹西词客本同羣

　　浮丘用前韵

　　葛僊坛上转南薫日莫登楼见霁文锦绣山河形四塞金银宫阙气平分艺兰旧事聊随俗刻竹髙谈屡对君鲁酒半倾花上露楚香频撷涧邉芸听笙稍见来天仗举扇谁能障海氛丹铫弃来犹偃月紫荷飞后尚蒸云鸟窥歌席成清韵草藉行衣带异芬但可淹流延夕景不妨嘲笑倚微醺欲从溟海看朝日须向浮丘借鹤羣

　　浮丘用公干韵

　　清池泛滟雨中开涌出莲花似五台倚槛影如窥独鹤过桥声半隠轻雷花残恨不邀春住客好何妨结伴来不信化羝原是幻从知鸣雁亦非才风前屡挹浮丘袂水上初投越井杯勾漏移家还此地天涯双舄未须回

　　郭东皋郡牧至自闽中招季常公干同集

　　生平懐抱为谁开失喜相逢赵尉台人讶仙舟同李郭坐称禅客是宗雷江涛忽涌双龙至风驭重驱九鲤来百岁光阴成过客一时廊庙几怜才寒暄欲叙频更烛鸡黍淹留未尽杯千里山川徒极目暮潮犹得送君回

　　瑶石山人稿巻十四

　　●钦定四库全书

　　瑶石山人稿巻十五

　　（明）黎民表 撰

　　○五言絶句

　　别吴而待

　　相逢各已壮努力爱前期不用投孤劔衔恩自有时
　　恋阙心仍在还家路不迷凄凉吊古意疲马入青齐

　　江行

　　风隠正扬舲帆流带夜星殷勤不肯别似惜蒋山青
　　袁郎清咏处月夜遇征西寂寞怜才意空江鸟自啼
　　楚人菰米饭越女芰荷衣风土将相近家园犹未归

　　樵溪杂咏为黄廷宾

　　衡门絶尘鞅隠几面青山兀坐非南郭冥心万象间
　　玉笈朝朝启琅函夜夜开甘泉多侍从应荐子云才
　　为爱花时好遥林载酒过晓莺啼不彻芳绪坐来多
　　银浦流云凈清辉独映君夜来风露冷仙乐下方闻
　　云生青几上泉落素屏间若个堪招隠何须更买山

　　秋雨集清泉精舍以唐人雨中山果落灯下草虫鸣为韵

　　明月隠青厓髙楼旷延伫黄叶忽翻飞前山夜来雨
　　松下坐来久起行山月中凉风吹衣带挂罥青桂丛
　　老去躭冥寂秋来常闭闗还因送客远夜出虎溪山
　　石田已収秣野萝垂结果盘餐虽无鱼留客中夜坐
　　芳树日凋零为怨秋风薄唯有山中人无心任开落
　　结曲花源路柴门复几层酒醒游客散松杪出残灯
　　载酒涉花林周游古城下暂尔惜尘劳明朝复驱马
　　楼北控青山是昔呼鸾道金舆终不来罗衣散秋草
　　絶塞闻征鴈疎篱隠候虫故园添白髪今夕又秋风
　　举火照山影山禽不住鸣幽人思千里兹夕梦难成

　　送子与同次甫作

　　落日登古台垂杨拂阑干不见路傍草烟沙浩漫漫
　　手摘巻葹草愿传双飞翼车轮千里遥中心自不隔
　　采桑南陌头罗绮娇青春使君停五马不是冶游人
　　愁心贮折麻佳期怨采緑思君肠九回何似黄河曲

　　隠园杂咏

　　玉林
　　一双余隙地种此青琅玕夜静疑风雨萧森万籁寒
　　茶泉
　　凿井得海眼清冷味如雪青丝转辘轳下汲秦淮月
　　中林堂
　　夹林开绮构前对雨华台倐忽烟岚起庭中万象来
　　思玄室
　　玄珠本难求得之在罔象回照一室间万形自霄壤
　　春雨畦
　　夜听萧疎响春畦长渐髙丈人方兀坐抱瓮亦徒劳
　　观生处
　　世故多歧路功名一聚尘观生何处是半榻隠吾身
　　容与台
　　六朝迹苍莽长江流古今髙台自风月不废我登临
　　海月楼
　　明月出海底倒影池上楼清辉不可揽白露湿衣裘
　　鹅羣阁
　　清池浴皓羽乱此罨画影苹末来清风葛巾自慵整
　　鸥波
　　白鸥日飞来止我茄下食不但无机心回旋似相识
　　柳浪堤
　　金塘澹淡浮垂柳参差碧千里江南春移来君几席
　　飞影亭
　　太虚本无色止水亦长莹如何桂轮中忽有山河影
　　浮玉桥
　　短桥流不去回波相激鸣度我幽寻屐千花隔岸明
　　芙蓉馆
　　何年移玉井开作满池花白鸟凌波去青天裂片霞
　　鹤径
　　曲径不用车通行止孤鹤畏有红尘踪惊我岩花落
　　萃止居
　　睠然京华游岁暮心无已寄谢陶柴桑今朝真已矣
　　借眠轩
　　曽作秦淮梦篝灯对风雨客散春山空独鹤向人语

　　别次甫因忆子与

　　疎雨过髙城流云止双阙阴晴千里外何处看明月
　　风雨入夏凉林花开复谢深杯不共持奈此消闲夜
　　卤莽风尘者相逢总问津如何临别酒重忆远游人

　　赏菊

　　不用嗟揺落春风在习家天山三丈雪犹作满篱花
　　疾风吹劲枝寒月照冷艶独抱岁寒心林深人不见

　　列岫亭以窓中列远岫为韵

　　月与青山对开门玉作双有时乘倒景簸弄石蚝窓
　　端居不出户吟啸此亭中石床留夜月桂树抟秋风
　　药畦将菊径整整方成列带经日徘徊芳蕤露中折
　　会心不在多一丘堪偃蹇始笑武陵人移住花源远
　　我本青山云无心还出岫虽走尘埃中时时梦三秀

　　种桃为汝和作

　　谁种瑶池树妆成汉苑春金门虽避世犹是武陵人

　　题汝和石鼎寮

　　思苦诗难就松窓月过余可怜方外客不觧俗人书

　　过雪舫试龙井茶同张玄超郭次甫作

　　试将龙井茗瀹以玉河氷斋中幽赏客容易辨淄渑
　　流尘息尸屦桂影上团圞一歃清源味能令齿颊寒

　　送署正请告还宜兴

　　雉意感尼父鸿冥说商山风尘谁不厌君早去人间
　　暂解金门绂来窥玉女潭故人京路外琼树忆江南

　　曾缮部省中夜再赋一絶

　　竹下少行尘诗篇入夜新黄花虽满径不是倦游人

　　同邹方伯继甫游罗浮

　　架壑铁桥迹飞空不着人烦君驱石去千古导迷津

　　丹灶

　　偃月秘真诠寒温无火候白鹤屡回旋知为仙掌守

　　水帘洞

　　瀑布望如何上与银潢接喷薄双飞龙褰裳不可涉

　　石楼

　　壮士图麟阁仙人惜蕙楼洞门常反锁惟待采真游

　　自赣石舟行数百里山水多可游涉未能申独往之兴记以八絶

　　玄潭潄孤石青溪下双练岁月屡经游功名惭拟岘
　　曹溪传去后白足老空山若论心是佛谁此置禅闗
　　栋宇非长物弦歌有妙思畸人虽委蜕幼妇独留碑
　　瓣香丞相祠行舟时一驻阴风起松籁还作青螺雨
　　时来据鼎足身后余篇翰不见泷冈碑文章薄秦汉
　　羊裘无客星桐江尚名里下有清浅流亦似新安水
　　心事俱已休名山尚留踪芳湖清且浅曽照汉时容
　　感激龙门谊凄凉下士风鸿冥不可企江水自流东

　　竹在亭四絶为贞吉赋

　　髙节凌霜雪孤根有岁年若论梁苑赋三径是青毡
　　深心探豪素萧条无所欲临池爱清风坐荫数径竹
　　人闲不出户落叶任纷纷借与青鸾尾牕前扫白云
　　斋阁夜萧寥风林散清影天籁忽刁骚幽人梦初醒

　　园居杂咏二十首为顾玄言作

　　峣崝阁
　　小楼无结构势与嵚崟敌雨雹纵横下恐有飞来石
　　卢仙井
　　碧甃草蒙茸仙人手自封莫教沉断绠留得照清容
　　古梅冈
　　为爱凌霜干开花千万树待我罗浮人同君会心处
　　影涧矶
　　有月色还空无风浪常静如何假合中忽有山河影
　　茶岕
　　玉露漙清夜芳藂发旧溪无人知采摘山鸟为先啼
　　清音亭
　　汩汩寒流细烹茶取漫流有时来枕畔添作一丝愁
　　顾令公祠
　　桐乡有遗爱瓣香日来往奕世扬清芬何惭太岳长
　　龙谷闗
　　抱石日沉吟都无寓世心不知犹出谷云气夜来深
　　回赏寮
　　遥林山暝色返照入疎树一与幽人期徘徊不能去
　　苍松障
　　虬枝乱如织崇朝羃烟雾何人画匡庐请君添瀑布
　　沃亭
　　红蕖冒緑水秀色相凌乱渔人刺艇来恐斸荷根断
　　慧台
　　躧歩凌髙台景气非一状明月本团圆不为山河障
　　曲引
　　林下翳犹在清溪澹不流江山阅人世惆怅昔贤游
　　修竹圃
　　萧瑟万琅玕清阴五月寒闲门原不锁伧客任来看
　　啸斋
　　蜩螳假翅鸣真人息以踵划然空山里万壑泉俱涌
　　石雪頼
　　水石霜萦薄波涛日激撞平生多履险莫误吕梁淙
　　懐陆馆
　　著述传畸士风流与后人一杯溪涧水犹想酹茶神
　　丈室
　　青山无隙地会景方卜筑那知藩篱外隠予诚亦足
　　圆照亭
　　滤水断来人圆泓媚幽寂应知澹泊心不受莲花色
　　石经幢
　　一资龙象力孤标尚撑拄金薤无人识千年渍花雨

　　杂画为刘仲修题

　　古木带回溪来寻径路迷莫惊春事尽花在野桥西
　　溪上风欲来扁舟归渐紧不暇问桃源頼是柴门近
　　清溪漫飞絮策蹇疑无路不为探梅花谁肯冲寒去
　　一片空蒙色前山雨乍来荒村应可泊且棹酒船回
　　长风送棹歌得鱼满笭箵若逢朝市人道是江南景

　　吕氏心文友园亭杂咏十二首

　　玄览楼
　　井干何郭落高出万象表纵目无涯观冥心破昏晓
　　素心居
　　中岁躭禅寂勤心礼世尊天花罗万夹圆悟本无言
　　搴芳亭
　　杂花满芳树四时不改色有酒须尽欢春风应可惜
　　松站台
　　娟娟云间月濯濯松上露杖策时一来神猋翼飞歩
　　石丈
　　嵚碕带古髯瑰磊离俗态更无儿女肠须合整衣拜
　　阳和洞
　　窓外留书带阶前卧緑枪倦来抛素巻狼藉满金床
　　总芳径
　　人闲无俗累日与花为友恶客应不来琴尊落吾手
　　石几
　　昔人留曲几何似石贞坚鸟迹纵横遍安知后世传
　　长生池
　　游鱼乐深池岂知肉登爼吾自贵吾生浮沉亦从汝
　　友芳桥
　　隔浦风烟暗桃花自不迷壶觞怜小阮时向竹林携
　　溜石
　　流泉自清泚片石激成泷午憩留孤枕尘心此处降
　　山矾障
　　芳心自凌乱翠帯常绾结日暮望佳人璚蕤不堪折
　　题芙蓉画
　　玉路试新妆盈盈照秋水不是芙蓉花颜色应相似

　　○六言絶句

　　旅感

　　塞北江南迢逓春花夜月阑珊送客无情芳草催人有意青山
　　杨柳闺中寄恨梅花岭下相思试问红颜几度春风频自伤离

　　瑶石山人稿巻十五

　　●钦定四库全书

　　瑶石山人稿巻十六

　　（明）黎民表 撰

　　○七言絶句

　　杨溪洞四时歌

　　十年踪迹愧名山一入松扉竟未还偶记桃华归去后遂传春色到人间
　　长松落落荫丹霄策杖看花过野桥更有熏风生涧底入云清切间萧韶
　　我梦霓衣歴紫宫瑶华如雨散西风偶逢子晋曽相约后夜乘鸾向月中
　　四序回环验落花岩扉苔径足烟霞青山不用频招隠自有寒松共岁华

　　和子干舟行

　　溪流东去水云深十载青山负夙心今日停舟聊一望几时携鹤住枫林
　　两岸清沙映落红溪头知有夜来风扁舟却恨寻春晩不见桃花二月中

　　姑苏曲

　　寳带桥西柳作花吴王宫殿冷栖鸦蛾眉邀得旁人顾日暮江边自浣纱
　　横塘清浅映红妆摘叶攀花持赠郎浮萍飘泊无根蔕不似芙蓉到死香

　　卧芝山房为传木虚弟木剡作

　　茆盈兄弟昔餐霞回首松门几度花留得玉芝逾橘井炼成金骨胜丹砂
　　新种龙仙叶叶长春风吹作辟邪香那能白日骖鸾去手把璚枝献紫皇
　　髙卧深山抱玉书商歌一曲意何如只愁四海云罗宻又出人间护汉储
　　闭门日日草玄文阶下熏成五色云灵药不将鸡犬试仙坛今已候王君

　　元夜曲

　　束素施玄绀髪光暗尘偏逐越罗香内庭不放金莲炬只恐蛾眉妬艶籹
　　萧史乘鸾下帝台参差仙盖拂云来分明禁苑春先到万朶芙蓉月下开

　　宫词

　　汉主离宫太液傍舞台籹榭映垂杨林穿翡翠浑无色花拂琼蕤并是香
　　寳月团圆开素波宫娥前队引笙歌白云乡远应难到争似琳池乐更多
　　金屋无人奉属车君王初诵上青书日长不用教歌舞自绕琪坛学步虚
　　未央楼殿敞秋风芝火煌煌彻夜红知是骖鸾朝太乙旌幢斜出五云中
　　祥鸦飞散曙光微鱼钥沉沉昼漏稀唯见玉闗驰露布不闻金殿坐霄衣
　　曾属良家在禁城巻衣新得侍云屏同来女伴无消息唯记宫监旧姓名
　　立残银漏未更衣闻道龙池驻翠騑卫士夜深传画烛御街尘起侍臣归

　　闻捷报

　　铙歌横吹遏彤云天子明堂议战勲金帛未应酬死士麒麟先画霍将军
　　翩翩朔气引戎旌回望阴山斥堠平用尽黄金饷边塞几人曾为取龙城


　　闻杜鹃

　　咽月声寒露气微三声湿尽楚人衣从来北土殊栖息何事南中乆未归

　　午日同诸亲友泛越江作

　　水满金塘鳬鴈飞吴姬双浆逆潮归只愁杨柳丝难系不畏芙蓉露湿衣
　　越瑟当垆发浩倡门前初系紫游缰银糟酒泼流霞色不羡宜城九酝香
　　鱼龙曼衍戏江波天吴起舞翻蛟鼍连天白浪愁无那谁劝公归莫渡河
　　珠海东连黄木湾化成楼阁水云间秋花锦石行疎日五月潮生喷雪山

　　题画美人

　　花落苔青永巷幽罗衣一侍几经秋长门纵有葳蕤锁争奈闲情逐水流
　　曲江丝柳漾春风侍女开元结束同籹罢临池人似鳯紫骝飞入玉宸宫

　　夜听洞箫同子干作

　　天外飞声逐紫凰响随寒叶绕空廊曲终尽作行云去月落闗城几树霜

　　沛上

　　手提三尺定咸京黄屋东归父老迎今日丰碑荒草没行人犹记沛乡名

　　豫章江行

　　赤岸斜临溪水阴乱峰髙下寄禅林新流到海三千里不似归舟一夜心
　　山磴﨑岖猿夜号溪流如沸石如刀刺桐花下思归客待得天明有二毛

　　闻马市讲和诸边晏然识喜

　　陇北辽阳揔乞和尽驱龙种度黄河一时内廏三千队应费东吴万匹罗
　　长堤一望尽如云沙苑秋开牧马羣黄竹漫劳行万里柳营从此息三军
　　敌骑翩翩起朔风朶颜三卫亦枭雄藳街不是稽传首应念当年靖难功
　　几年宵旰在关门今日垂衣拱至尊检玉不须升岱岳泥金应合畣玄元

　　荅徐汀洲

　　君向淮阳承主恩予亦扁舟归故园金陵花月何曾见杀气西街白下门
　　胡床坐啸海风秋明月闗山满戍楼麟阁何人夸彩笔功名应合佩吴钩
　　青山霜落九溪濆斋阁风流有使君褰帷欲指金台路玉女先开五色云
　　燕京飞雪正漫漫十二楼空铁鳯寒白首书生随计吏共邀明月醉长安

　　寄题潘少承西樵山房

　　新营丹室铁泉山千树梅花不共攀夜夜京华成短梦白云红叶屋三间

　　送吴而待守归州

　　洞庭西上蜀江深两岸青枫映竹林楚舞已歌随使节猿声何处更沾襟
　　衰草寒烟过楚宫荒台犹起大王风风流宋玉应同调白雪髙吟郢国中
　　十月江清露冕游鹧鸪啼处楚云流如花笑倚黄陵庙日逐长安客自愁
　　斑竹冈前烟雾开京台髙筑望蓬莱论才却是冯唐老使酒谁招季布来

　　苦热行

　　火云髙拥太行间飞雪峩峩不可攀翠栢苍松枯欲死清凉空说五台山
　　云里楼台白玉京龙绡飘动引飞琼凉风更奏哀蝉曲十里荷花碧浪生
　　月殿星宫望拜劳絪缊兰麝涌金鳌仙人自有玄霜散任尔阳乌十丈髙
　　索米长安少俸钱无何安得醉花前渴羌自有封侯相拜舞君王赐酒泉
　　拟古溪堂半畆阴瓦瓯磁缶足怡心如何病渴朱门客欲吸鲸波万丈深

　　送吴明卿再谪睢阳司理

　　逐客新从泽畔来悲歌还上孝王台掉头不顾千金价东阁云霄祗自开
　　济中还复枉帆过急景停觞柰尔何陌上春花逢李白故人西指蓟门多
　　睢水无声下急湍古园修竹半摧残问君领郡因何事此地曾飞白雪寒
　　笙鹤常过嵩少山知君踪迹在其间科头醉卧三花月不与长安贵客攀
　　出闗曾赋五噫歌鸣鸟相求意气多携手燕京明月色随君千里渡黄河

　　送徐中丞廵抚畿内

　　绣斧朱旗出未央北门开府镇渔阳雪山万里无烽火析木髙垂鳯阙光
　　海内衣冠望不孤笑谈樽爼解兵符将军肯羡祈连冡壮士休乘大宛驹
　　古北黄花势接连墩台何日息狼烟留屯计策应先定上苑曾传谏猎篇
　　伐皷撞钟树羽旗六骡沙漠遁归时已磨上谷山头石刻作中兴破阵碑

　　题顾汝和所作寒影图

　　涧底青枝接鳯鸾梅花相并重琅玕虎头画手风流在能向西窓写岁寒

　　汝甫过宿轩中同玄超子野赋

　　黄金台下日西飞野客相逢又解衣半醉不知尘世事白云和梦到山扉

　　燕台骏骨图为陈侍御道襄赋

　　千金增价在燕都电目兰筋骨法殊细柳营中方按辔大宛何用献龙驹

　　寒鸦图

　　寒山寂歴野苍苍绕树惊飞不断行画角一声天欲曙金河翻落满城霜

　　过沈山人懋学旅舍

　　烟花聨骑走燕都十载相逢又酒垆金谷园中非旧主长安明月可曾孤

　　送王仪甫之蓬莱县

　　紫马东溟路转赊杖藜予亦苦思家后期记取青门酒满地垂杨罥落花
　　蓬莱髙阁坐朝晖宫锦犹披旧赐衣招手列仙朝綘阙六鳌揺动海涛飞

　　雨后经天坛沙河口占

　　平沙雨湿草茸茸白玉髙坛紫翠重马上行人看不厌石廊流水绕疎松

　　玉河堤畔闻歌

　　一曲新声起鳯楼他乡明月易生愁凉风袅袅吹难去并作寒波出御沟

　　月夜过桢伯旅馆

　　破镜云间照寂寥愁将寒影对良宵闗山一一征鸿去似逐梅花出丽谯

　　雨后饿姚元白还金陵召歌者蒒成侑酌醉后赋此为别

　　枫江凉雨梦归吴回首长安紫气孤君见金陵旧花月清歌能似此间无
　　鼓柁潇湘未有期尊前同醉把花枝豪逰纵有青云客子夜吴歌我独知
　　北阙秋深雨不开翠眉红烛夜相催浮云世事应难料明月看山谁共来

　　送王宅松补邵武府太守

　　虎竹初分出鳯楼岭云关月莫生愁幔亭旧接烟霄路不是仙人不浪游

　　咏懐濠上古迹寄李伯承

　　西过流沙道逾尊空余紫气在闗门金函玉检无人识留与龙孙细讨论
　　泉咽风鸣钓籁闲千年秋水秘玄闗君家濮上相邻近不厌婆娑一树间
　　云台峰上五龙仙吏部才人亦好玄双剑精灵成寂寞解頥还有李青莲

　　送陈金吾祭王屋山

　　飞辔千峰蹑紫霞沐兰还宿太清家金芝归献长生节笙鹤难淹二室花
　　露气初髙曙色寒蓬莱宫阙正东看金泥奏罢神君答松栢萧森白石坛

　　同梁锺二曹长过刘山人旅馆看菊花作

　　下马铜街日已斜北风衣袂满尘沙秋光却在闲门巷深锁忘忧一树花
　　却立西风舞翠茵一枝枝似拂梁尘汉宫最妒涂黄额莫遣霜娥见丽人
　　重九花开已自迟雪中犹褭最繁枝金门白首悲词客似尔飘零过岁时

　　雨中拨闷

　　愁见飞花委緑萝习家池上急经过明籹艶粉相携夺看到开残较几多
　　日日伤春到水头摧颓还拥黒貂裘梦回不识邯郸路老去真思广武游
　　风雨秦淮花事稀春光强半在蔷薇蛾眉已自愁金屋更遣临春舞画衣

　　栢子潭【琅琊山杂咏】

　　玉辇当时拥万灵手扶千栢尚青青石廊红叶围山寺一曲寒波倒日星

　　庶子泉

　　李公妙迹已千年零落荒山何处邉世人祗重鹅羣字过落空迷鸟篆篇

　　欧阳公二亭

　　林壑山公去后寒莺花又过几春残风流自合传千古试觅徐陵片石看

　　琅琊寺

　　山木千重岚雾低纱灯犹照晋招提楞伽不益身前事听尽泉声日又西

　　龙泉寺

　　落叶连山寺不开夜深骑马踏荒苔残僧对客吹芦管风雨龙池飒沓来

　　题画为李宫詹子蕃

　　玉露漙漙緑叶披花开金粟影离离仙禽欲下栖难定谁为华林借一枝
　　武龙清斋太乙宫上林舞处不春风遥知绛节随王母青鸟飞来御苑中

　　云中曲

　　小袖红妆学内家檀槽髙拨走龙沙将军只道边城乐不见燕桃二月花
　　莫叹明妃堕塞尘臙支亦是可怜人葱河迷却闗山路玉帐前头立绣裀

　　题庐山瀑布图送黄观察之鄱阳

　　香炉千嶂霁生云遥接天门紫气分湖海烽烟今汛扫不妨停盖谒匡君
　　蒙蒙雨气湿丹台万壑涛声送薄雷一片琼花吹不散仙人长驾白龙来

　　五日同盛仲交屠田叔小饮各以事散去明日复会于双塔寺

　　已过端阳一日来亟思尘梦理残杯庭前几树葵榴在有酒愁花不再开
　　佣书五载老燕闗君亦陈情解印还【时田叔告终养】留取风沙双病眼鄮州明日共看山

　　题画马赠黄幼章南归

　　沙塞风髙万马驰五花云锦散瑶池九真亦有麒麟种不是长安果下骑
　　蹑电追风不受缰千金有意待孙阳君王驾驭多竒骏肯使天闲老乘黄

　　伏暑经桐庐道中

　　清浅无如七里湾层崕飞瀑下潺潺子陵不为南阳起頼是清源有此山
　　丹霄回首梦魂惊避暑还催奏赋成沧池何处堪停跸笑指荷花放舸行
　　草烂松枯太剧晴转多烦热是舟行惊湍夜入还家梦疑是青林风雨生
　　玉盘盛水贮甘瓜蝉鬓迎风翠袖斜氷水如山供坐客骄阳不入五侯家

　　张元易饮紫菊二首

　　谁倚名园斗丽华霜风披拂似晴霞不如开落空山里浅白轻黄靖节家
　　丛桂秋风若有期一生铅粉不曾施如何偃蹇东篱下犹学长安半额眉

　　送李春卿文学之博罗

　　鼓箧诸生待绛纱不同勾漏逺移家天鸡唤醒游仙梦倒览扶桑五色霞

　　送传成之文学之闽中

　　日射蓬莱气色髙无诸城下海生涛赋成应有凌云气台倚仙人旧钓鳌

　　命家僮于庭前杂莳花木戱为九絶

　　南陌东城无限花竹篱藤架任欹斜柴门亦有闲风景不道归期已过瓜
　　金谷园中堕绣裀一枝憔悴可怜春但将酩酊酬髙格不与铅华作后尘
　　骑马长安日几回梅黄已过麦秋来蔫红纵好非春色凭仗东风几日开
　　游蜂舞蝶太匆匆争较繁华一瞬中纵使花开能烂漫不知荣落总成空
　　微雨初睛蓓蕾开更教长袖夜深回开时正好留连看待到飘零几客来
　　古木长藤半斧痕霜藂犹自宿篱根烦君着意防风雨待到深秋发满园
　　揷槿编篱费讨量此生穷达任苍苍若教小草看成径緑竹抽梢已过墙
　　强半光阴在直庐莺花笑我太相疎故园亦诧忘归去不寄长安五月书
　　小队红籹结束新妖娆偏泥远游人纵饶顿逊杯中物不似铜驼陌上春

　　送张光禄元易使边兼还河东展省

　　翠釡黄封劳外臣关门乘传遣词人燕支拜舞君王赐一曲琵琶絶塞春
　　三休亭上狎樵渔爱子持觞问起居不似东山输别墅愿从黄石授兵书
　　单于内属已销兵瀚海天山夜不惊玉节尽驱龙种至大宛何必堕重城
　　马上微吟更击鲜齐州回望入青烟彩毫奏技明光日不羡封侯到酒泉
　　貂裘日贳酒垆家夜半笼灯上日华马湩金杯休醉客春风思对五陵花

　　送陈汝信

　　扬帆万里楚江行君是无机亦有情千树梅花如问讯罗浮同看日初生

　　题天长馆壁

　　日色晓残野草花行人触热转堪嗟仙缾自汲清泠水谁解鹴裘付酒家
　　尊酒文园会不稀五陵豪客自轻肥荒鸡唤醒山邮梦犹忆更衣入琐闱

　　邓君肃以菊花见贻口占五絶奉荅

　　燕台几见此花开急管繁弦处处催篱下白衣虽寂寞尽教明月照深杯
　　重溟天气暖如春霜后繁花作意新桃李园中相映发却将秾艶趂芳尘
　　山人老作灌园翁手插疎篱玉满丛莫道看花容易得长年多雨更兼风
　　篁竹烽烟起战旗西风迸泪对花枝柴桑便合抽簮去难得闲田种紫芝
　　零落西园万片霞颠狂呼酒醉邻家鵕■〈义鸟〉冠上虽簮却絶世元称隐士花

　　隔墙桃花戏作

　　十日春光偏泥酒雨中犹见隔墙花丈人已自无机事莫道东邻是宋家

　　同君肃少仲公绍开先诸子饮舍弟惟仁宅赠歌者

　　故园杯酒肯辞频今夜云间月色新不信清歌能醉客莺花曾见五陵春

　　和端州太守王君宗鲁七星岩二十景诗

　　石室龙床
　　紫气冥冥护白龙玉鳞千载尚留踪天门一去成霖雨闲却金梯十二重
　　沥湖渔棹
　　款乃渔歌逺近闻青油晴巻沥湖云莲舟荡漾归来晩笼烛城边候使君
　　虹桥雪浪
　　牛女相望一水中神人驱石便成虹奔云喷雪三千丈不是灵槎岂易通
　　天阁晴岚
　　赤阑曲曲绕层台风荡岚光水倒回一片青天涵石镜菱歌原未有人来
　　金阙朝阳
　　珠旗掣曵七星文万壑朝暾射紫云清漏一声犹未歇星妃如雨导神君
　　寳陀夜月
　　西方初月吐婵娟湖上轻风罢钓船遥想水晶宫殿里莲花灯下一僧禅
　　星亭拥翠
　　随波上下似蓬壶白玉楼台天下无惟见七星浮水面不闻词客赋仙都【岩即古仙都山】
　　霞岛飞璚
　　丹霞为阙石为扉玉溜淙淙欲湿衣湖上只开双玉镜飞璚乘月几时归
　　树徳松涛
　　幽人伏枕兴无聊何处翻江作怒潮夜半天鸡惊梦醒万川明月照空寥
　　栖云榕阴
　　栽花种柳满溪浔太守风流苦费心后人指点甘棠树宻叶曾遮十畆阴
　　紫洞禅房
　　一半禅栖出翠微苍苔石滑到天稀西天弦管休回首只合山门老衲衣
　　蓬壶仙径
　　白石参差径路斜玉壶终日秘青霞紫芝满地无人采十里风吹古桂花
　　临壑荷香
　　桂棹沿回一水香秋风吹冷芰荷裳洛神邀得陈王赋故向瑶池试晓妆
　　方塘鱼跃
　　千顷澄波溢作池为君添作豢鱼陂江湖老去应忘我只是临流少惠施
　　杯峰浮玉
　　菱叶荷花素锦铺中流一点落星孤扁舟曾逐玄真子呼酒狂歌碧浪湖【吴兴碧浪湖有浮玉山】
　　天柱浮虹
　　玉笔髙簮黛色浓海门长日驻髙舂世情尽逐颓波去谁住罗浮四百峰
　　仙掌春风
　　五夜吹班鳯沼东亭亭仙掌立春风蓬蒿寂寞文园里错忆金盘出汉宫
　　阆岩夕照
　　秋作千峰翠作陵松间织鸟挂寒藤道人半醉斜阳酒指点金银最上层
　　河波泉涌
　　翠壁千重玉斧开中间一道出风雷若逢李白香炉上定取银河入酒杯
　　石洞云封
　　人间日月易飞奔浪水桃花自一村怕有渔樵来往路白云长积掩柴门

　　送梁少嘉内侄北上

　　鹄沼麟园望不迷丈夫何事恋卑栖豪游曾结长安客千里人知碧玉蹄
　　海子荷花十丈开龙舟避暑未应回无媒亦有江南树扶荔宫中着意栽

　　一苇所如为何太仆作

　　肘后黄金亦可怜身闲羸卧五湖烟人间纵有瞿塘险不到芦花钓渚边
　　三径谁寻仲蔚家秋风几度桂松花卧游想到蓬莱阙一片山窓落海霞

　　送欧公孙游南雍兼寄其祖虞部公

　　金陵花月不曾空粽汁曽经饮楮公伏暑梦回茅屋底何人酤酒话江东
　　江夏童年已拜郎殿前扶侍有辉光冶城髙会羣公在白首山林引目长

　　瑶石山人稿巻十六 
