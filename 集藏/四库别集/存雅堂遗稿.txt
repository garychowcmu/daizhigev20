
存雅堂遗稿
目录
巻一
五言古诗 五言律诗 五言排律 五言絶句
巻二
七言古诗 七言律诗 七言排律 七言絶句
巻三
上书 序跋 记 行状 祭文 牍
巻四
纪上
巻五
纪下
存雅堂遗稿五巻，宋方凤撰。凤字韶卿，一字景山，浦江人。试太学举上礼部不第，后以特恩授容州文学。宋亡归隐仙华山，同里义乌令吴渭辟家塾，敬事之。疾革，命子樗题其旌曰容州，示不忘也。时称岩南先生。其门人栁贯辑其遗诗三百八十篇，厘为九巻，属永嘉尹赵敬叔刻置县斋，黄溍为之序。及宋濂作凤传，又称存雅堂稿三千余篇，盖据其未刻者而言，故与溍序篇数多寡不合。其后寖以散逸，遂并板本而亦亡之。国朝顺治甲午，其里人张燧乃博搜诸书，掇拾残剰，彚为此编。凡诗七十三首，文十二首，金华洞天行纪一篇，附以凤子樗梓诗十六首，文五首。凤志节可称，而所作文章亦肮脏磊落，不屑为庸腐之语。龚开尝评其诗，以为由本论之，在人伦不在人事等，而上之在天地不在古今。盖凤泽畔行吟，往往睠念宗邦，不忘忠爱，开亦以遗民终老，故扬诩未免过情。然幽忧悲思，再三致意，有黍离麦秀之遗音，固犹不失风人之义也。原本尚有物异考一巻，月泉吟社诗二巻，外篇诗文二巻，今案物异考出自唐宋遗书，寥寥数则，无资考证。月泉吟社诗巳有单本别行，至外篇所辑他人赠答之作，并谢翱传吴莱碑而录之，尤为泛滥。今并从删削焉。

存雅堂遗稿巻一宋方凤撰
五言古诗
游仙华山
仙华矗万仞我乃庐其东日夕与山对今兹踏玲珑起左信奔鹿当前任啼狨大啸崖石裂一览天宇空苍松饱风雨絶壁挂老龙樵斧不得睨抚根憩吾躬邈哉轩辕氏问道由崆峒龙髯一以逺千载悲遗弓犹传少女灵炼玉于焉宫山林重帝胄香火明民衷我来重懐古揽涕临西风何当刺飞流一洗磊磈胸
游寳掌山寺
兹辰欲有适轩车偶来骎劚苔北村南荒竹晴窻阴接语未及久相邀指丛林涧行任诘曲岩眺经嵚崟于时春早暄生意见草心红紫寂未动万山苍翠深伊予夙好游忽忽老见侵孤兴尚衡霍遐思或巫黔况此近居里而能盍朋簪裂石发悲啸沿流引清斟扪萝复忘疲古洞穷幽寻岂无声利痼见笑山水淫人生本来浮世故未易任藓崖拂前题俛仰巳昔今我法姑用我睠言属同襟
附方樗游宝掌山寺
何年此招提近在芝掌侧巉岩耸苍空云雾蒙絶壁相传千岁僧于此寄畴昔提携酌春酒况乃社日逼俛仰天地间一笑讵非得
寄栁道传黄晋卿两生
大火且西逝赫曦讵能为丛竹覆孤馆绿阴相蔽亏人散众喧寂独鸟嘤鸣随想见探讨余层层发新知傥不鄙朽拙勉哉勤相遗
其二
太璞散已久鸿甄疑未均惟有砥砺志搜剥得其纯勿以珪璋质顽石置勿陈君揽国香蕊每与荆棘邻荆棘岂不刺反以扬素尘
其三
盈盈黄菊丛栽培费时日依依五丝瓜引蔓墙篱出于今想新花于今长秋实花实岂不时灌溉尚期密毋令根荄伤委弃等藜蒺
其四
新秋凉气发松籁调于喁山房良静閴文史淡足娱吾心太虚廓傥然万象俱大观物物齐何事分贤愚遐哉金兰契聊用布区区
怀龚山人圣予
西北有杰阁岧嶤切云天绮窻通四望绰约流苏悬中有絶代人端居方盛年被服既殊众容采亦鲜妍瑶床置宝瑟玉轸朱丝弦有时扬妙指泠泠宫商传曲终恣仰俯托契轩农先靡曼谐里耳大雅谁能怜我欲往从者淮海生寒烟
药壶山寺步师逺上人韵
旭日耀禅林曈昽晃虚室观心得无为颇觉诗思逸得句祈疾书振衣陡焉失持此证空空一笑堕不律
寄仇仁近
忆昔三浙湄匆遽买舟别大海涨波涛排空银浪掣时方逢杪秋凉风正凄絶况复婴沈疴残喘一身孑落日古渡横牵衣各呜咽尚期营归余旋泛山阴雪讵料人事迁芳春竟五阅宁无双鲤鱼寒温叙曲折顾兹悲愤衷未足陈一切阶前金凤花当车行复辍阁上西湖光可似旧澄澈
重阳对菊得菊字（止所吴翁归窆客会葬者雨留明日重阳对菊命觞取菊为重阳冒雨开析为韵不拘体各赋以致慨）
怀哉止所翁与我几觞菊方当旧节来已作秋原哭会葬有逺朋风雨此淹宿佳儿敬父执姻友更敦睦投辖不愧遵设醴仍为穆其如插萸遍不见而翁独悲欢今昨筵还往东西毂回首试长望依依但云木
附方樗得雨字
昨我醉骑马失脚行踽踽主人笑掀髯把臂犹起舞兹辰复何辰俛仰已今古逺来置刍客共绕临池圃折萸可插髪醉我不待酤深悲聊强欢即散辄复聚悠悠去年人不及今夕雨愿持菊花巵一浇坟上土
题郑氏义门
人爱渭水清毕竟河流浑不知黄虞世何处觅旌门旌门纵百世岂能外彝伦秖因风气漓遂表为义民麟溪有寒泉西流类拖绅泉声徧塞耳乱却牝鸡晨夜帐泼烟黑秋缸吐火红六世孝友家元属书声中烂银铺作榜绰楔何崔崔户神似相语莫遣阿奴来人心一遭蛊五官皆作魔不赓斯干诗却聴燃箕歌兄弟本一气为利分汝尔借问嗜利人千载得不死鸱鸮巢满林何地不感恻若非慈乌啼血泪收不得我身亲乃有况此身外物世人果何思肝胆每相贼当年朱两轓回首血在頥争如义门鬼千载不馁而何人非杨椿如椿能几人祇缘本心死所以有淄磷大树大十围枝叶日敷蕃愿培百尺土庇此千岁根
附方樗题义门
大义久不作頺纲孰能扶有回万钧力足起千载愚沄沄麟溪上奕奕君子居同堂爨不析已及九世余动必敦孝悌昭焉遵训谟有田可以稼有畦可以蔬有琴亦有筑有诗亦有书雍雍悦子姓肃肃严妇姑祀飨必诚悫冠婚礼无踰济邻屡发廪致客恒軿车一翁垂九十羣从纷前趋支持屹柱石淬砺精璠玙清朝特旌义大字标门闾丰碑妙纪实赋咏皆鸿儒老我愧同里时陪文字娱白髪映沼沚清风满襟裾高歌一举酒歌罢仍长吁末俗见淳朴岿然真世模

五言律诗
哭陆丞相秀夫
祚微方拥幼势极尚扶颠鳌背舟中国龙胡水底天巩存周已晩蜀尽汉无年独有丹心皎长依海日悬
咏霜叶寄皋羽善父
秋尽吴江道丹枫树树竒叶为诗者色霜乃画之师望似醉乡近疑犹花事迟停云俄在念倚杖未归时
北山道中
拂衣去城市信步踏晴泥草意春风蚤松阴野日西语长忘路逺行近觉山低更欲迟来此穿林聴鸟啼
西鹿田寺聴雨
禅栖投倦客山雨起更阑窗叶散幽响石林生峭寒洞深犹暗瀑江逺忽飞湍想象云萝外应宜晓色看
同胡汲仲兄弟登香逺楼
策杖探幽胜同登况二难江山双极目宇宙一凭栏春色啼莺破孤城拥浪寒遥遥烟霭里犹作故宫看
东瓯雪中山茶盛开
海色连蓬岛同云一望迷寒花空故故醉酒只凄凄卜世无三兆伤心有五噫仲宣楼上赋愁絶不堪题
答仇仁近
城郭相过懒山房翳薜萝谷当嘉客遯阿称硕人薖竹径鸣驺断芝坛野鹿多松风云壑冷扫石待狂歌
呈皋羽
依依莲社客斗酒共相酬臭味语中得荣名杯上浮世情余百变吾道合千秋肻信张平子穷居但四愁
寄吴善父
啧啧不得意兴怀偏为君犹为乞米帖不作送穷文纵酒长违俗挥毫自出羣相思今夜雨滴沥未堪闻
次陈浦泉敎授渡江韵
笑拂湖亭柳春归客亦归塔云连岫暗颿雨絶江飞老觉游非壮癯应遯却肥有诗充古锦尚不愧林扉
宿保安寺
扪萝山径迥流水石桥分一雨过秋寺千峰生暮云望穷迷野色沙逺见鸥羣烟霭苍茫外寥寥清磬闻
八月十四寿吴良贵
四十强而仕斯言着礼经抟鹏宜运海振鹭且充庭后夜中秋月今朝南极星耄夫频献酢留眼看袍青
哭余之张教授
吾怜张仲蔚青草少人行晓帐萤犹湿空山鹤自惊徒余八斗望谁筑五言城莽莽孤村外王孙挂剑情
和张子良
寤寐溪山好相过不厌频诗留曾宿客月照乍归人率尔呼盘粲凭谁辨主宾未须陈咫尺高谊总秋旻
书示同志
尚觉浮名累樵渔寄此身寻盟潜勖德证业喜知新气谊生无间文章合有神毋徒涉城市出处任风尘
赠乐闲居士
市逺尘嚣隔神闲幽事并埽花怜竹影煮茗讶松声月与诗如约琴将鹤互赓冷香生碧落秋梦不胜清
重阳明日得日字（重阳明日会葬诸宾当归吴良贵留之不置又析东坡相逢不用忙归去明日黄花蝶也愁之句各赋五言四韵）
浮生聚尘轻流景飞羽疾故人已新阡旧雨又今日不惜酒饮狂且须诗缚律一笑复掀髥天地何终毕
附方樗得蝶字
主人留复留烂醉歌白氎移樽对寒花散策响秋叶香凝紫茱萸舞倦青蛱蝶惟有一逃宾苍山云万叠
附方梓得也字
主人有黄花留客香满斚日饮岂丝乎市眠惭白也依稀聴雨床愁絶系阶马此会良独难幽怀还重写
附方樗题吴景禧栖碧楼
白叟无人识青山是故知一从觞菊后两过浴兰时入暑重逢此追凉约更谁清风觉相变未忍数归期
附方梓挽吴止所
先生六十化吾道尚奚云花馆空余影清歌无复闻夜寒鹤思主风急雁悲羣有子方跨灶天应未丧文
附方樗寄吴晦叔
地僻书难到春寒病转深遥怜梅剪玉更想栁摇金几砚平生事杯觞隔岁心恐君亦思我迢递寄愁唫

五言排律
仙华招隐
轩后悲苍剑神娥下玉霄攀髯初失梦遗蜕尚凌歊碧堕升棺影青分产柱苗山精依鹿竹天雨湿鸡翘有约成孤愤无人重久要豢龙因姓氏使鹤误轩轺冉冉将终老冥冥不可招无书寄青雀有恨在中条
忆同张子长游北山诸名胜
昔与张公子翩翩访赤松重来踰两纪独去宿孤峰古木苍陂映禅房侧径通夕阴千嶂黑人静一灯红幸及轩车会宁辞杖屦从相看如梦寐健步媿儿童春尽山仍好林深涧忽穷天低时堕雨寺逺偶闻钟吊古田无鹿探奇洞有龙幽寻穿窕窱高步蹋玲珑灵草多成药疎篁不作丛岚光疑晻暧野色在空蒙下瞰疑无底言旋复向东岩阿依断础烟嶂落飞淙细路缘苔磴危桥跨石谼泉依山曲曲云与树重重巨刹标名岳穹垣护亩宫倚栏斜日下入室老僧逢零落螭头墨荒凉马鬛封不才持薄禄终古媿高风弛担云关里传觞雪峡中追随寻道侣述作付文雄急景真流电浮生尚转蓬后期观岁晏来往意憧憧
仙华山采茶诗
轩娥遗瑞草仙掌采何年苗蕊矗空壁殊根蟠逺天蒙头莫可劚垂脚或争传冉冉雪霜饱亭亭风日蠲危哉梯鸟道允矣获龙涎丛蘖杂丹鼎湿云伴玉延香真千里擅苞结三生缘夜荚抽雷后春焙贡社前一鎗滴瀼露片碾捣和烟碧涧规模絶洪州气味悬滑甘矜紫笋幽馥讶青莲既拣兔毫点应添蟹眼煎松涛生逺韵风致想真筌七椀赓仝咏三篇继羽编醉乡巳失路摩室将逃禅服食益人寿何当煮汞铅
附方樗立秋日喜雨寄楚老
抱疾不安枕且为枯旱忧俄然垂豹雾莫是卷龙湫烈焰全收暑新凉正得秋客谁讥褦襶吾欲咏瓯窭机杼松台邃琴书竹户幽西田宜早获却共虎溪游

五言絶句
八景胜槩
华柱丹光
何年撑空荒截置珊瑚树长日灿朝霞芙蕖挹新露
仙坛灵草
葳甤不记名絶壁挂缕缕果否垂衣年丝麻绩蠭午
中峯啸月
耸身尝决云山月此皛皎疑是七还丹彬斑吐物表
深穴嘘风
草木何丰彤悬崖护丹穴相传通鼎湖深窈吹寒冽
剑峡迟鸾
峡中候帝子青鸟空徘徊搔首叩玄律何当化鹤来
卦尖望鼎
遥岑谁画卦置此荆山鼎乍可姹女飞千秋觇溟涬
药壶闪影
紫车贮药壶日夕发光怪不道洞府深翻嫌八荒隘
龙门飞瀑
飞雪溅<石含>砑流云当面起邂逅绿毛仙临流同洗髓

存雅堂遗稿巻二宋方凤撰
七言古诗
三洞金华北山三洞天垂髫欲往今华颠春风吹衣雨洗屐瘦笻忽拄苍山烟山髙地平走幽涧根络石上森楠楩步从飞桥瞰石洞厓色阅世知几年风痕雾迹化异物龙首昂左尾右旋就中暗穴如蟇頥急水泻碧鸣娲弦遡流束炬照徒涉肩背擦石行拳挛水穷路夷内景得以炬交烛穷幽玄细纹蹙波涌浪接皓彩凝雪飞霜鲜大为狮子虎犀象琐碎亦复蜂屯然蜿蜒双蟠角尾具一一玉爪拏苍坚穹龟负甲色深墨长蛇白质相萦纒钟能钟声鼔能鼔不假枞簴知谁悬直棂斜槛藏湢室短畦长町移原田青云白霓五色霞笑画败絮留丹铅中途经过最深窅伏身低眺洞口泉空明一线隔逺见秋蟾浴海光婵娟左岩袈衣颇横亘迭折众皱垂蹁跹自余神怪不可极似凿非凿镌非镌出登山腰叩中洞外视石井闻潺潺入深踏险思缒绠长竿揭炬后且先水帘可俯心为悼到此十九归言遄嗜奇不惮厯磊砢足以目故差轻便翻身却望水帘处银河天落悬吾前常情疑复下百尺积水定作神龙渊石干径辟却易进玉笋拔地修而圆宜为渊处乃为屋亦或摩藓题新篇同游怪我久未出笑谓岂欲井底眠林幽风起日巳晩犹睨高洞山之巅薪蒸可买樵我导不逺数里仍攀缘傍从石壁入深坼如铁户限琼为櫋俨然海相挂珠络熟视始信非夸传左为朝真正面入便想笙鹤遨羣仙云霞波涛仙衣裳竒诡岂必下洞专歘然修梁架岩起左右苍白龙形全望中极底胜漆黑双扉隠隠启半边天光一道烛扉内知此明罅从何穿溜深壁峭不可往安得插羽如飞鸢嗟余兹游尚牵俗身所骤厯辞难宣但思乞水学坡老洗眼看字消余年
与皋羽子善游宝掌山
宝掌一山何胜絶老龙千载事已别巉岩怪石峭森列矫首三洞蹇竒崛不知何年风雷烈凿开混沌此瞥裂高洞攀缘与天接栖鹘所巢势嵽嵲隙泉漏滴清且澈薜萝为衣俨陈设中之洞兮巧融结四达坦明如我闼低山一洞尤寒泬铿然谷应合音节共爱孤蝉逺林咽又疑帝子笙歌彻乗风便觉神飞越落景徘佪就僧榻好向天风更搜抉相期夜半踏明月
故宫怨
白日欲落何王宫腥云颓树生烈风猕猱几年争聚族饥蟒狞狰攫人肉熊豨肆毒夜横行刺蛆刲血多飞鼪萤尻吐焰大如鹜照见女鬼迎新故寒更鸱吻空哀哀谁能化鹤还归来山都冶夷总难记妖狐吹火月堕地
题光风霁月楼
（光风霁月四字晦翁书刻石建州陈正臣提举浙江为翰林收书至建得此本归初以霁月自号今遂以四字名其所居之书楼）人间底处无风月知用何时最佳絶芳播崇楼淑气浮影涵古桂清辉发向来雅重无极翁洒落襟怀与此同去之百世犹彷佛宛见道貌匡庐中谁题品语黄太史大书四字紫阳子今从建水得此本如拾蠙珠卷文绮携归八咏双溪州晏然直与造化游无边妙处乃萃此韪矣君家百尺楼
鸿门燕同皋羽作
项王重瞳气盖世叱咤喑哑万夫废交割河山杯酒中弱肉眈眈恣虎视帐列爪士吞鲸鼍神锋技击光荡摩中有一人亦拔剑是楚是汉舞婆娑须臾壮夫拥盾入怒目而语眦尽裂项王喣呕无一言楚国孤臣泪流血玉玦何劳再三举拂衣竟作彭城死沐猴而冠何足云君看五采成龙文
上元陈丞相宅观灯有作
渴龙入夜吼百川无数鲛珠迸地圆星斗撼天半欲落五花琪树皆生烟烟灯岂不胜花朶踏歌何人增坎坷风尘淮北驰羽书金鼔江城赛灯火君不见狄青宣抚荆湖间上元张乐晏清班忽然称疾灯未灭五更已夺昆仑关
辽西曲
辽西八月边风急塞草凝霜刁斗湿旅雁嗷嗷思妇哀锦机初罢流黄织并州快剪裁作衣制成千里寄相思巧盘诘曲同心纽附绣回旋锦字诗诗长字字愁胸臆纽比连环解难得解难得时君莫谖啼红认取封时痕
翠微楼对竹会饮
缥渺飞楼修竹里珠帘半卷清风起月明十二画栏空美人遥隔湘江水夜深吹彻玉参差引到丹山彩凤仪还倚仙翁九节杖翠云深处望安期楚调歌残仍击节檐外纷纷落苍雪楼头醉卧笑元龙一片岁寒心似铁
答栁道传饷笋
东家鼎烹矜大嚼西家呼卢赛奶酪肉食那知儒素风似君臭味将无同知我山斋少白粲随时易办松花饭佐食投筯毋乃馋筠笼新掘来幽嵒封题遥寄四五尾歆然解剥出肌理和以芹根及薤芽酰盐澹着香无涯黄虀脱粟絶滓腻得此加餐检残笥手把南华读一过诗思陡涌如春波题箑酬君君莫笑胷中成竹谐清调
送吴立夫
有人储书塞中肠不能奋发为辞章亦有英姿限时命坎坷名不登文场吴子妙年即秀颖只字过眼终无忘文如翻水溢万斛昼夜不舍流汤汤于今东南聚隽彦奭然一发能穿杨二十脱颖客毛遂名登十九能低昂亦如列宿二十八有捄天毕施之行况子平生志逺游块坐已能穷八荒从兹北上有厯览径到洪河经吕梁青徐平野望不极半万里程趋冀方君不见龙门探奇气益壮文豪千载同翱翔
附方梓重阳对菊得开字
江源旧社兹重来素车欲返犹徘徊亲朋正感邻舍笛风雨复对重阳杯穷人非诗语独恶湑我有酒花须开眼前悲喜异今昔敢问戏马当年台

七言律
北山道中
起犯春霜一径寒清游乗兴约吟鞍眼中最恨友朋少尘外频闻山水宽溪落旧痕枯野埠树浮空翠湿危栏岩头几处悬冰白已作羣羊化石看
客有问金华胜游者以诗叙其槩
赤松上下雨霏微八咏楼头重拂衣西港晴来汀艹长北岩幽处洞泉飞风敲定磬鹿春过月满丹台鹤夜归厯览因知古词客盛夸云梦未全非
吴清翁石桥
金椎谁奋破山霆趋石浑疑走六丁间道便须横螮蝀长竿先巳竖蜻蜓济川作略君堪纪吟雪行藏我欲经领取溪山好风月更看高架翼然亭
冒雨渡浦阳江
痴云千顷压江堧寂寂篮舆破午烟树杪楼台看近郭渡头波浪忽滔天舟依曲港难回楫径转高陵每得筌谁向龙山夸海国一声铁笛女墙边
春日集张元吉兄弟宅
衔杯不让阮家风况复阳春白雪融调合西堂琴欲响情深北海酒难空诗题厯厯诸名迹酬和年年几醉翁未尽清狂尚期约同看灯火月明中
寄梁隆吉
羡尔英年早息机罗衣脱却着荷衣黄醪白酿供吟咏野史稗官漫是非旧事横看东涧水新餐谁共北山薇金闺玉树思君甚采药春华归未归
读西峰寺壁间诗
出郭幽探约里程竹篱小语忽云生寺藏密树磬声得客染流霞暑气清煮茗每闻松湍落长苔半与石床平何来老衲吟魂尽满壁多题世外情
九日同皋羽子善游白石龙湫用杜老九日蓝田韵
尘埃隔处地天宽选胜携觞且笑欢不惜逍遥投杖屐何妨磅礴解衣冠晴余岚重雨犹落秋老天高酒易寒世事悠悠双眼外与君飞瀑醉中看
止所吴翁挽歌辞
岳岳文豪共识名归来风月恣弹评竹阶过鹤窥棋局花院流莺和乐声灯酌萧闲期郑老盆歌疎达慕庄生何来排闼绯衣召天上楼传白玉成
其二
倦客囊书栖旧林如兰交契岁寒心行藏与共盟犹在生死俄分感独深丧宝可堪埋白璧知音端合铸黄金茱萸遍揷明朝是回首西风泪满襟
吴良贵雪中归
别时黄菊映郊扉转眼寒风刮毳衣丰瑞正当三白见修程适自四明归因思水国银兼浪胜看山乡玉作围老去羊羔总陈迹坐毡犹喜客堪依
附方樗次韵
匆匆策马出林扉不及江头揽别衣霜鹗横秋终可望雪舟乗夜稍须归移家未比穷郊具解带宁怜瘦沈围耄矣吾翁惭菽水绕枝乌鹊暮相依
附方梓次韵
儿时谐笑几庐扉聚散浮云天上衣季子客貂宁复敝买臣乡锦暂宜归驾涛巨舰风千里覆屋长松雪十围父子交游吾独拙向来惭作辅车依
吴仲恭翠微楼九日落成和谢皋羽
楼成楚菊芳菲候客凑齐山酩酊期与俗相追何日了登高一啸洗秋悲望穷碧落鸿飞外归恋清樽月到时野服从兹近萝薜西风尘土莫轻吹
其二
慈竹堂阴长露梢又添杰阁俯江郊眼空霞锦疑鸿字手摘松枝碍鹤巢野月散衣闲弄笛墟烟隔水见编茅望中尚与渔樵接若处真能广絶交
附方樗和诗
层构初成一快登新题招客共兹辰凉风阑槛宜敲句落日川原遥见人歌倚白云醒俗梦醉飡黄菊笑吟身他年更足闲中趣野服茸茸称葛巾
附方梓和诗
新楼招乐偶今朝与客登临四望遥竹日晖晖侵酒斚松风沥沥响诗瓢横烟曲径樵初过落鹜空江叶正飘看取他年欹醉帽还思簪菊旧垂髫
附方樗呈吴学士新第落成
一山遥接袅溪水甲第宏开相府居燕贺亲朋来落落翚飞夏屋见渠渠紫宸清禁功难冺绿埜春林兴有余轮奂敢陈张老颂梁间更看有悬车
附方梓寄吴立夫
寻师负笈频千里授业登堂此一时我比栖苴宁得巳尔如附赘亦何为家山在望悠悠梦舍馆相逢迭迭诗归去尚须怜独客为传消息报南枝

七言排律
赠张叔元镇帅
越东佳气郁巃嵸捉鼻馨名久识公结髪蚤看翔萟苑濡毫频见属诗筒弃书忽学万人敌秉钺尤夸一世雄拔距三千堪敌忾歌钟二八陋和戎长驱誓捣燕幽北大纛旋移浦汭东重巩河山襄帝力时垂竹帛励臣忠东南半壁腾王气杞梓全材恃将功鹅鸭几惊消玉垒熊罴屡奋壮金墉玺书褒锡恩原厚节钺招绥德愈隆羣策更能延俊彦众讴先已徧旄童深仁共颂绵瓜瓞伟绩还期勒华嵩

七言絶句
三吴漫游集唐
江上巍巍万岁楼今春花鸟作边愁伤心欲问南朝事凤去台空江自流
其二
愿及行春更一年中流箫鼔振楼船不知何处吹芦管城外风悲欲暮天
其三
不堪惆怅满离杯水碧沙明两岸苔无限塞鸿飞不度二陵风雨自东来
其四
孤云独鹤共悠悠别作深宫一段愁万乘旌旗何处在白云犹似汉时秋
其五
华表峩峩有夜霜海天愁思正茫茫遥知汉使萧关外泣上龙堆望故乡
其六
塞上风云接地阴万方多难此登临坐中有老沙场客霄汉长悬捧日心
其七
江南江北望烟波南国浮云水上多共说总戎云鸟阵中原将帅忆廉颇
其八
边风萧飒动江城独上高楼故国情碛里征人三十万空教弟子学长生
其九
愁看直北是长安云树深深碧殿寒心折此时无一寸梦魂不到关山难
其十
洞庭西望楚江分回首姑苏是白云今日南湖采薇蕨何时重谒圣明君

存雅堂遗稿巻三宋方凤撰
上书
上陈丞相书
凤顿首献书相公阁下窃闻之曝芹可献天子圣哲不废蒭荛千虑一得知者取之而况骀驽下走夙膺伯乐之顾忠荩血诚不以沥之阁下将谁沥乎凤虽一介布衣伏处草莽其于家国机宜兵食大计尝窃窃讲究稍有闻知身厯行都希得一当惜当世依违无足告语废然思返乃耳习六君子之名藉藉人口则浩然长叹谓独不得阁下一秉国成耳凡一切用舎处置宁有不当而尚恐劲敌生心荐食上国哉迨阁下晋司冦陟政府果首严丧地之律旋正误国之辜四方益喁喁向风翘首隆理乃天未悔祸疆域日蹙然国事岂遽难为而左丞相先去以为民望致庶僚离次守令委城三宫孑立无可撑持虽然窃不能不重望于阁下者何也知凤惟阁下苟郁结箝舌有怀莫吐凤岂特负阁下且以上负朝廷下负所学请得稍布区区愿赐采择焉语有之善卫室者不于户牖而于门庭又曰缓则治本急则治标夫长江带水固国之标而今之门庭也效义摅忠之臣奚苐棊列内郡徒掣之肘宜急徙之沿江以控要害百里设屯十屯设督驿络统制使往来奋击互为声援则险要乃阨也国家惩鉴五季一意儒臣尾大之弊虽除然酿成积弱敌锋所摧目无坚城曷若拣择忠贞暂分藩阃使各为战守敌势既分自疲奔命而国威可振也夫居言于室翔鸥不下凡卉春剪芝蓂不秀盖天地生才有限况时方多事百为培养犹惧勿给容忍芟薙自铩羽毛乎凡国家可惜人宜储为中流之壶勿增人抱蔓之叹则人才必恤也金羽之沈浮殊性火水之燥湿异宜故冬蛰难与语夏舴艋不可遵途奈何令步骑舟师各呈所短一旦樯摧辅折谁司其咎则任用当审也语云困兽犹斗况国乎敌弃地利悬军深入近关虽破勤王师众尚盈数万激而用之背城可战坚壁可守潜檄江淮断其归路使进退失据腹背受敌天下事未可知也夫郁烈之芳发于委烬繁会之响生于絶弦则士气堪鼓也陆士衡尝云济事挟情不观万殊之妙虚已应物可究千变之容宁曰天下事如一家事苟利家国功不必已出名何难人成羣色会而衮藻丽众音杂而韶濩和则已见戒横也凡此者皆切时要图虽或阁下所习闻亦或阁下所厌聴然而凤筹之必熟综之必详告之必切盖凤既备阁下之药笼敢忘效药石之言是用不辞寡昧冒渎摅陈幸恕瞽狂留神察省或有可采锡之面教愿一一毕其志焉

序跋
仇仁父诗序
山村仇君过余说诗余观其年甚茂才识甚高处纷华声利之场而冷澹生活之嗜混混盆盎中见此古罍洗令人心醉及披其帙标格如其人盖得乾坤清气之全者也余谓作诗当知所主久则自成一家唐人之诗以诗为文故寄兴深裁语婉宋朝之诗以文为诗故气浑雄事精实四灵而后以诗为诗故月露之清浮烟云之纤丽今君留情雅道涤笔冰瓯其孰之从仇君曰近体吾主于唐古体吾主于选融化故事往往于融畅圆美中忽而凄楚藴结有离骚三致意之余韵然后知向之所以为仁父者穷而故在也今夫水虽万折必东焉鸟兽大者丧其羣过乡翔回焉鸣号蹢躅焉小者至于燕雀犹有啁噍之顷焉由人心生也使遭变而不悲黍离居嫠而不念仪髧望白云而不思亲过西州门闻山阳笛而不怀故是无人心矣而尚复有诗哉此余于仁父之诗独证其不为穷所移又明年复相见乃序而归之人当有因余言而深知仁父之心者世之人不有知其心则仁父自知之余知之后世亦必有知之者矣友人东阳郡遗民方凤韶父
重阳诗巻序
余将适东瓯重阳前日别家明日赴邑友会又明日吴续古遣篮舆过邀遂至吴溪寓馆则续古之兄景禧率羣从弟侄与客金楚芳有登山之约步仙华之絶顶揽八景之胜槩归而分韵赋诗已盈巻轴乃征余序余深念夫齿髪日非朋好凋落日甚尝发故箧掇拾三十年诗咸赋重阳会萃观玩凡姻友乡里之聚知交湖海之逢众作具在沈思追想山川风景既殊而其人之存亡离合皆不可例论盖叹息久之未别家时大儿樗徧南游徧骚国以归而已失其母余悼亡半载今为东瓯访旧之行归且岁晩人生来去俱若梦寐而能有托以垂不朽则非予之所及姑为序此后之视今犹今之视昔云尔
书梅节愍公文安集后
右文安集十五巻尚书梅公执礼所撰曰文安者公所封开国县也尝考日录金人刼上皇及后妃等至其军吏部侍郎李若水死之及大括金帛户部尚书梅执礼死之皆靖康死节之最著者然世多难若水而次公则以金人有辽亡死义十数南朝惟李侍郎一人之语不知公捣营之谋最中敌忌金人所必欲甘心者故忌公而惜李耳其实死事之无遗恨李何能视公当金人再邀帝羣臣多劝无行帝亦有难色惟若水与何樐以为无虞及逼帝易服秪以一死塞责而已公当金人入怀州即劝帝亲征请太上六宫权宜出避奈有阻之者乃勿果及金人质帝邀金缯以数千万计又谋夜捣敌营以二帝归密偕吴革赵子昉辈团结军民不旬日得十余万天苟祚宋岂必遽至南迁惜奸臣范琼杀革泄其谋徐秉哲亦以子昉遗金金知公实主之以根括金银为罪问谁为长官意正在公也遂遇害窃尝论之若水实主车驾者即其死岂逭误国之罪倘使公计终行则河津岂得飞渡敌势岂遽莫遏两宫岂竟北辕哉悲夫人谋已臧天祸未悔展巻兴怀每用长恸若夫文辞之博硕精核人能言之非予之所以仰止公也
跋述古尚书复期上人手帖
述古尚书钱公仕为熈宁间死于宣和睦寇之变揆之封疆社稷之义或者为公惜之然侍从旧臣归休于家直奋义勇逆遏奸猖虽身殒贼手而卒全乡社脱父兄子弟于锋镝之下故其子孙文献绳绳有引是足以亮公之心矣公之裔孙庭兰得公忧居时荅期公阇黎手帖其言蔬食水饮既以如礼然亦不敢过之亲丧所以自尽则公之择于礼义而自靖夫忠孝之实其大节之端固兆见于是岂少爽之哉叶公昌父有书名于时谓王荆公学王蒙书公书实似盖当时崇尚如此此其有为言之也夫
跋谢皋羽登西台恸哭记
子陵台荒寒压江水过者恒览古赋诗未闻于此野哭而翱为之盖不独异于今之人也予读其所为文辞窃以不及与于斯哭为恨或者他日得携手相与大笑胡卢絶倒于斯台之上由百世之下观之讵谓哭者之非笑笑者之非哭也
题处士槤记后
世尝称故家乔木者果何取于木哉盖木非百年不能干云霄百年则所阅三世尔取夫子孙能世其业故能保而有之也里人郑君达卿出方先生子顾所作处士槤记示予记言处士植槤以期子孙义聚者甚备请予识之嗟夫处士至于君六世矣处士之骨虽化于土而木固无恙非君兄弟之孝友不忘先训能若是乎木之荣瘁义门盛衰之所系也郑君尚深培而厚植之方凤题

记
栖碧楼记
浦阳江水源西去县三十里曰桑溪遡旁涧而入曰华源吴氏景禧卜其地为寿藏之所经始于至大辛亥冬工未讫明年室人何氏亡又明年举柩以窆而结庐其左上为楼以备游愒取李太白诗语扁栖碧山从西北来与严陵郡接境重冈复岭长林茂树苍翠欲滴曲垣周遭方沼澄莹级砖渠石平甃峻筑黝垩涂饰玲珑辉焕供馔被服器用毕完佺花奇卉布莳前后又二年秋九月领客觞菊斯楼之上且命予记之或谓予吴氏世居是乡逮景禧承祖父业能充拓旧址构广厦连云且二子所志又足观正将便体养生抱孙娱晚不出户而菟裘故在尚假碧山之栖乎予谓昔人有乐斯丘而欲葬望其圹而知息者亦明乎造化乘除消长之理而然景禧日与物接而物于物家居岂不乐而山栖之乐亦若家焉试以是叩之当意与神会正太白所谓笑而不答心自闲者视世人逐逐于声利不暇回顾却虑至以贻后世子孙忧者大有间矣景禧于余亲且厚是不可以不记余虽老碧山未谢客尚当扶杖从之游是年当延佑乙卯冬十一月甲子邑人景山方凤记
附方樗重修浦阳江桥记
浦阳江出深褭源经越之钱清入于海江去县治不一里而近每积潦人莫得渡宋元符间尚书钱公遹始构桥江上久为横流旁出桥若虚置以故危圯頺压靡能葺理至正初元复由故道行越三年癸未达鲁花赤那海公适长是邑乃矍然曰天其或者有所属乎明年秋因首割己俸为修治之僚佐隶属莫不协从凡闾巷乡鄙之在编籍者亦皆出资以助而公则专任其事焉遂鸠工伐石具畚锸饬民庶众効其力如蚁斯集如鹊斯构不期月而成其南又筑堤与桥道接堤杪构小桥以疏别流曰问津旧有迎恩亭在社壝之右因徙就桥侧且为屋十四楹以为侦候憩息之所扁曰临清桥为谼道九广十有九尺亘五十步因故名扁曰浦阳江桥堤广视桥亘五百步扁曰浦阳堤于是朱栏华柱映耀鲸波虹跨鳌戴雅丽骇目树以槐栁蓊蓊林林樵者以歌渔者以舞负者戴者以往以来呼声相属也邑之父老来属余记余以为尚书公德业文章炳然昭著及于四方而公又能输其余力以利民涉阅二百余年未闻有卓然能起仆弊而兴者今公之兴是役殚心致力以为民先鸡鸣而起日入而息热燥湿蒸忘其疲乏民舍穑事而趋役不以为劳出私储而食工不以为厉费省而用周功成而効速视尚书公经始之意为无忝矣则公之茂绩推之于政必将优美可观奚止斯桥而已哉工始于是岁之春月毕于八月之二十有八日是役也桥为大故为记之详焉至正五年岁在乙酉三月癸未邑人方樗记
附方樗重修圣昌寺记
佛氏为道盖未尝以宫室之美丹青之丽为已奉故其徒或处穷岩絶壑诛茆结构离人世屏尘迹劬身苦志静坐深潜求所以为佛之道迨其后世徒众日增遂乃充广室庐雄门杰阁耸栋飞檐刻木泥金尊崇像设梵呗交陈钟鱼响应此岩林大刹之所由兴然非其所尚也浦阳之南有山名骆山山之中有古寺在焉按图志本唐昌尼庵宋大观二年始易以居僧治平间乃名曰圣昌厯年滋久废而不治山之僧曰绍隆募凡好善者施财出粟极力营办撤而新之大殿既成前葺山门两修廊庑乃及钟楼朱甍翌振碧瓦鳞齐范铜为钟声动遐迩焕然可观于是请余为文立石纪之余以为圣昌之为寺雷峰拥其前江水横其后左原右隰瘦涧深纡长松曲径茂密交加其徒能坚持静处朝香夕灯请祝国厘以安民社庶亦不负剏作之始意若徒以宫室之美丹青之丽相夸诩岂吾之所望于其徒也哉是役也绍隆之功为大山之主善云实纲维之作始于至正四年十一月落成于八年九月其施财之姓氏镌诸碑阴云进士邑人方樗撰并书

行状
谢君皋羽行状
君讳翱字皋羽姓谢氏福之长溪人后徙建之浦城曾祖景晖祖嘉至其父钥以春秋学为妇翁缪正字烈所器重尝着春秋衍义十巻左氏辩证六巻藏于家君世业弱冠已有声试有司不第落魄泉漳间会丞相信公开府杖策诣公署谘事参军其畧见西台恸哭记后避地浙水东留永嘉括苍四年往来鄞越复五年戊子夏至婺遂西至睦及杭慕屈原怀郢都读离骚二十五托兴逺游以晞发自命为诗厌近代一意遡盛唐而上文规栁及韩尝欲仿太史法着季汉月表采独行全节事为之传大率不务为一世人所好而独求故老与同志以证其所得会友之所名汐社期晩而信盖取诸潮汐尝为许剑录嘅时降交靡耆旧凋落尽吴越殆无挂剑者思集同好姓字年爵居里择地昔贤所尝游作亭立石他日示宿草不忘意其游迹非胜絶处不到如雁山鼎湖蛟门候涛沃洲天姥野霞碧鸡四明金华洞天探幽发奇所至即以游录述所赋咏多昔贤文字所未及持以与人若载异宝归者游倦辄憩婺睦之江源月泉仙华岩小炉峰三瀑布复爱子陵台下白云原唐玄英处士旧隐有终焉之志且欲为文冢瘗所为稿台南甲午寓杭遗人刘氏女以女至是买屋西湖日与能文字者往还乙未复来婺睦寻汐社旧盟夏由睦之杭肺疾作以秋八月壬子终盖于是距生年己酉四十有七矣垂殁时语妻刘吾去乡逺交游惟婺睦间方某翁某数人最亲死必以赴慎收吾文及遗骨候其至以授之辛酉讣闻婺方凤方幼学吴思齐睦冯桂芳翁登及弟衡会小炉峰相向哭明日凤与幼学方焘先往台南度可葬地甲子具舟之杭哭诸刘氏刘循治命候庚午以遗骨归殡桐庐买山营兆所度处越明年正月二十八日丁酉窆以文稿殉兆在故起居舍人范公端臣墓右地名严陵郡以著名即其地从初志作许剑亭伐石表于墓曰粤谢翱墓盖君尝入剡见戴颙墓表云然窆之日同生年吴谦志圹其从孙贵以门人虞而归婺祠之月泉君遗稿在时旧所为悉弃去今在者手录诗六巻杂文五巻唐补传一巻南史赞一巻楚辞等芳草图谱一巻宋铙歌鼔吹曲骑吹曲各一巻睦州山水人物古迹记一巻浦阳先民传一巻东坡夜雨句图一巻浙东西游录九巻春秋左氏续辨厯代诗谱未脱稿选唐韦栁诸家及东都五体在集外忆君始至时留金华山中岁晩为文祭信公望天末共哭复赋短歌行以寄余悲自是与余为异姓兄弟不忍离离辄复合每卧起食饮相与语意不能平未尝不抚膺流涕也君好修抱独刻厉愤激直欲起古人从之游其树立有如此者顾死中年无后翁衡与余子樗俱尝从君受春秋未卒业诸学者经指授率异向所能余虽早衰尚拟相从尽衡霍之兴归而潜文字以老今已矣能无痛乎姑叙颠末赴所知求为铭且以俟后世君子友人方凤谨述

祭文
祭温州路教授吴君
昔年丙子始识君家而父伯叔三荆正花当兵革余同馆谷我二儿来趋旁列右左金兰之契胶漆之坚道义相与逾三十年中虽暂违虚左以待信誓重寻前规弗改详君出处意在徜徉室扁止所舟名安航园丁莳花厮役锄药沼乐观鱼亭率放鹤家庭燕集宾客过从有壶有奕觞咏从容居尝语余人苦形役或拥牙须或肆毒螫当其触网顿踣纠纒我则此中心身泰然剩拟耆年爰乐始旦徐行装游宦瓯泮涣彼苍不惠苦戕善根疾未及药吊已在门顾予衰摧期托晩岁君乃先余逝矣莫逮纵论三世赖有象贤犹存楚醴不乏郑毡忆君断弦自为卜兆岂知今斯继飞丹旐兹率二儿荐此金巵望望新阡老泪交頥

牍
午日候张叔元镇帅
恭惟某官纒缕续命绾符袚眚惟兹重午之时实为一阴之始古之君子节欲谨身以待晏定见于礼文楚有哲人浴兰射黍期迓祯庥着为风俗伏乞宪今酌古为国爱身长日悠游泛蒲适意熏风披拂竞渡扬眸则保合天和凝承淑气何祲不去何福不臻颂祷虔申采纳是望
答行可吴姻家
舍馆别来方袖示介眉之句室庐至止已伻传馈饩之文迭加琼玖之贻一洗泥涂之辱某私怜萍梗重感蒿莪闰岁黄杨适类初生之旦阳春白雪端为永好之期
附方樗饷吴良贵
寿介艾年期先桂夕琼楼玉宇翫清影之高寒羽扇纶巾想雄姿之英发于焉胥庆勿尔独醒某末托葭聨胜欣彩舞遐祝愿齐于崧岳微忱式荐于潢污仰觊泰包俯垂谦受买臣谓五十当贵仕固有时庄生以八千为春老宜益壮渎崇贾戾原亮是祈
附方梓寿吴良贵
宿耀斗箕旦迎弧矢推大衍之数宜学易之愈深备洪范之畴惟曰寿之居始眉齐共介膝侍增娱某乏称兕以寓诚聊献羔而伸祝长于一岁念萤窗兄弟之情序属三秋羡蟾阙姮娥之会饬毫笺而具渎徼鉴茹以为荣
附方梓寿吴立夫母夫人
婺女降祥花甲式开于上寿嫦娥驻彩桂轮仍拟于中秋雅宜萱背之称欢况复兰孙之添秀某托姻孔笃趋贺末由辄凭柔牍之修聊效美芹之献所惧輶渎切幸麾留地老天长益广龟龄之算壻荣嗣贵会知鸾诰之貤

存雅堂遗稿巻四宋方凤撰
纪
金华洞天行纪上
（按先公荆完先生书金华洞天行纪后曰此从谱钞所录尝阅程篁墩宋遗民录标此为金华游录属之谢皋羽称翱传所著有东西游录九巻此特其一云不知此晞髪集所不收又翱作金华洞人物古迹记亦云友人方君凤既集为行纪志所变怪先后有差云云又详览原跋率首称岩南韶卿益可见也故予断以谱钞为确手录梓行以为好遨者一助万厯已未修褉日张一桢识）
己丑岁正月谢翱皋羽方凤韶卿约游洞天
十一日辛卯韶卿携子樗肖翁入邑与皋羽及陈公凯君用弟公举帝臣会韶卿夜赋诗示同游者
十二日壬辰阴寒韶卿拂晓取道上洛之吴溪过吴似孙续古约俱行至横溪访栁时声父子君用不至帝臣从五路岭先过门皋羽继至会宿时声居
十三日癸巳枕上闻雨是晩以雨宿栁明府新居各赋一首
十四日甲午阴未晓即行午度太阳岭晩泊上坦欲访双岩郑子有子有闻之先至旅寓邀宿陵云山房城友叶谨审言适相遇于陵云约翌日同至赤松是夕子有出家藏先资政北山先生遗墨及久近诸贤书帖共观至夜分韶卿书北山感雪竹赋后皋羽亦题
十五日乙未晓闻窗外叶声疑雨起而视之则霁既饭话良久子有之侄复留饮凝香阁晩抵赤松自源口入一里许万松矗翠有亭跨中路扁赤松山旧枢密潜斋王公埜书今住观唐元素易以他书矣沿溪入桥亭扁金华福地郡人潘继先篆过桥入三门勅宝积观额大中祥符元年所赐与殿中四锦旛及献花四木孩俱今犹存入门而右有堂临池上为濯缨堂黙成先生潘待制良贵书入而为松游亭又入而为枕流亭观之前为卧羊山即皇初平叱石成羊处也道士王元台谢天与欵宿谒冲应养素二真祠二真初起初平兄弟也松下有遇仙石坐其上相传往年唐公李度有目眚寓观中尝憩兹石遇二仙问故采草拂其目遂明且祝曰后十八年当相见彬州及唐登第授彬敎有二道士过之唐不知省道人曰子亦记松下治眼时语乎既而邀之不知所适方知为二仙云时韶卿病目甚故道士言之为详回宿王谢房各赋上元游赤松诗
十六日丙申微阳道士水竹唐元素妙虚王德厚竹泉倪守约房中观羊石皋羽作观羊石记云金华洞为皇初平叱石处予髫而闻之髪种种乃一至而叱石处复不在金华洞未至洞十五里有山曰赤松今为宝积观观旁祠二仙二仙即皇初平兄弟是其处也石故在山之巅变怪抵牾宛然如羊形多为樵牧及好事者取去道士拾其余蓄观中余得借而观者三处其一在天井东仅十数角崭然羣伏且起复无抵触意苔茸茸若草藉地可近而玩其一并曲池之北岸累石为山参布伍列犬牙其上卧者十八九伏者十七抵者蹶者十五履险而跂者十三傍而龁跪而乳者十一若观古彝尊之迹于石形不求全而意自足其一积小坻位置加密跂伏龁乳抵蹶与前变态畧同复有拱而人立者奇崛特甚非前所有道士易以他名使不与羣羊伍余曰是不可易左元放之遇曹瞒其化而为羊与兹羊之化为石是或一物也今而后观兹石若冯而游若脱而休茫乎日与对而泊不知所求其有不复化为是物乎道士顾笑众皆沈寂起立若植以余言为然故书以启后之游者其所观三处道士曰倪守约唐元素王德厚云石去初平仙后若干年为樵牧好事所取又若干年道士悉能言之于游者非有系故不书玅虚石傍有方竹一丛萧疎可爱堂名萧闲楼有减笔隶物化二字极佳水竹留饮饍王倪各为煮茗倪之徒石泉赵元清疽发脑纔愈未接客入小桃源路口有小桃源物外洗耳三石刻竒古皆余杭虞似良仲房八分书未过桥为物外亭过桥有亭泉上有台名沧浪溪石皆磊磈水激射为峭峡为盘涡道士徐南华携酒肴并青窗王易所书赵元清梦游小桃源四时诗来青窗即故枢密王公之孙名进思官惠院号[阙]斋善书而好吟以避世立兄子为子使出赘复分田送其妻归母家而自为道士于此南华酌酒沧浪台槲阴下行至岩扉间新构小亭名别有天地复酌亭上岩扉有诸公题墨新种桃梅夹道道士周云岩世昌要会酌楼上石泉之徒王德谦益之携琴鼔再行午从观右登丹山行穷林巨石间观丹灶及丹石相传某年丹光见石上有道人养鸡见鸡啄丹取之丹即飞去今立祠与庵祠前旧有老树并其一中断倒架上半于其一附着而生下半则偃立不相接状甚怪奇今为改祠道士伐去曾游者以为言由丹山而左稍下有丹井泉极甘冷一径出小桃源之上抵二仙祠回宿宝积观中西庑石刻赤松山三大字李阳冰篆伟甚以赤字从大下作火揭之有火灾故置不用而存其刻云
十七日丁酉雨欲往三洞不可遂入城泊祥符寺待霁取道智者以往
十八日戊戌雨留祥符皋羽有塔影雾中深之句韶卿足之
十九日已亥阴入宝婺观谒星祠登八咏楼宝佑丙辰岁郡守谢弈修改创潜斋王埜书扁今易以他书矣时拏丁夫急所带奚奴不敢出市衢韶卿自同皋羽访芙蓉盛太傅共与谈世故晩归祥符
二十日庚子新霁约审言自兰溪门会于北栅韶卿父子续古审言登七宝寺塔楼拂塔院至道年碑石遇且庵徐玉汝于卢士安卜肆韶卿皋羽甚欲留访诸老以雨余得霁重于妨众遂行既出城遇抑斋刘权院梅居邵深道成斋王玉成于菱塘之东王谢二道士自赤松来西鹿田寺僧怀玉留而相导韶卿赋北山道中众客皆和晡至智者寺山路有亭扁北山唐干元二年八月缙云县令李阳冰篆书入而为倚松亭过桥有亭扁灵源小憩亭上又潜斋王公书灵源胜地四大字置之云堂后庑寺僧莫之贵也日夕过凤凰山法清院山形如凤凰旧为法朗石晋开运二年为国泰今改法清山西有一怪松偃蹇如盘龙院僧圆矩云昔潜斋王公尝护以阑楯游憩其下是晩宿院中

存雅堂遗稿巻五宋方凤撰
纪
金华洞天行纪下
二十一日辛丑有徐生馆法清酒狂士也晓起携诗见赠有鳯凰山上鳯凰翔之句聨中又以耕田鹿化石羊为对临别密谓审言曰余以鹿比僧羊比道士凤凰比诸君子审言途中述其语众皆絶倒从法清而西过故康懿泰国长公主坟园登山可至九龙寺上有刘先生讲堂刘孝标读书处也三洞上为朝真中为冰壶下为双龙三石扁皆飞白书立下洞口观有天下名山四大字观之左为椒亭所从入洞路也以山下平地言之此则山巅然而迢递寛衍观之前居民成聚则此乃洞天之趾尔双龙洞口石室明凈坐可三二百人仰视石室绀碧其隐约可名状者为云物为仙桃为道人比肩而立龙首见其左而尾悬右石壁上又悬石至地独黄色俗呼吕先生藏身霞衣挂其旁有北斗星窠洞穴如蟇頥水淙淙从中出即流入右偏暗出洞外溪涧众束炬揭裳伛偻踏水入内洞凡三数丈首背皆擦石旧卧小舟而入今敝漏阁水际既入复虚旷如外洞水从右流莫测其浅深执炬者一一相指告见蜂窠石水蛙石石钟手搥之钟声仙珠累累贯岩上石门限雪山山前雪山后雪望之皎然仙笠悬岩石石鼔槌之鼔声有形蜿蜒头角须尾凡二屈蟠隠见爪尖皆白石如玉所谓双龙也猫一狮子一头足尾具额有珠大龟黑色白蛇纠绕其背首入甲下奇甚笔格一霜崖粲如繁霜有巻石小窍指面大有水正滴窍中名仙人砚滴候片时纔一滴仰观洞中他无漏泉独此尔浴室石棂三足蟾悬钟宝盖如名刹讲台上所设而加高大海角虎蹲立云霞五色欲飞极里从暗处俯伏逺望洞口水中所从入处仅一小隙透明如十五夜月名仙人望月又大象足二小一仙桂水波石粼粼然大者如浪转雪山后而左为滑台为池为田畦町高下可数仙人挂衣横十数丈衣纯素袪褏蹙折皆天成又仙人眠石方整可卧仙人帽日月二宫复从洞口踏水而出凡洞中所见不假一毫鑴凿而形状自然其妙处殆不可言也登山几半里至中洞洞口视深处乃暗穴但闻潺潺水声东数炬相后先若入井然稍斜向内众鱼贯而下石滑且险约三十丈至水帘自高岩喷出下有巨石盛之即不知水之所往水帘出处前有悬石如钟又如飞凤视水帘以下复沉沉深黒人多不敢复入皋羽毅然扬炬而前韶卿续古从之由水帘之右转而深入巨石无数回视水帘乃在目前愈入愈深下复无水有石笋入空旷中高可三四丈色莹如玉从石笋而下极底有石室燥洁曾游者留题在焉回至水帘渐可望明而上不如入之险也然不能深入则不得尽其奇来游者率望水帘而止尔又登山二里韶卿父子皋羽续古倩两山童买竹薪束炬至上洞入洞而右为观音洞从岩罅越石限而入展转愈高攀缘至观音前其石像天成垂衣伸一足如土偶者但高入岩罅以炬烛之仅得其半而臂与面莫尽见也旁有潭深不可近名观音井又名龙潭复路出从大洞正面而入歴三数坡陀其石上云霞波浪霜雪屋室之类皆不减下洞所见洞口天日之光斜射洞中石崖上淡如月色竒甚内有石梁高挂深可二三十丈白龙护其左苍龙护其右又入有天池深广四畔峻壁不可下池之里有崖如两扉而启其一极黑暗中逺望石扉启处天光下烛盖洞天漏明而人莫知其处名一线天既隔天池不得复深入也双龙洞口题名石上韶卿赋三洞云金华北山三洞天垂髫欲往今华颠春风吹衣雨洗屐瘦笻忽拄苍山烟山高地平走幽涧根络石上森楠楩步从飞桥瞰石洞厓色阅世知几年风痕雾迹化异物龙首昻左尾右旋就中暗穴如蟇頥急水泻碧鸣娲弦遡流束炬照徒涉肩背擦石行拳挛水穷路夷内景得以炬交烛穷幽玄细纹蹙波涌浪接皓彩凝雪飞霜鲜大为狮子虎犀象琐碎亦复蜂屯然蜿蜒双蟠角尾具一一玉爪拏苍坚穹龟负甲色深墨长蛇白质相萦纒钟能钟声鼔能鼔不假枞簴知谁悬直棂斜槛藏湢室短畦长町移原田青云白霓五色霞笑画败絮留丹铅中途经过最深窅伏身低眺洞口泉空明一隙隔逺见秋蟾浴海光婵娟左岩架衣颇横亘疉折众皱垂蹁跹自余神怪不可极似凿非凿鑴非鑴出登山腰叩中洞外视石井闻潺潺入深踏险思缒绠长竿揭炬后且先水帘可俯心为悼到此十九归言遄嗜竒不惮歴磊砢足以目故差轻便翻身却望水帘处银河天落悬吾前常情疑复下百尺积水定作神龙渊石干径辟却易进玉笋拔地修而圆宜为渊处乃为屋亦或摩藓题新篇同游疑我久未出笑谓岂欲井底眠林幽风起日已晩犹睨高洞山之巅薪蒸可买樵我导不逺数里仍攀缘傍从石壁入深坼如铁户限琼为櫋俨然海相挂珠络熟视始信非夸传左为朝真正面入便想笙鹤遨羣仙云霞波涛仙衣裳奇诡岂必下洞专歘然修梁架岩起左右苍白龙形全望中极底胜漆黑双扉隠隠启半边天光一道烛扉内知此明罅从何穿溜深壁峭不可往安得挿羽如飞鸢嗟余兹游尚牵俗身所骤厯辞难宣但思乞水学坡老洗眼看字消余年是夕与怀玉同归西鹿田寺止宿寺丈室后有奇石峭立罅坼间可行林泉幽胜特甚黙成先生潘公大书其处云余往来南北两山余二十年独未曾至鹿田绍兴七年四月十七日同智者长老法铨来于崎岖险隘之中得虚旷寛闲之地修篁乔木巨石瀑泉气象雄伟此盖未之见不独甲于金华也自是评吾乡山水以此为第一云其丈室遂榜第一轩上为思贤阁是夜聴雨轩中
二十二日壬寅晓霁过东鹿田寺廊庑列诗石内有叶丞相衡集杜五言四韵中二聨云水花分堑弱山木抱云稠更宿招提境还同惠逺游又僧舎壁间有郡倅金陵吴琳题诗中一聨云云暗雨来疑是夜山深寒在不知春潜斋王公尝和其后行数里至潜斋所营山桥穆陵御书山桥书堂四大字下有懒瓒岩岩上有亭亭之西有石笋又傍岩临溪为亭台逺望州城城中之塔钻小双溪如篆文路口有亭扁北山今亭台皆芜废既下山王谢道士登山取别径归赤松至潜岳寺前帝臣审言同入城韶卿皋羽续古肖翁取赤松源口虎头岩下道遇雨抵上坦旅宿
二十三日癸夘晓霁近午度太阳岭晩宿栁时声居圣传之兰溪留诗以待续古先归
二十四日甲辰过松岩陈粹翁午与皋羽别晩复雨
二十五日乙巳韶卿父子回抵吴氏书塾客有问金华胜游者韶卿以诗叙其槩云赤松上下雨霏微八咏楼头重拂衣西港晴来汀艹长北岩幽处洞泉飞风敲定磬鹿春过月满丹台鹤夜归厯览因知古词客盛夸云梦未全非皋羽归后作金华洞人物古迹记
（跋
右金华洞天行纪一小帙，盖岩南方先生、晞发谢先生与诸老，并先伯父续古同游之所纪述也。当时距宋失国纔十四岁，然观诸老情思，咸有黍离余韵，而纪述巨细详悉不遗，写出北山胜槩，宛在目中。信非诸老不能作也。然要之巳丑实元世祖至元二十六年也。书岁而不书年者，亦犹靖节不书永初之例耳。后之观斯帙者，庶几识前人忠厚之风云。吴士谔识。
又
方韶卿，浦江人，号岩南先生。元黄文献公溍、栁文肃公贯皆出其门。先生宋时未及仕而宋亡，遂抱其遗经，隠仙华山，往往遇遗民故老于残山剰水间，握手歔欷，低回而不忍去。缘情托物，发为歌诗，以寓麦秀之遗意。龚圣予尝诵其诗曰：由本论之在人伦不在人事等而上之在天地不在古今。谢皋羽，建宁人，号晞髪先生，宋相文天祥开府延平，先生长揖军门署谘事参军，已复别去。及宋亡，天祥被执，遂流匿民间，之浙水东，日以吟咏为事。每遇谈宋事，辄悲咽泪下。宋景濓先生谓其诗直遡盛唐而上，卓卓有风人之余。文尤崭拔峭劲。余若陈帝臣、吴续古等，亦皆时之高士，文章巨家也。共为此巻，夫岂易得哉。然俱世逺而莫之知，予故手录一过，而略述二先生之行槩于后，余亦不复考矣。北山泉石虽自若，而寺观消毁过半，欲究其遗踪，亦尚赖此巻之存云。天顺庚辰十月朔后生郭述
又
郭公称陈帝臣吴续古皆时高士文章巨公，燧按：帝臣即正臣，名公举，府志贤达传虽载而未详。续古名似则，志竟缺载。府志曰：公举善属文，与兄月泉山长公凯，日与方凤、吴思齐为文字交，由本邑教谕累迁江淛副提举，与赵孟俯善，用荐者应奉翰林文字。不知府志有未详者。帝臣以文字起家，一时所交皆宗工硕士，若同邑方韶卿、栁道传、戴率初、吴兴赵魏公、永康胡穆仲，相交尤密。尝为楼所居侧颜曰光风霁月。及提举来杭，西秦张楧、淮阴汤炳龙、莆田刘濩、永嘉林景熈辈，相率为诗歌以赋其事，穆仲为之序。时魏公以集贤直学士行提举江浙，与公举情谊深厚，凡六七年。公举秩满归，为书洛神一通，自题其末大德十年五月四日也。具见经世堂胡之纯序及吴彦贞方伯跋。吴似亦名似孙，则谦之子。谦善谢翱，于其卒，为营葬志墓，辑士大夫哀诔为哭谢编，见府志。吴谦传似尝馆翱及凤、思齐，相与讨论典坟，播诸著作。后教谕山阴，略见吴溪集，惜邑志不录行事，遗文遂多湮没。此予浦阳考志所录也，并志于此，以示人知所考见云。崇祯丙子巧夕东越张燧书。
