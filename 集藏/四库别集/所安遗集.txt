　　钦定四库全书

　　集部五

　　所安遗集

　　别集类四

　　元

　　提要

　　（臣）等谨案所安遗集一卷元陈泰撰泰字志同别号所安长沙茶陵人延佑二年进士除龙泉县主簿栖迟薄宦惟以吟咏自适竟终于是官其著作亦未成集至其曾孙朴始裒辑以成此编故曰遗编明成化中其来孙铨等重刋巻末有旧题六字云后叚蠧损惜哉则并朴所辑亦非完本也泰与欧阳元同举于鄊以天马赋得荐考官批其巻曰气骨苍古音节悠然天门洞开天马可以自见矣今赋与批词俱载集首后元跻膴仕文章震耀一时泰集乃几几不传今观所作七言歌行居十之七八大致气格近李白而造句则多类李贺温庭筠虽或不免奔轶太过剽而不留又不免时伤粗犷不及元之风规大雅具有典型要其才气纵横颇多竒句亦自有不可湮没者乆晦而终传于世亦有由矣

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　所安遗集

　　（元）陈泰 撰

　　天马赋【考试官评曰气骨苍古节悠然疑熟于楚辞者然不免悲叹意必山林淹滞之士天门洞开天马可以自见矣】

　　若有龙兮渥洼之子荣河之孙产自月窟来于大宛筋权竒而虎脊兮肉磊磈而峰观精神变化不可测兮上贯乎星房之垣朝发踪乎河济兮晡没影乎昆仑虽有御勒不暇顾兮彼舆隶其焉能援昔遭时之孔阨兮伏皁枥而中颓随驽骀而并驾兮又或骄逞而相欺啖刍菣而不饱兮羗豆菽之可期轭盐车而登太行兮路岧嶤其险﨑羲和廹而将晏兮势苍黄而摧萎翩翩之伯乐兮道安适而逢之泫然为子涕兮尔何困乎此欷世贵贱之不分兮信焉用夫骏为觧剑佩以为质兮吾将待子而西归欲扫空夫大漠之野兮宁轹玄圃而腾崦嵫不然乗云蹑风载周穆而逺覧兮造王母乎瑶池于是天马俯首喷沫振鬛仰吁物固各有所遇兮遇固各有时向微子之超越兮骨委絶其谁知纵逸气之凌厉兮独不为子而徘徊倘一试而遽舍兮驾鼓车兮何悲伯乐复叹而为之歌曰天马兮风鬃批竹耳兮夹镜瞳少不自见兮老愈工嗟哉蹭蹬兮吾知尔之为龙

　　留别欧阳玄鲁伯昭二同年

　　麒麟骨骼虎豹文当年湖湘谈两君胸中磊落当经史岂独下笔空凡羣贵戚权门皆倒屣南北风云会于此谈笑真堪鲁仲连风流亦到欧阳子玊堂万卷圗书新冉冉翳鳯骖星辰天孙云锦不浪织帝旁已染红嶶春我身亦生大国楚尊前作歌能楚舞屈原贾谊今已矣世间人才吁可数

　　题赵子昂畵马歌

　　九原骏骨埋地中一夕尽化霜皮松畵史刳松作神墨扫出骐驎带松骨烟沙漠漠披风发精气炯炯房星同天山无人草木白西极日没黄河东时平使汝困辕轭不得变化腾为龙黄金掷送燕台下当日君王惜髙价自从汗血去人间老死英雄空见画千年秖说曹将军弟子韩干终无闻今之画者赵翰林呜呼三晋贤子孙

　　赠思齐郭处士

　　先生奚为箕颕之清幽忽思洞庭衡岳而南逰南方风气未宣泄浩与嵩路相沉浮二百年冠冕黼黻亦已极犹有存者弘璧琰琬琳琅球先生志趣好竒古欲使天禄四库题蔵收天髙日月卫辰极五十五度当中州遗经不肯列韩魏精舍径为河南修【郭大梁人今拟创河南书院集羣书于彼河南司马温公二程夫子尧夫先生也】吾闻清庙贵茅屋丹刻踰制非前猷周公不公孔不丘凄怆诞幻蛇为牛撞钟吹螺日鼎食绀宇珠盖王公侯朝神雨露不分别稂莠遂胜嘉榖秋我居道徳仁义宅窃为禄补中心忧先生但看持钵化图构梵刹为身谋其徒数千人遮道更唱咻髙眀之室鬼所阚顷刻布地金钱流呜呼民生衣食惟粟帛独不念灵光殿古梁栋折

　　赠琴士吕中谷

　　象环櫑具青纶巾路人唤作回仙人茆君洞里醉千日至今弹得华阳春我贫无琴亦无酒提壶问字皆琴友三杯一曲墨淋漓白雪花飞满晴牖前年醉倒兰溪邉水云沃以松风弦醒来月色浩如泻今夕对月空澘然呜呼水云不复起徐公乐章吕公指虽无老成有典刑为我临流泻秋水

　　秋江钓月图歌

　　秋谷李平章所善客鄱阳叶天文隠居不仕其行巻曰秋江钓月圗同年鲁伯昭竒尔济苏赠之以诗属余次韵
　　青萝断岸苔如发天清水落鱼龙窟中有江南漫浪翁独棹秋江钓明月秋江月白芙渠深扣舷夜和江神吟不湏槎上泛牛斗琼楼玉宇空人心千年白石今可煮一掬泉香捣云母富贵知君已厌看翠黛红妆梦中舞人间月色尽风波闻道君家月最多我亦扁舟下彭蠡到门相访定何如

　　将离京师别李朝端陈伯奎二同年

　　陈生射策未三十笔箭如锋不破的自古英雄感慨多直此袅卢悬一掷文章有命不论巧得丧穷通两何惜吾州二妙真豪放白璧眀珠炯相望蜚英已迈时辈先通籍还兼伯兄行霜蹄厯块千里空风采承恩九天上我辞君归春正晚天风吹颿落花满竒冥浩荡南极深白日波涛洞庭逺感若惜别重徘徊令我长歌激肝胆云山之东佳气浓磔裂华盖晶荧通纷纷鸾鹄好羽翼莫笑垂翅南飞鸿

　　朔方歌

　　朔方大野何寥哉悲风惨淡从天来初如巨壑吼阴浪忽似晴空行怒雷严风吹霜石为裂淅沥飞砂砭人骨万里书生二十余匹马来为朔方客朔方之人胆如斗不鬬才华鬬身手无复悲歌慷慨声犹能使气屠鸡狗慿髙仰视大行山山气空蒙紫翠间东西日月自吞吐今古烟云相往还太行势尽西山起鳯舞龙蟠耸神伟昨夜燕支雪作图散落飞花汉宫里朔方猛士气凌云白首防邉未策勲马上相逢泪如泻嗟我何为朔方野

　　与同年邹焕同归舟中望太行山和前韵

　　我行访道真劳哉岂意万里逢君来琳宫误落丹篆笔惊起电火龙池雷龙池雷息丹篆裂蚀食真铨窃仙骨投笔归来帝未知长揖金华紫薇客相携厯井扪箕斗侧身太行一挥手俯眠苍茫八极深始悟丹经一刍狗旧传石髓在兹山惝恍灵光石缝间可怜中散飡不得王烈一去何年还九原刼灰无日起我独从君探竒伟君知混沌非死生我亦空同无表里哦诗寄谢山中云采芝种术非殊勲太行山倾河絶泻此时正到无何野

　　邯郸道上书所见

　　马珑珑车碌碌古道茫茫沙扑扑帽翻翻袖速速丁丁零零西番经轧轧刺刺塞外曲西番经无人听忽闻马上琵琶声乌纱鬒髪双娉婷控以黄金勒坐以紫文茵有时唤驴儿玊色微生嗔东风日暮邯郸尘去去共踏长安春往来只在都门下可笑相逢不识君

　　双瑞吟

　　平水张仲彬余同年友也男女同日而诞诗以庆之余昔为张赞梅竹云吴门幽栖不可夺志付之和羮正在尔子一竿两竿箨龙晚出
　　蚤生男晚生女蚤晚参差愁嫁娶羡君男女同日生嫁去娶归无可虑君家堂上筋力强抱哺喜听啼宫商髙堂记我梅竹赞大笑此谶非诗狂君不见酆城斗酒结双瑞一朝飞入延平水一雄一雌本同气复来平水为兄弟张公神物会有时雪花芙蓉照天地乐哉张公我同年我今入室忧绵绵封侯作妃两不愿但愿多种南山田十年坐老亰华毡西风落木行湘川别君上马且归去嬉笑牵衣亦可怜

　　赠张仲彬黄石公素书并文昌像

　　赠君留侯跽履幽渺之遗编侑以文昌示像夭骄之飞鸾雨公往者为时出苍姬再造炎刘端浮沤变化不离世而我未见徒长叹世人欲学不死诀强以体殻留神丹岂知英槩自不死明月照海秋空寒前身孝友侯者仲后身忠愤人书韩君胡为乎云山之间云山之间七十一峯下有七曲横江子房赤松乖崖雪后鹰希夷霞外鸿又何必华山白云千里万重携吾书兮吾山中尔从两君兮或往或来蹑层氷而把芙蓉

　　云朋歌

　　蒙古字学汪掾婺州人扁其室曰云朋将归江东索诗为别因赋云朋歌以饯之
　　九疑冥冥天素秋大江茫茫东海流竹黄梧老鳯凰愁白云孤飞谁与俦金华美人弄桂舟翩然乘风来逺游酌子一杯酒送子黄鹤楼古来管鲍余荒丘至今寒松相荫云相酬商山黄绮成长往富春羊裘空怅望安得夔龙蚤盍簮与君共致青霄上

　　梅南歌

　　陈掾南仲种梅满屋扁曰梅南介其友谭志仁求诗于余作此以赠之
　　空山旧种江南春含烟照雪疑幽人幽人自看种梅趣醉拥琼树歌香巾去年随春过江北十里春风杏花白北人不惯种梅花失笑南人惟看雪梅南仙梅真絶竒傅岩骨相吴门姿上书未可挂冠去要见着子和羮时

　　碧云引【赠相士髙云卧】

　　碧虚道人结茆屋千个万个琅玕竹碧水冷冷氷雪生虚中荡荡乾坤宿风吹碧云行竹间时与白云相往还道人振策出云外长笑始知云未闲华山髙门不闭头髪鬅鬙吾欲睡被渠苦劝出山来面颊无光眼睛翳试问渠又无语一碧虚明或归去桃花流水几春秋如此天地吾何愁

　　梅花五友图

　　古人一水画十日今我此画凡几笔生绡数幅画水石独立寒梅妙难识当其痛饮三百觞胸蟠劲气不肯降龙牙弄泉噀白雪鹤翅捩汉飞元霜潇湘之濵渺平楚望美人兮在南浦梦回残月照寒衾忽见瑶台澹妆舞此时见画心怅然吟蛩落木秋无邉化工知我惜花意墨香到骨花能言长松飞来蹙成卷竹色兰芳静相见吾庐虽小物色多不待更买鹅溪绢

　　黄石歌

　　黄精瘦硬无人食后土蔵形化为石元气冥冥两窍通照见日月相出入刘郎天台归赤手把突兀山神夜醉失摩诃洞口朝吟空叹息藓痕蚀尽花雨干三月桃胶冻蠭蜜请君爱护双玲珑菖蒲绿叶摇春风试采松根飡石髓杖藜同访榖城东

　　松障图歌

　　何人独立身堂堂十八公子须髯苍凝冰不遣势摧折清籁时与髯低昂兰为兄兮雪为友燕坐松间自呼酒眼花耳热鳞鬛生千尺龙蛇入挥手手中松月自离笔已见云烟生蓊郁倘非白昼堂宇空真恐幽阴鬼神出平生始识颜平原坚苦絶胜甜中邉世间画史千金价惜哉此松不多画

　　牧牛歌

　　我昔维舟彭泽县东村西坞都行遍茅屋深林十数家数家茅屋连秋甸老翁七十蓑笠归门外系牛桑下便平原过雨艹生香逺岫余晖烟似练牧儿骑牛不知倦吹笛山前任回转自矜牛背穏如舟笑我舟行命如线况是闾阎日相见辞家万里非吾愿非吾愿归来耕稼逢秋宴田间对尔空三叹

　　纸帐歌

　　和全初上人韵并柬刘光朝时朝纳宠故戏之耳
　　道人于事百不闻岁晚鹤骨谁相温禅床蠒光薄如雾宜月宜霜复宜露梦回蕲竹生清寒五月幻得梅花看初疑脆膜轻无力一片凝秋剡中色道人巧手天机深两杵独伴阶蛩吟巻舒似听桔叶音珍重莫遣烟煤侵百年富贵谁能免锦幄彤庐语恩怨可怜老楮岁寒心用舎在吾难自荐君不见燕山穹庐毡百幅狎坐围春醉红玊道人不学制戎衣空煑南山卧茅屋安知幕人席地一希夷长共青山白云宿

　　湘云歌【赠潇湘云归宜春】

　　宋玉当年作云赋梦中直与云相遇心虽拳拳未忘楚何不放云出山去徒使襄王朝朝暮暮行雨处君家西江西合共西云住胡为独爱湘浦云姓字幡然不分付吾闻宜春旧湘邑无乃湘云返其故又闻昌黎逐东野四方上下云同趣君纵不来云亦度洞庭波寒秋叶稀湘云冉冉生君衣岳麓峰前呼白鹤衔出沧洲老子飞明月随君归湘云吴云谁是非

　　天岳图歌并叙

　　云间康练师来自岳阳称其友蔡素蟾好道之笃乃作天岳图以寄征余题巻末岳阳予旧游也爰集杜陵句以赠之
　　知君重毫素好手不可遇壮哉昆仑方壶图对此兴与精灵聚云来气接巫峡长影动倒景摇潇湘湘妃汉女出歌舞矫如羣帝参龙翔大江东流去忽在天一方初月出不髙照我征衣裳忆昔北寻小有洞青枫叶赤天雨霜先生有道出羲皇晚有弟子传芬芳神仙中人不易得今我不乐思岳阳蔡侯静者意有余咸聨豪贵耽文儒致身福地何潇爽几岁寄我空中书

　　蘓公颍湖观月听琴歌

　　使君畏谤如畏虎一生坐诗招谤语使君得颍如得诗日日颍湖作诗主湖邉月落秋声干画船径作三人看小儿解事笑起立我琴正要秦君弹可怜彭城不肯饮对月吟诗骨清冷曲终月落读渠诗忧乐死生真幻影举觞酬月月岂知三百年后我尔谁君不见紫麟山前湘水碧一笑相看月应识

　　引龙珠歌龙

　　溪谭辅□葬其室于鳅湖之北于穴中得异石焉喜而名之曰引龙珠求其友作诗索予和之
　　鳅湖之阴龙蜕骨常见羣仙与龙集一朝掘地得龙珠暖雾浓岚光不没黄昉细滑凝土脂紫晕斜回带泉脉怪来鳅湖云气黑何代何年有竒迹乃知非龙亦非珠玉女明星散金碧不是青囊一卷书咫尺幽冥永相隔虾须蠏眼即龙媒罔象羵羊应龙出精灵感动谁得知一笑看珠缨断絶君不见吴城山洞庭浦剑气飞空人共覩当时蜿蜒顾其母一念能回帝闗虎泪花落石尽成珠珠石固知相比数君家儿女亦纯孝见石思亲意凄楚惜君茕茕在中路虚幌寒衾自朝暮蜀国蛾眉自可怜石镜沈明照千古

　　桃花砚歌

　　陈楚材忽得一折足桃花砚作诗属诸公和其韵
　　楚山仙人百好足箧笥深藏紫潭玉泓池暖湿晕苔青取出摩挲面俱热我亦因之三叹息六经曽弃咸阳陌秦人洞里桃花春砚石生花带春色漂流于世君能得研尽元霜石为折吁嗟忠臣足见刖痛入肝肠面黧黑晴窗再试春空云炉烟不动红兰熏时平谏草用不灵聊与骚客供吟情

　　竒石歌

　　吾乡弥陀寺有僧藏竒石云谭樵翁故物俄而谭君云隠若洲诸昆季仝游适见爱之及归各欲间道往致先为云隠持去若洲盖不能平也云隠字仲祥若洲字仲张
　　禅房柱杖惊众禽咫尺嵌空生太阴诸君雅兴在丘壑陡觉突兀藏胸襟因言牛李灰飞日平原物化余兹石沉沦岁乆雷电知迸裂须弥罅中出金仙化作浮海琼异事惊起羣龙争天惊雨逗补不得谩解人间千日酲山僧谈空雨华息稽首持赠家四壁云邉老隠先得之竟使若洲懐痼疾苏公正爱仇池盆晋卿画马空骏奔不知君家伯仲好分许半席同朝昏我思世味真如蜡留取寸田并尺宅他年归卧意何如洲上云邉一闲客

　　茶灶歌【时寓兴隆为萧兰雪赋】

　　长安食肉多虎头大鼎六尺夸函牛挝钟考鼓燕未足鼎折还惊覆公餗山中儒生守蠧鱼一朝射策升天衢居官廪禄不及口釡甑长年满尘垢一贫一富俱可伤一饥一饱俱亡羊今我闭门学祀灶祀灶何用神仙方敬为告曰灶兮灶兮但使我生不富不贫适饱适饥朝从尔餐夕从尔糜时时得佳茗与尔同襟期君不见青原山紫芝客独立清风洒兰雪兰雪堂中一事无茶灶笔床相媚悦方其煑茶时自抚一曲琴琴声落茶鼎宛若鸾鳯鸣客来固自佳客去情亦适坐看茶烟静松鹤飞相及烹茶得趣惟此君傲睨锺鼎如浮云名章俊语出肝肺白雪璀璨兰芳芬兰芳芬云菡萏泻入磁瓯碧香满更从龎老吸西江却笑玉川论七椀

　　南山歌【赠方诚父判官】

　　岳麓山前一叶舟夜看明月湘江流湘江月色流不尽洞庭漠漠君山秋回舟唤美酒醉看湖上楼华阳仙人吹鐡篴吹起白浪蛟龙愁明朝布颿向何处直到南台山下住南台山窈窕路近桃花源上有吟风之黄鹄下有啼树之青■〈犭员〉君家别墅南山下翠竹千亩如淇园昔君华省乘骢马出掌银台重声价如何此际不相逢岁晚论交孺子亭亭前秋月照湖水宛转南山如梦里复从此别心氤氲西山望断南山云沧浪有约须乘兴把酒南山更共君

　　拟范増碎玉斗歌

　　鸿门醉兮幕张黒云压兮芒砀臣令荘兮起舞伯何为兮误荘重瞳兮日光高准兮龙章风尘澒洞兮谁虏谁王臣所惜兮惟玉之玦斗可碎兮首亦可裂呜呼尔为汉佐兮为忠臣千秋万岁兮尔楚无人

　　拟虞美人歌

　　项羽坚壁垓下夜燕悲歌美人虞氏和之予因广之云
　　王倍汉力王输汉时汉购王首王出安之莫爱匪妾莫驭匪骓骓不能言妾哀致辞辞曰星荧荧兮陨空泪洒洒兮营中妾生误王兮死无终楚犹竞兮天回风王乗骓兮去为龙妾归骨兮江东

　　送康仁寿之衡阳

　　蒲之濆子所庐我朝夕游息俱今子不乐将焉如彼衡阳为名区蔚俊彦惇诗书子之往也勿躁勿踈毋訾毋誉一龙一蛇张歙卷舒吾送子行兮夕阳兮平林仓庚兮春深临觞愀兮罢鸣琴望飞鸿之寥廓盍寄我以遗音

　　九日碧溪太守秋巘别驾约会定林寺游翫座间因和碧溪之韵

　　如渑之酒琼为觞山公携客酣高阳清谈最喜得支遁法雨昼下天华香当时涕泪神州冷枉煞参军醉中影至今江左旧英雄犹向新亭看风景夕英可飡不可肥苦吟莫作虫声微城头日照毕逋尾五马兴逐晴云飞百年心目易为眩社燕相逢又秋鴈后来二客记风流只有青山临断岸

　　奉和赵秋巘闰七夕乐章

　　翠鳯毶毶刷新羽一云香车洗尘宇秋瓜老尽画屏空小扇无人拜星渚武丁去作宫门仙昨暮重开青琐烟长河十日一到海三迭回波金碧鲜刚风汹涌太古裂天上至尊宁晏眠六龙西行鼓声急芙蓉卷露旌旗湿今年乌鹊最辛勤秃尾爬沙向龙泣秖忧帝怒星为石八极长悬曙光赤鹊飞入海海未回化石相望见何日

　　谢秋巘杭笔之恵公乃故赵忠靖

　　公之孙时为茶陵别驾
　　清晨学作小楷书忽有两生来坐隅懐中出赠使君句岳麓秀气连西湖西湖制笔天下无我欲徃至道路迂使君蓄缩庙堂手吏退聊以诗为娱临池念我笔乆秃传教遣与朝夕俱陈元藁面畧不省偶见拂拭还惊吁松云漠漠弄幽态妙处欲冩旋已逋遥知湖面好秋色绿水一带明菰蒲安得从公幅巾去小艇荡月轻如鳬吴儿短歌我长啸看君数笔杭州图

　　题苍龙戏海图

　　天孙织云春锦红玉梭误入乘刚风一夕变化云冥蒙海水起立为珠宫坐令年年机杼空谁与黼黻上帝躬求梭不得愁鬼工安知入君懐袖中

　　送钱塘琴士汪水云

　　三十年来丧耆旧天下弹琴水云叟犹疑侠气世间无自说蹉跎晚何有汉宫华丽阴贵人臣忝近岁居宫门东观初令习书史寳诏再直行丝纶熈明殿中早朝罢仗内玉辇扶皇君昭容传诏促侍燕屏弃旧乐嫌缤纷调弦始学鳯凰语度曲便觉声有神银山千片潮卷雪天马万匹风驱云龙颜正色动一笑锦幄劝醉葡萄春今时富贵眼看尽异域飘零心尚存流传弟子竟谁在散落江湖嗟独闻人生底用夸长徤白首青衫泪如线尊前指法斗呼韩玉腕香余梦中见

　　十二月望雪集守一访予出示一木禅师所和海粟玉壶歌且邀见一木谈话临别补韵以留为它日证印张本云

　　高人未厌枯槁质白云舒卷世莫识凌云跨海玩九州岛笑指须弥去天尺法筵龙象精护持千万人中初见一分明一木在手中肯为旁人更拈出入门载拜麻衣仙竹炉芋火深无烟□□□□□□□□天眼有活法疑我骨相非仙缘空堂楳花浄寒玉暂借蒲团参一宿方访大义香黙闻直把真源到凡俗清夜澜翻舌如水狂花洗尽今余几人间功业等飞尘往往积聚成高陵安得慧剑光凛然时起顽钝相磨镌约身种种是烦恼偶见华髪惊行年寸田焦枯不生颖性天一失何由全穷途虽穷亦有福我愿携锄耕衍沃问师此去来几时明月千江同一掬来时问我事何如拥褐襌床飡粝粟遶床试作狮子声颠倒虚空自扪腹世人唱曲未知宗更向谁家觅机轴与师携手游青都太古一息天为徒还丹臭腐今已无为公踢却壶公壶

　　丁都护

　　城西夜归戍妇孀哭甚哀为述其情
　　丁都护妾夫已死长辛苦结髪相从畏别离身不行军名在府去年为君制袍衣期君报国封侯归红颜白面葬乡土反媿老大征辽西辽西纵不返马革垂十年君今葬妾手空受行伍怜相思坟头种双树恸哭青山望归处妾命如花死即休儿女呻吟恐无据当窗玉龙镜照影弄春妍团圆不忍见结束随君还愿持镜入泉下土照见妾心千万古

　　醉书王元徳徳聚亭

　　前日相逢一樽酒即欲冩向君家亭别来十日不会面胸次硉兀愁难醒忆我曽为帝城客客里论交话畴昔玉楼弦管天下春醉舞杨花日西夕此时聚首情皆真云萍转盻难重陈高官坐楫小官拜九州岛四海知何人长安少年更翾薄一饷飞蛟聚欢乐残杯冷炙心已悲此士平生惯藜藿君不闻汉时豪杰称东方列卿太史尚书郎就中亦有贫贱者威动星宿回清光为君痛饮亭邉月懐古伤今重离别丈夫有志江海深匣中雄剑知君心

　　嗟哉行【和周卓翁韵】

　　吾闻子房一身皆侠骨万死计中无一活当时志在报韩仇四海无人九州岛窄又闻荆卿重义世无有击筑悲歌一杯酒当时感激为燕丹可惜临终无好手吁嗟今之人何登天兮攀龙而走山兮骑虎世事良难独轻许感恩报怨两俱非强弩千钧抟鼷鼠东家嬉笑西家哭朝见扬眉暮颦蹙绿珠楼外断杨花红蜡帐中流泪烛荣枯代谢皆如此遗恨姚黄羞魏紫古来贤圣少成功不及乘云广成子綘云如幕洲如雪卓翁哦诗真卓絶眼看齐楚等樗蒲楚失未应齐独得云来南山巅云去北山麓种稻盈田稻苖绿愿云作雨雨我田尔弦自直兮尔钩自曲

　　送耒阳刘百川时为余领省檄而归就赴永庠教

　　君辞蓬莱归几时我住空山那得知城南斗酒醉风雨春透两颊氷融髭长卿凌云我何有万里功名新入手着身天地即英雄忠孝千年堪不朽君方欲识颜平原我亦想象元次山浯溪石刻照肝胆劲气长在沧浪间驿亭梅花蘸溪水明朝紫薇雨当止梅邉更说杜陵诗青眼高歌望吾子

　　听玉壶弹琴

　　玉壶弹琴弹入风雷引六月凉颷吹酒醒忽然霹雳三四声雨急轩窗色凄凛却又为我弹箕山山中落花人意闲松风摵摵度涧水彷佛■〈犭员〉狖啼空岩长清短清取次弹云影荡漾生秋澜我为玉壶草数幅有声无弦弦陆续相约扁舟驻华亭双鬟侍立长眉青天台绿萝悬桂树更携此琴浙东去

　　贫女行

　　贫家养女纔十五手足如绵独当户阿爷前月去行商小弟伶行未离母筠篮日暮挑菜葵倩人逺籴防朝炊簪花枝重黄垂额汲涧泉深绿照眉生时不得嫁时力却喜夫家惯耕织堂前奉养老姑存姑为艰难少颜色夜来小弟报平安见说新年百计寛此身岂愿独温饱父母养我良辛酸

　　翁仲行

　　白杨祠邉石翁仲雨湿苔痕宿泥重前人骸骨后人心丘陇华堂死生共盛时出入多弟兄身骑廐马千黄金年年酒肉酬寒食秖恐春风霜鬂深春风无情谢桃李流落空阡转邻里里中前日卖浆儿箫鼓还来葬新鬼草间翁仲何足论荣枯万事随乾坤田父抚剑生怒嗔一朝慷慨弹雍门

　　题刘光朝小景图

　　时光朝得美宠于武昌善琵琶就戏之
　　江云惨淡江风骄欲行不行谁度桥舟中渔父晚更急卖鱼归来醉无力汉阳城郭鹦鹉洲我昔曽泛冯夷秋如今此景是何处拟问刘郎辨烟树

　　题刘光朝归牧图

　　平湖草绿生春烟斜阳牧竖乘乌犍日光不动牛背穏后者喘息长绳牵吾儿读书懒更鲁少小娇痴那似女微官食禄能几何岁岁羸骖踏风雨

　　题东野石园阡

　　君家乌石园头路旧日空阡今日墓几看高塜卧麒麟谁似松楸驯鹿护客来亭下读新碑飒飒西风吹蒺藜但使灵祠歌舞在百年荆棘路应迷

　　题安成赵如心孝感集

　　君家此集定不朽前有绍兴后徳佑丧乱干戈何世无往往中间看愈丑嗟哉禄养本人情岂以不幸为身名我虽异代偶同感仰眂风木空屏营

　　三月望日攸舆楚昭王庙观乐舞以落花游丝白日静分韵得静字祠称楚昭王圣帝

　　吁嗟乆暴今方定同姓秦徐异衰盛君看芊屈复何存犹有遗民奉昭圣晶荧丹碧飞甍间彷佛章华渚宫静四时歌舞尚巫觋三月莺花满城径骍弓寳校争晓出锦带宫袍与春映卷髪盘龙剑士高细腰勒马宫娥莹熊君珥貂当警跸鹭序称觞俨朝觐麾幢影散绿云飞弦索声迟玉箫并我闻神灵本正直恐有慿依骇观听春秋未许僣王章尸祝宁应窃天柄

　　李陵悬军遇敌图为秦孝先题

　　壮哉射虎将军孙惜哉扼虎邉军魂旌旗半卷日光薄风吹野水秋无言生降孰与死战乐天子未负将军恩阵前八骏血为泪仰面不见咸阳门祈连山头堆苜蓿将军名马今何赎

　　谢主簿有客曰李玉田随君之京诗以为赠

　　大江之南长淮之北冲波浩荡云溟蒙连樯挂席万里余安得附翼于飞鸿谢公俯念老宾客玉田致以任安翁归来东南月半弓赋诗一二当羣雄战场妙思古有法叹息羿彀良无工背城不肯合余烬径欲射策开天聪便有九事八为律造物亦肯蘓人穷燕昭台前送落日望诸祠下吟春风临岐赠君鐡觱栗他日归来思老农

　　为秋堂题钱舜举所画吴兴山水图

　　画师小景如传神自昔水墨无丹青老钱变法米家谱妙在短幅开烟屏烟屏咫尺互明灭赤城霞绮山阴雪松风四月五月时坐定还疑棹歌发秋堂吏隠洪堂都对画却忆莼丝鲈吴兴山水虽可摹老钱丹青今世无

　　飞电引【寄简鲁樵云祈雨有感】

　　昔君赋鱼鱼有灵夜挟震电飞苍冥我藏君字入匣永墨光剑气奔雷霆乖龙因此却相妬诃叱雷电閟烟雾阳乌薄蚀朱鸟官荧惑慿陵赤蛇度绿章封事朝九闗帝意鸿蒙阍者怒客从清溪溪上来为言明府何竒哉清晨坐衙昼飞檄席卷太乙三山回怪来山前雨不过社鬼山灵独欺我鳯冈熊峡百里间飘然忽西无不可遥知组辔行秋田老翁拜迎桑树邉虎髯堂堂有仙气平原鲁公作雷吏

　　赠谭海阳祈雨有感

　　东南夏旱天所恻岂为凶年惜甘泽南云老守叩天公欲使疲民解饥色紫麟抜秀神所都中有海阳老人之仙宅海阳一生诗酒肠藉以曲蘖和天浆三更掷笔走风雨鼻息无声雷殷床蛟龙入袖谁敢索但见绕屋飞琳琅天明钟动官长集雪浪翻空泥一尺海阳熟睡都不知清梦正到华胥时夜来好雨百事足稻花吹香稻苖绿

　　渔父词

　　蝉声欲断虫声悲江天月上初弦时渔翁身老醉无力矫首坐看云离离痴儿不识老翁意苦道平生贫作祟卖舟买得溪上田昨暮催租人已至君不见长安康庄九复九雨笠烟蓑难入手人间万事谁得知沧江夜变为春酒

　　仝张秋海饮酒黄家楼和周卓翁韵

　　秋山木落黄楼高晴光泼眼如银涛看君妙句倾琼液凉州不复夸葡萄人生相知一杯酒千载陈张我何有章台走马春意深莫遣飞霜到蒲柳想君一别行路难留君更醉瓢亭间瓢亭梅花好风月跨鹤重来更栖息

　　龙南县旱祷于沈公石室有感

　　黑云童童起东麓俄顷狂风卷茆屋黄昏雨势尽连山入县滂沱四更足去年八月蝗虫多今年奈此潦涨何方当饥馑复忧旱蛮老惟共寻干戈谣言诞漫俱难听羣吏询谋起余病沈公遗迹在前山有念叩之无不应我穷落此荒隅中岂意神交得沈公愿香未息甘霖注如此嘉恵惭何功岩前古祠空余窍我欲题诗沈公笑至人应物自无心归路聨翩月相照

　　赠游学李生

　　隙光渐暗云垂垂啾啁冻雀黄桑枝铜垆茗椀共危坐敲氷作雪庐陵诗门前沧浪江水浊门前新丰市酤薄明朝南陵有新作天台故人待高阁

　　周溪南诸公游龙湖时予以病不偕和溪南韵

　　我家衡门接遥碧曽约溪南蜡双屐花时不往今已秋缥缈望君空伫立山非弃人人弃山三百六旬何时闲风吹岩瀑洒飞雪羡君此日超人寰溪南英姿古仙客更许龙湖弄明月雷公雨师莫久留白石清泉吾欲得

　　赠孟守容斋

　　汉世循良谁与俦孟舒素业传吾侯云阳久矣无善治高者惨刻卑贪偷诗书大体厌迂阔几阁细故穷咨诹差科无常板籍废纪纲攸斁衣冠羞更张治可用重法如病沉痼今公瘳七年府推芋魁饭昔似皋陶今郑产吏畏蒲鞭祝颂稀民思襦袴吁来晚薄俗方知徳化尊老成依旧典刑存山中幸有寛闲野归种甘棠蔽子孙

　　万里行

　　恨身不及生北方出门万里无嬴粮饥鹰志岂在狐兔日暮啄雪犹彷徨蚤年结束耻游侠絶处季孟并李阳樗蒱又不学刘毅百万一掷生辉光纵鳞暂脱骑鲸势弱羽徒干荐鹗章门下虽通齐相国马前难拜北平王归来把镜但搔首科斗虫鱼负君久金章一笑雷电奔我岂终身合箝口锦嫣鸭绿芙蓉秋■〈舟光〉船卷月秦姬楼蛾眉为我歌世事何必愁东邉日出西邉没南北生人俱白头

　　别友

　　山中兮清猿涧澑澑兮寒泉白日忽兮下照耿将判兮何言嗟公子兮豹袖爱我兮掺执子之手昔河间之阔兮踌躇又不久曰吾爱子之馆兮阿丘之隅彼场有藿兮可絷尔驹睠子佩此盟兮欲停征而返顾恐飞潜之异趣兮孰将■〈忄尉〉吾迟暮望美人兮浩歌翳明月兮松萝遐不念兮公子抚长铗兮蹉跎

　　贽呈平山王万户

　　将军壮年不可覊走马直上长安西腰间白羽浄如雪数肋笑射双狻猊省中大舅汾阳子文彩风流正当世两家勲业冠麒麟晚觉王郎更相似去年引见蓬莱宫云衣跪捧赠天容归来三军尽呼舞葛巾羽扇生清风将军谈兵用儒术幕下书生剑三尺槐阴满地绿如山醉抚桓筝看空碧

　　次仲止秋莲韵

　　故人别我烟水长独爱双井秋风香朝来逺寄湖上作中有片片花云裳几年此花堕结息一落南国愁荒凉平生薄命是天意未死何处无幽芳中有娉婷美絶艶嫁晚索莫羞时妆君不见魏家湖里载歌舞荡船不识谁家郎朱阑玉砌坐凋歇惟见野芡生中塘风流隔世在我尔贫病愿欲辞杯觞欲将此语■〈忄尉〉今夕谁遣露华悲清商明年烟水我更逺遶亭红绿君无忘

　　鲁山以筠栉见恵侑之以诗因韵为谢

　　平生羡支离粟锺薪十束肩高或踰顶会撮不谐俗爬搔既无施垢腻常所牧故人相磨砻芜秽胡不斸试将千亩春为制五瑴玉霜姿削廉刿风气合清穆疎疑雪照综宻比生绡幅纹深髪渐稀技痒心屡覆虽云渐遭涴竟使光眩目可怜中书君潦倒赐休沐脱巾谢僚友领此分祸福何尝劳念渍以尔供泰牍今晨独何幸偶入鲸仙录承言受何贶但愿笑予秃更欲洒松风相従竹溪六

　　感寓

　　中道迫生理忧患未渠央用此较古今常疑今世长息肩幸一憇忽已鬂髪苍颠倒百年间悲乐安可量梦中逢故友相与倾壶觞举觞梦即觉此酒谁复尝草木依寒暑荣悴尚有当人生顾异此弱质徒皇皇乔松不可愿放志聊徜徉

　　刘光朝席上和龙琴皋韵并简和龙川

　　山中欲归可归可迟暮云在襟袖亦有重来期刘侯好兄弟斗酒相怡怡风流贺监山阴雪乗船马上青云姿忽疑鉴湖日又似天台时琴皋仙我为云尔为龙愿得千里万里长相従人生离合谁得知山中且归为君更唤丹青师画出尊前一段竒

　　谢送崖公所画判官药方书

　　我従海上归不得海上方庸医试饷吻食之断人肠我従濠梁归不得濠梁画诗情勃郁时强走何由化空山欲雪云冥冥道逢裘兄双眼青收方蓄画能通灵快我诗肠频丁宁君持此方为国医黎民要使药笼皆参苓君持此画献赋凌烟阁要使天下将相皆褒鄂海头不生断肠药

　　集民谣

　　其一曰苖青青
　　苖青青东阡西陌苖如云经年不雨过秋半苖穗不实空轮囷田家留苖见霜雪免使粜岁劳耕耘县官催租吏胥急粜粟输官莫论直劝农使不汝恤
　　其二曰蕨澄澄
　　蕨澄澄新春食蕨留蕨根凌晨斸根暮舂杵潋潋大瓮流黄浑常年春寒粉始冻谁信秋暑霜翻盆穷通有数今已识为死为生尚难测独立苍茫面如雪

　　和陆放翁白苎词

　　美人独宿青楼空素烟不断杨桞风含情脉脉剪刀里一片湘江明月中去年秋机织双杵裁寄征夫送寒暑望断辽阳信不归长夜停梭听鹦鹉

　　渭城雨

　　潇潇不尽阳闗声惨惨欲欣阳闗情长安千林万林桞此地行人劝杯酒行人渐逺征袍干添入何堪双泪弹

　　秦淮月

　　沙头薄暮生林樾烟水茫茫沙雪白女墙夜静潮无声惟有中天一片月年年故宫照禾黍年年商船照歌舞

　　兰台

　　渚宫飘飘泛崇光青苹吐花生晚凉犀幄忽动悬珰语袅袅腰肢欲轻举吹云吹雨暮复朝湘兰吹老空寥寥

　　阴山雪

　　汉家将军愁失道阏氏半夜双蛾老祁连千丈酸风高日日毡车翻海涛谁怜中郎齿如戟谁怜昭君髪如漆

　　失列门故宅

　　北园之东隅数株桃与李上有黄落实下有罗生椅金窗绣户绿珠楼万草千花矗晴绮秀眉窈窕扬袖中起手弹箜篌不见纎纎指一弹寿主君再弹寿帝子愿君日醉千石醴玉骨童颜鬂垂耳杨花雪尽草连空高楼月转啼鸦起

　　咏双芙蕖

　　双芙蕖连理发不恨狂风倾刻吹只恐游人轻易折君莫折花有情不是同心眼前久还他同死复同生

　　赋桃实

　　狂风吹春堕红雨碧蒂团香上芳树东方小儿偷不得暗洒齐州三士血仙山日冷一万岁黄土清埃遮海水海中无地种千年王母重来汉王死

　　偶成

　　濯足黄河水濯髪济阳波清者去不回濯者其奈何碧海银汉落九天瑶镜分五湖不载宫袍去笑煞江东日暮云

　　游太玄道院访尹炼师琴所师辞以入室不及见

　　塘蒲翳晨绿径卉分春妍入门见龛灯白日如悟玄我从落喧嚣浄地长无缘平时山中景遇眼谁复怜道人闽令家着论穷清坚荆扉围松竹三叩神凄然咫尺不吾论况彼飞空仙

　　秋阴埜坐

　　秋阴何漫漫原野终日晦形羸起彷徨悄怆若有待山高荟蔚尊谷狭渔樵对惊风西北吹祥云偃飞盖古来形胜场蟠屈自千载其间豪俊人生死迭相代幽光浩无穷感发有时会若人世所乖邂逅不可再天运岂吾能沈吟寄慷慨

　　客有语予以卫生之术者其说流于固赋此以赠之

　　宇宙真逆旅形骸同赘疣古人有至药变灭非所忧长生本无方徒以智力求终时受物化莽莽蝶与周无周复无蝶灵运千年俦

　　偕犹溪诸公仝游青原山谒七祖塔步韵

　　青原山七祖塔悟真寂禅师乃六祖法嗣也其塔中旧有锡杖贝叶出塔之东为井泉者三一曰雷涌二曰飞锡三曰虎跑清洌可爱皆七祖所开者其初参曹溪六祖数契合石牌上具述张公无尽信国公文山皆有诗刻于石今并录之
　　无尽诗
　　一泒青原出少林信衣到此只传心寻常示众无人会尽向庐陵米价寻
　　信国公诗
　　空亭横蝃蝀断碣偃龙蛇活水参禅笋真泉透佛茶晚钟何处雨春水满城花夜饮灯前客江西七祖家
　　梦里青原四十年六朝来觐塔中仙传灯有记贝书在飞锡无声霜井圆石壁倚云僧入室饭钟萦树鹊通禅看碑忽悟曹溪旨拟向人间息万缘

　　和樵云韵

　　来诗云沙溪石濑鲸空钓萝月松云鹤有书葢余寄鲁二弟用松萝之字故鲁用以答之
　　玄风逺叹结绳初小邑烹鲜特绪余门外树阴彭泽传窗间艹色郑玄书醉看华髪惟诗在笑抚高懐与世疎闻道九霄鸾鳯集可能橡栗更随狙
　　风清槐幄雨晴初僮仆炊舂午梦余鹤怨北山覊客赋鲸归东海故人书平生翠竹懐千古何日黄金遂两疏忽有候门来报事又将巾服困猿狙

　　游定林寺和韵

　　一灯何处起千载续黄梅世与身俱幻吾携影独来山空钟自响日澹鹤将回寄语沙头鹭相逢慎勿猜

　　夜起

　　霜气悬中夜星明动大荒竹深闻警鹤屋小近鸣螀寂寞懐三径徘徊感一凉邻人不仝咏长篴自相忘

　　送友人适衡阳

　　好去昌吾道谁能滞故乡壮懐云万里吟兴月三湘浦阔鱼吹浪天低燕语樯祝融青眼在南极想辉光

　　舍弟至

　　弟从故乡至灯下情依依书中数行字一字千行啼因从慈母心日夜望我归谁怜在途路岁晏迷东西

　　戊戌元日

　　梦破空山晓晴光映竹扉一年今日始万里故人非受岁无贫富随时有顺违忽惊青眼在池草粲依依

　　隠几

　　隠几复何事欲怜还自怜梦惊渠是我坐以日为年榆栁传新火菖蒲灌活泉离离江上草又带几分烟

　　次胡诚斋冬至韵【是日辰时冬至】

　　按厯数开除今年尚不如烟埃随刼尽天地入辰时过客留题字娇儿学弄书东邻避世叟唱好和谁欤

　　马头馆居

　　入夏楼偏逈推窗揖逺山桞烟笼岸碧梅雨着衣斑乔木年年异幽斋日日闲风流无复见坐待暮鸦还

　　僧房

　　僧房吟坐久孤枕已中宵灯尽寒侵幌梅香梦过桥江湖残岁逼风雪故山遥明日又行役天涯影寂寥

　　次尹立大韵

　　有力聊供世无家却累亲独怜为客意每向故人真枕簟风光入林塘晚色新一樽谁与共愁极好生春
　　乡闗无百里归梦秖漫漫月色苦无奈秋声已似寒悟缘更事入穷为读书寛尚有东园酒烦君破恨端

　　次禾川贺思明游衡阳

　　青原有嘉士独佩楚兰芳敏手须蟾窟何心念鹿场词华堪应俗学业更知方早晚迎归棹江花满意香

　　送谭志仁

　　聚首分婚冠承家有别离故园花落后此地月圆时适逺谁前料临期子自思湘船半乡邑消息定能知

　　元日郊行

　　僧房梦初醒随意得郊行茆屋炊烟白楳花野水明酒旗摇日影林鸟散春声多少闲吟兴东风第一程

　　秋夜次学静刘先生韵

　　雨过月在窗竹影如扫墨起来秋满庭露气清可啜列宿木末明流泉草间咽何处一声钟悠悠度林樾

　　题天湖庵

　　交柯梦四荣禽鸟集芳树沿溪俯清泠濯足脱尘屦冲襟非慕禅将以澹浮虑道人下修廊迎客吃茶去

　　次赵秋巘韵

　　鳌鱼虽快意鹤髪上□□桂树招人隠梅花让客清先秋分袂月□□□□□□□淹留久夔蚿只自怜

　　和筠轩公子韵

　　公子多豪气□□□□成如何赋佳句亦自爱秋声老去懐孤愤逢人愧耦耕江湖长契阔安得话平生
　　湖中为客久溪上已桥成来往扁舟意存亡十载情旧友犹婉娩稚子亦将迎秖有疎狂在从时自变更

　　所安遗集
