始丰稿 明 徐一夔
钦定四库全书

集部六

始丰稿

别集类五

明

提要

臣等谨案始丰稿十四巻明徐一夔撰一夔有艺圃搜竒已著录朱彛尊静志居诗话曰大章遗稿罕传余于京师见之新城王贻上所凡四册比余家藏者倍之然验其目无诗犹未是足本案今行世凡二本其一本六巻当即朱彛尊家所藏此本自一巻至三巻为前稿自四巻至十四巻为后稿皆杂文无诗当即王士祯家所藏矣据千顷堂书目载一夔始丰类稿十五巻此本所佚不过诗一巻耳其文皆谨严有法度无元季冗沓之习其与王祎论修史书明史载之于本传陈继儒尝称其宋行宫考呉越国考研核精确王士祯又称其钱塘铁箭辨精于考核其欧史十国年谱偹证一篇谓欧阳氏于呉越改元止据寳石山制称寳正六年为证一夔复得钱镠将许俊墓砖有寳正三年字以证欧史之不诬又谓元瓘袭位后不复改元立说皆有根据观其所辨始知明嘉靖间钱徳洪所撰呉越世家疑辨谓改元之事别无证据者特为先世讳耳是又多资考证不但其文之工也

乾隆四十四年六月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●钦定四库全书

始丰稿巻一

（明）徐一夔 撰

○杂述

读韩文公荐士书

史称韩愈成就后进士往往知名今读其与陆员外荐士书信其能成就后进士也书所列自侯喜以下四人则备言其文行自沈杞以下六人则或称其文或着其行且曰今天下之士不可遽数但言其最近而切者尔以今而观侯喜诸人时天下之有道而文者岂复有贤如愈者哉自愈而论当时之士诚未有当其荐者虽然天下之材大小长短各从所赋而未尝无也谓天下无材者是厚诬天下之人也矧人之材所以为世用其不用者不幸也且天下之事如此其多也一人能集之乎不可也朝廷之位如此其广也一人能兼之乎不可也不可责于一人则大者长者小者短者当各适其用而不可有一之或弃愈有见乎此惟恐已之不知人之不用国家旷官废事是惧是以不敢薄待天下也当是时穆宗尝欲大用愈而沮于皇甫镈辈使愈大用岂曰论荐云乎哉此则当时士之不幸也嗟乎今天下之士如侯喜诸人者盖有之矣不闻有论荐如愈者何也大抵负材名而骤进者恐其轧已而不欲言处禄位之崇髙者既不屑与贫贱之士接又不思求贤为国之义夫恐其轧已而不欲言者量不弘者也不屑与贫贱之士接与不思求贤为国之义者心不忠者也不弘之罪小不忠之罪大不弘不忠而曰天下未尝有材焉者是谓厚诬天下之材之人者也嗟乎今天下之大岂真无其人哉吾尝求之矣脱有人能识此者非其才名不足取信于人则其位在疎逺不信之地其敢责以愈之为耶或曰愈之论荐于陆盖当时取士之法然尔今取士之法与唐异殆不可以此责人也不然吾所论者君子拔贤为国不自厚之心夫岂论其法之异与否哉茍今之取士与唐无异有如愈之论荐者乎吾不敢言也呜呼安得有如愈者复生于今时以荐进为已务俾向之所谓不弘不忠者有蔽贤之诛之惧非特士之幸也亦天下国家之幸也

读郑虔传

按郑虔传郑相如告虔曰天寳十三年逆臣僭乱当污伪官愿守忠节相如言时开元三十年也及安禄山反虔果陷贼中禄山署虔水部郎中虔念其言称疾求摄市令事平议罪虔得减死论贬台州司户夫为臣死忠理之常也虔以相如豫告故不受伪署不然则受之耶谶纬之学圣贤所不道宋景文撰唐书叙事严简而泛及符谶杂说非以为训也以着虔之不知自守尔览者无惑焉

织工对

余僦居钱塘之相安里有饶于财者率居工以织每夜至二鼔一唱众和其声驩然盖织工也余叹曰乐哉旦过其处见老屋将压杼机四五具南北向列工十数人手提足蹴皆苍然无神色进工问之曰以余观若所为其劳也亦甚矣而乐何也工对曰此在人心心茍无贪虽贫乐也茍贪虽日进千金祇戚戚尔吾业虽贱日佣为钱二百缗吾衣食于主人而以日之所入养吾父母妻子虽食无甘美而亦不甚饥寒余自度以为常以故无他思于凡织作咸极精致为时所尚故主之聚易以售而佣之直亦易以入所图如此是以发乎情者出口而成声同然而一音不自知其为劳也顷见有业同吾者佣于他家受直略相似久之乃曰吾艺固过于人而受直与众工等当求倍直者而为之佣已而他家果倍其直佣之主者阅其织果异于人他工见其艺精亦颇推之主者退自喜曰得一工胜十工倍其直不吝也久之又以吾业织且若此舍此而他业当亦不在人下去事大官善其逢迎之术竭其奔走之力贵富可得也奈之何终为织家佣其后果事大官厕在众奴中服役于车尘马足者五年未见其所谓贵富之机也又如是者五年一旦以事触大官怒斥逐之不使一再见又所业已遂遗忘人亦恶其狂不已分不肯复佣以织至冻饿以死若人也吾谨用以为戒如之何而弗乐余叹曰工知足者也老子曰知足之足常足工之谓也因着于篇工凡十人与余言者姚姓云

○解

推命解

昔荆国王文公不贵推命其言曰君子修身俟命守道顺时贵贱祸福之来有弗能沮而诞谩虚怪之说是溺余解之曰贵贱祸福之来非人所能为也惟圣人能安之惟贤人能知之自余众人不借聪于人无自而知也圣人不世出贤人不时出蝇营狗茍驰逐于声利之场蹈祸机触刑辟者皆是也茍有人焉就其年月日时之所值陈其休咎使利焉而就害焉而避斯人也免戾于斯世其功不亦博乎古之史氏列序方技于功臣世家之后而不让者盖有以也嘉兴有东谷子者居春波门用五星家躔度迟留伏逆法推人生年月日时所值贵贱祸福毫分缕析无有不验吾虑众人之昧于所从也乃为之解

瑞芝解

嵊县之东有乡曰灵芝故老相传昔尝有芝生其地乡所以名也比者兵起边境绎骚乡人邢君某用守御功得宰其县君善于抚绥三年邑以治闻芝复生焉居人持以献枝叶华色按诸图牒惟肖当是时田夫野老歌颂于野骚人墨客咏叹于家达官贵人称说于朝莫不以为瑞云余闻神仙家种芝以充食其品有木芝石芝菌芝肉芝之异故世或产芝遂以为不常有之物而与嘉禾瑞草并列余窃有疑焉使是物果为瑞耶宜生于熙洽之世今泰运未复天地之间沴气充满山川鬼神草木鸟兽举失其宁而芝生其地何哉岂其土性所宜耶抑乱极将治司造化者发此以为之兆耶抑偶然耶不可得而知也意者天地之和惟人所召姑以往事明之霸在颍川嘉榖生堪在渔阳岐麦秀盖有之矣是芝也其为县宰瑞耶不然胡于斯时而有斯物也爰着于篇

○说

公葵说

吾友郭君名复以秉心字行久矣一日梦神人授以葵因易其名与字而摠以公葵称或以告余且请余为之说余曰名称于已字行于人名以字表字以名生本末之谓也古之人名与字总称者亦不多见独班固书贾谊董仲舒传不着其字后世著作家类称谊仲舒则名与字总称之一证也考之春秋则不然春秋之法贬则书名褒则书字宰咺子突之类是也公羊子曰名不如字非谓其人不如也盖谓见名于人则近乎卑见字于人则近乎尊也如君之于臣父之于子师之于弟子名之可也或学而交同志或仕而交同列斥其名不可也而郭君不以名称为嫌何哉郭君辱与余交其立言制行非余所能及斯义也必有所属尚当从君质之

尚友说

君子为学求道其可有自足之心乎不可也盖天下万事皆有足惟为学求道不可以有足足斯画矣古之人惟其不自足也是以广于取友故近而一乡之士逺而一国之士又逺而天下之士无不友焉犹未足也虽古之人亦尚友之呜呼学而至于尚友未易言也昔者孔子之生后乎周公五百余岁志之所形梦见周公尚友周公也孟子之生后乎孔子百有余岁志之所至愿学孔子尚友孔子也程子之生后乎孔子孟子又千有余歳以不世有之识得孔子孟子之奥使其道益尊以明尚友孔子孟子也泰矣哉尚友之云也吾友牛君士良字其藏修之所曰尚友或曰此圣贤事也今人生而同世学而同道以某问某犹有不知者而况立乎千百世之下而取千百世之上之人友之不已夸乎不谓是也圣人之事众人之所为也古人逺矣其诗存其书存诵其诗读其书意领神会于千百世之上古人在是也孔子也孟子也程子也为圣为贤盖此道也以众人自处而自弃其圣贤之身祇见其夸也余识牛君久矣生长齐鲁之邦而从其先君子宦逰楚越之野足之所及者广矣所谓一乡之士一国之士天下之士其必得而友之矣而且以尚友为事夫岂汲汲于小成者哉牛君间征余说余谢之曰余于古人未之有知何足以语于此窃有告焉昔之人有以圣贤自许者矣（阙）扬雄自以为孟子王通自以为孔子实则不至而名加浮焉后之人终不许也牛君出独见于羣靡之中思虑之所形精诚之所聚夫岂不及乎此而余犹以是告者朋友之道也他日会精微之至以不愧于古人尚敎我哉

子亨字说

亨者美且达之称凡人处困岁时相见必祝之曰亨则亨者人所愿欲之辞也而致亨有道掾有姜姓者名贞字子亨征余敷其义由名观字其知所以致亨者欤何也名以生字由贞而亨是谓能致者也且亨义莫备于易稽之于易易言亨必以贞配之易首乾坤文王以元亨利贞赞其徳至于他卦随事以示义皆先亨而后贞则处亨之道也盖至于离其卦辞曰离利贞亨先贞而后亨则致亨之道存焉盖离为卦阴丽于阳以附丽为义其在于人则在于所附之人人之所丽利于贞贞则亨试以子言之今子方壮出而试于时才非不通也识非不敏也歩趋出入在学政之地其在于知所附乎诚知所附习熟见闻脱去卑近日趋于光明正大之域其有弗亨者乎故自处而贞则道可行而亨在是矣其或阿私茍容以侥富贵利达而自以为亨将以夸于世俗则可而非君子之所谓亨也子善致亨因摭离丽之义告之

○赞

柯氏义事赞（有序）

柯遂卿者吾同郡人也读书尚义当贼起海上时大府下令有能获贼者赏强暴之徒并縁为奸民死于诬者不可以一二计有贩夫张某三人者本柯邻也亦为强暴所诬几死柯诣府辨之甚力三人得不死郡之人咸以义称之作柯氏义事赞赞曰

盘盘海郡为望于东家弦户诵有邹鲁风有猘不除遂为民仇挟海以贼肆其虔刘皇仁不杀视均赤子贼弗即攻日益骄恣有来大臣霆震风驰夫何陈旅望洋以嬉于时廷议讨贼孔亟遂资于民以塞厥责悬赏则崇召奸斯讧掠及齐民弊如午蜂始贼之来民咸鼠匿比贼之去弱肉强食繄柯卿氏好义自初道逢羣凶掠此贩夫其驱如风其攫如虎以是贩夫献于公府有美柯卿义形于色力辨于公乃人弗贼是夫之诬其音呜呜阴云四塞白日以晡是夫之释其色扬扬天青日白庆云以翔靖惟人生恻隐自躬胡彼昧者戕帝之衷揆厥所由则有攸致上急近功下益近利是用逐逐其何能淑维我柯卿有惕于独柯卿之为由衷之着如救入井匪曰要誉凡百官臣视柯之行仁民爱物罔有不宁嗟惟小子闻义斯省诵诗不遗蕲播于永

东皋隐者序赞

隐者姓范氏其先在宋时有为防御使用医小儿名隐者去防御五世传其业益精居旁近人无贫与富有小儿疾辄趋隐者求医然其为医务利人不务利于人名愈益显又性至孝壬辰之冦钞掠市井亟携其母出没贼中走匿湖山之丛薄家赀不顾也且重然诺一日其友有请托业已诺矣他友闻之又以五十金为奉夺以利已不从也而从前诺其敦尚孝谊葢如此所居钱唐城东其地平衍有水木禽鱼之乐暇日赋诗鼔琴图写山川人物以为嬉或劝之仕辄曰吾不能随世俯仰不愿仕也因共称曰东皋隐者贾生有云古之至人不在朝廷必在卜医之中隐者岂其人欤作东皋隐者赞隐者名某字思贤赞曰

自昔先民所趋靡同或隐以为髙或仕以为通惟圣有训卓有义方我观今之人仕则以为容鼎以拄车筐以植宫鼎折斯仆筐败斯崩彼曷揆曷守上下用以蒙有美隐君心夷而气冲其行既周其惠又以充东皋之阳有木郁葱或偃而歌或踞而桐俛仰宇宙爵胡我降葆兹贞白穆其清风寔用作诗以播于邦

顾仲英摘阮小像赞

夫人之在盛世居有图史之娱出有裘马之乐谓其为隐也则未尝枕流漱石谓其为显也又未尝析圭儋爵是盖不为世故之所婴也确矣方其调寄于一阮渺乎若孤鸿之唳层霄峭乎若寒泉之度絶壑夫又孰知其幽情逺意之所托抑欲状其髙简其视晋人而无怍者耶

孟天暐豸冠像赞

大冠既加华佩斯委肃若霜严屹若山峙匪容之盛乃徳之充相此大祭敢不恪恭

孟天暐山居像赞

谓公为仕被服则野谓公为隐动容则雅或舒或巻心旷神夷山林之适廊庙之思

寿藏图赞

昆山顾仲英甫简旷不覊年五十豫营寿藏并自志其平生立之藏旁遇胜日率亲戚故旧至其处饮酒赋诗为嬉非一死生解外胶者乎君游他郡图寿藏规制并録志文以自随为作寿藏图赞赞曰

造化之运以亭以毒其机不息往禅来续众万之生气母所司有聚斯散有成斯亏孰迷厥中而求不死彷徨服食卒戕而止不观薪火同底于无曷不自悟缪悠是图有顾英君其识孔卓死生一致克先众觉谓来适然去亦若兹曷置欣戚于来去为里有绰阜若龙起伏曰此我归爰协吉卜神灵攸聚风气合完阳晶发辉阴缦纠蟠瑶华翠蕤骈生左右文膺绣羽鸣集先后君息于斯白云为期君歌于斯明月为知人为君危君则顺适人为君悲君则悦怿摄志养气无虑无营安命处顺时止时行视后千岁犹今一日形销迹亡与造化一凡百世人既夕谋朝闻君之风鄙恡内消以古视今如君葢少披图作赞用着有道

○辞

林先生哀辞

林先生古泉者同郡黄岩人其先在宋时登进士第者往往有焉先生生时宋已内附稍长无所于进去为浮图氏先生性聪敏凡六经百氏无不记览成诵其为文词下笔辄千百言如不经思虑得者自负其才复归于儒客吴楚间以授徒为业不喜表襮吴楚间新进士初甚易之及见其讲解著述则又莫不相敬伏久之去游京师清河元公蜀郡虞公豫章揭公先后以文章显先生皆与之游而知先生者无如揭公揭公尝荐于朝政府无与为力者不获用今上初贺丞相当国搜罗遗逸士擢先生敎授溧阳溧阳地肥沃有鱼鳖稻米之饶其州之人夙知先生争遣弟子来学又京师之达官贵人过宾是州者多先生故人亦来问侯覊旅三十余年及老始获一命稍若自适居无何蕲黄冦起溢出江以南且被溧上先生避居墟疃守臣应敌死州人迎先生摄州事有州将子鼓众从贼先生闻之惊曰有是哉彼固世爵者亲往晓以逆顺州将子不从卒致贼陷州境遂害先生先生垂死骂不絶口贼磔其尸州南大树上已而南行台御史出讨贼引兵过见之始加衣冠而葬于溧上钱唐之古塘僧寺有髙僧曰本空师盖先生初服时友也且同里始先生如溧时尝舍其处余尝谒焉先生既死其兄子某自溧走告师所以死状师既为位哭且语余曰盍哀之以辞辞曰

先生孑立兮履操以强去墨来归兮于道之宗乡邑寥落兮有事逺行才则超迈兮命实不臧上林蓊郁兮羣蜚翱翔一枝不获兮日夕徊徨钟鼎以泰兮山林以穷性固有自兮分或有当末路筮仕兮于此州庠禄虽粗足兮时复不祥彼贼之讧兮何有天常以舌为斧兮思易其狂彼懵不率兮乃取其戕天道茫昧兮祸福无方吁嗟先生兮乃罹此殃渺彼溧水兮其波洋洋驰想风烈兮心神飞扬之死不惑兮我又何伤

梦鹤辞

余读赤壁赋见苏长公称鹤化道士事心甚异之然以其言寓不甚泥也吴人有为带下医者为余言畴昔之夜梦至无人之境有羽衣道士招余授以药且曰以是命尔医寻化为鹤逍遥而去其人自是医无不効然如长公所云盖有之矣大抵神仙变幻无迹非寻常人所得见抑岂其人为带下医有阴徳及人有此遇耶然不可得而知也为赋梦鹤之辞辞曰

华星兮纚纚明河兮如带月承宇兮婵娟风触帷兮綷■〈糹蔡〉魂清兮思逺候均兮息寡神天游兮广莫之野遇羽人兮御青云而来下言不接兮意销交不豫兮形忘曰余司■〈疒昬〉于下土兮授余以药之良跪敷袵以陈辞兮明授受之大纲歘裳玄而衣缟兮遥引其修吭去余不顾兮睨天路以翱翔岂仙凡之弗殊抑寤寐之难详九霄寥泬兮三山渺茫往从不及兮空伫立以彷徨

○铭

虚白斋铭（并序）

学者以庄子十余万言大抵皆本老子且致嫌于近代苏长公以庄子为助孔子之说余故惑之未解一日读其书至人间世见其纵论存养大要有虚室生白之喻大槩与吾儒先君子之言合吾儒先君子之言心也不有虚灵不昧之说乎此虚室生白之喻也试讲以所知心之为物官天地府万物其量罔测也主于吾躬以应万变其神无方一或蔽焉天地吾不得而官之矣万物吾不得而府之矣懵懵焉贸贸焉见胶于物行踬于事恶乎其能神故人之有心犹居之有室也室虚则白生奥内之地而日月之明不及者无他蔽故也虚斯白焉故知心之体者观诸虚室而已矣知心之神之不昧者观室之白而已矣余然后知苏公之言不我欺也广陵茅先生有道之士也请余铭其虚白之斋故附兹说而为之铭铭曰

至阴肃肃阳赫赫气机来往潜络绎生有众万纷充斥惟其精者我则获天君威严泰宇辟窙豁晃朗无际极以一备万孰叵测洪纎巨细详且悉光辉昼夜着不息不蔽乃是神明宅有或弗谨斯间隙胶胶扰扰形所役一似太空云雾隔不散何由见昭晢先生被服甫与掖洁修自是流辈伯有严斋居坐昕夕致虚有道乃见白外至内应靡有忒繄我之神谅不惑夙兴夜寐尚无斁

○碑

汉三老董公碑（有序）

予读太史公书至三老董公说汉之事作而言曰三老董公其秦汉间有道而隐者乎不然何其言之符机际会而粹然一出于仁义道徳也公之说汉髙祖也其言曰顺徳者昌逆徳者亡兵出无名事故不成名其为贼敌乃可服又曰仁不以勇义不以力至哉言乎不意文献斵丧之后兵戈抢攘之日有此人也盖方是时项羽放弑义帝公以此说髙帝讨之时髙帝左右称读书如郦生不及此称文学如叔孙通不及此称智术如张良陈平不及此而公独及之意者公在草野冥思天下之故项强而暴刘弱而仁莫有急于此者以故发愤为髙帝陈之不疑也公之始末史阙之即其言想其人必秦汉间有道而隐者惜乎汉用其言而遗其人也爰叙而铭之铭曰

秦政不纲义旗四举纷纷藉藉孰为义主缅彼有道鸿飞冥冥不闻其声矧见其形猗嗟董公时止时作懐寳在躬不迷而觉刘弱项强公有深忧讨逆致顺公有逺猷一言之出万钧不拔仆项兴刘此机之发维此董公其执不猗维兹之言允也其时公言既用公迹愈邈推公之藴可兴礼乐汉虽公遗公言不隳公言不隳大道之维

汉纪信碑（有序）

予读太史公书至纪信以身代死之事作而言曰信之忠诚一至是乎且信倔起之徒也当其事汉项羽围荥阳汉危甚王时欲存有降而已降则汉事去信遂自为王降羽王因得脱羽烧杀信吾意是时汉事未定如信者不过茍相依乘以饕富贵而忠诚若此何可得哉汉王既定天下尝斩丁公以劝忠矣而于信独无赠典及太史公记载刺客如荆轲聂政为之列传说客如苏秦张仪为之列传刑名如韩非申不害货殖如卓王孙陶朱猗顿为之列传至于杀身成仁如纪信者乃独不为之列传遂使信之大忠不白于天下后世而临危顾身者踵相接也爰叙而铭之铭曰

黄金可销白石可磨将军之志之死靡他一念之精如霆之发视刄不铦视火不烈荥阳之围汉累卵危委八尺躯全一帝基死生之故夫岂易与兴亡之决在此一举捐躯徇国有若斯人缅想光烈莫之与伦

齐王蠋碑（有序）

予读太史公书至齐王蠋不屈之事作而言曰为臣死忠臣人律令也士不与焉蠋尝谏齐王不从退耕于野未尝居齐之位食齐之禄则齐之士也一旦燕人破齐走王而七十余城俱下守城之臣非不多也不逃即降尔未闻一人为齐死者当是时愍王已死蠋犹区区为齐守画燕人使谓蠋曰燕人髙子之义将以子为将封子万家否且屠邑蠋谢曰忠臣不事二君烈女不更二夫经其颈于树枝自奋絶脰而死考其事与伯夷相类盖伯夷孤竹君之子让国而逃非有位者武王伐纣天下是之伯夷非焉殷既灭矣而犹耻食周粟犹蠋志也伯夷之事幸而见称于孔子其道光明王蠋不幸不逢孔子太史公仅附于田单传尾而称说者鲜爰叙而铭之铭曰 

猗欤先生国之桢士之特也志弗随以贞矢金石也众反顾以生行不惑也执义之兵返仁宅也固然独行匪矫激也休有烈声轧乱贼也我揭其英髪上直也

○记

清隐轩记

清隐轩者前福建廉访司佥事章公宴居之所也公在癸巳岁奉先府君归葬于洛以道梗弗进侨居钱唐之同徳里其居有轩四楹户牖明豁可爱轩前方塘水波渺弥塘之左右藂篁茂柳相掩映公居其中尝施施而行漫漫而逰以节其忧戚之情一日过前贵池县伊埒穆尔丹君见今所揭匾实紫阳先生朱文公所书问所从来则贵池得之伊埓哈雅君而伊埓哈雅君为崇安县时得之武夷民家者也公请以归喜曰是实称吾轩且先正之手泽也遂尊而揭之间语一夔以得匾之由且曰可记以否一夔肃瞻已谨告之曰昔在梁时萧子云飞白萧字以名天下之寺岁久零落有买归以建萧斋好事君子虽寺额且以名斋况先正之手泽所在乎尊而揭之是也敢辄为公记之按文公先生居崇安之五夫里去武夷不一舍近暇日与门弟子登山临水以畅其性情淳熙十年先生谢江东之节始作室武夷山中凡亭轩斋阁莫不完好而加顿置之是匾必其一也相去二百余年风雨侵陵苔藓剥蚀曾不朽漫而其笔精墨妙犹烨然有光采若有神物扶持之者岂先生之精神见于字画者尚不泯哉呜呼先生逺矣见先生之手书而感慨兴起云者夫亦岂止于字画之末而已盖先生以髙明正大之学接绪周程以趋孔孟之奥虽其道不尽行于时我朝许文正公尊信其说而表章之遂有至元之治不可诬也生乎先生之后思见先生之声音气貌而不可得得其片言只字于运去物改之后有不加之意乎宜乎公获兹匾不啻若兼金拱璧而不肯轻弃也抑闻公在成均时师事前祭酒太原吕公而凡先生所说吾道之大体用之全本于已而推之人者固尝受之心传口授之时而验之立身行道之际矣今也以忧去官固将移孝为忠以展尽其所学念虑之所存精诚之所至必以先生为凖的矣此所以出警入省于兹尺咫之版也诗曰髙山仰止景行行止公之谓也如曰居有水木之秀而徒取清隐之美称为考盘之计夫岂知公者哉是为记

孝子记

余尝寓于秀之白苎里见里中长老道戚孝子之行未尝不咨嗟叹慕以为不可及初孝子之母被疾救之弗效及革刲股肉以进时母已不能啖不尽一日而死孝子勺饮不入口者三日恸哭絶而复苏踰月将葬而秀地卑下掘地尺泉水浸滛孝子负土为坟至若丘陵然迄葬其母既葬彷徨不忍去或劝之返孝子曰吾舍吾母何之乃附墓为庵庐覆以茨壁以坏日伏匿其中望墓扶服顿踊三月有白芝五本生庐侧人聚观之以为孝征久之将像母而事之告工以状工未悉一日姥梦工曰吾戚母也汝吾识之翌日工刻木惟肖孝子奉以龛帟饮食必祭出入必告有事必祷一如生时吴门之陷前锋犯秀境里中豪右多遁去孝子瞪目起曰吾忍去吾父母坟墓耶乃散财集子弟若干人保里中时他里焚略几尽而白苎完好如故公府将赏之孝子谢曰吾为坟墓举尔赏不愿也呜呼戚孝子之行非声音笑貌为也由乎天性发见精切故能为人之所不能为如此余闻戚氏之先有讳同文者当五代干戈之际抗志不仕善事祖母号正素先生至子若孙以孝友为家法致位卿相南丰曾公称其行应礼义世世不絶为宋世家孝子其裔也戚氏家法不替故如是耶孝子名敬字秉肃尝用部使者荐为文学掾歴二十年犹未徙官人以其孝不斥其名与字直曰孝子云

双梧堂记

嘉兴之祥符寺在学宫之偏至正十九年夏余逰学宫既闻弦诵之美间一过寺时东云海师方主寺席而友人四明周致尧亦以文学之职侨东云所延坐堂上窻牖虚敞几榻整洁其外碧梧二离立若拱交柯接叶覆盖堂下地可二亩许蓊然緑云也三人者危坐良久凉意飒至清润袭人一时神思殆若处乎尘嚣之外有顷海师指二梧叹曰吾侪今日得蒙被其荫夫岂偶然昔在仍改至元之岁前住山既建兹堂幷植之垂二十年矣日者兵燹之烈比屋皆毁吾寺岿然独存而二梧得无恙时时思之必有神物者主焉不可得而度也否则曷有此哉致尧因命字堂曰双梧师曰此吾意所欲也幸相与成之因属余记余惟物之成住坏空相寻于无尽葢各有数存焉是故以我观物物也我得而有之以物观物其成其住其壊其空我何所客其私嗟乎独植物哉天也地也人也凡有形者皆是也由是髙世之士以万形之轇轕于前而不可以迹泥也反而观之心心之体湛然无滓也何物可以累吾虚心之量廓然无碍也何物可以累吾大造诣之功至有非言语意识之所能及则于物乎何有今师逰方之外夫岂留意于物者抑亦世俗所谓未能忘情者耶师谢曰子诚知我者请志之

看山楼记

余至海昌尝怪其地平衍爽垲而无大山长林以为暎带东行六十里至于黄湾而其山始出黄湾地濒海外障波涛之激冲而内固聚落之生息者则皆山也湾之上马氏世居焉马氏之子弟有曰絅者静重而慎宻方以种学绩文为事有楼在屋庐之侧题曰看山而日藏修其中今年余至其处延余楼上坐窻牖四启指谓余曰冈峦起伏纡萦妍秀若翅翼飞舞而西者此凤山也孤嶂特立隆崇突兀若屏风横峙于北者此黄山也连峰散出巉岩秀郁若芙蓉发艳于青天白日而骛入乎武原之野者此澉浦诸山也先生试寓目焉余曰佳哉较其形胜虽无匡庐九华云门天台鴈荡瑰竒灵异之状然得此于斥卤莽苍之中譬之适异域者见似人不亦快乎虽然吾有以告子冈峦之颓然崖壁之屹然山之质也四时朝暮草木荣悴而纹粲然日星出没而光昱然云烟开敛而容盎然雨旸晦明而气充然其所以变化不一者山之文也子而安兹楼也看其颓然屹然者以厚其质则修诸已也必至看其粲然昱然盎然充然者以培其文则见诸用也必达子而看山以心不以目可也不然斯玩物耳昔王徽之在桓冲府冲问以府事徽之方拄颊看山徐对曰西山朝来致有爽气徽之岂欺冲者要必其中自有所得而人不及知之耳徽之事业不多见而西山之名传之天下后世岂徒然哉子承世业而父贤而知敎又方年富时虽多艰俟河之清未晚也他日学成出用里之人过子之楼指曰此马氏子读书之所也则山亦若增而重矣顾不美欤嗟乎士患无志尔有志而无成吾不信也絅字公着盖尝从余游云

始丰稿巻一

●钦定四库全书

始丰稿巻二

（明）徐一夔 撰

○记

晏居记

杭郡民庐比辏如栉而寿安坊当阛阓四达之冲又最嚣处也今浙省左右司员外郎张君光弼之居在焉屋数楹甚湫且隘门垣外嚣尘閧如也君甚安之或曰小人射利惟赢之为务乃不恶嚣员外君日乘髙盖车从丞相论决政事降注销入在乎华堂粉署之间今卜私第不于爽垲是择其故何哉君漠然不以为意方自署其楹间曰晏居且谓一夔曰传称晏子之居近市虽湫隘嚣尘弗易吾居甚类之愿自附焉子幸为我记之吾于是知君之所以市居者矣夫践歴华要宅髙旷而处深靓以适其身故所宜也然地位峻絶不与人事接则耳目不能无蔽宜君有弗安者焉是故晏子之居市也物之贵贱无不察而知之非徒然也方齐景公繁于刑以踊贵屦贱告而景公省于刑仁人君子之用心故如是也今君之居寿安也大官贵人与凡布衣韦带之士由兹坊而东西者必叩门上谒君则摄衣出迎引寘上座与肆议论下至闾阎之老工商技艺之流或有陈说亦必曲为之尽天下之事当无有不悉施诸有政将不止于一事之讽而己且吾闻之晏子相齐三君食不重肉妾不衣帛名显诸侯数百载之下太史公闻其风采犹欲为之执鞭其贤不可及已独念当是时公弃其民而政在陈氏晏子于区区贵贱之事则务陈之而于国之大计则有未尝数数然者他日乃与邻国之大夫加窃叹焉何也君刚简亮达故左丞杨公提兵镇江浙时用材略叅谋其军府事声望赫然既而退处西湖之上麄衣粝饭著书赋诗以自佚其有用之身较其风裁不知自视晏子何如也乃今江浙之地未全归于版图丞相用便宜命表授君为从事廓清之略克复之勲亦惟一二左右是赖无或如晏子之举其细而遗其大可也虽然今之人未尝不慕古之人也惟善学者鲜鲁有男子学柳下惠柳下惠之所可者鲁男子以为不可此所以为善学柳下惠者若白圭自以为禹扬雄自以为孟子王通自以为孔子君子终不与也大抵尚友古人必也权轻重取舍于心术之微而后为至夫岂曰居室之类而已以君之髙见卓识顾岂有待于余之言哉余言之且以告凡慕古人者

西溪隐居记

西溪在嘉禾郡城之西三里溪流回合汇而为泾贯而为港微波细漪皆洁妍可爱初郡之置以秀水名志称秀水在北门外西溪其支流也縁溪上下长坡平陆漫衍曲折若龙蛇驰骛树木散出篁竹藂生隐如深林絶壑今鲍先生之居在焉先生之居逐溪而成屋数楹在竹树中髙亢轩豁有蔬可茹有桑可蚕有牲鱼酒醴可以供祭祀宾客旁无杂邻农家渔舍参差相暎大官贵人老生夕彦非来谒者迹不相及白日悠永沙禽水鸟之泳翔村歌野唱之响应轻舟短楫之来往举不出于顾盻之外诚类夫隐者之居焉初先生世居崇徳州之北其门人有为之卜筑者徙此二十年矣丙申丁酉之岁荒墟下聚未有不被兵燹者西溪虽近城府而安全无恙郡人至比之武陵桃源先生安焉叹而言曰以天之福幸存此庐吾将老于此矣因号曰西溪隐居或曰鲍先生非隐者也方科举盛行时尝三荐于乡盖有志于世用者鲍先生非隐者也余解之曰先生之荐于乡也间会辍科而止一再试于春官又以额溢而归逢时多故遂澹于进取虽外省用例屡授文学之职卒不以一资半级而果于行今太尉开府吴中辟为敎授亦辞不就谓先生为隐可也虽然今国家辑宁四方将搜罗老成之士兴治立教以建不拔之基吾知不遗先生谓之不终隐亦可也唐贺季真虽仕而未尝忘隐宋种明逸虽隐而未尝忘仕君子不以迹论也既而余造先生夷犹西溪之浒遥见髯叟圆收方屦曳杖行水竹间逍遥如世外人心甚羡之趋前乃先生也揖而问之曰先生果于隐耶先生哑然笑曰我之出处君所知也时溪上秋意苍然先生携余至其家治酒馔相欵洽既别属余记之余退而列其隐居面势与其出处之迹为西溪隐居记先生名恂字仲孚世为崇徳人于经邃于易所著有易学举隅卦爻要义行于世云

梅花易洞记

山阴胡君龙臣居越王山之下环其庐植梅数十百株而日居其间读易因名其处曰梅花易洞且曰昔五峯胡先生读易岩庐自号易洞吾名亦奚不可然客来辄不解曰甚矣胡子之欺人也大山长谷穴而为洞嵌空■〈山含〉岈其上穹然而盖覆其旁屹然而壁立其中廓然而有容蛇龙居之虎豹藏焉此洞也若五峯先生读易之地似也今子虽依山为屋所谓嵌空■〈山含〉岈之状无有也其屋规模不广制度不华覆盖其上者独其枝若屈铁之交错其花若■〈日髙〉雪之灿烂所谓穹然屹然廓然者亦无有也非洞而曰洞甚矣胡子之欺人也余乃为之解曰独不观之儒先之图乎天地亦一洞也岂真居室哉何也干南坤北一上一下阴阳之宅也离东坎西一阖一辟阴阳之门也巽承乎干而位西南震交乎坤而位东北阴阳之所以终也阴阳造化生生不息如循环然昔之至人心与造化逰尝言弄环余暇时往时来盖以天地为一环矣夫洞环类也环非实环洞岂实洞哉是意也五峯先生知之矣胡君慕先生者也岂以弗知而欺人哉余窃闻之圣人作易本之阴阳见乎卦辞学之者将以见夫用善观物者即微而知着即小而知大即近而知逺自一室而至于天下自一日而至于四时自一呼一吸而至于十二万九千六百年吉凶消长之理进退存亡之道莫不悉备胡君诚有以知之无自善其身请以告我

独柞轩记

余所僦屋在嘉兴春波门外蔀屋三四楹不喧不寂于居穷甚宜屋东向启牖牖外大树一挺然当牖中大五十围髙四五十寻梢矟擢根入地不知几百尺其才坚实可用盖柞属也日夕视之若贞人介士髙冠长剑端俨自持而庸夫孺子凛然莫敢犯时方暑恒踞坐树下阴下覆清以润风行叶间声琤然若秋至私窃自庆有此获也署之曰独柞轩云久之主人翁进曰公爱兹树乎侬先世手植兹树将百年于兹日者荆楚暴卒蚁聚城邑地无山林环城六七十里凡亭榭道路丛薄丘陇之植不问老弱坚脆悉罹斧斤水载陆负而来编而为栅构而为橹联而为校揉而为弧剡而为枪析而为薪于是树之生意尽矣而吾庐之植独存侬不知天故遗此以为异耶抑造化之所锺固自厚于他植也余叹曰凡物之生有幸不幸大山长谷生植千万沾濡雨露蒙犯霜雪其材老且成时当无事家给人足宫室器用公私毕作良工师来度材宜栋梁为栋梁宜樯檝为樯檝宜琴瑟为琴瑟宜俎豆为俎豆其幸也一遇丧乱暴殄于卒伍之手为栅为橹为校为弧为枪为薪特不幸尔今兹树也其寿与否非吾所能知夫既不殄于卒伍茍遇良工师将舍之耶抑取之也余将为翁为树庆矣且吾闻之昔者山阴陆公务观之帅蜀也于其舎处见大楠四皆歴岁数百者公以蜀故僭国也王氏孟氏尝极土木之侈而四楠者无恙为楠记之至今其文照暎家集言植物者有征焉顾此树者不两以相比不三以相叅而渉歴世变与彼四楠者无异吾业觚翰亦将为兹树记翁谢曰诚蒙不鄙侬家树有遭矣乃记诸壁

如心堂记

欈李唐君善医其居在郡城东隅尝毁于兵已而更作之亢爽可居也用其两楹之间为居药之室而名曰如心既得今左丞鄱昜周公畀之篆额而未有记一日过余请曰子幸为我广如心之说揭诸楹间以为记葢尝闻之如心为恕其说具于礼经注疏盖恕字之文从如从心故云然文公先生用推已之说释恕字之义然虑未尽也故用此说以足之究其大义不越乎视人如已而已无他道也今唐君之为医以恕行之非善用其心者乎凡人之生得乎天地者盖尠如也然而不知自慎内刿其心外伐其形故夫六滛之冦夫孰能免方其被疾也呻吟痛苦而望已于人犹溺而思援焚而思拯为之医者五色诊病知人死生决嫌疑定可治其可忽哉茍有告焉视人之疾犹已之疾可也缓急不加诸心若越人视秦人之肥瘠不可也此医之所以贵乎恕也虽然知此者少也古今之言医者必曰扁鹊仓公鹊之治病声动诸侯而秘所传方非恕也仓公不以家为家或不为人治病病家怨之非恕也至若阳庆仓公师也以富给故不为人治病亦非恕也太史公不究其用心之非乃曰美好不祥之器器何尤耶夫以仓扁诸人而犹若是下此吾弗论也夫能师其术而不师其心者抑不谓之贤乎唐君敦实周慎家世为医而外氏又医出也以故郡人有疾者必趋其家曰是家世医也是能视人之疾犹已之疾者也抑亦可以谓之明恕人矣嘻此道也仲尼之门为仁之方也此道明则天地变化草木蕃不明则天地闭贤人隐其功大矣唐君守之之固积之之厚施之之博阴隲交孚和气充畅而其徳之及人也逺然后知名堂之义不诬也遂为之记

西岭草堂续记

钱塘泯上人志行絶俗蚤依云门法师受度至正中云门来主下天竺之席上人实侍左右其所栖息则西岭之草堂近焉西岭草堂者唐元和中杭之髙僧道票师所居也僧史称师神气清茂为道既髙而诗尤精妙与吴兴皎然会稽灵彻齐名时之名人以摩云霄三语赞之上人甚慕焉其言曰吾上视师虽不与同世而与同乡里使师颜面肢体而与吾殊也我则不敢知茍颜面肢体不与吾殊亦奚不可及之有则其中之所存盖可见已将谋复作草堂会兵燹日炽而西岭之胜汨没于风尘之中上人曾不少沮仍择地郡城之东构屋四楹限以周垣植竹与树其前旧有陂池春夏水长水气上行与竹树会清芬可挹上人闭门危坐披阅内典以探敎观之要暇则曳袖长吟顾瞻西山搜精炼竒而西岭岧嶤宛在眉睫因亦署曰西岭草堂致其志也余曰古之桑门上首积行累业蜚声一时垂名后世僧史所载盖亦不鲜姑以钱唐言之若圣达观之神异辨才净之辩博孤山圆之孤峻咸所宜慕者而上人顾独于师是取盖必有所以然者吾尝思之学道之士以今慕古必取其质之近似者惟其质之近似故其慕之也切慕之也切精神念虑冥孚黙契则其入道也易今人生而同世以某问某犹有不知者上人之生去师五百余岁而独慕之非有所似恶能自信若是向余谒云门于天竺见上人气貌不凡心甚敬之别去日久其法友与余相见辄谈上人行业精进而余犹未悉其藴间一造焉草堂甫成止余就宿青灯永夜接膝蒲团之侧神清思逺窥其风致隐然有上摩云霄之意区区世相何得而溷之哉然后知上人不徒慕也吾经有云惟其有之是以似之草堂之作亦何必规规于西岭之下哉会上人谒余请着西岭草堂续记于是乎书

桃溪记

自余遭乱流寓无常处恒郁郁不乐思得幽夐之地营半亩之室以宁厥居环视无有也客或进曰世岂无有哉顾先生未之即耳太湖之南二十里许有溪焉水泉清逺左盘右纡势若篆籀郡志言越大夫蠡扁舟出五湖时常过其处后人思之构桥溪上曰范蠡以志溪两岸宜桃投核土中不培而茂望之蓊然方春始阳羣葩竞发嫣红腻白酣阳颒雨蒸为旦气烂若赪霞居人因字溪曰桃茅屋三四楹在桃树中则吾家也附屋有田二十亩勤力耕作足以具饘粥聚落相凑皆务农业官租有程每相率先期而输不俟征迫终岁无胥吏扣门时虽争战过兵不及妻子皆不识兵有自城府来者言兵暴状辄相惊讶其地若此可以言幽夐矣顾先生未之即也嘻吾尝观陶靖节记桃花源事疑其地实在世外非人间有如客所称不出吴江乌程二邑之交非桃花源比也而不知有乱世亦异矣哉然后知天壤间未尝无絶境苐吾驽薄弗获至尔客吴姓姿朴茂间至城府从士大夫逰以余志幽夐招余卜筑其处因记之云

茘轩记

茘轩者嘉兴卓器之甫摭其先大父思乡之言而作者也器之甫之先为闽人自其曾大父由进士第知平江吴县遭值改物侨居嘉兴之甓川大父用荐起家积官至黄岩州倅遂老甓川之上器之甫谓余曰吾先大父之不能还闽也尝自叹曰吾进不得看长安花退不得擘家山茘戚乎其言之也吾儿时在旁恒记之今至于吾四世矣曾不能一下闽闗擘所谓家山茘者引领南望未尝不咨嗟太息考之茘谱茘于果族味最美巴蜀岭南闽中皆有之其味闽为第一巴蜀次之岭南为下是茘于果族非他土得专也吾谨摭吾先大父之言表兹不腆之室以寓吾乡土之思可记以否余曰善哉器之甫知所以崇始也记礼者曰乐乐其所自生礼不忘其本甚言君子之不可不崇始也茘者适口之物君子岂固此留意哉诚以懐土常物之大情有里闾焉吾不得而息有坟墓焉吾不得而展有族姓焉吾不得而合区区之心彷徨踯躅无以自宣此所以假土物以自见也君子于此盖有以闵其情矣虽然人之生也在治世或出而仕在乱世或避而去固不能必安于一乡然而岁改月化而水木本原之义寖以微泯设有子孙过故乡里视其里闾有若异域视其坟墓有若荒垄视其族姓有若路人者盖有之矣器之甫惓惓于所自出之地不厚矣哉余闻内附初姚先生嗣辉蜀人也侨居大江之西先生以蜀多桤木作南桤堂示不忘蜀柳城姚文公尝为赋咏蔼然桑梓之意器之甫之心其犹姚先生乎然则君子之去其乡者其念虑之所存未尝不同也登茘轩者盖亦有感于斯矣因并识之知县讳某州倅讳某器之甫名成大以经术世其家云

重建王贞妇祠记

浙东道都元帅周侯之守御嵊县也重建王贞妇祠于青枫岭上既成县学教谕项昱贻书一夔致侯之意请记按青枫岭在县北二十五里深郁峭拔下临百丈之涧至治初元县丞徐端凿石为屋以祠贞妇后五年佥浙东廉访司事杜公秉彝行县改为木屋四楹于石祠南五十歩而近至正十八年旁郡失守祠当往来之冲官兵舍顿毁焉及侯被嵊县之命过辞行御史中丞月公公谓侯曰县有王贞妇祠废于兵燹宜更作之侯承命惟谨既至外严斥堠内务安辑遂修举废坠仍构屋四楹故址上命士卒致木石而属幕僚李某令史陆某董其事二十四年四月也越三月告成又招失业之民如干户居祠左右以备洒扫贞妇者夫家天台人也始国家以一将之师徇地浙东有千夫长者虏得之贞妇以计绐弗即被污谋死未获间已而师还从上青枫岭顾视岭下涧澄澈深窈曰可以死矣即口占诗嚼指血写山石上而投涧死其后有司以其事闻朝廷旌之曰贞妇而邑人因易岭名曰清风云事具故秘书监著作郎李公孝光所为记及宋史列女传呜呼方时承平贞信之敎浃于田里女服事乎内男服事乎外虽有强暴之夫不敢侵陵正女以冐刑宪不知贞妇之为烈也及乎治极生乱氓隶佳兵穷凶稔恶以杀为嬉令妻靓女猝就执辱慈父不能保哲夫不能庇衔寃茹毒没为异类者不知其几然后知贞妇之为烈也夫秉彝好徳乃人心所固有吾谓兹祠之成过其下者徘徊瞻对想贞妇奋死之烈奚独闺阁女妇罹不幸者知所激厉而凡悍夫劲卒亦必改心易虑不致孤人之子寡人之妻以自快矣然则侯建是祠于抢攘之日其笃伦理禆风化之意夫岂浅哉余既嘉侯志又于贞妇为里后生故愿为之记若夫懿行竒节则有著作公之文与信史在兹不复着侯名某字某大名人是年十月记

嘉兴路新建儒学记

嘉兴之学在通越门内二百歩而近肇建于宋绍兴中学迫于庙规模隘陋弗称先时守臣亦欲斥而大之而其地南临广衢西北委巷惟东面寛厂而多民庐且邻于执政娄氏里第既入国朝娄氏虽微而民庐犹辏集故自宋季以迄于今莫克改作至正二十三年三月淮南行省郎中陈公来守兹郡适丁兵燹而向者民庐辏集之地悉皆为墟公与敎授孙某相度面势慨然以兴学为已任乃劝民以地售于学其不愿售者则以他学地随所择易之得地以丈计者南北四十二丈有竒东西视南北则不及四之一遂约学计之入鸠材庀工先作论堂五间左右翼以夹室揭层轩以广前荣堂崇三丈六尺广三倍于崇深视广三之二焕以丹碧涂以黝垩中设讲经之座以重都授堂旧名正礼今以明伦易之次作东西歩廊为间各十有二以趋堂廉歩廊之内为斋庐四西曰成徳曰养正东曰致道曰时敏斋各为屋四楹敞以前轩次又为屋九楹而门术中辟其外则凿地为池架梁以达两庑之间立重门于外而缭以周垣兹学至是始克大备斯役也克承公意先事趋办者嘉兴县尹石某而董治其事规材量费则学正朱某府吏陈某顾某也公不间风雨日一至学凡一木石之恶一工匠之怠审视程督不啻若治家事故其成不茍不缓始于是年八月某日越七月迄工明年四月二日也时一夔侨居嘉兴之野承公致币俾助教诸生且属之记一夔固辞不获乃作而言曰学校之设国家风化之机在焉非细故也尝窃闻之初国家起自朔漠以威武立国未遑学校之事中统至元之际天下大定许文正公衡用儒术为辅相凡其谋谟皆经国大计至于学校一事尤切切言之其言自国都以及州县皆设学校使皇子以至庶人之子皆从事日明君臣父子之道自洒扫应对以至治国平天下迟以十年则上知所以御下下知所以事上而上下亲睦此诚不可拔之论然当是时国学肇建而州县尚多茍且延佑更化上深厌吏蠧赫然欲刓去之顾学校难须成于月日断以科目取士盖将朝用其人而夕收其效也大抵天下之势此急则彼缓矧夫上之人以是求之哉由是学校之设始若冠之有旒履之有絇姑具人文而已当国者以提调则付之守令以勉励则付之风宪曰有任之者矣而受其任者既不皆出于儒术而钱榖词讼又从而夺之几何不视为迂阔之务月更朔望相率入谒庙廷退坐论堂引师弟子剿取儒先成说敷陈一过已则掉臂而去如是以为故事而欲学校有成如文正所云其可得乎循习之久卒至人纪废壊冦贼奸宄以迄于今弗振者职此由也嘉兴自唐季以郡置土田民物不劣他郡惟学隘陋有乖具瞻三百余年于兹公之来守值时艰虞顾以学校之废莫甚于今日思欲振而起之难以时诎举嬴为辞遂出独见大作兹学使庙既克全其尊而学之方位严正规模廓大缔构坚宻又悉冠乎东南之庠序呜呼此岂徒资观美也哉诚以受国家一郡之托所系者重是用崇兹闳耀之居使凡学者耳目不蔽于凡近则志气清明志气清明则念虑之所存精诚之所至沉潜乎诗书六艺之府须以悠久造诣精切践履笃至修于其家而知事亲敬长施于其国而知尊君亲上师师成风孝弟忠信之道立狠戾悖逆之习变而教道成矣虽然陆宣公郡之先哲也其言曰吾上不负天子下不负所学继自今嘉兴之士宁无不负所学如宣公者出乎吾知自公之为凡为郡者来取法矣不然此三百余年隘陋之学也公胡为于难为之时为之不疑哉初公与其兄今甘肃行省参政俱以科目自奋参政既以大对魁天下扬歴省台谠言直道为时名臣公亦首荐于乡会朝廷辍科稍起从部使者辟暨参佐大藩出其竒谋硕画克济王事及为郡取其尤病民者力言于上罢之曾未朞月政用大敷兴学特其一也学始奠址工垦土得钱一窖遂用以相役人谓兹学之兴盖不偶然云公名宗义字子方参政名祖仁字子山河南人至正二十三年建宁路儒学教授徐一夔记

○序

自得斋类编序

河南髙公徳进甫有藏修之室曰自得斋既得宗工巨儒为之论著而先陇白云山舍亦皆有述其子巽志虑其久而散轶也彚而次之合记序铭赞志状诗词凡若干首将锓诸梓题曰自得斋类编而请余序初公以清才粹质积学素行蒙部使者推择为掾歴中外御史府行部朔南进廉能而退贪鄙赫有声光而恒虚心抑志乐从宗工巨儒逰以广器业若故虞文靖公集欧阳文公玄曹文穆公鉴余文忠公阙户部尚书贡公师泰监察御史程公文今江浙行省左丞周公伯琦翰林学士承旨张公翥危公素直学士张公以宁咸亲承焉久而相知之深是以不靳于论著非徒作也窃尝论之国家文章之盛泰定天厯以来敷张神藻润色鸿业耸元徳于汉唐之上者三数公而已今公皆与之逰可谓极黄河太华之观而无憾者矣矧又得其论著铿鍧炳耀可以侈当今而夸后世哉昔唐柳侍御文学博雅尽交天下知名士而柳州先生实其子也欲着其父之善取凡尤厚者六十七人疏其出处刻石以传后世君子韪焉徐考其实不过示交游之广而已而彼六十七人者未尝有所论著如欧虞诸君子之于髙公也今论著之广既足以度越前人而巽志梓行以贻永久其意不尤厚乎虽然是编之成一以成公志一以集宗工巨儒之善视世之曲学謏闻而遽以不腆之言加灾于木以衒名者相去何如也因不让而序之公名某由御史掾出官淮东廉访司照磨调浙东宣慰司都事善謌诗有纪梦集十巻巽志字士敏华年笃志以善属文称用荐为鄮山书院山长云

送贡友达序

宣城贡君友达以春秋试于有司中在前列道梗未即会试春官用便宜命授平江路儒学正吾党之士征言以华其行贡氏自宋叔世以儒立家友达之从大父文靖公宏才硕学际熙洽之运职掌内制以老成博雅著称世父尚书公以髙文卓识受知今天子入备侍从出领风纪晚岁被旨开部闽南勤劳王事以殁海内伏其声望乃父乃兄联芳袭美奋自文学纡青紫绾组绶者亡虑数十人近世大江以南衣冠文物之盛无踰贡氏矣及兵起举族奔浙西虽在颠沛之地咸砥节砺行守其家法不替大夫士称焉友达粹雅而精敏有过人之资贡氏之彦也弗沮于时矢以科目进刻意春秋之学贯综经传敷为大义遂为有司所知藩府虑其濡滞乃有学正之命夫学有敎授为之长而正居其次牖导辅掖之方友达闻诸父兄者熟矣为之不难也矧又重以春秋之学哉夫春秋为书孔子以治法正乱世其立言大旨一本乎性命之正以言其要则在乎明君臣父子之分以定民志夫欲立敎于斯世春秋之用莫大焉友达本之于家学扩之以春秋之说辅其长以为敎学校之政有弗修者乎嗟夫求美玉者必之昆仑之丘求良马者必之冀北之野求名人硕士者必于故家世族之门而吾党之望于友达者盖不止于此也他日决策大廷为名进士受显秩居要位垂声迈烈世济厥美斯属厌焉友达其勉之哉

送琼上人葬亲诗序

临海琼上人藴中之学佛于浙水西也其先君子桧屛方先生及其母夫人相继而殁值时多艰未遑奔走以襄事恒悲不自胜居不求安食不求饱与人言辄涕泣解之者曰吾属出家以有旁侍毋过哀为也上人谢曰吾非人子哉是何言也迄兹方成行嗟乎孝弟之道出于天性夫岂以所趋异途所学异业而有二哉而言佛者类曰为佛之徒务究竟实际以割慈忍爱为贤虽其至亲有不暇顾若上人者又岂得以此议之哉吾闻佛在世时虑其母摩耶夫人或堕轮转为说法超度有孝行书具在内典近世明敎者惧其义或湮复广其说以告凡学佛者由是言之佛之道未尝违孝以为髙此柳柳州所以有取于元暠师也上人世儒家其学佛也又得名师徳为之依归行成业隆去而游大方大方主席争相延致为四众上首其立身行道有如此者是能统合儒释而弗偏之归也行矣营其宅兆慎修窆繂发引之日颜色之戚哭泣之哀动凡吊者吾乡多缝掖之老必曰学佛如琼公又奚云也是上人之行不徒尽道于其亲抑又有弘敎之功焉慧上人敏机文上人焕章其同袍友也以上人之志有足矜者相率为诗赠之而同郡徐一夔为之序

送钱唐二生逰学序

今年正月华亭钱恺元悌唐奂有章旅谒余于秀水之东请曰恺二人者淞邑之小子也居同里学同志闻中吴大藩开馆以待宾客髙材硕学之士萃焉间营绍介以从之逰然而未敢自谓有得兹见先生愿益一言之教余谢之曰今之所谓磊落之士盖毕致于中吴矣子从之逰挹其风裁听其论议观其猷为必有大异于人者奚取于余之迂疎也哉请至于再不已乃告之曰天下之士不入于道徳则入于权术盖道徳之说胜则权术隐权术之说胜则道徳隐是故道徳胜则有颜子闵子之徒离亲戚去坟墓以事孔子权术胜则有苏秦张仪之徒离亲戚去坟墓以事鬼谷子大抵道徳之效逺大而难至权术之效卑近而易为窃观春秋至于战国相去未百年也而权术之学已轶道徳而过之岂非逺者大者人所畏难而卑者近者人所乐趣也哉元悌和而通有章固而警其必有见于此矣易大传曰二人同心其利断金同心之言其臭如兰士非无志也恒成于同而沮于异古之人有同父而异道者矣有同师而异业者矣故学惟同志为难今子二人学同志矣志于逺大而不于卑近余之望也子尚勉哉

送周山长考满序

友人四明周君致尧精敏过人少游乡校读书为辞章有声年二十从其外氏游宦齐鲁之境遂北逰京师览观天子宫阙之壮百官之富居无几何会大丞相为国求福选天下能书者徧书大藏佛典而授以文学之职致尧适在选中既竣事出为其乡之鄮山书院山长再调秀之宣公书院方是时致尧年纔三十余与致尧逰者咸曰以致尧之材之年而假兹艺致身不亦左乎余解之曰书非末技也昔人固尝用以取士矣以书致身亦入仕一涂也奚名为左矧国家优崇之选二科而已曰举遗逸也举进士也遗逸不常举也进士科三岁一举羣天下之士而试之登名于吏部者不过百人而止取之之目审之乡以观其行也求之经以观其学也博之词以观其才也问之策以观其政也揆之于古占其一者己足名世而今责备于一人又有异者如其说者未必得之而得之者未必如其说也嗟乎士必是涂出其不至于老且死者几希故君子之仕也行其道也有志于世用而较轻重于出身之际不其拘哉初致尧之为鄮山也敎育有方里子弟来学者鳞集郡侯敬之与分庭伉礼今其来兹书院毁已久未有能复作者时方多故致尧以敎化之地不可以时诎解请于郡侯作之量材庀工八月而书院成致尧职文学其见于施为己如此去此而有民社尚可一二数哉于其行也序以赠之

送丘克庄赴会试序

余侨居秀水上士之避地而至者无不辱与余逰广陵丘氏克庄其一也岁壬寅大比江浙行省聚属郡之士而试之克庄用流寓例以诗经就试江浙预在选中克庄年方三十气刚而和识朗而融志果而不茍吾党之卓然者初在广陵时天下承平四方无事广陵之盛珠玉锦绣家充户积一时贵游子弟鬬鸡走狗以事娱乐者多其南北巷人也克庄家故饶财使去而与驰逐未能或之沮也顾独从师友稽经史以问学为事视彼少年之习漠然不以为意及广陵被兵扶携妻子而南乡里之雄提兵踵至据有浙西一时谋人策士乘机遇会以取富贵者又多其东西鄙人也顾乃入庠序训生徒取所入以给视彼得志之为澹然不以动念嗟夫处富贵之地而不淫其志当患难之秋而不易所守则其人之所自树立者固有以异于人哉今夫人挟其所有试于有司濡墨伸纸措辞析理求不戾于程度众人所能克庄亦能之若夫气足以自强识足以自广志足以自立不知众人视克庄何如也昔在于唐士之举于其乡而贡于朝者率从所知荐其材行然后典春官者信而有征以故得人为盛今法不然也克庄赴春官余故私列其人以为赠言冀夫典春官者拔一士而表异之为世砺也

送张叔方序

士贡于乡未赴春官而有典校之命非盛时例也比由道阻外省虑其濡滞用便宜命命之于是钱唐张谊叔方以至正二十三年乡贡得为松江儒学正叔方精敏嗜学故贞居先生之从子鄱昜徐君成中之髙弟也贞居清才奥学髙蹈物表号一代玄儒成中明经砺行秉志不惑为一时名士二人者较其迹虽有儒墨之分然若贞居之髙风成中之雅操要皆不可及四方之士固有慕与之游而弗获者矣而吾叔方一以从子而观道徳于前后一以髙弟而承敎诲于左右谚有之绳尺之下无枉木叔方得贤父师若此其所造就固有异于人哉今贡于乡使上于春官进而在五十人之列出而服官政必表表伟伟使吾党欣快矧敎职哉虽然外相固将以是养吾叔方之器业底于逺且大毋徒自薄曰此冷官也庶几不负外相之意叔方勉之

送勤上人卒业天竺序

自佛法流通中国时君世主咸知尊尚槩莫盛于元然不特奉其像教而己不逺万里至于西域延致佛胄为帝者师隐然有与共治之势由是名师巨徳各以智慧奋起以护其敎元贞大徳之间有佛海大师者起于浙河之东歴主大刹说法为人天师表数膺帝眷阐扬证悟克称上旨咸谓有随机助化之力则今勤上人之法祖也异时我先人以经术教授越中佛海方谢上天竺之席归老其得度寺且选俊秀为其法荫间遣二三辈来学今上人在焉先人谢之曰吾所说性命道徳不与而宗合宜无我师佛海使来请曰人亦有言东海有圣人焉同此心也同此理也西海有圣人焉同此心也同此理也先生茍能启我以东海圣人之道则西海圣人之道亦不外是先人既伏师之髙识尤喜上人之颖异一夔侍次间以语及今犹记之其后上人出游大方益求西方圣人之道行修业隆居第一座犹曰吾儒师师徐先生云今年冬余遇上人吴淞江上叹曰佛乘之替莫甚于今日吾佛之道自利利人杭之湖山吾祖过化之地吾将缚茅其处草衣木食取凡内典究明三观之旨使诚有得于圣人之道亦奚必据猊床挥麈拂然后为道之行余比见为佛之徒其视世相而自辍者多矣今上人不为世相所沮而益务精进其不谓之卓然有见者哉余游杭久中虽流落他郡私心未尝不在其山之阿水之澨今焉老而无成亦将谋如上人计旦夕苟遂则将与上人结社上人归见水光山色其为我祝曰毋使我社人迟迟其来也

始丰稿巻二

●钦定四库全书

始丰稿巻三

（明）徐一夔 撰

○序

序灌园生

钱唐潘时雍读书赋诗廉介自将视当世贵富虽非不愿欲者使其脂韦取容以侥幸一时宁贫贱而肆志郡城之东未傅城二百歩而近有地十余亩古井一宋辇院基也入于居民久矣荒弃弗治暇日过见之徘徊相度曰是岂不足为吾生乎既而购得之除治一亩为庐用其余地析而为畦纵横数十塍茹菜若干品天稍不雨辄置桔槔井上俯前仰后声轧轧如龙鸣出井水以灌已则摄弊衣屦循行畦间顾见菜色青青若緑云覆地喜曰生意若此足矣掇其脆美为其父母妻子供具而斥其余卖诸市中日以为常不辍或曰钱唐陆海之府鱼盐蜄蛤之所产羽革竹箭之所生象犀珠玉之所聚街居之民用贫求富十金为母则子百金百金为母则子千金万金若此者家相望也又其地为今行省丞相治所往时承平丞相守法而已今天下多故丞相承制得自爵禄人卜医众技茍有以自见不必去妻子违父母跋渉逺道辄致位显要纡金曳紫翱翔康庄之衢中世以降道徳之意泯矣惟声与利可以惊动世俗子年甚富又居声利之场不为彼以取宠荣顾乃为此何哉时雍曰嘻夫尺有所短寸有所长彼所能者我则不能吾亦岂能枉吾之性以我所不能为彼之能故宁自附于农家者流使人称之曰灌园生灌园生不辞也嗟夫习俗之移人也久矣自今以往钱唐之人不尚货殖而尚徳义不尚奔竞而尚恬退不自时雍始乎余故序其出处以为趋附声利者劝焉

钱南金诗藁序

诗人之言贵平易而不贵竒怪横渠先生有言三百篇之诗不过举目前之事而寓至理于其中此最为善说诗者夫诗情性以本之问学以充之才气以发之思致以廓之此之谓诗不知出此而务炳炳烺烺以惊世骇俗谓之诗未可也三百篇不可尚已渉汉魏晋宋齐梁陈隋唐宋以及国朝之盛作者代有其人大家巨集具在也试取而读之虽其材力所就不无等差观其縁情指事寂寥乎短章舂容乎大篇有平易而无竒怪至于隽永其味则悠永宏阔而反复无穷下视近时斥平易为庸腐指竒怪为神俊号为一家之体非神仙鬼魅金玉锦绣龙虎鸾凤名花官酒髙歌醉舞等语不道者何如也华亭钱君南金深居不出呻吟啸咏在云水泬寥之境不求人知向见豫章辛好礼有与君唱和什知君善诗比会曲江钱思复论淞上诗人亦以君为称首二君以诗擅名者而皆称君心甚慕之今年夏会于蒨溪兰若周旋旬日因举前所说与之商确君以余言为然因请序其平生所为诗余阅其诗尽巻清而不枯华而不艳整暇而不泛精切而不刻屛去竒怪之语得诗人之意焉君年向老成克自充养珠藏渊媚当有知者吾姑着其所以合者弁诸首云

齐寿堂诗序

番昜周君叔彬之二亲同生于至元乙酉其奉以避乱于浙也逮今至正丙午皆八十有二而康宁如一叔彬喜曰此天以福我也爰就其亲起居饮食之处署曰齐寿以悦亲心叔彬方以明经起家其所与游皆能言之士遇其亲始生之日至奉觞为寿仍赋诗以悦之积而成帙叔彬属余序之余惟天下之不可必得者人寿是也间有得者亦未必并见于一门今叔彬之父母同生同寿又同康宁是能得人之所不能得者矣叔彬之喜宜何如也尝试论之二老人之得寿有二焉大江之东洪流巨浸穹林邃壑环汇障蔽地脉之联络风气之藴蓄深厚雄固其人多寿国家混一之初地大物众徳洽仁浃桴鼔不惊呻吟不作闾阎田里之间熙熙皥皥生于其时者必寿自二老人言之其地则大江之东也其生之年则国家混一之初也本以山川之积而乘国家方亨之运宜其得寿有异于人者矣譬之贞松劲柏其托根也固其植干也强其受雨露也深渥虽刚风虐雪不能摧拔之也今夫人立于轻扬之域衰微之世上视二老人若以朝菌议晦朔有不指以为异者哉余尝拜二老人于堂上见其耳聪目明神完气足谈说盛时身所遭逢事亹亹忘倦退而叹曰民物凋谢若二老人者非太平之明征也欤观世道者尚有取于斯也若夫诸君子之诗善颂善祷不必加评故特推本二老人得寿之由而为之序

○题后

题崔元亨所著亡弟崔永复行实后

余记甲午乙未岁与博陵崔元初会于西湖之上元初时为淮南行省宣使善辞章其气充然其言粲然一时材俊罕及也其后余避乱村疃不见元初者八年意元初跻膴仕矣一日在友人几格上覩一巨帙取而视之则元初所进端本堂五箴藁也既读已叹羡其辞章之益工复阅至牍尾有文累数牍署其目曰述亡弟永复行实惊曰永复元初讳也元初死耶考其始末则元初死已三年矣呜呼惜哉其兄元亨痛之切故着之元初有才而寿不及在朋友犹惜之况其兄耶或曰予之翼者两其足然才而寿者亦何限何独于元初靳之耶造物冥冥不可得而解姑志其末以纾余悲云

题永思亭巻后

乱离以来平昔交游或存或亡或沦异地恒欲着懐友赋以泄余思未能也兹逰嘉禾郡斋达实氏止善示以永思亭记并诗一巻发而视之乃同郡朱石伯言陶凯中立郭公葵秉心陈秉彝性初南阳堵简无傲金华王祎子充会于钱唐宗阳宫时止善请论著其永思之亭而伯言实为之记中立秉心性初无傲子充暨一夔六人者为之赋诗止善宦逰来归亦侨嘉禾近地用以谂余余按而数之无傲已死王事子充在江东性初亦去之大江之西其存其亡未可知也伯言隐居越上中立秉心还乡郡而余留浙西则皆幸而存思欲复叙前好邈不可得乃得见其文辞翰墨于尺楮之中讽咏摩抚岂胜故旧之思然以岁月考之距今十有一年耳岂意国家盈成之业一旦挈而置之分崩离析之地向也同志之人彼格此禁弗克会聚以辅徳业不知过此以往其幸者犹得遂斯愿焉否也因识以俟再观至正二十四年九月某日题

○诔

黄处士诔

至正十二年十月处士暨阳黄先生讳礼字子敬年九十卒既葬于湖州花城之原其子溥辱与余游乃摭其行实而为之诔诔曰

维黄之出肇于轩辕其后有国江汉之濆至于春秋助齐有勲有熊疾之覆其宗禋散处朔南族类实繁爰至东京光大而文宪贤视颜香孝视骞琼位三公琬悟絶羣亦有允也罹党锢寃其本硌硌其源浑浑至宋叔世有提刑君有徳有烈皂葢朱旛维此提刑其产则闽其来于越则仲子昕实处士祖始为越人处士之生端一靖温诗书为宅礼义为垣云胡不淑遭值不辰宋祚讫箓海■〈宀禹〉扬尘敛其所有靡途可遵欲洁其身曷养吾亲乃弃觚翰刀笔是循处吏之污扩儒之仁以济时艰非志所存虽啬其施而裕后昆是有令子学富行纯西游吴兴克昌其门有田有庐以奉晨昬处士婆娑九十其春徳与齿隆而位弗臻此天于物翼足惟均达人知足抑又何云惟古之道谥实行因无位无号亦谊之敦我实小子不敢渎陈累行布辞告于多闻呜呼处士有永其芬

○书

通危大叅书

一夔无所肖似蚤尝从事科举之学既而屡试有司不利度不足以自立乃复求古人之道于其文辞之间殆若有所入比以乱故寓迹浙水西屏去旧所习专取经史传记与凡诸大家集伏而读之含咀其英华规模其歩骤益若有所得然亦颇自期许故虽处乱世饥寒逼迫不忍弃此妄有所图茍富贵于一时也顾以不得取正于宗工是恧近识贡尚书持所为文质之尚书见谓有作者风且期一夔有可以至于逺者乃稍自信而独以未见合下为恨厥今朝廷之上以文章致位通显系天下士子之望者合下而已窃尝观于合下之文属辞陈义深厚尔雅不丰不约动中矩度其言的然而实其态彧然而光其味幽然而永盖由合下受业吴文正公传授既有端绪若清河范太史蜀郡虞内翰又皆身亲炙之涵揉充畅本实支茂其发也足以信于今而传于后如合下者非一夔之所愿受教者乎去年会陈编修尝以所为文五首与之商确久之编修君谓一夔曰吾尝以子之文致之中书危公矣公必知子一夔因窃自念去合下四千里介绍不通贽币不修俯仰拜揖不至于前遽然以是区区者取知于左右不以简乎益自悚惧今年谒俊禅师于天竺禅师所尝过从者且与合下有夙昔之好间语及此禅师则曰危公盛徳人也位愈髙而心愈下望愈隆而守愈约取人以言不以繁文（阙）让又谓一夔曰宜更以所为文达之使危公得子之悉辄不（阙）写所为文十首而并陈其不敏介禅师以达焉惟昔秦少游之未遇也曾文昭公在史院参寥子实荐其文文昭称其言辞瓌伟闳丽言近指逺至谓如获明珠大璧当时少游于文昭绍介未尝通贽币未尝修俯仰拜揖未尝至于前也而相知之深不啻如父兄之契姻党乡曲之旧何哉鸣声相应仇偶相从也然而古人不相见而相知者盖有之矣一夔虽不敢窃比少游而合下汲士之量不下文昭公禅师乐善之意不异叅寥子今者相须之迹若可以自附于此伏望合下广乐育之义如文昭公荅秦少游故事赐以一言之敎至幸至幸一夔今年四十有五晚节末路得列于作者之后则区区之志不孤矣以天之福拜合下之赐于他日亦未晚也惟冀矜察

谢危大叅书

一夔遡往下风之日久矣顾以时艰道阻不能北走四千里遂其愿见之私去年陈编修来南一夔以所为鄙文五首与之商确然不敢率易求知于下执事也不意陈君以鄙文达之郑博士而郑君竟达于左右夫以陈君之荐扬郑君之贡送其意则诚美矣揆之于礼则非所当然也今年三月访俊禅师于钱唐知其与合下有畴昔之好间语及此乃疏其所以简慢之由侑以近所为鄙文十首介禅师以达庶几于礼或一得焉计犹未达俄六月十七日入闽诏使道出嘉兴召一夔来前道合下之意授以建宁教授勅牒且谓危公得子之文如获秘寳校官之擢筮仕之阶耳未足以尽子之才也一夔惊喜出于望外始知合下以向之所致区区者遂加奬録初不计其识与不识而求之之礼恭与否也自非合下盛徳宏度同符古人畴肯若是一夔前书妄引曽文昭公待秦少游故事为比以今观之实类焉夫以一夔之疎陋何敢上儗少游而合下汲士之量视文昭公则又过之何也文昭公之于少游苐赏其文而他日校书之命则不尽出于文昭公也今合下于一夔不徒有取于其区区之言又使蒙一命有可以至于逺且大则诚厚矣荷徳何可云喻未克拜谢兹值郑掾便谨布向往之忱伏惟照察

○墓志

颜钦若墓志铭

天长颜惟中时若既克葬其兄告于徐一夔曰哀哉吾兄钦若之死也昔在至正十四年之夏冦至天长移家吴门避焉甫三月吴门陷自吴门趋钱唐甫三月钱唐又陷乃絶浙而东旅于上虞者三年既又东土弗靖复折而西以松江僻在西州一隅侨于华亭之青龙镇又三年而吾兄以脾胃疾死矣二十三年正月二日也得年三十有二临终执惟中手诀曰吾志未尝敢后于人吾弟所知也而今死于流离之地岂非命耶是可哀已吾宗本兖国公后靖康之乱金人蹂中原稍徙而南至于淮安之天长家焉称千一总辖者初居天长祖也自大父至吾父用赀产起家吾兄少负竒气不伍乡里儿居当南北要冲名人魁士往往过宾其地辄延致于家资其闻见而名人魁士见吾兄言辞意气亦退谓人曰颜钦若竒士也不可失之平昔自谓功名可立就尝用明经试于有司不利辄曰此不足置胷臆间也比寇至白于大人请散财鸠民以保乡里可用以树勲业大人止之曰财非吾惜也顾汝诸生兵事非所素习恐致不救不若姑避之耳重违父命而止方谋避兵而大人遘疾遂至不起吾兄哀毁几丧生老母在堂谕之曰汝父已死我不欲生耶乃稍自节哀率惟中经纪葬事且戒勿以劻勷薄吾亲故自始丧至于奠窆反虞无违礼既襄事奉母而行凡便养之物率令惟中先至而集而已奉母随至以故吾母虽渉险阻恒若在家然有一二姻家亦同在行饮食起居视同一家前后五六年如一日呜呼以吾兄之材与行讵意遽止于斯耶先是一年吾嫂卒后是二年吾从子二又相继卒是又重可哀也已道梗未能返葬邑人前鄞县丞任某捐地一亩许在青龙镇南亭桥之原遂以卒之年二月十七日奉吾兄权厝吾嫂祔焉惟中重哀先兄既遭乱世又不永年而赍志以殁尝念乞铭于立言君子以白其志茍死者有知将不悼其不幸于地下而未有所属先生悫而文幸哀而赐之铭余不识钦若凡见吾友与钦若游者言钦若之死有叹息者歔欷者涕泣者曰斯人而止于斯耶则其人之贤可知也今其弟克葬其兄又乞铭以图永长存则其兄之贤又足征也余虽不佞铭其敢辞耶钦若讳惟臣祖讳仁寿妣殷氏父讳竒母殷氏妻徐氏卒时年三十男某卒时八歳女某卒时二歳铭曰

生也时不值乎洽熙死也寿不登于艾耆何赋材之孔良而受数之独竒玉在璞而毁木既拱而萎吁其可悲

元故敦武校尉益都翼管军上百户邹君墓志铭

君讳世闻字文达登州黄县人世以武弁起家髙祖斌元初以从征功尚书省版授忠勇校尉管军千户后平河南定禄秩以所领军不多数改授管军上百户曾大父宁大父威父震咸世其官君躯干丰硕鼻隆口方须髯森若望之俨然而天性淳笃与人交有恩意然颇嫉恶见为不善者虽素与交必谢絶之不顾不以兵家子自处渉猎经史务通大义旁至医药书数音乐亦皆习之初江南平其父以敦武校尉益都翼管军上百户从其帅出镇宋都至正初谢事归乡里君例当世袭不忍轻去膝下其父戒之曰此世泽也尔勉之乃始告袭阶换进义校尉六年丙戌峒冦犯汀漳从江浙行省左丞呼图克布哈讨之能以一旅之师破其前锋进阶敦武校尉十一年辛卯海冦起台州从江浙行省左丞博啰讨之冦恃海颇易王师君帅善水者驾舟身先士卒迎击败之贼既欵附赏赉银币有加君位虽偏禆而通敏有才识凡民讼渉于军者有司移军府共理军府每属君处决人不以为寃杭支郡濒海民私鬻盐军府歳遣一百户提兵镇之而军府每遣君行巡禁有方民不敢犯蕲冦犯杭之歳君适在镇有羣不逞欲谋响应君日夜治部伍以詟伏之无一人敢动者张氏继陷姑苏浙以西震恐有官资者多趣附之君切齿怒骂自度年且老力殚援寡徒死无益乃屏居峡石之野峡石其所尝镇处也既而以病终二十六年丙午九月十又四日也君之生以大徳三年已亥七月十又七日享年六十有八娶同郡李氏继田氏胡氏子男五人长观山东义兵千户后君一年殁于王事次课庐早亡次确次益次勉江浙行省宣使女二人长适李继先次适同知莱州事周仲彬孙男三人曰守信曰瀛曰浙孙女一人曽孙二人确有至行以君殁之年八月丙申卜葬于钱唐县凤凰山担水闗之原既葬犹惸然如在疚持其友周昉所为状再拜请曰先人不幸赍志以殁不肖孤欲图其不朽他不足为也惟先生哀而赐之铭尔余辞不获乃为序其世次履歴因叹邹君以偏禆之将而行可以范俗材可以有为而今制文武殊科卒使不获究其所施而干没于乱世惜哉铭曰

懿厥胄胤自邾出武弁五叶以世袭材丰行完用则诎遭时不然气愈崛有欲闻之视兹述

鞠隐先生墓碣

鞠隐先生讳嗣寿字得仁姓朱氏世居台之临海十一世祖希述仕宋为殿中侍御史六传至宣抚司掌机宜文字友直始迁仙居之东门又六传至乡贡进士懋先生之曾大父也大父智父元豪补武学生母应氏继金氏先生幼聪悟读书数行并下日记近万言为文辞濡笔伸纸立就汨汨千数百言若不烦构思者乡校师竒之台自金华王氏得考亭夫子之传讲道上蔡书院从者甚众而性理之学日盛先生既长谓学不出此虽多无益也遂研穷濂洛诸书究极归趣后凡为文辞其为说必本之性命之藴不为华言绮语以夸耀世俗同郡紫岩周先生润祖学术为乡里推重少与先生同舍相见论学先生髙见层出周先生敛袵叹服长潭陶君凯视先生差后出亦以文学知名四方每见先生辄以师礼待之先生尝言世俗为学不过资讲说助占毕求其躬行之实盖有媿故其事父母凡力之所可为者必尽力为之父母殁哀戚几毁治冡圹必如法不遗后憾其处兄弟间惧夫情谊之或乖也作顺徳堂以示意其弟既分财异居而家颇落其殁也诸从子贫不克葬出已财葬之一不以累其子待宗党不以贫富而礼意有厚薄乡人称之春秋祭祀必遵先正家礼时物不具则不以荐敎子孙必以读书为先务且戒之曰不读书非吾子与孙也夕则坐堂上召其子与孙来前以序立问其日所事事申训之至二鼔乃退以为常其见诸行事盖如此忠介公台哈布哈贯台州进士及第及其跻要路见台之老成前辈待之如乡先生而待先生尤厚以荐于朝时先生父已殁一日闻之贻书谢曰禄以逮亲为荣亲已殁矣不愿仕也公亦重违其志而止晚谢家事治别业于东园引流种树以自适莳鞠数十本曰鞠有隐操吾实爱焉乃自号曰鞠隐学者尊之不斥其姓字因称曰鞠隐先生以至正十五年乙未十月廿又一日卒年六十有九其配吕氏有贤行先十二年殁子男二长公立次公成俱能世其学公成先四年卒女一适同邑杨弘祖孙男六曰某曰某曰某曰某曰某曰某孙女一适同邑吕志尹曾孙男（阙）人曾孙女（阙）人皆尚幼先生殁十有一年公立奉柩葬之县东门外若干里乡曰庆云山曰石牛原曰东岙且奉其配祔焉实二十五年乙巳正月二日也公立既襄事谋于其友安阳韩君谔曰墓铭未有攸属韩君曰铭非徐君不可遂来请铭铭曰为学尚理而不尚多为文尚质而不尚葩道不行于时而行于家敛华就实厥徳孔嘉其归也全抑又何嗟

始丰稿巻三

●钦定四库

全书始丰稿巻四

（明）徐一蘷 撰

○杂述

正统问

友人周元亮其先尝仕宋相见辄言宋事间从余渉西湖上万松岭访宋氏故都藉草而坐因及于正统之说余曰言正统者以天下为一则以正统归之眉山苏氏有云正统云者犹曰有天下云尔元亮曰宋之太祖既受周禅平江南平湖南平岭南平荆平蜀至于吴越恐悚待命所未臣者独河东一弹丸地可以谓之有天下矣比见四明陈氏着续通鉴纲目其书太祖崩曰宋主赵某殂至太平兴国四年始揭正统归之岂非以河东未臣而以敌国例之欤余曰非也太祖之北征也尝因河东谍者语刘承钧曰君家与周世雠宜其不屈今我与尔无间何为重困此一方之民承钧复命曰河东土地甲兵不足以当中国之十一然承钧家世非叛者区区守此葢惧汉氏之不血食也太祖哀其言遂不致伐以此观之则河东之不足为正统累也明矣彼陈氏之书夫岂至当之论哉又曰或曰其说本于朱子余曰朱子之荅陈安卿也曰如以正统则秦初未可当必平一六国而后在秦晋初未可当必灭吴而后在晋隋初未可当必灭陈而后在隋因言如本朝亦必并河东而后在本朝朱子诚有是说矣窃尝观其荅问之意以谓由唐而下正统在梁梁之统在后唐唐之统在晋晋之统在汉周氏簒汉废湘阴公赟其父崇自立于河东则汉之统犹在河东故也据朱子之说而以当时大势度之于秦于晋于隋是矣于宋则有可议者何以言之六国之众可以敌秦初之秦吴陈帝有江南可以敌晋初之晋隋初之隋区区河东而欲敌宋初之宋以一敌九小大不敌昭然可见此必朱子一时荅问云然非其终身不易之定论也而况太祖之生符明宗宫中之祝至其受禅因陈桥六军之变天命人心之所属实开三百一十六年有道之基不以正统归之可乎陈氏之书葢用其大父所取伏羲以来至祥兴事类为四言叶以声韵名曰歴代纪统与其父泌仿纲目例尊纪统为经而疏其始末为传以行者如曰本于朱子则是持其未定之说而以为是非忠于朱子者如出臆见则未敢以为至当元亮良以予言为是爰着于篇

欧史十国年谱备证

五季时十国称帝改元者七荆楚吴越常行中国年号欧阳公五代史着十国世家年谱于吴越云闻之故老亦尝称帝改元而求其事迹不可得独得其封落星石为寳石山制书称寳正六年辛卯始信其改元欧史所据者以此所以不他见者疑其年号止行于国中而不行于外国后并讳之至正中余避乱海宁州之东有姓许者尝辟巨室得古墓一内有志砖葢钱氏将许俊墓也俊年十八从军以骁勇有战功累官至节度使都押牙兼御史中丞寳正三年卒葬于此所载年月甚明此又钱氏改元之一证也惜乎欧公未之见尔镠殄巢杀宏诛昌以有两浙之地又贡献中朝不絶若无称帝改元事当唐明宗即位之初安重诲用事镠致书重诲渉慢重诲大怒会使臣乌昭遇韩玫使镠还朝玫诬昭遇称臣舞蹈重诲遂奏削镠王爵镠葢有激而然而镠卒之岁实为明宗改元长兴之壬辰则寳正六年之明年也重诲被杀当长兴二年夏而元瓘自陈复镠王爵则在重诲既死之后故元瓘袭位不复改元其事可见己以余观之镠自梁末帝贞眀二年加天下兵马都元帅开府置官属唐庄宗入洛以厚献故得赐玉册金印自称吴越国王更名所居曰宫殿官属皆称臣遣使封拜海中诸国君长至如俊者以分言之一陪臣尔亦授前项职名俨然行帝者事矣奚待重诲见絶而然欧公去五代未远故老所云葢可信也当时十国皆非中国有镠之称帝改元与否亦不足较第録所见以备欧史之一证云尔

苏颍滨论冯道甚恕

冯道更事四姓九君欧阳公讥其反面事雠亏大臣节独颍滨论其事而悲之其言曰道虽为相而权不自己出当其废兴之际或在内或在外祸乱之作非其过也其相眀宗能以恭俭劝之十年之内中国稍安耶律徳光灭晋大肆杀戮道顾强悍不可晓以庄语设俳晓之徳光为罢杀戮周太祖举兵覆汉势张甚道待之如平日太祖意沮乃阳使道迎湘阴公道未返而太祖簒汉颍滨且曰方之于古可视管仲晏子又曰管仲召忽同事子纠桓公杀子纠召忽死之管仲不死又相之以道比管仲则功不及耳崔杼与晏婴同事庄公崔杼弑庄公立景公或谓晏子死晏子曰君为社稷死则死之为社稷亡则亡之若为己死而为己亡非其私昵谁敢任之卒事景公其后为齐名卿若以道比晏子庻几无甚愧也其说如此而谓议者黜之曾不少恕葢指欧公也余初疑之及读诗至殷士肤敏祼将于京反复玩味其辞见周公之作是诗葢甚伤之而无讥切之意则知颍滨之论亦诗人忠厚之遗意非立异也呜呼道更事四姓九君论者且犹恕之至比管仲晏子君子不幸视道犹有可议而好为过情之论者且又甚之何哉

述谈

余过吴见大夫君子谈属邑何氏妻之烈未尝不悚然以敬也其歳己酉何以上户充里长役当集里所出粮万石有奇以输官府国家于粮事设三限以期民之入比入末限而何所集粮亏数甚伙督粮官惧其累已械系何且日加鞭棰终不能集仍追其妻来以加于何者加之其妻苶然不能当也有督粮吏见其姿美丽且困甚欲私之窃致殷勤曰粮事在我即从我我能逭汝其妻面发赤不荅吏以为颔己使监者移置别室稍纵之是夕二鼔徃私焉稍推戸入其妻奋曰必此吏来大呼有强暴至左右邻佯弗觉吏强迫之且詈且挝其面声势俱厉邻颇骇稍稍持灯烛至至则吏己遁去手血犹淋漓也当是时何氏妻奋柔为刚以摧无礼推其心虽有刀锯不见其利也虽有鼎镬不见其炽也虽有虎兕不见其猛也彼所见者独其眇然之躯金玉不足以喻其贵氷雪不足以喻其洁也不其烈哉余观世所称贞妇以奇节懿行自见者多在平居无事时今何氏妻离去闺闼被系械受鞭棰而必欲集其夫所不能集之事此其所遭为何如也于此而其所守犹确然不拔吾宁不为之悚然以敬也哉召南之诗曰厌浥行露岂不夙夜谓行多露序者以谓强暴之男不敢侵陵贞女而作呜呼彼督粮吏独何人也谈者请述其事余故述之以为乘约肆淫者戒焉何本元室右族其妻某氏出也葢有家范云

○解

腊月牡丹解

按牡丹生巴延以西及褒斜道中其名仅列于药品人不之贵也唐开元天寳以来人始知贵之自宫禁邸第以及豪门巨族莫不竞植且致名品以相夸其品有姚黄魏紫之类凡七十余其花有天然富贵姿态第花品者以王目之贵可知已大凡植物皆乘阳而发但所乗之气有丰有啬其葩萼差不同耳他植如桃李诸卉非乏可观之色由其所乘之气稍啬故随其所赋各献妍耳牡丹发当春暮其时阳和毕达所乘之气太丰故其发也秾芳丽艶姿态之富贵有非他植所可比并此其凡也然未见有固阴冱寒之时扬芳发艶如春月者也贑上吕氏世以诗书名家至仲善有材而文既被征手植白牡丹一株于其园馆而行乆之仲善官太常坐弗慎牺牲事谪耕淮水之南既而有旨凡官而谪耕者与之为期悉使归视其家仲善之归则洪武六年冬十月也仲善既抵家两阅月所植白牡丹扬芳吐艶于冰雪中状若玉盘盂照映风日人皆异之九年春仲善起自谪所来为杭郡幕官间以语余余谓之曰夫植物无知者也以君家牡丹言之谓之无知固不可谓之有知亦不可何也使诚以为有知耶则是花也扬芳吐艶于春月以衒其秾丽此常理也乃今于冬月见之谓之有知不可也使诚以为无知耶则是花也自君植之其扬芳吐艶不避冰雪而适在君归之日若有所待而然谓之无知亦不可也昔唐叔之禾异畆同颖司空之木殊本连理物固有因人而自见者矣然则君家之牡丹其亦若是乎吾尝以物而征诸人凡人处亨豫则志得而气满处忧患则志摧而气沮夫人而然意者处亨豫之时犹春月之牡丹处忧患之日能不摧于困而思自强不病于馁而思自充则犹冬月之牡丹不为氷雪所挫而以秾艶自衒耳则是花也发于冬月岂偶然哉是则同颖之禾仁之孚也连理之木徳之畅也冬月之牡丹处困而亨之征也抑又何疑试以改官之日推而数之距牡丹发荣之月仅二阅岁其征不亦昭昭己乎今而后吾见君扬镳郡国之间鸣玉庙朝之上光荣烜赫如牡丹之盛可计日而待矣非佞也庸敢志之以俟

○说

春江图说

有为长生乆视之学者更其字曰春江其侣有善绘事者图春江贻之余按而观江流汪洋浩溔桃花烂熳在江之浒轻波细澜乍贴乍起若吐若纳其出无穷而落英飘堕中流与波澜相逐红明绿净若濯锦然有以见状物者得春江之妙其人请曰吾道人也聊以自见愿子为之说余观天地间动者植者流者峙者莫非一气之所为而水之为物生于天一成于地六气之所由始维此春江非若夏潦之淫而其流也暴非若秋潦之收而其流也缩得天地冲和之气焉吾闻神仙者流务完固神气以为长生乆视之本是以谷海之内纳之而盈使不至于暴吐之而虚使不至于缩养其冲和之至故能后天不老与造物游此其似乎空同道士尝言所谓神仙亦气之聚耳汉言安期生唐言锺离权吕洞宾是皆气之聚者其说是也因观春江而得养气之术述以畀之

○赞

瑞光井赞（有序）

华亭县治之西三里有寺曰超果附寺西偏有井其深若干尺周六尺有竒泉绀寒有味寺之众仰以食而邦人之有疾疫者亦取以苏焉洪武初余游松江寺主僧常为余言井旧有神物潜泳其间状若虺而其色黄邑人谓之金鳗号金鳗井宋太平兴国中有僧庆伊者得观音大士像乃钱武肃王宫中所奉以祈懴者未有妥灵之地一夕大士梦伊曰吾与若俱之云间遂奉以来今寺所奉大士像是也初像未至县十里而近光发寳髻上且引而南时兹井亦发光与之贯若相迓然故又号瑞光井吾菩萨大士虽示现无方所而兹海隅化为佛地以饶益诸众生者实兹井发祥之力松江志载伊奉像事而畧兹井数更兵燹碑刻已毁独井栏所刻井名仅存愿有述以示来者赞曰

地际南陲其势厖洪孰凿兹井风气攸通黄祗孔灵秘竒藴异如给孤园待佛而施巍巍大士其来自西具种种相罔测端倪视此下土于以示现珠鬘缤纷有光孔炫是时海俗讙趋向风亦有异光发兹井中其熛绵绵若迓而至大士戾止作此佛地其积也久其发也时去垢即浄道场光辉众谓兹井具足功徳于我众生悉蒙饶益汔更小刼邑改井存寔殊胜地冝永传闻爰述世谛赞其彷佛有引繘者作礼罔忽

雪庭赞

龙华院康上人慈愼有行业号雪庭灵山竺隠师既为之陈义复持巻请赞赞曰

我观诸相靡物弗污彼至洁者其惟雪乎霣也自天随地而积如以物喻惟玉其匹玊犹有瑕雪则无之欲加之湼其何所施上人佛者夙修白业宴坐中庭有见于雪惟此雪者洞澈中襟见不以目而见以心大道之根本无所染譬之明镜为物所掩袪其昏翳以返灵明所证非雪所依非庭顾我俗士执文滞相愿示悟门以破诸妄

陈节妇叙赞

蜀人王宗常隐居东海之滨以着文为事一日贻书钱唐谓予曰所贵于古文者以能发挥忠臣孝子义夫节妇之事暴白于天地之间使天下后世有所感激而奋起也盐邑人陈思恭之妻庄氏守义能为众女妇之所不能为吾尝传其事用致于执事者请试观之幸赐之言焉予发书阅己徐取其传按而读之叹曰王君固善为文向非庄之竒节懿行有以发之亦安能如是之伟哉盖庄泉南人也思恭以商至泉南遂赘焉踰年而得子思恭遂去商海上三年不返人以思恭为死矣邻媪或讽之嫁庄曰汝以吾夫为死耶见之者谁峻斥之又二年而其夫果生还居亡几何思恭复去商海上既出海乃遽溺死庄仰天大恸曰吾夫卒死于海吾非精卫惟有死守以报之尔既而有复以言餂之者曰今则可以嫁矣庄泣语之曰吾未亡人耳妇人之义一与之齐终身不改胡为而出此言也且指其遗孤叹曰吾夫虽死吾夫之所以遗我者固在此也遂不复有劝之嫁者庄寡居时年二十有五今五十有八矣教育其孤至于成人其孤寳生名彦廉字者是也赞曰

陈节妇之守义盖其初已有确然不可易之见固不待夫之生与死而后决也何也其初不信其夫之死即其后日不死其夫之心也诗曰我心匪石不可转也我心匪席不可巻也节妇之谓矣秉彛好徳人莫不有而灼见者鲜庄以一妇人能之呜呼贤哉

○辞

望云辞

常君徳新醇悫有至行其家在平阳翼城县之剪桐里盖唐叔所封地也异时常君尝仕为汳省捡挍官有善誉及归国朝调浙上鹾官而其母夫人留翼城以道里辽逺弗克迎养请于上官归省上官以常君职治盐筴在出纳之司又难之常君思其亲不置用狄懐英故事大书望云二字于壁以系其思征言于余乃为赋望云之辞以纾其情辞曰

睇彼云号天一方我有母号逺隔太行吾胡此縻号弗遑以将曾不如彼云兮其飞悠扬目力苦短兮心绪苦长安得乘云兮返吾故乡奉吾母兮乐以康

○颂

蓉峯处士宋公哀颂

今上初天下既定会材兴治以建丕图首起今内翰宋公濂于金华山中既不得辞乃戒装来觐上置诸帷幄以备访问已而职教东朝旋载笔后省日见向用公之立朝雄辞巨笔足以名世而不自以为髙博物洽闻足以服众而不自以为足故自上以及在廷之臣莫不加敬不欲一日去左右而公之先府君蓉峯处士年则八袠矣自念身备朝着而亲年日髙逺违晨昏之奉人谓斯何恒不自安乃力恳于上上怜之予告归养于是公之去其亲于兹三年矣既抵家日奉觞为寿父子欢然居无几何处士竟以微疾弃荣义殆若有待者则公之急于乞养亦岂偶然哉是其至诚恻怛之心有以感致如此不然使不得奉汤药于其亲埀殁之时而其终天之憾为何如也一夔未尝获拜处士而亲炙其徳容辞气及考潜徳之一二与其所以垂祥而委祉者辄自诵曰金华宋氏与眉山苏氏相类苏氏自赠职方君序以髙行弗用于世至其子秘书洵遂以文章擅名天下今处士无愧职方君以公视秘书亦莫能或之先后其有不同者彼当宋室全盛之时而此属更化之初稍有差耳呜呼处士之死可谓有不死者矣公哀不自己既自为阡表以述先徳复请大夫君子为文辞以相其哀辱不鄙余而亦有请敢摭其槩而为之颂焉处士讳文昭字文霆蓉峯处士前集贤院所锡号也颂曰

猗嗟处士葆贞毓醇气冲以肃貌和以仁孝以事亲诚以接物暴以义摧邻以恩恤维孝则纯维诚则壹恩匪勉强义匪矫激猗嗟处士美集于躬宜耀于时而啬其逢其蓄既厚其发斯丰是生令子蔚为儒宗猗嗟处士人孰不死相其攸终与草木比惟处士之死令闻不已令闻不己惟曰有子寳婺之墟有巍蓉峯仰止令徳与峯俱崇于惟小子曷克形容于以播之用慰孝衷

贤母颂

贤母者金华葛秉仁之母也秉仁之母年几三十而寡誓全妇道今老矣不愧于初誓秉仁既长大成人念其母之有贤行请于大夫君子为文辞以表之亦孝事也为之颂曰

靖惟妇徳惟淑与贞兼斯二者则有贤名其贤为谁曰有葛母自读女箴动弗敢茍言归于葛妇道以全夫何芳岁竟失所天既失其天誓靡他适确然自持匪席伊石既有儿女亦有舅姑以养则老以育则孤其节如荼乃遂所愿九京可作不腼于面中古以还风敎陵夷柏舟之録孔子伤之矧兹凉薄罕知自守或视其躬见金不有其克守者呜呼几希爰有葛母实妇之师文山之阳葛母是宅里人贤之或过则式我见其子益知母贤是用作颂以播于篇

○铭

真率斋铭（有序）

杭之耆彦有颜其斋居曰真率者是为杨懋臣先生先生为人平实简易杭在东南异时湖山之美邑屋之丽陆海之饶甲于天下先生方少壮家饶于财视酒如浆视肉如藿宴游嬉戏殆无不足于意者晚乃敛华就实凡所以处己接人者略去边幅作止语黙一皆出于自然无纎毫矜持意有晋人夷旷之风焉或诮之曰斯人也被服周孔之敎而学为嵇阮之流揆之名谊无乃非所宜乎余解之曰俗之弊也久矣伪言伪行相先为智相髙为贤比比而是吾方以真而率之为贵而子胡谓不然夫礼始于饮食至徳之世上如标枝其民野鹿洼樽而抔饮其礼盖亦率矣然而皆本于真也夫真与伪对出乎真则入乎伪真则率伪则百计萌生无所不至矣是故孔子言礼其称曰礼与其奢也宁俭先生以真率自见古之道也何足怪乎乃为之铭铭曰

君子之履惟适之安弊精神于思虑之外劳筋骨于俯仰之间此可以媚于世而非所以安吾天夫惟大羮不和大圭不琢体本自然反浇为淳斯徳之全守之以恬其永无愆

○碑

黄龙祠碑（有序）

黄龙祠在西湖北山之阴自其趾斗折而上有岩窦谽谺不合如蛎水泉绀寒深不可测旱不缩而潦不盈有龙居焉故老相传曩夏雨初霁时尝有神物蜿蜒卧于松上其气茀茀然而黄盖黄龙也故世号黄龙洞祠在洞侧以栖龙神宋淳佑间无（阙）禅师有道行尝说法龙兴之黄龙山而归卓锡兹山之麓见洞中尝有光怪祷雨辄应或谓龙随师至时孟少保珙从师咨决心要遂捐财为之建寺而师因请龙神为之护法于是始有祠时天旱理宗延师入内祈雨师请退而黙祷未几帝遣内侍问之师对曰寂然不动感而遂通已而大雨自是无雨辄祷祷辄应当是时尝封龙为灵济侯锡祠额曰护国龙祠矣至正末兵燹大作湖上之山俱赭龙蛰不见祠因就毁歳亦多歉寺之僧有名祖吉者屏居南山石屋一日归视得度之地尽为瓦砾慨然欲振无门之风乃洒扫林径诣洞祝曰祖道弗坠也龙其来归乎遂募縁兴造而皈向者日至肇作奉佛之堂余屋规以次就而林壑亦勃然有生气洪武七年六月天久不雨民皆忧惶杭卫都指挥使徐公某浙省参政徐公某李公某郡守王公某相率致祷甚虔与神约不出三日当雨且曰即三日而雨当新神祠使享有血食神无我违吉亦用其法如其祖之黙祷以副其意如期果雨时雨犹未足越三日致祷如初又得雨乃命有司具木石而属通判王佐董其事以十有一月甲子即其故处审择面势作为祠屋栋宇翚飞丹垩炳焕林壑改色用以揭虔妥灵题曰黄龙祠从世所称也夫人依神而行者也是故古之圣王先成民而后致力于神今国家深恤民隐故方面官臣遑遑焉以救菑为务匪神之贶其何以慰安之哉庙祀以报之礼也乃作铭曰新庙翼翼在彼山北伊谁作之实维方伯有嘉方伯所重民命旱既大甚下民告病有嘉方伯维神是依刻日请雨神不我违灵贶具来报事敢稽吹箫击鼔北山之下虽无琼醴亦有酒酤虽无玉餐亦有束脯灵风飒然林色为暝神之格思匪物伊诚自今伊始报事弗怠年榖顺成物无疵疠永卫佛天庙食世世

○记

旧时月色轩记

天水赵公范清茂嗜学其先宋室支也别居盐邑之东有年矣顷歳兵燹甫息作新轩于其故居之左题曰旧时月色屡请余记余谓公范吾不靳子记也独念月色新旧一也夫岂以新而加以旧而损哉今子言月必曰旧时月色吾不知所以记公范曰此特自吾所见而言月耳非谓众人皆我同也幸勿以众人之见而狭我吾尝徙倚轩楹海雨初霁月行太虚中光彩注射地上莹若霁雪徘徊顾盼中夜不怡者久之其故何也吾家盛时廪有余粟籝有余帛夷庭广厦凉堂燠馆岩邃靓奥起居出入如列仙所居天下无事上令下供有程不征而集胥隶迹不及门户司吾平者虽欲鹰击毛鸷为治了无所施宁有谴诃之及吾父兄伯叔雍容闲暇讨论坟典之余苐谋为乐良夜方永月色在户庭薄具清宴酝有内法肴有珍羞庐儿按筝家姬度曲至夜分不寐自更多故一触心一举目皆非向日独见月色宛宛如旧时诚不能释然于懐也先生其谓斯何幸有以解我余叹曰嘻处忧患者不忘亨豫之时在荒閴者恒思宴乐之地此人情之大较也独予也耶吾试与子论月夫月由死魄而至于盈茍弗继之以亏则太盈矣太盈非天道也由生魄而至于亏茍弗继之以盈则太亏矣太亏非天道也盈而亏亏而盈恒相因于无穷此月理也子宁以境而二其观哉古之至人一死生齐得丧而不物于物者有见乎此也虽然吾非其至者然亦有所授尔子不谓然秋中之夜子幸开轩待我我将为子邀彼明明者酬而问之 

冯氏义塾记

古之敎者家有塾党有庠遂有序国有学盖尝考夫家塾之制曰家有塾云者非家置塾也合二十五家为闾闾左右有塾择士之仕而休者为之师以敎其子弟较其规模视彼庠序虽若稍狭而其教条之施牖导辅掖之具盖亦初不异也自夫学设于州县而二十五家之塾缺而不修遐墟僻聚非乏俊秀去逺城邑莫知所向徒负愿学之志君子病焉海盐治之东十有八里地曰沙腰实斥卤之处冯氏世居焉天厯中有号梅轩处士者讳某字某病其乡闾无有讲学之地创为闾塾殿堂斋庑略如学校而以田一百亩入于塾择勤敏者掌之而以其所入延士之有学行者为塾师使冯氏与其邻里之子弟入学于塾且给午饷使竟日不替于学后至元初知州事赵侯孟贯义之署为冯氏义塾俟有成效将请于朝如书院未遑也至正初塾毁于兵其子讳某者更作之而礼殿未备会官府计田以赋而塾有田不能独贷其长孙椿集其诸弟议曰塾之设吾祖义事也使以塾田而充赋则塾无所入而己成之规隳矣吾其以家田所入当塾田之所输则塾可存于是诸弟韪之而塾有敎养如初椿且将与弟完塾之所未备以毕其祖之志遂以记请余叹曰嗟乎古者敎人之法盖甚备矣夫以二十五家为塾则家无不学之人矣家无不学之人材恶乎而不成俗恶乎而不美矧夫党庠遂序之敎又益详哉后世不知本此其不古若也固宜讵意今兹乃有仿古学制以淑其人如冯处士者乎余见多赀之家不藉以纵其豪猾则用以庄严二氏之室庐以觊非望之福而已遑及此哉若处士者其亦可以谓之知义者已处士既创之于前而其孙又克承之于后使不至于废坠继自今濒海之上俗有慈让之风人有士君子之行有以见义塾之化底于成矣

赤山隐居记

同邑胡宗衡氏读书赤山之下榜其居曰赤山隐居洪武元年秋余归自江表征余记之余尝观于吾邑之山其髙且大者峯连岫接磅礴宇宙如重城厚郭聨络县境之外而其光气上属层青积翠与霁霄竞爽至于厖洪内蓄或聚或散聚者龙骧散者蛇行望之肤理皆赤去县四五里孤嶂特峙状若版筑梯级千仭赤埴坟起所谓龙骧者也是为赤城晋孙兴公尝赋之矣由赤城西行三十里乍断乍续前冈后阜蜿蜿蜒蜒或起或伏所谓蛇行者也肤理明润岩岫绮错是为赤山视赤城尤佳絶宗衡之居在焉宗衡之先居此久矣其尊人叔辉甫犹以竒槩未集别作穹堂峻宇以萃其胜宗衡有志于学将择幽雅之地以务进修爰洁兹室每晴霞灿烂衣被林木与山争丽光彩绚耀户牖烂如起居出入不知视居锦官城何若兹隐居之所以名也或讶之曰怀材负徳之士有轻当世之志长往不返故以隐称宗衡之尊人明经制行蹈君子之轨辙当方氏即家开府擅爵禄人屡迫之使仕而能执志不污犹不以隐自处今其子年方强盛有志于学固将为世用也奚取兹义也耶余曰不然隐有二义彼长往而不返者固谓之隐矣而潜藏以自修者亦有取焉何也媚学之士血气方刚徳性未定不能不夺于声色货利必也耳有所不闻目有所不见意虑有所不及然后气冲而志壹以达三才之情以会万物之理以极往古来今之故徳庶乎其崇业庶乎其广语不云乎隐居以求其志是也宗衡之尊人尝受易于老师宿儒其自洁于污世非固也盖尝推其所学以正一乡一乡之人蒙惠观其出处必有得于解之上六相时而动之义宗衡方学以济厥美宁不取于此而彼之慕乎余世居山侧与宗衡东西家耳目髙曾时托姻邻之好少时尊人刻厉为学不以余之黯昧见辄以学事相勉丽泽之益多矣奈何余阨于贫虽欲如宗衡之隐居势不可得未免持空踈之学出游四方初谓广其闻见可以有成乃竟迫于餬口歳事奔走卒无成效今也虽亦藉儒之力脱于流离颠沛之地犹故吾也归视兹山面为发赤宗衡志笃而性敏资实胜余家有余赀不必似余之逐逐于衣食而况上有贤父以为模范其患无成乎宋石守道先生奉符人也读书徂徕山中学成行尊后为胄监直讲学者不斥其姓名以山配称之人不敢有所损益无他地以人重也余窃有志顾岁月己迈而志气昏惰无能为役它日兹山光彩焕发若濡而深若培而厚在吾宗衡矣吾将观其成焉

风树亭记

檇李潘徳全氏天性纯笃往余尝见之宣城贡尚书座上时徳全之先君子甫殁羸形垢服泣而请铭尚书曰孝人也余谨识之今年秋余见之澉上其貌与气视旧加充语及乞铭时事辄悲不自胜曰铭尝刻诸先墓矣顾不肖孤之不能终养也每闻风树而悲之因作小亭风树之间庶几孝思之所存云观其言甚戚若欲得余之记者余揆徳全乞铭时以至于今盖十阅寒暑矣而犹若初丧然噫甚矣其戚也盖徳全之先君子有才行尝有志于用世而仅仅为郡县学校官又不得上寿以殁兹徳全风树之感所以不释于怀也欤呜呼昔者仲由氏盖尝负米以养矣其后南游于楚从车百乘累茵而坐列鼎而食而亲不在是以叹曰子欲养而亲不逮树欲静而风不停凡为人子而不克终养者诵而悲之不独徳全也余闻徳全逮养时其亲位虽不髙方食代耕之禄可以自赡不资负米以给朝夕也及亲既殁家居授徒取所入以自给虽三方割据足迹又未尝出境以干时取宠而有从车之盛累茵列鼎之富以自奉也而犹若此使有是奉吾知其食将不下咽胁将不至席矣若徳全者诚罕见哉吾家既贫而吾亲恩逾于义每自处以薄不使有负米之劳及壮而游四方固不敢求所谓从车之盛累茵列鼎之富以侈吾亲计不过谋升斗之禄以易菽水而己而命与时违亲寿己髙逐禄不及竟负终天之憾当风鸣树动之时迨不欲以生为乃今见徳全名亭之故宁不重为之感乎善乎扬子云之言曰不可得而久者事亲之谓也孝子爱日味斯言也与其养而有待不若随地而致其力幸而富贵可以尽其心不幸而终身贫贱亦可以释憾此区区之心亦凡人子所当知也因着潘氏亭记而并发之

蜀山草堂记

太湖之阴川回而野迥有清旷之适是曰阳羡异时东坡先生始领第锡宴琼林与蒋魏公接席魏公极言其地之胜先生遂有买田筑室之意崇宁初先生归自海南因告老于朝而居阳羡酬前志也去阳羡而近有山隆然拔地而起盘亘数百亩旁无联附号曰独山先生爱之尝筑书堂其坳且曰吾本蜀人而兹山不宜姓独宜去犬留蜀更姓山曰蜀云陵迁谷变其址入于金陵保宁之官寺久矣遂为寺之别墅今敏机师以纯行粹学来主保宁之席间至兹山绀壤疏润碧泉流动上縁丹崖白云勃勃起自履下望见太湖粘天无壁而铜官诸山联翩而来如列大屏以障巨浸盖亦竒矣师因叹曰先生之所以盘桓于此而不忍去者以此也夫仍作草堂其处而师亦以先本蜀人自宋季之乱往家吴兴每有所自出之想故亦姓山曰蜀而不复其旧云嗟乎师之心即先生之心也人亦有言适异域者见似人而喜以其类也蜀在数千里外兹山虽小茍其心有所属安知其不若岷峨太白之髙大哉是宜师与先生同有此心也或曰先生家本蜀也自葬其父文安府君后出立朝以至﨑岖岭海而归未始一日还蜀夫宁不有乡土之思师之先虽亦蜀人生长东南之日久且桑门是托殆将尽空色相今而惓惓于所自出之地夫亦有所执着也耶余谓不然凡出家者以求道也而身也者道之所寄也安有求道而不念其身之所自出哉君子谓师为知本矣如曰师雅嗜吟兹堂也潇洒夐尘可纵吟事夫岂知师者哉是为记

管氏祠堂记

古者诸侯有国大夫有家皆得立庙而祔祧之制具故能展其尊祖敬宗之诚而无违徳降及后世将相大臣得立家庙而因陋就简之日久类多得为而不为至于士庶人之贱势有不得为者则又弗暇议也先正文公先生有惕于此创为祠堂之制使上下贵贱一皆行之而无碍其意嘉矣今其书虽存而知遵其制者亦鲜淞上管氏新作祠堂奉其祖祢神主至于祭器之属亦莫不备歳时率子妇而下盥荐亦既成礼矣复来请曰走也邑东之鄙人也先世家吴兴四世祖实以业商至兹邑传至于我五世矣不幸少孤刻苦自树立经纪衣食上以事大母与母下以字弱妻与子其于追崇本始之事未之能行恒自叹曰人本乎祖于此而不用其情其得为人乎乃稍本据家礼作兹不腆之室以为祠堂而吾祖之行与讳与其生卒月日亦以少孤而失谂之先生长者累年而后得始如法作主用妥于厥位此区区之心也而犹惧夫后之人弗克我承愿假宠于执事者畀之以文勒置祠堂之壁诏我后之人嗟乎君子开业承世而欲传序之逺延祚之绵亦惟迪之以礼而已祠堂之设使后人知水木之有本原礼之大端也异时淞上豪家巨室林立争筑穹堂丽馆以夸竒角胜曾未有及此者今管氏既有以迪之于前而其二子长者方以勤谨持门户次者且将以文学起家则管氏之泽亦未艾也夫焉有弗克承者哉而犹惓惓假余言以诏之者盖忧之深思之逺不敢以皆贤必后之人也虽然彼为穹堂丽馆以夸竒角胜者且有能言之士为之张之则余之记亦何嫌哉

始丰稿巻四

●钦定四库全书

始丰稿巻五

（明）徐一夔 撰

○记

柟轩记

柟轩者国子生叶蕡本蕃取其上世石林先生手植之树而名也先生世居吴门政和中始卜葬其先府君于吴兴之弁山其地据风气之会竒石如林有瑰竒絶特之状因号石林且营别业其处顾视前坡后崦尚乏嘉树乃植桃梅李果暨凡松桂杉桧柟槠之属其后树日以长郁然穹林茂壑矣先生不忘此也宦辙稍息则来处焉其子与孙承世泽之懿封植惟谨树固无恙及乎运去物改诗书之脉不絶如线百余年间向之长且茂者今或萎且仆矣山空水冷为之后者过故丘垄不能不怆然以思国朝更化取材于学校于是蕡自诸生入预胄子之列既而有旨凡国子生髙等者养其徳器至于老且成他日朝廷有大论建大制作则以畀焉虑至逺也而蕡首以髙等选充每试艺上前辄在前列亲蒙奬谕且锡予有加因自念幸遭圣明吾宗已坠之绪或能振而起之其在斯乎因取其先世所植树名轩以志余窃闻之宋运之中微也石林先生以髙明正大之学立朝其直言谠论可以格君心匡国势故虽权奸当国亦未始不改颜待之宋辙既南时论倚以为重出而建阃入而执政其丰功盛烈足以卫安社稷抚绥生民至于发挥性命道徳之藴以鼓吹羣经者又足以承往圣惠来学先生之在当世可谓大儒名臣也已昔者邹孟氏之论世大约以君子之泽止于五世说者以谓其人君子也易世而非君子也者犹可以五世使世世而君子也虽百世可也大抵天之所以厚君子也类如此叶氏之泽至蕡仅十世又幸而值方兴之运受上宠遇至和薫蒸弁山之木行且枿矣加封植焉自拱把以至百围可计日而待传曰公侯之子孙必复其始兹树其征也余职敎杭学蕡为诸生其尊人仲芳甫隐居敎授又辱与余游因为着轩记以俟

追逺亭记

萧山汤彝既葬其先巡检府君于海山之原仍作亭墓旁为祭享之所征余记之海山在县北三十五里而近深郁秀拔北临湘湖天光云影滉漾几席其上望见海门波涛汹涌云雾勃郁风帆浪舶出没于杳渺之中而汤氏之居距山不一舍逺府君尝登焉曰乐哉斯丘顾语其子曰吾生则游于斯殁必托体魄于斯尔其识之后府君殁彝遂奉以葬而以其母祔且以岁时扫墓子姓咸在不可无萃诚之地以格祖考乃作兹亭余尝考之墓祭之礼先王非以为非礼而禁之也盖自天子诸侯以及大夫士莫不有庙有庙必有宔故既葬也则作宔而奉宔以归于庙歳时祀之惟庶人无庙则祭父于寝葢宔也者神明之所依祭必于庙焉者求诸阳之义也然考之立宔之制则惟天子诸侯有宔而大夫士以下皆无宔当其祭也惟设席以依神而已近世大儒议礼始定大夫士宔盖本之天子诸侯之制斟酌为之以补礼之所未备如大夫士无宔祭则设席依神则祭于墓亦可也盖墓也者先人体魄之所藏也山川回合风气完固松柏阴郁魂气必来依焉人有言过丘垄则哀心生霜露之感莫此为切肃然僾然之意岂不有见于此乎从汉以降中原大夫士之家莫不以清明上墓为重曾不以礼无明文而废之者此也然而墓祭之设亦何不可之有因彝之请而本诸制礼之意为之说如此使凡孝子慈孙作墓亭以申追逺之情者有取焉若曰华其构敞其户牖以资登髙望逺之乐吾则不敢知也府君讳某元季尝为鄞之文亭巡检子四长彝次某次某次某

中和室记

钱唐潘氏其先由汳徙杭自其大父父皆以医行潘氏既世其业人有疾者咸赴潘氏请疗遂以医官名家尝取中和二字名其药室与之游者管某柴某为之请记予以中和二字见于孔氏遗书者其义甚博未遑执笔己而二人请甚力予乃以前所云者诘之二人者曰非也天地之气中和而己中和非二物也惟中故和其蓄也中其达也和人受是气以生一或偏滞舛戾失其中和矣失其中和则病生矣医也者所以反其中和而合于天地之自然也潘氏之所以自见者如此予曰如子所云则医和之告晋侯者是已医和之言曰天有六气六气者阴阳风雨晦明也阴淫寒疾阳淫热疾风淫末疾雨淫腹疾晦淫惑疾明淫心疾夫淫者中和之反也故尝观于黄帝与岐伯鬼臾区之论难反复推明五运六气之秘以立补泻之法无非反其中和以合于天地之自然者而己岐黄既逺本诸五运六气以察阴阳升降之候而定脏腑虚实之所因以合经络之所属而起死回生者鲜矣求之近世则刘守真张子和张洁古李明之其人乎是数君子者相时运之盛衰因民气之赢耗而为之医方金源氏之盛国富兵强其人劲悍故刘氏张氏之治法多宣及其衰也干戈相仍饥馑荐至其人疲惫故张氏李氏之治法多补码君子之术可谓能反其中和而合于天地之自然者矣言医而不出乎此是养病也潘氏以此自见其所得必异于人矣吾非知医者姑以所闻者谂之若夫圣孙之称中和其功至于天地位万物育则请更仆而毕其说

云林小隐记

钱唐崔氏世居阛阓中闾阎比辏人马杂沓声嚣若雷气滃如雾彦晖氏有夐尘之思焉谋去此而他未遑也彦晖之外家盖吴兴赵氏尝往来霅上见霅上诸山干青云而耀白日恒欲深隐其间而未得其胜一日歩自弁山之麓夷犹涧谷之间五六里许前见大壑杉槠松桂大木森立枝柯相樛时宿雨初霁云气上行木杪壑为昼阴彦晖踌躇不去叹曰此不足以居我耶遂缔构室庐治凡麻丝粱稻牲鱼之属以供衣食祭祀宾客暇则取古人书阅三数行又或取斯冰篆法作■匾书已复山巾野服逍遥乎穹林之下仰观乎云来也无心去也无迹悠然若与为忘形交者遂自号曰云林小隐其意以谓大隐在市朝吾以非才姑处其小者耳其地去钱唐仅踰三舍彦晖回视不啻蓬莱之隔弱水曾不暂往一日其友思之欲与相见贻书招之不荅也其友曰崔君诚长往耶复为辞招之其辞曰云林郁萧森有虎昼咥人君不来号劳我心彦晖亦不往也其友或诮之余解之曰古之人论隐其品有三上焉者负济世之具自视甚髙而与世凿枘宁辞名位而不屑就次焉者质弱气冲内审其材不足为世用宁甘心林壑使人常髙其风至于渔名猎誉以徼利禄如汉世所谓处士纯盗虚声唐人所谓终南快捷方式少室髙价者斯又下矣吾知彦晖氏彼上焉者固其所让而下焉者亦其所斥其所以自处其殆吾所谓次焉者耳招之不来毋怪也于是诮者意解后余过其处因为着云林小隐记彦晖之上世多隐徳而赵文敏公则其外曾大父云

生意堂记

余性颇嗜适每天地闭肃隩居之日久恒愦愦不乐及春始和则去之通衢广陌翱翔以嬉见夫山川之间八风不奸淑气发舒野姿妍媚悴者以滋轧者以茁瘖者以鸣辄心融意畅跃跃以喜私窃自谓造化者其禅续息复之机吾虽莫能测其藴自其著者而观之庸非所谓生意者乎昔人有谓众人熙熙如登春台盖若是也其后西游檇李入城门而东见有居药之室翼然以敞临于中逵仰而视之两楹之间颜曰生意余叹曰嘻世固有欲与造化争功者乎居药主人肃余坐而言曰子无异也造化之功则诚大矣夫孰得而拟之其功或有不逮辅相之职独不在于人乎是以古之圣人惧人之有夭札也故制为医药之具茍有人焉能广其术而用之可使生意流动充满于天地之间斯岂非造化之一助欤而余未之信也时天新霁道多行人抱病请诊者赴门如织居药主人且问且切随其证而授之剂曰尔服是当愈尔服是当愈而其人始来也其气奄奄其去也其气舒舒始来也其色幽幽其去也其色愉愉于是和气交畅而生意蔼然而后知其命名之不诬余曰以子之术推之致理可乎居药主人曰吾知医而己致理非所知也余曰嘻以子之术施之致理天下之颠连无告者皆得其生无叹息愁恨之声矣居药主人姓严名某字某

徳庆府端溪县新建庙学记

皇朝既一四海乃洪武二年冬制诏州县兴学且监前代虚文之弊严立敎条限以歳月务底成效于是天下风动凡有民社之责者莫不知兴学而人亦莫不知务学矣徳庆之端溪县附府为治其地在广东上游先是县无学为县者玩歳愒日奠谒不讲弦诵不闻士率家自为学广东既归职方氏始来为县者以为缺典乃即城隍庙基构屋二楹畧具庙学之体六年夏知县事秦诚至顾瞻叹曰此何足以奉明诏亟宜更作时县丞江某主簿章某议以克合乃白于郡守赵公鼎韪之乃斥基址审面势鸠工庀材属敎谕王某董其役先作大成殿翼以两庑卫以戟门直门作池形如半璧架石为梁以达棂星门其后乃作论经之堂肄业之舍以及井灶湢溷周垣则植松柏以荫之既成俯仰四顾锦江流其前香山倚其后苍梧九疑诸峯亦在眉睫之外规制精壮气象宏阔昔无今有莫不叹羡以为昉见庙学之制是役也学有旧佃若干户访得之蠲其余徭俾之运输畚筑故其事易集而民不劳肇工于六年秋八月某日而以明年春正月某日迄工邑人李公质今为浙江行省叅知政事以其邑建学始末授余请记余既序其事且告之曰人莫切于务学而有民社者亦莫先于兴学古之人在畎亩则学于畎亩在山林则学于山林在渔盐版筑则学于渔盐版筑固不皆待于上之人也然而天之生人不能家稷契而人游夏为之上者必立学校以敎之故自三代而降未有舍学校而为治者此也夫学校兴则民不惑于他道诗书礼乐之敎可讲而明道徳性命之藴可求而知而人皆可至于成徳达材之地而后政可成也皇上龙兴慨然欲以儒术为治重念儒效不振干戈甫戢亟下兴学之诏其虑深且逺矣广虽夐在岭海之表唐宋以来若张文献公九龄余文襄公靖实生其地声名文物遂与中国等圣明之见视四海犹一家为守令者何可以遐陬裔壤而鄙之哉此端溪之学所以焕然一新于今日也且异时端溪之士非有振起之者而养材积学以待用于明时如今李公者且不乏人矧今县大夫奉宣徳意而为此振起人心之具则夫人材之盛岂不十倍前日哉笔以俟之识余言之不佞也

临安县新建庙学记

临安县新作庙学成学之耆彦陈某郑某相与谋曰庙学之成经时五年前后令佐用心亦勤矣不可无述以示久逺时孔氏之后有寓兹邑者曰希智以其与畲善也介之请记县旧有学在县之南肇建于宋咸平初寳佑中知县王肃尝改作之缔构坚致其后时加修葺而已至正末毁于兵燹杭属县既归职方氏临安所治地在溪山之间内附初来为县者虽加意庙学而征输事殷未遑并力而就其作礼殿作两庑作斋庐居师弟子以创庙学之规者知县事袁君思谦也其作礼门作灵星门作成化堂附于斋庐以备师弟子会讲之所而具庙学之体者则知县事贾君鹏程也至于户牖枨臬之未具栋宇髹彤之未饰阶陛瓴甓之未施径术之未辟庖湢之未顿则皆县丞聂君原为之而庙学以成于是兹邑之庙学遂为九邑之最矣章缝之老有扶策至门而叹者曰吾少之时尝藏于斯修于斯矣一旦鞠为榛莽之墟间一过之愀然不乐者竟日今也美轮美奂诚不自意其如此吾邑之令佐加惠吾人也不其厚欤时敎谕髙徳旸适至遂来趣文登石余尝考之州县有学为师弟子讲肄之地而又有庙以祀先圣先师此礼以义起者也盖古者士初入学与学官四时之祭必释菜释奠以为礼而其事不可溷也故有学又有庙唐以降或有庙无学非无学也丧乱之后裔逺之域未遑立学以广敎事故姑葺庙以存祀典尔近世以来遐州僻县则未有有庙而无学者而庙学之制备矣今天子更化制诏州县置弟子员设分科之条立成効之限以成就人材而以州县春秋释奠为近于渎罢之有合于昔人学校之议若夫释菜之礼弟子以事其师者自当修也欧阳子曰释奠有乐无尸礼之略者也释菜则并乐去之又其畧者也夫造其庭读其书诵其诗不思其所自而修敬焉礼无是也而况礼之至畧者乎学校之设盖以此也临安令佐前规后随于庙与学兼致其力有加弗替其知此者矣且吾闻之为民父母而不以圣贤之道敎其民是弃其民者也今其令佐作庙以存祀典作学以广敎事其纳民于道也至矣为之民者率其子弟鼔箧而来仰焉而瞻俯焉而思而不知所以自奋是弃其身者也临安溪山明秀风气淳固其人素知诗书修礼让固不待于余言余也职在都授之地有相规之义焉兹适记其成绩故不得不申告之也邑之俊秀尚念之哉

○序

闻人氏家谱序

徳清闻人氏家谱一巻孝孙贞之所记録也按谱闻人之有姓自鲁之马正始汉元成间有名通汉者与大小戴讲礼曲台灵帝时有名袭者拜太尉用菑异免刘宠代之汉末之乱徙居吴中至晋武帝时有为博平令者名奭以上疏切谏有声隋末徙钱唐至吴越王时有为新定从事者名珪累阶银青光禄大夫此其尤显显者周显徳中又徙嘉兴而嘉兴之族在宋时类由科目起家号为特盛而贞之族则嘉兴支也自训武府君居武康之巽渚传五世徙徳清之溪上今贞实为徳清闻人氏云贞之来建业也其父虑其游宦日久授以兹谱且告之曰兵革甫定而兹谱幸存尔慎承之贞承命唯谨重加彚次谒余请序呜呼人本乎祖祖也者气之所从始也故记礼者曰礼不忘其所出返始之道也先王盛时宗庙有制昭穆有序冠昬丧祭有礼近而合也有敦睦之情逺而暌也无乖离之患其防范斯世之意至矣去古既逺宗庙之制废昭穆之序紊冠昬丧祭之礼不讲夫能使世之人知其身之所自出而不堕于蚩蚩之类者亦以家有谱而已而家谱之设未必人人然也何也昧者不知所以修明者知所以修之而不能保其不失近世清河元文敏公以雄文重望伏一世至欲执笔叙其传次以推世徳之源遡而上之仅四世而止自四世以上莫能详也有遗憾焉是故谱牒不修虽有孝子慈孙欲以展追崇之敬有不可得岂不可叹也哉今观贞之谱其逺者勿论自训武而下以至于贞凡八世矣嗣是而书虽百世不泯可也居今之世有能自全其躯者足矣遑及其身之所自出哉此闻人氏之父子所以为可敬也乃为之序贞字廷干慎敏而有学故知所重如此云

送都勒斡平章还燕序

上之平浙西也元室大官贵人之縻于张氏者相率旅见于廷上既优待授馆与粲其至如归矣且以其世元臣也秩髙而年迈使佚老于此终非其意之所安乃悉遣还乡国于是前江浙行省平章笃禡公实预在行六月之吉连樯接柂出秦淮而北父老百姓莫不瞻望咨嗟而颂圣徳之含弘光大度越前古甚盛举也初张氏之有浙西其于元室阳顺而阴悖用其正朔以饰文移而凡废置予夺生杀爵禄悉自己出惧其情实之露也于元官尤慎防焉凡授官于其境者则扼使弗上或调官他境而道过其地者则留而弗遣或有阿顺取容而得收用之者则必易其官而官之务抑遏其志如逼杀南台大夫而强公摄行台事之类是己公起世胄歴华要夙着能声其自闽而至浙皆受藩屛之寄盖光显矣而固抑遏之夫其抑遏之情积以十年之久及归国朝一旦蒙恩得返乡国去壹郁而就欣快情之所输殆不啻若川之决防而注于壑顾不幸欤行矣歴览河山周游邑里其亦追念徳意咏歌舞蹈以自庆也夫诸公之行上命儒臣制序以送之时一夔亦以覊旅之士预在祼将之后朝廷不弃差撰制诰文字兹又辱近臣荐俾为序送公受命恐惶不敢以踈贱固让谨为之序

送贝公逺序

吾友贝公逺敦敏人也自其在乡里时以种学绩文有声儒苑及志四方不逺千里来至京国遂被知遇俾职清閟之府以司典籍公逺官仅八品入则从宰相百官序立殿廷下与闻经国之论其出也则与博士先生稽经考史讨论性命道徳之懿古今治乱之原而其学弥进其识益弘以逺矣使其施于有政固若易易然也元年冬十有一月山东郡县始归职方氏上命廷臣亟选守令以补其处公逺以选同知沂州大夫君子以公逺起文史有民社之寄咸为之荣而一夔有为公逺言者当更化之初善为政者能本其土俗相其时势之宜而作新之其效立见且吾闻之沂在鲁之南风气完厚人性淳固而其地宻迩孔子之里礼义之敎在人心者未泯非若遐陬僻壤悍徒黠党负其顽嚚之气狃于偷诡而自冐刑宪者也故其人素称易治及天下有故乃有据其地以事捍御者务殚括财粟以供费用有司征敛弗逮乃十豕而九牧之则并縁为奸沂在宇下始有不宁厥居者矣而其人渴治之心亦未有甚于今日者也夫以易治之民而怀渴治之心茍有贤州司字之其民之生息必若万物之被时雨勃然起矣传曰虽有智慧不如乘势此之谓也嗟乎儒者之効不白于天下久矣今以公逺抚兹新附之地上之人其欲坐收儒效也欤公逺勉焉可也送

刘崇眀还江西展墓序

上平两浙之歳余亦以遣至京师居无何忝蒙差撰制诰时江西之士以文学知名当世而仕于朝者若熊君伯颖刘君宗弼朱君仲雅兹数人者皆不以余为不敏而辱与游独刘君伯序出倅徐州而未识也而君且以能诗名动诸公间益愿见而不可得会朝廷方修大礼廷臣有以君荐者起自外官入预考订之列既职事相聨又舍馆宻迩因得以遂其纳交之私焉书既进擢君知州崇明而余亦以外艰归乡里相望始日以逺今年余以史事被征道过浙西以病不果行有过余逆旅者言君在崇明一以公明为治斩焉太阿出匣光彩焕发不顿芒刃一时谈州县之政者必曰崇明君既自信不疑而同僚不与之协豪猾之徒尤不便其政遂相与构陷之竟坐谪籍余为之叹惋不止自君被诬称其寃者其民不独崇明之民邻壤之民皆然其士不独崇明之士邻壤之士皆然矧如余之尝缔交者哉时盖未悉君诬之己白也余病稍瘳访君谪居之地始知君之子静年十三当皇上遣使巡问四方时匍匐走六百里以被诬状诉于马前使者怜而韪之以闻于上上曰此诬也勅台臣申勘其事具得其情于是坐诬者罪其入重典者如干人入轻典者如干人天开日明风动雷奋向之称寃者咸共称快以为皇上聪明冠伦不使一士衔寃于圣明之朝如此则又不独余之私快而己君事既白廷议将改授以他官君力请于朝暂还江西展其先墓得如所请兹将取道西上因征言以行且曰向也恒惧无辞以告吾祖祢幸赖圣天子以有今日可以告吾祖祢矣吾其行旃余曰刘君今人为官惟视权之所能势之所及志得意满而止遑念无忝于其先今君必曰可以告祖祢吾知君之所存者矣如君之为其自外至者已不足较矧能取知于上而自白乎行矣剪其草莱省其邻里敬恭展道其亟还朝扬芳声树伟绩以荅主知而祖而祢且有光荣矣

韦斋藁序

渊白上人以清才粹质为方外彦而雅嗜为诗其诗字锻句炼务去陈言而洁新是尚其言曰吾徒托迹空宗与青山白云为友顾所践之地幸在尘外或縁情指事见于语言犹不免汨于俚下则亦何取其为语言也哉故其为诗一字一句务道众人之所不道一洗世俗之习读之而意也消夫语言精者为文诗之于文又其精者也故为文必去陈言于诗尤所当务使陈言诚去则气自清韵自逺夫孰不为诗而出此者鲜昔者东坡先生守杭时过一僧舍见短句壁上爱其潇洒出尘隽永之久仍援笔和之寻自以为不及咏叹而止夫先生以天纵之才顾岂弗彼之及譬之豪徒杰侣张酒髙会羞有八珍列有九鼎醉醲饱鲜不胜厌饫忽蔗浆茗汁来至于前一啜之适不啻若炫霜绛雪之漱涤肠胃能不为之欣快故世有轶伦之才然至于诗或不免于貌凡而韵俗而知自厌今上人克自濯磨蕲出世俗之表良可尚已余过秀水出其所谓韦斋藁者请评盖上人于古人诗独嗜韦苏州常字其吟室曰韦斋而并题其所为诗曰韦斋藁余不善评也观其名藁可以识其趣云

陶尚书文集序

国家之兴必有魁人硕士乘维新之运以雄辞巨笔出而敷张神藻润饰洪业铿乎有声炳乎有光耸世徳于汉唐之上使郡国闻之知朝廷之大四夷闻之知中国之尊后世闻之知今日之盛然后见文章之用为非末技也呜呼有志于此者疲神于六籍之间焦思于占毕之下其劳盖亦甚矣夫其所以为此者抑岂徒为华哉亦将効用于国家不使沦于虚器而已而得此者少也若今礼部尚书陶公凯者其得此者欤公姿性过人其才甚髙其学甚博其识见甚卓且逺故其为文多或千言少或百字下笔汨汨不见有艰难意尝游吴楚会时方摈弃南士懐寳弗售其为文多激慨中更乱离自度无所于用去居深山之中授经以养其亲而其为文多隐约今天子削平海内思变马上之习遣使四出聘起岩穴之士使至台州得公公不敢固让出应国家之需时上方命儒臣纂修元史上知其老于文学俾预纂修之列书成职敎大本堂旋擢应奉翰林文字未几超迁今官凡稽古礼文之事公多论定会翰林虚座朝廷用之惟恐不尽其才遂命兼领其院事方是时天下大定朝廷务导宣恩意称扬功徳推序勲阀以照明文物凡诏令封册歌颂碑碣等制多出公手公自念文章之用盖在此耳措辞陈义各当其体于是公之文沛然为一代之用矣故余以谓文章之工否存乎人而文章之用则系乎所遭也余也蚤尝有志兹事向以与公有乡里之好数尝从于论著之末讵意未老先衰学日益落气日益耗遂莫能有所成就亦安敢自谓显诸用也兹见公京师尽出其所为文见示且征言以弁其端余遂为之论次后之观斯文者尚知余言之不诡也

乡试程文序

皇上既平海内有诏以科目取士寻以大比之期为稍稽滞而天下有遗材之叹复命岁一举行甚盛典也浙省岁贡四十人洪武五年八月省臣合属郡之士二百余人命老于文学之士如格试之而差次其髙下有司遵故事凡职掌之方选择之法防闲惟谨既撤棘得士如额以贡初科目之行上意欲去浮华之习以收实效是以廷议稍变前代之制以趋于古是故义必以经论必以礼乐策必以时务夫义必以经则其言必务奥雅以达性命道徳之原论必以礼乐则其言必务精核以明文物度数之懿策必以时务则其言必务切实酌古今明事变以适时之宜不然玉巵无当亦奚益于用哉此国家之良法美意而凡为士子者之所当知也既竣事有司以其程文锓版以贻四方盖将以上昭国家兴文之盛而下以励来者有所矜式云尔

送赵乡贡序

洪武五年秋八月浙省乡贡既撤棘一牓烂然悬于省门之上观者荣之杭之士预贡者五人其第三人则赵惟一执中也初执中受经于郡助教何彦恭甫而何彦恭甫则授经于前乡贡进士徐中先生授受有源委故其试于有司也卒以易冠同经云执中将上春官予告之曰科目之设在隋唐者吾弗暇逺引宋以方州贡士谓之乡贡元暨国朝以行省贡士亦通谓之乡贡杭为方州时贡士之额自淳熙至景定增至二十二人元置行省于浙领郡三十二杭隶焉贡士之额仅二十八人是时杭之士不加少也三年或不能贡一人今领郡九杭亦隶焉其额增至四十人矣杭之士不加多也三年一贡有至六七人者矣犹虑未足以尽其材也复比年一贡焉执中盖比年所贡士也自今言之元有科目名存而实不副如以二十八人之额而欲收三十二郡之士几何其不遗也方今天子更化鉴观前代之失独出睿算以为宜近法宋首建科目以广取士之途诏书既下家有弦诵之声人有青云之志如杭之士预贡者无虚歳宁复有皓首穷经之叹者哉杭为东南都会人物最盛隋唐以来大率以科目得之而惟宋为最吾试枚数宋以进士起家有誉于天下后世者为子陈之政事则有若唐肃郎简盛度词章则有若钱易钱藻杨蟠文学则有若沈括沈晦洪咨夔论建则有若赵汝谈汝谠李宗勉是数人者或扬声郡国或致身馆殿或执政庙堂功名事业播之乡评传之国史昭昭在人耳目今子幸生斯世又为此邦之士去而拜官于朝固将如昔人所云上不负天子下不负所学以扬芳迈烈嫓美于前人矣岂徒要取名爵以为乡荣而已哉是邦人材之盛轶元而追宋于子之行卜之矣

送王生序

今年二月东州弟子员以升太学而道过浙上者亡虑百数十人然皆谒余授经之堂予观其性行与其文辞经艺皆卓然可称道有王某者括郡诸生也其性淳其行敕其文辞经艺可称道因自讼曰吾以肤陋职敎事恒惧训迪无效今见有如生者滋益媿尔会生征言以行因告之曰古先哲王之欲造就人材也未始不资于学校是故家有塾党有庠术有序国有学自天子诸侯之子与国之俊选皆入学焉其学也自成童至于始仕讲明乎仁义之说服习乎礼乐之容敦行乎孝友之行始于其躬及于其家达之邻里乡党名誉既着然后论而荐之其始也谓之秀士为秀士矣其后又拔其秀之尤者为选士为选士矣其后又拔其选之最者为俊士为俊士矣其后又拔其俊之特者为进士而后官之夫积学累行也如此之勤且久而其量材授任也又如此其审而有渐则夫徼幸以干禄者安所容哉此古者学校育材之良法美意而其政不修也久矣皇上定鼎江左首建国学暨南北混一又诏立郡县学加意儒事盖至于今而作成之効已见圣虑宏逺以谓庠序之敎虽至茍不老其材识恐不适用又命简其年之长与其材行之优者登于太学此实论秀于乡而后升为秀士俊士选士进士而后授之以官之意可谓盛矣生之举于其乡而来也等而上之随所择而得有不待卜而知若夫都髙位食厚禄为国宣力以扬芳迈烈吾虽老尚及见焉

倡酬禅偈序

偈者诗之类也佛说诸经必有重偈以申其义观于吾书春秋列国大夫交聘中国既修词令以达事情末复举诗明之盖亦此类偈或五言七言惟便于读诵而不叶以音韵诗多四言而以音韵叶之盖被之弦歌故也诗自汉变为五言唐变为七言颇严声律为释氏者出言成偈大畧亦近于诗吾乡佐上人字东州处灵隐禅窟还台省亲有宻心严师者为偈一首以赠其行其言七言其句八句诗之类也依韵而继作者又二十四人则近代诗人次韵之法也上人姿敏慧叅扣直指其同袍之友虑其爱亲之心不胜求道之志更相提击蕲振祖道而非世俗嘲风咏月之具故不曰诗而曰偈上人征余题辞因笔于首简

送埙上人归四明序

豫章复禅师唱道灵隐山中合儒释以为敎从之者甚众有埙上人者气冲而守恬且有志于道事禅师有年将归四明造门言别且请赠会予亦以被征赴京师未暇执笔又介其师之友奫禅师以为言余谢之曰吾与上人所趋异涂所习异业今兹之别余方违亲戚去妻子以奔走于车尘马足之间而上人之髙踪峻迹如孤云野鹤以翱翔于太虚之表其情又不同也其何以为上人言哉然余闻之古先哲人有深于佛者谓佛之道与易论语合其言非欺我也上人之师既合儒释以为敎是宜不以我为异而有所请也岂余知有未深乃反以为异耶上人行矣四明雪窦层峰迭壁崭絶空青传闻异时多古佛化现上人归卧云壑益弘其道所造当益深余老且病得请而归即将絶涛江而东过上人之庐而叩其所以同者

送林鸣善还台州序

吾郡林先生鸣善隐居临海之墟缚茅为庐艺麻与稻以供衣食暇则稽经阅史以求性命道徳之原治乱兴亡之迹且曰吾老矣以是终吾身今天子更化壹是以儒术为治有旨尽征天下士布列庶位有司奉行惟谨广搜博访罔有或遗于是先生以老辞不获乃起就道西过钱唐上谒方面重臣以行方面重臣顾见先生须鬓皤然曰老矣宜勿遣嗟乎男子四十始仕五十命为大夫服官政七十致仕此常典也夫身以任道故以孔子之圣志气虽与人殊而血气之禀则亦不能独异方其少时梦寐欲行周公之道及其歴聘诸国不遇而归而其言曰甚矣吾衰也久矣吾不复梦见周公此可想而见也先生方盛强时学足以有守材足以有为而胜国之制取人不以阀阅则以刀笔积劳彼以儒术进者犹冠之有緌履之有絇不可缺耳遂使先生之材之学浮沉闾里与编民伍不蒙一命以老虽然此必有任其咎者吾固不必论乃今遭值立贤无方之日而其既衰者不可使之复盛以为国宣力乃竟敛其有用之具以去亦可惜哉虽然君子之所贵固自有大于此者先生归矣年日益髙学日益邃徳日益茂如异时徐中行先生以八行著称吾里顾不伟欤其重其轻盖必有见于此矣余也何足以知之钱唐大夫士多羡其归相率为诗以送而余以同郡为之序

陶阳图谱序

陶阳在台之黄岩陶氏世居焉始陶氏自闽之长溪徙东瓯又徙台之黄岩至今吏部员外郎汉生氏之十一世祖讳某者当宋皇佑间仕为都巡检实迁陶阳故汉生为陶阳陶氏汉生之言曰宗法不立则族聚相视有若路人吾甚伤之遂列图于前系谱于后以明世次名曰陶阳图谱夫陶自受姓以来蔓延天下世非一世也族非一族也今将图谱以昭先徳迪后胤援逺以明近举疏以见亲可也不援逺以明近不举疏以见亲而曰陶阳图谱者详其所自出也详其所自出则宜本之长溪遗长溪而本陶阳者崇始迁也此图谱亲亲之意也予尝考陶氏世徳之懿而想巡检府君当宋之全盛鸣玉庙朝分符郡国非乏可为之时顾乃位不满其徳中更十世俊彦盖有之矣然皆以儒自守未见有名上三铨秩登百石者乃今汉生氏以清材粹学遭值圣明之朝践歴华要譬之骐骥驰骋康庄之衢未见其止也尝观其逺祖靖节先生所为命子诗歴叙虞宾以来至周司徒以及于愍侯舍丞相青长沙公侃勲徳之盛而卒乃自叹瞻望弗及则靖节之所遭盖有异于汉生者矣然则陶氏世徳有丰有啬又系乎时之污隆陶氏子孙循末求本尚有考于斯哉

送清源师还天界寺序

清源师泉南之秀也慕浮屠入金华山学道于傅大士行化之地尝出世矣京师之天界寺为方今第一禅林僧伽攸聚据猊床挥麈拂者称人天师自非丰才硕徳为上所知者不以授今年春全室禅师泐公以髙僧召见遂有是命清源师闻而往焉全室嘉之延居第二座夏五月余至京师谒全室方丈始识清源间窥法会之盛见其持百文规约束大众肃然其容秩然其仪如执法庙廷人莫敢犯及其退也间一过之则煮茗赋诗歌吟笑呼以为乐是时全室之客老宿如朽室楩圆彻如性原明冲黙如敏机慧皆辱与余游而清源师以方盛之年清旷不覊之气处乎其间亦一竒也昔宋在汴时相国寺实为法窟而其杰然者则有秘演惟俨欧阳公于秘演则称其豪旷于惟俨则称其介特且喜其皆有文辞二人者其所造佛理虽不可得而知然亦一时方外之髙士今之天界昔之相国也有如清源师者吾亦谓有演俨之风余既南还心颇念之未几复相见钱唐握手倾写颇洽居无几何又踵门请曰吾将还矣白云在空去来无迹固如是耶归造全室为我谢曰尘世之人追想禅悦则未始一日忘也

詹氏世谱序

今翰林学士承旨兼吏部尚书詹公出其世谱一通示一夔曰吾家世谱盖尝毁于兵矣兹复手疏吾宗传序之次以示吾子与孙子与我执笔序之余见其所疏干支疏畅纲网联络秩然有条而不紊作而言曰此诚大夫君子反本崇始之具也一夔蚤尝读周官书见有小史之职奠世系辨昭穆以定邦国之志曰此世谱之所由起也盖世之有氏为族者非有谱以识其所从出与其所由分世日以逺族日以繁必至不相维系而昭穆之辨淆矣此世谱之所以不可不作也按谱公之受姓实始于楚之詹尹其后子孙遂以官为氏渉汉歴唐代有闻人中更变故莫能考至宋有讳范与适者从苏文忠公游其名具在家集适传二世生武徳大夫殿前统制讳青始以武弁起家扈从髙宗都杭是为公之髙祖武徳府君再传而生武翼郎马歩摠辖讳某以骁勇为都统夏贵麾下将从镇鄂州会元兵南下移守阳罗堡病作归家第俄而宋亡宋将校多持告身换新命以仕武翼府君独叹曰吾虽偏禆欲为国効死而不克遂今运去物改尚藉是为哉遂脱尺籍与编氓伍教子读书曰安知吾子孙不有以文学兴者是为公之曾大父武翼府君生声甫先生讳镗声甫先生生古寳先生讳鼎新江南平向之藉武阶以进者率以新附待之迁徙挫抑不遑宁处而武翼府君之子与孙独为元之幸民峩冠博带徜徉士林之中可谓遗之以安者矣而皆未有显于时者公为古寳先生胤子年十二三从乡先生学有俊声时虞文靖公之仲弟盘为苍梧尹见而竒之妻之以子授易于梅坡甘先生楚材学春秋于我山刘先生彭寿二先生皆当世老儒以经术名世而公天资俊爽见趣卓絶能尽造其阃奥涵揉浚发为文操笔立就水涌山立可喜可愕然在胜国懐寳莫售仅为州助敎遭值更化遂以丰材硕学受知皇上日跻华要由中书博士六转而为吏部尚书国家用之惟恐不尽其材遂复有兼官之命十年之内非以藻鉴而甄别人伦则以文章而铺张神藻曾不混以他职可谓荣且显矣而武翼府君之所以望其后人者亦至是而验矣一夔伏覩公之世谱见詹氏至公而大执谱叹曰公之先世所以贻谋者茍失其道能至是乎及从公史馆预于纂修之末见公日被顾问知公阴进嘉言以福天下则公之子孙益大于后者又可知矣他日光昭家乘为南楚世家岂不自公始乎乃不让而序之

送朱质夫知宁逺县序

海之南环岛之州四黎人居之黎之种二依凭深山不供贡赋者谓之生黎耕牧省地知供贡赋者谓之熟黎今州县所治者则熟黎之外地也窃闻其俗其可以州县治者已数百年于此夷习犹未变而其知供贡赋者稍咈其意亦易以生变矧素不知供贡赋者乎尝试思之其人视中国言语虽不通衣服虽不同而其肢体颜面则固不异于人也彼其天性岂独与人殊哉夷考其故良由异时朝廷视为险逺不暇择贤守令贤者既以险逺为解而不惮险逺者又多挟私之人至以军使治之又漫不以承流宣化为事为之师帅如此几何而不为异也尚望其能化哉天兵南下其地悉归版图皇上鉴观前政之失一视同仁谓其地虽在要荒之外不可以不治治之不以他道必以儒术于是铨曹钦承上意不暇计道里之逺近险易授官如内地六七年来冠章甫被缝掖者殆徧其州县而报政于朝者亦谓黎人之向化不独熟黎而所谓生黎者亦皆愿为省地之氓矣此岂不足以见儒效之白乎海昌朱质夫氏与余游有年矣端慎而有守其先君子之欲其以明经起家也作经训堂以励之质夫克遵先志刻意向学故秘书卿贡公泰甫以文学政事知名当世质夫实师事之学日益以髙识日益以广声藉藉矣会有诏兴学杭守辟起助敎钱塘诸生未几监察御史采访至浙以质夫材堪守令不宜在散地遂荐于朝而有宁逺之命夫宁逺崖之属邑崖视琼管三州昔人有再渉鲸波之语往者尤难之质夫既拜命作而言曰幼而学之壮而行之吾尝诵矣吾学不如古人吾志亦岂不如今人吾今幸有可行之地尚安敢计夫道里之逺近险易以格吾君之徳意哉朱衣象笏道过钱唐不见有难色诗曰蔼蔼王多吉士惟君子使此王遵过九折坂所以愿为忠臣也欤质夫行矣吾知海南气习之变自我朝始而四州之邑声明文物之盛自宁逺始矣若夫变夷为夏其设施次第必有其道质夫政成而还吾请问其目焉

哀颂序

呜呼哀颂之作其始于秦人所赋黄鸟者乎魏晋而降七哀八哀之赋盖皆权舆于此然不徒作也必其人节谊之髙文学之懿政治之美有足以起人思慕之心而后作也余观仁和之士颂其县令于既殁之后非所谓起人思慕之心而后作者乎令吴姓平易近民以洪武五年冬来为仁和今年冬十月以疾卒于官仁和剧县自辰抵酉公务猬如吴令闗决趋办上不瘝官下不疾民至于学校之务世所谓不急者尤数数然加之意故其殁也人皆思慕之而哀颂之所由以作欤呜呼世道不古都髙位食重禄者皆足以致人之誉自予所见多在于居官之日而不在于罢官之后于此尤足以信吴令之政之善也传曰诗可以兴观是什者其亦有以感发也夫 

送王孟起还括苍序

古者文武并用后世或厘而二之是以深衣之制可以为文可以为武盖可见也汉时期门羽林皆知读书而博物洽闻之家亦有投笔而起立功万里之外取封侯者曷尝有二乎哉今都指挥使徐公镇浙之五年令行禁止境内宁谧人吏洽和乃日召武弁子弟之当世袭者敎之骑射击刺又虑羣子弟志刚而气鋭也不开之以仁义忠信之说示之以古今成败得失之故则他日当大任必将昧于所施宜有硕儒以为之师公雅善金华徐先生遂延致之先生问学该洽且善牖导一时鼔箧而来者殆将百人而公又以文武之事可以并用而不可以并习乃中分其日之晷而从事焉敎道之行闻者莫不兴起时王升孟起之尊人以千夫之众分镇括苍孟起其胤子也不逺数百里闻风而来孟起躯干颀硕人初见之以为彼将家子骑马试剑其长也操觚弄翰必弗暇及或颇泛视之及与之交其容粹然其气温然而见于歌诗又清婉有体裁则又皆曰此非韦布士也耶以此知天之生才不可以一道取也于是自公而下至于其师或嘉奬之中夏之吉将还省其亲别余请赠余告之曰言乎禄秩则子之所承者不薄言乎才质则子之所赋者不凡至于材与艺则子之所见者亦异于人然则子之所藉者亦以厚矣何能为子言哉窃独闻之皇上励精图治以致太平之具在于时之俊彦遂大兴学校以振起之伏见诏条所及每不以文武殊科其意深矣今都使公之笃于奬励盖以皇上之心为心矣如孟起者其亦心都使公之心乎立身扬名孝之大者徒奉甘旨特其小者耳归哉归哉毋迟迟其来也

送钱主簿序

上既削平海内壹是用儒为治乃洪武三年冬诏以科目取士如前代之制又以取士有定额试于春官而或下第非其才之不逮是额隘也官之如得第且又验其身言有入优等出身至或在正奏（阙）甚盛典也于是越士钱尚絅允裳氏以会试下第得调杭之新城簿允裳裔出武穆王镠今国子先生子予甫之冢嗣也姿敦茂克廉慎自持而其文辞经艺又精敏过人其来新城县当杭睦之交顷岁战争为咽喉地民之存者无几允裳与其县之长披草莱剪荆棘以立治所招其遗民而抚字之虽征输有严曾不示苛以揺其生民皆徳之间趋事会府峩冠束带立于太守之庭气容恂恂若不能言或颇以寻常儒生易之及其承约束而退量事之轻重缓急如期而集则又莫不交口称誉斯亦难矣自允裳而观使例以下第之士弃之顾不遗才也耶余尝怪异时三歳大比所在有司合千数百人试于其乡百一为收而贡之春官其额不过三百人又取其一而遗其二而后进之天子谓之廷试其得赐官而去者仅百人而止以四海之广而取士止于百人士焉由进窃虑当时有才之士如吾允裳者固亦不乏欲承一命之宠稍试以自见譬犹仰而望天何阶可升徒守遗经至于皓首而已以此而论士之生世未尝不可用也惟患时不偶尔然则允裳其遇时者欤虽然大雅之诗曰芃芃棫朴薪之槱之序者以为能官人也夫棫朴非巨材也弃之奚损于治而大雅之君子不遗之者诚以天下之材巨细长短当各适其用而治道由兹而成也如允裳者其得遇于斯世抑不谓之至幸也哉会允裳以满将改调其邑之文学掾请余言以赠其行余疏陋无以为赠也谨告之曰投檄选部退拜而翁于辟雍之馆晨昬有暇考论道徳之懿经制之术増益有所未至再命于朝扬芳迈烈当不止于佐县时是吾党之望也其勉之哉

送赵贵伯归省序

同郡赵贵伯直谅人也自其先以贵胤别居于台遗泽之所濡代以簪缨显贵伯承世徳之懿肆志于学所致力者非独辞翰而已至于他艺有切于士大夫之用者亦习而精之尝以材辟掌吏牍于天官之府实司四方文学之选洪武五年夏予以贡诣曹始与贵伯相识贵伯笃乡党之好每诣曹谒见情谊翕翕热也暨予捧檄而还贵伯笑谓予曰吾幸已及考不久请间归省取道钱塘必与子握手西湖之上如期候之不至明年秋八月予以史事被召至则首问贵伯已调官蜀南去矣然后知贵伯之不果于请者迫于之官故也今年春正月予方危坐冷署有客踵门大帽长裾癯然其形苍然其色疾呼而进亟起而迓之则贵伯也拜揖问安否已始悉贵伯以蜀省之命奉表入贺正旦大礼庆成得请而来也于是而贵伯省亲之志遂矣予闻之士之事亲立身扬名为上饮食衣服之奉次之古之人有子在亲侧虽无离忧其志不乐者子在京师虽有离忧其志乐者是故孝子贵乎养志使贵伯向也得请未释褐也吾虑不足以悦而亲今为日虽久已幸一命于朝束带执简趋跄后先顾不足悦而亲乎然则贵伯之请非有待也盖若有待焉尔国家方以孝理天下故不以贵伯在官为难而如其请是不欲以公义废私恩也贵伯归拜而亲其尚勿以区区饮食衣服之奉为孝亟治装西上鞠躬尽瘁扬芳迈伟奏最于朝调官便近母夫人尚康健板舆迎养以乐其志刻日可待万里之行不足惜也

送朱彦昭北游序

括苍朱彦昭警敏有竒气敛藏书册顺浙河而下访予吴山之阳揖而言曰昭东鄙之人也蚤有志四方今者买舟北郭之外将过吴门渡大江泝淮泗而上抵于大梁之墟然后折旋而东至于邹鲁而后归古之人有逺役者必请赠先生宁无一言半辞为我赠乎予语彦昭曩者天下用兵疆场彼此跬歩阻絶有志之士顾瞻四方蹙蹙靡所骋今天下一国四海一家愿游之士茍持尺寸之繻虽北之燕南适越谁复何问子当英妙之年值太平之日其游也维其时矣虽然窃有告焉子出吴门登姑苏之台而眺全吴泰伯之遗风泯矣若阖闾之伯业不足吊也渡大江而观波涛之汹涌中原既清祖豫州击楫之志亦何足壮抵大梁入自东门问魏公子侯生执御之事而想其下士之意真足以得人之死力自今观之盖战国相倾之习君子亦奚取焉若夫邹鲁盖圣人之邦也入其境见泰山之髙曰吾圣人盖尝登焉见泗水之流曰吾圣人盖尝济焉入其里见林木之茂庙貌之尊曰吾圣人之神明盖于此乎出入焉请于祠宫摄衣而进拜于履前仰瞻徳容之盛吾知子之心若愤而起若悱而发矣凡人在遐陬僻壤诵其诗读其书且犹想象而兴起而况于亲造其地而楫其风声气泽也耶今子之游必至于邹鲁而返盖必有见于此矣予安用渎告为哉因念少尝北游及还取道鲁桥而南瞻望圣人之居不逺二百里以有内艰不果往然犹自慰后至未晚也未几而兵事作矣今虽可游而年已衰迈不能以筋骨为礼而子请赠以行吾宁不为之怅惋他日子归过钱唐凡渉歴之次第见闻之始末试为我陈之

陈氏世谱序

按陈本妫姓有国在太皥之墟宛丘之侧其地近楚遂为楚所并其国既灭子孙因以国氏至汉有为太丘长者以有徳闻其子元方季方有难兄难弟之目故凡氏陈者多祖太丘五代之际有讳环者自婺之东阳徙台之松里是为松里陈氏而松里陈氏以诗书起家其登淳佑丁未进士第者讳元龙由番阳尉仕至抚州签判其登咸淳乙丑进士第讳蒙由宁国推官擢为国子録至元大徳间又有以雄才硕学受知世祖者讳孚由国史院编修超授礼部郎中奉使安南有功出佐列郡入直翰林则尤陈氏之杰然者其它领乡书升舍选第奉常补文学掌故者亦累累有焉而松里之陈氏蔚为台之望族矣陈氏之良有名朂字永年者尝用儒饰吏为州县六曹长乡称老成洪武初元其子誉仕浙遂来就养会有诏定户版因占籍钱唐永年虑传序寖逺而后之人或不知其所自出也乃本其传序之次用世经人纬之例着为家谱以遗后之人以一夔有里闬之好请题辞谱端呜呼古无谱牒而严大宗小宗之法自宗法不修而尚门地于是而谱牒之学兴盖谱牒之设以待夫为之后者曰是为本之所自出吾则思所以崇本反始以存尊尊之谊曰是为支之所由分吾则思所以别生分类以立亲亲之道于是而先王叙伦理笃恩义之意勿论亲疏逺近昭然可见恶有视同姓若路人者哉永年亟着兹谱可谓知务者矣传曰智者无不知也当务之为急永年有焉

送廖思诚知安肃县序

自夫学校之兴郡县弟子员所在林立其间超等之材固亦甚多然求其朴且愿者则亦鲜见也余职教杭郡会弟子员缺取之有司得今知安肃县廖生思诚生以弟子礼来见其质温其言确其升降进退不躁率既就学习为辞章经艺亦循序而进不务躐等以取近效盖所谓朴且愿者也九年冬贡于太学为博士弟子居无何有旨命集事四方如古行人之职或谓思诚非敏于事者是行也恐非所堪生闻之曰尽吾力之所能为而为之而已亦安敢不敏故每承命以出辄劬躬瘁力营画趋办无纎毫诡遇意以求速成而其所集事无弗集者既而称思诚者藉藉此足以明朴且愿者之有为也余久不见生今年秋九月坐论堂上生冠带济济趋前再拜谢曰某尝受敎今蒙恩宰保定之安肃矣兹将上官愿先生更益一言之教以往余谓生服勤王事者有年未尝有缺失可谓难能矣然不过行人之职今也拔自布衣授以七品之秩付以百里之地绯衣象简临乎吏民之上为一邑长若可以夸于人然犹不自足而请敎焉此其志殆非安于小成者也且吾闻之治民之道无他在乎因其俗而导之尔安肃在易水上其地风气刚劲其人质朴而勤事质朴则易敎勤事则易使以不自足之心而长易敎易使之民安肃之政其有不成者乎昔者孔子之门有子张焉其人务外至其问政孔子告之曰居之无倦行之以忠说者曰无倦则始终如一以忠则表里如一生非学子张者吾观其平日所为己若能用力于所谓忠者矣今为安肃无他言也惟益慎如集事时而己他日报政必以最闻属生请敎谨以是为规

始丰稿巻五

●钦定四库全书

始丰稿巻六

（明）徐一夔 撰

○题跋

题宋贤墨迹

右宋人墨迹一巻栝苍吴宗愈之所蔵也按而视之名相如虞雍公张魏公周益公道学如陆子寿文艺如薛道祖张温夫具在道祖温夫以善书名世其波磔之工固不待论雍公魏公益公负经济之术子寿兄弟穷性命之原其于字画未必屑屑求工者今观所书皆端穏深润有法度临学之士或有所未及乃知有徳有言者于区区字画亦不茍若是兵革之后旧物不多见宗愈以古人墨迹而知寳蔵之可尚也哉

题王伯昌颁赦崇明诗后

山东王君伯昌蚤以学行著称及归今朝擢为考功郎甞被旨宣赦崇明赋近体一首属和者自州尹刘君伯序而下凢若干人古者大夫交政诸侯有宴飨之设宾主献酬则举诗以明志故必习诗者乃堪使职君为朝臣颁恩下土乃自为诗以宣皇风畅徳意新民之视听职也而其守臣暨凢庶士又聮音继响以答其意顾不美欤今君为邑海盐出以见示余善其得使职也识于左方

跋临海张氏家谱

临海张景素华年有才学值大朝搜罗材畯虽寸长弗弃景素遂以选为引进使暇日持其从祖父子通先生所著家谱一通示余且请论著夫家谱之设以明世次也昔之为谱者有用汉年表法者有用礼大宗小宗法者虽其为例不同而同于明世次也余观张氏始宋迄元余既得以考其先徳之懿复执谱叹曰张氏在宋如讳亢者以鄜延钤辖从范文正公收麟府之绩如讳奭者以龙圗学士从文潞公预耆英之会又若讳埏者当靖康之乱从叅政谢克家与金人战江上以死节闻其它用进士起家纡青曵紫者亦累累而有可谓盛矣暨至于元求其能自见者殊寥寥然抑岂张氏丰于前而啬于后耶徐而思之宋之盛非儒不用而元自混一之后当国之臣阴废南产之士虽有美材然皆老于山林之下莫能以自逹以故然尔故谱之设以明世次也而善修者存其人始终显晦之迹而时政之得失亦因以见焉古人有言公侯之子孙必复其始此其时矣景素尚勉之哉母俾前人专美宋世

跋庐陵段母墓志铭后

庐陵段鼎翁笃厚人也取道钱唐而还谒余学馆出学士宋公所著其母夫人墓铭见示且曰向在京师蒙公铭吾母且语鼎曰子过钱唐有徐大章者吾友也可与言文事其以吾所著铭示之吾用为先容以求见余受而诵之至再以谓凢铭以发潜徳欲其传也学士之文在穹壌间其必传也无疑亦夫人之行有以起之也何也学士之言曰夫人有二子长已出次他出夫人抚育如一体人见二子彩衣双舞夫人之侧不知其为异母子呜呼可谓善述人之行者矣大凡女妇类多钟爱已子于他母所出或奴视之史册所载如晋王休征母者固亦多矣段母独能均爱为众女妇之所不能为讵非懿行也哉此学士所以特茟书之以劝天下之为人母者也吾闻父母殁而不求名人铭是谓不孝鼎翁其可免矣若以余为可言文事而使之言则恐失之

题赵文敏公所书龙门三自省偈

隋僧智永字画精妙甞冩真草千文八百本散于江东诸寺其意盖为学书者设耳近世吴兴赵公亦以字画名世其冩龙门三自省偈自谓无虑数十百本且曰愿一切见闻悉皆成佛此岂专为学书者设耶二公一儒一墨所见不同如此必有能辨之者

跋危内翰所撰炬法师塔铭后

寳石山荪师以临川危公所譔炬法师塔铭装潢成巻持以示余曰此危公埀殁之茟也其文揔若干字而点窜又计若干字字大如蝇头而兼用行草其孤于识其后曰此文洪武五年正月十日先君子所作是月二十又五日以疾终今以此文寄其徒秋岩昆仲用见先君子之意于今为安庆府教授秋岩则荪师字也予以此本乃公未脱槀之文行草兼用且加点窜读者难认取今天界寺住持泐公所为行状正其差讹命诸生方质录于槀本之后以便读者且属荪师请善书者登其文于石而以稿本留于山中使后人见公当埀殁之际其文与字画不苟如此公以文章翰墨名世著作既髙而楷行草三体并臻于妙凢世臣大家释老寺观穹碑短碣多出公手至于遐方裔壤得其片言只字莫不寳以为玩当时号称辞翰两絶公凢为文既脱稿类皆楷书登石此文如其孤所志去捐馆之日十又五日尔盖以病仅克属稿不及别书也因识于巻末以归荪师八年十月

跋进马圗

右进马圗一人戴皮冠冠上悬赤丸一大如菽冠檐则缘文贝为饰穿窄袖袍袍用文绮为之缕金縁栏着乌皮靴靴様尖而直制若一字北向拱手立容甚恭肃盖主进马者一人拱手立于其后容亦恭肃袍靴同而冠不悬丸不縁贝必其从者也一人童颅辫发而不加冠牵一马而前其马毛色皆黒自颈至膊墨渖深润如玄云蒸雨独鼻梁隆起而白状若玉陇盖白鼻騧也一人亦不冠童颅椎结而鼻加髙牵一马随之其马昻首长鸣欲追前马马满身皆旋纹如用綖缳钱匀敷可以枚数而贯盖连钱騘也一人大畧如前牵一马出于其后马耳若批竹尾若拥篲两蹄拏空而出欲追前马牵者死挽之而力不能制面有努力容而马之背则微赤自腹以下皆浅白色盖赭白马也相马法曰彤白杂毛曰驳即赭白也此三马者神骏之气有一空凢马之意余缔玩久之目眩神悸如见所谓天廐真龙者杭人有沈积中氏家蔵此图暇日持以示余其籖题曰进马图余闻古之贤君有献千里马者却之不知此图模何代所进马意其流传人间亦不过好大喜功之具独羡画师运思之精冩人物如生亦一竒也为志于左方

○书

与王待制书

前年冬执事自漳州被召纂修元史去年二月道过钱唐时仆亦自天台襄事而还天遂良觌解后于候潮门憧憧往来之地握手道间阔外执事以使者催促之亟仆亦不得从容听教不胜怏怏分手之后仆以连岁奔播之余生事寥落且有寒湿脚疾之苦逺适海隅觅一馆榖之地聊用养痾旋闻文佩至京擢居次对之职与金华宋公同领揔裁之命歆艳歆艳今上甫革元命即取十四帝一百六十三年之事修成一代不刋之书所谓国可灭史不可灭者于今见之甚盛典也而执事拔自常调用称其材然亦不可不谓之千载一遇去冬有人来自京云置局以来未满一岁自元太祖至宁宗一十三朝一百三十年之事悉已本据实录修成上进局中秉笔之士或已授官或已还山去矣独顺帝一朝三十六年之事以无实录可据分遣使者搜访故都图籍列郡文移有闗于三十六年之政体者俱收并录以备采择足成一代之书迩者县吏踵门传致浙省官僚之命云朝廷以史事见征盖以此也且云执事以仆为善叙事荐之当路夫为揔裁荐人以预纂修此固其职向者道语之时执事不以仆为不材已欲引而置之纂修之列仆固甞敷露情实以辞之矣今执事又何为而有意于区区不材且病之人也窃甞思之近世之论史者以谓莫切于日厯日厯者史之根柢也自唐长寿中史官姚璹奏请撰时政记元和中韦执谊又奏史官撰日厯日厯之设虽曰权幸用事姑以是为创稿之具其法以事系日以日系月以月系时以时系年犹有春秋之遗法而起居注之设亦专以甲子起例盖记事之法无踰此也往宋极重史事日厯之修必诸司闗白如诏诰政令则三省必录如兵机邉事枢庭必报百官之拜罢刑赏之与夺台諌之论列给舍之缴驳经筵之论答臣僚之转对侍从之直前故事中外之囊封匦奏下至钱榖甲兵狱讼造作凢有闗于政体者必随日以录此日厯之所以不可忽也然又虑其出于吏牍未免讹缪或一日之差则后难考定一事之失则后难増补此欧阳公所以犹虑日厯或至遗失奏请岁终监修宰相点检修撰官日所录事有隳官失职者罚之其于日厯慎重如此日厯不至遗失则后日会要之修取于此他年实录之修取于此百年之后纪志列传取于此此宋氏之史所以为精确也仆之所陈固执事之所熟知有不待于赘说者而仆自有知颇识元朝制度文为务从简便且闻史事尤甚踈畧不置日厯不置起居注独中书置时政科以一文学掾掌之以事付史馆及一帝崩则国史院据所付修实录而已尚幸天厯间诏修经世大典虞公集依六典为之一代之典章文物稍备其书止于天厯而其事则可备十三朝之未备前局之史既有十三朝实录可据又有经世大典可以参稽一时预于纂修之士凢若干人余人虽不尽识如胡仲申陶中立赵伯友赵子常徐大年軰又皆有史学其成此十三朝之史不难矣今夫顺帝一朝三十六年之事既无实录可据又无叅稽之书惟慿采访以足成之窃恐其事未必核也其言未必驯也其首尾未必贯串也虽执事高材卓识提纲挈领有条而不紊有如向之诸公或受官或还山既各散去而欲不材且病如仆者承乏于后诚恐不能化臭腐为神竒以副执事之意有司不容见辞逼上道舟至嘉兴驿贱疾大作行步不前谨令侍生奉状上逹左右乞赐矜察言之当路别求有史材者成此盛典不备

○表

代杭州卫徐都指挥使谢赐公田米表

臣某钦奉八月二十二日圣旨増赐臣公田米若干石臣某谨奉表称谢者臣伏以恩数稠迭宠命焜煌揆分则满盈顾已则局蹐臣某诚惶诚惧顿首稽首臣念自童年遭逢圣主遂荷抚育至于成人忝备使令列于侍卫骤膺方面之寄未有毫发之功厚之以常禄之颁益之以公田之赐既荣且富虽喜实惊心毎悚于素餐恩复出于异数纵竭驽力难报主知兹盖伏遇陛下量包八纮如天地之盖载泽及万物如雨露之生成有若单微亦劳眷注臣惟当愈加恪慎勉务公勤庶殚蝼蚁之忱少効涓埃之补无任感恩恋阙之至谨奉表称谢以闻

代两浙李运使谢恩表

臣某钦奉圣旨除臣两浙转运盐使司使臣某谨奉表称谢者臣伏以圣恩下被宠耀有加拜命若惊临职愈惧臣某诚惶诚恐稽首顿首臣自揆踈贱幸遭圣明甞忝备于使令遂蒙任以转运自淮迁浙已经五载之余由初及今未有一丝之补常懐兢愓每赐优容讵意埀老之年超授三品之秩宠之已至分则实踰兹盖伏遇陛下量包八纮若海涵而春育泽及万物如天施而地生均囿大造之中独荷曲成之赐臣惟当坚持晚节恪谨官箴式殚方寸之忱少効涓尘之报无任感恩恋阙之至谨奉表称谢以闻

○祝文

初至杭学谒先圣祝文

维洪武五年岁次壬子九月朔越二十八日试职杭州府学教授徐一夔敢告于大成至圣文宣王一夔年逾五十于道未闻更化云初聿兴学校叨典教事为国育材牖导之方未获其要尚资神化相于有成

再至杭学谒先圣祝文

维洪武七年岁次甲寅正月朔越二十有一日实授杭州府学教授徐一夔敢昭告于大成至圣文宣王一夔忝领兹学月仅及朞召命有临俾预史事违逺圣范有愓于衷竣事而还是用盥荐神其阴隲底于有终

○祭文

祭马生公着文

维洪武二年岁次已酉三月某朔又某日老友徐一夔谨以清酌之奠祭于公着茂才之灵曰惟子蚤岁质茂气昌而父诏子延我钱唐辟馆处我三阅秋霜时方多难兵动宇疆幸安于隅式遂向方子之自励如淬而刚其精于业日就月将克副父志允惟其良后余别去游秀之庠子有家衅荐至披猖念子于学若畬就荒间一相过视我篇章词旨粲然有加于常知子之志不懈益强假以岁月其进曷量大兵之岁我欲子旁庶几相依以免厥殃道既阻矣遂觖所望竟蒙网罗迫起苍惶我来别子子居甫康欲解我忧酌以酒浆言饯于浒于是参商我至于京给事文坊传言海隅有肆于狂意子之家避必以航是年之冬东人来王有自越者及子甚详云子客死虞江之阳其时闻之惊我中肠出哭长干有悲未甞去年之春我罹父丧恳恳上请许还奉襄去也匍匐返也劻勷薄言往奠蹉跎未遑友教之谊岂其或忘兹闻即幽始来执觞嘻孰不死子独可伤妻子在室父母在堂向也聚哭今也异方岂时适然抑数之当矢辞及此重为涕滂

祭伍子胥文（代浙省官作）

惟神昔在于呉以忠而陨庙食兹山用昭素愤神气不磨护潮出没白马素车尚见彷佛惟皇御宇有嘉其忠申勑守吏岁祀是崇洁兹牲醪荐于神所庶其来歆永奠江浒

○传

洛下遗民传

余游虎林盖甞登于伍大夫之山而望焉见夫山川回合城郭宏固邑屋鳞次叹曰由宋渉元休养生息其盛极矣自罹兵燹于兹二纪其殷庶之积视他郡县犹盛夫岂无瓌伟不羣之士杂处里闾而不自衒者安得见之以冩我忧下至山址见有一士长七尺余戴古冠巾穿白练枹色如雪束黄丝絙齐曵地目瞳子烱然风约踈髯洒洒可数行通衢中高视阔步世俗莫能溷余甚异之而未敢即也从其所之前遇高丘輙蹑屦而上仰而若吁俯而若思歌曰陟彼高丘兮面彼圻矣维谷则崇兮陵则夷矣代有禅续兮罔测其微矣彼沦以胥兮而我则遗矣西山之人兮吾将从之归矣莫测其所以余揖而问之曰先生为谁瞪目熟视余久之徐曰我洛下遗民也安用问我为余不敢诘谨识之他日见汝南生以问焉生曰此吾故人程彦泽君也君盖河南先生纯公之后其大父甞为言官至元大徳之间以直道着君少有气节高自称许欲树立竒勲名恒自诵曰夫人具性命道徳之藴通天地万物之情达礼乐刑政之用充而大之使民与物不失其所是乃天职不然是自弃尔夫欲有为要必为天子辅相乃可此外不足尽力复自叹曰嘻有命焉自古有志之士其不能致者盖亦多矣纵能致之不如伊尹之于汤傅说之于高宗诸葛孔明之于蜀先主亦具臣尔然又自度上不系于天下不系于人而能有功徳及人独惟医尔然我亦不喜为世俗医侥幸射利必为神医其立志如此其后游于五湖有葛先生者以医鸣其术甚神先生已人疾死可立起五湖间人称为神医君闻而喜曰是真吾师也乃营绍介为先容先生不许曰吾术不以与庸夫君弗为沮一日躬执贽币诣先生门下求见以刺通先生素傲睨不即出见稍揽衣起从户隙窥君见君神采烨然曰非庸夫也是能昌吾道者遂出见尽以其术授君故君为医大类葛先生会天下大乱君择地避曰虎林地大人众易以净没故来居焉方是时专制方面者多自官人有荐君者輙避去曰我何可污我何可污未几今天子革元命向之有官者不问仕辍悉就遣而君夷然如常时方自诧曰吾故民也吾故民也因本其所自出称洛下遗民云汝南生陈君翰也呜呼世有斯人哉吾恒记幼时读诗见诗人叙述武王克商时事其称有曰殷士肤敏祼将于京第曰帝王革命大率然尔不知其为悲也及夫运去物改亲见其事始三复而悲之曰嗟乎士固有如此者今程彦泽氏当乱世在众人中而不同于众人卒能自全其道哆然以遗民称若欲自附于古之贤人者不其伟欤孔子曰斯民也三代之所以直道而行也谁毁谁誉今去孔子虽逺若遗民者亦其人也吾何言哉吾何言哉

无辨野人小传

野人计姓子常字系出越大夫然然仕越称材大夫甞豋封禺山筹其国事至今人号其山计筹越既灭子孙散处浙河东西故今浙河东西凡计姓者皆其后也野人姿檏茂稍渉猎传记甞从州祭酒司俎豆事又从州大夫治簿书事颇见谓材敏遭时多故去居御儿溪之阳不巾不袜作野人状与农夫田父杂处居久之农夫田父见其无他技能声势私窃议之曰彼夫也儒生耶其言不文文法吏耶其行不刻农夫田父耶其生产作业又不我若果何人斯自是甚易之语言稍忤至或唾之詈之野人皆直受之不报有与野人厚者反不能平谓野人曰若瘖耶胡不与辨野人曰吾固欲逃名而未能者也何辨之有其不与物竞类如此人皆称之曰无辨野人遂用以自号云赞曰昔者文中子教授河汾之间弟子有问止谤者文中子曰无辨盖辨之文言在两辛之间两罪相讼也故辨则谤増不辨则谤息止沸以水之法尔斯人也溷迹田里自同于野人是不欲以皎皎之名闻于人者顾肯效市井之人较是非黒白于口舌之末以为能哉吾以其人得处屯之道着之于篇

周处士小传

处士讳徳骥字仲良姓周氏其先汳人四世祖询从高宗南渡侨居杭之新城其后遂占籍焉处士姓至孝其父蚤世事母备至起居饮食惟母意是适无纎毫忤依恋其母则若婴儿然候母所常止处輙取书从傍读少出而返母或不在常所则额为之蹙必见乃喜家贫试吏他郡资其禄以养母俄病不乐在他郡时方尚吏公府掌文牍者权侔上官非有势力援引不可致处士无所顾惜輙谢去奉其母还乡里母病稍剧彷徨营救弗效夜輙向天而祷愿减已寿以益母寿一夕见有神人手执莲花告之曰不必尔也尔诵法华经六十部则尔母差矣法华经佛书也处士跃然以喜曰吾母生矣用神言持诵惟谨至正之季张氏据姑苏擅爵禄之柄能富贵人或劝之仕处士斥之曰子不知我我非受伪署者乃去隠桐庐山谷中卒至不污其殁也大夫君子或诔之曰孝以事亲亷以律已哀哉若人为世之轨处士有子昉亦以行谊称赞曰仲尼之门言孝莫如闵损氏及季氏使之仕则谢絶其使至欲去之汶上讵非孝者百行之祖不肯为非义事以累之欤处士能孝而又不仕于张氏叔季之世有若而人可尚也哉可尚也哉

○墓志

王自牧墓志铭

钱唐有卓行之士曰王君自牧以洪武八年十有二月甲午卒于家年五十有七君凡三娶皆无子养他姓子为子年甫八歳家既素贫其卒也弱妻稚子茫然无所措其友相与鸠财治其丧事将以是月某日奉其柩塟于钱唐县南山石屋坞先茔之次既又相与谋曰王君文学行谊不媿古人盍图其所以不朽者乃使其弟子金冕具状携其孤曰顺孙者拜而请铭顺孙即所后八岁儿也予不得辞则叙而铭之君讳谦自牧其字也世为钱唐人祖讳某父讳某皆潜德弗耀君气夷貌庄方龆龀若老成人长从乡先生学先生见其沉潜甚异之曰此子他日必有过人者父母殁服丧以礼岁时思慕哭必尽哀有女兄以笃疾弗嫁自初至终奉之如母无厌倦居必择交客有弗当其意者来谒相对移时不接一语客亦自引去曰吾不可以溷先生长者其居在阛阓中左右皆华榱丽宇若聨贝锦而君环堵萧然图史外衿佩三数人执经授读而已意泊如也其为文务自已出虽一言一字不肯作世俗语用意精切如饮酒之必去糟而取醨食肉之必去皮而取膂盖勤且劳矣人或议其戾契君曰文以古为名法当然尔素恬淡不乐荣进今天子更化诏求前代遗逸布列庻位有司首以君荐至则授中书刑部主事寻有旨在廷儒臣有不堪事者听免去君顾所居官曰此岂吾所堪耶即日上章引退既免归乡里愈益不妄交人虽其乡校童甫缝掖之所聚亦不屑一过他可知已惟日务记覧以资著述曰吾不以此显于今必以此裕于后其自信类如此平生所为文并诗既自类为家集然亦好道家长生久视之说又自号曰壷父着壷父书一巻其说幽深玄逺人莫能晓也君风裁孤峻立志不同于俗可谓卓行之士也已是宜为铭铭曰凢世论士好同弃异士诚有见宁为众弃敛华就实古人是企匪曰自异乃见之至苟孚于人孰不我媚岂必有子乃克襄事猗嗟若人殁也罔媿

元故处士应君墓志铭

处士讳（阙）字君玉姓应氏其先本周封国武之穆有■〈干阝〉晋应韩是也后世子孙遂以国为氏汉魏之间汝南有司隶校尉奉泰山太守劭五官中郎将文学掾玚父子相继而显处士系出汝南唐末有为处州刺史讳世基者遭五季之乱留家弗还后徙越之诸暨卜居其邑槩浦之三山因占籍焉宋咸平中有为工部侍郎者讳奎则处士之十世祖也奎生镐又为兵部尚书父子二人相继仕于朝又且有徳于其乡乡之人至今祠之此则始迁诸暨而显者曾大父某大父成之皆隠徳弗耀父桂习武举未释褐徳佑之世从都廵捡使张镇起兵勤王运去物改无仕进意徙居南安里事生产作业曾祖妣某氏祖妣某氏妣某氏处士性至孝武举君殁事其母备至先意承颜惟恐不得其欢心宗族乡党称之平居面貎严峭及应事接物则煦然春温人有不善必揄扬善者以媿之里有忿争不得处士一言以为平则不肯息初处士之大父既殁家颇落武举君以力勤起之至处士益以裕大徳丁未之岁浙东大祲乡里饥民稍聚为盗则与其兄谋曰岁事如此吾何可独饱乃出粟赈之使还为民其不从者则捕送于官以是人皆称为应长者家多蔵书然亦靡弗记览甞曰人当知本絺辞绘句无益也独取神农氏以来种艺之说辑而为书名曰农圃湏知其言曰衣食足而后知礼义此足以诒吾子孙故其平日縁情指事发为诗歌甚多皆不存稿晚尤嗜静顾旧所居近嚣旁近有地曰冯坞石屏龙窝诸峰环拱左右林壑尤美乃别加卜筑以家事付其子而日从宾友山冠野服徜徉其间以为乐金华黄文献公仕中朝日还往必过其家甞从容语处士曰吾观子材识兼茂胡为而不仕咲指诸峰谢曰走山野人也且此诸峯白云不吾相弃何以仕为更自号曰云林居士后公谢事而归得端本堂所书务本二大字适处士所筑堂成探囊授之曰以名君堂为冝且用以广敬处士再拜受而掲之曰是足以明吾志年八十二而卒其生之年则前至元甲申之正月四日而卒之岁则至正乙已之九月十有七日也其配同里孟氏有妇徳先处士四年卒初处士之上世并塟三山至武举君始塟冯坞处士临终语其子曰其以我与尔母之体魄柎塟冯坞先茔之次其孤遵治命以处士殁之年十二月二十有二日奉处士与其配之柩合塟焉子男二长曰某先处士卒次曰诚女一适孟某孙男四曽孙男十于是处士殁十有五年矣其孤诚蹐门持其里人前隰州知州呉从周所为状泣而请铭曰

惟是先人之材之行所以弗昭于今弗耀于后者不肖孤之罪也惟先生哀而赐之铭余既本其状叙其世系行实系之以铭铭曰行修于其家谊敷于其乡而谋足以诒其孙子田庐以逍遥云山以徜徉又何必慕乎禄仕冯坞之原佳城奠只既固且利以永厥世

耕乐处士墓志铭

耕乐处士以洪武十年正月二十二日卒其孙公振卜以其年十有二月十六日塟于其乡荀山之原而持里人赵拙生所为行状谒余请志其墓且曰公振不幸先人之弃公振也公振纔三岁頼大父教育以克成人罔极之恩蔑知攸报今也大父以高寿终深惧不能奉大事重惟先大父之潜徳素行所以积于躬而孚于人者具见于状惟先生畀之铭使吾大父虽没犹存则先生之赐也茍如所请则不肖孤所以奉大事者庶几一得而亦可以慰吾先人于地下焉予以其言之足矜也乃按状而为之序序曰处士性许氏讳文泰字泰之世居钱唐之灵芝乡处士本唐忠臣睢阳刺史逺之裔谱牒散轶莫能考其传序曽祖讳誾祖讳大有考讳永茂母全氏幼精敏不类乡里儿其母贤而知教曰此儿佳然不可不令读书读书则知古今识道理可以守身持家乃遣入城府从明师学久之颇通经书大义一日告其母曰古人朝出耕夜归读古人书吾固农家者流久亲方册而不事畎畆恐隳家业其母从之乃归治农事虽沾手涂足不自厌苦稍暇读书益力其母喜曰儿必昌吾家第吾居隘且土田薄不足以发旁近宦塘禇坝之间稍饶沃当徙居之既徙处士愈益治农暇且读书如初居数岁家日以裕俄丧乱作冦盗日肆焚掠处士挈家避去又连丧其丈夫子颠沛流离惟务教育其孙其孙即公振也王师既平浙归理旧田庐向之华堂邃宇腴区奥壤莽然皆蒿莱瓦砾日夜垦辟缔构蕲以复其初会朝廷有令俾编户民粮多者督粮少者入官号曰粮长时处士有目眚乃以属之公振旦暮告戒公振曰国家以粮事属之吾民责匪轻也惟公勤乃克有济否则不免谴诃言甚恳切公振承命惟谨其治粮事细民徳之上官称焉皆处士之训也属岁大祲叹曰吾乡细民素无蓄积吾力又不足以振之势必至于流亡流亡则土地荒芜后此粮将安出遂以积忧成疾而殁于是处士年八十有四矣上遡其生之岁月则元至元三十一年甲午十二月十日也娶丁氏继金氏郯氏皆先处士卒子男三人长曰昻甞学明经举进士次曰升曰晖昻娶郎氏升娶邬氏晖未娶皆先处士卒女三人长适郎駉次适闻思忠次适马铭孙男一人公振也曽孙男一人曽孙女二人皆幼处士与人言未甞阳诺而阴违见人之急推财救之无吝色亲戚邻里或以非义致争奋然以义折之无不服者人固曰彼读书其言当然雅好交结湖海名胜前进士如会稽杨维祯廉夫吴兴宇文公谅子贞栁洲陆景隆徳旸玄儒如张贞居杜丹丘名僧如俊用章渭清逺皆与之交茍一临之欵洽连日夜剧谈赋诗以为乐其为学不止于儒凢道书释典医方星术以至虞初稗官之说莫不记览具究极其底藴博闻之家或自以为不能过其学一见于诗其诗亡虑数百首辞高而趣逺多名胜倡和之什号耕乐轩稿翰苑名流为之论著甚备初处士盛壮时当路有知之者力挽之仕谢曰家本农也且生长田里以耕为乐无他慕也因自号曰耕乐处士人亦以是称之云嗟乎井田之制行天下无二民也士农一尔彼大司徒以乡三物为教而宾兴之者即此民也非出于井民之外也自夫秦废其制而天下之民乃始有二农以力田为裕生之本而或诮士士以读书为佐治之具而或鄙农于是先王化民成俗之意不可得而复见矣今处士生于千数百载之下若欲合所谓士农而一之者斯不亦可尚也哉乃为之铭铭曰

繇周以降士农异轨讵意叔世有处士氏曰耕与学并事厥事即野就史君子之跂荀山之阳其原若砥虽曰无子有孙克嗣卜藏于斯既固且利一乡之表众人是视

崔母赵夫人墓志铭

钱唐崔晟之母曰赵夫人讳淑端是为宋宗室秀安僖王之胤元累赠集贤大学士荣禄大夫柱国魏国公讳与訔之曽孙女翰林学士承旨赠荣禄大夫江浙行省平章政事魏国公讳孟俯谥文敏之孙女奉议大夫同知湖州路揔管府事讳雍之女而处士讳复之妻讳谦逺之冢妇讳晋之孙妇也崔氏世有雅徳文敏公与处士之大父敦世契之好每自吴兴里第抵钱唐必舎崔氏当夫人与处士在妊时公与处士之大父约曰使崔氏而女赵氏而男也以妇吾家赵氏而女崔氏而男也以妇崔氏庶吾二姓之好有永弗替已而夫人生实延佑五年戊午十月乙夘也后二十四日为十有一月丁丑而处士生文敏公薨夫人稍长崔氏以成言来请婚奉议公遵遗命遂以夫人归焉夫人既归崔氏事舅姑无违礼处妯娌间未甞有忤色御僮婢有恩意宗族以为贤冦自姑苏陷钱唐之岁处士遇害夫人禠去簮珥鲜丽之饰抚其遗孤恸曰不此御矣未几冦兵又至比邻皆挈家赀以避夫人独奉其舅姑与夫之神主遗像以出家赀不暇顾也夫人性贞慧在父母家女红之暇喜观书史遇有渉于女事者輙记注以自箴故其为妇为母克尽其道洪武六年癸丑十月十又四日以疾卒于正寝享年五十有六距处士死之岁则十又八年矣孀居如一日子男二长真孙早亡次即晟也娶龚氏女三永贞适刘泳永静适陆文庆永寜适沈瑹处士之死也晟尚幼夫人塟之于钱唐县履泰乡积庆山先茔之次夫人之殁也晟以殁之月乙未奉柩祔焉晟襄事之五年状夫人之世系性行泣而请铭处士有学行善绘事晟亦清慎工篆隶称其家儿也铭曰

兰之生于深谷也色泽而气芬玉之韫于深椟也理宻而质温懿哉夫人出于华胄归于徳门妇职既修母道弥敦从夫之兆以利后昆

始丰稿巻六

●钦定四库全书

始丰稿巻七

（明）徐一夔 撰

○杂述

辨钱塘鐡箭

按旧临安志郡人相传呉越王镠用强弩射潮箭所止处立鐡幢识之又云钱氏子孙言筑塘时高下置鐡幢三以为水则在今利津桥北者其一也旧名其地为鐡幢浦幢制首圆如杵径七八寸许出土约三尺余其趾入土不知几许故老又云初置幢时塘犹未成虑潮荡幢用鐡轮护幢趾而以鐡絙贯幢干且引絙维于塘上下之石楗然后实土筑塘故幢首出土云此说是也宋淳佑间赵安抚与■买民地作亭覆幢今亭夷为民居独存洼池而鐡幢之首崭然出洼池可验幢本有三故老云一在旧便门街东南小巷今其巷尚名曰鐡箭一在旧荐桥门外皆堙塞于民居仅存其在利津桥者又为民居所蔽若不表识久亦堙塞此实幢也近世有赋鐡箭者遂指此幢为箭认幢首为镞首不思方射潮时箭已逐潮去矣箭恶能存且镠虽英雄其所发箭亦不过致一时之精诚未必异于常箭不考而妄作如此可笑又谓其首出土面可撼而不可拔以为神异此尤不察其下有闗键故也至惑于夷坚志之说谓此矢拔则龟目红其言尤谬今恐以讹传讹故力辨之

述徳

夫所谓世其家者非特爵禄之谓也盖亦论其徳焉钱塘郡城之东有世为小儿医者曰范氏自其先防御使从高宗南渡用是济人其后传其业者弗替至今思明而益昌然求其故要皆以仁厚存心信谊接物故能永其世今年春吾党有岳东伯者其子患疮疹颇危吾往问之岳君作而言曰微思明吾儿弗瘳矣方儿被患天且滛雨致思明疗之輙苦雨思明不以雨辞至则衣帽沾湿无难色儿頼其医而愈微思明吾儿弗瘳矣余闻而叹曰嘻子之徳于思明犹吾之徳其先伯子思贤氏也前二十年时余有子方晬俄有病弗能乳哺吾家去思贤十里许晨起走告之思贤氏曰子苐先往日加午刻吾来视之既返大雨如注将午平地流潦盈尺吾已必其不来既而思贤戴雨笠被毳褐跨欵段马踵门索儿视予抱儿前视之曰无伤也授以匕剂曰服是当愈吾儿今已长大而思贤墓有宿草恒念之不置如子所云何其季之似其兄也世徳之传厥有自哉大凢父母爱子之心无所不至而况于有疾方其忧时享之以膏梁弗为美也被之以文绣弗为华也处之以华宫丽室弗为安也诚得良医一来视之其喜盖愈于享膏梁被文绣而处华宫丽室也医者而能心人父母之心使之易忧为喜犹孺子入井而往救之也彼阳庆者以富给故不为人医亦独何哉此余论范氏之世所以谓其以仁厚存心信谊接物也会岳君征言以报故为述其世徳之懿以授之

弼刑

杭人有徐其姓而号静隐处士者素以疡医为业且善疗笞杖伤有被笞杖伤者輙趋处士请疗疗輙愈其术用药为齐揉为膏以傅于其伤被伤者云药力所及快若神仙家所谓玄霜绀雪者或曰人而受笞杖伤盖得罪于王法者也使含苦茹毒呻吟日夜可也今而疗之易呻吟为恱豫法斯蠧矣其术虽竒王法不与也余解之曰罪有重轻笞杖之设盖以待夫过误者也法家欲使过误者立于无过之地是以有笞杖之刑以耻辱之使知自创艾非弃之也汉室腐刑且下蚕室惧风厉杀人矧过误乎然则处士之术有弼刑之功矣奚不与也吾既解或人且嘉处士得择术之道笔其说授之

○赞

朱娥祠赞（有序）

上虞有二孝女其一为曹娥其一为朱娥而皆有祠曹祠在虞江之滨朱祠距县若干步朱娥者朱回女也幼鞠于祖母邻有朱颜者欲害其祖母娥方十岁号呼奋前抵颜且手缒其所执刃祖母卒頼以脱颜恚甚剚娥十数遂断其吭以死时宋治平三年三月也事闻赐其家粟帛乡人祠之政和中县令席彦稷新其祠新定江公亮为之记元季兵燹曹祠幸存朱祠竟毁邑人请于县仍作之以敦孝道且谓余曰曹娥事具汉书且其祠所树碑所称絶妙好辞者是也故其事显朱娥虽见宋史然阅史者知之余人或未能尽知也愿有述以告于人人余乃赞之以辞辞曰

娈彼孝娥其氏为朱虽女其躬而志则夫爰有雠家害其大母娥方十龄奋力捍御雠缩其刅母頼以亡移刅加之则以身当娥也匪夫又稚且弱天性萌生不少顾却彼有见难避而去之视娥之为则何人斯虞姚之墟俗称淳美前有曹旴有女孔似曹祠翼翼在江之濆独娥之祠毁而弗存忠臣孝子事干人纪凡百官臣请加之意

谭氏家乗赞

长沙谭济翁谱其先世传序之次并録其功行之列于史传见于铭志序跋者萃而为书题曰谭氏家乗济翁征余言余嘉其得崇本之义乃为之赞赞曰维谭之始分地于周秉璧以朝后于公侯松柏之下其草不植地偪于齐卒并其国其后子孙散处四方至汉有闳尹于大邦自尹以降弗显伊晦中间作者不泯如带迨宋中叶始有闻人是为世绩官至端明端明刚正一时罕及谠言直气秋霜烈日名昭信史至今有光埀休委祉八世其昌有孙曰济起自行伍遂戴武弁为军镇抚维此镇抚既武且文聿念世徳家乗攸敦昭穆之懿功行之实悉载此书罔有遗轶尊尊亲亲人之大伦一或违之乃兽乃禽有美镇抚知所当务着为此书永锡胤祚

潘驿丞小像赞

仪观魁伟语言条达翱翔宾客之馆从容绍介之列始而见之谓是九卿之亚徐而问之乃在百寮之末夫其辞尊而居卑敛华而就寔抑岂不谓之俊哲也耶

○记

白沙亲舍图记

清江张易贞由郡诸生高等贡于太学寻从事枢省传命四方如古所谓行人之职其来浙也以白沙亲舍之图请记易贞指谓余曰白沙在清江之封内其地重冈迭嶂深欝而秀拔者白沙之山也清溪曲涧缭绕数十里波纹粼粼石齿磊磊者白沙之溪也水竹幽茂麻麦蓊欝室屋参差烟火相望者吾亲之所居也吾诚不敏忝以诸生备国家使令之役二亲年登期頥幸皆康健谋欲谒告奉巵酒为寿莫之能遂白沙之舎恒往来于懐爰图其彷佛而时观之庻几如亲造焉区区之心以为非有文辞以发之亦不足以慰是愿假宠于执事者吾尝读魏国风而知易贞之心矣魏人之诗曰陟彼岵兮瞻望父兮又曰陟彼屺兮瞻望母兮盖孝子行役不忘其亲往往陟岵陟屺以望其父母之所在类如此不独易贞也盖孝子之心人皆有之古今罔间也贤否弗殊也一出言而不敢忘父母一举足而不敢忘父母非勉强也良心之发自不能不然尔是宜易贞缔玩此图而不忍舎也虽然吾有一得请为易贞言之孝子之职莫大乎养志古之人有子在京师其志乐者子在亲侧其志不乐者茍徒以晨昏之问饮食衣服之奉为孝而立身扬名之事缺焉亦恐非父母之心也易贞以为何如汉王尊过九折坂叱御而前无难色曰吾为忠臣为人子者其可不知出此哉易贞作图之意其视王尊之过坂情之轻重缓急何如也吾闻易贞方具庆今天子向用儒术尤注意于羣彦歴试而后用易贞以鼎盛之年益务鞠躬尽瘁以答上意华资峻级实自兹始他日养以五鼎顾不美欤语有之国尔忘家此之谓也易贞其勉焉

贞母阡记

贞母阡者昻上人之母禹氏所塟处也阡在崇德县之石门镇初江浙丞相檄苗獠攻姑苏时禹氏从其夫呉避地石门苗獠前队至禹氏亟豋舟出避苗獠望见禹氏有姿色策马叱使勿避禹氏遂跃入水死其夫仓卒塟之镇侧携其孤去适越其孤即上人也未几其夫亦殁于越之兵间时上人年纔十三四含哀茹毒藳塟其父于客土无所依归走金华山中为浮屠氏兵事方殷恒虞石门之墓或毁天兵既平浙西遂渡浙省焉至石门行泣访墓所在四顾草莽莫知塟处有语之者曰得非物色呉节妇所塟处耶曰此是此是上人将治墓会国家已取元且诏儒臣纂修元史上人曰治墓且可缓不冝使吾母懿节干没遂走京师以其母死事告于太史氏史氏曰此正史家所当书者其母死事遂得列传一时秉史笔者多其父友咸为文辞送之大率皆美上人为浮屠而不失儒者之行也乃还石门治墓剪荆棘培土壤树松柏以固兆域既竣事将去墓而还事其浮屠师乃具汤茗以召里之长者且告之曰吾母不幸而死于此又托体魄于此经涉丧乱而墓幸无恙里长者之赐也今粗修治而不肖孤托迹沙门力不能迁塟又将去此愿长者终惠之长者曰昻师孝浮屠也吾党冝谋所以护之使不知者不至践且伐也乃本其母之行表之曰贞母阡云呜呼人之心至不易感也惟以孝弟之事告人则虽悍夫劲卒未有不动者此无他孝弟之心人皆有之故易以感之尔上人以护墓之事请于其里之长者其里之长者相与谋所以护之而崭然石表立于荒丘野水之滨斯诚义举矣呜呼里名胜母曽子回车而母奋死之烈有如皦日过兹阡者固将悚然而敬寜有践且伐者哉使有践且伐者是无人心者也呜呼世寜有无人心者哉或曰为上人计返其初服不去先墓乃为合道虽然曰亲曰师均有恩义在焉上人必有以处之矣余特矜上人之志且嘉彼人崇孝之有其道乃为之记

听鹤轩记

越城之阴有山曰小蓬莱仙人道士之所栖息而多畜鹤郡有老儒曰王好问先生其居在山之南仅二百许步先生恒夜坐鹤数羣自小蓬莱山上飞鸣而过倾耳听之移刻若甚恋嫪焉者间自署其所坐轩曰听鹤先生方以诗经授后进从之者甚众弟子顾其所自署相与言曰吾师殆厌溷浊而欲慿虚御风逍遥游也耶不然何属意乎神仙之骐骥也先生闻之笑而不答一夕雨新霁天宇无纎云色玄以黝孤月行太虚中如一丸璧露瀼瀼下气寒欲霜而向之飞且鸣者成羣而出齐引圎吭流音高亮上彻霄汉时弟子之从先生者咸侍坐至夜分不寐先生曰嘻子来前天地之间流动充满诚而已矣彼其流音高亮上彻霄汉者非诚之不可掩如是耶鹤鸣之诗曰鹤鸣于九皋声闻于天此之谓也尔其省之弟子相顾自讼曰吾侪小子恶知先生其弟子以告余余曰嗟乎先生之所见固有异于人哉虽然诗又有之鸢飞戾天鱼跃于渊此大雅诗人以兴文王作人之事其意不过以鸢之飞鱼之跃起兴耳至子思子引以明君子之道则其飞其跃有至理存焉不徒以物视也先生有得于鹤鸣之诗盖亦此类是故道在天地间无物不有顾所见何如耳惟夫究观道妙游心万物之表者然后知之先生耳属于鹤而悟夫实理之流动充满于天地之间者如此其见趣超卓岂众人所能窥哉会其弟子亦数请为先生着记因推本其听鹤之意而为之言他日过越而一息于其轩望小蓬莱而歌鸣皋之曲试招彼飞且鸣者从先生谂焉

静学斋记

罗生存敬从吾受学降豋揖拜于授经之堂者六年意态闲暇不见其有疾言遽色与同门处方众说譊譊生对巻缓视微诵若无闻者及扣其疑应荅皆有条理考其所业遣辞析理亦粲然可观余颇爱之曰生静者也其学必底于成既而生亦自喜曰先生知我遂名其诵习之室曰静学甞请余为之说余固未暇久之请益固乃告之曰古之人无地而不学而静之功为大静则系乎心是故迹交乎舆马之区吾不以是而忘学身膏乎寳货之窟吾不以是而忘学目眩乎五色耳聩乎五音之场吾亦不以是而忘学善学者不以境易其心以境易其心者不足与言学世固有人厌处喧竞去之深山穷谷仰视云岚俯聆风籁讽咏六艺搜猎百氏盖自以为得其地矣而不知心之为物至难絷也或驰于外如大军之游骑逺去而不知返故虽口诵其辞而心不知其义胡能有成哉圣人之学心学也其形于言者有性命道徳之藴焉有礼乐刑政之具焉有修身齐家治国平天下之用焉其言奥衍宏深莫非圣人心术之微之所寓也今之学者欲以心求心非静无以为用力之地盖心存则静不存则躁静则城府犹山林也不静则山林亦城府矣不可不知也昔之言静者以陶元亮与诸葛孔明并称或者疑之曰渊明为百里宰且不屑弃去固静者也诸葛武侯身都将相内抚百姓外治军旅日不暇给夫岂静者哉不然纶巾羽扇折冲樽爼之间与采菊篱下悠然见山者同一趣向未始不静也故其教子之言曰学湏静也非静无以成学以此言之孔明之学盖成于静也以余而观于生之为学若能静矣去此而升于胄监胄监衿佩之所会也又进而升于朝廷朝廷冠盖之所集也生趋跄其间揖其光华之盛使吾之灵且明者常若鉴之无垢然后可以谓之无地而不学孔明是也虽然静之义所该者广吾与生论学姑就生所居之地论之非其至者若夫太极动而生阳静而生阴一动一静互为其根为万化之根柢则静也者太极之体也人生而静天之性也感于物而动性之欲也人道之所存一动一静相为体用则静也者无欲之天也学而至于无欲圣人之能事学问之极功也呜呼静之一言圣人之意盖欲学者即人道以求天道其旨微矣生之学不已而至于成尚当与论其至者

夕佳楼记

夕佳楼在杭之南山演福教寺寺有明静塔院盖佛海大师之徒窆其师爪发之所院有东西二楼夕佳盖西楼也其地右瞰澄湖左挹高峯二麦岭在其前每日轮西下余光返照徘徊于林岫之间烟霏霞气乍浓乍澹五色相鲜虽精绘事者不能貌是所谓夕佳者也昔在至正中佛海之大弟子海慧法师继公以硕徳重望唱道大方而归遂居兹楼与黄文献公溍张外史雨为方外友二老即至海慧輙相携登楼览观景物鬻茶赋诗久之而去其后欧阳文公玄持节过杭亦造兹楼访海慧见景物如前所云为书夕佳二字而夕佳之名始着洪武初元今具庵法师玘公来主演福时寺已毁惟夕佳独存其徒请曰吾师为佛海之孙海慧之嗣寓席兹楼以淑吾徒为冝法师从其请方袍之士来传天台之学者踵至余甞过之法师肃余至楼上见山中景物固不殊昔而摩抚前人之遗墨而想其风流来往之迹不可复得盖甞为之赋之而感慨系之矣居无几何今天子大建法会于蒋山召起江南高僧说法示众法师被召敷扬教典三昼夜竣事而还仍寓夕佳十年冬上以天下之为浮屠者多昧佛理将注释心经金刚般若楞伽三经使习之时季潭泐公主天界之席以法师荐遣使即夕佳起法师赴阙上问三经大意奏对称旨诏与泐公共领注释之事阅七月书成进经御览奨谕谆至遂命刋行上初留法师咨问法要既又不欲违其山林之志召至便殿赐馔有旨命还山寻敕有司给舟且出内库钞十五贯为道里费送至山中一时林岫改观山童谷叟莫不指为宠光所及其徒以法师光膺帝眷恢宏佛祖之道召命荐至皆起自夕佳斯亦兹楼之有遇也不可无述以示将来有如上人者谒余具道所以请着楼记余也汨没世俗莫知所以记间者入山甞从法师问佛法大意法师以谓吾宗大旨期于去昏即明去散即静故修证之法指日为观送想于落日之表所以臻实际也吾甞念法师之所以语我者则所谓夕佳之旨其在兹乎以此观之法师殆将尽空世相不有其有若夫兹楼之遇与否夫岂其志之所存而吾世谛文字亦何足以溷之也虽然上人之意不可以虚辱也乃为之记

永思斋记

襄陵靳君孟文之免于先集贤府君之丧也调浙江布政司经歴既上官用永思二字颜其宴居之室或者疑之君曰吾不忘吾亲也请余记之余惟孝子跬歩而不敢忘孝故子之于亲茍违去左右无地而不思矧已殁乎古者亲之终也既塟而为宔使魂有所依犹愳其散也祭而虞之者三而后妥之于庙于寝所以存其思也后世畧于庙寝之礼而或致崇于遗魄所蔵之地作为墓庐以备时飨虽曰礼无墓祭然即遗魄所蔵之地以存其思亦未为不合于礼若夫斋居之设所以凝神而定志之所也学有未至政有未达于是乎思之乃若萃其哀诚于此无乃非其地乎而靳君之言曰凡人得禄以逮亲为荣禄不逮亲徒藉仕宦之力肥甘吾口轻暖吾体吾能安乎仲由氏之所以起风树之悲者盖如此故吾毎退自公处兹不腆之室幽逈寥閴精神之所孚念虑之所及而凢吾亲平日居处饮食笑语嗜乐一动一静一语一黙恍然如在吾目方是时吾方寸间如火然而烟欝何暇择地哉抑余闻之记礼者云斋之日思其居处思其饮食思其笑语思其所嗜思其所乐盖于祭之日而致其思也而靳君之致其思不独于祭之日而尤笃于平居无事之时靳君非纯孝人哉虽然忠孝无二道古云求忠臣必于孝子之家谓能移孝为忠也靳君宦辙伊始扬芳迈伟鸣玉庙朝扬镳郡国其进未易量也移孝为忠顾不于兹见之乎请以是为永思斋记

养素堂记

奉化江君浚逺卜居鄞东门月湖之上而颜其楹间曰养素请余记之曰吾姑以见吾出处焉尔始吾少时有志四方去之通都大邑翱翔公卿大夫之间明目张胆开口言事是非黒白了无忌讳务当成败得失而后已此一时也人不以我为狂反以我为是年近强仕朝廷授之以官从方岳大臣上下其议论以究事功吾以天下无不可为之事鞠躬尽瘁凢可以尊主而庇民者茍知之无不为茍为之无不果此一时也然亦颇自期许而人之不我鄙者亦从而期许之今老矣遭值运去物改国家方稡材兴治惟少年之为用而吾聪明日耗强健日衰非复曩时人矣何敢以区区违世之见与英俊争雄长此一时也故寜偃息于山林之下浮游于江海之间悠悠然与造物者游顺其所至而止尔嗟乎君子之出处非索隐行怪之为贤也惟不愆于素之为贤而不愆于素大要在乎充养有道充养不以其道势必思出其位斯愆于素矣江君自幼至壮自壮至老或出或处皆立于无愆之地非善充养者欤是故少也非肆气足以自奋故不馁壮也非矜材足以有为故不惑老也非怯智足以自全故不吝尝论江君出处之畧其犹木欤夫木春敷其荣夏茂其荫而秋落其实也江君似之易之履曰素履往无咎君子之履而以其素往斯无咎矣江君其知易者欤于是江君敛袵谢曰子将进我于道非所敢及也请笔以为记

乡贤祠记

学校之祠先贤犹古者有道有徳之士生而教焉殁则祭于瞽宗之遗意古之学者必有师故士初入学必释菜于先师自唐开元中以孔子为先圣颜子为先师通祀天下固无得间如从祀孔子弟子亲闻孔子之道其得列于从祀固冝彼汉魏诸儒其学未纯乎孔子之道者自当祠之于其乡为其乡之先师以凖古者释奠必有合之意然则学校之祠先贤礼之所不容废者也杭学旧有祠在孔子庙西偏乡之先贤得祠者自汉严先生而下凡十有六人一夔来领教事月旦望从训导诸生诣殿廷行释菜礼降诣祠伏谒退而考之前志询之耆旧得冝祠而弗祠者六人当祠而未祠者九人通三十有二人凖式为宔本其时世之先后列其姓氏爵号合而祠之以补学校之未备嗟乎聪明拔类之才世固不乏也习熟见闻不有前修往哲为之表率卒亦堕于没没无闻而止若夫乡之先贤有以徳行称者有以风节闻者有以文学著者有以事功显者然皆我之师也古人论友必曰尚友古之人此之谓也夫所谓古之人者虽皆圣贤之徒然或生于中国或生于东夷或生于西夷漠然隔宇宙而不相及讵若一乡之贤里闬相接封畛相连而其人之徳行风节文学事功遗风余烈洽于所见所闻所传闻者至亲且切有不待旁求逺访而后知也乡之俊彦岁时降注销入于诸贤之庭仰瞻列宔曰有徳行者为某有风节者为某有文学者为某有事功者为某使吾生而与诸贤之居不相迩也则亦委诸无闻而止今幸而宻迩诸贤之居而不诸贤是慕顾乃委其有为之身与草木同腐独弗媿哉今而后人才軰出接武先贤良由兹祠风励之也诗曰高山仰止景行行止祠之设有焉祠旧无记训导何敬徐孝思高让佥谓冝有记余既着建祠之意而郡人李思中请刻之石因并疏诸贤名字邑里于下方俾并刻之庶来者有所考云

云门山房记

云门山房者曹君伯起本其故乡之山以名其侨居之书室也山在青州南门外与牛山相望牛山者昔齐景公之所甞登以起无穷之悲者也云门深欝峭拔绵亘百数十里崇丘邃谷可樵可艺居人多曹姓相传以为齐相国参入相别子留齐遂家焉伯起之先世居青州之南门自其大父当元至元中以材武从宦大江之西至伯起三世矣今上初天下大定诏郡县定版籍伯起占籍南昌间独自念家本齐也而今籍楚太公之封于齐也五世犹反塟于周不忘本也今不有以自见而直自同于楚产夫岂人之心哉乃以云门山名其书室示不忘也呜呼天之生材所以为世用也诚为世用宦辙所至东西南北不一其处是固然也柰何中世以降士大夫以官为家加之代有禅续即土为着于是故乡日益以逺仁人孝子寜弗惕然于中乎夫所谓故乡云者祖宗坟墓之所在而吾身所自出之地也水之流也源斯达焉木之茂也本斯发焉人而忘其所自出之地是犹言水木而不知有本原也今伯起取其故乡之山以名其书室其知本者哉伯起而克存此心虽在南昌凡所见崭然而高欝然而秀者无非云门也昔周元公道州人也其地有溪曰濓后倅南康卜筑匡庐之下有溪流清彻绀寒与乡里之溪类亦以濓名之而人不以为非然则伯起之所以自见其亦有合于大贤君子之意已乎伯起多学而有文其调官于浙也请余述其所以自见之意呜呼观其所以自见可以知其为人矣

月轩记

月轩者永平张君仲华见月而思亲之轩也轩无常所盖张君游宦四方未遑襄事茍见月輙怅然以思于凢寓馆月所临处即用以名之云张君之为县于杭之海寜也过余道其所以而请余记夫惟月者众阴之宗清质皓彩洞彻上下水澄而雪莹凡人食君之禄守一官効一职而为国宣力辰而出酉而归神昬而气惫仰见明月在太虚中此身洒然不啻如游广寒之府斯诚一快寜能弗具一觞共此明月追一饷之欢乎然而人事不齐有如张君之所遇则又有举觞而不能饮者已张君世居永平少之时甞入成均从搢绅先生游为辞章经艺有声时王公贵人有出镇辽海者辟掌符节于其府以年劳受一命之秩出佐方州及归国朝又以材选得大官大邑有民人社稷之寄张君方向用于时而其先府君之丧越在浅土未遑反塟是以日夜疚心此见月所以不为欢而为戚故虽举觞诚有不能饮反有如狄懐英之见云者焉昔者狄公之调并州法曹也母留河阳过上太行反顾见白云孤飞顾谓左右曰吾亲舎其下云移乃能去其亲虽有存没之殊而其触物而思则同也虽然云也者易散之物也彼其思也有时而已惟月自生魄而至死魄未始不见也一岁之内无不见之月则一月之内皆思亲之时然则张君其纯孝已乎海寜为县于今为剧而张君之为之也日无留事至于教化之地如孔子庙学之类尤不敢以为缓而数数然加之意世言孝于亲者必忠于国其信矣夫他日张君所就不媿前人吾知言思亲者不独指望云为故事有指见月者矣勉哉张君古今人岂果不相及哉

重建寳石山崇寿院记

杭之西湖其上有山自天竺支分而来傍湖行四五里许至于东北隅而止而其气势磅礴缩而不去则抜地而上若骧龙引首以拏青云其巅又有浮石大径数百围号落星石吴越钱氏有国时封山为寳石山欧阳公着吴越世家谓钱氏亦甞号年见于封落星石制书者此也钱氏之臣有吴廷爽者视伟兹山遂往东阳请善导和尚舎利建浮圗九级附以僧坊畧具塔寺之体人称为寳塔院宋开寳初始赐额曰崇寿咸平中僧永保有目眚誓修寳塔以还光明化縁城府十阅寒暑市人咸以师叔称之塔既完人因呼为保叔塔大抵兹山以塔益胜故皆称塔而不称寺绍兴末塔复就摧有洪济师重修完之延佑中欝攸为菑塔寺并毁时方全盛人皆乐于施予院僧法周可复大加兴修相轮崭絶上摩霄汉星镫露铎辉聮响接飞楼涌殿架岩溢壑气色青红佛菩萨天人之像设珠缨寳鬘前后布护异香净供昼夜燃列俨如天宫俯视下界湖光一碧朱帘画舫歌鼓往来其外民庐栉比红楼翠阁参差掩映毕献于眉睫之下至者忘返至正末兵燹大作塔与寺又毁有大善知识曰慧炬师顾曕咨嗟叹曰吾何可以坠吾祖师之胜果也乃发宏愿广募檀那圗复旧观而兵事方殷人不自给或者难之师曰吾佛以善縁化人顾岂以时沮也不懈益坚而师夙修苦行人咸信向以财施者不募而集于是其同袍似荪慧满相与经画文昶可祥可达善开广能崇正等则恊力以济乃裒所施具凡木石砖瓦涂塈之属先建寳塔杀二级为七其址加广次作佛殿作东西廊作上下山门以及西方三圣殿尊事之像严奉之具甫见如式而师化去至于尊祖有室饭僧有堂憇客有寮以及经锺之楼庖湢之舎则其同袍成之异时南北两山名蓝巨刹金碧相暎号称佛国今皆化为刧灰兹山虽占竒丽较其规模固不能与彼埒也一旦覩兹殊胜如旧顾不伟欤慧满以师之愿力不可堙也具始末请记然余闻之佛既灭度凡求佛者类以荘严为佛事然不能无成壊而成则为住壊则为空夫谓成为住谓壊为空此世间相也而其相无常既成而壊既壊而成如寳石山之塔寺盖亦存乎其人吾闻炬师在世行孚于人识与不识咸以菩萨称之故内翰黄文献公溍甞讃叹曰彼何修何证而得此于人则其成此也弗难矣虽然此固有为法也而无成无壊必有所谓无为者在吾登寳石而欲解其所以然盖有不可以思议得者姑叙其槩使刻诸石炬师字照庵钱塘人

千佛山广严寺记

千佛山在吾天台西五十里层峦迭嶂森欝秀抜与赤城玉霄华顶诸峯角胜世言天台多灵僧古佛示现兹山殆一征也山之巅旧有寺曰长陇唐光启中吾逺祖有讳凌者念僧徒艰于陟降施石塜■〈山奥〉地迁之至宋始锡今额其后有僧行绅者又以面势弗称仍改作之碑刻坠轶莫能考其岁月至正初栋宇日就摧圮寺众金溪清杰翁俊实堂因相视叹曰势将压矣时方多故兹土又素瘠无大檀那其何以兴作且吾法一切有为皆出愿力吾徒安可坐视其废惟节缩日用湏久而后济尔时有得度兹寺而以宿徳重望住持上天竺寺者为慧日法师寺众以兴作告之法师曰吾志也且草疏奨劝于是众皆戮力先作大殿继作三门度不能并力而成越三年始作法堂又四年作库堂又一年作钟楼又三年作两庑又五年作西方殿以及庖湢等室而佛菩萨天人之像设未加妆饰者殿堂门庑栋梁节梲之朴素未加绘画者法师复自杭命工不逺五百里至于山中妆饰绘画如法于是道场庄严具大方之体然最其工则始于六年乙酉至十有九年己亥凡渉十五寒署而后迄工不其艰哉吾家距寺仅六七里寺旧有异僧号荣罗汉有神通动人遗像尚在又有古锺一相传初铸锺时铸輙不就有村妪至投一钱冶中铸輙成锺比脱冶钱文宛见于锺唇状若嵌置号贫婆锺予儿时甞侍先人游焉今犹记其彷佛法师既谢主席退老白云之坞念其得度寺建立之难谓不可无述以示久逺授予始未以记予异时行四方过通都大邑见凢禅黉教苑颇讶其穹檐奥宇丹楹刻桷务极闳丽为其徒者以为尊崇象教法当尔也然意其用费之嬴必有致货之术以能有是徐而询之良由海内殷富家给人足王公贵人巨翁长者以财为施是以化城楼阁成于俄顷不见其难今夫广严之兴作当三方用兵之时而诸上首区区事节缩旬积月累以有此建立斯诚难矣或者以为丹青土木之事不过人天小果有漏之因予则以谓为佛之教欲一切众悉愿皈依必也覩相而起信则丹青土木之事亦不可少也况广严之众殚心竭力建立之不易乎因不让而为之记

重建智果院记

智果院在钱塘西湖之北葛岭之上后唐开运元年呉越钱氏所建也宋元佑中苏文忠公守杭初公在黄州时梦中口占有石泉槐火一时新之句及游智果境与梦符甚恋嫪焉公与叅寥子有道契遂延住兹院叅寥子者吴僧道濳号也有戒行而以诗名尸席之日集者自公而下凢十有六人分韵赋诗号称一时盛事今其诗存于家集者尚可想见其流风遗韵钱塘素多巨刹智果实蕞尔寺而名闻四方者地以人胜也至正初予过葛岭甞游焉遵坡陀而上竹树茂宻晴霏扑体抵于寺门振衣南眺澄湖一碧朱帘画舫歌鼓相应顷之循左廊而上殆半侧出十许步有泉在石罅其色绀寒则公梦中诗所道者其上有祠公与叅寥子之肖像在焉返自泉所道左廊欲尽由磴道升至于法堂有木板厚不盈寸广四倍之长可三十尺横置几上其肤署曰元佑五年岁在庚午二月辛夘朔二十五日乙夘上梁盖初作堂时上梁公为志其岁月贴置栋脊此其手墨也堂已改作后人以公遗墨故庋置之葛岭去城伊迩王师畧浙之岁城守者虑诸刹或夺于敌则为栖兵之地悉焚之智果并毁洪武初元予至其处则向之所经尽为瓦砾山昬林翳尘埃眯目昔人之风致不可见矣因窃叹曰今天下大定名区胜壤那能无好事者复其旧观时院僧已散去其邻刹之上首相与言曰吾徒以佛之力幸复故栖何忍智果独废崇寿有可祥师者从炬菩萨募铜铸西方三圣像崇铸既毁又从炬菩萨诸善知识募财造塔建寺其人足任起废盍函香往请之祥闻之亦欣然为起首捐衣钵为之倡而募好施者助其不足中作寳殿塑观音大士像珠缨寳鬘庄严端好翼以两廊绘七难二求三十二应于璧极幻化之态前为三门而执金刚神列于两傍石泉之上仍为祠堂以奉公与叅寥子至于庖湢等室亦无不具不四三年予再过之变瓦砾之区为金碧之宇旧观俨然而在孰谓起废之不在人乎世甞言佛之徒能以其师福田利益之说动人人皆崇附之故其建立视至难如至易至巨如至细殊不知为佛之徒耐辛苦甘澹泊有所获不以厚诸已而其愿力坚忍又不以外侮而沮故能有所建立昔扬州浮屠慧礼能以行洁材敏创建十方讲院为荆国王文公所称嗟乎方外之士如欲有所建立茍非行洁而材敏其能有成乎此吾于祥师所以深有羡也祥字云屋自幼出家于崇寿院甞从松壑寿上人学天台教观及太璞玘公住南山演福延居第一座炬菩萨者人本其行称之即黄文献公溍所谓何修何证而得此者盖其法友也

龙山天龙寺记

余闻佛在舎卫国说法度众一时弟子受持其说者亡虑千数百人凢其宫室之奉食饮器物之需其费盖亦伙矣然皆出于檀那之施予及凢比丘众乞取以给夫所谓比丘云者犹中国之言乞士也其法以乞有二善其徳足以赡众一也其心降伏无骄矜之气可以向道二也自凡情言之乞取于人则不免有耻辱之心而佛方頼以济其大事因縁其意不亦深且逺哉观今佛氏阐化之地若杭之天龙寺其祖师之建置殆有合于佛之本意寺在慈云岭之阳后据龙山前挹浙江幽夐潇洒唐真觉禅师卓锡于此始建道场碑刻坠轶莫从考其岁月钱武肃王时欲广禅会乃新兹寺以居镜清禅师其后明真机清惠秀皆以名徳相继僧史书之宋大中祥符三年改寺额为感业以甲乙传次建炎三年毁于兵惟木观音像在绍兴十三年建圜坛以净明寺为斋宫寺邻净明岁时侍从斋宿僧徒弗便多散处他处寺亦日入于废元延佑间有大道平师族出渔浦甞往天目山谒幻住禅师咨扣心要禅师见其有道气谓曰天龙古刹尔往兴之以振祖道师遂抵兹寺礼庆庵吉为师精修苦行夜禅昼诵已则诛锄草茅畚除瓦砾图复旧观久之缁白向风而至时千岩长公居龙华寺嘉师之为命其徒守贵来恊赞乃裒众施以泰定三年迁寺于旧基之东若干步即宋郊祀时侍从斋宿地也髙爽夷旷得江山之胜乃首作大殿次作佛阁次作僧堂翼以两庑蔽以三门以及库湢圊庖与凢法所宜有者莫不备具而贵恊赞之力居多迄工于至正三年之冬兹寺久废一旦栋宇嶙峋金碧焕烂四方衲子涉浙而西东者踵至至则如归莫不颂师重兴之功行师乃掲誓楹间曰赡众之计遵如来遗教惟持钵化縁以充不置恒产至于住持必选宗门上首徒众必纳诸方学者有违此盟佛天是鉴着为成规师既化去嗣主寺事者守其成规弗替法社之盛如初故吾以谓有合于佛之本意者以此今住山行满既加涂塈藻缋寺视旧益新乃集其众谋曰前人之建置盖不易矣不有登载何以考见始末遂来请记嗟乎异时南北两山禅黉教苑相望重楼杰阁穹檐奥宇侵云蔽日珠缨寳鬘名芗异花飘风歕雾长夏永日撞锺击鼓袍履云会庄严富贵号称化城夫何大千界内不免三菑之厄歘焉为墟过者为之慨叹天龙僻在一隅当两山盛时取名位者阶级所不齿务游览者心迹所不到较其势固不能与之埒也今也乃能渉刼以长存其故何哉亦惟师之宏愿有以维持之至于永久尔如佛所说以世间相为非常住必尽空诸有至于无而后已则夫庄严富贵为空花为幻泡固不必妄加计较而世俗之见喜成而悲壊有如天龙之殊胜夫寜不为之生欢喜而加讃叹哉故吾亦乐为述寺所由始并着师之功行以副满之请且使来者有所考见云

洞霄宫新规记

洞霄宫新定归一之规既成住山郎某贻书武林城中请一夔记之其言曰某方外之畸人也以衰迈之年而值艰难之日其得栖息于烟霞之窟而无他虞者郡法友起废之力也初吾宫建于汉元封间号称洞天福地宋初始锡额赐田及宋徙都于杭而吾宫地望之隆势侔玉清醴泉昭应诸宫观矣涉元六十余年玄风之盛犹昨日也夫何至正之季兵起三方宫之所入亦厚输于官未几兵燹及宫他屋字尽为一炬独昊天殿与库庾仅存当是时吾党犹守故栖而琅璈之音未息洪武初元有司验田以赋吾宫赋役日繁吾党始弗遑寜处窜匿他方者有之浮沉里俗者有之其趋办于官者则械系走墟里先是吾宫之众析为十有八斋异居异食而各以所入自为丰约一日副宫贾君嗣玄慨然与监宫章君某监斋吴君某谋所以起废之策以谓为今之计具亟合十有八斋之众使归于一合其所入以为丰约庶几可以济用而宫门有复兴之渐不然终废尔言甚恳切章君呉君佥曰是也遂以其策白于真人孟公某计公某而都监顾某上座曹某监斋龚某尤力赞之乃制为疏且大署曰利无私蓄用悉公支有材力者治生应役志冲澹者修真演教有渝此盟明神鍳之自真人而下悉皆署名疏尾而摠题曰洞霄宫新定归一之规规既定吾党之士持守惟谨治生应役者勇于自奋不以为劳修真演教者恬于自守不以为逸今十年于兹虽琳宫璇宇未复旧观而公私之用粗给守而弗替宫门复兴之渐可致虽然难于持久者人之心也然安能保其不变于后故愿刻之石以示久逺嗟乎时异世殊事固有冝于昔而不宜于今者有志之士必有变通之术以适其冝夫洞霄以二千余年之香火一旦委地而贾君能出独见而与诸上士恊谋以十有八斋之众归之于一而公私足用非善于变通者欤着为定规以示久逺诚起废之良圗也其或他有纷更以便己私寜不有媿于前之人哉或曰道家以无为为宗茍涉于有为则非道矣余曰非也老子不云乎道常无为而无不为道固无不为但无为之之意耳今贾君与诸上士因夫事势之来而为是变通之术夫岂有意而为之者哉初贾君既合十有八斋之众为一着而为规欲揭二字以名其规而未有当意者因读许真君迈传迈在梁干化间封归一真君贾君曰此实真君飞升之地且归一二字与今日事情符合用以名规为宜嗟乎真君道成于此亦得于一一也者不二不杂之谓也道至于一斯无为矣洞霄之众守其成规因末以探本因粗以造精则道在是矣夫岂徒曰斯名之称情也哉因并书之为记

立雪斋记

士之卓然有见而不安于凢近者且以尽友一世之士为不足而必尚友古之人矧吾身之所自出有大贤君子为之先而弗之慕者乎夫所谓古之人者固皆圣人之徒也然而精爽不相接也气泽不相通也不过诵其诗读其书而已若夫身之所自出有大贤君子为之先焉茍知慕之精神气泽有相感通之理其感发而兴起也讵不易然乎延平杨伯镇氏山先生文靖公之九世孙也名其读书之斋曰立雪其志盖可见已初先生资禀甚高熈寜九年中进士第调汀州司户叅军不赴闻河南二程夫子唱鸣道学往从之游十年不调官后起知余杭县其在程门推广师说穷探力讨务极归趣同门学者甚众先生涵蓄深广号称髙第一日与游察院酢侍立至夜分不退比出户限雪深尺余矣其笃志求道盖如此当是时也先生沉浸理窟心融意会虽餤之以刍豢不知其为美也被之以狐貉不知其为温也尚何问雪之深与否哉先生逺矣其见于三经义辨四书集注者昭然具在愿学之士家传而人诵犹庶几乎先生焉夫为先生之子孙精爽固相合也气泽固相通也使学先生常如先生立雪之时亦何不可企及之有先民有言颜何人哉学之则是而况以子孙而上视祖与父乎然则伯镇之所以自见者信乎不安于凡近者已尝试论之先生以正大髙明之学上承濓洛其道足以尊主而庇民方盛壮时顾乃沉于下僚仅足以善百里之地及其老也朝廷以正人起之将倚以为重而国事已去苐惟论建以排邪说正人心匡国势而已终不能大有所为拨乱世反之正学者至今惜之伯镇年方盛强生值维新之运国家立贤无方一材一艺靡不登用而伯镇以先生之学为学而鳃鳃然想其立雪之意而潜心焉过人逺矣它日所就小之而为天下国家用大之而用天下国家也必矣尚奚云哉吾谨为之记以俟

旸谷轩记

刘君道明之居在青州寿光之野盖古斟灌氏之遗墟也其地东近大海每日出旸谷时他土犹在昧昧之中而寿光之野已晃朗矣道明甞辟一室以观出日其室东向启戸牖候日将出輙起栉盥肃冠带遥瞻旸谷但见波涛上云霞玄黝日轮次苐从中涌出天海为赭顾视其室则亦了然向曙矣君因自省曰吾轩虽小可以俯溟渤纳曦景虽谓之旸谷可也乃名之曰旸谷云君仕杭语予以名轩之槩请记余虽未尝一造其处据书所称旸谷则羲仲所居官次在今东表之地非日所出处也而淮南子云日出于旸谷浴于咸池拂于扶桑为晨明之时其处当在大海之东盖书言羲仲测验之地而淮南子则举其大势而论也且夫日出旸谷其辉光所被纵先于寿光之野意者非一家一人所得而独有也而君有之而不让何哉盖尝观君之出处而知之君方妙年时以逺大自许读书为学以探奥旨决疑去壅而条理昭晣此一时也如太阳升而羣氛解及遇维新之朝以功业自効为国宣力以跻膴仕扬芳迈伟而声光烜赫此一时也如太阳升而万象现此皆有得于阳谷出日之象大抵君子取象于物盖将用以广其器识夫岂徒为美观哉吾闻近世有居九江之阳者爱庐山之胜以名其堂或语之曰庐山大物也非若堂所能容其人曰吾取其静重不迁耳不知其大也君子以为知言其刘君之谓矣因笔以为记君材识精敏盖甞丞嘉兴江山二县为刑部主事有能声云

砺斋记

檇李戚君秉肃少有气节不伍乡里儿其伯氏宦游浙水东君实侍以往学于程敬叔先生得其为学程法学日益进久之给事乡校遂为县文学比调钱塘未满之三月会外兵至攻钱塘城三面甚急城中人藉草以食析屋以爨君几不能自存得请于守者循海而归归未至中道又值强犷尽弃其行橐徒跣走沙潬八十里以脱既幸抵家形容憔悴颜色枯槁而其气屹然不少沮也其家在白纻溪之上僻逺城市水木幽茂有畸人静士之意君甚乐之日摄弊衣冠灌蔬于畦缗鱼于渊而戒其妻妾炊脱粟芼藜藿以为供具亲戚故旧有不堪其所为者劝之曰方面以修攘为事以子之才效筞画于其间富贵可立致也子不为所可为乃自苦若此君谢曰尔姑去非知我者方取古人书究其成败得失有得于中輙髙歌朗咏以为适无纎毫戚戚意甞自诵曰士寜以通塞而二其志哉他日署其斋居曰砺而征言于余余识君久比以乱故侨君里中悉君事母至孝尝为述其孝事今其遭患而归复相值于溪上叹曰嗟乎信哉君之善自砺也乃为之言曰松柏巨材也在山林之中风雨震之霜雪摧焉而匠石是取骐骥逸足也埀手喷沫于盐车之下而驾銮辂者不弃焉呜呼物不受挫则材不成况于人乎匹夫细人少不如意輙诎其所守以狥于人卒至于偾而后已无佗不知自砺故也闻君之风可以少振矣自余而见君之自砺者至矣余尚复奚言荀卿子曰钝金必待砺而后利然则砺也者磨钝之具也自强者有取焉余方取以砺已且与君志合故终言之

始丰稿巻七

　　

●钦定四库全书

始丰稿巻八

（明）徐一夔 撰

○序

崇徳赵氏世谱序

崇徳赵氏葢宋太宗之系自金紫光禄大夫讳善某生朝散大夫知临安府汝能以赘居崇徳因占籍焉朝散府君之十世孙珪作为世谱而谓之崇徳赵氏世谱者非举其本原也葢本其枝派占籍之地而识之也礼有大宗小宗以明本支赵氏之系浚仪其本原也是之谓大宗枝派散处如在崇徳者特小宗耳此崇徳赵氏世谱之所以作也按谱朝散府君生承事郎昌化县丞崇宋承事府君生通直郎佥临安府判必表通直府君生朝奉郎广东经畧司主管机宜文字良珂朝奉府君值宋亡元初军前承制遥授同知州事传序至珪凡十有一世云宋氏之制设玉牒之官以序同姓其为书既苐五服之戚疏为属籍又疏其官爵功过生死及男若女为类谱又推其所自至于子孙而列其名位者为宗藩庆系录又考定世次分枝别派而归于本统者为僊源积庆图其法可谓备矣夫自经畧府君而上其世次名位当在玉牒宋社既屋图籍皆迁而北子孙不可得而见珪惧其久而失实也自其已推而上之至于金紫府君而止定为崇徳赵氏世谱呜呼玉牒亡而世谱作固其宜也如谱所序按而考之经涉三代五世在宋六世在元其在于今则珪之世也在宋者伯叔子姓佐县典郡比肩接踵葢光显矣（阙）元未见有名上三铨秩登百石此足以验运去物改虽宗室之系不过为庶亦足悲也今天子奄有四海立经陈纪以贻万世献言者以为国家宜取法宋一切用儒上颇遵用其言首崇学校以为储材之地而珪之伯仲方以俊秀选为诸生有禄食传曰公侯之子孙必复其始其在兹乎珪持谱请序予既本其家乗之懿列于首简并以予所望者俟之

送郭孝亷还庐陵序

庐陵郭珵孝廉人也其父号学颜先生负竒气颇精地理学好游览名山川至正中委其家事踰淮入浙纵观五湖之胜至于吴兴而止会天下乱欲归不能侨居其郡之涟水上涟上之人慕与之游争馆之久之死于客同郡罗孔硕李讷塟之道场山之阿而寻阳张羽为撰其行实揭诸墓珵固弗知也初学颜先生去其家时珵年方七岁其后年日益以长念其父逺去乡里既莫省所向且存殁不可知又乱未息顾瞻四方惟日夜号慕王师既平浙有至自淮阴者得其父客死吴兴之槩以告珵珵泣曰是矣吾父死矣即日匍匐东下然未悉也蕲遇浙人悉之至曲阿之逆旅客有操浙音者衔哀问之则涟上所尝馆糓其父之家之子姓也具告其父存殁敛殡颠末并以所向之道告之曰尔苐往张羽先生李讷先生固在也往主之无弗得者珵既至见张羽李讷领至道场山指隆然起宿草中如所谓马鬛封者谓珵曰此尔父体魄所藏也珵恸哭哀动路人既拜奠已将启窆发柩以行顾单身只力且资用乏絶未克即举告于墓曰儿不孝归措资用率兄琮刻以百日返塟儿罪大逆重弗敢逭也遂还其还也取道钱唐予见之珵以情事白其形羸然有可怜之色予解之曰子勿悲也子患不见尔父之体魄所在诚得见尔父之体魄所在资用不足虑也独不闻范丞相蘓长公之为义乎石曼卿三丧弗举范丞相以麦五百斛与之无吝色李方叔四丧弗举蘓长公以故人所赠绢十疋丝百两与之又以其薄且为告之同志助之二人者卒克襄事秉彛好徳人皆有之泝浙湍过彭蠡至于大江之西经涉二千余里所见之人计不一二而足夫岂无范蘓其人乎吾固谓资用不足虑也惟率尔兄如期襄事斯无憾矣子尚勉之珵字伯珵年三十六志行有足称云

送邓尊师代祀三陵还朝序

国家治定功成制礼作乐遂咸秩无文今年夏六月丙寅皇帝御奉天殿分遣公侯大臣代祀岳渎海镇又以前代帝皇有功徳在天下后世者礼宜不絶其祀乃即其陵寝所在如岳渎海镇仪以类祀焉而将事之使诏以玄门有道之士充焉浙水东有帝大禹宋孝宗理宗之陵葢所谓有功有徳者乃以属之上清邓尊师仲修甫尊师钦承明诏即日戒行七月癸未抵浙水东择日斋戒恭出祀册告于有司曰册有皇帝名乃上所自署事至重也凡室之为明宫斋庖者器之为爼豆钿罍者物之为牲牷醴齐脯醢者其加精洁丰美如式八月庚戌有事于禹陵丙辰有事于孝宗理宗二陵将事之夕云收雨敛荐祼有容降登有数执事有恪诚意孚畅神灵昭格山谷遗民以为近世所无之旷典相与星栖露宿旁观盛礼莫不举手称颂圣天子之仁徳美意而嘉使者之善于将事也厥既竣事将复命于朝征余序之余惟国家蒇祀而及于前代帝王之无祀者甚盛典也汉唐及宋固有建庙修陵示褒崇者矣然或岁一享焉三岁一享焉而犹弗徧而近世之有天下者以相胜为贤一值运去物改虽有令主功德被于当时埀于后世然亦同为若敖氏之鬼今也圣明之见度越前代施德于九京之下漙徧无遗载诸祀典岁以为常猗欤盛哉然将事之使不以属之在朝之臣而以属之方外之士抑又何也盖邓尊师学道于龙虎山中有真纯之行先是以髙士被召在京师讲道德经于上前敷扬玄义称旨又岁无雪奉旨祈雪有应光承褒赞夫既有以上结主知兹所以有奉祠之选也欤或曰礼莫大于祀古之知礼者莫过于老子氏孔子葢尝问焉意者圣天子以老氏之徒为深于礼斯遣之也不然邓尊师之将事又何其中于礼也如是夫乃叙为邓尊师代祀还朝序

送朱仲谊就飬序

吾友朱仲谊旷达人也自其少时学明经举进士尝有志于世用矣然仅小试出坐学官末座而天下有事纷争一时未遇之士悉变其所学不鬻孙吴之书则掉仪秦之舌以干时取宠仲谊薄此不为也独务博览强记以涵蓄其胸中及天下已定国家大收材畯而用之而仲谊年日以老自度无以尽其力乃以尝所涵蓄者发为謌诗縁情指事引物连类多或千言少或百字云行水流金鸣石应有风人之体裁当其秉笔运思牢笼万彚摩荡九霄傲睨乎宇宙之内千驷万锺不知其为富也崇资厚级不知其为贵也然亦坐是蹈近世所谓诗穷者人见其酷嗜吟事或劝之曰此致穷具也何自苦如此则应之曰吾道然也毋预公事岁行在午之正月忽告其尝所往来者曰吾将别子而去吾上世家吴陵吾尝渡江访故乡里族人昆弟故有在者见吾至甚喜咸为我治田畴辟居室请吾归耕吾游浙久今老矣计亦归耕为上未数日又谓其尝所往来者曰吾末暇耕也吾儿以选得备任使幸有禄食昨日之夕有文书至迎吾就养吾亦惟之勉徇吾儿之志而后归耕亦未晚也余曰是也以子之才而居田野偃息不过茅屋树林之下往来不过农夫田父之客至于呻吟占毕亦不过闾阎之态畎畆之事今而就养享有旨甘好天佳日葛巾竹杖从二三老友翱翔乎康庄之衢仰而观乎天子宫阙之壮宗庙之尊百官有司之富龙文虎气五彩腾上结为卿云心开目朗永言之发皆足以鸣太平之盛顾不伟欤而况弃晨昬之奉而退处于寛闲寂莫之濵亦非人之情也虽然国家功成治定制礼作乐一刬近代茍且之习今十有余年矣比闻微更前制合祭天地以新一代之典窃意登歌之章亦必新之有荐仲谊于上而任之以制作者则勿以老为辞

送潘佥宪致仕还乡序

太原潘公奉先甫之佥按察司事于浙也六年于兹矣一旦以年满七十上谢事之请公在异时以文学牖导藩王转丞相掾遂列朝行扬歴华要中拜二千石出典东郡恩威并用吏民畏爱之会元箓告讫大臣柄兵在外率用便宜行事辄自官人一时奔竞之徒如蚁附膻公不屑也乃自引去退处荒闲寂寞之表若将以老者今上既一海内尽收肤敏而用之有以公名荐于上者召至京师遂有佥司之命公既至浙会国家更化设官分职方务循名责实以图治效而六亷之地尤上所注意以紏百司者时长贰缺员公日夜惕厉以中正凝志以精明建事权衡物宜布昭公道黼黻治体不矫激以为髙不玩愒以为达政无不举事无不集得风纪之体焉浙葢东南都会与公并治者为方伯为连帅见公持法平允有所论断则咨以为是焉为公所按者为郡县为羣有司见公持法明恕有所建白则倚以为平焉及朝廷既允其请则皆有不怿之色一夔忝以教职每月旦望肃公于授经之堂前导诸生拱受约束有以得公之为人则解之曰公以凝重之姿宏逺之量博之以诗书六艺之学以广其识以辅其材是宜声实并茂于维新之朝独不观之天之道乎四时迭运功成者退故曰老者不以筋力为礼三代之制四十始仕七十而致其事礼也歴代遵之国家定为着令有以哉今公去归其乡沐浴圣泽涵濡神化日与亲戚故旧从容里闾之间山林之下以昭国家养老之谊顾不美欤然亦何可以私情而妨公义也乃率吾党作为歌诗送之北门之外而一夔为之序

名人尺牍题辞

尺牍之设古者以通音问之具其制用版三尺髹其肤而书之以代纸后世以纸易牍而犹云尺牍者仍旧也山阴韩致用甫宋治平丞相魏国韩公琦之十世孙也雅善结交当世名人至正间士以文章事业显者致用悉从之游人见致用有文献之懿问学之富辞章之美亦待之如骨肉不见久之辄枉尺牍问候积之之久至百数十帖其子师可虑其久而散轶请锓版以备家乗既彚稡成编题曰名人尺牍以余亦其父执也请题辞焉谨告之曰朋友之道无他贵乎敦情谊而已而情谊攸敦则在于通音问是故古之君子与贤者别去惧其或我弃也则嘱之曰毋金玉尔音而有遐心夫以区区之音问至比之金玉其贵重可知己兹编之存一时名人与吾致用交者情谊蔼然具在为之子者而可以废楮视哉茍以废楮视之则交游之道泯矣大凡子之事父固当无所不用其情况于父执之翰墨有髙山仰止之意存乎其间者哉若师可者可谓知所重矣归拜而父为我谢曰幸哉有子如此可谓孝也已

送章琛序

余被檄编纂郡志以志虽一郡之书其事类颇繁言于上官得职训导于属县之士以助昌化章琛景文其一也琛性敏给凡编纂有当钞录者当检核者当访问者吾谨以意授之琛钞录不倦检核不舛访问不遗以禆余之不逮吾甚爱之书成上送于官复贶余长诗一首以别其诗引物连类几三百言属对精切格调森整而其諰諰然愿学之意溢于词气之表若欲推余为之师者自方今侪辈观之以寡闻謏见自足者比比而是恶有琛者哉吾尝论学以为凡天下之事皆有足惟学也不可以有足何也富人之所欲廪有余粟籝有余帛斯足矣贵人之所欲爵及五等禄及万锺斯足矣惟夫性命道徳之藴礼乐刑政之用古今治乱成败得失之迹载于经论著于百氏纪录于羣史者其广若天其浩若海夫欲博极其旨涯涘曷在也何可有自足之心乎是故学恒病于自足惟其自足是以不足今吾子蒙县文学推择助教其邑人子弟有师职矣而知己之不足人之有余其进讵易量哉惜乎吾不足以发之也比修郡志知昌化章氏实宋庆厯丞相郇公之裔旧志南渡以后进士年表昌化章氏科不乏人典郡宰邑珪组相暎有累官至华文阁待制者皆琛之曾髙也古人云公侯之子孙必复其始此其时矣子尚勉之

序医

杭人有钱寳翁者其孙名钧年十五六郡以俊秀选为诸生翁甚爱之今年夏六月暑盛钧偶失饮食节中满作寒热日就殆翁叹曰吾觊此儿之有成也方长而婴兹疾柰何同郡有杨徳中者吾世契也号称名医且其人有雅徳愈吾儿非杨氏不能为吾尽力亟致徳中来徳中切脉已曰是医法所谓伤寒似疟者公幸毋虑吾谨当如法疗之疗之浃旬而愈嗟乎凡人之爱其子犹种树者之爱树也医者之能祛疾犹爱树者之去蠧也爱子者疾之弗祛虽有粱肉之奉不能为其味也爱树者蠧之弗去虽有雨露之濡不能为其华也钱翁之所以有徳于杨氏之愈其孙之疾也如是欤虽然爱子以觊其成人也爱树以觊其成材也觊其成人者不徒恃粱肉以废药石觊其成材者不徒雨露以废锄剔今使钱氏儿日长且成如树之劔拔而上至于十寻百寻他日为栋为梁以充国家之用则杨氏之施徳不既厚乎钱寳翁走告余曰走之徳于杨氏也葢尝奉金为寿矣三进而三却之吾心终不能已愿得先生之文张之余戏之曰然则文固重于金乎翁曰不然古人谓赠人以金不若赠人以言夫报之以金者金销则徳亦泯雠之以言者言传则徳恒存此其所以不同也愿勿让乃序而畀之

送沈新民还太学序

国子先生沈新民以服阕还太学谒余请赠余辞以积病神思荒落不能以有言而新民请之固乃告之曰士之生世夫欲以有用之身不与草木同腐惟以其学见诸事功与夫文辞之问而已国家混一之初四方俊彦登于太学葢尝简其材器畧其年劳待之不次之位以观其设施亦既着有声光矣迩者又患士或狃于事功而论譔之地将有匮材之叹申命国子师取其问学已优拔擢未及者设专师以教之且久其岁月俟其涵蓄充溢他日有大论譔则以畀焉虑至逺也昔人有谓朝廷百官皆可杂以他材至于馆阁之任非文章不可葢亦如此新民敦慎而有志自其入太学克勤励自将视一时并进之人跻华躐要漠然不以为意及丁外艰而归祭塟外不废学事家积书成肆日坐肆中务记览以资下笔縁事命意吐千数百言浩乎沛然无窘束态观其意不汲汲于事功殆将以文章为职业者此其志葢已有合于今日作新之意虽然文章非末技也叙述功徳镂之金石埀之简册立乎百世之下耸世徳于百世之上揄扬讽咏叅之诗书而无媿斯之谓文章其用大矣而言事功者或少焉而吾以谓唐之韩愈宋之欧阳修其文章盛矣后世著作之家虽有髙世之才迈往之识犹至圆不能违规至方不能违矩及考其立朝行事直言谠议嘉谋伟畧赫然在人耳目何尝后于事功此又志于文章者之所当知也余也材既不足以建立于世至于觚翰之事固已分之所当务亦尝苦心劳思蕲追作者之后柰之何昬昩黭浅终亦莫能有所成就今老矣又加之病胡能为役哉见如新民者诚有艳焉于其行故以区区之见塞其请

葛孝子诗序

清苑葛仲谦先生事母至孝元末之乱兵蹂燕赵而先生之母已殁先生携家居明府山中一日出山取供具忽暴风当道起奋怒簸击行者飘去先生曰不祥必暴兵至神告我也亟还徙其家匿他处已而暴兵突至自风所发处他不避者悉被刼戮而先生家无恙翌日有慿于山媪者呼先生来前告之曰昨日驱风以报汝者我也以汝至孝故阴佑之尔于是燕赵之人咸谓先生之行通于神明而称道先生者喧传于道路部使者廉得其实将上于朝如令旌表先生闻之曰孝实子职非分外事何敢贪天之宠走谢不敢当部使者嘉其自抑则又为本其孝事着为传一时大夫君子且相率为诗歌以美之其冡嗣今监察御史师曾既裒诗成什授予序之嗟乎孝弟之道通于神明也如是哉葢先生之孝非世俗之所谓孝传称先生之母素患痿痹手足莫能自遂凡起居食息之节先生躬左右之日以为常不衰母或有愠色先生辄不自安依依然迎母意所向务愉悦之乃已母性严一日先生自外归有酣色母稍戒之惶恐谢过遂絶酒不饮尝奉母之官便身之物莫不毕给如在家庭然或出遇果蓏异味母未食必奉以遗母然后敢食后母以寿终恸哭絶而复苏勺饮不入口者三日塟之日哀动路人至禫亦不御酒肉凡若此类夫岂世俗之所谓孝是宜神明有以阴隲之也白华之诗虽亡其辞序者以为美孝子而作诸公发徳之什大篇短章金鸣石应其美孝子也盛矣播之四方匪徒曰咏歌之而已可以移风俗美教化诗曰孝子不匮永锡尔类此之谓也序而传之不亦宜乎先生名守徳仲谦字也世为清苑县人有文学用荐为其县之教谕后调中山保定两郡教授云

赠蒋正斋序

人有言居必择医诚至言也吾素病疝至杭无几何时问医于所常往来者咸曰老于医者莫若蒋正斋甫已而疝作召正斋甫疗之而愈其后又作又召疗之又愈吾恃其人而疝不能为吾患去年秋九月坐论堂上风雨竟曰文籍在前注视见意趣然不虞沴气之我袭也翌日肩背拘挛大作疾痛势若铁壁坚不可撼呻吟呌号旁人为吾股栗移时乃稍自遂如是者连昼夜不止间召他医视之曰是为风滛宜服凉剂比服凉剂疾痛愈益加乃召正斋甫正斋甫至切吾脉曰吾切子脉有素今证得于饮食失时劳勚踰度荣卫不足所致宜服温剂子知之乎荣卫不足则受病也深受病也深则疾痛也暴剂茍非良亦不足以祛之正斋甫为人至诚恳恻视人之疾犹已之疾日来视吾病剂或非良辄走市肆不惜重价购之蕲以愈吾疾疗之旬浃而疾痛不作今人为医即病家召戒童御负囊箱以出既造病家骤引病者手左右按之曰某经受病宜某剂某经受病宜某剂以余观之是直以意度之而已非真知其所以然而补泻之也至于药品则又有难言者葢药品或出自殊方异壤逺不易致间有致者铢两直百金侥幸奏功即以近似者代之欲求十全之效其可得乎尝试论之医犹将也医而辨脉而知人之虚实犹将之待敌而知敌之坚瑕也知人之虚实而必以良剂祛病犹将知敌之坚瑕而以精卒破敌也是故为医而不知人之虚实不善于医者也为将而不知敌之坚瑕不善于将者也知人之虚实而剂不以良与知敌之坚瑕而卒不以精犹操割而器不利也孔子所慎惟战与疾厥有旨哉虽然因脉而知病因病而用药其说具于黄帝岐伯之书与夫张长沙刘河间张易水李东垣之论著备矣大要辨脉用药二端而已而不知辨脉用药为不易也吾以濒危之病頼正斋甫疗之旬浃而愈非其所察者精所用者良其能致然乎吾具述之匪徒曰报徳而已且以使凡慎疾者当知择医之有素云

送王生甫序

天之生材其聪明出于众人之表者世固不乏也及观其成或至泯灭无闻而止此其故何哉葢材成于学学不至则材不成以余观之学之至与否固存乎人而其为学之病大畧有三焉其一曰习俗奢靡而荡心生有荡心者不足以言学其二曰志气刚戾而挟心生有挟心者不足以言学其三曰謏闻鲜见充然自以为有余此之谓矜心有矜心者不足以言学三者而有一焉皆足以累学况兼有之乎人材之难成职此由也余职教杭郡择子弟之俊秀者补为诸生得王甫孟端焉生从余受业者七年是能自励而成其材者也生治经艺辞章日有程法其居当阛阓之冲声音采色之靡曼华丽者触耳目而是他称良子弟者犹不免随羣而出逐队而趋以事佚游而生固未尝一日离庠序而为此荡心习也为人姿笃厚处师友间情谊恳欵余尝病势危甚生日来问候视余差则喜不差则頞蹙不自安推此而往则生之待他朋友可知己视彼之悻悻然若有所挟者何可同日语生之治经也有疑必问之审而止其读史也有窒必辨之畅而止至其作为文字也既成濡笔请改窜余视之其构思也逺其遣辞也逹其布置也有序不至茍足篇段而止同学之友皆推之余亦谓生有作者风葢颕出者数奬进之而生曾无矜色方欿然自以为不足夫岂好诞者哉嗟乎木之生于穷林也絜之百围而不足于庙廊之具者瘿累之也玉之生于深山也孚尹旁逹而不足于宗庙之器者璺累之也生为学而能屛去为学之病而材不底于成者吾未之信也国朝着令州县廪食生肄业三年之上者贡于太学荐加教养老其材而用之甚盛典也虽然人材之弗成以有如前之所云累之也茍无如前所云虽在遐陬僻壤犹将有成况鼓箧于天子之学育材之海乎他日立朝敷张神藻润饰鸿业扬声光于当世者在生辈矣吾虽老尚及见之生行有日其同学友孙生善请曰甫之行愿有赠乃本其所以自励者而为之序

时雨诗序

洪武十年夏六月浙河西东自庚戌至于乙亥凡二十有六日田畴俱璺苗有悴色民方以为忧翌日丙子日加酉少女微风羣鸟翔鸣或以为雨证已而玄云四布雷电交作大雨如澍夜至二鼓少止及四鼓又雨尽一日乃止于是胶者以疏璺者以脗悴者以荣维时穉秋凉野空逈澄霄朗彻物意舒畅百官有司庶民父老交相为贺以为有年时监察御史王君行部至浙覩兹大霈顾谓章逢之士曰此时雨也盍有以歌咏之一夔闻之有道之世五日一风十日一雨年榖顺成物无疵疠民不夭札而太平之象见焉乃者浙下大水民以阻饥告上贻九重之忧至形清问圣人之徳与天地通感召之机在乎转移之顷是以今年六月雨不违时而有有年之望也语有之不先不后之谓时使是雨也先时而至苗其秀乎后时而至其能实乎弗秀焉实此六月雨所以见书于春秋也耳目之司以观风为职斯民也遭逢上瑞驩欣悦怿而不知谁之为之者此良御史所以属吾党之士歌咏之庶几乎康衢击壤之謡也嗟乎涵泳神化沐浴膏泽頋惟鲰生何足以形容之虽然不敢辞也乃书为时雨诗序

徐恭字序

徐生恭自成童时入学校为诸生今年秋当贡于胄监请曰古者冠而字恭虽未能据礼以冠而年则及矣今去此而处于衿佩之林辱与恭友者必不肯以名呼恭事先生于兹有年矣愿字之俾得便于称谓且因以自朂余告之曰恭主容敬存乎内恭见乎外字生曰士容为宜夫人学修于已行孚于人衣冠文物在士君子之列固非山氓野竖涂商市贾之并也动作容貎人皆于我乎视瞻是以揖让登降献酬俯仰莫不有容故君子慎容焉记礼者曰足容重手容恭目容端口容止声容静头容直气容肃立容徳色容庄以谓见于揖让登降献酬俯仰者如此为容而不悖乎礼行之于家则父子亲兄弟睦行之于乡则长幼顺朋友洽行之于朝廷则君臣正上下和甚矣士之容不可不慎也其人仁也其容寛裕而温厚其人义也其容严毅而方正其人孝也其容慈慎而恻怛君子于容而观徳焉春秋之时成子受脤不敬楚令尹无威仪然不免君子之讥无徳故也生因事思义其务知所慎乎吾见生气和色庄无浮躁习而有老成之风自其来学习经艺辞章不务躐等而务实诣行文析理皆不茍月旦暮朔望会讲与凡宾友之至俾生相礼周旋中榘度吾甚爱之今也登于胄监养成徳器他日缨弁执玉接武夔龙之后使人望而敬之頋不伟欤如生者出可以羽仪于天朝矣尚勉之哉

送张员外还永嘉序

君子之出处安乎天而已天者理势之自然也以人事验之如寒至而裘暑至而葛饥渇至而食饮是也其或未至而迎之已至而遏之是皆不能安乎天者也永嘉张君时彦笃厚人也常以明经教其邑之子弟去年秋诏求博学之士郡大夫以张君荐趣装上京师与天下之以博学贡者旅见于天子之廷亲承顾问者数四擢都官员外郎朝廷用之如恐不尽其材曾仅三月改司门未几又改司封光采焕发斩焉太阿之出匣闻者愕之谓为竒遇今年夏五月上念羣臣勤劳王事将思所以休息之俾各自陈其志张君谨上奏曰臣无他故顾独有老母年八十又三无他子侍飬乌鸟私情诚有不能自已者敢昩死以闻上若曰恶有使人母老而不得养者乎其即归养翌日具冠裳诣阙扣首谢遂买舟东下方张君教其邑子弟时泊然自守曷尝有希慕宠荣之心一旦起自布衣遂蒙不次之擢日见向用半岁三迁无非青云之境固将鞠躬尽瘁为国宣力以树勲名何敢有退休之念乃今以亲老得赐告而归如张君者其进其退何尝容心于其间哉亦安乎天而已夫天固未易知也所可得而知者盈虚消长之相乗不期然而然葢亦若是余也涉歴患难之日久当夫事机之来冥然不可臆料徐而验之然皆不能违乎天天之于人何尝数数然加之意而人之所值自不能违之尔张君道过钱塘为余陈其所遇且请赠甚恳余虽数竒不能如张君之际会观其出处是殆所谓安乎天者因并以余之素所信者告之 

送周照磨改调序

南昌周君叔勉之为浙江布政司照磨也仅四阅月廷议以诸司庶府员多者省之而叔勉所居官在省员之列当改授于朝僚友曲江唐君某庐陵萧君某惜其去咸为歌诗以纾其欲留不可之情而属一夔以序初叔勉隠居南昌郡城之东其地清旷西山秀色可揽而有何湖数百顷水波演漾烟霏昼腾白雨坌集叔勉世居其上艺有园田居有室庐凡给公上奉祭祀待宾客之需举无不足族聚亦甚盛岁时宴飨长幼毕集亲睦之情蔼如叔勉蚤失所怙大父实教育之筑堂以奉甘旨曰亲亲堂阴有竹数百个掩暎云日雨至时其声琤琤然若鸣竽瑟作亭竹间以挹其趣曰雨竹方是时叔勉悠然自得殆若无志于当世者今年春二月上遣使者奉勑符四出设科目以求天下未用之士布列中外用图维新之治有司以叔勉聪明正直应诏既见上寻授前官叔勉器识闿朗其居官也悉心赞画以承方面重臣宣布之意事无不举譬之明珠深藏弗耀之日久一旦出渊其光有炜以故上官甚礼之而其僚友所以惜其去之深也虽然惜其去者私情也诗不云乎蔼蔼王多吉士惟君子使曷尝局于一职久于一方哉叔勉行矣穹资峻级可立而致无俟蓍龟而区区之见则欲叔勉施之他官者视今兹施之赞画者益加之意无适而非青云之地矣走虽耄犹幸见之

○题跋

题传大士三教像

钱塘性天义师慈慧有戒行能以声音为法事雅好收佛祖像一日持一轴示予请题其像圆冠方履而被袈裟曰此傅大士像也按大士讳翕字玄风义乌人少业渔有妻子尝遇梵僧以宿縁晓之竟与其妻子去之双梼树间修苦行明佛理其后业成去谒梁武帝能以神通动之遂延大士讲经秘殿甚见尊礼至陈大建初化去此其始末也今所画像具世俗所谓三教衣冠有合三为一之意窃谓大士生齐梁间其时佛法方盛勿论老氏虽吾孔子之道亦未有以胜之大士固不必预虑他氏见诋而示人以同也而画者为是何哉盖佛之说有谓未来世当有具如是衣冠而示人以同者故画者逆而为之以沮世之诋异端者此其或然欤然非予之所敢知也因师之请疏其畧而归之

跋虞文靖公张外史墨迹

右虞文靖公禅偈四首句曲外史张公近体一首今灵隠瀞禅师之所藏也虞公字画虽以目眚故行势欹倾而其姿态温润自足以见其馆阁气象外史固不以字名而其笔意清圆隠然有山林风格初禅师往谒虞公于临川山中以四偈投赠而公答之如前归而访外史于钱塘南山并以所得四偈见时外史方赋诗送危检讨遂附此诗于虞公纸尾以归禅师虞公晚年雅嗜禅理其言语意识超入无尘有非凡近所能窥测于荅禅师四偈可见外史素尚玄学其于禅理若非所知故其疏于所附诗后自谓吾不解作禅语抑岂佛老异趣耶不然何以有是语也览者当自得之

跋赵邓虞黄帖后

右赵文敏公借佛书小帖一虞文靖公与方外交帖二黄文献公与同年友帖一其用硬黄纸临逸少八日帖则邓文肃公之笔纸尾疏云此余十八年前所临后有庄节韩先生跋语四公文章名位前后相望庄节之濳徳亦何可及而其翰墨此巻具有之一夔晚出乃得悉覩岂不快哉

题雪庵临兰亭帖

雪庵昔在至元大徳间以楷书大字名世所书碑版至径寻尺今犹有存者而未尝见其小字钱塘锡上人示余以所临禊帖其后有宋牟大理巘元赵承旨孟俯跋语雪庵自疏云予书此帖时年七十有二颇自诧其妩媚气大理公有文学重望承旨公与雪庵同朝书法妙絶名不在雪庵下咸相推重予不解书窃谓雪庵字画譬如相马不当贵肉而贵骨也知书者以为何如

跋虞欣张三公墨迹

此巻诗凡九首葢越僧天然上座之法属古镜上人之所藏也初上座游江西谒故内翰虞公于临川山中得絶句三首其苐三首则并柬前龙翔住持欣公上座持见请和又得三首及过钱塘以见勾曲外史张公复请和焉又得三首故总九首云大厯至顺间虞公以文章擅名天下当是时释有欣公老有张公亦各以文章鸣若将以竸爽焉者虞公雅相推重与结方外之好篇章往来无虚月三公既相继化去片言只字之存于今者得而观之犹足以见其风流文雅矧兹一纸而三公之笔墨具存乎运去物改山川寥閴人物渺然把玩之余不能不为之兴（阙）

始丰稿巻八

●钦定四库全书

始丰稿巻九

（明）徐一夔 撰

○题跋

跋葛翁移家图

右葛翁移家图按洪蚤以儒学知名且好神仙导养之术其从祖玄在呉时学道得仙号葛仙公玄以丹术授弟子郑隠洪就隠学遂尽得其法晋咸和初为咨议叅军干寳荐其才堪国史洪辞不就闻交趾出丹砂求为勾漏令遂将子侄俱行故人邓岳为广州刺史止之后竟去罗浮山炼丹乆之死于其处年八十一死时颜色如生举尸甚轻人以为尸解云此移家图葢画者貌其入广时行李也初洪以世儒知学周公孔子之道而不知有神仙之说乃著书言黄白之事示人以长生不死之诀有内外篇号抱朴子藏之名山以待识者余窃以谓洪以儒学知名葢尝学乎周公孔子之道矣周公孔子之道皆常道耳不为怪也至于死生之道犹昼夜然无长生不死理也设使果有长生不死之说则周公孔子为之矣周公孔子不为而洪乃谓世儒知学周公孔子之道而不知有神仙之说何其谬哉且洪死时年八十有一此固世寿之常无足怪者史家传会以为尸解夫人之所以乐生而恶死者无他以有父子之亲也夫妇之好也朋友之交也养吾生而饮食也衣服也宫室也吾得而裕焉见诸事而仕宦也婚姻也祭祀也吾得而达焉今曰尸解既已委其形于槁壤矣而曰吾之气与天地而长存无是理也人之有生形与气之会耳未有形亡而气独存者也借曰有之必不能知吾之所云不能知吾之所云亦何为哉其后如唐之李逊归登孟简卢坦李道古李虚中之徒皆惑于其说以服食为（阙）其害至死不悟可叹也哉同郡胡尚徳甫得此图藏之甚秘亡友（阙）效考工记为叙述所画人物纎悉备具而洪之溺于丹术且贻患后世则未有破其谬者尚徳尝为道家者流若艳洪之为而不能得其诀者吾因本洪事辟之以归胡云

跋释交书后

亡友朱长史尝徳其友周宗性为经纪其母塟事着释交书一通以贻之其书厯数心交市交势交之等而谓凡交之道以礼与情而已吾谓非特礼与情也有义存焉盖礼言文情言好而义言实也如栁子厚以栁易播非激于义安肯毅然不顾利害而为众人之所不为哉故曰有义存焉吾尝追想其事辄加感泣而愿为之执鞭今宗性之用心上视栁州之事差若易为然自今观之葢亦絶无而仅有此释交之书所由以作也呜呼读其书者视朋友死丧而不知相恤其亦有愧也夫

跋虞道园论存省书后

道园先生尝为其门人赵氏论说存养省察之要为书一通其遗墨留落故都今漕使安丰吕公时为北平佥宪得之曰先生不独为赵氏说也学者茍会于心皆当有益乃命楷书者录为副本以自省而以真迹入于北平宪司嗟乎漕使真善学者哉昔者程伯子之教学者曰学者于圣门弟子问处便作今日已问于圣人荅处便作今日耳闻乃为有益漕使于先生之告赵氏如告已然真善学者哉漕使名本字继道安丰人

跋吕氏孝感诗巻

右孝感诗总若干首大夫君子为故安丰处士信翁吕先生作也初先生以不逮事其亲哀慕不已于其亲尝所寓处日设饮食供具事之如生一日晨起汲井泉涤凡所设祭器方悬绠下汲器有黄色鱼作队入汲器中亟掣以上乃金鱼三尾先生异之用别缶盛之置于几筵之上于是亲戚邻里聚观之皆曰天且氷鳞介潜伏胡有此耶必吕氏至孝所感先生曰某何修而敢当此灵贶乃复纳之井中余谓鱼虽微物然亦有知如晋王祥母当冬月思食生鱼祥卧氷求鱼忽双鲤为祥跃出之是已以此论之足以明其有知先生因汲得鱼实以事死如生故也其为至孝所感也奚惑不然易何以曰信及豚鱼然以祥事考之祥以至行身至三公先生不食其徳埀休委祉于其冢嗣遭遇圣明扬歴显要为时名卿呜呼天之阴骘孝子之后也固如是夫

跋南海行巻后

松江钱公瑄氏以洪武初元举族谪琼管间岁请于有司北还松江省墓此巻葢中朝大夫士后先被谪在琼管者送公瑄省墓之文与诗也文二首其一前浙省理问孙君孟宾所作诗若干首其一前浙宪佥事潘公奉先所作孙君与潘公同仕浙孙君先谪琼管及潘公被谪挈行至岭外道遇公瑄知孙君无恙公瑄请赠喜而为赋也公瑄还至钱塘知二人者皆辱与余交故持此巻见示余读之尽巻叹曰琼管在炎天瘴海万里外风气麄厉至汉始开其域由唐迄宋因为放逐之所近世以来虽稍被声教而黎人习俗未尽变也今国家视逺犹近既选有学之士以治其人而大夫士之落南者又接踵而至声明文物渐同中国观于此巻可见已语有之逃空谷者闻足音跫然而喜公瑄虽不幸在谪籍然与诸公不约而集顾得相与于觚翰之间至其暌违也契合之情属望之意见于言辞者聨篇而累牍虽中国人文之盛亦不过是不其幸欤公瑄世儒家盛年有才学孙君簪缨之彦潘公文献之老余人固未尝一见然观其制作皆特逹之士朝廷方急于取才顾岂以一失而弃诸公于万里外哉他日起自谪籍同升于朝公瑄出此为劵将必相视一咲而叹离合之不偶然也

书深溪王氏家则后

浦阳深溪之上有尚义之家姓王氏同居者五世合食至二千指王氏之长有名子觉字复之者着为家则一巻以示后胤使世守之其友刘君养浩既为之序矣刘君复贻书钱唐俾余书其巻末余阅之尽巻叹曰复之甫所以遗其后胤者何其至也大抵人情至难制也虽父子兄弟不能必其无异见是故勃溪谇语之习不独秦人为然欲整齐之如天子之命吏约之以法亦奚不可而君子之见则以此可施之齐民而父之诏子兄之教弟则非所宜然也葢父子兄弟恩义繋焉太严则伤恩恩亏则义■〈施，弓代方〉善为防范者因其彛性之懿而牖导之达诸事为大之为经小之为纪井然有条秩然有序如王氏之家则立为一家之政长幼卑尊耳有常闻目有常见动作食息从容乎矩矱之内悖戾之气消雍睦之风行而恩义立矣如是而同居虽百世未艾也岂直五世而已哉记曰礼者因人之情而为之节文以为民坊者也家则之说其王氏齐家之坊也欤余观聚族而居至于累世者若昔之九江陈氏临川陆氏与今之浦江郑氏皆有家法着而为书而郑氏之家规则加详焉王氏踵美郑氏者也其书为类凡若干为目凡若干大畧皆本之郑氏云

书浃江乐君墓铭后

右浃江乐君墓铭一通金华黄文献公所譔也后有临川危内翰跋语葢乐君之孙良请铭于公时未知其先世所歴官簿值方氏筑城发其阿育王山下先墓获所埋圹志始知其先世尝仕呉越钱氏累官至银青光禄检挍御史大夫故请危公补书以足前铭之未备葢孝子慈孙昭先徳埀后胤义当如此余先世亦仕呉越谱牒所载有累官至检校尚书赠司空者每疑钱氏据有两浙时然皆臣事中国其官属例出表授固唐臣也如吾先世所得官封已非唐旧莫可得而晓欲求呉越备史考之世亦无有独五代史呉越世家言其自唐庄宗赐玉册之后其官属皆称臣则其官制不承唐旧可知已今又见乐氏之上世所得官封如此以此观之钱氏之臣皆不禀命于唐无可疑者矣良字仲本博学有文章为时所推重今被征入朝以兹巻请识余既得博所未见以祛平昔之疑因并着之

跋海寕杨氏族谱序后

右海寕杨氏族谱序一通前进士荣君子仁为其从游生琦着也荣君叙述有法大意以姓氏之学不讲则谱牒不明而世次紊琦知出此是能崇本者故荣君为之叙述以奬进之余闻宋南渡后刑部侍郎杨由义实居海寕有文学气节尝使金抗义不屈文公先生称其忠义大节夷夏称叹其子九鼎帅蜀亦死金人之难吾意琦为刑部之后今考其所自出乃出北汉将杨无敌号令公者非刑部后也海寕杨氏如令公之后乃有如琦者请于名人叙入以发其先徳而刑部之后乃泯焉无闻何也忠义之家必有守其宗绪而弗坠者尚当访之

周府君墓铭补遗

新城周昉既得宋内翰铭其先府君节孝先生之墓又谓一夔曰昔汴人从宋南迁时其居杭者殆不一姓独昉之上世卜居新城仕虽不甚显而以礼义为家法髙祖府君尝曰人道莫大于崇本岁时祭祀人或畧之非崇本之道也别置祭田二十畆以遗子孙储其所入以备时享中更多故田入于他姓我先人既理家政叹曰他业或可废也至于祭田断不可废废之非独遗先志亏人道矣乃备已帑复其田于是吾族时享之盛如初而铭偶畧之呜呼古者士大夫之家必有圭田以供祭祀士无田则不祭非不祭也士位卑授田有弗逮不能备物以献耳后世有能出私田为祭祀之资盖亦礼以义起之意周氏之上世既克行之而节孝府君又复之于既失之余使时享之礼不坠厚之道也府君以至孝称元季之乱不屑茍禄以污其身行应私谥至于复祭田之事尤足为薄俗劝昉端悫有至行惴惴焉惟恐没其父之善铭既不及故敢不让而为补书之

○文

劝农文（岁戊午代杭州府官作）

古者长民之职凡以农事而已其故何也盖国以民为本民以食为天非他事比也故天子有亲耕之典而近代守令至以农事繋衔我国家之兴尤重兹事自京师以达于郡县申严祀事曰社稷曰山川曰风云雷雨有祈焉有报焉所以致如斯其诚者无非为农事尔杭领县九提封千数百里地势所及东南控引江海西北接连山谷民生其间雨旸稍愆辄以旱涝来告盖尝登进父老于庭而问其所以近江海则其势平下忧恒在涝地入山谷则其势髙亢忧恒在旱此其大较也夫旱涝者天时也而所以备旱涝者人事也人事之不尽而委之于天未见其可也方春东作始兴为尔农者耕垦之有日程播种之有时候尔农必为之力而虑之审矣而所以为旱涝计者吾则为尔言之地而平下也则宜髙其圩岸以防涝髙亢也则宜广其陂池以防旱是故言水利者在于谨蓄泄其法如是而已为农而能用力于此将见岁入且倍虽有旱涝可无乏食之患矣吾沗佐郡值太守去官恒虑催科频繁而抚绥不至頼方面重臣为之纲维二三僚友为之匡赞庶几振其不逮岁二月之吉勉循故常躬秉耒耜以率尔农尔尚告其邻里乡党圣天子在上和气致祥必有丰年而有备无患乃先哲之明戒矧尔农乎尔其勉之其或不顺于父不敬于兄不睦于婣党以赌博为贤以争鬬为强以讼讦为能而不务农事律有常条

○祝文

昌文侯祝文

惟神以武畧为宋岳武穆王飞前驱着有勋绩附见宋史岳飞传中及王不幸被诬神用不显其后王诬既雪神蒙锡谥牒令庙食京学以相文化寺中旧有故牒近以典守者不谨失去而肖像犹存一夔至学之初咨询故实敬仰神庥式陈明荐敢告

○祭文

祭朱长史文

维洪武九年岁次丙辰夏四月甲申朔越十有三日丙申友生杭州府学教授徐一夔谨以清酌时羞之奠致祭于亡友晋相府长史朱君之灵曰惟君之材疏通俊迈可备顾问可禆经济惟君之学该洽辩博上探洙泗下泝濂洛惟君之文精确深淳逺窥姚姒近追汉秦修辞求道我蚤有志伥伥靡适谁其我惎求友四方君不我弃以学则讲必析其微以文则评必抉其疵以志则砺必崇其卑我则不逮君实振之君有史才克兼三长有事编摩非君孰当六年之秋诏修国史起君于家俾预斯事取道而西过我论堂死生契阔话言不忘余虽不才寻亦被召君前我后相顾一笑沉沉华馆在殿之西执笔相从扬榷事辞朝言嘻嘻夕言诒诒偕入而出渉歴三时自我索居埀二十载于兹合并岂不慰意我还职教君登词林中外相望实获我心今年正月有书见贻云入晋邸为王之毗宠荣有加声闻日至顾余濩落莫之敢企胡为一疾遽至不支始吾不闻既惊且疑终吾有闻涕泗交颐江湖寥落故旧无几呜呼吾友又至于此含哀莫宣聊以辞矣呜呼哀哉尚享

祭陈叅政文（代安布政使作）

洪武十年岁次丁已十有二月乙已朔越十有三日戊午浙江等处承宣布政使安某谨以牲醴庶羞之奠致祭于故河南行省叅知政事陈公之灵曰迩者朝廷选外执政公受上知往领汴省我则无能诏与公并公负其材自持甚力有不公如弗假以色不鄙谓我见谓亮直有论有建公倡于前我赞我襄用底罔愆经时五载曾无间言譬之作乐金石相宣茍或慸滞则音不完公性介洁物莫能累每退自公寂无媵侍维我与公弗间此彼公心弗怿酒杯相慰公体弗寕食衣是视职则同列义则同气兴念畴昔我心实悲沧江岁晏有来灵輀情兮缱绻矢之以辞有肉在俎有酒在巵冥灵如在庶其鉴之呜呼哀哉尚享

祭陈叅政文

洪武十年岁次丁已十有二月乙已朔越十有三日丁已杭州府学教授徐一夔训导常贞王裕谨以清酌果脯之奠致祭于故河南行省叅知政事元礼先生陈公之灵曰惟公问学辩博器局超迈自视甚髙不溷当世其视义也若泰山之重其视财也若一羽之轻故公之居官也氷蘖之操可以砺贪鄙其交友也金石之谊可以托死生呜呼材非不髙也时非不遇也位非不显也而柰何乎天者之难凭沧江岁暮冻云含雪灵輀在兹曷胜呜咽追想交游一奠为诀呜呼哀哉尚享

祭常山长文

维洪武十二年岁次乙未闰五月丙申朔越二十有九日甲寅杭州府学教授徐一夔训导何敬髙譲以清酌时羞之奠致祭于故宣公书院山长先生常君之灵曰惟君赋性介特履行淳固蚤岁南游明经是务春秋大旨笔削所存熟精胡氏弗媿専门呉山之阴以学以斆惟利与钝恬然罔较中遇漕试获展所长聿振教铎宣公之乡俄值更化奔播以旅言返旧游莫或寕处有诏兴学辟士于庠佥谓经术非君孰当童冠侁侁眷言受教经时八年克着成效苍颜白髪居然老成出入学校后辈典刑偶值数竒遽婴时沴六月徂暑奄然而逝呜呼常君模范是资岂谓一疾遂至于斯名止一荐年止七袠室家迟暮箕裘零落嗟我与君相识廿年乃于兹学复相周旋一日不见竟成永诀追念畴昔中心如怛爰率诸生治宂与棺既曰无归在义则然北山之麓其原深厚庶几魂魄永安于久呜呼哀哉尚享

○传

邹母传

凡女妇修其职者非难惟动必以礼之为难礼妇人无外事送迎不出门见兄弟不踰阈春秋之季公甫文伯之母季康子之从祖母也康子见之■〈门外为内〉门而与之言仲尼闻之以为别于男女之礼是时孔子在鲁而独有取于公甫文伯之母则鲁人之不能守此礼者亦已多矣不意百世之下乃有如邹确之母者焉确之母李氏登州黄县人性贞慧而知礼自其在父母家以至于嫁凡所谓女妇之职如治女红主馈食与事其舅姑与夫勤俭恭顺悉可为姊妹妯娌矜式且动必以礼足迹未尝出户限一日夫族有合两姓之好为酒食以召姻党者姻党见邹母咸愕眙相视莫识为某氏及就序乃始知之其后其夫用门功得六品武官南戍钱唐有湖山之胜方春时邦人士女竞事游衍以为乐确与其昆弟谋曰盍亦奉吾母为乐乎乃治游具请于母曰湖山甚佳幸大人及时一游其母曰尔为我子乃独不能以礼事我吾闻妇人昼不游庭而可逺适湖山事逸乐耶确等惭惧而退以此言之邹母可谓以礼自守者矣使生孔子之时其不与公甫文伯之母并称哉邹母又有女嫁为同邑周仲宾妻后仲宾调赣之瑞金簿以非辜就逮仰天叹曰吾夫死必矣吾出门安适遂投舍后池水死谈者咸谓得之母训云因并着之

○墓志铭

平阳王公墓志铭

平阳王公以洪武九年九月二十七日殁于里苐其孤铎时为浙江布政使司左叅政又十有五日叅政方坐布政司莅事忽讣至惊恸欲仆地即还寓馆设位奠哭如礼且走文书告于朝明日匍匐往吊叅政在苫次辍哀谓一夔曰走不幸罹此大故诚蒙予告获申情事惟是先人之行实所以掲之墓以示久逺者惟子是托予固辞不获乃叙而铭之公讳思义字恭让世居平阳府洪洞县之郭上里曾祖某祖某皆潜徳弗耀父叔谦以长子允恭贵赠某大夫某骑尉泽州知州母范氏继刘氏赠某县君公天资朴茂不喜表襮性极孝友事泽州府君以至行闻伯兄允恭仲兄思忠皆有材行公事之尤谨平居未尝有违言忤色平阳陶唐氏所都也其俗素尚勤俭而公勤俭有加赀用日益以饶以世俗分财异居为耻誓弗分异以为家法仲兄有子曰诚于叅政为兄公尝语之曰尔年稍长其经纪吾家俾铎力学且曰吾平生未尝为不善事以累子孙必有光大吾门者吾闻积善之家必有余庆作余庆堂以自见诚亦克承公志凡涉经纪之事一不以委其弟而叅政得専意于学会国家诞兴文治叅政遂以春秋贡于其乡既至养材胄监寻以选侍读王宫未几摄监察御史扬厯有声超授前职阶中奉大夫公之余庆于此而验公生于大徳已酉六月二十四日享年六十有八配刘氏子男一铎也以某年某月某日塟于其里东冈之原公之行实难一二举而予之生也与公相去逺未尝承颜接辞不得详也叅政授余以其大者如此嗟乎为善而有余庆可以审其徳矣虽然为之也冥冥报之也昭昭其徳不亦可述已乎铭曰

冀州之墟古帝所都遗风攸存俗朴以勤爰有善士惟善是履埀休委祉以有令子际遇盛时爰跻膴仕谓非为善而至于此是犹弗种而获是俟洞岭之阳有隆其冈爰卜新阡以固其藏有或弗似视此刻章

元故保冲大夫江浙等处官医提举倪公墓志铭

故保冲大夫江浙等处官医提举倪公既殁之九年其孤伯温持其姻友前乡贡进士卜埜所状世系行实拜而请铭曰先人有潜徳而未有为不朽之托者不肖孤实疚心焉惟先生哀而赐之铭余辞不获乃序而铭之公讳居敬字行简世为杭州人其先尝以医仕宋而未甚显父讳垕号信庵为医始着信庵府君尝遇异人授以秘方其法揉剂为膏用以愈疡疡者受其剂即愈杭地大物众有疡者辄趋倪氏一时言疡医者莫不曰信庵信庵云公之生也承家传之秘府君既殁事其母徐夫人至孝夫人尝戒之曰尔幸承世业惟能益广其道斯不忝于前人公承命惟谨遂兼精岐黄之书以及诸家方论察脉辩证究极内外之所因以探表本以验虚实而知疾病之候故其为医或遇竒证辄取神效于是倪氏之医擅名大方矣至正中用荐补杭州路医学正寻为医学教授善以其术淑人三皇庙壊则捐已资新之升江浙官医副提举阶成全郎会外兵攻城附城居民奔窜入避多依释老宇下草栖露宿上漏下湿以故时疫大作行省丞相逹实特穆尔捐金市药命公枚视之公以为已任为人切脉授药无倦色頼以全活者亡筭改官医提举阶保冲大夫时行省丞相得承制行事雅敬公以公活人功多不宜久处散地遂由官医提举特转五品流官同知江浙财赋府事换奉训大夫以宠褒之公曰医吾职也固辞不受而行官医提举事如初杭既内附方屏迹家居天兵下呉门士卒有犯霜露而违节宣者时开平忠武王总兵问医于左右有以公荐者即遣使具舟迎公至军前疗之无弗愈者其辞还也赠白米二十石钱币有加公涉歴日久方将优游湖山以佚其老俄得为疾而卒洪武四年十一月三日也享年六十有二其生之岁则元大徳已酉之四月十又一日伯温以是月十又一日奉柩塟于钱塘县栖霞岭扫帚坞之原公配宋氏讳徳原妇徳母道皆备后四年卒奉以附焉子男二长伯温也娶龚氏次叔正娶沈氏叔正后公六年卒亦附墓次女二长适同郡李思齐次适沈礼孙男三人长某次某女一尚幼公天性醇笃恂恂然有古君子风官自医学正三转而至提举阶自成全郎一转而进保冲大夫人皆荣之而公处之泊如也当显荣时势得致公医者非王公大人则髙门巨族而闾阎单人窭士虽有病剧甚莫或易致之而不知公一以济人利物为心彼单人窭士一走告之汲汲焉屏去驺从以袖褁药折入委巷径造病家恐后病家见公至惶恐谢曰不意长者乃肯辱临吾门公曰非也吾道然尔公尝筑堂署曰尊徳南行台御史大夫强通闻之曰倪公殆无媿于此者为书三大字畀之故公之殁也街童巷叟亦痛惜之呜呼倪公之于医如此而太史公称仓公之师以富给故不为人医独何心哉伯温姿粹雅有学有守能世其医今选为杭州惠民药局提领铭曰

九流之涂各适其正惟医之设切于民命六气之淫畴克免之彼以富给而靳于医如见入井而不引手相其所存呜呼曷有恂恂倪公为徳自衷视人之疾如疢在躬凡百病家有召即赴不以显荣而弃单窭恻隠之发如火始然曷肯计较以亏其全是有令子温其如玉爰食其施以似以续北山之原有封若堂既固且安子孙其永昌

元故将仕郎建寕路录事兼防御事韩君墓志铭

岁行在未之十月友人韩君致用有失声之疾既而稍差告于始丰徐一夔曰吾近者音吐不扬此一经受病也吾殆不久于世子素知我能及我未死时为我着埋铭亦足慰也余谢之曰礼无是也吾诚后死铭君未晚何用太早计耶后一年为洪武十三年十月甲子而君果卒年五十有九其孤师可以明年某月某日奉柩塟于会稽县上管乡昌源先茔之次衰绖蹐门请铭曰先人临终时嘱师可曰徐君尝诺我以铭矣必得徐君铭乃有以慰我于地下先生其勿辞呜呼讵意吾果铭君于一年之后哉江湖寥落失此良友尚忍不铭之哉乃序而铭之君讳谔姓韩氏致用字也其先相之安阳人宋司徒兼侍中尚书令魏国忠献王琦其十世祖也靖康之乱忠献之曾孙朝请大夫尚书左司员外郎直秘阁知饶州累赠金紫光禄大夫膺胄始定居于越则君之七世祖也曾大父将仕郎桂甫大父义行先生亢宋亡始不有禄仕博极羣书研精性理之学与其从弟庄节先生性自相师友先后师表当世父耘之亦以文学书翰知名母魏氏君之生也有文献之懿耳濡目染无非诗书礼乐之训经史百氏博览强记为文老苍不作妩媚语然亦好古法书名画彛器之属以资博雅与人交情谊周至或行检有不谨者辄谢絶之且急于义见人穷约若自已致必尽力振之尝过嘉兴有故人子贫不能塟其亲君恻然倾已槖塟之身饥寒不恤也力学制行声誉日起时天下承平大夫士之过越者必慕与之交名公巨人如欧阳文公黄文献公见其文行器识亦数为延誉而张内翰翥危内翰素待之尤厚有请必为论著弗靳或久不相见辄枉书问候浙东部使者尝荐补太平路儒学正不就后王御史余庆余御史观荐之于朝擢温州路儒学教授乃稍起就职东嘉学者闻君至争自鼓舞曰是为义行先生之孙庄节先生之从孙必能以经术淑我君既至首延明经士分经以教而已坐讲堂上辩析经史疑义以牖导之三年皆有成及考乃欲引去学者争共挽留之又居二年朝廷乃调建寕路录事兼防御事阶将侍郎遂移病不赴俄值更化搜罗旧所用士而用之君曰吾非肤敏也亦从吾志尔初忠献当唱苐时太史奏日下五色云见后金紫卜宅乃在越之五云门君因自号五云生其卜筑鉴湖上亦名曰五云书屋君之归自永嘉也书屋无恙因闭门却扫不接人事日以著述为职业曰书屋固不负吾也晚无他好独好文字手抄竒文成帙时出而诵之或他适必访学古之家与之极论论不合辄巻而去钱塘其旧游也素称文物都会亦时过浙河访之运去物改徘徊四顾度无合者则折而过余曰斯文在子吾观子文理粹矣而气加充必传后行逺吾死必以铭累子故君之婴疾也即欲以铭事属我今死矣茍弗有请吾犹当铭之矧其孤请之固哉君平生所著述有五云书屋藁六巻复位先世祭式一巻彚粹魏国家集十二巻类编名人诗文八巻名人尺牍一巻君尝一娶有竒疾不乳而殁遂不再娶以从兄谓之子为后即师可也师可亦嗜学克世其家云铭曰

魏国世泽有长源其流愈逺愈弗堙录事承之播清芬毅然直往志不羣摈却羣飞肆孤骞曰吾不敢媿吾门好古学慕扬子云独行与元徳秀伦谁云今人非古人同流合污世泯棼斯人云亡孰可亲有悲弗纾述兹文

元故将仕郎金玉府军器提举司同提举夏君墓志铭

钱唐夏君以洪武七年甲寅六月十又二日卒其年八月丙申塟于钱唐县龙井义安乡积庆山之原明年乙夘四月十又七日其配钱氏亦卒其年五月庚申朔合塟焉君殁八年其孤仁寿以未能昭扬先德日夜疚心于是以郡人周昉之状拜而请铭按状君讳应祥字（阙）姓夏氏世为钱唐人曾大父庄妣张氏大父亿妣呉氏父良妣曹氏君之上世俱隠德弗耀元置行诸路金玉总管府于杭治百工之事其官属颇盛君始用荐为其府杂造局大使改金玉局大使稍升军器局提举司同提举阶将仕郎寻移疾去君为人端重而详慎处乡党一以谦抑自持平居无疾言遽色或仓卒临事亦由由然自如不少变其常度性不嗜烹宰家故饶财未尝以口腹之欲伤物命一禽鱼之为亦不出独意烹之或会亲友珎羞异馔一取具于市庖人至不烦操刀见人饥寒尤矜恤之所督隶局工类多单人细户或内府需器用急工集局昼夜并作而有寒饿色辄戒僮仆为饮食饷之不吝君平生切于济人利物方其仕金玉府时以日月积劳得八品官循资而上纡金曵紫不难至而胜国之制士以杂流进者终不畀以民社君自度不足以逹故寕弃去恒自诵曰匹夫而欲济人利物无他术也惟医药可尔君素习岐黄氏书谙和剂法乃聚药材按古方书制为丸散大开药室于郡城之寿安坊以待凡病家之需视贫不能自存者则施予之君又以药材多出殊方异壤其不易致者一药或价直百金世医往往以近似者代之坐是多弗效者君恒以为病故君居药不计价直备陆海之所产惟所用之至于本药性之温凉以定君臣佐使之宜必躬为斟酌等分而成剂其言曰此人命所繋不可忽也故其药剂号称精絶服者辄效钱塘地大物众凡需药剂者悉趋夏氏之门矣初君置药室以所居坊名其堂其意以谓吾以医药济人人必寿且安也已而如其言称说其徳者盈耳君窃自喜曰吾志遂矣乃属其家事于其子时时杖履逍遥山水间以为适如是者数年而殁其殁也犹戒其子勿轻药事君生于大徳四年壬寅十二月十又五日殁之岁葢七十有三云其配少君一岁淑慎有妇徳善事舅姑处妯娌间有礼意族党称之且克以俭素相其夫起家自其夫之殁以哀成疾逾年亦卒子男一即仁寿也女二长适徐锡次在室孙男二长曰时次曰礼呜呼有济人利物之心而位不称其施卒頼医术以施其不谓之仁人君子也哉仁寿有学有守克继父志者也铭曰

恂恂夏君笃仁慈蕲以惠泽济癃疲位不满徳啬其施六气之淫有疠疵按证授药以疗之俾寿且安各熙熙岂必有位乃可为施徳不食报不迟积庆之原土广夷储祥委祉后胤宜有欲谂之视刻辞

朱处士墓志铭

古者士修于躬诚推其道讵止于家而已而崇教范俗之具实有在焉成周以徳行教民而宾兴之汉举孝弟举孝亷诏无虚岁宋处士必以科目又诏举八行士生其时亦可以行其道矣而胜国之制取士必以门地杂流次之科目又次之不幸楚产之士又遭阴废故夫里闾之间虽有夷齐之亷曾闵之孝亦仅克施为一家之政终不使之有位以行其道而士亦以是不能有誉于天下后世不亦可悲也夫余观海寕曹彦仁所状朱处士之行诚有如余之所悲者焉处士性介特髫龄时已卓然有识见年十六丁外艰服阕又丁内艰年方弱冠连遭家难克自感厉故其治丧不徒致哀而止塟祭必以礼曰吾不能尽于大事吾弗子矣有异母兄二事之甚恭顺曰母异而气同也同居同爨未尝有违言宗族颇盛属有亲疏居有逺近待之煦然有恩意其待外婣亦然至于交友尤敦相恤之义元季之乱四方衣冠之士多避地其里中贫不能存者有之丧不能举者有之处士颇饶于财语其子曰世事如此吾何可独厚而不周之乎于是贫不能存者振之丧不能举者塟之人至称为长者处士之行如此使当是时选举之制如周如汉如宋若处士者其所见讵止如是而已然处士亦颇尚隠操以自洁为贤尝读易至履之九二曰幽人贞吉处士曰贞不溷俗故吉因自号曰贞白道人其后専制方面之人收揽材俊以自雄长屡征不就卒以贞白终身得年五十有二至正廿一年某月某日也其殁也前进士严君瑄哭之以诗大抵皆悲其怀徳弗售而又不得上寿以殁已而寓公游士哀挽相继亡虑百数十首亦足以见其为人矣处士讳景仁族出徽国文正公五世祖始迁盐官即今之海寕其详具见所著世谱故秘书卿宣城贡公实序之大父某父某世有隠徳母李氏继陈氏其配贾氏恭俭慈顺为妇有妇道为母有母徳后十二年卒得年六十有五子男四长演次济次浩次源女二长适贾某次适张某孙男二曰某曰某孙女八曾孙男二曾孙女二其孤以殁之年某月某日塟于其乡湖塘村先茔之次其配祔焉呜呼士固不自衒也夫使为善者不得其职而名之不副世必有任其咎者焉铭曰

粤惟先民所尚以徳其积在躬而施于国其施伊何穆其休风熏蒸融液化偷为忠后世贱徳以爵为贵或丰于积而啬于施道徳之意泯然于斯匪屯其躬式屯于时有嘉处士徽国之出少失怙恃为善孔力行则多有一命弗加厚积弗施君子之嗟有坟隆然湖塘之侧吉人斯藏过者其式

始丰稿巻九

●钦定四库全书

始丰稿巻十

（明）徐一夔 撰

○杂述

欧阳公书王彦章事

古人为文非徒然也盖必有为而作宋至庆厯盖已四十年不用兵矣一旦赵元昊叛兵聚西陲歴四五年而攻守之计不决欧阳公独持用竒取胜之议朝廷不以为然而边将多失机会公以梁将王彦章之善于用竒也故于其事独惓惓焉彦章姓王氏郓州寿张人号王铁枪事梁至宣义军节度使梁晋交争河上之战凡数百合彦章战辄胜至于徳胜之战尤竒末帝时小人段凝用事忌彦章功名唐兵攻兖州故与羸卒遂至于败见执于唐死之欧阳公着五代史既列彦章于死节传而加感愤叹息其后在河北又得其家传并画像以家传补旧史之畧以画像损壊重加补缉且为着画像记至于徳胜之战传既书之画像记复申言之不厌于复其所以然盖致其希慕不可及之意而警发当时用兵者之不尚竒也议者以谓古之良将多矣欧阳公何独惓惓于彦章其意盖不足于公也夫公不举古之良将而独举彦章非谓古之良将不善用竒也盖举近则人易知所谓殷监不逺在夏后之世是也若谓彦章事梁为乱贼之党而以其死为徒知食焉不避其难之为义则尤大非且自古乱贼莫甚于汉之莽操梁虽倔起乗唐衰而取之视莽操尤当末减且扬雄尝事莽矣荀彧尝事操矣彦章起自卒伍素不知书尚得而外之哉彦章之事梁政如舅以嬖妾为妻为之妇者何敢不以为姑乎茍其说行非特不知欧阳公之意有在且不知五季之世死节之臣为不多见使彦章之忠义不白于天下后世无以为人臣劝因着于篇

宋行宫考

宋行宫在杭州凤凰山下即唐以来州治也按咸淳临安志建炎三年二月髙宗诏以杭州为行宫时执政奏屋宇隘陋髙宗以百官六军未得其所不御正寝绍兴元年十一月诏守臣徐康国措置且命不得华饰二年南门成名曰行宫之门三年以百官遇雨坭行非便诏梁汝嘉创廊庑于南门之内十八年名南门曰丽正北曰和宁东苑门曰东华二十八年始增筑禁城而其宫殿之制六叅官起居与百官聴宣布则曰文徳殿谓之正衙其四叅官起居则曰埀拱殿谓之常朝曰紫宸殿则上寿御焉曰大庆殿则朝贺御焉曰明堂殿则宗祀御焉曰集英殿则策士御焉此四殿者皆即文徳殿随事而揭名未暇専建也后殿有四曰崇攻（一名祥曦）曰福寜曰复古曰延和福宁则寝息之所复古则燕闲之所而延和在埀拱之后遇圣节冬至正旦寒食斋戒或避正殿则御焉曰选徳殿则孝宗建以为射殿曰缉熙殿则理宗辟以为讲殿曰熙明殿则度宗改东宫之益堂为之置经籍其中以肄习焉而讲筵延阁则在禁中髙宗之将倦勤也即秦桧旧第更筑新居其内禅也则退居之名曰徳寿孝宗之内禅也改名曰重华而居焉不更作也至于东宫初无定制盖宋诸帝多由外邸入继正统不遑筑宫如孝宗之资善堂度宗之益堂皆在宫中遂以为就学之地至于臣僚之署独学士院在和宁门内盖放唐北门之制也郊社圜丘则在嘉会门外龙华寺西太社太稷则在观桥东北其地北有灵池九宫贵神坛则在东青门外一里籍田先农髙禖等坛皆在嘉会门外南四里理宗以南渡后依海建都宜以海神为大祀又立海神坛于东青门外太平桥之东宗庙太庙则在瑞石山之左（即凤凰山左翅也）景灵宫则在新庄桥之西盖太庙乃宗祀之常而景灵宫则汉原庙之制也又有钦先孝思殿以奉神御则仍东都之旧置在内中阁则自真宗御龙图阁召近臣观太宗御书及古今名画其名昉见仁宗召辅臣于天章阁朝拜太祖太宗御容则不独藏书画也南渡后遂令修内司复建诸阁太宗阁曰龙图真宗阁曰天章仁宗阁曰寳文神宗阁曰显谟哲宗阁曰徽猷徽宗阁曰敷文不忘先也而髙宗阁则曰焕章孝宗阁则曰华文光宗阁则曰寳谟寜宗阁则曰寳章诸阁皆在禁中阁置学士直阁苑囿凡五处曰聚景园曰玉津园曰富景园曰翠芳园曰玉壶园聚景在清波门外玉津在嘉会门外富景在崇新门外翠芳在钱湖门外玉壶在钱塘门外集芳在葛岭其后理宗以赐其相贾似道为第宅云南渡后宫室不过如此若夫苑囿之设亦不过奉其亲宴游非荒嬉也徳佑二年宋亡元有司封鐍以幼主北行明年为至元十四年民间失火飞烬及其宫室焚毁殆尽后十年西僧嘉木扬喇勒智言于朝即其基造佛寺五（曰兴元曰报国曰白塔曰般若曰小仙林）塔一（曰尊胜）而坛庙亦皆夷为民居僧舎元末之乱张氏毁塔造城五寺亦就废今姑识之

吴越国考

呉越国在杭州凤凰山下其子城南曰通越门北曰双门钱氏纳土后二门犹存临安志载呉越钱氏造而不言在凤凰山下宋政和二年孙沔守杭蔡襄为沔撰双门记内云吴越王依山阜以为治而双门置木石锢金铁用为敌备沔以为非礼制改作之则钱氏宫室在凤凰山下无疑髙宗南渡驻跸杭州徙州治于清波门内今州治是也但宋南渡即其地为行都故后人但知有宋故都而不知有钱氏耳初钱氏以强弩射潮筑堤捍国而以铁幢识其射处以今验之去凤凰山仅二百许步此足为证钱氏当五季据有两浙八十余年亦颇有功徳于民询之故老已不知其建国之处吊古者无从质焉呉越旧有备史今亦不存因修新志补其阙畧云尔

○赞

崆峒外史画像赞

维（阙）溥氏千人之特道全显晦学兼儒墨慕古人之行以砺其操服今人之服以溷其迹浅而言之排人之难不以为功拯人之危不以为徳学士大夫称为畏友公侯贵人待以揖客若论其至物我两忘以蘧庐等天地真幻一视以浮沤为今昔盖廓乎不知其所容而邈乎不知其所极也此其为人又安用问其所居之有东西南北指崆峒于无何有之乡称外史为员外置之軄也耶

耿叅议小像赞（字申叔）

躯干秀挺心气和平起居语黙不肆不矜蚤探经术得义理之奥晚佐方岳擅政事之名雪鬓霜须志操弥砺金章紫绶品秩方升威仪耸乎朝着闻望孚于乡评是为南阳之人物抑将追踪于洛社之耆英者乎

徐良夫小像赞

心闲意暇神完气清挠之不溷挹之不盈闭户著书求四子传授之绪出门啸傲得五湖烟月之情知之者以为曲全其道而不知者以为欲以塟枅事属其家僮而去其父年已老自伤其子死不以命容颜（阙）憔悴比入见上顾其老不使任事赐还乡里其还也语余以枅死状悲不自胜余亦为之欷歔于邑且求余诔之余固未暇其明年春自定海贻书于余曰吾儿已塟而吾舐犊之情不能自已既为着其生死岁月纳诸圹子忍不畀之言乎因系之以辞以纾其哀其父名良字仲本辞曰呜呼人之生世有万不齐不贤者或有不虞之誉而贤者乃有无妄之菑如乐氏子者可谓贤矣至于如此而死哀哉虽然知子莫如父为之父者既有以慰之九泉之下则夫枅之不幸亦又何哀

○记

余杭县重建庙学记

杭之余杭县肇置于秦至宋景徳中始有庙学规模卑隘绍兴中以法喜院改作之面势稍宏敞时宋行都在杭庙祀弦诵为畿邑之望涉元弗替如初其后毁于兵会圣朝更化首诏州县兴学知县梁初至始作讲诵之舎以居师弟子员至于庙宇两庑皆未遑也而初以代去教谕王奎训导朱义邹济相与言曰学必有庙此独未备奈何未几知县王原良继至奎等首以为言皆曰是礼殿何可后踰年政敷民和乃鸠材庇工作礼殿六楹崇若干尺广视崇加若干尺深视广减若干尺有竒宏深靓奥以妥先师之神四配十哲以次就列而庙貌一新矣既而县令丞又以秩满去至于明伦之堂习射之圃治饍之厨储粟之庾以及祭祀之庖库作而未完奎等方以为忧主簿杨铭徳后至奎等又以为言曰是吾责也岂可使前绪弗就于是未完者悉完之肇工于洪武十六年正月某日至四月某日而后讫工而凡学所宜有者无一不具至是教谕训导相与谋曰吾邑庙学自入国朝经时十年始克大备厥惟艰哉不可无述以示久逺乃使邑士韩守中来请文以记余乃为之言曰古者论士于学士初入学则释菜于先师无庙也汉或有学无庙唐或有庙无学而其论士亦皆不尽出于学而近世之制有学必有庙于是乎论士焉且学之设所以聚人材而教育之固若无资于庙然世必致隆于庙者盖吾夫子上传尧舜禹汤文武周公之道而集厥大成颜子曾子子思孟子以及羣弟子则皆传其道者也今焉衿佩济济朝斯夕斯诵其书而求其道非不欲闻一而知十也然而道徳之光辉不可得而亲见矣必有神栖圣止之地以萃其景慕之心斯足以为成徳达财之助成周论士于学而士初入学必释菜于先师意盖如此初国家之兴学也既因郡县之版藉而定师弟子之员额设为教条限以岁月责以成效亦既升舎选登仕藉彬彬然矣寻又申严贡举之法至于春秋释奠肇隆于太学阙里未徧于天下乃者又敕郡县通祀牺牲制币以次俱升仪文之盛视昔有加焉呜呼国家推大其制于学与庙其造就人材之意盖无所不至矣若夫为之师以教为之子弟以学其有不愓然于斯者乎余杭山水之邑其民亦多秀而知学昔者龟山杨先生以程门髙弟唱鸣其学于东南而我紫阳朱文公实承道统之传则先生启之也先生盖尝宰邑于斯其流风善政犹有存者夫以秀而知学之民而生长于先生过化之地又幸而遭值国家崇儒重道之日所谓千载一时也士宁有不自激励而奋起者乎自今而后吾知余杭之俊秀出为时用必也暴白儒效以副圣天子一新学校之良法美意矣谨为之记以俟

思政堂记

姑孰阮竹友先生刚介有守隐居南陵之野绩学累行不求闻于人乡评所及称其贤者如出一口洪武十五年春天子发币聘起天下贤士讲求治道时应诏者肩摩踵接先生亦预旅见于天子之廷既而遣还以待后命今年夏六月勅旨及门先生即日戒道入觐如初获自布衣超拜四品官知杭州府先生既拜命不俟驺从以一童自随择日上官视事既逾月自念一介之微而受国家一郡之托其何以报郡有公廨一区在府治之后深奥靓密郡守退食之所也先生善楷书乃大书思政堂三字揭于两楹之间其意以政有所未逮则于此而致思也且属余记之余告之曰思之于人大矣天下之事未有不思而得者以周公之圣一有不得于心犹且仰而思之夜以继日况众人乎杭为郡领县九地大物众古昔称为都会虽钱谷之入于大农者差劣于他郡而五方之民所聚货物之所出工巧之所稡征输之所入实他郡所不及而其治密迩使者府凡朝廷有所须文书下使者府差次颁之杭承约束又在他郡先故为郡于杭者尤难一或不得其平并縁为奸者众是以狱讼繁兴弊如蠭午有不可胜言者夫欲平其政如之何而弗思此政之所以贵乎思也而思也者是非得失之所由决也夫心之官则思思则知慧生而是非得失判然于胸中大抵人之知慧多汨于耳目纷扰之时而得于神气清明之后郑有大夫谋于国则否谋于野则获者此也非其知慧有丰啬地有静躁耳先生致思于退食之地厥有旨哉然尝观昔之为郡于杭者莅官之暇辄多作堂以寄其髙旷之情若唐白太傅之虚白宋梅龙图之有美蔡端明之清暑是也今先生莅官云初不假缔构乃独以思政名堂推其志之所在视白太傅之虚白梅龙图之有美蔡端明之清暑孰劳而孰逸哉虽然时有古今事有简剧故治有劳逸其势然也今天子方加惠斯民他日先生报政于朝书最上考蒙增秩赐金之宠光被兹堂不其伟哉则彼虚白有美清暑之适又何足羡哉

乐清轩记

君子未始无所乐也而众人之所乐者君子有弗与焉是故羊豕以为羞粉黛以为饰丝竹以为驩此众人之所乐也而君子则曰吾羮藜饭稻不必羊豕之美也缟衣綦巾不必粉黛之靡也诵诗读书声若金石不必丝竹之嘲轰也是则众人之所乐君子盖有弗乐者焉若夫君子之乐在此而不在彼则其为乐不既清矣乎郑君桂芳学广而行髙隐居姑孰之野安意肆志乎恬淡寂寞之乡而于世俗纷华之事漠然不相入若将以老其身焉者乡大夫数剡荐之卒辞不就会圣天子大召天下遗逸士制书有曰共论治道以安生民于是乡大夫以君荐既诣阙亲蒙清问奏对称上意擢知杭之钱唐县为民选也既视事治其公署之东偏为退食之所而颜之曰乐清征予记之予告之曰清者浊之对也人之情不入于清则入于浊甚可畏也今君奉天子命为一邑长临乎吏民之上禄足以自丰权足以自用而其所治又在东南华丽之地湖山之秀人物之繁陆海之储蓄何求而不得使资以自奉亦未为过而能泊然自守如处士时甚至不以为戚而反以为乐其趋向与人殊哉君又雅善草书喜赋诗莅事之暇燕坐此室草具饮食已辄令家僮治笔砚作草书数行赋五七言三四首遇得意处辄置笔跃然以喜而所以助其清者又如此呜呼五色令人目盲五音令人耳聋驰骋田猎令人心发狂此善戒也世俗之人往往溺而不止如蚁附膻何哉虽然吾亦清者也朝韲暮盐风梧雨竹天机忽动时作吚唔声斯亦清矣顾吾处之有素初不以为乐也闻君乐清始若有慊焉者自余而观是谓安于固然而不自知者也如君者非余之所慕羡者乎庸不辞而为之记

悠然亭记

悠然亭者三衢舒氏之园亭也一日舒君访余于呉山之阳道向慕外颇言园亭之胜欲得余记之余谢之曰吾未尝造君之亭不知所以记舒君徐为余言昔者欧阳公未尝至杭其着有美堂记模写江山景物虽数造者不能言也又何靳焉虽然姑言之其亭纵广各三丈许户牖轩敞几榻整洁左右布席容客可十数辈未至亭甃小径百步许两边种栁夏之日可藉其阴既至当亭前种古桧绾结其枝为屏状如屈铁冬之日可揽其翠其外凿大池养鱼千数百尾雨霁时鱼大小喁噞水上又其外稻田连畦接畛苗盛时浓緑际天皆可观也引领南望又有好山如苍玉案横置于前陶渊明饮酒诗云采菊东篱下悠然见南山似与吾意合因取悠然二字名吾亭子肯为我记之则吾亭滋不凡矣余诺其请因为之言曰凡人跂行喙息于天地之间内之而营衣食以仰事俯育外之而治赋税以给公上鸡鸣而起日入而息弊精神于旦暮茍遇佳山水孰不欲上登崇髙下临清泠浣涤其胸次以取一饷之快哉舒氏为三衢巨姓所以为家为官者其事猬如及间而息释倥偬而就闲旷据榻而坐玩花竹之幽茂观禽鸟之上下野意横集尘坌顿消方是时虽不见南山其兴亦已悠然况又有南山佳色发其兴哉此吾舒氏园亭所以作也世常言古今人不相及以地位言之诚有不相及者若夫心与境会其兴悠然而生则渊明之兴一悠然而舒君之兴亦一悠然也初何古人今人之间舒君姿爽朗器宇恢廊好与贤士大夫游宜其所得夐出于寻常之表吾他日倘至三衢而登于其亭茍吾之兴亦一悠然则当为君泚笔赋之

菽水轩记

越人李养能甫居姚虞之间事亲至孝恒媿不能备甘旨以菽水二字颜其晨昏之室其意以谓吾欲为孝仅能为菽水之养尔非敢以为孝也且征余记之余曰昔者仲由氏之贫不能养也孔子尝告之曰啜菽饮水得父母之欢心是亦为孝以此言之孝殆不止于饮食古之人盖有以三鼎为养者矣牛羊豕具焉君子不以为足亦有以五鼎为养者矣牛羊豕之外又加鱼麋焉可谓备物矣而君子亦不以为足此有以见养不止于饮食而在于得其欢心夫能使父母列鼎而食而使父母之心不怡则不若啜菽饮水而得其欢心之为愈也易曰东邻杀牛不如西邻之禴祭实受其福此之谓欤夫菽者豆之总称贫者煑以为粥饥而啜菽渴而饮水养之至薄者也吾意养能甫家虽不甚赢其养未必止于菽水其云然者盖示其不自足之心耳扬子云曰事父母自知不足者其舜乎养能甫之心不自足于饮食之奉则其余皆不自以为足从可知已姚虞之间舜支子之所封也有舜之遗风焉若养能甫之为养其殆庶几乎宋绍兴执政李庄简公光养能甫之七世祖也力沮和议为秦桧所斥谪居岭海十有余年而没南渡忠臣以公为称首呜呼忠孝无二道庄简公身居朝廷故効忠于国养能甫于今为庶故孝行于家世有先后而忠孝出于李氏一门亦可羡哉是为记

春晖堂记

同郡马仁安甫初主郿县簿又主临卬县簿七八年之间较其宦辙所至自今天子之都渡大江北涉汳洛入潼闗仰观太华之胜徘佪乎秦汉故都西过汉中扳縁栈道而上剑阁览观全蜀而后出夔门径瞿塘灔滪之险盖万有余里而还可谓逺逰也已而其人气岸竒伟谈说身所厯处使人聴之虽不出门户如亲履其地而覩山川之形势衰惫之气顿起视其行槖则甚萧然独见其有手轴一包裹如秘寳发而视之题其睂曰春晖余诘之言在乡里时二亲相继而殁吾思吾亲不置作堂曰春晖以见不忘及既出而仕去吾堂日逺故以兹巻自随求四方能言君子敷吾区区之意时取而诵之庶几如登吾堂而见吾亲也余告之曰仁安甫之所以自见者其本于孟郊氏之诗乎夫亲之徳大矣举天下之物皆不足以形容之而惟春晖为近古之善方人者尝以日为喻其称曰赵衰冬日之日也赵盾夏日之日也盖夏日之日有可畏之象冬日之日有可爱之意此以喻一人之性情则或似之而以喻人父母之徳则未当也夫晖日之光也春日之晖燠煦万物万物以之而长养故言父母鞠育之恩顾复之意惟春晖可以拟之此孟郊氏谓人子之心如寸草然不能报也然则孟郊氏可谓善言父母之徳者矣以余而观天下之事未始有不可足者如饮食衣服宫室事之至切于已者也是故羮藜饭糗不足于食易之以膏粱则足矣缊袍布褐不足于衣易之以狐貉则足矣荜门圭窦绳枢瓮牖不足于居室易之以华堂丽宇则足矣至于亲也存能奉之以滫瀡殁能厚之以棺椁逺能荐之以时物可以谓之孝矣而皆不可以为足也茍有足心则非孝矣蓼莪之诗人曰欲报之徳昊天罔极良以父母之徳无涯不易报故也然则孟郊氏春晖之喻其亦蓼莪诗人之意也欤呜呼诗可以兴此有以知吾仁安甫春晖之念不惟家居之日有见乎其位闻乎其容声而后不敢忘故虽■〈必〉跋万里王事倥偬旅懐凄恶亦不敢蹔忘也若仁安甫者可以谓之孝人也哉于是笔以为春晖堂记

风木轩记

风木轩者钱唐褚偩本中思其亲而作也本中性至孝稍长丧其母既壮又丧其父其丧母也哀痛愁苦几不能生丧父亦如之母殁之岁有嘉木二茁于所居之墙上枝叶类椅桐本中以母殁而佳木生亦异征也爰改植于所居之傍十阅寒暑二木剑拔而上而其父又殁后数年本中过谓余曰始偩不幸丧母会有木生之异改而植之以谓既不见母或逺而忘此木所以识也当是之时吾先人见而怜之时偩以先人方强健必享百龄之寿以庇覆我诸孤如二木之日就长茂而息其阴也讵意二木方长茂而我先人竟弃我诸孤而去悲不自胜尝与二弟徘佪树下有风飒然起于木末俄而怒号树为披靡有欲仆之状移刻不止偩顾二弟言曰古之人有欲养而亲不逮者盖尝以风木为喻今我与尔所见是也因相向而泣遂名所植二木处曰风木之轩值四十二代天师以朝觐过钱唐偩修谒焉以情事上白天师矜之为篆三大字揭诸轩中而未有为不肖孤记者故敢以请嗟乎孝子之所见与众人不同天下之物众人见之以为悦孝子或以为悲此不得养其母者见蓼蓼之莪或以为蒿或以为蔚也今夫褚氏之墙嘉木茁焉改而植之长茂立见此盖和气薫蒸之所致使他人处此必指为家庆咏歌舞蹈称扬之不暇而本中息于兹树值天风撼之乃独起无涯之悲何其所见与人殊哉记礼者曰春雨露既濡君子履之必有怵惕之心如将见之夫雨露之被万物华泽鲜好穹壤之间有知觉运动者莫不情驩意怿而孝子独加怵惕此本中所以见风木而兴悲也虽然仲由氏之所感盖少以贫贱故躬负米以养其后南逰于楚累茵而坐列鼎而食连轸结驷而游而亲不在此所以有不足之感今褚氏家故余饶本中亲在堂时甘旨足以备养非有仲由氏之不足而其区区之心乃犹若此嗟乎若本中者可以谓之纯孝人矣乃不让而为之记

幻泊轩记

太湖之上有真庆禅寺是为韫中琇师之居寺之北有别业花竹泉石颇潇洒师朝夕燕休于是掲名曰幻泊以表所见之出于寰区有原师无极者其法侣也亦尝辱与余俱一日偕来谒余呉山之下原师曰彼之幻泊意欲得子记之何如余辞之曰吾所学不与而道合吾所知者目击道存不驰骛于窅冥昏黙浮屠氏之说愽大玄逺上极无际不可以思议具述逺而山河大地近而食饮宫室又近而四肢百骸耳目鼻口一动一静一呼一吸以至尽未来际一皆视为虚幻而不以为真实而吾之所见不然非山河大地不足为吾身之所依非食衣宫室不足为吾身之所资非四肢百骸耳目鼻口一动一静一呼一吸不能使吾人伦日用所欲适宜故吾所见惟真之为务而不知他有所为此无它第吾所学异业故不能不岐而二之虽然此身泊于此室政如一叶之舟泊乎沧江之上溟海之涯师能以泊为幻其视世相不啻电之易灭露之易晞吾见向之浮屠人衣不以麻而以狐貉食不以蔬而以膏酪覆不以茆茨而华其堂杰其阁使若人也克知以泊为幻必不以此为乐琇也积其功行如此其必为菩萨大士之徒吾爱其人而未暇与论其所以殊亦将往造其室观其幻花幻竹幻泉幻石使百累悉至于无姑为记其幻泊而使书之壁肤

兰菊草堂记

钱唐徐子贞甫廉介有雅操筑草堂于城东隅不莳他物独莳兰与菊而日循行其间客或过见之曰子爱此耶子贞曰吾爱其与吾性合尔既而大书兰菊草堂四字而请余记盖兰之为物生于涧谷深絶之地人虽不采而清芬细馥洒洒然于风露之下有不求媚于人之意焉菊之为物发于卉木雕落之后时虽揫敛而幽姿雅艶采采然在风露之表有不争妍于时之意焉之二物者有道之士所不弃也方子贞隐处时人见其恋嫪此二物不置固曰其性然尔而不知其见于用者何如也及遭维新之朝尽起天下之遗逸而用之子贞起自草堂得以才行选为亲王官属趋跄王廷一以直道自持如兰之不求媚于人菊之不争妍于时为王所礼貌所谓国有道不变塞焉者盖如此诗曰惟其有之是以似之岂不信然子贞之所守可谓不兰菊媿矣因笔之为记

安序堂记

安序堂者今四十三代天师无为子之所作也天师既膺符箓之命爰即府第之西大作重屋丹楹画栋穹檐邃宇干青云而丽白日望之如在天上其东则象山龎然其西则僊岩岿然又其北则髙风亭跂然翼然而麈湖琵琶云林三十六峯则罗列相向川光岳色毕赴于睂睫之下天师既即其上庋凡先世琴劔图籍与夫道藏所储仙经真诰三洞琼纲以及近世儒先道徳性命之书靡不备具琅函缥帙荖次鳞比化日悠永端居清閟以愽其趣不知身在大道之世天师以谓此第吾所自适者然耳而吾所以存诸躬与为吾后胤法者当必有防范之具乃即其下两楹之间颜曰安序且征余着堂记大传曰君子所居而安易之序也得其序则安矣圣人作易卦自竒耦而成八变而至于六十四爻分阴阳而成六变而为三百八十四卦爻所著性命之理幽明之故事物之情莫不各有次第是之谓序序之云者如干之象为龙有潜有见有跃有飞有亢是也易有圣人之道四曰象曰辞曰变曰占君子于易而得其序亦惟象辞变占之间究心焉耳大凡卦爻有象而后有辞辞所以着象故玩辞而观象有变而后有占占所以决变故观变而玩占君子居而学易既观象矣又玩辞焉以观其所处之当否动而用易既观变矣又考占焉以观其所值之吉凶验之于事反之于身有居安之实斯不违乎易之序矣既安其序其于吉凶消长之理进退存亡之道将无所求而不得大而君臣父子小而事物细微亦无所处而不当故得其序则安不得其序而能安者未之有也天师以神仙之胄超迈之姿作止语黙与道委虵视人间世穷通得丧毁誉荣辱曾不足以累其灵台顾犹虑其积诸躬与为后胤法者未循乎易之序而昧于吉凶消长进退存亡之所以然而諰諰然以安序为意无乃过乎不然易与老合昔之人盖有本其旨以注易者矣天师虽以清浄无为为宗凝神至道有得于易存之于躬者莫非实理埀诸后胤者亦莫非实徳尚何患乎存诸已者有未至为后胤法者有弗裕乎以安序名堂此盖天师慎于持盈不自满假之盛心也今也领袖仙班于维新之朝光膺帝眷岁时入觐将必有如广成子之告轩辕黄帝者矣道徳所孚阴翊皇祚于百千万■〈礻冀〉而天师之玄胤亦蒙休被祉于无穷不其盛哉虽然此非吾侪小人之所敢知然而征诸至理则有必然者矣于是笔以为安序堂记

环翠楼续记

国朝设行人之职以传命于四方盖本周官之制行人员至众又设率人为之长非材识迈众在言语之科者不与兹选而卓子强氏与焉子强世居闽其居在三琅山之下其山气势磅礴隆而为麓衍而为原而羣峰罗立老人在其前贪狼在其后天骥在其左文笔在其右如拱如挹每旭日始旦翠气四合坌入牕户苍然袭人坐客莫知其所从来诚佳处也初卓氏以儒术起家宋全盛时有讳梦龙梦麟者伯仲聮登进士第佐州有声实子强之十四世祖也其后有六学先生菊泉先生明性理之学与紫阳朱夫子游于子强为九世祖六学菊泉存日以谓山川之间神秀发舒亦必有待于是作楼为燕息之地以传其胜曲栏横槛窙豁无碍三琅山之胜萃于目前名曰环翠后之人克承先志率皆未弊而葺环翠之胜一如昨也子强既仕于朝使于四方无虚日环翠之胜未尝不往来于懐遇善画者授以乡山大意俾规模为图趋办之暇时加披览匪徒曰挹其胜而已而其先人神明之往来亦或如在也子强过浙上谒余授经之堂具道其所以请记余告之曰懐土恒物之大情古有庄舄者本越人也显于上国其心未尝忘越而每为越吟兹固人情之所不能免然吾有为子强言者子强闽人吾不暇逺引请以闽人告之唐贞元间闽人有欧阳詹生者尝游上国其亲虽有离忧其志乐也詹在亲侧其亲虽无离忧其志不乐此足以明为人父母者欲其子为国宣力以功名显也夫人以有用之躯而老于一同之地与草木同腐亦独何哉子强年富力强材足以有为宦辙伊始环翠之胜不必加恋嫪也他日光膺宠命归荣故乡顾视环翠之山色光彩绚烂照映乎书楼之上计日可待矣斯时也图何有焉因笔以为环翠楼续记

柴氏义事记

钱唐有柴姓望名而字宗礼者其人姿朴茂不尚表襮见义事辄为其友有金观者本栝苍人自其父游宦钱唐遂家焉观尝举进士元至正中亦登备牓为州县学官矣遭值运去物改穷居田里生事落甚母殁不能塟宗礼相其经营未克襄事观竟以哀毁成疾而殁已而其妻亦相继殁宗礼哭曰吾友之不幸至是哉且其子弱三丧在前吾责也乃捐家赀治塟事其力弗逮则告助于观所尝往来者因得举观及其母与妻之丧从其先人之兆葬焉声称所及四方之士咸恨识之之晚于是人以义士目之呜呼朋友道丧久矣平居无事意气相与襟期相许其胶如漆及夫一死一生交情乃见孰肻施徳于不报之地哉今夫人未为无所施率皆有所为而为今观已死其子且弱夫岂有所为而为之者求之古人惟郭代公栁仲涂范丞相苏长公二三君子尔他鲜闻也是二三君子者为义诚厚然或藉贵富或资俸禄推以予人若不难也宗礼一介之士其家不过中人之产而亦能如古人之所为独不可尚也哉友人筦钥为余道其事甚悉故为笔之以示夫观民风者焉

梅阁记

梅阁者今浙江按察副使何公宴居之所也公性洁修于凡植物独梅花是好作层屋出梅花上每冬深梅花骤发俯槛盻睐玉雪灿烂芬芳袭人诗兴油然而生吟哦竟日不知此身之在太素乡也因自诵曰吾鼻祖水部府君在扬州见东阁官梅赋诗有名吾名吾居曰梅阁夫岂不可既而征余记之惟人生乎百世之下而尚友乎百世之上必其风声气韵有以动乎心术之微意领神会有不期然而然者非勉强也虽然此特以众人之善尚友者言之耳若夫推其所自出本乎一源盖不必较逺近戚疏则其所以相感者又易易然矣此宪使公所以有慕于何水部之梅阁也按何水部逊字仲言世为东海人八岁能赋诗弱冠有文名当时范云沈约皆负重名云称其文含清浊中今古沈约亦面誉之曰吾读卿诗一日三复不能自已其为当时名人所推重盖如此唐人于诗为尤盛而杜子美出诸家右亦推重之曰沈范早知何水部是也水部尝为梁建安王行叅军记室后官至尚书水部郎从其王镇扬州时东阁有梅方发水部倚树而吟终日不去其诗清絶见于家集至今犹脍炙人口后来杜子美在蜀会裴节度登东亭送客见梅赋诗因用其事和裴诗遂有东阁官梅动诗兴还如何逊在扬州之句此宪使公之梅阁所以名也然观水部平生止以文学立名而于事业不多见抑岂当时所用者止于文学耶不可得而知也今宪使公学广而才赡其见于制作大篇云行短章铿鍧得水部家法方持部使者节按行浙水西盖将以饮氷囓蘖之操如梅花之犯寒而茂扬芳声迈伟烈以报主知讵止以其玉雪之灿烂芬芳之袭人如何水部之发兴于诗也哉吾闻古之善占人后者曰光逺而自他有耀者也宪使公之于水部有耀矣如但曰所好之似岂知言者哉

玉带山房记

玉带山在兰溪县东三十里而近其山秀拔顶趾皆青而其腰色纯白横亘数十百丈如拖玉带故号玉带山邑人王端翁先生有先庐在其下因署曰玉带山房属予以记且曰玉带之胜在吾户庭非一世矣我先人在元至元初以覊孤之迹至燕获事窦文正公黙得其铜人针法用医官起家稍迁江西官医提举后签太医院事虽留燕岁久而朝夕之念未尝不在玉带左右故未老而谢官归休于玉带之下而负病踵门者不逺千里而来望见玉带粲然曰活我者在是矣一时玉带之色若濯而莹吾幼在侍旁观先人按俞穴求经络之贯属以验气机不敢不究心焉先人既殁中更多故薄宦不足以达人不以我为无似见谓克承先绪趋吾乞疗者如趋吾先人焉曾不以吾父子异世而或我间玉带之色犹幸一如昨也维是先人之弊庐在玉带者何可不图表见以昭先志敢固以请余曰嘻玉韫于石而山木为之光润况在于人乎古有庚桑楚者居畏垒之山而畏垒大穰彼庚桑楚者恶能使畏垒大穰哉由其徳之熏蒸故山为发祥耳余游四方遇有过玉带者谈王氏父子生人之死不可殚纪其积世徳如累金城于先生谂之而信他日玉带之上祯符发见如畏垒之穰未足多也其必有曳玉庙朝埀声迈烈以大其施者为之征乎山房所以识也签院号镜潭瑞翁号玉泉盖山下有渊澄渟莹彻光可以鉴故其父子以自命云

明徳楼记

吾邑张可敬氏与余同侨武林城中一日手出一巻见余于授经之堂发而视之则前内翰鄱阳周伯温甫所篆明徳楼三字周公以篆书名一世而此三字端劲圆润得斯氷之妙抚玩乆之缅想前朝文物之懿不忍释手已而揜巻问楼之面势与名楼之义何若可敬进曰吾居在邑之中先大父为处州学官而归爰作兹楼以务穷理尽性之学适周内翰以使事过天台尝登吾楼为先大父书此三字揭之楣间以示正学之有在吾大父不幸捐馆兹楼亦毁于兵幸内翰公之遗墨犹在作新楼于旧趾取其遗墨摹而揭之吾大父虽殁犹不殁也子幸为我记之可敬之大父伯宁先生也吾去乡里蚤未尝一造其楼而拜先生今观先生之所以表见者亦或可得而窥其涯涘矣涉浙而东山岳之秀无出天台而赤城琼阙玉霄诸峰之最秀者又悉赴于县楼近市廛髙出众屋上诸峯之秀悉可揽而有秋髙气清先生身处埃壒之表倚楼而望天宇镜浄纎翳不生万象呈露先生神观爽朗收视返聴冥然内观所谓天之所以与我者其本然之体段顾不洞见于此乎此楼之所以名也虽然此义也文公先生于孔氏之遗书言之备矣而其门人弟子又复以镜为喻以谓镜之为物尘垢去而镜之体见犹物欲去而心之体全是则是矣此第言其用力之地初不若即境观心表里一致之为至亲且切也文公先生平生精力尽在大学论语孟子中庸四书而明徳二言又大学第一义学者诚有见乎此大之而用天下国家小之而为天下国家用胥此焉出经生学士何可以习熟见闻而易视之哉吾闻文公先生四书之成传于吾台最蚤意者先生去前辈未逺精微之旨盖必有所受矣宜其表见如铭刀剑铭户牖之不敢忽也不然兹楼专山岳之胜芳题雅匾何所不有而独有取于此哉吾虽不及聆先生之绪论因可敬之请而粗言之而亦未知其至与否也夫茍未至在可敬用力如何耳大雅云无念尔祖聿修厥徳子幸归而求之

滋徳堂记

先王之忧民也以凡踵行喙息于天地之间者未免淫于六气而致夭折故制为医药之具以全其生而跻之于寿考徳至厚也是以周官设医师掌医之政令凡邦之有疾病者造焉使医分而治之岁终则稽其医事而制其食若五味五榖五药之齐存于神农氏子仪之术者是也而岐伯俞拊秦越人淳于意诸人察五气五色五声之剧易九窍九藏之变动以定盈虚休王又皆羽翼其道以补天地造化之所不及为生人万世立徳者也秦为无道敢于焚烧六经以废周公孔子之道至于医药之书所以续斯人之命者则幸独存于世诚以天地生生之徳不可一朝冺也今夫人明乎经络骨髄阴阳表里之原五苦五辛温凉燥湿之性盖本诸神农氏子仪岐伯俞拊秦越人淳于意之遗法以济人利物故论其徳殆不可袭而取之言其所自则必尚世言其所及则必尚众而非茍且于一时侥幸于一人之所可致也故君子务滋徳焉钱塘有徐镇字鼎夫者本医家子性静而敏郡以伖秀选为杭学弟子员习经艺辞章有足称者而不废医其家尝作堂以储药而未有名请余名其堂余曰经云树徳务滋子之道亦类是宜名滋徳生曰唯唯盖生之先君子以医名于大方其疗法具存于家已树徳矣而生以妙年承之又愈人疾亡算如余之多病亦且赖生以存可谓善于务滋者矣虽然吾尚告生以滋之之术独不见富人之滋财乎一金为母则子百金百金为母则子千金万金惟其滋财之心胜故虽走荒徼而犯狼虎浮重溟而触蛟鼍濵死弗惮遂乃至于大盈又况滋徳无此险难不过举斯心加诸彼而已生以滋财之术滋徳持乆而不懈徳之为用有不可胜言者矣其以吾言为然否乎生曰承教承教愿笔以为记

泽存室记

易贞庭干本荆州人幼时从其父母避地来浙遂家焉姿粹雅行甚谨饬以选为杭学弟子员出入学校非特不为嬉戏征逐事未始见其笑而至矧怒而至詈恒有不怡之色余沗为都授师生尝从余质疑义余为之辨析从余习文字余为之删润生善笔札余时有论著多属生缮冩故生在衿佩之列往来余所尤密每熟视生而甚矜之一日告余曰贞之从亲至浙也日渐长大觊有所成立以养吾父与母今幸吾父犹强健而吾母竟弃不肖孤而去欲报无地是以茕茕如在疚恒读大戴记至母殁而桮桊不能饮焉口泽之气存焉尔澘然出涕犹愳其或忘也爰就吾母饮食起居之处颜之曰泽存先生其能赐以一言之教乎余语生事死如事生事亡如事存人子之道也曷敢有死其亲之心夫桮桊饮器也揉木为之而加髹焉常人之家日用之所须非贵重而不可致者也记礼君子以是器也其母之所尝御母虽已殁而口泽之气犹存捧兹遗器而哀痛之诚心有不期然而然者故若有不能饮者焉非诚不能饮也生以之自见可谓不死其亲者矣凡人知养其亲于生存之日固不必论求有不忘其亲于既殁之后者或未必然则是死其亲者也死其亲非孝子也人固未尝无所思也有覩河洛而思禹者矣有见甘棠而思召伯者矣彼其思也出于众人之所同见桮桊而思母则惟孝子为然嗟乎亦有誓及黄泉无相见者吾则不知其何心也古称纯孝为难由生观之盖亦庶几乎所谓纯孝人矣生方育材于学校将向用于时今日之不遗其亲则他日之不后其君的然可见故移此心以服官政畅皇仁迪民性革薄从忠使风俗如唐虞三代之时顾不在于生辈乎吾虽耄尚及见之笔以为记

存诚斋记

郑敬常甫敦固周慎孝友行于家庭信义孚于乡党学足以华躬而不自衒识足以致逺而不自贤与之游者挠之不见其浊澄之不见其清盖庶几所谓古有道之士者焉尝洁一室名曰存诚请余着记余曰敬常甫其为知道者欤盖天下之理不出乎诚人之所以叅天地而为人者此诚也出乎诚则入乎伪矣甚可畏也夫人之所以为人身之所接君臣也父子也夫妇也兄弟也朋友之交也以至一事一物一动一静一食一息莫不有实理存乎其间理无为也在人以实心行之耳仰不愧俯不怍则可至于圣人矣圣人之心浑然天理无往而非诚众人之心胶胶扰扰与利害物欲相旋转于无穷故于人伦日用之间不暇尽其道未免茍焉而已故曰诚者物之终始不诚无物故君子诚之为贵乌乎诚非圣人不能全也夫欲至乎圣人者其在存诚乎敬常甫以存诚名斋非知道者其孰能与于此吾尝谓圣贤言诚散见于五经四书其言备矣原其入徳之要未有若干之九二闲邪存其诚一言盖学者用力之方也敬常甫其有见于此乎盖邪者物欲所生之秽污所以汨没乎灵明者实在于此邪既闲则诚自存矣敬常甫为人威仪辞气必其学用心于内而以敬自持者以敬自持则方寸之间凛然神明之居城坚池深外侮焉能入哉此必敬常甫之所自得人所不能知者余也学未闻道其于圣贤之学故不敢以易言之而亦不敢不用其力尚当从敬常甫询其所以然庶几圣学之要或得而闻一二乎

始丰稿巻十

●钦定四库全书

始丰稿巻十一

（明）徐一夔 撰

○记

养志堂记

事亲之道莫大于养志而饮食衣服宫室之奉次之记礼者曰孝子之养老也乐其心不违其志父母之所敬亦敬之父母之所爱亦爱之至于犬马尽然此之谓养志是故甘旨以奉之滫髓以滑之饮食可以悦其口矣暑则以絺绤寒则以狐狢衣服可以适其体矣夏之日处之以凉堂使不知有暑气冬之日处之以燠馆使不知有寒气宫室可以安其寝处矣而皆未足以言养志养志云者必如前之所云斯无媿焉而非饮食衣服宫室之谓也上虞严氏兄弟二人伯曰焕文仲曰炳文皆有士君子之行而且善事其亲其家颇裕于凡饮食衣服宫室之奉盖所素具其兄语其弟曰此不足以言孝惟能养吾亲之志则庶几焉其尊人亦有学行为一乡所推重岁时先生长者相过必为酒食以相欵洽二人者在傍趋事不敢后洞洞属属惟恐不得先生长者之欢心以获罪于其亲后先生长者数数过之见其不懈益虔于是先生长者更相谓曰若严氏子者亦可谓之能养志者矣久之相与名其堂曰养志伯仲谢不敢当又相与谋征言于余曰愿有益余告之曰世俗言孝能不亏于饮食衣服宫室之奉莫不自以为足又孰知以养志为孝哉夫饮食衣服宫室凡有力者皆足以为之至于养志则有力者或不能为此邹孟氏所以独取于曾子之养志而不取曾元之养口体也虽然孝子而能养志可谓至矣而邹孟氏乃曰事亲若曾子可也曾不以为足何哉蓼莪之诗人曰欲报之徳昊天罔极呜呼人子之事亲何时而有足故曰孝子爱日严氏之子尚念之哉

上虞县戒徳寺记

自佛法流通中国凡名区奥壤类非寻常编户之所能専必作为名篮巨刹而后称大槩穹壤之内秀异之所藴蓄必有待而发非偶然也上虞县西北六十里而近有寺曰戒徳唐大中中居人周氏伯仲有曰元度元庆者捐宅所建而延有行僧弘泰为开山祖其寺东有巨浸广袤一百余里波光云影奫潾晄漾可鉴可濯曰夏盖湖其南峰峦秀耸蜿蜒磅礴势若挐云而上如拱如顾曰九龙山又其北有大山屹立若覆盂状横亘于沧海之濵外障波涛内固聚落曰夏盖山寺据湖山之胜面势清旷轶埃壒而揖形胜于刹土为宜始周氏建寺时工筑基鉏入土尺咫见赤虵一俄断为二徐视之金也伯仲相顾骇曰此神物也让弗敢有乃售以建寺而用其余造桥故兹寺初名义让至宋祥符间始改赐今额而桥名分金则犹仍其旧此足以验秀异之所藴蓄有待而后发为不诬矣夫以佃渔杂处之场化为飞楼涌殿钟鱼梵呗之音朝朝暮暮发于云林烟水之间非吉壤也耶宋南渡后李庄简公光有清节里第在上虞之鄙尝盘桓兹寺留题而去亦足以见兹寺之不凡矣夫何至于宋季忽罹郁攸之虐而向之翚飞绚烂者悉委为灰烬元至元初寺之僧善宁有戒行缁素向慕时捐赀以助者踵至乃更作之凡殿堂楼阁门庑及泡湢库庾之规制佛菩萨天人之像设珠缨寳缦异芗华镫之供养鲜洁完好悉还旧观至至正中黝垩颇就漫漶墙垣颇就剥圮瓴甓颇就缺落耆旧僧常演徳林又皆葺而新之于是五六百年之道场常如不壊之日为一方之名篮矣寺旧无记僧本愚尝叅学于天界寺住持泐公禅师间以寺记为言禅师谓宜求天台徐君为之遂具始末来请余闻地理家相攸之说谓凡栋宇而处必据风气之会惟夫风气完固故其积之也厚而发之也不竭以能奠于永久然以世相观之其成其壊不能不囿于数其不底于壊而复于成者则亦有地灵之助焉非数所能制也若上虞县之戒徳寺是已方周氏舍宅为寺徒以地之灵不敢有也讵意有蛇金之异岂非地不爱寳而发祥之征见于此欤宜乎兹寺既成而壊既壊而成非数所能制若有神人冥助之者信非偶然也造兹寺者何可诿曰人天小果而易视之哉寺之众派别为七而以甲乙传次得度于其寺者率皆清修嗜学出游大方以行业称云

重建大慈定慧禅寺记

大慈定慧禅寺者唐寰中禅师之道场也寰中得旨于百丈大智禅师元和中行脚至杭爱兹山幽邃因卓锡焉依皈者众将建道场而地脉髙亢乏水以供庖湢意欲他徙一日禅定有神人仪观甚伟拜而言曰吾师行道此方以利益羣品吾等宁能不效绵力乎吾将役二虎移南岳童子泉以施吾师翌日有二虎在山西南隅以爪爬地如掘井状已而水泉涌出盈坎且味极甘冽遂成道场他日有自南岳来者禅师问童子泉何如曰涸矣于是泉以虎跑得名寺之成锡额曰大慈则长庆元年也开成初禅师入灭咸通初其大弟子钦山遂上其师之行于朝谥曰性空塔曰定慧易寺额曰法云院中和间又以塔名配寺名如今所揭额云宋太平兴国中寺以南泉愿临济玄无着喜赵州谂岩头奯雪峰存俱至兹山与中禅师激扬宗旨故又名祖塔院元佑间苏长公守杭有病中游祖塔院诗见于家集建炎初又复寺额如长庆时嘉靖间权臣史弥逺利其地可为坟墓欲阴废其寺或为俳语危之乃沮弥逺犹徙于寺额其乡郡建香火院而奏夺其地为军营时有僧曰克符者杂处其中图复其旧而卒弗果未几而宋社亦墟矣元至元中巴江回公居浄慈第一座缚茆泉上以待时縁方薙草畚砾得一石状类僧伽乃中禅师像也濯而奉之识者以为寺兴之兆大徳初盐运使胡公度雅敬慕回公为捐赀财兴造而寺额则仍中和之旧至治中止岩成公继之作亭于半山题曰古禅林兹寺虽已复而规模不加于昔大凡世间相涉于有为必待其人而后成当大朝洪武之十年定岩戒公来领寺事顾瞻再三曰兹寺位望虽在五山十刹之次而我中禅师唱道于此髙风逺播一时尊宿力足以建宗埀派者悉至兹山与中禅师激扬宗旨迄今八百年事具僧史名号在祖堂未冺承其宗者其或因陋就简何足以言恢弘祖道爰发宏愿以改作为已任顾其寺容众素少而志更张者多弗克就地理家言寺前涧水直泻而下故也首捐衣赀购地二亩凿为方池以潴水乃裒众施具材命工作大雄寳殿视旧加三之一厯四寒暑而后成将作僧堂法堂及方丈三门钟楼两庑而故址不足以容众础乃削岩刬壑左右前后为尺六百有竒而僧堂法堂及方丈三门钟楼两庑视旧始广至于库庾庖湢亦皆以次而完欲别为室以待凡云水之暂至者名胜之恬养者病患之摄治者亦窘于基址故于两庑之间作为重屋而分房以处之又渉五六寒暑而后备至是始具大方之体寺旧有断碑残缺不可读当成公住山时尝立石矣而纪次未核今竺隐道公以宿徳重望纲维宗教嘉戒公之为谓凡住持皆若戒公何废不起为疏其始末使来请记余尝涉西湖而西过赤山之冈三四里许縁山斗折而入不尽百步新作山门揭大慈山三字则元江浙行省平章紫微史公弼所书既入山门又縁山行二三百步有石梁横小涧上乃抵寺门山势三面环拥林壑清閟岚霏翠寒人间尘坌不至信乎清浄之域也是为大慈定慧禅寺周览乆之见夫殿堂广邃像设庄严芗镫旛盖鲜洁华好以至供佛饭僧之器靡弗备足因唶唶叹曰往者南北两山禅黉教苑甲乙相望号称佛国兹寺虽古道场取名位者或弗暇顾自罹兵燹昔之盛者类诎于时荆榛未尽除瓦砾未尽去兹寺不独一新视昔抑且有加徐而询之由领寺事者有志建立不以时诎举赢为嫌积其善行孚于人人乐施者众故能有此建立也或以有为法为非道之所存而不屑加之意者盖不达理事之不二故也若戒公者非达理事之不二者欤髙山仰止感慕中禅师而兴起者有矣勿替引之宁乏善继承者乎戒公名浄戒字定岩苕溪人通内外学持律甚严禀法于天界浄觉禅师有古德之风云

○碑

勅赐灵谷寺碑

今上皇帝应天启运建大一统之业定都于钟山之阳辨方正位适与梁神僧志公之塔寺密迩洪武九年春浙东僧仲羲被召来为住持前瞻宫阙仅一里许私自忖曰王气攸聚紫云黄雾昕夕拥护非惟吾徒食息靡寜亦恐圣师神灵有所未妥且佛法以方便为先如得近地改建诚至幸也因请于上从之羲乃择地于朱湖洞南则钟山之左胁也材木未具会上方迁太庙于阙左弗敢以旧庙遗材他用遂以施之又遣亲军五万余人徙塔附于寺功将就绪有为宫宅地形之学者言其地湫隘非京刹所宜羲复以闻有旨舎其旧而新是图拓大其规制令可容千僧命太师韩国公李某择地于独龙冈之东麓西距朱湖洞五里而近其地中寛外敞回峦复阜左右相向而方山岿然在其南天造地设俨然祇园之境羲以图进上若曰以此奉志公为宜遂命中军都督府佥事李新卫指挥佥事滕聚卫指挥佥事袁禄神坛署令崔安董其役建立之日以十四年九月之吉中作大殿大殿之前东为大悲殿西为经藏殿食堂在东库院附焉禅堂在西方丈近焉而大殿之后则为演法之堂志公之塔则树于法堂之阴其崇五级复作殿附塔以备礼诵左右为屋以栖僧之奉香灯者翼以两庑其壁则绘佛出世住世涅盘及三大士十六应真华梵神师示现之迹屏以重门缭以周垣而养老病与待云水之暂到者亦各有其所至于井灶湢庾之类凡禅林所宜有者无一不备而其为制以佛之当独尊也故于正殿则奉去现未来三世之像其它侍卫天神不与焉以禅与食之不可溷于一也故食堂附于库院以师之不可逺其徒也故方丈近于禅堂以聮坐观心或溷于笑语而弗専故异其龛以单寮息力或流于宴安而弗检故同其室而缔构之法则以梁架桁不施迭栱以枅承榱不出重檐凡交椽接溜盘结攅辏如蜂房蚁穴之状者悉不用规模气象轩豁雄丽望之翚飞即之山立都人士庶莫不瞻仰赞叹以为希有此皆皇上万几之暇睿思所及而羲与董工臣僚奔走受成算以授羣工加程督之耳凡木石瓴甓丹垩髹漆之需皆上所赐其工之巨不可数计且不劳一民而以戾于法者充工既毕悉宥之夫役之于慈悲之地而导之以有生之涂此又皇上惩恶劝善之神机也明年六月十有三日告成上既因其地之胜赐额曰灵谷禅寺又赐田若干亩岁入米四千石以饭其众又明年正月十日上在斋宫进僧禄司臣顾问谕及灵谷碑文未建尔等宜举能文者为之于是右讲经守仁以杭州府学教授臣徐一夔名闻寻勅羲具始末书币来取文羲既被旨使其徒道聮将命至臣一夔学识肤浅忝职外郡教事上命所临不胜恐惧谨具载其事拜手稽首言曰窃尝闻之大雄氏之教以深慈宏愿摄受羣生悉归正觉非细务也故非国王大人莫能恢弘之自入中国以来有天下国家者咸以其道为能宻赞化机阴翊王度而崇尚焉然昧者事之不以其道至其后也不能无弊皇上龙兴承中华之正统为天地神人主临制万方奋大有为之略举百王之坠典而一新之贻圣子神孙万世之法至于佛氏之教亦以近世僧居不存古制圣虑及焉比因僧仲羲之请改建志公之塔寺遂本佛意而作新之规画措置度越古今使凡学佛者起居食息各得其所而致力于其道至于慈风所被法雨所沾有生之类咸愿去恶而为善庶有以上答圣天子崇奬之意且其徒生于二千载之下而获覩象教之盛如二千载之前不其幸哉谨系之以铭铭曰

皇帝受命曰惟其时天人克恊式应昌期仗钺秉旄豪杰景附厯数在躬作我民主皇顾四方曰此幅员徳懐威服在予一人神祇扈导底于建业遂开帝基受天之策维此建业地龎以洪虎踞于西龙蟠于东天作神皋帝王之宅眷言定鼎卜如洛食大都奠止万国来臣春朝秋觐冠佩诜诜奕奕形宫巍巍绛阙五色成文照暎天日地不爱寳祯符相仍昔有神师亦此发灵神师为谁道林真觉岌彼塔寺在于乔岳塔寺岌矣宫阙在前其徒弗宁奏疏请迁协于皇心诏从其便爰勅臣僚具为改建既筑既构美奂美轮有赫其居震耀天人伊大觉尊具足万徳巍然中居玉豪金色千袍济济以食以禅弗溷于一惟适之安彼窣堵波如地涌出道林所栖天龙环翊惟兹巨刹殊胜庄严如兠率宫下现人间是曰京寺四方之式弗加表见曷示于逖作而新之有革有因出自睿画以振法乗法乗之行如佛在世凡百有生慈恩悉被惟皇与佛天中之天潜符黙契亿万斯年

重修龙翔宫碑（有序）

杭之龙翔宫初建于后市街西盖宋理宗潜邸也理宗既斥其地为宫以奉感生帝而命左右街都道録胡莹微为开山住持以重其地元至元中西僧嘉木扬喇勒智总统江淮释教事崇释而抑老以龙翔宫为寿寜佛寺住持胡原洪购地于城西北隅改建之其地与宋和义郡王杨氏第宻迩而今宫基则杨氏所奉神祠处也延佑中朝廷降玺书命天师张留公主领宫事且世袭之而住持则黄石翁也宫初为三斋至是增为十斋曰履和曰颐正曰全真曰宜休曰观妙曰东明曰环隐曰守正曰安晚元统癸酉之岁杭州火而宫毁焉住持史景仁谋更作之而天师亦施金以助寳殿中峙琼扉前辟彤楼紫阁左右辉暎后有葆真之室垒石为山凿地为池疏豁萧爽号蓬山堂前儒学副提举陈旅实为之记外则引西湖之水环绕宫墙隐然若玦过者指为神仙之居俄而兵起潜窃一方者据为军器局烟尘澒洞无复前日之胜矣天兵既平浙住持毛君继祖请于总兵官今曹国公曰兹宫乃国家祝厘之所非官局也愿复其旧总兵官韪之得还为宫居无几何毛君退席而宫日就圮四十二代天师过见之叹曰此吾曾髙所领宫也忍使废乎乃延龙虎山法师邓君允修为住持既而邓君被召为金门髙士而天师亦化去嗣天师克继先志尤以起废为事佥谓玄妙观住持王君应瑾足任起废于是天师加授贞白先生东华弘道纯一法师为住持且兼领诸宫观事王君玄风素孚其来也一意修葺首捐已槖为之倡而施者踵至凡殿堂门庑以及库湢赤白之漫漶者则涂绘之瓴甓之缺损者则补缀之径术之弊塞者则疏通之至于帝天神及驱邪辟恶之像设剥落黝黯则加砖埴粉饰不足则请于别废宫之失祠者足之于是规模一新过者则又莫不相与咨嗟言曰不意今日复覩旧观其徒遂来谒余请叙次其宫废兴之迹以昭示来者以余而观于天地之间凡物之成壊未有不梏于数其有不为数所梏者则存乎其人龙翔为宫自宋之季以潜邸为道馆迄今二百余年而沧海桑田已变矣始也夺于异类微胡尊师不足以任改建中也厄于郁攸微史尊师不足以任起废维此二役虽巨时方殷阜其为之也易为力王君当久替之余徒藉已槖与凡施者倡遂能以旧为新使龙翔不至就圮则难为力矣虽然为之于难为之时而不见其难为抑岂无所致而然哉盖王君襟袍冲约制行贞白而应物和易初若无为而未尝不为推其精诚于祷禳禬禜之间有感辄应都人士女赖焉故凡兴作人皆不劝而趋呜呼徳之懋者其应大吾所谓不为数所梏而存乎其人者以此也夫铭曰

言言琳宫在巽之隅往帝有作厥惟灵区金庭珠户神圣攸居天潢所经汇而为渠如彼翠水环于蓬壶夐隔诸尘若与世殊俄遭小刼转隆为污瓴阤垣圮茀翳于衢仙驭逺去野马纷驱惟兹福庭休祥所储发灵献异千祀弗渝岂其遂仆而不可扶是有徳人其来弗徐其作颷举其助云输葺易绘塓厥工羣趋百废具兴在于斯须仪观有炜光彩发舒琼佩朝真瑶章腾虚行道赞叹曰俨如初徳人有作与化同枢是用作铭以昭徳符

○序

六书本义序

古者六书之法皆掌于官成周保氏之职以六书教国子而书之设以同文为盛故又有外史掌达书名行人掌谕书名汉循其法太史设学童讽书九千字者得为史吏民上书字有不正者则纠率之其掌于官可知已夫书非曲艺也大而二帝三王周公孔子之道次而古今成败得失之迹九流百氏杂家之说又次而官牍家乗钱谷狱讼米盐碎务之记注莫不有赖于书盖不容于一日废者也而为书之法六曰象形曰指事曰谐声曰会意曰假借曰转注其为法也有子母相生之类形声清浊之别五方言语之异用之者易流于讹舛自夫官失其守大夫士务趋简便以指事为象形者有之以会意为指事者有之至有以转注为假借会意为转注其失滋甚于是六书之义不明而义理之精微有失其本真者矣越人赵君撝谦深以为病取许叔重而下诸家论著之书考其得失推子母之相生俾各归其类正五方之言语律以四声而以子母相生之例统之为凡例以提其纲为图说以括其要分为十类着为十二篇厘为三百六十部于是六书之义明而六书之用无讹舛之患矣嗟乎大夫士之于六书譬之麻缕丝絮莫不以为衣也而或不知其出于莳育稻粱鱼肉莫不以为食也而或不知出于佃牧习而不察此固人情之大较撝谦非有官守如古者外史行人之所掌而能用力于众人所畧之地何其用心之専也哉撝谦裔出宋宗室志悫而守恬其学邃于经术诸子百氏莫不记览着为文辞抑扬反复能沛然尽其所欲言而不畔于道观其所著六书论可见已至于六书本义则其尤尽心者也方国家校正韵谱征至京师稍试其所学擢中京国子监典簿旋以疾引退遂克毕力于此书书成征余序之虽然余固习而不察者也安能发其藴以撝谦请之力姑着其用心之专云尔

寓斋类槀序

栝苍吴伯京先生既殁前工部都水主事公愿其冢嗣也彚稡其所为文为若干巻题曰寓斋类槀自栝苍贻书武林征予序之向余被檄摄祀海上得以便道获挹先生道徳之光耀然以草草别去不获承教为憾乃今得其髙文大集而尽观之诚一快也顾余晚出且肤陋何足以当知言之任而序之哉而水部君方以博学能文振其家声征余言颇切然不敢以肤陋辞故为序之盖先生之学出于见山叶氏而见山之学私淑于水心叶氏文章至宋而盛既南渡光岳之气分不能无大音不完之议幸而文运流于东南儒先君子相继唱鸣道学而叶氏独以文章显虽其久任旬宣而掌制之日少然当是时中外有大论譔不归叶氏人情不餍故其文章卓然自成一家运去物改其流风遗韵之被于乡里者未泯规模气象有足以兴起焉者先生生于其乡传授既有端绪本之以颕悟之资济之以方锐之气年弱冠就试乡闱有司竒其文置诸前列既而科举事辍乃遂博极羣经会异归同涵揉充畅故其发为文章舂容整暇浩乎如长江漫流一碧千里蔼然皆性命道徳之说此无他理胜故也彼以才驱气驾为髙者坐于造理不深故耳虽然临文而索理理恶乎粹惟夫求诸经而有得于尧舜禹汤文武周公孔子立言之旨融而摄之于方寸之间而吐之于觚翰则其为言自不患其不醇矣呜呼理足而言畅天下之至文也先生之文有焉初先生举进士不遂用荐厯台之宁海衢之西安教谕晚值更化当路荐先生宜居师表之地擢教授乡郡尸教席者十有余年其所造就领乡荐登舎选者居多誉望隆重号称东郡儒宗至于文章又其余事也先生讳世昌伯京其字也别号寓斋云

何宪副集天台山赋为诗序

天台山在于越之南名虽不齐于五岳而神秀所锺有雄丽絶特之观焉晋孙兴公为章安令尝慕其胜着逰天台山赋其赋既成以示友人范荣期曰此赋掷地必作金声兹山之胜古未有发其秘者自兴公始发之其后名公巨人若唐翰林供奉李白元余文忠公阙皆有作以嗣其响焉李翰林有至天台晓望诗余文忠公有劝农至桐栢诗其诗妙丽脍炙人口而未有檃括孙赋而播为篇什者也佥宪宣城何公行部至天台覩其雄丽絶特之状左顾右盻有不欲舍去之意然职在巡访势不能穷幽极夐甚恋嫪焉方外士有以赵文敏公所书天台山赋刻本献者按而读之目之所遇与赋之所及意领而神会遂集赋内所指景物如东坡先生檃括陶渊明归去来辞为乐府故事以题咏焉得近体诗若干首其还司也且以示凡能言之士悉集其句为之且戒不用其语而用已语虽工弗采且属余以言弁其首余也世居天台凡胜地之见于篇什者少时侍先人杖屦尝逰焉窃较赤城之霞气瀑布之飞流莓苔之滑石而皆莫若琼台双阙之为竒特峭崿峥嵘悬磴万丈比至其顶地平如砥九岭环拥双阙夹路琼台中居五芝含秀八桂森出楼阁缥缈于彤云彩雾之中仿佛如在天上故兴公之赋目为仙都而述其地特加详焉今余留落他郡且老而乡邑之胜未尝不往来于懐若兴公之赋蚤尝习之当夫懐土之心生盖尝临风一诵以祛愁思而习熟见闻之久终不能祛也今见公所集其句之字为诗组织工致模写圆熟逸兴飞动于层峦迭嶂之间政如李光弼入郭子仪军部伍虽旧号令一出风采新矣不其竒哉是诗也使它方之士见之天台之胜如在目前况如余之旧所逰者哉宁不为之欣快因不辞而序于公诗之次凡承命而作者则请以次书焉

送薛文举还太常序

上虞薛文举为太常博士将一年得告省其亲其还职也道过钱塘征予言以赠初文举隐居教授不求知于时会国家搜访遗逸有司以文学荐擢为太常博士命下之日朋友咸为之喜有谓余者曰今国家兴治众职毕举将轶汉唐而过之捐爵禄以待天下之士非若往日拘于门地限以岁月而故靳之也以文举之学之行得七品官翱翔于奉常之署夫岂曰沗奚独为之喜哉余曰非也太常之有博士古号清望非他流比也而博士之设其职有三曰赞相祭祀曰讲究礼仪曰譔定谥议凡赞相祭祀在乎临事致诚敬之节文举为人端悫而详慎其执事也惧坠如执玉惧倾如奉盈其职赞相所优为也凡讲究礼仪在乎据经以达因革之故文举于经考核精审其讲礼也必合会通之宜而不持専门之见其职讲究所优为也凡撰定谥议在乎节惠以着功行之实文举于文稳顺精确其定议也必得褒扬之要其职定议亦所优为也朋友之为文举喜者此也独不闻之古乎古之人言善为弓者必曰埀以其利于射也言善为车者必曰奚仲以其利于运也设使埀而为车奚仲而为弓必弗利于用矣故士而所习适所用岂不可喜也哉夫以一士而用称其职为其友者非有所利于已而美爱之意沾沾然见于辞色其故何哉盖天下为公鼓舞兴起人情之所同也棫朴之诗序者以文王为能官人其不以此也夫属文举请赠因述前之所云以为之赠

聴雨堂诗序

聴雨堂诗一巻今知崇徳县安成周君子冶之所稡也初子冶之先大父龙南县尹与其世父南丰长司宦游四方不得时相会聚及相会聚简书有程又有别离之叹因念苏长公与次公会彭城时长公送次公之官有夜雨何时聴萧飒之句龙南与南丰言曰吾二人者今日之情亦犹二苏之在彭城也因名其所居堂曰聴雨时子冶之先君子延平郡守方以才能辟三公府掾再转而为监察御史其所与交皆魁公硕彦于是庐陵欧阳公玄为记其堂而相台许公有壬临川呉公当危公素宣城贡公师泰河东张公翥晋安张公以寜黟南程公文以及一时文学名流咸为赋诗凡得若干首周氏聴雨之堂在安成万山中自诸公题咏既出争相传诵而聴雨堂之名播于四方矣子冶遭值运去物改先世故物惟恐轶坠至于聴雨之什寳之尤谨不啻如遗珪弃璧曰前辈澌尽片言只字已不易得而况长篇短章具在乎且吾先徳所由以着也吾安敢忽诸及子冶以文学选于朝来为县于语溪之上乃稡众作牙籖锦轴装潢成巻谒余言为之引余也藐焉晚出以坐时艰不能博其闻见恒窃媿焉巻内诸公虽不尽识若贡宣城程黟南则尝纳交过蒙许与者至如危临川虽未尝承颜接辞而见知为尤深今老矣学不加进何敢以■〈骨冘〉靡之言弁诸其端会子冶征言甚亟寒厅坐雨取而诵之大篇激慨小篇凄楚咸极聴雨之情状使人有黤然不自持之意焉兵革之余诸公之髙文大集莫可得而见其所为诗謌于一巻之内譬之尝鼎而得一脔亦云美矣虽然非吾子冶不忘先徳表而出之吾亦安能有此获也昔者栁州先生顾其父所交皆一时知名士着先友记以示其父交道之广谈者题之子冶邃于经术为诗文古雅有栁州之风是编之稡亦栁州记先友意也庸弗让而为之序

西塘八咏诗序

西塘在京城岐阳武靖王府第之西其塘潴水数百顷浪波奫粼渚坻相间鹅鹜浮沈鲂鲤游泳轻槎短筏往来于晻■〈雨上暍下〉之间其上功臣甲第画栋连云丹甍曜日环以戍屋前后鳞次晴风暖日酒旗摇曳暝色乍合灯火相辉逺则江上岗峦相属于鸡鸣山朝岚夕照尤宜遐瞩白先生以中之馆在焉先生授经之暇徘佪顾盻心甚乐之乃即其目之所及厘为八景各赋五字诗一首每首二十字清切精致吐辞有尽含意无穷诚雅制也辱不鄙夷封书与诗于千里之外俾余题其首简初先生以丰才硕学受知岐阳武靖王馆之门下俾授其嗣子今羽林左卫佥事及佥卫之二季以经甚见尊礼其后王俄捐馆先生悼知已之难得浩有归志而佥卫昆季恳留弗可至闻于上有勅谕留先生始不敢辞去佥卫乃筑馆于西塘之上哀戚之余率其二季从学如初先生之于去就可谓得其道矣而其托迹又在辇毂之下神皋圣壤之间古人云大隐居朝市先生得专西塘之胜宜其幽情逸思见于语言文字者非寻常俗下之所及也有如余者侨居钱塘十有余年而钱塘之胜莫西湖若虽残山剩水而水烟云月固在念欲出游以豁胸中之壹郁而日有铅椠之务兼之比年病兀不良于行曾不能少遂一适故诵先生所寄诗而想象西塘之景物如在天上以天之福旦夕得遂休致之请则将力购良剂强筋壮力补修游事而后竭衰退之才模写湖山景物以昭太平之盛庶几获酬一适之愿如先生之在西塘也因不辞而序

会友诗序

朱孟坚宰长沙之宁乡六年而归侨杭嘉会门外一日张君光弼吴君子立访之驩然出迎扫榻命坐时暑方盛乃具茶瓜欵话逾午刻二人者情消意释不知门外之有黄尘赤日也各赋诗一首以识既而孟坚装潢成帙征余题辞余惟古之大夫仕不出国惟聘问则出境从事公朝未始一日不相见今则不然仕者沿牒而出近者二三千里逺者或五六千里又逺者或至万里及乎终更又沿牒而去何能一至乡里修合并之好乎张君前朝故老子立宦辙暂停孟坚亦六年于外此一会也亦何可得哉情见乎辞有以也然吾闻之三人为聚试于玄夜寥閴之时仰而观之将必有徳星聚矣

师友集序

髙君士敏编师友集征余序之师友集者稡其师与友赠遗倡酬之文与诗也初士敏之先君子宣慰府君以硕学至行厯椽三台御史府后官至浙东宣慰司都事宦辙所至亦既扬芳声迈伟绩矣方其显融时雅不欲子弟从事华靡之习务以通经学古为贤士敏遵承父训惟谨本之以超迈之姿济之以方锐之气穷日夜之力以务记览涵揉停蓄作为文章多而千言少或百字咸中矩度时士敏年纔弱冠已与老成作者有并驱争先之意而宣慰府君向所与相画诺于华要之地以文学名世者如鄱阳周公宣城贡公临川危公皆在士敏以契家子持所为文贽之皆曰人言髙君有子信然手其文不置嗟异乆之且勉之曰他日人之求知于子甚于子之求知于我矣士敏益自贵重志之所向直追千古而不疑天下方乱操觚弄翰之士或弃而他业士敏窃笑之其志屹然如泰山之不可移益力弗懈既入国朝士敏年日以壮而文日益有名凡著作家论当世能言之士必曰髙士敏氏不敢后也而四方之求文者亦日辏其门于是士敏声誉歘起于东南若火之始然不可掩遏而向所与游年长以倍者莫不愿与之为忘年交与之齿者亦不敢与之鴈行矣夫惟士敏之竒伟卓絶不独有以成其先人之志而一旦挺然立于作者之林使髙氏之文章自士敏始庸非卓然有志之士也哉士敏有卓识雅量人所不能及其才虽髙未始以有余自视以不足待人观于所编师友集大篇短章无一或遗盖可见已洪武初元用荐预修元史擢翰林编修转秦府纪善未几引退今又召起试吏部侍郎云

陈氏文乗序

今浙江都指挥使陈公禀仁贤之资处勋旧之地简在渊衷久矣洪武元年山东平被旨出镇登州寻改镇东昌在登者三年在东昌者十有二年声实彻于九重遂有超迁之命来至于浙公在镇时大夫士之称颂公者有碑有记有序有诗不一而足其客郑某虑其散轶彚稡成编而总题之曰陈氏文乗以余辱知于公且属之以序乗之云者其意以晋之史曰乗以载田赋为名故后世亦以郡所藏故物为郡乗家所藏故物为家乗陈氏以所藏编帙为乗盖取诸此余尝获登公门见公器宇凝重识量宏达有轻裘缓带坐镇雅俗之风心窃慕之及观诸君子之所以称颂公者而益叹其事业表表伟伟初公至登州适倭奴犯海边时登州新附民心惊悸公躬擐甲胄率先士卒设方畧剿平之民赖以安比至东昌地当百战之后草莱荆棘满望公缮完城郭树立楼橹建置仓库画街衢以奠民舎列屯堡以安军营择爽垲以立官署至于舆梁之便往来者楗闸之防蓄泄者亦莫不修完之郡府为之一新又以北地髙亢民不知种稻公相其地势之宜稻者近于会通河可决以灌遂请于朝开稻田三百余顷岁收米若干石一卫之众不藉馈饷以足国家千万世之利在焉前后十有二年之间民安于农军乐于戍考其设施大畧不媿于古之贤方伯此大夫士所以不能自已于言也夫公之勋徳被于东土固已勒之金石播之声诗家传而人诵之矣尚何待于托之文乗而后传哉诗曰诒厥孙谋以燕翼子他日公之贤子孙欲求公之余风遗烈有不待出户庭而知者其有不资于文乗哉公之贤子孙尚慎承之

送左叅政陈公入觐序

洪武十八年皇上妙选浙江布政使司官属既命齐郡张公为左布政使未几又命番禺何公为右布政使至于僚佐亦极一时之选而左叅政仪真陈公盖其一也二公以宏材硕学提纲挈领众僚佐又各以聪明特达之材相济朝夕聚议有恊比之心无乖违之意譬之琴瑟和鸣惉懘之音不作政令为之一新曾未朞月十有二府称治公本勲臣子今中京留守卫指挥使其尊公也留守公当皇上龙飞之初东征西伐以材勇自奋着攻城畧地之绩及天下大定论功行赏遂托以心膂之寄而拜留守之命公少有父风闲于弓马之事又习知文史从其尊公剿凡未附者遂亦以功擢长一旅之众天兵平云南遂以所部从大将军调度还奏捷于朝因留备宿卫会浙江有阙官之请上以武臣直亮可任于是拔自武弁拜三品文阶以行公既视事即吏持牍诣前白当占位署公必问事根柢察其是非黑白叅决于长僚而后署故凡事下无弗当者至或出莅所部督事之未集召长吏立庭下量事缓急与为约束违即笞辱之公风棱素着所至事无弗集初公之至以谓皇上轸念武臣第以文职佚之及见公之论议设施声誉烜赫而后知圣见宏逺不以常格拘也尝试论之古者文武并用故深衣之制可以用之于文可以用之于武是以诗称蔼蔼王多吉士维君子使初不谓一材一艺而足也如叅政公者谓非天下之通材乎去古日逺文武厘为二涂欲求通材如今叅政公者诚百一而为收不易得也一夔老且病兹见公入觐于朝所以乐道其善告于中朝大夫士以彰国家得人之盛非曰侫也

赠宋承差还司序

浙司承差有宋孟琳者以左参议太原阎公之命来修治庙学既竣事征言以还司初叅议以名进士自监察御史出为今官眂事之三日修奠谒礼顾瞻礼殿大梁将压棂星门朽腐不任启闭而经阁讲堂及诵习之舎亦皆上漏旁穿喟然叹曰先师庙学风化之原人材之所自出也而况兹郡庙学又十一府之望失今不图必至颓仆其可坐视乎右叅议南阳耿公闻而韪之越三月纪纲法令既布乃谋修治材木则取诸公用之羡余者工匠则取诸轮番之休息者民力则取诸编氓之弗役者计工度材具有成筭乃择从事之勤且谨者授之且戒之曰毋茍完毋故缓于是孟琳趋事不敢后乃集工师先悬大木于栋以揭梁使梁不至独负而下植二柱副于两楹之侧以拄之上下相持而梁愈固其外棂星门三母门二扉髙凡若干尺广凡若干尺疏棂修枨皆析坚木为之加以髹彤而门愈壮他若经阁论堂诵习之舎则厚其涂塈宻其覆盖而免穿漏之患至于成筭之所不及或一椽之朽一瓦之缺一窦之损亦必葺之自夘至酉躬自督率弗茍弗缓仅三十日而告完庙貌洁新门观雄丽过门而式者莫不赞叹此有以昭叅议尊崇庙学之意而吾孟琳能以上官之心为心而厎于有成亦见于此孔子之门髙第弟子有冉雍氏者仅宰百里之地而以为政为问孔子教以三事而先有司为第一义盖宰兼众职非一人所能专也必分属之于下而后可考其成功今叅议公受圣天子之命布政于十有一府任至重也其职视一邑不翅百倍如用孟琳氏任治庙学之事亦先有司之意吾闻孟琳从事浙司素以勤谨受知上官（阙）月积劳行当换授于朝他日拜官或内而京朝外而郡邑扬芳迈伟必有誉于时何以知其然以修庙学之事观之而信因笔以授之

始丰稿巻十一

●钦定四库全书

始丰稿卷十二

（明）徐一夔 撰

○序

送丘子强序

庐陵丘子强氏聦敏而详慎既世居文学之郡而其诸父又多以经术起家子强习熟见闻固有以异于人矣且又益励子学乡评韪之会朝廷收揽材畯以子强贡擢丞杭之余杭其为丞时诣会府白事暇辄晃余于冷署意甚恳欵斯足以见臭味之相同者矣兹将上京师考绩过余言别余告之曰圣明在上思致太平之治一去壅隔之弊聚天下之贤才而用之公平正大之道知青夫白日奴隶亦知其清明士生斯时患无材尔不患无用用矣患不能宣力不患上之不知余闻子强之丞余杭也日坐讼庭上与其令可否事不持一见务协民情而止干征输则多寡以莭于期会则后先以信于趋办则缓急以宜上官称为佳丞其民亦曰是能司平于我者也夫丞所以佐令者也事无所得遂古人之为此者有丞负予之叹今子强为之而致善誉斯不负丞矣徃遵着令条疏治行于尺咫之简以上于吏部以闻若夫显被光宠盖不必命之蓍龟而有以知其然矣天髙气清彩舟容与覧畿甸之博大瞻天阙之伊迩神怡思豁无不足之意不其快哉虽然褒典有二或仍授前官以竟其抚字或膺不次之擢而大其设施皆异数也子强行哉如授前官而还将必访我于寂寥之境吾当执手而与之倾写如膺不次之擢其亦有以慰我乎

送吴景纯归省序

今年冬十有二月余坐论堂上天雨且雪有二客沾湿而来迎而挹之浙司从事潘彦吉尹仁茂也坐既定徐扣之曰二从事职掌公牍胡为担簦蹑蹻访我于寂寞之濵耶二从事进而言曰属有所请僚友有呉景纯者括苍人也姿粹雅且有材谞布政使司辟为承差者三年传命于各州县关决趋办事无不集上官贤之比者朝廷有除弊之政自完者鲜独景纯如一丸璧无纎毫璺抑不谓之贤乎兹将谒告归省其亲愿假宠于执事者得一言片辞张之是亦扬善之道余谢之曰余坐痼疾觚翰事踈久矣诚如所云则又不能已于言也括为郡在浙水东素多材杰其在前代者吾不暇逺引若我朝之诚意伯以谋畧而建辅运之勋章按察以风猷而扬澄清之烈皆表表伟伟于当世其余以文学政事扬歴中外者又不一而足景纯生长其乡习熟见闻固异于众人矣宜其自见者敻出乎寻常之表也余尝闻之景纯性至孝其承差于使者府也不得奉晨昬于其亲行迈之余顾瞻白云在彼故山情不能自已用狄梁公过太行故事规摹为图以系其思亲之心此有以见景纯一举足而不敢忘父母者矣呜呼孝也者百行之原也人而能孝则其行诸已者如执玉如奉盈可知已括多材杰他日有位于时扬芳迈伟岂复后如诸公哉归哉归哉可以慰恱而亲矣天稍霁道无泥涂吾当扶惫送之浙河之上

送徐子贞还官序

潭府典寳正徐君子贞将还子贞世居杭其去杭也五年矣始获与乡里朋友一相见其乡里朋友甚欲欵留之而势有不可者或告余曰典寳君将有数千里之役职务在躬复欲如今日之相会聚亦浩未有期其行也不能无离别可怜之意子幸以片言只字慰解之余告之曰凡人之不得志于时必有覉穷无聊之思与之游者故皆有言以慰解之吾谓子贞此行有得志之事三宁待吾言以慰解之哉子贞以才行选于朝得为亲王官属趋跄王廷夙兴夜寐敷陈尊主庇民之术为王所知遂蒙予告归塟其亲所谓得志此其一矣古人有亲丧弗举者必请乞于朋友而后获塟其情盖亦戚矣今子贞不烦请乞蒙王特赐奉襄之费举二十年未举之丧所谓得志此其二矣人有逺行有萹什之赠人且寳之子贞之来也王为赋诗三首至亲洒翰墨以宠其行珠玉照暎鸾凤飞翥光耀被于乡里所谓得志此其三矣士之仕也患不得以行其志今子贞既得贤王而事之又克尽人子之大事天下之乐孰有大于此者乎六月之吉彩舟容与泝浙河而上西过彭蠡而观大江之演漾又折而南夷犹乎洞庭之野时雨初霁夏山如沐瞻望王庭在紫云之间欣快可知又安用慰解为也吾见子贞所携无他长物独见牙籖锦轴动盈箧笥皆晋唐人墨迹诚千百年秘蔵之物今子贞俱収并蓄以备馆阁博古之用诚难得也行哉子贞吾与朋友遥见翼轸之间有光如虹必吾子贞至也夫是为序

崔彦龄徃海南省亲诗序

崔彦龄氏才质秀整秦川之彦也与之游者虽未悉其中之所藴见其容止进退自不敢以常流目之矧与之雅者乎一日持故人郭文伯甫书来见余于武林愀然有不怡之色拜而请曰吾母氏逺在海南兹将往省道阻且修愿假宠于执事者赠之以言盖彦龄方髫龀时失其所怙其母改适桑君后桑君仕于朝以事谪海南其母与之偕往而彦龄留落乡里不见者数年思之不置故往省焉以常情言之彦龄之母盖有托矣然自此而去泝浙河过彭蠡出大江之西南踰五岭下恶滩之水而后渉鲸波之茫洋乃得见其母是行也■〈必〉跋万里盖亦艰矣而彦龄不以为艰视万里若跬歩讵非孝人也哉且吾闻之而母尚康健彦龄年方向壮积学累行声誉日着将向用于时他日取范文正公故事迎母北还享有五鼎之奉亦未为晩安用戚戚为哉余既嘉其志又重以文伯甫之请赠之以诗

崔生秦川来面有忧戚姿问生何所为念母无已时母也在何方南海渺天涯渉川水增波陟岭路多岐区区寸草心不敢辞险危晨兴霜露零夕息烟火微去去一万里视为跬歩为人生穹壌间母子故相依胡为若鸿燕南北相背驰白日行中天宁不照吾私愿言崇令德逺大以为期

送前郡守王公还鄱阳序

昔率谓天不可必余独以谓不然天者理而已矣曷尝不可必哉顾吾之所存者何如耳土之沃者其叶茂膏之沃者其光烨亦理之自然也设有不可必者特其暂耳而非一定之天也余于鄱阳王公必先观之而信公负材气蚤有志于功名值天下乱集乡兵以守土会国家收揽羣策而公连有典郡之命其典郡于杭也鞠躬尽瘁一以公勤处之而其为治慈爱之意恒存于威严之中杭为郡地大物众供亿浩繁公区别有条理吏畏其严民懐其惠事无不集者声誉赫然而公刚介不阿有挠其政者以非道干之虽其势焰熏灼终不肯曲法以狥挠者衘之以他事诬公竟坐是去官谓之天不可必者亦近之矣而公之去虽逺谪数千里肉食湩饮亦未尝有无聊不平之意及耄而归意气固自若也一日慨然有懐曰吾旧所治惟杭为佳湖山城郭不知无恙否一日命舟东下苍颜白髪从一二童子曵履而行望湖山之郁纡顾城郭之盘曲徘徊乆之父老遗民相见道左曰此吾故侯也再拜歔欷问安否外依依然不忍去若欲得其再任者嗟乎自公之去其挠公者固已声销响灭而继公者朝荣夕萎亦不知其几易自公观之有得于天者多矣天果不可必乎余年与公相上下其来杭学亦尝辱公之荐而性戅愚且加之痼疾他不能有所为也出处去就然亦一信于天而已今见有如公者又已然之明效大验也宁不重余之自信乎公留杭逾月而还鄱阳故吾道其得于天者送之

送岁贡生蔡长年序

今天下广设学校为储材之地法至备也衿佩之士选于编戸而廪于学官朝修暮习外于太学以待国家之任使此固着令然天之生材不一其等为之师者虽有智力亦不能强之使齐茍其人未足以贡虽欲颕脱而出不得遏众论而先之其人可以贡矣而欲谦逊自持亦不得曲徇其意而后之也蔡生长年之为杭学弟子贠也其质粹然其气温然其言动举止悉中礼度而其治经义辞章善自磨揉理达言畅琅然可诵蔚然可观推其余力以及字画一波一磔亦不茍且务得晋唐人笔意私窃以谓使廪于学官者皆如此庸非职教者之幸乎洪武十五年圣天子新作太学以教育天下之英材言者以州县所贡弟子贠推选未至奏今拔其尤者岁贡一人且着为令岁十有二月适廹贡期余忝论荐集分教师与其同学友而询之曰岁贡生孰为宜佥曰无如蔡生杭学乃两司一府所莅质诸两司一府之长亦皆曰吾月旦望视学亦独视伟此生贡之为宜而生乃欲自晦有不敢先之意余进之曰子独不见夫玉乎其肤理之温润光华之畅达玉不自寳也而知玉者过见之曰是物也为瑚为琏为珩璜为璁瑀为环玦此其选也彼不即人而人即之矣生宜勿辞于是以其名上古者论士亦必于学无他为其公也兹当岁贡之初而拔生于四十人之列以之充贡此一乡之公论也今去而列于大司成之馆与天下之俊彦角立他日论秀于天子之廷则有天下之公论在焉生其勉之如玉之必为美器吾党之望也

送蔡平赴会试序

去年秋大比浙闱取士凡六十又六人杭学以弟子贠选者得六人焉有蔡平字持正者其一也古人有言非静无以成学盖静则心志专壹不为外物之所揺夺而后能有成尝读唐书至禇无量传叹曰禇公之学以静而成者也禇公杭人家居临平湖邉一日龙起湖中环视者如蚁禇公读书自若如罔闻见者非能静者乎禇公博极羣书号称大儒为唐名臣至今读书堆尚在人以为美谈余忝教杭学每举以劝学者大抵从古以来名公巨人所以扬声光于当时埀名誉于后世者莫不由此而至岂独禇公为然吾不暇逺引他人而独举禇公者以此郡学者视禇公为先贤得诸见闻者为近且切易以感发故也生之为人姿朴茂生长在郡城阛阓中声音采色非不足于耳与目也而泊然无所好静者也自其来学余数为言穷经之要为文之法初若未之领会徐而考其日之所业遣辞析理于余言无弗合者吾固期之科制既颁有决取之志以诵舎羣居未免譊譊以乱思别择一室取凡书籍而致力焉会大比之期至有司取材于学校甚备生以髙等贡在场屋中濡笔伸纸以荅问目给烛至三皷而退考官得其程文读之见其敷绎详明援引精核曰此必力学之士置其名于苐二计其所获非能静之效验欤嗟乎静之功于学者大矣兹将歌鹿鸣而上春官愿益以一言之教余辞之曰吾固尝为生言之生用余言有效验矣今上春官不过移其试于乡者而试之耳无难事也又奚言为吾窃以谓程文者国家取士之具耳今去而掇巍科行将见诸事业记诵文辞云乎哉陆宣公有云吾上不负天子下不负所学敢诵斯言为赠凡同年之友亦请并以告焉

送俞齐赴会试序

国朝学校之制郡设教授一训导四弟子贠四十俱廪于官每训导教弟子贠则以十人为率而日课其业教授则月考四十人所课有进与否而加程督焉余来杭学会训导缺弟子贠有俞生齐王生羽者从余授经余则以训导之所课者课之又不但月考其业之进与否而已齐性详雅羽性聦慧皆知向学周旋衿佩中不烦绳尺私独爱之科诏既颁二生舎吾寒厅之旁以便承教青灯永夜诵习质问之余吾尝与论本朝科目之设至甚备也欲观其穷性命之奥达万物之情则在乎经与书欲观其得好恶之公通古今之变则在乎论与策欲观其处决之足以比律情辞藻之足以华国体则在乎判按与夫拟诏拟诰拟表视隋唐以来或专于经义或专于词赋为足以得人者为不同矣且其定式多其条件少其字数一洗前代冗长之弊使其制作有可以趋于古者学者茍能如其法而致力焉虽古人不难至岂直取名爵之具而已岁当大比有司取材于学校甚悉羽以年未及姑留卒业齐年差长虽欲留之亦不可得其岁杭学以弟子贠中选者六人齐其一也撤棘之日他生皆以一得为喜而齐独有不怿之色余诘之曰生岂不欲去父母之邦耶今国家取士惟尚英俊此生得志之秋也奚不怿为生谢曰非此之谓也齐事先生于兹有年矣以质鲁故未克卒业今也持不足之学而侥幸于一得未知所设施朝廷悬名爵以待士固不靳于齐也意者一旦蒙恩忝膺华资峻级殆将不免制锦之讥是以忧也余曰生之志如此则逺且大矣非吾所知也吾闻宋欧阳公文章为一代宗师与人言不言文章而言政事其称曰文章止于润身政事可以及物生而知此所进未易量也余老且病且材识黤昧不足以及此生今去此而游京师必有如欧阳公者在掇科之后其尚求而师之

送孙生性初上兴化县主簿序

孙善性初以杭学洪武十九年岁贡补太学生夏五月上以天下郡县吏弊未尽除民蠧未尽去由近民之官有杂流厕乎其间悉取郡县弟子贠之在太学者随其年材之次第授之以州县之职欲使传效暴白于天下除目自天而降盖千有余人不其盛哉于是性初生得调兴化县主簿始余主杭学生以俊秀选在衿佩之列性警敏为经艺辞章若不经意而能处师友间情谊翕翕热遇是非利害必开口别白不以隐讳为贤吾尝譝生他日从政必有可观者及上太学仅五阅月遽得八品官与有民社之寄余窃自庆向之所以期生者不孤矣其上官也道浙而闽求奈言以赠夫赠之为言増也其意欲増其所未至云尔余尝忝为都授师谊不得而辞因告之曰近民之官莫切于令而簿所以佐令者也大要不贵立异或立异以为髙则戾心生而政乖焉不可不知也在易同人之初九曰同人于门无咎当筮仕之初乃出门同人之象出门同人不于异而于同同则天下之公生焉公则焉徃而不利是道也不止于为县为郡可也不止于为郡旬宣邦国吁谟庙朝亦可也吾所以为子赠者如是是亦师友相规之道也吾又闻之尔祖诚父先生异时为行省掾后为县于闽中有声至今人称之诗曰伐柯伐柯其则不逺尚念之哉

重刋中峯和尚广录序

昔在大德延佑之间江之南有大和尚曰中峰本公居天目山发大愿力具大辨才痛救末法之弊大机大用变化翕霍雷震电走如大医王视一切众受病已剧悉皆因其病而药之故其所为书有曰信心铭辟义解曰楞严正心辨见或问曰金刚般若畧义曰别传觉心曰拟寒山诗曰幻住家训曰山房夜话曰东语西话曰续集曰语录曰别録千言万语反复辨说无非随机开示俾凡叅学之士证上乗也緫名之曰天目中峰和尚广録和尚化去其徒表请于朝愿如五季永明寿禅师所著宗镜录宋明教嵩禅师所著辅教编传法正宗记得赐入蔵与内典并行朝廷允之镂版于杭之南山大普庆寺未及广布而数遭小刼版与寺俱毁有武弁之士曰张子华者善人也得其残编读之惕然有省于中曰和尚之言切实明白因事示理真对证之良药若我之迷钝且犹有所警发而况圆机之士乎呉山有云居庵亦和尚法嗣所筑也子华谋于其庵上首智暠慧泽二师曰吾愿重刋广录以广流通吾捐已槖为之倡师皆倡其道者也幸助我募縁成之二师曰是吾志也时和尚之慈风被于人者未泯乐助者众版材既具择日命工以镂刻焉逾年而功完请余为序呜呼和尚之道大矣其见于虞文靖公集宋正献公本所著塔铭与道行碑者修矣至于广录入蔵揭文安公曼硕又奉勑为之序顾余何敢追继三公之后纵一言之其于和尚之道犹指虚空而加赞叹安能得其彷佛哉尝试论之言禅不尚文字其来尚矣要之第一义谛非文字亦莫能以传譬之渉长江大河非假舟筏之力未免望洋而退恶能济彼岸故凡传宗之家必有语録者此也夫文字者舟筏之具也何可废哉方元室全盛之日崇尚佛乗前古未有有能续佛慧命大弘法量力尸化权普应十方而无碍者和尚一人而已当其住世王公贵人学士大夫以至遐陬裔域之长攀萝縁磴跻千仞之巅瞻其光仪聆其謦欬得悟于一棒一喝之下固无资于文字及夫报缘已尽光仪不可得而见矣謦欬不可得而闻矣虽欲承其策励邈不可得犹幸其应世之迹见于文字者可以为究竟之地不然光沉响絶未有不舍正涂而趋邪道者此广録之书所以不容废也虽然能仁氏之道累千万亿言至于无一言可说乃为大彻呜呼是书也其大彻之门乎是故广录之书完和尚虽已化去使四众持诵常如住世之日然则张子华氏有功于心宗之传岂小补哉书凡三十巻字以枚数凡二十八万有竒若其族出之懿承传之的则有虞宋二公之碑铭在兹不着

天镜禅师哀颂序

浙河之上有大浮图曰天镜禅师根噐超迈气岸魁伟其渉世也泛乎若秋空之云其待物也煦然若冬日之日言其学则博观乎内外而持其中言其识则精别乎事理而融于一可以谓之名师硕德也已尝住杭之灵隠禅寺有东序僧构讼于崇德县县久稽闗决后有新令至上其事于刑部刑部付谳曺置对既坐构讼者罪以禅师实领寺事法当连坐遂逮之事实禅师未住持时事禅师既赴谳曹亦不自白如谳引伏比律谪居闗陜时年六十有七行次寳应县之佛舎觉气体颇惫谓侍者曰吾縁殆尽适遇其妹婿之官道经其处遂嘱以后事奄然而逝洪武十一年正月十九日也四方缁素闻其殁莫不作为诗偈以哀之捴凡若干首其法属大济彚次成帙以余与禅师有方外之好也征余序之序曰禅师世为越人幼有异禀不溷俗状慨然慕出世法时方尊尚佛乗不屑为凡缁始去氏时庄莭先生韩公以文学德行教授乡里禅师从之游讲说羣经大旨至于诸子百氏悉务记覧贯穿博洽发为文辞大篇云行小篇铿鍧得韩公之法人称曰韩门方袍髙弟使其挟此固足以夸于大方矣而禅师盖曰吾将藉此以入佛知见且以入佛之门有二其由文字而显者曰教离文字而悟者曰禅泥文字则失之滞畧文字则失之诞去滞与诞其必由教而禅乎天竺之阳有以宏辨硕学而弘天台之教者为济公天岸禅师徃依之纵横辨说而得三乗四教之旨径山之杪又有髙风古道而振临济之禅者为端公元叟禅师徃依之机缘脗合而得教外别传之妙乃遂去教归禅犹不自足也凡馆阁名流玄门髙士同袍巨擘负海内之望者如虞文靖公之在临川黄文献公之在寳婺忠介公台哈布哈之守越危内翰素之使浙欣公咲隠之在金陵张公伯雨之在钱唐近而百里逺而千里又逺而三四千里莫不造见挹其风裁接其议论而诸公亦皆极口誉之称为法门伟噐呜呼禅师道容德量既异于人且本之于传资之以教归之于禅廓其见地于大方其所造诣岂众人之所能窥哉吾儒之论有云世有千人之人有万人之人如禅师者千人之人欤万人之人欤苐惜其道之不大行也在至正中虽尝出世两坐道场未几以乱退处幽夐之墟值圣朝更化固尝被召说法钟山之广会且蒙赐对便殿然亦不久抱道而还至如灵隠之席实五山之望刼灰之余兴废补弊之不暇方将据貎床挥麈拂以振宗风而崇德之事遽作呜呼惜哉禅师之来灵隐也余适为校官于兹徃来相好道间阔外輙及文事余语之曰吾意禅师尽空诸有而犹不忘此耶禅师曰吾固衲流犹幸及见前軰作者寥落今见吾子瞠乎其后以故未能忘言余谢以不敏至其被逮仓皇走慰之问事所根柢禅师具告以前所云余解之曰如此固未住持前事司平者必能辨之可无虑也禅师曰有定业生死不足较余观其容了无忧色退而自谓有道者之于患难盖如此故其赴谳曹也不复自白而甘坐之呜呼禅师于无生之理见之彻矣其视此身如幻泡然其起其灭曽何容心于其间彼执世相者固自以为当然何其狭哉四方缁素哀之见于诗偈不约而同亦岂过情也哉其皈依之诚向慕之意有不能自已焉耳虽然此其迹也若论其至则有非世俗言语之可得而疑议者矣

全室集序

昔者文物之盛士有髙世之志托迹桑门者既有得于其宗而亦以撡觚染翰为事以与海内作者齐驱并驾使其教益大以显有若季潭泐公者焉初公负聦明特达之资既释士服翱翔大方择所依归之地时广智禅师欣公学统传释肆笔于文事卓然成一家言施之著作之廷而无媿天厯至顺间光膺帝眷说法金陵官寺缁素向往得其片言只字以为秘寳驰骋出入以应其请如羣饮于河各满所欲声誉赫然泐公既自得师当是之时金陵亦东南都会内而台阁名流外而山林遗老至其地者莫不折莭而与广智交泐公叅请之余又得博其闻见凡六籍之所存百氏之所粹名家宏之所録日务记览涵揉停蓄而后吐出其胸中之竒譬之筑九仞之台其基既厚何患其不崇且大也故公学甚辨博才甚瓌伟识甚超迈而皆发于声诗其诗不沦于空寂推叙功德则发扬蹈厉可以荐宗庙褒赞莭义则感慨激烈可以厉风俗至于缘情指事在江湖则其言萧散悠逺适行住坐卧之情在山林则其言幽敻简澹得风泉云月之趣在殊方异域则其言慨而不激直而不肆而极山川之险易风俗之媺恶其诗众体毕具一句一字涤去凡情俗韵一趋乎雅有一倡三叹之意焉故其大篇短章之出四方万里争相传诵震耀耳目皆曰泐公犹广智也余与公同里闬及壮而游又托方外之好公躯干魁硕音吐洪畅其与人交也意度豁如望之者知为法门伟噐初出世李白题诗之寺值天下乱入山益深入林益宻以养其髙会大朝混一肇隆像教之事今京师苐一禅林即广智说法之地桑门上首非有宿德重望为上所知者不以授之公以广智大弟子继席据猊挥麈之日四众云会莫不荣之而公处之不以为泰佛有遗书在西域中印土有旨命公往取即衘命而西出没无人之境往返数万里五年而还艰难险阻备尝之矣而公处之不以为戚定力所至出乎世相之表夫岂庸流之所能窥哉若其见诸语言文字则又特其寓者耳公之从子永祚得公诗法之传既彚萃其所为古乐府歌行五七言近体为若干巻公别号全室因緫题曰全室集以集示余意欲得余言以引其首者呜呼广智之集虞文靖公序之谓如洞庭之野众乐并作铿轰轩昂蛟龙起跃物怪屏走沉发兴至于名教莭义则感激奋厉老于文学者不能过天下以为知言有如余之昬鄙庸陋得而观之如以贱目而窥羣玉之府但骇其光采之粲烂而莫能枚指其名也恶足以言之哉余不敢咈其从子之意因以区区之见姑评其槩若论其至则必有能言之士如虞公者为之言也

钟偈序

钟偈緫凡若干首净慈禅寺新铸钟成丛社上首一唱众和以落之也偈亦诗类佛所说诸经必重之以偈以申前义然多五言或七言敷扬佛理以便诵读而不叶以音韵诗则四言五言以至七言缘情指事而以音韵叶之净慈钟成诸上首争以言句落之然不曰诗而曰偈者崇法噐也初杭之南北两山禅黉教苑差次林立钟鱼之音此鸣彼应自罹兵燹惟净慈岿然独存而钟亦就毁今同庵禅师蕳公以宿德雅望来主净慈之席缁素向慕又有修比丘之行者曰镇庵静雪堂立为之募施以资其行道于是化铎宏宣法云逺被施者川委遂能以废为兴凡栋宇之挠缺者瓴甓之澷漶者既一新之又聚铜造钟得铜至二万余斤乃命攻金之工作模范设垆鞴择日鼓铸一冶而就曽不苦窳扣以巨莛大音发越彻于大千之内瞶者以醒迷者以觉见者闻者莫不赞叹禅师宏愿所致语云逃空谷者闻足音跫然而喜当两山閴黙之秋独净慈成此宏伟之噐先众刹而鸣诚为希有兹诸上首之偈所由以作欤余观诸偈四韵八句其体如诗因噐寓理以振扬宗风非世谛言语之比而其辞铿鍧炳熠又有诗家所不逮者盖合二而为一也天门师缮写成帙持以示余且请题辞巻端余惟唐李睦州制尊胜幢以资冥福而栁州先生实为之赞余覩兹希有而不能赞一辞诸上首既播响于无穷余虽鄙劣何可不以寸莛少试乎乃辄序之

送铨上人谒■〈木荖〉山泐禅师序

〈木荖〉山在长淮之内森欝峭拔绵亘数千百丈盖天造地设以障夫淮流之荡潏其山藴灵閟异光耀未发故不得与五台天台匡庐虎林诸山角胜灵僧古佛不一示现畸人静士亦未始一至其处而修名山志者亦或见遗其势盖若有待而兹山距今天子龙兴之地不满百里直隶中京王气所锺发祥覃秘所及者广一旦若培而崇若濡而郁先时人生其间气习懻忮圣天子更化欲使其人有佛菩萨之行使其地为乹竺鹫岭之区爰诏名师德二三軰居之蕲以阴翊王度焉耳于是全室禅师泐公在行禅师道噐宏博襟度开朗尝坐大道场肆口说法为人天师又往西天竺国取世尊遗书以备内典而斥其绪余为世谛文字亦清畅宏逺足以振其宗居■〈木荖〉山三年慈风所被民俗遂随以化四方衲子闻之接踵而至隐然有大藂若之规摹有铨上人字仲衡者嘉兴产也尝出家郡之报忠寺禅师唱道天界禅林时上人往依焉禅师爱其朴茂有受道之资俾居侍香之职上人昕夕左右凡禅师动静语黙悉得其要领久之通内外典为同袍所推许所谓绳墨之下无枉木是也今年春又自嘉兴谒禅师于■〈木荖〉山蹐予门请赠其意以在昔道林道安惠逺汤休文畅之徒与谢安石王逸少习凿齿谢灵运鲍明逺栁子厚诸人游间或别去必征制作以华其行故亦不鄙余而见请余老且病又属有忧患之事神摧气耗勉强秉笔媿不能追前人之逸轨虽然吾闻尔宗古德勇于求道虽履巉岩披蒙茸出入虎豹之窟亦弗之惮矧今■〈木荖〉山在神州赤县之内去此而彼又有禅师为之依归亦安用吾文为哉吾闻尔师之往■〈木荖〉山也有妙云资公蒲庵复公同日被旨资公则余所向慕复公则尝与游者也上人请益之次幸为一问讯焉

香炉峯诗序

余少时读太白诗考其游歴之迹多在庐山其咏香炉峰之诗曰日照香炉生紫烟大槩庐山之胜在香炉峰而香炉峯之胜又在日出之时隽永其语欲揽其胜而不可得后余西游道经会稽山之阳其山磅礴千仭深欝峭拔山上有峯穹然而峙状如香炉亦号香炉峯余时自逆旅蓐食而出行三四里许日方出正照峯上日光山气相射紫翠成围丹青莫能点染踞坐道傍石缔玩久之想象庐山之胜当亦类此因曰使太白一见其吐出语必愈益竒矣余忆过峯下时今亦不知歴几甲子有思上人者字无念其得度寺在会稽山香炉峯之下上人秀而文其师命之出游大方今僧録同庵蕳公时以雅德重望尸南屏之席见上人有向上根噐必有得于地灵之助为赋香炉峯诗一首以致属望之意已而宗门上首亦皆相继而作久而成帙持以示余其诗搜竒骋异极天造地设之秘发而观之金鸣而石应吾别香炉峯之日久一旦隐然如在几格上亦足一快余独以谓匡庐之香炉峯幸托于太白之品题名扬海内而会稽之香炉峯其名差劣抑岂杜子美称会稽山水止及于若耶溪云门寺而不及于香炉峯故耶兹峯虽不见称于子美而诸公之作视太白为益富自今而后会稽之香炉峯与匡庐之香炉峯气势两相髙矣不彼劣也上人之得度寺曰铜佛寺师曰东谷海师云

○墓志铭

国子助教李君墓志铭

李辕之奔其父丧也道过钱塘衰绖见余泣而言曰辕去亲五千里为丞于耀之三原仅朞月而讣音至终天之痛何可言今归奉襄事自伤禄不逮养茍能图其所以不朽者亦庻几慰先人于地下先人之友惟先生辱知最乆愿哀而赐之铭辕宁舍于逆旅忍死以待余谊不得辞乃为辕作叙而铭之君讳曅字宗表其先汳之封丘人有讳初者从宋南迁遂居钱塘其占籍金华之永康则自君始曾祖讳某妣王氏祖讳某杭州路杂造局提举有阴德尝储粟于市贵籴贱粜且俾籴者自操斗斛妣徐氏父讳贵绍兴路新昌县税务大使妣柴氏元初有以善相见世祖赐名柴碧眼者其父也教子有法见文学之士与其子游则命欵留治具待之否则戒其谢去君生于延佑甲寅十二月廿日姿俊爽美风仪意气超迈衣冠洁修状类贵游子弟少从乡里师口占诗已能出惊人语稍长好蒙古字学元制蒙古字学视儒学出身为优噐局疏通之士多由此进君喉中能吐蒙古人语手写横行书颇习尝侍大使府君宦游新昌浙东佥宪苫思公行县君以诗谒之公喜曰天才秀发其进未易量也又问习何书则以前所习对公正色曰明经应进士举独不可以发身耶公以西北处士起家连持部使者莭有重望君惕然有省于是刻意明经徃从永嘉郑公僖学郑公登泰定甲子进士第需次未上官从学者甚众君得其指授大要为经义辞章骤出同軰上公命删润他弟子所业君加删润輙粲然可观公喜曰如李曅者科第不难致也当以子妻之李秘着孝光郑公友也以古文鸣东南君持制作请教秘着极加称赏曰吾友得壻矣其后业成还就乡试有司以其程文为说过髙弃不取君曰科举岂足以尽儒者之事耶乃营草阁于北门之外取未读之书尽读之盖有毅然直追古人之意阿勒呼木公元室文献之老自翰林侍讲学士退居郡城之东闻君才名延教其子其家多蔵书可资记覧君为三年留用是誉日益彰才日益髙学日益博矣浙西宪司以君茂才异等荐补衢之常山县学教谕又荐补衢之包山书院山长皆弗就未几钱塘被兵挈妻子居会稽进士穆尔古苏以江东宪司经歴緫督浙东诸路军事以得君为重延居幕下待以宾师之礼居无几何君度其事无成力辞去遂适婺翱翔东阳永康二邑之间有陈世恭者龙川先生文毅公之后也迎君馆于家永康诗书之邑士亦多敬爱君为之买田筑室君亦以永康地幽夐乐居之著书赋诗若将以老其身会今上龙兴定鼎江左令下郡县搜访遗逸有司首以君贡时方开成均以育羣材既诣考功奏补国子助教君以国家聚材兴治之初日从其长设为教条以责成效未及考竟以疾免宿留踰年而还永康其还也尝语其所亲曰吾材纵不如古人吾志亦不敢后于今人今老矣且病复何为哉青山嶙峋白云在目聊亦乐吾全而已从容自适十有余年而殁洪武十四年二月三日也初娶郑氏同知黄岩州事僖之女僖君所尝从学者继池氏德清县尉飞之女子男四长辕今耀州三原县丞次金刚奴次闰童次庆童皆早亡女二长适东阳蒋大本次适胡士程前乡贡进士宗熹之子孙男三人曰峒曰嵩曰嵣初辕在三原凡衣衾棺椁之事皆其壻与其友治之今辕卜以今年某月某日塟于永康县某乡某山之原而以池氏祔焉洪武初元余至京师君方养痾秦淮之上余走见之握手道契阔甚慰既而余二人者后先得还虽居有东西音问固不絶也讵意君止于斯哉君天性孝友其兄贯赀颇裕奉母备至君客授于外或时月不见母辄归省有异味必以遗母在浙东幕府时其兄病疫方有公事忽得书仓惶戒行李至则其兄病已危瞪目视君頥指取计簿并箧笥鐍噐蔵之君不避疫之染已百端营救而愈悉还其兄前所付而别君博览强记隆寒盛暑巻不去手为文苍古必有为而作不茍不泛至于为诗縁情指事机动籁鸣无穷搜若索之熊而语皆天出不烦刻雕豪放驰骋不见其有余収敛顿挫不见其不足緫其槩要皆不踰乎盛唐人之家法有所谓草阁集者大篇短章近至万首呜呼又何其多也有瓌玮杰特之材不得见之事业而徒见之呻吟占毕之间可慨也夫铭曰

仙李之系其支实稠其来于南则自封丘有绵世德不显伊晦仕不择禄已阅两世维助教君克奋自儒云霄辽阔髙歩未舒晚值更化幸拜一命未摅其藴俄已引病平生之志何以见之戚忻激慨一发于诗亦既有子以图不朽虽踬于前而裕于后有崇新阡子也所营九京有知其安且宁

故元赠承务郎江浙等处行中书省左右司贠外郎呉君墓志铭

浙河之濵古所谓西陵也潮汐震荡风气雄紧故其民俗懻忮士生其间喜为事功之学若元赠承务郎江浙行省左右司贠外郎呉君讳世澄字茂夫者是已君少负竒气渉猎书史不务钩章擿句以为工取适用而止年方壮值天下承平有志自奋叹曰吾安能龌龊与乡里儿伍北走三千里翱翔故都营绍介见当路贵人上书言事其言磊落可用自谓取显官甚易时方重惜名爵仅得奏补两浙都转塩运使司广盈库大使君所居官既卑时时欲有所建白徃徃轧于上官视上官面目以为进退莫能自遂则又叹曰得官如此祗茍禄耳何能为役竟移疾归乡里其居当浙东西之冲家又饶财宾客过门无虚日至辄张酒髙会谈说古今成败得失意豁如也久复自念曰夏日道傍木犹能芘人吾宁没没以老吾纵不能行吾所学以利天下独不可取吾乡里所当为之事为之乎于是振贫乏兴学舎修渠堰凡可以利其乡之人者见无不为至于捄菑恤患为之尤勇徃大德丁未之岁江南北大旱饿莩载道路君顾家虽少积安能独饱时惟广东丰穰乃裒家赀驾大舟循海而南运粟以济其乡之人乡人頼以活者亡筭泝浙而上去君家三十余里有山横截水浒曰庙山波涛洄洑甚险而闽浙贾舶之所必经凶民有姓史者聚羣不逞每暮夜狙视过者刼杀之过者怖不敢前官府亦莫能捕君曰何可使此軰为吾乡里累踪迹其出没设方畧擒之无弗获者君平生多所设施而此二事尤为卓伟故浙濵之人至今称道之而君自弃筦库之命更不叙迁后以子贵得赠前官年六十五以殁至正丁亥三月二日也君之先本汳人宋南渡后徙居浙河之濵其地隶越之萧山县曽祖讳某不仕祖讳师曾不仕父讳璇两浙都转运塩使司西兴场管勾君初配徐氏继配孙氏末配窦氏君殁时窦氏纔二十有八守莭不移抚育前妻子如己子朝廷旌表其门闾子男三长琛徐出也次范孙出也次凖窦出也三子皆克承父志而凖尤卓荦有材气所交皆当世名人硕士官至中书兵部主事女一适韩升孙孙男七孙女二其子以某年某月某日塟君于某乡某山之原今三十有九年矣始以国子生林右所为状来乞铭余既按状叙其行实世系作而言曰使贠外君移其所以施于乡者于国则夫功利之在人者不既多乎乃竟赍志以殁呜呼惜哉铭曰

世固有食于官而旷厥职者矣彼家食者而克建立如此讵非千人之特乎西陵之阿有坟奕奕遗泽不磨过者其式

始丰稿巻十二

●钦定四库全书

始丰稿巻十三

（明）徐一夔 撰

○墓志铭

故元松江府儒学教授孔君墓志铭

前松江府儒学教授孔君既塟之十年其孤希智以文学被荐濒行告于天台徐一夔曰先人塟已久不肖孤未遑图其所以不朽者兹将去坟墓而听调于朝失今不图致先人之潜德或遂堙没将堕于不孝幸矜而赐之铭且子辱与先人有平昔之雅子其勿辞希智别去调补华之华阴丞以有能声擢审刑司详议贻书来趣文而余比岁困于痼疾觚翰事踈有稽前诺已而希智得告来省其母夫人趣之愈亟余告之曰未晚也古之孝者必跻膴仕而后大书深刻以发幽光今子仕方显融树铭之事此维其时未为晚也遂乃扶惫叙而铭之以塞其请按状君讳森字英夫世籍温之平阳平阳之有孔氏盖自五季之乱有讳桧者自曲阜浮海至温家焉殁塟其县之净水山后唐同光中县人表其墓曰唐袭封文宣公曾孙之墓至今石表犹存歴宋渉元平阳之孔氏跻世科登舎选者累累有焉而君之曾祖考讳贵敬宋迪功郎祖考讳漟孙理宗时一再试礼部不利考讳文振度宗末亦试礼部不利元至元初歴建德之桐庐徽之歙县两学教谕后居钱塘故今为钱塘人君方五岁而教谕府君即世长姊适同郡叶氏其母章夫人挈家依焉稍长从潘先生多吉学先生浙之名儒见其聡敏甚爱之因博习经史百氏其姊夫诱之从商久之私谓其母曰叶姊夫诱儿从商资以为养固当而非儿志也吾族人昆弟类出游学四方所至学校官莫不折莭而迎适馆授粲不敢后故吾族人昆弟多所成就儿奈何逐锥刀利辱孔氏哉于是出游四方学日益广元制凡孔氏后得从其族长推举移衍圣公府送所隶类选注学校官出身视庻姓优一等至正初族长元佑举孔氏子孙之在江南者以君为首选衍圣公府移江浙行省注充庆元之翁洲书院山长翁洲在海上去城府逺有司不暇顾殿宇颓圮米廪弗给释奠不备君走谒于郡守以修葺废坠为请郡守是之书院遂得一新为山长三年禄米仰于郡庠俸钱给于府库无所自遂韲塩之况处之裕如人曰孔氏之为学校官者盖如此秩满升松江府儒学教授未上而张氏据苏松干伪署者已占其缺矣君曰逢时不祥庸何言哉乃退处荒闲寂寞之野以教子授徒为事属天朝平两浙即故廉访司为按察司而西湖书院旧附司设教西湖书院者大德中廉访使徐公琰所剏以祠唐刺史白公居易宋知州事苏公轼林处士逋也其制如州县学而国朝之制置州县学而罢书院司风纪者惜其遂废谋所以摄书院事者咸言孔先生德尊望重其摄为宜乃檄君来摄书院事君至视如家塾书院之规摹如初一日被疾其子彷徨营捄弗效遂终于书院之别斋洪武六年正月十日也得年六十有四配范氏宋太傅忠肃公讳宗尹之七世孙男二长希智今审刑司详议次希升蚤世孙男二曰諌曰议君躯干颀硕少时识量过人以蚤失怙故依叶氏姊叶氏无子言于章夫人欲以为子时君方八岁其母曰我家幸托圣人之系何可后他姓以自贬哉他日叶氏果无子儿事之如母可也不可从其姓其后学成行尊致蒙族长推举为学校官屹然为儒林望非有卓然之见定之于初安至是哉故君位虽不满其志而有子向用于时所以显荣其亲者方来未艾将见屡书不一书而足而余惧咈其请不敢复稽也姑书以为先焉铭曰

五季戎马蹂中州乃有圣系来东瓯或视小宗如悬疣树以石表昭所由歴宋渉元硕且稠松江后出克自修有识自稺孰与侔歴游四方学行优大宗飞荐不敢留位虽弗称泽则流有子进列簪绂俦式瞻宠赠贲松楸

故元仙居县税务副使张君墓志铭

仙居张子恭氏跋山逾江见余于武林拜而言曰先大父之塟于今二十年矣当大朝更化之初凡仕胜国者例从他郡吾父亦以有官籍于和阳用是未遑乞铭于当世名人以贻不朽子恭深惧大父之潜德日就泯没敢以教谕谢弘文所为状请愿矜而赐之铭按状君讳道谦字仲益姓张氏其先金华人徙台之仙居至君四世矣曽祖恒祖彧父瑶有隠德元至元中岁大侵有司推择上戸出钞易粟以振饥民征期甚急有某氏者实下户质钱五十锭以帛包之而输官行憇张氏市肆而遗之其父得之护视封识悬于门移时有泣而过者其父呼之曰得非遗钞者乎曰是也谂所封识而符掷还之翌日其人具羊酒来谢亦弗受人以长者称之君至孝父病衣不解带者累月卧起躬自抱持既革痰液上行力惫不能吐辄以手掬之父既殁诸娣弟未有室家相视赢然曰此吾责也抚育之长大皆择伉俪嫁娶之使不失时且善治生其家视编户为裕比闾族党有不能自存者必周之曰吾何可以独厚尤急于义见人有难奋不顾身捄之其人德之若欲为之死而不得其所者而君无德色有荐其材于江浙行省者擢为其县税务副使君亦不以为卑曰茍能平市为之何伤为之一年号能通商利民上官又将上其最超迁之君以老辞而止至正二十三年十月九日以疾卒于家得年六十有九其年十二月十日塟于其县升平乡洞桥之原其配龚氏有淑德为妇为母有楷范后君十三年卒则洪武八年二月廿八日也其年某月某日祔焉子男七人长德原次德润将仕郎江浙等处行中书省照磨次德泽次德浩台州路仙居县尉女三人长适某次适某孙男二十三人子恭照磨君子也余既序其世系而论次其行实盖亦庶几乎周官六行者焉而仅职征商而止位不满其德可悲也夫铭曰

其德则丰其位则卑虽啬于逢而裕于垂有弗余信请视刻辞

钱塘夏君墓志铭

钱塘夏君之殁也其孤年几弱冠凡丧塟之事其友俞子中甫徐子贞甫实左右之既又与其孤谋曰而父有善行盍志诸石不可使遂泯堙于是其孤衰绖造门再拜以请初余未识夏君时吾友新城周昉为余言其父提举府君殁已八年以未获铭其墓遑遑焉如有求而弗得者其后猥以属余为述其行以登于石其心乃始释然古人言先人有潜德为之子孙者不求名人铭是谓不孝余固不足以当此而夏君能以世俗之所缓者为急其不谓之孝乎今其孤又以夏君之志为请余尚忍不为之述哉君性详雅色夷而气仁在乡党一以谦慎自持善与人交不为翕翕热久而益亲有弗给者不俟其请解衣推食不吝生殖颇殷未始乗约以规利里有以大宅一区质钱者久之质直与屋等君趣之赎其人辞以匮请以屋归之君辞不获乃厚其直立劵以购或曰太赢君曰乗约以规利吾不为也其家有药肆在郡城寿安坊其父所创也储药甲于一郡其父埀殁犹戒以勿轻药事君遵命惟谨捐重资以购良药致药之富川委山积而凡病家非夏氏药不用矣君自念吾生长寿安坊中年踰强仕仅以药剂济人无能为役矣因自号曰寿安处士年四十有七以弱疾而殁洪武十四年十二月二十五日也君讳仁寿字景安世为钱塘人自曾髙而下皆隐德弗耀至其父应祥始为杭之金玉府军噐提举司同提举元配徐氏值冦难死于水以贞莭着闻继配石氏子男二长时徐出也次礼石出也君殁之明年闰二月甲申祔塟于提举府君之兆其孤二皆质良性温所谓称其家儿也铭曰

猗嗟夏君行则多有有开于前有承于后虽啬于寿其获已厚奠兹幽堂其宁且乆

上虞顾君墓志铭

世有特达敢为之士能出死力以捍菑御患虽其为德不竟而其殁也精诚通乎神明不亦异哉有若而人余于上虞顾君见之矣君少负竒气髫齓时从乡先生学见先生谈说古今人磊落竒伟见义勇为事辄倾耳听咨嗟叹羡若欲为之执鞭而不可得者及壮有设施为乡里所倚重里有巨浸介于余姚上虞二邑之间号夏盖湖邻邑之强有力者一遇旱暵辄夺湖水以利己田先是其父尝言于官官为立水则平之其父既殁夺如初君谕之曰若等敢渝前约是死吾父也吾不敢坠父志当与若等决之其人畏缩遂不敢夺而止里人頼焉时邉境绎骚方氏据有温台鄞三郡且遣偏禆侵余姚上虞二邑而行枢宻院判穆尔古苏犹为元守越城两兵相接而君雅不欲为方氏臣团结乡兵以应迈里古思里有邵某者素强暴尝聚羣不逞剽掠乡里君用所团结兵殄之弗果其人窜去为方氏向导来侵上虞君复与战于曹娥江之上众寡不敌遂遇害里人哀之収其尸以塟其冡濵江风涛囓岸冡上下皆荡析而冡独无恙越七月兵事稍戢其孤谋返塟唘冡视之容体如生后旬日视其地则为江矣人以为异相与尸而祝之君得年四十有二其遇害之岁则元至正十八年十一月六日其返塟也则以明年某月某日墓在其邑任巷先茔之次君之先本呉人由呉徙剡由剡徙上虞曾祖某祖某父仁寿有隐操处乡党非义弗为母徐氏有妇德相其夫以礼不使有过举配俞氏治家有法盛年而寡事其姑以孝闻教其子皆有成立待族婣礼意周洽寡居三十年能使家赀裕于夫在时永雪自守前后如一日内外无间言子男三长谅次原多学而有文尝为无锡县学教谕今见辟于燕府次邹倜傥有父风且以善医行女一适呉琛孙男二同亨有亨孙女二尚幼君既塟三十有五年其孤持其同姓友前石楼县知县顾所为状蹐门请铭状称君于孝友之莭委曲备至有人所不能及者余独以君见义有为精诚所至虽死犹生有足以风动人者乃为之铭铭曰

猗嗟斯人为义孔力弗计成败之死不惑体魄攸蔵去江咫尺陆变为江匪朝伊夕有宁一丘不至荡析英爽昭昭川后效职忠臣死事精诚贯日大槩义士肝胆与匹尸而祝之永永无斁

○墓碣

处士徐君墓碣

处士徐君以元至正八年十一月二十九日卒得年四十有七其子大和塟于钱塘县杨村湖浦先茔之次后十有二年其配郑氏亦卒其子值时多囏未克祔塟会天朝更化搜罗海内贤材布列中外其子以才行被征至则擢为潭王府典寳正阶迪功郎久之从王之国大和有文学且性介直王甚礼貎之一日含哀唘于王曰臣之先人虽塟久弗展视先妣越在浅土未克奉以祔臣实疚心王颔而怜之予告襄事且赐寳钞若干锭制诗三首至亲洒翰墨以宠其行光辉赫奕照耀闾里人皆荣之于是大和获奉其母祔于其父之兆洪武十有九年五月二日也既襄事以与一夔有夙昔之雅蹐门请见余方有子夏之戚观其意若有所欲言而未敢出诸口间与其友万君振谋曰吾父与母有潜德茍弗得铭于有道而文之士是我情事犹未伸也其友矜之为状其世系行实偕来乞铭余谢之曰幸甚子克显扬其亲吾宁以忧患而不副所请乎按状处士讳复字希贤杭之富阳人大父某父某母卢氏处士性至孝蚤失所怙恒以不逮养为憾尤■〈艹马〉于事母晨昏之间必承候颜色以恱其心志母殁恸哭絶而复苏者数四丧已及禫而犹齐衰食粥恒言塟亲必土厚水深可以安体魄否则犹委之壑久之得吉地而非己产百计营之弗获至夕必稽颡北辰以丐如愿渉四年而后塟处士少卓荦有材气以重违其亲不慕荣进或劝之仕曰茍有以荣吾亲而使吾亲日有离忧亦非孝也终身不仕雅好周人之急家不过中人之产其乐于周急曾不顾家之有无或其人以劵为质曰无用是吾不觊偿也惟好结交贤士大夫当时有文艺者若杜征君清碧有政事者若王贠外止善善谈易者若陈先生牧南善言医者若朱处士彦修皆从之游且严于教子每与朋友谈论至夜分不寐必命其子侍侧母语处士曰尔惟一子且羸弱勿令其劳苦处士谨谢之曰儿惟一子教之不可不严愿母勿罪儿其配亦有懿行在家为贤女既嫁为贤妇有子为贤母族党称之子男一大和也孙男二长道（阙）次道绵孙女二长徳珎适袁中鲁王府纪善袁君时之子也次尚幼处士之殁戒其子与其内弟卢养源曰我辛苦购地以塟吾亲之侧初处士之大父与越人卢翁共以贩缯致富且约通财合居而互为婚故卢翁以女归之处士母是也处士之父既殁母曰此虽大人髙谊然非持久之道分异为宜乃厚与其弟财而自处其薄至今两姓之好不替故其内弟相其丧塟之事如己事云铭曰

其事亲也弗违晨昬其取友也必于闻人其周急也宁窘于身其宠既厚其发必振是有令子际此昌辰入毗于王实惟荩臣宠数攸加泽沁殁存顾此恤典时也罕伦叙而铭诸用告后昆

杏所翁墓碣

杏所翁讳德完字叔大别号杏所世为台之天台人翁善医故用神仙家董奉种杏故事号曰杏所以洪武十五年冬十二月五日卒其孤以明年十月二十五日塟于其乡石垆峰之原以一夔同里闬且以文字为职业请其从叔父前仪征县儒学教谕叔静甫状其世系行实贻书武林城中乞着铭于其墓一夔少之时虽尝承颜接辞于翁及长而游四方遂不能朝夕继见于翁之潜德懿行有未能悉是以逾年未能执笔其孤趣之再三谊不得辞乃按状合以所粗知者序而铭之序曰胡氏世为天台着姓宋南渡后有讳宗冕者为殿前都捴管翁之髙祖也曾大父讳璟大父讳嶙父讳如翁有词赋才气岸超迈以医行翁少负赢疾有志读书父母虑其劳神耗气以岐黄氏之术有禆于卫生俾翁习之且不替家传是时宋亡未久有深于其术而职医禁廷者咸退居田里其父好结交名胜悉延致于家讲求虚实补泻之法翁在侍旁尽得其秘病家来求疗其父与师欲试其术命翁先加问切而覆察之以验其合与否而翁所问切与父师所问切不少异用是医名日振来求疗者皆赴于翁之门矣而翁之志务在愈人疾乃已不以贱贵贫富而二其心既授药寝食不自安必候病家告愈乃始有喜色或奉金为寿辄郄之曰吾不用于世无利泽及人今幸因人之疾如法愈之尚敢受人之报以贪天功乎悉辞不受且善事父母以至行闻于兄与弟充尽友恭之谊在乡党接人待物和气蔼然雅善谐谑宾友集次杯酒欢洽间发俳语一座为之倾倒而已黙然自若垂殁之岁微感末疾一日诸子侍侧曰吾今日神思若有不堪者殆将尽矣顷之泊然而逝享年七十有五配周氏子男五长钵尝以文学荐擢龙江（阙）宣课提举司副使精地理学翁之宅兆皆其所自卜次鉴次镇次钥次铤女一钿姑适卢某孙男（阙）人一夔虽不尽知翁状称悬繂之日送者千数百人缟素满望且相与言曰良医已矣吾属而有札瘥将谁頼哭之皆尽哀嗟乎翁懐材负艺虽不効用于时其利泽之及于人也多矣何必有位哉彼有位而徒厚其身何足道也贾子有云古之至人不在朝廷必在卜医之中征之于翁而信铭曰

凡百有位其施孔易茍非其人实艰于施施之之术莫善于医惟杏所翁树德务滋较其所及逾于有位施而弗食以遗后嗣垆峰之阡子也所营遗魄在兹利其后人

俞子中墓碣

钱塘俞子中之塟也五年于兹矣而志墓之石未树其友有为潭府臣僚者以王有临池之好取子中遗墨以献王既览若曰以予而观其笔意亦足以发不可使此人泯焉无闻王适遣使如浙因赐钞若干贯俾其家为石刻费使者既至召其孤授之其孤既西向拜受乃来谒余请铭余与子中有交游之谊固不得而辞矧遇贤王貤恩于子中既殁之后诚希遇也扵凡文翰之士亦与有光何敢不铭之哉子中为人不尚表襮与俗浮湛若玩世然少时得见赵文敏公用笔之法极力工书书日益有名篆楷行草各臻于妙一纸出戱用文敏公私印识之人莫能辨其真赝至其临摹晋唐人法书尤称妙絶髙堂广厦风日清美宾友会集酒数行后濡笔伸纸一挥数十行波戈趯磔转换神速真有惊虵入草飞鸟出林之态已乃停笔按纸诧众客曰颠长史不我过也人争购之以为珍玩而雅不乐仕进至正初朝廷修辽金宋三史成书移文江浙行省缮写镂版遣翰林应奉张公翥来视工而行省叅知政事秦公从德任程督事既开局集儒生缮写张公谓秦公曰此朝廷盛典字画惧不如式宜得精书法如俞子中者校正秦公是之即日命有司奉币请子中入局如式校正时行省得自除未入流官既竣事秦公拟以学校官处之子中固谢曰某以国家有文事効薄劳耳不愿仕也秦公以其有髙志亦弗强之当是时文章巨家如黄文献公溍陈监丞旅前后相继为江浙提学每为文脱藁必致子中书之一时名胜亦莫不与子中游而方外髙士若勾曲外史张公伯雨以辞翰名世与子中徃来尤宻壬辰之乱避地邻县之黄冈啸傲于海风山月之闲者久之比还故庐故旧雕谢出门四顾无复向时繁华苐见山青水緑则俛首蹙额感慨系之呼酒独酌赋近体诗歌长短句援笔书之以写其无聊不平之思而其草圣犹飞动如初其居有醉墨轩尝属余记之余未及为而竟铭其墓上之石悲哉子中讳和别号紫芝生本严之桐庐人自其父章游钱塘因家焉娶杨氏先十五年卒子男三长琮次璂次珩女三长适赵仁本次皆适士族以洪武十五年三月七日卒享年七十有六卒之月十又七日塟于其县南山仙芝坞之原铭曰

有德有艺泊焉自守不遇于生前而遇于死后岂其用之也薄故其发之也厚理有固然又何足究有石如圭永贻不朽

○塟志

孙处士塟志

友人周昉元亮为余道其同邑孙处士之行甚悉其言曰处士以力田起家颇致余饶平生衣取蔽体食取充口室庐取庇风雨少渉奢靡辄不喜见里闬间少年鲜衣华服以事逸游辄召其子与孙戒之曰吾见若軰祖父稍以勤俭薄有储蓄一旦遽尔岂持家之道不改必偾尔曹戒之其子与孙遵教惟谨乡之人亦更相饬励曰慎毋取诮于孙叟性至孝母尝得危疾彷徨营捄弗效一夕露祷于天刲股上肉和粥麋以进其母啖之而愈后以天年终兄殁从孙潮甫六岁抚之叹曰吾兄仅余此息耳躬教育之至于成人俾有室家如己子有女兄适人而寡即料理其家且顺适其意如事母抚诸孤甥亦如兄子新城为邑当杭严二郡之冲元季之乱戎马蹂践无安地处士徙居桐庐之桐洲而族姓多留新城者过兵殱焉觇兵稍退辄率诸子含哀冒险蚤夜兼程具棺椁衣衾敛塟之斯人也其行足以范俗而今殁矣其孤欲得子为之志以贻不朽而未敢以请昉也尝获私扵执事且与处士有世契夫发潜扬幽亦盛德之事愿矜而畀之处士讳某字畯卿世为新城县人今即所迁地占籍焉大父参父文母沈氏其配汤氏亦桐庐人能修妇职以如其夫之志先十年卒子男三长昱次恭次恕昱娶葛氏恭娶姚氏恕娶俞氏孙男五人德生道生智生安生义生孙女四人元延佑元年甲寅正月廿又九日处士生之日也大明洪武六年癸丑九月廿又一日殁之日也新城县郑家坞之原塟之地也殁之年十有二月朔塟之日也其配之殁尝权厝于桐洲之南至是奉以祔焉呜呼孝于其亲友于其兄弟睦婣之谊敷于族党此先王设为六行之目以教万民者也自夫先王之迹熄民不兴行久矣有若孙处士者乃能不待教而兴以庶几乎所谓六行者焉是可尚已铭曰

猗孙叟行恂恂既孝友又睦婣圣教弛古风泯慨叔世见斯人薫其徳浇可淳猗孙叟古遗民

○表

故元将仕郎杭州路西北録事司録事贡府君新阡表

宣城贡颕之之将迁塟其先録事府君与其母夫人也卜地于宣城县三十二都中山之原而吉其地盖颖之曾大父所尝卜者也扵今八十余年矣颕之曰吾曾大父卜而不用盖必有待以塟吾二亲为宜厥既襄事以一夔尝辱交其父子间疏其世系官簿行实不逺千里致书请表其墓按府君讳师刚字刚父别号木讷野人系出孔子弟子端木氏其后以王父字氏贡至汉有御史大夫禹最显后鲜闻人迨宋中叶有讳祖文者由大名之蒲城扈从髙宗来南初居秣陵后居宣城之南湖故今为宣之宣城人曾祖讳应霆宋承莭郎元赠中顺大夫礼部侍郎骁骑尉追封广陵郡伯大父讳士浚元赠秘书监乡追封广陵郡侯父讳浚元天富南监场司丞累赠奉训大夫礼部郎中府君为人和易乐与善人游见不善人辄避去与人交未始计较锱铢以乖情谊有忤之者亦听其自悔性警敏少时就学先生长者或命题使赋能操笔立就读书二三过辄成诵与其兄翰林待制师道从兄户部尚书师泰自相师友其兄亦不敢以弟目之而其伯父翰林直学士文靖公奎亦深期许曰此儿他时不忝吾门者也府君少失怙年及弱冠从母夫人之命出赘于鄞阮县尹之家阮亦贤令曰不可使贡氏子荒嬉延黄彦实先生于家俾府君与其子同学黄亦当世名士学者经其指授皆能取科第府君从之学通尚书周易两经就试有司不利乃归宣城时东平王公士熙为江东廉访使王公有文学重望府君袖文谒之王公大喜曰贡门子弟如邓林之木一枝一干皆美材也荐于中书府君荷王公知已遂沿檄北上久之未调时文靖公在翰苑而尚书待制仕亦显融府君矍然曰幸吾父兄布列扵朝吾姑徐徐而仕亦未为晚拂袖南归益修其德业后中书移文江浙行省俾为学官补婺之丽泽书院山长转饶之余干州学教授再调广德在丽泽时训迪有法来学者有成效书院宻迩宪府学官或弗称职辄庸人视之甚则斥去府君之为山长也司风纪者皆一时名人莫不以宾师礼待之时许先生谦黄文献公溍桞待制贯呉博士师道在婺府君暇辄修谒诸公皆称誉之一日黄公来报谒适府君白事上司公题其壁有冷官人事亦纷纭之句在余干时庙学久废能不资学廪新之学田久没能据版藉复之士业不振能立教条以程督之其在广徳亦然元制歴教授两考例得八品流官谒调铨曹得将仕郎太平路当涂县主簿未上会中原乱水寨军有号长鎗者先袭南湖府君仓惶移家入浙浮湛浙东西者久之江浙行省丞相辟为掾时方囏危内则杨左丞拥苗獠以肆胁制外则张太尉据州县以务僭窃丞相孤立寡助为掾者亦不易府君能出婉画以左右之多所禆补丞相目为文学掾字而不名考满表授于朝仍前将仕郎杭州路西北録事司録事时元官类为强有力者所沮挠而府君周旋其间有善誉张氏欲拔用之逊辞固却不肯就退居嘉兴之野会天朝更化例从故有官者府君亦从居和州流离颠沛处之恒裕如顷之有旨放归田里而南湖故业鞠为兵燹依陶氏壻于芜湖县之东川恬澹寂寞之濵有遣子弟来就学者府君亦不辞曰吾故学校官也为师固宜方图修葺旧田庐俄感末疾遂至不起殁于东川之寓舎洪武六年十一月廿又六日也享年七十有一又七年十一月廿又七日颕之始克迁塟于中山夫人讳徳惠字巽轩姓阮氏大父讳麟翁宋进士父治鳯共榜元赠太中大夫宁国路捴管谥文安侯父讳申之累官至奉政大夫庆元路市舶提举母讳婉伯故宋赠开府仪同三司讳严之之孙女有贤行见于虞文靖公集所著墓铭及改塟志夫人慈顺恭俭年十八赘府君后四年而归事其姑如礼处妯娌间和睦训子女严而有法至于奉祭祀待宾客举无违莭其姑尝言人言娶妇湏不若吾家三郎妻生贵骄而能然亦吾家福也府君行居三故云三郎长鎗之祸府君尚犹豫未去夫人曰稍缓且及矣既出境适颕之留妇家不及从夫人积忧成疾比得见乃愈久之复作乃殁享年四十有九距府君殁之岁则十有八年矣客殡于山阴县之九里山颕之（阙）府君之明年自山阴迁以合塟则其年之十月三日也子男四长相之故元庆元路昌国州儒学正前若干年卒次颕之前乡贡进士洪武四年苏州府儒学教授今奉旨馆于驸马都尉李府次集之故元将仕佐郎绍兴路曺娥场塩司丞前若干年卒次称之方习举子业女一人柔永适士人汤润祖孙男三人曰誉曰谔曾孙男三人初贡氏以正将起家不弃其君扈从而南肇迹于播迁之地世■〈艹马〉其祜至秘书府君而始大作南湖书院延致大儒先生若眉山牟伯成氏剡源戴帅初氏为之师以牖导羣子姓比闾族党敦诗书而恱礼乐宣亦东南名藩持部使者莭而至则栁城姚公遂大名卢公挚巴西邓公文原东平王公士熙其人也岁时行部必枉骑过书院亲与秘书为客主礼褒奨再四以风厉四方时则文靖公以宏伟之才该赡之学以代言为职业在帝左右而尚书待制克济其美其文其学益大以闳入则鸣玉庙朝出则扬鏕郡国天下之想望其风采府君处乎名父兄之间所谓观道德于前后听教诲于左右身亲而炙之者固非众人之所敢企使一岁三迁以袭父兄之余烈分之宜也而位不满其徳惜哉吾闻有徳者必在其后颕之以前乡贡进士起家学赡而文髙际今盛时为戚邸宾师声誉日起其进盖未易量也代有禅续而贡氏之文脉宛如一昨诚罕见哉呜呼其德厚者其流光必然之理也无假蓍龟而知吾谨表诸其墓以俟

黄湾马公墓表

黄湾马公之既殁也其孤塟于其乡菩提山长生岭之原后十有二年值大朝更化从郡县巨姓居于中州马氏亦徙居颖上又十有二年其孤自颕奉其母以还殁扵濠州之舟中含哀茹毒裹遗骸而南与公合塟既襄事匍匐走见余泣且言曰我先人有潜德不肖孤以奔播故不得请铭扵当世立言君子以贻不朽今著作家为东南所推重者在先生矧不肖孤又辱有一日之雅宁靳而不为之执笔乎余记张氏陷呉门之岁避地黄湾时马公捐世未久其孤尝辟馆以处我而使其子与妷扵余授经余以乱故为三年留故知公为悉于义不得辞乃本其世系与其行实之尤章章者为之表公讳振字廷举其先汳人从宋南迁居今海宁县之黄湾谱牒散轶莫能考其传序大父以行称是为万十一宣教父讳君玉习知塩筴事元至元间仕为西路塩司典史母郑氏盛年而寡守志不易以抚遗孤马氏世业鬻海藉羣卤丁以事淋熬属岁大侵羣卤丁散去其母尽鬻簮珥以活之公扵经史颇通大意幼游乡校以父丧未卒业而归事母至孝色顺辞婉迎承母意以理家政其后家日以裕不厚自封殖乡党亲戚有不能自存者皆周给之性度寛厚与人交不置町畦亦颇尚气里有出已右者则折之以义使自媿伏平生不惑扵邪说里人有疾辄赴诡祠吹箫击鼓刲羊酾酒曰以祛菑公曰此正所谓非其鬼而祭之謟也絶而不为浙俗信佛多赀之家莫不争施财以华饰其居曰以种福公曰彼惑扵因果轮廽之说故至是施财扵生前而収福扵死后理无是也家虽余饶不以一钱尺帛施僧惟■〈艹马〉扵教事每语其子曰吾观诸孙多秀发宜择良先生教之曰读书知礼义可以持家可以发身将属纩其子请遗训又以为言故其子奉命惟谨虽在衰绖亟筑馆为设教之地故长史朱君右过之尝本其意而名之曰诒教可以见其为人矣公之殁以元至正十有六年三月某日得年六十有一塟以其年十月某日配朱氏孝顺慈俭为妇为母皆尽其道其殁也年八十有四而祔塟之日则大明洪武之十有六年正月某日也子男四长继周次维周以督海运功元授杭州路緫管府判官次用周出继弟同知嘉兴路緫管府事某后次臣周后公十二年殁女二长适沈某次适董某孙男十人曰絅曰秩皆明经举进士絅蚤亡秩今为颖上县儒学训导孙女七人曾孙十人女五人呜呼自夫鬼之说盛扵荆楚而江以南莫不媚鬼自夫佛之教行扵中国而浙以西事佛为甚至扵家塾党庠之制既废富而不知教不独遐陬僻壤为然虽邹鲁之邦亦或有之夫人茍有才力命与时逢能使其家转约为裕亦易易耳求其有卓然之见不媚鬼不事佛而諰諰然以教为事如马公者盖亦鲜见余以其事可以范俗是用揭之扵墓

始丰稿巻十三

●钦定四库全书

始丰稿巻十四

（明）徐一夔 撰

○碑

故元明威将军平江等处水军都万戸府副万户叶君墓碑

君讳应槐字文举后以字行世为台之临海人曾大父某大父某皆不仕父谦夫仕至嘉兴路照磨兼承发架阁卒扵官临海叶氏自丞相信国公梦鼎显扵宋季比闾族党以诗书相尚君之伯叔亦并以儒术起家为郡文学君兄弟九人照磨府君捐馆时君方九岁服丧如成人亲族怜之姿爽朗读书过目成诵书翰有晋人笔法身长七尺倜傥有气槩且儇捷过人善骑射至正初海上冦起朝廷发兵殄之未捷君奋袂起曰此吾取功名时也因结集乡兵图之未举而情露冦将覆其家潜挈家遯过浙会朝廷置水军都万戸府行省丞相达实特穆尔承制募君补水军千户君以所部乡兵就募驻杭州君素谙海上利害条陈殄寇之策如指诸掌丞相韪之寻升水军万户行省方议大出舟师而海冦欵伏君切齿不已行省犹以防海为务调君出镇海宁州之园花镇会天兵渡江南御史台失守移治绍兴御史大夫强通选属帅守御台城君以所部徃应命三年外兵无敢犯境者朝廷实授明威将军平江等处水军都万户府副万户强通罢去继居台端者非材台城内乱先是泰州张氏据苏湖松秀等郡杭越犹听行省莭制扵是遣其部将据台城台纲遂弛君亦失兵柄将取道扵海入朝时海上未靖虑蹈宿憾卜之得屯之上九乗马班如泣血涟如卜者以为不吉遂止退处散地君虽困抑而气不少衰张氏臣有怒其不下已者加之以罪械系至苏州将白扵其主杀之君处之自若张氏见之曰此有用人也何至是破其械释之然犹覊縻不遣未几天兵下苏州徙凡故有官者扵河南之开封君亦在从中既至开封人初见之曰故偏禆也颇易之及见其谈论皆本据经史曰此儒者争遣子弟来学君曰此固吾素业为之亦何害已而人见其训迪有法戸外之屦日满则又曰吾弃此久今已老安用此呶呶为哉皆谢遣之居开封十有五年殁扵上十字街之寓舎享年六十有五洪武十四年十月七日也前配汪氏继配丁氏子男三人长虎都次仕和次越生女一人适庐州李权孙男（阙）人曰（阙）曰（阙）曰坦曰载孙女一真童汪夫人前君十四年卒殡苏州丁夫人前君五十一日卒殡开封虎都越生皆籍开封仕和以君卒之明年十月十一日奉君与两夫人之丧至合塟扵山阴县承务乡包家坞之原君虽以武弁起家而不失韦布之行治家有法严扵教子稍违礼辄叱责之终日不假以辞色虽处乱世所依以取功名者非乃心王室者不附乐扵周亟觧衣衣人推食食人不吝且好宾友茍宾友至倾赀为具相欵洽在开封无聊不平之乡茍得一二同志辄相携而出游宋氏故宫徘徊艮岳之下呼酒引满慷慨懐古酒酣南望赋懐越之章击莭歌之扵悒泣下君本台人而久居越乐其佳山水因卜筑焉故其谪居也每语其子曰以天之福得还故丘魂魄其庶安乎夫何天者不副其愿至于客死亦可悲哉余与君同里闬君戍海宁时尝拥骑访余扵客馆抵掌剧谈终日夜余亦尝造其军府已而军事日殷不能数相见乃遂至于永诀仕和以余为知其父持其友越人王莭所为状泣而请铭余亦幸君之有子也乃为之铭铭曰

君之生也去文就武亦可谓瓌玮不羣者矣柰何马方驰而或勒之车方纵而或柅之讵非有其志而无其时者乎穷通得丧谁之所尸事有固然抑又何悲

王真士寿蔵碑铭

杭佑圣观之延真馆有真士曰王君景舟既豫营冡圹于西山莲花峰之下凡衣衾棺椁以及铭旌之类亦皆备具而属其友毛君起宗言扵余曰死生者昼夜之道也惟不死不生乃无昼夜而一气之所聚则不能独免吾将以吾之有昼夜者为之地焉愿得徐君为我志之庶吾未瞑目时得一覩焉亦足快也余曰异哉真士之见也非一死生觧外胶者其能然乎余乃不辞而叙其平生之槩为王真士寿蔵碑云真士世为钱唐人名应瑾景舟其字也父徳原母沈氏兄弟四人而真士行居四始生时其母梦紫气满室稍长气韵凝重奉祠神明惟谨识者曰此道噐也非人家儿年十八从鸐林宫沈日瑞度为道士佑圣观者故宋孝宗之潜邸也地势亢爽林木葱蒨飞楼杰阁在烟霞之中城府之僊都也星冠霞佩之侣集焉真士入处其观之延真馆精究玄业造诣出同軰上主领观事者噐之请知库司事金糓之出纳了无所濡升充提举观事真士德誉日隆其后遂为玄门尊宿洪武三年四十二代天师畀号教门髙士洞微真隐纯一法师住持玄妙观同领本府诸宫观事又三年嗣天师加授东华弘道纯一法师教门真士贞白先生住持龙翔宫兼领本府诸宫观事此真士之履歴也真士虽以无为为宗扵道家法所以兴雷致雨者尤尽心焉当世神师若王盘隐何东霞邓子皋邓仲修皆师事之咨决法要真士心志纯一日游乎神明之庭杭地大物众邦人或以旱乹告有民人社稷者走真士所陈懝真士用其术发扬蹈厉鼔舞阴阳之槖钥雷作雨至若呼而应前后二三十年之间以旱乹告者惟真士是頼此真士之道术也真士在龙翔时以兴废补弊为事而佑圣观乃其业成之地颓圮尤甚凡栋宇之挠屈者赤白之漫漶者皆撤而新之且性至孝善事父母父母殁购地五畒扵南山之金沙坞塟其父母而为祭享之所俾其从子奉祀所以厚其亲者不以托迹玄门而或后焉又雅好结交名胜如故杨提学廉夫张外史伯雨俞山人子中今玘讲经大■〈礻美〉仁讲经一初或师或友情好甚笃其崇本始敦交好又如此初真士谢龙翔之席归延真馆疏种药畦作洗竹亭浚天一泉置吹笙石筑驭鹤台而日逍遥其间曰吾聊以尽吾之有夜旦者尔他无所为也余告之曰真士亦诚异扵人哉且吾闻之古者王公贵人盛年而为椑岁一漆之有事则载以从初不以蚤为讳惟夫昧者不知制事于未然故有以为讳者一旦仓卒卒堕扵墨子之所谓薄不免为君子所诮闻真士之风其亦少自广乎乃为之铭铭曰

名山西来何秀特金精焕发光烨奕天日照耀菡蓞拆下有阳岗气攸积玄门上士操卓识坐视夜旦如一息甲子未周卜窀穸辨方置臬龟乃食曰吾遗蜕此其宅冡人运镢仭丈尺黄膓深锢阴■〈糹曼〉塞厖洪久閟俄洞辟数实有待非偶适山灵薮怪纷卫翼孰敢躏之我其斥此维有道之兆域髙风不磨过者式有弗式者视兹刻后千万禩无终极

平山禅师塔铭

佛法至扵中国愈传而愈盛由其度门广大故每有辨才福德兼备之士出乎其间以任负荷之寄时遇缘合遂能以废为兴续佛慧命扵无穷也若平山林禅师者盖其人焉师讳处林字平山杭仁和王氏子母黄氏师既诞比旦有异僧过其家持木刻梵僧像长仅尺许遗其父曰此即汝所生儿也语讫不知僧所徃其父与母异之曰必佛种也因不茹荤肉以保佑之年十二即欲出家学佛父母亦以其有宿因弗夺其志投礼其邑之广严寺僧广修为薙度师十七即受具戒顷之告其母曰儿欲叅学四方母曰此汝分内事也为治衣械使行不数日复还见母其母亦忍爱隔壁语之曰大凡学佛当持不退转心何趑趄若是因痛自警省泝涛江上金华山谒及庵信禅师扵西峯及庵一见噐之命处侍室一夕师在左右及庵捻纸沁膏以代蜡烛因举以示师曰龙潭吹灭汝作么生会师方拟荅及庵即揜其口因是省悟会及庵迁主湖之道场禅寺师从之来遂典其蔵钥一夕及庵升座叅学毕集发百余问随问随答如瓴建水众皆伏其机锋之捷既而及庵化去师若失所依归闻虚谷陵禅师在仰山门庭孤峻莫有当其机者遂徃江西求印证焉师初在众中未有知者一日有僧持茶瓢请颂颂者满巻其僧持呈方丈虚谷读至师所为颂不胜惊喜曰宗门有人不可以常职处之处以第二座主宾之间相与激扬此事犹龙树之待云门久之去游江汉湖湘间徧礼祖塔而还皇庆癸丑出世大慈山之定慧禅寺办香所归遂为及庵之嗣延佑戊午嘉兴之当湖张氏新建兰若曰福源请师开山师为创立制度重规迭矩纎悉备具使来者有所遵守后至元庚辰迁住中天竺禅寺三年髙公纳麟由枢宻使出为行宣政院使以拯教门为已任凡选住持必推有徳望者诸妄庸不得幸进浄慈禅寺杭之大方也自昔号称五山而废弛为最甚公素知师有道行以谓净慈住持非林公不可据猊挥麈之后学徒云集动至万指常储不给至募施以赡之施者向风而至乃事兴造殿堂门庑及阿罗汉殿栋梁挠屈丹琧漫漶瓴甓剥缺皆一新之以至佛菩萨天人之像鼓钟芗镫旛盖之具悉皆庄严如法仍作浄居庵一区为归老之地然皆务极宏壮不以有为法而畧之而其自奉则甚薄二时粥饭必赴堂首众不厌麄粝寒暑则大布大帛而已不求精致至于勘辨学者随机策励皆得其归趣一以古道自任不为藻丽缘饰之辞以动世俗学徒或滞于文字从容牖导曰当知佛祖西来意乃成妙觉一住十有八年始终如一日向非时缘遇合讵至是乎灵隐遭欝攸之祸时达实特穆尔丞相领行宣政院事以师足任起废移住灵隐禅寺师既领寺事首捐衣盂旋募檀施已具大佛寳殿材是时泰州张氏自苏州入杭国朝发兵讨之未下灵隐宿兵殿材毁焉兵事既觧一日师与左右曰吾缘殆尽肩舆入城府别丞相及尝所徃来者还至浄居沐浴取纸笔作辞世颂泊然而化至正辛丑五月一日也师生于前至元已夘世寿八十有三僧腊六十有六师顶平面圆音吐洪畅见而知为法门伟噐而其修证尤非同袍所可及当时禅门尊宿前有虚谷陵公后有元叟端公师分座仰山时陵公称其定力如百錬纲开山福源时端公称其提唱足为新剏楷范浄慈百废既举而前代住持失其传次师惧其堙没无闻拟求记扵虞文靖公师与虞公无平日之雅乃命侍者録所为偈颂曰浄居吟者二百余首以寄公用表玄契虞公晚年深造禅理得师法语读之大喜即为秉笔且答以四偈杭为东南都会元时江浙行省所治必命丞相领之且兼领行宣政院事前后以丞相领院事者悉皆敬礼为师外护而达实特穆尔丞相尤笃髙丽国王遣僧十軰赍香币航海而来迎师至其国阐扬宗旨丞相雅不欲师去中国乃以师年老为觧语其使曰师四会语有录此即其道所在也録之还国足矣其使録之而去师四住名刹惟浄慈为盛且久距今圣朝更化仅阅二纪而师之大弟子蕳公祥公又俱以硕徳雅望相继主浄慈之席父作子述前后相辉而蕳公誉彻九重至膺圣眷长僧司扵朝海内方袍之士倚以为重师之埀庥委祉扵其后者不其盛哉蕳公祥公辱与余有方外之好状师之行业属余铭其塔上之石惟师道行大方当代鲜比頋余泥扵世间法未尝获扣心要以破拘挛自揆黤昧曷从而讃叹之哉谚云不识其父视其子亦姑以闻扵其徒者叙其应世之迹而已若其阃奥岂余之所能言哉铭曰

教外别传心宗攸托千江一源在乎妙觉属当像季其绪或微必有硕师振而起之惟净居师慧根夙植矢言求道必见其的勇徃精进如百炼刚斩蛟剸犀不顿其芒东陟金蕐西登大仰不惮其髙究极无上岌彼南屏慧日所悬坐大道场十有八年曰时与縁二者并至水光山色皆具法意宰臣恭敬三门晏然慈风所被至扵三韩航海来迎芗币旁午愿埀妙云被彼东土智觉无碍应縁有终只履言还欲依焉从有贤法嗣与龙象嫓大法不泯师常住世古严之阿宰堵岿然铭其彷佛以告承传

○题跋

跋岐阳武靖王雪庭诗巻后

右雪庭诗一首并跋尾故岐阳武靖王所制以赠杭僧康上人者也上人精修白业解行兼至以声音为法事虔若见佛缁素信向初王开府镇杭时闻其风亦加敬焉所以亲御翰墨而为之咏赞也余惟上人假雪为号盖即雪以观心而王摹写雪之为状词旨精诣言雪之初天地茫然与月相贯皓旰皎洁之态表里洞然一有觉悟了然明白可谓知上人之造诣者矣然非王之睿见固不足以及此不知上人何修而得此扵王也王以戚里懿亲文武忠孝起乗兴运为开国功臣至膺丹书铁劵之锡以与我国家聫休共美扵无穷而上人得其翰墨不亦希世之盛遇也哉一夔闻之宋天禧中西湖僧有省常者修蕐严净业王文穆公钦若判杭亦尝赠之以诗当时以为美谈以上人之行业而较之省常固若无媿以文穆公而视王之勋德则有难以同年语者矣是宜上人得其翰墨如兼金拱壁不敢玩视也一夔沦落无似粗以觚翰为业初不足以取知扵人而王兼収并蓄弗遗疏逺若欲振之扵衰朽之余者然则王之待一夔亦不后扵上人矣古人有言士为知已死一夔既耄且病未及下门屏之拜而王薨矣曷从而摅効死之忱哉伏覩兹巻不胜慨叹久之

跋吾子行墨迹后

吾子行先生篆隶得周秦石刻之妙前軰论其字画殆千百年而一见此诚不刊之论其法今具扵所著三十五举学古之家茍得其法扵言意之表可以脱去俗习而趋扵古独先生之殁距今未及百年而其墨迹已无存者抑岂博古者寡耶崔彦晖氏工篆书雅慕先生墨迹而不可得一日在市肆中忽见先生篆书瘗鸖铭一通隶书寄友人近体诗一首共一纸因购得之不啻如获重寳彦晖请余识于纸尾熟视久之叹曰使此纸落扵他人之手不过故纸视耳而彦晖得之真有合哉因为识之且庆其有此获也先生性狷介不与俗合后不知所终朋友招其魂塟之胡先生长孺志其出处扵墓甚悉且又无后余来杭学治乡贤祠以其行艺可以范俗并祠之云

跋张贞居五帖后

贞居先生五帖盖与其同袍毛知宫伯珪者知宫之孙继祖装潢成巻请志贞居玄门髙士风度絶俗见之而意也消仙去已久意其神游上界出入紫虚之府邈不可即幸其翰墨留落人世虽中间所言不过日用细事今一见之犹得以挹其风度扵波弋之间亦一快也

跋张贞居与毛起宗手批后

吾玄友有毛起宗者童稚时尝侍张外史饮扵黄真人之小蓬山庖人适荐鲥鱼外史命赋之起宗即口占曰胥江五月潮初落网得鲥鱼价未平椒叶荐来风味美不思羊炙与牛羮外史竒之批其诗曰此生不倦扵学必有立扵吾门今起宗以玄教上士表倡大方真不负外史之期望也哉外史名雨字伯雨风裁絶俗工扵诗且善笔札与内翰虞黄诸公游尝修三茆志故号句曲外史批后复自署曰修撰者则其教门所锡号也起宗以此批装潢成轴请予志之为志扵左方

跋徐烈妇传后

余观山阴王先生所书项里徐烈妇事想其奋死之烈未尝不为之悚然以惊惕然以悸也烈妇本潘氏女年二十五归里人徐允譲至正十九年春有大兵徇地越上烈妇从其夫走匿山谷中俄游兵至获其舅与夫杀之且执烈妇烈妇自度不免谋死又不得间乃绐之曰吾夫既死吾从汝必矣独念吾舅与夫暴尸原野诚不忍其狼籍茍为我曵尸纳土窖中聚杂木焚之使化为烬吾无他念从汝决矣游兵信之行拾遗甓仓卒刻誓辞掷置草间伺火焰稍炽即跃入窖中并烧死呜呼猛矣哉元季之乱妇人女子不污而死者盖有之矣谈者徃徃引为口实以耻凡为人臣而懐贰心者求其奋死如徐烈妇者盖鲜此吾所以为之悚然以惊惕然以悸也呜呼忠臣不事二君孰不知有此语今妇人女子乃能蹈之而平日号称大丈夫者乃反不能亦独何哉

题康里公书仙都生三大字后

卡尔文宪公起世胄以文学雅望重当世而字画尤精用笔圆健清润意态飞动无世俗气观扵此巻所书三大字可见已仙都生者括人王桂志学也初志学读书仙都山中其后游学钱唐会文宪公出为浙省平章志学获登其门公爱其警敏书仙都生三大字以赠之当是时得公片纸只字寳之不啻拱璧而志学得此扵公良足歆羡临川危内翰题其后云仙都山有独峰朱文公行部浙东时有所按劾不与时合因屏居焉公号志学为仙都生非无意也欲吾志学景行先哲云尔今志学经明行修为县文学训迪有成效其亦无媿也哉

跋杨贞姬传后

越人陆厚季和手槖诗文一编见示发而读之乃呉郡大夫士以杨贞姬有贤行而称述之也贞姬厚诸母初厚之从父裕有才行贞姬方择配裕适游呉遂嫁之既嫁生男三裕病痿贞姬事之无少懈其母语之曰何用是彼不起矣不若为他适计贞姬不荅后又数廹之一日贞姬方食其母怒其不从痛詈之食下咽气逆上竟愤懑死后五日其夫亦死贞姬之贤行如此余谢厚曰诸君之称道贞姬者已备余复何言厚固以请曰子尝执笔从太史氏其言可信幸不我鄙因以贞姬之事而较之夏侯令女盖令女家人欲嫁令女在其夫既死之后而令女始则断发中则截耳终则劓鼻以明其志而贞姬之母欲嫁贞姬则在其夫方病之时而事之难处有甚焉者乃至饮恨而死亦可念哉或者以谓令女毁伤肢体不可以训然则贞姬违母之命亦不足为训乎大抵君子宁过扵厚我文公先生有取扵令女者厚之道也吾扵贞姬亦云

题出蜀行巻后

右送庐陵李德善先生出蜀序并诗皆东南士君子之仕蜀者所作也蜀自司马相如王褒扬雄陈子昂相继而出至宋为极盛故有以一门兄弟而魁天下者焉有以一门兄弟而登制科者焉又有一州贡士多至五六十人者焉至扵卓然以道德文学师表一世者又不乏人当时论风俗者以蜀之文物殆过邹鲁夫何宋运中否至端平而失蜀章缝之士幸不死扵锋镝者则皆奔窜东南以依其主扵是蜀之文物扫地矣元之有蜀五六十年之间乃始有登舎选苐奉常者至其后也伦魁亦幸在蜀有足以风动人者然而禅续息复之机不可得而测不意遽有至正之乱先生少负才气以歳庚寅入蜀居无几何中原乱蜀据扵伪主兵戈阻絶先生弗克东还窜匿山谷天兵取蜀首开学校守土之臣旁求蜀儒以塞明诏而蜀儒无一存者访得先生乃畀以学校之事先生以天下大定而亲在大江之西未知存否请扵上官归省意甚恳切上官念之为别致老儒扵他郡摄理政事而先生得还此行巻之所由以作也呜呼蜀之祸仅百年而复见遭值更化欲得一二儒者为学校重而不可得幸得先生扵覉旅奔播之余楚虽有材晋实用之岂其然乎虽然文运之隆污有时振而起之俾人材軰出则有今日之圣人在乎上谨识扵巻末以俟行巻序一首诗七首作者为庐陵胡某临川盛某丰城黄某会稽赵某华亭虞某王某其一曰锦城七十翁者则姚文公燧之孙亦寓公也因并识之

题黄文献公所著墓铭初藁后

右黄文献公所著墓铭初藁二纸其一全篇有涂注字其一仅存其半乃四明乐君仲本既得公铭其师程先生与其大父浃江府君之墓并得其初所属藁遂装潢成巻盖以公之文翰发扬其父师之潜德故敬重如此王待制祎云公凡为文脱藁必命门生代书而碎其初藁公字画甚佳以秘惜故世多不传此二纸诚不易得乐君当寳蔵之

题穆尔古苏保越事迹后

余曩避地海昌之黄湾其地距越仅隔一水越人至海昌者见輙道迈公保越方畧甚悉今观其友白君以中所述事迹与余所闻无有不合者信直笔也比阅元史见迈公事已附传苐视白君所述差畧耳盖彼附传体当然也欲得迈公之详者自当扵此观之

书錬庵丈人传后

有示余以錬庵丈人传者其人居黄岩字某别号錬庵人髙其行称之曰丈人传者不著名氏叙其羣行甚详至叙其事母之孝然以义裁之虽若过扵中庸而有厚之道焉余故不得不加之言盖黄君有母年七十而瞽徧求良医用药弗效仿徨不知所为有告之者曰尔当皈依世所奉观音大士日礼其像一千拜诵其所说普门品一千徧尔母目自愈矣苐尔习儒不此信也黄君曰吾方急扵捄母诚能愈吾母宁暇他頋哉黄君谨用其言设大士像庄严供养且拜且诵如是者三阅月不懈益虔一夕大士梦黄君曰吾用金箆刮汝母眼膜矣行当自明既寤其母双目豁然盖亦异矣吾尝闻之佛者观音大士扵东震旦有縁以故家崇而户信之有疾病患难倚以为命如黄君之乞灵捄母殆不诬矣虽然以理推之亦圣门之所不弃何以知其然孔子盖曰观过斯知仁矣然则黄君之奉佛盖为母也虽曰过于中庸非所谓君子之过者乎吾故揭之以示凡欲为孝而无所用其力者亦或有取焉

跋袁镛传后

按宋季鄞人袁镛尝登咸淳辛未进士苐以忧未上官元兵将陷宋都镛与寓公将作少监谢昌元蕐文阁直学士赵孟博共谋死国已而游兵至鄞上镛先二人徃觇敌奋不頋身以大义摧敌为敌所擒骂不絶口而死其妻孥一十七人闻之亦同时赴水死独有仆护其一子其事类齐王蠋而又甚焉夫蠋尝諌齐王不听退而耕扵野未尝一日食齐之禄固亦齐之士耳而欲以一邑存已亡之齐镛虽登进士第亦未尝一日食宋之禄固亦宋之士耳而欲以一身存已亡之宋及事不济则皆继以死亦可念哉夫为臣死忠无庸言者为士亦如之则诚罕见千百载而上有一王蠋固足以媿夫后世之为人臣而懐二心者矣讵意千百载而下复有如镛者哉蠋幸遇太史公得书其事镛不幸不遇太史公又其同志已叛盟事敌亦讳道其事故遂至扵无闻盖可知已镛死已易代其孙廷玉有文学行谊以国子生林右善叙事请为私传以补宋史之缺亦孝事也余因附其说云

题印公所著字说后

千江印公禀慈惠之资传天台教观之学解行兼至诚法门之巨噐其徒有润上人者以玉田为字印公曰玉出扵田则诚润矣然止扵润身而不能润物非吾法自利利他之意因易其字曰受之且着为字说印公大意以谓法华一会诞开权乗悉归真实功在溥润譬如百榖草木同润扵雨惟夫所受不同故各从所觧而有差别惟圆机之士能受润不二推其所自在扵能受与否印公为其徒制字本法华真谛反复开示其望上人受润不二而溥润扵物者可谓至矣间请余言焉而余何足以言之虽然吾夫子设教有时雨化之者亦受润之功也然不知与妙教所说何如余也根噐懵闇未免执文滞相请从汝师质之

跋刘子髙所著伯父墓志铭后

余读刘礼部所譔其世父养蒙先生墓志而知先生之卓识雅量有非众人之所能及者焉先生经明行修为乡里所推重至正初尝一试扵有司不利漠然不以为意徐治肴蔬独行过东湖谒徐孺子祠荐奠而还当是时江右之士试扵有司者亡虑三千余人而为有司所取者仅二十二而止是求十一扵千百也故得者翱翔通衢扬扬然有矜色不得者埀首丧气走委巷耻见故人先生方且歆慕髙莭若欲从之游而不可得者此何可及哉此何可及哉礼部君以从子而发其世父之潜徳而及扵此真知徳者矣先生之冢嗣子和以志文示余因表而出之以着先生之髙俾后人知遡风云尔先生讳某字某养蒙其号也礼部讳某字子髙以文学知名卒扵官

跋李唐所画扁鹊授方图

此图相传为李唐规模扁鹊与长桑君授受大意一人在古树间南向坐有授说状似是长桑君一人坐扵树旁回视坐树间者颇恭似是扁鹊旁有水波沄沄即所谓上池水也太史公纪长桑君授禁方扵扁鹊其事甚秘世莫得而知不知唐生扵千载之下乃能得其仿佛如此海昌郭子振氏得此图甚加秘重请余识之子振以世医名故知所尚如此吾闻昔有好为诗者尝画杜子美像而师事之惟谨医家以扁鹊为宗子振之爱重此图亦诗人像杜子美而事之意因识而归之

跋张外史墨迹

右句曲外史所书再和能仁诗一首希白玄上人之所蔵也外史名雨字伯雨尝修茆山志故号句曲外史以诗名世其字画得杨许笔意波戈飘逸自有敻尘风致观扵此纸可见能仁者天台法师继公也法师博综内外典号称巨德尝住台之能仁教寺法师寓席南山时与外史所居相近徃来甚宻其称法师不以名而称所住山尊其人也上人私淑扵法师而有临池之好尤爱外史字画其寳蔵此纸也宜哉

跋孟先生墓志铭后

洪武初友人朱伯贤为余言国朝纂修元史吾郡前軰得列扵儒学传者二三人而止而孟长文先生居其一焉盖吾郡自王文宪公栢讲道上蔡书院而朱子之学始盛行扵台当时及门弟子以杨氏王氏为称首志称先生之学一以杨氏为师尽得性理之渊奥其所以得列扵儒学传者有由然矣先生位虽不满其德然得正学以垂名扵国史亦何憾哉

跋呉县徐氏家谱

韩文公偃王庙碑言徐子章羽既执扵呉徐之公族子姓散处徐扬二州间余与呉县徐良夫同姓良夫之上世来自汳后居呉中必徐州之族余上世来自太末今居天台则扬州族也其初盖亦同所自出世言天下无二徐有由然哉良夫有行谊著书立言以亢其宗余已老学不加进行不加修有忝吾宗者也因阅良夫所著世谱识余媿焉

跋先德记

右先德记一通金华宋赞善为知石楼县頋硕着也硕之先自宋南渡后有以荐为学校前廊官者有擢进士第为奉国军签判者又有以武举第一人为殿前司同正将者否亦以博学髙行推重乡里盖望族也比余纂修杭郡志扵人物得齐塩官頋欢塩官实今海宁县欢博学有隐操累征不就去隐天台山开馆授徒学者恒数百人后遂终焉余少家天台莫详欢所居处先徳记本頋氏家乗云頋氏系出欢其所居处有頋儒岭有欢溪可为欢所居左验曰天台山者搃称也因读兹记偶有以资余之未详故附着之硕字景蕃有学有守为石楼时能兴学爱民表着忠臣义士盖能亢其宗者云

跋髙士敏送季弟南归序

后髙君士敏尝为试吏部侍郎后以事去官谪居朐山其季士表徃省之留两月以母夫人在南为文送之还其文反复千余言大槩叙其离合之故悲喜之情而友于之谊蔼然见乎其辞夫天伦之间至亲莫如兄弟诗人有言兄及弟矣式相好矣无相犹矣柰何世之人相好者鲜而相犹者多余亦不自知其何若方侍郎君仕显融时其季既徃省之及其退而处扵隐约之地又徃省之此自其相好然耳非矫饰也彼视同气得志则为翕翕热藉其声势以自张一有不然则掉臂不相頋无异路人此非相犹而何余交髙氏昆季间见其季裕其兄扵隐约之时愈扵显融之日尝欲述其事告凡薄扵同气者今读其文盖有不待扵余之言者矣古称元方难为兄季方难为弟相传以为美谈侍郎君以文学知名当世所以友其弟者诚难为兄矣若其季之笃扵伦理不尤难为弟哉或谓二难并为不易得今扵髙氏兄弟见之因识扵巻后

题贾氏族谱后

天台贾氏在宋为最盛余少在乡里所闻而知者惟知汉州之竒有遗惠在乡里蜀多羙椒汉州觧官归携其种莳之其味辛烈不减蜀产至今人称汉州椒云由汉州而下皆仕宋有阶至承议郎承莭郎者而其别出之族有拥旄二镇秉均两朝者盖甚显矣而汉州之五世孙前行枢宻院副使嵩又显扵元季贾氏之族代不乏人非所谓能亢其宗者乎枢宻值运去物改罢官家居亟以修谱为事而其修之之法特详具见于同郡叶君夷仲所为序呜呼人莫大扵崇本始自夫氏族之制不讲士犬夫盖有以此为不急者矣而枢宻君汲汲焉为此其知崇本始者哉

题蔵拙斋记后

右会稽王先生为赵某着蔵拙斋记其友頋某以示余且请题辞余读其文大意羙其知拙而能蔵也余独以谓巧宜蔵拙不必蔵也栎社树匠石过而弗睨者以其材不足用也人之材茍不适用虽有庸有司亦未必取之焉用蔵为故巧宜蔵拙不必蔵也不然则是大巧若拙之士非真拙者也而况能言之士又从而文之是谓欲盖而彰虽加十袭无益也余言非讦试以谂诸蔵拙者然欤不然欤

○说

草庭说

昔者濂溪先生实开有宋道统之原近世大儒以元亨利贞分别上古中古近古之统而以先生为近古之元可谓知先生者矣先生平日牕前草生不除程伯子见而问之先生曰与自家意思一般此可见先生胸次与天地万物同体当时苏长公为先生赋濂溪诗至谓先生岂我軰造物乃其徒盖可见已后来朱子赞先生直曰道丧千载圣逺言堙不有先觉孰开我人书不尽言图不尽意风月无邉庭草交翠所谓极盛徳之形容盖未有踰扵此者孰谓不为近古之统之元乎新城周昉制行不溷扵俗自谓古人可学而到又谓欲求古人之道必观古人之文以余亦好古者与余甚相好尝谓余曰吾上世相传系出营道与濂溪先生同所自出谱牒不存无所扵考诗曰岂无他人不如我同姓况吾同姓乃圣人之徒乎敢窃取先生牎前草生不除之意号曰草庭以致吾髙山仰止之意余复之曰论者以先生气象似孔子易以感人如李初平得之扵二年王荆公得之扵连日夜蒲宗孟得之扵三日三夜侯师圣得之扵三日王君贶得之扵坐谈之顷今虽不能得亲炙之其言之具扵太极图与通书者固在有志之士茍潜心而学焉将必意领神会扵数百载之上先生教人固曰士希贤贤希圣而况子有同姓之懿哉虽然目击道存无乎不在春雨初霁之时庭草怒长子必自得之余也有志扵道懵懵焉莫知所之诚有得焉其肯语我以微乎因为之说如此

○传

何莭妇传

洪武九年三月诏天下郡县凡孝子顺孙义夫莭妇事闗风教者其悉以闻扵是杭之仁和县四隅里以何子贵母平氏守莭事上于县县上之郡郡上之部使者部使者覆实以闻于朝今年十月某日得旨如律旌表其门闾初平年十有九归同里何富居五年而富殁富殁之五月子贵始生时平方二十有四誓不他天养其舅姑以抚其遗婴夫既殁生事落甚有不堪其为生者微讽之易天平曰吾为人妻不幸而失所天吾未亡人耳今弃人父母而挈其遗婴以父他人吾复何心此言非吾所愿闻也峻絶之平事其舅姑养生送死无遗礼而抚其遗婴卒至于成人氷蘖自守四十余年如一日何氏不絶如缕以平而振里之人有不幸如平者亦以平为法曰慎勿有媿扵何母以余所见何莭妇之行苐自尽其道耳非欲求知扵人也而国家必欲表而出之翼然绰楔一旦立扵沙潬广斥之墟照耀其闾里其故何哉呜呼莭义者人之大闲也见金夫不有躬易以为戒而栢舟之篇诗则存之敦莭义也有国家者扵匹夫匹妇茍有卓絶之行不使之泯没无闻诚以饬励风俗之具有在于此尔何莭妇之获被光宠扵今盛世其有以夫爰着扵篇

席孝妇传

山阴席昌之避兵扵钱唐也为其子祥娶钱唐呉氏女亦既成伉俪矣兵退昌挈家还山阴而祥留钱唐生子未晬而祥以病殁时呉氏年纔二十有六行自叹曰吾席妇也义不当留父母家惟奉灵榇絶涛江而东塟扵其先茔之次从吾妯娌事舅与姑以抚吾遗婴至扵成人耳他无所用其心也已而一如所言一日其姑患疡痛甚医者曰此为脓所苦耳有能吮之者乎呉氏在旁吮之无难色姑疡遂愈亲戚乡党咸称为莭孝今朝廷屡下制书旌表莭义以训厉风俗呉氏年已老其子尚忠亦长大行应旌表有司将上其事云史氏曰贞女不更二姓固亦人所难能者至扵事姑能为人之所不肯为则又所难者也唐博陵崔氏妇至孝有姑年髙无齿每旦栉縰笄拜于阶下即升堂乳其姑其姑不粒食而康强者数年君子取以为训以呉氏之孝行较之讵不谓之尤难乎哉因着扵篇

○祭文

祭曹右布政使文（讳岱）

维洪武十有六年岁次癸亥二月甲辰朔越十有一日甲寅杭州府学教授徐一夔等谨以清酌之奠致祭扵新逝右布政使曹公之灵曰惟公起自科名允为时彦佐县有声遂领方面自谓一士忝受主知誓以所学见之扵为喜愠不形寛严相济惟务公平不尚苛细如公之贤百一见之胡彼天者乃不憗遗岁觐甫修遽膺时沴遂使明时失此伟噐惟昔我曹承颜接辞话言相好不见鄙夷初谓暂违竟成永诀遡风一奠岂胜悲咽呜呼哀哉尚享

祭钱生钧文

呜呼子之材质濯濯乎如春栁之茂子之意气翩翩乎如俊翮之翔子之学力盖已耕耨乎经畬子之文藻又足以驰骋乎文场便天而与之年宁不表表伟伟扵章缝之林鹓鹭之行胡乃二十有四而亡玉未琢而毁木未拱而戕猗天道之茫昧殊不可得而测量自子之死孰不尽伤而况师与友相与扵典册之侧笔砚之傍一奠永诀有泪如滂呜呼哀哉尚享

○祝文

杭学乡贤祠増置神主祝文

缅惟兹邦以徳行文学风莭事功显者代不乏人旧祠自汉严先生而下惟十有六人得祠考之前志有宜祠而失祠者六人当祠而未祠者九人通三十有二人凖式作主本其时世之先后列其姓氏爵号而位置之以补兹祠之未备爰择吉日式陈明荐伏惟诸贤特赐鍳格敢告

○启

荅皇甫知州庆初度俪语

睠言初度已越稀年方兴白首之嗟乃辱华笺之赠拭目快覩粲然琼琚玉佩之辞反已熟思慊甚道徳文章之实谊特厪扵祝嘏分敢嫓扵逹尊伏念一夔幸生于今窃慕乎古学不加进行不加修嗟流年之易度力则有限志则有余追前人而逾逺求友已数十载遇知不四三人自视朽材非斯道隆污之寄乃烦巨笔述平生出处之详必锺期乃赏流水之音惟杨意肯荐大人之赋恭惟前景州知州彦昭先軰天姿近道噐识迈伦惟务修蔵不尚表襮择交而处其介类郭林宗辞官而归其故异陶靖莭伟矣簮缨之彦卓然甫掖之英诗得正音允称大家之作文推尔雅深知天下之言惟所造之域既髙故所趋之涂敻异式相好矣同声相应同气相求受言蔵之千金非恩一语乃徳讵意埀老之岁始获知已之交致一瓣扵南丰甚媿推崇之盛意辑五福扵洪范愿如属望之至情欣怿増加敷宣罔既

○表

代尹都指挥使谢赐医药表

臣某上言臣扵洪武十六年某月某日忽肺经受病钦蒙（阙）特遣太医院官疗臣证侯其肺疾今已平安独左手伸缩未便已扵今年十月十一日出司署事谨奉表称谢者伏以圣人在位以仁育物凡在臣庶悉荷生成中谢伏念臣某迹本疏贱遭逄圣朝曽乏寸劳之补已登二噐之崇荣宠方来菑厉忽至为证既重自分难存钦惟（阙）量若海涵恩如春育好生之德与天地同有若细微亦蒙眷注辍名医扵近侍出良药扵尚方虽尚左之犹艰幸报恩之有日僶俛视事深惧素飡惟当竭力扵余年以报更生之大徳臣无任

代某官谢升除表

伏以祗奉纶音进膺峻秩仰恩数之洊至頋已分而奚堪虽被宠荣实深兢惕中谢伏念臣某迹本疏贱材则愚蒙蚤承教育扵成均遂获甄収扵给舍遭逢已至补报未能方期由中补外以竭驽材讵意一岁三迁遂登要地拜命之后虽喜实惊兹盖伏遇（阙）量若海涵仁如春育建太平之治収有用之材有若细微亦蒙记録臣某惟当頋宠思报恪守公勤务竭涓埃之微仰补乾坤之大

始丰稿巻十四
