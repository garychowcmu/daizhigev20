友石山人遗稿（元）王翰 撰

钦定四库全书

　　集部五 

　　友石山人遗稿 

　　别集类四 

　　元 

　　提要 

　　臣等谨案友石山人遗稿一卷元王翰撰翰字用文其先西夏人元初从下江淮授领兵千戸镇庐州因家焉翰少袭职有能名累迁江西福建行省郎中陈友定留居幕府敬而惮之表授潮州路总管兼督循梅惠三州友定败浮海抵交趾不果屏居永福之观猎山着黄冠服者十一年洪武间辟书再至翰以幼子偁托其故人吴海遂自引决翰本将家子志匡时难不幸遭宗邦颠沛其慷慨激烈之气往往托之声诗故虽篇什无多而沈郁顿挫凛然足见其志节如题画葵花云怜渠自是无情物犹解倾心向太阳送陈仲实还潮阳云归去故人如有问春山从此蕨薇多大都憔悴行吟不忘故国其絶命诗云昔在潮阳我欲死宗嗣如丝我无子彼时我死作忠臣覆祀絶宗良可耻今年辟书亲到门丁男屋下三人存寸刃在手顾不惜一死却了君亲恩则于死生之际明决如此亦可知其志之素定也顾嗣立元诗选仅载翰诗二十七首此乃其子偁所辑凡诸体诗八十四首前有陈仲述序后附志铭哀词等七篇皆吴海所作已别载海所作闻过斋集兹不具録云 

　　乾隆四十六年十月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　●友石山人遗稿序 

　　诗者声之文也本于内而发于外者也仁义之发醇以正忠愤之感激以烈骄侈之言滛放僻之辞诞岂偶然之故而已哉粤自唐虞圣神以敬畏一心发而为赓歌慎念之语成周君臣以中正一理敷而为皇极敷言之教下逮乎三百篇之制或沨沨乎正音或末响之流变皆非有出于人心之外也战国之间屈平氏以其忠愤奋激之心一寓于离骚之作炎汉以降苏武诸葛亮以其忠直义勇之气再变而为五言之体昔渊明得其冲淡自然之趣唐少陵寓其忠君忧国之诚又岂有出于是心之外哉洪武庚午余来闽郡庠生王偁奉其父友石山人遗稿谒予请序其首予观其诗毋虑百余篇而咏于感慨者极忠爱之诚得于冲澹者适山林之趣已心异之而未知其详及取其自决一首读之凛然如秋霜烈日之严毅然如泰山岩岩之象出处之分明死生之理得然后知其尝任于胜朝而秉义于今日故凡其所作皆心声之应而非苟然炫葩组华者比且征余向之所云者为益信也噫观是篇者固可以求其心尤当以景其行则可以相忘于言语之外矣于余言何有哉因其请之勤而感其辞之寓遂书以归之山人名翰字用文友石盖其自号也时仲春初吉前进士监察御史庐陵陈仲述序 

　　●钦定四库全书 

　　友石山人遗稿 

　　（元）王翰 撰 

　　○五言古诗 

　　送别刘子中二首 

　　幽兰抱贞姿结根岩石中猗猗泛丛碧及此春露浓君子每见取众草羞与同当为王者香扬芳待清风抚琴起长叹曲尽情未终 
　　执手寒江滨慷慨难为别岂无杨柳枝零乱不堪折鸿雁西北来嗷嗷唳晴雪阳和忽已暮旅况转凄切谁怜苏子卿天涯持汉节 

　　题南塘乔木图 

　　南塘有乔木偃蹇盘空阴始惊鸾鹤羣再听蛟龙吟岁暮霜雪繁感触一何深明堂不见取老大多苦心春风田里间榆柳空成林按图为君歌聊尔写徽音 

　　题潮州鸢飞鱼跃亭（在郡学东） 

　　虚亭倚危矶苍莽澹无迹幽人时往来濯足坐苔石芰荷露涓涓蒲苇风淅淅物性机尽忘上下皆自适遥峰敞空翠落日洞深碧悠然一舒啸造化亘今昔圣门竟渊邃世路何逼仄遐哉古人心日暮坐相忆 

　　途中 

　　万物皆有托我生独无家蔓草野多露眇眇天之涯亲戚不在旁更与奴仆赊落日下长坂悲风卷惊沙林依避猛虎郊行畏长蛇封狐逐野鼠跳踉当吾车村墟四五聚索莫集昏鸦方投异乡迹又悲逺城笳抚剑向夜起中心郁如麻微躯焉足惜天道良可嗟云汉念乖阻道路日已遐去去复何极为君惜年华 

　　送锁子坚北上 

　　乱象既无已中心恒不夷翩翩南林鸟厉翮无所依念子将焉如慷慨与我辞西北有名将世秉仁义麾壮哉国士心嘉会良在兹江汉有舟楫梁楚多旌旗时焉不我与言念渇与饥明良际昌运允称平生懐 

　　与和仲古心饮酒分韵得诗字 

　　渊明归去时不作儿女悲视世如浮云出处得所宜有酒但欢饮戚戚欲奚为斯人不可见载歌停云诗 

　　题棘石图 

　　烈风号中林极目尽荆棘离离寒月秋莽莽古原夕冥鸿振高翮鹪鹩翳深迹奈此贞固姿苍茫更秋色 

　　友渔樵者诗为林伯景赋 

　　至道乆湮芜浮生自劳苦鸱鸮甘鼠帯鸾鳯畏罗罟伊人秉幽志夙昔陋珪组顾此山水间悠然笑容与短笛入空林方舟向深渚白云时满襟清漪或盈屦长啸凉风生徘徊新月吐行歌即宇宙醉卧无今古何由升杳冥聊复谢巇阻 

　　题醉道士图 

　　楚泽多荆榛昆仑植瑶草化工运神机何物为丑好形骸俱已忘希夷即为寳飘然来丹丘相逢过蓬岛簮裳一邂逅壶觞恣倾倒顾尔此日醇浣予百年抱同醉无所知后此天地老 

　　写望云图寄温陵刘子中 

　　开窓见停云美人别经载以兹一时意聊寄千里佩暧暧春复深悠悠岁云迈迟尔浩荡心空山日相待 

　　题菊 

　　我忆故园时绕篱种佳菊交叶长青葱余英吐芳馥别来二十载粲粲抱幽独岂无桃李颜岁晚同草木及兹覩余芳使我泪盈掬离披已欲摧潇洒犹在目雨露岂所偏岁月不可复归去来南山餐英坐空谷 

　　和乡友程民同会龙山留别韵 

　　相思乐未终忧心亦何苦翩跹鸾鹤羣牢落麋鹿伍缅懐驾辂车伊昔事戎府王事多险艰跋渉几风雨看剑思跃龙登墉气摧虎奈何向中道山川竟修阻及兹展良觌澄秋碧江浒云山寄徜徉烟萝暂容与相投既不厌感慨独懐古长风起踈林寒色落芳渚广筵促鸣鹍泠然奏飞雨云霄浩无涯去去但凝伫 

　　龙山月夜饮酒分韵得树字 

　　薄暮清兴嘉凉风集高树须臾明月生清光在樽爼池空河影凉石冷苔色古列坐当前墀杯行不烦举野庖具山蔬稚子荐鸡黍晴峰余霭收宻竹残露湑惊鹊翻夜巢流萤堕前户良时念暌离触物感所寓坐待河影流疎钟遶林曙 

　　秋懐 

　　悬门扶桑弧丈夫四方绩奈何中险艰零落苦相失凉风天际来庭草凄以碧嗷嗷双飞鸿宵征度寥阒物性既如此予兹念何适寒声在衣巾心烦百忧集美人隔天涯佳期阻良夕鼎湖讵可招巫咸已难即孤愤不自聊长歌振岩石 

　　月夜坐悠然轩有懐 

　　明月照我懐闲窓共幽赏泠泠万籁秋静夜发清响山川日修阻之子独云往长歌耿不寐相思逖遐想 

　　题溪山春晓图 

　　好山凌逺空初日散晴旭繁花点殷红柔条媚新緑游鱼恋芳藻鸣鸟出深谷物情适初性一览咸所触寄谢桃源人从兹仰芳躅 

　　雪林为栢上人赋 

　　朔风生冱寒琼瑶徧山川日夕天雨花苍然祗树园大千开净域一髪无垢氛热恼顿消息超然谢尘喧灵台澹明彻庶极真空源 

　　○七言古诗 

　　挽迭漳州 

　　黒云压城天柱折长烽夜照孤臣节剑血飞丹气夺虹银章触手纷如雪丈夫顾义不顾死泰华可摧川可竭蕉黄荔丹酒满壶千载漳人酹呜咽 

　　挽栢佥院 

　　栢君挺挺英雄姿出佐薇省丁时危愁闻西淛已瓦解江南民命犹悬丝楼船一旦下江水杀气兵氛压城垒大臣夙驾思弃城战士魂销将心死臣虽力困肝胆存臣当杀身思报恩誓将一木支颓厦肯竖降帜登辕门人生恩爱岂不顾讵忍贪生负天子半空烟涨楼宇红尽室魂飞剑光紫呜呼气分光岳臣道衰卖降授节纷陆离巍巍廊庙已如此扶持世教非公谁扶持世教非公谁 

　　自决 

　　昔在潮阳我欲死宗嗣如丝我无子彼时我死作忠臣覆祀絶宗良可耻今年辟书亲到门丁男屋下三人存寸刃在手顾不惜一死却了君亲恩 

　　○五言律诗 

　　送陈同佥 

　　马首出城东将军胆气雄旌旗明苦日笳吹动悲风早雪三边恨宁夸百战功相期春草色处处凯歌同 

　　送张子方之江西掾史 

　　自脱京华服知君叹索居海隅清宦在天上故人踈挂壁空长剑探囊得素书更陪骢马去西望复何如 

　　和徳安允恭韵 

　　乱离伤别乆愁病入新年行斾惊戎幕残经罢讲筵山河空有恨桃李漫争妍马首春风里期君早着鞭 

　　重到龙泉寺有懐秋谷上人 

　　旧日经行处重来倍寂寥诸天灯冉冉一径雨萧萧壁藓经春合台花逐夜飘不知飞锡处惆怅采兰苕 

　　留别古心淳上人 

　　白社交游少唯公即旧知机闲同嗜酒趣合共耽诗沦落三生话苍茫百岁期空持匣中剑日暮竟何之 

　　山居春暮偶成 

　　水气掩苍扉萝香织翠微洞回云到少地僻客来稀野鸟伤春去杨花作雪飞秪因飘泊乆对此也沾衣 

　　逰枕烟寺 

　　石磴招提古松萝暝不分排云双树转隔水一钟闻林影疑残雨山光倚夕曛醉来归路逺秋思正纷纷 

　　故人遂初过山居 

　　秋气谁相问荒居懒闭门剑歌双鬓换国歩寸心存漫写当年事偏惊此日魂风流非旧日有虱对谁扪 

　　题画寄会稽胡温 

　　秋声无逺近隐处入双松落景明寒渚虚烟暝逺峰孤舟清夜笛何处暮天钟不识山阴路苍茫翠几重 

　　夜宿洪塘舟中次刘子中韵 

　　胜地标孤塔遥津集百船岸回孤屿火风度隔村烟树色迷芳渚渔歌起暮天客愁无处写相对未成眠 

　　山房秋夜寄鲁客 

　　寂寞山居悄相思望转迷江空寒雁落树尽暮云低生事悲秋草交情忆剡溪西斋愁不寐风雨共凄凄 

　　江上醉归 

　　江边日日醉应被野鸥猜潦倒依芳草猖狂藉緑苔杜陵非嗜酒彭泽岂耽杯近是飘零客愁懐强自开 

　　闻性空居士病愈 

　　问讯维摩室秋深病稍除翻经仍傍暖补衲乍临虚寂寞思闻楚暌离叹索居西来同逝水不肯寄双鱼 

　　题画小景 

　　万籁秋声近双峰宿霭收江涵林影碎野接曙光浮萝薜通书幌莺花避钓舟由来扬子宅寂寞闭丹丘 

　　到家 

　　冒雨离家去今朝江上回妻儿怜我醉懐抱为谁开山谷多豺虎田园半草莱生涯无可问不惜坐苍苔 

　　龙湖夜泊 

　　小舟眠不得起坐待潮生露浅壶觞尽江澄巾屦清沿沙余鸟迹隔水逓钟声悄似金山夜相看月正明 

　　春日客至 

　　日暮沧江上收纶坐石矶为怜霄汉客暂解薜萝衣雨过苔初合云深蕨正肥相看俱白首谁道故人稀 

　　春暮约鲁客游鴈湖 

　　桂树淮南隐缄书喜见招几年悲落魄今日任逍遥擢秀名空在搴芳趣转饶也知簮组累不似学渔樵 

　　挽古心淳上人 

　　饮尽杯中物西逰竟不归孤坟谁挂剑老泪独沾衣夜月疑禅幻春云想锡飞东林诗社在寂寞似君稀 

　　游鼓山灵源洞时澄明景霁入望千里徘徊自旦至夕值月上闻梵声泠然有出尘之想 

　　旭日照高岑天风振逺林不因沧海色那识白云心寳树空香满珠林积翠深坐来明月上何处起潮音 

　　晚眺次林公伟韵 

　　偶信东山屐寻幽到翠微白云空野树红叶恋斜晖岸落潮初满天寒雁未归风尘江海徧不上野人衣 

　　送心泉疑上人游方 

　　不住孤云迹茫茫万里程澄心窥妙道栖幻抱幽情锡度秋应尽经余月正明诸天参礼遍石上问三生 

　　秋懐次韵 

　　解印归来晚茅斋病未除穷愁邻桂树归兴托鲈鱼乆歴羊肠险难通雁足书秋风正萧索不似故园居 

　　题怪石图赠异上人 

　　灵山一片石苍莽起秋声愿以中流险能同砥柱平色怜苍藓合根帯白云生终日头空点谁能辨尔情 

　　懐云卧轩上人 

　　江上一为别令人长忆君碧虚灯影送清籁梵声闻月落林扉静潮回岛屿分何时高阁上对卧碧山云 

　　九日客杨隑 

　　杨隑逢九日寂寞倍思家俗士不解饮浊醪何处賖空山悲落帽短鬓懒簮花不见南来雁新愁未有涯 

　　○五言排律 

　　重阳后寄林君佐 

　　秋度重阳尽寒随夜雨来菊荒陶令宅云暗越王台战伐行人苦诛求寡妇哀济时无上策尸位愧庸才北去瞻天逺南逰指日回客愁长自写乡思不堪裁海上云千迭生前酒一杯相思存潦倒逺别漫徘徊伫看凌霄翮春风到上台 

　　挽边懒懒道人 

　　四明边道士狂似贺知章结客游千里看花醉百场越谈多慷慨楚舞独徜徉翰墨南宫趣襟期北海乡看云时并屐贳酒每探囊蕙佩青山影芹羮碧涧香交情期管鲍人事等参商入望迷云树相思见月梁三生空指日两鬓各成霜百粤清游地懐君一断肠 

　　挽胡尊道温 

　　我忆酒中仙吟诗动百篇杯多天不惜名在世空传已阙招陶社空回访戴船踈狂谁得似索莫竟堪怜踪迹江湖满交游岁序迁辞家频万里作客向经年病卧沧江上魂飞瘴海边悲歌临旧业衰影隔重泉有母存乡曲无儿埽墓田平生与我厚逺没赖谁全旧事惊残梦新阡已断烟逝川何日返那得不澘然 

　　○七言律诗 

　　闻大军渡淮 

　　挟策南游已十年梦魂几度拜幽燕王师近报清淮甸羽檄今当到海壖妖气苍茫空独恨生民憔悴竟谁怜庙堂早定匡时策我亦归耕栗里田 

　　夜雨 

　　官舎人稀夜雨初踈灯相对竟何如乾坤迢递干戈满烟火萧条里社虚报国每惭孙武策匡时空草贾生书手持汉节归何日北望神京万里余 

　　懐秋谷肃上人 

　　我把一麾江海去上人只履竟西归三生寂寞烟霞淡双树飘零故旧稀季札有懐空挂剑大颠无处更留衣累累荒塜悲风里泪洒空山送夕晖 

　　过化剑津有感 

　　寳剑沈沙世已倾千年波浪未能平空余故垒邻沧岛那复雄兵出郡城淮上何人祠许逺海中无客塟田横夜深有气干牛斗洒泪空含万古情 

　　山居喜刘子中见过 

　　几年江海厌风波千里云林竟若何为喜故人深赴约不辞此日逺相过鸟啼芳径春应尽花落名园草渐多世事纷纷那可问与君对酒且高歌 

　　次子中韵 

　　遥忆韩山登览处故人离别动经年南游似入三湘道北上空瞻万里天花径春风聨袂出郡城夜雨促灯眠夜来独上高楼望剑气苍苍北斗边 

　　会故人程民同 

　　忆昔交游多感慨别来世事几浮沈王弘不识渊明趣鲍叔能知管仲心江海有懐悲故国风尘无处问归音相看日暮东流水白发羞为梁父吟 

　　寄别刘子中 

　　问君西去与谁亲吴楚山川满目新贾傅有才终大用杜陵无计岂长贫鳯凰台古思明月采石江空梦白苹几欲西风斟别酒不堪零露满衣巾 

　　游雁湖 

　　雁去湖空野水深秋风吹客上遥岑丹枫尽逐孤臣泪黄菊空怜处士心雨后诸峰浮夕霭霜前一叶送寒阴停车欲问当年事尺素何由到上林 
　　江海风波浩不收却来此地驻清游上方楼阁通三岛别墅烟霞卜一丘书断雁归沙塞逺丹成龙去鼎湖秋悠悠此意凭谁问陈迹空余万古愁 

　　寄陈仲实 

　　一径荒芜负几秋异乡书剑尚淹留陶潜解印投闲去阮籍耽杯尽醉休岁月东来空冉冉江山北望自悠悠短歌无那相思处满目风尘倦倚楼 

　　和马子英见寄韵 

　　十年流落向炎州判与刘伶作醉游望国孤忠徒自愤持身直道更何求浮云往事惊春梦落日穷途起暮愁赖有故人相忆在徧题尺牍海西头 

　　和鲁客见寄韵 

　　故人相约碧溪行风雨何期别恨生逺树白波孤棹没空林黄叶宿寒轻谢公独得东山趣郑子应惭谷口耕安得手杯同潦倒逺寻瑶草到蓬瀛 

　　春日雨中即事 

　　京洛繁华事已违懐人竟日掩空扉望迷楚岫闻啼鴂思入秦州怨落晖野馆萧条芳草合寒江寂寞暮云飞落花片片随流水惆怅关河泪满衣 

　　立春日有感 

　　故国栖迟去路难园林此日又冬残天涯往事书难寄客里新愁泪未干腊雪渐随芳草变东风犹笑布袍单堤边杨柳开青眼肯傍梅花共岁寒 

　　春日遂初居贞见访 

　　东风吹雪正纷纷江上离居欲断魂白发故人縁草径锦袍公子欵蓬门凄凉乆负东山屐牢落须倾北海樽相对不堪悲往事渡头灯火送黄昏 

　　秋暮会古心上人 

　　逺公与我云间别几度西风海上秋白发时来还自笑青山归去与谁游薜萝乆负孤灯梦猿鹤应同两地愁相对空林今夜月清光迟尔少淹留 

　　挽子中刘别驾刘君 

　　自是南州彦嗜酒吟诗兴独狂不以长鲸浮采石却縁孤雁没蛮乡经纶事业谁堪拟金石交情我最伤料尔贤郎多少恨独收遗骨返衡湘 

　　○五言絶句 

　　晚宿杨隑舟中懐鲁客 

　　萤度星依草鸥来雪满汀故人不可见天际乱山青 

　　题边道人小景 

　　扁舟湘浦外茅屋辋川西冉冉春将尽沧洲杜若齐 

　　题溪山风雨图 

　　紫壑秋声满沧洲野水深孤篷何处客相对共沉沉 

　　题风竹 

　　月色不可埽秋声何处闻不应仙佩集翠影乱纷纷 

　　○七言絶句 

　　送颜子中使广州 

　　使君捧檄度南关逺布天威广海间为问故人孙内史翩翩剑佩几时还 

　　题画葵花 

　　上苑余春辇路荒芳菲落尽更堪伤怜渠自是无情物犹解倾心向太阳 

　　寄蔡司令 

　　十年海上旧郎官白发相期岁欲阑处处风尘犹在目归来何日共纶竿 
　　别后升沈事几多故人心事竟如何落花啼鸟春无赖莫遣风光笑薜萝 

　　新春寄鲁客 

　　雪后梅花几树开故人忘却剡溪来东风独倚孤舟兴芳草青青送酒杯 

　　题边道士小景二首 

　　碧松阴底大江边两岸猿声更悄然落日乱云迷逺近无心重理钓鱼船 
　　前山漠漠水迢迢却倚朱弦思寂寥鳯鸟不来春已暮望将一曲寄虞韶 

　　题败荷 

　　曽向西湖载酒归香风十里弄晴晖芳菲今日凋零尽却送秋声到客衣 

　　和吴升甫见寄韵二首 

　　楚泽苍茫帯夕晖暂投簪佩上苔矶孤云不解离情苦犹自纷纷上客衣 
　　短篱黄菊正苍苍客路西风两鬓霜谁信义熙年后笔独能千古吊余芳 

　　送陈仲实还潮阳 

　　十年海上赋离歌今日临岐奈别何归去故人如有问春山从此蕨薇多 

　　题云松野岸 

　　逺山积翠白云多扬子幽居隐薜萝一径松阴春寂寂朝来载酒几人过 

　　九日寄鲁客 

　　黄花锦树碧江濆笑把萸杯独忆君日暮西风还落帽风流那似孟参军 

　　寄方中上人 

　　竹径柴扉客过稀落红满地緑依依懐人独立沧江上几度扁舟兴尽归 

　　次居贞见寄韵 

　　君去溪山趣亦稀晚来空翠正霏霏多情只有梅花树满路清香送客归 

　　题画山水 

　　野竹萧萧一径深茅斋低结小山阴枫林又逐秋风老惟有孤云似客心 

　　友石山人遗稿


