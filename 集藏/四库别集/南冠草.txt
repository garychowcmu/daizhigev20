南冠草 明 夏完淳

别云间                                  即事
三年羁旅客，今日又南冠。               复楚情何极，亡秦气未平。
无限河山泪，谁言天地宽。               雄风清角劲，落日大旗明。
已知泉路近，欲别故乡难。               缟素酬家国，戈船决死生。
毅魄归来日，灵旗空际看。               胡笳千古恨，一片月临城。

精卫                                   毘陵遇辕文
北风荡天地，有鸟鸣空林。               宋生裘马客，慷慨故人心。
志长羽翼短，衔石随浮沈。               有憾留天地，为君问古今。
崇山日以高，沧海日以深。               风尘非昔友，湖海变知音。
愧非补天匹，延颈振哀音。               洒尽穷途泪，关河雨雪深。
辛苦徒自力，慷慨谁为心？ 
滔滔东逝波，劳劳成古今。 

对月忆南行者                           鱼服 
自拜南州使，清光几度看。               投笔新从定远侯，登坛誓饮月氏头。
沧洲天际晚，芳草月中寒。              莲花剑淬胡霜重，柳叶衣轻汉月秋。
属国思归汉，嫖姚拟筑坛。              励志鸡鸣思击楫，惊心鱼服愧同舟。
不知江上雁，何日到长安。              一身湖海茫茫恨，缟素秦庭矢报仇。

绝句（四首选一）                      寄迹武塘赋之
扁舟明月两峰间，千顷芦花人未还；      逢花却忆故园梅，雪掩寒山径不开。
缥缈苍茫不可接，白云空翠洞庭山。      明月愁心两相似，一枝素影待人来。

忆侯几道云俱兄弟                       哭吴都督
春城烟雾晓阴阴，俯仰斜阳吊古今。       知己功名尽，伤心叩九阍。
万里河山犹故国，九京风雨自同心。       余光留日月，遗恨满乾坤。
欲知其主观司隶，未见孤儿属羽林。       湖海门生谊，荆榛国士恩。
鹤唳华亭人没后，河桥一阕泪沾襟。       滔滔江水阔，万里独招魂。

舟中忆邵景说寄张子退                   读《三子合稿》
登临泽国半荆榛，战伐年年鬼哭新。       十五成童解章句，每从先世托高轩。
一水晴波青翰舫，孤灯暮雨白纶巾。       瘐徐别恨同千古，苏李交情在五言。
何时壮志酬明主，几日浮生哭故人。      雁行南北夸新贵，鷁首西东忆故园。 
万里飞腾仍有路，莫愁四海正风尘。      独有墙头怜宋玉，不闻九辩吊湘沅。

吴江野哭 
江南三月莺花娇，东风系缆垂虹桥。 美人意气埋尘雾，门前枯柳风萧萧。 
有客扁舟泪成血，三千珠履音尘绝。 晓气平连震泽云，春风吹落吴江月。 
平陵一曲声杳然，灵旗惨淡归荒烟。 茫茫沧海填精卫，寂寂空山哭杜鹃。 
梦中细语曾闻得，苍黄不辨公颜色。 江上非无吊屈人，座中犹是悲田客。 
感激当年授命时，哭公清夜畏人知。 空闻蔡琰犹堪赎，便作侯芭不敢辞。 
相将洒泪衔黄土，筑公虚冢青松路。 年年同祭伍胥祠，人人不上要离墓。 

金明池 
似雨江梅，如烟飞絮，细细香风欲送。江上梦回青琐闼，佩声却是谁家凤？几番空对紫薇花，而今悔、虚害也黄粱梦。正宿雨初醒，春眠未起，一派画楼钟动。叹谪仙先朝供奉。看春色流光，雨梢花重。西楼倚，锦筝低按，东郭卧、玉樽休空。莽游仙、白了人头，但芝草连天，丹霞封洞。待饮马榆关，拂衣黄阁，古月梅花三弄。 

卜算子 
秋色到空闺，夜扫梧桐叶。谁料同心结不成，翻就相思结。 
十二玉阑干，风有灯明灭。立尽黄昏泪几行，一片鸦啼月。 

一剪梅 
无限伤心夕照中。故国凄凉，剩粉余红。金沟御水日西东。昨岁陈宫。今岁隋宫。 
往事思量一饷空。飞絮无情，依旧烟笼。长条短叶翠蒙蒙。才过西风。又过东风。 

千秋岁 
几番薄幸。无限伤心景。眉前事，心头病。残灯余一点，却把罗衣整。窗棂外，一枝带雨梨花影。 
独步东风静。访当时花径。寒悄悄，花光净。人去多时也，往事犹堪省。飘红泪，银缸露满秋千冷。 

寻芳草 
几阵杜鹃啼，却在那，杏花深处。小禽儿，唤得人归去，唤不得愁归去。 
离别又春深，最恨也，多情飞絮。恨柳丝，系得离愁住，系不得离人住。

鱼游春水（春暮） 
离愁心上住。卷尽重帘推不去。帘前青草，又送一番愁句。凤楼人远箫如梦，鸳枕诗成机不语。两地相思，半林烟树。 
犹忆那回去路。暗浴双鸥催晚渡。天涯几度书回，又逢春暮。流莺已为啼鹃妒，蝴蝶更禁丝雨误。十二时中，情怀无数。 

烛影摇红 
辜负天工，九重自有春如海。佳期一梦断人肠，静倚银釭待。隔浦红兰堪采，上扁舟，伤欵乃。梨花带雨，柳絮迎风，一番愁债。 
回首当年，绮楼画阁生光彩。朝弹瑶瑟夜银筝，歌舞人潇洒。一自市朝更改，暗销魂，繁华难再。金钗十二，珠履三千，凄凉万载。 

两同心 
梦到扬州，依然南浦。绮罗如梦锦如尘，香车宝马知何处。翠烟笼，十里隋堤，茫茫飞絮。 
举目魂消肠断，春光如许。琼花消息竟飘零，荒台古苑春无主。想莺花，十二楼前，迷离烟雨。 

南仙吕入双调江儿水. 金陵杂咏 
望青烟一点，寂寞旧山河。晓角秋笳马上歌，黄花白草英雄路，闪得我对酒销魂可奈何！荧荧灯火，新愁转多。暮暮朝朝泪，恰便是长江日夜波。 

南仙吕.傍妆台.自叙 
〈傍妆台〉客愁新，一帘秋影月黄昏。几回梦断三江月，愁杀五湖春。霜前白雁樽前泪，醉里青山梦里人。（合）英雄恨，泪满巾，响丁东玉漏声频。 
〈前腔〉两眉颦，满腔心事向谁论？可怜天地无家客，湖海未归魂。三千宝剑埋何处？万里楼船更几人！（合）英雄恨，泪满巾，何处三户可亡秦！ 
〈不是路〉极目秋云，老去秋风剩此身。添愁闷，闷杀我楼台如水镜如尘。为伊人，几番抛死心头愤，勉强偷生旧日恩。水鳞鳞，雁飞欲寄衡阳信，素书无准，素书无准。 
〈掉角儿序〉我本是西笑狂人。想那日束发从军，想那日霜角辕门，想那日挟剑惊风，想那日横槊凌云。帐前旗，腰后印，桃花马，衣柳叶，惊穿胡阵。（合）流光一瞬，离愁一身。望云山，当时壁垒，蔓草斜曛。 
〈前腔〉盼杀我当日风云，盼杀我故国人民，盼杀我西笑狂夫，盼杀我东海孤臣。月轮空，风力紧。夜如年，花似雨，英雄双鬓。（合）黄花无分，丹萸几人。忆当年，吴钩月下，万里风尘。 
〈余音〉可怜寂寞穷途恨，憔悴江湖九逝魂，一饭千金敢报恩。 

南仙吕.甘州歌 感怀 
〈甘州歌〉兴亡成败，叹英雄黄土，侠骨荒邱。千秋万岁，无限为龙为狗。君不见六朝烟草余芳乐，几片降旗上石头。青天外，白鹭洲，暮鸦残照水悠悠。斜阳里，结绮楼，湘帘半挂月如钩。 
〈前腔〉新寒入敝裘，想霜鞯骏马，飘零难偶。江花江草，秋来剪出离愁。想着我弓开杨叶胡云冷，剑拂莲花汉月秋。愁三月，梦九州，归期数尽大刀头。人千里，泪两眸，西风雁字倩谁收。 
〈前腔〉吞声哭未休，怅荒烟古渡，衰蒲残柳。清霄无寐，漫将往事追求。珊鞭风软金条脱，宝剑霜生锦臂鞲（此字有误，“革”应为“韦”字，指射箭时护臂的革套）。飙威驶，露影流，隔墙人唱小伊州。杯中物，鬓上秋，梦回酒醒月空楼。 
〈前腔〉南冠客楚囚，望云山万里，那禁回首！丁丁晓箭，难为心坎眉头。几番的空帘剪雨三更梦，我待要望海乘风万里游。雨空逝，水自流，寒江积雾放孤舟。空中影，浪上沤，玉关何处觅封侯！ 
〈余音〉我那人呵影何方？书在金陵，客梦西楼。一样西风两地愁。 
婆罗门引.春尽夜 
晚鸦飞去，一枝花影送黄昏。春归不阻重门。辞却江南三月，何处梦堪温？更阶前新绿，空锁芳尘。 
随风摇曳云。不须兰棹朱轮。只有梧桐枝上，留得三分。多情皓魄，怕明宵、还照旧钗痕。登楼望、柳外销魂。
