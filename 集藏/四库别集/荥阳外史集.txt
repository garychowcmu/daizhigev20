《荥阳外史集》　（明）郑真 撰  


    钦定四库全书 

　　集部六 

　　荥阳外史集 

　　别集类五 

　　明 

　　提要 

　　臣等谨案荥阳外史集一百巻明郑真撰真字千之鄞县人成化四明郡志称其研穷六籍尤长于春秋吴澄尝策以治道十二事皆经史之隽永真答之无凝滞洪武四年乡试第一授临淮县教谕升广信府教授真与兄驹弟鳯并以文学擅名真尤以古文着初与金华宋濂声价相埓尝与濂共作裴中着存堂记真文先成濂为之阁笔后濂致位通显黼黻庙廊真偃蹇卑栖以学官没世故声华閴寂传述者稀今观所録不能与濂并骛词坛而义有根柢词有轨度与濂实可肩随未可以名位之升沈定文章之优劣也原集百巻明代已佚其三十巻今所存者亦多残缺失次讹不胜乙或至于不可句读殆世不甚传故莫为是正其不全佚者幸耳今推验文句各为校定其必不可通者则仍原本録之庶不失阙疑之义焉 

　　乾隆四十六年十月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　荥阳外史集巻一 

　　（明）郑真 撰 

　　（阙） 

　　荥阳外史集巻一 

　　●钦定四库全书 

　　荥阳外史集巻二 

　　（明）郑真 撰 

　　（阙） 

　　荥阳外史集巻二 

　　●钦定四库全书 

　　荥阳外史集巻三 

　　（明）郑真 撰 

　　（阙） 

　　荥阳外史集巻三 

　　●钦定四库全书 

　　荥阳外史集巻四 

　　（明）郑真 撰 

　　（阙） 

　　荥阳外史集巻四 

　　●钦定四库全书 

　　荥阳外史集巻五 

　　（明）郑真 撰 

　　（阙） 

　　荥阳外史集巻五 

　　●钦定四库全书 

　　荥阳外史集巻六 

　　（明）郑真 撰 

　　（阙） 

　　荥阳外史集巻六 

　　●钦定四库全书 

　　荥阳外史集巻七 

　　（明）郑真 撰 

　　○记 

　　聴竹轩记 

　　姑苏陈君仲良来居鳯阳之临淮萧散夷旷有林野之趣构一室内列图画书史及古彛器等物外设崇栏环以竒石植竹数十本虚心劲节整比森密大者若幽人贞士特立而不可屈挠小者若门人弟子恭肃而不可狎玩仲良葛中野服宴坐其中披阅今古或时至夜分一气孔神万虑不作而凉颷时来竹之声鏦鏦铮铮珑珑玲玲如钧天广乐交奏并作宫商调而律吕谐也如蓬莱列仙湘江帝子乗龙驷鳯佩玉鸣而珫璜击也由是境与心融心与意会怡然涣然有不知其所以然者乃扁其室曰聴竹轩云夫大钧播物坱圠无垠因所植而形生焉因所触而声生焉声之发也入乎耳警乎心徐而察之其声何如哉万化本乎一理而万理会于一心竹之动而静以聴之生物之情于是见矣托兴之士所谓声与静相宜者葢在于此岂但清风故人想象于彷佛间也耶呜呼若仲良者其观物察理者欤虽然至人遗物独与道俱仲良学道者也一斋坐忘形冺迹化彼吹万不同有若天籁地籁者固已相忘于无何有之乡矣竹声云乎哉予家东海上万竹林立耳存目注清思如洗时异事殊芜废不治久矣及来濠梁与仲良所居为近每促膝过従旧梦为醒庶几朝夕问竹之平安以及其人聴竹之声以妙悟于无声不亦可乎哉 

　　梅雪山房记 

　　寿州蒙城县主簿林君孔嘉士宾广西人也年三十余神气清莹襟怀疏爽早以才调见知名公巨卿得为广西行省行人进退周折必以规矩而应对従容举措闲雅行李使命之重不违其时尝度庾岭时固阴冱寒见梅已着花而大雪盈尺山川林壑逺近一色徘徊凝伫喟然叹曰天下之物有如梅雪之清而白者乎猥以不才服劳于公清白之操慎终如始其殆庶几哉于是扁所居曰梅雪山房寝处笑语朝斯夕斯既调官寿阳仍以旧扁掲之介乡友亳县簿叶君伯兴求文以记夫士之托兴于物者非私所嗜而溺所好也用以比徳焉尔桃李之卉之华而夭艶无取霜雹积阴所致而变异或臻士君子所贵重者梅与雪而已夫梅不徒清也岁寒之孤芬有以坚所守也雪不徒白也阳春之寡和有以励所学也昔之名哲有若何逊宋璟林逋苏武袁安之流或以梅或以雪抒幽发兴极其所至以砥砺名节天下后世固有闻风兴起者矣士宾南海之英名在宦籍而芳香自珍光洁有耀澹澹乎静且幽而莸秽不得入也凛凛乎凝且重而尘氛不得杂也呜呼其非托物之君子哉且夫俗尚不同人品或异知愚贤不肖不能以相一也然而人之生也眇然一身万物皆备反身而诚乐莫大焉梅雪云乎哉而世之重功名崇道徳者犹以调商鼎之梅立程门之雪为当时美谈不识士宾尝用意于斯否耶予忝教临淮于今有年异日或得以公事道过寿阳造其所居闻所闻而见所见斯可乎记之 

　　乾坤一草亭记 

　　姑苏呉庠孟周谪于濠水之上相地一区空阔高爽斩木诛茅构为一亭檐牙轩翥阶级静深虚其牗以资凭览崇其径以通出入外不设藩篱内不施帷幛琴樽书史庋置左右孟周游息其中仰高俯深干端坤倪开豁呈露心有所悟物亦随之因题曰乾坤一草亭云人有讶之者曰乾坤至大也草亭至微也以草亭而系诸乾坤毋乃管窥蠡测不知量者耶孟周曰此以迹言者也乾坤之道大不能外小莫能违乾坤诚大矣吾従而观之则乾坤皆在吾草亭之内吾不知其孰为大孰为小也寓形宇内与乾坤上下相为流通而万事万变皆得以傲睨而従容焉谓之乾坤一草亭不亦可哉予闻而解之曰孟周其学圣门者欤夫干天之道也坤地之道也干言徤而坤言顺也乾坤之大周髀不能测章亥不能步也草亭之在乾坤何啻沧海一粟哉孟周朝夕其中观夫二仪之运四时之行日月星辰之耀风雨露雷之变山岳之峙河海之流其理之所以然必有合于心之所同然者矣且人与天地参者也天地之心即吾之心天地一太极吾心亦一太极也天地无有限量吾心亦无限量也囿乎方寸之中而极乎六合之内静而与乾坤同其体也动而与乾坤同其用也大而裁成辅相小而人伦日用何莫非乾坤之所为哉是故由乾坤而视草亭草亭实乾坤之一物由草亭而视乾坤则乾坤亦草亭一物尔物我两忘显微无间非知道之君子其孰能与于斯且夫乾坤莫外于易居室之宜取诸大壮乾坤之理已存于中矣然而一亭之微不如万间之盛简陋俭朴非有雕刻粉饰之富而君子有取于孟周者岂非以天地万物之理萃其心欤昔临川呉文正公作草屋数间而题其牗曰抱膝梁父吟浩歌出师表程公雪麓扁之曰草庐葢以孔明期之也公既登金门上玉堂著书立言以道徳文章自任学者称为草庐先生其名实之允称矣孟周其迪光前烈也哉孟周谢曰先生之望我至矣谫焉末学其能底于是也耶予嘉其言让而有礼也记诸亭上而去 

　　梅堂记 

　　东南多竒葩异卉求其铁心石肠凌厉于风霜雪月间莫梅若也是以君子比徳焉书称若作和羮用汝作盐梅其取譬精矣后世名臣贞士若何逊宋玉林逋之流模写而形容之非夸大其词以炫耀流俗也葢其心意所适有至理存焉乃若堂构基图祖孙相继手植所存恭敬弗怠亦足以观世泽之深厚永久矣鳯阳府寿州儒学正潘先生怀玉世为三山阀阅葢宋太师河南郑王美之后由郑王而下峩豸台端相继号四叶中丞传及数世曰征曰衢者在祥符间聮登进士第有司号其乡曰二难里曰同荣又传及十有八世讳继贤字彦能号梅堂处士者则怀玉先大父也处士生于咸淳末年入元以先世为宋显官杜门求志不嗜仕进尝筑堂三水上而对麏石山控引形胜种梅百本巾屦逍遥吟咏自适今去处士数十年根深本固而梅堂故无恙缙绅之士过其下者为之徘徊顾瞻而不忍去想夫晚节岁寒万木僵仆正人心永保贞固之时也而梅作其花皜素呈露固有以见阳春之泽无有间断宁息矣天日卓午鸟语风微传杯索笑芳馨静幽天地造化之心于是乎在矣梅乎梅乎处士其有得于兹乎怀玉以处士嫡孙之贤封而殖之升堂肃躬顾盼流睐灵游燕娯锡兹祉福其可量哉唐李徳裕自着平泉记以为坏一草一木非吾子孙况祖考神明道徳之所在者乎然则保有先泽与其家相为无穷在怀玉有不容辞矣予家居四明去闽中为逺每従缙绅论东南文献故家于处士毎想其风范而以生晚不及亲炙为恨今越在淮海与怀玉同在斯文安得抠衣上堂心领神会于暗香疎影间耶是为记 

　　竹林庵记 

　　永嘉金氏代为儒族其始祖宁甫氏在宋时自闽之赤岸来居平阳金洲以积善有名所居东南厥地爽垲野水分流林麓掩映遥山迤逦起伏如龙虎如象如龟如鳖如琴如几如珠如印皆在逺近数十里间以曾杨之学揆之信为风气所聚由是増土为垄潴水为沼环以松栢杂以荷芰清颷徐来香气■〈芬上羽下〉勃仰高俯深孔乐斯土以窆以竁是为始祖之藏尔来二百余年矣元至正末所在构兵郡将缮修城郭士卒樵采不禁合抱之木为所伐者八九金氏有谷汶父者聚族谋曰斤斧之祸乃至此乎众心为动相与出资财赂之得还故物遂命族人伯贤督工构屋三楹列为两庑外置庖湢旁储祭器深广高下悉如其度别置田若干畆以供祭祀岁时殷荐家聚族于斯乡缙绅大老叹羡称慕以金氏不乏人焉以其地多竹扁之曰竹林庵云洪武十三年夏四月谷汶之子寿以俊选为国学生试艺高等授鳯阳府光州固始县主簿以其家君命来求为记予惟礼莫重于亲亲尊祖所以重本亲亲之至也谷汶其知所本者哉周礼家人凡祭为尸汉制定为上陵食举之仪下至公侯士大夫家皆得有事于墓墓也者体魄之所藏也墓之有祭尚矣然非有栋宇之制其何以肃位奠之诚哉且墓必树木种木者期之于百年之前用之于百年之后谷汶念其始祖之手植在我后人培而植之而不忍用之也然而事变之来势莫能遏幸而购得于军旅摧挫之余择其礼之宜事之可者行之亦足以慰始祖之神矣矧夫华构翚飞林泉美观灵游宴喜者哉想夫霜露之交少长咸在自谷汶一身观之有伯叔诸父焉有子姓羣従焉樽累酒醴之馨俎豆菓殽之荐洁盥兴俯其中仪式精神血气之交肸蠁幽冥之格固有如见其笑貌闻其容声者矣享事既彻饮福荐胙或有倡言于众者曰祖宗余庆庶其在此诗书礼义之遗堂构菑播之责其保有弗坠矣至于患难贫贱有背礼废恩者乎彛伦日用有见利忘义者乎闻者惕然惧耸然悟黾勉用力不辱其先矣此固谷汶之志也岂徒谓万竹之林立以为一日游观之乐哉昔者诗人作淇澳之诗美卫武公先师子曽子赞以为盛徳至善民不能忘金氏以竹林名庵慨思先徳信乎其不能忘矣子子孙孙弗替引之其不在兹耶予忝同淛产兴教淮山间金洲之胜为向慕兴起异日幸得一至其处咏歌猗猗之间亦云幸矣姑为之记以遗寿使刻之山中以传之寿清修俊迈种学绩文见用于时如木向荣金氏始祖之泽殆未艾也 

　　兰亭记 

　　草之种类不一惟兰以国香见珍易言同心之言其臭如兰春秋传言梦兰离骚言纫秋兰以为佩夫其一草之微见于经传若此得非芳香修洁类君子之徳乎自世好不明熏莸莫辨珍萧艾而薋菉葹者天下皆是也其孰有重夫兰者哉君子则不然于其先世之所好者培而植之先世之徳斯在矣岂徒采芳挹馨以资耳目之娯哉鳯阳府颍州学正括苍叶先生主善老成问学之士也其先在宋时有名贺孙字味道号西山谥文修者官至殿讲以考亭高第著书立言道徳闻望称于一时至其先大父肥遯先生当宋革命时手植崇兰号所居曰兰室下帷讲授学者多出其门后五十年而主善克承厥志仍以旧扁揭之梁间后进之士过其下者如见肥遯主善既来颍阳求予为文记之夫前人之灵在天其芳馨之徳固已被之人人矣后之人不嗣而承之则前人之徳亦将湮昧而不明矣譬如兰焉自根而茎而叶森然而倩秀郁然而芳茂雨露之滋以生以息熏蒸秀彻芬芳至今而不絶庶几其徳之似矣然则主善其迪光前烈者哉世言与善人交如入芝兰之室主善典教颍阳其以善淑诸人多矣况于周旋交际者哉异日名列缙绅升之兰台署之兰省所以仰其风仪被其容接者奚止今日一室之内一席之间哉予家四明山中尝独行崖谷间比兰为贞人逸士踌躇眷恋至不能去闻有生于海上普陀山者尤芳酷可爱毎使人涉险求之不啻金玉也今越在淮海芜荒茅塞其能忘情于中耶安得与主善从容是室之下泛九畹之光风作猗兰操授琴鼔之发怀古之一慨哉姑书以为之记 

　　萍轩记 

　　水草之产非一独萍也泛然无根着岂造物者之偏也耶世之君子去乡里逺亲戚者毎取以自况其心之所适意之所得胡可以浅近观哉姜君孟起好古博雅士也少家越之新昌侍其父羽仪先生游呉为东南都会声明文物之盛耳闻目覩者不可胜纪矣际今圣运遭家多艰自呉中来鳯阳怀逺卜居荆山之麓覆茅缚竹为燕息之所扁曰萍轩予尝过焉求其所谓萍者无有孟起谢曰吾年四十余去家二千里由越而呉而楚徘徊展转若浮萍随波上下而莫适所止也夫君子素其位而行不愿乎其外吾萍梗之踪得此以寄其身之所安足矣去住天也何敢必哉惟静以俟之耳以萍而辱吾轩自吾之出处言之非有半池一水浮青点紫可以凭栏槛而纵心目也予应之曰子可谓托物君子矣夫寓物而不拘于物士君子所以乐其天也屈平之于兰渊明之于菊濓溪之于莲岂直以芬芳艳丽之为哉葢其物理之适与造化相为流通尔萍虽微物亦气化使然者即其飘荡留连随所在而克遂夫生生之妙殆有若君子无入而不自得焉观物察理者宁不有得于兹乎乃若心融意会物我两忘视夫天地上下皆我室我闼也曽何根蔕之有此固孟起命名之意而世徒欲以形迹求之不亦过哉予家四明越在海上亦泛萍者也与孟起相遇于淛产为同乡于斯文为同志论辨往复亦足以释羇旅之怀矣异日幸渉江东归或得萍实献诸是轩之下孟起剖而食之其甘如蜜斯有以信吾昔者先圣所言矣因书以为记轩在荆山为楚卞和得玉处南则涂山大禹朝诸侯之地其下长淮直走东海云 

　　拙守斋记 

　　四明王先生汉章卜居舜江上扁其斋居曰拙守前天台刘公羽庭着记而信安汪公（阙）会稽杨公铁崖或述之赞或勒之铭于拙守之义无余藴矣先生佩服其言端居静念朝夕经史且取曽伯祖尚书公曾祖常博公遗书手泽玩诵而肄习之于性理之微文章之懿典故之详莫不究其源委订其指归凡世之华采相胜巧伪相倾诪张变幻以堕名败节辱先丧家者视之若浮云然际今圣朝有司强荐起之入京师两以母老辞归洪武初年以博学召试既中选力辞归养明年复召覆试得知英山县事既到任以旧扁揭之楣间士大夫过者谓之曰公今有民社之寄簿书期会将奔走不暇顾欲以拙守之不亦疎乎先生曰巧而能为不若拙而能守吾天性本拙将守之终身矣催科刑政莅官临民以拙守之民茍如吾之拙宁有犯礼非义之患哉吾幸以拙守其先泽得至于此赖天之灵获归丘垄保其遗绪全真养素以终吾天年斯亦不媿夫拙矣予闻而韪之曰是其得守身之本者哉昔者南轩张子曰士病于不拙也久矣而考亭朱夫子亦曰拙者顺其理而不去也拙之时义大矣拙之守道之守也可舎而他哉先生之守也非有田园第宅之守也亦非有金玉宝货车马服乗之守也従容乎仁义涵咏夫道徳循其自然之正安乎固有之天使累世文献引而不替岂非古君子之用心哉乃使学优而仕将使百里之内淳古敦朴跻乎仁寿之域如无怀葛天氏之民焉斯有以见其所养所存矣且夫圣门之学曾参以鲁得之王氏诗书之传先生守之以拙庶几于参之鲁乎抑闻之博学名科古以待天下异闻之士宋宝佑开庆间尚书公常博公兄弟继登是科世以麟鳯目之常博公早世惟尚书公岿然为馆阁冠冕尚书公厚斋先生也自尚书公四传至先生复以博学出宰畿邑斯固拙守之明效也使得进司纶綍如公登两制三字之选表章仪法如公在夕卿宗伯之列据事直书如公之于实録起居直词正色如公与二三执政论事大廷名遂身退如公之著书满家传之天下后世斯所谓绳祖之武者矣拙守云乎哉念予懵学无闻其于自守葢汉阴抱灌之具拙于所用不免为浮俗所诮然与先生有同乡亲契之厚庶几志同道合焉者故为着其说如此用以志期望之私云（汉章答云承着拙守记文尤深感佩至舟中细玩中间论议抑扬发明拙守二字无余藴诚佳作也且博学一科古以待天下名士旭忝窃是科非独有愧于古人抑深有愧于先公而又愧于当世斯文多矣复承録示遂初老人志铭中间叙事及荅文清公濓洛闗闽之语似非老阙之辈直理吉氏家传诚史笔也使当时史迁见之亦必低首许与） 

　　荥阳外史集巻七 

　　●钦定四库全书 

　　荥阳外史集卷八 

　　（明）郑真 撰 

　　○记 

　　豫斋记 

　　忠翊校尉漕运庆绍所工户韩侯将名其斋居之室取连山易筮之得雷出地之兆筮史曰吉是其繇曰茫茫堪舆至阳发舒君子得之利厥攸居动无不顺佚乐舒徐悠哉优哉造化与俱斯其为豫之义矣乎于是以豫名斋而属记于予予谓圣人作易以前民用有象焉有占焉侯以象占而定居室之宜其有得于圣人作易之旨哉予尝读四圣之易而以连山参之则知造化之理载诸简册者一而已矣豫者安和恱乐之名豫之为卦上震下坤一阳居四而五阴随之有豫说之义焉侯之于是斋也温清之暇终日宴坐心念澄黙得夫坤之静者也及其事为之际则发奋果毅期于必行是又得夫震之动者也静而动动而顺顺而成其为豫何如哉虽然豫固以说为义矣然溺于骄肆则鸣豫而致凶失于中正则盱豫而有悔之二者侯固无是矣其尚慎其诚矣乎九四之爻辞曰勿疑朋盍簪葢以至诚不疑则同类合而従之其为豫葢无大于此者然则侯之斋居葢不特为一已之豫而已其必将由已而致天下于豫者乎以是观之筮者之言于是为有征矣连山之易岂欺我哉侯名（阙）字（阙）昔受知于今丞相康里公以千夫长戍于瓯粤间遂以功升读书有文章幼尝受易于乡先生骆君伯善先天之学心传面命故予敢诵其所闻者以谂之是为记 

　　方斋记 

　　莆田吴先生义孚年五十余龎厚老成学贯经史而尤邃于书隠居深山中杜门立言以自见乃洪武壬子有司敦迫就试闽省遂领荐书计偕春官中书省臣议以中都兴龙之地教职之重宜使进士为之于是先生来为鳯阳府学教授既至日进诸生训以性命道徳之说退治一室寝席其中织芦以为葢障架以横板上下书史旁设几案置觞豆之属外编竹为篱植丛菊数本客至对坐清晤有酒辄醉不吝也尝曰兹室虽陋然审势面阳位正而方正吾儒者居之且吾尝以执方忤物而不变也将守此以终身焉于是扁以方斋而命真为记夫方者圆之对方圆规矩之器也天下之物举不能违之然圆凿方枘昔人固知其龃龉而难入矣况夫后世俗尚之趋其有不喜圆而恶方者乎且夫士之处世不过言行动静四者而已随时而圆转之其有合于理者耶有人焉立心以正守道不回言行方也动静亦方也不偏焉不倚焉顺理而行之功名富贵死生祸福不以为欣戚也君子之道孰有加于此哉先生累世科第有司尝表其里曰桂籍宋时为太守者五人有万石君之号曾大父珤由进士通守潮州北兵至守节死义大父请学上舎生值宋社移隠居不仕国清湖灌溉一郡淛省平章乌玛喇欲湮为田上舎慨然争之累年湖得不废虽时异事殊民至今称之父柏字庭坚号石亭布衣儒素克守先业先生七岁失恃石亭令就外傅见其记诵喜而谓曰吾家诗书之泽其在兹乎不幸石亭即世先生年方十五有持家之责至二十有九厉志发愤师郑先生献可林先生学矩以及丁先生文逺学矩元进士知福清州冈孙之子文逺则其高弟也问学渊源葢可见矣今以教席之尊任斯文之寄而所以自处者如此可谓不负所学哉唐次山元公尝作惠圆先生喜方而以名其斋居其何愧于古人也耶抑又有说焉易曰直方大不习无不利夫敬以直内义以方外君子所以法坤道也敬义既立徳斯盛矣何假于习而后利哉先生取义于方其善于用易者耶真忝教于淮托在下执而亦以不能刓方为圆见诮于众先生独咻噢之奬厉之葢志同道合有如此者属笔纪事不敢以浅陋不文为解先生其尚有以教之哉 

　　约斋记 

　　松江陈氏为巨家名族自其先世尝以好义称于乡里名布字孟敷者年几四十清慎修谨而种学绩文不倦不怠早尝受易于嘉禾鲍先生仲孚洪武六年以儒士征试吏部中选授宿州儒学正宿为汴泗要冲自金宋以来为用武之地际今天下一统文教聿兴而宿为中都畿甸孟敷讲授之暇退归所寓端居静念人莫窥其际自题曰约斋云予尝以使事过焉叩之曰子何以约为哉孟敷曰吾自志学时尝欲推已及物斯文之过我者得用其情焉然事至物来必裁制品节而后可故字孟敷而以约名所居敷有广博之义约有要束之义二者葢相须也今因于羇旅所谓约者非向之约矣予应之曰是何伤哉亦足以见子之志矣夫守约而施博者善道也天下之事宁有约而失之者哉是故约之以礼约之见于行也博学而详说之约之见于言也言必以约则有纲有要不泛然以无统行必以约则有规有矩不侈然以自放约之时义大矣哉孟敷年壮力强心存惠济交接应酬必以其礼而忠信笃敬见于日用常行间殆易所谓纳约自牗者耶乃今以教席之尊任斯道之重将使成人有徳小子有造其于名教信非小补也异日升之馆阁进诸廊庙将见学之所及徳之所施大有以慰夫民生者非徒简俭穷约之谓也虽然君子之徳当论其世孟敷居家时尝事其从父充之先生充之亦明易学两领乡荐元至正末年张士诚据吴中分兵畧地松江充之散家财聚义士与官军相犄角及敌战屡捷同里有背恩反噬者引敌兵为内应充之兵衂家毁仅以身免省宪交章论荐得授江淛提举入圣朝知和州事归老于家以卒予家海上时尝书其事比之辛谠成败非所论也夫善善及其子孙况其节义之着足以裕夫后人者耶然则孟敷岂终约者哉并书以为记 

　　常斋记 

　　括苍王景彰先生教谕怀逺县学治其斋居之室以蓍策筮之得易之恒筮者曰吉恒者常也久也常故能久久则悠逺矣且恒刚上而柔下雷风相与巽而动有恒久之义焉于是以常名斋而求记于予夫天下之理亦惟其常而已非其常则为怪为异为变徒以骇耳目之观聴奚可哉子不观诸宇宙间乎日月星辰之运行山岳河海之流峙四时之行百物之生形形色色厯千万年无有差缪不常而能之乎人于其中贤愚贵贱固有等差而彛伦日用之须修齐治平之要岂外乎是常者哉书曰彰厥有常而子思子于中庸之庸以平常之理言之而张思叔座右铭亦曰常徳必固持噫常之为义微矣哉景彰世为括苍儒族而清谨好修力学不倦为古文歌诗皆典雅蔚赡可喜洪武壬子以文词领淛江行省乡贡进士荐书计偕京师选部将奏以官力辞不得遂领怀逺教职以去怀逺鳯阳属邑涂山禹会之地兵燹以来学校之事有所未遑景彰既至而馆舎萧然在学子弟皆复业之家樵牧童竖迫于有司勉强应命从师授业之诚无有也景彰曰吾惟尽其职焉耳昼夜程督不见有不堪之色人以是敬惮之斯其有常之吉士而得于易之恒者耶视夫好高立竒索隠行怪以钓声名取利禄者相去何逺哉虽然恒卦之九三爻辞曰不恒其徳或承之羞上六振恒凶所以深戒人不能固守其常者国家文治大兴菁莪乐育之盛前古莫及景彰皋比之席已越三年将使久于其职以遂责成焉者无以轻动为也传曰肆成人有徳小子有造古之人无斁誉髦斯士于景彰窃有望焉景彰曰筮之言信矣抑或子之说其亦有以教我乎于是乎记之 

　　树徳堂记 

　　传曰民之秉彛好是懿徳徳者人心所同得也而书言树徳务滋者何哉夫树徳犹树木也晋人谓十年之计树之以木百年之计树之以徳夫其坚固而不拔则盛大而无穷徳其可以不树矣乎四明韩氏出自高阳有字君垕号妙心居士者由定海徙居郡城以勤俭致产业天性孝友好善乐施尤向慕佛乗年六十有三而终有子二人长惟善次可善克承先志益大以振惟善有子二人长懋简号节斋不乐仕进淛省两以庆元幕长荐不为就次懋和号务斋由庆绍海运千户三转至海道都漕运正万户积阶由忠翊校尉至奉议大夫奉议贵为三品有司奏当疏荣二代于是妙心赠中宪大夫追封高阳郡伯惟善封太中大夫高阳郡侯其职皆以海道都漕运万户云圣运肇兴懋和以闲良谪居汴梁郡侯与长子懋简力贡赋以奉有司尝奉命旅朝京师拜伏奉天殿下面闻圣谕赐酒食以归恩意醲渥夙兴夜寐用图报其万一噫非树徳之极其至是乎予客居中都郡侯之孙名中字允传以书来言曰韩氏世泽非一日矣先曾大父郡伯善庆之积大父郡侯遵守以至于今若子及孙之盛先生有以知之先叔祖可善翁扁其堂曰树徳蒋先生徳纯者实为之记藐焉弱息无所肖似亦欲取以名其所居幸先生为执笔焉夫君子之于人论其世而已论世者不于其人于其徳徳之树也如甘棠之勿翦嘉树之封植斯可矣使夫怠惰放弃弗树弗艺芜废而茅塞焉至于雨露之养人事之不齐或偃以拔或撼以摇其能有所获也哉若稽前史韩以国氏汉唐及宋为将相为牧守为名儒士大夫先后相望其年代之逺谱牒之殊不可攀援而强合然泝源穷委所以兴怀先哲垂裕后昆者可不思所以生息而蕃衍之乎昔端明苏长公铭王氏之堂曰郁郁三槐为徳之符树徳之谓也夫树木者常待其熟树徳者亦待其熟木之熟徳斯熟矣徳之熟徳其可胜用哉允传气貌清修循循谨饬读书工文辞溯妙心之传已四世于是勿替引之自根而干自干而枝而叶广大高茂可几矣传曰绳其祖武受天之祜于允传切有望焉予既书其所以以示鄱阳周先生克复先生曰某以先左丞玉雪公使命淛东知鄞有韩氏久矣然微先生之文不足以发之因用古篆法题诸篇端且扁其额揭诸楣间云 

　　慎独斋记 

　　国学生严陵王以宁奉上旨赐袭分教中都之属邑之临淮邑大夫乐侯瓒命父老考古者党庠闾塾之制为之建学率子弟二十余人事之以宁朝夕讲授不倦既闭门不与物接端居静念深有得于先师曽子子思慎独之说喟然叹曰至矣哉圣门传心之要也信矣哉理欲善恶之几也可不思所以用力哉因以慎独名其斋居而求予着记昔者儒先之论详矣尝试以其说身体之平居暇日燕坐寂然融心会意湛然如太空明镜天下之物不足以动之而其好善恶恶之诚存养省察之实固已黙具于中矣或者事机之来势会之乗一念之发或有不谨而幽暗隠微之间少不致察焉则不免于自欺之蔽而其离道也不既甚乎是虽人所不知而其手指目视亦不可掩矣以是而曰吾将以慎其独也繄孰信之哉今以宁之居是斋也扁焉而朝夕观焉则其遏人欲存天理诚中而形外者不徒一时为然而时时皆然则不必乎不睹不闻而始有所谨矣精义入神气象具见小而扫洒应对外而出门使民大而天徳王道之纯亦不已功用所及言语云乎哉诗曰潜虽伏矣亦孔之昭独之不可不慎也如是夫子尝有言曰世之学栁下惠者未有若鲁独居之男子而后世亦有借此以明慎独者以宁气温貌恭在乡党循蹈规矩入成均以明经中高选博士先生称之是固能心曽思之心于数千百载之上矣岂止鲁男子之学栁下惠者耶予家东海上朅朅而来块然独居虀盐薪水朝不继夕而清苦自甘于今三年窃尝儗古盘盂之戒书其辞于室壁曰慎厥止汔小愒相在屋漏尚不愧书于枕席曰梦寐处罔或愆明灵司之眇幽玄书于户牗曰仁为枢义为阈敬尔威仪慎出入乌乎兹言予其勉旃此皆慎独之要也因书以遗以宁庶几相与警惕以无负名教矣乎以宁斋居在清流门水帘洞南昔传有蜀卒自青城山来访求水帘先生者葢古仙遗迹云并书以为记 

　　自省斋记 

　　真年十余岁时挟册侍先处州教授侧先教授谓真曰志士之为学当有其要为学之要其惟自省矣乎昔之日孔圣之道传之曽子三省之功不以一日废也今去圣门数千百载其能有学曾子之学者乎呜呼汝勉之哉真服膺先训至今凡三十年然而一日之间事至物来是非取舍忤于理者多矣反而求之其能不愧矣乎洪武六年夏五月忝以淛江进士典教于中都畿邑而天台呉叔祥氏以谪居密迩尝过而访焉叔祥方以讲授为业草斋数椽仅庇风雨丱角之童劔侍林立叔祥端坐其中起而迎之如旧相识従容言曰鸩毒生于宴安徳业成于忧患古之人未尝不致谨焉往吾自东海上来居濠梁计其道途所经余二千里鱼鸟与东海邻饥渴顿踣者数矣今幸而就衽席之安得与二三子朝斯夕斯以从事简册者斯文之幸也其有所惕厉矣子因以自省名斋子其有以教我哉真闻而有感焉窃意叔祥庶几有意于学曽子也夫人所以立于天地间而为万物之灵者以有是心也心之在人谓之有物则不可以形像求谓之无物则其日用常行亦无非心之所为而已一念之间善则交修过勿惮改审乎天理人欲之判囿乎流行赋予之中斯其为自省之道矣哉叔祥南冠之士北来于兹悄焉羇旅常情匪堪顾方以反身修已为进徳入道之域其志行不可尚矣夫濠梁国家兴王之地贤才之所聚车驰辐辏叔祥志学如是有司固将转而上闻矣真老病骎寻简编荒落而趋庭日逺无従是正方将与叔祥究竟曾子之学殆恐公交车之召敦迫上道非老生所能挽留也 

　　立志斋记 

　　鳯阳府学楚生闗家居中都之道门前望独山后睨长淮城郭之高大宫阙之壮丽一寓目而尽得之予与教授莆田呉先生义孚同在斯文尝以公府期会往来二十里间过其庐为之憩息生之父谷石翁谨悫笃实而尤切于教子出酒馔相劳苦先生谓予曰吾忝教职无补事功弟子员若生其几乎号其斋居曰立志俾予记之夫士之生以桑弧蓬矢射天地四方示夫志之所向也自髫而童童而冠有成人之道焉成人之道非立志不可也志之立则事必成功必遂不尔其不至于頺堕而委弃者几希且生不观诸射乎张尔弓挟尔矢彀满而发不至于中的不止也生之立志如射之志的斯可矣常存于平居无事之中不离乎困穷患难之际夙兴夜寐弗忘也安荣顺适弗堕也志茍立矣则自格物穷理处事接物以至于齐家治国平天下无所往而不得矣孔子十五志于学又曰志于道而孟子亦曰持其志生知亚圣之资犹若是况学者乎生清修明敏读书解义音吐清畅学为词章亦时有可观者以是日求其未至其于道也孰御国家诞兴文治以诸生进者不次超擢为御史为部郎为郡守为承宣布政使者先后相望生既有志于学异日进之朝廷所以烜衣冠之华耀袭簮组之光荣者其不权舆于此乎诗曰肆成人有徳小子有造生其勉乎哉予不敏不文辄因吴先生之言而为记之 

　　不贰庵记 

　　同郡周舜言氏隠居城东偏一室数楹窻明户虚阳光交映外有山石高一二丈许若戈鋋搜疏玲然珑然■〈石含〉然呀然萃而聚之培以沙土植丛竹数十本间以幽葩异草雅淡静素芬芳清洁有林野之趣舜言屏絶人事挟策之暇静居黙念间以微疾亲岐黄之书既心定神完觉恍然自得者乃号为通一子而其所居曰不贰庵云以予有交义之厚求执笔为记作而言曰甚矣子之善于立名也夫一者数之始二者所以配夫一也一者竒而阳二者耦而阴天地生成之数也自一而十十而百百而千千而万亿及于无穷而卒归于一也故天下之理一而已矣宁有贰乎哉子不观诸天地间乎日月星辰之运行阴阳寒暑之代谢山岳江海之凝聚流溢鸟兽草木之飞走生植与夫礼乐鬼神之奥器用度数之详自然而然而不抑之使然者其非理之一也耶葢万物各具一理而万理同会一心故即诸物者即诸理可也即诸理者即诸心可也心即理理即心通乎理之一者由其心之一也通一则不贰不贰则不杂不虚伪不间断如是则自吾身而推之家国天下事至物来皆一以贯之而无碍于其间矣是岂非善学者欤虽然一也者诚也不贰所以诚也书曰善无常主恊于克一所以言诚也而先儒朱子者着敬斋箴亦曰勿贰以二勿参以三亦即所以为诚也诚之时义大矣哉诚故不息不息则久久则专乎一矣专乎一则其不贰也可以终身矣尚务其诚矣舜言闻之谢曰先生之言良是哉佩服书绅可矣遂书以为记 

　　去非轩记 

　　同郡蔡景和氏年三十余性资明敏仪矩洁修居于郡城东北厢近郑魏王故第王在宋时以甘盘旧学身相理宗端平之政号称元祜今其园池废为墟市而犹以郑氏得名景和居其间有冠带之遗风当海宇清平晏然自适泛观经史究古人立言行事而有得焉踵门谓予曰天理人欲同行异情谂其是非而取舎之吾未之能也窃有志焉将以去非名轩可乎予应之曰可哉夫人之生也得天地之气以成形五常之徳莫不具焉浑然至善而无有驳杂也大中至正而无有偏倚也初何是非之云哉自世学不明人心锢蔽喜怒哀乐之发声色臭味之交固有汨于形气之偏而忘其徳义之正于是昧者日趋于非而莫知所以为是者矣圣人忧之本之以仁义节之以礼乐刑之以法度使其就是而去非者于是为至是故非法不言非道不行则夫子告曽子以孝亲之本非礼勿视非礼勿聴非礼勿言非礼勿动则夫子告颜子以克已之功颜子去圣人未达一间曾子亲得圣道之传而其授受之际指是为则所以遏人欲而存天理者其要莫重于此矣景和于是而用力焉其亦庶几矣乎虽然善学者持久之功一日之间事物之来千态万状是非取舎之心少有间断则混淆错杂而利欲従而蛊蚀之矣然则如之何其诚矣乎诚则明明则久久则是非判然矣推之于日用其于道也孰御哉景和闻之曰子告我以圣贤之学吾殆自是而有进也耶请书以为记 

　　荥阳外史集卷八 

　　●钦定四库全书 

　　荥阳外史集巻九 

　　（明）郑真 撰 

　　○记 

　　东园庄记 

　　松江黄氏世有隠徳至仲瑱先生以老成浑厚之资道徳文章名满淛右在先朝以易经三领乡荐缙绅士大夫若蜀西虞文靖公金华黄文宪公尤敬礼之值世事既非迄于不用圣运肇开谪居临淮即锺离子古城南相地一区斩茅葢堂挿竹成篱艺蔬成圃凿荒涧以供饮犂荒畆以供食客至酒殽随所有尽欢而罢一榻就睡不以形累也旧所蓄书数千卷日坐堂上与其子立敬讨论相为师友其同乡故家子弟在丱角者求为击蒙亦欣受教育之其所居地旧名东园里且扁为东园庄莞尔笑曰吾其为东园公乎于是立敬致其言于真且请着记夫隠显异途行蔵殊致登廊庙者溺富贵而不返入山林者甘贫贱而不悔夫随时取中无入而不自得焉者贤士之所以自处也先生非仕非隠而优游従容庶几于全节完人矣世之刍狗营营乍起仆变灭者不知其几何哉昔西山先生蔡公元定且贻书戒其子曰独行不愧影独寝不愧衾儒先君子处世律身有如此者先生年逾七十家在大江之南而贫不忘道老不忘学去古人何逺哉国家子育斯民劳来安集咸适有居若先生者返诸吴淞与三髙士神交千载殆恐东园之胜不得专有矣传曰时止则止时行则行先生之谓乎真为儿时黙诵先生科目之文岁月云迈华髪骎寻眇焉淮海之乡幸得相见屈行辈为忘年交先生之待真者厚矣执笔纪事其何敢当哉腼颜泚额用以复诸先生云 

　　东涧草堂记 

　　临淮鳯阳属县葢古锺离子之国出县东有古城春秋成公十五年晋士爕会吴子寿梦昭公四年楚箴宜咎城锺离即其地也由古城复东行里许涧水横截而清驶激越白石磥砢明彻可数架石梁以渡名五里桥桥之左厥土燥刚而磅礴广厚南望定逺诸山髙下起伏若屏幛之环几席之奠也松江夏氏士良系名谪籍得而乐之构草堂以居耕田饭牛温饱仅足暇日取古金石遗文阅之实与世相忘者焉士良汉四皓黄公之裔其先自吴徙华亭儒素起家以好义称乡里朝廷旌表其门至士良葢四世矣勤俭自厉克振先业而折节于名士大夫间尤以文字著述有声时境内承平富家巨室雄豪相埒彼其峻宇雕墙被文锦绣而金玉钱货谷粟布帛足以极耳目口体之欲粉白黛绿者争妍取宠日与市井游酣纵风月间士良虽在亲戚故旧藐若途人曽无一毫喜戚加于其心者物换事非天涯流落有过草堂者谢愧焉累累然依依然低首下心索莫罔措士良常笑语予曰礼义亷耻士之所以保其身也世宁有是者耶予释之曰士君子安于义命之正无所往而不自得焉立身一败万事瓦裂可不知所重哉士良累世诗书所守所养一归于正谪处不异家居向在富贵不知其为富贵也今在贫贱亦不知其贫贱也视夫奢淫自纵丧败相寻展转顿踣卑污茍贱而不耻者彼何人斯且夫地以人而胜君子之于世不求名而名随之况其燕游之所在人有不可忘者耶士良之居于此四方之人来者往者遇而憩息焉者视东涧之水益有光矣昔者周颙之居钟山杜甫之居成都皆以草堂名二公之出处进退兹不复议观士良之自处与其所以处人者如此可不愧于两古人矣诗曰维其有之是以似之士良之谓乎是为记 

　　东轩记 

　　鳯阳古禹会之地今天子以王业所基定为中都先朝将相大臣多奉皇居前参知政事方公卜宅旧城于其地东偏斸土树楹植以修竹藉以芦而茅覆之穴墙壁以成户牖甃瓴甓以通径隧幽花芳草杂然前列内设几席庋书史图画披玩讽诵朝斯夕斯于以舒愤懑而挹幽爽者焉一日公率众客落成从容言曰大明生东天光之普照也万水朝东地势之下趋也天阳也地阴也阴阳之理有固然者矣且东者四方之首于四时属春于五行属木于五常属仁于八卦属震世之辨方所分位置必以东为首称东所以受生气也吾以东轩命名可乎真起而释之曰此自其迹而言之耳由公之心葢无适而不可者奚以方所位置为哉夫身有定在理无定在理存诸心心者身之主也今夫以一身之微居一室之内视之若块然矣然而心与理融意与神会四方上下皆吾一举目一举足之间是非取舎惟义之从不以贫贱富贵而移也死生祸福而变也公在至正间尝预典大藩参大政固尝以天下安危民生休戚置诸念虑矣事去物改委质来归甘与齐民为伍向之功名势位曽不以挂诸口故其居是轩也心澄虑清游观物表葢将等古今于须臾齐得丧于一致仅仅焉寄足一区追逐形迹而指其东西云乎哉先民有言曰用舎无与于已行蔵安其所遇公其庶几有得于圣贤之学者耶众客闻而韪之公起而觞酒数行请记诸壁上公名文敏字存诚故平章越国忠愍公次子尝受经于陈叔夏先生博览善记而尤精于诗云 

　　南轩记 

　　鳯阳府庠许生志学公敏居临淮县古城之东五里桥扁其读书之所曰南轩予尝过焉笑而谓之曰子欲为南轩先生乎公敏拱手谢曰志学以所居面南故云尔若南轩先生某不能知之亦岂敢望之哉予曰士生斯世其当以圣贤自期耶夫南轩以魏国张公子著书立说传之天下后世载在史册列诸从祀诚非后学所可拟议然其立身行已不过仁义忠孝之实故其于日用间则宅心髙眀表里洞然而勲门相阀曽不以为意入朝请对则正容肃襟从容密勿于广厦细旃之上不以人主意向而有所随顺莅官政则四典大州图上经畧建置事功而宸音涣发嘉其弗忘葢其闻道甚早大本卓然有如此者尝与考亭朱文公东莱吕成公相与论辨往复辑成近思录一书于是志同道合至于无所为而为一说子朱子取为名言惜乎人亡国瘁而有吾道益衰之叹矣夫生于二百载之下去南轩若彼其逺也然想其仪型固有兴起而不已者子言其所言行其所行则亦南轩而已矣公敏世家松江富厚多赀事去物改朅来濠梁文献老成若莆田吴先生义孚同郡黄先生仲瑱天台李先生廷铉皆得以考徳而问业焉退居轩之下黙思静念必有深造而自得者矣想夫盛夏之交天日卓午四窻洞启清风徐来尘坌息而炎郁苏也顾瞻左右图书有秩肃襟正坐悟对古人而心境湛然了无一物于此时也气象何如哉公敏曰某未之能也愿学焉书以为记 

　　清白轩记 

　　栁州府知事慈溪孙原哲自栁江以书抵中都临淮谓真曰往年令先君子求我先生讲道龙山以知行体用训学者原哲摄衣往先生不鄙弃之程督启迫不少倦先生既去原哲卒业于家因得日趋于正而不失为士者先生之教也后先生没十余年际今圣朝以六科取士原哲以有司敦迫入京师羣试吏部中选遂拜栁州之命栁逺在蛮广间珍货所聚贸易轇轕不絶于道视之一无动念惟是簿书期会之冗朝以竟夕而徳薄材謭深惧弗胜勉以平日所闻于先生者竭力笃行以无负国家委任之意因扁所寓轩曰清白幸子为记之以昭世契可乎真捧诵再三陟岵兴思为之泫然因折简以复曰原哲可谓能信所学矣夫幼学壮行后先一揆莅官临民盍先律身清白者律身之本也清者不浊白者不污清斯白白斯清矣独不观诸古人乎羊续悬鱼于廷裴寛瘗鹿后圃子罕之寘玉杨震之却金简册所载炫耀烜赫夫万古一心持之以正守之以公而无少私曲焉湛然若氷之在壶而渣滓不得留也皎然若月之在天而尘翳不得入也若是于古人何逺哉孙氏四明阀阅在宋时以科第显载郡乗者相杂有讳因者以文章名天下原哲纂承厥绪当明良相逄之盛选部识鉴之明荣恩美赐従事府幕世泽之遗师承之契有没齿勿忘焉清白之操终始不变闻望以隆而爵禄以增真虽相去万里有若亲觌面于晤语间也是为记 
　　予向居四明与求我郑先王定交先生讲学慈溪龙山时过従识邑子弟孙原哲座下先生谢世予承乏淛阃得别业龙山闻人誉原哲不絶口及予来濠梁而原哲由儒入任知事栁幕以亷谨称每乐道之今观先生之子千之为知事着清白轩记固信其为人昔吴隠之在广南酌贪泉而清操愈厉能知古人用力焉斯足以保其清白矣栁幕长叶■〈艹曳〉与予友也盍亦以是语之浚仪赵宜讷跋 

　　虚白轩记 

　　予往年尝客东海鲛门岛上溟波际天一瞬千里秋髙气清明月满空若玉轮金镜清光透澈毛发森竦及夫玄阴闭冬烈风吹雪琼台银岛巍峩千迭于是时也一榻生明因谓人曰庄子引孔子所谓虚室生白者殆谓是耶或者曰此庄生寓辞尔吾夫子安得有是言哉庄生之意以为室虚则阳明生心定则天光发神专所司内景不逸外尘不入灵府湛然真君莹彻茍为不然是犹骥伏槽枥而驰意千里矣葢道家修治之说例如此非吾儒所谓本然所赋之正理也夫人所以生者理与气而已理存乎心冲然其虚而无有蔽塞也洁然其白而无有污浊也一旦声色气味之交耳目鼻口之欲于是虚者塞白者涅矣圣人忧之示以诚敬之要存养之功使之致谨于动静几微之际有以遏人欲而存天理则此心体段本然全具常见其虚且白矣独雪月时也耶予闻而韪之亦已有年际今圣运肇开忝以乡贡进士为中都学官以郡太守命奉诏书録黄开读寿阳而国子生毗陵髙允升氏以上命分教其州之子弟以虚白名其轩居请寓书求着记因以向所得于人者告之允升气质清修问学充实造诣之至岂予所能测识哉想夫太空无尘傲睨上下心融而意怡歌小山之丛桂挹肥水之清涟与淮南八公神交千载殆不知有人间世也岂特所谓吉祥止止也耶虽然闻之周子有言曰圣人定之以中正而主静而子朱子着调息箴有曰鼻端有白我其观之此圣贤内修之学也夫虚斯白矣然则允升之学其求之此乎求之彼乎 

　　无墨斋记 

　　国家奄有方夏文治诞兴科目取士具有成式有司奉行惟谨士凡一材一艺者皆得对扬显命盛矣哉惟严州府淳安县之武氏为其乡望族字仲亷者修身慎行四十年矣乃洪武六年有司将以六科荐之天官仲亷亟往力辞其畧言曰某谚所谓无墨者也平生昧文章义理子虚客卿之诞尤羞为之不能与笔砚同污譬犹白圭之玷不可磨也沥肝胆倾肺肠当见之某岂忍欺也耶有司不能屈竟免归仲亷即淳安冬岭之阳缚茅中平山耕田取给间取无墨二字扁其斋居缙绅士大夫及乡先达长者咏歌成什以真与其従弟国学生仲友氏同寓临淮介求着记作而言曰仲亷可谓清白之士矣昔孔子尝语仲由曰涅而不淄士君子之节人固不能浼也已若夫墨翟之悲丝扬雄之守玄意固各有在也然翟之兼爱终致无父之罪雄之寂寞不免投阁之讥往行前言审择其可否者尔仲亷尚志圣门甘心静退以为役役以劳神不如黙尔以忘形庙堂爵禄之宠荣不如山林泉石足以栖息燕宁也故其托鄙谚以无墨称者葢如此噫何其贞且固哉真在元至正间就试淛闱识前乡贡进士仲源先生葢仲亷従兄行也以先人教授尝与之友用父执礼见时座客有戏谓者曰唐世举人曳白者饮以墨汁今时尚然子其勉之真敬受其言力学不怠恭逄圣运以明经首选辱分教席追想前烈合并之盛有如一日而去坟墓逺亲戚南望悔恨以为不若仲亷托无墨之愈也天其或者幸得告还当尚厯钱塘上严陵过仲亷所居与论先契叩以所藴其果无墨乎否耶于是乎记之仲亷名仲清号愚隠道人奉母至孝乡党无间言云 

　　晚节堂记 

　　士大夫砥名砺行恒见盛壮时至于齿发向衰克以完节自保者几何人哉夫知功名势利之足慕富贵丰厚之可羡则夫贫贱患难寂寥澹泊固有所不堪者矣有能慎终如始克享天年斯亦难乎哉四明马懋善父年老气苍尝従乡先生胡继善工文辞服劳藩省谋猷赞画逹官为之器重际今圣运谪居濠梁受廛为氓斩茅盖堂售岐黄之学优游终老号菊龄处士而名其堂曰晚节朝斯夕斯庸以终其身云适朝廷切于用才凡以宦籍在临濠者皆征诣公交车懋善力辞曰某老矣无能为矣衣币食麤用以全吾节而已爵禄非吾节也遂免归予闻而为之喜曰懋善其知静退之宜哉在易蛊之上九不事王侯髙尚其事遯之上九曰肥遯无不利髙尚则不能卑屈肥遯则无所系滞懋善殆学于是者矣懋善世儒家先君子良可碧翠翁以孝行称两授淛东宣阃荐书为温衢学官家庭之训手泽具存懋善服膺久矣而又为史大资家子婿大资事宋穆陵为名法従宵人执政退居沧洲十年屡以书劝其兄卫王罢相懋善葢尝视其泉石之胜而想慕其人矣盼桑榆之日晚怀松栢之岁寒能无慨然于中也耶夫仰止髙山先烈如在惟吾四明文献冠东南诸郡丞相郑忠定魏王端平去位归卧东山号安晚先生人以谢安石比之忠定勲名爵位诚非后人所可拟议然名节天下大闲岂以古今贵贱言耶予与懋善俱四明人也故以乡先达事告之非以励懋善并以自勉焉洪武十年岁在丁已正月既望乡贡进士同郡郑真记 

　　养生堂记 

　　于越戴氏自江左晋宋以来代为宦族在萧山者其支裔也有名潜字起之者尝登安阳韩先生京北杜先生之门而亲炙于金华朱彦修先生彦修许文懿公门人邃性学而尤精于医爱起之勤敏凡医家论著悉以授之故起之迄能以医鸣年二十余薄逰湖海间缙绅大夫啧啧称之其学大槩多祖东垣李氏云际今内附以尝为吏例居濠梁濠梁国家兴王之地五方之民星聚云集而不习水土恒至疾起之辄与善药以金帛酬之者不辞贫不得钱者亦不问所居在大东门外五里桥北控淮河南望定逺诸山云烟风雨幻化朝夕起之乐其逺静树堂四楹覆以重茅凡神农本草虫鱼草石之类兼收并蓄扁曰养生求予记之夫人位三才之中立万物之表五常四端其理也四肢百骸其形也日用之间饮食衣服以养其气体声音颜色以养其耳目舞蹈歌咏以养其血脉性情至于君臣父子夫妇昆弟朋友之间周旋交际之文足以尽彛伦之则明分义之严其于有生之道葢无一之不备矣然或动息不时节宣失候疾疢所攻死亡旦夕于是时也妻子且环视而泣矣其它所有何足恃哉有医者焉明阴阳分表里察色以知证因证以知脉投以药饵砭爇之具而济之烹炮和剂熨烙按抑之法使夫卧者以兴昏者以醒尫羸者盛强喘息呻吟者宴安而平复然后其人始得以顺五常之道遂万事之宜而道徳性命之正皆在于我矣斯不亦养生之明效矣乎而起之有得于此诚足以见其名实之允称矣虽然君子之于人亦先观其所自养耳故养頥见于易养气又见于孟子养之时义大矣起之所养何如哉屈子有言曰一气孔神兮于中夜存虚以待之兮无为之先起之所养正在于此岂徒以药饵为济人利物之具哉所养既成仙风道骨恍不知其所之矣异日昆仑不死之乡闻有衣冠而游者非起之其谁也耶是为记 

　　植芳堂记 

　　松江沈复吉来居中都东市口以三圣人之学鸣作堂以居问名于尊翁文举父文举以植芳扁之予尝过焉见其崇檐层砌髙下中度而虚户洞开方席静设以延广爽而涤尘坌也左右前后芳葩幽蕤丹红杂而文章烂也淮天晴旭芳馥熏蒸而融液透彻精气入而麤秽除也因起而谓复吉曰此岂求名而弗得者耶夫芳之为言熏也熏与莸对称而不以相入犹小人之不得以并君子耳熏莸之莫辨也久矣矧有知所植芳者哉昔屈大夫着离骚以芳馨为仁为义为君子而以恶臭为谗为佞为小人是非取舎固有所分矣然而鶗鴂既鸣兰芷变而荃蕙化矣纷吾有此内美将焉佩謇吾法夫前修将焉程乎此原所以不忍屈心抑志于上官靳尚之徒而甘従彭咸之所居焉千载之下诵其言而深悲之乃今圣运休明羣贤彚进复吉在辇毂下晦迹不耀而芳香自珍乃若同于楚大夫之为者意果安在哉噫君子之于世亦观其所处焉尔原以谗见逐者也三后之纯粹原固不得而见之矣而其言一则曰茍得列乎众芳一则曰哀众芳之芜秽忠国爱君之心实拳拳焉乃今沈氏一家父子之贤堂构之重所以命名者在此葢因夫济人利物之心丰殖其胤祚使尽夫人力之至以责报于天耳夫其心之所存道之所存也方之屈大夫其孰多乎哉且夫以天地生物为心风霆之鼓动雨露之滋息有不知其所以然者生物既遂纷纷总总不能以一端名也有人焉通其理而神其用天地生物之心在我矣心即仁也仁也即所谓徳也植芳斯植徳矣徳盛则仁熟矣徳之盛仁之熟馨之闻岂特一堂之名哉系之以辞曰归哉斯堂纷其植兮芎蓍参苓间芷术兮灵厖夜吠变殊质兮和风斯扇芬其苾兮孰其撷之筐筥积兮以爚以蒸或炮炙兮七剂维良起沉癖兮咄彼二竖逺避匿兮民吾同跻仁寿域兮神圣在天同日月兮七经有春启槖钥兮邈彼化枢生物育兮繄芳之植符尔徳兮善植斯获盍自力兮毋怠弗忘勿揠拔兮芬其难亏畅以达兮徳音孔昭用不极兮植之培之后无斁兮词讫复吉以示其尊翁尊翁文举父曰懿哉斯言也几于橘颂矣意者先生其以古人望汝乎乃请书为记 

　　荥阳外史巻九 

　　●钦定四库全书 

　　荥阳外史集卷十 

　　（明）郑真 撰 

　　○记 

　　易安斋记 

　　同郡项子希昭家于锡山之阳辟一斋为讲诵之所取陶渊明归去来辞语扁曰易安故参知政事鄱阳周公伯琦为书古篆而天台孟先生子重着之铭诗以予有往来之契复请为记予作而言曰韪哉希昭之有得于渊明也夫渊明也萧散夷旷何有乎车马之荣轩冕之贵哉而使其令于下邑朝夕遑遑簿书钱谷视之不啻敝屣矣解印而去固其夙心特未有以发之尔一旦督邮人至然后五斗折腰见于声嗟气慨之间而去之心始得而直遂矣故其辞曰审容膝之易安所以深志前日之倦且劳也千载之下诵其言而想其为人固有兴起而不已者况即所居以命名其不声随影接而意悟神领者乎且安者危之对人情莫不喜安而恶危然而安不易即危不难蹈者何也亦观其心之所适何如尔心之所适者正则虽髙山深渊祸患不测固将转而为安心之所适者不正则虽广厦细毡燕娯自适固将变而为危安之与危一间尔可不慎哉希昭诵诗读书深探旨趣日与二兄希元希周氏侃侃相乐视功名势利曽不一置诸念虑其肯谄屈以取卑且辱乎居焉安焉吾知其安之易易矣抑予又有说焉昔者曽子尝曰静而后能安而孟子亦曰君子深造之以道欲其自得之也自得之则居之安葢皆即夫心言之欲求安者其可不求诸心乎心安则身与之俱安渊明曰容膝易安殆与曽孟相发明矣然则渊明其圣门之徒欤希昭有得于渊明则其有得于圣门之学可知矣其尚勉乎哉 

　　隠乐斋记 

　　汉阳熊徳昭甫扁其斋居之室曰隠乐诵诗读书自适其适者有年矣间以访亲来鄞与予有交好之契俾执笔为记予乃为之言曰世之隠者多矣而鲜有能乐者徳昭以隠为乐其深知隠者哉夫隠者显之对乐者忧之反仁人君子才足以用世志足以泽物忠君爱国存于心锄奸折暴形于色条教法令以成经久之规忠信仁厚以致治平之效功业传无穷名声垂不刋随所意为泰然自足此显而乐者也若夫志在隠幽分甘肥遯冠冕不足为其荣车马不足为其富木石之与居麋鹿之与游澹然无营漠然以宁此隠而乐者也以显为乐者达而在上行道者也以隠为乐者穷而在下守道者也穷达有命隠显以时徳昭乐在于隠而不在于显其志趣可谓正矣且吾闻之地灵人杰古为美谈故楚国有才晋人用之徳昭生云梦居汉阳器宇敦龎言论疏爽葢楚产之最良者际今天下太平革兵偃息士之登金门上玉堂自际功名之会风响云合徳昭顾不能析圭儋爵以取荣耀乎乃今甘与渔樵耕稼者相望于山水■〈亩犬〉畆閴寥澹泊之濵自非安于义命之正其何能之昔孟子尝曰反身而诚乐莫大焉徳昭其庶几矣徳昭闻之曰美哉子之言也斯所谓教我者乎遂书以为记 

　　胥乐轩记 

　　韩氏系出自髙阳今在四明者为令族有名中字允传者年二十余姿貌玉雪而雅志恬然不事荣利辟一轩髙明显敞蓄古今书史图画以轴以巻者多至百计座席累茵褥几格设彛鼎左右布列秩然有序允传宴坐其中与其従弟唯传讽诵披阅旦夕不倦客至焚香啜茗取壁上长琴作佩兰雉朝飞等曲五音六律心融神会殆不知有尘俗事也时予忝以同里馆授其家従其伯父节斋父豫斋来饮酒赋诗允传执子弟礼侍侧属和成章歌数阕尽欢而散闲尝扁其轩曰胥乐请予为记而未遑也洪武癸丑予掌教临淮允传以书来请卒为之因折简以复曰允传可谓得所乐者矣夫胥乐二字多见于诗大抵纪一时燕享之盛尔以允传自其先曽大父郡伯妙心居士以俭徳植业积善余庆以至于今非有车马之奉币帛之供与钟鼔笙磬之娱也而其所以乐者葢以养气体之和适性情之正焉耳即而观之其非士大夫所当务者乎且胥之为言相也乐者动于中而发于外者也士生于世当四方承平宴安无虞従容耕凿取给衣食洋洋乎诗书礼乐之域悠悠乎性命道徳之天凡其日用之间事物之适有以合众心之所同然者将见其晬面盎背施于四体至于不言而喻矣其非胥乐者乎昔者孟子论反身而乐而夫子亦谓朋来而乐夫有以得诸已必有以及诸人已乐矣人其有不乐者乎圣贤之学如是而已岂徒曰一家一人也耶予客居异乡南望千里思昔时合并之乐有不可得天其或者幸遂言归复得过兹轩之下问允传所乐者何事斯有以慰予心者矣呜乎勉之哉是为记 

　　乐胜云间记 

　　乐之义大矣发乎情根乎性合乎礼义晬面盎背施于四体不言而喻者惟圣贤之乐不可尚已若乃观光上国览山河形胜仰宫阙之壮丽覩其礼乐声明与夫风土人物之广厚盛大心广而体胖其乐殆有愈于乡土所居者矣云问朱孟闻氏家饶于赀少好读书作诗有竒气艺术亦精其能际今圣运徙居濠梁濠梁兴龙之地中都肇建四方万里骈集辐辏孟闻既得所止扁所居曰乐胜云间而来谓予曰昔太史公周游天下厯名山大川而其文益竒吾非忘故乡也顾吾所见闻非乡土所有者自今而后问学将日以充知识将日以明吾诚乐焉岂不胜于在云间者乎且达人大观物无不可今天下一家无间南北帝乡佳丽游焉息焉従容周旋以岁以年亦足以全吾天矣予闻而复之曰孟闻诚乐其所乐者哉夫怀土常物之大情不以穷达而异者也昔者孟闻之祖买臣年四十余游长安待诏公交车归为会稽太守此富贵而归故乡者也孟闻乐不在此则其心之所适意之所得怡然涣然融然泄然有不知其所以然者矣买臣以故乡为乐孟闻以异乡为乐亦各言其志也已虽然自乐其乐者不若与众同其乐乐与众同者不私其有者也有駜之诗曰君子有榖诒孙子于胥乐兮胥者相也乐同于人人善斯有以及于后人矣若然者予知孟闻之居非已之所得专也予忝以乡贡典教临淮已及三年虽箪瓢屡空贫亦足乐而羇旅之中不能忘首丘之思尝欲一造孟闻问其所乐者何事而占毕従事朝夕靡遑乃今因其言而得其意如此然念其同乡合并忘形尔汝状松江之鲈唳华亭之鹤其果能不动心否耶于是乎记之 

　　养拙庵记 

　　前平江漕运万夫长昆山丁侯仲徳扁其所居之庵曰养拙属予记之夫拙之为言朴也不琱琢以成资不粉饰以为文与世之所谓巧者对称世之人安于浮俗狃于薄习谓为巧则喜谓为拙则愠是固莫知所以为拙矣又安知养其拙者哉侯以养拙自名其亦得夫所养之正者乎养者顺而无害之义养而无害则夫守身行已处事接物皆有以循其理而无矫逆之沮抑之者彼谄于言笑工于文辞贪于富贵急于仕宦徇名而败节趋利而避害所以斲丧其天者夫岂有芥蔕于其间哉侯生于吴世以仁厚积业侯承源本之正廓而大之尝过大江由淮厯汴以至燕蓟复出代北过辽东泛海而归凡世之为巧为幻为谲为诈者固已厌闻而厌见之矣是故仁义为涂道徳为舆従容舒徐与古为徒所以养其拙也中正是式法度是则践履笃实优入阃域又所以养其拙也是岂非离人羣而立乎独者哉昔者濓溪周先生着拙赋以为天下拙刑政彻乌乎侯真有得于周子者哉 

　　拙存斋记 

　　巴陵徐允吉甫年五十余龎厚老成尝为湘阴县学训导教诸生有师法县长礼敬之或有言其尝为吏者遂谪居淮北依玉驿以居草屋席门隘不容展步窃自叹曰吾忝儒素曷尝为吏哉吾不能取恱人人以至于此非拙也耶因以拙存自号而求记于予夫拙者巧之对称天之生人气以成形而理具焉五常四端万善以备何有巧拙之分哉大朴既散浇淫日滋于是为诡诈为便佞凡可以遂口体耳目之欲逞心肆志而本然之天斲丧矣且喜巧而恶拙人人皆然而允吉于拙何独存之而不去也耶允吉曰吾家湘潭南纪万里变故以来驰驱干戈矢石之场以功名富贵称者不可胜计矣天定胜人英雄豪杰刬削消磨而吾一线之微茍延喘息得复见天日之盛斯亦拙存之明验也予固信其言且谓天下之理一而已矣理存诸心心者身之主宰也顺其理而不害巧伪之私无従而入焉是亦拙而已矣存其拙者理存斯足以保其身矣允吉其有得于是哉异日杖策南归父老时相过従试问向之巧者何如哉拙者何如哉允吉视予一笑因书以为记 

　　尚友斋记 

　　署中都国学簿永嘉裴君贵和以尚友名其斋居之室要予记之夫人不可以无友也尚矣友资以成徳者也贵和以尚友名斋其古圣贤之徒欤所谓古圣贤者上而周公孔子次而颜曽思孟下而周邵程朱之类是也或千万载而逺或十载而近容貌不得接声音不得闻也然其治统之传道学之着见诸方册者皆得论其世焉精神之交心术之契凡道徳文章礼乐刑政所以置诸谋为施诸事业者同符而合辙焉尚友之道孰有加于此哉而今之人狃于近习安于小成于其一乡一国以及天下固不得取而友也况望其友诸古人乎贵和前乡贡进士日章之子好学而文居永嘉时乡先生金公长民孔公子升屈行辈为忘年交在国学与博士赵先生本初为僚友及来鳯阳与助教贝先生廷琚严先生鹏飞为僚友等而上之若台省枢府诸馆阁及外郡县有声名闻望者皆得讨论其未及而振发其已能至于老成科第在前朝与其先君子同年者亦许为通家其于一乡以至天下之善固无余矣而不至于古人不止也故其日用行常以圣经贤传为阃阈以百家诸子为籓篱孜孜矻矻幽探穷赜言有文而行有章也体之立而用之行也以是而升诸朝廷所以尧舜其君民者不在兹耶先民有言曰学于古人而尽古人必尽之情其贵和之谓乎乌乎友道之丧久矣管鲍雷陈之事后世犹称之况志于圣人之道者耶若乃挟贵挟长以夫子之道反害夫子至于饮食之徒临利害反面不相识挤之而又下石者彼何人斯予于贵和之尚友不能无感焉于其请为之记而并言之 

　　明慎斋记 

　　上在位十有三年命举贤良方正之士于是明郡有司以宋君廷臣应诏授鳯阳府推官赐衣带入拜阙下对扬丕显休命既到官黙自念曰推谳古秋官之属也刑狱民命所闗非明察而慎重者不克为眇予小子其足以称斯任否耶于是即郡第西偏治为斋居扁曰明慎以予同乡斯文之契俾为之记于是诺而言曰公庶几克求之于心矣夫不以一毫自蔽其心者谓之明不以一息自怠其心者谓之慎惟明斯慎慎则无不明矣昔者圣人作易于火山旅卦之象曰先王以明慎用刑而不留狱而武王之诰康叔亦曰明徳慎罚至于他所论刑不曰惟明克允则曰慎因其类不曰明于刑之中则曰兹式有慎明则是非曲直无不公慎则小大轻重无敢忽我思古人有若皋陶仲由汉张释之于定国唐徐有功之流可以企及而近世若宋欧阳崇国所谓求其生而不得则死者与我皆无憾者亦庶几矣廷臣学古入官鳯阳帝乡戚里九州岛二十四县狱讼之烦何啻千百廷臣尽心焉若镜之照而无不见也若玉之执而弗克胜也可谓明且慎也已以是而往刑岂有失者哉虽然天下之事惟圣贤克尽其至中人以下过与不及有不能免者焉差之毫厘谬以千里刑狱之重或制于事势或扼于权力则明不能以常明慎不得而久慎必也敬以持之使无挠于中斯可矣大舜尝曰钦哉钦哉惟刑之恤哉穆王作吕刑亦曰惟敬五刑以成三徳葢圣人好生之徳有如此者然则廷臣其以敬为主姑书以为之记廷臣家明之甬东江水上尝学于宋参政楼宣献诸孙子史先生内附入京预修礼书既上铨部将奏以官力辞归养今在鳯阳未及朞岁名声着闻缙绅君子称为能官云 

　　咏斋记 

　　沧海之上黄冈之墟闻有学仙之士称为李长庚之流制为瑶草玉芝孤鸾双鳯等曲率其弟子泛莲叶舟倚空而歌时秋髙月白一瞬万里其音飘飘然凌霄汉而入太清也上下数百年间欲求而即之则邈在蓬岛方壶之上矣然而余响之传终不至于寂然閴然也今得一人焉贾君惟敬年三十余质修气清幼时好吟诗自三百篇以下至及汉魏唐宋诸大家无不闯其籓篱家居黄冈凡山川草木鸟兽之情状触心注意一以诗发之尝扁其所居曰咏斋谪居颍上亦然兹承恩宥归于旧隠云水杳冥之间庶几与夫天籁地籁同其声之着词人韵士同其声之发协之以五音谐之以六吕用以荡涤其忧虑流通乎精神不亦性情之正者乎惟敬斋居坐忘俯仰上下牢笼百态陶镕万象其沈潜也若游鱼入重渊之深其眇邈也若飞鸢翔九霄之峻至于咏而成文铿然金石之鸣锵然珫璜之击累然珠琲之贯也比之仙音法曲其孰多乎哉且夫审声以知音审音以知乐声者乐之所由以和而徳之所由以成也诗曰貊其徳音其惟敬之谓乎予素不解咏者而不能忘情焉譬如候虫将一鸣之视夫雅颂之沨沨洋洋为何如乎异日幸得归老四明取道黄冈造斋居下倾倒奚嚢与惟敬讽诵之吾知一唱三叹有遗音矣姑书以为之记 

　　安六斋记 

　　临安朱君行简以聪明正直荐入京师授知鳯阳府六安州事赐衣冠束带入谢阙下既到官考诸图志知为皋陶所封辄自念曰古所谓树徳茂乎英六其谓此也耶吾家本维扬少従宦游钱塘遂占籍焉尝泝大江入湖湘度汉沔往返数千余里风涛之险山崖之峻心凛焉其弗宁也至于荒榛故垒英雄豪杰之场摩挲残碑断碣固有不胜其慨然矣乃今出典大州坐享俸禄在畿甸之地而又为古士师建国之地即其三徳九徳之说学而为政亦足以保吾身之安而允终令图矣视夫向之艰难跋履其孰愈哉州名六安吾以安六名其斋居不亦可乎予闻而韪之曰此所谓慕古人而従之者也昔宣圣孔子尝曰静而后能安安而后能虑而亚圣孟子亦曰居之安则资之深取之左右逄其原安之时义大矣哉夫安于道徳者功名不足以累其心安于命分者贫贱不足以易其心安则不挠不挠则不屈不屈则一于义理之正以是而任司牧之寄吾见民生安堵饱食暖衣养生送死涵咏太平熈熈然安于诗书礼乐之教怡怡然安于忠信淳厚之化无有冒刑犯禁背义非礼者矣斋名安六即其地而命名焉于静义岂不精矣哉且吾闻之六者天地之成数也天一生水地六成之六阴数也主乎静静所以为动之根也圣人定之以中正仁义而主静然则行简其安于静者欤非静其有能安者耶予客居九年老病相寻亦颇知所自安者向预修九郡图史知六安山川人物古迹为详尝以使命至其地憩于南塔得焦状元遗事想其土阜民淳不能不往来于怀也异日或得过斋居之下为君倾写然后去 

　　勤有斋记 

　　袁州分宜县李氏唐西平王第七子岭南节度宪之后宪尝居袁州没而葬于其地曰红花仰云数百年来不得享有世禄而以诗书克祚其泽名金字汝砺者去节度公十余世矣年三十余貌充气修而笃志于学际今盛朝命举文学之士有司以汝砺应诏至京师试莺啭皇州赋问髙丽弑君诏二篇进经御览授徳阳县主簿未几县革并调淮安海州贑榆县主簿既到官黙自念曰古所谓世臣之家非爵禄之谓也于其徳焉尔眇予小子其能绍闻衣徳言以迓续前人耶夫天下之事成于勤而废于怠盘铭之日新周公之所其无逸圣人所以儆戒而祇慎者如此况修徳而讲学者乎吾惟其勤而已乃取韩昌黎戒其子诗中语扁斋居之室曰勤有云汝砺以使命来鳯阳以斯文之好求记夫勤之为义大矣国而非勤则治政■〈施，弓代方〉家而非勤则生产废下至农工商贾皆然惟士为四民之首所以尊徳性道问学著书立言明体适用皆在于此使不勤于用力其能有成功否耶夫学贵于成已居颜巷者为大贤下董帷者为大儒囊萤映雪夜以继日笔耕舌耨惟日孜孜带经而锄不为劳扣角而诵不为倦感磨针而翰林之诗名以成悟警枕而丞相之勲业以兆凿匡衡之壁者以名臣见称铸维翰之砚者由进士及第名哲所以载诸简册传之天下后世者其学果何如哉汝砺学优而仕而复即仕以为学鸡鸣而起留情案牍奉上接下无一不备退而与简册为伍沈潜涵咏微显阐幽肃衣正冠圣贤如在有不可以浅近窥者矣且夫学存诸心一操縦间勤与怠分焉然则汝砺其益求之于心乎毋徒以九仞一篑而自画也顾予不敏尝学焉而皓首无成殆不免面墙之悔忝以科名典教临淮与汝砺相望数百里间异日幸得一造斋居相与激发而振厉之使汝砺与古人齐驱并驾不亦可乎哉姑书以为之记 

　　荥阳外史集卷十 

　　●钦定四库全书 

　　荥阳外史集卷十一 

　　（明）郑真 撰 

　　○记 

　　云松巢记 

　　昔唐翰林供奉李公太白望五老芙蓉欲巢云松昆山丁侯仲徳得其遗意扁其居曰云松巢寝处食息朝斯夕斯泊如一枝之寄而飘然万物之表亦可谓善学古人者矣忆自上古大朴未散民巢居穴处草衣木食后圣代作制度繁兴宫室起居之安饮食养豢之适去古悬絶矣况叔季之世乎今侯之居不在于山林涧壑也不陵乎霄汉风雨也然谓之巢居岂将放志于髙栖身缥眇而与造物者同变化飞走以惊世骇俗哉葢将变今之俗反古之风庶几有巢氏之民耳其可尚也夫且云者无心之物松者有用之才松依乎云云依乎松二者固相须矣岁寒后凋之操品物流形之妙不于人而有取乎侯器量弘博材畧深长虽尝见知于王公大人而功名富贵有不足以动其心焉是葢无心于用而自不能不用者则是巢也敛之近在一室扩而充之将见广厦万间肤寸八荒而覆庇天下润泽民生而后知云松之为巢也且夫彻彼桑土绸缪牖户君子所以明政刑于闲暇也孔子葢尝读而赞之矣侯以军功锡勇爵而独以云松名巢岂所谓思患而预防之耶缙绅士大夫过而赞咏歌其下者宁不赞之以知道哉 

　　燕垒记 

　　予友庄九畴氏以儒士征试吏部授知邵武县事将告满以僚友坐累谪居瞿相山耕凿为业相地一区深广不盈丈范土为堑葺苴四围参差而进退之縦横之轮囷焉臃肿焉伐竹斩茅编缉庇覆幽暧蒙密髙不容矫首阔不容展步瞪目视之喟然叹曰其为燕垒矣乎因以名其扁云燕之为垒也手拮据而口卒瘏也羽谯谯而音哓哓也吾作室之用躬亲经营之早作而出夕而入饥渴顿踣呻吟咿嚘不啻燕之勤且劳也至于恩勤卵育止其所止又燕之不若也谓之燕垒岂求名而不得哉予解之曰巢居穴处生民之世然也子其为太古之民矣乎夫士而怀居不足为士贫贱患难无入而不自得焉省躬念咎斯可矣惟天地间羽族至不一也独燕与人无鹰鹯缴弋之虞子栖迟■〈亩犬〉畆従容衣食视官守言责何有燕良似之哉且燕司时者也春而来秋而往亦唯其时而已子其待时乎卫人有言曰燕燕于飞颉之颃之之子于归逺于将之子宁恋恋于是垒也耶国家泽及万类叙复昭雪具典制予送子之归有日矣九畴谢曰子其善慰我哉书以为异日一笑 

　　石庵记 

　　石庵者同郡洪允诚濠上居也洪氏世家四明在宋时有为湖南宣抚者允诚生当盛平承先业积累従乡先生单良能游先生精于理学登门多文献老成问难往复理明义析允诚日在讲下沾沾聴受学正而行端乡党器重之会镇将开省四明辟置府幕军机重务赞益为多圣运肇开允诚谪居濠梁兴龙之地多古仙遗迹黄冠野服翱翔燮坛水濓洞间意领心悟尝谓人曰昔唐贤士有称水南山人者有称少室山人者然皆仕途快捷方式不能终隠也嗣后二百余年而吾宗番易平斋先生以文章道徳名天下致位两府而以野处自号则其志之所存可想也已吾去家二千余里自放于野仰止髙山先烈如在非斯人其谁与归且夫天下之至坚者莫石若也石者玉焉韫其璞而弗耀终石焉而已矣吾志其犹石乎功名爵禄岂所欲哉因扁其居曰石庵号石庵野人云会圣朝求治急于用贤户部侍郎马公尝奉命来临淮择其良者而为之劝驾允诚力辞不就洪武乙卯冬中书省遣行人比系宦籍者悉诣公交车允诚独辞有司不获仰天日以死自誓蓬首垢面敝衣履简饮食嬉笑不见词色至省部以痼疾告于侍郎从之宰执大臣有诘之者曰子岂以仕宦为非者耶则对曰铨衡重在得人痼疾且不任焉用哉用之不败乃公事耶败事咎将谁执宁不在用之者耶诘者不能屈遂获免退归石庵将徜徉以终老曰吾庶几不负石庵矣乎因请予为之记夫人所以自别于天地间审其出处之正而已出处既正虽贫且贱何害哉彼有冒进竞趋惟富贵是图若浮云之有无尔允诚尚志节徳义睨轩冕而韦布逺朝市而林野审于几微守以中正确然不变而卒遂所志得所欲传所谓介于石不终日贞吉者允诚有焉予与允诚少同里闬惟吾四明多笃行文学之士缙绅君子乐所以称道允诚今克蹈之矣顾以不才名在宦牒用舍行蔵随时靡定安得时従允诚石庵之下讨论世家之懿以优游岁年也哉 

　　耕读轩记 

　　沈子仲杰家于吴淞江之上其地平逺夷旷四望云山渺在天际而重坡丛林聨络逺近竹树参差含芳吐秀内则平田广畆耕耘各以其时外则澄波千顷风烟幻化儵忽之间景态万状仲杰既抚有佳胜乃树轩三楹覆以白茅置书史其中取陶渊明读山海经诗语扁曰耕读力农之暇朗吟清诵若金石丝竹之奏宫商和而律吕谐也客至琴酒相娱宠辱两忘有不知尘世事者会朝廷广致多才仲杰辟至京师为督府掾虽簿书期会朝以竟夕而山水寂寥澹泊之趣未尝不往来于怀也洪武癸丑之二月予以乡贡计偕春官仲杰以钱叔昻及禇文炳所绘斋居图请文以记辞不获则为之言曰士之生世随所寓而得所乐故在山林则甘心于肥遯在廊庙则自致于勲名以仲杰志行之修学问谋犹画诺于甲兵樽爼问固将上禆戎幕偃武修文佐太平之治者然而耰锄间顾犹不忘平昔之素殆欲俯仰宇宙优游卒岁如古人所云者斯可谓贤也已虽然耕田读书一致而已耕田必期于有秋读书必底于有成水旱饥馑及夫富贵贫贱则一付之于天而已昔者吾夫子尝曰耕也馁在其中学也禄在其中仲杰其有得于斯否耶异日仲杰请命于上杖策归田以毕遂其志予亦东还尚当扁舟太湖过兹轩之下为仲杰赋之 

　　归耕处记 

　　士大夫之于世审其所处而得所归斯为善矣归于朝者为公为卿归于野者为农为圃道不行有归欤之叹身弗辱有归来之辞进退出处一于是而已使夫奔走驰骛多歧忘返其不至于倾仆而颠踣者几希噫非知几之君子孰能知之松江谢伯礼父世以积善名淛右而折节读书以材能见称元至正间外省荐之朝行授同知松江府事同知古通守别驾之职预同民社乡里以衣锦为荣既三年谓同僚曰吾岂以爵禄为哉家有二亲不于此时备孝养一旦终天之憾无及也投牒竟去于淀湖里第奉其先尊徳嘉翁母氏叶夫人具滫瀡甘旨极其欢心丁内外艰哀毁如礼服阕值时多故徙居泖上泖上佳山水良田万顷鱼鳞栉比而耒耜其中焉丰年黍稌以仓以积贡赋供亿享祭宴饯之须率资之前淛省左丞周公伯温作古篆扁曰归耕处纪实也际圣运肇兴来居濠梁之东园里薙荒除秽以给衣食伏腊作苦斗酒自劳凉竹簟之清曙茅檐之暖恍不知人间世也取旧扁揭之示始终弗忘也而乡人同在羇旅者无少长皆称曰同知公葢本其所得官以为尊称云真惟穷达隠显殊途而同归伊尹耕于有莘者也严光耕富春光武召之而不能屈龎公耕鹿门刘表候之而弗能致此穷而隠也夫把锄荷锸风雨蓑笠其与锵金曵玉轩车驷马前呵后拥孰为劳逸孰为贵贱哉然而时之所遇志之所适君子固不以彼而易此也同知公生当盛平致身融显而弃去有如脱屣足以见其制行之髙矣世运代更勲门宦阀既与海桑同化而■〈亩犬〉畆之归矢言弗渝其诚得所归者耶虽然古人一饭不以忘君故在江湖犹在廷阙初何隠显之有间哉昔髙宗驻跸临安太师楚国楼公异绘耕织图列为诗歌以献至理宗时西山真先生着大学衍义于豳风一章恳恳为帝述之是皆以天下生民为心者国家以农事开国濠梁兴王之地视古岐周圣上眷念乡士爰幸中都召见父老以慰其思同知公先朝遗老耕稼畿甸能推广成说彻诸黈旒斯亦尊君亲上之心哉真教职三年恋恋弗去尚及见之矣姑书以为记 

　　学圃轩记 

　　姑苏樊学士氏侍亲来中都于濠水上得地一区肥沃髙厚构轩居治圃其中躬秉锸把锄以瓜以蔬或羮或葅上以奉甘旨之娱次以资宾客之储甘辛之适随所意需而刍豢之味有不如焉因扁其轩曰学圃而谓予曰某圣门弟子之后也吾不如老圃何敢自戻于圣言哉顾学而有得焉不敢忘也予曰何如孟学曰生物之功学问之益一致而已矣夫天地之心吾之心天地之气吾之气凡物之生者天地之气也而其所以生者则至理存焉所谓天地之心也吾于学圃而脗合焉种而播苗而植雨露之滋粪壤之培萌者蘖牙者茁芟夷灌溉发生盛大取之无禁用之不竭厯岁易月循环无穷葢造化生生之妙固有如此者人之生也本之以姿质之美性分之懿仁义以为场圃道徳以为籓篱诗书礼乐其奥区也典章文物其渊薮也修之治之探之赜之窒者以疏晦者以明其用功也若圃之植而生也其成功也若圃之遂而成也日之所生夜之所息奋励自强天理春融人欲蝉蜕吾心即天地矣使夫怠堕不振一日暴之十日寒之茅塞其心如圃之荒芜湮秽不得遂其生育之性奚可哉夫即物理以观人心此吾之所以为学也予应之曰宇宙之内皆子一身之所寓也万物皆备于我一圃云乎哉儒先谓观于草木之生与我心契其乐无涯孟学其有得于是者耶抑予又有说焉圃者细民所赖以生者也士君子欲行其道于天下何以圃为哉苏逸民云卿灌园豫章之东湖人无知之者张魏公为相命漕帅两司以书币招之漕帅假逰士服得见欲与同载逸民坚拒不就遂长往弗返古人之风节如是今天下一家礼罗招贤野无遗者孟学居辇毂下士誉所归欲为苏云卿得乎因诵言以为孟学劝孟学其果有意乎否耶于是乎记之 

　　田园隠记 

　　治生之道田园为重粤自后稷树艺古今贵贱之家无不由之而君子独以隠言何哉夫士之生非専为食也立身行已可效可师致位庙堂丞疑辅弼丰功盛徳泽斯民而传后世其斯可矣若夫道不期行言不期用爵禄不能为之荣刑罚不能为之辱甘心没齿于农圃之归惟审于进退取舎者为能古之哲士若陶靖节解印彭泽赋归田园迹其萧散夷旷千载之下为之闻风兴起彼其深山穷谷以锄耰传之子孙者何啻千万竟令无一言一行可称其不与草木同腐乎噫隠之为义亦微矣哉云间朱孟闻氏徙家中都构屋锺古城东治圃以植菓蔬治田以种黍稷无征输无徭役以衣以食而従容自给宾客至辄觞酒其中咏歌唱酬如金石在悬众乐交作音声谐而律吕和也因扁之曰田园隠云予尝过而造焉语之曰昔先圣孔子以隠居求志为未见其人岂真无人哉葢有待于后人耳故有隠于山林者亦有隠于廛市者亦因其志之适焉耳夫隠者显之对称显行道者也隠守道者也近世以来庙堂之上仕而显者非不众多使皆公忠直谅尧舜其君尧舜其民固天下所深望者如其欺公罔上败度弃礼宠禄甫加而斧钺已随于是时也使其悔志革心欲木石与居鹿豕与游不可得矣悲夫孟闻玩志诗书道徳以为区仁义以为涂言动舒徐俯仰自如殆将与造化为徒矣以视夫昏夜乞哀以钓声名取利禄者其不赧然夫抑愚又有说焉遯之九五曰嘉遯贞吉上九肥遯无不利遯之为言退而隠去之义也孟闻其学于是耶然遯之为卦内外交变而为晋有丽明之象焉遯而晋斯显矣仰惟圣明在上贤才彚征旌招罗致无有虚曰鳯阳兴王之地孟闻攸跻攸芋而声誉四驰则所以多福受赐而被亲礼者吾知其有日矣孟闻聆予言若有不怿然者久之乃曰学而优则仕吾斯之未能信独寐寤言永矢弗谖其终于此而已矣嘉其志之笃而言之淑也记诸壁上而去 

　　耕云野趣轩记 

　　云雨间一气尔或在空或在野或栖迟山谷或散漫江海变幻儵忽来不知所従出去莫知所止一旦夕间百千万态欲以形状彷佛之难矣士大夫于其云之所在耕稼以时而急趣之以怡然悠然殆与天地造化相周旋矣吁不其可敬也哉去鳯阳府南二十里曰瞿相山嶐然而髙浮岗断陇映带逺近良田广畆犬牙参错陂塘足溉髙岸为城衣食之利与民共之四方谪宦往往乐而忘返金君泽珉永嘉名族也来处其地缚柴为门诛茅为室如燕垒蜗殻隠隠矗矗于杳冥晻霭间东作既兴比户咸具钱鏄深耕易耨千百其耦既辍日夕藉草而坐壶浆馈馌短歌吚嚘于时膏雨新霁浮云被陇林麓草木蓊郁深茂郭公杜宇反声相唤俯仰上下化育亭毒之妙神领心契如饥者之得食渴者之得饮行者之得归至于独寐寤言而永矢弗谖者矣因题其所居曰耕云野趣云泽珉尝介予友吴孟周氏求文以记辞不获则为之言曰古人所谓甘心于■〈亩犬〉畆者泽珉其庻几也耶夫君子之于物茍得其趣将终身焉利欲之诱若浮云之有无而已耕者衣食之源名哲之士非其力不食谓之耕云葢非従事于虚无惚恍之谓矣云在于野耕于野而适焉安焉其所见所得必有出于物象之表者系以野趣云者葢申而重之而非辞之赘也人之生世非耕则仕仕必登于朝耕必适于野就其迹而论之暑雨泥涂披蓑荷笠上蒸下湿汗体涂足孰与髙车驷马锵金曵玉起居动静之安适公逋私负急迫朝夕邻童里幼啼饥号寒孰与髙堂大厦万锺千镒饱暖歌呼之快且乐哉然而趣向之适寜为此不为彼其能以贵贱荣辱苦乐为欣戚变异也耶且仕于朝者行道者也耕于野者守道者也若泽珉者其与道相忘者欤顾瞻天上青云咫尺大明普照黄道正中今日之耕异日之仕今日之在野异日之在朝其趣为何如也耶易曰同人于野亨而又曰云上于天需然则望云就日以膏泽天下吾知其有日矣泽珉其勉乎哉 

　　孤村黙隠记 

　　孤村黙隠者鳯阳太守滑台李公归老之地也公家在南六十里大张村外控大河内亘平野密林广畆芳塘曲流参错映带所居西北地本平坦阡陌交相通犬吠鸡鸣遂擅一村之胜自祖若父乐居其处至公数世矣虽更兵难移徙南北惓焉弗忍置也今公谢事而归焉能无情哉绘而为图扁焉观焉意谓在于村中黙则无庸于言隠则无庸于仕其可永终令图矣然窃闻公在壮年以立言待用于世际今圣朝拜监察御史继佥山东按察司事慨然以言责为已任民生之休戚政事之得失必起而论之来守中都事之弗当于理者诲谕谆切不厌不倦吏民爱之有如父母凡一言之出一令之施莫不乐而従之服而趋之于是时也虽欲黙得乎幸而名遂身退遽以黙隠自居何哉无他隠者显之对显者不容不言隠者自不容言也隠显语黙惟其时而已且夫恭黙思道心之存也渊黙雷声道之存也三缄其口幸免于获戾驷不及舌者虽悔而不及公之于隠亦岂得不黙哉于是而樵于山钓于水耕于■〈亩犬〉畆与田父野老徜徉于阡陌间风晨月夕一榻坐忘者万化之流行至理之昭著心领神契于混沦冲漠之表而凡是非利害之纷纷扰扰者不惟口不欲言耳亦不欲闻矣易所谓退藏于密诗所谓明哲保身公其庻几乎昔宋陈希夷隠居华山太宗时入朝问其道不对而还迨至南渡韩世忠位兼将相退居湖山絶口不言兵公之黙隠何愧于古人哉非真不能言者也念公之盛徳为不可忘于公之黙隠终不得而黙黙也遂着为之记公某字某云洪武十三年岁在庚申六月十一日乡贡进士四明郑真记 

　　静学斋记 

　　上虞越郡属邑舜子孙分地有揖让遗风自汉唐至于今日千数百年多名世好学君子葢山川灵淑使然也邑名族朱氏家累世业儒有字怀玉者年二十余以俊选征入京师试艺南宫为国学生自博士赵先生以下乐为延誉怀玉不自矜喜退居一室扁曰静学斋读书着文惟日不足于势利纷华泊如也阅二年天官奏为知平凉府静宁州庄浪县事既到官黙自念曰学所以为仕也昔者圣门谓仕优则学学优则仕仕与学葢相须也簿书钱谷何往非学哉然非静不足以致力于是仍以静学揭之而求记于予夫人生而静天之道也士之所以学为圣人圣人之所以合乎天者惟静而已矣诸葛武侯尝曰学须静也才须学也非学无以广才非静无以成学而濓溪周子亦曰圣人定之以中正仁义而主静静者动之体动者静之用一动一静互为其根而太极之理与之无间静可以见天地之心动亦可以见天地之心君子之为学其莫先于静矣是故平居暇日心念义理涵泳其所已知敦笃其所已能探赜索隠微显阐幽即夫事物之器用而推致乎典礼会通之大由乎下学上达而驯致乎过化存神之妙闇乎屋漏之微逹乎康庄之着蠖屈而龙见渊黙而雷声斯其为静学也大矣怀玉其有得于兹否耶夫静之理会而学之用大无欲故静静则安安则不怠不惑而其为学成矣使夫撼于私欲汨于事势不専于静矣其能究竟夫学也几希若乃习于固陋昧于清虚安于卤莽而谓人曰吾将以静学也其然岂其然哉怀玉逺治边邑不识其所学者何事然予弟竒为之僚友以书来言其同寅协恭政平讼理日与其民相安于无事则固静学之一验矣异时考满来朝予在濠梁尚当扣所藴而考其成亦得而有进矣怀玉名瑾在成均时尝奉命山东上泰山登日观搜竒发秘得李斯篆刻以传缙绅君子称其为笃志古学者云并书以为记 

　　澹斋记 

　　严陵卢先生年逾六十闻望老成自乡大夫以下视为范模有所疑者必谘问之先生不自矜喜退治居室曰澹斋一榻萧然左右图史处之裕如也会其子思礼为国学生调官山西过中都之临淮以先生命求记予惟澹者无他嗜好之云世之君子守其常而不变者亦惟澹而已矣然非冲深玄漠者不足以与于斯夫大羮玄酒味之澹者也而其感通之效实在于兹葢无味之味乃所以为至味也至味之存至理之着也澹之时义大矣哉人莫不有所嗜五声令人耳聋五色令人目盲轩冕服乗乃丧心之具甘脆肥酿斯伐性之斧嗜欲之为人害多矣悲夫诸葛武侯尝曰非澹泊无以明志胡文定公亦曰人于世味一切澹泊方好斯言也其察于天地人心之本然者乎先生深隠山中养恬自如而正襟肃容日与宾客子弟讲求乎仁义咏歌乎诗书视世之纷华荣耀乍起乍灭者若浮云之有无焉岂非真能味于澹者耶扁焉观焉循名求实葢见其意所适心所乐身之所蹈而徳之所由成矣噫是岂可以浅近形容哉且吾闻之卢氏为唐青州刺史之后在宋时多以名科跻显仕有字登父者于先生为曽叔祖行名其所居楼曰天边风露蛟峯方公为之着记予得而读之想其髙洁岂世味所能夺耶然则先生之澹其有自来也哉予与先生谊同产恨不得一瞻下风然念自幼及艾亦尝従事于澹者异日幸遂言遄取道严陵厯阶修谒与先生清晤山光水色间庻几志同道合者乎遂书为之记先生字徳仲至道其名云 

　　荥阳外史集卷十一 

　　●钦定四库全书 

　　荥阳外史集卷十二 

　　（明）郑真 撰 

　　○记 

　　龙山隠居记 

　　鲛门为海道絶险自鲛门西行六十余里有山曰伏龙蜿蜒磅礴若头之昻鬛之张而尾之掉也山有古招提为唐僧常公禅悟之地崭絶处趺石尚存武宗时勒僧人归宗僧上偈云云中有寺不容住天下无家何处归帝悯其意寺得不废崖石间有泉曰海眼泉出如缕昼夜不竭以供五百余众山之左右斥卤沮洳亭监旁午溜鹻水煑盐内则良田万顷犬牙交错岩崖林麓髙下掩映长溪飞涧控引绵络山曰达蓬曰石塘湖曰鳯浦曰沈窖岭曰雁门石曰鸡头皆其逺近形胜也慈溪罗友闻杖策来游辟一室在龙冈之阳髙明敞朗鲸波际空一瞬万里蜃楼蛟室云烟风雨变化不测友闻日与宾客徜徉其中且谓之曰孰使予乐而忘返者非斯居也耶会天下大定职方有司以友闻尝在吏籍遣入京师遂泝大江憩鄂渚间又因军事入苗徭款峒与猿狖麋鹿为邻者有年矣返乎长淮覩兹中都河山之胜慨然叹曰自吾去家往返万有余里今幸托迹于兹従容无事坐对荆涂二山偃息朝夕视向隠之龙山其孰多也耶因揭旧扁而属予为记予惟达人大观物无不可乾坤上下我室我闼曽何介于彼此哉友闻识见髙明无系吝在龙山无异于长淮也在长淮亦何异于鄂渚哉故其幽潜静僻之趣无所往而不得焉者彼有终南快捷方式少室索价南岳献嘲西陇腾诮者得失何暇计哉虽然地以人而灵昔宗正少卿东发黄公在宋咸淳时以风节行谊有名于朝其子孙尝作湖山精舎欲列于宫而不之遂友闻隠居实在其乡仰企前烈深所兴起今其文献大家若方氏钱氏皆在跬步间遗风旧俗深可观友闻行将归隠幸为我寄声焉是为记 

　　晚翠轩记 

　　鳯阳为古锺离子之国自汉以来列为郡县郡包山带淮以荆涂为朝冈周世宗驻跸以为王者气厯数百年今天子以龙飞邸里建为中都视周之岐山汉之沛国士大夫不逺千里而至者占其形胜如在蓬洲仙岛不知为人间世也四明潘先生伯英来为鳯阳右卫吏治一轩为宴居之地面南四望山之髙下逺近若龙翔而虎踞也万马之奔而羣鸾之翥也刀劔之攒而几席之布也每日既夕山光如洗而落照一抹炫耀衽席伯英顾而乐之用古篆扁曰晚翠云晚翠之说本于杜陵以经济之学自比稷契遭世不偶﨑岖展转秦蜀山水中白谷深游翠屏晚对与浮鸥鸣雁相上下岂尘俗所能羇耶夫阴阳动静各维其时自朝至晚则由阳而阴动而欲静之际也山以静为体静而获静于晚为宜由是息焉安焉其意思凝寂气象舂容殆见古人于千载之上矣天地间形色万殊于其所过而适将终身焉况夫山之髙大静重苍翠之色四时一致得生育自然之性足以极游览之娱哉世之志幽隠者原取于荣观春卉繁华蘧蘧蝶梦而岁寒晚翠每于霜雪见之托物取兴之君子固尝用意于晚矣故不及震耀于一时必欲保全于悠久士君子当世道之会修名姱节其不在于晚乎伯英居胜国时掉鞅燕都所交皆天下才隽国子先生若同郡叶公敬常临川危公大朴河东张公仲举尤喜延誉会朝廷粉黄金泥书大蔵经伯英以八法厕诸其列遂出身为慈湖鄮山两院山长升淛东宪使际今圣明则年几六十矣犹従事于簿书期会岂天将华其晚姑使之徘徊有待耶山以晚而翠益深人以晚而徳益盛伯英载培载植如山之众木晚翠而底于材焉可也想其退食自公焚香黙坐羣动既蛰万籁不作俯仰眄睐空青一色天地造化之妙黙契于忘言之表矣勲名爵禄云乎哉仰惟圣君在上求贤审官惟恐不及伯英将考满入觐大器晚成于时见之紫金山名冠天下笑傲晚色意悟神恱吾知其犹在淮海间也是为记 

　　浮庵记 

　　云间姚君宗文浮家鳯阳于锺离古城西北得地之胜旁据髙阜下瞰长淮两垒而对如门矫首独山近在咫尺而中都宫阙城郭厯厯在目于是构室数楹列以棂槛隆然如舟其外怪石人立刀披劔镂杂以竒卉名木禽声上下笙筑交奏縦观黙聴如舟之入昆仑玄圃也宗文脱畧尘俗萧然物表日与家人妇子燕笑乐衎寻伦以叙不啻范蠡之于五湖也宾客骤至呼网取鱼剖瓮倾酒歌啸于清风明月间不啻苏子瞻之于赤壁也牙籖挿架翰墨凝香探赜义理讨论典故与英雄人物神交千百载之上不啻米襄阳所谓书画舡也宗文居之甚适自号浮庵居士且扁其居曰浮庵其乡友沈先生丈举既为着传以予在斯文当为之言按许氏说文浮字従水葢泛然无所系之谓宗文自淛入江自江泝淮其迹近于浮矣抑其出处大致初不在此夫达人大观物无不可尾闾归墟我池我壑曽何界于彼此哉昔者宣圣尝有浮海之叹固以道之不行也使夫言果然其过化存神固有不可测者况今天下一家帝乡戚里观光上国文物礼乐之盛足以扩充其学问激扬其心志者哉且习俗不同人品亦异诐淫邪遁浮于言者也谲诈狂罔浮于行者也宗文固秽而唾之矣彼焉能凂我哉嗟夫宇宙茫茫吾身如寄乐天知命従容自得静而嘘若春沼之鱼动而游若秋海之鸥就其气象观之谓之浮可也至于真境内融英华外发昆仑磅礴俯仰无际深造妙悟物我相忘而太空圆镜■〈日晃〉朗洞射髣髴乎无何有之乡矣于是时也宗文以为浮乎否耶宗文闻而怿然遂为之歌曰万化兮浮沤泊吾生兮盍休令淮海兮安流謇予乗兮桂舟驷苍螭兮骖素虬吹参差兮弹箜篌乐吾乐兮谁俦招羽人兮丹邱超恍惚兮灵游望不来兮心悠悠飒天籁兮空山秋悲嚣俗兮吚嚘溘轻举兮上浮盼八极兮九州岛沛■〈氵罔〉瀁兮夷犹飞光飞光兮不少留拂若木兮沧洲宗文起而谢曰子之歌善矣予让不敢当也浮大白请记诸壁 

　　驷良山别墅记 

　　驷良山别墅者莆田陈君廷杰思慕之地也山在莆田北三里峰峦逺近襟带左右一水中分众流交会而长桥卧虹行者负者朝夕弗絶山之上松杉槠樟蓊郁深茂怪石林立竒花异卉芳香静幽使人意领心恱昔之论曽杨之学者以为水砂之法于兹为胜陈氏六世祖兵部侍郎公葬焉侍郎之孙龙门公笃于报本建精蓝为崇奉拜扫之所晚岁终老游焉息焉者八十余年迨今大明洪武辛酉之岁廷杰省墓而来慨然念曰我祖神灵洋洋如在焄蒿凄怆有不能忘可不追孝于前人以迓续于无穷耶于是结屋三楹编竹为篱甃石为径幽邃静密尘俗逺屏仰髙俯深山光水色皆在衽席之下岁时来居依依不忍去因题曰驷良山别墅云阅二年廷杰如陜右过中都求予文记之夫人中天地而立身之所自则吾亲也吾亲所自则吾祖也暨夫曽髙以上虽曰亲尽无服而尊祖之心初何间哉故凡口泽所存手泽所遗必恭敬奉承弗坠至于某山某水过必式焉以为其平生所逰覧也况乎宅兆■〈穴上之下〉竁衣冠体魄所蔵者哉驷良山莆中名胜侍郎公奉身归全其立朝大节犹耿耿也廷杰别墅之居所以心存生民而道济天下者于侍郎公有之似之矣般游衎乐云乎哉谨按陈为莆望族其先以晋永嘉乱由颍川徙闽至唐清逺令名抠者迁居莆十一世祖宋虞部尚书讳仁壁者让宅为兴化郡治郡为立祠尸祝之传其子靖显于太平间累官尚书左仆射为三朝元老着奏议十卷曰经国集其以功赐铁劵封会稽郡王名揆者则仆射伯父也嗣后袭珪瓒者凡十三世至廷杰则十六世矣世家渊源其有自来哉国家大兴人治搜罗岩穴之士无有遗者廷杰之兄廷宾方以文武全才任陜右専阃之寄廷杰必将上登于朝昆季后先规重矩叠驷良山不増观矣乎莆人尝有言曰水遶壶公山莆阳金紫半此莆士大夫为卿相之兆也驷良与壶公山密迩往者之谶安知其不在今日乎予于廷杰诚有望矣因为之着记廷杰名贤别号抱拙生葢以拙忤物托仰河东语以自况云 

　　半湖亭记 

　　江右山水郡称吉安为最吉安属县凡九永丰其尤也去永丰东南八十余里平湖八顷四山环列而文笔一峯崭然特起层冈别巘如案如架灵秀所锺代生名哲是为胡氏世居之地在元至正间举江右辛巳进士科名植者则湖亭先生也先生构亭湖上遂以为号著述之暇揽结山川之胜鸢飞鱼跃意领神悟士大夫以经济期之而遽云不禄有子二人长名启字尚迪次名某字光振种学绩文嗣守先业弗坠尚迪尝慨然自念曰先公文献之泽久矣绍闻衣徳言以追孝于前人者吾兄弟之责也岁月逾迈音容斯在吾兄弟之于先公不敢期而似之如使各得其半亦足以名为人矣遂扁为半湖亭兄弟相戒埙唱而篪和规行而矩随风清月白想象彷佛如见其先公焉今尚廸奉上命任鳯阳府经厯真以斯文礼见为言其概且使为记因作而言曰是可谓善继善述也已夫半者数之分世有称为半云者以造化之妙不得而尽窥也称为半山者以泉石之胜不得而尽有也尚迪学问文章治政可谓至矣而不敢以先湖亭公自居且与其弟均而半焉则所以夙兴夜寐各敬尔仪者従可知矣天下之物得其半则可以得其全是以万理殊途同归一贯况圣贤之学克肖先烈者哉昔亚圣邹国论子夏子游子张皆有圣人之一体冉牛闵子颜渊则具体而微葢师友间气象有同者下至唐宋时史家撰述以李常侍之类西平南轩之类魏国葢父子间声望有同者就今观之尚迪之贤比诸先湖亭公不几于全乎想夫天雨初霁一镜如拭燕坐渊黙融然悠然有不知其所以然者复何计其半与全哉真少好山水尝过钱塘西湖至孤山左顾右盼以为尽矣及登灵鹫峰则一湖之胜髙下逺近皆在目中始悟向之所得者仅半焉尔夫所行既逺则所见益大故学海者必至于海尚迪宏阔吞云梦者八九半湖云乎哉仰惟圣君在上用无遗才尚迪既在幕府之职光振亦有名声于时异日金昆玉季并登岩廊羽仪朝宁如胡氏先忠简公与弟刚简公之在宋南渡时则湖亭公之神灵固福而佑之矣而真也安得杖履游于斯亭之上快覩西江之盛观哉按胡氏世胄金陵始祖唐时刺史吉州封庐陵郡王后有领节钺镇郑州者皆家于庐陵之香城其析居于湖者号小香城宋时衣冠有名徳元者官国子博士名寛者号琴窻穆陵朝举进士与赏花钓鱼御宴诗世以为荣自琴窻至半湖又几世实刚简公嫡传因并书以为记云洪武十六年岁在癸亥秋七月既望乡贡进士四明郑真记 

　　鹤顶山房记 

　　姑孰当长江下流之会自六朝以来视为重镇今天子定都金陵龙蟠虎踞而姑孰为陪都于阙廷为近英俊之域轩冕所兴文学之士固有应时风云侈千载之逢者矣胡先生伯昭家郡东北十余里控山川之胜自其先世以来隠居求志亦有出为儒学官者先生幼时遍逰缙绅之门书无不读而于四圣辞象变占之学尤致力平居宴坐仰观俯察而万物万化之理黙具于心矣洪武六年以有司荐为当涂学官遂以斯文为已任未几引疾归所居东南二里许有鹤顶山者尤为竒秀先生素乐之构屋数楹植以松竹扁曰鹤顶山房徙居其中聚书千余卷穷探幽赜讹者以正缺者以补露抄雪纂朝夕不倦其于学也本诸事物之微而达诸天地之奥即诸彛伦日用之常而推致乎典礼会通之大知之明而信之笃行之力而守之固意有所适往往着为声诗而冲淡幽逺有陶谢之风其所至可想见矣会朝廷起复之命下遂领怀逺文学掾之职怀逺中都畿甸昔者禹会诸侯之地先生讲道之暇而对荆涂二山兴怀鹤顶之阳以予义同出处求文以记予惟天下之有道徳文章者其始也必求幽深悬絶之境而有事焉以为尘俗既屏则志向専一故能以翰墨为町畦简册为墙壁孜孜矻矻惟恐不及一旦为时而出立言励行为世师表后进之士过其地者有不覩桑梓而敬恭者乎昔者儒先君子讲学若抚之象山闽之考亭衡州之石鼓南康之白鹿皆列于学宫爼豆尸祝之而姑孰之天平亦以处游士而设今先生出而以道淑人名将大显后有良有司者援天平故事即鹤顶山建为精舎用诗书礼乐以化诱其人使先生之声誉风范永垂不朽岂非扶世教之大者乎传曰髙山仰止景行行止予先生葢有望焉敢书以告来者 

　　铁砚斋记 

　　燕山陈生昊文年二十余气质清修而勇于为学以予典教临淮县庠来受朱子诗经传私拟科举业数十百题予爱其理明词顺以为一第不足多也生尝得铁砚一事遂以号其斋居而中书舎人胡公廷铉大篆揭之楣间会予考满入觐生请文以记尝阅五代史载晋宰相桑维翰累举进士不第铸铁砚誓以砚弊乃改业后卒以科第显然则有志于科名者莫维翰若也生其志维翰之志者欤夫砚为文房四友之一与笔墨出处任用相类而寿夭不同昔人谓笔以日计墨以月计而砚独以世计者以其为石而坚也况以铁为之其坚尤甚于石者欤使累世研磨用笔墨以万计不足以少挫彼以三余之学一二十年之功有托于兹其不克底于成者鲜矣以是孜孜焉矻矻焉是旧日之维翰即今日之昊文也斯不可尚矣哉予向居四明山中读乡先生郑魏王安晚与刘公后村林公竹溪着为四制砚以石虚中目之刘公则曰一泓之水不足多万斛之源所従出其托兴取义深矣生之于砚不资乎端溪之美产而独与昆吾之钢赤蓳之英发挥朝夕则其笃实内充而辉光外发者可见矣仰惟圣天子以明经取士登其选者台阁方伯之任于是乎取之今宾兴在迩县大夫以生之名上之郡府贡列矣予虽老不文尚能取铁砚铭之是为记生字仁伯本髙句丽人在至正间其父宦逰系籍燕都复徙而南定居临淮云 

　　友兰斋记 

　　古之君子必资友以成徳故近而取之一乡逺而取之一国天下又上而取之古人诵其诗读其书以论其世也夫使得诸古人固不异于今人得诸一乡又何异于一国与天下哉乃若取友而托诸物焉其亦君子用以比徳者乎湘为长沙府属县去县百余里地名春溪隠士曽子敬父居之修徳行谊乡党敬焉构屋数楹猗兰遶砌用磁盆科植登置几格笑而指之曰吾与之相忘朝夕者其在兹乎因以友兰自号而名其斋居以其先君子常作县五河与予有斯文之雅求文以记兰见于本草而杂出于经传虽其一草之微在岩谷间不与凡葩杂卉争妍并耀则其物性之得天者然也士君子取其芳洁则必茹华保真而莸秽不得入焉取其静幽则必违声逺利而尘坌不得入焉其非比徳乎夫托物比兴者性情之正也昔屈子尝曰滋兰九畹而又曰纫兰为佩葢以譬夫逸民君子有仁义道徳者尔然而荃蕙既化菉葹盈室至以兰为不可恃葢伤时俗之变而志有不得伸者如此其忠君爱国之心何惓惓哉予敬家湘乡正屈潭祠祝之地遗风余烈固有所兴起矣想夫天日卓午芳香袭人援琴雅奏作猗兰之操神融意释与兰写真矣虽然至人遗物乃与道俱今圣运文明贤才彚征子敬抱道而出天下之士若皋夔稷契者与之为友以尧舜其君民不愈于友兰矣乎于是乎记之 

　　澹庵记 

　　予年几冠与宗文永嘉郑君伯厚隶业四明郡学伯厚勤苦惕厉虀盐朝夕受书经习举子业期以功名自见后数年学成讲授弟子隠居养亲泊如也际圣运肇兴以尝试淛省征至吏部校艺中选授合州定逺县主簿以称职闻调安西巩昌府成县主簿逾二年以春首入觐既还知予典教临淮走访风雪中予以久别割腥置酒相劳苦伯厚歉然若不敢当者予语之曰是岂不足饮食也耶伯厚曰吾志于澹久矣昔诸葛武侯云非澹泊无以明志味其言而有得焉及官于蜀拜武侯象精神志意有若黙契因以澹庵自号凡饥渴寒暑之际以澹自持而弗得过焉今子所以馆谷我者厚矣无以发明之可乎予遂与之言曰澹者至味之存而至理之存也太羹玄酒足以致其诚箪食瓢饮不能改其乐则澹者其人所难哉士君子从容于义理之天周旋于信厚之地凡声色臭味所以瞽目聋耳伐性丧心者其可有一于其间也耶伯厚従事于澹是以自始至今疏粝自给仕宦所至氷雪其操视夫甘脆肥脓轻纎华丽举不能为之动斯所谓安于理之正者矣以是恪守不变所以致寿考而绥福佑者不在兹乎在宋南渡时胡忠简公亦号澹庵其上封事力诋秦桧南荒万里贬窜相继而赋诗自适曽不以利害死生为意非真味于澹者不能也伯厚筮仕入朝与国家事风节行谊固当以忠简公自期矣无食焉怠事而曰吾澹于宦情也伯厚谢曰吾子有以教我矣遂书以记庵之屋壁 

　　瞻云轩记 

　　云之为物变化无常囿乎天地而天地不能囿也蔵乎山壑而山壑不能蔵也浩浩然莫知其所止飘飘然莫知其所始也然而孝子之用心乃指云之所在为亲之所在有登太山而望河阳者其亦魏风陟岵之用心乎予典教临淮遇庐陵邓君存仁之子九渊氏为言吾家自先曽大父潼川提刑府君以科第进身传及四世宦学不絶忝以家教年逾弱冠与羣士旅朝阙下授池州贵溪县丞以二亲在堂累使迎养而吾父报以有祖母不得舎母而就子也九渊实遑遑焉于是即官舎扁其轩曰瞻云居三载调毘陵义兴县丞复使奉迎弗至且示书曰汝祖母年踰八袠设使吾去左右一旦不测谁任其咎耶况田园邱垄一家之重汝弟尚幼孰主持之哉慈孝之义吾思有以处之矣汝能尽忠于国不足以荣亲耶既三载入觐复职又二年得归省膝下二亲为之色喜未几授巩昌府成县典史县即古西康州遥望庐陵数千余里而朝夕定省不能释然于怀也先生其有以慰我哉予语之曰善矣哉古孝子之存心也夫先王事父孝故事天明事母孝故事地察事亲如天地岂不重乎然以仕宦所羁违逺颜色山川阻深迎养弗致矫首长望见云而不见亲则托物以寓其思者固其情之所不能已也且人非父母不生九渊之念其父母犹父存仁之念其祖母也祖母之爱存仁犹存仁之爱九渊也存仁以母之故而不忍远适九渊以二亲之故而不忍忘家一亲亲之恩也孰得而议之哉登斯轩也望斯云也葢不特其子思夫亲亲亦念其子矣彼其至行精纯本乎天禀十年之间展转南北白云亲舎之思在贵池无异扵义兴也在西康亦无异于贵池也云乎云乎其知九渊之心者乎昔有仕至宰辅而回拜亲在朝夸为盛事今圣教大明惟贤是用异日九渊登诸廊庙之上三釡九鼎以为亲寿不亦遂其心矣乎于是乎志之 

　　恒农轩记 

　　明郡属邑定海灵绪乡之西曰任溪以邑大姓任氏得名其外大海际天波涛万里蜃楼蛟室变幻莫测内则重峦迭嶂髙险深阻飞瀑如练下注溪壑蜿蜒曲折若锵金奏玉聴之不倦良田广畆犬牙交错五榖之入穰穰满家无有饥岁任氏之先以力农致富饶而读书循理一门少长隠然有三代遗风曰存敬氏者敦厚悫实士也自幼有志于学邻邑旁近有曰杜洲书院者延乡先生孙公正甫训导弟子员存敬従之逰受朱子诗经传学成而归辄自叹曰农之子恒为农其秀民之为士者亦頼之吾庻几农民之秀者乎且耕田读书以天下事置之念虑在古人可数也眇予小子独不能挂一编牛角与古人寤对于千载之上耶于是扁所居曰恒农以为学之成犹耕之获云际今圣运以博学荐入京师试艺中选倅髙邮州事适予典教临淮以同乡庠序之好求文以记夫士出于农而工商不与焉故甫田之诗曰烝我髦士葢生于田野安于■〈亩犬〉畆不以异物而迁父兄之教不肃而成子弟之学不劳而能其俊秀之才足以为士是故农为国家所赖而农之为士者尤有赖焉自汉以来若倪寛髙鳯之流其非出于农者乎彼其锄耰耒耜朝夕相寻自以为终其身矣一旦位跻通显旌麾道前驺従拥后天下之人固钦慕而健羡之矣存敬奋身■〈亩犬〉畆冠裳佩绶任州佐之寄匪惟斯民赖之国家亦赖之矣然而存敬终不忘乎农者所以重本也且玉堂金马富而且贵不如凉竹簟之清曝茅檐之暖足以为便且适也髙车驷马禄食万锺不如秋风■〈禾罢〉稏土盆瓦缶醉饱歌呼之为安且乐也于是而扁焉观焉其亦见夫志之所存矣昔宋庐陵曽公安正着禾谱凡四十五品内翰苏公以其不谱农噐为缺作秧马歌以遗之予以笔代耕者也于东作之劳夙有意焉俟存敬致政还里相与力田山海烟雨晦冥间其亦足矣若乃击土鼓歌豳雅笔之于书曰大有年则有春秋之法在 

　　心逺楼记 

　　呉郡郁明本氏寓居临淮城构楼居号曰心逺其同郡友陈仲良谓予曰吾与明本居斯地久矣爱其习俗之美不能去也斯楼在阛阓中俯而视之邑屋万家鳞次栉比长街广巷縦横贯综车填马集衣冠礼乐所以恱心眩目者相错也逺而望之淮山濠水冈连岸接帝乡汤沐宫阙园林之壮祥光佳气葱葱郁郁仰瞻尺五蔼然化育之洽焉明本以居以栖扁焉观焉其脱凡近而游髙明者乎先生幸为一言焉予诘之曰明本之于斯楼也不出衽席不越户限以为心逺欲置其心于何所也耶请有以语之心者神明不测者也其体至备其用至周即乎一事一物之微而通乎万理之会形乎一瞬一息之间而极乎八表之外不局局乎卑且近也不遑遑乎浅且陋也理之存焉身之泰焉笔舌云乎哉我思古人若柴桑处士者正惟有得于此故其诗曰结庐在人境心逺地自偏是岂为外物所移者耶想其采菊东篱而悠然南山恱飞鸟之还以为真意而欲辨忘言则夫万化之妙已黙契于其中矣此心之气象他人不能识而柴桑独识之夫君子之学欲其自得之也自得之则居之安资之深取之左右逢其原矣而况于一心之微如太空明镜洞然内照者乎明本反身而诚焉悟焉斯可矣予不能不为一言也勉之哉是为记 

　　云松巢记 

　　云松巢者贑郡过君复亨休息之地也贑城南五十里有山曰空同回薄贡江与郁孤台相望其西南诸峰挺拔直上势如削笔上有飞泉三道下有龙湫累朝封诰存焉欲观者以诚扣之则浮水面已而沉焉此其异也山之东南五十里乡曰四会里曰安乐后有一山曰小庐山层峦怪石髙下隠伏与空同山相接环以清溪九曲深僻静幽实为郡形胜之会复亨世家文献曽大父概轩先生有田有庐耕稼其中世运代更庐以兵毁而田亦芜废不治载传及其先君子思义重为垦辟而未见及竟复亨慨然曰菑播之责其不在我乎于是而对小庐山构屋九楹如先世之旧杂植松竹花栁内庋书史往来逰憩秋风■〈禾罢〉稏斗酒自劳不知其为人间世也遂号为云松巢云以予同客临淮有斯文之雅求为之记昔李太白望匡庐五老峰欲巢云松葢将与古仙真人颉颃翱翔于天地也复亨诗似太白而其卓■〈斗〉不羁亦彷佛焉使白复生殆以昆季处之矣乃独寓形一室超忽动荡于万化之表精神之契其不如见谪仙哉虽然白宗室贵胄也天寳召对金銮供奉翰林恩隆宠洽至于夜郎之谪则其命之不幸也复亨生当盛朝数觐阙下对扬显命缙绅君子以逺大期之而复亨顾歉然不自安以为思患豫防之计乃明哲保身之基则夫绸缪拮据固有所不容已者且地以人而灵向者庐山以太白遂为天下所景仰今小庐山安知不以复亨得名哉且子独不观诸鹤乎悄焉林丛一枝如寄及夫抟风霄汉不知其几千里也然则复亨岂巢居者哉予也有巢氏之民朴拙之甚于复亨髙风逺致何能形容之姑记其大略云尔 

　　居敬斋记 

　　君子之于敬也犹居之有屋室焉屋室知所以居之以体所便心所安也而不知敬为身心之主宰居之尤重于屋室者乎予典教临淮十年每告学者以持敬之法退而独处暗室屋漏之地不敢怠慢焉亵玩焉庻几以为存养省察焉一日弟子员呉生原达请名其斋居予命之曰居敬会中书舍人胡公廷瑗以使命来用李斯篆法揭之梁间生复请予一言遂告之曰生欲辟理圣门之阃域者乎使不居之以敬吾恐不得其门而入矣生其慎所居者哉粤自唐虞至于成周君臣交相训诫不曰钦若则曰钦哉不曰敬之敬之则曰不聪敬止至于圣门教人居处执事之常见宾承祭之重及夫修已安人而天下平者莫非敬也数千百载之下继孔门之传者其论敬曰主一无适曰整齐严肃曰常惺惺法曰其心收敛不容一物至于朱子着为敬斋箴则兼动静表里言之其于体段形状具矣生其有事焉弗忘焉洞洞属属如捧盈焉如恐失焉固将悟其理之所以然者矣虽然敬所以行礼礼者敬之实也一毫之非礼非敬也一事之非礼亦非敬也生之于敬也其审于礼矣天理人事有节有文有仪有则敬以求之斯可矣岂曰词章记诵钓声名取利禄而已哉生再拜谢曰先生之言是也佩服终身可矣因书以为记 

　　荥阳外史集卷十二 

　　●钦定四库全书 

　　荥阳外史集卷十三 

　　（明）郑真 撰 

　　○记 

　　鉴思堂记 

　　鉴思堂者开封李彦亨氏恋慕之地也李氏世家相台自金源末至元百十年间髙大父昭勇公官授节钺传及中顺州守及敦武宣课提举凡三世敦武生安义居士彦亨则居士之子也居士早丧彦亨幼孤养其母夫人某氏兵难荐兴奉板舆展转晋魏间凡二十余年实得其欢心际圣运肇兴附籍开封之新昌里构草堂三楹奉母以居地素下湿多茹鹻饮醎若堂既成凿井得甘泉焉汴之缙绅士大夫以为纯孝所致于是具殽酒落成之夫人指彦亨为众言曰吾年及筓为李氏妇今七十余矣尝逮事先姑崔氏言祖宗以来形貌相似殆气类耶此子状肖其父而鬓发皤然宗祀之弗坠庻几在兹乎彦亨览镜自照以不及见其父为悲时予与乔君志宁在坐起奉觞为母夫人寿题其堂曰鉴思云越三年予忝属天官乃使请文以记予惟物生有象明照无穷鉴者至明之器也妍媸俯仰物莫得遁焉然鉴于水者不若鉴于人鉴于形者不若鉴于心因其耳目之覩以起夫心志之思则鉴之为器不徒然矣且夫父者我之所従出今由父母而上泝髙曽世代相逺而精神血脉固有流通而脗合者昔者贤哲之家云仍后先不特于声音笑貌之似而必求其道徳功业之类彦亨因其母夫人之言览镜以思其父昊天罔极矣嗣而续之父虽没而犹存也求形审像云乎哉且孝百行之原执一物而百善至彦亨至孝感神甘泉之应天固有以鉴之矣况夙兴夜寐耳存目注不显亦临者乎国家孝理天下若李氏母夫人之寿考康宁而有彦亨为之子以学行表仪庠序登之王府为左右従臣异日表厥宅里树之风声天下之人其不以之为鉴乎予幸得告老北还当为彦亨赋之 

　　雪霁轩记 

　　吾乡为东南之甲郡雉堞云屯扼江阻海山之得名者金娥导前骠骑殿后玉几太白天井文锡诸峰雄踞角立当夫玄冥戒冬雪霙飞洒俯仰髙下万象交辉来游之士穷幽探胜以为不啻上方丈而登蓬壶也郡人陈先生子云居阛阓中辟一轩为蔵修之地外列花竹竒石内庋诸经子史日与宾客讨论订正值风雪交作拥炉便坐脔炙行酒诵梁园之赋叶郢中之歌清声逸响慷慨今古既而风定雪止曙色曈昽而一帘髙卷四牖洞开丹山赤水洞天三百八十峰之胜皆在目睫世所谓银界三千者殆不能极其形容也子云居之甚乐缙绅君子扁曰雪霁云会予自鳯阳入觐授广信郡文学掾过家上任子云送至舟次以记为属因书以复之曰子云其寓情于物者乎天下之物得诸目而识诸心情之适者心之适也一心众理之会浅近云乎哉夫气物流行莫非阴阳所为阴极则雪降阳动则日出雪之霁以日之霁也阴阳二气磅礴两间于是时也精神内融英华外发天地之心天地之气我之气一尘不得而杂也一私不得而入也造化之妙相为无穷矣且雪天下之至白者也丰年之祥兆于是诗人有言曰上天同云雨雪雰雰以其有泽物之功焉斯固人人之所同喜者也然雪以时而降以时而霁玩檐氷之成筯眄野水之流澌吾之适犹夫人之适也可但若王恭之氅东郭之履特立独行以自眩其怪且竒哉子云扁焉而时为观焉其有由然矣予居中都之临淮十有二年每雪晴时绒帽重裘出涂山门徘徊徙倚久然后去间尝以讲说春秋经召入晋邸蹇驴行深雪中瞻仰皇陵诸山如琼楼玉宇晃烺照耀弗知为人间世也然而严寒栗烈莫之能御则固以为奔命之劳不若子云衽席之安也乃今越在广信地益处于南穷冬少雪非在淮海时比遥盼家山瀛洲天逺缅怀子云兹轩之下燕坐従容傲睨无际则固洒然泠然于云霄之表矣异日扁舟清兴不识果能如王子猷之访戴安道乎否耶于是乎记之洪武十七年岁次甲子十二月十有九日阔斋郑真记 

　　竹坡记 

　　上饶徐公英仲年逾八袠龎眉皓首衣冠伟如若香山九老之一所居在山谷中尘坌夐絶坡坨上下植以修竹小者大者如青琅玕挺挺离立枝叶交亚如铁钩鏁金错刀縦横迭沓掩映清溪白石间风雨晦明月星晨夕如蓬莱仙人湘江帝子飘飘然佩琚来下而云旌翠羽飞扬晻暧也如笙箫并奏蛟龙舞而鳯凰吟也英仲抚有佳胜作亭其上自号竹坡客至觞酒啸歌傲睨无际人以有道君子目之庻几文与可之在篔筜谷云会予与教信庠以斯文礼见求为着记夫君子之心与天地造化相为流通于其动植之微形声之接而识其理之所以然则天道之流行赋予皆在我矣况夫竹之为物根之固而性之直也心之虚而节之劲也固则不拔不蹷直则不曲不回虚则必能有容劲则不失之弱是物之受命于天者然也英仲家泽世积本深末茂有操守有度量而正容肃躬不可亵玩竹之植也庻几近之故其岁寒之交誓言金石殆与此君周旋始终矣抑尝以易说卦观之震为苍筤之竹震为雷为动而其象曰君子以恐惧修省葢竹者植之物也于震之象何居予家居海上岁暮杖履于确荦间霜筠雪节生意黙然及春雷启蛰萌茁迸裂森然犊角之挺挺也俨乎豹斑之隠隠也儵焉旬日枝分箨解由是干云霄捧天日而造化生生之理不可胜穷矣予乃喟然叹曰士之变化成就不当如是耶惕然自厉不有协于易之象乎乃今典教而来以为英仲两朝齿徳为逸民为吉士订正归宿之地将在于此想象仪容漪漪之间其为企慕何如哉异日幸得过従竹坡之上取童子所携长琴请英仲作鹤舞洞天之曲以洗尘陋不亦可乎顾以末学无文不能如苏长公大手笔以形容有道之气象也 

　　槐庭记 

　　槐之为物也干可材备成器花可染为中大正色子可药济疾病上应公台之祥下示科名之谶非若散樗恶栎旦夕斤斧于樵童牧竖也夫其受命于天而托质于地葢亦异矣隠人君子时而培植焉其有以哉广信徐君徳彰父家于郡城六十里辟堂数楹髙明显豁日与山水色相为主宾堂外植槐数十本对峙林立苍翠郁然时徳彰令尊翁年踰八袠鸢肩龎眉善饮酒强饭朝夕宴坐堂上徳彰与其诸兄恪恭诗礼滫瀡甘旨侍奉怡愉不少怠宾客来集举杯祝颂以为福履之成焉因题之曰槐庭云夫种木犹种徳也木之盛徳之盛也徳之盛则本之一身推之一家而及于天下矣以德彰性本孝友心存惠济于其庭槐之植也根之固则犹其先业之逺庆泽之深而无至于蹷拔也干之硕则犹其立心之正律已之严而不至于诱惑也枝叶之茂阴翳之盛肤理之密则见其祚胤之多福履之及而致用之全也维其有之是以似之岂不信哉昔韩宣子聘于鲁宴于季氏有嘉树焉宣子誉之武子曰宿敢不封殖此嘉树夫所谓封殖者固非藉柯叶以资玩好之娯也亦曰以其徳焉尔予千里南来未得一造槐庭之下然而蝉声昼永夕照风清此心向往久矣宣子之誉其能忘情乎徳彰盍亦封殖乎徳矣哉若乃功名爵禄冠冕轩车之盛则以付之南柯之梦可也 

　　梦拙轩记 

　　昆山孙惟学氏倅广信上饶之初年于灵山之阳玉浮之上审势面胜构轩居为寝息之所扁曰梦拙予典教郡庠以斯文之契过焉语之曰人得天地之气以成形拙者不得而巧巧者不得而拙也子之梦拙于义何居岂天诱其衷造初者示之象以为进退出处耶且子仕宦南北多厯年所于世之是非荣辱固已如邯郸之一梦矣今复曰梦拙无乃梦中说梦乎惟学曰不然吾尝梦双鸠止于座隅掩而获之水饮而粟啄啐啐然若欲以臆诉者既寤以周礼六梦之法占之非思也非噩也不知其为祥耶否耶徐而得之曰鸠羽族之拙者也吾以拙累久矣而莫之去也其以拙终身乎于是扁焉观焉庻几以为精神气脉与造化相流通矣予应之曰人与物同者也托兴比徳于是乎在而况衽席之上梦寐有以得夫心之所同然者哉然而夜如何其杳冥茫昧物我两忘无彼无此不知子梦鸠耶鸠梦子耶且鸠之拙也尚矣维鹊有巢维鸠居之诗人以兴二南风化之盛然而雄鸠之鸣逝吾犹恶其佻巧士君子之于拙其严矣哉粤自大朴既散巧伪日滋诪张变幻之士憧憧而徃来者相踵也耳目所极不能不歉然于中矣梦乡不知几千里而物以类至即其羽翼之驯习而识其性之専静均壹用以为律身行已之要斯足以见天人感通之符矣岂若昔人所谓梦蝶梦鹤自诧于虚无恍惚而谓与道翱翔者哉抑尝闻之古者以鸟名官故祝鸠司徒雎鸠司马鸣鸠司空爽鸠司寇鹘鸠司事五鸠皆所以司民者也以惟学际文明之运与司民社而双鸠兆形梦寐功名爵禄其自兹升矣异时放鸠示好生之徳杖鸠崇养老之义子其以为梦耶非梦耶予固天下之至拙者幸分半榻于是轩之下凉竹簟之清风盼芸窻之皎月鼻息通灵自谓羲皇上人之流矣乃蕉鹿之疑妄吾无取乎尔 

　　源斋记 

　　益津刘公于洪武乙丑夏六月由衡州耒阳丞归里不一月有司复以通经荐升知江西广信事既至恪恭乃职对扬丕显休命退食自公肃居深念以为天下之事必有其本事之有本犹水之有源也眇予小子辱司郡寄恐陨越为斯文羞朝夕兢焉惕焉有事焉勿忘焉端本而澄源浚其流而引其支不识可乎哉因扁其所居曰源斋云予以郡博士于公有宾主之契起而言曰天壤之间水居其多演为万派而会于一原固其理然也造化之大万殊而一本其理不然乎因物而察理君子所以致其知也是故逝者如斯以明道体原泉混混以明学问学即所以明道也学之正道之明见之事为施之政治衮衮乎其不穷也滔滔乎其不竭也至于当大事临大节议论之宏力量之重足以矻砥柱而障狂澜矣以公学优而仕用源斋自号其合体用显微而一致者欤谨按刘氏家出彭城自卯金刀应谶赤帝子遂有天下降国而家衣冠蝉聮代着阀阅在上谷者尤号为盛此公家世之源也元至正间公尝曳裾燕都为国子伴读助教乔先生志宁授以易经凡卦爻彖系之微辞象变占之正心传而面命之祭酒徐公彦礼御史胡公山厯得其所试文以为柝理精立论当置为魁选一时贵游行辈为屈此公师友之源也乃今圣运文明九重入觐东南名郡一麾出守凡而王政之大民事之要推而致之无过焉不及焉有本者不如是乎扁而观之葢将尽性命之理穷事物之情与上下相为流通矣吁其可不敬矣哉虽然天以一生水地六成之九州岛之水备见禹贡是水用大矣然导河曰自积石导淮曰自桐栢至于嶓冢导漾导江及沱其终皆曰入于海彼葢以会于极者泝其源也然则水之大者莫海若哉海为万流之汇心为万化之源即吾之心而扩充之上以尊君下以临民衣裳而冠冕朝宗之义百年一日也勲名事业不至于海不止矣沟壑之聚云乎哉扬子云曰百川学海而至于海其公之谓乎姑书以为记公名循字循理云 

　　无逸斋记 

　　天下之事成于勤而败于逸古之人皆然也今之人独不然哉夫万古一时万人一心古之人无逸也今之人亦无逸也今人何异于古人哉勤之与逸同系于一人一心而天下国家盛衰系焉吁其不可惧哉同郡周启宗氏以无逸名其斋居乡先生卓习之父为之着记后十余年适予自淮海言归启宗复请申其说而予何足以言之哉诗曰靡不有初鲜克有终向者卓先生所以告启宗者既克慎其始矣庻几叮咛反复俾图攸终哉夫虔恭自度不敢荒宁寿考所由致也上寿百年中寿九十年下寿六十年往者如斯来者莫止可自暇自逸乎哉是故夙兴夜寐无忝所生日就月将逊志于学不以迟暮而有悔也涉难厯险比为坦途栉风沐雨视为佳趣不以宴安而可怀也出门如宾承事如祭恭敬所以为仁相在尔室不愧屋漏存养所以慎独岂曰造次颠沛之或违不睹不闻之或懈耶且天地造化万殊一致吾心之体用固与之周流无间矣岁月不留寸阴当惜恱焉孜孜乐善不倦勇往力行中立不倚圣门髙逺跬步可至福寿之来也必矣鸣呼所其无逸如此而已启宗其知所自力哉仰惟大明丽天君臣盛际鳬鹥既醉持盈守成文学侍従之士固有以无逸书为讽诵者矣亦有以无逸图为鉴观者矣启宗年方强仕将致身青云之上幸得见如姬公旦宋广平之流以之传帝王心法之要斯其为始终服膺矣予虽老愿与有成焉 

　　思稼轩记 

　　真在临淮入觐京师承恩除广信教授还家上任过月湖宋故少师金紫史公旧第其四世孙均实以尝传易于先府君求我先生有兄弟朋友之契慰藉良厚见其轩居扁曰思稼辄问之曰稼者百谷总称天下之人所恃以为命者也子何以思为哉岂尝缺于朝夕者耶抑亦圣门所谓樊迟请学者耶均实哑然笑曰是何言欤昔吾先金紫公罢官退居邹溪别墅构亭曰观稼日与田夫野老相望阡陌间彼其念虑精微谋谟永逺葢将致艰难务本之意以贻厥子孙于无穷岂以功名富贵为可恃哉今去二百余年文献一线之违眇予小子无所肖似然而神明志气之交形声影响之接不以昕莫或间也扁曰思稼其将循名求实者哉真复之曰子其以前人之心为心者乎夫心之官则思虚灵知觉由内以达外故渴而思饮饥而思食寒而思衣皆切于日用所不能无至于贤哲立心行事使不置诸思惟而得其要领其何以为用力之地乎史氏在宋东南时为相门金紫公越社之孙卫社之侄而提刑公长子也文学政事有名于时而多所著述淳熈间越社再召金紫扶掖上殿阜陵嘉奬弗置富贵荣耀当世莫及禄赐之丰何待于稼然而林泉宴逰之娯独以稼言者岂有他哉葢所以培植先徳之厚以为嗣续之传尔想夫原田每每十千维耦而水车晚沸雨笠朝集于是时也顾盼逺近有曽孙来止烝我髦士之意我后人之有事焉勿忘焉菑播之责尽之在已勿助长以揠拔也以穮以穰丰年之庆匪今斯今矣均实思稼之意不在兹耶且夫学犹稼也成则为嘉谷不则荑稗焉而已矣可不深致其思乎本之以忠信仁厚之泽溉之以诗书礼乐之源以方册为町畦以翰墨为耒耜则夫有秋之盛葢被乎天下髙爵重禄有如金紫公矣岂特黍稷仓廪之实以为一家一人之奉哉诗曰无念尔祖聿修厥徳均实之谓乎均实闻之曰子之期望可谓至矣顾予已老恐终不能以亢宗也硗确之余服劳作苦用以系先烈之思庻几可哉子幸而退归吾当访子于丹山赤水之阳歌豳风击土鼓共为太平之民矣 

　　拙修斋记 

　　古之人重以厚今之人轻以浮重以厚者拙之本原轻以浮者巧之横流天之生人何异于古今哉岂其性禀之或偏或正耶抑其气运之降习俗之弊而致然耶昔子贡遇汉阴丈人抱瓮灌畦教以桔槔而丈人羞之则天地生人之道亦惟拙而已有能以拙自修不几于君子乎同郡黄梦熊氏世家子也年逾三十质实惟重以诗经中洪武五年江淛乡贡进士选计偕京师大臣将奏以官控辞再三大臣为之喜曰子所谓吾斯之未能信者耶遂免归闭门读书养母事兄以孝友闻昌国邑大夫以礼币招致教导弟子员昌国海岛云水乡梦熊不惮僻险日与学者研精毕力求底于圣贤之域退处斋居一榻萧然而静存深念渺渺千古若有与之晤语者因扁曰拙修葢用儒先董子之语云予向与梦熊同年梦熊以世契视为执友礼待良厚予以广信文学掾过家上任梦熊请着文以记夫人喜巧而恶拙久矣梦熊以拙自修毋乃愈拙而人愈不喜乎且君子之学也期底于道而已不以世之好恶为是非荣辱也故拙之修道之修也董子伊洛正传谓闻道为恱而以拙自修葢信之笃而志之力也考亭朱子以为下学上达之要信哉梦熊自幼知学而欲自同于古人则其于道也必有神会心得于浑沦磅礴之外矣彼有诪张变幻而阿媚取容逄迎为说至于昏夜乞哀骄人白日而曰吾巧于游说巧于仕宧名声者梦熊能不秽而唾之哉且夫炫耀华美不如敦朴浅近浮薄不如深沉敏速捷急不如迟久世岂有重此轻彼者耶梦熊以拙自修其视流俗何如哉夫道者天理自然顺其理而不去拙斯在矣中庸曰修身则道立身外无道拙修矣其于道也孰御焉此固梦熊名斋之意岂可以浅近形容哉梦熊先大父乡先生声甫宋太学生以文名著于徳佑间尝试对将畧人才号金玉策梦熊宝为家蔵经济之传固有素矣拙修云乎哉予年过五十懵然无能读周子拙赋以自解幸而退归与梦熊相羊山海间其亦出处之同者乎于是乎记之 

　　荥阳外史集卷十三 

　　●钦定四库全书 

　　荥阳外史集巻十四 

　　（明）郑真 撰 

　　（阙） 

　　荥阳外史集巻十四 

　　●钦定四库全书 

　　荥阳外史集巻十五 

　　（明）郑真 撰 

　　（阙） 

　　荥阳外史集巻十五 

　　●钦定四库全书 

　　荥阳外史集巻十六 

　　（明）郑真 撰 

　　（阙） 

　　荥阳外史集巻十六 

　　●钦定四库全书 

　　荥阳外史集巻十七 

　　（明）郑真 撰 

　　（阙） 

　　荥阳外史集巻十七 

　　●钦定四库全书 

　　荥阳外史集巻十八 

　　（明）郑真 撰 

　　（阙） 

　　荥阳外史集巻十八 

　　●钦定四库全书 

　　荥阳外史集巻十九 

　　（明）郑真 撰 

　　（阙） 

　　荥阳外史集巻十九 

　　●钦定四库全书 

　　荥阳外史集巻二十 

　　（明）郑真 撰 

　　（阙） 

　　荥阳外史集巻二十 

　　●钦定四库全书 

　　荥阳外史集巻二十一 

　　（明）郑真 撰 

　　○序 

　　送知淮安府事德安洪公上任序 

　　洪武十有一年春三月凤阳府同知德安洪公范九畴奉诰命知淮安府事公便道上官追饯者出朝阳门外二十余里为其僚友者曰守官至难也凤阳置郡以来通守别驾多以事去公独以才行兼济简在眷知甫及二载授以二千石之重君臣际遇可谓盛矣然舎此去彼一政一令之施何所谘谋乎为其士大夫者曰斯文不振久矣公摄守事时谋诸同志兴学校创礼殿释奠先圣与诸生落其成劝勉激厉拳拳焉自今以往复有如公之贤克继其终者乎为其父老民庶者曰中都天子故里大驾归幸亲王驻师馆榖供亿吾民甘心焉而公不亟不疾不鞭朴怒骂而事以集子育之恩不可忘也公今自此升矣其复有如公之抚柔吾民者乎相与执辔遮道欲留真忝以文学掾属在下风拱手肃容趋而解之曰诸公信厚矣而迁命涣颁公不得而辞也然公何以得众心所同哉有以见公恺悌君子宜民宜人者矣夫髙爵重禄君人者所以劝赏天下也圣主于公知之既明将用之天下大慰斯民之生非一郡所得淹而久也今自同知进为太守特其一阶一级之升耳自是入为三公入为丞相宁不先有汉故实乎然则公之不可留也谂矣淮安地包河海控制山东古今形胜昔者张敞郑弘之治民祖逖韩世忠之治兵枚皋之文章陈瓘之气节流风遗习犹有存者国家建都江左视淮安为股肱郡以公治行之着辍中都重地来为之守注意深矣公之为治其不以古人自期乎公之先在元世祖为开国勲臣世爵武弁佩金虎符镇云梦至公以儒业值兴运初知解州入谢日上亲抚谕再三自解州厯凤阳凡三转绾郡符至四品所谓公侯子孙克济其美者非公其谁也耶公其益励忠勤以报上哉于是众皆以为然酌酒赋诗而真为之序 

　　送知汝宁府事万公孟雅上任序 

　　圣天子在位之十一年春王三月诏以泗州知州万公孟雅升知汝宁府事公拜命趣装过临淮真迓诸道左为公贺公从容言曰民社之司国体所关孟雅藐焉晚进无能为役任以一县一州犹恐弗胜况二千石之重耶仰惟圣明在上抜擢至此惧陨越为斯文羞何以贺为真应之曰此足以见公敬谨之心至矣天子于公知之既明故用之亟而任之重也公其夙兴夜寐以图报上恩哉按公南昌府进贤县人自幼读书有竒气洪武甲寅以人材征至京师天官策以时务尽畧去问目直以已意荅之天官击节叹赏曰用世才也授侍仪司舎人进殿廷仪礼司副奏对详雅甚称上意谒告归拜家庆还奏江上徼巡不法事诸巡检皆杖责公遂授知凤阳府临淮县事临淮中都畿邑多谪徙之民使者往来冠盖相望置驿给马视以为重先时量其民之物力髙下十分为率以供其役奸民号金银王者与其徒十人恃郡太守亲契撰词行贿将变置损益售自私之计公慨然曰挠法乱政有甚于此者耶实封上言上命台府鞫治奸民悉服罪郡太守坐累至死公遂以言事得实升知泗州事泗民醇厚古朴公知其易治也莅以寛治其民大和以得公为晚士大夫之在学校者摭其事效汉魏乐府咏歌之报政上闻遂有今汝宁之命意非才且能其至是乎汝宁古为蔡州周蔡仲所封在春秋为要领之国齐桓晋定两召陵之师皆以蔡故炎汉以来袁安陈蕃许劭之流以名节相尚至宋上蔡先生谢公以伊洛正传启迪后进文物彬彬焉而自近世以降汝宁首为兵阶际今盛眀德化涵濡休养生息十有余年向之称干比戈昼战夕备者今则诗书礼乐道古昔而称先王恂恂乎礼让之风矣向之飞刍挽粟疲于奔命者今则优游田里以耕以稼养生送死各终天年无愁叹困苦之声矣而公以聪明清强之资当承流宣化之任所以抚安其民者其不以在上之心为心哉汉黄霸守颍川以治行第一入为丞相汝宁颍川密迩之地也公其有所兴起矣庙堂钧轴之任宁不有待于公乎真虽老犹及见之矣遂酌酒为别叙其事以赠公之父玉麟先生博学老成生公时尝感异梦公政治之善者多出庭训云时洪武十一年龙集戊午三月十有四日序 

　　送平凉崇信县主簿定海赵行逺复任序 

　　鲛川为明郡属邑有虎蹲山以为形胜溟波际天一瞬万里珠宫贝阙光怪朝夕蛟龙之变化鲲鲸之出没云烟风雨晦冥不测诚天地之伟观也去鲛川四十里曰慈峯为元放翁隠居之地有丹灶在焉山势峭刻林泉幽深灵芝瑶草琅玕之属丛生其间至其地者不啻上方丈而登蓬莱也邑大姓赵行逺者居之赵之先家襄阳在宋建炎时有扈从来南者遂占籍焉行逺少失所怙有母年八十余耕田读书从渔网家取海错以给奉养洪武六年夏以秀才征至京师试艺中选授安西平阳府崇信县主簿有能声三年考满入觐宴南宫俾复旧职谒告归拜家庆慈颜喜恱郷党咸以为荣毕事以来过中都求予文以赠夫士之出处一惟其时而已故在山林则以尊德乐义为心在朝廷则以济时行道为心行逺居海上初无意仕进也及出而任民社之重于是钱榖赋税政事刑名与夫簿书期会念念乎动静语黙拳拳乎举措设施不能以一息忘也国家用人取法唐虞三考黜陟久任责成有官守言责者盍亦慎重乎守之以公莅之以勤而行之以敏毋旷官失职以至于戾上以慰廊庙之望下以乐斯民之生前乎如是也后乎如是也斯其庶几哉昔先宋时文献萃于我明若黄给事龟年以谠直闻应参政徭以文章显沈国録焕以道学称皆在今鲛川昌国诸岛屿间行逺习闻其风其似而续之矣夫观于海难为水行逺家海上观海者也功名事业其必如海矣乎行逺行矣见庄浪县簿曰郑竒者予同母弟也其必以是勉之 

　　送国学生洪仲友授开封杞县丞序 

　　杞有夏之后也圣人书之春秋始以伯中以侯终以子有若不足乎杞者岂以其用夷礼失先代之旧欤毋亦以其甘心削弱不自齿于大国欤自秦置县以来有长吏治其民人遂并列于有司矣今观其地在梁宋之郊北入燕冀西出并晋四方宾客髙车驷马为仕宦而往来者肩相摩而足相踵也使者一介之命元戎十乗之仪王事勤劳不遑启处者冠葢骈集而旌旄聫属也原田广阜以耕以稼出赋税以给公上其民甘心焉然而供亿将迎驰驱奔命盖亦烦且劳矣非有清介勤敏之士抚柔而劳来之何以副国家赡养生息之盛哉严陵洪仲友好学能文由国学生分教临淮者三年天官奉命征入授开封府杞县丞丞贰令者也于其政事号令之施得以可否其间非阿顺以为同矫亢以为异也今夫令之与丞听治一堂之上吏胥抱成案鹄立有启其端者曰某事当然某事不当然署其当然者不署其不当然者一利之兴民望焉一害之除民望焉斯其庶几矣夫使依违茍且当署即署利之弗兴害之弗除焉用彼相哉仲友以学入政志乎民者也盍亦不负丞乎杞之令长黄原辅由翰林拜御史出膺兹选文章政事纲维于上仲友赞助而辅成之杞其治矣公退之暇问诸境内亦有道古昔而称先王者乎由是明礼义以正人心兴教化以厚民俗有夏之遗风千万载如一日矣使有学礼如尼父者过而观之曰文献足征焉岂非朝廷所望士君子为政之効哉 

　　送邳州睢宁县主簿何振纪朝京序 

　　春秋之学自左氏公榖氏以及文定胡氏之说天下家传而人诵之际今圣朝科举取士复増用宋直阁张主一氏胡氏得于伊川程子张氏得于考亭朱子大经大法前后一揆士君子取与之公固足以信诸天下后世矣有能因其学而见诸政其非眀体适用之士哉山西沁水县何君振纪世家儒素幼从乡先生胡关张公德彦游张公通五经元时累领乡荐后以上第厯任儒台爱振纪颖悟授以春秋凡王伯夷夏之畧所以明分义正名实着几微者无不用其至洪武四年之秋有司敦迫就试乡闱复征试吏部论楚椒吴札为一例吴札让国之贤不当以辞国见贬大宗伯见而异之奏为霸州保定县主簿未几以减汰冗员调睢宁县簿睢宁下邳属邑今为中都畿甸昔者黄石公张子房之知畧江革王祥之孝行遗风流俗犹有存者振纪居佐贰之职尽心周旋不惮劳勚阖境百里政教所行风动草偃由是盗贼屏息词讼简少治邮传而道路以葺修陂堰而水利以兴劝学校则诗书礼让之风蔼如也课农桑则禾麻丝茧之用裕如也振纪之政既为郡府所知遂檄命摄五河县复摄淮北岸税课分司事皆有能声复职睢宁益亷慎自持民以恱服既三年遂以考满入觐明廷矣振纪其贤矣哉夫穷经将以致用也惟春秋帝王传心要典君臣父子之道实备焉推而行之家可齐国可治而天下可平也岂徒一县邑间哉振纪以春秋学来佐睢宁设施举措之方本诸褒贬赏罚之要所谓明体适用者不在兹耶且夫三考黜陟唐虞盛典久任责成汉唐良法国家用人依效前代有如振纪之政献诸九重之上天颜对越恩言嘉奬不使之复政睢宁以慰其民之心哉传曰恺悌君子民之父母于振纪见之矣予以乡贡忝教临淮振纪尝以公事至郡府得与论同经之好故于其行取其为学治政之大者叙以为赠而凡聚散离合之琐琐者庸得而畧焉 

　　送凤阳府推官李公考满朝京序 

　　政事之重尚矣周礼秋官司冦掌邦禁以佐王而士师乡士遂士皆其属也汉有廷尉平司诏狱而部刺史郡太守各以其法律治境内自汉以下循名责实盖不一矣宋节镇府州置推官一人当时公卿士大夫名声在朝廷功业在民社如赵抃苏颂之流率由兹选不谓之得人矣乎钦惟圣朝混一海宇小大之任咸尽其才至于推谳之职尤不轻授盖欲刑期无刑致治平之効以比隆唐虞三代也嘻盛矣而为是官者其可不以在上之心为心而勤于厥事者哉吉安李公以儒世家初任河南陈留县丞以政绩着闻升授今凤阳府推官凤阳帝乡戚里中都重地簿书狱讼号为繁剧公之来也日与郡长贰坐堂上讲明治体凡一政之出一令之施相其可否阖境千有余里风行草偃无有后期至于刑狱置对则东厅独署洞究精察所属官吏贪赃狼籍者按得罪状或杖或流率媿服以去有先被鍜錬成死狱者公审其实有罪者至服斧锧无罪者为破械出之至于疑似之踪诡伏之奸必俟其发觉呈露逮捕系治而无有寃枉不伸者矣于是缙绅士大夫相谓曰李公其贤乎真闻之作而言曰公何以得诸众论之公哉帝尧之世伯夷折民惟刑孔圣之门子路片言折狱刑非不用也然非明而清者不足以任法之重轻非刚而勇者不足以寄人之生死公之治狱小大以情然后以其法施之生者非我能生之也死者求其生而不得则亦末如之何也夫其存心之正用法之公斯能伸其所学而不媿古人矣是宜人所羡慕而歆艳之者使天下为士师者皆如公焉刑措之効不其可致者乎昔者儒先君子有法律仁义之说盖法律本于仁义必有慈良忠厚之意存乎其间斯民固有观感动荡为善而不自已者矣公尝以仁义之道莫先于教化而教化莫重于学校每谒先圣庙下必进诸生讲明经史以济全体大用之要可谓知本者矣莅政之暇诗歌自适尝赋灯夕短歌行模冩太平风物之盛雍容揄扬郡博士以下皆属和焉今忽已三年矣考满朝京凡平日被公容接者能无情乎庸即九郡山川古迹形胜拈题为咏窃比古人赠出处之意云 

　　送怀逺县税课局大使樊先生牧斋考满朝京序 

　　象山在明海上有丹山蓬莱之胜玉芝朱草琅玕及不死之药生焉古仙神人若羡门安期偓佺之徒尝居之其人物多风流酝藉有冠带佩玉气象自宋以来故家文献栋宇相望至于有元若蒋公商卿博士奉常与典大议藏在有司缙绅君子犹能言之其文行显著与博士同时者若石壁翁樊公其人乎石壁之学后进之士多传之而其犹子天民先生实得其绪余天民传之子余庆余庆以今大明洪武五年用易经试中淛闱计偕春官不乐仕进告于大宗伯归山中隠居求志以予同年亲若兄弟尝与论家世源流知其从兄牧斋先生之贤牧斋盖石壁翁嫡孙尤克世其家者也惜予未及识之既来临淮三年而牧斋亦以铨试吏部中选授凤阳府懐逺县税课局大使因得挹其颜色聴其议论私窃喜幸庶几遂平昔之愿焉牧斋清慎自律其于商贾之征不以位卑禄薄尽心竭力朝夕不倦或岁时之暇登大禹涂山卞和玉坑兴懐千古见诸咏歌邑大夫博士以下皆重为敬礼考满得代当朝京师怀逺士大夫咸恋恋不忍别使来求序以赠夫足国裕民之道莫先于理财故钱榖之职自古为重乗田委吏在孔子大圣不耻为之唐时盐铁度支皆以大臣兼领宋儒先君子以道德闻望称者或主茶场或监酒务曷尝不尽其职之所当为者乎夫君子素其位而行士君子明体适用之学何所施而不可哉牧斋征商从事贡赋以登上下相安国家劝善録功由是官省部台宪及馆阁郡县尽其学之所至以大祖父文献之传其不权舆于今日耶异时功遂名成幅巾野服逍遥丹丘蓬莱之上识者固以为神仙中人矣予也忝以同乡又在契家之末幸得归老固当尽脱尘鞅以从之矣是为序 

　　送凤阳府推官李先生渊泉考满入觐序 

　　吉安李先生渊泉以奥学髙行为郡有司所知荐诸江西行省行省以其名上之吏部吏部征试中选授河南省陈州陈留县三年任满察官考为称职升授凤阳府推官凤阳国家兴王之地控制千有余里九州岛二十四县在管辖之下簿书之烦不易理也狱讼之多不易治也先生日从诸公莅事公府羣吏就列两造在庭是非曲直一言輙得其要讯鞫所加不罗织鍜錬以致其事小大之狱各使就律不以威势利害为髙下轻重今太守河南李公深敬异之以为儒者之効焉夫狱讼民命所关有国者视以为重张释之为廷尉天下无寃民于定国为廷尉民自以为不寃虽其所致固有浅深然非端本澄源政平讼理焉能之哉廷尉天下之平也推官郡府之平也郡府平则天下平矣噫岂轻也哉且夫仕所以行其道也道在是不以禄位言也先生为古士师之官其道固足以行诸一郡矣使进而升如钱若水以同州推而进拜枢使梁灏以大名府推而入知制诘赵清献公以武官节推而累官至参大政亦何歉乎哉仰惟圣明在上天光咫尺崇儒重道日恐不及思得赓歌之士都俞吁咈于治朝之上致太平无讼之功有若先生者考满入觐则以之为台为省可也然而中都重地九重宵旰眷念乡土则以先生复职凤阳亦可也任贤使能在久任责成今九年三考之法与唐虞黜陟之典何以异哉予知先生尚有以慰凤阳吏民之心矣先生行有日临淮邑长山西王君惜其别而兾其复来也俾四明郑真序以为赠 

　　送渭南县主簿章宗盛朝觐复职序 

　　朝觐之礼尚矣周制六年五服一朝又六年王乃时巡诸侯各朝于方岳所以考制度尊天子也礼之所在根诸人心达诸天下先王为之节文着为定制孰得而踰之哉周衰礼废更秦汉隋唐以来无复如姬周之盛矣赤芾金舄会同有绎其威仪文物何如哉洪惟天朝万方一统礼乐会朝具有成制凡列郡守长每岁一朝州县长贰三年一朝考功即戸口钱粮之多寡农桑学校之废兴以时其殿最焉其与周人考礼修德之意何逺哉永嘉章君宗盛世为儒族读书明理而精于法律元至正间以才能见知江淛省臣荐为温州録事内附谪居汴梁征入京师授渭南县主簿渭南安西壮县簿书期会之繁贡赋供亿之重朝夕从事厥声懋着三年考满布政按察两阃咸以称职闻觐朝大廷宴赐南宫衣冠入谢而归过临淮论斯文之契为予言曰某何以得至于此哉予惟君臣上下之间以敬为本宗盛以一命之士得面奉清光对扬显命法樽珍馔上承宠赐其亦可谓荣矣大雅之诗曰君子万年介尔景福盖享其恩礼之盛而祝其福受如此也然则宗盛其思为报効之地哉簿佐令者也虽曰位不称其才然能以爱民为心而尽力于所当为公侯将相之任其不权舆于此乎夫奉法循理古循吏所以为治也宗盛其夙夜匪懈以无负上恩哉予教临淮恋恋弗去异日闻有上偕者称渭南之政于安西诸邑为最其非宗盛也耶马首告西叙以识别云 

　　送固始县税课局大使胡子贞考满序 

　　予尝读宋史绍兴八年戊午王伦及金使张通古以诏谕江南为名来言归河南陜西之地诏侍从台谏论得失胡忠简公者为密院编修官上封事乞斩秦桧等贬公监广州仓未几桧启思陵诏示天下指为横议言之不用又以为罪国家之治乱中外之盛衰判然矣君子以是知宋之南渡不复以北犹周之东迁终不得而西也呜乎君父之雠义不戴天宋世之祸惨矣下穹庐之拜公岂忍见之哉身为岭海之行名如泰山之重士君子公论有在矣然而秦桧以公异已必欲置之死地南荒瘴疠转徙万里而守臣复有希其指意为窘辱之者而公不以死生患难为意且着诗词以自见迨至阜陵御极公道大开召还叙复位跻荣显年逾八十寿考令终岂非天也哉予客中都尝预修九郡图史因得宋顺昌郡人王明清所著挥尘録观之载公遗事为多至及王伦家世出处大致益知公之指斥其狎邪无赖不诬也然而伦之使金终能守节以死其公之言有以激之也耶今去公二百余年诵其言而论其世凛然如见其人况其子孙文献之足征者乎光州固始县税课局副使胡子贞世家吉安为忠简公之后年四十余器质修谨言论疏爽而直亮慷慨之气恒见于日用间识者以为有忠简公之遗风夫忠简以直言去国出司钱榖执政者固有以挤之也子贞方以材艺荐不登诸馆阁列之郡县而征商之司乃无异忠简之贬秩何哉是不然忠简当权奸用命主懦国弱其由内斥外固宜重叹以为不幸今明良相逢万方一统而子贞由小及大升髙自卑殆将歆羡称美而不已者岂曰钱榖货财之职为非所当为者哉士之怀才抱徳者以得时为难时有用舎身有显晦子贞其可谓得时矣昔宋宰执侍从家多在大江以西庐陵欧阳氏至承旨原功而益着清江刘氏至集贤良甫而复显若盱江曽氏临川王氏晏氏平园周氏亦有文学政事绳其祖武者公侯子孙克复其始胡氏与诸家相望子贞其不当以忠简公自期乎左氏载陈敬仲之占有曰八世之后莫之与京子贞上泝忠简公已九世功名事业其不在今日耶无念尔祖聿修厥德予于子贞实有望焉因其考满如京师庸叙其家世之渊懿以为赠 

　　荥阳外史集卷二十一 

　　●钦定四库全书 

　　荥阳外史集巻二十二 

　　（明）郑真 撰 

　　○序 

　　送知邳州事杨公考满入觐序 

　　吾乡四明袁先生志衡以宋侍郎洁斋诸孙世家文献德行问学为后学者师际今圣运征入京师授知池州府事政事神明洞见幽隠属县长贰少所许可独与建德知县杨公子方爱厚每于其至府白事亲与为宾主之礼公闗西盛族尝登赵公益阳之门设施举措皆得诸学问讲贯之素公既考核称最复职逾年中书奏升知凤阳府邳州事适袁以谪过邳公以故人致馆榖之礼君子于是知公之厚矣予与袁为亲契尝遇诸淮海上闻其道公之贤咄咄不离口而恨未及识公今年之春公以事至会府见诸庠序间容貌之修伟襟度之脱洒文章语言之俊迈髙爽然后知其为故家文献之盛也未几公以三年考满与其倅陈公惟仁旅朝京师其州之僚友与其父老及寓公寄士学校师弟子及闾巷儿童凡数百辈送至东门外五里攀恋不容行至不得已为别则曰公之为政彻于九重非一日矣圣君眷念乡里其亟还公以慰吾民矣乎予闻而异之意公何以得诸此哉问诸邳人则曰我邳之望治也久矣自公之来一以教化为本而以法律行于其间其于我民咻噢之而督责不加也抚绥之而烦扰不及也是以同僚协恭令行禁止数百里之间鸡犬相闻安于生养完聚而无愁叹困苦之声矣吾民殆将尽其力役终其身事之不特如河南之愿借冦恂而已予于是喟然叹曰诗所谓恺悌君子民之父母者公其庶几哉夫圣王之治莫重于得民故善政得民财善教得民心得民财者未若得民心之愈也公之得民如此其能以在上之心为心哉乃若简牍登载所谓农桑学校戸口钱粮云者特其服官守职之常尔昔冉求以政事称其后得封为下邳公公学圣门者也当君明臣良之时为政在辇毂下考功上奏重瞳昭回髙爵重禄其不复见于今日乎予因袁先生而信公之为人又因邳人论公治政而喜为天下道也遂着之序以为赠 

　　送邳州判官陈君惟仁考满入觐序 

　　兰亭在越郡西南二十里崇山峻岭茂林修竹晋人觞咏之故迹千载一日也士生其地往往词藻酝藉有永和之风予在元至正间过山阴拜王右军祠上天章寺阁览观山川形胜退归所寓因识故宋侍郎公之裔陈君惟仁君美容修髯风神秀朗慷慨论议时方承平读书着文谓取科第如拾地芥予因服其为人嗣后二十余年际今圣运予以乡贡典教临淮而君亦以六科试艺中选授真定景州东光县丞道过中都相见有如梦寐逾年以减汰召至阙下核税广信能声着闻还授邳州判官邳与临淮皆凤阳属邑君以使府期会往来不一因得与论宿昔之好君尚气谊重然诺而吏治尤为精敏邳当大河南北之冲公侯贵臣以王事出入供亿无常君上承下姁悉得其欢至于狱讼两造在廷一言之间情伪以决有经其化导劝诱至于革心悔过者尤多由是三年之间其民皆安乐生养熙熙然诗书礼乐之风而君称为辅佐之贤矣噫地灵人杰古今美谈即君之为人而考其为政可谓不负平昔所期矣山川灵秀之锺故家文献之盛其然不其然耶昔汉韩棱为下邳令征拜尚书遗爱在民庙祀不废晋王祥为下邳别驾至今传其孝行善政之得民如此君其何媿于古人哉仰惟圣明在上致理之效有如唐虞以君之佐邳在畿甸之近而治绩彰彰如是铨衡上考简书有程仰黄道之天开瞻圣颜之咫尺所以宠绥而福禄者不在兹乎诗曰既见君子为龙为光此诸侯见天子之词也邳之士大夫于君之入觐盖有望矣予与君相知为深于是叙其出处之正以致其期望之厚云 

　　送凤阳行大都督府佥事胡公朝京序 

　　凤阳国家兴王之地肇建中都虎旅云屯周庐千列于是立行大都督府以控驭之建牙视篆上应天枢自非文武英杰熟于韬畧者岂足以当之哉谯郡胡公奉上命来佥督府事当京畿清谧钱榖甲兵夙已具备而公从容折冲文武将吏悉听号令贝胄琱弓之士帖然衽席之上各思尽力所报而凡系籍为民者皆得以赡养乐育于太平无事之域若公可谓贤也已洪武十三年之春圣天子图治励精更官定制建五大都督府以统治军民玉音涣颁趣公入觐盖将増重本兵班聨上衮以节制藩维盟功带砺也斯不亦盛乎哉夫将帅之才于其治兵以考其成功公忠厚知勇出于天禀值圣运肇开龙飞九五躬属櫜鞬援桴鼓与诸公周旋军旅中决竒取胜有如耿恭谦退不伐有若冯异勲名既着闻望日隆上心眷注斋坛授钺诚有待于公矣乃今佩绶进趋天颜对越尧言汤诰崇股肱心膂之任禁中颇牧指授器使非公其谁耶诗曰思皇多士生此王国王国克生惟周之桢济济多士文王以宁凤阳有司百执事宁不赖公于是哉麾节言迈谨率僚佐以别且进一言为赠 

　　送凤阳行大都督府佥事陈公朝京序 

　　上在位之十三年诏立五大都督府以统诸卫所以尊国体重军事也于是佥凤阳行大都督府陈公奉命朝京盖将盛斋坛之礼以为授钺之荣焉惟公淮海望族沈机勇畧足以制驭三军仁心厚德足以抚绥百姓自其早年上逢圣运躬属櫜鞬与诸将帅出入行阵间六韬三畧堂堂正正迪师中之吉上肤公之奏武阶勇爵位望日崇其佥阃凤阳也髙牙大纛前驱后翼増中权之节制示上将之威仪笑谈折冲从容整暇僚佐协恭军民安堵生养教训安乐太平而公之令名广誉日闻于黈旒之上矣仰惟廷陛天开威颜咫尺温语如春以赐以劳衣冠佩绶奉扬对越枢机之任辅弼之功用以勒勲彝鼎垂名竹帛岂不足慰凤阳羣有司之望哉夫天生五材何能去兵将帅之职安国家定社稷功莫尚焉故武文万邦为宪周诗所以美尹吉甫也帷幄决胜千里汉史所以称张子房也公当明良际会之时风云龙虎千载一时也战多之绩视诸古人矣自今以往公其尽心报上与功名相始终哉某以非材谬膺郡寄承下风而被余光者非一日矣旌骑南辕能不恋恋于中耶谨叙公出处之大以致颂美之诚云 

　　送凤阳太守李公归滑台序 

　　国家设官分职任民生之寄者莫盛于郡守汉帝所谓共治天下惟良二千石者是已今士大夫仕宦于朝得至二千石亦云荣矣责望亦不轻矣求其任处京畿慎终如始奉身而退如我滑台李公者何其少哉凤阳帝乡戚里地大物众号为难治公之来也勤以莅之敬以行之持之以公平律之以廉洁本之以仁慈寛厚不矫矫以为髙不察察以为明阖郡九州岛之吏民敬之如神爱之如父令行禁止境内称治而尤究心学校尊敬贤士探讨论议求其所未至由是令誉彰闻咸以为凤阳置郡以来太守之贤莫公若也公不自矜喜益加慎重逾二年代者至公曰我其免于戾矣四时之序成功者去我将归隠林泉与猿鹤相主宾矣投牒遂行郡僚佐父老民庶追送淮河上恋恋不忍别有传舆人之诵者曰煌煌兮中都绵万代兮基图焕尧言兮都俞曰我公兮尔守尔居公之来兮五马绣衣冠兮儒雅坐黄堂兮任民社岁其有兮祥庆来下湛形神兮至清水之清兮月之明政以成兮民以宁乐雍熙兮盛平驾公交车兮结轸骖騑騑兮双纼望滑台兮不逺伊近曰公归兮黙孤村之深隠攀辕卧辙兮公不少留我民之思兮心曷以休淮山晓兮淮水秋溘清风兮公其来逰真闻之起而言曰公可谓得斯民之心矣然公去志已决其若之何哉夫进退一致也进而仕所以行此道也退而止所以全此道也公识进退之宜明仕止之正庶几于圣人之道者乎舆人之诵岂欺我哉于是退谂诸众而为序以赠 

　　送凤阳府推官刘可成归长沙序 

　　上在位之十有三年命有司求贤良方正之士某遂以荐入京师授凤阳府推官窃伏私念狱事系民为重而才謭德薄惧不足以称圣恩既到职因得与前推官刘君可成论交承之契可成长沙名族性姿温厚议论详恳恂恂然儒者也莅事凤阳甫三月余稽经按律决狱平允其狴犴之严扃鐍之固朝夕惟谨视其寒暑燥湿为之洒扫而祓除焉常使囚人安于桎梏而疾疠不生盖以所犯在彼而所施在此于秋霜惨烈之中有春风和煦之意吁是其仁心之存者欤承乏后尘凡簿书成案是非曲直议儗裁决方将资以取益庶几告新令尹之意焉乃以归田得请言别能不慨然于中耶夫怀土常物之大情旅次天涯忧虞荐至不如乡社桑梓之可恭敬止也禄食鼎锺曳娄朱紫荣耀一时不如布衣疏食之可安乐长久也劳神州县莫遑启处不如山林泉石之可从容延伫也然则可成之归孰得而挽留之哉长沙居三江五湖之中地大物众为东南上郡有屈大夫贾太傅之遗风自唐及宋人物宦游之聚若欧阳询褚遂良沈传师及致堂胡公平园周公朱文公考亭张宣公南轩道德仪范相望后先数百年来衣冠文献之泽犹有存者即可成之为人盖可见矣今而脱屣仕途田园归老用诗书礼乐化湘潭为邹鲁使章甫缝掖之流尊为乡先生岂非某所望于可成者哉行有日夙所承事者若司狱张彦实府吏某等十有余人眷恋不忍别请一言以为赠遂不敢以不文辞也 

　　送颍上教谕徐景颜谒告归三衢序 

　　郷贡进士太末徐先生景颜典教中都之颍上县逾两考不调座下执经凡二十人以成绩着闻固有贡春官入成均者矣一日慨然曰昔我二亲弃捐相继塟诸縠江之阳而风气弗完吾亲不能以妥宁也失今不图异曰无以见我亲于地下矣遂以改塟告诸有司得报而行过临淮予以同年之契饯诸水浒告之曰景颜克伸情事庶几始终无憾矣夫生之膝下一体而分喘息呼吸气通于亲亲之安子之安也亲有未安子其得而安乎是故事死如生事亡如存人子当致力者也况夫山川兆域体魄之所藏神明之所宅焉者乎且塟地固有当择者亦有不必择者惟审其安不安而已自龙穴砂水之术行好事者图其地之形以售诸人曰某可贵某可富某当贫某当贱听而信之者往往牵于吉凶于其亲之亡有不及时而渇塟者有过时而慢塟者有终其身不能塟者噫独何心也哉夫富贵贫贱天也我其如天何彼术者之言亦已惑矣景颜谒告改塟其亲求其亲之安也非惑于富贵贫贱之说也传曰改塟之礼缌举下缅也景颜其慎于礼哉窆竁既毕奠祭如仪盍亦念夫我职不可久旷也占毕之士望之久矣必亟来以慰其心乎使夫留恋乡土而曰迟迟我行也岂国家所望儒师作成后进者哉景颜行矣见常山可斋陈先生为予问讯焉先生予故人也景颜以予言示之其以为然乎否耶 

　　送延安府宜川县黄君孟仁归莆阳序 

　　闽南儒先过化之地自宋以来道学正传融液渐渍三百余年于兹矣莆阳在南闽封域之内比屋诗书衣冠之盛比诸邹鲁郑公献可朱公原道林公以顺在元时皆以科第显仕化诸郷其门人德器成就为时模范者则今宜川知县黄君孟仁其一也孟仁之家于莆也尝领郡太守及县令聘币为敎导者十有余年弟子员绳绳有师法出而见用于时者十余人由是声誉着闻以其名上之天官孟仁以母老力辞不得已为入京师试艺髙等天官大宗伯张公某大器重之奏诸阙下遂有宜川之命宜川延安属邑古为丹州宋时西帅经畧之地蕃汉杂居号为难理孟仁抚摩疲瘵斯民爱之若父母然逾五月解职而去过凤阳郡博士吴先生义孚同门友也为致馆榖之礼且贺之曰士大夫得仕非难得遂归老为难子归矣其为明哲保身者乎孟仁曰我身不足惜也老母年逾八十慈怀恋恋不能一息宁也始相别时我母流涕言曰我死汝方得还我见汝无日矣幸而我母在焉尚以慰我母之心乎真闻而告之曰士君子立身行已顺其理焉尔向之出仕忠也今之归养孝也忠孝古人所难孟仁其庶几矣且进退随时时可进也则进不为荣时可退也则退不为辱孟仁之于进退岂不从容有余裕者哉莆阳山水之秀甲于闽中壶公之胜蟹井之异好事者以为美谈孟仁既归指其平生钓逰之地徘徊顾盼足以系千载之思矣定省朝夕之暇尽出其师说以淑诸人以惠幸天下后世使莆阳文盛为东南冠其非士君子之所望者哉请以是为孟仁赠 

　　送开封府杞县丞洪君仲友归严陵序 

　　洪武五年之秋予以眀经应淛江行省郷贡进士举识严陵洪君仲友于稠人中即而挹之气清神明信其为佳士也既辱膺荐书偕计春官授文学掾来中都之临淮逾三年而仲友亦以国学生试艺髙等赐绮衣分教临淮之子弟遂与论斯文之好为至又逾二年仲友召还京师授河南开封府杞县丞杞在梁宋之郊公侯使客冠盖相望军输赋役视他邑为重县有令有簿仲友尽心其间旦夕集其民咻噢而教诲之其民相谓曰丞我父母也其勿慢凡一政之出一令之施率劝趋恐后缙绅君子以仲友为不负丞矣会亲王建邸河南百物所储动以万计郡府择司其事者皆曰非洪县丞不可仲友受命弗辞勾稽探核出纳惟允鸠工之聚实有赖焉考满慨然曰我何久于此哉家有老母不及时致养我之罪大矣先是其母使季子仲德来为仲友图婚得阳榖张氏亲迎成礼既有子矣适朝廷许在官得代者还里仲友再拜感泣曰圣恩如天莫量臣微克遂所愿所谓生死而肉骨者其在兹乎遂及室家登舟过临淮予酌之酒曰仲友可与论出处矣夫士君子之所由者道而已不合乎道其不媿为人矣乎仲友家世业儒年逾四十学以裕已善以淑人忠足以奉上仁足以恤民孝足以及亲君子之道萃于其躬矣故其进也以道之当行退也以道之当止其心之所适志之所安孰得以浅近形容之哉千里征途言遄言迈髙堂白发朝倚门而夕倚闾也其亟以慰其心乎昔者曽子尝有言曰我初为吏禄不及釜尚欣欣而喜者乐其逮亲也仲友归养其母以其余禄奉觞称寿乡党亲戚来宴来贺慈孝之情固有感动人者矣传曰民之秉彛好是懿德仲友之谓乎予与仲友俱淛产为同乡业春秋为同经任教事为同志而久客淮山望家之想日形梦寐曽不及仲友出处之裕如也于其别姑书以为赠 

　　送开封府郑州荥泽县主簿王以仁归养序 

　　国家以兴教化为本凡俊选入成均者使分教天下之学于是太末王君以仁以洪武八年之五月奉上命来凤阳之宿州逾二年还京师授河南开封府郑州荥泽县主簿当闗陕要冲道西北而径东南者率由之以仁年逾弱冠才敏气锐读古今书期于适用既至慨然以民生为已任利之未兴害之未除躬为之率先其民爱之有如父母会亲王建藩河南宫府所须瓦实为重以仁领开封府檄司琉璃窑场土搏色设之工精好完美故上而公侯方伯大臣下而郡守长吏以为非以仁不足以致此咸尊重而礼貌焉三年考满蒙恩归里因谓人曰我少失母氏今独父在耳忝佐下邑在数千里外而我父以道逺不遑就养且遣人以书来俾授室金斗张氏为嗣续之图今幸挈累以还无一金为寿将耕猎樵采为朝夕甘旨之供焉予闻而韪之曰此可以慰其亲矣夫夙兴夜寐无忝尔所生者君子之所谓孝也是故莅官临民兢兢业业而清慎自持内欲不萌外邪不入至于一举足一举目之间不敢忘其亲焉盖所以保其遗体不以利诱之私贻其亲羞也彼有堕窳败业贪墨败名囊充稇载骇心耀目使其亲忧在旦夕者独何心也哉且得禄以养其亲亲所乐也禄有厚薄费或不赀而养有不及亲亦何憾焉若乃洁身而退不辱不污有如以仁焉者其父见之欢欣喜恱当何如哉昔宋赵清献公仕蜀以琴鹤自随故家文献论亷介者莫尚焉以仁生清献公之乡其闻风而兴起者耶予忝教临淮久縻廪禄不得从以仁而去深窃自媿而严陵洪君仲友以予同在淛产求一言为以仁赠予安得以不文辞哉仲友亦国学生为杞县丞仕止进退与以仁同往来又同舟载庶几敦始终之谊者云 

　　荥阳外史集巻二十二 

　　●钦定四库全书 

　　荥阳外史集巻二十三 

　　（明）郑真 撰 

　　○序 

　　送平凉府判官徐公复任序 

　　平凉为西北边郡控制蕃部势极万里国家倚为重镇元勲硕望髙牙大纛将命出入弘逺畧而奏肤功者相踵也一介使副轻车驷马旌节所向宣上德而达下情者相接也殊方异俗一统咸归荷旃披毳之流匍匐伛偻效诚奉贡者若百川之归海众星之拱极也彼其地大物盛则夫任抚绥佐辅之寄者可以不得其人哉江右徐公宏逺以南州髙士之裔由孝悌力田得判平凉府事上任以来承上接下无不得宜而其钱粮戸口农桑学校凡职之所系者实尽心焉既三年考满入觐拜恩华盖殿下锡燕而归中朝士大夫且贺且喜咸赋诗为赠请予文为序夫民社之司所系者重汉时长吏安官乐职或长子孙以官为氏其治行之著者则玺书褒宠増秩赐金盖所以重斯民去思之心以为久任责成之法也岂徒玩岁愒日以养资格为哉公之倅平凉吏民既熟其为政矣其来朝也必企首翘足而望曰盍归以抚我乎今既慰所望矣则夫教令之施固将奔走之不暇矣异日报政上闻尊官重爵其不有以宠绥之乎夫府倅之于太守义均休戚使夫慎终如始协衷和恭庶几上副国家委寄之隆哉传曰不懈于位民之攸塈公其有焉予弟竒簿庄浪时于公有周旋之契故于公之行敢诵言以勉公名原别号（阙）溪渔叟云 

　　吴氏谱系序 

　　予以临淮学官考满与凤阳教授吴先生进牌入觐阙下对清光聆玉音应制进诗荐承宴赐一日朝华盖殿先生以称职授宁波府主簿予亦忝除广信教授幸得过家上冢与先生买舟东行先生既上任宁波士大夫且贺且喜造谒馆下先生出示谱牒且曰某忝以世绪谬拜恩擢民社之司凛不自胜维是系序之传奉以周旋不敢失坠今老矣尚未有子息嗣而续之其能无所望也耶缙绅君子谂焉观焉仰其科名之懿世泽之厚执笔撰述盈诸巻轴俾予序作者意夫君子莫贵于重本谱牒之系有尊祖睦族之义焉非所谓重本者乎以吴为周室之懿胤昔者太伯仲雍以天下让至延陵季子而让国益以明着自国而家子孙蔓延天下有能谨尊祖睦族之义则泰伯季札退让之风千载一日也然以莆田水南一族观之由宋以来号为全盛五太守状元坊之号功名爵禄冠于闽南至于晚岁潮州倅君复守节义可谓世臣乔木也已恭际熙朝右文更化先生嗣而承之文章德行掌教中都自王邸台察至郡府州县皆改颜而礼貌之由是出倅于鄞凡簿书刑政之宜诗书礼乐之正异日公侯复继万石君家之盛岂非宁波士大夫祝愿于先生者乎夫家有谱牒国史取信唐太宗诏许敬宗类天下氏族序世家者有考焉乃今紬书金匮述作并兴若斯谱者上送之官岂不足以风厉天下乎可但昭穆世次为一家之传耶孔子曰吾学周礼有宋存焉予于吴氏谱亦云 

　　送广信守御千戸陈公赴召命序 

　　国家以神武定天下熊罴爪牙之士以忠信勇力自奋于功名爵禄之会者以战则有一月三捷之功以守则有专城方面之寄勲名载史册声誉在朝宁恩泽在子孙吁其不盛矣哉定逺陈公某自幼以材畧称际圣主龙飞江左环甲执兵与在行间累功至武毅将军守御千戸由永新移广信所至号令精明军民按堵乃洪武十四年朝廷命取云南公以兵隶安陆侯帐下时公年几六十气体充肥而骑步便捷所向有功行营以老将目之逾年八月进兵逻逻斯之地羣蛮立栅山中者首尾相应猝不易拔众议以百者当一寨为贼往来要冲岩崖壁立最险而固宜以竒兵出其不意取之则诸寨不攻自破矣求将难其人安陆侯以属公且许重赏公曰某当捐身报国无他兾也设死得一棺足矣况未必死乎约以是日四更复命于是率百夫长南阳卫臧胜广信所张荣壮士四十余人乗夜攀藤萝以登贼不之知也一鼓拔之捷报如约自是西堡及阿黒白崖闗七寨皆震慑请服安陆侯酌以巵酒夸为隽功上其事于朝公既振旅还广信逾年命召还阙下盖将奬厉贤劳致其委寄任使之隆也公其可得而辞哉夫竭忠敌忾固臣子之用心而赏功録善实朝家之盛典三代以来尚矣汉置武功爵以赏战士多至超等或赐武臣则倍于文官所以闵其劳而叙其绩者何如哉昔者傅介子班超之流其始皆以下位致显秩实由在上者有以致之以公职长千夫宠荣亦已至矣然以安陆侯知人之明公克承知已之遇善将善兵于斯为至故能以上多之绩膺促召之荣则夫推毂之命斋坛之拜其不在于今日乎易师卦九二之象曰在师中吉承天宠也王三锡命怀万邦也夫人臣有功而君宠任之岂为一人哉所以为天下后世劝也君其益思尽力以报上哉将行广信士大夫恋恋不忍别请予为之序云 

　　送广信府同知严陵方公入觐序 

　　国家朝会之制岁时大庆海宇普同其在内文武百司则有常朝起居之礼在外布政按察暨府州县之长若贰及首幕司者每岁首赐之来朝随班上寿考其功过而以时赏罚焉乃洪武十七年岁在甲子春正月朔旦天子御奉天殿文武两班以次序立车辂象马羽卫兵仗左右环列司晨唱晨侍仪引礼教坊奏乐抃舞拜贺宴赐如式十有六日玉音若曰凡在外入觐者其各归尔职宁尔民慎尔政若事明年孟春朔旦尔等其复来于是广信府同知方公弘道服膺维谨以其年十二月上旬士大夫送至门外者皆恳恳致其祝规而四明郑真扬言于众曰公其慎于礼哉周礼行人时会以发四方之禁盖以禁止天下之不义也若乃巡狩方岳五年六年一朝之制则诸侯考礼修德以尊天子是故明试以功车服以庸乃虞廷庆赏之盛玄衮及黼路车乗马则周人锡予之公世运既降虞周气象不可得而见矣然而君臣上下木水本原之义固有亘万古而不冺者则人心天理之正也仰惟圣朝龙飞启运声名文物前代莫及而同知公以文学起家贰兹甲郡仰瞻天上清光咫尺则夫赤芾金舄所以雍雍其来肃肃其止者在今日矣至于民生之休戚风俗之淳漓政治之臧否农桑学校钱榖甲兵之重承顾问而绥宠禄者不在兹乎易晋卦明出地上之象曰康侯用锡马蕃庻昼日三接同知公幸际盛平名华仕版几于古之康侯矣锡命之荣不有协于易象矣哉虽然天眷之隆民望之隆也公佐政已及三年政治浃于人心久矣今其行也咸曰其亟归抚我乎夫天之心即民之心也天之所欲民必从之公盍以慰其心哉 

　　送长沙卫马千戸上任序 

　　寿阳淮颍要冲有淝水八公山为形胜实汉晋以来用武之地其人多英勇果毅有古烈士风皇上龙飞淮海寿阳为中都畿邑帝乡戚里辇毂之近凡具一材一艺者皆奋迅挺抜自致于功名之会矣其非云龙千载之逢乎马公世家寿春早以膂力闻执兵行间从征伐有功授广信百戸尽心率职将二十年会朝廷有事云南公以百人从行以战以取鼓勇先登为大将识拔云南既平敛兵而还召入阙下论功行赏升授长沙左所千戸公既拜恩奉符文过广信挈家上任千戸王公及同寅周公送至西门外执爵言曰公其自此升矣一郡之寄我谁与谘谋乎予起而解之曰有功加地进律古之盛典以公勲在边廷名在简册则夫进官升秩有不容已者岂广信所能久覊也耶昔汉新息侯南定交趾表功铜柱图像灵台此公家世事也今天子垂意韬畧之士制武功爵锡貂冕以表仪朝宁以公淮产之英战多之绩安知不为公为侯与新息侯相望于千载之上哉众以予言为然酌酒言别而俾予叙以赠 

　　送长沙郑千戸上任序 

　　国家诞受天命四方九宇悉主悉臣而云南小丑僻在荒陋未入职方遂命熊貔之将虓虎之师一举而郡县之由是雕题凿齿之流漆头花角之众以朝以贡旦夕往来不絶于道而圣明之化益大以遐矣吁其不极盛矣乎宁国郑公景祥智勇之士也为广信百夫长将凡二十年师征之日获预行间既定中庆遂入逻逻斯之地羣蛮列栅保险猝不易抜公鼓勇先登诸寨相继欵服行营尝上其功洪武十七年冬上命之来朝授长沙卫右所千戸所以示劝典也夫师克用命固足以成将帅之勲而赏不踰时尤所以示人君之信以公职居偏裨而功在上多则所以奉成命而绥宠禄者不在兹乎长沙在三江五湖之中左控荆门右通夏汭实东南用武之地金城汤池所以绥勇畧而奏肤公者多有其人今天下太平耕桑千里熙熙然仰字俯育之时也然而楼橹之备器械之修所以警戒不虞者固上下所宜同致其力者也夫严于备御则疆域静勤于绥抚则民心安长沙节使既克承屏翰之寄矣公其尽心周旋以古名将自期哉公既拜恩过广信携家以行千戸王公与同寅周公且贺且饯以予在斯文请为之序 

　　雪霁图诗序 

　　雪霁图者元清江守李公圎峤所作也皴法远师董元近学马逺而意匠经营精入能品其山之峻险者若鸾凤之轩翥突兀者若车马之奔驶横者如案平者如扆崇峦别巘盘薄起伏不可名状而同云积雪一色皜素楼台层观仙居佛所天光下烛恍然不知其为人间世也乃若野水微茫长桥偃卧古木荒篱闲门自扫有倒屣迎客之意乗扁舟之清兴者殆维其时岩广架广足迹罕至而睡酣焦寝冻逼袁门者可以问无恙也峻岭巍峩修途栗冽厯蓝闗而谪潮阳者髣髴如见其人焉想其运笔之时清气吐吞傲睨今古所谓咫尺应须论万里者岂虚言哉圆峤既没五十余年是图流落人间武林刘公购得之爱赏弗置自京师出入燕冀复渡海入辽氷天雪野无入而弗自得焉岁时速客每出以示曰是殆类我亲厯矣按图索象其在兹耶缙绅君子多为诗文赞咏之予得谛观焉起而告之曰公可谓托物君子矣夫物之白莫雪若也当夫六霙飞洒万象交辉凡污而秽黝而黒者无不白矣人禀天地之气以生人心众理之会不与雪同其白乎且夫雨雪浮浮见睍曰流诗人之兴以雪之霁也雪之霁以日阴阳动静循环无端于是时也俯仰上下我室我闼内融外明妙悟无际岂独山川之胜可玩可说也哉公由吏入仕所至以清白称今通守广信与司一郡之寄灵府真君光华透彻盖将化炎热为清凉变尘垢为皎洁者由是上瑶墀登玉陛赞襄爕理致三白丰年之兆所以绥宠禄而介遐福者不亦可乎庄周所谓虚室生白吉祥止止者庶几在此此固画史意外之意使圆峤可作宁不有取于予言哉公顾予一笑遂书以为序时洪武十八年岁次乙丑三月十一日郷贡进士具官郑真序 

　　梅隠诗什序 

　　木植之在天下多矣独梅称百卉之魁彼其固阴冱寒万木僵仆而琼肌玉质傲睨山谷间回视凡葩俗卉驰骛于豪奢侈美之地不啻舆台矣隠民逸士羡慕而培埴之其为德之似乎上饶徐饶彰父忠信悫实士也杜门求志不乐仕进所居多大梅每相羊其下理融心契慨然叹曰孰使予不遇于时而乐焉忘返者非梅耶遂号曰梅隠缙绅君子多为赞咏之其所以发明隠之为义者矣然隠者显之对隠正所以为显也寓情草木云乎哉想夫宴坐清适芳馨四来岁寒髙节永保贞固视夫轩裳珪组渺渺然罗浮一梦中矣乃今圣明在上将使髦俊之士版筑之英从容庙堂之上是以状元及第之荣宰相调羮之用皆于梅比兴焉饶彰逺在林野而声誉蔼然我不知君终隠于梅乎梅终能隠于君乎于是仿小山丛桂赋招隠之辞曰岁晏兮氷雪謇孤芳兮髙洁纷夫人兮姱节挹前修兮遗烈凛兮栗■〈氵寥〉兮泬杳冥冥兮岩穴崄兮僻黯兮寂履巉岩兮峻陟闲林扄兮深蛰赋考盘兮以游以息邈羣仙兮姑射容姿澹兮的皪炫皜素兮裳衣耿心肠兮铁石青天指兮白日敦永好兮焉极琴樽兮棊奕乐逍遥兮以永朝夕望天上兮九重圣人作兮风虎云龙仰黼扆兮重瞳衣冠肃兮会同君胡为兮山中山中兮盘纡窈谁歌兮白驹攀南枝兮踌躇虎豹呌号兮熊罴啸呼日将暮兮孰华予玉佩兮琼琚盍翱翔兮宸都吁嗟山中兮不可以久居饶彰闻之曰是所谓诱我者耶我于木毋誓终身矣予知其不能屈也遂序于羣言之首 

　　文江图诗序 

　　江右山水郡称吉安吉安属邑凡九而言水文江为胜江控上下流绵络数千余里羣峯环列其髙而锐兀而起迤逦而平衍者若笔之削架之横而几席之奠也由宋以来若参政六一欧阳公丞相平园周公文山文公生相先后而其文章之懿功业之盛节行之髙与文江山川相为无穷矣百余年来风声气习犹有存者嗣而续之将不见其人乎赵原髙氏纯谨悫实士也家居文江为天潢旧族际今圣朝以才行荐为江西宪府吏处心公正论事平允上下咸以能称原髙自念有母在堂望家尺咫未及遄迈而情有弗能自已者于是即文江之胜绘为一图时焉展玩俯仰上下神驰意往庶幸母之安以慰其心焉缙绅君子多为诗歌以赞咏之以予职在斯文俾为之序夫母子之亲彝伦所重陟屺之诗曰陟彼屺兮瞻望母兮母曰嗟予子行役夙夜无寐而四牡之诗曰王事靡盬不遑将母一则孝子述其亲之望而欲其归一则人君序其臣之劳而本其情此诗人忠信之至也原髙服劳宪府而念念其亲岂以家事废国事以公义废私情者哉且夫地灵人杰古今所称眉山以三苏父子而益重于蜀鉴湖以贺公季真而益着于越夫有其地而无其人则其山川之气亦抑鬰而不舒矣以文江为吉水之胜先哲之生固多后人续之岂少哉后人不以先哲为心则不惟上负明时下负所学抑且有媿于山川之神灵矣夫出处隠显一致而已然而林泉穷僻孰愈朝市之富台宪之贵草衣木食与田夫野老相羊东阡西陌间孰愈纪纲要地操持文墨谋谟画诺为绣衣峩豸司天子耳目之寄哉原髙职在宪长以宾礼待之所以期望者至矣有事焉勿忘焉爵禄之来如郷先达以显亲扬名可也岂徒有事山林间恋恋膝下而已哉孝子不匮永锡尔类予于原髙深有望焉 

　　送广信府太守刘公母丧还霸州序 

　　洪武十八年之夏圣天子以来阳丞霸州刘公循理授知广信府事既上任三月以母夫人郑氏年几七袠遣使取以就养未几霸州有司以其家讣来上公袒踊括发水浆不入口号恸再曰天乎我不得在家而使我母至于此我罪大矣徒跣衰绖即日登途广信士民攀号恋慕有作佛事以荐福者于以见公纯孝之至以心感心矣夫亲丧固所自尽也天理人心非由外铄原始反终情所弗忍而礼无不至于其气之絶也升屋履危以其上服三招之则犹兾其复生也不生矣于是制为死具故饭而含致孝养之宜不欲其亲口齿之虚也衾而袭致归全之义不欲其亲体肤之露也乃若朝夕之奠祥禫之节其于四制之义亦云偹矣以公文学政事上承恩宠一麾出守太夫人在堂限以官守缺于定省寿考奄终棺衾殡敛弗躬弗亲想其瞑目属纩之辰正安车奉迎之日倚闾之望莫致陟屺之悲无穷公于是亦无以为情矣然而丧事即逺有进无退变而不失其中不亦可哉奔丧之礼见星而行见星而舎兹固不能以留公矣入境至家升自西阶服丧尽礼有如初丧宾客固有吊而大恱者矣先陇之阳有若堂若防者竁焉窆焉蔵焉想其志气神明之存望望然皇皇然追而弗及求而弗得也而欲报之德终其身弗忘天地鬼神实临之孝感之征将见嘉禾之生醴泉之涌赤乌白雀飞翔驯集于墓田之左右矣国家以孝理天下异日金花紫诰推恩泉隧不曰忠孝萃于一门乎此固予所望于公者也于其行学校之士以公有德于斯文効蓼莪之咏为公祖道而予为之序 

　　又 

　　古丧礼杂见传记多矣而于奔丧一事尤致意焉盖礼莫大于送终人子之于亲死生大变岂不欲曲尽人事哉然或服劳于公官守言责有不可废公义而狥私情故于亲之疾不克致汤药饮食之奉没不及亲棺衾殡敛之具是以先王制为奔丧之礼有望境尽哀及门升自西阶之说所以顺情而为之节文也呜呼慎终追逺民德之归厚也可不重哉益津刘公循理奉上命知广信府事上任三月以母夫人在堂取以就养未至而其家以母夫人卒讣谂之则九月十八日正遣使奉迎之时云公号恸仆地即日徒跣登途广信士民攀留莫得有些哀于其母者曰母子至亲一气分兮于惟夫人慈而仁兮笃生我公子我民兮大义彝伦亲所亲兮亲曰仙游公弗留兮民心悠悠曷其有瘳兮惟公之思繄夫人之悲兮百身可赎我焉辞兮予闻而解之曰亲莫重于母子爱其子以及其母斯其为人情天理之至哉夫公之得其民如此则公之为政可知矣初公之别其母也盖以致君泽民为念不以舎朝夕定省为戚也千里南来司一郡民社之寄尺书传报固足以慰其母之心矣然而鼎釜之娱莫致风木之憾遽闻则亦付之无可奈何而已且夫亲者我之所自出也非有贤母不有贤子以太守公本家教之盛以及夫人人是夫人为不死矣先灵在天昭昭不昧公其慎于礼哉将行合府所属咸以公之德不能忘也请予文以饯夫人心所向风化所由成也采舆人之颂以传之其非士君子所当用心者乎若乃宅兆之安寝席之荐载诸礼经则公固素学之矣予不得而赘也 

　　同前为李通判作 

　　近予以人才荐入京师与燕南刘公循理陜西李公大本试艺天官铨选文华殿伏蒙上恩授公知广信府事大本府推官予亦忝以非才为通判既受符契谢恩丹陛公交车上任四人者既志同道合庶几协恭以对扬丕显明命哉广信江西属郡地瘠民贫而公务繁冗使者往来交错旁午公厉之以勤持之以静而律之以公由是治体一新凡贡赋之征货财之奉簿书期会之集告戒从容诚意恳至阖郡吏民劝趋恐后数百里内民生按堵与时休息咸谓太守公之贤庶几于古之循吏矣方将兴废举坠抚绥教训成礼俗之盛而乃以母夫人在堂奉迎间遽以讣闻于是士民失所依归矣留连展转何忍公之去哉夫君亲天地之至恩忠孝臣子之大节以公恪职事之恭而复尽孝思之敬为臣为子两得其道矣予尝读韩诗外传载皋鱼一事以为木欲静而风不停子欲养而亲不待至于哭泣以死孔子门人闻而归者三十余人则其心之所感如此也公世家益津田园之入足以娱亲初仕耒阳禄赐之厚既得致慈颜之奉矣何有皋鱼之憾乎然而大孝终身之慕公何敢自已其心耶北望燕山千里遄迈衰绖上堂见其母之殡如其母之存也恋恋之诚何如哉以塟以祭祥禫如式三年服阕起复登朝德业之盛必有上报国家下及民生矣岂独一郡被其泽哉于是众以为然相率再拜挥泪而别予与推官同致僚友之谊为之序以饯云 

　　同前为李经厯作 

　　予以非才为有司荐入天官蒙恩授广信府经厯与知府益津刘公相先后而同日上任阖郡之政咸仰成于公凡害之未除者铲削无遗利之未兴者设施恐后由是吏民向风吐情供实狱讼之决举得其要货财之征应时而集税贡之登仓庾之实礼乐祀典之谨戈甲器备之修而又勉励学校严赏罚以别勤惰创三皇殿使其师弟子瞻敬而企仰焉予不能事事而有太守公在上为之纲维私窃自喜庶几可无戾矣居无何公之母郑氏以卒讣公即委篆于通判李公徒跣衰绖望燕山而驰焉六曺之吏若典皆曰公我父母也自今何所承命奉教以为依归哉欲留公弗得请予通其意予诰之曰诸君子之于公固为厚矣其如礼制何且我闻之孝于亲者必忠于君公以太夫人之命出事天子一麾出守士民皆称为贤臣职尽矣太夫人寿考奄终五福具备则公纯孝奉养所致也限以官守千里在逺殡敛弗亲苦心荼毒计日兼程言遄言迈岂为君等留哉夫攀辕卧辙不欲公之去者诸君子之情也星言夙驾亟去弗顾者太守公之情也情之所在理之所在岂不为两得哉传曰民之秉彛好是懿德其此之谓乎予于公有宾僚之契尤不忍别者于诸君子之请心实戚戚焉公行矣山川深阻氷雪岁寒其节哀顺变归尽大事朝夕服食之宜必致其谨毋徒以齐疏飦粥饥寒伤生也 

　　荥阳外史集巻二十三 

　　●钦定四库全书 

　　荥阳外史集巻二十四 

　　（明）郑真 撰 

　　○序 

　　送凤阳府儒学教授吴义孚先生谒告归莆田序 

　　闽南为儒先过化之地自龟山杨氏得程子之学于是我道南矣考亭朱子承延平李氏屏山刘氏之传自是环闽以南家洙泗而戸邹鲁仁义道德之说蔼如也世运既微文献凋落故家子孙有原伯鲁之诮求其诗礼之泽久而益振以师道自任若今吴先生者何其少哉先生闽产也自幼颕悟承先君子石亭翁之训年二十有九慨然曰我不读书为士以祚其门不名为人从师取友玩心经史凡性命义理之微天人礼乐之奥莫不究悉为文章敦尚本实浮夸绮丽一切弗道值世事既非隠居深山为学者师足迹不入城府际今天朝以科目颁天下命兴其贤者能者有司强起先生艺闽省先生力辞且曰科举诚我家故物然投老山林无意于世久矣不得已以书经领洪武五年乡贡进士荐计偕京师将告归适分巡监察御史张公度上言中都兴王之地四方视为取则而教席多虚非所以崇化天下也朝廷用其议丞相及大宗伯以先生龎厚老成且在科名优等遂授今凤阳府教授缙绅咸贺以为得人既至而负笈子弟皆迁谪之家心不乐学至视简册为害已先生博以经训约以文艺诲之谆谆而诱之循循也既三年告诸生曰我老未有嗣息宗祀欲有所属将归经纪其家复来委心焉于是请使府申诸吏部吏部报可遂给告以去夫君子之道人伦而已道之所存教之所存也故自身而家自家而国自国而天下躬行心得宁有过于彛伦之外者哉于此而不得其理何以为淑诸人之本也耶先生之归君子以为能致其重者矣春日载阳脂车言迈宗姻乡党欢言来迓览田园之瘠肥慨风景之非昔则亦时其兴之所至云尔莆阳南闽甲郡在昔衣冠尤号为盛立言之士若夹漈郑氏石林叶氏四如黄氏与考亭相望先后其经史注释制度考索于名教实非小补而近时陈氏众仲亦有古诗文为士大夫所诵顾诸君子之书久已传世然而山川地逺后生晚进莫之见矣闻其家尚有其人先生归试而问之购取以来嘉惠淮海之士岂非鄙贱之所望哉庸敢叙以为赠先生名烈字义孚号方斋所著有卧云集其考德问业则先朝文献若郑先生献可林先生学矩云洪武十年三月朔日乡贡进士四明郑真序 

　　送睢州学正永嘉刘贡寓上任序 

　　天子在位之七年命天下郡县守令各荐士三人时我四明陈德源氏为重庆府巴县丞巴僻在西陲人物稀少惧无以上答明诏乡友项熙原同仕蜀西谓之曰士信于知已弹冠结绶必有推挽之者若永嘉刘氏南金字贡寓者其可乎哉德源曰何如熙原曰贡寓世为温儒族读四圣之书观象玩占达阴阳造化之理圣运肇开士凡一材一艺者皆抜毛脱颕翱翔青云贡寓杜门谢客耳若不闻忍贫茹蔬裕如也方今旌车四出野无遗贤可使若人者终老于岩泉间耶于是德源上其名于四川行省行省咨之吏部吏部符温有司强起之贡寓不得辞焉与羣士同诣吏部试易义中选将调官天官宗伯议诸丞相以为通经学古者未可烦以有司当使施教一方茍才贤辈出则其有功也大矣丞相从其议遂得为睢州学正上任过淮临以予同在斯文求一言以赠夫政与教非有二涂今日之所以为教即异日之所以为政也国家设立学校置师弟子员非有钱榖之劳簿书之冗巍坐皋比与诸生日求其所未至士之以文学自任者固乐为之而有不得遂也而今幸而得之故必有得道忘势之君子遇夫尊德乐道之诸侯优礼崇奬抠衣负笈者得以激厉成就之奈何今之有司视为故常漫不加恤而掌教者亦仅仅自守玩岁愒日兾幸一旦以去况夫中原多故以来故家文献既以湮微父兄之于子弟甘心樵牧视简册为累已其来非一日矣贡寓学髙而强气正而苍行端而方所以转移其心术开示以正途下学上达俊乂林立登庸于朝为端人为正士斯不负菁莪乐育之意岂徒日月书季考词章句读而已哉睢为汴宿之冲华夏文明之地也昔者葵丘之会诸侯封人之见夫子于是乎在仰惟圣明在上王道大明五伯之事诚不必论睢之士大夫见贡寓者于言动词色有若封人得诸观感之间则贡寓之道将大行于时矣予与贡寓早尝相闻而于陈项二君子皆有同乡契家之旧荐贤举善二子既为得之若睢学之得吾贡寓抑何其多幸哉于是为之喜而俾予叙其事以赠 

　　送颍上县教谕徐景颜先生复职序 

　　洪武九年十二月中书省檄凤阳府凡通经博学之士在教职者悉取以来盖相君上副天子宵旰求贤之意欲尽天下之才储之馆阁谋猷黼黻致唐虞三代之治也乌乎盛哉于是知凤阳府事潘公奉行惟谨而颍上县大夫以博士徐先生景颜荐既至而中书且有后命许留见职景颜辞诸潘公请复归掌教事公曰先生是也国家以用人为急先生去而登诸班行不过先生一人而已先生在而学者有所成异日晋之省台布诸郡县用以为奔走御侮疏附先后先生之功顾不大矣乎时同僚皆韪公言景颜即再拜为别予以同年之契送诸淮河上执爵言曰景颜可谓识进退之宜矣夫君子安于所遇固未尝求进而亦未尝求退也不求进以见其不急于用世不求退以见其不果于忘世易曰时止则止时行则行而孔子于仕止久速亦当其可而已景颜家居太末为徐偃王之后世胄神明从容儒素浮沈里闬将四十年适圣运肇兴有司敦进就试淛闱以书经中选来为颍上学官执经在座下者凡二十人皆通性理能文辞于其行也咨嗟涕洟恋恋焉意其复归今兹果然矣是岂不足以慰其心耶往复去留何芥蔕之有哉且夫富贵利达天也学以致用在人焉君子不谓天也独奈何今之儒者自一经决科之外于礼乐典故文献谱谍一切漫不省如或知尔则何以哉予之病此久矣景颜疏通明敏朅归颍上讲授之暇博记广览以资其见闻圣明在上述作之事日以大备驲车之召岂能舎我景颜哉 

　　送泗州税课局副使金仲止考满序 

　　国家立税课以征天下之货郡有司州县有局军国之需率赖于是然多以儒者司之盖经义治事初非二理明体适用有在于此岂曰理财非君子所宜哉金华金仲止年二十余好学能文有司尝以六科荐之天官试艺中选署泗州税课局副使有难之者曰税课冗职也子其若之何仲止曰先儒谓钱榖为为已之学职分所在尽其力焉尔泗为两淮要冲舟车憧憧无有宁日仲止既上任百货之来相其贵贱多寡而轻重之持之以公平煦之以恩惠民皆欢趍恐后或仲止以他事出则相顾延伫必待其亲莅得一言而后定既二年贡赋告登而代者至矣仲止其贤乎哉仲止世居金华金华多山水人才辈出儒先君子若鲁斋王公仁山金公白云许公皆以道学泝朱子之传若待制栁公侍讲黄公今学士宋公长史朱公亦以文章大家冠冕后进仲止生于其乡得其绪言余论故其入仕之初不以为卑且冗而善于其职如此夫洪范八政食货为先禹贡一书底谨财赋周太宰定九赋之法征敛随宜乃今圣明在上重本抑末征商之额取之有度仲止尽心周旋不亏官不抑民异日为令为守为台为省设施举措从可知矣易曰自天佑之吉无不利仲止其有焉予与仲止忝同淛产久客临淮闻名日甚兹幸得相见将与论世家文献之懿而以考绩入觐京师其能介然于怀耶泗州博士陈先生楚宾既合士大夫同致斯文之谊遂叙其出处大畧于羣言之首 

　　送凤阳府税课分司副使髙彦芳任满序 

　　凤阳兴龙之地今天子肇建中都四方百货之聚陆辇中土水道长淮视他郡为最有司相视地形于淮河之北岸置税课局凡商贾取道虹县及宿州司其征闽人髙彦方氏来为大使朝廷用言者改为税课分司而彦方升为副使彦方年壮力强疏通明敏而长于干济自始至终逾四年而朝夕不懈如一日于是贡赋以登考当书绩知虹县事陈侯敬铭儒者也慎于许可独于彦方每奬誉之且使来请序其概夫征税之法尚矣周礼宅不毛者有里布民无常业者征夫家国家疆里之大生齿之繁凡山川土地所出所以衣被而饮食之者不能以数计闗市之职量其多寡大小以三十而取其一隠匿者有没入赏告之律其为法可谓详且密矣然而贪黯之民欺公售私常额不登程督责备惴惴焉旦暮之不保者相踵也而彦方独优为之不谓之才可乎彦方生于闽之南平盖延平李先生之里也先生之学传之考亭朱子考亭尝论钱榖为已之学其于征敛之法固尝讲之熟矣夫明体适用不当见之空言君子之于世盖有无施而不可者易曰理财禁民为非曰义彦方其得于儒先之绪余者耶予典教临淮若彦方之职业固当目熟而耳闻而况陈侯之言有可征者乎故不辞而序之彦方世官阀在前朝尝以门功司徼巡云 

　　送清河县税课局副使刘与德考满序 

　　我乡四明为文献邦百余年来流风遗俗犹有存者遂初叔载王先生老成闻望师表于乡时天台胡先生世佐伯衡两领乡荐由儒学官归老寓居于明胡先生三省之孙家有史学王先生厚斋尚书公之孙以玉海书着闻于世者也二先生先朝故家之契先后训导明庠而沛县刘与德以宦游执经居弟子列二先生爱之凡天人礼乐之奥典故文物之着词章性理之微心传面命学遂以进既归卒业又十余年而圣运肇兴以秀才征至京师试文吏部授淮安府清河县税课局副使清河当汴徐之冲商货之交舟载车挽与德量其贵贱多寡而为之征钱楮之入以贯以文计者载之赤厯岁増月羡贡之府藏之库而军国之费赖是以出焉既踰年考满当代与德曰我庶几无责可以退矣清河人士挽留之莫能得乃使来请序以送之夫衣被服食民之所赖以生者不先有以贡于公其何以致夫尊君亲上之心哉然而奸民黠胥窥避隠匿弊幸百端于是闗市之征不得不严矣国家之法钱榖为重监守自盗之律读者凛然而好生事者往往罗织鍜炼必致刑辟是以清修谨饬之士不乐为之盖其心戚戚焉不能以顷刻去怀也噫是岂立法者本意哉与德天资明敏而敦朴有守其于理财之要可谓不媿所学而无忝师门矣予家世四明于二先生既亲且契胡先生即世已久不尽得其绪言余论而以贡士忝教临淮复闻王先生之讣老成凋谢为之衋然犹幸遇与德论师友渊懿期底于逺且大也夫为政之道尽其职分之所宜而已寛则民慢而事不集猛则民畏而心不安于二者而取中斯其庶几乎与德学而仕者也异日为良有司不当如是耶知清河县事陈立本予同经友也其当以是告之 

　　送邳州税课局大使韩民瞻序 

　　越为淛左名郡属邑萧山当淛江东西要冲山川之秀锺之于人名家大族若湘湖韩氏民瞻世所谓才者也其先魏国公以雄文直道致位宰辅自后登金门上玉堂者代有其人际今圣运肇兴征用天下文行之士越有司以民瞻应诏民瞻不得辞遂试艺天官中选授临川县主簿临川在大江以西其民好讼民瞻扶植善良锄治强梗罔不化服尝奉省檄簿録民财一无所私怨家罔生事端诉诸宪府宪府悉辨其诬然犹左迁为邳州税课局大使人有以为难者民瞻曰钱榖有司一事尔以治县之道治务何难之有且我夫子上圣之资辞尊居卑亦曰会计当而已矣某圣门之徒也无入而不自得其可哉既至而邳在中都辇毂下大河南北形胜要地行商去贾舟车冲扰无有宁日民瞻量其货之所直而为之征多不为重少不为轻泉币之入以文以贯计者登诸赤厯储之府库月有余而岁有羡矣人皆曰民瞻其果材矣乎考满邳之士大夫作诗以赠使来请予为序自古英杰之士必厯试诸难况乎钱榖军国所需儒者视为切已之学者哉王文正公旦监潭州银场余襄公靖监筠州酒税之二公者皆位登政府勲着畴庸其始也岂以位卑禄薄耻为之哉民瞻世家贤子孙清修谨约凡其设施措置之方皆得诸学问之素自兹以往功名富贵何古人之不可及哉予家世四明与萧山接壤夙闻韩氏之多贤有名某字奠之者慷慨论事缙绅竦敬于民瞻为尊行盖尝识其为人而予乡先生黄公润之以东发之孙奥学能文在元至正间讲授其地民瞻盖得其绪余焉者传曰鲁无君子斯焉取斯其民瞻之谓乎于其入觐京师遂叙于羣言之首时洪武十一年岁在戊午正月既望序 

　　送凤阳府量积仓大使陈德谦考满朝觐序 

　　髙邮陈氏为文献大家在宋孝宗朝有名造者博学髙行以淳熙乙未进士积官朝散大夫入乡先生四贤祠与孙莘老乔竦并列爼豆尸祝不废自是珪珇蝉聨领乡荐及为运使直内阁者相望后先入元为丹阳县主簿名宏者亦以政事有声其在至正末为淮南参政名谦字子敬者则其孙也世阀源流其有自来哉凤阳府量积仓监纳陈德谦父盖处士再福之子参政公从子也去朝散公六世矣龎厚老成而熟于世故际今圣运以尝逮事先朝征入天官授安庆河泊所官沔阳仓副再转调今凤阳维仓庾之司职冗秩卑凡而关钥之严契勘之要槩量储峙之烦会计出纳之重夙夜尽心不遑启处者有年矣人有戚之者则曰钱榖国家所頼眇焉小子尝恐陨越失坠以为祖宗羞顾其职所当自尽者可惮其劳耶既考满得代仓廪皆有余羡会给散告尽乃奉府檄入觐京师来别曰我耄矣将上休致之请倘庙堂怜其愚衷归扫丘垄守田里以尽我齿荣莫大焉予喜而复之曰是可谓能谂夫出处之正矣四时之序成功者去人生几何哉在少壮时志强气锐视功名犹拾芥齿发既变奉身以退保冲养和以还造化旧物斯亦可矣宁能与众齐驱并驾耶德谦世业诗书善承善继从容仕版逾六十年而亷谨自律由始至终不以一毫自累晚节令名庶几保全矣圣明在上优老之令改官増秩禄养终身所以荫休于后嗣先耀夫前人者未可量也传曰积善之家必有余庆其德谦之谓乎予忝教临淮与徳谦时相过从乐闻其家世之详乐称道之于其将别殆不能忘情也异日幸得南归道过髙邮访德谦于山水间觞酒称寿取其平生律身行已録而传之使知朝散公之后尚有人焉 

　　送新蔡县知县应先生致仕还里序 

　　仙居应先生宗毅号木斋奥学髙行为有司所知洪武六年之夏荐入天官试艺髙等授知汝宁府新蔡县事赐纱帽袭衣银束带拜恩奉天殿下上任政举职修未几流逋四归田野日辟戸赋岁増新蔡之民咸知有生之乐由是兴学校敦教化葺治邮传兴修水利凡事之宜于官而便于民者行之畧偹部使者考核以称职闻自郡府及卫阃至承宣布政司皆为崇重敬礼以为儒者之效可暴白于天下矣一日先生慨然曰我老矣久此何为者哉解印而归独不能効陶渊明也耶遂以老病休致为请汝宁太守万公孟雅为达诸朝报章既下扁舟竟去新蔡士大夫父老及其民庶攀恋不忍别有涕泣者先生曰我何政理而得众心如此耶挥手谢之过临淮真以斯文之契贺之曰先生可谓得所宜归矣夫进退隠显一于道而已进而显所以行此道非所谓趋竞也退而隠所以存此道亦非矫激也古之君子平日暇居以天下事置之念虑一旦列仕于朝仁义道德之施所以尧舜其君民者特举此加彼尔若乃功成名遂投闲置散木石之与居鹿豕之与游逍遥徜徉以终其天年其亦可以无憾矣使夫溺权要贪势利恋恋不舎一旦陷身不测噬脐可及乎且夫淛河以东素号人物渊薮自十余年来登仕版者不啻千百也其有奉身而退如先生者几何人哉然则先生之归天其有以黙相之耶昔者圣人传易于文言曰知进退存亡而不失其正者其惟圣人乎先生知进知退庶几圣人之道哉真家居四明与仙居为邻壤服先生令名久矣兹客临淮先生之出处大致实见而知之顾以教职覊縻耄年未及不得相从言迈心歉焉其弗宁也异日或得一遂幅巾杖屦访先生仙居山下某水某丘指其钓游之地歌归来辞觞咏为乐有若晋人之风流焉其亦可哉 

　　送致仕凤阳府儒学教授刘伯机父还金华序 

　　七十致仕载于礼经详矣数千百载以来着为令典莫之改也然人年至七十盖亦罕矣既艾既耄而使朝夕困顿于簿书刑政之末不亦可矜耶夫仰惟圣明在上优老养贤惟恐弗及迩者玉音涣发命中外大小有司至六十以上许引年休致大矣哉尧舜之心乎予友刘伯机父金华兰溪文献望族博学多闻洪武六年以秀才征入京师授湖广荆州府潜江县税课局大使考满调凤阳府泗州逓运所副使踰年以裁革调本府税课司副使分司新城三年贡赋登足奉考书入觐天官宗伯以其年过六十上奏廷陛升凤阳府儒学教授致仕时同列者六人上亲御宸翰制诰以赐有曰刘伯机今当调官而乃苍颜皓首纵有自强之心终是年髙故加升等以养老于家大哉王言也典谟训诰何以加哉伯机持归告诸祖祢夸耀乡党父老亲友下及山樵野牧蔵诸箧笥将见虹光上烛矣乌乎伯机何以得此哉岂其明哲自保慎终如始致夫名遂身退之荣耶将祖宗积累之厚余庆所及有以祚夫胤嗣之传耶不然锦文犀轴鸾翔凤翥岂轻也哉夫司征冗官也典教清职也税课国用所关为之者或至于戾学校师道之重望之者或弗能得士大夫于斯二者殆不能兼善而两尽矣伯机商税之司克称其职而于郡博士之任终显荣厥身其非出处维时进退以道者哉瞻望故山修程言迈田园清兴从容晚节幅巾深衣以道德文章模范后进古之所谓乡先生者非伯机其谁欤 

　　荥阳外史集巻二十四 

　　●钦定四库全书 

　　荥阳外史集巻二十五 

　　（明）郑真 撰 

　　○序 

　　嘉兴宣公书院山长华亭陈君事绩诗序 

　　予读唐辛谠传未尝不三叹也方唐室中微龎勋以偏伍庸材据徐宿攻泗水列城方镇环观坐视未有能任夫分灾恤患之责者辛谠一士人尔无官守言责以为身累乃能请命赴难以泗州成功书之史册有昭昭而不可冺者雷云遘屯■〈宀禹〉县兴难千载之下岂无忠义自任奋身不顾如谠者其人乎至正十六年夏四月髙邮张冦陷松江凡郡人以才望称者皆受伪爵宣公书院山长华亭陈君慨然曰我志欲吞此贼尔乌能忍耻偷活于此耶出私帑募勇壮三千人即所居为营以拒之时江淛行省参知政事杨中奉公驻师嘉兴君遣人间行请益兵止得文千戸所领十有八人君以大义誓众迎敌决战冦兵败走擒伪通判吕恂追至朱泾市镇焚其营乗胜抵斜塘桥擒获不可胜纪居无何里人黄璋约冦兵为内应夜潜引兵纵火刦寨君尽力死斗会官军先退君孤立无援仅以身免其爱女及从者皆见杀失资产以万计君流寓钱塘贫馁自守省宪交章论荐迨未有以宠异之者怀忠抱义之士能不为之衋然也哉夫士大夫之于人不论其事之成败而惟在理之当否以君倡谋仗义为国忘家则其忠节为何如耶使任以帅假以兵威则功业之成视辛谠岂少哉予蛰居东海无由与君论议以发所藴尝诵乡贡试中之文想君之为人武林杨子玉以事来遂作诗以美之君名善字充之诗云呉松之壤东南奥区岁在丙申羣冦突如朱巾赭裳陆梁恣睢乃贼乃戕乃毒乃荼桓桓陈君誓不辱污指廪发囊仗义奋呼从者如云仡仡万夫修我戈矛为君前驱请命辕门是究是图秣马鏖兵剪馘执俘冦狂假息有若釜鱼彼何人斯委心奸渠俾我子立力寡势孤惨焉骨肉横罹非辜籍我土田火我室庐转徙流移莫适有居忠愤之蓄鬰焉弗舒赫赫明廷唐虞吁谟省署宪章登于宸都胡不名爵金紫曵娄太史秉笔古之董狐传之后来请从简书 
　　予向居东海上为山长公着此文公见而喜曰此士大夫公论也际今圣朝而公之侄孟敷为中都宿州学正适予亦教谕临淮尝出以相示及九年任满同升教授又同在江西属郡既三年孟敷以书求此文出旧稿録以归之并记于后 

　　应节妇张氏旌表门诗序 

　　国家着礼典为目三十有二而旌表与焉盖所以崇教化美风俗为天下后世劝也四明莭妇张夫人有贤行年二十二归应氏生二子七年而夫君卒夫人恸哭言曰夫者妇之天既絶我天矣何以生为继而又曰夫之不幸天也我其忍死以终厥志乎躬服襄事除丧不事容饰日承事舅姑惟谨及舅卒尽鬻奁具以殡以葬一如礼制又推其余以嫁其夫之妹四人二子则俾之从师问学既长克以才行见知名公巨卿遂有禄养今其姑年踰九袠而夫人亦已老矣会廷臣经畧江南遂得旌表其门太史周公传其事缙绅士大夫又为歌咏之乌乎是岂不可为世道劝哉尝试论之女子之嫁也三月而庙见既成妇矣盖将终事君子以遂家室之宜也中道而乖乃其不幸之大者于此而不失其正焉固常情所难而亦女妇之当自尽者非徒欲为门戸荣也乃今富家巨室多藉是为幸免徭役之计夫岂制礼典者本意哉以夫人观之节义以守其身文行以朂其子孝足以奉尊惠足以及众至行彰彰不可诬也故其无资产势力之助卒能髙大其门盖天理所常行而公论所不冺者书所谓表厥宅里树之风声者于夫人诚有合矣系之以诗曰懿惟夫人有肃令容内教式承冲和敬恭相攸立配于彼儒族命也不辰罹尔惸独中闺窈深明月夜光晤言孰亲顾影皇皇永矢厥心如金如石地下天髙百岁一日白发在堂克谨膳羞而舅奄丧孰相其忧我饰我妆乃贸乃易以孝锡类惟礼是式翩翩二雏矫焉髙飞娱养乐康斓斑舞衣皇矣熙朝崇尚节义于赫旌书荣需宠贲诏尔子孙永涵天休矢诗以歌配于柏舟 

　　送王继逺归天台诗序 

　　天台王继逺倜傥好义士也其先七世祖献肃陈公在南渡时歴事两朝为名法从继逺以父命出后王氏在至正间以逮事先朝得谪居临淮缙绅君子乐称道之予以乡贡来主教事与继逺斯文之好为至间与登锺离故城仰独山之髙胜俯长淮之险要帝乡神都之盛观近在咫尺凡古昔疆理形势因得指而论之继逺曰昔吾献肃公之事先宋也尝以天下安危为已任直前论事慷慨激切大槩以临安僻在东南籓篱喉咽当以淮襄为重淮控引山东襄经制中原守襄当得唐邓守淮当得海泗金人泛使议和每以四州为言而公建议以四州之地决不可弃阜陵知勇天锡鋭意恢复而扼于羣臣卒不得逞于是唐邓海泗之得失与南渡相始终矣吾幸生治朝逺游千里经览陈迹质以先献肃之言感慨系之矣予既谛而听之暇日从继逺得献肃公家集具载轮对上殿札子及奏疏贴黄皆论南北利害大计喟然叹曰至哉言乎其国家盛衰消长所关乎干道君臣克取而行之必能厉戈北向雪复雠耻何至界淮中流为小朝廷恋恋于八陵坯土之悲也耶世异事殊九原莫作故家文献之传乃于继逺而取征焉献肃庶几为不没矣今天下一家舆图之盛亘古莫及继逺以家学之正异日进用于廷其不曰公侯复始乎予于继逺窃有慕焉因其归天台作诗以赠且序其出处论议之懿冠诸篇端云驱车濠梁道薄言向南州江河隔千里中情邈悠悠矫首赤城霞五采聮瀛洲故山幸无恙归来成宴休旭日耀桑梓浮云泄松楸清晨听唤起芳昼闻■〈车勾〉辀藴真惬所遇泉石聊夷犹亲宾列冠盖佩琚锵琳璆樽壶湛清醑鼎爼罗琼羞十年慰契阔咏歌相献酬物情竞朝夕变幻如蜉蝣保身树明哲前修以为俦 

　　送凤阳府学教导陈继先归清漳诗序 

　　清漳陈继先由国学生来为中都凤阳府学训导弟子员母苏氏在堂年七十余继先在凤阳去家五千余里以音问之不通禄养之莫致也怅然南望泫然以悲其乡人过者或言于继先曰汝母病亟势将属纩继先惊怛仆地国家之法凡仕宦于外其父母在家或病或死非其所司有文移印信为凭据者不得解职以去继先彷徨无所出因请于郡府檄漳之龙溪县问其母安不以为去留而龙溪之有司不知为政之大体不谅人子之至情邮传上逓谩不启视催檄至再而终不以报也道里辽逺山川阻深南州往来之使不得一介焉继先亦无如之何矣会乡友赖君恩顺与继先同业成均又同训导凤阳今年夏六月由省亲复职以其兄讣来则其母已小祥矣继先徒跣号恸水浆不入口累日有吊之者泣而言曰天下之人宁有母死逾年始得闻之如予不肖者乎且我不得终养而使我母一至于此我罪大矣何以生为凤阳太守李公闻而悲之为之达礼部俾驲逓以去予以斯文之好送至南门外告之曰继先其可谓孝矣夫父母之丧见星而行见星而舎继先岂辽缓于此哉讣告之不时动静之或制继先岂得而自由耶天地之间凡有血气者莫不知爱其亲况人为万物之灵于其至亲存亡之际也耶恻隠之心人皆有之秉彝好德非外铄我也有忍死其亲忽焉而不加恤如龙溪有司者独何心也哉昔后魏淮南王长史赵琰以二亲之丧不得越关归葬至絶盐粟断诸滋味二十余年惟食麦而已而南宋海虞令何子平父丧八年不得营葬昼夜号哭常如袒括是其天性至孝有非常情所及者继先以儒得禄将以为养也而越在畿甸亲之疾不及奉药以尝殁不及凭棺以敛阅岁厯时讣告始至是其风木之悲蓼莪之感有不容已者然而丧事即逺有进无退窀穸之事所以妥安其亲者尽礼无违庶几始终弗憾矣然则继先其亟归矣哉清漳文物之邦昔者考亭朱子过化之地也考亭着为家礼丧葬之事损益适中漳之士大夫讲之熟矣诸侯家鲁于是观礼盖庶几焉继先归而取行之使观者有所感发其不曰礼义由贤者出乎因作诗以舒其悲且为序其篇端诗云窈蔼北堂居猗猗媚丛萱永言忘忧物金蕤耀以蕃一朝霜风发惨惨摧芳根白日无精景重云翳朝昏游子逺行役迟迟归故园中心怅莫及泣血渍深怨忆昨别离时慈闱笑且言为将手中线致此鞠育恩寿命有盛衰容颜失凊温慈养不得终空复盘中飱昊天邈万里何能诉重阍谁如古巫阳用以招冥魂 

　　云岩小隠诗序 

　　颍上县主簿庐陵颜先生朝宗唐太子太师鲁公之系鲁公尝为吉州别驾遗爱在民岁时爼豆尸祝之今郡丽谯西祠堂存焉郡之属邑曰永新西南百余里曰禾山两崖壁立长溪绵络入于禾川与吉江合流鲁公在郡时尝至其地大书岩石上曰龙门溪爱其幽阻僻深留其季子硕居焉故宅有鲁公捣衣石尝着灵异人莫敢迁之因号为平原石岂其遗德所存者耶子孙蕃衍分为数族散处各邑厯唐及宋以至今日登名科掌教席及仕州县者相望先生以世泽独家石岩岩上常有云气或时神物蜿蜒雷轰电掣霖雨大至悬崖飞瀑万鼓齐呜荡击喷薄奔放而下不知其几百里也先生乐得其胜因号为云岩小隠云会朝廷搜罗岩穴先生以有司敦迫与羣士旅进天官授蜀西顺庆府蓬州营山县主簿厯六载以革并调官颍上县簿书期会朝夕从事而耳存目注未尝不在云岩也于是用古篆法扁其所寓而会稽陈能旧尝绘以为图缙绅士大夫咸为诗咏歌之先生以斯文之雅请予序其意夫山川以人而胜南阳以诸葛也东山以谢安也彭泽以陶潜也兰亭以王羲之而始着浣花溪以杜少陵而益显匡庐香山以李谪仙白居易居之而后人为之向慕兴起夫君子所过者化所存者神即其地而想其人而其人为不可忘矣况夫堂构菑播之重嗣世象贤追念本始有以永其德泽之传者哉江右山水庐陵为盛盖天地扶舆之气锺聚凝结有如此者而龙门溪特以鲁公大书深刻遂名天下子孙居之诗书礼乐之风数百年如一日人固以为文献足征矣鲁公为唐忠臣世之儒者言其不死计其忠烈之气殆与天地并存矣乗云而来乗云而往疑若在是岩之左右前后也神而明之存乎其人胤祚骨肉之亲精神血气之感俯仰上下嘅想其冠带立朝専城出使之日俨乎如见其伉禄山而骂希烈忤辅国而诮卢杞也功名勲业嗣而续之与鲁公同不朽可矣岂徒视白衣苍狗之变化以自适其意者哉夫云行雨施品物流形大易所以明干道也先生精于易学通乎天人向者隠于云岩固尝以天下事置之念虑矣今出倅畿甸宁不以所学施之有政乎异日升之廊庙遇大旱作霖雨使天下之人视云岩犹傅岩焉斯其无媿于鲁公之后人乎传曰无念尔祖聿修厥德为之序而系以诗曰 
　　截彼云岩维其髙矣孰世其居儒衣襃矣自古在昔匪一朝夕载经载营言作尔室山髙水深德人德音寤寐孔怀湛焉厥心浮尘斯逈俗氛斯屏攸芋攸跻閴焉幽隠云兮巻舒我起我居从容以时或诗或书云兮变幻我顾我昐用之则行时岂云晏曰惟我祖太师鲁公正色立朝教言则忠来游来遨以命其嗣厥构贻谋克趾其美山川神灵有闻无声乗彼浮云太空冥冥天髙垂象以寓遐想厥降在兹非惚非恍大明中天礼罗征贤其来于于贲然翩然旅进于廷需恩锡宠民社之司靡劳靡冗冽冽颍阳煌煌帝乡故山邈悠岿焉相望云兮在天咫尺非逺乐以忘忧动静隠显相时絪缊膏泽我民为雨为霖与物其春庆门珪珇盍绳其武云汉昭回以奉明主 

　　东海池公溥孝行诗并序 

　　尝阅太平御览载古孝行事甚备彭城刘师贞以梦母而识其母之容状东平孟元方以梦而知盗发其母之冡荥阳郑邯以梦教令啖杏而愈其母之疾病及读栁宗元铭墓之文天水赵来章以神人示兆而得见父栁州府君之墓今观刘先生贡寓董先生士勉着东海池公漙孝行事亦以神童示梦而寻遇其父正与古类世言至孝通天地感鬼神其信矣哉按周礼纪梦有九思其一也公溥之梦其思欤思存其心在平常旦夕之间公溥奉二亲避兵仓皇中父子相失至诚恳迫天地上下实临之神童之示梦岂特以其寻常旦夕之思耶然以梦得其父幸也以重伤奄至大故抑何不幸之甚耶夫父子之道天性也人心义理本诸赋予之正凡人莫不有之厯千万世不变也私欲汩之于是有忍死其亲者矣公漙当丧乱患难之时父毙于兵藁殡从事不共戴天之义弗容于茍存矣而冦盗蔓延遍于齐梁操戈剸刃莫辨谁何缞墨哭泣视诸天而已孤惸喘息眇焉如缕而展转千里十有余年恋恋哀慕有如初丧躬际承平复覩天日之盛卒能归葬其父终养其母生者死者各尽其礼是固常情所甚难者而公溥能之传所谓欲报之德昊天罔极者其斯之谓欤予虽不识公溥而以刘董二老先生皆良史才纪事之实为可证据辄因其言作诗以美之其词曰 
　　驱车上中土川涂邈以巇双亲正华发客行奈时危弄兵彼何人杀气腥风驰仓皇负所天骨肉成乖暌追奔幸一憇感此吉梦随﨑岖涧谷深忍能见疮痍奄忽成永诀荼毒犹割刲丛殡泉隧间礼制谅勿违号恸苍松根愁云天为低泪尽眼欲枯骨立肤其羸所幸不即死宁复嗜甘肥朅归向闾里庶以奉母慈大明赫中天恩光浃四陲荐书上京国恳恳拜且辞富贵非所欲但祈终我私言瞻旧时路行行记梁齐返葬捧遗殖北风袭麻衣峩峩马鬛封水砂献神竒蓼莪感劬劳风木増悲凄至行昭格享永言福履绥大书示千古金石粲光辉 

　　太常司丞方公资深使还诗序 

　　洪武十三年秋七月望日圣天子孝享皇陵先期命礼官奉币行礼而太常司丞天台方公湜资深实当使遣公既俯伏拜命出次龙江乗驿舟泝大江涉长淮风水急驶棹夫奉功一瞬百里以某日至中都将事之夕斋戒沐浴具衣冠省牲视馔品物备具昧旦作乐成三献礼燔瘗如式竣事享胙天光发舒嘉祥骈集公出郊将复命京师过临淮及凤阳府推官宋君廷臣抵谒先圣博士诸生相见以礼公论及祀事以为宗庙祠礿烝尝备见周制若山陵之礼则周官所谓冡人凡祭则为尸者其畧也自秦始皇出起寝于墓侧汉室因之故陵有寝殿起居衣冠象生之备降及东汉因而不改每四时朔望二十四气伏腊及社定为上饭之仪以礼官行事宫人随鼓漏理被枕具盥水陈严具天子以正月五日上陵则郡国计吏亦得从之占其郡国灾祥丰歉欲使先帝神灵具知之盖事亡如事存不得不严者今天子孝思维则霜露慨然羮墙之见若舜之于尧也某自揆不才忝在职掌奉命而来恐陨越为斯文羞今将还奏九重诸君何以教我于是宋君及凤阳教授吴先生义孚进而言曰公之于礼如是博且详也不谓之能其官可乎抑闻之礼贵于诚敬声名文物特其末耳周公升歌清庙茍在庙者愀然如见文王焉不诚且敬其能之乎夫臣职之恭即君德之着也上之奉先下之奉上一诚敬之交孚是以骏奔对越洋洋在上来享来格熙事备成社稷臣民之庆万年赖之盖有以交于神灵必有以同福禄然则宣室前席之召非公其谁耶公闻其言首肯者再送至淮河上再拜为别至八林阻风赋诗四十韵寄郡府及庠序诸君子凡使事之诚友道之懿山川之所厯习俗之所见莫不备着而词意典雅有杜少陵韩吏部之风可谓能赋之才大夫矣昔在元蜀郡邵庵虞公金华乌蜀山栁公常官奉常当重熙累洽之时凡朝廷大享大朝会见诸诗歌金声而玉振之读者羡艶兴起公其何慊于斯哉予家四明与天台壤地相接尚论先契爱厚为至谨次韵成篇致恋慕之意且序其事于首云 
　　天朝崇孝治蒸尝藏先祠皇陵松栢深扈卫貔虎师礼乐盛典制坛壝严威仪金匮抽秘藏类以编简推黄流湛芳馨圭瓉粲陆离熙成备格享清庙赓周诗侃侃太常公衣冠伟文儒（叶而）骞若彩凤翔陋彼班豹窥对扬列廷陛凛然氷雪持内篚肃将币奉命宁絷维涉江沂长淮沧波天渺弥灵神迓天使舡头舞蛟螭厯险吁已艰秉心矢弗移斋宫爰戾止清风洒旌麾多士咸骏奔宰夫效驱驰嘉牲告充腯荐爼宁迟迟昧旦竣禋事渐渐金乌飞式瞻河汉间星斗粲有辉曙光烛马厩晓程报鸡埘使华倐云返早饭何容炊芹宫幸一憇礼赐承先施知已逢叔矛哲人覩先箕少将鸡黍献何有熊蟠胹斯文已波靡砥柱非公谁相忘馔席间古道何偲偲至理赜幽眇名言阐渊微毫锋缚霜兎洒洒云烟挥磊落珠琲粲烂煸云锦如（叶而）士林相唱和吹埙间鸣箎重壁见垂棘名寳夸璠玙（叶移）笑谈一倾盖乐此新相知都俞际明圣有若唐虞时招徕慰宵旰佩绶锵王畿行膺玉堂召紫泥进摛辞老学饱研磨况乃年未耆大手燕许笔永言千载期嗟予忝淛产同乡愿陪随阮籍遇青眼马良逢白眉矫首翰墨林汗竹纷如围秋髙望鸿鴈冩寄千里思 

　　一湾烟水图诗序 

　　海宁贾君惟敬谪居颍上县扁其室曰一湾烟水邑簿庐陵颜朝宗绘为一图题诗其上嗣而和之者有人矣会惟敬南还舟次濠梁出以相示予笑而谓之曰此所以示归兆也天壤之间水居其多知者乐水以其周流不滞有似于水也惟敬其知者欤且水之大者莫海若也惟敬家黄冈在沧海上水之大者固常见之矣客处淮颍其取义于一湾烟水者所以志不忘焉尔宜君子以为必归也然则扁焉观焉狥名而求实其何间于彼此哉遂歌诗志别云 
　　野水晴川望海遥光开寳鉴散风涛鼓琴出听鱼龙近弹铗惊飞鹳鹤髙隔岸不烦呼折简倚空时复醉挥毫黄冈路接蓬莱岛仙子来迎炫锦袍 

　　知五河县事曽君（阙）号北溪诗序 

　　长沙山水名郡属邑三湘惟湘乡为最湘乡有连水南流百有余里是为春溪绵络冈陇映带林麓逶蛇曲拆莫测逺近溪之水清澄莹彻洞见深底而崖骨石齿剑攅珠累舟楫不通每雨晴月霁俯而听之潺潺汩汩若琴瑟之鸣而璆琳之奏也邑士曽君（阙）隠居其上一榻清晤尘坌不入客至燕笑从容赋诗行酒以为乐尝慨然曰我其终于此矣乎且号为北溪云会朝廷急于用贤君以文学荐入京师授知五河县事五河中都畿县之一簿书刑政日不暇给而北溪之胜盖梦往而神驰矣缙绅士大夫为之赞咏者盈巻轴予得而观之叹其幽情雅致有非浅俗所及者夫天地之气凝而为山融而为川山川之秀非哲人君子不足以当之蟠溪以太公望也濓溪以周茂叔也其功名之盛道学之尊孰得而议之然而栁子厚辱溪以愚陆希声号溪为蒙亦得与穹壤相不朽然则其地之灵其人之杰也耶长沙在三江五湖中有屈大夫贾太傅之遗风名世大儒若考亭朱夫子广汉张南轩存神过化后学企仰君以文献故家与之相望千百载之上濯缨自洁初无意于人间世也然而隠显随时出处二致向在林泉今登朝宁斯时北溪之胜固已増辉改观矣于是而澄其心易其气处事接物有如水之清且明焉我见其渊乎其有容浩乎其不穷虽在数千百里之外岂不犹在此溪之上乎昔宣圣在川上曰逝者如斯夫不舎昼夜释者以为与道为体君学圣门者也循名求实其在于此乎君为予一笑遂为之序而系以诗云 
　　沔彼溪流蜿蜒山谷曰廓而容曰杳而曲辉光内涵精英上浮皎焉明镜锵焉鸣球有斐君子于胥乐只以号配名克济先美宴居从容以游以遨言涉其深言陟其髙有卉有葩有苹有藻掇英撷芳幽探逺讨天髙日晶湛然虚明凉风徐来掬其清冷鹳鹤飞翔龟鱼游跃上下昭昭岂不识察人亦有言至清者泉心术如此可象圣贤弗挠于中孰尘孰滓谓言不信有如此水 

　　槐桥野趣轩诗序 

　　括苍叶君伯玉年及六十老成文献之士际今圣运以六科征入天官授平凉府开城县主簿在参佐之职尝扁其所居轩曰槐桥野趣而为之图盖纪其乡里之胜以示不忘其僚友孙先生大年纪之会伯玉以两考朝京师过中都请予申其说而予何足以知之按槐桥在龙泉县南十里临髙制下为县之要会伯玉家于其地已及数世其系以野趣云者盖因其意向之适云尔今即其图观之大山深林回旋磅礴而平原广阜犬牙参错非有朝市之盛阛阓之富公府之严也一篙中分两水交会烟草云树凄迷惨淡蔀屋荆扉星布逺近白发老叟曳杖而来者伛偻匍匐咙言俚语前呼后应非有声名文物之聚衣冠礼乐之集也然而伯玉得其趣而乐焉则固不以彼而易此矣括为仙都上直少微星其人物往往有隠君子之风伯玉家于槐桥将底终身殆不啻李原之盘谷孙登之苏门林逋之孤山矣然显晦非二道出处本一致向在于野今登于朝凡所设施举措之方皆平日涵养之素其意向之适固无入而不自得矣于是樵于山耕于亩猎于囿与二三君子考盘丘壑间其心之所得意之所趋殆与天地万物同其妙矣昔我四明乡先生蒙斋袁公尝曰我观于草木之发生禽鸟之和鸣悠然与我心契其乐无涯然则槐桥野趣其有得于兹耶因为之序而系以诗云 
　　眄彼槐桥龙泉之阳神锺秀聚山川相望懿美君子兹焉考室言即于野惟趣之适元气太和坱轧氤氲两间化育万彚以均因象赋形至理斯具意向之趋心领神悟如饥得食如渇得浆朝夕坐忘乐哉相羊视世营营各惟厥志朝者争名市者射利理欲异情匪公伊私我心休休先烈依归质诸羲经同人于野至趣之存有不忘者圣治文明贤才彚兴天光宠贲粲兮弓旌大道之公岂不在我时仕时止我无不可岁月其徂盍不归欤收视反听式完厥初桑梓敬恭东阡西陌尔汝两忘谁主谁客德人德音或啸或吟从容者天渊乎尔心猿鹤招邀某山某水优哉游哉永言乐只 

　　荥阳外史集巻二十五 

　　●钦定四库全书 

　　荥阳外史集巻二十六 

　　（明）郑真 撰 

　　○序 

　　送陕西承宣布政司参政陈公入觐序 

　　洪武十有六年夏六月吏部符陜西承宣布政司传上命驿召右参政陈公观廷宾入觐者时陜右吏民方熟公之政不乐其去恋恋再三公曰礼云君命召不俟驾其敢少辽缓耶不问家事星夜就道至临淮阻风舎舟登陆兼程而进予幸以斯文谒见退而叹曰君臣际会之盛不在兹乎周制六年五服一朝又六年王乃时巡诸侯各朝于方岳考制度以尊天子是故赤芾金舄会同有绎则因狩而朝也玄衮及黼辂车乗马则因朝而赐也下以致其敬上以致其恩人心天理之正孰得而间之自汉以下成周之制不可见矣而木水本原之义千载一日也乃今圣明在上朝觐之仪斟酌今古凡在外藩及郡府州县之长岁一朝觐其余大小率以三年考满入觐天官考其功过而为之黜陟焉其礼甚重而其法亦严矣今公以明经之学简在上心西北大阃出当一面而报政逾年首赐入觐盖以旬宣之重委寄之隆厚股肱而崇体貌也可不思所以对扬丕显休命哉天下之大生齿之繁兴化致理之宜柔逺安迩之畧其有以彻九重黈旒之邃者乎谨按陈氏为莆田望族由始祖号公祀肇居歴清逺令枢至三世而会稽郡王揆以灭董昌救温陵等功授大镇节钺赐铁劵五世而吏部尚书公仁璧六世而仆射公靖父子宰执侍从相继荣耀赫奕嗣是而后持绣斧乗朱轮者代不乏人至十有六世公复起而承之可谓重规叠矩也已昔者左氏载陈敬仲之占曰八世之后莫之与京以公世系考之符敬仲之占矣天于三恪之裔何其封植之厚哉乌乎兹不可以观德也夫于是本其山川地理家世文献之盛立题赋诗序其首以为之赠且以为陈氏奕世之传云 
　　铁劵 
　　按陈氏三世从祖会稽郡王揆以武宁军节度使同中书门下平章事检校太师赐铁劵郡王薨背其家上之内府劵文载在家谱定为宋太宗太平兴国四年以予观之文载郡王平董昌救福建拯温陵等功当是唐昭宗朝钱镠同时事非太平兴国年也宋初功臣以一言罢兵就镇未必有九死三宥之说尝考司马通鉴东莱记事本末欧阳五代史皆不载郡王事恐郡志及墓碑或他书可考今当为史家之阙可也 
　　炉冶鼓风炎火煽昆吾坚钢成百炼神槌急击迸飞星水石磨礲氷雪片丹书模勒黄金填王言训饬人文宣侍臣捧入紫宸殿流虹万丈光烛天会稽郡王陈节度大将功成旗鼓树黄罗包赐向辕门鼓舞三军夸际遇山河带砺申誓盟九死三宥垂孙曽筑台拜受扬宠命臣微岂敢忘忠贞后来上表还内府多幸斯文缀宗谱讨论彷佛唐末年盛典煌煌照今古故家人物冠貂蝉嗣续声华今几传安西阃寄催入觐祝公富贵如前贤君不见武穆钱王国吴越数百年来尚官爵铁劵网出秋水深锦袭珍蔵镇家阀 
　　吴越钱氏世家天台元至正间渔人举网得铁劵遂购藏之洪武初年朝廷尝取以观复归诸钱氏云 
　　累朝宸翰 
　　按陈氏御书五通其一五代梁太祖赐节度巡官沅其二宋真宗仁宗赐仆射靖其一则神宗赐广东提刑中复巡官廷宾四世祖仆射六世祖提刑八世祖也 
　　梁宋先朝御笔题封缄犹带紫金泥龙章凤篆昭云汉锦轴牙籖映壁奎清问畴咨隆体貎恩言嘉奬慰黔黎故家文献承先泽捧上青云万尺梯 
　　文思诰 
　　按宋庆厯中授虞部郎中陈惟德广东路提刑陈中复文思院绫诰共二通中书舎人行词虞部郎邵庵虞先生称为庆厯名法从者廷宾九世祖也 
　　人说闽南法从家先朝深寳诰绫花恩承内殿皆亲擢命出中书溢宠嘉制作多应逾岁月光辉犹复动云霞锦囊犀轴珍蔵久许借春风席上夸 
　　经国集 
　　按集类劝农取士守边等事奏疏议凡十巻号经国集右仆射靖上进勑藏秘府熙宁初神宗幸秘书史臣以是集进帝览而嘉之追赠左仆射其集今藏于家 
　　恭惟仆射公全材见经济峩冠登庙堂谋猷协羣议粲然如日星用以资至治彚次篇目分上表进廷陛帝曰大哉言蓬山肃登庋裕陵幸銮舆芸香发灵秘史臣跪进余乙览惬宸意时公已神游九重发深喟煌煌五色诰疏恩贲泉隧巨编手泽余文献期勿坠嗣续喜多贤愿言绍遗懿 
　　梅洋 
　　在兴化县东北林麓多梅树唐武德初陈氏肇居之地后分为十二系云 
　　卜居曽与赋盘阿雪里梅花奈汝何鼎味已应符相业春魁频得冠儒科灵根培埴来嘉德奕叶光辉发旧柯归向岁寒林壑底山川佳气近来多 
　　■〈艹瓢〉湖 
　　在兴化大象山下陈氏始祖号国杞唐贞元间徙居其地三世至会稽郡王开府先是有■〈艹瓢〉湖平陈氏出公卿之谶 
　　大象开形胜平湖緑泛■〈艹瓢〉羣峯罗锦绣一水莹琼瑶倐忽鱼龙化翩跹鹳鹤飘浪浪鸣急雨洒洒漾轻飙窈窕深通壑穹窿仰驾桥天晴浮彩鹢月霁响琼箫咫尺天光近从容地利饶淳龎便俗习虚爽逺尘嚣似火明丹荔如云覆緑蕉咏歌传翰墨问荅听渔樵允烁精英聚恭惟令德昭起家成赫奕开府耸岧嶤公爵荣重壤王封拜九霄填门多紫绶列座屹金貂逺使时相过飞仙自可招公卿先有谶同际圣明朝 
　　郡治故居 
　　按廷宾三世祖清逺令枢自■〈艹瓢〉湖徙于莆田邑下五世祖吏部尚书仁璧与其子仆射靖让其宅为郡治而退居于郡后郡治今兴化卫也 
　　闽海天髙聚德星一门三世尽簮缨金银气合春霄近紫翠屏开晓日明让宅秪今为阃治传经应复大家声德馨幸见贤孙子佩服翩翩觐玉京 
　　金紫厅 
　　在■〈艹瓢〉湖上以会稽郡王阶金紫光禄大夫得名上 
　　阶金紫表殊勲大国王封荷圣君宴席醉酣延素月佩声飞步入青云风流上客停丝辔绰约羣仙舞绣裙富贵煌煌忠力报春风玉树长遗芬 
　　仆射坊 
　　按宋熙宁元年诏追赠尚书右仆射陈靖尚书左仆射郡守许翟以朝命建仆射坊至今子孙族居为盛 
　　绰楔煌煌仆射坊相门朱芾咏斯皇雪融晓色喧车骑风送秋声入佩璜緑叶生根蓉树暗红芳结实荔枝香闽南万里何由到几度相思夜月凉 
　　集贤亭 
　　按亭仆射公任集贤学士归时所作 
　　集贤学士早归来丹碧光辉面面开史馆图书深册府仙家冠佩接蓬莱久闻管乐称王佐还道萧曹摠相才春雨兰阶夸奕叶青云遶上凤凰台 
　　龟蛇图 
　　按仆射公知苏州日龟蛇驯伏案前公率僚属祭而遣之遂不复见吏民绘图为公归之赠图今存 
　　琅函出巨轴云是龟蛇图龟蛇玄武神示现将焉如郡侯廊庙器正直神明扶酒胙昭斥遣精诚深感孚鳞介闭深蛰帖然静阶除吏民共惊异绘画粉墨俱再拜赠公归呼舞填通衢修德消怪变古语谅非诬袭藏永为寳不啻如璠玙 
　　忠勲祠 
　　按祠在兴化郡后宋郡守陈寳谟建以吏部父子让宅为郡治尸而祝之时朝议郎捕林居裔使髙丽等功赐额忠勲可谓没世不忘矣作迎送神辞 
　　煌煌兮会府奕灵祠兮修宇铿钟兮考鼓馔嘉牲兮湛清酤（叶上声）灵巫兮传语握荔蕉兮式歌且舞盼钧天兮帝所神不来兮思凝伫纷进拜兮诜诜神之来兮如云满堂兮氤缊挹芳冽兮清淳神欣欣兮宴宁飒灵帷兮风泠泠霭霓旌兮错云骈骖鸾鹥兮逍遥上征我福兮我寿昭格享兮绥佑载祈兮载扣耿忠勲兮宇宙 
　　金錂芝 
　　按熙宁六年癸丑壶山清逺公茔产芝草四本紫色金錂是岁朝廷加赠仆射而子孙服金紫至十有三人夫人才之兴国家之盛美盛德之形容不在兹乎追为之颂曰 
　　瞻彼壶山佳城葱欝灵锺秀聚产此英物紫叶金錂璀灿光荣天风四来播其芳馨嘉应殊特肇自天锡惟清逺翁先朝遗德繄仆射公聿大其传密诰疏封曰惟兹年嗣而庆门公卿有伟佩服荧煌腰金衣紫我观图牒在国在家君臣际会文献有华昔在神爵铜池产异儒臣匡衡颂传永世咏怀先烈泉石幽扃至和絪缊融结精英我作声诗荐诸祀享霜露春秋以寓遐想 
　　龙爪木 
　　按清逺公坟宰木千章熙宁中当昼忽潜龙縁木拏云而去爪迹分明遂号为龙爪木夫龙渊潜在下而托木以升此风云际会之征陈氏衣冠之盛宜矣为之赞曰 
　　于惟神龙四灵之一变幻蜿蜒风雷盘辟惟闽大家墓林孔深乔木上参云烟昼阴爰有神物于焉奋蛰五爪纷拏有形有迹我观嘉应彰时文明圣作物覩为公为卿羲易有占大人利见太空茫茫膏泽其遍瞻彼佳城欣欣向荣伊龙所藏伊龙所升告尔后人裁培载植本固枝茂聿昭先德 
　　鸿蒙阁 
　　按阁为廷宾八世从祖若道处士所建时同族有绣斧弟兄三部使朱轮叔侄九侯藩之盛处士当奉恩泽而潜德弗耀养性自适为论时所称云 
　　翚飞杰阁倚鸿蒙复道天寒海日红万里竟翔寥廓表三山如在有无中仙游每迓簮裾集宦族频看爼席同矫首乘鸾人已去云仍犹复仰玄风 
　　槐轩 
　　按廷宾十三世槐轩先生隠居教授门人多登科者常与宋内翰后村刘公和梅花百咏集行于世所居有古槐因以自号今里中犹呼其故第为槐轩云 
　　虚堂荫古槐云是公侯兆种树犹种德凭谁契其要先生好幽隠弗以官爵耀弟子肃衿缨函丈得深造登科若而人喜捷春旗报石床卧緑阴南柯梦方觉逍遥形骸外万事俱一笑懿哉后村翁兰金为情好翩翩百咏集风月恣吟啸芬芳犹至今依依恋余照百年不同时期君与同调 
　　白云冈 
　　按莆郡西曰太平山山之东冈为廷宾曽大父龙门公之藏时有白云轮囷其上因目之曰白云冈以寓恋望之心云 
　　太平冈上白云重佳气林峦晓郁葱尽使函生同化育可能飞步上云空衣冠夜月精灵秘爼豆春风肸蠁通万里从龙今有象前修嘉泽蔼空蒙 
　　安雅堂 
　　按堂为元国子丞众仲公宴居之地山海中诗礼蔼然号海濵洙泗廷之从祖也 
　　彼美君子作堂孔深有樽有爼有书有琴青山在上流水在下攸芋攸跻既安既雅静焉休休动焉悠悠造物为徒太虚与游烝我髦士永言占毕教铎洋洋德音秩秩斯文在天圣言岂湮异途同归洙泗海滨邈哉神游缈缈鸾鹄著书满家有华嗣续我怀斯人如玉如金匪今斯今犹见其心 
　　驷良别墅 
　　按别墅在莆田北三里许廷宾曽大父龙门居士所筑因以奉其先茔大父莲堂公及其父梅岩公两世继志述事而陈氏世得其山川之秀土地之饶焉 
　　闻说莆田北佳城按拨砂门庭开别墅冠盖识名家山势髙奔驷溪流曲赴蛇溪声喧霹雳岩斗露■〈山含〉岈神秀千龄聚英才奕世夸冲姿称孝友美德用柔嘉享祭浑如见修崇谅匪奢馨香罗品荐俭朴尚樽污冥邈魂游閟衷诚恋慕加盟真修法供梵诵肃僧伽继述酬先烈登临擅物华画屏开锦绮仙籁杂筝琶筑坞迷春霭经楼绚早霞凤鸣园有竹莺啭径饶花牡蛎甘分肉槟榔涩当茶红盐青落子丹荔锦先葩寳翰藏宸墨遗书载巨车郡王存誓劵仆射记宣麻庆泽从来逺功名未有涯闽南人物志传寄海云賖 
　　辍耕处 
　　按莆郡属邑曰游洋游洋之东南曰莒峯林壑尤美至正间廷宾尝耕隠其下扁曰辍耕处云 
　　莒峯山中爱耕作一卷遗经挂牛角耕田方罢还读书自是古人经济学耒耜本为家食资怪底山田苦硗确老犍埀泪怕鞭笞归向空山早栖泊夜来春雨波连天南村生意何绵绵客来堂上笑相问城中斗米今几钱秋来收获幸及早便当秉笔书丰年土鼓吹豳大作社与公同醉西风前山上浮云山下土日月云来作门戸兴来直上青云巅人事纷纷慨今古君不见寗戚夜饭牛单衣短布寒飕飕一朝应聘入东海小白竟得雄诸侯又不见南阳诸葛吟梁父大耳王孙枉三顾指取巴蜀如掌中鱼水君臣夸际遇人生穷达系逢时丈夫须作逺大期■〈亩犬〉亩农功信足乐何如致治成雍熙幸君幡然今一起阃寄煌煌宣上旨辍耕之处早归来乡人唤作鸣珂里 
　　右洪武十六年岁次癸亥秋七月望四明郑真撰 

　　松厅雅咏什 

　　临淮为中都畿邑地近物伙号为难治丞之贰令凡一言之失一事之误辄闻诸庙堂之上固非穷乡下邑自诧为古之附庸也使有学行之士事至物来酬酢处置举得其当而咏歌从容有得夫情性之正不谓之才大夫可乎永嘉林君如渊之为丞也以勤敏见称簿书词讼是非可否与令长僚友协议断以至公贪赇售欺者率不得逞吏人惴惴焉又非所谓箝纸尾当署即署者也以故县以无事日与士大夫赋诗为乐盖如渊家居时尝及事李公五峯髙公则丞以是得其比兴之法云人谓之曰子诚哦松者也惜无韩昌黎有以发之因题其扁曰松厅雅咏相与赋诗成什而求为之序夫文章政事非有两途仕优则学顾人之用力何如尔如渊以天子命出贰畿邑帝乡汤沐凡其山川之胜风俗之盛故迹之遗与夫日月星辰之象风雨霜露之变人物鸟兽草木之形色名状寓于目接于耳发而成声有足以裨教化焉岂徒曰翰墨之适而已哉如渊家在鴈荡石门间林壑静幽万松天倚风月髙秋众籁交作息心寤听如在九奏钧天之上乃今淮海之阳享有禄仕视隠显行藏如出一致亦可以见无入而不自得矣彼有厄于上下志不克逞而寄兴两松之间抑末也已予与如渊义同淛产又在文学之列当日与如渊妙悟于袵席间毋曰我有公事而致其不屑之辞也诗曰仲山甫永懐以慰其心予固以大雅期之矣因为之序而歌诗四章以诒之云 
　　奕奕松厅仰髙俯深有美君子遐思愔愔雅颂沨沨以哦以吟如鹤在空如凤在林我怀斯人秩秩德音天髙月明如见其心　松厅峩峩匪夸匪耀哲人坐忘载色载笑孰钩我玄孰契我要神游茫茫古今同调仰彼泬寥划焉长啸　松厅言言孔寂且闲有客戾止锵兮瑶环跂予望之蓬莱三山鸿飞冥冥邈不可攀薄言旋归窅兮山湾式微载歌天风珊珊　煌煌松厅孔乐斯土有琴有书有樽有爼颂声洋洋如邹如鲁太音寥寥逍遥今古 

　　湖山旧隐辞并序 

　　予往年闻永嘉鴈荡石门之胜欲一往不可得久客临淮值林君如渊来为丞因与论斯文之好尝言我家萧台之石门石门为鴈荡支陇竒峯错出不可名状飞流悬瀑如银汉自天而下汇为长川支分派别逶迤曲折至于巨海而止良田广亩鳞次栉比鱼盐稻蟹之利视他郡为冠自上世以诗礼相传先人尝为文学官以非其志拂衣而归謭焉弱息无所肖似尝慕孤山处士之为人在至正时白野忠愍公为篆湖山旧隠四大字以宠之际今圣运忝有禄仕皆在淮海之阳南望萧台一发天际常神驰而梦想也子盍有以慰我哉予复之曰君子之学不期于用而自不能不用也不期于用隠可也不能不用仕可也惟其时而已易观之六四曰观国之光利用宾于王时而仕者也遯之上九曰肥遯无不利时而隠者也隠显一致隠即所以为显显即所以为隠也夫石田茅屋布袍草履耕桑自给孰愈民社之司禄食太仓峩冠博带坐论政事为国家出气力以埀名不朽哉然其志之所存固不以彼而易此也如渊既出而仕矣乃不忘乎隠岂区区声利可拘者哉且夫景行先哲士君子所以为厚也岂无他人不如我同姓彼谪仙之髙风大节歴数百载一日也夙兴夜寐若形声影响之接焉故其在东瓯犹在西湖也在淮南犹在东瓯也岂以仕止出处为间哉为效淮南招隠作楚辞以贻之异日如渊功成名遂言归旧隠歌予辞以侑酒亦足以为怀古之一嘅矣其词曰 
　　望沧海兮青山岿石门兮孱颜飞瀑泻兮潺潺漭长溪兮经纬其间梯空兮险艰松桂连蜷兮邈不可攀窈兮谧悄兮泬氷崖喷兮坠危石熊罴啸号人惨栗驾浮云兮巃嵸思夫君兮心忡忡孤鹤啸兮泠风飒佩环兮玲珑构穹窿兮重屋保吾真兮贞独折芳馨兮深谷羗何心兮荣禄煌煌兮旌招结组绶兮登天朝怅山中兮逺遥飒天籁兮萧萧山花开兮双崖髙澹寂寥兮谁与游遨云归兮风马盍归来兮税驾命蓬莱佺期驱飞亷兮逺迓亭亭兮萧台双凤兮飞来眇故郷兮孔怀君不归兮胡为哉岁宴兮氷雪玩孤芳兮惜别纷前修兮遗烈盍保身兮明哲天地兮浮沤泊吾生兮焉求松桂山中兮春复秋归来归来兮聊淹留 

　　临淮县主簿德政诗序 

　　保定蠡县陈公日新倅簿临淮逾二年民人大和有歌之者曰茫茫淮流形胜今古帝乡汤沐孔乐斯土惟我陈公受命大廷来倅来簿煌煌厥声咸曰贤哉民之父母气类感孚如出一口我有田畴以稼以耕尔界尔疆尔沟尔塍我桑我麻载劝载劳我诗我书载迪载教我饥而食我寒而衣不嚬以呻愉愉怡怡君曰宜哉我躬我职匪恩匪勤匪功匪力惟天生民爱养则均惟公之政惟公之仁昊穹盖髙厥鉴在下曰介景福曰锡纯嘏山髙水深秩秩德音我歌不忘以写我心予谛而听之曰公何以得此于民哉夫是非之心天下之至公长民者有不善焉人不敢以为善也善焉人不敢以为不善也若公之簿临淮善矣斯民歌咏之其不可以观人心矣乎公中原望族在胜国时尝掉鞅燕都授经胄监遍及缙绅先生之门膏馥沾溉多矣是以才给而敏气充而严仕宦所至以治状闻际今圣运由严州府分水县主簿调濮州范县再转而临淮畿甸之重他人不胜任者公独处之有余不谓之贤可乎是宜诗人见诸颂美而不能自已也昔仇览署考城簿而王焕以为枳棘非鸾凤所栖百里非大贤之路然则公其自兹升矣予忝教于兹与公有宾交之契其兴学一事殿廷斋庑创而新之公之功为多乃若戸口之増赋税之登狱讼之平有不能悉书者诗曰济济多士克广德心此学校斯文之责也予安得以不敏不文而不使传之后来耶于是为叙其事俾能诗者歌以继之云 

　　荥阳外史集巻二十六 

　　●钦定四库全书 

　　荥阳外史集巻二十七 

　　（明）郑真 撰 

　　○序 

　　赠汝宁方君自牧先生序 

　　地理之学何自而起乎盖自混沌既分清浊肇判凡为天象地形之着人固与之无间矣仰观俯察星峯龙脉阐灵发秀阴阳之气聚之使不散止之使不行行之使有止于是竁焉兆焉封焉沟焉人子之于其父若母终事毕矣吉凶祸福云乎哉至正二十四年先处州教授府君卒予兄弟斩焉在衰绖之中莫知攸之汝宁方君自牧先生以地理之学有名荐绅间再拜以请先生俯而哀之相其土宜于鄞之桃源乡西岙山先茔之侧以先君所尝属意也揆之法而合遂以九月甲申日葬焉夫水砂龙穴地理之凖的也先生有得于此故能正四方之位辨五行之形八风之所藏四灵之所聚逆则顺之顺则逆之所谓减左饶右之宜补短截长之法举无不当常使生气行于地中存者亡者两得其安焉其哀死恤生急人之难成我兄弟之厝安其亲者如此至于富贵贫贱贤愚寿夭盛衰成败世之衒其说以售厚赀者则一不出诸口非仁人君子之用心乎盖先生为上饶祝先生髙弟其地理学实得之江西王先生自青鸟经以下若郭璞葬书杨筠松曽巡口诀胎腹李周卿之金针张子之玉髓师友渊源之正微词精义传之于口耳熟之于身心专乎理而不诿乎术急乎义而不惑乎利此正圣贤所谓格物致知尽性知命之学岂区区衒名矜能之士所可同日语哉予兄弟贫者也念无以报君则请于乡先生长者为之诗歌以赠之因得序其畧于后若其易学之精微文章之华美德行言语之温纯家世出处之详畧兹不赘 

　　赠金华钱如璧序 

　　国家之利多矣而盐为大民生之利广矣而食为急盐以煑海为利食以力田为利故有稼穑之入然后可以尽斥卤之功而有司两税亦頼是以取然旱暵不时潴堰失备饥馑死亡之不暇安能竭诚奉上于已之所当为也耶上之人不探其本而拯救之其不至于妨民矣乎四明濵海为郡定海头龙场岁贡盐三千余引场之南曰凤浦湖者周回十八余里日久不治田失灌溉民以病告者数矣至正二十一年江淛分省左司郎中张公檄命郡府史金华钱君如璧来督盐事且以水利属之君清介亷慎寛和乐易亭民履亩赋盐应期而集遂浚湖筑堤増髙就深又筑下堰塘以固其势秋累大获老耄欢庆越二年郎中公檄君复来君守成法不变亭民劝趋恐后初湖置水锸水不能遍及君相地之宜复创其一而斸河数里蜿蜒迤逦至海而止其湖崖之颓圯洼卑者且■〈木豕〉杙叠石实之土而加筑焉于是昔之硗瘠者今肥腴矣且稔熟十倍矣乡之人咸相谓曰微君其及此乎夫盐水利其尚来矣故海王之筴管夷吾所以相齐均水之约召信臣所以治汉也今君以上之命于是二者而交致其力焉庶几乎古之人矣而又衣敝食粝亲率畚锸而先之故不待刑驱势迫而事功之成不徒为亭民之利而普为编民之利不茍为一时之利而必为永世之利非其仁心之周知虑之密而何哉君尝受知天台许侯具瞻东阳张侯率性参谋赞治于君为多今张公以文武之才司宥密之地君尤为之尽心焉他日擢登华要则其问学政事之施岂特盐法水利而已耶君其尚勉之哉 

　　送赵氏贵伯归天台序 

　　东南文献家称天台黄岩西峤赵氏其上世有以玉牒之望知大宗正寺者子孙相传科第不絶迨至芳塘先生以道德文学当元初为翰林学士制诰书命学士大夫多传诵之数十百年风声之不冺气泽之尚存盖有頼焉族子孙有曰贵伯者自幼读书知明地理之学操笔为文词多清丽可喜年二十余声誉着闻先生长者乐为之奬引贵伯不自矜喜人以是益贤之洪武中贵伯持所业游京师适廷议广致多士有知贵伯者将奏官之贵伯辞曰某实不材幸蒙惠顾得比于庶人之在官者足矣爵禄非所兾也遂署为吏部下执事凡符牒之往来簿册之裒纂尽心竭力不少休废至于铨衡考绩贤愚善恶之实是非邪正之公亦得与其间故天官诸公尤器重之既三年考满其友请予文以赠予遂为言曰士之世其家者岂不欲传珪袭组哉然而命分之定固有莫之致者方在盛时轩车之杂沓衣冠之炫耀孰不曰闾里之荣岁月代更故家文献殆不知其与草木同腐者矣有能于此时奋起而振刷之斯亦人之所难者哉以贵伯当明良相逢之日克以才艺见知于人珪珇蝉聨当复自今日始岂特风声气泽而已哉诗曰以似以续续古之人其贵伯之谓乎予蛰居四明与天台壤地相接固尝知贵伯者旅次相遇倾盖如故而贵伯且以告归为辞矣东望故乡瀛海千里未能从贵伯行李之后尘其能不慨然于怀也耶因其行畧序其世家渊懿以赠 

　　送许彦英序 

　　濠梁国家兴王之地今天子肇建中都设兵马指挥使司任徼巡之职内而宫禁公府外而城郭闗要军民盗贼水火狱讼之事无所不统固国保民之法可谓详而尽矣洪武三年冬十有一月廷命指挥使秦公建牙视事而会稽许彦英氏实来补吏彦英廉慎精敏谙法律识时宜凡文牒往来悉能举其纲要故事无不集令无不行使阃上下咸以为得人矣考满将行同事者请文以赠夫今之吏即古之所谓庶人在官者虽其上下之间势分不同然片纸尺楮列名并署其贵固不轻矣而况于扈卫所闗者哉彦英以有用之才当事功之始周旋三载具有成绪不谓之能可乎古之贤人君子不以禄薄位下而弗为法律心计备樽爼之前筹簿书从事具庙堂之伟畧一旦得时行道功名事业照映简册天下后世固有愿慕兴起者矣然则吏之为吏岂轻也哉顾瞻天上清光咫尺量能授官不以格律彦英上考天官大宗伯衡鉴之公安知彦英异日不为卿为公也哉于其行叙以志别 

　　送戴起之归萧山序 

　　越萧山戴起之父累世名家龎厚老成以在先朝尝执事藩府谪遣濠梁居■〈亩犬〉亩为民者有年矣洪武癸丑监察御史张公上言分巡事宜起之随众量徙寿春逾三月天官宗伯奉上旨凡年六十五以上者放还田里起之以耄耋预焉既趣装戒道停舟河浒来谓予曰我客居异乡分甘沟渎今幸遂首丘之愿圣恩寛弘惧无以报子其一言以识之予复之曰起之存心可谓厚矣然尝闻之达人君子以天地为室庐山川为戸牖江海为阃域去家千里无所往而不自得焉不以平易险阻而为进退去留也不以贵贱安危而为荣辱欣戚也此无他命分之正乐焉安焉尽之在已而听之在天尔起之自越适淮转徙困踣常情匪堪而未尝有几微之色见于颜面顾以岐黄之学为济人利物之具其所养可知矣言遄言迈问田园之无恙谂丘垄以依然觞豆爼几岁时展省而子孙满前宾客沓至相与极娱乐之盛以终其天年此岂人力也哉天也然而在野之民当无事时有一饭不忘君者况夫释自覊拘从容所欲诚所谓生死而肉骨者而起之念念不忘之其存心不亦厚乎予世家四明明在汉时为越属邑壤地密迩夙与起之声迹相闻今幸托交下执而教职所縻未得从起之行李后尘殆不能释然于怀也异时或者幸得告还尚当寻夜雪扁舟之迹以尽平生之心焉岂曰乗兴而来兴尽而返何必见戴安道也耶棹夫告行书此以识别 

　　赠赵兼善序 

　　越在宋南渡为陪都嘉定间丞相史忠献王奉穆陵于侧微嗣沂邸入继大统越遂为潜藩比汉南阳麟趾公族视他郡为盛宋社既墟数十年来虽不克有其世禄而诗礼敬让楚楚自将人见之者必曰是故宗室信厚公子也赵子兼善生于越二十余年矣世谱仙源本宋太祖后盖处士谷祥之子翰制本初先生从孙也兼善读书明理达务尤能为诗侍谷祥父来居颍上凤阳府幕知其名罗致之俾簿书从事人皆以为宜兼善不色喜将辞归求志简册来谂于予予解之曰学将以有为也刑政法律何往非学哉子不顾诸古人乎张敞起自卒史王尊本于书佐是皆勲名事业卓絶竒伟后之人争欲慕效而不可得者彼其初岂以卒史书佐为卑且微者耶一篑之积至于为山百川之会迄于成海下以趣髙小以至大为之在我而已吾何歉乎哉夫杞宋大国也文献之不足征我夫子重叹息之兼善先代之后故家文物礼乐典制之旧世将取征焉爵禄富贵其来也必矣凤阳府幕诸公好贤乐善名动中朝必有为兼善推毂者兼善其善事之乎兼善再拜曰命之矣 

　　送髙生鹏举归北海序 

　　北海郡髙生翥鹏举年二十余清修颕悟自失怙恃慨然以学业自见入潍县学受尚书读之至成诵探赜紬绎欿然自以为不足将求正于有道而后已也会其同乡贾公顺举通判凤阳府事有亲亲之好纳谒馆寓公俾入郡庠执子弟礼于莆田吴教授先生先生以其得于师者授之生拒戸伏按研朱濡墨套点畧备典谟训诰微词奥义悉经口授生盖属餍焉未几通判公考满入觐于京生亦辞归展省坟墓将就家卒业予与之别曰圣人之道具载六经若书之论治尤为有天下国家者所甚重士君子之学莫先焉自秦灭典籍百篇之义世莫得闻汉兴济南伏生始为传授北海郑康成继为训释于是齐鲁之间经生学士专门名家其列位于朝者引经决事于名教信非小补矣自汉至唐及宋千有余年至于南渡文治益盛新安蔡氏会稡诸说而折衷论定先元处士定为国是海内学者家传而人诵于是唐虞三代之道粲然明着若日月星辰之丽于天也蔡氏之学在闽南卓有端绪吴教授之学传诸林先生冈孙之子学矩纯实笃厚议论尤为邃密生既得为依归所以明帝王心法之微会圣贤旨趣之正者不在兹乎昔容城刘公静修未尝接见考亭朱子而以为得其传藁城安公敬仲未尝接见静修而亦以为得其传焉无他天下之道一而已矣圣贤之相契若今古之同时得其道则得其传矣况列诸讲下心传面命如生之于吴教授者哉其毋以岁月之久近为言也山东为文物渊薮生世家北海在郑康成之里去伏生乡为不逺风声气习感慕兴起今天下文明岩栖谷隠之士不有伏生郑康成者其人乎生归而求之有余师矣夫学贵于有成成已推及成物明体贵于适用生其尚知终始者哉异日齐鲁复有称大儒者非生其谁耶东莱郡博士于君用达尝领淛江书经魁荐予同年友也生归亟往拜之持予说以请必有以淑生矣洪武十有二年九月初十日 

　　送乌先生归四明序 

　　吾乡乌先生继善居慈溪文元杨公之里姿貌玉雪自壮岁得公所著书妙悟心契雄文懿行模范后进者几四十年际圣运肇兴征入天官授知化州府石隆县事县当海徼逺王化号难治先生以其道教诱之邻邑冦窃发率其民为备具冦不敢犯境三年考满调吉安之永新永新之民素徤讼先生训以仁义则皆化服由是兴学校礼贤才创建节妇祠以风厉流俗先时民苦苛役逃居他邑者二千余口至是闻先生之政来归恐后遂以经济之学闻诸列郡不宁惟是凡缙绅士大夫有所撰述皆请为执笔而先生之言遂被于江广间矣不幸旁邑事累当置对御史亷知无罪而末如之何坐输作凤阳之池河先生躬事陇亩饥窘劳苦不为戚戚暇则抱琴自适着古诗文乐府以见意且谓人曰吾知所以自处矣逾二年蒙诏旨许还故里过濠梁以同郡两世之契慰藉良厚予因起而告之曰传所谓无入而不自得者先生之谓乎夫独行不愧影独寝不愧衾儒先君子之处忧患而检身律已之为也况先生素有志于圣人之道者乎故其仕也知道之当行其谪也知道之当晦其归也知道之当止凡其身之所存皆其道之所寓穷通隠显曽何芥蔕于胷臆也耶维吾明文献之邦自汉以来董子以孝行称任奕以文章显降至有宋庆厯淳熙诸大老道德性命之学有名于朝至于公侯卿相衣冠蝉聨百年之后犹有其人其立言行事足以埀世立教者甚多然而世绪湮微讨论订正固有望于后人矣今仕宦以归老为难晚节完人尤世所少先生年逾耆艾遄而言归岂天欲寿斯文而黙有以相之耶故家遗泽之仅存者旁搜逺访昈分类别以传诸天下后世使天下之人曰文献足征在吾明郡岂非鄙贱之所望哉洪武十三年夏六月朔日乡贡进士同郡郑真序 

　　送何本道还金华序 

　　国家科目取士得人之盛前代莫及乃洪武五年诏命三年叠试于是淛江所属九郡以其名上之行省而金华何君本道与焉既就试考官嘉兴贝先生廷臣会稽钱先生启予得其文爱其经术通明论策皆中绳墨遂在四十名之选当预计偕有司歌鹿鸣而劝之驾过淛省大参徐公待以客礼命赋青云甘露等诗甚见称赏既入京师吏部奉上命俾入成均将不次用之踰年同舎生同荐书者入台省部相继本道恂恂然谦退如诸生自博士先生以下咸器重之翰林承旨有宋公以同乡许为通家乞归省侍公着文赠之既复业成均拜恩阙下赐寒暑衣二袭分教中都之国学业者皆将家子弟奉教惟谨逾二年慨然曰吾岂以此为仕进之阶也耶家有二亲年在耄耋不于此时归养后虽噬脐悔奚及乎遂请诸礼部得报而去古之儒者或仕或不仕时焉而仕则得禄以荣其亲如欧阳詹可也时焉弗仕则归养以乐其亲如何蕃亦可也本道为名进士在成均为诸生冠其于进退固知所自处矣且吾闻之本道之五世祖文定公以勉斋黄公髙弟上接考亭夫子之传有易学启挥等书行于世在宋茂陵时屡征不起后以侍讲召亦不赴其学传之鲁斋王公鲁斋传之仁山金公仁山传之许文懿公皆敝履轩冕髙风大节与文定相望先后况本道子孙之贤宁不似而续之乎虽然德之深者泽必厚实之大者声必宏何氏以道学传至于今天下学者知之其立言行事之微尚有未及尽知者本道定省之暇昈分而类别之用以传诸天下后世使咸曰何氏尚有人焉顾不韪欤夫君子之所守者道而已爵禄不与焉然则本道之所任者其在兹乎予与本道为同年在凤阳往来为厚于其行不能释然于怀也遂叙以识别云 

　　送姚宗文还松江序 

　　云间姚君宗文年将四十博雅好修以诗文自许谪居临淮令誉日闻临淮大夫聘入乡学不久即弃去泗州守雅知其名言于郡太守李公用礼币训导州学弟子员亦不赴以是淮海之士益髙之一日谒诸临淮大夫曰某家在大江之南父母已亡旁无朞功近亲惟外大母某氏在焉外大母年逾八十尝以书来谓曰吾欲见汝甚久兹忍死以待汝其亟来不然无及矣某捧诵之余起居食息凛然不自宁也将归云间少慰其旦夕焉述辞备情恳到切至邑大夫不能违也夫人孰无懐土之思哉锺仪之楚奏庄舄之越吟固其情也况夫外大母骨肉之懿反哺之恩有不能忘者乎人非父母不生父之自出曰祖父母母之自出曰外祖父母盖皆自我一身而推之也昔者先王仁及九族盖母族则次于父族矣亲亲之念一有不至岂为知本哉宗文少而失母长而失父谪遣北来隠忧多难外大母念之不啻如其女也宗文陟屺兴思倚闾多感见其外大母之存亦不啻如见其母之存也彼其白髪髙年康宁无恙而千里久别一日会聚老者少者慨言存殁其情为何如耶君子于是以为归所宜归矣而况邑大夫之锡类克俯而从之哉昔吾乡先生袁文清公母史夫人大资忠清公孙女也生文清七日而没外祖母张氏来抚育之公既贵登内相赠及其母祀张氏于家庙别室盖以义起礼也宗文念及外大母逺事归省其古君子之用心哉异日登名朝着増光前烈成外家之宅相衍奕世之基图岂非淮海士君子所望于宗文者若乃托放园林感今怀昔鲙松江之鲈听华亭之鹤诗酒清娱与二三髙士神交千载之上固其余事也庸何赘辞也哉于其行叙以为赠 

　　荥阳外史集巻二十七 

　　●钦定四库全书 

　　荥阳外史集巻二十八 

　　（明）郑真 撰 

　　○序 

　　赠昌国县典史马君德明序 

　　昌国在海中洲地号险阻而异时道德文章之士项背相望固有登庙堂而参大政者百余年来故家余风犹未澌尽操翰墨而事编简者往往有之若夫习险之徒张网罟举舟楫乗时逐利妄动窃发盖有陷溺于流俗而不自知者是岂可槩观之哉呜呼天之生人秉彝好德之心固人人之所有也长民者抚而安之未有不可使为善者况昌国为明之属邑文献之遗有足以兴化致理者乎自武林马君之来典文幕也适当国家开创之初虎旅奋扬诛暴禁乱岛屿之间疮痍呻吟者未尽起也饥渴困踣者未尽苏也流徙转移者未尽复也然而甲兵缮修之急钱榖征敛之重簿书期会之烦纲提领挈咸视君取则焉其何以善于其职欤而君也洁亷无私刚介有守蔼然恺悌之意形于言恻然仁恤之念见于政凡郡府公务之需有不能应者挺然为民侃侃言之虽至于谴怒言之益力必期于免而止故上官爱其诚庶民怀其惠而君以能吏闻矣近日者郡府以属县戸口之籍未成也命君程督之君昼夜尽心焉既而以就绪告遂复归典幕事斯民咸感叹相谓曰吾民其庶几有瘳乎于是其邑之长老间属笔于予俾叙其事以志不忘云予惟士之学为政也不以位之小大禄之厚薄志于利民而已故政在天下则天下之民受其利政在一邑则一邑之民受其利随其所在而设施之亦各尽其职焉耳以君由儒入吏其在典幕之位位诚卑矣禄诚薄矣而君不鄙夷之诚所谓有志于民者欤夫有志于民而民德之必使着之言辞以表见于世其文献之遗俗有足观者欤兴化致理顾所行何如尔君其尚慎始终者哉 

　　同前 

　　今天子建国之初大兵狥地淛东明之父老且簟食壶浆百拜请降天子怜之命守臣分治其地且有以抚绥之明年国号大明改元洪武淛江省守臣钦承旨意檄命新具图藉明郡长贰承奉恐后且相谓曰赋役之法其根本系于田业不先定其田业虽有良法美意何从施之遂命六县之民凡山田疆里之宜某税某粮之数悉登载之且择邑从事之贤者令昌国县典史马君程督之君守之以正持之以公不亟不矜咻噢教诲无有倦意执笔操觚之士咸同心一志不敢少肆隠欺之弊其征科旧额间有轻重失宜为民病者悉厘正之于是大编巨帙昈分类别披而览之若躬歴焉榖粟布帛力役之征所以足食足兵者视其多寡大小为之经制而民遂得其平矣昌国之民相聚言曰民之望君也久矣其归抚我乎由是郡府俾还理县事同里之士凡千余人觞酒奉别江水上有惘惘之色因命予序其意予惟版籍之传也尚矣周礼职方氏掌天下之图与其财用以周知其利害而司民之官且正其都鄙郊野三年大比以其民数诏小司冦献之王王拜受之藏之天府是则土地人民固有天下者之所甚重也国家诞受天命幅员之广至于海隅日出固已囊括无余矣况吾邦在畿甸之下千里而近其有不致其谨乎以君承郡府之命恪勤若此其能以在上之心为心者哉予蛰居闾巷贫而且病无名声之闻而昌国之人往往来言君之善者予既为文乐道之矣而里之先达老成尤德君不忘则君之及人者盖可想矣安敢以言之重词之复而不以着君之美乎君字德明武林人早以儒试吏所在有声盖其学之所至云 

　　送明州卫千戸所司吏张子中考满序 

　　国家右武而尚功列卫将校莫非折冲御侮之才至于操翰墨治簿书以为吏者非其信行之着知虑之周足以参赞机密辅成事功者不克当之噫士之得试为吏岂轻也哉京口张君子中以读书习律见知今千戸淮右陈侯时侯以一军从摠兵官平章朱公于淛江子中与在行间侯以之自随因进拜平章公于行营遂得为杭州仁和卫千戸所吏自百戸以下摠旗大小部署处分悉以委之籍既上无有变易之者未几侯移戍四明子中亦以常调来适当海岛抢攘调发不时君按藉具姓名给粮授甲尽心厥事有不自知其劳者若是其不谓之能可乎既逾年以考满捧檄将上淛省凡部伍之长共惜其去请予为序予谓自古士之有志于禄仕往往寄径于卒史书佐以为之阶及其至也虽公侯之贵亦由是出焉然则升髙自下趋逺由近其理顾不如是也耶乃今宇宙开创之初弓矢未櫜干戈未戢服役辕门者多能以功名自见况子中参赞画诺夙为大官贵人之所赏识哉吾知其以能为之才见用于世也必矣子中尚勉乎哉 

　　送邢惟中升凤阳行大都督椽序 

　　予年几二十好习两制学取宋词科十二体诏诰制表録而读之得说斋唐公进门下省所业及试中六题喟然叹曰东南文献渊懿其在兹乎说斋践厯馆阁出守台州有能声迨今二百余年其子孙在金华者犹有其人尝欲就而取证前代之传而潦倒山林间有不可得者洪武癸丑忝以淛江进士典教临淮得与凤阳府史邢惟中父定交甚能言说斋出处之详从而谂之盖惟中先君子以说斋裔孙来后邢氏有宗盟之契是所谓不忘其先者耶凤阳国家兴王之地惟中为府史歴掌刑戸二曹簿书狱讼之烦钱榖戸口之重深谳精核各得其要故九州岛二十四县之属莫不称其公且勤明且敏也三年书考行大都督府辟以为掾惟中不得辞夫儒与吏非二道也惟督府密迩禁严髙牙大纛増重于时其谋谟画诺当得儒者有用之才岂琐琐者所能任哉惟中以儒先家世其于吏事固恢恢乎有余裕矣上公器而使之其不谓之得人矣乎顾予不才窃禄罔功而去家日逺覊孤廓落犹幸得友惟中以慰其心焉今惟中自此升矣而不逺伊迩过从如故能不为之喜谈而乐道之哉惟中母弟绍宗以明经试吏部授知光州固始县事以先命归姓唐氏昔者髙魏合族士君子以为美事惟中与知县同气敦睦是庶几于古道者耶因并识之以为亲亲者劝焉 

　　送颍上县分巡千戸所吏王敬仪归河南都司序 

　　国家建长治久安之策纬武而经文内而京师外而郡邑肇置环卫卫有指挥使副统司各所所有千百夫长凡而甲兵之缮修衣粮之给赐戸口之繁狱讼之重则以付之吏师而为之职掌焉颍上中都属有捍城之责隶河南都司尝以千戸分镇之而王敬仪实来司其吏事敬仪谨慎亷勤尽心周旋无有失者颍上多闲田广袤朝廷尝命设二屯俾军民杂耕而收其税租敬仪设法以区处之农而耕兵而戍者更畨迭休劳逸适等春夏之交荷锸如云乐岁有秋饱食思报此其功之可书者也既三年考满奉檄将归都司盖其上官有以器使之也夫天下未尝乏才也时有未至则用有未尽萧何曹参王尊张敞之流皆起于吏彼岂异于人哉亦惟其时而已今夫介胄之士奋自行伍决机两阵之间了无怖色平居无事吏以文法裁制其短长则畏恐缩忸莫敢先后其于役盖不轻矣然则任外阃之寄以迪师中之吉者其不在于得人也耶若敬仪者可谓难也已仰惟圣明在上日月临照求贤审官不以资格有如敬仪报劳分阃考绩书功宜在陟典功名富贵何古人之不可及也耶予虽不识敬仪然清声美誉服膺久矣异日倾盖相逢挹其颜色所其议论当有以启予者岂曰见所见而已哉颍之士大夫有求为赠言者书以为序 

　　送同郡李公复上任咸阳县教谕序 

　　朝廷崇尚儒术士以才名登馆阁者上优礼而宠异之他有司不敢望焉其在外为儒学官郡府州太守若县令亲与为客主之礼他有司不能比焉士之在学校犹馆阁也呜呼不其重矣乎予友李君公复世为明郡奉化儒族大父某与其父某皆不幸早殁母沈氏以姑之侄为妇两世皆以节着公复生逾年而孤既长出就外傅力学思亢其宗外家端宪先生之后端宪与奉化乡先生舒文靖公为熙淳大儒文靖有诗说绍承先烈公复既尽得二家之传学以早成际今圣朝尝以乡贡征至京师力辞归养未几复以荐入天官试艺髙等为广德广洋县儒学教谕县既革并遂调安西府咸阳县咸阳古帝王所都人物渊薮公复掌教其地必能以道化诱其民矣自昔斆学之法非以词章句读月书季考以钓声名取利禄也涵养其气貭薫陶其德性去其小者近者就其逺者大者故所教即所养所养即所用一旦见诸事业直举此加彼尔近世以来师道不明人心滋蔽父兄不知训子弟不知学穷乡草茅视简册为害已甘心樵牧商贾之归至烦有司弊弊焉文移驱迫之未施教导民其果如是耶夫斯文兴起之机实世道升降之会仰惟盛代文明士有一才一艺皆得録用况学枝贤才所关文学德行之士乐得英才而敎育之所以转移人心恢弘世教者宁不为己任乎知咸阳县事庄君九畴端士也前在邵武民思其惠爱今宰咸阳尤以兴学为重公复与之同乡有亲契之厚则所以尊崇而体貌者视他州异县不啻倍蓰矣而予也老学无成教授临淮八年于兹歴知县事凡六七人毎以落落难合为恨岂若公复之于九畴相遇之适然者哉殆天黙相斯文用以惠幸咸阳之子弟耶因着之序为公复贺且为九畴致意云 

　　送同郡蒋古岩上任知沛县序 

　　四明蒋氏本汉安阳亭侯之后为文献大族自评事登名仕版至金紫公而益大其在宋崇宁间兄弟聨登上第陈忠肃扁其堂曰连桂者则金紫公二子也自金紫四传至尚书公以雄文直道逮事宁理两朝为名法从载在国史今其家累世诰勑具存其有所谓三径连珠集者则宣献楼公着序以传者也宋社既亡虽不及享有世禄而以诗书保其家业尚论其世者亦足取征哉知凤阳府徐州沛县事蒋君古岩金紫公之裔与秦府长史子杰为同族世家奉化之三岭长兄玉才敏过人元至正间尝接见诸名士治春秋有声庠序不幸早殁古岩克嗣其承读书学古人文章开门授徒孝养其母将终身焉乃洪武十有三年春三月圣天子命郡府州县举聪明正直二人于是奉化有司以古岩应诏古岩不得辞至阙下遂有沛邑之命夫聪明正直之谓神以一县而止得二人可谓才难也已使果得其人吾见其视无所蔽听无所壅邪不能干曲不能回矣以之司民社之寄岂不足以副国家委任之重哉古岩世家贤子孙克膺兹选出宰百里又在帝乡畿甸之内则夫神明之政其不日闻九重之上哉自昔公侯卿相子孙奕叶者汉有陈留袁氏关西杨氏唐有京兆杜氏巨鹿魏氏宋有东莱吕氏安阳韩氏蒋氏由金紫以降世泽相承衣冠蝉聨与诸大家相望后先际时盛明子杰既以府僚为上所眷注而古岩复以县令克为之继可谓规重矩叠矣传曰公侯之家克复其始蒋氏其庶几乎予以蒋氏外孙幼尝从舅氏过三岭拜金紫公尚书公诸大墓云深木寒翁仲石兽故无恙想见其志气神明之所存固有不胜慨然者矣越在淮山与古岩相遇论内外兄弟之契故家文献嗣而续之不有望于古岩者乎古岩行矣沛与临淮俱凤阳封域声迹相闻属在文学之职三年报政有可书者尚得执笔焉 

　　送王上舎思我奉亲如京师序 

　　国学上舎生王度思我姑苏人也处士伯贞父之子南昌太守伯恭公之侄年二十余清修颕悟寓家凤阳入郡学受易经于松江以斋黄先生仲瑱时滑台李公惟政为守奬厉后进弟子员中于思我独表异之盖见其质之美而学之勤也公将以所属诸生入贡春官命吴教授义孚阅试予亦滥次其列得思我之文为九州岛诸生冠公为忻喜设飨具躬为之劝驾既入京试所业成均又以易经魁在前列博士助教诸先生多为之延誉而思我遂以俊选称矣圣天子嘉惠学校储材大用凡成均士子德器成就者选入内廷职钞纂备差遣思我得在其列尝奉丹符出使济南既还复命一日入奏曰臣家在凤阳二亲老矣而不得时晨昏之奉幸得归取以来实微臣之愿也上可其奏命司业给告还凤阳逾月奉其父母登舟予与吴教授送至淮浒因告之曰士之所学者忠与孝也忠孝臣子之大节事亲孝故忠可移于君孝之未至于忠乎曷有思我奉命以来侍亲以往于忠孝庶几矣昔唐何蕃在太学以文行有声六馆之士视其动静以为向背然卒以亲老辞归昌黎韩子传着其事后世髙之予窃以为使蕃如思我取以就养亦何必终归哉惜也蕃不得有其禄仕以为亲荣也夫得禄以及亲亲固荣矣禄有所弗及亲亦何憾焉蕃志于归养亦各言其志也已仰惟国家崇广孝治国学生有亲同在京者优其廪赐足以见恩之锡类矣思我之奉迎其亲也处则以事其亲出则以事其师诗书礼乐之政习复而不舎君臣父子之道敦笃而弗违用是入侍圣君九重之上其于忠孝可以两得矣异日荣跻膴仕名列缙绅花诰恩封捧觞称寿不曰王氏有子乎诸士既为思我祖道即凤阳境内拈题为说夫山川能说可为大夫有问中都名胜者思我尚得以取征焉诗既成请以予言为首 

　　送凤阳府知事向君志仁入朝序 

　　知事幕职也古为掌故之官其在郡府与太守秩有髙下禄有等差而是非利害相等太守曰然知事曰不然太守曰可行知事曰不可行刑狱之裁决仓储之出纳所属官吏进退黜陟成案已具知事弗署守固末如之何也已然则职任其不轻矣哉凤阳为帝乡戚里辖九州岛二十四县大驾巡幸亲王驻师将相公侯将命出入兵卫星列屯牧棊布文牒往来栋充庋积谋谟画诺之职信乎其难矣向君志仁归峡望族种学绩文有可传者避地东川以师道自任士大夫属心焉际今熙朝征入京师由荆州司仓转凤阳府知事前太守滑台李公今山西张公皆推奬崇敬待以宾礼事之大小每以倚为重是故学校之兴邮传之置钱粮戸口之増羡仓廪府库之缮修志仁实有力焉而尤孝于事亲诚于待士亷于律已凡在接识者皆称为贤由是名声四闻有荐诸上者天官奉命征入且将大用于朝矣夫巨木在山非不坚且直也美珠在渊非不光且耀也然而匠氏之求不至则柱石之才无施蜑民之求不至则照乗之珍焉取志仁美行懿德在僚佐之任一旦升诸岩廊之上如木之资以柱石珠之取以照乘人皆知其为才且珍也岂不可哉自今而后当见峩冠正色献替可否使天下之人皆仰其容仪挹其论议斯足以见出处之正矣且士患无其时志仁今可谓逢时矣其尚不媿所学哉将行士大夫即凤阳胜槩拈题为赠夫山川能说可为大夫况志仁莅政之旧吟想之至系千载之思者哉圣上眷念乡土或时顾问亦可以备对扬之万一云 

　　送临淮县主簿叶宗义归富阳序 

　　昔宋理宗时临安叶文简公在景定初为京学生上书论丞相贾似道专权误国逺窜漳南宋社既亡入元仕至中书右丞今其言载在国史读之者凛凛然犹有生气予生也晚不得望公之后尘犹幸识其孙子中先生老成之资正大之学退隠四明山中晚节从容为后学仪表而晋府长史彦良公实其弟也以出继慈溪桂姓由先朝名进士际今盛明为宫僚侍上左右甚见亲厚其出处大致与文简公无以异矣乃洪武十三年夏四月富阳叶君宗义举聪明正直来为凤阳临淮县主簿适予典教兹邑以礼相见问其家世则文简公曽孙也于子中为从子行未几子中薄游济南将归取道临淮宗义馆诸所寓殊为恭谨适长史公奉命入朝旅次淮浒论兄弟叔侄之契予以斯文世好亦得周旋其间因退而叹曰乔木世臣之盛东南文献孰有过之者乎宗义之倅临淮也簿书期会朝夕不遑同僚以疲冗见黜独宗义明敏俊爽上下爱重去府北十五里淮河上长桥以大水坏郡太守檄宗义督工更作之有成绩而宗义遂以贤佐簿称矣既而念家有老母年登八袠得请归养缙绅士大夫即临淮山川胜槩赋诗为赠予因谂诸宗义曰仕所以行其学也宗义学优而仕功名爵禄将文简公是望而何去之速耶宗义曰先文简公立朝大节亦惟忠与孝而已夫孝之未尽于忠何有吾亲喜惧之年不得尽爱日之诚顾恋恋禄养重不孝之罪岂文简公所望于我后人者乎予不能诘酌之酒而告之曰古所谓克世其家者非宗义其谁哉遂序诸羣言之首用以质诸子中先生云 

　　送中都国学分教林实中归永嘉序 

　　永嘉林君实中以俊选受业成均拜恩阙下赐绮衣分教中都国学逾二年辞诸学官曰尝闻先民有言孝子一夕五起视其亲衣厚薄枕之髙卑也其家有老母年七十余定省之旷而滫瀡之违也不孝之罪多矣设有疾病谁与侍汤药乎及今不归是重不孝之罪也助教金先生怜其情为达诸礼部上其奏符报如章实中买舟淮浒问道所由与缙绅士大夫为别以予淛产同乡求一言以赠夫人子岂欲舎其亲哉气志物欲之交固有轻去而逺别者矣至于湖海涉歴山川转徙日复日岁复岁功名利禄之未酬固有不暇归视其亲矣噫是岂其亲之所望于人子者哉且生之膝下一气而分喘息呼吸彼动此应故有啮指而心动者蔡顺之于母也有疾而心痛者张志寛之于母也彼其白发髙堂而游子在逺望眼长悬忧心如捣其何以为情也耶实中少而失父独幸有母在尔拜奉慈命观上国之光文章德器为诸生长者同任斯道之寄固其母所深喜者初不以去左右离朝夕为戚也然而实中至孝天禀陟屺之思倚闾之恋有不能顷刻忘者仰惟国家崇广孝治实中一请遽得其所欲诚有以见夫秉彝好德之心通上下而无间矣虽然孝子之有深爱者必有和气有和气者必有愉色有愉色者必有婉容非由外铄我也根诸人心本诸天理即诸一事一物之近而无有过不及之差焉尔实中归寿其母以心求心慈孝之情百年一日也岂但服食周旋猎山钓海为膳羞燕娱之奉哉乃若览乡土之非昔问田园之瘠肥相羊夷犹而以得归为幸非予所儗于实中也实中行矣予何敢以不文而为之黙黙哉 

　　荥阳外史集巻二十八 

　　●钦定四库全书 

　　荥阳外史集巻二十九 

　　（明）郑真 撰 

　　○序 

　　纪君师道文集序 

　　吾乡世称文献之邦庆厯大儒淳熙故老流风余泽犹有存者有国以来以德行文学为后学所师尊者则益朋先生纪公其人也先生既捐馆其子文恺父能修其业至其孙师道君复以古文有名荐绅间而先生之道益以明着间尝出以示予予伏而读之作而言曰美哉文乎其有得于渊源之正者乎盖尝论之天地之间物之大者莫海若也八纮九野之水纳焉朝而潮暮而汐风云烟雨椒崖岛屿之险怪瑰伟晦冥变化穷千万年而不息焉者盖其深广而有本也人之于文也亦然本之以仁义充之以问学而又养之以刚大之气故其大者可以经天地纬日星发挥圣学润色皇猷登太山之封镂白玉之牒而其小者亦因事托物时出而鸣之而人弗之及焉源深者流长其然耶其不然耶师道貌温而气和德进而业修凡经史之微传注之要鬼神礼乐之奥人物事物之着若取之室中其渊深浩溔冲瀜洋溢诚足以语夫海之大矣沟渎云乎哉乌乎纪氏何其多贤也耶文献之传信乎迪光前人矣予幼时与师道君隶业郡庠自予之祖蒙隠先生与君之祖同有声闾里而予之父求我府君又与君之父为同岁两家三世之好世复有过之者乎祖父之遗师友之笃有事焉弗忘焉其能无愧于师道否耶诗曰维其有之是以似之吾于是为师道喜语曰以文会友以友辅仁吾于是又为师道望师道不有以张我则必有以规我矣师道曰诺书以为序 

　　梦慈诗序 

　　世言至人无梦髙宗之梦傅说尼父之梦周公其然岂其然哉周官占梦载梦有六曰正曰噩曰思曰寤曰喜曰惧则其目也夫人与阴阳昼夜相为流通昼之所为夜见诸梦得失休咎示为先兆故礼有献吉梦憎恶梦之说以为天人相感之理不可诬也况于子母至亲思念之情见于寝处而不忘者哉陕西灵台李公大本纯孝君子也早岁失父赖母氏鞠育以底于成受业胄庠得请归养复领明经荐除广信府推官广信江右名郡词讼繁剧公本家教之盛尽心所事号为平理尝以公事至铅山次车盘驿信宿间梦拜其母床下顾慈颜若不怿然者既觉泫然而悲曰此固吾母倚闾之望有以动吾心也喜惧之年凛焉朝夕盍其遄归矣哉缙绅君子为诗以慰解之予得而读之有南陔白华之遗音焉其有以得公之情矣夫梦寐之形精诚之着也以公之梦貭之周官则其梦为思矣人非父母不生亲而且狎者莫母若也方孺子无知亲亲之爱不能以顷刻舎也既长而他适则其爱或由而弛矣以公虽不及事其父而幸其母在仕宦逺游山川辽邈爱母之念犹向之为孺子也故中夜而寝见之梦寐于其母之动静起居忧娱喜戚不异于温凊定省时也此无他志意之合精神之通初非以内外逺近间也使其心或忘焉则无复是梦矣思之深见诸梦而复思焉身虽在逺而其心常若在其亲之左右前后也不谓之孝可乎虽然君子之于所亲非有二也故易以干称父坤称母视父母为天地岂不重乎公既克念其母其于父若之何哉盖念其母者所以不忘其父也见其母于梦寐则于严君终天罔极之思不言可想矣仰惟国家推恩锡类公既贵及七品法当疏封金花紫诰幸而得之奉归以为亲寿夜阑秉烛笑叙平昔语及兹梦其不以为吉征乎诗曰夙兴夜寐无忝尔所生公盍知所自慎哉 

　　荥阳外史集巻二十九 

　　●钦定四库全书 

　　荥阳外史集巻三十 

　　（明）郑真 撰 

　　○序 

　　余时逺字序 

　　岁功之成系乎时日月星辰之运行寒暑旦暮之代谢非时乎上古逺矣然自大挠作甲子以来更厯数千百载而精厯筭者所能考也时岂逺哉夫即近以观逺者明于时者也书曰视逺惟明逺之至也逺之时义大矣哉四明余某字以时逺其有志于时者乎然时而谓之逺则非溺于浅近安于小成者矣时逺为明文献大族其先髙大父畏斋文靖公在宋时与丞相史忠献王有宾友之契嘉定间自临安归明过越避雨全保长家遇理宗于侧微进诸史相嗣沂王入继大统文靖遂以潜邸之旧入践台阁归守乡郡积官至参知政事其犹子退斋公复以文武才治全蜀金紫一门荣耀莫加焉时逺慨念其先已阅百年而声容志意俨然如见遗簮旧笏不与海桑俱化足以见世泽之久矣夫源深者流长本大者末茂时逺以世家子孙绍承诗书之绪思亢厥宗好学不怠公侯复始日可俟已何逺之有哉传曰尔尚迪前人之光此时逺以字配名之义也乌乎勉之哉 

　　许生志学字公敏序 

　　松江许生尝登前乡贡进士同郡黄先生仲瑱之门执经凤阳府为弟子员者二年适太守刘公以兴学为己任以币聘先生生于是复居座下生名志学间以字为请先生曰圣如宣尼十五志学匪曰生知匪曰先觉敏而求之不厌不倦圣言如天子其力践于是以公敏字之异日生复求言于予夫先生所以告生者至矣何以予说为哉虽然不可不有以语之也三代以上人未有不学者党庠遂序之制固非一端矣小而洒扫应对大而修齐治平暨夫天文地理兵刑食货律厯筭数礼乐典章文物之详且著者孰非吾之所当学哉然自离经辨志至于知类通达自一年五年七年而小成又九年而大成茍非敏以求之其能至于深造自得乎昔傅说告髙宗曰惟学逊志务时敏而夫子称孔圉亦曰敏而好学夫学必先于立志而非敏不足以成功以孔子上圣之资犹曰敏而好学至于颜子之于仁曽子之于孝独以不敏辞则敏其人之所难者耶夫字所以配名也黄先生所以命生者岂有他哉示以用力之方而已生慎其所由审其所止敏言焉敏行焉毋卤莽以灭裂毋苟且以因循毋甘污下而进髙明毋为浮薄而习忠厚毋即宴安而清苦自厉毋昵近小人而君子是归斯为志学而敏者矣志之立学之进敏而有功庶不负先生之训哉 

　　乐侯君玉字序 

　　知临淮县事山西乐侯名瓉字君玉予为之说曰天下之至寳者莫玉若也玉瓉之制见于礼书以黄金为勺青金为柄而朱其中注鬰鬯之酒灌地以降神者也是天子宗庙之器岂羣公而下所得而用之哉侯名瓉而字君玉是以宗庙之器期之矣夫隋氏之璧价重连城下和之璞至于三献寳玉之在人有终不得自弃者人以为寳而献之君以为寳而用之于是为圭为璧为琮为瑁为玺为佩为绶为旒为冕为冠则其为寳也大矣而况瓉之为器王者用以禘祀清庙者乎诗曰瑟彼玉瓉黄流在中岂弟君子福禄攸降盖奉祖考格神明孝敬莫重于此焉者谓之君玉其非名实之允称者乎且君子无故玉不去身玉所以比德也侯以温润之质缜栗之容内美在中含光不耀有似于玉矣以上命令兹畿邑民爱之如父母今以考满入觐且将进而用之为宗庙之重器不负先生长者命名与字之意矣昔者子贡在四科夫子许以瑚琏之器侯其圣门之徒欤 

　　国学生王文祥字序 

　　国学生越嵊县王铭字文祥以春官选训导徐州萧县弟子员洪武十一年冬以州太守命奉表来中都竣事将还来临淮求着字说予语之曰文定厥祥周大明之诗所以美文王也文者礼也祥者吉也言既卜得吉而以礼定其祥也子何取于是哉其将以斯文为治世之祥乎夫龙马负图而伏羲演易神龟呈洛而武王叙畴此天地之祥所以致人文之盛也箫韶九奏而凤凰来仪春秋经成而麟出于野此人文之作所以致天地之祥也呜呼天人志气之感通其来久矣天地之祥其非人文之祥乎且铭者着之金石者也铭即所谓文也汤之盘铭着日新之德正考父之铭着三命之恭汤之德配天歴年八百正考父其裔也正考父之后则吾夫子实承之祖述宪章斯文万代之传莫尚焉子名铭而字文祥其有取于是哉且文莫重于经六经之文圣人之所成也读其文者用以修身齐家推而至于治国平天下治效所征诸福毕至斯其为祥也信矣子生当盛明菁莪乐育任斯道之重异日登馆阁之上发言成文吐辞为经恢圣教之尊崇资皇猷之黼黻日光玉洁金声玉振勒之景锺传之简册使天下之人仰之如麟如凤如庆云如景星则文明之祥孰有大于此者乎文祥谢曰先生之言是也书以为文祥勉 

　　李敬字德舆序 

　　滑台李生敬年几弱冠侍其父太守公莅官凤阳太守公命入郡庠执弟子礼于莆田吴先生义夫松江沈先生文举二先生爱其质之美而学之勤也训以经史朝夕不倦生间游中都国学助教孙先生大雅以敬舆字之生归以语吴先生先生曰敬德之舆也能敬必有德晋大夫尝言之唐元和间权公载之亦名德舆权公以文章显为唐名相孙先生以其名字子意者以公之勲名事业望子乎乌乎勉之哉会予与沈先生厕座列同以吴先生之言为然遂从而解之曰德者得之于心尽善全美而无或失忘之谓也若大学所谓明德诗所谓懿德书所谓咸有一德是也舆者车之异名任重致逺之器也敬为德之舆谓其任以载之推而行之也尧之德在允恭克让舜之德在温恭允塞汤之日新中宗之寅畏文王之小心武王之祇惧成王之不敢康宁孔子之不踰矩孟子之不动心圣贤之所谓德何莫非敬哉士君子惟德之行亦敬而已矣子不观诸车乎方是箱圆是轮前轩后轾上盖下幕驱驰乎太行之道而无有倾侧放逸焉以其险之虞而敬慎之至也至于平原旷野怠心一生忽不知其毂之脱而辙之覆也是故车以配德而敬又所以成其德也守诸内而形诸外非敬何以哉朱子着敬斋箴即动静表里言之而其训德则曰虚灵不昧以具众理而应万事所以明体用相资之要也生好学而文为太守公嫡嗣又得先生长者以为依归以字配名吾见其整齐严肃动容周旋无不中礼矣天理春融人欲蝉蜕而德性之懿有以全其天之所赋矣以是而任重致逺则以仁为辕以义为轼诚笃以为干忠信以为轨险而安易而利动而法庶乎车之全殆如栁宗元所云者乎异日名在缙绅列诸朝着如权公之为卿为相亦何歉乎哉生上手谢曰某何敢当耶佩服明训以无负诸先生斯可矣遂书以遗之 

　　陈守立士德字辞并序 

　　出郡城南行二十余里地名姜屿邑大姓陈姓居之有名守立字士德者年方弱冠佩言服行以书来求为训辞予乃为之言曰甚矣人不可以无所守也亦甚矣不可以不有所立也曰守曰立其庶几士之有德者乎夫人之生以眇然之身所以参天地之间者以其能持守而植立也茍其不然吾见其根本空虚而凡动作威仪固将放逸纵弛倾侧偏陂而不自知矣其不愧于为人矣乎是故致勤于存养省察之功致力于真知实践之地忠信以主之诚敬以持之孜孜屹屹有事焉勿忘焉使夫外好不入内欲不萌性命义分之正皆在于我兹非所谓德者欤夫德之在人本然全具固无假于修为者然而学者不致其用力之要则德非其德矣论语曰据于德而朱子以为据者执守之谓是德固贵于守矣易曰立人之道曰仁与义仁义者德也而中庸曰中立而不倚强哉矫强者勇也天下之达德也然则德者其非有立亦何以哉今生居山水间惇厚周慎无刻薄疏卤之习絶险陂邪佞之私延师取友诵诗读书其于守身立己之道得矣字以士德岂过乎哉抑予又有说焉孟子尝曰守身为大而夫子自言进德之序亦曰三十而立夫有以自立则信其能守矣孰谓其不为君子之德者哉乃作字辞以贻之其词曰 
　　人之始生曰有恒性惟性之存为德之正天之所赋罔间知愚形气之拘或失之初爰有人焉抗然自立守之持之以昕以夕相厥攸居书史纷纭寤寐圣贤湛然天君静存动察万殊一致天理春融人欲蝉蜕守焉立焉心德之全字以配名尔其勉旃 

　　吴生起予字辞并序 

　　人始生而名既冠而字字所以配名也鄞丽山吴生捔年二十余种学绩文师事同郡臧君彦和先生先生以起予字之殆所以表其德也欤起予二字见于论语吾夫子独以子夏发之他弟子无与焉亦足以见其许与之不茍矣夫孔子天纵之圣顾何待于学者之感发哉然所以许之如此者盖其盛德之至乐与人为善也乐与人为善则人益劝于善矣乌乎师友道丧久矣千载之下有如子夏能契圣人之心者欤夫降衷秉彛人所同得圣贤之道古今同贯有志于学者可不以孔门师弟子授受自期哉以生年壮气完力勤不懈而又得明师以为依归风灯雪席间耳提面命必有神会而心得者当不止一言之契一语之合而已字以起予其亦名实相孚之义也耶予虽不识生臧君实具言之君鲁山亷访公诸孙以师道振其家声后学之士待其奬掖而成就者非一日矣异日尚当所长河乱横江访生于丽山之阳挹生之气色听生之议论必有以起予者益有以知臧君之不妄矣传曰鲁无君子斯焉取斯生其庶几矣乎作起予字辞 
　　昔在圣门有髙弟子以文学称曰卜啇氏燕居恂恂温其阳春教育流行有若化钧抠衣肃趋问诗明理心融理昭由彼达此气象雍容渊哉圣衷起予之辞揭日行空往世悠悠遗编斯在后有学者如闻罄咳学者谁欤丽山氏吴以字系名繄徳之符我观世人斵丧本实匪识之卑惟志之惑岂无老成示以范模聴言藐藐孰其起予古今同归圣途可即繄子之良升堂入室匪言弗扬匪闻弗彰乌乎勉旃以慰所望 

　　蔡若愚象贤字辞并序 

　　筠州蔡子若愚字象贤为吏部掌故以才行见知于尚书詹公公尝用古隶为作若愚二字名士大夫为诗文以乐道之洪武癸丑春予以乡贡待选京师象贤且俾着辞以申其义予为之言曰人之贤愚系乎气之清浊昔者儒先之论详矣今有人焉眇然之身徒知饮食衣服之欲而于立心行已实惘惘焉则谓之愚可也一旦振厉奋发致勤乎弗得弗措之功驯致乎真知实践之地宁不谓之贤矣乎象贤读书能诗文又善楷法中书制诰多其手书即其名与字观之是能自进于学者耶老氏有言盛德容貌若愚象贤其亦有取于是乎为之辞曰 
　　茫茫堪舆气化万殊人生其间有贤有愚愚者可贤贤者可圣志学而成名斯为称侃侃蔡子质清而修好尚之趋匪同常流众方譊夸我以纯实众方奔趋我以宁一动容周旋其乐也天狥名求实若愚而贤盍务尔功盍勉尔力辞以申告庶几无斁 

　　徐进士景颜复礼字辞并序 

　　三衢徐景颜世儒家博雅好修以明经荐中壬子淛江乡贡进士选明年春癸丑计偕京师予以同年相遇旅次进士谓予曰字所以配名也景颜字以复礼子其有以教我哉予作而言曰甚矣进士之志于学颜子也夫圣门以好学称者颜子一人而已克己复礼颜子造道之功无大于此昔者伊川程子既辑视听言动着为四箴紫阳朱子又推衍而训释之其所以嘉惠后学者至矣予何敢赞一辞虽然予不可不有以语进士也夫克复之功理欲二者之分而已人于事物云为之际精察而明辨之孰为天理孰为人欲去其非而取其是斯其庶几矣乎至于一日克己复礼而天下归仁盖其功效之极有如此者噫颜子之学岂易言哉夫降衷秉彝人所同得有志于颜子者亦可以至于颜子矣于是敬以行之诚以守之则所以复乎性命之正而安乎义理之天者其不在兹耶范浚有言曰颜何人哉晞之则是进士其有焉为之祝辞曰 
　　天之生人万理具全物欲纠纷乃失其天欲遂厥初在乎克己蝉蜕春融罔弗以礼昔在圣门曰兖圣公从容晤契如日行空道无古今圣贤可学朝斯夕斯庶几先觉 

　　荥阳外史集巻三十 

　　●钦定四库全书 

　　荥阳外史集巻三十一 

　　（明）郑真 撰 

　　（阙） 

　　荥阳外史集巻三十一 

　　●钦定四库全书 

　　荥阳外史集巻三十二 

　　（明）郑真 撰 

　　（阙） 

　　荥阳外史集巻三十二 

　　●钦定四库全书 

　　荥阳外史集巻三十三 

　　（明）郑真 撰 

　　○书 

　　投谢危叅政书（代舒知州公作） 

　　伏以廊庙畴庸诞着持衡之正郷州委寄下容衣锦之华临谷惟兢循墙莫避某窃以官司之守莫过里社之荣故买臣领郡符越人以为盛事相如握使节蜀老倡为美谈况我四明甲于两淛慨念长汀之胜实当巨海之冲百里江山不改承平之旧故家文献犹存积废之余宜得聪明特达之才以布恺悌仁和之政如某者赋形朴野禀性踈愚简帙披寻莫继广平之道学箕裘嗣续恐頺忠愍之家声曩为上国之游尝困新丰之旅分不自异谁为先容荷蒙知已之恩许以通家之契俾侍坐于先生长者且见称于王公大人韩子入光范之门敢忘所学祢衡领孔融之荐切有元因遂由公府之陪叨冒王家之宠緑绯衣被颁白归来三径故园问菊松而无恙七城阃幕劳案牍以何功交逰谓之陈人出处溺于流俗青山緑水甘为野处之归紫绶金章忽拜宫恩之锡儿童鼓舞父老惊夸虽鹊巢鸠居奈世途之孔棘然鲲随鹏化知洪造之难酬有感扵中不知所措兹盖伏遇出逄熈运亲遇圣知瞻城南尺五之天近玉阶方寸之地荐扬华要进式丞疑本文章礼乐之微当甲兵钱榖之会事当其可知无不言仁义陈于前见敬王之孟子谋猷顺于外俨告后之君陈念人材之盛衰关世教之隆替肆广俱收并蓄之路允为中兴复古之规有臣三千益广周武王之助除吏八百悉归崔佑甫之公善万物之得时虑一夫之弗获乃令微眇亦在甄陶某敢不祗奉除书恪佩公论莅官临政匪敢望于功名刻骨铭心永不忘于恩赐 

　　代上李知州书 

　　伏以建学立祠诞着圣朝之治尊贤肇祀用昭贤守之公俯罄忱辞仰干听览伏念曾祖国子博士赠朝散大夫李元白长汀巨族故国名贤诗学得文靖舒公之正传科名聨相国吴潜之甲榜蜚英上舎德业比乎阳城待对大廷文章同于贾马屡掌教于列郡旋正席于监庠宰揆称能士林观德肃大昕之记注躬直道以论思万字纵横一心对越尝论帝王之学必极圣贤之归奏赈恤则惠及天下之民谈礼乐则善淑四方之士耸宸心之顾听华仕路之登跻天不憗遗人为出涕穹碑列姓荐为后学瞻依邃宇定仪尝列先贤祀典势殊事变俗薄风漓何后人懐偏见之私俾我祖絶顾歆之奠道徳功烈已数百年咳唾音容有如一日惟在孝子慈孙有不忘者惟先生长者庶几动之恭惟某人经学渊源仕流冠冕风云步武早承台阁之华雨露恩光荐赐京华之宠两承嘉命来戾吾州重枢府之推崇荐省垣之敬信大扬文教丕阐王风民生推父母之心多士尽宾师之敬征故家之文献崇明祀之苹蘩尚论古人慨念先世睠斯文之未几庶公论之有归伏望慰及明灵恩沾嗣续如有祭有享昭昭可达于馨香虽无声无形永永亦涵于阴隲 

　　代上李知州书 

　　伏以太守兴邦斯文所系先贤崇祀明德惟馨言瞻爼豆之华式见宫墙之美自天有造伏地知归惟我四明思皇多士淳熈庆厯伟道德之名儒嘉定端平挺元勲之上宰髙山仰止大糦是承百年如暏其仪刑后学庶闻其丰采仰惟我祖久废先祠歳月忽其若流音容恍兮如在苹蘩蕰藻莫荐清芬牺牲粢盛孰陈肥洁惟大君子笃于名哲而藐诸孤赖以申明言出听从声随气应俾此百年之典见诸一旦之间喜极而悲感深以惕恭惟某恩推锡类化洽承流临祭祀奉人民风移俗易昭文章明贵贱礼备物成尚征文献之传丕正校庠之典苾芬是享福履其绥某亲睹缩茅誓言结草羮墙如见既永妥于神灵泉路有知亦岂忘于明赐心之所冀言不能殚 

　　代上（阙）佥枢书 

　　伏以神兵大极上承日月之光属吏门生下逐风云之便肃陈斐纳冒犯威严某窃以人无全才士当有立毛遂不自荐岂成赵公子之功鬃蔑若无言曷致晋大夫之善予寔何者乃切慕之伏以某命竒穷逄辰蹇拙尝以斗升之计遂亲案牍之劳荷蒙大君子之知俾侪诸小人之列吹嘘汲引左右周旋未遑结草之恩忽坠包苴之党弓伤兽骇不虞竒祸之撄网脱鱼逰皆出更生之赐妥奉省垣之考再登帅阃之书谅造物之不容致化工之倍费弹冯讙之铗岂不悲哉赠范叔之袍谁其怜者心焉耿耿望其拳拳恭惟某文武全才山川间气十连动上公之敬九重结真主之知漕府登庸斋坛大拜牙樯画鹢上供天府之储紫绶金龟荐拜玉廷之宠貂蝉峩冕鹓鹭趋班位参宥府之严礼重宸心之寄说诗书敦礼乐雅尚非凡槖弓矢戢干戈太平可致有常立武遐不作人桃李门墙散春风于笔下桑梓闾里占瑞采于云间成始成终必恭必敬某数竒半世多辛二天肃趋光范之尘愿効王良之御泰山不辞土壤切冀涵容浮屠终成合尖所期造就其诸悃愊罔既教陈 

　　代贡危参政书 

　　某等蛰处海隅蒙庇泽而被余光者有年矣赵修撰代祀南来蒙列名门下感佩不忘于心伏惟阁下以孔孟之学任伊周之寄明天子在上赞襄辅弼使四海苍生咸有依赖某等敢为斯文贺某窃以政治之得失尝以人材为轻重得其人而任之则致治有不难者伏见淛东道副都元帅裔出后族传家孝让其忠足以卫上仁足以恤下亷足以律贪诚足以服众从容乎诗书礼乐之间留心乎恺悌仁厚之化至如钱榖甲兵特其余事耳迩者闽省平章公以叅知政事荐咨文到京伏惟阁下任钧轴之重寄衡鉴之公为明天子得人以致太平如斯人者使之佐政薇省当专阃方面之寄必能有以赞助政化勘定祸乱者矣夫一善可名君子不弃况其以公辅之器巨济之资为阁下素所知闻者哉某明人也知公为深故敢闻于阁下固非谬言臆说以自取戾也惟阁下留意焉 

　　贡程宪副书 

　　歳事将阑伏惟尊候起居万福某等罪逆不夭祸及先人伏蒙阁下瓣香哀临继奉手书俾为求铭之地此岂藐焉诸孤足以致之葢阁下至诚恻怛之心出扵自然有以不后人之善如此铭心刻骨莫之敢忘九月间粗毕葬事实云庇所及也重念先人老于问学六十余年虽禄不及身而其文章缙绅固有称道之者日夜以不克绍承为惧过不自量辄欲冩成一帙上尘视司而以餬口之计卒未及成谨先以诸公哀挽辞上进大小拟招阁下已慨然许之矣更乞髙文序诸篇端则先人之死犹不死也再三有渎罪在不贷黙念先人受知门下已再世矣临终之言耿焉如在惟阁下有以动心焉干冒威严不胜惶恐战汗之至 

　　通危相君书 

　　某蛰居海滨无由通于名公卿之门伏惟相君谋谟庙堂圣眷隆渥神相起居万福某罪大逆重先人于至正二十四年三月廿六日即世病革将属纩语某等曰吾平生不足齿录于人独云林先见知我死幸吾友王叔载述行状求先生铭我墓先生尝怜吾生必哀吾死幸而获请吾死不朽矣言讫而逝某等哭泣而识之奉衰返葬奄及终制草茅贱微岂敢上渎遗命所及终不自已兹因马编修入京谨录行状百拜忍死以请伏望弼亮之暇大书特书增光丘垄则先君子临终之托不为空言九原之下感恩佩德而不肖诸孤当铭心刻骨没齿不忘矣干冒威严不胜惶恐战栗之至 

　　上刘佥枢羽庭书 

　　伏以仁人乐道其善诞扬褒衮之词孝子欲显其亲用致抠衣之敬俯濡札翰仰彻廷阶窃以人有先容士宁自弃茍有可见之礼宁无欲进之心故陈后山拜南丰先生尚奉瓣香之献袁清容贽深宁居士犹为俪语之援矧此后生敢忘先烈窃念某少而多病长益无闻鲁史一经粗识过庭之训周诗三诵俄成陟屺之悲慨念先人老于兹世名声爵禄虽莫遂于初心德行文章亦有功于来学念德报之罔极怅明发而有怀何辜于天不幸若此芹宫诸老歌蒿里以成编栢府先生标儒林而立传矧兹所业具有成文入乎耳着乎心誓承余绪诵其书论其世孰为品题有待缙绅为之增重皇甫谧序三都赋以左思为能文崔德符论八哀诗以杜陵为近古允念羣言之首用祈贯道之辞恭惟委羽源流藜灯光焰寿斯文之命脉障吾道之狂澜政合神明言行海■〈宀禹〉三代两汉尽归榘度之中诸子百家不出凖绳之外慨惟先子曾荷隆知歳久月深斯其已矣日光玉洁宁不慨然嗟哉手泽之遗用俟心声之妙九原有托百世增光某心切吐丹情深泣墨敢论通家之契妄希侍坐之荣夙夜忝尔所生不忘警戒春秋成人之美盍着权衡战栗惟深敷陈罔既 

　　谢刘羽庭副枢书 

　　伏蒙髙文宠冠先集云锦五色之瑞价重璠玙春秋一字之褒宠深衮黼惟君子笃于名义而先人得以表章捧诵凌兢摛辞感激窃观自古文学之士与夫当今道德之流惧没世而无闻每著书以自见时无伯乐安知良骥之才人匪子期孰识髙山之调况文章各自为体而好思多至于偏向非识鉴之明曷着公衡之议乃如今日允冠前修大书屡书不昧操觚之正一世累世于昭载籍之传过辱不辞敢忘下拜恭惟阁下诗书元帅道学鸿儒宥府本兵增重斋坛之拜大邦维屏每资帷幄之筹誉蔼缙绅学穷缃帙萃正直中和之气为雄深尔雅之辞聿骏先猷广心多士矻矻乎若不及休休焉如有容凡兹德行词学之可称不以微贱污卑而或弃肆埀雅制增贲家传盖有德而有言宜必恭而必敬黄山谷祭王文甫固闵其穷韩昌黎志樊宗师亦多其博金声所振纸价倍增某自揆踈庸仰承许与香分云帙辛观新着之编光贲茅斋复听前呵之伏恩莫能报德何以加入荆州之品题何可忘也传和凝之衣钵窃有请焉属当严凝冀加珍啬上赴玉堂之召茂膺金炬之荣颂祷维深敷陈罔既 

　　贺王敬中除教授书 

　　恭审显奉恩除光膺模范有道则仕正逢泰运之还非教不亲益赖师资之重斯文是庆吾道増华窃以官必惟能士当适用广文官独冷固匪能堪孝亷不知书孰云其可曰惟兹选实难其人况飞声急羽之秋非稽古右文之日长鎗大劔安事毛锥章甫逄衣动成白首庸人窃笑壮士羞为弦诵久已无声礼乐殆为虚设静言若此宁不慨然伟甚良才固当广乐地而振名教嗟哉我辈岂宜束髙阁以待太平夷考四明寔多哲士戴剡源名闻天下仅由广信以归来程畏斋学被江东终自铭山而致仕乃如今日有光前修是为一举而得之所谓脱颖而出者恭惟某襟怀潇洒气禀清修按桃源先生之绪余慕兰亭右军之风度学海擅青箱之富词源挥彩笔之华雅颂三百篇不忘素学便宜十二策欲吐丹衷肆惟教席之尊寔领缙绅之荐赤城巨镇碧海名邦博士横经伫见衣冠之盛诸生立馆益看衿佩之多頋不重乎必自此矣某青毡不振黄巻徒劳拭观荐鹗之飞与喜攀龙之近至圣文宣庙拟传采藻之诗举子翰墨场更妙穿杨之射其诸赞颂罔既敷陈 

　　答李元帅书 

　　设席以致宾贤久仰元戎之盛横经而授弟子自惭末学之卑承命惟荣抚躬是愧恭惟某翰林家世籓阃才雄櫜弓矢戢干戈适当熈运说诗书敦礼乐诞广儒风深惟嗣续之传俾叙师生之敬某青毡不振白首将成念无稽古之能敢犯好为之戒辱承枉顾辄尔抗颜善教有待守之功恐成怠事执贽尽相见之礼莫报恩私将承斧钺之光庸谨简书之体俯陈崖略仰冀海涵 

　　通刘仲愚先生书 

　　伏以一乡髙月旦之评式尊仪范三传着春秋之学肃就师模仰造丈函俯陈一得窃惟诸侯之行事见诸鲁史之旧文正次王王次春纲常为正事系时时系日凡例滋多道上合于唐虞赞不待于游夏粤自汉晋之降及至唐宋以来羣儒狐疑诸说角立据事直书者胶于一见随文立义者弊至多端充栋汗牛党枯护朽非躬受圣人之训孰能知作者之心惓我四明思皇多士楼宣献序止斋之传髙祭酒为国子之师因学名书深宁撮其要趣日抄有注东发缉以成编程先生接赵太社之源流袁内翰备髙舜元之答问盖以发明其旨匪徒专事夫言厥今明廷用以取士巧以新说晦庵尝指其文妖泥彼陈言元凯空成夫传癖仰止前修永逺孰为后进依归论规矩之方圆必资良匠称权衡之轻重盍同此心非就有道而正焉终亦无闻而已矣伏惟先生属辞比事微显阐幽谨人事于三余审天时于五始正其谊明其道大明笔削之公褒有善录有功克审劝惩之正尝论晋楚终始以见夷夏盛衰蜚王国之声名登虎榜掌天门之教位正皋比既勇退以来归遂従容而息偃发蒙蔀击待问钟撞谓万二千五百家为郷谁其学者而二百四十余年所载吾将语之文通得赵氏之微安国踵洛伊之派门深夜雪席上春风伏念某乆剔蠧编深嗟麟获饥贫所迫仅为餬口之图疾病相攻尽废传心之典頋私衷之欲奋谅习气以难除仰瞻道德之光足遂声容之覩小子成章狂简不知所裁长者大度寛容庶几于进所愿扫门而授业固当敷衽以陈辞致南丰之瓣香嘅云其晚传和凝之衣钵请继自今属当阳和幸调节适早正儒台之擢以永翰苑之荣倾向之私敷宣罔既 

　　与李经歴书 

　　恭审美宦所临彛伦攸叙事庶母如适孝思推重于先灵视长兄最亲友爱敢忘于同气得侃侃怡怡之意有融融泄泄之情同致一家以介五福十余年之别不亦久乎千百里而来有足乐者爰致同郷之谊以伸吾道之勤莫尽其辞少将以礼 

　　代彭太守与张天师书 

　　伏以万代同流深阐玄虚之妙一麾出守欲求清静之归庸致起居敢辞烦渎恭惟真人神明胄系道德光辉由有为悟无为森璇霄之象纬修人爵得天爵华绣黼之山林弘开众妙之门髙视千年之上某幸尝觌而未遂从游恭敬不以虚拘薄展修斋之礼呼吸如能变化当循问道之仪仰企仙都肇当炎夏粲星佩霞裾之饰盛金科寳箓之文无任皈依惟深眷注谨奉书以禀 

　　童定詹书 

　　状元赐对久夸及第之荣先正疏封有忝立祠之典允惟道徳文章之懿用谐室家婚媾之宜言发乎情事严其始伏承某诵列女传夙成壸范之贤而某学圣人书罔识渊源之正念传恭于嗣续盍仰企于髙华筐陈鴈奠之诚惠徼亲厚瑟叶鳯鸣之吉有待欢娱 

　　回定书 

　　大阃畴庸久仰光华之着同郷合好遂聨姻媾之和宗事其承蹇修为理伏承某诗礼续外家之庆已沐恩荣而某德容习中馈之仪未娴姆训久叶鳯占之契有来鴈奠之诚谓我舅为甥事盍严于堂着视兄女如子礼深愧于竹綀 

　　王定范书 

　　仰华文学士之门久钦儒雅问荆国先正之裔深忝宗风睠加好之有成由同声之相应伏承某德容备美已娴中馈之仪而某问学无传粗识内经之要既恭承于然诺用式序于情文仪始问名礼兼纳币居敬而非太简式孚所愿之同亲迎以及其时即见于归之喜 

　　胡回赵书 

　　仰普安郡王之相业阀阅相传问致堂先生之绪余箕裘莫守允念婚姻之合寔惟契好之同伏承某文行相教乆着篇章之美而某德容无取尚勤丝茧之功有来嘉命之严式见修辞之正家人正始行看堂着之辉之子于归毋责竹綀之陋 

　　为胡椿龄定孙氏书 

　　仰长沙太守之门久钦材略忝安定先生之裔孰继经传睠为阀阅之华契此姻连之好由来逺矣于以成之伏承某姆教听従夙谨修仪之训而某师门授受莫循治事之规允惟中馈之贤深藉衷言之助事系于日情见乎辞有其礼者有其文匪敢忘于敬简愿为家而愿为室冀克笃于欢娱 

　　为舅回陈纳币书 

　　娶必若吾家久叶飞皇之兆嫁不与凡子适符中雀之縁有仰情亲敢忘盟约伏承某师模授受久扬要路之荣而某姆教听従仅守中闺之正粲兮筐篚乐尔瑟琴事莫重于正名宁辞来命礼未遑于従吉愿缓于归罔既敷陈惟湥倚注 

　　为小儿复升纳币书 

　　伏以婚姻之礼尚矣惟道德之懿久仰前修而彛伦之重盍先正始睠我四明号称文献伉俪之求必论阀阅比在淮海伏蒙尊慈以令爱娘子与某男复升缔媾姻盟所以崇重古道者也兹幸来归于纳币之礼可不讲乎夫以三世之契合百年之好斯文盛事然修辞立诚居敬行简亦士君子所宜慎重也赐金诺以遂玉成服恩佩德多矣执事其俯而就之 

　　荥阳外史集巻三十三 

　　●钦定四库全书 

　　荥阳外史集巻三十四 

　　（明）郑真 撰 

　　○说 

　　陆质夫字说 

　　平江海运万户陆矦名文字质夫俾予为之说予作而言曰甚矣夫人之有是文而不返诸质也亦甚矣夫人之有是质而不饰以文也若侯者其文质之君子哉夫上而为天下而为地中而为人众而为物有其质者必有其文未有有其质而无其文者也且质者文之本文者质之华文而不质则一于侈靡质而不文则一于鄙朴故孔子曰质胜文则野言文质之偏也子贡曰虎豹之鞟犹犬羊之鞟言文质之混也偏者失中混者无别皆非君子之正今侯名以文而字以质其体用相资表里交养者乎且吾闻之人气禀之性系于习故性相近也习相逺也人性之不流习者鲜矣侯生于呉呉为东南都会象犀珠玉之富绮绣罗縠之丰笙歌声伎之盛邑室之侈车马之多娯心意恱耳目世之所谓文者莫尚焉侯也不以习俗而易吾性分沈潜乎诗书礼乐之中优游乎仁义道德之奥既以修其文又以厚其质非有其大过人者哉于是诚以主之敬以持之恬淡以守之文采以彰之以之临政治民推之国家天下无所施而不可天下之人称之曰文质君子其不在兹乎是岂非古者命名与字之道哉侯曰其遂书以为说 

　　仁山说 

　　同郡张氏彦仁年踰四十貌温而恭气正而充一室蘧如左右图书肃襟正坐曰求古圣人之言而学焉自号曰仁山以予交好之笃也俾为之说作而言曰天地间物之块然者为山仁人禀性分之全循义命之正不以物欲而移患难而变其居止之常意向之适于山有合焉孔子曰仁者乐山而朱子释之以仁者厚重不迁故乐山呜呼其至矣哉张君居阛阓中非有峰峦之胜冈岭之竒也乃今以仁山自名则其体段气象有似于山可见矣夫山艮象也艮为止止其所止者山之静然也静而乐山其亦庶几于仁者欤且吾闻之仁为五常之首于四时为春于五行为木于四德为元是吾之仁与天地之仁固无以异者况夫山者草木所生禽兽所居宝藏所兴云雷之变化雨泽之流通天地发育万物之仁于是而着是故仁虽主静而无不动者君试以一身体之静而为体则若山之崇髙博大而不骞不崩也动而为用则若山之包含发育而既庶既蕃也动静互根体用一致谓之仁山其非有得于圣人之遗意矣乎虽然一巻之石至于广大九仭之功起于一篑盖至诚无息之妙为学不已之实有如此者君既以仁山自名扩而充之吾知其不至于终南大华之髙且大不止矣扬子云曰丘陵学山而至于山其君之谓乎广其义而为之说云 

　　范君执中字说 

　　同郡范君名与权盖自髫龀时其先大人尝以命之迨其既冠则字以执中且祝之曰权者中而已矣名权而字中其亦名义之允称者呜呼朂之哉范君佩训服命埀四十年犹恐一日之或忘也俾予推衍其说夫允执厥中儒先君子以为道之传其见于中庸详矣尽矣复何有他辞云乎哉夫人受天地之中以生莫不得是理以为性莫不得是气以为形凡其动作威仪饮食起居亦莫不有当然之则焉惟其移于玩好迫于忧患则夫目之色耳之声鼻之气口之味四肢之安佚固有离于义分而不自知者矣隆古圣人莫大于尧舜而其授受则曰允执厥中而已是帝王心法之要无过于此者而舜之于禹且复有人心道心之说则其词愈精而意愈切矣人能于其知觉之动不陷溺于人欲之危而有以审察夫天理之着本心之正常为吾身之主宰而凡事至物来千态万状酬酢处置各得其宜有如一身处乎一国之中视夫四方上下亭亭当当而无有偏倚过不及者焉斯不亦所谓执中者哉虽然执中者亦惟权轻重之宜而已权而得中则虽临天下之大难当天下之大变死生存亾近在顷刻亦将从容处之而不失其常矣以君名权而字以执中其可胶于一定之中也哉抑愚又有说焉中也者至诚之道也圣人固无不诚自圣人以下则思有以诚之中庸曰诚之者择善而固执之也而又曰不诚无物君子诚之为贵数千百载以来涑水司马氏教人以尽心行已之要亦曰自不妄语始则其用力之方断可识矣然则君其务于诚矣乎君之先华文阁学士工部尚书式斋先生尝以正学事宋理宗而予大先父蒙隠先生寔以尚书従孙来继与君之先父为同母兄弟于是与君有宗盟之好故敢诵儒先之绪言以告焉君其尚思尽至中之道以振起其家声也 

　　哉陈临以庄字说 

　　姜山陈生名临字以庄求予为之说予诺而言曰庄者敬而已矣临之以庄寔为政之要旨昔者圣人尝以语季康子今生方读书务学未为禄仕其于斯义也何如请为生试陈其略予尝以身体之平居暇日肃襟正坐俨然如宾客之在旁惕然如神明之在上言不敢有躁妄也动不敢有匆迫也气不敢有骄蹇也声不敢有忿戾也夫如是庶几持敬之道者矣使推此而行之在位之间则夫外有威仪内无邪曲修条教出政令人其有或慢者乎自世教不明人心欺罔极卤莽灭裂之致怠慢邪昵至于丧身败业多矣然则庄敬之道今之学其可不之务乎哉夫子尝曰不庄以莅之则民不敬而又曰庄以莅之动之不以礼未善也夫莅即所谓临也临之以庄而又动之以礼则其容止周折之间其有不观感而兴起者乎以生为世家子年方弱冠清修慎重其于宗姻郷党之间庄敬之容礼让之节固有可爱可慕可羡者矣而又延师取友以曰求其所未至异日决巍科登膴仕其文学行业之施皆本诸平日修治服习之素者固以见圣门教人之气象矣字以配名其亦无忝于厥躬者乎乃若貌恭心违世之所谓色庄者固知生有所不为的矣予之言又安得不拳拳底于是哉生之师臧君彦和庄敬有礼君子也生其持是说以取正焉 

　　王景彰有常字说 

　　括苍王进士景彰取尚书彰厥有常之义字之曰有常以予有同年之契请为之说夫彰厥有常见于皋陶谟昔者儒先论之详矣予何以辞为哉然尝以身体之平居暇日肃容正襟言不敢以躁妄也行不敢以违戾也由是见之政治措诸设施随所用而获吉庶几于士之有常者矣我思古人有若皋陶吁谟于虞廷之上其论九德之目自寛而至于刚言其赋受之质自栗而至于毅言其学问之功以赋受之正而复加以问学之勤则其德之彰着于身者可知矣其为有常也何如哉彰者明而不昧常者久而不变彰厥有常非表里相涵动静交飬者莫克致之进士清慎好修问学不倦今以中淛江壬子秋试计偕京师且将进而用之矣方今明良赓歌左右辅弼者皆皋陶伯益之流有若进士者周旋其间以之参赞谋谟俾益教化使咸曰有常之吉士斯不负命名与字之意哉 

　　国子生严陵王以宁字说 

　　国子生严陵王康字以宁奉上旨分教中都鳯阳府之临淮既二年以予在斯文之契求着字说予惟康之为言安也安者宁也诗曰济济多士文王以宁言用贤之效也以宁其取于是乎夫贤才之生世岂偶然哉盖将出为圣人之用以膏泽天下为万世太平不拔之基也圣人不世出人才亦不世出故有文王之为君则有太公望散宜生之为臣用以开八百年定鼎之业者实在于此是则多士之生诚千载一时文王所以宁者其非多士之功也耶国家龙兴淮甸建都江左人才之出所以奔走疏附成一统之盛者固非一人矣以宁之生歳在辛夘适元运既微草昧蠭起干戈抢攘者数年际今盛明菁莪乐育专教学之责任师道之重将使成人有德小子有造才者能者各随器使以埀社稷灵长之裕则以宁者其周之多士矣世之善言古今者常自生人之盛而推本圣代之昌今天下经术之士皆萃于成均凡股肱耳目喉舌之任于是乎取向与以宁同硏席者已脱颖而出矣况若以宁之超迈俊逸其不使见诸事为乎异日登诸要途上不负其君下不负所学所谓王国克生维周之桢者庶几在此名康而字以宁其名与实之允称者耶以宁曰先生之言吾不敢当也勉焉斯可矣书以为说 

　　四明王氏二子名说（厚斋应麟之裔孙也公权即千里先生之宗云） 

　　四明王公权有子二人请名于其父彦伦君彦伦以告诸遂初公公曰吾年余七十庆及孙曾王氏文献之绪殆未艾也以长者名驯少者名骈云遂初公叔逺先生之兄也而彦伦所生父公权伯祖也遂初公即世之二年彦伦以书来中都求为之说予为之言曰驯之为言顺也骈之为言聨也驯有柔习之义骈有合比之义字皆従马以骐骥比君子以其德也马之性驯周旋进退安其教驯以之齐驱比驾不趋以前不殿以后无颠越无蹶失任重致逺无不可者是故驯言其德骈言其才有德斯有材无不德矣名以制义义以出礼其不有取于是乎哉王氏世着簮缨昔者厚斋尚书公与弟常愽公继登词科世以麟鳯比之至遂初公及叔逺伯仲以尚书嫡孙文章学问克绍其传叔逺无子以彦伦为后遂初公之心厚矣故于其二孙曾而名之曰驯者欲其温厚谨勅而不为刻陋也名之曰骈者欲其会聚辑睦而不至于乖争鬬阋也由是教诲似之式谷诗书昆季后先玉佩琼琚从容仁义之域驰驱道德之途入阊阖履天衢踵前修之步武用以扩大其门闾使天下之人号之曰此王氏之骐骥也不亦遂初公所望于二孙曾者乎二孙曾郑氏出也予亦以是望之故着其说以复异日告老南还得其有成庶以验予言之不诬也乎时洪武十一年歳在戊午二月既望郷贡进士同郡郑某撰 
　　予既着为说适有自陜右来者惠及虞永兴公孔子庙堂碑拓本用以寄二子八法之妙以永兴公期之 

　　季纯夫字说 

　　晋王府纪善括苍季璲字纯夫求为之说予语之曰纯之为言精也粹也诗曰于乎不显文王之德之纯又曰纯亦不已此言圣人之德与天道合也今子名璲而字纯其于义何居窃尝求之大东之诗曰琄琄佩璲子朱子释之曰璲者瑞也而古释文直以佩玉名之其致一而已矣君子无故玉不去身玉所以象德也德贵乎纯君子之佩玉则其德之纯也然则子其纯德之君子乎天子之佩以白玉公侯以山玄玉大夫以水苍玉世子以瑜士以瓀玫其玉固贵乎纯矣趋中采齐行中肆夏周旋之中规折还之中矩视听言动之必以礼酬酢处置之必以义匪僻无自而入也惰慢无自而生也忿戾无自而形也非天下之至纯者乎纯夫世家文献由儒入仕侍亲王起居撰述记注简在王公志虑之纯足以成辅翼之正文字之纯足以成黼黻之功以是日求其未至其于圣人之德何有诗曰言念君子温其如玉温即纯之谓也以玉为璲非其人之德之纯者不足以当之纯则不杂不贰不贰则不息不息则不怠不怠则久其为至诚之君子也必矣纯夫尚勉乎哉洪武十一年歳在戊午二月既望郷贡进士四明郑真撰 

　　王廷采字说 

　　礼人生而始名既冠而字名所以正体字所以表德也国子生永嘉王君名绶字廷采就其德观之其扬于王廷者欤其为缙绅君子之贤者欤其光显而有耀者欤夫采者青红赤白黑之谓也位为九宫列于四方分于四时于五行属金木水火土于五常配仁义礼知信其功用不细矣书曰以五色彰施于五色作服服者上衣下裳之制也日月星辰山龙华虫则绘之宗彛藻火黼黻则绣之于是有组绶焉有佩玉焉绶者所以佩玉而承受者也天子组绶以玄公侯以朱大夫以纯士以缊上下之有章也贵贱之有辨也服而御之朝觐则分义明燕享则欢娯接祭祀则诚敬格其于礼盛矣士之生世以文章学问自致明廷之上用黼黻之才任谋猷之寄所以致君泽民者其犹采色藻缋之施乎廷采世家簪缨由郡府入贡成均奉上命分教中都国学公矦贵臣皆为竦敬仰占天陛威颜咫尺聨鹓行之歩武觐龙衮之光辉绾绶佩玉炫耀烜赫吾知其有日矣传曰观国之光利用宾于王其廷采之谓乎因书以为记 

　　达观说 

　　予薄游淮海间见有髙蹈逺引者以澒洞为家无何有为郷莫髙于天初若不以为髙也莫厚于地初若不以为厚也深广莫如江海险峻莫如山岳初若不知其深广险且峻也一盼睐间皆其所憇息也一俯仰间皆其所经歴也物我两忘逍遥傲睨惟所意欲焉或曰其可谓达观者乎予应之曰此庄生之流托虚无以自诳者岂反身穷理真知其所以然哉夫天道之流行人性之赋予一而已矣是故尽其心者知其性也知其性则知天矣天者何理而已学而至于知天其为达观也无疑矣达者四方上下精粗隠显内外本末无所徃而不通之谓也观乎天地之故万化之运而黙契其妙用推之于彛伦日用凡吉凶晦吝之萌疾疢死生之迫有以定其去就而验其安危非至诚之学孰能与斯噫其亦微矣予方为此说而金华蒋孟瞻以医卜有名中都凡五运六气阴阳表里与夫日月星辰时日支干孤虚旺相之说拳拳焉予揖而为之言曰子得非达观者耶夫富贵利达命也子其如何静存动察与造物相终始斯其可矣善乎贾谊之言曰达人大观物无不可虽其伤悼无聊之故庶几不以细故芥蔕自累者孟瞻年方少壮好学古人文章谪居以来怡然愉然辛苦患难有不以为意者而理明术精人信服不疑自兹以徃殆将尽天下之大观而无余矣昔者圣人作易于观之九四曰观我生无咎而上九曰观其生君子无咎夫其所以自观者如此人之所以观我者如彼无媿于出处矣推而至于观国之光利用宾于王其孰御之哉孟瞻学易者也其尚有得于此乎因书以为孟瞻勉孟瞻世儒家以俊选入成均奉上命分教以归省后期为同门累居瞿相山云 

　　李藻字文奎说 

　　临安李君名藻字文奎以俊选受业成均奉上命入禁遂授行人司行人以使事过中都予用斯文礼见求为字说遂为之言曰天垂象见吉凶星奎之系乎天其势圆曲具波磔钩趯之象昔者苍颉仰而观之作为六书遂为古文之祖天人上下昭然协应之符其来乆矣君名藻而字文奎其以文学鸣于时乎藻者水草之名世以词藻文藻互称取其芳且洁尔古圣人以五采彰施五色以藻绣之于裳定为十二章之一则藻固其文之著者也然求之在天则星奎又其着也按晋天文志奎为西方七宿之长其星十六名曰武库又为大将主诛暴禁乱之事其义系乎武其象类于文而宻聨图书府故世以奎壁并称若乃五星序奎则占者以为文治太平之应夫天不言以象示之而已君生本盛时家东南大郡有先生长者以为依归当圣明在上以胄学之英应周官之选周爰驰驱固已能宣德意恊皇华之咏矣故其以文奎配名者盖特以人文之祥合乎星文之祥也吁不可尚也哉虽然文以明道也太上立德其次立言即文也六经之文所以载道也文不本于六经可乎然则君其务于道哉异日署之词林登诸册府用以黼黻皇猷恢张治道典册训诰焕焉可述使天下之人曰立言君子也斯不负以字配名之义哉予老矣将归衡茅仰窥东海徐鲁之墟降娄娵訾之次煜煜煌煌有如昔人所占者于是时也使君诚得在讨论撰述之列信乎天象之着恊人事之着矣因着为之说以取征于将来云 

　　荥阳外史集巻三十四 

　　●钦定四库全书 

　　荥阳外史集巻三十五 

　　（明）郑真 撰 

　　○题跋杂识 

　　敬跋御赐起居注臣韩燮诗 

　　足趁銮舆赶不前为因肥盛及多年崎岖石径难扳陟达顶方知上九天此诗上幸蒋山而还之时驻跸特召近臣韩燮奉命不时至上问燮安在其同僚以老行不及前为对燮既至上复问之燮跪对如前言上慰劳再三因赐以诗云夫君命召在宫不俟屦在外不俟车臣子敬君之礼也而况文学侍従之臣职记言动尤不可须臾离者臣燮以召命不时至上不以为罪而又宠之以诗君之于臣眷知之厚如此至圣至德之盛孰能形容之臣燮再拜受赐奎文宸画永为百世之藏后有望气者言宝光起而烛天矣郷贡进士四明臣郑真谨焚香百拜书于下方 

　　跋宋髙宗御书孝经赐秦桧墨刻 

　　思陵万几之暇即以读书作字为工其勤如此今观所赐秦桧孝经墨刻真草相间其当金人归梓宫复太后之后欤夫孝为事亲之本思陵以亲之故日事祈请虽至于屈膝而不辞当时可谓孝矣然不能恢取中原扫除陵庙始终以桧主和而至于若此帝王大孝岂谓是耶 

　　跋宋髙宗临唐人帖墨刻 

　　古之帝王若汉章帝及魏晋诸君暨唐太宗皆有书法传世若宋髙皇则又得帝王书法之传者也当建炎绍兴间天下亦多故矣帝也万几之暇従容翰墨取唐人诸帖悉临之八法之妙备见模勒噫何天縦之多能耶岂太平翁当国一于和议南北少安遂得毕心精意于奎文宸画间也耶昔鹿眠山人袁德平著书学纂要谓南渡后思陵大萃众美信哉 

　　跋宋髙宗赐岳飞手诏 

　　（诏曰敌犯和淮西与张浚和州相拒已遣亲札趣卿倍道前来合力击贼早夜以俟卿忠智冠世今日之举社稷所系贵在神速少缓恐失机会也） 
　　此思陵所赐岳穆王飞手诏也其当刘豫称帝犯顺之时乎淮西去襄汉千余里飞得诏十五此其一也飞拜诏即日引道至盱眙上书告师期敌已退次舒州待命帝以飞为小心忠谨不敢专进退为得体飞之勤用王命天地鬼神实知之而张浚辅臣秦桧之奸卒以援淮西不力且谓山阳不可守为沮士气至于瘐死其所赐御札与徃来日月道途皆可考据当时辅弼近臣终无有为之辨者哀哉然则此诏其杀飞之由起乎亦可以见髙宗惑于奸宄而无以大中兴之业矣 

　　又 

　　（诏曰朕惟国之用武必据形胜以为地利今西南之重实占上游既已委卿移此要害深图战守之计卿宜以朕此意谕将佐抚劳士卒勉思忠力一心叶赞事机庶克攸济有功必报朕不汝忘） 
　　古之帝王必据形胜之地以为基本故汉祖欲灭项氏则先定关中光武欲诛王莽则先定河内根本既定国其有不兴者乎宋遭阳九之厄而天不冺其社稷戎马驱驰仓皇南渡国势地利其何所恃以为重哉髙宗用岳飞复湖湘则杨天平取襄郢则李成遁国之基本于是为有赖矣此诏其当飞驻上流之时乎其曰西南之重既已委卿深图战守之计则帝有为之志可见矣然终不能北取中原奉迎二圣者岂形势使之然哉虽然帝之在临安也胡寅上疏尝欲以荆襄为重矣盖以地近中州上下不过千里要害易守非如淮泗漫衍易入而难备也飞既廓清襄汉则夫京西两河南北固已在其掌握矣岂不能使之图功攸终乎朱仙镇之役去汴京仅四十五里金人已谋北遁矣而秦桧沮之故始而班师中而罢兵终则置之死地有可为之机而卒于无所为则皆桧有以致之也诗曰其车既载乃弃尔辅髙宗有焉谁生厉阶至今为梗秦桧有焉如可赎兮人百其身岳飞有焉 

　　跋宋髙宗临晋帖 

　　御墨思陵八法得诸智永禅师晚乃深造二王所临晋帖徃徃流落人间善鉴者以为克萃众美向见吾明越社史相府所藏大率类此虽未敢决以为真亦可以得其波磔夫宋至南渡中原陆沈二帝弗返而豢养湖山游神翰墨昔之君子谓帝王盛德大业不在于是毋亦太平翁当国时也耶 

　　跋宋理宗内批 

　　右内批一通宋理皇赐丞相郑忠定魏王者始帝因玉牒宋氏入继大统而史忠献卫王又以定策功仍居相位郑忠定甘盘旧学遂相维秉钧君臣际会可谓盛矣此批其当忠定视艹翰林之时乎观其首言冦盗尚未殄平至扵丞相史氏特不名之且令叙再三谢意则其图治励精眷厚大臣之礼可见矣享国四十余年其有以哉 
　　按故事禁中处分谓之内批多内夫人代书而所谓御宝批者或上批或内夫人批皆用御宝惟亲笔则上亲书押字不用寳凡郑氏所藏者多此类此外有封皮署字今不复存云 

　　王府启对录 

　　洪武十一年戊午正月十九日晋王府校尉二人奉殿下令旨召真入邸真闻命祗谨翌日昧爽踏雪如皇城纪善臣括苍季璲纯夫导以入日巳午传令旨就承奉司赐酒饭王坐东阁内入见叩头免再拜礼王従容言曰尔治春秋耶谨对曰春秋旧所尝读失乆矣大义若何曰春秋约鲁史成文二百四十余年所书朝聘会盟侵伐败灭暨日食星变山崩地震水旱灾祥之类皆所以示褒贬明劝戒也王曰然使内官取左传以进曰传释经即事明义开朗明畅王为倾听有疑难者诘问再三至通晓而止日暮引退次日复召校尉召入王曲为奬问及出处大致且曰汝识贝助教耶对曰以春秋试浙闱时贝助教为考官取臣为郷第一座主门生之契非一日矣王曰汝之来用贝助教荐也复进讲如初日午赐膳而退越二日复入王曰春秋与他经孰要对曰五经俱有补治道春秋为尤切儒先谓五经如药方春秋如用药治病为人君者不可以不知春秋为人臣者亦不可以不知春秋王曰然此邵子及董子仲舒语也一曰王复问曰左氏与公榖氏胡氏若何臣对曰先儒谓左氏长于序事而理或未明公榖主于明理而事或未当至于胡氏当宋社南迁外则金人之患内则贼桧之专故其一书专以尊君父抑臣子申大义雪复雠耻为说于经筵奏对言之惜乎宋髙宗勿及用也王曰然当一一观之后复进讲如前日真窃惟春秋圣门传心要典当时游夏不能赞一辞况后世学者耶敬惟殿下天资颖悟当进讲之际意领神会于颍考叔则喜其舎肉以启君之蔽而责其挟辀以致身之亾于郑伯之克段则深责其不友于繻葛之拒战则深罪其不君季良之谏随君使楚不许而后战则曰此谋臣之智而今或勿如也邓曼告楚武王以盈而荡天之道也则曰此妇人之贤而今有勿及也晋士为谮杀羣公子则恶其君嬖邪佞而戕本支骊姬谮杀世子申生则恶其君溺宠爱而戕冢嫡下阳之灭则曰此虞公之贪也城濮之战则曰此晋文之谲也其它微词奥义于圣人之心多有黙契焉者而肤浅末学何足以知之汉河间王东平王皆喜延儒硕辩论经史其有能如殿下于春秋之学论定是非于一言之顷者乎王之嘉言臣季璲已尝纪录兹复记其一二以志不忘其随问答文义缕缕者不能详也抑艹茅寒贱不识宫府礼体而殿下特赐恩厚命内官呼召辄曰郑先生云三月一日某谨识 
　　一日进讲春秋胡氏传隠公五年夏四月葬卫桓公传引程子曰正终大事也必以正寝而不殁于妇人之手王曰不殁于妇人之手何谓也臣对曰此礼丧大记之言也男子不殁于妇人之手女子不殁于男子之手欲其以正终也不殁于其手者非执手诀别也谓不使妇人居其前也曾子曰吾得正而毙焉斯已矣死丧之际或使女子妇人居前则各恋私昵不得以正终矣魏武帝将死见妇人而分香卖履涕泣吚嘤正所谓絶于妇人之手也王曰九月考仲子之宫传曰存则以氏系姓以姓系号没则以谥系号以姓系谥者夫人也存不称号殁不称谥单举姓字者妾也惟春秋之法莫重嫡妾之分圣人笔削备见轻重真既克详其说殿下谛听之复命内官颜福取笔札以进躬画着具所以曰吾已深识之矣于此二编仰惟殿下好学之至是日呈之国表藁 

　　读晋帝纪 

　　先事而应谓之异随事而应谓之灾灾异之应于天者盖人为有以召之也夫天之于人亦岂遽絶之哉人主于灾异之来曰君失道欤臣失职欤谗佞进欤淫贼兴欤政治日敝而民病日滋欤货赂公行而宠赂日章欤何变异之日臻也耶如此则可为格天之诚虽有其象而无应矣晋主荒淫无度羣小弄权长星之见葢天以警告之也曾不自咎乃曰长星劝汝一杯酒世岂有万世天子耶是不惟不能弥恶而益以长恶矣变起闱闼之间身殒妇人之手宜哉 

　　读梁帝纪 

　　书所以载道道则二帝三王之道也故书者所以治天下而非所以失天下也梁主绎当矦景叛乱之余父既饿死兄复殒弑所宜流涕枕戈卧薪尝胆以雪莫大之耻惟恐其或后可也不是之顾而乃同气相残掩恩义莫知所以为君臣上下之分父子兄弟之伦矣虽读万巻果何以为治国平天下之本哉及夫藩邦劝进又不能正位国都奉安陵寝修明国政申儆边防顾乃施施然安于一隅无愤耻自强之心敌兵压境且讲老子口占为诗至聚书十四万卷焚之而曰文武之道今夜尽矣乌乎能尽文武之道夫岂至扵今日乎行之不臧不责之已而反以读书为无知亦甚矣哉使后世不知读书而失天下者其梁主有以启之乎 

　　论湘东王赦任约 

　　自古乱臣贼子必多助党与然后敢肆于为恶是故春秋讨贼之法尤严于其党党与既离为恶者孤矣侯景叛乱围犯宫阙逼辱君父熏秽宗庙任约位其司空膺爪牙腹心之任此乃乱臣贼子之党剖心破胆犹不足以偿其罪也今幸而获之湘东王不能肆诸市与众同弃乃冀其一旦之用赦而任之失政刑矣 

　　论齐肃宗杀济南王 

　　始齐肃宗之为常山王也以太师录尚书事受遗诏辅政未几卒以太皇太后诏废帝为济南王而夺之帝之既废也太后戒肃曰勿使济南有他也此其意欲如之何哉乃不用其言扼而杀之弑君纂国之罪于是为有归矣及夫长乐王湛嗣承大寳曰百年无罪毋效前人呜呼肃宗既杀其兄之子矣而欲其弟勿杀己子彼为长乐王者以为一息尚存人心或有所属吾岂得而自安哉又岂得而自已哉异时百年终见杀葢非长乐杀之亦肃宗自杀之耳昔者孟子有云杀人之父人亦杀其父杀人之兄人亦杀其兄吾于齐肃宗亦云 

　　跋王以文文巻 

　　予年二十始知以学为事王君以文以敏达之资力学绩文凡天人造化之微礼乐制度之要言语之菁华体制之严整备见于文字间粹而观之岂非士而底于有成者哉 

　　记所见 

　　宋留梦炎以状元及第官至仆射同中书门下三品大兵平江南梦炎従少帝入觐擢吏部尚书夫托孤寄命临大节不可夺此君子分内事梦炎贵为辅相国亡身俘不能死事乃腆然以富贵自终没不百年子孙流落江海至乞食不可得呜呼善恶之报其在是也耶虽然梦炎之仕天朝也世皇尝欲仍旧税江南山地以梦炎谏而止是所谓利泽及人者耶夫以利泽及人者尚如此况于奸党贪蠧至死而不悟者哉因书此以为世劝 
　　扬州罗君保以才望扬歴中外仕至中大夫广东宣慰都元帅其子巴延特穆尔奢侈非法尝以金钱掷地俾众妓争拾以为戏人目之为罗金钱中奉公既殁红冦陷维杨资产荡然窜身江南贫无以自存后来明之鲛川予适与之遇出示先公宣命及其所为诗词隶若且歴言平生欢乐事别去不知所适后二年曹郡张镇抚来始知其乞食于杭馁死途路间呜乎世家子不知习以礼义至于淫奢无度以破家辱身者矣若罗氏者岂不可为永鉴哉 

　　跋画巻 

　　昔苏长公论画以为人禽兽居室器用皆有常形至于山石竹木水波烟雪虽无常形而有常理世之工人虽能曲画其形而鲜有不遗其理者今观陈君某所作画巻凡而峰峦岩石之回翔偃伏花木草卉之生荣枯落风水之奔趋烟云之冥晦与夫宫室之幽情异状宛转曲折未始相袭而各臻其妙斯所谓既得其形而复得其理者欤郭熈画记谓画山水数百里间必有精神聚处乃可书其知常理者欤陈君师郭熈者也于此有以得其意于语言之表者矣传曰我思古人悠悠我心展巻三玩钦慕不已 

　　跋杨慈湖墨迹 

　　晋人行草二王为最文元杨公独以为心术不正使然葢公之学以尊德为本故其作字俨若正襟端坐畧无一毫衺玩意昔桞公权谓心正则笔正吾于公见之某人得公所书二诗披玩之余为之竦敬不已 

　　跋张从申玄静先生碑 

　　唐去晋不逺以书名家者无虑千百自非有絶人之学者莫克厕于其间张従申所书李阳氷多为之篆称为二絶今世士大夫多不喜之何古今好尚之不同欤玄静先生碑含蓄笔意略无一毫妍覆之态所谓不同乎今而合乎古者也昔李西台建中亦以书知名其弟子秦玠尝语欧阳公以其学従中书及欧公出従申所书王师干神道碑则玠大惊以为西台未能至也以是知学书者固难而评书者尤难然则従申之书其可妄议乎哉 

　　跋颜鲁公书清逺道士诗 

　　颜鲁公歴事三朝正色不挠作字刚健方正诚非一时逞姿媚者可及所书清逺道士诗凛乎若见其拒禄山而忤辅国诮卢杞而骂希烈也昔人谓其字实类其为人信哉 

　　跋颜鲁公磨崖碑 

　　大唐中兴颂前代论者详矣自当时言之灵武之嗣位岂有明皇之荒淫不君养成禄山之乱固无有为之望矣天下虓虎之士雷动云合争愿致力于储君者亦欲自致于功名之会耳巴蜀僻在一隅使肃宗従之而西虽能执温凊之小节其果能号四方以恢复两京乎所谓一呼而千麾万旟者吾知其涣散崩溃而不肯止矣頋安肯捐躯致命于四十余年耄荒之主也耶惜也肃宗自上皇既归之后内惑于张后外间于辅国刼迁之罪知而不问虽感山人李唐之言为之泣下终不敢一如西内父子之道其能以自尽哉则所谓宗庙再安贰圣重欢者其不有隠讳于其间耶抑此碑字画之精文章之妙则又不待言论而后显也 

　　跋谢先生书叙千古文彦实字晖名 

　　章草者隶书之变也昔汉章帝爱杜伯度草书令上表亦作草字章草之名其昉于斯时乎汉黄门侍郎史游作急就章伯度暨吴皇象皆书之嗣后若晋之二王及索靖诸公皆妙絶一世然视古法已少变矣其诸子点画偏旁一以急就章为证兹其笃志于古者乎徃来尝以子弟侍立窃闻先生谈书法之要时方有事科举业不能服习其一二后先生没数年始従其子仲贞君得此本临之庶几以为学书者之一助尔呜呼先生已矣安得従容左右复如昔者之所闻哉我思古人爱莫起之先生字彦实故礼部尚书南儒公之孙无周斋其自号云 

　　跋王以文文巻 

　　人声之精者为言言而成文其有弗精者乎予友王君以文自幼治经传为举子业既有成矣复取战国秦汉唐宋古人文章复习之长篇短章或模冩物状或敷叙事实或以宣其忧郁或以发其志意濡毫泚墨各极其趣言之至精有如此哉予末学无文亦不可谓忘情于斯譬之碔砆鱼目形丑呈露视夫明珠美玉光耀炳烈为何如也吾乡文献之传其尚有人矣乎虽然文之难也尚矣思致少则质俚胜华美尚则真实希守规矩则失之拘背绳墨则失之放文乎句读云乎哉昔欧阳子论谓有山林之文有台阁之文山林之文其气枯槁台阁之文其气温润君之于文固几乎古人矣其尚慎考其中而务养其气哉因书以规之并以自勉君名应璋故宋参政（阙）裔孙云 

　　跋谢彦实先生临草书急就章（名晖甬束人） 

　　右急就章一巻汉黄门令史史游所撰唐秘监颜师古为之注宋礼吏部尚书厚斋先生为之补注可谓博且详矣按周宣时史籀着大篆秦汉间李斯撰苍颉赵髙维造爰厯太史令胡毋敬作博学篇司马相如作凡将篇史游因之遂作急就篇元成之间列于秘府虽皆岀扵小学者流博物洽闻之士深有取焉自东汉章帝好草书令杜伯度上表亦作草字伯度与张芝亦尝用以冩此章世通谓之章草嗣后书之者呉皇象锺繇卫夫人王羲之索靖是已宋太宗下诏访求先贤墨迹有以锺繇书急就篇为献者字多踳驳上亲书草书一本刻石分赐近臣歴代之可考者如此今世所传者惟皇课所书然重模迭刻乆已失其真矣吾郷谢彦实先生以字学有名尝得善本勒之以为楷式先生捐馆其子仲贞以为手泽所存不妄以与人也予尝従而求之踰年始得其不易得甚矣昔逸少兰亭在僧辩才处唐太宗萧翼以百计得之及太宗崩以天下传之髙宗而兰亭弗之与也呜呼君臣父子之间其靳惜乃若此况予之于仲贞君者哉因搨一本以归之且録其正文櫽括师古谨以释其义倂记于后其尚慎守之哉 

　　书宋故虚庵怀禅师题五世祖金刚普门经后 

　　此宋故虚庵怀敞禅师题五世祖朝奉公所书金刚普门经后语也师道髙腊尊为世称重住持天童山与朝奉公有方外之契公业儒而医好缮冩尝以徃来馈遗书札编冩海上名方积十余帙与安人王氏事佛老谨时嗣胤未立王氏刺绣金刚普门品经二巻藏诸天童山公仍以黄绢手书之王氏家世业儒今祀絶不存有王惟善者其宗侄也父为太学生与天派赵氏为姻性踈放文章敏捷着春秋备要十二巻先祖蒙隠公録之与朝奉公遗墨并存朝奉公后生子为监仓公文行为缙绅家模范丞相郑忠定王尤礼重之虚庵之言曰会有清庙瑚琏之器以极其所报然后知予言为不诬也学佛者以为知言云 

　　读张端义奏札 

　　右宋张端义奏札论故相史弥逺权奸罔上本末备着其忠愤之激者哉方弥逺当国恃其拥立恣意所为士大夫为之侧目及其既没朝野之士始有为帝言者向非穆陵寛仁终始保全之吾见其子孙有不为汉霍氏者几希今观端义之言凡数百端皆可考证至其甚者谓文移施行讳史诏之诏而易照以为证军器舟楫避史浩之浩而易号以为记夫有国家者不讳嫌名况宰相乎何其如是之甚哉及考之宋史嘉定癸未云发德音下明制宁皇遗诏下谓之遗诰夫事孰有大于诏令者乎犹以宰相家讳而改之则不特易诏易号而已呜呼是岂出史氏本心哉葢逢取恱者为之耳当时之畏宰相如此知有朝廷者果其何人耶端义不能言于宰相之时而言于身亡之后其非亦有所畏哉 

　　书春秋快捷方式后 

　　古春秋快捷方式五巻失去序文一叶其中亦复不全严陵徐氏伯恭甫所著故进士江淛儒学提举天台胡先生世佐手书者也徃年先生尝语予以治经之法以为春秋凡例不一学者于传注求之吾见其有不得其门而入者矣因出示此书予伏而读之凡会盟征伐之事朝聘祭祀之礼与夫城筑土功搜狩之役皆总缉而论辨之其于王伯之消长夷夏之盛衰君臣之强弱善可以劝恶可以监者粲然具在呜呼是岂非治经之要者乎夫径路之小而捷者古人行不由径而此以快捷方式名篇何哉夫千蹊万径皆可以适茍从其一道而入则九衢康庄不难致矣人之于学也亦然然则快捷方式之名其本诸此乎先生字伯衡故宋胡三省诸孙家有史学其发解淛省尝有得于兹书者也居四明婿蒋氏与家为亲契故以传云 

　　荥阳外史集巻三十五 

　　●钦定四库全书 

　　荥阳外史集巻三十六 

　　（明）郑真 撰 

　　○题跋杂识 

　　读王厚斋掖垣类藁 

　　记曰王言如丝其出如纶然则诰命之体其可不慎乎文章至宋季风颓波靡矣而王言终不失体南渡以来浮溪汪公平园周公号为冠冕若厚斋王公尤所谓杰然者也咸淳德佑间社稷倾危近在朝夕而公四入中书遍行诸房词命方除目填委他舎人阁笔不下公独従容授之若行云流水悠然泛然而莫知其纪极者今读其词盖皆会集羣言而以已意发之信所谓博极羣书者也昔三槐王公序南丰文集以大手笔目之且谓名与天壤相敝呜呼岂独南丰也哉 

　　读玉堂类藁 

　　制诰之来尚矣自晋开运元年诏翰林学士与中书舎名应麟厚斋其别号也人分为两制有唐号为全备至宋而尤盛文章之士极天下之选然后用之任不亦重乎故事翰林书诏付门下者为内制而以中书行词者为外制凡大册命锁院则命内侍于学士私第传旨执事者异常服呼喏以俟劳以酒馔然后上马传呼夹道行者辟易既至宦者迓以入制成翌日黎明捧金盘进御以金刷印可既宣读乃谢恩受赐而归吁其不荣矣哉故翰林学士厚斋王公尝三入北门咸淳德佑初多独直且兼掌西掖词命一时宣锁多属之至于奬予批答之辞词疏册祝之礼纷纭杂沓昼夜不停盖自有宋以来其敏捷如公者可数矣今即其词而观之激厉奋发足以感泣三军勤挚谆复足以警惕百揆诚敬恻怛于以威格神明渊深愽洽于以包络今古方其一词之出士大夫传冩殆遍纶言以蘓轼比之孰谓宋社将亡而有斯人也耶书曰俾万姓咸曰大哉王言其公之谓乎 

　　题留梦炎与谢敬斋书亲迹 

　　（夣炎顿首端拜申禀敬斋先生相公钧座前梦炎五月八日专指行府拜违而车马之音已逺新四明王总管回自上都切知入觐清光倍膺殊渥圣上虚懐重席尊用耆儒何异于大老之归周也某敬拜手为苍生贺某身归圣朝迹困羇旅自冦攘之后室如悬罄南冠之士如某最为涂穷近者吕端明李尚书皆得圣旨发放各有生意独某作粘壁枯若以梦炎曾备员宰辅别已经论罢南方宰执如某比者何啻十数人先生预闻大政若于分闲之际特为施一援手挈之坦涂而返之郷里寔拜生成之造兹因总管便行附此申控尚须嗣状伏祈钧照○六月日具官留某札子） 
　　此故宋丞相留公梦炎所寄敬斋谢公书也其当京师羇旅之时乎公以德佑元年登相位用徐囊为御史黄万石为参知政事时给事中王公应麟方公应发缴奏以为囊与宰相同郷有私人之嫌万石南昌失守误国罪大不可用公遂引去明年少帝瀛国公入觐公亦继如京师久未得旨谢公既被召公尝贻书画一首言社稷之亡关于天命次言给指为卖国牙郎遂不得扈従谢公归老四明王公尚无恙尝出书相示但相戒以毁之而已予尝闻王氏诸孙论前代得失人物毎及之退而询诸谢氏因得此书而所谓画一者不可见矣抑其中言已经论罢者殆谓此耶始公以状元及第仕至宰辅当时士大夫咸以安危望之今乃自比于粘壁枯何其卑也耶嗣后谢公以深衣幅巾为侍従十余年帝以南儒称之俾于宰相下署名刘公亦以谢荐自吏部尚书至翰林承旨大矣哉世祖之仁乎诗曰殷士肤敏祼将于京吾于此书深有感于二公云 

　　跋周敬堂行巻 

　　四明周敬堂以岐黄之学世其家传而复参叩释氏证三乘之说其逰金华也诸先尊宿赋诗为赠而雪窦大基丕公为之序引内翰潜溪宋先生为推衍其说以医之学有合于释氏之说者意以为天下之道无不同也抑予以为天下之道皆本于心心同则道同矣医之学原于三圣人三圣人之心天地之心也天地之大德曰生医者能以天地生物之心而求三圣人之心斯其为医之良矣岂必仅仅焉如释氏慈悲之说哉夫存心莫大于敬察脉观证之士于是有事勿焉忘焉庶几不误人于生死矣敬堂月湖之孙与予家有三世之好其来中都出示此巻因即潜溪之说以扩充之敬堂以为然乎否耶 

　　跋杨孝妇传 

　　传曰妇人内言不出外言不入杨夫人孝行孰従而知之耶夫孝为百行之首天地鬼神实临之而况于人乎夫人生衣冠家习闻先训来相君子虽不逮事舅姑而得奉其夫之大父朝奉公朝奉一郷表仪其称夫人之孝孰不喜谈而乐道之哉潘公伯修朱公右指事摭实或为之状或着之传今太史宋公取以铭夫人之墓夫人为不死矣自世教不明妇道多阙耰锄德色之虑昔之君子不能不太息于此矣夫使天下之为人妇者皆如夫人焉关雎麟趾之化其不在今日耶夫人有子五人皆克承家教名会字建文者由先朝史属为今虹县文学掾道德文章缙绅士大夫所敬礼夫人之为母又可知矣诗所谓永锡尔类者其杨夫人之谓乎 

　　跋栁公权书玄秘塔铭 

　　栁公权八法得诸颜鲁公所书玄秘塔铭遒劲端重深所宝爱其文裴休撰所称迎真问法场事则韩文公上表受贬时也其说以为国家参用真宗必有冥符玄契使韩公见之能不慨然于兹乎吁此士大夫学术所以贵乎正也 

　　跋颜鲁公争座帖 

　　宦官莫盛于唐以鱼朝恩之骄横郭令公至为委曲承顺不顾文武班秩使坐左右仆射及三公之上门生国老之号不基于是耶颜鲁公贻令公书昌言弗忌真可谓不畏强御矣然以朝恩功高欲使于宰相师保座南横安一位斯固以义起礼者也按唐史朝恩以代宗广德元年为观军容使永泰元年将神策北军大厯五年三月癸酉伏诛此书首称十一月某日而不系年当在大厯二年后也自朝恩既诛后十余年为建中二年令公薨背而鲁公且死李希烈之手何忠直卒不见容于世哉观是刻者不但见鲁公梗槩亦可窥当时朝政波磔云乎哉 

　　跋颜鲁公家庙碑 

　　昔大苏公谓晋魏书法至颜鲁公无余藴即其作字可知其为人盖忠直之气见于心画如此世以公所书磨崖碑与家庙碑并称磨崖之雄伟家庙之端重诚为公书之冠今观诸家庙碑偏旁多用篆隶法文亦高古不但可考其家世当时官制所谓薛王友柱国者亦可槩见噫是足为千载不朽之传矣武林李文奎以此碑求予为字说装潢成帙用为二子东升复升学书之一助云洪武十有五年三月朔日 

　　跋苏长公书撰司马温公神道碑 

　　苏长公文髙当代书法亦自成家以司马丞相之重德硕望公之文既足以发之又躬为书上石是足为斯文不朽之传矣而后来用事之臣至为偃仆而磨灭之噫独何心也哉 
　　郷友陈复礼由监察御史出倅簿夏县过濠梁为予言此系重刻旧碑髙二十余尺宋崇宁间蔡京当国党籍祸兴仆碑灭字埋之土中金时有令夏县者至公墓所但见龟趺覆以髙树羣蜂窠穴其上少人不可近若神明司之者遂踪迹得旧石掘而出之于蜀中购得苏公真迹横锯石为四段模刻之作屋宇龛置诸壁主僧世守打拓无虚日资以为衣钵费令有题识刻石失记其姓名若斯者亦可谓埀志先烈嘉惠后人矣洪武十五年三月朔日四明后学郑真识 

　　题孔子庙堂碑 

　　欧阳公言余为儿童时常得此碑以学书当时刻画完好后二十余年复得斯本则残缺矣物之终敝虽金石之坚不能以自乆此公所以有感也古刻今世不多见若此本者系王彦超重刻在陕右三段石磨灭残折尚如此后来或就湮没好古之士宁不有如欧公之一嘅者乎 

　　又 

　　孔子庙堂碑为永兴公法书之冠碑首有大周国号者为最古世不可得若先朝金圈本亦不及见今所盛传者惟陕右三段石而已波磔视古刻为曾玄比之定陶锦江诸本则逺胜人为言青州亦有刻本求之勿得不能较其优劣也 

　　题白石将军碑 

　　右白石神君碑不称书撰姓氏隶法与校官碑相类文亦简古其曰光和六年则汉灵帝纪年也后刻燕元玺三年正月十日则慕容隽僭国时纪年所记庙灾日也自汉灵季世至今凡千百余年碑犹无恙夫亦神君之灵也耶神君庙在相县相山即旧相州彰德府是也 

　　题秦王告栢谷少林寺石刻 

　　此唐太宗为秦王时告栢谷少林寺者也书得晋人法度系唐时书诏士所作御讳则太宗亲署此告其东都王世充未平之时乎文多用佛乘盖一时诱掖奬劝之词殆非堂堂正正诛暴禁乱之意唐时佛教之盛其肇于此矣 
　　予徃见郷先生袁文清书多类是帖岂公尝用力于兹耶学古君子必能辨之 

　　题皇甫君碑 

　　欧阳率更书昔人比之草里蛇惊云间电发金刚瞋目力士挥拳至扵意态精宻似孤峯崛起四面削成若所书皇甫君碑其殆兼之矣予在濠梁每得陕右刻本辄以予人不留也而刘季瞻尝见予骫骳之辞自河南因郷友尤彦恭用此以通意予感斯文之厚佩以为好因装潢成帙寄二子东升复升云 

　　题化度寺碑 

　　欧阳率更书化度寺碑俗谓青鸾白鹤帖盖取其碑中所有字以为名尔公书得王羲之笔意而险劲瘦硬自成一家此碑用笔专用勒法而沉着持重与轻柔婉媚者自为不同非精于八法者莫能办也 

　　虞恭公碑 

　　呉兴陈绎曾伯敷论虞公碑为欧阳率更法书之一观其结体精宻而左右上下屈折各臻其妙笔力刚劲有执法面折廷争之风而肥不露骨后有作者孰得而过之哉 

　　题黄庭经乐毅论 

　　右黄庭经乐毅论系越中博古堂帖黄庭为鼠囓去其半甚为惋惜因叹曰阴类恶物亦咬嚼文字耶兹不忍弃用附诸巻帙云 

　　题昭仁寺碑 

　　昭仁寺碑为唐人法书而不着所书人名氏宋元丰缙绅君子若欧阳公但取其字画之工而不质言为谁何蒋之竒隶叔素号能书与僚友张淳同观亦仅识其歳月下至绍圣郡倅曺鼎臣及县宰陈雄父之刻于碑阴者莫不皆然惟河南张重威甫定为虞世南早年所书而亦托诸传闻后生晚进不能窥见古人波磔安敢议儗然观其笔法深穏精宻意非永兴公不能在至正间郷友徐仲裕叔逊昆季善削间为人模字上石多用欧阳率更书予诘之曰何不用虞永兴公书仲裕昆季曰永兴公书传世惟孔子庙堂碑使用以模勒非得昭仁寺碑不可是勒工家固以昭仁为世南书矣予客中都凡两得之后并得其篆额及宋诸公题志装成一帙思欲与徐氏兄弟究竟斯事则固已邈在九泉之下矣呜呼惜哉 

　　跋唐人断碑 

　　此唐人石刻前后缺文不知书撰为谁书具众体而多用欧阳率更禇河南笔法虽以缺文勿能句读然亦可以得其波磔之妙好古之士当视为断圭缺璧而不害其为宝也予儿东升由淮南还明松江夏先生士良用以为赠外装潢纸系宋熈宁间衣冠家门状有曾南丰名讳其后跋语曰睿者士良以为黄伯思云 

　　跋子房进履图 

　　予徃年以使事至下邳过圯桥慨想张子房进履事窃有感于心夫坑焚之祸挟书偶语之禁秦之法亦已极矣而竒谋伟畧隠然见于一编授受间孰谓人心义理之天而可冺絶乎哉世之议者以黄石公为古隠君子之流识子房之为人使之取履用以抑其少年之气其说似矣今以其图观之匍匐偃偻无留难勉强之意岂一时抑之所能然也耶盖其天性之美有大过人而恭敬奉承自勿能已者此所以运筹帷幄决胜千里而卒为王者之师也画史得其情状亦足以明其心术矣哉 

　　题上虞栁氏二节妇传后 

　　传曰苦节不可贞夫节为天下之大闲妇人莫大于守节节至于苦信不可贞矣苦节而能勿失其贞不难矣哉上虞栁氏姑妇二人早丧其君子当贫贱患难中有常情所不能堪者而克相守以生相保以全且使同姓来继以不絶其胤祀斯节贞而亨者欤近世临汾许氏以侄従姑亦以两世守节得书而吾同郡奉化陈氏自五世祖而下守节者五世五人有如一世一人焉此天性民彛之不可冺者今谢氏两世孀居真所谓二人同心其利断金者太史宋公传着其事殆与卫之共姜纪之叔姫并传于世矣 

　　三警（为周彦髙作今其人以青州知府得罪） 

　　南山有虎猎者欲得之畏其强勿敢动也设机穽旦夕睥睨焉虎伏丛薄左頋右盼惧不敢出饥饿之逼咆哮震掉张爪布牙攫狐兔鹿獐而食之意有未嗛稍出田野毒牛羊猪豕且及于人恣意狼藉以为莫已当也穴垣墙以求其豢养焉猎者曰虎命在吾掌握中矣挽强弓引毒矢一发而毙封而膊之食其肉而寝处其皮焉君子曰志之骄祸之及也奚独虎哉蛙在艹泽间努若目膨脝若腹天雨新霁鸣声嘈嘈蛇伏石穴中侧耳听之若鼔吹然疑为竒物蜿蜒而出蛙不知其噬已厥声如故蛇曰汝非井底物耶何为也哉吞而食之君子曰使蛙蠢蠢然喑喑然蛇未必为己害也气满而声哓能无及乎呜呼天下之不为是蛙者其亦鲜矣祝鸡翁居东海上畜鸡数百一鸡五采班班峩冠长距奋然一鸣羣鸡辟易祝鸡翁以为异也献之公囿穿以金环花竹间鸣啄自如意以为鳯不我若也一日主人大合乐设宴夸享具之丰也赐之匕首而献诸鼎爼时鳯在千仞之上頋而语其类曰彼向以为我不若今其若我何哉嗟矣鸡物类也肆志遂意其诮鳯则宜君子谨身畜德小人乃轻侮而慢骂之不自知其祸斯及也亦独何哉 

　　记失鸡事 

　　先祖蒙隠公在时西邻李妇失鸡至家栅认其羽色之类者取之以去曰盗吾鸡先祖黙无一言已而李得所失鸡还鸡以谢有惭色先祖曰吾不汝较也此与刘寛认牛事何异李素凶恶一子戮死一子野死善恶之报昭昭矣予在濠梁客至烹鸡侑酒适训导洪彦漳失鸡以为予所烹者即其所失鸡也閧然一日其妻复诟詈不止逾三年以失白鸡意以为予父子扑杀弃置艹中夜以火炬遍照之且倡言诸学仆曰必矣既而鸡在笼中初无所失也予俱不之辨后其鸡有死者则又以为予父子扑杀之夫率意诬罔律有常刑以理言之其获报于天也必矣彼李氏凶家也于先祖犹有媿耻之心彦漳冒为儒者以教子弟而乃顽然不革至于再三而不已焉独何心也哉悲夫 

　　题禇遂良圣教序记 

　　禇河南书用笔遒劲王逸少体魏征甞为太宗言之蘓长公谓其清逺萧散微杂隶法赵子固以为容夷婉畅今以圣教序记观之二君子可谓善鉴矣公书法传之薛稷宋徽宗瘦金书实其遗法云 
　　按禇河南所书唐两朝圣教序记昔人定为公晚年所书陕西有二石本一在咸宁县鴈塔一在同州倅厅鴈塔本为二刻皆称永徽四年建独月日不同前称中书令臣禇遂良书后称尚书右仆射上柱国河南郡开国公臣禇遂良书同州本合为一刻但称龙朔三年癸亥六月癸未朔廿三日乙巳建龙朔纪年在永徽之次又后但称大唐禇遂良书与鴈塔本称臣及勲阶爵次不同是同州本为翻刻无疑此刻即鴈塔本也二刻一顺一倒疑取向背之义令改而正之庶便观览云 

　　题陕右峄阳碑 

　　峄山篆刻秦丞相李斯所书葢始皇东廵颂德之辞唐封演云后魏太武登山使人排倒而歴代模为楷则邑人疲于供命聚薪其下因野火焚之碑遂残缺后县宰取旧文勒于石碑之上欧阳公集古録谓峄山实无此碑人家传者各有自来此本即江南徐铉所模其门人郑文寳刻石长安者也闻青州府学亦有二刻不究世以为甚古若杜子美谓枣木传刻者则昔人尝于登州海上得之殆其别本耶按斯所书为小篆之祖论者以为骨气风云方圆妙絶遗迹之传至使重模墨刻而焚书坑儒乃卒为万代名教之罪人君子于此宁不为慨然哉 

　　跋李西平王神道碑 

　　古称立德立言立功为三不朽以李西平之勲德裴晋国之文章而又重之以栁诚悬之书法信古所谓三不朽者矣千载之下观是碑者宁不有所兴起哉 

　　跋郭太保庙碑 

　　颜鲁公忠义出于天性作字实类其为人以郭汾阳太保父子家世勲业鲁公既为撰述又躬书上石足以为千载不朽之传矣昔欧阳公着集古録载公麻姑仙坛磨崖等碑至于片文只字亦所不弃独此碑缺焉何耶今即其文而观其字浑厚典雅之风与劲正刚大之气殆如见其抗折权奸执节死凶逆时也碑在安西布政司广盈库予友李弘道为亲王王府典仪椷寄二本用装潢成帙外一本以赠博古君子陈仲良云 

　　跋云麾将军碑 

　　李北海书得王羲之卞将军碑笔法其传于世者若婆罗树岳麓寺诸碑而云麾将军碑尤胜近世松雪赵公深重之晚年所作大字多用其法善乎天台胡先生伯衡甫之言曰水晶宫里神仙人学书初学王右军晚见云麾受北海不羡栁骨并颜筋云麾将军唐李思训也碑在陕右蒲城庄浪知县朱怀玉入觐时所赠言得诸王布政熈阳下半截镵凿不完殆王溥着琬琰録后耶杨文公谈苑云周世宗议访鳯翔谋帅于辅臣王溥独荐向拱可任遂充之拱徙镇京兆思有以报之问其所欲溥曰无也陜长安故都多前贤碑篆髙文妙笔愿悉得见之拱至分遣使督匠摹打深林邃谷无不诣之凡得石本三千余以献于溥溥命善书者分録为琬琰集百巻尚未成而卒当拱之访求石碑或蹊田害稼村民深以为患虑其求不已多镵凿其文字或镌斲击折取为柱础帛碪略尽亦摹刻者之厄会也 

　　荥阳外史集巻三十六 

　　●钦定四库全书 

　　荥阳外史集巻三十七 

　　（明）郑真 撰 

　　○题跋杂识 

　　读宋史 

　　刑赏天下大柄也赏一人而天下有所劝刑一人而天下有所惩此人主为政之要而家国所由兴也夫茍失刑焉滥赏焉大柄于是而去矣又安能图回人心于溃散分裂之际哉宋至理度朝国势诚岌岌矣襄阳榷场之置壊于文德之玉帯此与虞公贪璧马以亡虞嚢瓦取裘佩而亡郢者何异哉文德既死文焕继之虽拒守有年然卒不能以死报国宋社云亡实其兄弟致之宋之君臣能暴扬其罪戮及其家使夫不忠不孝之人无所容于天地之间然后收合余烬背城借一胜负犹未可知也计不出此乃封文德为和义郡王而以其子师孟为工部侍郎以冀和议之成焉是所谓当刑而不之刑不当赏而赏焉者是尚足以持天下之柄哉天下之人以为朝廷举动例皆如此各思献封疆以图取富贵孰肯委身竭节以励勤王之勲哉此宋社所以卒于亡也噫 

　　论范氏 

　　善恶之报不在其身则在其子孙吾以范文虎观之斯言不诬矣夫文虎以殿厢之重受援襄樊之命坐视危迫不发一矢襄樊既破遂以吕氏子壻举安庆而降之自是而后为大兵向导者文虎也迫二王及杨镇者亦文虎也舁太后之床驱遂督促而为宫人诟责者亦文虎也弃君叛国图取富贵资产之盛遍及东南又开慈溪茶贡以固其宠自以为百世无穷之利矣及钱塘盗起子孙效其故知至身戮家灭是岂非善恶之报不在其身而在其子孙也耶申包胥曰人定胜天天定亦能胜人故以降取富贵者天之未定者也以降取夷灭者天之终定者也茍使其孙复如其祖则天者诚茫茫矣世之言天者岂可求诸天之未定而谓善者无福恶者无祸哉 

　　读玉堂类藁祭济王文 

　　此巻载济王祭文一篇王葬湖州山水恶絶盖当时权臣为之昔朱全忠簒唐降昭宣帝为济阴王济邸之封取济水独絶之义又萧衍簒齐降和帝为巴陵王而济王亦降封巴陵公用心如此亦可谓无忌惮矣岂礼官承意为之耶夫巴陵之变踰五十年羣臣以济邸为言者皆斥去及天兵压境继絶崇赠之典始克为之踰年社稷为墟矣春秋祭祀之不享岂独王哉袁文清公曰吴夫人复封端平之初也复立济祀德佑之末也驯至于此其何可言于是窃有感焉因并録之吴夫人济王配云 

　　读臣僚请免不允批答诏 

　　臣僚请免不允批答七巻夫君子之仕也才不胜任则引分以辞荣老不堪事则全身以求退斯固大义所当然者宋至咸淳德佑间亷耻道丧文武小大之臣或偷安茍且为自保之计或纳赂请托为迁叙之资患得患失无所不至幸而得之乃假托辞免故事至于再三且烦词臣敝敝于文字之末君臣上下之间其矫诬甚矣哉今观所载辞免答诏不允者四十余人若王爚赵葵谢芳叔之考终马廷鸾叶夣鼎之善退所谓全始终之臣也江万里之死于井李庭芝之死于兵所谓守节义之臣也文天祥﨑岖患难至死不屈其扶天理而正纲常者乎至于吴坚谢堂则奉使祈请屈膝大廷矣陈宜中则展转无成弃身蛮貊矣留梦炎则奔走京师干求仕进矣若夫守封疆之臣夏贵以淮西降黄万石以江西降高达献江陵赵孟传献明越弃君叛国若敝屣然节义安在哉其它或遁或降或散其是非亦不暇计矣夫当天下幸安无事之时于一官之转一阶之升则假辞让以为髙及患难之来乃复偷生免死卖国献城贪取富贵回视前日之辞免果何为耶批诏谆复之辞君之所望于臣者又何如耶 

　　读史氏手书三朝政要 

　　右宋三朝政要载羣臣及三学生论丞相史嵩之起复事为详其言以为宋三百余年之天下必壊于史氏之手盖以史氏秉钧子孙相继春秋世卿之戒有国家所当谨者是诚有激而言也后贾魏公当国以家憾史氏不得与政至国亡卒无有一人献一城一邑者亦云幸矣其子孙读之细书其上而于后尤致意焉请抑之所以全之葢将欲释祖宗既徃之愆而昭示于无穷者其用心亦可谓厚矣为之后者乃不能诵其言以永其传而以鬻诸人焉是岂文献之足征哉 

　　记明庆寺化度碑本后 

　　此武林明庆寺化度禅师石本也旧货是本者得数十钱辄售自红巾盗奔突寺罗兵燹殃及此碑其间传诸人间者视之不啻金玉物其有幸不幸哉 

　　録乡先生词翰后题 

　　先祖蒙隠先生乐于称道人有一词之善必手録之夷考其人皆吾乡典刑后学模范数十年来衣冠故家凋丧零落问其子孙不知宗谱之传况敢望诵其遗文于残编断简之一二乎此原伯鲁之训当世君子深嗟重叹而不自已者也予于是窃有感焉词凡若干篇并録集后皆仿此庶使览者知吾乡文献所自云 

　　书谢黄牛地钤后 

　　地理之学尚矣汉青乌先生着为葬经昔郭璞祖之迨至唐杨筠松曾连口相授受于是龙穴砂水之法独以江西为宗宋大儒考亭朱夫子与元定蔡氏亦讲明之故其立朝论孝宗山陵事尤拳拳焉是格物致知之学固非止阴阳技艺之一偏也金溪谢氏精于葬法葢逺继曾杨而有声者也尝徃来台明间凡目之所经意之所营着为地钤其山川之趋伏踊跃横直弯邪髙下逺近聚散停伏所谓若龙若鳯若虎若象若马若龟鳖若麒麟若车若箱若玉印若金钗若明珠然者为图其形着其盖拈倚撞吊揷脱吐钳截之法复诗歌以赞咏之以为人得而阡之者公矦将相皆由是而出焉其开示后人可谓明矣然而二百余年以来人即其处而求之茫然莫之见者岂山川形势有时而变移耶抑山川神灵靳其藏而勿妄以畀人也耶不然谢氏岂欺后世哉吾闻有吉地者必待有德之人彼千金之家多行不义及其终也乃欲求富贵之地以为嗣续乆逺之利吾知其对面有勿能逢矣然则孝子慈孙之为祖若父窆竁之计者岂曰按图索骥而已哉此书得之姚江李师家命录以为家传云 

　　记俞氏春秋集传后 

　　予既辑春秋传适友人以此书见贻者其于去取多获助焉惜上二帙未及全尔夫龙泉太阿金鐡之精昔人得其一犹以神物乆当自合况圣人经邦大训穷天地亘古今者乎吾知其合也必矣因书以俟云 

　　记黄氏日抄春秋后 

　　褒贬论春秋三传祖之而诸儒和之至朱文公以为直书而义自见于是圣人公平正大之心有可得而推矣慈溪东发先生黄公着日抄一书其于春秋独能以朱子为宗而杂取木讷赵氏岷隠戴氏断以已意大抵多直致而无润色是以读者有不满焉夫当于理者不必工其辞而合于古者必有戾于今先生之言其当于理者耶其合于古者耶予尝辑春秋传多有取焉者既成乃追録而藏之此书得诸定海鳯湖钱氏其所刋板已毁于火云 

　　题沈氏春秋比事后 

　　凡例之学出于啖赵氏宋世大儒因事着词凡而会盟之好战伐之争朝聘祭祀之礼搜狩兵赋之制宫室之增修土地之与夺先后始终之详兴衰消长之异莫不备见则亦有功于学者矣沈氏比事之作其得于是乎但其言多指摘三传而其是非取舎徃徃有不得其实者又文字委靡不足以发之读者不无憾焉予近辑春秋集传集论二书取其善者録之庶几学者穷经之一助也此书旧传之张先生子西今将二十五年而已腐败不可检阅矣易世之后当何如哉予于是益有感焉兹不复辑而略记其后其小册者系奉川蒋良手笔不幸短命死矣 

　　记刘敞春秋权衡意林后 

　　予近阅袁文清公集其言宋乡先生楼宣献公尝为止斋陈氏序春秋传晚岁悔悟遂焚其藁且谓学者治春秋当于清江刘氏下手旨哉其为言也今观意林权衡二书既有以正三传得失复有以明圣人之归趣而凡世儒之名称爵号日月凡例褒贬之说有不待辨而知其非矣呜呼是岂非三传之忠臣也欤予于止斋传诵宣献之文知其为赞成一家之言而袁公所谓宣献晚歳悔悟之说犹可传信谨识于权衡意林之后 

　　记萧氏春秋辨疑后 

　　三传作而春秋散近世儒者有是言也夫三传虽未尽得圣人之意学者舎三传其何所据乎萧楚着春秋辨疑多抵牾三传至其所自为说徃徃有不得其事情焉者然所以传诸当时而行于后世则以胡公铨为之弟子也公尝以和议事上疏论宰相秦桧当斩金以千金购其文读之大惊其有得于春秋君臣之大义者耶暇日于此诵之数过而其言之精者附録春秋集传并记其师弟子传受之略于其后云 

　　识先教授墓铭后 

　　右临川云林先生左丞危公着先教授府君墓铭一通中讹数字葢公集中録本也先君文行公所素知身后之托见于易箦之际乡先生程公仲能舒公汝霖致书于公皆以为言其后公复书程公曰郑先生铭文谨当具藁复书舒公曰已撰定寄去幸有以教之时兵革繁兴中路阻絶竟杳沈弗之得歳在戊戌秋八月天兵克大都在朝之士皆遣南行而危程二公与俱入觐程为刑部侍郎危拜翰林直学士明年程公之弟季甫遣其侄彦中入侍复令以斯铭为请危公出以示之曰此吾在金合山时藁定南来忧患未尝为人作字但録去可也未几程得罪病死彦中奉丧东归遂以致之危公出处大节天下具有公论而先君平生大槩固有待于铭文而传者况临终之言在吾人子所当致力者乎今既得之其于存没之感为何如哉因缀辑家乘之末且识其所自后之人其敬守之哉 

　　书陈氏五节妇巻后 

　　予读同郡王君敬中论著长汀陈氏五节妇事既深悲之后深喜之夫世之逺近不同人之情亦不能以相一也陈孟雍家自五世祖暨髙曾祖考皆以疾夭其得祸诚已多矣使家室之中有变其初志翻然改适孰得而禁之而五妇皆能以节自着此有以见秉彛好德之良固人人所同者矣呜呼寿夭系诸天节义系诸人系诸天者所不能必系诸人者所当自尽彼夭亡者固非一世一人而守节者有如一世一人予安得不深悲之而复深喜之哉昔者莆田陈太史众仲作彰德李氏三孀传并其女之嫁者数之犹以为千百人中絶无而仅有者况陈氏五节妇之萃于一门者乎诗曰孝子不匮永锡尔类陈氏其有焉 

　　録乡先生郑公景尹擎天柱歌后题 

　　右擎天柱歌一章明乡先生郑公景尹父所著观其寄兴取义宏阔髙逺非其学之所至自为一家之言乎尝试推之其意以为至髙者天至厚者地人于天地之间所以特立不倚者以有理为之主也理既在我则虽极天下之骄悍皆将委然听命而去而郑公特于小孤山一柱峯发之是所谓不知反求诸已而窃比于外物者其非寓言以成文者乎夫先生之所以论公者如此盖公之文如长江大河澎湃浩荡莫可遏御诚所谓一代之杰然者然究其归大抵谀世之言多而埀世之言少是以道学之士徃徃议之诚有如先生之言者予自幼时尝好诵公之文而家贫无资乆莫能售乃假诸友人録而藏之以备一家之采择既成发故箧得先生擎天柱歌与其所以论公者用附诸末简乃若是非之实有公论在非予所敢知也 

　　録先祖为郡府告社稷风伯雨师文 

　　按此文先生旧藁自注既告而雨夫其哀恳直致无所隠避而当时为民牧者复能受而用之则其一念之间足以通乎神明矣而天泽之应见于俄顷岂偶然哉夫人事感于下则天变应于上天人相与之际甚微非直以应故事而已执事既多失而为之辞祝者又复委曲隠护而不敢尽其情焉其何足以消变异而以致休祥也耶以先生为郡长着吁神之辞如此録而传之固不以其文也 

　　録乡先生黄东发两朝政要 

　　按东发黄公着读通鉴其中兴大要本学公心传系年録与朝野杂记理度两朝则公在史馆多得于见闻者文约事详亦可谓良史矣理宗以支属入继大统四十余年君子小人更进迭用治乱消长固可为当时之一嘅矣至于度宗十年之政一则贾氏二则贾氏在朝之臣无有以国事为言者襄阳被围乆勿克救北兵骎骎近在江左帝也迄罔闻知焉使宫车晏驾少忍须臾宁不牵羊肉袒为燕蓟之俘囚耶何至于孤儿寡妇而卒撄其祸哉公之此书至贾氏既败而终其忧深思逺可谓至矣故其论宰相台谏专阃之非人所以致强敌之凭陵者尤拳拳焉夫公在咸淳德佑之际其所见所闻如此今之士大夫处于至正之朝者其所见所闻当有甚焉想夫社稷之亡河山之易未及百年殆无有今昔之异者遗民之痛其不至于痛哭而流涕者乎昔孔子作春秋昭定哀之间多特笔公于理度两朝其致意于世道之终也深矣斯其学春秋者哉因取而着之于此以为亡国之鉴而其它有不能尽録也 

　　跋于景贤文巻 

　　徃年业进士经义者谓之时文率皆拘于程度以求有司一日之合科举既废然后取唐宋暨两汉文章诸大家肄习之多有以古文鸣者于是文风为之一变夫文章何有古今之异哉世道之淳漓风俗之厚薄执业以时高下今之文不得不异于古之文矣且文之古者莫经若也学足以穷经则于为文何有予友于君景贤旧以举业自奋今观杂着一编遣言发声辄如其意之所欲出吾不知是果有得于经学否耶昔宋傅公景仁尝语西山真先生曰长袖善舞多财善贾子归取古人书熟读而精甄之则欝乎其春荣熏乎其兰馥有日矣予以景贤之文不敢以为已合乎古独取古人授受之言以告焉非独以勉景贤亦所以自励也 

　　録史卫王遗事 

　　按理宗着卫王神道碑铭论其平生之功张端义奏疏论其平生之功本诸人子孝爱之情平生之过即诸士夫是非之正功过不相掩而其为人大略可覩矣予生也晚不及亲见当时之事而于端义奏疏莫知其实然既不为之辨明亦不敢为之隠讳而尤不敢藉是以为褒贬也 

　　记黎氏圹志后 

　　按黎氏为卫王侍妾两宫所以宠恤之者如此可以见当时国家之于史氏无所不用其恩矣抑卫王称其端靖诚悫表里如一予得以国尔忘家者黎氏与有功焉岂以其贤而得书也耶 

　　书史卫王除拜词制后 

　　按史卫王除拜词制凡十一篇其文详赡整蔚极当时制作之盛至其褒奬之厚虽古之周召伊傅何以加哉然其功名事业备载史册而其公论是非固有昭昭不可揜者矣始王自参政进拜右相陈自明草制有昆命元龟语知福州倪正父上言人臣不当用乞贴麻自明援引累篇卒以赵普制全语为正正父遂降三官一时士大夫小小议论不关事体但昆命元龟终是舜禹禅授语其首言故国之有世臣亦犯俗忌今之儗制者不可不知也 

　　録永国公灭金露布 

　　按破蔡获完颜守绪露布有二篇大抵相同未知何者为的縦知其的亦未必出永国史公之手伹即其辞而知其事固在所録也夫资蒙古之力以灭残金国家之体已失矣残金仅亡而蒙古之患固有大于女真者况残灰余烬莫辨伪真而露布称扬君臣上下盛言功伐此志士之在当时不能黙黙而遂已也 

　　録史忠清遗事 

　　按忠清圹志载其歴官之详行事实无所考至观郑丞相请卫王享配宁宗则言其定策之功太学生裘埜伏阙上书则论其核田之害此可以见功过不相掩矣至其当时有谓经筵清选遽及乳臭従槖重职轻畀痴儿寔指公兄弟而言此固出于一时矫激之论而岂知其异日宥府本兵之任有不止于従槖者乎使假之以年其荣爵重任有不知其何如然则世卿之盛孰有过于史氏者哉公所著有云麓藁旧尝见杂诗一巻以遭覆瓿之危不及纪録独得其贻従兄丞相永国公及従侄従事菊屏府君数通墨妙笔精实可以想见风采乃録而传之以备一家之言而其它有不可证者则其后人有如原伯鲁不说学之过也 

　　録王厚斋郕国沂国配食大成乐章 

　　宋咸熈三年度宗幸太学诏升曾参郕国公孔伋沂国公配享先圣孔子庙廷时厚斋公权直学士院乐章实其撰着宋亡元世祖皇帝诏定先圣先师释奠仪其郕沂二国乐章遵而用之遍及天下迨将百年莫有知出公手者固宜表而出之世祚既移郡邑庠序之事为之暂辍后有举而行者不知能复用之礼文被之弦歌以昭格享之实否乎观于此者感慨系之矣 

　　録请度宗听政七表 

　　按公本传度宗即位礼部郎官草百官表旧制请听政四表以上一日入临宰臣谕旨增撰三表公援笔立就丞相总护还辞位表三道使者立以俟公従容授之丞相惊服即授兼礼部即官其载公敏捷如此以上七篇即宰臣谕旨增撰者观其萃诸经史为一家言而变化开阖自然贯穿所谓不期工而自工者也某自早年尝读其文至于成诵终不能彷佛其万一而近世士大夫上书于朝乃欲禁絶偶俪其亦不思甚矣呜呼使士大夫习为偶俪尽如公之为表亦何害其为文哉 

　　录宋杜清献公论史宇之离异洪氏 

　　（臣闻政者正也正人之不正也善者有所恃以立恶者有所惧而革人伦以正风俗以厚而王政行矣林氏乃卫王之嬖妾也以色而媚其主怙宠以专其家卫王在时酝恶之声固已彰露今舍潭潭之居挈其痴顽子而寓于京城纷华之地以身便其私人言藉藉闻者掩鼻洪氏乃宇之之妻卫王在时所聘之妇室家已成已有子女则夫妇之情未尝揆也今一旦以其不孝而欲出其妻使其果有不孝之迹出之固宜而人皆谓洪氏不能合污同秽而林氏不得淫恣自如以邪疾正以恶诬善而然也陛下纵不能以王法正之讵可遂其奸计而许之耶宇之迫于其母之命以夺其夫妇之情是殆处人伦之大变此一家之不正尔何至上关圣听行下都省都司疑之宰臣陛下至形宸命使洪氏横被诬出之罪宇之痛受出妻之名而林氏丑声益彰彰于天下出一家之不正反以累朝廷之令亦至于不正也陛下以林氏为卫王之嬖妾而曲狥其情独不思洪氏为卫王之妇乎宰臣固卫王之族也且不念及此其可以宰正天下臣愚欲乞睿断先寝前命访问其家正其内外主仆之分戒林氏以恩抚妇戒洪氏以顺事姑戒宇之以义理家使上下和睦丑声不闻上以正朝廷之令下以正卫王之家其于王政诚非小补所有勅未敢书行谨録奏闻伏候勅书） 

　　杜清献公事宋理宗清忠劲直帝以司马光目之为相八十日而薨御制谥以赐吾郷黄东发氏备着其事及阅三朝政要载公两居相位予窃疑之以问羽庭刘先生先生以黄氏为信且举杜氏家乘所载以为公素嗜书史氏以毒药涂简册使人以献公旦夕翻阅毒气熏目遂失明以死予时以为不然夫毒人以死非怨恨之深者不至此彼史氏亦何憾于公哉及阅故箧书得公缴奏论史宇之将离异洪氏事极言其母林氏且谓正其内外主仆之分则其帐簿之间必有干犯之者当是时卫王薨背未乆嵩之继秉国钧而公乃昌言不忌盖上以正朝廷之体下以正大臣之家拳拳恳到一至于此初不计一身之危祸为何如也理宗不能听而用之而洪氏终至于见黜徒使史氏怨公愈深而异日之事虽莫知其如何其家乘所谓毒而杀之或者于是有征焉谨録以志传疑之义且以备重修宋史者择焉 

　　读王绩翁遗事 

　　元故闽国忠愍王公绩翁在宋德佑年间守南剑州职为兵部尚书宝章阁学士福建制置副使其任不为不重矣宋既奉表纳土乃夜抵福州行省以八郡图籍上之得为宣抚使此金华黄公溍着王氏祠堂碑所载也景炎新造之初王世强舟师至福安积翁为内应王纲中遂以城降张世杰攻泉州蒲寿庚求救于元帅索多而积翁亦遣于索多乞兵此陈仲征着二王本末所载也合二者所载观之其叛君卖国之罪不容诛矣祠堂碑本王氏自着行状其全篇多述宠遇之盛锡予之隆而其终乃有愿作驴报大元皇帝之语其命词丑恶士大夫为之泚颡汗颜而祠堂碑言曰本事颇详备且以捐躯殉国为忠其迹为近似矣夫忘故国累世之恩而希新朝一旦之宠故不死于宋而死于元葢亦贪生而终不得生畏死而终不免死者果何取于捐躯殉国者哉 

　　读赵格庵墓表 

　　故宋格庵先生赵公上承朱子之传所著四书纂疏天下咸所传诵而临川危公以失节称之清容袁公亦言宋季卖降者多道学之士虽不专指公言意公当内附之日必有降志辱身之事而金华黄公着墓表有曰范希文修京城之策不行于庆厯李伯纪经制两河之策不行于建炎而公救里之策不行于咸淳天之所废孰能兴之其所以称誉之者甚重畧无有一言及失节者岂墓上之文本其孝子慈孙之情扬其美而不扬其恶耶危公既讥其失节至于其身乃不免焉是所谓大义责人而不能律已所以卒为名教之罪人欤记 

　　高昌国五婴儿事 

　　故蜀郡邵庵虞公着髙昌世勲碑载其祖之所自出有天光降于树生瘿而裂得婴儿五收养之其最穉者卜古可汗遂能有其土地人民而为之君长此即髙昌之君也而金华黄公论五婴儿事以为两树中而生瘿既与天光之说不同且谓其先为国之君长而又谓以为神异而敬事之因妻以女约为世婚而秉其国政其国主即今髙昌王之所自出也则又以为髙昌之臣矣夫怪异之事圣门不道五婴儿之说若天问所谓水濵之木得彼小子者儒先固以为不足信矣况一事各为一说或以其为君或以其为臣吾不知今之修元史者果孰従而取证乎 

　　录厚斋词科表后题 

　　按此以上三篇葢公词科试中暨所业者观其措辞立意前后次节丰赡缜宻信所谓法度之文也今世文章之士能为俪语者甚多而识制作之体者絶少故其空疎缪戾有终身勿悟者矣若此三篇宜表而出之以为矜式 

　　荥阳外史集巻三十七 

　　●钦定四库全书 

　　荥阳外史集巻三十八 

　　（明）郑真 撰 

　　○题跋杂识 

　　读陆秀夫遗事 

　　宋益王崖山称帝邈乎云海之间诚不可国矣羣臣所以不惮险阻而従之者盖将尽其力之所至云尔力之不至则以死继之此忠臣孝子之本心也陆秀夫位为宰辅虽在危难俨然正笏如平时语及国事以袖抆泪朝衣尽湿其在帝前犹手书大学章句进讲此岂一息忘君者哉兵既败乃仗劔驱其妻子曰而去怕我不来则固无有家虑矣然后登御舟与其主同死斯亦处死之得其道哉世固有患难之际俾其妻子以赴水死而其身乃不免于迁延避就是诚负其妻子者矣斯不亦公之罪人乎呜呼大节人之所难善名天之所靳故有奋身于生死之际而其名乃与天壤相弊若公者何其少哉 

　　书夏承遗文后 

　　按朝散夏公出处大略见中大夫周公撰夏主簿墓铭主簿朝散公父也若郡乗所载本诸宋史集既得兼考而备存之今观其着舒周唱和序详赡整蔚实为能文之士即其文而求其行固君子之所动心者况其所争根枯皇族一事寔出于忠义者乎周公载主簿有文集七十巻其七子皆业儒或预荐太学而今皆不可考证矣尝従故老问之莫知其子孙为谁何夫仁者必有后若夏氏者何其閴焉无闻也耶呜呼悲哉 

　　题周遗集后 

　　谨按周氏为吾乡望族自宋有国以来一门以科第显者八人而自正议公讳造者始处厚温厚师厚则造之子也锷铢则造之孙师厚之子也焯则造之五世孙坦则造之六世孙也衣冠盛事录备着父子兄弟之目而预乡荐者有不尽书亦可谓盛矣造即银青公锷即中大公铢即承议公也中大公直亮方正元符上书奋不頋忌其在元佑奸党余官之目固为公之不幸然当国家将乱邪人指正为邪其势有不可遏者而公得与司马公诸先正同列实与天壤永埀不朽其非公之大幸乎宋社既墟衣冠世绪多就零落而周氏保有二三百年诗书之泽有如一日斯足以见忠臣正士之报矣予尝过其家得中大夫鄞江先生集附承议公所著二十巻及银青公遗文一篇遂得次第辅之而其它有不及见矣惜哉周氏裔孙名宇字伯生者去中大夫已十世矣克自饬厉楚楚自将读书为文有法度自着家乘以传是所谓能世其家者周氏之兴信乎未艾也书曰绍闻衣德言又曰迪惟前人光于周氏深有望焉 

　　识録王惟贤春秋指要序后 

　　真幼过庭时先教授府君尝称惟贤王氏经学文艺有过人者今观春秋指要二序会众说为一家诚可谓博矣若其夏正一说则吾乡太师存畊赵氏奏议实主之而东发黄氏日抄读春秋一书则又多有取扵岷隠戴氏者也二序前称钦若天时自岷隠始后称黄氏考证尤备岂王氏与东发生相先后里居宻迩尝有以得其传耶王氏世居境清寺后今其后嗣已絶独女兄适赵氏者年九十余以死当时不及徃拜而问之故其一家父子兄弟文献之传皆不可征独指要一编则先祖蒙隠府君尝手自缮录某幼习经先君实以授之故其可见者仅止此云 

　　识录先祖杂着后 

　　某徃年尝闻卓先生习之曰吾既冠时师事汝祖蒙隠先生先生早以经史论策有声而尤工扵俪语晚歳专志古学每拾片纸细书顷刻成文求者立以俟在庠序间凡庆贺宴饯官所命藁者多出其手大槩辞取达意工拙勿论也汝祖之学嗣而弗絶实在尔兄弟乌乎勉之哉某受而识之重惟先祖文行一乡推重至今人能言之其所著曰蒙隠藁者凡十余帙其为赵氏甥持去及藏于先叔父者皆泯没已乆家所存者仅残编断简之一二而已尝会粹而甄别之凡十有二巻謭焉弱资先泽一线之微凛不自胜其能无媿于长者之言否耶兹所录者诗文大小四十篇自先生以上若国子进士公监仓公皆有著述厄于兵燹不可得而详也 

　　记春秋后传 

　　永嘉陈止斋先生着春秋后传立意精微措辞简当其论世变有若身处乎二百余年间然其中亦有违戾自相抵捂者是以明经之士论据事直书者多致疑焉吾乡楼宣献公尝为先生着序引而清容袁公谓宣献晚年悔悟自焚其藁今其序引与传俱传其亦可以会其旨趣之归矣哉 

　　跋史观文与従侄菊屏君帖 

　　此宋观文殿学士谦斋史公贻其从侄菊屏君者也其所谓松壑即赵太师郡王存畊之子孟传官至沿海制师与公亲厚菊屛求公具书松壑葢将为入仕之地者而公乃为之委曲如此后菊屏实以公知处州明堂恩得官麻城主簿歴平江司户阶文林郎而止则公终始亲亲之恩可见矣传曰岂无他人不如我同姓其公之谓乎 

　　跋史忠清公贻其兄判部尚书墨迹 

　　故宋史忠清公丞相卫王次子理宗念其家旧勲特眷厚之仕至同知枢宻院事其薨也赐龙脑水银敛以一品礼服累赠太师世臣之盛者时莫与比公平生事业不槩见实能念及亲族尤爱仲子菊屏君菊屏则忠定越王母弟知江阴军渊之曾孙即公所与判部尚书书中称六一侄是也卫王在日常欲命菊屏为待制后则其为人盖可想见而公屡以明爽可喜称之至欲命之以官职不待有请于尚书戸部也所以迟迟者正如书中所言尔继而公奉书丞相永国公请以第四子会卿所受卫王解政恩改奏回授菊屏之入官虽不以此而公亲亲之恩于是可见矣世之尊官大臣以功名富贵自矜视其族之贫贱如不知相识甚至奴隶而役使之少不如意辄詈辱斥逐有终身不得至其户限者多矣欲望其出一手力援引之可得哉吁此公之所以为厚也与某以晚生托壻史氏得见公所与永国公书及会卿绫诰一通因着菊屏墓表特书其事而其所与尚书手帖则以归公之従曾孙公袭俾永手泽之传按史氏自三相外为侍従者无虑数人此书尚书不着名号以其时计之岂大资寿乐公也耶今固不敢质言用取征于世家文献之君子若书中所称和仲则习庵先生陈公埙盖史氏之甥菊屏尝师事之其歴官行事见宋史列传云 

　　跋李西台墨迹 

　　李西台书擅名一代其弟子秦玠尝语欧阳公以为学张従申书源流盖可考也今观此书盖其意有自得而不拘拘于古人者波磔云乎哉 

　　跋易元吉双獐图 

　　易元吉画獐生动意态妙絶古今前代遗老若端明参政古浯文公暨呉兴赵氏应钱氏舜举已尝审定其迹无可疑者然皆以画言之独陵阳先生大理于公以为秋风槲叶呦鸣相命自乐其乐而人得狎玩之者迹其物性之自然也至戒其深藏决逝勿为射士所得者推乎仁心之爱养也呜呼此所以为先生有道之言欤 

　　记董秉彛先生文集 

　　按董先生秉彛杂着一什多乡里朋旧赠饯唱酬之辞夫士之立言成文盖其学问之充心声之着有如此者以秉彛弱冠即以文鸣使当时有气力者引而置之台阁当礼乐制作之任与诸公驰骋上下则其所著岂特如是而已乎世之敝心苦志于文字者盖欲见之行事传之无穷也然其命之不淑时之弗利而寿之不永者岂特一秉彛而已此予所以重为之悲也秉彛之死金华黄公既铭其墓而豫章揭公复为着集引固足以慰秉彛于地下矣而乡士之论秉彛者以为文主于气秉彛气短不寿亦为知言者云 

　　书李节妇王氏诗后 

　　古节妇见经者二卫共姜録于诗纪叔姬书于春秋女妇之贤独共姜叔姬也耶盖妇不二天人道之常固有不尽纪者矣若共姜迫于其母叔姬不归宗国而归于酅此处正而出乎其类者圣人取之所以为天下后世之为人妇者劝也同郡李节妇当其夫友杰氏之殁既不肯归父母之家而又不为宗■〈尚阝〉之言所惑乃抱伯姒之子以为己子誓以死守庶几扵古节妇者矣至其旦夕之间饘粥不给亦不以语人乡人有戴生者自海上以米馈之是虽不足以频续其有无然其区区好义之一端在节妇亦不必辞矣予友陈子浩既取诗春秋遗意为之咏歌以显节妇之行若生者可不因使之表见于士君子之间耶子浩与友杰为同志交谊笃生死兹又为节妇经纪其家世必有执笔之士为之特书者予也愿拭目焉 

　　题张南轩先生手札后 

　　（栻比者祗拜钧翰宠报下情不胜感激（阙）） 
　　前宋士大夫徃来书问皆有定式其首多不署其人字号爵位而惟见于三折外封若南轩先生亲书手札可考也今外封既亡其全集世亦罕见不知曾载与否无以考其人为谁何然其曰运动枢极体貌益隆精神折冲何逺不屇又曰备藩岭右正托荫余此必自宥府连帅上流者按先生忠献公长子初荫补右承务郎孝宗即位忠献奏为书冩机宜文字以军事入见诏为直秘阁后复以秘阁知静江上经略治状则淳熈改元之初元也此书之作其在斯时乎旧制直秘阁为卿监出带八品职名承务郎为小京官従九品阶即先生初荫之官也以阜陵去文武阶左右字故右字不书先生筮仕十余年四典大州而旧阶尚未改转岂未经磨勘有司者之失也耶夫自南渡中兴以来先生以道德文学为己任交际之间实以诚敬为主故其揄扬称颂着扵言辞者如是此圣门大贤之气象后生小子所尝观感而慕效者也呜呼休哉 

　　跋史越王进陈正言禾四经解札子 

　　宋右正言陈文介公某政和间以童贯与政引裾强谏帝留所碎衣以旌其直后坐陈瓘子论蔡京得罪除名至绍兴时复以秦桧沮抑未及昭雪孝宗朝史越王当国乃上其所著书请赐恤典帝为嘉叹命藏书于秘馆嗣后显官美谥实王发之夫公以硕学高行生死厄权贵向非侃为帝言九原之气终不得伸矣某生也晚窃好论著前代人物典故至观公引裾一事人以辛毗比之诚不为过间尝辑四明文献集求公遗文则散轶已乆今歳以秋试乡贡如钱塘见售公易传者惜无金不能得归语其七世孙讳璇字符良者元良意甚恨怅将凂人购赎暇日阅旧藁有越王进公四经解札子一通深叹大臣告君有以彰显公之大节者如此乃录以遗之元良葢有志于先世者也 

　　跋史观文贻其従侄司戸世卿书 

　　史氏父子相继至观文公荣显富贵克承先泽然在当时犹有佃者背主擅使及小人奸计诬妄者况其后来子孙不振时耶公作书俾従侄司戸致意制幕其于门戸之事委曲如此足以见其不挟贵所称履斋则制帅判府丞相呉公潜云 

　　跋史连州挽诗及书后 

　　按奉直公一之系太师宋皋先生讳渐之孙知郴州弥应之子而齐国文靖弥忠之侄也公尝知连州与司戸有叔侄同门之契司戸之死公既为诗哀挽复作书以唁其子至诚恻怛词意蔼然足以见古人忠厚气象矣后世有号同宗而死生不相顾者彼何人哉 

　　跋史氏父子问遗帖 

　　按前观文公问遗帖为公亲迹至其赠赙之礼奠祭之文公实署名其后送殡一帖则公之子寺丞公承事聨书者也司戸平生为公爱重以公恩泽得官其疾其卒其葬而公与其子所深致其厚者如此敦叙之义足以风厉薄俗矣 

　　跋文林郎史世卿诰 

　　按宋史德佑二年三月丁丑日三宫出降此文林郎诰在其旬日间所授者其无印署岂事势仓皇而有所不暇也耶是足以发黍离之一嘅矣 

　　题洪制帅焘亲帖 

　　按洪公焘临安人内翰端明学士咨夔之子与其兄勲俱以才名见知扵世号天目三洪在宋季尝为沿海使与史氏实有亲契今观所与司戸二书纸墨之精实可以想见其为人矣 

　　题史忠清公帖 

　　予与史传叟氏同阅此帖传叟以集贤为督相永国公大资为齐国文靖公予以史氏家乗考之淳熈四年文靖除资政殿学士已而告薨集贤虽无考证然以上一句语势观之则集贤为永国无疑书中言集贤已颁夺情之制当须急遵承圣上眷倚之意必不俟驾于同宗属望之心厚矣其如当时士大夫公论何 

　　跋史氏官诰及忠清公亲帖 

　　按史会卿承奉郎诰一通会卿为卫王孙忠清公子会卿既早世忠清欲以其泽与宗侄世卿改奏回授且奉书丞相永国斡旋成就其于亲亲之意厚矣至于忠清答世卿催改奏文字有丞相不纳等语又谓吾侄疑御前取秦元奏陈但禀集贤于奏事之暇略扣圣上圣上必须明谕则其间固有曲折难成者岂当时国家定制有所妨也耶永国既以外艰罢相忠清继云薨背改奏之事转成无用嗣后世卿以观文公知处州明堂恩始得官累迁文林郎而宋社亦已亡矣是诰是书今为史氏家传真以门壻获得拜观辄论次其后以取正世家文献君子云 

　　题孔子庙临帖 

　　虞世南孔子庙堂碑欧阳公辨论已定此系太仓仲士敏临冩以寄者虽波磔殊为失真然足以见其用意之勤乃装订成帙俾儿子东升习之若其源流所自则赵周二公跋语可考谩书以识是时予以计偕将如京师云 

　　荥阳外史集卷三十八 

　　●钦定四库全书 

　　荥阳外史集巻三十九 

　　（明）郑真 撰 

　　○题跋杂识 

　　同年录后跋 

　　科举之设尚矣三年大比肇自成周汉晋隋唐因革不一迨宋尤号为盛国初每歳行之嘉佑易以间歳至治平中以三歳为定我国家诞兴文治经术取士既仿姬周而复用宋初连歳之制盖求贤审官惟恐不及初不以常律拘也洪武壬子秋淛省遵承诏旨合九郡之士试之得四十名上诸京师而真忝以末学获在首选既归明求诸进士之文辑为同年录既而客有自钱塘来者出示郷闱小录名号爵次因得取正而按察佥司吉安刘公序诸篇端厯称前代得人之盛所以奬厉后学者甚至可以见我公之用心矣呜呼使为进士者咸能以公之心为心则于朝廷设科取士之意其庶几乎因录之末简用以自勉云 

　　题赵仲穆马上挟弹图 

　　宋李伯时画马人谓其洞入马腹若呉兴赵氏仲穆所画生动意态尤为神品伯时不专美于前矣今观马上挟弹图偃仰步骤殆寓畋逰之戒观者当于意外求之毋徒以画言也后学荥阳生郑某书 

　　题倪主事试中所业及日办事迹后 

　　士之为学明体适用而已有其体而不见诸用奚可哉今观松江倪士恒氏试中疑义辞意允称既以见学术之正而其官守日録细大不遗又以见事功之勤是所谓明体适用者耶其能奋身自拔而见用于盛时也宜哉 

　　题雪寮诗巻后 

　　古之所谓世其家者非以穹爵厚禄也文献统绪之传道德风流之雅盖有赖焉南昌聂氏为故宋儒族其先名子充者以科业称与其子元老孙仲贤及仲贤之兄弟十有二人同试于乡文学之盛萃于一时而仲贤尤克承祖父而有声者也在穆陵朝丞相履斋吴公尝扁仲贤读书之所曰雪寮百余年来嗣其业者相承不废有名坊字复性者为仲贤之四世孙去子充七世矣构堂数楹取雪寮旧扁署之教二子鉴钟従师授学钟以某经中洪武壬子江西秋试乡贡进士选且将进而用之扵朝矣呜呼文献道德之懿其不在是也耶夫物之至白者莫雪若也士之于世以清白世其家而不污于流俗其不如雪矣乎昔者堂构轮奂之美仲贤作之而呉公为大书之所以贻后人者其意至深且逺也后人而不思所以继承之则世泽之存者殆无几矣乃今复表而掲之俛仰先哲百世一日也其不有以耸然兴起乎吾知其名显者绳绳不絶矣传曰绍闻衣德言又曰尔尚迪前人之光其复性之谓乎予以淛江进士计偕京师与钟相遇闻其备言所以其友蔡象贤以是巻来因书以归之 

　　跋乌先生序陈氏孝友巻 

　　父母兄弟为五人伦之目人能孝父母友兄弟推之于君臣夫妇朋友之间无所施而不可者昔者夫子称闵子骞以为人不间其父母昆弟之言而先儒以其孝友之实积于中而着于外者如此今观慈溪乌先生序陈氏叔铭孝友事委曲详备有以见叔铭能知人伦之重矣其为公矦所知而参赞列卫也宜哉 

　　跋吴兴赵公临褉帖 

　　吴兴赵公书法冠天下识者谓其于晋唐诸公克集其成今观公所临禊帖深得右军之妙抵掌孙叔敖殆谓是邪 

　　跋西旅献獒图 

　　此西旅献獒图也其当周太保作戒之时乎观其人物之异服饰之别盖其生禀习俗使然而皆有恭敬向慕之意有以见明王谨德万国咸宾矣后之作王会图者其有取于是也耶代孟先生 

　　跋蓝采和升仙图 

　　按濠梁志仙释传载蓝采和踏踏歌一阕言采和一日即市楼饮酒有五色云覆冒楼上乘云而去今通真观即其地也歳在丙辰观毁扵兵燹主者王兰谷去之江南事定兰谷复归为治祠宇奉北极真君像绘采和升仙图并刻踏踏歌以传是其志行清修慕古仙人神而従之者欤（刻石观中） 

　　跋云闲诗卷 

　　真读中都太守严侯自着云闲诗一章何其属辞之精寄兴之逺哉方侯家居従容无事与世相忘固若云之漠然扵山谷中矣羣雄鼎立强邀屈致不得已为一出殆有如云之浩荡飘忽自北自南随其所之而已尔及如飞龙在天位登九五然后躬城社之寄成霖雨之功侯之心固以是为偶然耳而向之所谓云闲者自若也然则侯其可以形迹求乎哉夫观诸物者观诸人观诸人者观诸心君子于是知侯于云有合矣诗曰维其有之是以似之其侯之谓乎 

　　跋谦斋巻 

　　谦易六十四卦之一古汴黄德明氏取之以扁其斋居是其用易者欤会稽杨铁崖先生为之铭所以期之者甚至卒章有曰以能保我子孙黎民于无穷噫非谦德之至盛其孰能与于斯哉夫地中有山谦卦之象以崇髙而处卑君子象之所以损过以补不及者固有当然之则矣德明中原望族歴任南北殆将十年卑而弗志于髙损而无意于盈政化所及民有遗爱庶几于谦谦君子矣虽然谦者君子素履岂曰保其位云乎哉传曰谦以制礼德明即是用力焉所至可量也耶杨先生推其效而极言有以也夫 

　　跋唐十八学士夜宴图 

　　此唐十八学士夜宴图也其弘文宿直之暇乎衣冠人物其雄伟不凡如此哉若其器用之备品馔之丰皆有以极夫燕乐之情焉其诗所谓不醉无归者耶方是时太宗以秦王天策上将开府际会风云千载一日也诸公论思献纳所以图报其上岂以暮夜樽爼従容饮笑而或忘之哉览是图者可以想见有唐得人之盛矣 

　　跋李后主观奕图 

　　此南唐后主李重光观奕图也世言奕碁如用兵一着既失危亡因之重光承祖父之业保有江南其于理国之术踈矣兵家胜负之机既扵观奕见之然不能修德自强以底于亡异日肉袒请降视夫向之游惰縦目于碁奕间此何时耶彼何时也耶 

　　跋周文矩画琉璃堂图 

　　按松江夏氏图绘寳鉴周文矩金陵句容人事江南李氏为翰林待诏画入神品尤精于人物楼观此琉璃堂图行笔瘦硬战掣类其主重光书法信为文矩所作琉璃堂莫知创始意者江南僻在一隅穷奢极丽土木之工过为此制故文矩得用意于毫楮间也耶呜呼是可为鉴观矣 

　　书吕朴卿春秋五论 

　　传春秋者自左氏公榖胡氏之外凡千百家大抵以褒贬赏罚为宗独文公朱子以为圣人光明正大不应以一二字加褒贬于人直言其事善者恶者了然自见名世大儒若四明太师郡王存畊赵公深得其说着奏议百余巻在穆陵时于进读恳恳言之温陵朴卿吕先生出与赵公相先后其学亦本朱子有五论以发其端有集传及或问以辨析其义旨趣之归于是诸说之破碎支离者不足论矣自是而后赵氏之学再传而得同郡程时叔氏程氏本义尤有取于吕氏者也真自早歳以先训习是经间辑集传集论二书凡有出于独见而不惑于三家如吕氏者细书其下盖有以见儒者穷经切已之学而不专于科举利禄为心者洪武壬子忝冠淛江多士选典教中都之临淮以使命至虹县而南海孙进士蕡仲衍适簿是邑相与论吕氏之学葢有合焉既归书五论以遗之仲衍其必因是而得圣人之微意矣哉 

　　跋欧阳率更九成宫帖 

　　欧阳率更醴泉铭世所盛传然重模迭刻失真已乆此系陕右石本笔法有特立不挠之势人以是为贽求着文者予笑而受之因装潢成帙以寄儿子复升云 

　　跋虞世南孔子庙堂碑 

　　予向与周止斋论虞世南孔子庙堂碑旧刻至春字磨灭不存后是者殆其曽玄矣相视一咲此在陕右名三段石虽非旧刻而穏重俨然有冠冕佩玉气象亦足以穷波磔之妙矣 

　　跋皇甫君碑 

　　欧阳率更书如大将持戈有特立不挠之势若皇甫君碑尤世所寳玩者此系陕右佳本后磨灭不存者剜去之恨不得见其全耳 

　　跋黄府史传 

　　传曰死者人之所恶也孰肯舎生而就死哉然死有重于泰山亦有轻于毫毛视夫义之所在而已黄府史庐陵一椽尔非有专城方面轻重安危所系冦盗之来虽弗死可也而卒至扵愤詈再三以死是盖知夫义在殉国初不计其身之贵贱禄之厚薄也昔睢阳既陷张巡谓南霁云曰男儿死尔不可为不义屈霁云曰欲将以有为也公有言云敢不死夫云职为偏禆义当同死然亦巡之义有以激之若庐陕之难空一府遁去而府史独以死当之岂非人所难世所罕哉孔子谓杀身成仁者府史其庶几乎传以传之非耶 

　　跋贝先生胡敬德字说 

　　能敬必有德春秋晋大夫之言也数千百载之下紫阳朱夫子即河洛诸说而集厥大成其开示后人无以加矣今观檇李贝先生着四明胡敬德氏字说以操舟涉险为喻自为一家之言夫出险于无虞蹈险于不测诚有敬怠之分且天下之险莫海若也予与敬德同居海岛上其于涉海而卒蹈于海者固尝目见而耳闻惟先生能形容而发挥之此立言之士所以有关世教也敬德慎守而始终焉则于以字配名之义其庶几哉 

　　跋宋学士送吴教授诗 

　　予读此诗词如雅颂非宋公不能作非呉先生亦莫克当也其治世之音矣哉 

　　跋呉教授义孚招客疏文 

　　洪武九年闰九月初九日中都鳯阳府教授呉先生义孚书疏文肃客饮酒翌日客至皆先朝缙绅文献遗老酒酣予起执爵先生诵其文在座者皆倾听尽欢而罢予辄效先生而为之辞曰定时置闰九阅月两过重阳会友以文十余人摠为上客惟先生之扬觯类司正之致辞于胥乐兮允为好也醉以酒饱以德蔼令闻广誉之施忠于国孝于亲有于语道古之意既成因语先生曰齐谐鄙俗书生习气置之不复道也明日诸生有传先生之藁者谩识其后 

　　跋程羽肃行巻 

　　君子赠人以言所贵于言者以其有所劝勉警厉益于人耳程羽肃由涿州守左调扶风丞天官以示殿最也羽肃不以卑且冗欣然拜命以去翰长宋公既为文以赠而孙氏仲衍蔡氏宗黙皆本其出处诗歌叙述不以颂而以规所以为善言也羽肃克蹈斯言于国家慎选责成其庶几乎夫殿最者赏罚之权衡唐虞考绩之法周官三歳大计羣吏之治古今不异道也今日之殿异日之最頋所行何如尔扶风在汉为三辅视涿尤为重地羽肃不负其为丞斯亦不媿于为守矣殿最云乎哉 

　　跋汉高祖大风歌碑刻 

　　真尝以公使至彭城登亚父冢西望丰沛慨想汉髙祖兴王旧迹及预纂修九郡图史得载所谓大风歌者夫其蹙秦灭项醢彭诛黥来归故乡贵为天子富有四海与父老儿童悲歌击筑有安不忘危之意其帝王之雄哉厯千数百年今圣天子龙飞淮海定濠上为中都而丰沛为彭城属邑在畿甸之内与汉祖先后相望歳时归幸以赐以劳不特歌大风以侈一时而已呜呼盛哉览王矦之章者亦可以壮今古之怀矣乡友傅佑知沛县以石刻古篆见遗谩识于后云 

　　跋孔子庙堂碑 

　　虞世南孔子庙堂碑传刻甚众首题有大周者为甚古盖碑额相王旦篆题相王在武后朝为藩臣易唐为周相王従而附会之唐既返正碑遂琢去其角后刻者皆仿是予闻博古君子松江夏先生士良实云此在陕右名三段石较之古刻不啻曾玄而亦可以得古人笔意所在矣 

　　跋栁州罗池庙碑 

　　右韩文公栁州罗池庙碑中书舎人沈传师书传师居典诰之任功业载唐史列传其书与公碑流传至今信斯文之不朽也耶观其笔法顾盼有情而结构不窘殆得欧薛微意信为能书范石湖谓米元章尝学传师书至及晚年始入太令之室盖知传师者也栁州府知事孙原哲予同乡人尝学扵先君子以书附此碑来濠梁求予着清白轩记予重其意装潢成帙寄儿子复升为学书之一助云 

　　跋九成宫碑 

　　欧阳率更所书醴泉观铭曰在今麟逰即九成宫旧石刻也昔人谓率更貌寒寝陋而敏悟絶人其书劲险刻厉正称其貌今观此碑用笔坚劲如直臣正士规行矩步有中立不倚之势予在濠得之因以转寄乡友李辅仲氏辅仲学于先君子博学好古尤知书法必有以辨之 

　　跋永禅师真草千文 

　　世传永禅师书骨气深穏体兼众妙精能之至反造踈淡如观陶彭泽诗初若散缓不收反复不已乃识其竒趣信知书者也今观石刻千文用笔妍媚遒劲深得右军笔意其盛传于世而为人所爱玩也宜哉 

　　跋颜鲁公多宝塔碑 

　　蘓长公论颜鲁公书雄秀独出一变古法后之作者殆难复措手世盛传其大字稍少而楷者独多宝塔碑耳碑系南阳岑勋撰勋之文不槩见而此文乃以公书得传其斯文之幸也耶 

　　跋定陶石本孔子庙堂碑 

　　此济南定陶县石本也县有是碑不详所始至正间黄河泛溢碑没入水中县尹王瑶叔玙埀意斯文俾夫工拽出之复立诸县治石文理若银星日出光曜天阴辄湿润水流如缕亦其异也文人嘉兴盛起潜为予言之碑画视陕刻颇瘦较之锦江石本则相伯仲云 

　　跋九成宫碑（送王叔逺先生孙驯骈二器） 

　　予徃见胡先生仲厚讲授弟子时临欧阳率更九成宫碑波磔之精辉暎毫楮客居中都怀想风流恍二十余年有如梦寐偶得陕右石本系太宗时旧刻敬致逺意夫先生焉用此哉姑以贻二令孙学书之一助云 

　　跋皇甫君碑 

　　晋人书法至唐而变欧阳率更寔得右军兰亭笔意所书皇甫君碑遒健坚劲识者定为晚年所书信矣碑在今西安府学 

　　跋禇河南书 

　　禇河南书下笔遒劲得王逸少体魏征为太宗言之而后之论者谓其清逺萧散微杂隶体其为善鉴者哉 

　　跋九成宫石刻 

　　九成宫在陕右骊山唐时故宇尚存率更所书则在今麟游碑仆为三段以木匣构置于地太宗时刻也率更书学右军书法至率更而变而此碑八法实得之兰亭予与鄱阳周先生克复夜宿论及之时霜月满空残灯明灭不知为羇旅也翌日书以附乡友徐子民氏子民尝従先君学书隠居教授弟子常数十人必能深辨之 

　　跋王景彰行巻 

　　此怀逺邑大夫及寓公寄士赠王博士奔父丧诗也夫见星而行见星而舎奔父丧之礼也王博士罹此大故其情亦云亟矣诸君子所以发其哀思者何其従容深至耶噫其秉彛好德之良者欤 

　　题孔子庙堂碑后 

　　虞永兴孔子庙堂碑传刻甚众首题有大周者甚古碑首系相王旦题相王即睿宗也武后尝立以为帝已而被废为周王嗣者九年为相王者十年武后易唐为周相王题额用大周国号唐既返正碑遂去其角后刻者皆仿是碑葢永兴官著作郎时书撰距武后大足长安间逾六十年安得相王书碑额耶此必先有其人至武后时重刻因易以相王耳予闻夏氏士良言之虽未敢必然亦传疑之义也士良松江望族好古博雅旧时尝用白金五十两购一善本来濠梁减原价三之二以售天台戴颖仲戴已谪死嗣而守者其谁哉每为惋惜此在陕右为三段石又名王彦超本较之古刻寔其曾玄亦可以得八法之妙旨张士信在吴爱学虞书多士慕效之时陕右阻絶若兹者视之不啻宝玉然则斯文之好尚其亦在上者有以鼓倡之耶予客居得南北刻数本辄辨其所自出因以得于夏氏语书陕刻后以寄里友陈子云氏并求教于郷先达君子云时洪武十年五月既望寓中都郑真识 

　　题永年郭先生行巻后 

　　永年县博士郭先生頥卿以通经博古征广平府教授呉先生士英着序以赠之始终大槩以圣朝崇尚斯文为士者上体圣天子之心其于属望盖拳拳焉可谓得古人赠出与处之道矣頥卿入天官以告老归复教职与士英敦叙旧好菁莪乐育所以上报吾君者庶几不媿斯言哉予与士英同里闬乆不见其文读之再三因书二诗以赠頥卿且为士英致意云白髪如霜告老还故园秋菊正班班相逄却咲淮南客望断瀛洲海上山文明盛世照三台博士重欣教席开为语延陵呉季子好令多士咏台莱 

　　跋虞永兴公孔子庙堂碑旧石刻缺本 

　　此陕右旧石刻也识者谓其深得永兴公笔意今王彦超本是就其中翻刻者世传永兴此碑在唐则天时所刻首题有大周二字者为古于今已不可得其在元至正间夔夔子山所进金圈儿本藏在秘府亦不可见其为人寳玩若此者殆亦不多也予同年友三衢徐景颜教席颍上以通经博古征至鳯阳府辞归着序以赠临别出此为润笔虽非完本譬诸缺圭半璧得善琢者当别为美器况金石所刻八法之精不啻寳玉者耶得其一二习之亦可造其微矣因略装辑寄儿子复升使谨藏之以为异日学古之一助云时洪武十年歳次丁巳嘉平月朔日荥阳外史姓某谨书 

　　跋欧阳率更九成宫碑 

　　右欧阳率更九成宫醴泉铭乡友知咸阳县事臧九畴所寄碑在今鳯翔府麟游县唐太宗时故刻字画日就磨灭而凝重劲正如见率更于数百载上视江南诸翻刻锋铓削露髙下居然可见九畴在陕右以能书名其寄此帖深寓古意用转寄弘道李君弘道方以八法教学者于此能契其要矣 

　　又 

　　虞文靖公论欧阳率更书如深山道人肌肤若氷雪绰约如处子者以其瘦硬通神之可贵也醴泉观铭外坚正而内混融寔得右军兰亭笔意虽渐就磨灭殆如见肃肃其容正襟为宫僚时也予客濠梁海州学正刘先生南金求予着事物提纲序以此帖藉手遂书以寄乡友俞茂弘云 

　　跋范太史五体千文石刻 

　　宋髙平范太史五体千文山阳沈生在新购得之临濠宋人书法以薛绍彭米元章为首称今观此帖汉唐之法无不备具其何慊于米薛哉在新临冩之余当有得八法之妙毋徒为箧笥寳藏之秘也 

　　跋三藏圣教序石刻 

　　右三藏圣教序石刻拓本唐僧怀仁集羲之书识者以为深得右军笔意夫心经于佛书为最古梵释之学莫先于此其与吾圣门全体大用之说异矣唐之太宗亲御翰墨制序以传创业之君慕佛如此后世子孙固有迎腐骨入禁廷求福田利益者矣名士大夫不求其本乃欲人其人火其书可不可哉 

　　跋醴泉观铭 

　　欧阳率更所书石刻如皇甫君虞恭公等碑用笔皆同而精神丰采则异矣岂非所书之时有先后耶醴泉观铭今在陕西麟游县虽磨灭已乆而浑厚劲直之气殆如见其峩冠肃容为宫僚时也 

　　先伯父府君谱系后録 

　　先伯父府君姓郑氏名孙字以承先祖考学録蒙隠先生长子也为人精悍短小动如礼法人严惮之博学颖悟日记千言蒙隠公朝夕坐堂上取经史训迪诸生府君侍侧听受不倦他所不及识者辄先解科举未行故家子弟以诗赋论策相尚府君援笔立就每出一篇则咸以为不及也前太学生黄君（阙）时寓居于舎之东偏其为诗文多用古语府君笑而指摘之黄君不以为忤亟称之年二十以疾卒蒙隠公为丧服卿士大夫咸出涕监察御史王公余庆少与为友为诗歌什以哀挽之后按节四明尤悼念不忘云葬鄞县桃源郷先茔之侧不娶无嗣时先考处州教授年十二自幼至老言之必涕泣歳时丘墓则徘徊松栢间不忍去尝以春秋三传及胡氏传他书俾子真曰吾兄书无不读而此书者尤其苦心精意而不已也传其学而承其祀其有望于汝乎又曰古者重宗法吾兄所谓继祢为宗者也以吾子为之后不絶其宗而已茍日逺日忘于二世三序则吾兄为不享矣忘亲之罪其孰当之及疾革将属纩呼不肖驹等曰自吾父来后郑氏宗祀不絶如线吾长兄不幸早世尝以次子真类之俾为后继因循至今者葢有待也今吾目其瞑矣不可使吾兄无后扵郑呜呼汝念之哉驹等衰绖之中黙思此言辄恸哭陨絶以为先世以来贫而且贱固非有资产之利与禄荫之及也而先君所以眷眷不忘其兄岂非念其宗承之重而人道莫大扵继絶欤为人子者岂忍舍所生而后所后哉而所生父母之名终不敢改焉庶几以为恩义之两尽也传曰君子之泽五世而斩意者郑氏其复有人乎因书于家乘之末使后世知先君于兄弟父子之间所以致其重者如此伯父君有文集为邻人胡氏假去不存此尤先君所深惜者也其生死葬月日皆不书 

　　荥阳外史集巻三十九 

　　●钦定四库全书 

　　荥阳外史集巻四十 

　　（明）郑真 撰 

　　○题跋杂识 

　　书盘峰先生墓表后 

　　予读元故侍讲黄公着盘峰先生孙公墓表窃有感于心宋至咸淳间权奸擅命强敌构兵剥床及肤之时也先生以科第显而弗得在尊位其为硕果之君子乎当时缙绅之士号知先生者若王公龙泽对策以舍和吐气为说附会贾氏遂取上第逮仕北朝官为台豸出处大致殆无足言方公虚谷上十可斩之说得领郡符不旋踵降敌复领守事言与行违士论羞之与王公无以过也留忠斋由状元至宰辅不能出一言效一策以救其危乃従瀛国入觐复取显宦视先生有愧矣独则堂家公以清节着其不署降表首为文丞相所称虽以祈请使北终不受爵命居河间讲易北方学者师尊之归殁临安遗爱在民有不忘者扵先生其志同道合者乎先生与诸君子生相先后而同仕于朝运去物改其富贵也非有攀附之荣沦落也不失久要之谊节义天下大闲惟先生守之终其身是岂不足以扶世教敦薄俗也耶侍讲公论著其平生而表之墓隧宁有浮辞溢美者乎子光王君侍讲公高弟已而复以铭其弟求心翁一门师友之言为天下后世取重孙氏伯仲文献之传其不朽矣哉 

　　跋彩烟杨氏族谱 

　　予尝习谱系学杨以邑姓周伯侨之裔号杨侯系本轩辕世家弘农汉太尉震其流派也自汉至宇文周胤祚乆逺普六茹由隋公受禅杨氏遂为天族贵莫与比今越之彩烟者相传为隋荣王之后葢自三评事以下次第可谱凡十有三世夫万物本乎天人本乎祖黄帝子孙有本有支分封别姓散满天下传数千百载以至于今日殆不偶然也彩烟之族知其祖之所自出始扵荣王庶几木水本源之义矣后人嗣而承之足见世胄神明之盛而其族之亲踈逺近与其人之贵贱贤愚因可考证岂非古者维持宗姓之法欤昔荆国王文公谱临川许氏天下后世诵其言而信之杨太史秉喆叙彩烟族谱文雄事实无媿前烈士大夫乐道人家世者孰不取证于是哉 

　　跋番阳范氏宗谱 

　　士大夫家敦睦之法莫重于立宗立宗莫先于叙谱谱所以辨昭穆明长幼分逺近也世异事殊仁义诗书之泽微忠信孝敬之道缺大家巨室有铁垆步之讥家世图谱狼藉废弃至于贵贱分殊亲踈势隔遇诸道涂如不相识其有能追念本始而克尽其情者乎呜呼古者九宗五两之法既已废矣有能叙其得姓之由自源而流由枝而叶以永一家之传岂非先王遗意哉番阳范氏系出高平家于蜀西始祖招在唐时为番阳守黄巢之乱徙居乐平岩前招之子镵为都大司官领众攻巢战胜罗婆桥旋师屯岩前卒死之唐封为忠勇侯庙祀不絶自唐歴宋以至于今日数百余年以诗书守其世祚寔忠勇之报也有某字仲暹者好学而文际今兴运以秀才征入太平府（阙）县簿升平凉静宁州庄浪县丞尝着图谱自番阳府君以下官阀世系歴歴可考范氏子孙守而勿失虽千万里而远千百年之隔一有会合亲亲之义将悠然而生矣其为敦睦之计何深且逺哉予家四明先祖学録公亦以范氏式斋従孙来继式斋事宋宁理两朝累官至文华阁学士工部尚书赠少师与番阳范氏皆本髙平夫天子建德因生而赐姓姓不可变也支流派演分而为二可不谂其祖考之所自出哉孟仲季同出于鲁向华同出于宋栾髙同出扵齐吾郑氏之出于范木水本源何可忘也予弟竒倅簿庄浪与仲暹为同僚谊如兄弟况宗盟所自可不敦始终之好哉 

　　书昭仁寺碑后附欧阳公跋语 

　　（右昭仁寺碑在幽州唐太宗与薛举战处也唐自起义与羣雄战处后皆建佛寺为阵亾士荐福汤武之败桀纣杀人固亦多矣而商周享国皆数百年其荷天之佑者以其心存大公为民除害也唐之建寺外虽托为战亡之士其实自赎杀人之咎尔其拨乱开基有足壮者乃区区扵此不亦陋哉碑文朱子奢撰而不著书人名氏字画甚工此予所録也） 
　　此欧阳公集古録昭仁寺碑跋语也碑在豳州宜禄镇荒烟野草中拓工罕至碑传于世者少予至正间居四明与博古君止斋尝论及之际圣运典教临淮七年始得于乡友知咸阳县事臧君九畴碑盖朱子奢撰所书不着人姓氏识者以为虞永兴公按太宗朝以八法擅名者欧虞禇薛四人而此碑劲正深穏信非永兴公不能欧公称其字画甚工而不质言其人亦阙其所疑尔公尝言陈隋之间字书极其精妙而自开皇仁寿至唐髙宗以前碑刻徃徃不著名氏岂此碑尚袭故态耶抑尝特牵于事势不得已而书谦让不欲以姓名传世耶此岂予所测识哉因装潢为学书之一助云尔碑在豳州而集古録以为幽州葢幽与豳相类必刋者之误也  

　　又 

　　唐昭仁寺碑不署所书名氏以笔法观之萧瘦似禇遂良劲正似欧阳率更而谨重整宻頋盼有情如端人硕士峩冠博带规行矩步従容献纳于庙堂之上故文忠欧阳公爱而録之而近世士大夫以为非永兴公不能作也碑为阵亡士荐福建寺而作朱子奢之文类六朝俳俪体宏辞广辩不可涯涘而委曲回护尤见笔力文忠所谓自赎杀人之咎者葢在于此观是碑者有以见唐时异教之盛而先王之道日以湮微矣字画之波磔云乎哉 

　　又 

　　唐太宗效虞世南书以为甚似至戬字难于落笔命世南补书帝以示魏征征曰此戈法似世南书也帝服其精鉴太宗天縦多能尤善书法然于世南书终不能彷佛也况其它者哉此碑八法絶类世南其用笔行锋尤胜虽不着所书人名氏识者以为永兴公殆无疑矣 

　　跋李靖上西岳神书真迹 

　　予尝阅武经七书扵李相国卫公问对信其善于用兵今观卫公上西岳神书勇烈之气强毅之词诚可质之明神然其末云斩大王头焚其庙建縦横之略不谓之亵傲不可也夫其语明神者如此则其御士之严可知矣此所以际遇太宗开拓疆土位兼将相图形凌烟与唐家相为无穷也呜呼雄哉按华山为西岳卫公京兆三原人西岳固其郷也然石刻在今广西藤县不知何如予友松江沈文举云其下有宋人题志可考今不可得矣 

　　又 

　　诸葛武侯事蜀汉三分天下身都将相与草庐初见先主论议始终不违其振古之豪杰哉李靖佐唐兴运功名事业与武侯相望视其微时上西岳神书以英雄之略自许亦无一言相背者可与武侯之言并观矣 

　　跋桂阳周府君碑附欧阳集古録后题 

　　右汉桂阳周府君碑按韶州图经云后汉桂阳太守周府君碑庙在乐昌县西一百一十八里武溪上武溪惊湍激石流数百里昔马援南征其门人爰寄生善吹笛援为作歌和之名曰武溪深其辞曰滔滔武溪一何深鸟飞不渡兽不敢临嗟哉武溪多毒淫周使君开此溪下合真水桂阳人便之为立庙刻石又云碑在庙中郭苍文今碑文磨灭云府君字君光而名巳讹缺不可辨图经但云周使君亦不着其名后汉书又无传遂不知为何人也按武水源出郴州临武县鸬鹚南流三百里入桂阳而桂水真水卢溪曹溪诸水皆与武水合流其俗谓水湍峻为泷韩退之诗云南下昌乐泷即此水也碑首题云神汉者如唐人云圣唐尔葢当时己为此语而史传他书无之独见于此碑也 
　　汉人隶法在东南予所见者校官碑与此桂阳太守周府君纪功铭尔笔法髙古尤可寳玩而磨灭不可读欧公集古録论著凡两见其一録如右其言此君检汉书无之今碑石缺不见其名惜乎遂不见于世也南人纪其所修泷水即韩文公所谓昌乐泷者是也至今以为利祠宇甚严云夫兴利除害长民者所冝用心也周府君泷水之绩赖此碑埀诸不朽然则文章金石之传何可废耶按周君字君光下邳人下邳今为鳯阳属州予预修郡史时于人物传不得纪载信乎学不博而文之缺也碑在今韶州府治乡友乌先生继善用以为贶且问曰碑首称神汉者何予曰犹圣朝称圣明尔继善曰然及阅欧公集古録所云亦不出此有以见义理古今所同然也 

　　跋魏大飨碑 

　　魏大飨碑在今鳯阳颍州亳县盖魏太祖飨军之地也世传锺繇所书笔法髙古信繇作无疑三国鼎沸蜀先主以宗室之胄志兴汉室子朱子通鉴纲目大书昭烈皇帝系以汉统后之作史者莫敢异议有以见天理人心所在矣今观此碑目蜀呉为囚为虏岂不夸且诬哉然其甲兵之盛物品之丰飨赉之厚亦足以见武功之成矣 

　　跋玄秘铭 

　　唐大达法师玄秘塔铭栁公权书笔法刚劲严整八法具存如正人端士峩豸正笏特立廷陛而不可屈挠殆与颜太师同出一轨唐穆宗尝问公权书何由善公权对以心正则笔正穆宗悟其笔谏今观此碑则其中之所存可想见矣 

　　跋汝帖 

　　此系汝州刻本记以汝州之印自皇颉至五代帝王名臣篆隶真草凡九十余种其法随时而变然则人文之作其有关于气运然耶石在今汝州儒学文理粗疏拓工有事则其声琤然如协律吕亦其异也 

　　跋颜鲁公多寳塔铭 

　　欧阳文忠公谓颜鲁公书如忠臣烈士道德君子端严尊重人初见而畏之然愈乆而愈可爱也今观鲁公所书多寳塔碑文忠之言信矣夫浮屠之学圣门所不道楚金法师感应之事涉于虚幻其纪载乃托鲁公书遂传后世其亦有縁耶檇李沈君茂玄官鳯阳教其子学鲁公书予以此碑赠之茂玄于鲁公不特慕其书寔慕其为人也 

　　跋唐晋帖 

　　王右军笔阵图与懐素圣女律公藏真帖装成一帙右军笔法固可尚己其云张旭乃唐时人不知何谓岂别有其人耶怀素落笔飞动之势尤为书法之杰异教之士技成业精乃千载传之况儒者学圣人之道者乎书为六艺之一圣门所取学者诚不可不留意也 

　　跋裴行俭帖 

　　唐太原郡王鲁国太夫人杨氏墓志铭裴行俭书在今县以修唐时园陵得诸土中葢当时陪葬故也书法类欧阳率更而森严整宻尤为可法惜尘土乆蚀至不可读然摩挲拂拭亦可得其波磔因裂为三十余叶装潢成帙而不复次第其文云 

　　跋曹娥碑 

　　此吉安新刻本也萧散遒劲汉魏之风度可见矣夫娥之孝通天地与江流相为无穷淳于之文足以发之锺繇所书笔力寔与之称斯文万世名教之传岂不伟哉当涂公与娥同姓其逆节媿于娥矣而色丝幼妇区区校智于三十里间至于妬贤杀人其不可憾也夫 

　　跋化度寺碑 

　　右欧阳率更所书化度寺碑在今平凉府华亭县近有董县丞者得诸萧寺塔中留置私室后移诸县治遂传之人间笔法苍古老健视清微婉媚者优劣不同陕右欧书当以为最临学之家可槩见也 
　　客有自陕来者言碑为人窃载又军士争夺用丁斧凿而碎之惜夫然则雷轰荐福果命也哉 

　　跋虞恭公碑 

　　虞恭公碑欧阳率更所书其文剥落不完土蚀其半书法高古杜少陵所谓瘦硬通神者殆此类也耶彼柔婉妍媚如妇人女子情状其亦末矣碑定为古刻在今陕右醴泉县 

　　跋魏受禅碑 

　　魏受禅碑欧阳文忠公论汉魏纪月日之差以碑为正所署劝进名氏自臣歆以下皆汉廷名臣受国厚恩者也其屈身辱节一至此哉夫唐虞公天下三代家天下可公也故其贤当让可家也故其世可延其致一而已魏武欺孤寡狐媚以取天下然徘徊隠忍终其身弗遂岂其心犹有慊于公议耶迨及其子丕偃然为之汉廷之臣且引舜禹禅受之事以为口实独何心哉此簒逆之祸所以接迹于后世也文忠着五代史有杂臣唐十臣传之目臣者不二其心者也臣而至于杂亦可怜己若臣歆等其非杂臣之流哉 

　　跋魏上尊号碑 

　　古之隆号极称曰皇曰帝曰王皆以明尊无二上之义至秦始皇兼皇帝而称之后世因之当涂之簒汉传载其事至为明白而此碑请上为号首以舜禹为言夫尧之授舜舜之授禹葢以公天下为心舜之事尧禹之事舜犹君父也魏之于山阳公其如舜禹矣乎欧公谓读其书者可为流涕而大书深刻乃欲为千古之传其亦可为嘅然矣 

　　跋玉枕兰亭 

　　此玉枕兰亭唐人临本系临江新刻晋人之风度居然可见世传兰亭在辨才处唐太宗令萧翼以百计得之而近代高公似孙胡公石塘咸辨其诬然自昭陵既出定武石刻为世所重宋理宗周汉公主下嫁以为第四奁后赵子固得之尝中流失船诸物不问独喜兰亭无恙古人之宝法书者如是若此刻者可不爱重矣哉 

　　跋索靖月仪石刻 

　　汉黄门史游作急就篇解散隶体谓之章草今世所传者呉皇象所书索靖月仪实本急就章然急就古重典质拘翦不失隶体月仪则变化曲折晋人之风度见矣其称君白不知所谓乡友乌先生继善为予言此月仪书式未及施用故不称名氏而称君犹今言某甲某乙尔未敢以为必然録之以志传疑之义石刻在临江天宁寺乌先生所贻云 

　　跋智永真草千文 

　　晋人书法至隋唐变矣智永禅师独以王氏之裔不失其正所书真草千文遒劲婉媚实具晋法欧阳公尝以其中笔法有不类者疑为后人补足辄去其伪者不以文不足为嫌也葢其识鉴之精如此今世所盛传者陕西刻本学书者视为筌蹄世传梁武帝时以王羲之所书有海咸河淡之类故欧公以为不独始于羲之恐羲之增益而兴嗣遂得衍而成文尔濠梁沈生在新得此本装潢成帙请予识其后 

　　题篆书偏旁 

　　篆书以偏旁为正偏旁不正岂学古之士哉许慎之于说文戴侗之于六书故以偏旁犹深意焉梦英方外之士埀意斯文其书偏旁字源自以为继李阳氷之美郭忠恕谓可万古教人信知言哉予友鄱阳周克复字学得其父雪坡翁之传尝言吾篆用螎匾法姚江赵撝谦以为未至艺学之士自负所见各有不同安得如梦英忠恕者论定其是非之归哉石刻在今西安府学其称咸平二年建则宋定陵即位初也 

　　题西岳华山碑 

　　西岳华山碑弘农郡书佐郭香书宋洪适云东汉循王莽之禁人无二名碑称郭香察书者察莅他人之书尔隶法与文章同一髙古惜撰述不知为何人也夫巡狩方岳柴望祭告三代以上则然汉兴诏有司以时祠祭武帝定为宫殿之制后虽兴仆不常而终莫之废所谓国家礼亦宜之者也当时二千石若袁府君周阳恭肃明神孙府君山陵钦若功业皆足以埀诸不朽后是者亦牵聨得书何其幸哉碑云元熹四年八年葢桓帝纪年之次魏太和宋元丰间有题名歳月若唐李德裕亦系名其上云 

　　书金兰帖后 

　　右五言诗及后语定为欧阳率更行书世取诗中二字名金兰帖词与字称而笔力意态实有二王遗意葢其正书有法縦情所至无徃不得其妙者如此惜其诗不知所贻为何人亦不见其自署姓氏矣博陵崔氏克广其传岂非用意斯文者哉 

　　书道经后 

　　黄帝阴符经汝南袁正己书生天得道经及消灾护命常清静二经则姚平龎仁显书俱得欧阳笔意若仁显则扺掌孙叔敖矣虞文靖公谓宋初自蔡君谟犹有前代遗意晚宋学欧阳者纎弱仅如编簟亦气运使然仁显当宋盛时气完力壮庶几逼真使欧阳见之宁不谓其得心画之传哉 

　　书范府君墓铭后 

　　始真客临淮为范府君着墓铭其子与权装潢成轴持入京师缙绅士大夫追挽之后数年与权由春官掾出宰灵寿三年考满入觐奉命复任过临淮寓舎出以相示真伏而读之词意凄怆若欲起夫幽沈閴寂而不可得者何其忠厚之至哉孝子扬父之美与权为庶几矣夫积善之报不在其身则在其子孙与权以才行贵为七品法当请赠异日金花紫诰恩及泉壤精爽钦承山林改观而真以宗家子弟当有大书不一书者矣与权者特刻是铭山中用志扵后 

　　跋宋高宗御墨为吴道延作 

　　古称圣人载黄屋佩玉玺以为缨绂其心今观思陵书赐近臣至忠诗四章在万乘之尊而悦山林深逺之趣所谓黄屋非心者也其将逊位储嗣退居德寿宫时耶书法本智永禅师而出入二王善鉴者以其克萃众美云 

　　録石坛龙祠石刻后 

　　右龙王诰词缺文及吕招抚跋语録之石刻上及以宋史考定得其大略如此初预修郡史搜访古迹庙东民家某氏年九十余龎睂皓首言故宋封诰多藏其家兵乱携石载以出事急弃道上今不复矣车驾归幸尝面奏其事云 

　　荥阳外史集巻四十 
    　　●钦定四库全书 

　　荥阳外史集巻四十一 

　　（明）郑真 撰 

　　○事实 

　　史氏先茔事实 

　　史以官为氏其先髙阳氏之裔名黎者为火正与重氏典司天地弟吴回克绍其职歴夏商世守之周太史佚其后也子孙散在列国鲁有充卫有鱼有朝及朝之狗皆以才显汉鲁国史恭子三人髙曾玄髙官大司马乐陵侯二子术丹丹为左将军武阳矦孙均均子崇自杜陵受封溧阳矦遂为郡人崇裔孙宋乐乡令瓌瓌七世孙务滋相唐武后生清河令惟肖是为宣城史氏又丹裔孙后汉归义侯苞晋永嘉乱避地江左是为建康史氏以至髙容京兆史氏皆本丹后而京兆有随太平公万歳若陈留考城史氏则汉京兆敞之后其散在传记功业可考者若后汉汉阳太守充南凉祠部郎中暠唐莭度使宪诚及其子检校工部尚书孝章皆文武之秀杰云宋在东都时鄞史氏始着其源实出于京兆有名惟则者是为始祖府君娶余氏生二子长某次成成娶陈氏继任氏成后以鲁孙才事髙宗拜签书枢宻院事得赠太子少保陈氏赠南昌郡夫人任氏赠咸宁郡夫人即所谓五祖者也少保生二子长某次简次翰简亦以才贵赠太子少傅暨曽孙忠定越王浩相孝宗累赠太师追越国公初忠定之入相也孝宗诏赐家庙祀及五世暨罢政东归慨念始祖至高祖少保及其配两世五人俱无坟墓春秋泛扫哀寓无所乃卜地于东湖下水之原竁为五穴具衣冠葬焉仍植楹其上自着招魂文勒之贞石实淳熈戊申之四月四日也自忠定王至今乃二百余年水砂龙穴之秀俨如一日王之四世孙公袭每过其处为之慨然不鄙谓某托婿史氏俾追述其事求当世立言者为铭碑以传不朽某惟孝子慈孙之于其先茍可以用情者将无所不至以衣冠为饰躬之具士君子平日所御其所以有威有仪者寔在于是窆而藏之不必其体魄之存而其神明固有所凭借而永安矣冥漠之间出游以时气类之感孚不有以如见其咲貌如闻其音声者乎某尝读王所著拟招词意高古实可与宋玉景差相上下而其功德疏文有曰道骨既销于黄壤仙游己在于青霄伏觊光明下昭窟宅潜德九原而可作遗芳万祀以长存则其恻怛悲惋勤拳恳到之情何如耶故其庆泽所锺世相王封为当时东南之冠想夫来祭之时云仍后先绯紫辉映荐盥兴俯规应而矩随肩齐而踵接爼豆之馨庖烹之熟格享頋歆锡兹祖福不亦盛矣乎哉世异事殊俛仰今昔然而聚族数千百指犹有以经术致科名产业植门戸者其世泽可谓深达而无穷矣矧如公袭力学笃行文献所存有足征者而其追逺崇先复有以心忠定越王之用心者乎诗曰无念尔祖聿修厥德又曰以引以续续古之人于公袭见之矣仁人君子其必有动心者哉谨序其世系如右其五祖行实及生殁歳月不槩见兹弗録 

　　先妣蒋氏安人事实 

　　先妣姓蒋氏讳某字（阙）蒋氏世居淮之光州固始县有讳光者徙居毗陵后复以董昌乱徙鄞因家焉光生宗霸号磨诃居士宗霸生侃侃生浚明在宋时赠金紫光禄大夫浚明次子璇与其弟珫师事陈忠肃公瓘相继登绍圣（阙）崇宁五年丙戌进士第忠肃扁其堂曰连桂璇赠中大夫珫赠宣奉大夫于先妣为六世祖珫生台州通判赠中奉大夫楩楩生南昌府通判赠太中大夫如愚于先妣为髙祖如愚生岘中庆元二年丙辰第歴侍御史谏议大夫刑部尚书以宝章阁学士奉玉隆宫致仕官正奉大夫于先妣为曾伯祖此蒋氏官阀之可见者也曾祖■〈王荣〉祖逊父善孙自号处士母赵氏宋宗室秦王伯升与术之后先妣处士幼女在弱龄时处士特所钟爱先人处州教授讳觉民字以道方弱冠以文行有声于处士有舅甥之谊论辨徃复情孚意合遂以先妣来归先祖妣蒋氏以得兄女为妇深加爱喜先祖妣患昧目先教授日候寝兴舐之以舌始得见眀先妣躬左右不少懈祖妣既亡先祖考庆元学録公芳叔复以老病寝卧累年先教授亦患疾而剧先妣左周右旋而于学録公汤药饮食奉事益谨学録公尝谓之曰新妇孝敬异日当使有子若孙以祚吾门学録公即世先教授服丧三年既阕家居虽箪瓢屡空而以道自任澹然无营大家贵室徃徃修书致币为其弟子传经授业去之旁近邑米盐细故先妣躬亲之歳时祭祀斋宿治具而于宗姻亲党备尽欵洽之礼先姑适赵氏病风累年问候不怠其死也出首饰治棺衾冒雨送殡姑之子维亡殓具复如其母迨姑女之嫁尤尽心焉先外祖处士年六十九而终惟外祖母及光妣所生母陈在而归宁以时慎终如始自是而后男婚女嫁俭薄随冝既己毕事将优游歳月以成寿考之庆矣不幸先教授即世先妣忧病危殆数四既愈起治家事葬祭之具悉临莅之且従诸子所请歳时躬上冢以致哀思因欲结庐其旁以图就终而以无资弗仄遂意俄一日大风惨栗天色冥晦晨起盥栉饮食如平常至午不病而卒年六十有九先妣生于有元大德五年辛丑六月二十六日卒于大明洪武三年十月十九日以明年之十月初五日祔葬于鄞县西岙山先教授之北子男三驹今为金华府义乌县儒学教谕真淛江郷贡进士鳯阳府临淮县儒学教谕鳯平凉府静宁州庄浪县主簿女二长适同郡刘浚次适天台叶亮侍夫兰亭为山长死节义孙男五翁升同升东升允升复升女三初先教授将葬启殡及涂而雨执绋者衣为尽湿先妣泣言曰古者雨不克葬者为其无备也故在庙未发之时得为雨止今既在路矣如之何吾异日获従夫子及期而雨其必少止矣乎至是先妣之葬天日澄霁送者缟素哭泣而去皆以先妣夙愿所致云惟四明文献望族莫乆于蒋氏先外祖处士践修世好以先妣归我先教授公当贫贱患难之时得左右维持之助妇道母仪为儒门贤耦驹等不肖奉遗教之万一托名士列而困窭不振莫致怡愉之养不孝之罪日累歳积昊天不吊先教授奄弃诸孤而先妣亦相随地下呜呼痛哉先教授行业执友王先生叔载既为之状前翰林承旨临川危公取以志墓而先妣内范未有传之者谨致其平生大略及生殁歳月求当代立言君子载之贞石以传不朽云 

　　○行状 

　　故叶君行状 

　　君讳圣翁字贤仲叶氏出自芈姓沈诸梁子髙食采于叶谓之叶公因以为氏子孙散居谱牒莫考其在台之宁海者世为大族有名梦鼎者仕宋官至右仆射君之先相传自台徙明其居慈溪有名某者为著作郎于君支为近曾祖崇昌祖士龙父福孙祖不娶无子而君之父实以従子来继皆隠德不仕君幼而岐嶷长而魁伟端重人见而敬之従郷先生桂叶音摄今呼为枝叶之叶葢声音变也（阙）游经史辄能成诵为诗文发于本实风形月状皆所不道云君孝友天出父早卒君未弱冠即能自力疏布飦粥哭泣无时暨葬庐墓三年见虎不为动母刘氏尝病不解衣带奉圊抱就之构为精庐以祈福问安调膳终身如一日与其兄道翁弟（阙）翁同居共业勤俭齐一凡可以大其先者力为之家渐饶厚乡保正里胥推君为首君事上奉公旦夕维谨县令簿待以客礼时两税之法为急系官田民久荒业者君代输恐后歳饥或轻籴或作糜以赈恤之所居面小江无择浦以张孝子得名有桥潮汐冲击而圮君倾已资以复旧观其道路之泥淖者补以石行者便之建别室为敛藏所暇则与宾客载觞豆其中剧谈古今行事之迹人莫窥其际好书史图画有售者辄不吝于名公巨卿文章关世教者手抄成巻帙尝曰叶氏诗礼之泽累世矣吾惧其中絶焉乃书遗诫数百言将建屋置田延师以教合族而君以疽发顶卒其子承祖等以母命卒成之人至今称焉君生于某年某月某日卒于至正某年六月十日年四十有七以某年某月某日葬于里黄奥之原娶章氏君従母女也世居鄞城高城姆教贞淑年二十始归于君相敬有礼妇道克备君既先卒恸哭几絶除丧熏泽不御寻常间念及辄悲咽流涕朔朢修斋事于墓下姑年八十余朝夕奉养愈谨比作佛老事以寓追悼姻戚上下雍睦相尚举无间言时诸孤长者年十九余皆幼延师教育曲尽礼意宾客至则俾之具酒殽秉灯火执弟子职以求诲益年既长矣乃出君遗诫手泽示之曰此而父未终之志也吾尝夙夜于怀其可不使若等继为之耶诸子泣拜奉承惟谨于是一门弦诵之声蔼然在耳他如室居土木之工婚娶嫁送之事亦畧备厥妇及孙少长侍列奉杯为寿则自慰曰吾庶几不负君子于地下矣尤好善乐施邻有穷乏无告者多为之资助里有下湖庙尝祈祷辄应为修其祠宇作夹山亭延方外士煑茗以饮徃来者婺居十有六年扶持植立辛苦百端而鼎养弗终人子之痛宁有己耶生于某年某月某日卒于至正某年四月十三日年五十有九以某年某月某日祔葬于君之域子男五承祖敬祖建祖慈溪县儒学教谕立祖弘祖女一适台州路推官金侯章之子麟孙男八如珪如璋如瑾如林如松如如栢如女四君德性温恭不为表襮遇事坦然常有余裕长裾博带恂恂焉古人君子幸生太平无虞之时不事建功立名而修己行谊惟恐弗及故闺门守贞信之节而子姓敦礼让之教则君遗德之及有不可冺者岂非其贤乎哉某始与君为文字交承君慰藉良厚及君既殁承祖等笃叙世契且致母氏之言以礼致诸义塾为教导称首以是知君为详乃叙其世裔行业生殁歳月大槩求当世有道之士铭焉谨状阙阙 

　　故山西贾克夫行状 

　　克夫姓贾氏讳従仁贾氏系出晋大夫季之后世家山西太原忻州定襄县南冦庄曾祖文玠妣某氏祖和妣何氏父干妣刘氏自干以下五世同居共爨七百余指庭无间言克夫生而端重质直不拘细行精律学笔翰如流尤长扵筭数刑名年三十余推择为吏歴石台二州及冀宁大同两府处事必法度交际必以诚实或谓之曰今之奉公者鲜勿以虚诞自诡吾子平日言未尝伪其异于人哉克夫咲曰为吏患无才败乃事一有虚诳其间是贼其心也吾岂忍为之耶士大夫咸称之曰若克夫者其谚所谓有吏才而无吏心者乎檄书上考授保德州河曲县典史以亷勤称冀宁府长鉴衡公平不妄许可克夫造府白事奬厉再三僚友必使预席有讶之者府长曰使吾府幕得此人何虑哉固当以宾礼待之其见重如此秩满慨然曰吾岂以簿书为形役也耶幸生天下太平而志不及展吾其従此逝矣拂衣（阙）江东湖南宪府入刑部为令史缨自胄监出为全宁路教授皆能以功业自见克夫夙至京训廸成就之居处不见形迹虽邻友不知为叔侄也述先训作诫拳拳以修身齐家为言禁止私藏及奢侈费耗专制独成之事凡三百余言一日得疾将属纩呼其次子统曰尔兄不幸早世尔年尚幼读书为善士可保先业怠惰逸豫则弃人耳勉之哉克夫生于元至元十八年庚辰三月初四日卒于至正十年庚寅十月初十日享年七十有一以是月十有五日葬于庄西祖茔之次原娶张氏继郭氏罗氏子男三长继张出少有逸才年二十充贡先卒次统郭出博学能文次维罗出女二刘某霍某其婿也孙男女一其一适侯在廷克夫清苦俭约不嗜饮酒为吏二十年未尝以罪累大意以为官之与民上下相维为政者使两无亏损斯庶几矣倘未得已宁亏官可损民耶处心利物多此类其居家也婚姻祭祀宾客之礼皆有品节而以敬为本治丧不用浮屠孟州倅韩某将上官道死克夫棺敛返葬之又资嫁其女经纪家事尝言吾早失所怙误入为吏后軰毋效吾为也吾家积善累世天复祚吾门出一读书人足矣于是従子纯之子守正绪之子守一或受业上庠或出就外傅守一以易经膺河东郷贡进士荐由霍州儒学正官工部司稻至正戊戌守正与弟守质侍其父避乱蒙山冦至欲杀纯守正拜且泣曰吾父老且病愿以身代即欲杀守质守正曰吾老不能备养旨甘之事实赖吾弟何不杀我冦曰吾杀人多矣宁见此子义者耶遂两释之且问其所生年曰是吾兄也留所掠驴二再拜而去会稽叶砥作传以实其事人以为克夫家教之及也大明洪武元年忻州内附版图入职方氏朝廷征用儒士布列中外克夫次子统以按察佥司郭公桓荐诣阙下拜监察御史旨来中都真以诸生礼见语及先世慨念不忘君子以是知克夫有子矣夫贤者之报不在其身则在其子孙以克夫才行足以见诸设施而以心处靖退故弗克享有禄仕当时君子葢深期之而勿果于所期也年逾耄耋従容归全委庆诸祉至其后人婴患难则有以成节义之名际文明则有以被恩光之盛殆所谓没世而不可忘者耶夫德厚者流光本大者末茂定襄邉鄙用兵之余向之同里闬者十无八九而贾氏屹然其间乃今御史发迹仕途上承天子耳目之寄推本教忠增封泉壤当有大书不一书者是用状其生殁歳月大略求当世立言君子勒之名诗以传不朽云 

　　荥阳外史集巻四十一 

　　●钦定四库全书 

　　荥阳外史集巻四十二 

　　（明）郑真 撰 

　　○行状 

　　四明孙先生行状 

　　先生姓孙氏讳元蒙字正甫孙氏系出河朔名全照者有功澶州其仲子某当补牙校以让其季南游呉越遂为明之鄞人曾祖讳愿质宋朝散大夫国子司业工部侍郎祖讳璹宋通直郎知临海县父讳嗣明宋将仕郎曾祖妣黄氏祖妣庄氏妣周氏先生生而静重寡黙自幼颖悟有志于学歳在戊申先生年十有八遭家多艰父母连丧与其长兄元厚次兄元佐拮据丧事哀踊如礼既葬服阕潜心经史家事一不经意值国家新学校法有司选故家俊秀补郡庠弟子员先生抠衣以徃适乡先生鲁公月卿杜公孟传皆以老成重望训导太学一见问其家牒以先世同官于朝有通家之契喜而谓之曰文献之真传其惟有人乎葢先生之四世祖技与其子起予同登宋嘉定七年进士第以迪功郎监潭州南岳庙累赠朝散大夫尝师事宣献楼公钥端宪沈公焕正献袁公燮及见徽国文公证其所受学正文粹欝为儒宗所著海上藁人多传诵先生既得诸家学之懿又有鲁杜二先生以为依归且以东南诗学莫萃于明鲁先生既得其源委于是先生请授诗经诸家之说旁通曲畅学遂以成胡松石奉礼币招致为师馆榖之礼十年如一日郡庠延聘为训导従者云集逾年以一言不合拂衣去太守丁公某与教授张遵道留之不能得陵阳牟公应复景阳都司宣阃屈诸宾席俾二子执弟子礼且请摄教鄞学而兼其廪禄先生力辞不能叶先生恒敬常以国学生释褐为余姚倅奉书走百里延居馆下州守刘公某文大同知宇文先生公谅子贞咸致敬礼遣子就学四明自宋绍兴以来有乡饮酒礼先生以其礼行之姚庠揖让进退衣冠文物彬彬焉宋童杜州先生得杨文元公慈湖之传其孙子舟请于朝创书院奉其祠事司教者自黄彦实以后难其人先生以童氏致请之勤勉就东归申明朱子教条季考月试具有成式朔朢读吕氏乡约书善记过以示劝惩逺近裹粮而至者凡数十人太守埜堂阿殷图公闻先生名复以训导屈致郡学当时与同其事者若先教授郑先生以道蒋先生景武伯威桂先生德称彦良协力作兴士习为变广平董公搏霄孟起佥帅淛东于先生雅爱重至正八年河南兵起公以复淛省功升参知政事驻师三关辟先生为余杭县儒学教谕或谓先生宜谢不徃先生曰董公吾知已也况教职为斯文世教所关者耶既至公为欣喜慰藉倾葢如平时时兵甲之余旧染污俗诵弦絶响先生延请师儒讲明忠孝闻者兴起殿廷斋庑焕然一新监郡孛颜公继总制三关平章左答纳失礼公驻札余杭尤相礼遇访以世务先生条画以对皆中事情二公虽韪之而不及于用有以见先生经济之学藴蓄之素如此在任二考调松府清忠书院山长于是先生己老矣喟然叹曰吾何复仕哉得为晚节完人斯可矣归隐于家为就终计然当时名公巨卿四方士大夫学者咸以先生乡之耆硕典故因革就而取证焉先生髙下随时不矫不屈各得其所欲大明洪武六年朝廷以六科取士有司以先生仲子章应诏先生语之曰吾就木不逺赖汝等扶掖以尽余日今与汝诀吾念汝従政未之能也以吾老故得以告还幸矣脱不汝听其以清白勿堕家声哉因呜咽不自胜逾二年得末疾日犹夙兴盥栉有来问谒者必冠帯以见举手谢焉属纩前一日始就枕席不食饮次日四鼓怡然而逝神色不变生于元至元二十八年辛夘十月二十六日卒于大明洪武八年乙夘五月二十二日享年八十有五娶庄氏沈静寡黙不事华饰年二十有七来归治家勤俭先生之得安于教育者其力也生有元至元二十九年壬辰六月六日卒于至正二十五年丙午十月三十日享年七十五葬以至正二十七年丁未十月十七日子男三长弘次章河南府永城县税课局副使次传女一人适同郡金华府义乌县儒学教谕郑驹孙男六人复生端生震生谦生道生阳生孙女四人长适同里杨启明余幼在室弘等以明年又九月初三日奉柩葬于鄞县丰乐乡黄山之原与庄氏合兆葢先生所自辨定云先生姿禀纯粹绀颜白髪起居视听康宁不衰而冲淡夷坦得诸内养始终不为势利声色所惑待人接物和气可掬酒殽享具丰约随宜而乆交愈敬信不渝有善极口称扬有恶未尝出诸口恐不为人所齿天性孝友歳时昭穆祀享思慕终其身不牵于鬼神巫祝幼子传尝病巫有劝祷于祖祢者先生曰祷之诚是也然祖宗岂不欲嗣续之盛耶且寿夭有定渎祀徼福非时与礼奚可哉传竟得差人咸叹服先世产业以让二兄一无所预巳鬻质而用资复还者亦不为巳僦居城中従容自给不以贫窭为戚二兄年几八十常延致于家委曲承顺竭力周济不为吝疾病躬调药饵忧形于色愈则觞咏务尽其欢比其殁尤尽殡送之礼其笃于伦理若此平生书无不读至老勿倦而以性命道德为根柢文章出入今古尝两造淛闱不售遂不复践场屋尽出以传学者且曰圣贤之学知行体用尽之在己而已爵禄有命焉诲谕谆切不以富贵贫贱礼意厚薄为轻重惰怠不振者深加责让不假词色故従游多底成立以科第登显途任州县者前后五六人所著序记碑铭赞颂书疏题识诗歌典重温厚成一家言缙绅君子若栁公贯道传黄公溍晋卿危公素太朴咸相推羡淛东佥宪史公铨季衡亦以先生可登馆阁草剡以荐而勿果早号映雪子有映雪斋藁若干巻藏于家其亡也呼其子弘等戒之曰吾家自河朔府君以来歴十二世几四百年诗礼相承吾幸嗣遗绪今死矣引而勿替实在尔等勉之哉先世著述吾祖知县欲刻以传在官每以自随以临海兵难同殁焉残编断简之仅存者吾欲继志勿及竟汝其勉为之兹固先泽所系也呜呼先生于死生之际可谓克致其重者矣惟吾四明自宋以来衣冠之家栋宇相望百余年来胤祚凋落文学节行求如先生者几何人哉若稽郡史庆歴诸老模范后进淳熈大儒阐明正学仰止髙山永言前烈先生老成闻望师表一郷硕果不食官止于儒而身居两朝年逾八秩深衣大帯岿然如鲁之灵光庶几于儒先君子哉真慨念先处州教授在时与先生齐名兄驹又为先生子壻累世亲契过従周旋而乆客中都忽焉闻讣敛不及凭棺窆不得临穴负媿九原矣然念丱角以来号知先生乃为泣哭吊序其出处及生殁歳月大槩求当世立言之士铭其墓使后世君子知斯世而有斯人焉谨状洪武九年十一月初二日南至郷贡进士同郡眷生郑真状 

　　王先生叔逺行状 

　　先生讳宁孙字叔逺姓王氏王为琅琊着姓后徙居开封祥符宋保信军承宣使安道公四世祖也靖康末金人入汴公以兵扈従南渡遂定居鄞曽祖撝文学治政为时名臣官至礼部郎中崇政殿说书祖应麟中寳佑博学宏词科歴事三朝掌两制者十余年髙文典册当世传诵官至吏部尚书翰林学士号厚斋先生父昌世承务即世称为承奉公故侍讲金华黄文宪公铭其墓母杨氏先生幼岐嶷侍承奉公侧循导规矩出就外傅庠校诸老若赵公山心石公仲刚咸奬厉治诗经得优柔温厚之风继以春秋帝王经世要典取左氏公榖氏胡文定氏张氏主一陈氏止斋吕氏朴卿及乡先达若息斋髙氏存畊赵氏时叔陈氏昼夜复习订正同异史传有未得其要者必推明事实极其始终而止读范晔后汉书欲为注释勿果为文敦尚本实然不肯拘有司绳墨未尝一造场屋崔植傅浮尝就焉二人者后亦为名士夫郡守知其贤以币招致郡学训导弟子员郡大家邵氏梅氏尝屈诸家塾不乆辄弃去西游淛江以所业贽丞相府丞相以其先贤子孙将署为白鹿书院山长辞疾东归人遂称为山长先生云同岙山去鄞县东四十余里山髙水深自承宣公下至承奉公皆葬其地先生构庐其中时致其思先世手泽宸章御墨寳藏珍惜凛如不胜尚书公所著深宁集等书累千百巻先生与其兄厚孙遂初公同为校雠昈分目别肄习成诵其玉海及他书十二种请于部使者锓梓以传天下学者读其书者以王氏世有人焉郡有乡饮酒礼先生每歳周旋其间升降揖让具中仪式太守礼敬之值世事曰非养恬肥遯中更脚气疾常不出戸限而遇事辄慷慨直言至正末淛东宪佥戴公东皋按治于明民颇安之分省参政杭州巴哈淛东佥帅多尔济不使其所为时御史亷呼噜岱将由海道入京嗾其以它事诬构戴罪系诸府治父老民庶寓士论行台诉寃及上书者相继未报先生慨然曰此非吾所当言耶率明士大夫抗疏台端戴得复軄会多尔济自海道遄师踰城以入变在不测戴帅郡将讨之事定将荐剡先生谢絶之于是先生年己艾矣将卒以家事属其兄请异日葬同兆域且命以啖赵春秋殉生于有元大德十年某月某日卒于至正二十四年某月某日年五十有八以是年某月某日葬于同岙先茔之左尝娶杨氏无子以兄子隲为后孙男一公权女一先生天资颖悟书无不读而性理文章之懿制度典故之详深致意焉其文章根柢班马出入韩栁欧曾诗文未尝留藁惜乎散亡者多性尤孝慈承奉公谢世己乆事母杨氏克致其谨杨氏深爱之仆隶养之如子至为构庐娶妇割膏壤以给之早与董先生秉彛蒋先生敬之为友二先生己物故独兄事先君子求我先生敦始终之谊酒樽碁奕论辨今古真时以子弟侍立尝为论唐正衙内殿之制词科制诰檄书露布之体以世之学者不暇致详而独许真为能学宋景定末度宗即位尚书公以礼部郎官草百官表奏旧制请听政四表己上丞相贾魏公命增撰三道尚书公至幄殿一挥而就先生酒酣尝论先朝制作之盛真素习其文因为黙诵先生喜曰汝殆为吾家子弟也耶呜呼先生己矣世无复有论斯事者矣真窃观四明郡学先贤右祠尚书公在庆厯淳熈诸大老之列而他不与焉盖道德闻望有不可以勲名爵禄并者尚书公名满天下传及三世遗书旧藁先生与其兄嗣而承之非文献之足征者耶仰惟圣运文明士自一艺以上皆得与礼乐之盛使先生尚在不使居撰述之司勒成一代大典乎慨逝者之如斯悼来今之勿继真所以欲图其不朽者实惓惓焉因述其平生出处大略求当代立言君子为之铭焉谨状洪武十一年二月朔日郷贡进士同郡契家子郑真状 

　　亡兄金华府义乌县儒学教谕郑先生行状 

　　先生姓郑氏讳驹千里其字也其先自吴兴徙四明世祖讳钧宋端平淳佑间奥学硕材有闻于朝丞相郑忠定魏王延致宾馆仕为迪功郎衡州军事推官再转监平江府百万西仓卒官曾祖讳登国子监进仕国子不娶无嗣祖芳叔以工部尚书范公楷従孙来继入元以荐授庆元路儒学録学者称为蒙隠先生翰林侍讲栁公贯铭其墓父觉民处州路儒学教授学者称为求我先生翰林承旨云林先生危素铭其墓祖妣蒋氏教授生三子先生其长也生而娟好静秀姿貌玉雪时淛东阃帅赵公某与学录公斯文之契麾节过家従容竟日抱以示其母夫人母夫人置膝上华以色衣爱弄赏惜期以逺器稍长先教授教以性理字训大学中庸论孟书易等书辄至成诵十歳余遣入郡庠王先生宁孙叔逺蒋先生宗简敬之张先生用庚子西相继训导弟子员先生得其绪余科诏复行先教授俾专治诗经先生服勤不辍自朱子集传外若迂仲李氏东莱吕氏潜庵辅氏新安胡氏集传释童子问等书裒集纂辑统宗会元以为明白纯正无出朱子吾不幸不生于二百年前亲在弟子之列而犹幸于二百年之后读其书而尚论其世也每形诸论议温润缜宻而用意精到天台陈公廷言主为文会深表异之年二十时受大家聘币为人师有颜司狱者其子与先生年相若愿执子弟礼而不能得葢先生学务平实而待人接物心平气和人人羡慕敬爱之西逰吴中翰林张公逢原待为通家凡性理之微言行之懿歴代典故之详中朝文物之盛讨论徃复而先生之学为不可及矣既归而学者争欲礼致之慈溪叶贤仲规为义塾以教族人未成而卒遗言谓其子非郑先生不可师先定其规约而为之首创好义者有所兴起尝造淛闱不售叹曰吾宁较得失于一旦耶修身律己以淑诸人斯亦可矣值时事日非讲道山林间未尝迹公卿之门家事巨细一不经意淛东佥宪戴公东皋荐为本郡学録于是先生年四十余矣后十余年际圣运肇兴复以科目取士有司请就试先生力辞继用三年迭试又命大征儒士县大夫敦迫甚至先生辞之益力会郡学训导缺员郡通守以币踵门先生曰吾祖若父师表郡庠以经学淑后进多矣此岂不可为耶就勉职座下以材艺荐成均者歳有其人朔朢讲经反复明畅郡守谛听而竦敬焉象山堂试请为考官取舎之公士论为服四明文献之邦儒服为盛任府州县者多至二百余人疲冗不胜任及奸赃得罪居其大半于是在仕籍者以山林为安忮害嫉妬相与牵挽而出之而同郡杨侃由夔府上剡先生曰吾乃为险巧不肖子所荐耶辞之二年会御史按临淛江督促尤急先生不得己去之吏部会杨侃以事败系秋官瘐死先生曰果然累吾出处矣引老控辞吏部侍郎增城张公度景彛曰先生才行乆在识知所著经义考功置在髙等学所以为用先生乃不肯一出以为身荣耶不敢烦以有司当授以近使教职幸勿让先生遂领金华府义乌县儒学教谕过家上冢而去义乌故侍讲黄公之里衣冠礼乐遗风具存诸生受业训以知行体用之说渐濆成就如时雨之化踰年入贡礼部者凡三之一自县长及缙绅士大夫暨山林髙道之士咸羡慕礼重以得人为喜内相宋公自翰林归里第先生两造焉公待以宾礼握手论议従容竟日且曰吾官翰林十年见天下学官多矣老成典重先生莫尚焉传以潜溪集复为志先妣蒋氏之墓其见知遇如此所寓扁曰西山艹堂一榻坐忘尝笑曰广文官独冷欲辞不可得矣聚春秋五传及诸经史温绎旧闻誓以立言自见而先生年老多疾志虑向衰饮食起居意忽忽不乐一日去之傅御史家中风疾舁归而絶大明洪武十一年五月一日也子翁升侍侧无一钱以敛知县事孔克源为买棺主簿（阙）及父老致赠赙诸生奠祭如礼以是月某日藁葬县东颜孝子墓山明年十月二十一日归葬于鄞县桃源郷先教授墓左先生于有元延佑七年庚申十一月初四日距卒之日享年五十有九娶孙氏正父先生之女子男二长即翁升次同升早天女二长适王中传厚斋尚书公四世孙次许嫁吴某未行先生天性温纯气貌充伟乐天知命不以贫贱富贵为忻戚事亲至孝得其欢心先教授疾亟先生在达溪山中闻而亟归先教授为之喜嘱以遗言而逝先母蒋氏不疾而卒先生见其属纩人皆以为孝诚所致云在外觉心动归平生用志古学自三代秦汉唐宋诸家罔不涉猎而于文章正宗及玉海词科十二体之中为有得以为世之为文者不过议论叙事两端而贵扵识体体制不立而别出新竒可乎或蹈袭成言支离骫骳将焉用哉论及史传以为司马资治通鉴专于纪事朱子纲仿春秋目仿左氏因事以明理自成一家其书帝在房陵用公在干侯例识者犹以天子不当下比诸侯而同郡人陈桱着续通鉴于景炎祥兴犹用之何也葢宋至德佑二年三宫北上宗社陵夷图籍符玺尽去闽海亡魂崖山遗烬岂得与中宗比哉此作史好竒之过也会朝廷修元史慨然论纪载之法以为此当属之名世大手后生晩进于司马氏子朱子书法未领其要乃欲执笔厕于其间耶所见大槩如此至于诗律之精特其绪余之一尔观者目以台阁气象非山林枯槁者所能晚年理明义精王先生叔载以博洽名家以为士林凋瘁可寤语者惟先生一人有所疑者谘以辨决焉他如酒樽碁奕古今图画彛器辨别真伪用以致清趣云有文集若干巻藏于家惟吾郑氏以儒名家至先生累世矣虽不及显荣于时登两制三字之选然奬成多士以为世用比之髙爵重禄不既多乎哉真以同母兄弟友于之笃四十余年洪武壬子以郷贡计偕京师恸哭为别及典教临淮先生在义乌屡以书来曰吾老矣兄弟天涯宁复有相见曰耶真时读之不以为然而今其果然矣为言之效乃至是哉呜呼痛矣夫昔明道先生程公殁其弟伊川状其行表其墓者文潞公也东坡先生蘓公殁其弟黄门状其行署其庙之神道者近者虞文靖公传之宋史者欧阳文公也真之兄弟不敢窃比古人然彛伦之重万代一日也况先生之问学行谊果有志于先烈者哉则夫华表之辞勒之金石以光昭泉壤者不有文潞公虞文靖欧阳文公其人乎谨录平生大槩及生殁歳月告诸当代立言者 

　　荥阳外史集巻四十二 

　　●钦定四库全书 

　　荥阳外史集巻四十三 

　　（明）郑真 撰 

　　○墓铭 

　　郑同升墓砖铭（有序） 

　　洪武六年秋真以郷贡进士典教临淮家兄明学训导以书来曰同升以六月三十日死矣以汝有叔侄之亲用以讣汝又曰是子气性颇异常儿吾老且贫庶望其底于成也今吾望絶矣柰之何真捧书恸哭再三四黙念同升之生之病之死深有足悲而家兄之言尤不可忘者因执笔论次其略云同升姓郑氏故庆元路儒学录蒙隠先生讳芳叔字徳仲之曾孙处州路儒学教授讳觉民字以道之孙今明州府儒学训导讳驹字千里之次子也母孙氏训导与真为同母兄弟先教授在时与同升外祖正父先生俱以德行文章师表一乡婚姻之家为郡士大夫家称重同升之生姿貌玉雪在襁褓中能伺人意先妣蒋氏深爱之起居坐卧尝与之俱年八歳出就外傅读书琅然会真馆授韩氏同升亦就学焉四书朱子集注杜少陵诗选读之略徧授以诗易二经能通大意作字遒谨释疑解义多可观论语诗骚长篇短制已渐就绳墨矣其居家也不好戏弄意有所忤虽饥渇不辄饮食论事之是非曲直亦时有中者以是一家之长皆称之先教授即世同升患鹤膝风经年而愈迨先妣卒家难相仍同升疾以复作卧枕席上挺挺骨立项背拘挛展转不能作气痛不可忍常终夜有声其母抚视顷刻不倦诸母亦怜之间以针刺少缓值六气不齐寒热复作疾益甚医者用药或温以补或凉以疏曾不一效计日数之殆更三歳去冬十二月真来京师与同升执手为别相顾各涕泪不自禁嗣是累以书问其痊否噫同升今不复见矣悲夫昔昌黎韩公祭兄子老成有曰吾兄之盛德而夭其嗣矣汝之纯眀宜世其家者而不克蒙其泽矣一在天之涯一在地之角敛不得凭其棺窆不得临其穴自今以徃吾其无意于人世矣三复斯言未尝不叹其悲且哀也呜呼孰知去公数百载而真之于同升其悲且哀有适相似而甚焉者乎同升生于丁酉岁二月某日距今歳癸丑死时年十有七以某月某日葬于鄞县桃源郷西岙山先教授墓左真向尝以春秋同盟之义字同升曰彦盟而未着于人人兹特系以旧名铭之墓砖以慰其灵云夭殇罹兮骨肉乖而父老矣其何以为怀也耶故 

　　清河张处士墓志铭 

　　圣天子即位之三年龙集庚戌诏天下以眀经科贡士于是广州府增城县张度以书经就试广东行省明年征诣京师再试吏部中选拜监察御史赐豸冠绮衣银束带谢恩奉天殿下既就职奉命分守北京已而巡歴中京绣衣所临风采凛然间尝以朔日展敬先圣庙下浚仪赵某以癃老请见御史怆然有言曰度以非材备员宪属实先考处士教训所及先考卒葬迨今有年而墓上之铭未立先生尝逮事前朝于书事为宜敢以不朽请某固辞不获则退而按状论次其大略云处士姓张氏名复礼即名为字礼庭其号也世家广东畨禺之礼园社曾祖■〈木咢〉业儒弗仕精于易学祖一飞父彬甫两世克承其传曾祖妣某氏祖妣麦氏母罗氏处士生而凝重寡黙无疾言遽色志行卓异不为流俗所移博学善文尝抚手泽慨然曰吾家易学之传今三世矣虽不资以取富贵所赖乎淑诸身以遗后人者其庶几乎于是穷采幽索深契玄理观夫曰月星辰之着风雨霜露之变昼夜冥晦之徃来寒暑阴阳之代谢以之达诸辞象通于变占吉凶悔吝视为趋舎动静起居罔弗以礼事父母以孝睦宗族以和待乡党以敬处事接物悉得其要先墓在礼园之南山由祖始葬洎处士考妣与伯父邻甫伯母蔡氏先后告终处士窆四穴安厝之展省封殖歳时不废嗣守先训笃意教子时科举盛行以乡落间鲜师儒挈家居广城俾诸子肄业郡庠学既成矣长子度为肇庆髙要儒学教谕得禄以养凡六年处士喜且慰曰吾家斯文一线之脉当不坠矣会兵甲繁兴抚时感事尝郁郁不乐一日以疾不起郡境分据家难殷忧度因奉丧避地增城之西有章山垄羣峯拥従盘礴左右罗浮耸翠绵亘其前遂为处士墓时广郡内附矣处士生于有元大德五年辛丑九月二十四日卒于至正二十一年辛丑四月二十三日享年六十有一以大明洪武元年十月朢日葬处士之配曰林氏至性纯行悉可仪法先处士卒今葬祔焉子四人长曰度即御史也次曰转精楷书善大字次曰峻深词律皆早世次曰熈好学而文未仕女一人适董桂荣孙男二人曰汝嘉曰吉祥女一人某惟故宋南渡以来经学之士视古为盛变故相仍文献故家渐以湮微而处士乃能敬谨弗坠遭时孔棘弗克享其禄仕赍志以没而有御史以为之子际今熈朝膺天子耳目之寄谠言弘议日开于上可谓难能也己呜呼处士其有后乎是宜铭铭曰于惟圣朝取士以经广海东隅文献可征嗟嗟处士遁世弗仕家学之传以遗其子上膺荐书旅于明廷冠豸峩峩赫焉宠荣追惟教忠贻谋罔失奚徯疏封式表先烈章山巍巍宰木青青兹惟其藏以妥以宁明发寤懐罔极恩报勒此铭诗永世克孝 

　　元故四明范府君墓碣铭 

　　府君讳源字仲渊姓范氏府君其追称其先居汴宋建炎间讳某号八府君者扈跸南渡遂家于鄞生赠中散大夫某中散生子五人长曰宣义郎某次曰工部尚书楷由宣义至府君凡六世曾祖某祖某父谨字亨甫母某氏初八府君以勤俭致富好义乐施人以庆门期之传及三世而尚书奋自科第入中书掌制晋登八座为时名臣经筵讲易启沃帝心穆陵御制长春花诗亲洒宸翰以赐积官至文华阁学士赠少师嗣是代有显者宋社既墟不得有其世禄而府君之父亨甫翁移居奉川老成闻望仪表郷校有子三人长沂由绍兴衢处三府掾升集庆路上元县典史仲澐老于农事不求闻达府君其季子也府君生当盛平以才敏试吏羣有司积劳升府史由明调越两郡名守有若安图公僧格实哩公咸相器重荐司刑曹两造在廷理断曲直有寃者多所平反人服至公越富民有杀人者府君司其牍富民以厚利啖诱不为动卒寘于法会淛东佥宪图们特穆尔按临于越罗织起狱事府君以他累罢归句章従容泉石间絶口不与世事俄一日得疾奄然而逝年七十有四娶汤氏有妇道先卒子男三长懋歴定海慈溪临海县吏以卒次与权定海长山场典史次士彬昌国正监场典史女二长适奉川李本仁际今圣朝以儒士预修元史授山西行省照磨次适定海王立礼孙男四道同文同真同颕同孙女五如玉适慈溪陈怀德如瑛适定海楼某如玖如珰如琚皆在幼府君性刚介处心仁恕奉公以勤至忘寝食而清苦自持虽老于吏事莫致显荣而笃于教子见其成立有禄以养终其天年庶几无憾矣乎府君生于某年某月某日卒于至正二十（阙）年某月某日以某年某月某日与汤氏合葬慈溪德门山之原従先兆云大明洪武之癸夘距府君葬凡十（阙）年矣真忝以郷贡进士典教中都之临淮府君次子与权自颍上以书来言曰先人律身累行子若孙蒙福多矣吾兄既早世而吾与弟士彬谪居在逺六年于兹南望故山不得泛扫恐一旦溘先朝露家世源流后将无征子于范氏为宗盟敢以墓上铭文为请倘归而刻诸石先君犹不死也真受其言而深悲之慨念先大父蒙隠先生以范氏子来为郑后与亨甫翁为同母兄弟义相友爱乆不见必涕泣先教授求我先生践修世好府君俾仲权来授诗经师友叔侄之谊莫尚焉先教授即世已乆府君又不可作渺焉淮海与仲权相望一水间所以慰九泉之思承不朽之托者非真其谁也耶铭曰法従之家衣冠奕世命也不辰而试于吏吏本于儒不执不拘老而归全式完其初善积于躬贻厥孙子窀穸之藏永固勿圮 

　　杨母黄夫人墓志铭 

　　大明洪武七年甲寅冬天台杨文会以尝逮事先朝征入京师谒予史馆以前郷贡进士潘伯修述其母夫人行状求铭墓石按状夫人讳丑字集义姓黄氏其先自宋工部尚书懋由金华徙居台之黄岩柔川里曾大父希文承信郎长信宫干办公事官大父元泰太学上舎生父荀龙登咸淳四年进士第调迪功郎安庆府宿松县尉母童氏夫人生于元至元丁丑十一月十一日天性聪慧幼年县尉公授以内则等书多能成诵至孝经三才章言天之经地之义人之行意领心悟语兄弟曰孝如是其重耶自是承顺二亲惟谨尤勤女红县尉公钟爱之既长择所宜归得同里杨氏是为元衢州清献书院山长载至之妻宋知奉化县中甫之冢妇朝奉郎珪伯之孙女妇夫人归杨氏年方十九舅姑己殁惟朝奉公大耋之年屹然为一门砥柱夫人衣礼服晨昏定省凡十年躬治饮食制衣服随所欲而进寒暑饥渇不失其时或有不恱色则怡声下气侍立问所意向俟复常然后退朝奉公每谓人曰孙妇甚善事我朝奉公即世夫人佐其夫山长奉襄如礼山长歴任义乌宁海儒学教谕家事大小夫人实纪纲之年四十有七山长公先殁夫人不茹荤者三年讳日恸哭如初丧延名师教子有成立贫无食者赒之死无子者买棺葬之丁未歳歉发所积榖钱粜以济乡里既尽毕婚嫁事遂清心礼佛通其三昧一日感风疾遗训诸子诵观音普门品经怡然而逝至正乙未八月十三日也享年七十有九以明年丙申二月十六日葬于儒奥山之原与山长公合兆子男五长文昌元绍兴路嵊县尉次文治次文贤忠翊校尉绍兴路捴管府判官次文会由处州儒学教授升将仕郎翰林国史院编修官次文淑庶岀女四蔡廷芳王元掀黄果潘承栢其婿也孙男二十四人女十一人曾孙男二十八人女十人夫人令仪淑德名家懿范承先裕后心实惓惓每以不逮事舅姑为恨于母家尤克致其厚割奁田之半以归其兄初杨氏之族百数十人多罹至元丙子之难惟朝奉一门无恙山长公尝作堂曰宜诜葢有望也后子姓既多夫人构精庐山长公墓右命曰诜诜前左丞周公伯温题其扁用以慰山长公之灵云予向居山中闻夫人以孝称前参政金公原素尝作杨孝妇三大字表异之今翰林编修朱右为立传载其事甚备征诸潘君之状诚可信非诬系之以铭可无媿词矣铭曰女妇之贤莫重于孝懿惟夫人奉其先教既择所従周旋敬恭宗事之托壹其初终七十余年曰福而寿宜尔子孙永绥吉佑 

　　蓬庐处士史公墓志铭 

　　上在位十有五年歳在壬戌夏六月诏前奉直大夫知北平府涿州事史行可进阶中顺大夫官山西道提刑按察司副使行可既拜命入谢侍朝三日面闻圣谕陛辞上道过临淮访真县庠曰行可荷国厚恩实先公遗教所及先公殁己有三十余年而墓石未有刻文失今不图后将奚及子其执笔焉真退而论次如左公姓史氏讳公珽字搢叟蓬庐处士其号也世居鄞之甬东八世祖简宋赠冀国公简生赠太师越国公八行先生诏诏生赠太师卫国公木木生赠太师齐国公东皋先生渐渐生宝章大监鄞县开国男弥忞公四世祖也曾祖讳望之秘阁大理少卿祖讳仪卿従事郎监泰州丁溪盐场父遂伯入元隠德不耀乡称曰处士曾祖妣郑氏丞相安晩魏王玄孙女特赠硕人祖妣郑氏恭人母卢氏公本端山先生讳彦伯季子以従弟遂伯无子来为之后公生而秀爽词气温恭早志于学通诸经子史而尤邃于易延佑科诏行郡守举堂课法公年未弱冠以书经屡占前列庠序间名声籍籍安晚曾孙习斋先生奕夫竒之愿敦世好妻之以女先生素以道学文章自任述作论譔多俟公鉴定先生曰韩昌黎婿李汉而文誉益振吾于搢叟庶几哉公不自矜喜学日进而德以成家居教授従之逰者每数十人诸生范枢赵景年贫不能为礼公不以介意训迪成立卒有闻时方承平故家子弟多跻仕版公嘅然叹曰王者之民皥皥如也吾得为王者之民足矣爵禄如彼何哉程先生端礼尝荐为甬东书院主奉即弃去两试淛闱不售絶迹场屋用意古作者慕陶靖节之为人追和其辞薄逰西州陶冩性情自以为得江山之助名士大夫若黄公望柯九思俞镇与为神交诗酒従容俛仰今古论宋季台阁典故朝野人物亹亹终日至于国亡忠臣义士之死节者必慷慨流涕两遭大丧克尽礼制每春秋祀享忌日祼荐哀慕之情见于颜面虽家道中微而田园犹足自给将芟柞整辑为终老计而竟以疾终惜哉公生于元大德五年辛丑十月十九日卒扵至正八年戊子八月十六日享年四十有七以是年十一月廿五日葬于阳堂乡华奥之先茔所著有蓬庐集若干巻易演义象如发挥三卷配郑氏克相其志子三人长景祖即行可有司奏戸籍时即其字为名次晟祖次晏祖早夭女二人长适郑必政次幼亡孙男一必宠晟祖出也女二公性俭素而好施与不倦广平李尧民亡丧不举公赒之累歳且为着哀辞告其常徃来者过钱塘西湖遇老人汤姓年七十余葢德佑遗民知旧事甚悉公悯其孤贫解槖中半与之暨归无买舟费徒步不之悔处心仁厚多类此一日语其子行可曰门戸之托实在汝等汝及我在厉志于学可也未几公即世行可年方十五佩服不忘与其弟晟祖受业先君求我先生年几二十大家闾左要致之教子弟有师法际圣运肇开以诗经中洪武四年浙江秋试计偕京师授承事郎同知华州转承务郎调乐安州同知升知涿州奉母以养人以为荣云真窃惟史氏自冀国积德累行歴八行至三世而枢宻公才位登两府自后世相王封父子叔侄焜耀前后天下之人歆艶而慕望之乃若独善文华公以卫国之裔与公髙大父大监同母嗣中散讳浤之后风节行谊世以甬东读书种称之独善之孙果斋蒙卿泝考亭正传従子公琼实学焉公以本文系序之正学于公瑗而克嗣其承信乎文献足征矣然以运去物改不得与世禄之盛岂非命哉乃今行可踵美世科所至有声上膺耳目之寄相门复兴其在兹乎真为史氏门婿视公为外伯父行且与行可幼同研席亲契之厚非一日矣斯文不朽之托可辞耶铭曰烈烈四明有华相阀公生其间率履弗越天地蓬庐我菑我畬仁义蓬庐我诗我书上下周流万化一理反身归全孰呼起起有子象贤对扬明廷绣衣持斧服兹宠荣慨思教言声容如在锡类疏封时其有待华奥之原宰木光辉公侯复始福履其绥 

　　○墓表 

　　故宋文林郎史公墓表 

　　呜呼是为故宋文林郎史公之墓宋有天下埀三百年南渡以后台衮相继者鄞史氏为盛子孙众多荣爵宠秩与其国家相为始终故文林郎史公其所谓世济其美者欤公讳世卿字景瞻世居鄞五世祖讳诒赠太师越国公号八行先生曾祖讳渊朝奉郎知江阴军妣姚氏李氏并封恭人祖讳弥高赠奉直大夫妣陈氏赠恭人考讳损之国子监发解进士妣陈氏公幼聪悟生七年失父十六年失母従表兄陈习庵先生学习诗赋援笔立就补入太学朝虀莫盐视贵游纷华泊如也端平二年公试入等嘉熈四年请国子监文解称进士永国公在相位签书同知枢宻院忠清公宅之欲以其子会卿恩保奏回授淳佑九年观文殿学士谦斋公宇之以朝议大夫知处州公始以明堂恩奏补将仕郎十一年铨选出官凖告授迪功郎黄州麻城县主簿兼酒税赋政平允吏民称之宝佑二年改授平江府司戸参军治狱明刑为时称首举升入格升朝奉郎直敷文合两淛转运司寄收库兼提领戸部犒赏所钱库引赦文度宗登极恩转修职郎幼主瀛国公登极恩转従政郎明年正月太皇太后有旨应在朝见任竒居特与进秩转従事郎未几转文林郎诰曰朕为万邦之君诞膺天命士自一命以上莫非王臣载考彝章咸增显秩以昭明初政以激劝贤劳王者无私己悉沾于大赉善人是听宜知报于湛恩公既拜命退归清江里第宋社既墟絶口不言仕进自号菊屏扁一室曰勤有读书耕田优幼自适一日以疾不起公生于宋嘉定六年六月六日卒于有元二十三年五月二十有三日享年七十有四以是年九月庚寅葬于鄞县杨堂乡十里下水南岙之原娶厉氏子男一巨伯女一（阙）适将仕郎杨嚞孙男六公顺公竦公翊公竤公竚公竬女三（阙）公仪观丰伟言论疏爽奋然植立动有志操丞相忠献卫王尝欲立为长子待制公后王薨遂不果故枢宻公观文公特深念之理宗眷遇勲臣家当时以攀附致荣显者不可胜纪而公谦卑自牧不以荣贵累心其过人逺矣世异事殊丘园肥遯而老成典刑蔼然为故家范模孰不企而仰之某获登公门距公之葬已五十余年矣间尝展敬拜遗像使人兴起而不己焉者今公之孙公竚以外舅之好且使晋拜墓下流涕言曰自吾祖若父至于今三世吾兄弟六人死者己过半矣而吾又无子吾祖之祀赖以不絶者其惟吾亡兄与吾弟之子矣吾惧后来者之无所征也子盍为文以表之呜呼孝子慈孙所以不忘其祖者如此然则光昭令德可终巳耶是为表 

　　元故洪处士墓表 

　　元故洪处士既卒之十六年其次子实以尝従事藩省来居濠梁与真相遇敦叙世契怆然有言曰先人终归全所以贻吾二子者实拳拳焉吾兄以承宗之嫡志存堂构而今老矣眇焉小子无所肖似而名在谪籍亦己九年墓上之木拱矣而勿克以时致享孝之礼每自云南望未尝不为恸哭而流涕也先人之葬天台胡先生世佐己铭其墓冀子复为一言表诸墓隧实幸不即死异日获得旋归将与吾兄同尽其情焉真问而悲之因为论次其略云处士讳梦良瑞卿其字也世家明之慈溪大隠山五世祖师颜乐余姚上林之风土而徙家焉曾祖樟仕宋至湖南宣抚使祖子文父正之以方州试待补入上庠释褐授承直郎值宋社亡杜门求志遂不复仕处士生而性质刚直气色温恭自幼失怙承母训读古今书明理达务自处俭约而有济人利物之心歳丁未戊申大歉饥殍者众处士捐己廪以食之乡邻贷镪者悉焚其劵人皆贤之或劝之仕则曰人生几何而以微名薄禄撄其志虑也耶幸先世遗绪保守勿坠使后人有所承藉足矣遂优游泉石间絶意世事年及耋矣衰病日亟谓其二子曰吾资产虽薄足备衣衾周棺椁不为无具有子有孙不为无后赋形以来歴四百二十甲子不为无寿死亦奚憾俄一日奄然而逝生扵至元癸未十二月十九日卒于至正辛丑九月二十五日享年七十有九以是年十有二月二十日葬于鄞县通逺郷环邨钱奥之原娶方氏继楼氏楼故参政钥之后处士乐其文献遗俗迁郡城王墩而附近焉子男二长炳元衢州路龙游县儒学教谕次即实也孙男四禧禋祯■〈衤冀〉初处士之卜葬也将竁穴霖雨流潦畚锸既举云破日出及启殡风雪交作轝车登舟天倐开霁薤歌前导哭泣缟素襄事而归既虞以祔微雨沾洒咸以处士积善及其子孝感所致焉惟宋自南渡以来洪氏贵显者代不乏人鄱阳洪氏自忠宣公皓以忠节名天下传其三子适遵迈皆以词学名科至宰执侍从天目洪氏自内翰端明咨夔传其二子勲焘亦以才名见知于世以今处士家牒遍观之宣抚公累官行事虽不槩见实与鄱阳天目相望后先胡先生谓与鄱阳源同所出信矣处士以前人遗绪隠居独善随所在而不失其传临终遗言又能顺受死生之正可不谓贤乎况乎有实以为之子虽在异郷而风雨霜露之思无日或忘诗所谓威仪孔时君子有孝子者于处士见之矣真忝以同里知处士为详序其平生大槩而传之固不得而辞也是为表 

　　○葬记 

　　陈以通父葬记 

　　同郡陈以通父既卒将葬其孤（阙）缞绖踵门谓某曰（阙）等不孝罹祸先人今襄奉有期未及乞铭当代巨公叙其生殁歳月大槩而纳之幽敢以属之真辞再三不获则退而为之记曰以通讳公享陈氏系出妫姓其先广平人宋时有以医官入翰林者建炎间扈跸南渡定居于鄞曾祖讳后良祖讳瑞孙入元以季居礼贵赠従事郎行宣政院都事尝师事厚斋王先生得文章典故之传着难经辨疑援据该洽识者称之父讳居仁龎厚老成洞明经史治竒疾神愈后学尊之为先生以荐署昌国州医学正不就再以教授荐命未下而卒前乡贡进士淛河杨彝壮其行治母黄氏以通教授先生第四子也少有异质循导规矩尝学于乡先生纪十之暨其子文凯能为诗文而尤志于家学自灵枢素问难经及诸家竒方秘论钩玄撮要如指诸掌日与诸兄侍教授先生侧参扣辨问教授气严色庄不少假借以通益自警饬年二十余以善医闻上而贵官富人下而闾巷疏贱有以疾告必为治理风雨寒暑勿惮也所制药必泽土产及色味之精良者至于铢两之等烹炮炼养之度髙下随宜而不戻于古故药无不善用无不效其售诸人徃徃不计其直贫不能得钱者则周给恐后用是声誉隆洽能言者多为诗文以赞美之长编巨轴观者以为无媿词云至正（阙）年藩省大臣上其能勑署江淛行省医学提举以通以非其志不为就际今天朝仍旧制郡县官医二人以通雅为故郡张侯所知以本府提领荐诸淛江省行省报可有司捧檄至门以通辞避再三至敦迫不己黾勉就职未及一年得上气疾以卒年四十有九呜呼悲夫以通生扵元（阙）年某月某日卒于洪武四年六月某日以明年某月某日葬于鄞县五乡碶之原娶何氏子四人长（阙）次（阙）先数月卒次（阙）次孙男二（阙）女一惟四明以儒医称者推陈氏为首以通既克承祖父之传拳拳焉济人利物而勿以爵禄为荣其于自处得矣然以名不可卒遏才不能终己为之少出而死遽及之此固士大夫所深悲者也真辱在契家相知为深庸取其律身行己之大者叙而志之用以慰其嗣人云 

　　阎学录圹志 

　　先君姓阎氏讳寳奎字瑞卿世居奉化州忠义乡之九峯曾祖讳安祖故宋朝奉郎新改差权发遣邵武军事兼管内劝农事妣（阙）氏祖讳（阙）妣杨氏父讳（阙）妣（阙）氏两世皆以儒行有名州庠先君生于（阙）年六月廿五日癸已幼聡悟长端谨厚重处事有法克广先业従乡先生南仲李公问学书史通大义至大庚戌始来郡城东山松崖谢公招为赘壻居数歳得城东厢一廛遂徙家焉先君性孝友二亲色养备至连遭大丧吁祠追荐抚弟姊益笃于宗族尤尽恩意教子若孙必求名师祭祀婚嫁务尽其礼宾客相过従时饮酒赋诗以为乐急难赴义恤贫恤寡名势一不动念至正乙未江南诸道行台监察御史李公志以先君晦迹丘园荐诸浙东元帅府署处州儒学录先君不之就尝曰九峰衣冠故里吾不敢东忘也时徃来其间得地一区溪嶂旁遶逺列因累土植木竁穴为归藏于是年既老矣不问家事辟一楼雪庵李公尝题其额曰怀安栖处其中不越戸限者数年以至正二十一年三月二十八日卒于正寝六十有九呜呼悲哉娶谢氏先十年卒男二长恭早卒次思敬海道都漕运万戸令史女二长许嫁卒次适同里李某以卒孙男一汝贤女二思敬不孝忍死将以是年十一月廿三日甲申奉柩归忠义乡德星里阎公稿之原与谢氏合兆日薄未暇乞铭当代巨笔姑志其歳月大槩纳哉（阙）孤哀子泣血谨识 

　　荥阳外史集卷四十三 

　　●钦定四库全书 

　　荥阳外史集巻四十四 

　　（明）郑真 撰 

　　（阙） 

　　荥阳外史集卷四十四 

　　●钦定四库全书 

　　荥阳外史集巻四十五 

　　（明）郑真 撰 

　　○碑铭 

　　元故赠中宪大夫海道都漕运运粮副万户上骑都尉追封高阳郡伯韩公墓碑 

　　国家着为定制凡官自七品以上得封赠父母迨至三品则及其祖父母所以为忠孝劝也乃至正二十有七年秋七月今皇帝诏中外文武羣臣秩赉有差于是奉议大夫海道都漕运正万戸既上官有司援例以为当封二代于是其祖妙心居士赠中宪大夫海道都漕运运粮副万戸上骑都尉追封髙阳郡伯祖母陆氏赠髙阳郡君父封武德将军温台海运所千戸骠骑尉定海县子惟善改封太中大夫海道都漕运正万戸轻车都尉髙阳郡侯母定海县君朱氏改封髙阳郡夫人命既下郡侯率其弟及其子姓录副黄焚告于郡伯墓下既代作而公服设褥位北望再拜礼毕徐言曰惟善不才忝承先绪謭焉弱息获备官使锡命之典贲及泉壤惟善亦与有荣焉则皆我先公遗泽积累之所致也其可不昭示来裔乃修书致币奉江淛行枢宻院副使天台羽庭刘公所著妙心公墓铭来长汀山中俾某书其事于墓道之碑公姓韩氏讳能字君垕后复即字为名妙心居士则其号也世居庆元路定海县西曾祖讳德昭祖讳清之父讳祖亮皆韬光匿素不在仕籍曽祖妣陈氏祖妣林氏妣李氏王氏公王氏出也公少有志操长克以勤俭活产业家用富饶天性孝友事二亲温凊之节滫瀡之奉备尽其欢二弟以匮乏告厚给之至终其身海濵广斥歳多水旱里民之饥者周之以粟寒者予之以衣死者给以衾棺商贩者假以厚资贫不能偿者弗问尝出行闻哭声甚哀公黙计曰是必丧无敛具袖镪躬诣置诸几上谓其家人曰吾尝逋负死者今偿之尔惠施之及人徃徃类此家世奉佛其先考在日尤笃信阿育王山藏释迦真身舎利歳率其徒膜拜瞻礼示现者及疾革将属纩若有欲言者公侍左右问曰得非以莲社为意耶少差即为之卒有不讳亦不敢坠厥志父曰果若是吾死庶瞑目且福汝矣既逝公奉丧如治命效释氏法奉遗殖瘗玉几山中在会者凡数百人庖饍告勿给既宣扬秘呪就食者皆属餍视甑釡尚有余者或有妄言不敬则相继以死当时学佛者以公孝心纯至故感应之妙有如此者皆尊为妙心居士而不以字称之自是翻阅内典深契玄理凡佛舎之增葺金像之庄严治道涂驾桥梁倾嚢发廪一无所蕲晚得城东（阙）徙居之当天下太平従容宴息文献遗俗足为子孙依归而公亦已老矣公生于至元十七年九月二日卒于至正二年四月二日享年六十有三以六年十一月二十九日葬于鄞县阳堂乡盛峯山之原娶陆氏名庆字德宁即髙阳郡君有妇道始议昏时恊梦于神公之家业有成者郡君实相之公既卒郡君菲衣素食焚香梵诵致永慕资冥福会公冢上产竹一本二干者郡君曰此吾合葬之兆也其死矣乎果得疾以终生于至元十五年二月二十七日卒于至正十五年十二月二十八日年七十有八以明年十二月二十七日祔葬于公之兆子男二长惟善即高阳郡矦次可善女三长适胡允文次适冯元晟次适应可立孙男五懋简懋和伯瑛伯璋伯珪女五曾孙男二中庸女二懋和以郡侯次子始以材请受知淛省丞相荐诸朝署忠翊校尉庆元绍兴等处海运所千戸以功升佥淛东道宣慰使司都元帅府事散官如故再转奉议大夫海道都漕运粮副万戸今升为正万戸佩双珠虎符阶则太中大夫其推恩祖父实一乡荣观云夫贤者之报不必在身大夫之家则知尊祖以公积德行义贻其子孙者如此则夫身殁之后所以追锡而宠绥者不为过矣郡矦克广己成之业踰六十年亲见其子荣爵之盛而其异日窀穸之事必依祔先域使夫一世再世至无穷焉则所以光昭先德而侈大君之赐者当有大书不一书者矣传曰积善之家必有余庆于韩氏见之庄自京师归佐淛阃辱交郡公父子知公为详而羽庭刘先生之文又有可征者其敢以老病不文为辞铭曰于皇圣元广孝锡类爵秩疏荣以古之制侃侃韩公励行恪勤不有其位今终厥身燕及孙谋亨衢接武推本教忠惟祖惟父生殁显荣乃赠乃封实大声宏德厚报丰相而新阡苍苍松栢泉石辉光龙章有赫尔子尔孙望拜阙廷精爽不昧式克钦承奕奕庆门尚其善积裒裒公侯百歳一日文臣勒石铺扬王休冀诸来者视此岩幽 

　　宋故光禄大夫建安郡开国朱公神道碑铭 

　　宋故太师文公晦庵先生五世孙炘谪居颍上训导县学以书致其髙大父光禄公之状来濠梁谓荥阳郑真曰炘忝系儒宗先文公立言埀训天下家传人诵亦既列诸従祀载之史册矣而炘高大父光禄公以文公季子式克钦承以至于今佩祚不絶墓上之石毁于兵燹久未复旧先考员外尝埀志于此不及遂以殁遗言所属在我后人子为撰次其略炘幸遂南还勒诸隧道异曰见祖宗地下庶几有以借口矣真惟大贤之门道学渊源如长江巨海岂未学小子所能窥测再拜复书以辞炘复使来言曰吾计已托诸子矣无让按状如左公讳在字敬之姓朱氏其先在唐时有名仁轨者与其弟敬则居亳州永城县敬则仕唐为宰相仁轨之后讳古僚者以陶雅员半千之命总卒三千戍徽之婺源因家焉曾祖讳森字（阙）赠承事郎祖讳松字乔年登宋宣和（阙）进士第授建之政和县尉禄养其父承事公卒服阕调延平尤溪县尉改监泉州晋江县镇召试馆职除正字迁吏部郎官与时相秦桧议不叶屡求祠禄出知饶州尝与豫章罗仲素讲求河洛之学谓辨急害道取佩韦之义号曰韦斋有文集若干巻以绍兴某年某月某日卒于建阳县年四十有七赠通议大夫有至正辛丑闽宪请谥南宫太常博士河东张翥临川危素议曰立人之朝风节弥高晩安祠禄不慕浮荣笃生令子为千万世儒学之宗冝褒赠以宣文化请谥曰献靖而天官定为公爵遂封越国公考讳熹字符晦文公晦庵先生也以建炎某年某月庚戌朢日献靖尉尤溪时生而是夕新安井腾虹采年十有四献靖知饶州病亟命师事刘草堂勉之胡籍溪宪刘屏山子翚既冠而字屏山以颜子之学期之年十八举进士虽中春闱为泉州同安县主簿赴任道经延平始学于李侗愿中以斯道为己任歴事高孝光宁四朝仕于外者九考授祠禄三十六多以去就不合于理固辞不起在朝仅四十九日葢君子小人势有不两立者以秘阁修撰致仕庆元六年三月初九日卒年七十有一赠太师封信国公改封徽国公赐谥曰文有元至正辛夘改封齐国公所著书有易本义启蒙蓍卦考误诗集传大学中庸章句或问论语孟子集注太极图通书西铭解楚辞集注辨证韩文考异大全集门人问答语录所编次有论孟集议孟子指要中庸辑畧孝经刋误小学书通鉴纲目宋名臣言行録家礼近思録程氏遗书伊洛渊源录仪礼通解共若干巻行于世曾祖妣（阙）氏赠（阙）人祖妣祝氏赠（阙）人元封越国公夫人妣刘氏草堂之女先文公卒维祝氏俱徽国公夫人元追封齐国公夫人公（阙）出夫人也幼承先训力勤不懈文公既没抚手泽遗书慨然曰斯文命脉尽有在是矣探讨紬绎至忘寝食故性理之渊微文字之浩博天地鬼神之奥礼乐制度之详人事之得失政治之理乱靡不精熟由科第台阁出守信袁平江三大郡以治状闻召入歴拜工吏侍郎时理宗以支属入继大统终始崇奬正学以公为文公子尤所眷厚公尝入对内殿论人主学问之要帝曰先卿中庸序言甚详朕读之不释手恨不与之同时也初文公生于尤溪官舎后以为南溪书院祀献靖以文公配及文公寓建阳之考亭四方従逰者众架屋百十间居之号竹林精舎继改沧洲至帝在御勅赐考亭书院亲洒宸翰书额以赐焉公上有二兄长讳塾字（阙）尝従东莱吕先生逰先文公十年卒后赠中散大夫次讳埜字受之戸部监酒退隠家居亦先卒独公従容晚节年七十有一而终同于文公云公生于某年某月某日卒于某年某月某日以某年某月某日葬公先墓在新安号文公阙里従事葬建之政和献靖葬崇安文公葬建阳之嘉禾上里至公遂葬建城东门外光禄坊皇华山之麓公娶吕氏东莱成公女维娶黄岩西桥赵氏复娶武林方氏俱封夫人子一人铸字子颜以荫授出身仕至朝请大夫湖南运使以元至元丙子某月某日卒年六十有一娶刘氏封夫人孙沆字端凝元初以世泽为将仕郎邵路建宁县主簿某年某月某日卒年五十有四娶周氏延佑戊午八月二十一日卒年七十有八沆子五人曰某殇卒曰栢字正甫不娶延佑庚申某月某日卒曰桦字仁甫号云涧生于至元丙子正月六日适元兵南下乱离之际既长知学而家事艰难上奉二亲下抚诸弟年三十有九以荐授汀州儒学正借注海北警曹雷州遂溪县涠州寨巡检升漳州路儒学教授天厯戊辰十二月十日卒赠承务郎江淛等处行中书省左右司员外郎娶倪氏至治癸亥八月七日卒（阙）十有五赠恭人曰■〈木戊〉字茂甫隠居不仕至正丁酉十一月十八日卒曰梣字正甫延佑丁巳某月某日卒娶（阙）氏于光禄公为曾孙皆不逮事公矣桦子一人即炘也梣子三人■〈木荣〉字三观年五十一而卒嵤字明忠年五十二而卒光字明凯际今大明任平凉府（阙）县主簿于光禄为玄孙至是葢四世矣炘二子坻年三十二而卒垸早殇今无子自朝请以下至炘之子皆祔葬光禄公墓生没歳月用牵聨书之使有考焉失于记忆者不悉书也炘字明仲读书有气节尝两为学官升福建江西省掾慨念先世欲一振起之在元至顺间朝廷将改封文公命礼官集议以为文之一字理不可易第徽以本乡宜封大国以致崇德报功之意定为齐国而未下至正辛夘炘适在京始复议付奏事曹又十年炘复至京中书遂奏遣使奉制并上樽内酝礼物祭告家庙越二年而献靖越国之封至矣炘之光绍前烈如此真窃惟道之大原出于天而系于人先圣孔子集羣圣之大成先师文公集羣贤之大成文公不可尚已光禄公以文公家庭授受之正奋身科第践扬中外上承帝眷蔚为名臣委庆绪余绵及累世而炘以谋模画诺従事藩省际今内附犹以老成耆硕为学者师表君子于是知大贤之有后矣然而暮景骎寻眇在淮颍之上慨念皇华山之阳云深木寒先兆魂魄之藏葢百数十年于兹矣衣冠出逰俨然如在孝思德报之情何如哉传曰盛德必百世祀若光禄公之泽信未艾也为之铭曰大道之行如日丽天泰运肇开笃生英贤于惟考亭学泝邹鲁徃行前言会其统绪侃侃光禄是谨是承名父有子文献足征乃登名科乃扬显要従槖清班毋烦训诰于时理皇龙飞乘干燕闲穆清广厦细毡公入内廷従容劳问献纳论思唯公是听公归徐徐玉佩琼琚奉身归全不昧厥初遗表上闻帝心是恻开国勲封以赠以恤公既逺矣逮于孙玄周旋恪恭世赏是延时异事殊系名谪籍俛仰古今百年一日故山峩峩窆竁祔依封之殖之式遄其归返本廸原前规后矩告尔来叶绳祖之武 
　　（初明仲求着此文约以归闽南　质诸家谱塡歳月名讳封赠然后上石后明仲死濠上此本在朱良初处良初文公逺族也） 

　　黎氏重建祠堂碑 

　　礼曰君子将营宫室宗庙为先宗庙所以寓诚敬也三代以还定为庙制自天子至于官师视其上下以为孝差至汉有易为祠堂者考亭朱子家礼于其制度详矣今士大夫家用之頋于门堂寝室或不能尽合焉者有能因人情而为之节文尸而祝之其非有得于制礼者本意哉惟广东黎氏遂有今绪粤在高阳氏命南正重司天火正黎司地子孙因之以字为氏当宋高宗南渡有讳献臣者自贑迁惠居博罗之白沙治三礼致身通显晚知雷州以文学政事有声其后讳宿者迁东筦之湟潨丰于产业敦尚行义尤好施与乡里化之族日以大讳弼者至孝奉亲朝廷尝表其门署其里曰德本因建祠里门之东以奉先祀有田以为经费又于祠西建义塾延师教族之子弟凡先世诰勅之在白沙者尽得而藏之宋德佑末祠与义塾毁于兵元至元癸巳兴复如故又至正乙未复罹兵燹遂为草莽之墟矣际今圣朝治教并兴黎氏族党追念本始乃洪武庚戌之歳再复义塾辟祭田修祀事其中而权宜草创者踰年卒成之歳时享祭焄蒿凄怆降灌燎瘗礼无不备合族子姓几六七十人睦婣之义逺迩所称宋元以来为教官为邑宰者比比有之国家征用儒宿十世孙光起家监察御史君子于此有以知世泽之厚矣会御史公巡歴中都真以非才忝教临淮以斯文礼见俾书其事于石夫礼有合祭之文盖追逺尊先事亡如存固孝子慈孙所当致力者非有閟侐之地神而明之其何以通幽显而无间哉黎氏自雷州府君肇始官阀昭穆祠世世承传自南渡至今荐更事故废而辄兴诚敬之心百年一日岂但春秋享荐如见其笑貌闻其容声而已耶今御史上承天子耳目之寄绣斧所至风采凛然异日推本教忠疏封泉隧其祀事仪等又将增益而侈大之矣诗曰永言孝思孝思维则黎氏子孙尚引而不替以延裕于无穷哉真既备着其本末复系之以诗曰南广海寓文献攸聚有闻厥家孔乐斯土乐土是营宗事以承奕奕新祠神栖宴宁豢牲告硕以侑酒食孝享苾芬惟礼是式至阴冥冥格享欣欣工祝致告嘉尔后人后人多祉出司宪纪冠豸高峩皇华使指庆门煌煌祖考之光时其烝尝永禩勿忘 

　　荥阳外史集巻四十五 

　　●钦定四库全书 

　　荥阳外史集巻四十六 

　　（明）郑真 撰 

　　○传 

　　遂初老人传 

　　遂初老人姓王氏名厚孙字叔载王为琅琊着姓其先在宋居开封祥符髙祖保信军承宣使安道扈从南渡始家于鄞曽祖撝吏部郎中崇政殿说书祖应麟号厚斋先生中宝佑博学宏词科歴事三朝典诰册命皆出其手官翰林学士礼部尚书父昌世承务郎世称为承奉公老人生于元大徳庚子十二月一日距今明洪武之壬子年七十有三谓人曰天地生人之初吾不得而知也可知者理而已理之在人初何尝不善克遂其初足矣吾幸以世家子持身律己实拳拳焉今耄矣其庶几乎乃自号遂初老人云老人在幼知学八岁诗成四韵读书日记数百言十岁已竟论孟诗书礼记皆成诵并阅尚书深宁集习书义兼词赋操笔立就乡先生王佥判叔龢赵太社孟何戴教授表元闻其异就见焉科制行改治诗经盖东南诗学以明郡首称舒文靖璘传李国博元白王于舒李世亲具得其源委时四方承平文物殷盛承奉公守先训弗仕登门皆老成博雅老人日侍左右面命心传充积溥洽由是熟于性理治道礼乐法制及台阁职官典故世胄谱谍乡里欲言其祖者多咨问之袁文清公桷受业尚书后自翰林归里第辄问所学老人对曰近于濂洛闗辅建安西蜀诸书稍已通习惟读书记衍义正宗意有所得以其明洁整宻有成法易知而可守也因言世之学者涉猎朱子如干巻书自谓得其真传且讥议淳熈诸老不知诸老与朱子同时言论虽不尽合而博闻实践为朱子推许今人耳目所不及乃借口性理以自文其寡陋髙谈阔视渐成虚诞之风先生达尊宜惩其弊以新士习文清者四明志命老人分撰二考且言子家世太史亦究意否老人曰经与史同出而异名古有编年司马氏为纪传隋志始称正史非古也作史必曰三长年代协体统之会人物萃品类之归叙事由颠至末不为详修辞以一当十不为简彼謏闻臆见杂见众手舛讹遗漏欲以传信久逺难矣因举累代髙下得失甚备文清为属耳复阅其郡庠试中程文阃府表稿作而叹曰先师之道兹不坠矣门下老客得见继祖之盛何幸哉金华黄文宪公溍尝三至鄞其曽祖朝请梦炎视吏部为座主谓叔载余兄弟行假宿细论因为志承奉公墓也其始也躬草剡荐为郡学训导而帅府都事曹愚佥宪孙揖郡守郭侑同为劝引老人累辞不获至则开说名理辨析疑难请业者顷刻数十篇诸生皆悦服老人既以师法传庠序嗣后二十余年蠡吾王元恭鸿吉哩氏安圗公相望来守亲诣门屈致之前后与同列者程先生端礼郑先生奕夫胡先生世佐应先生奎翁皆气类欣合座以下材艺称者世有其人朔望讲义往时就章立题率一篇而止老人病其拘取四书五经闗世教者质以己意为之直说抑扬反复音吐洪畅闻者竦服老人三试淛闱不偶叹曰得失有命苦心求售奚益用词学十二体为古文根柢三代两汉博以唐宋诸名家属词平顺絶去雕巧富人奉礼币招为师力辞不就陵阳牟应复都司淛东论年家契力招致教其子屈行辈敬惮之台彦博侍宪副曽某来虑囚谓叔载文行宜为学官宪副即署郡直学老人以不任烦琐辞牟都司曰先儒谓钱谷亦为已之学圣人辞尊居卑乃就职与吏辈不合拂衣去李佥宪絅强起之涂田在鄞砂岸在昌岸在昌国为豪民侵夺力陈其事皆得复廪粟有赢例归职掌老人独输于公会大修庙学请于郡守俾通吏事廉干者司之遂得与诸儒专论名教事教授陈先生廷言始与定交秩满授象山教谕尚书富于著述玉海最为详洽然未脱藁失而复得多阙误老人考订编次请帅府锓梓并他书十二种以传袁文清所撰四明志或有谗于佥宪沙木斯鼎毁其板老人白之王太守元恭曰袁公中朝名臣书法髙古不可毁也太守持书以进佥宪惊悔命与旧志并行属老人成续志若干巻四明自宋绍兴间有乡饮酒礼其后寝废岁首仅序拜于学程先生请王太守复其礼属老人与郑先生某考订一遵仪礼用宾兴岁行之搢绅韦布周旋者每千余人经费田为吉祥寺僧所据老人与郑先生白诸有司僧乃市负郭田归我岁积粟余置庄一所象山学久失教养老人设主善为文会以兴士习租粟数百石每患逋负乃精加考核仓廪充足欲渔取者志不敢逞蒋景武中乡选送宴津遣慨然当之以郡檄归校玉海诸书调婺州浦江教授甫逾阅月即解官归养母杨氏无禄仕意适朝廷遣大臣李国鳯经略江南以便宜用遗逸既至鄞有司以老人名上李曰此危太朴所深敬者署衢州儒学教授而中书复用荐者除邵武路教授福建分省又升为副提举皆不赴惟期内外无媿以待归全而已老人天性质直尤清苦介特日用服食随其所有娶史氏系出相门有贤行尽斥其妆具为公家费承顺父母惟意所与疾则尽心调治药必亲制煎煑至愈乃己在弟侄子孙皆然姑适史万卿贫归养之嫁其女而葬其夫从兄震祖死其子在他方棺殓葬之士友蒋宗简以死托率先劝财葬以礼求鸿文以志妹适杨氏以疾归母家调治八年而卒一子侃早孤抚教成人侃亦笃于舅奉祭祀保坟墓凛如不胜亲故相依馆谷之或以匮告假贷不吝弗偿亦不问患难救御犹己事有过则面折无隐品别人之贤否不以势位髙下为轻重不以待遇厚薄为是非送死厚于奉生恤小笃于事大报徳重于念恶勇退急于趋进或有侵其产业恃强凌辱设计倾危造谤损誉者则曰犯而不校其重义轻利处常顺变多此类晚年诗酒娱乐客至谈宋季事亹亹不倦且及至正史官诠次弗当欲为厘正尤极论奉化陈桱续通鉴前后之失所著多名言有遂初藁三十巻尝戒其子升与隲曰承家不在名利而在于不失身敬身不在外貌表襮而在于毋自欺读书当贯古今处世必审进退其有同流合污以为通矫时干誉以为髙患得患失以终其身者此吾所深戒亦非所望于尔等也呜呼敬之哉二子奉教不敢失坠老人有弟名寜孙通春秋诗二经先世手泽悉能记诵其亡也遗命与老人塟同兆域友于之谊盖始终弗忘者宁孙无子隲为后云 
　　荥阳生郑真曰伏观前代儒学之盛莫过于宋东莱吕氏先生西山真先生虽以宏博显实广道学之传厚斋尚书于二先生泝流承源故于性理制度文章实兼诸子之长世之论四明之学者徒知祖陆氏而宗袁杨而不知言紫阳朱夫子之学者实始于尚书也尚书既殁遗书旧藁老人既服膺弗忘而又师友遗老名儒其言其行实足以膺黼黻谋猷之任然以心处退让终不克大其设施惜哉世运推移丘园肥遯而老成典刑蔼然为乡邦后学模范有以学问之无穷命分之素定精思力践以遂其初者矣赞曰 
　　古学传宗曰惟四明文献世美斯为可征伟哉老人克广先绪发言成文本乎邹鲁藐彼来学辨说纷非不有先觉孰其依归道非难行时或我舍安命乐天浮荣何假浑乎粹真曰遂其初威仪冠裳繄徳之符洛社耆英往古同传申以赞辞有侈其践洪武五年十一月十有六日 
　　驹一日谒遂初王先生从容慰藉甚欢因指几格上一小轴谓曰此尔弟为我所作遂初老人传且言乡之学士大夫知我者莫如尔父尔兄弟能继父志亦能粗知我者尔复为我写一通以来庶几见两家契谊之厚退念先生与先入生同年学同业其相好为至笃先人不幸仅获中寿以殁先生状其行治而使传载之吾兄弟之事先生如事吾先人焉既承命不敢辞先生方膺期颐之寿承文献之懿问学渊博操履笃诚传以传之非得显荣在上而名文词者不可顾吾兄弟何人而能模写其一二乎虽然此传序述大抵皆常所亲见质以平日先人所称又摭诸门生弟子之善言先生者一言一语寕有虚褒溢美则吾兄弟之执笔可谓无愧而未始以显微工拙论也以驹兄弟颇继先志而能知先生至于心术所独得冲澹夷旷以遂古初则又非浅识之所能尽知也先生家世如此文行如此声誉又如此世之人知先生者岂独吾兄弟哉观于此必不以字画之拙恶而废吾兄弟之言为可信也 

　　大隐处士传 

　　大隐处士姓洪氏名梦良字瑞卿系出共工氏之后至宋南渡尤号为盛在丹阳者名兴祖绍兴中召试馆职在鄱阳者名皓以礼部尚书使金不屈其子适遵迈并中词科入翰林位两府在天目者名咨夔仕至端明殿学士二子勲焘皆有才名处士之先相传本于鄱阳曽祖樟为湖南宣抚使樟生子文子文生正之正之太学生释褐授承直郎宋社既墟絶口不言仕进处士其子也处士家大隐后徙居余姚上林大隐在慈溪县南为四皓黄公之里山髙谷深良田广亩犬牙参错庆歴中乡先生杨适道徳闻望师表后进太守钱公辅荐之朝不起学者尊之曰大隐先生处士以乡里之旧往来其间慨然以不及见先生为恨因号大隐处士以志景仰不忘之意云处士天性刚直而温和柔恭待人接物各适其宜婚丧祭祀先事备具而以诚敬将之宗姻宾客岁时过从姁姁相乐时四方承平世家子弟多以攀附致显荣处士独慨然曰士岂以爵禄为荣也耶立身行已埀裕后昆斯亦可矣中年丧偶昼锦楼氏故宋参政钥之后慕处士之贤招为子婿处士亦爱其文献遗俗挈家附近勤俭取足年七十有九衰病日亟谓二子曰吾尝恐坠失先绪以遗身羞今有子若孙居足以庇风雨田足以给食饮衣衾棺椁之备足以容身大命近止吾其死矣复何憾哉奄然而逝至正辛丑九月二十五日也鄞县通逺乡钱奥实龙虎蛰藏之地卜塟得吉将庀工风雨晦冥竁穴则天日晴霁启殡大风飞雪如掌执绋者皆股栗暨轝车登舟风雪为止觉晴煦和畅薤歌载道窀穸之事罔不如礼既归祔主而微雨沾润送塟者以为处士积善之报焉处士有子二人长炳以部使者荐为游龙县儒学教谕次寔才行自晦天台刘仁本深加器重署淛省从事今居淮水上论先后天之学占吉凶如前知人谓处士有子云 
　　荥阳郑氏曰予读四明郡史厚斋王公着大隐杨先生传于其道徳行义备矣处士尚志先烈年逾耄耋委质从化而天复彰显之斯所谓隐君子者乎赞曰 
　　大隐之阳世有哲人髙风凛然霜空秋旻卓哉处士尚论百世反求诸心克警克励老矣归全完而山川至理弗妄格于幽玄堂构贻谋曰有嗣子善赞善述世有良史 

　　郭进士传 

　　郭进士讳可学即讳为字明州鄞县人也家世业儒在宋时有入中书掌外制者洊经兵燹文行不槩见其后名溥字子通者治尚书善诗文乡先生慈溪严某妻之以女二子长名可立次则进士也子通以部使者荐分教处州青田县复署上虞县儒学教谕未上而卒进士与其兄俱在幼母严氏守死自誓尝涕泣指进士兄弟谓人曰吾未亡人所赖以亢郭氏者其在兹乎躬纺绩资之使学李允中馆授同里倪氏进士与其兄挟册从游允中训导郡庠进士复居座下是时乡之耆文硕献多有其人进士遍登其门复取父书穷昼夜习之学遂以成为文章累积编帙出示其友多称许之间受大家聘币为其弟子师心所弗乐也家素贫亦力田十余亩岁酿酒二十斛得什一之利以自给西游淛江省宪论荐署为学官以时方阻兵不就而归值其母丧考礼送终求信笔着传纪其母之节缙绅士大夫复为诗辞挽些君子以进士能尽人子之道矣服阕家居杜门求志若将终身明洪武之三年圣天子下诏复进士科明年有旨三年迭试复大征儒士暨山林遗逸明郡有司以名上者凡百余人进士累辞获免又明年壬子秋试敦迫再三进士遂以书经荐淛省考官姑苏魏俊民永嘉孔克表会稽钱宰嘉兴贝琼共称其文置在四十名之列是冬计偕京师明有司歌鹿鸣劝驾逾年癸丑春过淛省入谢知贡举官徐叅政某命赋甘露等诗甚见称赏谒选天官大宗伯而下见进士长身肮脏将奏为在京官弗果既而同年进士有以弗能任事辞者众议以中立府国家兴旺之地中都肇建四方视为取则师儒之职盍使诸进士为之于是淛江八人同授中立府属县教谕而进士得在宿州之灵壁淮北当兵革之余教席虚旷少衣冠之士旧家长老闻进士至出郊逺迓皆矜喜徳色为设享具进士亦不敢辞也然进士南产终不乐其风土又念母严氏塟地卑湿诣中立府援例乞归改窆不许得家信知少女且死遂遇滞下疾既亟谓其友张克忠曰吾读书二十年今年三十有八至于是而死于是也耶遂卒是年十月十日也灵壁县丞卢某来主丧事克忠归襚训导丁继先致衣服知县郁仁以槐简殉以是月某日塟县之西鄙县人以其俗剪纸钱状若幡导迎柩车者凡四十余县长贰以下及其父老里长诸生皆割牲以祭流涕被面执绋至墓所窆竁深固毕事而归雨下如注人为致其思云前淛东阃帅赵宜讷谪居濠梁尝友进士至是闻讣怅然曰可学官不称其志死诚可惜然灵壁之民长者何其能用情也耶传曰慎终追逺民徳归厚矣信矣哉进士娶徐氏有子一人方五岁赞曰 
　　朝廷以科目取士士明一经克预其选者功名禄位取荣一时然施之政事不胜任者多矣若进士官为师儒以道自任一邑上下皆重为敬礼不幸而殁祭塟之哀慕之进士其何憾矣乎 
　　顷予以使命过灵壁邑长以下出迓道左因得幸与丁继先张克忠（阙）卜仲祥诸君子相识皆予同年进士可学友也是夕诸君子访予所寓劳以酒馔且以进士不可得见矣得见先生诚为喜幸而益増故人九泉之悲也翼日共出而往诣进士墓为之一恸既归慨念诸君子死生之谊有如此者昔昌黎韩公着欧阳生詹哀词以寄清河崔羣彭城刘伉伉喜古文羣盖哀詹不得志以死者故公于是时致拳拳焉今进士卒于教职无朞功近亲之助诸君子乃克尽其情焉足以见厚之至矣予向为进士立传既备着之因书二通以寄继先克忠言辞浅陋不敢窃比古人庶几于不没人之善者诸君子幸即是观之老懒不能悉书也 

　　陈刚小传 

　　陈刚字子浩明州鄞县人世居慈溪昭义里以农商为业刚少好读书因去习吏事见有舞文法丧心术者嫉其所为投笔弃去与甬东傅恕就白衣僧舍借榻用程氏读书法誓以科业自见尝挟册游郡庠始阅月其父母以家贫复使习吏资以为养刚坚志不从因开门授徒复去受春秋经于林渊渊所辑春秋四传号为详备而于左氏先经始事后经终义尤拳拳焉刚复习是经露抄雪纂不少怠天台许广大以进士出身来为鄞县尹倡文会作兴士类刚多在选列自是庠序之间籍籍有声大家巨室往往招致教其子弟知奉化州事李枢亦尝聘为诸生楷式退处家居忍贫蔬食间以医药为济人利物之具其父母暨伯父先后告终刚拮据丧事买地以塟好义者多赙助之至行焯着缙绅乡党皆为竦异然刚性雅尚所学日进终不一践场屋会天下入今职方圣天子下诏新学校贡举法于是刚复受知定海县事姓某聘币为训导洪武庚戌之秋复以郡太守命敦迫就试淛省以弗肯少屈有司绳墨不在选列明年奉旨预征京师羣试吏部中选授知神木县事赐纱帽绮衣银束带拜恩奉天殿下神木延安府葭州属邑控西北迩与青海为邻宋时西帅经略之地刚徒步上任歴数千里不以为劳所过用武闗要荒榛故垒吊古徘徊悲歌慷慨县值兵革之余连岁饥馑民人稀少牧马往来钞掠以文墨执事于官者率不循法捡刚列官抚视疲羸民思复业奸胥猾吏痛以律惩治之党与咸惧谋引贼入冦时官军方屯葭州逺不相及刚仓皇备御猝遇石山子有白敬臣者素号险黠旧尝在军职得隶籍为民役充弓手刚尝谴而杖之至是与其徒刘继宣挟刃逼令降贼刚曰汝果致贼为逆耶吾与此邑同存亡恨不寸斩汝等敬臣令继宣夺刚所佩邑印杀而弃诸岩谷县吴辅在京师时与刚同受命义如兄弟率兵欲援走憩石穴见石刻言宋时有人避难者被兵焚死为之惘然出宿萧寺贼至其下力战手刃数人遂得脱后如葭州谒州守张木讷二人同夕见刚梦寐中适朝廷命将讨贼造舟踰日而就渡河尽殄灭之咸夸其神速庶以慰刚之灵云神木荐罹疮残井邑为墟主簿王启宗未到官实封上言县治遂不复置启宗与刚同里闬久留葭州遗民往往自贼中来言因得状刚死事吴人金文征山阴王原皆为论著以刚进思尽忠殆古所谓死封疆者耶赞曰 
　　四明多笃行文学之士缙绅士大夫称之晚节以明经授列者刚及博恕庶几焉圣运肇兴之二人者皆能以功业表着于世可谓逢时也已然恕以瘐死刚以冦死士君子于此可以考其人矣哉 

　　上虞王氏五老传 

　　昔亚圣邹国公论天下之达尊三而齿居其一故周以伯夷太公为二老汉以董公为三老至于夏黄公绮里季东园角里及夫桓荣之流或称四皓或称五更皆所以尊重而优之也夫人情莫不欲寿求之一乡亦罕矣况五老萃于一门者乎作上虞王氏五老传上虞王氏为周子晋之后世家琅琊其居上虞不知所自始上虞为越属邑包络山海广袤二百里余民淳俗厚王氏世家诗礼多以眉寿称有名某者生子五人长幼均年九十岁次二曰均盛年八十（阙）岁次三曰均礼少均盛（阙）岁次四曰均贤次五曰均德均贤少均礼（阙）岁均徳少均贤（阙）岁此五人者皆皓首龎眉朱颜白髪衣冠杖屦从容步趋乡党见者肃瞻敬仰每值所生辰辄奉觞称寿以为广成子之流焉均礼之孙名（阙）字处仁扬言于众曰保令终而跻遐耉在一乡羣姓中求之实难昔香山九老叙其事者白居易也睢阳五老叙其事者钱明逸也洛社耆英凡十有三人则丞相司马光叙之此羣姓之萃于一乡者也宋既南渡四明史氏号为至盛淳熈间丞相越王归里与五兄弟五人为其女兄陈夫人为寿绘为六老图参政楼宣献钥执笔叙述夸诩炫耀此同姓之萃于一门者也上虞去睢阳洛社为逺而与四明为同壤王氏一门同气之盛庶几史氏矣乎虽勲名爵禄有弗能及而道徳风范有可传者世之君子岂以显晦论人物哉于是图诸缣素缙绅士大夫咸为歌诗同邑夏时为之序引以为五老降福之厚如此尚论王道者其有得于兹焉 
　　荥阳外史曰物类之为祥也尚矣在天则有景星甘露庆云在地则有醴泉嘉禾芝草连理麟凤则羽毛之祥龟龙则鳞介之祥也至于耆年硕徳跻仁寿之域则人为之祥夫物之祥岂若人之为祥哉五老聚一家歴两朝泝其始生至于终老皆在太平盛际岂非天地乐育之盛国家治安之征乎今天子隆养老之礼四辅之职比诸公孤若王氏五老者吾见上膺天宠三寿作朋如冈如陵者矣赞曰 
　　洪范箕畴寿为五福惟天之命惟人所欲煌煌五老有弟有昆道徳辉光萃于一门逍遥冠裳从容凡杖清风穆如有仪可象维时唐虞春台熙熙跻于仁寿叠矩重规于皇圣明养老有礼百岁为期乐只君子 

　　赵府史传 

　　赵府史名达字兼善越之山阴人故宋太祖之后世系备见玉牒宋社既南麟族之盛多居于越爵禄与其国家相终始入元以来世泽湮微而以诗书守其先绪曰谷祥者为君保翁之子提宫端四翁之孙谷祥疏通敏达敬贤重士生二子长即府史次名友府君生而岐嶷秀整谷祥甚钟爱之延师家塾教之有成以诗文自见天性孝谨事父母未尝有忤洪武三年谷祥谪居颍上县留府史兄弟应门而与府史之母俞氏偕行颍上系今颍州为凤阳府属邑府史家居朝夕恋慕与其弟友徒步二千余里以来侍其父母辛苦给养得其欢心暇则与县博士太末徐景颜论经史甚见赏重县大夫舜江车诚则名以同乡之故待之如亲戚永嘉黄思诚倅职颍州以为贤将辟以为吏知不可辞遂逃去既而知颍上县髙翼强之使白事郡府不得已如鳯阳府知事归峡向志仁见其札翰言诸太守滑台李汉使典簿书府史退而叹曰吾先代之后也可与刻木者为伍耶人有解之者曰道徳刑政本末一致学将以见诸行也孰谓吏不可为哉勉焉从事越二年遂司刑曹鳯阳隶九州岛二十六县刑辟之多岁累千百成案之具详审精宻凡逮捕置对繋治决断等事所以禆赞其上者无不得其公且平焉缙绅君子乐称道之以为儒术吏能克世其家云 
　　荥阳外史曰刑所以辅治也民命之死生系焉书曰式敬尔由狱以长我王国司其柄治其事者可以协于中哉府史一郡吏尔而留情狱事若此庶几以政学者乎某为临淮学官府史以徐博士书求见及居凤阳吏舍以事至府必请寓宿视为父行益恭谨至闻其论宋季事则曰东汉之祸原于党锢宋季伪学之禁视党锢甚矣欲不亡得乎今圣治文明尧舜之道灿然如日月之在天何幸亲身见之哉此其识见超卓有出于治律明刑之外者呜呼斯其可传也已 

　　孙孝子传 

　　母子天性也生之膝下可顷刻离哉当患难孔棘骨肉为暌固有大不幸者矣古之人君及公卿士大夫若汉武帝宇文护周存杜羔之流皆以失母故汲汲求之也求之得否固不能齐而人心义理之天有不可冺者夫求而不得固为终身之憾求而得之喜慰何如哉作孙孝子传 
　　孙孝子名让字义甫世家汴梁元初有讳某者官至安抚阶镇国上将军守御临濠府遂占籍焉安抚勲名事业不概见然濠之长老犹称为孙安抚家云阅三世讳允武者为安抚曾孙以功充千户阶明威将军守御安庆府生二子长继祖袭武爵次绍祖孝子大父也绍祖生二子长徳忠次徳逺孝子父也元至正壬辰汝颍兵起绍祖携二子避兵淮安昔淮安已为毛氏所据毛氏袭青州驱孙氏一家北去使冒矢石与元兵相拒徳逺死焉孝子始生三岁侍其大父及伯父母史氏家于曹州兵至逃遁不相顾遂失其母史氏孝子哀号不自胜大父怜之展转济水间抚视益谨岁在癸卯孝子年十余矣思见其母不啻渴饥泣谓所亲曰吾不得终事其父末如之何也已母之存亡未可知吾不得见吾母何以生为逾年丁未为吴元年天兵下山东孝子侍其大父及伯父转至曹州得其母于李氏恋恋弗忍舍既复业临淮授学郡庠告之太守给告以往徒步七百余里其母抚之而哭孝子再拜伏地呜咽邻人皆为欷歔欲迎归以养以李氏故未遑也既而有为之言者曰兵难之交勇夫烈士不能保其节多矣况女妇乎史氏之失节于李迫于势不能已若孝子于母克致其情如此不谓之孝可乎于是咸称为孙孝子云 
　　荥阳外史曰真尝与修凤阳九郡图史古昔孝行若寿阳之董邵南李兴下邳之江革匡国政浮光之丁兰滁之茍与龄王彦成皆备书之及辑中都访古记复得彭城华光刘审礼思贞孙棘刘平亳之夏侯佩等遗事再书不一书也独泗州天长朱寿昌求母事与孙孝子类寿昌为名太守又得苏轼巨笔为之发扬遂传诸天下后世孙孝子生于帝乡又在俊选之列异日名爵之重安知其不与寿昌等乎 

　　蒋节妇传 

　　女妇之道以不失节为贞节至于苦则其贞亦不可恒矣贞而恒恒而久久而安于其道斯亦常情之所甚难者哉真观史传汉烈女八人唐烈女六人而独皇甫规妻房元龄妻郑廉妻为最着史家叙述之公如此哉夫秉彝好徳人人所同也千载之下闻家令姓女妇之节不有克如汉唐者乎作蒋氏郑节妇传 
　　节妇名某字申中姓蒋氏四明郡人蒋号金紫家讳舍之字子才之女性端严幼失所恃恪恭姆教年二十归于同郡陆某（阙）之子士元系宋太师山阴楚国公佃之后寳谟阁待制渭南游七世孙也家室雍睦生子二人长名公庆次名公建士元以勤学致目疾节妇鬻资妆延名医疗之稍愈复治简册目遂以瞽节妇扶持调护几十年一日士元以隆暑患滞下而逝节妇执丧尽礼亲戚有哀其蚤寡者微意讽之节妇泣曰水不逆流理势然也为人妇而容再醮耶吾未亡人得奉老慈幼不媿吾夫子于地下斯庶几矣以死自誓亲戚乃不复言时其舅及姑某氏年已老事之甚谨未几姑亦卒节妇年甫三十二雏在襁抱中婴时多难不常厥居值舅疾复甚节妇彷徨无措而黾勉从事饮食汤药之供未尝少缺舅疾既革而襄事未终复尽鬻家资以备塟而节妇口体不给弗之恤也尝抚其子公庆等流涕言曰汝父以勤学丧明而殒命之不淑非学之过也汝等如之何哉继若父志思自树立可矣遣就外傅旦暮覆考所业躬纺绩给事师之礼际圣运肇开公庆以鄞学俊还入成均奉廷命出使未几得请而归与其弟公建致养今节妇年逾五十而其舅亦康宁寿考云 
　　荥阳外史曰予观节妇蒋氏何其不幸之甚耶既嫁而患难殷忧殆犹君子之亡也既寡而坚持自力则犹其君子之存也星霜洊移而其心氷檗有如一日正所谓苦节而贞久而安于其道者欤蒋氏为真母家节妇在表外弟行故为着之如此呜呼若节妇者岂不可为天下之为人妇者劝哉 

　　陈本辉传 

　　予读史传两汉循吏共十有八人唐循吏十人夫自三代以后享国之长者无如汉唐而循吏仅止此岂世运之降而人才之难也抑上之人务于苛急乐于暴戾不有以作成之耶噫何其寥阔也哉然尝夷考其人初无竒勲异行惊骇观聴而史册传之至今太史公所谓奉法循理不求名而名自随者若乃任司州县为民兴利如汉任延修理沟渠王景修浚仪芍陂唐常丹筑堤捍江薛大鼎开渠属海贾敦熙立堰庸水绩用章章与国无穷其不谓吏之循者乎作本辉传 
　　陈本辉讳本以字行其先汴人名汝锡者宋建炎间扈从南渡授知越州思陵移跸于越升州为府就以汝锡知府事子孙遂家山阴之葛洪岩四传入元名某字宗珍开拓基业其族益大时人目其里曰陈村又再传而名某字士信者儒术自持睦族二百余口朝廷尝征辟不就侍臣奏赠节义处士生四子本辉其长也次本固次本徳次本荣本辉慷慨有志操种学绩文手不释巻少从舅氏朱兴乂逰既长名声籍籍值世运中微慨然欲以勲名自见见诸诗咏流传缙绅间至正丙申江南行台御史大夫纳琳岳卿奉旨徙治于越御史安居仁求得之辟典吏曹案牍以能勤称越二载考满调江西宪史考满勅授将仕郎广东都元帅府照磨调静江知事所至以治状闻未几内附入觐南京中书奏为江淮行省掾洪武初元徙省治山东入朝授雷州海康知县郡城东阡陌犬牙相错号万顷田去海咫尺每■〈风贝〉风作潮汐辄至禾苗渰没农民失业宋咸淳间有堤崩塌已久本辉建议合雷之属县循海筑堤开河置闸时其启闭而蓄泄焉本辉昼夜督工弥月而成父老咸曰此百世之利也微陈令其至此乎县之政大小毕举学校公廨以次兴修丹碧焕然郡志遗缺与其乡老讨论订证志以复完暇日延见诸生讲习经史邑政教并行平生不惮权要事弗合理者正言无忌尤廉谨自持海康有徳公者馈巨鱼一仆者私受之本辉数日而觉召馈者赏其直立斥去其仆人以羊续拟之方期大用以东还道病卒年四十有七娶同邑宋宗室赵氏君玉女妙观有贤行居家尽妇道生二子长焕次某在官常以自随本辉既殁焕侍母携弟以归依其舅赵氏以居焕读书克承先志云 
　　荥阳外史曰陈以国姓其世系着矣若汝锡之为守本辉之为令祖孙相望二百余年间可谓源逺流长也已夫守令系国家重轻宋遭阳九之阨而天不冺其社稷汝锡再守陪都赞治中兴亦为逢时矣本辉律身修行迪光前哲由胜国入仕新朝所宜登跻庙堂赞辅雍熙之盛而绂绶所临仅止一县惜哉然以循吏之政足系其民之思庶几不没矣况有焕以为之子故家文献之传其有艾乎左氏载陈敬仲之占曰八世之后莫之与京吾于陈氏深有望焉 

　　宣节妇传赞 

　　女妇从一而终古何有节妇之名乎世道既降人心不古有失身改事者则全节守义斯为贵矣乃合卺方新外患狎至骨肉乖暌而欲死不死其视雠敌不容两立矣创巨痛深终天罔极而能报雠戮罪使生者死者两得伸焉吾不知孰为主持而彰显之耶作宣节妇传 
　　节妇名孟先姓宣氏系出鲁宣伯之后世家上饶县白芒里父仲良读书明律执事于公节妇幼育闺门奉家训通孝经女诫小学书年二十有三归同邑魏子温子温有贤行而节妇为之配室家雍睦内无间言及两月草窃蜂起子温与节妇奉其父谷章母胡氏及弟妹入灵山隐居子温日以盗冦为虞节妇曰妾誓以一死不负君也既而强冦周率羣不逞之徒乘夜燃火炬帕首抹额执白刃突入子温及父母与其弟子恭皆遇害节妇恐不免急引刀自刺踣地流血被体冦谓其已死不为意胠箧取财物执其夫之妹以去岁戊戌十二月二十一日也节妇气息奄奄有以勺饮调侍者逾一日乃苏顾夫家荼毒殆尽哭不能作声舆疾归母家既愈乃曰吾志欲殄此贼念舅姑及夫暨叔暴露山谷间幸获归藏伸我情事则请剑司刑庶可图也制衣具棺如死者数而剩其一人以问之则曰吾设复遇贼必死殡塟以祔吾夫可谓同穴矣以逾年己亥二月某日窀穸如礼遂列词控诉郡府郡府以冦姓名下县逮捕欵鞠具狱斩首以狥得夫之妹以归多难之余家无留赀析其田业为三二以给衣食一以供祭祀今其夫之妹既笄而嫁节妇亦年五十余矣钦惟圣朝崇尚节义乡进士礼部尚书徐贯道传其事父老将上送官以旌表其门节妇流涕辞曰吾未亡人焉用此为人以是益贤之歌诗赞咏称为宣氏节妇云 
　　荥阳外史曰女妇柔婉之姿于患难死生若惴惴然不暇者今以宣节妇观之刚足以自固勇足以不辱固烈丈夫之所难哉当是时使节妇不幸毙于贼手彷徨四顾无伯叔近亲则死者孰塟寃者孰雪陷者孰归魏氏昭穆之主（阙）死而生以报雠复耻推亡固存为心而情无不至义无不尽岂非天有以黙相之耶然念百年之俊无有继者节妇亦末如之何也已昔汉皇甫规妻以骂董卓而死卓大盗剧贼非寻常暴客比威行天下不能使一妇人为之屈也斯不以见天理人心之正乎若宣节妇不死于贼而复能报贼视古节妇何逺哉赞曰 
　　好生恶死繄人至情我节我义不系死生患难孔殷誓以身毙不死而生有一无二泚颡谷崖有胔有骸我具我棺以塟以埋请讨复雠气愤词激肆诸市朝吾志既毕朅归奉祀苹蘩载修既歆既享求安宴游娈彼小姑言旋言复以养以慈慰尔茕独天性民彝往古来今不有君子孰明其心岁月如流力云孔瘁始终周旋庶曰无媿涕涙泛澜形只影单照镜凄其翩翩悲鸾节苦徳贞矢言皦日申以赞词用贻壸则 

　　荥阳外史集巻四十六 

　　●钦定四库全书 

　　荥阳外史集巻四十七 

　　（明）郑真 撰 

　　○传 

　　瀼东耕者传 

　　耕所以求食也伊尹之耕有莘诸葛之耕南阳岂专求食哉夫出处隐显殊途同归穷而耕达而仕有道焉尔因小以明大即古以验今取人于山林隐微间史氏之所宜用心也作瀼东耕者传 
　　瀼东耕者姓黄氏名黼字成章淞江上海人也家于淞之东五十里溩泥泾去泾东南二里皆广野沃壤构屋其上潴水为池塘环列杞栁是为耕者别业别业东二里曰黄浦通江海潮汐浦之后曰黄家渡自耕者上世居此故其地皆号黄姓云浦上有田百亩耕者之先以农起家致巨富祖某以善厚称父某号双清翁好学笃行克意教子耕者遂业儒为善士其外家名仕儒学官尤奬励成就之淞介居淛右哲人髙士若龟蒙先生及诸陆氏相接踵耕者尚志前烈不乐仕进尝读杜甫蜀中诸诗有曰遗穂及众多我仓戒滋蔓慨然叹曰杜陵其有道者耶因号瀼东耕者瀼盖蜀方言谓江水横通山谷处瀼东在夔州赤甲白盐间耕者相望万里如亲歴其地东作既兴耒耜钱镈躬亲先之瓯窭污邪之祝致谨将事秋风■〈禾罢〉稏黄云覆陇场圃斯筑我稼既同播而揄舂以揉红鲜玉粒熟饱数岁伏腊作苦炮羔烹羊招邀邻社豆笾有秩劝酬交错歌呼呜呜神交梦寐俨然古人之在左右前后也天下入今职方耕者随众徙居颍上颍上为中都属邑人物辐辏耕者受廛为氓勤苦自给尝从容谓人曰是岂不如瀼东也耶达人大观物无不可士生斯时无所往而不得所乐何间彼此哉邑长车诚则名淛左名家以兴学为己任尤喜荐士语耕者曰子岂乆居■〈亩犬〉亩者耶天下文明可以出而仕矣率县博士三衢徐景颜奉币聘为颍上学训导弟子员耕者勉为一出犹以颍阳之田可耕不肯食禄云赞曰昔长沮桀溺耦而耕孔子以为天下有道丘不与易也夫圣人未尝有一日忘天下之心岂若辟世之士长往不返者哉耕者以世家子当天下有道进退出处审择所从安义命之正其志学圣门者欤 

　　安定郡梁安人传 

　　安人讳仙字某姓王氏其先家严之寿昌父讳某母某氏安人生而娟好静秀姆教婉娩听从尤工织纴父母爱之谓当择良配同邑梁某伯起世儒家敦厚谨饬有古君子风遂以归焉安人既来嫔相君子躬执妇道朝夕上堂拜舅姑礼毕退为治具饮食汤药务适所欲好善乐施邻里贫乏者倾意周恤随所有不计也宗姻乡党皆称为贤云以明洪武八年十一月二十日卒年六十有三子男三原辰恕女一秀适郑某先卒孙男四人辅轼琏辏孙女二贞辉安人律己贞肃治家勤俭而笃于孝敬尝曰吾庶几无媿于为妇矣幸而有子若孙见其成立没齿何憾哉洪武初元朝廷新学校法寿昌有司选旧家俊秀补弟子员夫人之次子辰执经以往学既成试礼部中选入国学为上舍生奉上旨赐寒暑衣分教河南之新安县始去家时夫人流涕谓之曰殆不复见汝矣汝好自爱辰在新一夕梦母若疾病状惊悟欲告归弗得居无何讣至数其属纩日则其梦时也县大夫来慰唁为咨嗟者久之有解之曰周礼梦卜之官有献梦赠梦之礼梦有正有噩有思辰念母不置故其疾病见于梦寐如此辰哭泣面深墨见星上道过濠梁其友叶焱留之少憩不从则曰我情事未伸天地一罪人耳可迟迟也耶将归卜塟以尽始终云 
　　荥阳郑氏曰妇人之徳不出于闺门梁安人于妇道备矣若辰之为子逺在覉旅而梦符其死何其神也耶汉蔡顺常出外其母以客至啮指顺心动即归而齐庾黔娄为孱陵令父易在家遘疾黔娄忽心惊举身流汗即日弃官归家盖生之膝下一体而分疴痒疾痛彼动此应理其宜也然蔡顺黔娄皆去亲不甚逺克尽其情若辰在数千里外母在弗克尽调治之宜没不及亲棺敛之具斯可憾也哉夫其气志神明之交示吉凶存亡之兆其亦可以见人之（阙）心矣哉 

　　贞一居士传 

　　昔欧阳公着五代史于一行有取焉盖乐道人之善所以劝后世也嗟夫史氏之用心何其微也哉洪武乙未景彰以博学召至京师拜命州绂上任如濮阳论及四明贞一居士韩氏名乡耆硕律身累行有足称者因传之人人夫贞者正也一者诚也贞则能固一则不贰惟贞则一一则无不贞矣非居士其孰当之哉作贞一居士传 
　　贞一居士姓韩氏名常字惟善明州人世家定海县西曽祖清之祖祖亮皆以积善有闻父君垕号妙心居士人称为妙心公厚质粹容由商贾致富饶居士生而神秀岐嶷既长威重严整人见而敬爱之年逾十五即以干蛊为任妙心公喜曰使吾家道有成者此子也事无大小悉以委之居士承顺弗懈庶弟可善自幼暨长以及婚娶厚爱如一妙心公由定海徙郡城既奠厥居而年渐髙欲二子以生业自见面命析财各受一廛以资赎济人之急妙心公卒执丧过哀事母陆氏尤为孝谨可善两厄于灾居士问抚周至值其疾病招良医用药至愈乃己孝友盖天性也少尝读书而通于易忧疑得失一以决之应答如响俾子孙习之且曰天地造化之理会于吾心至诚求之斯得矣四明道学自宋为盛慈湖杨先生简文靖舒先生璘置书院列诸学官居士闻其风而慕焉助田以给祀事阿育王山藏释迦真身舍利岁时示见祥光炳焕居士自其先世崇奉信向膜拜瞻礼敬承弗坠妙法莲花经黙诵精熟素衣长斋旦夕规矩梵学释氏以为弗及平生尤好施与有贫不能丧者给以棺槥贫而产者资以饘粥病滞下者用秘方和药饮之立愈老医亦赖焉元至正乙未岁大祲居士建斋天封塔寺施食以济贫者大家多效之定海故里以妙心公遗命眷念不忘县治由江入海涛浪险艰居士择要地建通津庵买石修治道涂作渡舟由甬东泝河直涉其境行者便焉腴田三百亩皆灵岩乡者弛其租入三年故居规为义塾值兵燹废每以为恨鄞佃人褚姓岁入米二十石一日其家老妪以难告尽以畀之且为偿其它逋郡城南鄙栎社里南鄙戴某治墓隧以居士之田犬牙相入欲以他田贸易而难于言居士闻之延诸家请如其意尝曰吾恵不能遍及也心之所存随所在致力焉尔居士娶朱氏妇道母仪协于壸范生二子长名懋简次名懋和元至正间懋和以才请见知淛省奏之朝授忠翊校尉庆绍等处海运所千户以功累转太中大夫海运都漕运正万户有司援例推恩二代于是居士自武徳将军温台海运所千户骠骑尉定海县子进封太中大夫海运都漕运正万户轻车都尉髙阳郡侯朱氏由定海县君进封髙阳郡夫人妙心公赠中宪大夫海道都漕运运粮副万户上骑都尉追封髙阳郡伯陆氏赠髙阳郡君居士既拜命燎黄山中以为先徳所致际今内附有司以户赋之重推为粮长每岁旅朝于京拜伏奉天殿下面闻圣谕尚局珍馔饱饫宴赐归语乡党以为千载荣遇感恩难报至于涕洟初妙心公既逝卜地东湖盛峯山之原与陆氏合兆缙绅之士若羽庭刘仁本长汀舒荘为着之铭诗大书勒诸禭道扬名显亲君子称焉尝建精蓝为思慕地僧某本同族延以为主衣钵食饮资以终身女兄适胡仲武生子名安道复以长女妻之后其姑妇后先以殁居士为治塟事使祔诸先麓弟可善终于别业居士痛惜之会其庶母楼氏继亡慨然谓所亲曰吾弟欲崇重所生以庶并嫡于礼经合乎否耶按孝慈録以庶母之礼丧之皆命祔近盛峯而藏焉居士年七十有（阙）歴四百甲子康宁强健如一日家居无所嗜好惟购法书名画及古彝器以资后人监观而已尝戒其子懋简等曰寡欲可以养心俭节足以裕己力勤足以奉上衣食取给不必精华赋役克膺不宜退怠暴横之临静以待之毁污之加弗校可也于是二子懋简懋和卒能有立懋简尝两以庆元幕长荐不就年五十（阙）以卒生子一人名庸庸方娶而夭懋和以故官谪汴尝召至吏部将用之以疾辞今留居京师生子一人名中中子二人文童义童居士以义童奉长子懋简祀为庸后云赞曰 
　　易坤之文言曰积善之家必有余庆居士承累世之旧积扩而大之享富有之盛而崇道尚义儒释一贯至于晚节躬际明盛入觐清光宴息从容跻于仁寿而裕及孙曽善承善继古所谓吉人长者居士之谓乎 

　　李元亨传 

　　予客中都八年于兹所见四方谪遣之士以功名自许者居多至于文武才艺足以表着于世者不可以数计也求其言行终始足以承先裕后者何其少哉作李元亨传 
　　李元亨鄞人先世隐徳不耀父浩生元至元间好清净之学尝入犹龙氏之门以荐者授道判未几弃职家居绍承宗祀人以道判公称之娶陈氏生子名亨继娶叶氏元亨其字也幼时道判取易卦彖辞命名元亨既冠人欲以字配之元亨曰吾父命名惧弗克当也奚以字为即名为字终其身别自号曰元斋云天性聪明多谋畧商确世务无不曲当人有求质所疑者一为剖析初蹙额而至者莫不心领意得以去尝试府史同辈贪污视财赂多寡为枉直轻重叹曰吾不忍见也拂衣而去教二子以礼授之诸经子史俾出就外傅朔望归省辄问所学逮夜躬剪烛坐聴讽诵虽不甚解而喜见颜色郡濵海沮洳夏秋之交暑溽湿蒸人病痁及痢者相继元亨焚香告天按秘方货善药制为丸散施之辄效求者如市每有馈遗力谢却之置田慈溪之罗江佃者于常租外倍输若干石元亨曰汝误矣按籍取所当得者余悉还之佃者惊叹感谢有年耄耋者谓不意垂老见此平直其于取舍盖如此时四方多故所在调兵从容谓其家人曰艰难惧不自保我安得如婴儿在懐抱中无知识者耶至正戊戌之秋得滞下疾初即安小寝度势不起大步登大床曰吾得正而毙焉斯已矣此吾所自生也子能问所欲言则曰吾志气扫地矣汝其以奉母抚弟妹为念遂卒九月初六日也年三十有九室中置几筵朝夕哭奠座席屏幛皆作声人以为其灵云元亨天性孝友道判双目失明已久有善医自外郡至元亨请诸道判将延致开其瘴瘼道判曰吾先世卜塟日者言掘土有生物见阳则飞飞则地气散矣及竁穴果见一龟两目如灯光亟掩以土宅兆其上后有术者过其处言当出髙道惜至三世无目吾今三世矣吾老将就木治目何为元亨曰使吾父复覩天日死且不憾医至门欵洽甚恭约以厚币相报竟不效而止道判寝卧每患口干元亨侍问盝置珍果以资其津液夜参半闻探果碌碌有声颇以为慰及卒奉襄如礼人称其孝云平生勤俭恭敬处乡党以诚信患难相济惟恐不及故其亡也人为哀悼之娶江氏奉化儒族生子二人长即能次某女一人能业儒治春秋授弟子业 
　　荥阳外史曰君子之道尽已以及人元亨庶几矣然其以药济人危疾而身陷危疾以死何哉夫死生一理尔天下岂有不死之人哉和缓卢扁以术济人生死者也而皆得疾以死其于自救何如耶彼以为其人能治是疾不当得是疾以死者斯亦惑矣若元亨之死其命也夫虽然善必及于子孙元亨有子克报先绪天于报施之道不在兹乎 

　　蒙古哲尔徳氏家传 

　　昔元太祖肇基朔土蹂金■〈戚〉宋四传至于宪宗躬事西略宫车宴驾大勲未集世祖以亲王介弟入继大统貔虎爪牙之士云合向应时则有若蒙古哲尔徳扬恰尔以膂力奋于行间东征南讨靡役不从海■〈宀禹〉一家行赏定功受专阃之寄传及孙曽或以节义自着或以文学见知可谓世徳也已然而世运代更阀阅之家废兴代谢子孙不知宗派之次多矣是寕不可慨然哉作蒙古哲尔徳家传 
　　蒙古哲尔徳氏世居乌桓之北与哈塔锦氏萨察氏扎拉氏索欢氏济喇敏氏鸿吉哩氏辉和尔氏奈曼氏克哷氏扎兰氏斡色氏扎拉尔氏泰楚特氏珠勒根氏博都哩氏斡尔噶氏等五十三部俱号贵族宋开禧二年为金太和六年蒙古太祖号青吉斯汗即位于鄂诺河之野以博尔珠博勒呼穆呼哩齐哩勒为腹心号为四杰时哲尔徳氏亦以兵从有扬恰尔者魁岸竒伟勇猛多力善骑射居亲王哈必齐麾下宪宗即位之七年帝自将侵蜀次于六盘分兵三道入扬恰尔以兵从围宋将王坚于合州会帝崩于钓鱼山敛兵而还世祖即位中统三年山东行省李璮以山东叛帝命哈必齐王总诸道兵以讨之山东平宴彻以功赐羊皮圣旨蒙古改号为元至元四年阿珠受命经畧襄阳言诸哈必齐王请以扬恰尔自近与同攻取王从之扬恰尔从阿珠以死力自効与丞相巴延会师襄樊樊城既陷襄阳亦降分兵围枣阳抜之由襄阳趋郢自青山矶济红攻阳罗堡复从大将顺流东下败宋师于丁家洲所向克捷遂自独松闗入临安以瀛国公入觐其功为多师还宣授国上将军淮西道宣慰使佩金虎符时至元十三年也以是年三月十八日薨于私第讣闻帝为闵悼诏封范阳郡侯太常定谥曰襄敏享年五十有五配鸿吉哩氏讳旺尔封范阳郡夫人年四十有九生子一人讳布色少从南征多获战功赐金束带一佩其父元降金虎符宣授信武将军庐州路达噜噶齐改昭勇大将军镇守庐州军民达噜噶齐至元二十二年调昭毅大将军镇守池饶枣阳万户府达噜噶齐以某年某月某日卒享年五十有五配明安伦氏范阳郡夫人享年（阙）十次萨勒珠特氏得年二十有九次蒙古真氏享年八十有二生子二人长名巴拜蒙古真氏出也用其祖文职荫授承务郎淮安路判官年六十三而卒次名寿老萨勒珠特出也宣授懐逺大将军袭其父武职乃镇池州年三十有三而卒巴拜娶唐古氏封宜人年五十有五而殁生子一人雅勒呼也寿老娶雅克氏封范阳郡夫人年五十有五而殁生子一人名舒拉巴哈袭父爵懐逺大将军将其军以守御功升淛东道宣慰使司都元帅至正十八年以王事终寿三十有六娶文殊努氏封范阳郡夫人无嗣且琳沁寿八十二生男一人名完前饶州路总管韩庸爱其材举为府吏改授临江税务副使以兵变隐迹于家娶段氏生子二人长古次蓝盖自镇国公至是四世矣镇国塟大明路滑州白马县马村信武亦祔焉承务以下则塟今池州某县某山镇国于雅勒呼为曽祖昭武为祖承务其父懐逺父子则其从父从兄也雅勒呼既济世羙又生承平时亲见阀阅之盛折节读书好贤下士攘去膏粱屏逺声色授业潘嚞多吉之门通诗易经为进士业尤以古诗文自许挈家避地宣城士大夫多为延誉今都督何某侯待以宾礼归池阳别业郡太守闻其贤置币延入郡学训导弟子员凡十年会朝廷命举文学之士以雅勒呼应诏得为从仕郎鳯阳府六安州判官赐衣冠入谢在官逾年名声流闻人以为克承先烈云雅勒呼娶郑氏生子宗岱江氏生宗道丁氏生宗徳皆岐嶷秀整修弟子业哲尔徳之泽盖未艾云 
　　荥阳外史曰古称将门有将盖气类使然也哲尔徳氏父子际兴王之运属櫜鞬擐甲胄与诸将奔走御侮赞成混一之功裂地受封任方面之寄传及孙曽守正效死可谓不失其官矣夫楚国有材晋人用之昔金日磾以南单于子入仕汉朝七世貂蝉震赫炫耀与其国家相终始今从事系出北部以先朝将家妙膺盛代文学之荐向用于时如木之春所谓公侯克复其始者不在兹乎因传着其家世而为之赞曰 
　　粤惟前朝兴于北部豪杰景从云龙风虎惟元帅公始从宪宗为王先驱孰当其锋逮事世皇仍率有众拜命煌煌金书绾凤江流汤汤慨彼宋强襄樊既拔一苇而航维时大将如郭如李公在辕门实承器使以战以攻俘馘于于婉彼弱嫠奉玺献图幕府上功公实称最淮海之疆十连为帅将星遽殒寿不百龄恤典之加精爽钦承嗣子象贤人百其勇从于南征身彰锡宠乃佩虎符金斗之墟或武或文帝命以俞载长万夫移镇江左曰池曰饶式谨边锁贻厥孙谋阀阅有辉伯仲后先吹埙吹箎武弁有峩以义相让銮镳镂膺交弓虎■〈革长〉迨及四传际时多艰羽檄星驰嘅其永叹职在为臣忍违君父伏剑一挥以备以御自我先公有此专城义同存亡誓死为贞力殚势孤抗节不屈忠血之殷溅此遗绂惟从仕公际今文明剡荐登朝服膺宠荣咸曰熙哉承务有子四世克济其美先陇之藏松柏苍苍奠祭不时南北相望追惟教忠泽及于后有书有诗以奉悠久簪笏在床为龙为光嗣而承之益大以昌木本水源有谱有牒述赞有辞以示来叶 

　　吴处士传 

　　昔者圣人作易于山下出泉之象曰君子以果行育徳夫行者徳之着徳者行之存因用以该体者也三代以下圣贤之道微矣中世偏行之士成名立方风范足懐者史家犹取而录之况诗书徳义有以淑诸人而传诸后者乎作吴处士传 
　　处士讳忠字彦中其先为钱唐着姓五世为鄞人有讳安礼者入元为徽州路儒学教授转嘉兴路总管府知事其祖也讳祥甫为福建道帅府奏差则其父也妣钱氏徐氏周氏处士在幼而奏差君即世鞠于其母周少长出事外傅周旋肃恭以为读书当见诸躬行词章记诵奚益故其律己以严待人以敬宗族乡党并敦义让丧塟嫁娶必力为营办规助人以是多之性尤孝谨每以不逮事先奏差府君为恨祭祀必流涕母周疾病常不解衣带饮食药饵调治以时暨其殁也棺敛祭塟礼无不至情无不备由是懿行日闻有劝之仕进者则曰昔泰伯三以天下让孔子称为至徳延陵季子让国吾圣贤之后也宁不闻风兴起耶功名爵禄岂所愿哉至正间淛东戎师辟为从事不就大臣有荐者勑授绍兴路萧山钱清巡检亦不赴惟端居静念保冲养和而已士大夫家子弟有执经授业求为撃蒙者则朝夕摩励期于进修而止尝作亭桃源山中万松林立风晨月夕鸾笙凤竽清响迭奏从容清悟尘坌有不能入者因号松亭处士自比于古之逸民以洪武七年十一月十七日卒享年五十娶同郡李氏生子朝宗早夭次伦次浩次潜伦明易经领洪武五年淛江行省乡荐计偕春官选入成均引唐何蕃故事得请归养处士既殁服阕复以明经召致阙下上亲为覆试授当涂知县文章政事有声京畿人谓处士有子云 
　　荥阳外史曰士有所不为亦将有所必为以其无用亦所以为用为与不为用与不用惟其时而已亚圣所谓穷则独善其身达则兼善天下者固其宜也处士美学懿行推为一家之政而功名爵禄有不存焉卫诗有云独寐寤言永矢勿谖其处士之谓乎 

　　吴先生传 

　　自孟子没而正学不传久矣暴秦煨烬之余汉儒掇拾缀葺着之词说其果有得圣贤之心哉千百载之下向非伊洛建安诸子出而发明羽翼之二帝三王之道泯矣然而经学名家若欧阳生夏侯胜之流汉史犹聨编得书况生于儒先过化之地得其绪余有以大经学之传乎作吴先生传 
　　吴先生讳烈字义夫方斋其号也兴化府莆田县人世家县之黄石里曽祖讳瑶宋幼主徳佑时为潮州通判北兵至与其长子斗祥死之祖讳清太学上舍生入元归隐不仕引清湖灌田万顷淛省平章乌玛喇欲湮为田上舍争之在当时得不废乡民词彩帐以谢者至百数考讳栢号石亭克植先志先生年七岁失其母某氏石亭以广大期之年十六石亭即世先生内治家政供赋税树门户外则从师取友汲汲不遑粤昔建安之学蔡沉仲黙承文公朱子之传著书集传实得帝王心法之要延佑间科举取士定为国是先生师事郡人郑献可林学矩典谟训诰敷扬紬绎通其精藴闾左大家以书币请教其子弟佩衿林立构卧云精舍以居处之世事既非豪杰分据士大夫媒取禄仕者骈肩接踵有呼先生与俱者先生恍惚云中报曰吾梦黄粱未熟也卒不起圣运文明洪武初诏以三年迭试取士有司敦迫弗得已较艺闽省考官永嘉林温竒其文置诸前列计偕京师适御史増城张公度景彝分巡中都上言帝乡戚里学校首善之地教官缺员非所以表仪天下天官精选十有三人以先生为首遂授中立府教授即今凤阳府也凤阳洊罹兵燹草莱新复以耕牧樵采为事四方谪处者甘心商贾视简册为何物有司数数焉逼迫之始遣子弟就学先生朝夕督励经史文艺知行两进登岁贡试春官者岁有其人督阃留司郡府诸州庆谢表笺以币请为修撰公侯大臣以下待以斯文之礼性严毅以礼自持或时燕集有媟慢及诽议者则义形辞色人以是敬惮之九年考满进牌入觐考功书其称职得谢天官奏升王府官不果遂以常调授鄞县主簿既上任士大夫贺为得人值正旦入朝陛辞复职适官掣弓张钱价侵欺移易者事干前官而郡之境清寺僧诬告累及先生付淛宪置对不胜考掠遂诬服刑曹定输作四年放还赴大理司审録瘐死洪武十九年某月某日也年六十有（阙）适凤阳诸生寿春阳吉评事大理为经纪丧事赖其力先生妻陈氏遂得归骨于里庶几古师弟子之谊云先生尝三娶无子有女适同邑方某先生尝请告还命族子某为后不事事先生日以宗祀为忧陈氏兴化宋金紫家寓居鳯阳求之得为伉俪志于产子逾年乃毓一女今十岁云所著有倒捕贻笑集凡若干巻 
　　荥阳外史曰宋季科目取士视前代为盛端平二年穆陵御延英策士五百余名其首二巻难为进退帝躬为审定携首巻以入外廷不之知也比掲巻读巻官定为三等以内失一巻为辞穆陵出诸袖中曰状元在此取其辞翰兼美云及唱名乃兴化吴叔吉也嗣后科第不絶为太守者五人里有万石君家及挂籍状元坊之号可谓盛矣予向闻先哲语及之在鳯阳与先生同为学官乃知叔吉在曾伯祖行先生自少至长卓立不羣晚际兴运而以科第为名教官出为县倅爵位虽不大显亦可谓世济其美矣彼髠■〈礻页〉叵测忍于构害而耳目纲纪之司不为别白乃罗织而鍜炼之呜呼亦独何心也哉始公之赴逮也有过上饶相遇者先生语之曰为我谢信郡郑广文吾不复有相见时矣予儿东升自四明来先生复语及之尤勤真闻讣悲伤出涕念无以为先生出一死力者因叙其家世出处大致以告其乡之君子志人物者有考焉 

　　荥阳外史集巻四十七 

　　●钦定四库全书 

　　荥阳外史集巻四十八 

　　（明）郑真 撰 

　　○铭 

　　白云轩铭 

　　白云轩者三衢陈侯可斋所居也侯家世业儒自儒而医以术起死者千百计早岁游京师受知王公大人辟为中书省医再转擢庆元路鄞县尹鄞与三衢俱隶淛左公航海之官去家将千里以慈母在堂惧滫瀡之养弗以其时也登髙徘徊欲舍去不可得枢宻分院大臣怜其衷檄命使者为之取以就养焉于时兵革繁兴音问弗至晨昏之恋有加无已此轩所以得名也呜呼孝为百行之首以公之孝思其亲如此其与唐之狄仁杰登太行而怅然于懐者岂逺乎哉诗曰维其有之是以似之又曰孝子不匮永锡尔类其侯之谓乎乃作铭曰英英白云在彼青山漠然以静悠然以闲时焉腾空时焉触石轮囷氤氲巃嵸葱郁变化不时苍狗白衣粲焉光辉玉叶金枝岂曰无心亦曰有象懿彼哲人以寓遐想哲人伊何产自三衢以时行藏以道巻舒觐日之光钧天帝所志存伊傅为霖为雨帝有恩言出宰于鄞诰命宠颁焕焉増新遭世孔艰革兵纷扰以望乡闗鸣音邈渺慈亲在堂既寿而康倚门倚闾朝夕所望煌煌斋居掲此巨扁匪时不思动静幽展彼云徐徐吾亲何如曷云能来以奉以娱彼云孤飞吾盍归止泄泄融融以燕以喜念惟梁公陟于太行载顾载瞻慨彼河阳千载一朝前哲是效作铭以劝永世克孝 

　　谷口庄铭 

　　维古哲人躬耕谷口岿焉髙风孰其尚友侃侃郑公天府之英绳彼烈祖昭兹令名赤城之阳盘阿考室其中靖深其外棘翼栢松槎牙岩壑洞谺元气鸿蒙天地一家仓庚既鸣爰适南亩既种而获孔多且阜啸歌翩翩曰此有年鸢飞鱼跃契彼渊玄相在尔邻绀曈白首饮酒酌醴以介公寿公乐徐徐公志不渝寤寐兴懐以赫厥图轩冕非荣金紫何贵用也斯行岂以形累嗟我同姓如途之迷谷庄峩峩誓言同归 

　　湖山轩铭 

　　明之属邑曰定海西去八十余里地名灵绪乡山水清淑是为故宋宗正少卿兼吏部尚书致仕文洁黄公之里予二年来以某事尝过湖山书院拜观公遗书旧藁盖深有启发焉者裘君可道筑轩其旁亦以湖山自名则凡言行出处之常理学文章之懿其有得于公者多矣不揆凡陋铭诗其间用以致景仰之意云铭曰 
　　有植其轩控络湖山皎焉清猗岿焉孱颜懿哉裘君曰适有居左右秩秩厥图与书粤惟良朝廓无氛祲鱼跃鸢飞适契尔心乃命乃戒乃游乃遨载涉其深载陟其髙缬英茹华采芳扬芬灵台湛然不芥于尘念彼先哲有若黄公冠带立朝展也儒宗亭亭新祠与轩相望炳垩流丹山川増光俯仰百年实公允师明发寤懐如或见之愿言蚤夜式克钦承庶几来者保尔令名 

　　愚斋铭 

　　四明柴君元中扁其读书之室曰愚斋予因为之言曰凡人得天地之气以生其清者为圣为贤其浊者为愚为不肖于是品类之髙下习尚之美恶固有不能相同者以君神气清明学行纯粹凡天道之流行赋与家国之理乱得失莫不知其理之所以然与其事之所当然者乃今以愚称之岂将沉晦免患如寗武子之愚乎将不径不窦如子羔之愚乎抑将黙识心通如颜子之终日不违如愚乎虽然古人不可尚己志于古人者其非古人之徒欤不揆凡陋着铭以申其意铭曰 
　　茫茫堪舆气化氤氲参为三才曰惟斯人人生伊何禀乎是气清浊或殊知愚斯系懿哉柴君既清而虚胡为居室扁之曰愚嗟君有言吾岂无意世途纷纭淫巧滋炽审其所由慎厥攸从此静而吉彼动而凶乃安乃居乃慰乃止及视黙观鸿蒙太始毋事诡随以狥俗流毋为夸毗以丧厥修喜誉两忘得丧一致抱朴全真乐哉斯世 

　　拙巢铭 

　　昔宋大儒周濂溪先生着拙赋始之以吉凶劳逸终之以天下拙刑政絶呜呼拙之时义大矣哉四明李（阙）以拙巢命其所居其有得于周子之言欤夫拙者巧之对世方以巧自矜而子之于拙乃甘心焉人之好尚相越岂不远哉铭曰 
　　厥初生民有事巢居懿哉李君尚友隆古岿彼蘧芦扁曰拙巢左图右书于焉逍遥世方诡随我克以正世方容悦我罔弗敬乃慰乃止以啸以吟如鳯在梧如鹤在林影与身俱心与神会动静随宜何间显晦斵轮匪知抱瓮匪愚全真反朴为徳之符 

　　种徳堂铭 

　　建安镏氏止轩故宋屏山先生文靖公裔孙屏山忠显公季子以道徳著称于时考亭朱夫子尝师事之止轩以世家子克承文献之传而复以医自辅所活人不可胜数尝筑堂于其郡之南浦尽挹溪山之胜扁曰种徳云夫徳犹木也种之于前者获之于后者也古人云十年之计种之以木百年之计种之以徳所谓百年岂一朝夕之故哉止轩以种徳名其堂吾知必尽力于所植而其效之所获有不待言矣为之铭曰 
　　有岿者堂南浦之阳面胜溪山烨其辉光作堂者镏揭名种徳攸芋攸跻以偃以息岐黄有书功探化枢起废扶僵为徳之符惟徳在人天所赋予人弗善修厥徳或沮至理流行生意何穷盍务尔力盍树尔功尔源既深尔本既植勿助勿忘毋厌毋斁粤昔汝祖惟文靖公崇祀爼豆焕焉新宫象贤绳绳在而孙子善种倍获永绥多祉 

　　见南亭铭 

　　见南亭者同郡王彦伦氏读书之地也亭在城东同岙山谓之见南者盖彦伦之始祖察使公由汴徙明既殁卜兆于其山之南乡人因谓之南山由察使三传至厚斋尚书公复祔塟其旁此见南所以名者盖不徒资为游观憩息所以寓夫展敬瞻省也夫南者阳明之地八风所藏四灵所聚窆竁之营于兹得吉文献之泽所以荫被后人者可知矣居斯亭也慨想先世绂冕之藏顾瞻松柏徘徊泉石精神血气之感通固有如见其声容笑貌者矣目注心存愈逺而弗忘焉所以奋起家声绍承基绪与其山相为永久者不在兹乎铭曰 
　　明城之东曰维同谷涧溪杳深冈陇回复一峯岿然审势面南逺近亭亭拱焉相参粤昔先哲扈从南跸乃归乃藏窆此幽室灵聚秀锺词学名科文献之光耿焉弗磨懿兹曾孙保有遗绪僾焉长懐庶几目覩亭焉其间于以解颜松风四来飒然佩环求声审形即象显义衣冠九原黙如有契我畜我储手泽之余玉海青箱时巻时舒山髙水深焕发华采嗒然忘言瞻寤斯在问所见者何有何无天君湛然造化与俱古往今来百世一日先徳贻谋愿言无斁 

　　养素轩铭 

　　苕溪严氏质夫以养素扁所居轩要予铭诗其间养者顺而不害之谓故养頥见于易养气见于孟子养之时义大矣哉质夫以养素名轩有古人尚质之意斯其得所养者哉不揆瓦石辄为之铭曰 
　　沄沄苕溪枕于东吴隐士氏严曰适有居不雕以华爰简而质以藏以修以偃而息至行内充动无不宜有如食饮匪渇匪饥简秩静幽琴樽芳洁山髙水长寤寐先哲从容周旋泰然安然于斯乐育以全其天世途营营斵丧本实所养既亏匪惕则怵泛观静思我其焉如抱朴全真往古为徒令誉靡忘百岁一日铭以申之有永无斁 

　　爱日堂铭 

　　同郡许孟和年踰弱冠刻志好修从名师讲学为文章能中律度洪武癸丑以秀才征至京师羣试吏部既中选调官有日矣来谓予曰某幼失怙恃所以抚育而至于成立者大母某氏之力也明发有懐徳报罔极若吾父母者既不得致其亲亲之恩矣幸而大母之在则于奉养供给其可不如吾父母乎于是扁大母所居堂曰爱日而化州石隆知县慈溪乌先生江西参政天台陶先生文以实其事所以朂孟和者甚至窃闻古之居室及盘盂几杖皆有铭先生幸铭诗其间庶几夙夜惕励以无负先达长者之训哉真乃为之言曰懿哉孟和之心也夫爱发乎情根乎性触物而动有爱焉弗爱焉爱而得其正斯其知所爱矣哉惟日为众阳之宗自明及晦迟速进退行有常度人之于世也幼而壮壮而老老而衰则固随日而变矣然而昼夜之间日之出没循环不穷今日犹昔日也民生几何侵寻常迟暮今日宁复如昔日乎此孝子之于亲其爱日之诚吾知其不能已矣且亲者我之所自出也大母者亲之所自出也吾亲既溘先朝露矣大母而在则吾亲也而况慈哺之恩有终不能忘者乎爱日二字昔人尝致意于其亲而孟和独为大母言之君子是以知孟和之心孝子慈孙之心也因铭于堂之户曰朝以出夕以入日在桑榆短景急铭于牖曰皓日行空不常在萧萧白髪朱颜改铭于壁曰阳春熈熈奉甘旨大母在堂颜色喜铭于几席曰心所安意所便寝处食息罔或愆嗟哉孝孙盍勉旃大母寿考兮用介百年 

　　自牧斋铭 

　　四明塔山俞氏寓维扬江上司徼巡之职属时隆平境内无事将扁其斋居之室取易筮之得地山之象筮者曰吉在易谦卦初六之爻辞有曰谦亨君子利涉大川而其象曰谦谦君子卑以自牧也夫谦者卑抑之义君子以谦卑自处以之涉险犹无不济况平居无事适寝处食息之室者乎于是以自牧名斋而求铭于予为之铭曰 
　　地中有山易卦为谦往圣取象义宻词严有美君子卑以自牧岿彼斋居逈谢流俗俗尚之趋崇髙跻攀既蹶而跋罹彼险艰天道好谦而况于己处下就卑斯其可矣至理存心适彼自然命分之定孰违吾天于时隆平鼓桴息警泰然安居静存黙省左图右书从容舒徐朝斯夕斯厥功焉如曰无不敬曰谨其独贞吉令终永矢弗告 

　　竹屏铭 

　　予客居都中属邑之临淮清苦日甚既二年始借署察院营所居于厅之东房旧床敝席缚竹为屏风糊以纸而系之铭云 
　　朴俗随宜坐卧偃起夜气之存黙契玄理三载从容一贫如水淮海天涯梦魂千里 

　　屋舟铭 

　　茫茫江海匪舟曷济尔屋如舟吾其焉逝以藏以修以泳以游蝉蜕春融乐以忘忧时焉琴樽时焉诗酒天地浮沤于吾何有盼彼川泽我居我家匪隆以崇匪肆以夸岁月悠悠吾生犹寄或泛或浮廓焉无际至理忘言湛然心渊鸢飞鱼跃其乐也天孔道不行乗桴是托懿哉而人圣贤可学 

　　东园荘铭 

　　淮水东作尔室去浮华敦本实伟儒先聿来居神孔完味道腴相原田比而栉痔钱镈力黍稷岁之余仓廪储为酒食斯乐胥匪斯今追古昔有嘉客岂不怿书帙编以永年金石谐宫商宣蔼时髦佩衿肃道是传岂私淑地之灵惟其人俯仰间孰主宾彭泽翁杜陵老今名昭古仪表庄东园契我心山増髙水增深终厥身保贞独作诗铭矢弗告 

　　杖铭为徐景颜作 

　　挺兹嘉植好尔正直以扶以翼爱纡尔力返乎颍水之阳用以适进退之宜全君子之徳 

　　灵寿杖铭 

　　得于华岳之颠即诸莆阳之野时止时行无或我舍学变化而为龙恐不得而从也 

　　风木亭铭 

　　国子生平阳董瑨仲石年十有二时值其父伯髙翁弃世既塟慨其亲之弗得养也筑亭山中扁曰风木岁时祀享以致其思云夫木欲静而风不停子欲养而亲不待此皋鱼答吾夫子之言也鱼在春秋时舍其亲以去不得仕于其君又弗克致养其亲志愤心激卒以死亡人至今悲之夫先王制礼本于民彝适乎情文而莫之过也若鱼之死君子以为过于中矣然其言也虽圣人不能以非之而当时门弟子亦有因是而归者则以为情之至也世言事亲如事天起居温凊惧其违也滫瀡滑饴惧其缺也不幸而天命有定人事之不齐则亦致其罔极之思而已养之不及思之无穷此风木之感所以不能自已者而况于松柏丘陇体魄所藏神明所安爼豆樽筵之荐如将见之者哉范文正公为参知政事告其子曰今而得厚禄欲以养亲而亲不在矣而欧阳文忠公之表泷冈载其父崇国之言曰祭而丰不如养之薄也文正少贫不能备养文忠少孤不及于养是殆有感于风木者二公既登政府皆以公师之贵赠及其亲国家之恩九原必及岂虚也哉仲石于此有事焉勿忘焉显亲扬名以无忝所生斯足以慰风木之悲矣使夫日改月化忽焉不加诸心岂人子事亲之义也耶虽然仲石之父殁矣幸而有母存焉夫不及养其父而犹足以养其母所以不忘其父也孔子曰生事之以礼死塟之以礼祭之以礼人子之于父母各尽其职之所当为而已彼有哀毁亡身若皋鱼者何容心焉为之铭曰 
　　岿斯亭山之麓肇嘉名曰风木木之生有本根埴以培枝叶蕃风鬴嘘气烈烈撼以揺惨摧折人之生本厥亲大义全重彝伦命短修生死诀养不逮痛呜咽霜露降祭以时酒醴冽牲庖肥攀松柏盼泉石心悠悠思罔极精爽邈音容遥长夜寂不复朝伟皋鱼古名哲情莫伸丼殒灭繄名言我所师感由衷曷不悲孝通神善克报我作铭申以告 

　　屺思轩铭 

　　永嘉王绶廷采以国子生奉上旨分教中都扁其所寓轩曰屺思予尝过而问之曰魏诗之三章孝子行役登山以望其亲自父而母自母而兄序其一家之亲设为念己之言寓其思慕之意庶几以亲之心为心者廷采越在畿甸去家三千余里念母而不以及父其于义何居廷采曰魏诗之孝子自其亲在者言之尔吾生十阅月值吾母某氏弃世抱养为姑诸父取以为子年几三十吾父曰绶吾适嗣也而为弟后可乎使归而复诸正侍养左右而吾母之声音颜色莫之识也夙夜寤懐庶几如吾母之存焉此屺思所以名也予应之曰可乎哉夫思发乎情人莫不有所思思夫宴安华好则为宫室饮食舆马服御之奉思夫功名富贵则有公卿爵禄之求是皆非所宜思也若乃母子之亲念一气之分慨九泉之邈倚门失望陟屺兴思有如吾廷采焉者此天理人情之至也魏诗亲在而致其思廷采亲殁而致其思亲在而致其思亲可得而见也亲殁而致其思亲不可得而见矣使夫廷采得如魏诗之孝子行役而归其庆在堂起居孝养宁有慎旃无弃之辞也耶廷采幸而得致养其父不幸而失养其母此屺思所以终其身无穷也扁焉而朝夕观焉其亦见廷采能用其情矣哉虽然孝子之于亲不徒思而已也昔吾乡先生袁文清公生六日而孤母夫人史氏寝疾形神欲离以公在乳母襁褓中犹注目焉公既长念之不置屡形于言及贵为内相史氏得赠陈留郡夫人文清太师越国曾孙外家史氏世相封王为四明盛族公既绍承华阅荣及其亲燎黄山中缙绅君子以为其母庶几不死矣夫扬名显亲士之所谓孝也廷采成均之望行将大用所以兴懐名哲迪光先绪者不在兹乎岂曰恋恋于陟屺之思也耶为之铭曰 
　　言陟彼屺言思我母彼天者何曷不眉寿我生之初厥声吟吟厥月甫旬罹此毒荼婉娈诸姑慈养育抚谁其子我言有诸父厥既有立以书以诗寸草春心熈熈春晖椿树在庭霜雪愈劲嗣续之传言归于正滫瀡旨甘克敬克恭而母不及涕泣焉从漠漠重泉冥冥幽肂隧而相见怅莫之致惟山有屺载陟载升言致其衷天髙气晶盼睐踟蹰以丘以垄宿莽其萋宰木斯拱大孝终身着目存心有扁者轩肃然如临哀哀劬劳欲报罔极奉以周旋徳礼无斁日月易流寝兴遑遑恩需锡类不显其光以孝移忠惟古名哲我作声诗言笃其烈 

　　来徳堂铭 

　　平阳林与直敬伯氏故处士文卿之孙敬伯在总角时值其父彦晖有事行役而文卿以大父之尊抚之至而教之笃也文卿即世祖母程氏继承厥志如文卿之存与直亦感激思奋从师取友受春秋经贯通诸传学正而文会程氏继殁买山将合塟且构堂若干楹为庐墓计适朝廷诞兴文治与直以俊选至京师入成均为上舍生奉上旨分教中都将二年而大父母之■〈穴上之下〉竟弗及临罔极之思不知涕泗之交頥也将告归墓堂下期尽其心焉而助教先生檇李贝公扁曰来徳且着记以朂之予闻之作而言曰先生可谓忠厚之至哉夫徳本诸性分者也而谓之来者岂自外至者耶盖即其用力以底其成功用以迪光前人埀裕后昆尔譬之木之生也有本培埴而生息之则其末益盛水之发也有源浚决而疏之则其流益深人之生也本之以仁义持之以朴茂见之日用彝伦措之功名事业髙明正大之规深长悠逺之虑不止一世一人必至于百世子孙曾元以至于云仍无穷也后先相望大小一致丰融而醲郁沉浸而涵育徳之来也可胜用哉若稽林氏系出泉南在唐时名攒者为福唐尉后以五季之乱徙平阳之四溪而析居于岭梅岭梅之族始于宋叅议遵治行倬着有名于时至其子季伦以直道晋司谏省轮对上殿长疏短札士大夫传诵其后有名望之尝知道州为名太守望之子太玉入元由郡博士至建徳推官奕叶相承衣冠蝉聫而文卿以建徳子虽不克享有世禄而从容自适以教孙为已任际今圣世敬伯受业成均承先生长者绪余被菁莪乐育之盛珪璋闻望非一日矣兹又将从其父彦晖依大父体魄之藏以居思其志意笑语居处与夫所乐所嗜神而明之玄徳升闻嘉祥沓至振阙下之家声艶谱牒之光荣者不在兹乎诗曰无念尔祖聿修厥徳敬伯其有焉庸敢本贝先生命名之意而为之铭曰 
　　粤惟林氏泉南肇居由福唐出系绪有初至孝显闻亲丧庐墓嘉应自天白乌甘露植表亭亭阙下著名平阳散处煌煌厥声惟参议公实为始祖大谏立朝克踵其武桓桓道周江海一麾建徳决狱民以不亏阀阅之华善承善继百世千禩有引勿替惟敬伯氏绍志遗经以嗣以续惟徳其馨自本而支贻谋燕翼天性民彝岂曰外铄岁月如流盍谨厥修厥徳之来厥心休休其来何从其即何所浩然沛然孰竭孰御积之既育式厚以丰囊探劵付以事以功皇天无私惟善有报人之弗力天曷以造人文交孚伊徳之符诏尔子孙永终令图 

　　兰室铭 

　　兰草之香者也咏于诗载诸易春秋传纪之离骚经赋之隐人君子有取焉真以非材奉上命教授广信府道经玉山邑教授程先生徳武要致之家岩谷间崇构秩然俯仰上下浅青丛碧可爱可玩皆兰云徳武署其楣曰兰室是所谓托物比徳者耶为之着铭曰 
　　岿彼作室有兰其馨天风四来吐芳敷荣其芳葳蕤其荣炜烨灵根幽丛紫茎緑叶懿美哲人慎厥攸居眄焉华兹为徳之符曰维援琴曰维纫佩菲兮弥章纷兮繁会相彼庸流一熏一莸不有君子其谁与俦盍懋尔功盍勉尔力朝斯夕斯以培以埴毋若申椒专侫慢慆毋若荃蕙化而为茅不流乎同必谨其独息焉游焉永矢勿告 

　　荥阳外史集巻四十八 

　　●钦定四库全书 

　　荥阳外史集巻四十九 

　　（明）郑真 撰 

　　○铭 

　　晚翠堂铭（并序） 

　　予友单守道氏前朝宦族家于晋之临汾临汾宻迩太行多幽崖穷谷固阴冱寒独行荦确间见长松离立偃蹇自傲不可狎玩而根深干硕苍翠郁然若有待者因喟然叹曰事之成就亦犹木矣其在于晚乎于是扁所居堂曰晚翠取范鲁公诗语也鲁公在石晋时由翰林登宰辅入宋以旧徳仍居相位其出处大节未容轻议而于保身之道盖庶几焉从子杲求奏迁秩诚所谓躁进焉者鲁公之诗昭昭乎立身行已之诫至其后复以园花涧松为喻可谓深切着明也已使鲁公诸子服膺斯训宁有异时贬黜之命乎夫富贵在天行藏在已反而求之斯可矣且松之在涧谷一物类尔然而坚氷甚雪之变虬形自如则所以受命于天托质于地者诚非凡草木矣是故随时而变荣华之骤盛者也歴时而不变质直而悫实者也士之生世以坚忍之姿致贞特之操不有耀于前必有闻于后不茍伸于一时必有济于无穷斯有得于鲁公之言哉守道厚质修仪而邃于问学以明经中选为国学生同门之士歴宪台登省部官承宣布政使者相望先后而守道奉旨分教中都恂恂退让自齿韦布世之锦绮华好朝荣暮悴者曾不以动其心斯不亦古君子之道哉夫天下之物不期于用而自无不用况于士君子之学果足以为世用者乎积之既充养之既厚登诸庙堂为柱石为栋梁出类拔萃艶晚节之光荣其不望于守道者耶守道元故湖南宪副明卿之孙同知通政院事仁美之子以兵难失其母来京陵访求得之人以为孝云 
　　有丸其松在彼崖谷岁寒雪霜蹇立乎独匠氏曰咨梁栋其材孰用其良维其时哉凡物之生纷纭交错萌者枿者或葩或蕚造化循环柄其枢机盛衰生息厥理则宜人曰木公挺然晚节正色凌空沃兮其烈彼美君子有闻厥声惟气之清惟节之贞相彼宦途荣耀夸诩勇进疾登聫翩步武反已植躬退然不胜咏歌声诗藏修燕宁寤懐先哲悔言在斯岁月迟迟寜不吾待冠冕非尊韦布非卑大器晚成福禄其绥草木英华托兴比徳岿哉堂居过者必式 

　　白云亲舍铭 

　　白云亲舍者国子生陈士方氏奉亲之地也在今永嘉郡平阳五十里南湖一曲其地有金峰灵鹫之胜而仪岳一峯髙出天表龟山鴈荡冈连陇接映带逺近或起而翔或拱而伏其外大海盘礴一瞬千里风雨四时各极其变顾瞻白云常近衽席间如鸾如鳯如象如马如车如盖如苍狗如白衣如玉叶金枝有不可胜状者焉士方之父南庄公年踰七十雅志隐幽樽爼琴奕日与白云相为主宾士方与其兄纮弟徽朝夕承颜问候备得其欢翁尝慨然曰吾其有子矣乎于是士方请扁为白云亲舍而助教檇李贝先生着记以为秉彝好徳之良有得于古人之所同然者可谓善于立言者矣尝试言之云之为物阴阳二气之所聚也察五色以验灾祥则保章氏掌之太史氏书之盖即天象以验人事有民社者所宜谨也托物君子因其所见形诸咏歌至谓白云（阙）瞻者谢世离俗之云也若乃登太行而望河阳以为白云孤飞吾亲舍其下者盖其千里之逺一念之诚随感而应有不能自已焉范文正公着其事于贞碑以为凯风孝子之用心诚有以知梁公矣若士方者其心梁公之心者欤然梁公登太行而思其亲在外者也士方居平阳以事其亲在内者也同者其心也不同者其迹也不于其迹而于其心使梁公复生亦当谓其出处之同者而况师友之间见而知之不有以喜谈而乐道者乎且夫父母者我之所自出罔极之恩不可量也士方少既失母今幸有父存焉存者养之终身殁者思之终身各尽其心斯亦可矣岂直溟然茫然自托于太空之浮云也哉士方清修谨饬而懋于为学洪武八年以有司敦遣入京师由国学奉上旨赐袭衣分教中都且将二年盖尝登庄周惠子之台锺离国之故墟慨然而思泫然而悲者数矣是果不同于梁公欤孝为百行之首人茍不知之天固有以知之矣白云之埀象不在于士方耶诗曰惟其有之是以似之士方之谓乎为之铭曰 
　　眄彼白云矗乎浮空时焉郁葱时焉巃嵸翼日以飞触石而起一气鸿蒙莫究终始变幻不时粲兮光辉普致神功同符化机惟山有云以近非逺岿彼髙居煌煌巨扁白髪尊颜穆然宴闲进退巻舒抗焉尘寰人曰耆硕必恭必敬介福维祺伊天之庆嗣世象贤堂构是图有仲有季或糓诗书起居趋隅诲言斯在拜舞肃恭烂班衣彩庖胾樽醴既旨而甘吹埙吹篪以雅以南俯仰山川白云在目寤寐寝兴矢言弗告彼云徐徐吾亲以娱心与神游冲然太虚大义彝伦保其遗体托物兴思庶几在此粤狄梁公言陟太行河阳顾瞻踟蹰彷徨万人一心万世一日是则是效永终贞吉 

　　落云亭铭 

　　山林潇散之士随所遇而得所乐初不以物累也是故以天地为室家日月为户牖山川为阃域江海为界限俯仰大观物无不可浮云太空随时变灭何独介意也哉此无他物之在宇宙间者皆至理所寓也外之所触内之所得有不可以言语形容者特假云以见意尔不在于云也噫岂浅浅乎哉泗州博士陈先生楚宾世家天台尝行所居东园得竒石如砥其端有洼隙似砚可贮水楚宾曰吾少好古法书而业弗及竟今得此石岂造物者黙有以相之耶遂凿沼于石之东构亭其上旁有松数十章髙出亭表楚宾日往习书有白云自松上英英然飞坠几席间楚宾顾而乐之因题其额曰落云取李谪仙诗中语也夫造化人事相为流通君子之心造化之心也云行雨施品物流形干道变化各正性命天下之理孰有过于此者乎云形而在下者也就其动静去留而察其所以然天地造化之精具矣夫理会乎心心融乎理悠然怡然殆与浮云相忘于冲漠之表其孰计夫咫尺之近耶昔曾点浴沂风雩咏归识者谓其有天地万物各得其所之妙然则楚宾之所自得者诚不在云矣区区翰墨之微尚奚言哉铭曰 
　　茫茫太虚云其邈矣秩秩斯亭云其落矣彼云无心幽思愔愔曷不膏泽以雨以霖彼云有象变幻忽慌玉叶金柯以寓遐想徳人天游神与道谋如彼浮云从容夷犹上有乔松下有文石一镜磨铜秋波湛碧泚笔如杠有锋有铓挥洒纵横以锺以王书有象形浮空五色造化之妙尔胷尔臆冥冥化机孰主孰持澒洞鸿蒙曷测其微返视息声忘形物我云形焉如来降来下动容周旋其乐也天有如弗信请质幽玄 

　　植勤轩铭 

　　临川王熙谦和以植勤名其轩居之室中朝缙绅士大夫既论著其义行工部主事彭公徳修以谦和同乡亲契之厚复请予铭诗其间予何足言之哉夫天下之事未有不成于勤而废于怠者君子之植其身亦惟勤而已植者立也树也易曰自强不息书曰所其无逸植勤之谓也谦和以植勤名轩其知所植哉独不观诸木与稼乎植之既勤期以岁月材不可胜用糓不可胜食也一或怠焉弃焉其不至于芜废而茅塞也几希且夫学问之道无他亦惟其勤焉耳勤则成怠则废古之人皆然也今之人皆然也舍其怠者就其勤者学其有不成者乎谦和荆国文公之裔荆国之宰吾鄞也筑台读书其上（俗谓荆公台）遗风故迹犹可考见其在相州幕夜诵及旦出而临政不遑栉沐韩魏公初不之知以少年逺大期之其励志勤力有如此者故其文章学问髙视千古致位宰辅建立制度以尧舜其君民其亦可谓命世之才矣世运既移故家乔木不与风花霜叶俱就冺灭迹其言而考其行殆有如声容笑貌之接者则所以迪光前人垂裕后昆者不在于植勤矣乎于是有事焉勿忘焉如木之植稼之获斯可矣毋若人之揠以拔撼以揺也为之铭曰 
　　凡民在勤勤则不匮有若植焉匪勤曷艺众方嬉嬉我独孜孜毋怠尔力母懈尔为如植于山如植于亩既息既蕃终善且有藤蔓斯除荼蓼斯薅黾勉有事匪劬匪劳厥功告成有居有食令终永图君子贞吉懿哉君子式克似之扁焉观焉厥鍳在资若昔圣贤布我方册道尊徳崇兢兢业业古往今来岁月如流惕然于心敢荒厥修堂堂荆公曰惟尔祖相业煌煌蝉聨珪组文献之传兹三百年子孙绳绳象其徳贤惟勤有功惟善有报善植善获是则是效 

　　至乐堂铭 

　　世言人子之事父母如天地然不得意于父母则为得罪于天地至亲之分其严矣哉夫使父母具存同跻上寿婉容愉色克尽孝养之心斯亦人道之常尔若乃暌违于干戈患难之时会聚于礼乐盛平之日食禄奉公歴阶称寿缙绅君子举称其孝噫非天下之至乐其孰能与于斯凤阳行大都督府都事宋公原敬在元季时年十有四侍其父某母某氏宦游山东适青齐兵起原敬与其父母相失为卒赵某所得官军既至有贠外陈礼从赵取以为子遂冒姓陈氏居淮安之桃源从师取友志学为务而于其亲至于一举足一举目之间未尝忘焉圣运肇开征试吏部授潼川同知遂寜州事会山东朱岩来为倅具以其事告之且曰吾非陈氏不至此使吾亲尚存幸而得见死不恨矣岩为感动及以内艰去职遂为访问得其父母于歴城以书来报原敬取以就养闻诸朝复旧姓因请扁其亲所居曰至乐云夫乐根乎性发乎情凡其应事接物适乎心意而形于颜貌者率谓之乐而况至亲彝伦之重二十余年之别一旦相聚以生相养以全者哉若稽前牒老莱子之衣毛义之檄颕考叔之羮所以致孝其亲者不过平居无事时盖其常也至于霍去病迎其父于平阳朱寿昌得其母于同州二家之事固有由然他如周存杜羔之流以乱离失母所在后或得见与否有幸不幸存焉然时之君子乐称道之诚以秉彝好徳之良有不可冺者以原敬之于二亲濵死展转而得遂其赡养孝敬之实宁不大书特书使天下后世歆艶而夸美之乎想夫云雷遘屯■〈宀禹〉县兴难锋镝之交玉石俱弃疮痍呻吟惊骇耳目市邑之聚所过成墟百口之家存无二三及天日昭明衣冠文物俛仰畴昔感慨系之矣其有父母俱全于久离阔别之余得见其子爵禄之荣而享夫福寿之盛者岂非人所难世所罕哉谓之至乐信乎其至乐也已乃为之铭曰 
　　天壤之间渺然有身是身之自曰吾二亲恩斯勤斯天地比徳养志终身期尽厥职命也不辰草昧氛尘奔走遁逃敢言逡巡骨肉之乖患难斯亟起居兴懐孰侍亲侧遑遑东西子我者谁有妫之后庶其依归日月悠悠既思既慕视世茫茫孰殚情愫圣作物覩值兹文明守官潼川以宠以荣暨暨同僚薄言是诉所云周旋遽以忧去书来翩翩曰亲在焉生我鞠我克全吾天歴城之阳驾言千瑞安车奉迎亲颜以喜怡怡愉愉上堂起居滫瀡旨甘朝夕是须鞠躬奉教载色载笑儿今健强亲聿其耄昔相别时指天为期遇合非难曷云其迟昊穹至仁俾遂所欲眉寿燕宁百年是卜花诰需恩王言是思以锡以封粲焉光辉人孰无亲目斯为盛我刻兹铭以侈具庆 

　　玩易轩铭 

　　天台胡先生惟中世家仙居问学老成于书无不读而尤邃四圣之书尝扁其轩居曰玩易从容夷犹余五十年际圣运肇开有司敦迫就试淛闱考官永嘉孔公克表正夫檇李贝公琼廷琚读其所著易经义词理优等置在四十名之列铨部拟为凤阳府五河县学官五河中都畿甸国家兴王之地自兵燹以来学校废弛草屋如椽不蔽风日先生不以为陋宴坐其中观于天地之变化阴阳之消长鸟兽草木生育动植各得其所若有黙契者于是仍以玩易掲之国子助教会稽钱公子予既为记之先生复使其子伯霖来求铭诗而真奚足言之哉夫象辞变占其道虽四其理则一玩者观之审也观其象而玩其辞吉凶悔吝见矣观其变而玩其占进退忧虞着矣学易之道何以加焉且易之为书广大精微孔圣读之至韦编三絶况学者乎自周子着为通书太极图说上承羣圣之统伊川程子考亭朱子又为易传本义而项公安世复作为玩辞由是天地鬼神性命道徳之蕴廓如也朱子之学散在东南天台董公楷实为传序之正董公附录纂注天下学者家传人诵其有功于名教不细矣先生生于其乡得其绪余因其所学以推其至通乎天人达乎事物登名科典教席观象玩辞观变玩占由着以知微由体以适用非至诚之学其孰能与于斯尝试论之天地一易也吾心亦一易也万物不违于天地而天地不外乎人心即吾心以求之天地万物之理在我矣昔四明乡先生文元杨公着已易即诸心发明之说者谓与先天学相为表里然则先生之玩易其果于心矣哉想夫肃容正襟朝夕晤对羲文周孔如在目前俯仰上下端倪呈露动静语黙莫非妙道精义所在其孰得而窥之真不敏无闻于乾坤六子之说不能通其义而神其用独念先教授府君尝治是经多所著述手泽具存而趋庭日逺无所是正先生同年之契其尚有以教我哉遂为之铭曰 
　　粤古初人文起庖羲画阐玄理后圣作有象爻动静涵阴阳交伟宣尼繋精义质蓍龟考卜筮兆既成示吉凶事物来慎所从懿若人具全易相厥心与天一黙斋居造化枢盼八极睨六虚龙马图妙探頥表里融上下察气之神中夜存万理备彻本根无极翁彼先觉发精藴淑来学思乃精神以灵水之清月之明憺至和眇流俗诗以铭慎其独 

　　宜晚堂铭 

　　宜晚堂者四明奉化江君浚逺归隐之地也浚逺世为奉化儒族精于易学元至正间客游燕蓟公侯贵人乐为延誉得官闽南值时事既非解绂东归作堂以居曰吾不复仕矣夫士之大致晚节尤难保身斯不辱身肥遯所以旡不利谓之宜晚盖将留连光景致其贞信自守之意岂徒杜陵咏歌一时取快于山水间耶昔宋四明乡先生郑忠定公端平罢相归号安晚穆陵以谢太傅比之俯仰百年先烈如在浚逺殆闻其风而兴起者耶为之铭曰 
　　长汀之墟黄甘奥区有美江君作堂渠渠翠屏在列寤对宜晚日居月诸乐矣忘返夕阳山西澹然清辉鱼劳欲潜鸟倦欲栖曰动而静曰作以息一气灵神万里凝寂太虚无尘幽思愔愔啸歌聫翩爱适我心宦辙迷途岂不歴涉人生百年盍树明哲粤惟四明文献相望旧学甘盘太师魏王安晚言遄东山故里岁宴华予髙风仰止母曰尚强慕彼华妍左顾右趋或戾或愆毋曰未耄进不知止车仆马蹶旁笑窃诋保冲养和允也其时令图贞吉古今同归 

　　古镜铭 

　　知宿迁县慈溪冯道常至鳯阳府白事以同郡斯文契家之厚访予临淮学宫将别出一镜以示形制殊古予语之曰此世所谓寿光先生也不独鉴子之貌亦足鉴子之心矣道常曰府推宋公廷臣所赠也公岂有他哉以某方宰百里欲烛理之明处事之精有如此镜焉尔予遂解之曰道常可谓得公之心矣永以为好庶几在兹为之铭曰 
　　湛光晶鉴妍丑尘莫昏贻永久正尔躬肃尔容皎若月行太空烛隐幽发欺蔽政日新矢勿替 

　　友于堂铭 

　　曲阳为中都畿邑山水清淑今公侯将相之地杨文裕作堂以居与其弟文质恂恂敬让数十年如一日邑文学新安胡士安先生扁之曰友于不揆凡陋辄为之铭曰 
　　懿彼君子有嘉徳音奕奕堂构山髙水深维尔伯仲因心则友侃侃怡怡岂不永久吹埙吹篪既乐且和酒殽具备式燕以歌施政一家同气异体肃焉匪哗冠裳济济相在左右有琴有书造物与逰浮云太虚宾客斯集以笃尔庆上堂后先金玉交映春日载阳棣蕚敷荣天风四来播其芳馨鴈鸿聫翩鳯鸾轩翥俯仰踟蹰攸跻攸芋动容周旋其适也天光泽之遗保兹百年礼让莫愆爵禄何贵彼有阋墙胡不知媿 

　　行素斋铭 

　　金华武义髙先生思聪取沂国述圣公语扁其斋居曰行素周府长史为之着记会思聪以鄢陵学官谢事归里舟次淮浒要予铭诗其间不揆瓦石辄为之铭曰 
　　至灵者人参天两地素位而行往无不利勿外是求盍反诸心貊其徳音如玉如金富贵匪夸贫贱奚愠患难夷狄孰为吾病道之在躬爰厥执中日居月诸优游从容彼索是隐彼行是怪欺世盗名沦胥以败或侥以致或幸而成蹈险弗测忧危兢兢我所弗为彼或自得善恶予师敢不自力斋居君子儒林所宗佩服斯言庶几中庸志坚信笃如射中鹄守以终身永矢勿告 

　　永思庵铭 

　　君子之思其亲惟其诚而已诚本于心根于理则其思也无穷焉一有不诚则人欲其间之矣其能永思也哉人非父母不生鞠育之恩昊天罔极于其简册之存则曰手泽存焉杯桊之存则曰口泽存焉况于山川宅兆神灵体魄之存其不慨然而长思者乎江西南昌邬子巡检伯髙氏东南世家由宁海徙居东阳凡五世伯髙踵学绩文卓有名声自其先府君惠实既没奉其母厉氏以居及以荐者登朝授山西绛县司征谒告归省则其母不旋踵亡矣彼其禄养不逮而心不能忘故于邑之槐风里二亲合塟之地构庵曰永思云噫不有以见其诚之着乎想夫岁时展省云深木寒音容之恋不胜蓼莪之悲绪业之遗凛然堂构之责以是而慎焉修焉则凡日用常行之间处事接物之际所以不亏其体不辱其亲者可不思所以自尽乎思而得之为而必力行而必遂九原之下岂不绥我思成而致福禄之盛乎诗曰明发不寐有懐二人伯髙益以致其诚哉为之着铭曰 
　　繄若人思愔愔岁则久月则深人之生惟父母养以娱我当厚风木悲孰致之邈窀穸见何期攀柏松盼泉石感动劳匪朝夕思乃精神靡宁庭宇构陟以登列馔牲纷爼豆享而荐骏奔走山穹崇水渟濙神灵来风冷冷思古人舜其孝终身慕我则效慎厥修报所天奉先训肃周旋感则通诚之至福履绥俾昌炽告嗣续永乃心矢勿谖貊徳音 

　　荥阳外史集巻四十九 

　　●钦定四库全书 

　　荥阳外史集巻五十 

　　（明）郑真 撰 

　　○赞 

　　苏逸民论赞 

　　古有豪杰之士不屑为世用至于长往不返杳不知其踪视夫名声爵禄若将逸焉其逸民苏翁矣乎翁广汉人字云卿身长七尺美髯宋绍兴间来豫章湖东岸结庐独居辟废地为圃治蔬织草屦市鬻不二价日给薪米有余则资借贷负偿不介意张魏公浚为相驰书函金帛厉豫章漕及帅曰予乡人苏云卿管乐流也近闻灌园东湖非折简能屈幸亲为我必致之漕与帅乃更为游士造焉翁方坐茅檐补衲二人前揖问其乡里曰广汉人也识张徳远乎曰旧与之识今已三十年矣曰上起公为相其识量何如曰忠心可矣但长于识君子短于知小人恐未了国家事尔因入携敝筐以杖击松花分盏以饷二人笑谓翁曰某等承乏帅漕得张公书知公寓此俾以礼招恐仪范莫亲故假士服以来已而旌旗填道力祈同载翁谢以明日就见挽之再三坚拒不能得至期两司交伺不至遣使迓之则书币家具如故而翁已往矣夫宋至髙宗南渡易所谓穷则变之时也广汉之间哲人生焉其在布衣王伯将相之略未尝不朝夕往来于懐也国步孔艰张公出而以一身任社稷安危之寄慨念故交云泥迥隔岂不欲其陈力就列以共致太平耶逸民胡不翻然一出以慰其渇见之思耶盖当二圣播迁中原涂炭宗泽渡河之请沮抑至死李纲招抚之议贬窜相继陈东以上书见杀胡寅以直言不用豢养湖山忘国大耻南北之议固以不待秦桧有言而已蛊惑于帝心矣祸福起仆张公尚不能保其它复何为哉逸民盖有知乎此矣况夫有志之士犹有欲蹈东海而死不肯处小朝廷求活者则夫书币千里之贻漕帅野服之见逸民岂为时出哉呜呼布袍草履与承貂峩冕者孰荣荷锄举锸与当轴秉钧者孰贵然而张公诚可谓好善而忘势者逸民岂非乐道而忘人之势者欤虽然世有古今人无古今百岁之后山林江海之士庶几有如逸民者乎吾尚得而见之矣其词曰在宋南渡风教以漓功利所趋声应气随逸民氏苏蹇立乎独古有作者以嗣其躅豫章东来有屹其庐宵尔扉屦昼尔畦蔬以贸以易衣我食我傲睨啸呼我无不可煌煌相君翱翔青云函书以将颁我阃臣我本忘形岂以形累出虚入无溘焉如蜕相是君臣东南偏隅富贵如云我其何居吾侪小人附势逐利劲节髙风邈不可致汉广之阳生气凛然九原可作吾其执鞭 

　　九皋处士传赞 

　　予读甬东史君行可所著九皋处士传叹曰呜呼是岂非有道之士乎哉夫身不外道道不外物彼役于物者岂足以语道哉晏处士居鸣鹤山之下讲授弟子暇则援琴松阴命歌鹤鸣之诗亦云乐矣而其所以乐者则不在是斯真与道者也昔者儒先君子论颜子曰非乐疏食饮水也呜呼其学颜子者乎作九皋处士赞 
　　鹤山之墟至人所居神逰物初逍遥虚徐彼鹤在林载好其音我歌以琴天地之心 
　　予往年读书鳯浦湖处士以事来获一再见挹其颜色聴其议论有不能释然者后史君出示其传遂为之赞尝以质诸顾先生徳润因循未寄数月徳润自慈溪归言处士死矣斯文且不及见矣悲哉夫是非混于生前公论伸于死后人之于世无不皆然以处士立身累行其生也人固乐称道之矣其死也孰得而冺之哉予家去处士舍百里未克奠生刍以矢其哀乃书此以遗其子世有知处士者必为之恸哭而流涕云 

　　杏林图赞 

　　同郡陈君子云居阛阓中自其先世尝以医入翰林逮至祖若父复以其学游缙绅间名声益大以振君既克绍其传凡以疾来告者为之胗视不少倦发药率不计其直以金帛致谢者亦不以经意人以是贤之子云尝慨然自念曰道之在人初无间于显晦贵贱也使有一毫及物之心亦足以为道矣古之人有如董奉者庶几所谓有道而隐者乎而世之好竒立异者诧其卖杏一事指以为神仙清虚之流则亦不知用心之所在矣吾尝想其为人企而慕之早夜之间若有以见夫形声影响之接者于是绘为一图庶几千载之下将复有如斯人者焉予既聆其言披其图喟然而叹曰呜呼若君者其亦所谓尚友者乎夫时有古今道无古今道同则人无不同矣古今云乎哉以董氏之在当时为人愈疾而人为之植杏暨夫卖杏收糓而复以济人之贫之者斯所谓徳于人而不责报于人者矣陈君聚药为饵而以济人利物为心斯不类于古人者耶岂必玩芳取实区区以追逐其形迹也哉覧者当有得于是图之外粉墨之工毋徒以议为也 
　　瞻彼阳林有烨其葩锦绣纷披敷荣耀华生物之功流行不息睨彼树间有磊其实来贸来易以斗以升或肆其贪虓虎震惊厥积既多我储我贮以恤以赒厥功斯着至人逍遥佩琚飘飘抚图寤懐千古一朝太丘之裔黙焉心契死者可作吾其勿媿 

　　采芝生赞 

　　真尝读汉史志紫芝歌为四皓作窃疑焉夫人声之积者为言言而成文则其声之着也若紫芝歌者岂四皓同为一辞哉盖心同则道同道同则言无不同彼四皓者处则有违难之义出则有靖难之功所谓心同道同而言无不同者复何致疑矣乎四皓夏黄公其一也黄公为吾四明郡人墓在慈溪县西南六十余里至今其地呼为黄墓乡先生内厚翰斋王公尝为之赞载在郡史其子孙散居江之南者往往有之在松江者尤号巨族有名大有字原威者以采芝生自号其善学古人而无忝厥祖者欤按传记云土和则芝草生又云王者仁慈则芝草生是则芝者固非凡草木矣彼秦何时哉而芬芳瓌丽在山林之间有以得天地之和者如此则于托物咏歌固若有如诗人之赋比兴也而其辞曰富贵之移人不如贫贱之肆志则玩世洁身盖可见矣故其卒免焚坑之惨逐鹿之祸者岂偶然哉世运代更昔之秦者今汉矣四皓者为时而出精神丰采动乎九重之上而一语之建足以定主器之危疑开前星之晻昧虽韩彭之功良平之智有所不及者然则其身之出处系乎人之治乱矣哉今生当太平之时固无事于隐矣顾乃却荣华而甘澹泊舍奔趋而事肥遯所以自适其适者无往而不得焉岂必居商岭之髙撷三秀以取芳洁也哉且夫名者实之宾有其实者名必随之生以采芝自名其必深知古人所以乐夫隐者矣岁在癸丑真以淛江进士分教临淮与生相遇濠梁上见其神清气明诚不为事物所汨者固心敬之矣讲授之暇尝得铁崖杨先生大雅孙先生所著采芝生传观之其序事详实得太史氏遗法乃为之赞以窃附其后异日扁舟东归尚当与生入句章山中造黄公墓酌芳荐英薙其荒芜野草焉赞曰 
　　古有隐民曰商山翁茹芝咏歌凛焉髙风美哉而人黄公之裔诵诗读书尚友百世言瞻商岩岌其险紫盖亭亭日月光辉灵秀所锺芳华可挹内美之修曷敢不力相彼俗流混然熏莸不有君子其与谁俦地下天髙千古一节寤寐勿谖庶几遗烈 

　　诸葛孔明画像赞 

　　功盖三分名成八阵前修有言式赞其盛天弗憗遗巨星斯殒汉不复兴兹惟气运 

　　又 

　　炎祚日微三分鼎列羽扇纶巾天挺豪杰巾帼之遗彼甘屈弱千古茫茫仰止风烈 

　　陶渊明画像赞 

　　晋祚微冠裳裂柴桑翁抗髙节三径存菊松列解印归自娱悦保厥身明且哲邈千载耿不灭 

　　又 

　　斗米折腰身口交累田园归来澹兮忘世逍遥冠裳髙风雅致彼名利徒视宁弗媿 

　　王羲之画像赞 

　　觞咏风流衣冠仪矩胷涵万仞之渊神游羣玉之府一扫千军兔毫茧楮攻艺学以絶伦在名教为有补千载之下想其声容庶乎耳闻而目覩也 

　　又 

　　潇洒冠裳名家仪表神妙天成风云挥扫波湛鹅池光涵墨沼仰企仪容列星秋晓 

　　梓潼帝君遗像赞 

　　井络精英邦家显祀黙相斯文思皇多士晬容穆如观者兴起信笔纪灵良有古史 
　　真尝过武林登吴山梓潼帝君旧祠读宋髙尚书斯得所著碑载开庆中贾太傅督师江上时向士壁驻夷陵比师南伐太傅命士壁援忠南士壁诣帝君问出师利害帝君降笔言看取车攻七月诗士壁曰车攻非七月诗也帝君言后当有验既而士壁断桥战胜宪宗晏驾太傅班师穆陵书车攻以赐正七月也以为灵云髙公文章大家书事当得其实祠旧在蜀中自蜀破后士大夫顺流东下者随所在立祠至今遂为通祀然则帝君之为灵非一日矣神而明之其天下后世人心所归仰者哉若乃化书所传则妄谬不足信四明后学郑真识 

　　髙僧赞 

　　宋李伯时画罗汉识者以为洞入罗汉腹中此画殆得伯时笔意使相遇石桥流水间殆悟其为五百中人也赞曰竺国西来风沙枯槁咄彼空山永谢烦恼色相本空真如大道神通无方幽深广浩世情贪嗔孰能我讨优钵金莲一笑絶倒 

　　邳州判山阴陈先生惟仁画像赞 

　　以兰亭之风流倅下邳之守宰修容洁仪燕笑乐岂政教涵濡从容自在肆衣冠之俨如煦朝阳之春蔼殆将继明于前修集勲名于盛代耶 

　　蠢庵杨先生建文画像赞 

　　前朝太史盛代文学道徳仪型先觉后觉出处从容俯仰何怍淮海天遥弦歌礼乐委羽之仙神交冥漠晚节言遄一丘一壑 

　　汉四皓图赞 

　　予家四明时友人胡先生仲厚为作汉四皓图得李伯时笔法及客濠梁以赠国学生王君以宁以宁入京装潢成轴名士大夫多题诗其上宦逰山东西每以自随后自辽山还丽陵值予尚在濠梁复出以示为之赞曰白髪朱颜先秦遗老心同道同氷霜皜皜商岭巍峩采芝咏歌前星弗耀云如之何礼聘敬恭幡然而起万代纲常君臣父子羽翼之功汉祚以隆审图观像穆矣清风 

　　钟馗画像赞 

　　骨格棱层形颜磊磈森髯下埀怒髪上起风霜凛然目触手指羣魅百邪震慑披靡有服厥辜解磔裂毁在当时为不第失志之人千载之下貌之者知其为正直聪明之士 

　　姜先生羽仪赞 

　　道学儒宗文章英杰气量江湖襟容玉雪鸾鹄逍遥神逰寥泬我懐斯人蓬莱秋月 

　　唐十八学士登瀛洲图赞 

　　世言海上有三神山瀛洲其一也室居琼楼玉宇其人多羡门偓佺韩众王子晋之流乘风御气倐忽万里后天不老凋三光好竒之士喜谈乐道长望而弗得至也若乃气运文明云龙际会儒学清显则以彼喻此其亦人情趋慕之至者乎唐武徳五年太宗为天策上将于宫西辟文学馆收聘贤才得十有八人并以本官为学士秦王朝谒之暇引见讨论恩隆礼厚天下号登瀛洲云以其人观之若杜如晦之断房玄龄之谋于志宁之论譔苏世长之机辨虞世南之书李守素之谱薛收之方略褚亮之文辞姚思亷之节义陆徳明孔颕达颜相时盖文达之经学蔡允恭许敬宗薛元敬李元道苏朂之才业智能皆足以承清光而扬宠命其所以致公侯将相之盛开太平以诏后世者盖在于此可但飞腾变化过托于神仙渺茫之域哉阎立本之画褚亮之赞藏在秘府人莫得见后来画史辈复托诸毫楮以髣髴其形似于是波环凝碧峯耸羣玉松柏重阴杏桃芳艶碧栁緑蕉灵芝瑶草琅玕之属参错前后四时长春有仰而睇袒而偃趋而前足举而手指者有隅坐聴琴环席观奕者有捧巻欲舒援笔欲题盘膝携轴背阮侍立者童仆巾丱捧执趋侍服饰态度瑰竒僪异信所谓人间天上者也虽无以知其孰房孰杜孰虞孰褚亦足以见朝谒之暇幽情雅致所在矣武林刘公（阙）得而藏之旦夕间有若形声影响之接者是所谓慕古人而从之欤夫仙者虚无之谈儒者体用之学得儒以致理固无取于仙也然而瀛洲在海外无何有之乡孰若瀛洲之在禁籞宻迩也耶仰惟皇上奉天承运开文渊阁以延皋蘷稷契之士都俞吁咈致洪武一统之盛盖不止唐时十八学士而已以公践歴中外通守东南名郡视唐记室参军之职固已逺矣或者召还在论思献纳之列是今日之瀛洲即昔日之瀛洲也天下所慕向何如哉予不佞实于公有望焉乃追为之赞曰 
　　鲸海瀛洲鳌戴山立神人攸居尘凡超轶昔在唐兴蟠李其植日表英灵龙姿凤质天戈所挥车书混一离两继明文馆斯辟学海波澄嘉葩美石俊髦于于攀鳞附翼内馔天厨恩赐洋溢更日分番青绫上直金匮紬封稽经考籍黼黻谋猷咸吐忠直跋烛畴咨夜分乃寂致治隆平于皇美绩圣有恩言眷尔鸿硕盍绘是容盍赞尔徳缙绅荣夸谁其俦匹譬彼仙山丹梯峻陟驾凤骖鸾翱翔八极孰仪图之千载一日清风肃如炳丹凝碧自公委蛇图书碁奕美观殊形冠裳屦舄寿域春台燕笑逰适贤哲于今寤寐在昔奉以周旋永作尔式 

　　金郡公彦和画像赞 

　　老成朴厚之质福寿康宁之庆生际两朝与物无竞杖履冠裳仪容斯称怡然三友之交傲睨岁寒之劲命琴鹤以自随阅西州之名胜灵台湛然太空明镜会一本于万殊恒反视而息聴噫是古之隐人君子保冲守正用以养修龄而安定分者耶 

　　二程赞 

　　伯仲一家豪杰千古道统正传泝于邹鲁襟容步趋前规后矩斯文在兹肃拜瞻覩 

　　邵康节先生赞 

　　理阐先天数探皇极天地之心妙寤黙识安乐有窝渔樵纪述道徳仪容肃恭履舄 

　　三苏画像赞 

　　眉山自三苏氏父子出而名声重于天下其始也欧阳公识之王荆公嫉之而轼辙伯仲聨登制科行跻膴仕终不免入元佑党籍士君子之出处当何如耶然宋家南北三百余年文运实三苏氏扶助而振起之盖天使之然也噫此其所以为泰道离明之盛乎为之赞曰井络之墟秀锺人杰父子为三规重矩迭一气之传雄文直笔我懐若人蜀天秋月 

　　洞玄传宗画像赞 

　　世言洞玄雷法以刘真君为宗真君手蹴水轮足踏火轮金鞭白马周流下上代着神异今图像面黑怒目被髪披衣佩金环握宝剑者盖洞玄教主即真君变相用其法以呼吸驱叱者也其次则白玉蟾马玄君玄君马太守之女渡海不死闭目随风至泉州坠地叩泉之道观即其故宅也遂事玉蟾为弟子又其次则汪雷日薛洞玄丁松隐倪了然凡七传盖宗教绪次以雷部有功于生民云夫祈禳之说尚矣礼记有坎坛之制春秋有大雩之文汉书亦有土人土龙之制盖国家礼典所不可无者也且天地万物本吾一体吾之心合天地之心吾之气叶天地之气则其感应之理固有不期然而然者若象山陆先生在抚州按方画卦黙坐其中遂致雨泽之应盖儒者至诚之徳有功于化育者如此符水词祝云乎哉今道家行持取其心肾相合水火相济故有一气原神之说盖有求于阴阳离坎之义亦其理所当然而神明有足依者耳以洞玄观之嗣教者七人生禀殊形冠服异制然而动天地感鬼神则见其心无二致而法无二门矣为其学者寕不信向兴起者乎予忝以经史学托于圣贤之门于神怪未之学而先代祀典明文有不敢忘者忆在凤阳值夏大旱郡太守有事山川俾奕坛羽士用正一法弗应又来广信连岁不雨有言及龙祠江殿帅者迎至郡城亦不见答噫其非奉神者功行之未精事神者诚敬之弗至耶予两以学官从郡府后尘瞻拜恳祷至于苦心焦思流汗浃背而不自已于是时也安得洞玄传宗者出使肤寸八荒以膏泽万物者哉夫方技之学史家不弃况洞玄之学为古今所宗乎虞文靖公之记王侍宸宋潜溪之传莫月鼎其雄文直笔皆足以传诸后世予何足以继其百一哉而会稽陈宗泽求着其实至于再三因不辞而为之赞云 
　　法道之传先天后天后先抠槖孰洞其玄伊惟教主幻化雷雨我实真君何论尔汝谁其嗣之有白玉蟾氷雪肌肤肃尔具瞻婉娈玄君女徳之懿大难不死夙与神契曰王曰薛渊乎其心豹关九重俨焉若临懿哉松隐吐吞导引众妙希夷谷神玄牝彼美了然佩裾蹁跹龙虎名山妙悟真诠我懐诸真太空寥泬飞剑龙吟清风明月 

　　自赞 

　　茫乎学海望洋而未之见也邃乎词林守株而莫之变也老病相仍痛心丑面虽曰尚有志焉而不能不厌且倦也盖将上休致之章遂归来之愿待命聴终庶以依先人之窆竁也 

　　又 

　　似我非我我无不可是不得我心之微曾何事乎容仪之琐琐也 

　　荥阳外史集巻五十 

　　●钦定四库全书 

　　荥阳外史集巻五十一 

　　（明）郑真 撰 

　　○颂 

　　拟进平益都颂 

　　伏以圣徳昭明诞着声容之盛戎功赫奕式陈歌咏之辞俯沥微忱仰干睿聴窃以韩愈之在唐室诗载咏于元和石介之仕宋朝颂实名于庆歴于惟圣代隆冠前王当羣凶鼠窃之秋正上将鹰扬之日九重拊髀百将痛心国有其人成命焕扬于有日子之于父世雠不共于戴天兵众一临罪人斯得藁街悬首馘丕吿成功河汉洗甲兵用扬善颂辄少殚于铅椠占上渎于冕旒恭惟皇帝陛下纬武经文拨乱反正听鼓鼙而思勇士提斧钺以授元戎濮沿以北祝栗于南既徳洋而恩着天保以上采薇以下复内修而外攘遂臻大业之成再见中兴之盛崖碑峄刻事未尽于形容鼓吹铙歌文曷殚于纪述庸陈斐讷冒进威严臣某蛰处海邦睇瞻京国周诗归美媿非比兴之才舜殿扬言共迓都俞之治 

　　拟进平益都颂 

　　皇帝在位之三十年壬寅夏六月逆臣田丰贼其主帅河南行中书省平章政事臣（阙）讣闻皇帝震悼玉音若曰兹予硕辅仗义服劳肃将明威戡定祸乱于社稷民人是赖大功甫集遽闻死事衋伤朕心其命将出师正名定罪肆诸市朝与众同弃乃辍视朝遣使行赙赠之礼仍以其爵赐其子臣（阙）伏斧钺总诸道兵以讨之逆臣窜身益都凡百卿士罔不执干戈擐甲胄以敌忾复雠为事冬十有一月破其城取丰以献磔尸枭首其胁从者以皇帝命赦之山东平呜呼自古兴衰拨乱之君必有同心戮力为之辅佐故功光祖宗泽及黎庶伏见周宣王中兴北伐见于六月南征见于采芑一则曰王于出征以佐天子一则曰征伐玁狁蛮荆来威平淮夷曰徐方既同天子之功平江汉曰经营四方告成于王君臣上下之间所以称颂形容之者如此呜呼盛哉伏惟皇帝陛下天启神断克清大憝宜有召穆公尹吉甫之流传之咏歌与周宣匹休臣僻处海隅澡沐膏泽目兹盛事不敢懐黙自已谨铺藻拜手稽首扬言曰 
　　天命我元奄有九域百十余年休养生息彼氓蚩蚩谁其萌孽朱巾冠裳奸宄攘功桓桓虎臣仗义秉忠起师陜右驾言徂东义旗攸指云行风从蹂淮蹙汴以奏肤功于时贼臣鼎鱼假息是懐是来匪诛匪殛有荓其蜂肆尔毒蛰负义贼恩衅成肘腋讣告上闻帝为震惊蠢兹小丑毙吾股肱国有常宪敢逃天刑哀诏诞颁精爽钦承嗣子忧茕斧钺是锡穹爵崇阶是继是袭盍扬尔威盍鼓尔力以复父雠以纠王慝拜手稽首曷敢不虔誓师励众不共戴天缞墨即戎以为尔先乃类乃禡乃翼乃前骑车纷纭戈盾委填如蜩如螗如猬如蚁百将万夫奋命兴起仰天大呼怒髪上指冦昏以顽遁逃益都益城峩峩临冲徐徐中权后劲左剪右屠如林之旅摧朽拉枯矫矫献囚连连获丑势孤力殱元凶授首维彼攸居援抚而有犒乐休嘉脔炙行酒圣有明训咨尔相臣罪止其魁毋戕我民贸贸羣生播告欢忻奔走来迎岂曰逡巡篚厥元黄壶浆载路是旬是宣是煦是呕弛而贡输蠲尔征赋曰寒而衣曰饥而哺益人咸言祸乱疮痍王化弗沾歴年于兹孰图今日汉官威仪载覩载瞻宁不涕洟告尔有邻暨于同类吾义是归汝强曷恃毋俟显诛以贻后悔弃甲来降涵育盛世大明当天昭回重瞳皇曰嘻哉裕乃考功青齐既平四方来同荐诸庙郊咏歌沨沨 
　　至正壬寅岁真馆授鳯湖方氏着为此文归呈先教授府君颇为之喜时方学为古人文章因俾録示执友张先生子西王先生叔载咸见称赏此不忍弃者以先君尝指授其体要故也 

　　拟晋平王敦颂 

　　维晋永昌元年春王正月逆臣王敦犯建康夏四月自石头城还武昌越明年今皇帝即位改元大宁敦移镇姑孰自领宁益都督及扬州牧皇帝集多士于廷诏曰天祚有晋江左中兴先皇帝抚运握图思与二三大夫暨万邦黎献经营图回光复旧物亿万年永孚休而王敦慿恃宠灵构图凶逆乱君臣父子之纲忘覆载生成之徳称兵犯阙睥睨神器赏罚黜陟威福自已忠臣义士骈首荼毒先帝道隆包荒志存含垢隆爵重位宠赉有加而敦过不自悛不朝而去慿陵险阻大肆贪婪江汉湘沔吞并踵告肆朕嗣阼移兵内向矫制干命惟所欲为稔恶穷凶道路以目夫人臣无将将而必诛春秋之义也敦之罪人怨神怒朕不敢不正以继先帝之志敢以少牢昭格于庙率尔有众底天之罚曰导（王）尔戮力同心肇造我家大义灭亲予惟汝能其领扬州刺史凡诸军之在石头者咸都督之曰峤（温）尔夙以贼谋告朕先为之备惟忠惟智朕实嘉之其都督东安北部诸军与右将军敦（卞）助尊以守曰詹（应）尔秉师以律辅成朕志其为护军将军凡前锋及朱雀桥南诸军实都督之曰亮（庾）尔为戚属国之安危与尔同之其领左卫将军曰壸（卞）尔出师其中军将军曰峻（苏）曰遐（刘）曰邃（王）曰瞻（陶）尔各以忠荩为国屏捍其咸以兵来卫呜呼尔有众尚称乃干戈擐乃甲胄峙乃钱糓予惟汝望一乃心力慎乃禁令明乃赏罚予惟汝能毋戕不辜毋戮已降用命赏于朝不用命戮于市呜呼念之哉是月敦使钱鳯及邓岳周抚等帅兵向京师皇帝出屯南皇堂遣将军叚秀中军司马曹浑等及战于越城大破之敦以疾毙帝还宫大赦命诸将讨沈充王含钱凤悉平之发敦塟出尸焚其衣冠跪而斩之策功司徒导太保加殊礼西阳王羕领太尉詹江州刺史遐徐州刺史峻歴阳内史亮护军将军峤前将军复诏某臣传之咏歌以贻万世夫出而治兵归而振旅舍爵策勲以数军实此先王之礼也畴敢不敷张扬厉以仰答休命乎于是拜手稽首为之颂曰 
　　维我有晋自天受命君臣之纲万世彝训蠢彼逆臣恃功以骄如虎如狼如獍如枭夸尔甲兵恃彼徒旅悖慢呌驩慿陵险阻外招奸邻大其朋俦百千其师泝彼上流石城峩峩国之门戸据而有之跳梁跋扈飞章叩昏要上不君涂戮将相秽驰腥闻大国十连请命致讨虎旅桓桓刻期电扫惟我先皇道大如天赦其罪辜锡宠聫翩位极鼎台任隆方伯中外诸军咨尔谟略敦党贼恩悖慢自恣天颜咫尺朝觐有违旋兵武昌肆出侵刺持国大权废置生杀汉江之浒湘水之阳狡焉思启以封以疆驲报星驰匪有朝夕凶谋孔棘移屯内逼皇帝曰嘻岂不在予国有大法敢稽天诛汝导汝峤秉忠植义社稷之臣为国扞蔽汝敦汝詹聿大其谋暨亮与壸刈敌以刘惟峻惟遐曰各刺史奔走偕来咸顺尔使凡百卿士忠勇奋呼咸拜稽首其行于于车马萧萧斾旗猎猎汝弓则张汝矢则接以战以守孰御孰当蓄鋭俟威锋猬斧螗天网恢张元恶殒毙逆党凶徒或殄或殪馘首安安执讯连连振旅伐鼓言归言旋帝有明言多士之绩赤芾公圭余岂尔惜咸拜稽首天子圣神以赫厥武以彰厥勲江汉砥平岳渎效职微臣作颂永宣金石 

　　拟晋平苏峻颂 

　　有晋咸和三年逆臣峻犯京师皇帝出居于石头城广州刺史臣陶侃及江州刺史臣温峤护军将军臣庾亮会于寻阳抗表请曰苏峻慿恃威灵肆为狂逆称兵向阙震动六飞毁裂冠冕睥睨神器忘天地之恩负丘山之罪春秋无将汉法不道揆之古义峻岂胜诛臣某等受寄方岳义不与峻等共戴天敢率西方诸侯暨三吴吏士练甲治兵奉扬天子之明威显命谨昧死以请遂趋建康督水军向石头斩峻脔割之焚其骨余众悉溃京师平皇帝还宫大赉赐酺以侃为侍中太尉封长沙郡公都督交广宁州诸军事鍳为侍中南昌县公峤为散骑常侍骠骑将军开府仪同三司散骑常侍始安郡公自余爵赏有差谨按颂者宗庙之乐歌所以美盛徳之形容而告于神明者故挞彼殷武罙入其阻此诗人所以颂髙宗也鲁侯戾止在泮献囚此诗人所以颂僖公也伏惟陛下天造神断福威惟辟三军用命元恶授首而颂声不作其何以绍前王之休贻百代之则乎臣官为博士词业浅陋不足以形容圣徳之万一然当反行饮至之时命爵策勲之日其可使一代之盛事无闻谨百拜稽首献颂曰 
　　我晋中兴六龙时乗川岳奠灵圣神继之埀拱无为太和雍熙蠢彼逆臣恃其旧勲披猖不君提兵阙廷三埀震惊羣生靡宁甲兵熭云宫室荡焚六龙蒙尘桓桓虎貔如霆如雷（叶力之）奋扬天威我师既东秣马励戎咸奏尔功师不时淹如火斯炎凶渠以殱伐鼔渊渊俘丑连连皇车言旋太常威仪鳯盖龙旗皇心以怡天语都俞汝功汝谟万家之图玈矢彤弓服尔宠隆往即汝邦（毕工叶）长江汤汤武功洸洸咏歌莫忘 

　　○箴 

　　东园庄箴 

　　人孰无居尔居斯陋适焉安焉何病何疚天地其庐万物一初日居月诸思与道俱东园茫茫爰即尔所以瓜以蔬以粳以稌尔勤尔劳亦曰有年贡税既登盍适尔天尔邻尔亲来萃来止酒既多旨式燕且喜相在几席有书有琴勿愧屋漏肃尔容襟凡物无常乐不可极毋曰既艾怠肆是即流俗同污轇轕轮云盍完尔节盍固尔身稼穑艰难诏尔孙子崇本去华慎厥终始古之明哲曰卫武公抑诗作诫式鉴于衷言行枢机宜敬宜惧甿人司箴敢告仆御 

　　巢居箴为周克复先生作克复左丞雪坡翁子也 

　　眄彼巢居翘然林麓言息言归迥谢流俗维尔来止川谷其賖谋猷云劳式完厥家绸缪拮据斯牖斯户蒙宻静幽混沌太古相厥尔躬貊其徳音令问孔昭如玉如金时焉抒毫以篆以隶造物与游一枝焉寄维昔先公冠带立朝矫矫词林翔飞九霄燕翼贻谋堂构在尔盍谨其承勿懈以弛如鳯在梧朝阳斯鸣如鹤在松秋空迅征风雨时来飘揺是惧患难之虞式固尔御氷雪光晶玩心虚明无安厥栖及兹欹倾粤若缙绅山阴氏陆以书为巢圣贤是朂千间非广一榻非卑景行先哲斯其庶几粉饰妍华纵奢长傲善终令图司箴敢告 

　　荥阳外史集巻五十一 

　　●钦定四库全书 

　　荥阳外史集巻五十二 

　　（明）郑真 撰 

　　○骚 

　　讼魃 

　　一叶落兮蓐收行秋云雷屯兮解泽不流巫咸启筮兮告我以由维兹之旱兮繄魃之尤骄阳熇熇兮涤涤山川草木赭兮土石生烟涧不波兮井不泉载饥载渇兮心悁悁嗟尔魃兮兹何愆苍天髙兮无云赤地邈兮扬尘虫虫藴隆兮如惔如焚土能蜥蜴兮匪灵匪神嗟尔魃兮何不仁原隰畇畇兮我菑我畬秔秫槁兮黍稷枯朝无食兮晚无餔乏官税兮亏私逋嗟尔魃兮斯何辜上帝好生兮鍳观下方敷衽陈辞兮维以永伤海濵广斥兮民流亡害民之天兮尔罚有常星弧斯张兮河鼓其镗集镆鎁兮招干将剥膏涂血兮衅大荒丰隆軯其震霆兮冽缺烨其辉光决沧溟兮倾银潢驱长蛟兮舞商羊云蒸雨降兮纵阴闲阳岁其有以兮奏丰穰千秋万禩兮奉圣皇 

　　采药翁歌 

　　慈溪紫阳先生徐君业儒而医以采药翁自号于是同郡郑真为之作歌曰 
　　若有人兮青云兮锵琳琅兮斑其陆离服神浆兮饮上池妙造化兮刀圭慨羲农兮逺而和缓不作兮将安归欲登陆兮上天台跳梁呌啸兮多虎豺欲涉海兮访蓬莱虚无恍惚兮匪吾所懐越山青兮冥冥越溪碧兮泠泠百草兮菁菁扬烨烨兮先荣独遑遑而求索兮歴云烟而遐征恐白日之云暮兮鷤■〈圭鸟〉忽其先鸣缤厥美兮充帏芬郁郁兮难窥相厥民兮是诒俾寿域兮同跻邈予生兮骎骎嗜芎苓兮术参步徙倚兮云林灵尨吠兮孤根深迟予思兮愔愔欲往从兮紫岩之阴矢吾辞兮穆如清风嗟若人兮其慰尔心 

　　日晚歌 

　　日落兮山之西云冥冥兮霭霏霏牛羊驱兮下来鸟雀翾兮欲栖松林寂兮烟火稀樵牧散兮屋荆扉零露漙兮草萋萋望若人兮海之涯威仪孔秩兮徳音弗违杜若为佩兮芰荷为衣架赤虬兮骖苍鹥临清流兮陟翠微日之夕兮澹忘归椒堂深兮蕙帐低白鹤啸兮玄猿悲松桂团团兮兰芷猗猗有琴在床兮有书在帷若人归兮不迟彼世昏昏兮其如之奚 

　　溪中吟 

　　青云岿兮北山翠壁杳兮难攀渺双溪兮如带漭经纬兮其间潺潺兮漱玉扬扬兮皱縠荫纎草兮留青挺长松兮覆緑桂棹兮兰舟謇将行兮少休风澹荡兮媵予放予歌兮中流中流兮不逺天苍苍兮欲晚四顾兮寂寥乐优游兮忘返撷苹蘩兮青青采芹藻兮幽馨悄空林兮无人谁与予兮目成濯缨兮洗耳循往迹兮遐轨漭世故兮相仍巢由不作兮吁其已矣弛予机兮丝与纶鸥泛泛兮鱼粼粼抗尘俗兮谢氛祲时荏苒兮秋复春白石兮齿齿波泠泠兮清泚澄予心兮空明咏考盘兮乐只 

　　山中吟 

　　山苍苍兮其髙石洞■〈含牙〉谺兮风壑怒号豺虎啸兮熊罴咆泬寥惨凄兮谁为游遨山中人兮松乔其俦乘赤豹兮驷苍虬来歌兮来游相彼下土兮曽焉足以少留仰视兮青天俯聴兮悲泉謇容与兮周旋却尘俗兮洗繁悁间闗兮鸣琴雄飞呼雌兮啸以吟幽思兮愔愔伐木兮浒浒其音下土茫茫兮垢氛漭天地兮不分表独立兮秋云渺千里兮孔懐斯人懐人兮谓何哀乱丧兮实多挟秦弓兮操其戈纷行役兮孰恤其它圭组兮浮云怅胡为兮劳神曷不归来兮保尔真与猿鹤兮主宾结屋兮山椒月皎皎兮风萧萧归来兮逍遥千忧释兮万虑消 

　　山中人 

　　若有人兮山中居白云为佩兮明月为琚瓮牖兮桑枢清不挠兮皎不污孤竹之君兮清而癯赤松之子兮有虬其须姣独立兮檐除岁寒之交兮金石匪渝石磊磈兮径﨑岖灵籁杂沓兮如笙如竽熊罴兮猿狙声惨惨兮悲呼山中人兮何如乐偃息兮踟蹰有诗兮有书深笔耒兮耕畬皎皎兮白驹不驰兮不驱时行兮时趋或巻兮或舒不求荣于爵禄兮不显著其声誉异炎附而寒弃兮匪朝满而夕除岁晏兮愁予风云惨淡兮原野萧疎兰芷秽而不芳兮荃蕙化而为刍盍韬光而袭素兮毋衒宝以求沽抚万类兮万殊登山临水兮于斯乐胥山之田兮可畦可疏山之泉兮可钓可渔酿秬黍兮为醹采笋蕨兮为葅醉撃缶兮歌呜呜乐浮生兮须臾仁义兮为庐道徳兮为涂日居兮月诸懐千古兮一物与圣贤兮同徒矢吾行兮勿渝 

　　祀田祖 

　　琼爢兮椒糈蹇将祀兮田之祖折瑶草兮玉芝缤灵巫兮式歌且舞伊容仪兮孔荘精神兮以聚神不来兮我心忧神既来兮澹容与鸣竽兮吹笙铿钟兮伐鼔啐予酒兮樽罍荐予肉兮鼎爼皇穆穆兮以怡飒帷幕兮如语祥风兮甘雨长我稻秔兮介我禾黍毙螟螣兮去鼷鼠岁其有兮糓汝介景福兮纯嘏云旌兮以扬霞斾兮斯举明神兮不留心搔劳兮思凝伫千秋兮万古我有民事兮惟神之怙 

　　祀蚕神 

　　彼佳人兮淑慎其仪珠玉烂兮冠佩陆离肃步趋兮委蛇被僮僮兮烨乎珈笄洁石硕牲兮明齐蜜为饵兮琼为爢香既升兮酒既酿酾神之来兮云旌雾旗纷进拜兮庭帷跪敷衽兮陈辞春阳兮熈熈采蘩兮祁祁万苗缤兮日滋蜎蜎蠕蠕兮蠢蠢蚩蚩载含载育兮妙造化之元机匪神是赖兮于吾曷绥雪茧兮氷丝濯皎皎兮涟漪或玄或黄兮光采交辉为裘为裳兮卒岁是宜匪神之惠兮吾将畴伊依斋予心兮是祇奠予物兮莫违我民服事兮神其聴之风扬扬兮云飞神欣欣兮格思锡祉福兮繁禧乐千龄兮为期 

　　鳯湖辞 

　　湖之水兮琼瑶明月皎兮清风萧萧若有客兮吹洞箫怅鸣凤兮九苞紫庭丹穴兮路逺遥阿阁圮毁兮岐山寂寥乌鸱吓腐兮非其曹矰■〈矢敫〉在下兮翔千仞以为髙饮瑶岛兮鸣赤霄千秋万岁兮谁能招圣人作兮文明灵池拓兮黄河清受图玺兮万国来庭中宫服斋兮圣心晏宁伶伦正律兮萧韶九成湖之水兮瑶琼味如醴兮深且澄髙冈兮崚嶒琼枝玉树兮梧竹交青凤兮凤兮曷不覧徳而来鸣符气运之重熈兮瑞王国之太平 

　　望伏龙山 

　　山蜿蜒兮委蛇孱颜岝■〈山上咢下〉兮天与齐崖嘘气兮云渺渺林蒸润兮雨霏霏水淙淙兮涧底若流沬兮淋漦天地变化兮景光蔽亏云霞灭没兮烟雾低埀螭蝘鼓舞兮蛇蚓奋飞嗟尔龙兮胡为乎涂泥望豹闗兮岌岌怅踌躇兮有立枯蔓森兮埀髯老树撑兮奋鬛惨兮冽震兮慑波涛舂撞兮沧海急豺虎啸兮魑魅泣心沧茫兮欲归忽神雷兮破蛰 

　　骑牛歌为史瑛叟先生作八行太师 

　　牛之色兮惟骍惟牦有妥其尾兮有莹其蹄尔力孔武兮尔肉甚肥匪以伏辕兮匪以负犂犂牧野兮萋萋水洋洋兮有绿其漪饮尔渴兮饲尔饥有美王孙兮欲如之奚及春日兮光辉以遨兮以嬉白霓裳兮青云衣佩铿锵兮缤其陆离行道兮迟迟王孙乐兮心孔夷岁云迈兮风雨凄其唐虞世逺兮将安归商歌扣角兮声正悲齐桓不作兮闻者伊谁白石兮斑斑碧溪兮潺潺王孙兮清且闲驾尔牛兮往而还月皎皎兮夜未阑声剥啄兮扣闗馔尔酒兮怡尔颜聊优游兮南山 

　　寓辞 

　　予近得花乳石笔架形制颇异馆寓必与之俱盖八九年于兹矣至正庚子十月二十有五日羽化而去意甚惜之既而叹曰物之灵者岂肯久与覉穷之士处哉因作辞以自解且招之云呜呼汝其全真返朴于赤城之阳乎其甘心混杂于瓦石之场乎其没身沈渊以自晦藏乎且登金门上玉堂以发挥尧章乎将涉江浮海泛沅逾湘与骚人墨客以翱翔乎将与贪官败吏弄法舞文伤国俗而隳朝纲乎抑将与豪商大贾计微利于毫芒乎抑将与白面书生汲汲遑遑钻风研雪以自激昻乎呜呼嘻哉兮我知其由山窗旦夕兮不尔休覊縻旅泊兮贻厥羞舍我去兮恣尔逰世路兮险巇贫贱肆兮富贵危悄彼老秃兮廓无依吁嗟汝兮盍来归 

　　松亭乐隐辞上史佥宪季衡相公 

　　有美兮贞松舞青鸾兮屹苍龙栖浮岚兮晻霭洒飞翠兮涳蒙氛埃轶兮白日虚绩飒兮清风繄至人之无我兮恒服和于令躬抗云霄之志节兮挺霜雪之昌丰孤亭矢其如棘兮谢琱琢之精工美冠履以逍遥兮乐琴书之从容境与物以黙会兮心与道其俱融昔彭泽之解组兮乐天命以保终彼神武之挂冠兮求厥志之所从逸千载之遥遥兮矢精诚以遐通抚遗编而想象兮切有契于深衷爰摅辞以达志兮振洪声之沨沨浩荡兮廓充会万理兮适厥中优哉游哉兮培令徳于无穷客有为招隐之辞者举酒以和之曰屹屹兮岩廊萃羣材兮树明堂吁嗟乎公曷不归来兮扶国纪正朝纲淮海兮汤汤戈甲兮抢攘吁嗟乎公曷不出兮荡荧惑扫欃枪赤舄兮朱裳执圭兮捧璋迪前人兮辉光千秋万岁兮奉圣皇 

　　梅雪轩辞 

　　懿彼哲人清而洁兮有植斯轩扁梅雪兮八牕玲珑夜未央兮琼枝玉树斓交光兮寂然晏坐秩冠裳兮左右图书维有章兮纎累不容心纯白兮万理毕会黙观察兮尚友古人思愔愔兮乐天委命契其心兮维梅其馨雪则清兮二美合并保令名兮岁寒之交矢弗渝兮悠哉游哉圣贤之徒兮 

　　孤鴈辞 

　　鴈飞兮南征茕独兮无情天惨惨兮霜露零日雝雝兮悲鸣悲鸣兮不歇彼矰■〈矢敫〉兮中发跕云霄兮翅双折洒平芜兮毛与血故闗邈兮峩峩北风萧萧兮寒水波彼羣侣兮孔多悄哀思兮其如之何 

　　紫霞洞歌十章 

　　深林兰畹 

　　悄穹林兮无人幽葩晔兮青春逺游尘兮芳洁播清风兮芬冽幽思兮愔愔湘山杳兮湘水深望夫人兮逾逺怅荒芜兮九畹 

　　方沼美渠 

　　凿方渠兮成沼幻丹霞兮瑶岛绿衣兮绛裳来羣仙兮窈窕娭光渺兮目曾波朱明昼酣兮容颜酡临风兮浩歌欢乐极兮奈何 

　　晴峦修竹 

　　层峦兮穹窿苍雪洒兮晴空望帝子兮云中拂翠羽兮涳蒙缥缈兮天风鸣玉鸾兮嗈嗈 

　　雪巘长松 

　　謇长松兮山中连蜷夭矫兮如虬如龙白漫漫兮天雨雪凛髙枝兮欲压嗟岁寒兮独禁春风繁华兮吾何心 

　　岩前古桂 

　　桂树团团兮岩之幽西风萧萧兮天地秋黄金兮为粟沃清香兮万斛望天上兮广寒杂仙佩兮珊珊深林悄兮尘迥挹芳妍兮乐清隐隐君出兮莫攀赋淮南兮小山 

　　松下寒梅 

　　苍髯掀兮古色玉颜澹兮的皪岁暮兮天寒列下上兮相看老偃蹇兮匪傲顾娇妍兮一笑氷雪兮棱棱吾与尔兮忘形 

　　南渡仙岩 

　　苍山岿兮孱颜俯流水兮潺潺花草春兮斓斑穷千仞兮跻攀望佺期兮三山鸿飞冥冥兮不可攀天风兮珊珊飒云深兮佩环 

　　鉴如歌为胡仲章作 

　　若有人兮词林之宗学海之雄彦自河朔兮止于瀛东黙天地之运兮契造化之工吸河汉于肺腑兮罗星斗于心胷合水火以为炉兮磨日月以为铜匪铅粉之敷拭兮不沙石之磨礲洞晃朗兮湛虚空独幽隐兮开蔽蒙导融显兮发明聪撃愚昧兮启盲聋澄一气之孔神兮耿一心之与通四时五行兮循环无穷尽古今于一瞬兮备物理于厥躬彼林林之有生兮秉常性之由衷贤愚寿天兮贵贱吉凶生禀有偏兮物莫能同维兹鉴之昭昭兮皪精光之融融谅纎芥之不隐兮孰有逃于形容羗无待于龟灼兮亦何假于蓍筒世溷浊而不清兮曾莫辨于珉玒宝是鉴以自照兮审进退其焉从俯江水之如带兮聊逍遥于其中弹长铗以自歌兮托遗响于悲风歌曰模范兮陶镕迥秋水兮双瞳镊班白兮成翁时不逢兮奚庸吁嗟乎鉴其如人兮惧终蚀于昏蒙客有饮酒江上倚歌而和之曰天开兮九重圣人御兮六龙来多士兮肃容昭至正兮廓大公吁嗟乎其人如鉴兮吾将致汝于天子之宫 

　　白云祠 

　　望碧山兮嶙峋慨松楸兮白云泉石閟兮吾亲惨音容兮弗见弗闻心郁结兮同白云之氤氲灵相兮岩谷羌春秋兮蠲卜儿登朝兮得禄养弗终兮怅云深之埋玉精神交兮黙黙有感则通兮匪亵匪渎荐殽羞兮芳馨挹醴齐兮清泠灵之来兮云阴阴灵之驾兮云冥冥跪陈词兮拜俯思罔极兮泪如雨锡遐福兮纯嘏（叶古）恍耳闻兮目覩碧山兮凤凰屹飞舞兮髙冈云荡荡兮天茫茫覩佳气之灵淑兮瞻山川之耿光 

　　又 

　　山气兮巃嵸蔼白云兮青空昔吾亲兮山中乐林泉兮从容孤儿兮膝下（叶户）华彩衣兮拜舞别尊颜兮登帝所邈宦途兮西江之浒望沧溟兮极浦心搔劳兮思凝伫浮云兮天开安车迎兮逺来咏白华兮南陔匡庐揽结兮悠哉乐哉青春谢兮流年改叹人生兮不长在化鹤归兮云海盼故山兮霭霭千里兮驰驱墨缞绖兮返灵舆妥真宅兮遂厥初白衣苍狗兮变幻虚无神逰恍惚兮朝夕与俱攀松柏兮踟蹰扰驯鹿兮啼慈乌纷俎豆兮樽壶奉孝享兮清娯荐予辞兮灵巫渺白云兮仙都 

　　荥阳外史集巻五十二 

　　●钦定四库全书 

　　荥阳外史集巻五十三 

　　（明）郑真 撰 

　　○赋 

　　安分斋赋 

　　四明郑君本忠居阛阓中以安分名其读书之室淛江大府都事曹南吴主一题其扃淛江儒学提举胡公世佐为之记赐同进士出身慈溪陈公为之铭不揆瓦石辄为之赋曰 
　　夫何美人之好修兮大厥身之所居顺天命之自然兮安性分于厥初朝发轫于仁宅兮夕弭节于义涂资羣材于文囿兮来哲匠于经郛定中正而植基兮敞寛博而成区洞髙明而启戸兮通晃朗而为疏上戴象于干文兮下履迹于坤舆动不虞于震惊兮静屹止于艮隅委巽顺而从容兮守兑说而踟蹰丽离明而烛照兮审坎险而进趋焕巨扁之髙悬兮屹栋宇之渠渠曰吾分之所宜兮昭名实而非诬时藏修而游息兮纵一心之所如结白云而为佩兮曳明月而为裾邀清风以自涤兮吸沆瀣而充虚抗浮尘以为洁兮矫流俗而不污白日倐其西匿兮欻岁年之云徂恐修名之不立兮深笔耒于菑畬缃帙浩其渊海兮眇罔象之求珠探往古于千载兮遂厥初于三余撷清芬于博带兮保遗材于散樗佩衿森其林立兮来几席之于于蔼和气于绛帷兮隶占毕于竒觚情悠悠而有适兮志黾黾而忘劬意欣欣而自美兮心澹澹而长娱夜漫漫而戒旦兮耿白光于虚无存一气之孔神兮邈品类之万殊圣贤慨其云逺兮盍征信于册书颜箪瓢而陋巷兮宪瓮牖而绳枢爰乐道而忘贫兮矢予心其弗渝使青紫之可拾兮宁能俯首于欺谀使轩车之可乗兮宁能诡获而驰驱时嘉橘之多枳兮兰蕙化而为刍冺规矩之贠方兮曽何有于嘉谟彼枉尺而直寻兮不速戾于厥躯彼昏夜之乞哀兮不羞泣于其家众皆竞进以贪婪兮繄利禄之图也纷侥幸而行险兮忘祸乱之虞也盍韬光而袭素兮不显著其名誉岂懐珠而欲献兮宁待价而求沽匪炎附而寒弃兮不朝满而夕除匪疾兮匪徐或巻兮或舒日居月诸兮于斯乐胥身世两忘兮前哲为徒谇曰彼美君子味道腴兮衣锦尚絅懐瑾握瑜兮乐天知命保康娱兮细故芥蔕曽何拘兮我微斯人谁与俱兮 

　　希古斋赋 

　　永嘉孔希直士清先圣五十七代孙精于篆隶扁所居斋曰希古其诸兄子升先生尝为之记不揆瓦石辄复为赋之云 
　　謇予后古人而生兮窃有志于好修岁月忽其不淹兮伤予心之优优世既降而日偷兮孰尚友于千载往者不可复续兮发来今之一嘅圣尼山之苗裔兮绍麟绂之正传簪笏纷其委积兮渺探頥于遗编岿齐居其藏修兮掲巨扁曰希古湛月镜之涵虚兮彻氷壶之清贮帙编笥为户牖兮罗翰墨为籓维披云于一扫兮五采斑其陆离繄人文之肇宣兮妙苍颉之体制造蝌蚪之有书兮掲日星而昭晰惨嬴政之遗祸兮灰竹帛于坑墟岂天弗丧斯文兮仅壁藏其遗余暨斯文之间出兮辨二体于篆隶符造化之自然兮曰象形与会意或钟鼎之峙立兮或栁薤之纷披或虫鱼之菌蠢兮或鸟隼之奋飞何峄山之野兮怅失真于枣木续浮云之变化兮徒惊骇于流俗披周宣之石鼓兮伟神物之撝诃搜封禅之故典兮抚秦刻而摩挲懿中郎之名世兮刋石经于京国浃流传于逺迩兮错咸阳之车毂嗟世变之狂澜兮迄簒汉之当途碑禅代与九锡兮犹夸诩于邺都右军兴于典午兮具波磔于八法阳冰托根于蟠李兮冠当时而称絶纷总总其异同兮爰昭掲于座阴彼扣门而求售兮曾何吝于百金俨面命而心传兮宛先烈之如见惟艺游之精能兮庶声华之独擅恣厥意之所极兮蔼百世之翩翩划金错之剪裁兮森玉筯之垂悬树铁门以为阃域兮求无弗与也瘗秃锥而成塜兮缤莫之数也纷偏旁与点画兮羌订正其是非也彼六书之于说文兮吾亦得究竟其指归也彼家鸡而野鹜兮于人情其何语绾蛇蚓之春秋兮曽何足以寤语抚衾席而指画兮謇弗寐而旁求拾柿叶以为题兮何黾勉而弗休心悠悠而自得兮溘尘氛而蝉蜕要鸿蒙太始以为邻兮聊优游以卒岁谇曰美若而人锵琼琚兮毫濡素染乐自如兮白水东流矢勿渝兮希圣希贤遂古初兮 

　　东园荘赋 

　　航一苇之西风兮溘予至于长淮览锺离之故疆兮煦晴旭之清佳鳯城屹乎万雉兮耸帝乡之宫阙山川错以相樛兮俨屏障之四列美东园之幽胜兮控川陆之委蛇原田错其栉比兮蔼林囿之参差伟儒绅之来居兮叶琼茅之吉卜夏屋屹其渠渠兮咏考盘之在谷松竹挺其修直兮植花栁之芬菲寄遨逰于上下兮豁乾坤之端倪冠切云之岧嶤兮纫佩兰之■〈氵茝〉■〈氵茝〉制荷芰以为冠裳兮烨众芳之蔼蔼时杖屦以周折兮謇容与而踌蹰仰髙穹而俯幽深兮寄逰兴于樵渔坐白石而枕清流兮辄漱心以洗耳眄逝者之如斯兮妙忘言于至理良田■〈禾罢〉稏兮黄云秋璇宇清兮纎尘不留咏丰年兮黍稌黙中心兮悠悠红鲜兮玉粒屹京坻兮斯积躬耒耜兮殚尔力充饔飱兮昕夕红霞艶兮白雪香银匙翻兮金杯凉燕语兮乐康自天锡福兮简简穰穰豢肥腯而烹炰兮云作苦于伏腊顾同乡而逆旅兮共相忘于迁谪纷子衿之青青兮扣函丈以相从倾珠玑之肺腑兮豁锦绮之心胷编简浩其栋充兮手校雠而纂缉嗣子恪其敬恭兮肃衣冠而趋席羌面命而心传兮有四圣之周经合象占而妙契兮发精义于考亭顾寿考与富贵兮诚吾生之定分年既登乎希有兮庶克归乎厥正邈古人之既逺兮缅流风而庶几援彭泽五栁以自况兮委天命其奚疑日忽忽其既逝兮慨人事之错迕盼鸿鴈之回翔兮宁恋恋于兹土霰雪雰乎交至兮北风其凉也闻华亭之鹤唳兮忽乎懐故乡也乱曰淮山峩峩兮淮水波东园茫茫兮其如之何筑室兮涧阿矢厥心兮匪他麦秀兮嘉禾乐吾生兮来逰来歌乌兔兮飞梭彼君子兮不那 

　　易安斋赋 

　　尝读晋陶处士归去来辞有曰倚南窓以寄傲审容膝之易安噫是其随所寓而得不愿乎其外者欤身之安者心之安也心之安其与道相忘矣若处士者庶几于道哉予友会稽王文祥由胄监生为徐州萧县儒学训导扁其所寓曰易安所谓审其所安而尚志古人者也徐州博士嘉禾王先生执笔着记不揆鄙陋辄为之赋曰阙 
　　昔典午之云微兮挺夫人之姱节耻五斗之折腰兮望柴桑而返辙抚菊松而盘桓兮用以适夫中心审容膝之易安兮曾何慕夫髙深慨斯人之莫继兮歘流光之奔电想衣冠之神游兮俨风流而如见氏琅琊之苖裔兮夸阀阅于会稽学省鶱其飞翔兮仰廷阙之光辉朝徙倚于文林兮夕翱翔于艺苑会万里以同归兮索话言于幽显芳菲菲其弥章兮声籍籍乎有闻阐萧庠之教席兮蔼衿佩之纷纷愧独处此一室兮寤前修于往昔面牖戸而坐忘兮聊从容而偃息谢纷华而不即兮漠虚静而怡然邈造化之端倪兮浩风月其无边岭峥嵘其在列兮河奔流其如带旷平原之千里兮览兴亡之大槩岿横宫之宻迩兮瞻圣冕而巍峩茍修名之不立兮睠斯文之谓何保正气之清澄兮形穆穆以宁一悄尘氛之弗入兮离人羣而自逸湛灵台之如镜兮谅何虑而何疑若止水之不波兮屹山岳而镇之夜漫漫其待旦兮寄梦寐于衽席恐内欲之易萌兮终不忘于警惕怅险履之或经兮渺不知其所归倘患难之数膺兮愁坎壈而凄其纷利禄之遑遑兮羗蹈危而逢殆黯昏夜以乞哀兮曽不免于一嘅彼广厦而细旃兮非予心之所希也彼金马而玉堂兮羗命分而莫为期也肆中情而笑傲兮信吾之安易也与日月而周旋兮謇予心之弗替也谇曰安汝居兮仁义其庐兮安汝止兮道徳其履兮身孔安兮吾何艰兮安斯乐兮何媿何怍兮 

　　延晖阁赋 

　　天台李（阙）老成文献士也年几八十构阁以居有二子长（阙）次（阙）备礼奉养克尽其欢因取扬子孝子爱日之义命其阁曰延晖豫章揭平仲既为着记因演其义而为之赋曰 
　　夫何仙都之双阙兮渺沧海之涳蒙岿层构之壮观兮眩丹碧而穹窿拂若木而増华兮耀扶桑之曈昽浩云衢之荡荡兮皎轮驭以行空配阳徳之浩浩兮溢流光之冲融晃栏槛以洞射兮纷漾漾以融融孰居处而登临兮伟八袠之仙翁白皜皜其鬓霜兮丹渥若其颜童蔼至和之煦煦兮庸偃息乎其中谢尘寰而不即兮爰内毓于贞中纷善庆之世积兮贻令誉于厥躬翩翩兮佳儿舞斓斑兮彩衣奉滫瀡兮怡怡介福禄兮维祺仰碧落兮青云梯夸父何追兮鲁阳何挥羲和揽辔而按节兮謇万里其焉归曰朝吾旸谷兮夕予至于蒙汜羌昼夜之晦明兮运循环而终始邈天地之无穷兮彼人生之能几信往者之莫回兮怅来者之莫继（叶上声）肃予聴兮邈予音情窅窅兮思愔愔抚大椿之遗荫兮致寸草之芳心时矫首而遐观兮迫西山之骎骎繋长绳之百尺兮信予力而不任求大丹而莫致兮愁坎壈而増深念喜惧之交并兮能不为之先虑也谅神明之可告兮愿曜之少驻也毋径往而直奔兮盍踌躇而延竚也倘命分之永延兮庶表予之衷愫也金乌兮飞梭白驹隙兮奈何登髙明兮望嵳峩舞鸾鹤兮婆娑协笙管兮阳阿揽余晖兮笑歌彼天鉴之孔昭兮斯精诚之所召光回转于檐隅兮留桑榆之末照望春台之熙熙兮诧晚节之荣曜睨不死之旧乡兮拥佺期之来到攸芋兮攸跻载色兮载笑咏如冈而如陵兮探周雅之精妙与百岁以为期兮信夫人之为孝谇曰髙阁兮苍茫杳蓬岛兮相望伟期頥兮冠裳招暮景兮徜徉贞吉兮乐康春秋不老兮凋三光 

　　双芋图赋 

　　予教广信郡之明年上饶县学教导欧阳先生君赞出双芋图以示予语之曰物植之见于图牒多矣若木之连理麦之两岐禾之同颖暨夫蓂荚屈轶华平之属盖所以示天地化育之盛明国家休应之多有如此者彼芋载于本草虽曰性温味和特山殽野簌之一尔春秋之法常事不志双芋之于翰墨何辱焉君赞曰浅矣哉子之为言也夫君子之于物取其意之适焉尔初不计其精粗贵贱髙下厚薄也郁薁葵枣咏诸豳风先公风化所由也豆粥麦饭纪诸汉史光武仓卒所赖也苹蘩薀藻供祭祀之诚芝栭菱椇奉膳羞之敬彼岂非微物者乎而用之重之也况芋之为物足以助五糓济万民者哉吾家涧谷中力作而归值天日卓午或风雪黄昏饥苦顿踣之余视鼎签则双芋熟矣家人以进属餍焉以为天下之味举不足以易之也宋苏公易简对太宗以为物无定味适口者珍臣止知虀汁为美欲作氷壶先生传而未果也太宗笑而然之吾之于芋犹易简之于虀也作图以示不忘庸何伤哉予乃喟然叹曰呜呼先生其有道君子者乎亚圣邹国尝曰饱乎仁义不愿人之膏粱其先生之谓乎遂为之赋曰 
　　氏欧阳之名裔兮藴美质之真醇若锦里之先生兮羌未底于全贫宅岩崖之险巇兮力硗确于旦暮相厥时而培植兮肇嘉名而曰芋番土壤以如酥兮蔼生意其敷荣如巨扇之在掌兮奋茎叶之青青歘坌涌而坟起兮沃雨露之膏泽种一斗之累累兮纷连城而有获时霜降而木落兮缤万宝之告成斸巨凿之镵利兮謇硕大而充盈俘厥魁以奉献兮曰可食而可茹一与两以配合兮妙先天之成数状磅礴而昆仑兮羌壅肿而轮囷外皲皴而隐鳞兮中洁素而可珍类蹲鸱之可呼（叶去声）兮比龙涎而堪赋发妙思于词林兮艶芳葩于衷愫爨下急夫薪蒸兮沸汤鼎之波涛气勃郁而上浮兮异灰熟之煨熝与柿栗而并列兮于以侑酒也屑玉糁以为羮兮于以适夫口也释陇畆而来归兮曰吾道之艰难虩饥肠之雷吼兮庸厌饫于一餐信朝夕以为助兮讵敢儗夫榖粟谅储蓄之所宜兮庶以资夫弗足充一饱以无求兮老吾乐夫天年日淡薄以自适兮曾何慕于醲鲜爰哜嚅于道真兮探至微于不味彼一筋而万钱兮眄流俗而兴喟昔鲁直之山居兮指蓣汤为琼爢燃榾柮以拨炉兮问长夜之何其邈空门之襌衲兮延长源而悟对语从容而啖食兮期秉钧而必贵安吾分而乐天兮缅前哲之遗风畦一区而备预兮夫何患于岁凶征画史以为图兮匪丹青之眩也托诗人以比兴兮用以适夫游燕也即物以明理兮词弗夸也辑巨编以成轴兮士林之华也谇曰地不爱宝美产畜兮硕大以充如璞玉兮以釡以鬵荐庖厨兮至理之存淡而腴兮维彼骄奢恣欢剧兮燖宰烹炰玉脂泣兮彼乐以淫疢疾深兮芋兮芋兮适吾心兮 

　　荥阳外史集巻五十三 

　　●钦定四库全书 

　　荥阳外史集巻五十四 

　　（明）郑真 撰 

　　○哀辞 

　　杨时敏拟招词 

　　予年十余岁时受业郡庠时乡先生仲如杨公以经明行修受郡首聘训导弟子贠其子名斆字时敏者侍侧颇长于予予以兄事之先生坐堂上上日进诸生取经史训迪之予懵若无闻时敏辄先解淛东部使者释奠于先圣庙下时敏升堂为讲曽子一贯之旨部使者称之会先生分教永嘉时敏从逰湖海十余年间归出其文章议论予深媿弗及也越数年先生以恩命复起为温州教授升淛东宪掾以守御衢州功进为照磨架阁文字时敏奉侍左右不懈益处江行省参知政事述律萧公闻其才行以便宜擢为都事驻兵处州参赞裁决为多时朝廷遣大臣经畧江南时敏上事宜数十余不见省而退乃日取古人用兵之法穷画夜肄习之凡死于王事者有所见闻必列传以纪其事虽微贱无所间兵陷衢州时敏仓皇赴难道阻不得入东归于鄞遣一力至衢谂知照磨公以不屈病卒奉遗殖以归明年时敏遂以毁疾死时敏之死人笑之曰天之佑善人何尔子之不以寿终也耶呜呼悲哉古者人死有招魂之礼若所谓皋某复者是也盖仁人君子之用心以为不忍其死而犹冀其复生者以时敏学行根乎天性名声着于人人宜为大官耆老以显荣其身者乃今年不强仕志不及竟而死及之是犹大鹏之生南海人皆知其志在霄汉而终不见其搏扶揺九万里而上征也则于留连眷恋之意凄怆悲惋之情其能已乎予与君相知为深于是采宋玉大招及嵩里遗意作文以招之其词曰夫何美人之好修兮怀贞悫之芳心朝驰鹜于艺苑兮夕憩息于书林撷草木之芳葩兮谐律吕之清音孰非善而弗为兮孰非义而弗任履足迹于山川兮起天人之慕钦值气运之不淑兮促归驾之骎骎奄积岵之兴衰兮惨悲裂而莫禁致寿命之早夭兮伤予心之钦钦魂恍惘而莫适兮恳长夜之阴阴乃命神巫载縰秉旄注精髙明冥而下招曰茫茫堪舆气鸿荒只六合上下广莫量只冥昭瞢暗行恍惚只魂兮归来毋流亡只江海漫漫涛浪撃只鱼龙泳逰变化不测只鲮鲤两足惟人是食只魂兮归来毋坠溺只山川阻深惨无日只阴气严凝氷雪积只虎豹磨牙恣所啮只魂兮归来往恐自贼只上下冥迷杂鬼怪只犴狱阴冥铁闗闭只兽首人身执器械只魂兮归来以逺害只俗尚浇漓势莫御只缩志腆颜植声誉只贪婪索求纷疾妬只魂兮归来正矩度只丑状丽词失厥中只抽黄对白巧为工只浑朴斵丧谄媚为容只魂兮归来返古风只赤水丹山遶故居只琪树琼柯粲纷敷只朋来盍簪锵佩琚只挹彼注兹两樽壶只风马云车毋踟蹰只魂兮归来幽愤摅只汗简漆书遂研钻只二典三谟尚虞唐只明礼兴乐威仪彰只魂兮归来乐不可当只八卦设位人道立只探玄赜微昭日月只麟史有经赏罚明只褒善贬恶粲有程只雅颂沨沨叶正声只撷英吐华娱性情只史笔纵横撮要纲只大书备录发幽光只魂兮来归斯所望只乱曰邈人生之几何兮日月砉其迅征慨所思之不见兮沈寂寥其无声夜漫漫而靡旦兮窅泉壤之冥冥荐椒楈之芬冽兮播琼爢之芳馨思踌躇其凝伫兮踧有感于精灵慈亲兮在堂渺诸孤兮煌煌明月皎兮悄空房秋风萧萧兮啸孤凰天惨惨兮路茫茫云归来兮毋我忘 

　　胡子竒哀挽辞 

　　予少时诵诗书颇能以文章自喜受春秋习举子业私儗数十题以应场屋一日之敌然学不得硕师徒守传注杂以讹言臆说虽穷日夜敝精神卒不能得旨意所在故战艺载北心志不通名闻不彰无有振而作之者同郡胡君子竒以是经有名湖海间近归自吴中往来予家因以所业示之子竒授以治经之要凡会盟征伐朝聘往来与夫君臣夷夏之间三纲九法所系有以发予所阖者予然后知学者用力之难而向之不获售于有司者岂不幸哉今兵革渐息科举复行将与子竒讲明是经庶几有冀焉者而子竒乃以亲老家贫求商贾之利以为养遇盗溺水以死呜呼岂将使予者终不得夫圣人之蕴奥耶谨按栁宗元着招海古文葢为﨑岖嗜利逺而不复者言之若子竒则志于养亲而非蹈险以为利者不幸而殁岂不重可悲哉于是采其意酹酒江海上而矢之以词曰 
　　呜呼子竒泛滥汩没于九仞之渊乎其泝波沿澜穷万里以周旋乎其登蓬莱入玄圃以侣羣仙乎将叩龙伯之宫以容与逍遥乎将泣渊客之珠以织鲛人之绡乎抑将骑鲸挟鹍与江妃水若以周流八极乎抑将剖分血肉以羣鱼之腹乎沧溟浊浪髙拍天下深不测广无边盲风怪雨飞腥膻鲮鳄奋鬛口流涎夺攘满眼森戈鋋子行不返胡为然云烟惨淡霾日辉蜃楼横空凌险巇椒崖铦鋭藏危机怪罔出没遨以嬉性命倐忽成乖暌子行不返将安之金城岿兮东隅界九域兮限方区大中为路兮至正为途仁义为户兮道徳为庐安汝行兮徐徐廓尔居兮蘧蘧朋酒兮樽壶孝养兮欢娱左图兮右书朋精粹兮为徒呜呼哀哉江海不可以托些盍归来兮宁尔躯 

　　叶夫人哀挽辞 

　　繄夫人之孔淑兮躬内则而精修室家夙其有归兮懿君子之好逑何寿夭之靡齐兮志偕老而弗酬怅鸳鳯之失侣兮涕泣纷其交流悬明镜以自照兮吊只影于房幽纷华却而弗服兮永终始以为谋援古义以证今兮矢厥词于柏舟白髪兮尊姑颜承欢兮愉愉怅岁年兮云徂慎厥终兮靡渝惸惸兮诸孤笃教诲兮诗书求志业之有成兮斯不坠于遗余胡郗支之告变兮心坎■〈土禀〉而愁予谅天命之已然兮抚婺幼而勤渠嗣续姱其好修兮务垦播于菑畬庶地下之无惭兮弛予心之舒舒时荏苒其不留兮迫暮景于桑榆忽息寂其无声兮惨不闻于呱呱呜呼惟义足以秉节兮贞足以固志宜寿介于耆頥兮一始终而勿贰纷锡类于人人兮守芳洁而自誓佳城岿兮崇冈蔼松柏兮苍苍篆碣石兮琳琅发潜徳兮幽光山杳杳兮水茫茫懐贞节兮不可忘荐吾悲于九原兮飒天风之悲凉 

　　东隐处士哀挽辞 

　　东隐处士（阙）君卒塟于东吴华山之南天台陈公（阙）言尝为文志其墓君卒后（阙）年当至正辛丑春予瞻覩君遗像乃追为哀挽词曰 
　　云溶溶兮东山山中人兮皓髪而苍颜抗尘俗兮离市寰髙风凛凛兮不可攀彼圭组与轩冕兮曽何心于其间慨一去而不返兮耿长夜之漫漫闻省想而靡得兮洒情泪之班班时荏苒兮春复秋郁佳城兮松楸生若浮兮死若休邈泉壤兮夷犹烟云兮缪悠岩谷兮萧飕风怒号兮水奔流啸虎豹兮舞龙蚪泬寥惨凄兮谁与俦盍归来乎山中兮不可以乆留岿东城兮蘧庐蕉堂深兮蕙帐虚夜鹤怨兮明月孤芝兰兮庭除荐琼浆兮氷壶奉孝享兮慰清娱风马兮云车思凝伫兮踟蹰盍归来兮寕尔躯呜呼嘻哉兮山中兮不可以久居 

　　舒自谦生挽辞 

　　嗟若人兮山泽之癯道徳为宅兮仁义为途通古今兮一瞬察周流兮六虚合幽明兮旦夜视生息兮斯须滋兰树蕙兮懐瑾握瑜老冉冉其已至兮履终岁而弗渝日出而作兮日入而居生优游兮遂厥初嘅暮景兮桑榆大命近止兮吾踟蹰其焉如先兆岿兮苍苍屹飞舞兮鳯凰泉壤兮茫茫将永宁兮崇冈攀松柏兮依依生若寄兮死若归唐虞兮逺而乐天委命兮夫何为矢吾辞兮孔悲激天籁兮凄其 

　　王叔逺先生拟挽辞 

　　四明文献家称王氏为首自观察使三传至尚书公益大以着故山叔逺先生为公幼孙公著书千余巻先生昼习夜诵旁通曲畅学既有成与其兄邵武教授并有声庠序礼乐之事多赖以取正至于人之美恶髙下事之曲直当否品量疏列靡不克中世以此重之亦以此得谤先生处之裕如也予先教授府君与世寡谐与先生昆季相好为至六十余年不啻亲戚至于攻励之正规戒之严则各不少置人固以为非茍同者自予兄弟为儿时视先生如季父先生爱予兄弟如己子趋隅侍坐所以开启其心志者非一日矣至正二十三年秋九月重九日先君与先生会饮于家因论及书檄露布之体与唐正衙内殿之制先生慨然谓予曰今世学者自科目外一切典故漫不屑子亦有志于是乎尚朂之哉予佩服斯言而未尝须臾少置于懐也越明年三月先君卒先生来护丧事吾兄弟恸哭之余以为先君往矣先生存焉以事先君之礼事之声音咳唾之间庶几如见吾先君者孰谓先君既殁而先生复相继以死耶自今小子其何所依归以为求教诲之地乎呜呼悲哉初先生得疾予时往问之曰吾死无日矣行与子诀既而以承祀属其侄以治丧付其甥其纲纪之者实惟其兄教授先生且命以啖赵春秋敛则于归全之际可谓从容于义命之正而无所憾矣而予所以拳拳致其爱厚之辞者葢死生大变人情天理于是为至有不能自已者耳彼之生而致死之独何心哉昔尚书公卒袁文清公为述广招以致师友之义夫世有古今人有贵贱而道义则出于人心所同然者得其所同然古人之遗意且不在兹也耶先生将塟予以契家子义非他比诚不敢以服丧未除而故为黙黙也于是仿其制而为之辞其辞曰 
　　悲夫人之奄忽兮溘埃壒而遐征视杳杳其弗见兮聴邈邈其无声哀余衷之弗置兮漭不知其故排阊阖而告帝兮跪敷衽而歴诉皇揆予之中情兮赫天光之下垂摭湘累之故实兮命巫阳其招之巫阳再拜稽首伛偻恭受挿竹埀绥藉茅荐酒乃下招曰大钧茫茫气化氤氲些雷霆砊磕阳火焚些固阴冱寒霰雪雰些九闗槖钥虎豹啄人些魂兮魂兮毋上天些重泉閟深阴冥霾溟些敦脄血拇跳梁如猘些剑狱刀山汤火沸些苦海无航险莫济些魂兮魂兮毋入地些沧溟万里广无边些椒崖凌波剡戈鋋些鲮鳄磨牙嘘腥涎些空腹待飡恣所便些魂兮魂兮毋危颠些山髙谷深豺狼噬啮些蚖蟒当道遗毒蛰些爰居驱风轰巨石些魈魅独足往来白日些魂兮魂兮逺害贼些方丈蓬莱隔杳茫些瑶草琪葩露滋芳些羡门偓佺杂璁珩些矫首企足以逺望些魂兮魂兮往尚羊些黉宇陵夷礼让息些羣飞刺天孰止抑些睥睨泚颡若雠敌些嗟此范模有典则些魂兮魂兮曷避昵些金昆玉季一气同些棣萼荆花烨春红些鴈鸿齐飞挟云风些中道弃捐心摧恫些魂兮魂兮友于雍容些家学青箱珍袭什些考释见闻殚撰述些昈分品列粲编帙些其大如海贵若玉些魂兮魂兮守先泽些宸画奎文烂龙光些鸾凰绫花云锦香些两制六题焕文章些赐笏颁鱼尘满床些朋来盍簪罗馔席些瑶爵琼尊荐芳醳些魂兮魂兮乐不可极些重曰窃独悲此典刑兮天不憗以百龄佩儒服以终身兮禄弗承于宠荣凌逍遥兮空青驹皎皎兮鸿冥帘栊静兮帷榻清閴寂寥其无人兮惨猿鹤之交鸣洞恍惚而想象兮飒颷飗之泠泠瞻陇上之白云兮蔼松柏之菁菁慨九原之不作兮将永固于深扃业有传兮嗣有承百岁千秋兮尚文献之足征奠芳椒兮有苾其馨归来归来千忧释兮万虑平 

　　郭母严氏节妇哀辞 

　　始予为儿时受业郡庠同舍生后至者兄弟二人皆恂恂雅饬进退唯诺蹈规矩如成人询之为郭子通先生之子先生治尚书才行闻一时由郡学训导分教处州青田县复署上虞县教谕未上而卒殆将十年独其母严氏节妇在焉尔间尝从其子升堂拜之指以示曰吾未亡人所望以亢郭氏者其在兹乎朋友人伦之一切磋之益子其尚有始终者哉自予父先处州教授府君与郭先生为同志尝以文字相激昻以是节妇视予为通家子弟因得与其子昆季相好为至退而聆诸先生长者之言则知节妇之行表表在人耳目者初先生既死节妇年甫三十即以死自誓时郭氏家日匮遂鬻奁田妆具养其姑舅教子若女又推其余以嫁夫之姊及舅姑先后以死则殡葬祭祀一如礼制他如夫族之尊而长者死无敛具复为之尽心焉是可以见孝慈之兼至仁恵之交尽矣呜呼贤矣哉盖尝以为世道决裂而守身立节多出于妇女之流彼岂有所授受哉良心善性理为之纲而利欲不得以入焉尔以节妇之行观之岂非天质之美而从容于义命之正乎世有伟然一丈夫慷慨自许至于困穷患难之际见利自私失身不耻者多矣闻节妇之风不有所媿哉予不逮事先生幸因其子以识节妇今节妇亦不可得而见矣不亦悲夫于是矢词以重其哀辞曰 
　　嗟嗟节妇赫儒宗兮兰心蕙质善由衷兮婉娩淑修姆训从兮色丝纂组习女工兮嗟嗟节妇天立配兮相彼令居汾阳裔兮室家顺正职中馈兮胡为夫子溘于逝兮嗟嗟节妇涕涟洳兮膏沐谁容镜鸾孤兮吊影凄其吾何辜兮妇无二天之死莫测兮嗟嗟节妇笃贞孝兮白髪在堂寿而耄兮滫瀡肥甘承笑貌兮起居昏昕躬允蹈兮嗟嗟节妇内教修兮训子穷经道是求兮夜窓继晷焚膏油兮长而有成心休休兮嗟嗟节妇家日匮兮货我土田鬻簪珥兮丧车连连尽始终兮百礼具宜锡尔类兮嗟嗟节妇至行全兮鼎养欲娱盍永年兮赋命短修孰非天兮瞑目正终神逰仙兮嗟嗟节妇音容杳兮晨霜摧萱北堂悄兮寸草春晖情莫报兮展也二孤心永悼兮嗟嗟节妇窀穸藏兮我思古人卫共姜兮柏舟之诗吁莫忘兮趾美匹休日月其光兮乱曰山杳杳兮雪冥冥嗟嗟节妇兮昭我令名溪泠泠石齿齿嗟嗟节妇兮百世其祀攀松柏兮踟蹰慈乌反哺兮声毕逋幽扃闲兮永固邈九闗兮不可以诉些吾文兮孔哀北风吹雪兮天上来 

　　清静居士章（阙）哀挽词 

　　（阙）若有人瀛洲玉锵鸣兮琳球江风飒飒兮空山秋吹参差兮悠悠参差兮絶响跨鸾鳯兮长往不返心黙黙兮遐想蹉道义兮靡忘勒苍珉兮发幽光松柏兮翠苍荐予悲兮浪浪 

　　亡友王以文哀辞 

　　吾乡异时衣冠之家角立雄峙葢自宋社驻跸临安次翁王公以扈从自汴徙明遂占籍为明人公后仕登两府参大政号中兴名臣故绍兴间四明甲第首称社坛王氏云王氏以文为参政公后吾不知去公几世矣以文之父亨甫习吏事为会府史君独以儒业自奋尝曰吾不读书取科第以世其家不名为人年几冠闻乡先生孙正甫训导郡庠扶丹从逰遂通朱子诗经先生既谢去归闭门卒业别取诸经传子侄皆天人废兴之奥典章文物之详会粹搜辑学以大成为诗义多至百余篇往往断以已意不蹈袭沛然无穷间为古人歌诗亦赡富清丽可诵时冦盗繁兴朝廷日事往讨不暇右文稽古士大夫焚弃笔砚荒落不自振独以文日夜饬厉矜喜见颜色或谓之曰子业殆精矣其如时何以文应之曰昔者周衰不复取士孔孟不以其不取而不教也当时门人髙弟亦不以不取而不学也吾志于学而已宁计时或利或不利也耶讫无少懈意家素贫中更艰厄旧庐尽弃僦一室以居隘不能展步时受大家聘币教授其子弟得俸以养其老母暨其妻子或时告不给则曰吾道葢如是也不为戚岁在戊申其妻桂氏与次子及少子某相继以死以文拮据丧事辛苦交并复去之李氏馆得疾七日以死李氏奔讣其母及其长子且具棺衾以敛李氏故儒家有礼教待君有加以文死卒赖其力云夫士患不能植志志立矣幸而有成焉身可荣道可行也以文之存若是宜其掇科取名上以推荣其亲下以荫休其子若孙可也乃竟生不遇辰死非其所老者不克养以终少而仅存焉者不克抚以成其志果何如耶呜呼悲哉予既召其友会哭复略序其槩而系之以辞以文长子名某母年六十余矣 
　　世泽兮蝉聨嗟甘棠兮孰细弗传耿耿兮遗编朝斯夕斯兮于以永年栫篱棘兮战艺謇吾植兮初志望君门兮长喟时弗利兮名弗遂名弗遂兮奈何悲秋风兮薤歌 
　　鳯凰兮双飞斑五采兮陆离鳯翩翩兮失其凰空惆怅兮或在或亡矫千仞兮孤征双翮鍜兮歘喑抑其无声髙冈梧桐兮实弗食露溥溥兮夜虫泣 
　　萱草兮北堂祝白髪兮寿康奉清欢兮菽水曰吾亲兮有子别慈颜兮去闾里瞻白云兮不逺伊迩朝倚门兮夕倚闾望不见兮心踌躇泪涓滴兮眼欲枯百年之望兮将何如 
　　嗟若人兮空山息视聴兮朱颜悲秋风兮萧飒惨流水兮呜咽蕙帐空兮青毡寒孤灯灭兮夜欲阑尘编积兮满几寂无人兮孰呼起起青青兮佩衿情窅窅兮思冥冥魂逾佚兮弗返猿鹤（阙） 

　　前乡贡进士江淛儒学提举刘公挽歌辞 

　　世称春秋之学四明为盛自宋侍郎宪敏息斋髙公与其弟端叔甫各为论著有集注义宗二书子孙以是经科第累世歴官至内翰及法从者迨至太师郡王清敏存畊赵公辑为奏议而其次子太社令山心氏复着法律编以辅明之赵氏传诸程时叔氏程氏复有本义或问辨疑行世缙绅长者咸以为四明春秋学代不乏人前乡贡进士江淛儒学提举仲愚先生刘公居甬东早与程先生相发明继又得闻前朝诸老渊懿故于春秋恪以三传为宗而折衷以文定胡氏凡而会盟征伐之事朝聘祭祀之礼与夫宫室之兴革城邑之増筑器用之得失予夺山川日星禽鱼之乖错变异指事立言阐微显幽其于正彛伦明分义辨几微慎终始盖深有契于数千百载之上者用心可谓宻矣故两名荐书三主教席东州学者皆曰非刘先生不可师呜呼先生其得所受之正者哉予年十四五时逰郡庠教授大名赵左承太守命以书币踵门请先生主诸生文衡窃闻先生论议服膺乆矣一二年来尝以书自通于先生之门先生目以通家子弟噢咻周渥将尽畀以平生所著会世事方殷忧恐不暇竟不得其一二噫先生今死矣圣人经世之大典无从而取正悲夫（阙）皋某复者（阙）有不能自已者如此以先生之学有以大吾乡文献之传后之人欲见先生而不得其声嗟气概如恋如慕虽不能起夫幽冥閴寂亦庶几于没世不忘者矣予虽不及朝夕承事先生所谓私淑焉者乃考古者薤露蒿里遗意为挽歌词三章且叙儒先经术之所自冠诸篇端冀同志之士复得以继先生之学云 
　　经训专门学科名巨榜题恩私沾雨露光焰吐虹蜺词署声华接儒台步武跻百年成一梦江海思凄凄 
　　讲罢三饘席文成五鳯楼流年尧甲子遗秩鲁春秋砂水全真秘尘凡谢俗流新铭前进士巨笔待杨欧 
　　两世通家契论该接绪余扫门期授业折简许投书云掷青藜杖风生玉佩琚仙逰终弗返恸哭意何如 

　　送无服殇子如升辞 

　　夭殇六岁子郑如升以至正二十八年八月十四日卒于鄞县甬东清江里故宋八行太师史公六世孙运干文林菊屏先生故第始如升之父某为史氏赘婿其外祖延叟父厚重朴素有故家风甥舅之好不以门第自髙相得甚欢居三岁生二子如升其次也如升之生头髙而阔额广而平耳大鼻长眉清目秀腹皤然以充足■〈月邕〉然以隆性聪慧善记尝授以古絶句及玉皇宝经辄成诵其在襁褓时我先教授府君尝抚摩之曰是子异日其有成乎先君既卒如升之母归郑氏事其姑留如升侍其外祖父母外祖父母年老逾耆寿且贫困无嗣族姓未有来继者故爱如升不啻如己子如升视外祖父母亦不啻如其所生颐指承顺为谨遇器若物必敛藏之曰是平日用者可敛为人所得耶伯祖父尝戒之曰吾将适城市盍与俱则拱对曰不敢离外祖母左右侍立不去稍倦则请从羣儿戏亦不他适也外祖父归出迎入报喜见颜色以他事被斥责则伫立门屏间待怒解至前笑奉如故或时恐惧不自禁则枕外祖母膝上相顾涕泣不止外祖父母益怜之葢庶几相依以慰其朝夕也八月一日患滞下疾医者用疏导法继进灵砂附子痛腹去痐者如四又惊惧疾益甚闻哭声曰是吾外祖母哭耶其母方归寕自抚视其子埀涕谓之曰以汝弗肯服药啜粥故尔曰儿岂不欲食饮但逆气上攻不下咽耳愿吾母无戚母曰汝欲弃吾耶曰儿不敢逮夜则曰儿首颈若无所属幸为一正之以双手入母懐曰寒矣儿手不知所措矣觉烦闷起坐辄卧饮汤而卒呜呼是其命之不辰也耶痛矣哉 
　　按文公朱子制为家礼男女殇服为上中下三等未八岁为无服之殇哭之以日易月是所谓约古制而为节文非以其孩幼而直为简且略也昔延陵季子适齐塟其子于嬴博之间还封三号而孔子取之此其礼之不敢过者也潘岳至新安瘗赤子于千秋亭为赋自广且以惨戚子慈为言此其情所不能忘者也夫礼出于定制情发于本心非礼无以达其诚非诚不能致其力于是二者而取其中庶几有以全骨肉之恩而不失古人之遗意者矣乃为辞以哭之且叙其槩如升生于至正壬寅夏五月初四日亥时其卒也亦以亥时云词曰 
　　尔生如寄尔夭如弃孰其主之外家不得以为甥予不得以为子呜呼哀哉曷维其已 

　　松江倪处士哀辞 

　　故倪处士家于松江之上生六十有六年杜门求志不事华好有子名衷字士恒处士使执经从明师受业既有成矣因去习吏事人鲜有知之者适（阙）亲非其时也耶以所业自献试文数篇缙绅大臣奏为工部主事士恒既归报且分禄以养人皆谓处士有子矣未几处士即世士恒闻讣而归祭塟尽礼既逾年奉旨来京师适某以乡贡待选相遇旅次出示乡人挽诗而同郡前进士樊先生文渊序其首谓处士以朴厚培基子以文章起家可谓知处士者矣按古有招魂之礼葢不忍其死而或冀其复生者汉晋而下于是有薤露蒿里挽诗之名有以见其悲恻爱慕深得夫古人之遗意者风俗于是为不薄矣以处士之生荣爵不及其身而亲见其子遭际盛时与名官簿固为积善之报矣然以士恒幸遂荣养遽抱终天之憾孝子之心思报罔极此乡人所为深悲之而挽歌辞之所由作也某虽不识处士然世言有是父者必有是子故观士恒之为子则知处士之为父矣而况樊先生之言又有可征者乎乃歌辞三章以矢其哀云 
　　松江湛兮碧波乐幽人兮盘阿集芙蓉兮制芰荷蔼芳馨兮实多流光倐兮羲娥白萧萧兮双鬓皤仙逰兮佩飒西风兮薤歌 
　　鳯雏兮翩翩冲飞兮九天华五采兮春妍望白云兮言旋白云兮故居惨庭椿兮霜风枯啼声兮呱呱嗟中情兮焉如 
　　望北源兮苍树澹夕阳兮欲暮华表屹兮新阡安神灵兮九泉传家兮有子歩青云兮尺咫隧典兮疏茔迟光耀兮林扃 

　　洪进士哀辞 

　　洪武壬子秋八月淛江省奉上旨以明经试士某忝以非才冠四十人之首而天台洪基伯均亦与在选列明年计偕春官过淛省入谢知贡举官始识伯均自是日得与论同年之契谒选吏部大臣奉旨以中立府国家兴王之地学校之职宜使诸进士为之于是真教谕临淮而伯均教谕定逺定逺去府九十余里兵革之余学校未遑兴复伯均到官僦草屋以居来学者皆新复之家樵牧童竖冥顽弗灵伯均昼夜训迪之困惫不少休间以事至府怅然谓真曰学校之法三年有成吾所教所学虽十年何济尸禄罔功吾其弗免于戾乎真应之曰某于临淮亦如是矣何啻定逺哉夫学校开创之初岂可与规模素定平昔者比耶往见江南士子读书缀文习之已乆一旦升之于学以之登巍科跻膴仕直易易尔自江以北谪籍之民视简册为何物哉教之可一蹴而就耶吾侪但当尽其力之所当为意外之事非所虑也伯均亦以为然然伯均家在二千里外父年八十继母亦且七十余矣家贫产薄妻子盻盻然而所得之禄不及以养竟以忧得疾因谓从者曰吾殆死矣乎以岁甲寅三月七日卒定逺县丞王某以斯文之雅来主丧事剖其囊敝衣故书而已棺敛塟之南门外逾月而其仆来讣呜呼某尚忍闻伯均之死也耶悲夫昔昌黎韩公论欧阳生詹以为詹舍父母之爱而来京师其心葢将归为父母荣也虽其父母之心亦皆然夫詹以科第至四门助教固足为其父母荣矣然当时犹以仕弗通显为憾若伯均皓首穷经预名荐书仅仅焉为百里师至不及见诸用以死其父母觖望焉士君子之于痛惜果何如也始定逺邑父老见学宫草莽中旧碑石成鳞甲头角状相谓曰意者学官其来乎未几伯均至咸叹异以为言之信今伯均不幸而死此其邑父老所甚惜者也呜呼悲夫真与伯均义同出处既为恸哭复论次如左而申之以辞曰 
　　悲夫人兮好修锵玉佩兮琳球西风缥缈兮蟾宫秋凌丹梯兮以遨以逰嫦娥兮广寒皖一笑兮相看桂树香兮飘丹赠一枝兮埀华牓于不刋工歌兮鹿鸣偕计吏兮玉京纷韦布兮金紫其荣胡命之不淑兮郁尔令名中京兮九天蔼多士兮周旋奉华檄兮翩翩祀宣尼兮豆笾座席兮无毡纷衿佩兮执编寂寞兮谁怜奄伏枕兮忧纒神逰兮忽仙胡命之不淑兮曽不以永年故乡兮天台菊松三径兮荒尘埃君不肯兮归来惨猿鹤兮啸哀双亲兮老矣曰旨甘兮有子望不见矣涕泪如水君溘逝兮孰呼起起凄凄兮洞房泣镜妆兮孤凰雏悲鸣兮欲飞翔睨云程兮孰将冷风凄兮中帷魂杳杳兮来归归尔国兮南山之陲庶斯文之不没兮犹髣髴而见之 

　　故严陵晦岩居士王君挽歌辞 

　　香炉之峰兮青摩空桂树团团兮山气巃嵸纷冠盖兮九重君胡为乎山中漭世尘兮缊缊澹富贵兮浮云山葩开兮青春乐徜徉兮猿鹤主宾奉慈颜兮纯孝笃彝伦兮以心匪貌萱草北堂兮金蕤发耀疾其瘳兮延暮龄之榆照天降灾兮匪时我仓我庾兮饫尔饥白日兮乌飞老冉冉兮将焉之驾赤驷兮骖苍鹥歘仙逰兮忘归羣雏兮悲慕仰天阍兮邈不可以诉巫阳兮载招飒佩环兮怅余音之嘹嘹 
　　金鱼兮髙冈郁竒槩兮相望砂水蜿蜒兮神工发秘竁其深兮妥灵百世猿狖啸兮岩壑秋攀援松柏兮聊淹留山泉为醑兮山花为羞荐悲些兮激天风之飕飗桐庐之山兮桐川之水夜漫漫兮孰呼起起堂构兮有子征名文兮太史 

　　荥阳外史集巻五十四 

　　●钦定四库全书 

　　荥阳外史集巻五十五 

　　（明）郑真 撰 

　　○诔辞 

　　故四明遂初老人王先生诔辞 

　　按诔者哀死述其行之辞周官小史掌之鲁哀公诔孔子曰旻天不吊不憗遗一老俾予一人以在位其辞简古深切非圣人莫能当之汉制国有大丧则大鸿胪奏诔后世公侯士大夫家兼用之若唐栁宗元诔衡州刺史吕温化先前进士虞鸣鹤九皋是也宋叠山谢公以节死虞文靖公诔词实足以发之士君子称述言行公论所在岂诬也哉四明王氏为故宋东南衣冠家遂初老人叔载先生尚书厚斋公之孙承奉静学公之子自幼颕悟治诗经得舒文静公之传而尤熟于性理治道礼乐法制及台阁典故世胄谱谍先朝遗硕若王佥判叔龢赵太社孟何戴教授表元夙表异之缙绅儒宗若侍讲袁文清公黄文宪公以世契深加器重宪副曽公某佥宪李公絅孙公揖帅阃都司曹公愚牟公应复则先后荐引惟挽者也郡守王公元恭 
　　公则修书致币亲诣门屈诸郡庠者也乡达君子若畏斋程先生习斋郑先生孙先生正父董先生秉彝蒋先生敬之及先教授求我先生则以斯文契谊讨论往复者也平生忠信质直尤清苦俭约奉祭祀守坟墓保有先泽凛如弗胜而于学至老弗倦论金宋旧事极言奉化陈桱续通鉴会稽杨维祯正统辨之失早尝造淛闱不售用词科十二体笃意古文而精于诗歌三为训导两为学官学者多出其门值朝廷遣大臣李国鳯经略江南署教授衢州而中书用荐者除卲武路教授福建分省又升为儒学提举皆不就于是先生以老无意于世矣以今洪武九年三月二日卒于家四月十四日塟于鄞县同岙先茔之次真客居闻讣为位哭吊为之言曰文献老成其复有如先生者乎夫富贵寿夭命也立身行已言可师法君子不谓命也若先生者庶几不冺矣哉真在幼时师事先生今年已四十余矣过不自揆于两制学诚有志焉先生固深许之出尚书公玉堂掖垣二藁以传葢尝服习而得其一二值圣代文明叨首荐书持所业以示同进人固知其有所自矣计偕京师着遂初老人传拜床言别先生有青云黄壤之说及过中都手书慰劳至于再三呜呼先生今死矣凭棺临穴弗及致其私矣千里相望九原莫作浮云白日之悲可终已耶因为之诔诚不敢儗古作者用以伸死生不忘之情云 
　　嗟嗟王氏始自琅琊由汴徙明式完厥家肇自廉车旌耀功阀郎曹嗣承率履勿越逮至尚书扬于帝廷华葢文昌有赫厥声嗟嗟先生世胄嗣嫡强记博学浃洽充积发为英华聨翩匪夸五采交翚绚兮云霞惟承奉公尚志弗仕耆艾登门衣冠有伟抠趋座隅周旋敬恭交口推誉声问以隆如黄如袁忘情膴仕致登世好辨问经史宣阃宪部荐剡交章后学者师于校于庠同袍盍簪声应气合佩衿如林下学上达教养抡材钱谷是司沙田海渚欢言来归周官仪礼曰有乡饮损益取中考核精审列郡取法献酬主宾冠带周旋文物彬彬明郡有史凛焉笔削藏之有司以究沿革玉海诸书手泽具存篇目昈分摭拾吐吞讹者以正失者以复抽芳启秀昭示简旧诰论言牍瑶轴其编宸章御画绍乃世传早志名科闱棘有栫悟悔得失中止勿践宏博古学衍为六题典重温厚规行矩随唐宋大家各有师法泝流穷源不尚求合名闻缙绅咸曰宜哉黼黻谋猷馆阁竒才命与时违老兮教职象山海邦廪禄有秩浦江改命遽云归遄同谷之阳乐只林泉时维明廷经略遣使便宜改署曰郡博士相臣中书邵武是除言陟儒台浮云何居六龙埀干岿然故老大带深衣氷霜皜皜七十余年奉身归全曰遂其初宁不在天嗣续曽孙亦云无憾当代典刑失其一鉴呜呼哀哉音容斯邈礼制匪愆结骖灵輀彻奠素筵崇崇玄堂冥冥幽穸马鬛其封龟兆兹吉淮山地逺瀛海云深至行有述忧思难任呜呼哀哉 

　　故同知梧州府事刘君哀挽辞 

　　人莫不有死兮嗟处死之为难茍忍耻而含垢兮寜没身之为安美夫人之姱节兮纷危机之交会慨莫为之谁何兮矢九死而不悔驷苍鹥而上征兮歴虎豹之九关跪敷衽以陈词兮近咫尺之威颜帝赐哀而埀怜兮俾归导夫先路妥神栖于淮山兮蔼松楸之雨露乃命巫阳本其出处而些之以辞曰 
　　世绪蝉聫（阙）金些定家暨扬肇前修些嗟公之生尚气节些强记博学精厥艺些葩藻聫翩叶声诗些笔翰如流众誉归些敛英袭华守宁一些世途险巇而不即些桓桓使相节制雄些掾幕招延粲礼容些将骄卒梗正以律些暮夜金来利宁訹些参军醉李折奸顽些健讼斯息公庭闲些燕贾以偿直民粟兮义让适均感伯侄些畇畇原隰发隐欺些贡赋以登用所资些序声序音焕丹碧些圣冕巍峩俊髦集些善教熈熈着厥功些幕府钱唐歘登崇些羽檄星流时孔棘些案牍山决立斯决些熈运天开觐明廷些倅郡惟三赫宠荣些百粤之强穷陟歴些椎髻卉裳咸率服些老扶幼携缤来迎些王化旬宣恪奉承些邈彼苍梧夙强愎些以文以武悦以惕些飞语阽危谁其惩些萋兮贝锦职背憎些目瞑讣哀泪若霰些衬舆东还吊以唁些翩翩羣雏声呱呱些泝江入淮安厥居些像设中堂奠帷席些青乌发秘卜窀穸些兰膏明烛艳容煌些烹羊炰羔荐殽芳些神栖孔安祀无渎些泽流子孙绵嗣续些乱曰西风萧萧兮万籁秋深林杳兮悲泉流思纒兮隠忧九死不悔兮欣受身其殒兮令名不朽些斯文兮与山川其永久攀松柏兮虬枝白鹤啸兮玄猿悲飒霜露兮凄其蔼音容兮如将见之 

　　故四川道提刑按察司佥事广信游公原敏哀些辞 

　　溘飙风而南征兮望灵山之嵳峩泝玉溪以回旋兮坌入长林之坡陀枉予策以攀援兮涩磴道之扪萝渺浮游以兴懐兮謇踌躇于岩阿曰冠豸之遗直兮惨魂逰于寥廓结重华之深恋兮慨斯今之莫作懵长夜之漫漫兮悲空亭之猿鹤纷遑遑而索求兮恍神交于冥漠于是爼列羣羞壶倾四酬巫阳广招椘歌悲奏其辞曰懿彼美人皇降衷些玉色頩颜皎双瞳些周折矩规步瑽瑢些懐瑾握瑜粹美充些衣冠蝉聫阀阅崇些芸编满家杂琼玉些启秀披芳欣餍饫些问道宗儒粲华烛些经史便便饱储蓄些八行世科踵芳躅些大明当天人文宣些荐鹗横秋歘髙鶱些豹闗九重礼兴贤些拜命为丞佩绶连些三年上考觐九筵些尧言都俞増品秩些执法煌煌森典则些尔功尔言昭宠锡些柱后惠文枰以击些勿謟以邪拱而黙些臣拜稽首恪对扬些柏府潭潭凛霜雪些羣邪震惊飒锋铓些风采焕扬振朝纲些騘马避止肃周行些逆批龙鳞勿怖惧些骨鲠称忠蔼朝着些委身结缨荣际遇些矢心弗渝天付畀些揽辔埋轮吾所慕些井络参虚斗一隅些剑阁峩眉险多虞些氐羗僚蛮岩壑居些使者祥刑王化敷些宪节皇华驰驱咨诹些治政（叶）报闻年及半些犴户桁杨法律断些桴鼓不鸣安井爨些尔游尔休乐伴奂些翰墨风行于笑粲些帝恩召还徳音颁些馆次云阳忧思艰些乗虬上征杳难攀些蓬莱瀛洲厕仙班些笮僰遗民涕泪潜些埋玉故山赙车错轨些反躬归全克修素履些有封若堂列屏扆些嗟嗟后人精享祀些魂兮永宁绥福祉些谇曰世泽兮绳绳洽逺近兮沨沨厥声学有承兮仕则荣胡造物之若戏兮曽不畀以百龄煌煌兮圣明功斯录兮善斯旌邃密兮龙廷贵幽爽兮泉扃 

　　荥阳外史集巻五十五 

　　●钦定四库全书 

　　荥阳外史集巻五十六 

　　（明）郑真 撰 

　　○祭文 

　　代祭先墓 

　　惟我考妣要安幽宅岁月不留音容如昔明发寤懐徳报罔极雨露既濡嘉木春郁事亡如存曷敢不力惟灵顾歆永锡祉福 

　　祭土地 

　　惟神正直聪明下土是职先陇安宁繄神之力祀报之礼岁时敢忒尚令百世永以为式 

　　祭山灵 

　　惟神天地精英山川灵气言念先茔实勤佑庇祀报有严敢稽礼制尚令后来永无失坠 

　　龙王堂祈雨祝文 

　　惟神灵化周流风云倐忽泽遍下土以生以育惟时孟夏三农播植膏雨不时瞻望饥渇祷于祠下敢忘厥职愿施甘澍润及原隰俾此禾黍其兴如浡是种是获繄神之徳祈 

　　雨祭龙王文 

　　惟神宅是名山神化周洽民以旱告应不踰夕维时不雨有妨农业仰惟灵鍳普遍膏泽俾我■〈亩犬〉亩以种以获国有常报敢坠厥职 

　　又 

　　惟神变化不测膏泽流传维时孟夏天乃不雨仰惟昭鉴悯此悠然沛然长此稷黍 

　　代祭陈太丞文 

　　呜呼医学之传代不乏人圣道湮微孰识其真惟公之学具有源委手泽所存实究乎理早年颕脱自儒而医当世所望学者有归起死回生有叩辄应其施无穷其功孰并孝慈乐和化行于家乔梓之贤棠棣之华上公荐扬暂主教席养素韬光靡就征辟暮景桑榆希有之年左图右书燕乐林泉维明有学肇祀三圣岁久日深庳陋弗称惟公实徳之纪之纲百废具兴宫墙有光嗣续之贤严训是式教毡从容成此三益旋升于堂音吐琅琅忽焉闻讣宁不衋伤老我典刑实深仰止死生长别何嗟及矣寿禄在天考终非亡蛰蛰绳绳子孙其昌 

　　为人作山头祭文 

　　呜呼生事塟祭人子始终之礼也我父生六十有九年温凊甘旨不获自尽奉襄归里尤以弗克终事是惧今从先志以柩车暂殡于九峯僧舍惟是窀穸之事尚俟蠲吉罪逆不天无所自贷谨以牲馔之奠用伸哀告 

　　代祭越国夫人文 

　　繄惟夫人令仪令徳佐我相君忠辅王室淛河以东民以宁谧大国之封宠承纶綍子姓多贤位列承弼金紫一门荣耀赫奕咸曰耆颐永享天秩薨背奄闻万家雨泣某等一介微贱无能为役幸托门下遂膺厥职结草之恩欲报罔极奠祭达诚庶几昭格 

　　祭先教授文 

　　呜呼我父之生笃实内充徳行文章蔚为儒宗埀志乡饮考礼兴乐教道有年兴起后学老于乡闾名闻缙绅檄书荐扬锡命明廷嗟我三子尝侍左右奉命承训匪敢失后岁行在辰六十五年谓我将死命其在天遘疾云革气聚神会遗言琅琅伦理所系扣地呼天罔若有闻死生永诀酸苦悲辛岁月云徂倏及半载安厝失时罪不可贷先陇之侧遗命所营奉柩返葬永奠神灵亲长在前义当永别矢词告哀涕泣呜咽呜呼痛哉伏惟尚飨 

　　山中祭文 

　　呜呼昔我父在日尝欲于六世祖三九府君之侧为归葬地未及营建而逝追念斯言岂胜殒絶以兹吉辰奉柩车返葬遵遗命也仰惟我父之灵流通昭著百世之下永安窀穸俾我子孙勿替引之 

　　代祭赠参政文 

　　惟公髙年耆徳华表之门实生忠贤作屏大藩煌煌天朝推恩有自显亲扬名既尊而贵位参政柄锡命自天紫诰金花宠及九泉某忝在戚姻实深赞庆一奠之礼曷敢不敬松楸之日桑梓之风百世之下永愿无穷 

　　代祭母文 

　　呜呼我母之丧岁已五朞属时多艰返葬失期顾瞻庵居遗植斯在不孝之罪无所自贷维兹吉日宅兆是营后祇发秘砂水阐灵爰奉明神俯就筵几矢词告诚以奉终始 

　　下葬祝文 

　　南城之阳有原有隰众水环趋嘉木葱郁爰卜宅兆龟筮合吉仰惟尊灵永奠窀穸遗泽荫休百世一日俾我子孙承祀无斁 

　　造寿藏山神祝文 

　　惟神宅是名山显灵下土兹建寿藏先茔是祔后土之功具有成绪神其相之永锡是祜 

　　告先庙 

　　兹以地媪效灵寿藏肇建百世之下是祔是依仰惟先灵大敷荫助土石告成山川改观 

　　祠后土 

　　惟神道化流行威灵昭著山川上下是司是主盛举之阳肇建寿藏百世祔依松楸有光以兹吉辰将甃土石惟神相之俾有成绩 

　　越国夫人祭文 

　　恭惟夫人盛徳慈仁佐辅相国民物同春大国之封宠承帝所紫诰金花鸾翔鳯舞厌世僊游逍遥上天我民之思有泪如泉俯伏告诚稍酬涓滴惟恩惟徳百世罔极 

　　九月三日录先君墓铭副本祭告祝文 

　　比以甬东程氏归自南京附致临川云林先生危公所著先君墓铭一通仰惟先君临终之言夙夜不敢有忘阅六载而始得之其纪事详实观者谓无愧词实足以埀示不朽危公入觐新朝拜翰林直学士出处大节具有公论惟先君之灵有以识之兹因愍忌之辰敬录副本焚告书篆入石谨当为之尚享 

　　辞考妣墓祝文 

　　真忝以先训中今岁淛江省秋试乡贡进士第一名兹将计偕京师谨用告辞墓下若以先考妣之灵获保其身归守丘陇则不肖孤荣幸大矣惟考妣实绥佑之 

　　告先圣祝文 

　　真等忝以诸生获与乡选兹将计偕京师上膺宠命异日倘不负吾圣君斯不负吾圣人矣尚享 

　　告府主祝文 

　　真忝以乡选与名计偕有司敦劝戒行有日山川道途风雨露霜跋履之艰惟神实绥佑之 

　　告城隍祝文 

　　惟神神化流行阖郡是司凡在编隶实承绥佑真等忝与计偕戒途有日倘遂言归敢忘神赐 

　　风师祝文 

　　惟神职司巽位功参化枢播荡周旋四方八区生物之功礼严祀报牲肥酒香敢以诚告 

　　雷师祝文 

　　惟神位司震动徳参干健威声所加生物有羡岁时祀报有礼有仪神斯降止福祉其绥 

　　云师祝文 

　　惟神功涵变化浮游太虚为雨为霖生物之功岁时祀报敢不以礼明灵顾羡锡兹福祉 

　　雨师祝文 

　　惟神功参造化泽及寰宇生物四时洋洋流传祀报之礼酾酒有藇仰惟明灵诞锡神佑 

　　境内山川神祝文 

　　惟神造化精英山川灵气宅是畿甸实勤佑庇以祀以报倬有常制酒醴非馨尚鉴诚意 

　　城隍祝文 

　　惟神位正京畿功涵城社祀报之礼以樽以斚风马云车神其来下永为民生锡此纯嘏 

　　祭无祀鬼神告城隍祝文 

　　钦惟圣朝承古之制厉祀有严恩涵泉隧赫赫神灵管辖之司符摄以来九州岛罔遗其来于于同享饮食俾尔幽冥无有饥渇 

　　中都行大都督府祭旗纛神文 

　　惟神威灵赫赫职司向道肃冠军容敢忘祀报某等忝分督阃实重本兵礼仪有秩敢布厥诚 

　　又 

　　惟神灵旗直指壮我威武三军所向战胜攻取某等钦承帝命叨司督府祀享惟诚爰洁牲爼尚享 

　　二月戊日社坛祝文 

　　大社之神 

　　惟神职司坤载泽被黎庶生物之功以稷以黍东作将兴酾酒有藇仰惟神灵锡此福祉 

　　大稷之神 

　　惟神徳契干心功施坤厚春日载阳俶载南亩有事而祈爰洁牲酒惟神之灵俾岁其有 

　　后稷 

　　惟神职司耕稼功及万世于赫圣朝肇新典制以祀以祈有严坛壝黍稷非馨尚鉴诚意 

　　勾龙 

　　惟神职司下土生物所宜仲春之月有事而祈黍稷牲牷品列多仪普为生民永锡蕃禧 

　　风云雷雨师祝文 

　　惟神功着两间泽及万物飞扬鼓动变化充溢祀事虔恭嘉牲孔硕佑此民生永世无斁 

　　山川神祝文 

　　惟神一气所锺髙下奠域以峙以流功着生植典祀有常坛壝其秩神之格思福佑是锡 

　　祭无祀鬼神告城隍文 

　　于皇天朝仁及幽壤厥类惟多咸使格享仰惟明神实司九邑符摄罔遗来饮来食无有渴饥沐浴恩赐各生人天魂爽罔滞 

　　中京行大都督府祭旗纛文 

　　惟神气肃辕门雄武勇烈前军启行往无不捷祀报维时牲酒芳洁仰惟神明庶几享格 

　　又 

　　钦惟圣朝禡牙有祭于昭灵神雄武强毅中京督阃实隆委寄祀报有严式遵礼制 

　　又 

　　惟神威武勇烈职司前导三军克捷荐着功效朝命有严以祀以报牲肥酒香敢以诚告 

　　又 

　　惟神威武导扬懋着勲力先声所向罔不告捷某等忝职中都统兵督府春祀有严仰祈福佑 

　　祭韩唯传文 

　　嗟嗟唯传而至然耶人之生世有短有修令终归全吾其何由唯生年二十合卺甫毕未有嗣息而遽云夭折其命耶抑人耶吾不重为痛惜耶生之家世善庆累积气禀之清姿貌岐嶷幼而知学不事华靡侍坐当隅克循辙轨吾在乡党颇以学名生祖若父延礼于庭训汝经书劝告丁宁更八九年期底于成圣运肇开吾忝进士奉命典教淮山楚水寄生诗篇情莫之既讣告之词忽其在耳年少健强殒絶乃尔而吾薄宦羇旅去坟墓逺亲戚闾里忧病交至安能与造物者周旋终始耶生之父母惟生是恃死当复生宁忍终弃师友诀别义须执手慿棺临穴媿吾何有念生平时似梦非梦千里缄辞痛当作恸呜呼唯传其知也耶 

　　邓大夫卫国公祭文为鳯阳府作 

　　呜呼天之生才必以其时际遇圣君龙兴开基惟公之生如汉三杰提兵四方丰功盛烈冠豸台端禄厚报隆肇开公社金劵锡封奉命外廷始终体貌遄归入觐遽以讣告某等承乏京郡佩仰容仪开国名勲寿考是期今闻丧归痛伤何极恸哭酬辞灵神昭格 

　　鳯阳府学礼殿上梁告先圣文 

　　兹以礼殿有严聿新壮观斯文万代妥安神栖某忝司郡府职在作兴爰举修梁用申虔告 

　　告城隍土地文 

　　惟神职司郡府土功阴庇斯文峩峩校庠载新礼殿修梁蠲吉庀役羣工华构告成神其相之 

　　上梁告城隍祝文 

　　某以不才叨承掌教蒙贤令作成之赐赖诸生补助之私梁栋以兴桷榱悉具用致馨香之荐敢言福禄之祈伏愿学校兴隆室家清吉菁莪乐育愿言黾勉以交修采藻咏歌庶几观感而兴起敢忘居处或负神灵尚享 

　　祭陇西李恭显王文为鳯阳卫作 

　　惟王帝室懿亲王廷硕辅上佐圣明混一海宇竒勲殊绩书于旗常帯砺疏封珪组煌煌善庆善积以有贤嗣出将入相功效尤伟荣养鼎锺寿期百年从容夷犹令终归全某等忝卫鳯阳闻讣惊怛朝聘瞻恋怆失先达池河之阳岿兹佳城冠佩之藏灵神妥宁牲酒微仪敢申享荐音容俨存锡福有羡呜呼痛哉伏惟尚享 

　　同前为临淮父老作 

　　恭惟圣明为天下主必得材杰以为佐辅惟王之生河岳所锺龙虎风云千载竒逢任比股肱亲同肺腑嗣续象贤将相文武帝眷日深国有老成福禄康宁与享太平讣告忽闻圣心悯恻美谥王封赠赙宠锡池河之原有华新阡淮山拱秀永慰九泉某等忝同乡社尝奉颜面寿考百年莫致所愿灵旐戾止匍匐以来奠醴馔牲以写其哀惟王有灵用绥福履卫国庇民百代其祀呜呼痛哉伏惟尚享 

　　同前为刘指挥仲海作 

　　惟王社稷重臣宫闱近戚辅翼谋猷殊勲异绩将相一门金紫赫奕从容归全盛典宠锡某本以微贱伏蒙存恤比由罪戾以工以役圣恩寛洪幸赐免释门下之故敢忘盛徳既想音容感深以泣薄奠致诚灵神昭格 

　　先兄义乌教授先生祭文 

　　维洪武十有二年岁次己未三月戊辰朔越十有五日壬午寓临淮弟郑真谨附书次男复升于五月朔日丁卯以清酌庶羞之奠敢昭告于亡兄金华府义乌县教谕先生郑公之灵呜呼昔我先公实生三子而兄居其长文章行义惟先哲是则是效缙绅君子以先公为有子矣五十余年遭家孔艰而传经讲道自任斯文值圣运肇兴网罗才俊乡闱敦迫力辞再三训导郡学实不得已里闬从容亦或庶几而以倾险小人杨侃所荐遂至于此道不及行年不上寿山颠水涯幽冥永隔人之不幸有如是耶某忝同母弟先公之教誓同周旋虽贫无以为家而文献之绪庶几不坠洪武壬子以乡贡计偕京师涕泪为别门户宗祀将兄是望兄在义乌某在临淮每贻书谓曰吾老不得家居而留滞微禄斯命也夫念汝久客淮海五弟又官塞上兄弟天各一方恐溘先朝露终无相见之期矣真时读之以为此不祥之言以吾兄之美才懿徳天将厚其福禄以遗其祚胤宁遽如是也呜呼兄之言今果然矣不得相守以老相诀以别矣死生昼夜理耶数耶兄固有以知之而真不及知之矣痛矣哉窀穸之事义当任职而教职覊縻告归弗遂手足之情不能一息忘也尝恸哭执笔录兄文行之可传者凡千六百余言将告诸当代君子异日遄归幸得勒铭墓上庶见区区之心矣兹以小祥逺致薄奠并録行状焚白俾儿子告诸灵筵永念乖暌荼毒如割灵神不昧尚绥佑之呜呼痛哉伏惟尚享 

　　先兄大祥祭文 

　　维洪武十有三年岁次庚申三月壬辰朔越二十一日壬子寓临淮弟郑真谨附书次男复升于五月朔日辛卯以清酌庶羞之奠敢昭告于亡兄金华府义乌县教谕先生郑公之灵呜呼吾兄问学行谊拟诸古人肥遯丘园永保贞吉而以憸壬率挽勉强一出学官微禄年及耄老不得在家以死九原之下或见杨侃岂不当重唾其面然修短有数生死何常正命归全其可以无憾矣日月不留大祥云届教职所覊不得告归尽手足之谊矢词一奠逺致诚悃异日幸得告遄尚当图其不朽焉呜呼哀哉伏惟尚享 

　　恭撰大行皇后祭文 

　　伏以位并至尊为天下母如月之照比日同明灵轝仙逰万方仰慕致敬致礼臣子微诚 

　　皇陵灵星门祝文 

　　惟神上纪天文下司阖辟壮观山陵灵斿出入改创命工仰祈神力幸相其成敢忘盛徳 

　　皇陵祭告土地祝文 

　　惟神职司后土正直聪明神功伟绩拱卫山陵奉命改观载经载营惟神之灵盍相其成 

　　为广信千户所祭徐太傅文 

　　惟公文武全材生际熈运出将入相上辅明圣开国名勲亲王至姻所期寿考百岁其春天不憗遗遽尔薨背禭典煌煌恩礼兼至可谓生荣死哀也已某等忝守山郡闻讣衋伤牲酒致诚涕泗其滂呜呼哀哉 

　　祭葛知县文 

　　昔先参政太师在宋为中兴名臣文献阀阅东南莫尚焉而公在孙玄之列可谓克世其家矣际兹盛明奉镪宝精币讲论治道天颜对越礼隆宠渥遂有百里之命人皆谓老成重望晚节之荣公侯其复始矣逾年入觐随班上万年之寿宴赐以还称庆未几而遽以疾讣呜呼痛哉夫正命考终公之福也民之不淑其若之何柩车旅塟致斯文之一恸惟公其鉴之尚享 

　　祭广信知府谢公文 

　　呜呼郡守五马为荣人不易致公一出而得之可谓速矣两月之间阖郡望治而入觐以还闻有玉楼之召何遽弃人间世也耶士民于是觖望矣返葬建阳永安幽宅送终之礼在夫人所自尽也瓣香一奠以心感心其庶几乎呜呼痛哉尚享 

　　同前代本府史经歴作 

　　惟公徳尊行髙一麾出守两月之间莅政未乆忝以司幕来相后先谋谟画诺从容周旋岁旦入朝天威咫尺拜命以还公遽得疾次于桐庐遂云仙逰存亡迥隔涕泗横流返塟闽关洁牲以祭生顺死安公其无媿呜呼哀哉伏惟尚享 

　　祭府李经歴文 

　　呜呼昔永嘉诸贤与建安伊洛大儒先后相望文章道徳扶持世教流风余范传至于今而公以世家名阀际今圣运典司郡幕甫及二年而罹于非辜辗转艰难挤于死地彼妄诉构祸者亦独何心哉某等忝在斯文实同交谊英迈俊爽有不能忘灵魂些招礼当一奠惟公其鉴之 

　　祈晴文为金太守作 

　　雨旸时若此人情所共欲而天道所难必也迩者霖雨过多肃陈忱吁不逾日而霁何天心之克慰夫人也是皆吾神仁爱所及有以成夫化育之功尔谨具牲爼为谢尚赖曰雨曰旸俯顺以致大有年之庆果如洪范所谓休征焉者则神之赐不其大乎尚享 

　　祈雨文 

　　上天泽物曰雨曰旸雨旸时若为国祯祥比在五月淫雨阴曀吁辞告情天为晴霁爰及初秋六月闰余天复不雨仰望来苏早田颇登晚禾未及农心惶惶忧思恹悒天之降灾由吏不才民实无罪亦可怜哉造化诚难人岂屡渎一雨滂沱庶几生育伸请于天曰大有年祀报嘉牲敢不洁虔神司吾民责任亦至一念感通俯鉴诚意 

　　谢雨祭文 

　　六月置闰亢阳不雨田畴龟坼悯此禾黍众心惶惶瞻仰吁哀慨思明神实与雨偕爰启灵坛诚祈肃祷民命有闗慿依大造皇穹至仁一念感孚宻云四郊飞洒沾濡化工斡旋实难非易暮夜倾盆沛然生意早苗既获忧在晚禾膏泽始终实愿滂沱以谢以祈再三有渎保合太和仁慈化育惟神有灵于昭于天爰锡之福曰大有年民以不饥神不乏祀用致诚心奠此牲醴尚享 

　　祈晴文 

　　雨旸时若惟天之赐一或有愆为时之戾乃者六月旱魃为灾一忱有请甘澍大来及兹有秋早禾云获霖雨及旬阴霾冥漠黍稷栗栗言茁其芽螽螣并兴忧在晚禾恭请吾神以祈以谢酒香牲肥灵斿是迓阳乌发舒烂兮晴暾化化生成为惠实蕃 

　　石神庙祭文 

　　惟神雄踞灵峯赑屃魁杰有灵有神雨旸时若一郡之望俯慰饥渴国家崇敬用表英烈某钦承上命率礼不越秋成祀报肸蠁昭格谨以牲醴币帛粢盛庶品式陈明荐尚享 

　　广信府祈雨告谕诸庙祭文 

　　比以六月上天不雨旱气惔焚俯怜焦土早稻半收或有或无晚禾未花殆成荒芜向启众诚山川遍祷神若不闻长望穹昊岂吾有司罪戾是多饥馑荐臻民命奈何赫赫神灵鸾车戾止俯伏请命倾心洗耳虽尝洒洒未及滂沱仰望神功挹彼江河天已云秋风日如火膏泽不流忧实在我牲肥酒香再拜告虔尚使歉岁化为有年 

　　祭陈指挥文 

　　呜呼鳯阳为帝乡戚里而定逺藕塘为其属邑山川灵异实生英杰而公幸际云龙之盛奋于行伍征讨南北以千夫长守郡广信军民安堵从定云南以一当百出竒制胜肤公上奏使节光华而寿命有期遽膺大故有识之士皆为出涕呜呼哀哉某等学校之士辱公礼遇文武壮猷言犹在耳灵魂些招公其宁只 

　　广信府谢雨祭文 

　　天久不雨亢阳两月今始滂然普遍膏泽海■〈宀禹〉含生民心胥悦井汲万家源泉清洁晚稼有成庶无饥渴神明盛赐诚孚飨答割牲报祀嘉礼周洽拱送神归灵斿寥泬 

　　荥阳外史集巻五十六 

　　●钦定四库全书 

　　荥阳外史集巻五十七 

　　（眀）郑真 撰 

　　○檄 

　　拟唐颜杲卿谕河北诸郡檄 

　　天宝十四载（某）月（某）日常山太守颜杲卿檄告诸郡等盖闻建邦设屏实惟有道之长秉律成师合正无将之戮守臣当为君而效死义士不与贼以俱生盍济竒谋共成伟绩我国家徳跻仁寿道合希夷万年敬休寝兵戎而不试四时生育与草木以皆春蠢兹狂贼之微敢昧圣恩之大安禄山丑凶遗孽败将俘囚轻巧事人公行贿赂奸邪罔上杂出诙谐入宫禁而无嫌睥皇储而不拜宠兼仆射位极真王向尝指腹以为赤心今敢率众而操白刃范阳数千里莽为蛇豕之区河闗几十州尽作豺狼之薮涂炭我黔庶腥秽我冠裳指斥将相之臣凌轹王侯之贵吠尧之犬谓秦无人圣上涣号旁行干纲独断聴鼓鼙而思猛士式靖四方提斧钺以授元戎用昭九伐凡居率土不共戴天称尔干比尔戈从公于迈言秣车言秣马与子偕行大收执讯之威用致献囚之盛幕府职居守土命寄专城泣血剖心爰勒军师之众卧薪尝胆忍忘君父之雠方异类之鲸诛幸羣心之飙起郭元帅整朔方之甲李兵使兴马邑之师张睢阳保鄣江淮哥潼闗控临畿甸止戈为武当锋者摧将除河洛之腥膻载见乾坤之日月凡兹有民有社实惟同徳同心不食哭秦廷期尽包胥之义左袒为刘氏共推周勃之忠勿为守窟之谋当作辅车之势警急捷边烽之报传声严羽檄之驰俾鼠窃而狗偷若兽搜而禽狝至于京洛义士赵代竒才见无礼于其君盍昌言于尔众审其逆顺以为从违或斩首以迎降或据城而来献事功茍就富贵可图怒岂止于冲冠勇俟闻于投袂玁狁孔炽我是急拟成敌忾之功匈奴不灭何家为各效委身之智机不可失时岂再来用胥告于同盟俾咸知于此意急如律令拱聴指挥 
　　按唐颜师古注汉黄门令史游急就篇檄以木为之长尺二寸有急加鸟羽古所谓文告之辞是也战国张仪为檄以告楚相厥后司长相如作檄喻蜀陈琳为袁绍檄豫州其名特着然未有四六之文至隋唐始有之宋置宏词科散立俪语不拘定制故周益公拟汉河西大将军谕隗嚣倪正父拟晋奋威将军谕中原豪杰皆用四六盖取其声韵谐叶便读而易聴故也其词贵乎奋发使三军懐忠勇之心冦盗有丧亡之虑始为得之不然抽黄对白将焉用哉予读唐书安禄山反何千秋劝颜杲卿传檄赵魏断燕蓟要膂杲卿从之河北诸郡响应者凡十七郡得兵二十余万是岂非人心感应之机乎岂当时文告之及有以动之耶使幸而成功明皇岂至于幸蜀乎常山之败颜氏死者三十余人其得祸亦不细矣然河朔诸郡所以决逆顺曲直之理而为去就从违之计者实皆杲卿有以发之是岂可以成败论哉唐之所以为唐者实兆于是矣因拟颜杲卿告河北诸郡檄一篇虽不足以发明忠臣之心亦足以见公论之有在云露布 

　　拟梁王僧辨平侯景露布 

　　尚书令大都督臣王僧辨等臣某闻成周大法聿严九伐之诛汉室龙兴爰正三臣之戮方嗣圣绍无疆之厯而逆凶当极恶之刑肆告成功聿章大孝恭惟皇帝陛下慈爱恭俭果毅仁强有经文纬武之资慨遗大投艰之会当馈兴叹副四海戴日之心尝胆卧薪当二圣在天之愤睠兹凶逆宁后诛夷侯景刍狗微生犬羊遗孽托身髙氏尽忘羽翼之恩逃命宇文复作叛亡之计我髙祖武皇帝仁同一视道合三无谓其慕义而来归或可革心而易面猕猴出穴未膺狙使之劳飞鸟依人遽有鹰扬之志假息寿阳之境簸扬江上之波烽火接于秦淮戈刃交于畿甸涂炭黔庶腥秽冠裳围逼台城屡动宵衣之警震惊宫阙俄成晏驾之悲简文皇帝事重宅忧亲遭降割志每殷于靖难恩尤切于好生隆爵重封用广包容之量穷凶极恶曾无悛改之心废置等于奕棊弁髦视如土梗卜齮挟刃本诸庆父之谋成季抽戈直指马昭之罪是宜为君而效死可能与贼以俱生某等受寄斋坛谬膺将职始留巴陵之戍任约就擒荐扬汉口之威化仁请缚子仙弃郢城而身为俘馘于广弃郭黙而功在遁逃役不厌时仕有余力舳舻数百里骇动鲸鲵鼓鼙亿万兵威棱虎豹爰振浔阳之旅荐成姑孰之勲顾死灰之复然虑困兽之犹闘石头城列栅命霸先往扼其冲招提寺进师俾王琳独当其鋭应机而溃奋臂大呼倾城无匹马之还偾辙泞双轮之返元恶窜身而入海党与稽首而来庭肆发命以穷追不渝期而克获食彭越之醢顷刻无余燃董卓之脐光明达旦载复三吴之旧遂驱九轨之尘江汉朝宗山河改色兹盖仁圣不杀威武布昭运竒堂上之兵制胜目中之虏赫怒而安天下谁其御之遄归以正故都惟其时矣臣某等恭承庙筭忝与行间乗六龙以驭天愿返翠华之仗卫掩七戎而得骏敢忘铁汗之驱驰臣某等不胜庆快之至谨差某官姓某露布以闻军资器械别列条上 
　　（某）年（某）月（某）日（某）具官（某）上 
　　按露布之名始于汉史称露布天下露布上书上下皆通用之不专于将帅也后魏攻战克捷欲天下闻知乃书布帛建于漆竿上名为露布后世因之故王肃获贼二三皆为露布宋制词学科露布为十二体之一军兴则以命题就试之士以所业二篇并其余上之中书后省考其能者然后召试中者授以馆职俗谓选定两制其法顾不严而重乎世运代更趋舍异向学士大夫习之者少矣夫一物不知儒者所耻今军务烦兴捷书交奏文学之士将执笔于戎旃之中以传檄四方如有用我则何以哉予读王元之小畜集有拟李靖平突厥露布实为拟题之始其词雄壮奋发心窃慕之及阅通鉴纪事载侯景之乱而知元帝之在湘邸所以命将出师以复雠雪耻者厥功大矣乃以王僧辨平侯景露布为题非敢以为文也所以自别于饱食无所用心者云内制 

　　拟赐四川省臣腊药口宣 

　　勅某等朕惟井络之墟擅藩翰之固虎符龙节式昭辅相之光翠管银罂爰辍上方之御钦予徳意咻尔寒饥 

　　拟赐和林帅臣腊药口宣 

　　勅某等任职西邮驰心北阙念采薇之行役式谨秋防奬行苇之忠勤敷时腊赐咨尔连营之旅变为挟纩之和 

　　拟赐上都帅臣腊药口宣 

　　勅某等职分朔漠名著封疆雪窖氷天想岁寒之欲暮宝奁珍剂敷阳泽以如春俾尔连营有如挟纩 

　　拟赐淮南省臣腊药口宣 

　　勅某卿髙相业任寄戎昭积雪坚冰慨三冬之凛冽长江广汉想万里以安流实上剂于珍奁布阳和于玉帐 

　　拟抚问总兵官兼赐腊药口宣 

　　勅某卿位隆上相望重元戎江汤汤武洸洸已集安流之绩阵堂堂旗正正大收克捷之功瞻言腊序之临凛有风寒之警珍剂布阳和之泽言锡予之金戈奏雪夜之勲维其时矣 
　　腊药之赐肇自唐制少陵杜氏所谓口脂面药是也宋时品剂岁各不同俟修合禀议大抵冬用温夏用凉适于烹调服用而不失其宜者也其赐予之词则以付之词臣轮直者文武臣僚既受赐各上表称谢故近世有咏翰林故事者有曰因念边庭风雪苦口宣腊药布皇威然则君臣上下之间恩礼之隆可见矣腊日将临有懐旧制拟口宣数篇诚不敢仿古人之万一姑以见古学之所当务云 

　　拟抚问省臣及赐夏药口宣 

　　勅时惟六月用抚三军我心惮暑忧如熏永言蒸郁王事多艰维其棘深念勤劳赐颁药品之良用迪师中之吉泛威声而除氛沴国底丕平扇暑暍以为清凉民跻仁寿 

　　拟抚问淛东分省臣僚及赐银合服药口宣 

　　勅赤日被海东土深轸炎歊凉风在殿西头诞施恩赐肆出上池之剂有嘉靖海之功扇为清凉跻彼仁寿 

　　拟抚问湖南总兵省臣及赐银合夏药口宣 

　　朕观虞廷阜财之诗诵唐殿微凉之咏恩私所及与往古以同心炎暑有行慨多艰之维棘爰锡卫生之剂用臻在道之安 

　　拟抚问云南省臣及赐银合夏药口宣 

　　六月维时三庚云伏念宫宇邃严之地有若惔焚居山徼炎瘴之乡曷胜蒸郁爰赐实奁之剂永懐留钥之英 
　　古天子锡命诸侯有命物有命词有命物命词者若后世以玺书赏功臣増秩赐金是也止有命词者若后世赐手诏褒美是也然则抚问臣僚及药饵之赐其亦古天子锡命之遗意欤夫药剂所以卫生者也人主之于下以时而锡予之所以使之尽调护之宜以尽性命之正者无所不至矣当时之臣或不能尽忠以报上者何哉呜呼此君臣之分所以益不明欤予观宋内相辞命之作常欲一摹仿之伏日斯临以旧制拟赐夏药口宣录之于此用见志之所在在古学云 

　　拟赐江淛省龙衣御酒勅书 

　　勅某等卿乃心王室服劳藩宣眷言海表之勲爰锡上方之御龙光有耀式昭衮黼之荣蚁味其馨乐岂樽罍之晏不惟其物曷树乃勲 

　　拟赐江淛省臣名马勅书 

　　勅某等卿职任藩宣功成驾驭龙韬豹畧永言靖难之功雾鬛风鬃爰锡调良之乗虽非千金之贵庶资万骑之多尚策竒勲益昭大赉 

　　拟赐淛东宪臣御酒勅书 

　　勅某等卿肃临宪部慎守王纲眷言劳瘁之多宜有醇醴之赐樽垒多旨盍思湛露之恩绣斧光华尚广沛霄之渥懋勤耳目用寄腹心 
　　古之王者锡予羣臣必有其辞若所谓勅书口宣者是也予观唐宋以来词臣内制之作不啻千百其词温厚和平恻怛慈爱殆与三代诰命相为表里国家有道之长实系于此学者可不之务乎近世士大夫尝以馆阁之文非山林士所克为噫何其识量之浅浅哉夫士之为学将行道济时立言垂世也代言典诰特文章一技之施尔果足以尽士之用哉若夫运之穷达时之用舍固有幸不幸者尔岁暮天寒懐不能已因摭今事为勅书三篇用贻同志云 

　　拟故宋太师徽国公朱熹改封齐国公制 

　　皇天开太极诞生不世之贤圣代昌斯文丕展非常之礼焕扬典册式慰明灵故宋太师徽国公朱某渊宻而精微光明而雄伟正心诚意之学经邦纬国之才道统集大成契帝王心传之要名教非小补会圣贤旨趣之归慨彼何人斥其为伪虽乃身不容朝廷之上而大名终埀宇宙之间朕绍嗣丕基寤懐前哲惟家传人诵具有成书而目注心存凛焉遗范念阙里既称于殊号何邦爵未及于更封乃睠青齐宻聨洙泗龙章辉壁焕纶綍以维新衮冕植圭肃容襟之如在祀列十人之配谥仍一字之尊呜呼巨儒想南渡之英实惟气运上公胙东表之畧非示恩荣尚惟道徳之光克相熙雍之治 
　　真在至正间朝廷改封晦庵先生为齐国公私拟赞书一通置诸尘笥有年矣际今盛朝而公之五世孙名炘字明仲谪居颍上县长礼致诸学训导弟子贠真未及识面而以诗见教大贤子孙所以待人者如此其厚耶因次韵以复且录赞书旧藳以求正云 
　　明仲得此文甚为称羡作诗以寄比之静轩阎公且求着光禄公墓铭真惧不敢当也后明仲来濠梁言此文恨不得之于馆阁上葢请封时词头云林危公执笔以为词意不备心尝歉然异日归闽当传之家牒以寿不朽明仲卒于颍上真所书遂归之徐景颜景颜太末人为颍上教谕真同年进士也 

　　拟起复江淛参知政事制 

　　帷幄之筹千里允属全材缞墨之服三年宁从终制盖君子有断恩之义在先王存变礼之文睠我辅臣奄违慈养丕俟修攘之绩用昭起复之仪某料敌精明临机英果兵书明四种应变无穷将畧尽五材当锋必克粤从早岁已冠前军斩凶逆如枯菅履险危若平地是父必有是子曰武曰文事亲而及事君以忠以孝荐属肤公之奏晋登近弼之聨楼舡百万艘悉资运棹貔虎三千士咸聴指挥肆令疆土之安屹若丘山之重凡省阃折冲之略皆家庭教诲之余期赞协于钧衡忽传悲于风木朕念艰难之会孰寛忧顾之懐今北道未通南风犹竞谍报赭巾之聚邮传白羽之驰草熟马肥天寒地凛内患未遑于靖辑外攘曷底于乂宁念将同社稷之忧其可久闺门之戚是用载参政柄申督戎昭淛左四明谨腹心之备御海东万里连唇齿之相依申城守之捍防登京畿之漕运任当一面式固中权呜呼想髙桥青野之师盍从形胜振菑亩中乡之旅宜大家声伫闻执讯获丑之功以大行赏褒封之典朕言不再汝往钦哉 

　　拟加封梓潼帝君制 

　　文明以化天下亶惟辅佐之功诚敬可格神灵盍举疏封之典涣扬宠号益阐恩光蜀七曲山文昌宫梓潼帝君井络精英山川间气云车风马每为人间世之逰瑶宇琳宫遂阐道家流之秘肆我家之聿造蔼多士之思皇科目诞颁有赫阴灵之佑馨香旁达居然肸蠁之通预定名于计偕用作成于善类休声有烈治道是禆睠惟天极之尊允铄文昌之座増加贵饰式表隆称冠裳晬穆于仪容锺鼓具严于格享呜呼礼乐千龄之运相我斯文人民百世之依锡兹纯嘏可加封辅元开化文昌司禄宏仁帝君 
　　予年弱冠时用意两制学唐宋诸名家赞书多能成诵及阅乡先生内翰厚斋王公词学指南及掖垣玉堂类藁益能深究制作之体忝以科名主中都教职为阁笔久之人有以元延佑三年加封梓潼帝君制书见示者词意温雅得代言体因细录如左别拟一通不敢比古作者姑以见志之所存云按神祠封制在唐宋时中书舍人行元时中书舍人不置书赞皆入翰林学古之士必能深辨之 
　　制曰维明有礼乐维幽有鬼神妙显微之一贯在天为星辰在地为河岳形功用于两间矧能阴隲于大猷必有对扬之懋典具神光分张宿发咏周诗相予泰运则以忠孝而左右斯民柄我坤文则以科名而选造多士每御捄于菑患彰感应于劝惩贡举之令再颁考察之籍先定贲饰虽加于涣汗徽称未究于朕心呜呼予欲人才辈出尔丕炳江汉之灵予欲文治宣昭尔浚发奎壁之府庶臻嘉贶以答宠光　此习宋唐旧制但以长聫当短句恐于声律不协姑附于此与识者评之文不着姓氏当考 

　　拟追封伯夷叔齐制 

　　昆季是谓至亲徳高义让国家缅思先哲礼重尊崇睠惟二子之贤实起百王之慕伯夷叔齐具清者之量有仁人之心上从父命之尊次及天伦之重弃国而辞冠冕敝屣孤竹之封叩马以谏干戈没齿首阳之节叹神农虞夏之盛与泰伯吴雍并称遗庙岿然空山精英蔼如元气彼义不食粟荣名何累于生前虽谥以易名好爵宁縻于死后朕纂承大业深沐休风用敷贲于云章俾有光于岩谷天理人心之正日笃不忘朝廷祀典之宜庶几克享尚期激劝不昧钦承可追封伯夷为昭义清惠公叔齐为崇让仁惠公 
　　予近读元姚文公燧着伯夷叔齐制爱其命意髙古遣辞精当足为不朽之传辄仿其体而为辞云洪武十八年六月一日也 

　　荥阳外史集巻五十七 

　　●钦定四库全书 

　　荥阳外史集巻五十八 

　　（明）郑真 撰 

　　（阙） 

　　荥阳外史集卷五十八 

　　●钦定四库全书 

　　荥阳外史集巻五十九 

　　（明）郑真 撰 

　　（阙） 

　　荥阳外史集卷五十九 

　　●钦定四库全书 

　　荥阳外史集巻六十 

　　（明）郑真 撰 

　　○表 

　　髙祖武徳元年万年县法曹孙伏珈谢除治书侍御史表 

　　伏以显贤任能诞着圣明之治瞽言狂直曷膺忠荩之求恩纶上过于尧言束帛有加于周赉循墙莫避伏地知惭（中谢）窃惟自古之用人惟待诤臣而加礼盖于举缪绳愆之任责以论思献纳之才匪具股肱何宜耳目如臣某者性资鄙贱学术荒疎后非贤不乂训戒敢违于天子邦有道如矢幽独常凛乎圣明敬当真主之龙飞欣幸清时之燕喜毎懐愚虑更切周咨爰陈经久之规永示将来之矩京畿分牧已依日月之光台合髙升普徧云天之泽何以有禆于圣治将期永固于基圗俯仰懐惭周章就列恭惟皇帝陛下圣姿神武天性聪明厯数有归禅授实同于有夏民心乐戴政刑尽革于亡隋尚为邪佞之防用审忠贤之得言思逆耳事在利行臣某敢不思报隆知勉肩所职惟忠可以事上敢接武于夔龙非道不敢陈前愿致君于尧舜 

　　同前题 

　　伏以治隆圣运诞昭宸极之光任重宪纲増贲台端之秩抚躬不称拜手知荣（中谢）窃惟人才之盛衰尝系世道之轻重非有明目张胆俾山岳之动揺何以弭患消奸致邦家之平治允念股肱之任咸惟耳目之臣若稽献猷夙闻往昔乌台柏府声凛凛以生风騘马铁冠止行行而避路故得敢言之士庶为司宪之官伏念臣某才不逮人学非闻道自分簿书之末不离刀笔之中幸蒙真主之勃兴普与斯民而更始奋心自厉克志有为爰陈三事之败亡以为今来之劝戒冕旒清穆方瞻北阙之华冠豸巍峩遽拜南床之擢循墙莫避临谷惟兢恭惟皇帝陛下纬武经文拨乱返正天戈所指广扬震动之威日御时乗大启离明之运致兹孱琐服此休嘉龙鳯交章宠及便蕃之命鹓鸾簉羽荣随侍从之班用来謇謇之忠期尽惓惓之益辉光分荷报称至难臣某敢不思厉忠规焕杨风采以商周为鉴愿益宏社稷之基非尧舜不陈其敢后人臣之义谨奉表称谢以闻 

　　武徳四年秦王谢除天策上将军表 

　　伏以爱始家邦诞厚亲亲之义礼登策府备隆将将之权拜命惟荣抚躬以愓（中谢）臣某恩隆慈育教服义方性靡习于温文才不全于韬畧早逢圣运躬履戎行仰承睿算之无遗上禀庙谟之全定正正之旗堂堂之阵则莫敢承赫赫厥声濯濯厥灵有征无战一洗关河之壮观尽除宗庙之妖氛皆圣武之布昭岂臣微之能致敢冀非常之赏以须希有之荣苴土分茅既侈裂封之盛斋坛建阃又加崇拜之荣位长王侯宠深君父有倬龙飞之造于昭燕翼之谋恭惟皇帝陛下笃叙彛伦任隆肺腑绵本支于百世衍祚嗣于万年纬武经文建邦树屛念周封同姓务崇列国之名谓晋爵诸王亦冠督军之任肆加时礼式表隆名左右旄旌总万屯之森卫出入帏幄收四海之俊髦密聨玉阙之华辉映金枝之秀遭逢侈矣报称谓何某敢不诞承明威绍膺景命刑赏■〈樊，心代大〉明于天道修攘期布于王灵夙夜基宥殚厥心用赞协恭之妙国家闲暇明其政预严思患之防 

　　太宗贞观十七年魏征谢赐殿材素屏风素褥几杖表 

　　伏以内廷锡宠诞昭三接之荣秘殿赐材爰及多仪之备感恩以惕拜命惟荣（中谢）念某昏耄余生卑栖无用志业恐隳于堂构行藏每慎于兴居取规矩以为方圆匪有成物之智彻桑土而葺户牖夙无备患之材属当四海以为家欣幸一人之有庆天开云母会同日近于清光坐列氍毹宴赐俯同于前席匪有藉依凭之宠庶几防倾跌之虞惟桑榆渐迫于衰颓而绳瓮不忘于贫贱报扬莫称寝食靡遑指事详陈囊一封而晋奏拜恩舄奕萃众美以鼎来松出徂徕栢来新甫刀踞靡辞于斵削文寻纷就于谋为屏褥斓皓素之光辉几杖妙曲蟉之形制于以栖尘而鄣日于焉扶老以养和植其庭觉其楹言居言处瞻尔前顾尔后以翼以扶宠冠簪绅辉生门户恭惟皇帝陛下明明天日之表巍巍龙鳯之姿从谏如转圜用人犹不及处身以俭极土阶茅茨之心飬老以诚盛广厦细毡之奉致兹衰朽亦与恩光臣某敢不思尽谋为恪遵程度物其多矣适居寝动静之宜厚莫重焉尽骨肉死生之报 

　　贞观四年张藴古献大寳箴表 

　　伏以圣人大寳曰位治乱实系于怠勤臣子责难为恭职业敢忘于箴儆俯殚悃愊仰彻宸聪某窃闻成汤君临万方式谨盘铭之戒卫公年逾九袠不忘抑戒之辞盖人君居四海之尊以天下奉一已之欲自非动观黙省保厥祚之惟艰何以持盈守成垂洪猷于久逺恭惟上圣逺冠前王方九重垂御之初实万方临照之始虽盛徳不忘于兢业而嘉猷必致其忠规用殚闻见之愚上渎髙明之聴恭惟皇帝陛下明明天日之表巍巍龙鳯之姿乃圣乃神恢汉髙之大度有严有翼用文王之小心瞻后虑前慎终惟始凡而徳业皆夲生知永惟日月之明尚采蒭荛之论声为律身为度式礼无愆天之经地之寜与民同庆旦以复旦新以致新臣某幸服下僚亲逢嘉运常厥徳保厥位益恢王业之隆竭其力致其身务尽臣邻之益 

　　贞观十三年房玄龄请解机务表 

　　伏以尊居廊庙岂胜告老之心望动山林愿遂投闲之想谨裁觚牍仰渎宸旒（中谢）窃以天生不世出之兴王时则有非常之哲辅伊尹咸有一徳心腹同孚傅说命总百官精神夙契兹所谓风云之遇用能成霖雨之功岂此謭材久持魁柄伏念臣某夙由下士获际明君选除遍歴于髙华侥幸夙膺于拣擢爰由吏部遂总中书位居冢宰之尊任处天下之重体阴阳造化有愧和调锡山川土田屡叨恩数自虑股肱之堕乃承体貎之隆既忝国姻复居储傅惟素餐之益甚思洪造之难酬愿解繁机少安愚分恭惟皇帝陛下天姿勤俭圣度恢弘乗云气而御飞龙官天下而府寰海举相十六幸观熈载之能有臣三千咸得和衷之助兹惟庸菲久处弼谐毎懐陈力之言敢负知止之义伏望俯加埀照曲赐保全别援真贤俾独当于钧轴庶几晚节愿终老于桑榆 

　　贞观七年魏征谢赐金瓮表 

　　伏以金马髙严宠承诹访瓮鸡微贱谬极恩荣拜首承休扪心増惕（中谢）伏念某钝顽之质陶冶之姿久负孤忠匪坚刚之百炼蚤承锡用属器使于羣工上陪日月之光下献蒭荛之议但思粉骨岂敢爱身不圗天陛之优容复拜内廷之宠赐光华璀灿堪承玉露之瀼瀼形质空虚似映器车之烨烨岂逺来于异国抑近出于诸山度彼瓶罂姿非瓴甓是将广开于言路故兹特发于宸衷兹盖伏遇皇帝陛下天性聪明圣度豁达谓言辞蹇直可为有国之禆故诏旨都俞爰辍尚方之御辉生牖户铭彻肺肝臣某敢不祗诵尧言服膺周赉中正不倚非但如周官酰醢之供恢廓有容其敢为汉阴抱灌之具 

　　贞观七年十二月帝奉太上皇置酒未央宫羣臣贺上表 

　　伏以尧父舜子赫焉日月之重辉文徳武功盛矣樽罍之展庆事隆宗社荣被缙绅（中谢）窃以人伦无过于尊亲君徳莫隆于授受故有周文而为子恒修寝问之恭有汉祖以作君必展躬朝之礼致敷天之养洽率土之心欣幸昌朝光辉前古恭惟皇帝陛下小心寅畏大孝率由爰笃顺于亲心以为法于天下礼勤侍奉顾岂以四海九州岛而自居寿祝康寜将底于万有千岁而未艾躬循至行面奉严颜鼎新内殿之隆萃列绮筵之侈蛮夷舞蹈朝野讙呼臣某等荣与造庭宠惭锡类亲其亲而为大遹观孝治之恢崇老吾老以及人式见民彛之棐迪 

　　太宗贞观六年上宴近臣于丹霄殿羣臣谢表 

　　伏以锵金曳玉躐升内殿之华设几肆筵叨侍天厨之美荣加口体恩彻肺肝（中谢）窃观虞夏以来莫过姬周之盛鹿鸣鱼丽传播声诗天保露斯光华简册久仰前朝之盛适逢昭代之隆顾为何人亦与斯礼窃念臣某等学非闻道用不适时曩因龙虎之从遂见鲸鲵之殄天戈所指尝奉命以周旋日驭时临每承颜而启迪自分草茅之陋曷承座席之欢鼓瑟吹笙盛矣钧天之奏重茵列鼎灿兮御府之珍深愧素餐莫酬洪造恭惟皇帝陛下明明天日之表巍巍龙鳯之姿达天道顺人情功茂成于化育偃武功修文徳效丕着于隆平台衡推心腹之同台阁叶股肱之契宠加晏赉事絶嫌疑荡荡无名欣欣喜色快睹仪容之盛各沾雨露之恩念已属餍尚圗报称醉以酒饱以徳福禄永期于万年竭其力致其身恩数敢忘于他日 

　　贞观十七年魏征谢赐殿材表 

　　伏以圣徳寛容诞布云天之泽臣心仰戴旋成风雨之居宠自龙庭光生蜗室（中谢）臣某桑绳鄙贱草芥寒微取规矩以为方员匪有成物之智彻桑土而葺牖户曽无备患之才属当四海以为家深仰一人之有庆上庙堂而建议用终儗于栋梁立殿陛以扬言功有惭于柱石顷负采薪之疾已承予告之恩僭上囊封喜埀渊聴且辍（阙）知之厚共夸工用之全恭惟皇帝陛下道过唐虞功髙汤武守身以俭极土阶茅屋之心待士以诚盛广厦细毡之飬致兹衰朽获与光荣臣某惭已非宜感恩曲被勉就经营之力思为嗣续之基大为桷小为杗举不违于程度矢斯棘鸟斯翼当永遂于居安 

　　贞观七年李淳风上黄道仪表 

　　伏以治厯明时式谨玉衡之度法天成象肇新黄道之仪俯竭愚衷仰干宸聴（中谢）窃惟阴阳之动静实由形气之附依二曜流行谨进退亏盈之异四时迭运明分至启闭之殊惟造化之无穷妙机缄之不测自非制器尚象何以考顺求违恭际昌辰聿新盛观乃眷浑天之创俾殚薄技之陈布鳌足以为维表嵩髙而作凖明两道与六合挈三辰与四游星辨纬经合重环而表里极分南北贯二道以横纵刻雕不弃于毫厘占步靡违于顷刻共上清台之邃用昭盛代之传恭惟皇帝陛下徳茂生成道隆髙厚诚心昭格按星土以辨方和气薫蒸时雨旸而利物肇成干象以正坤隅用能三百六十度之中髙视万亿百千年之上惟帝其训与时偕行臣某生属熈朝职専太史宻测璇玑之运辅成玉烛之和钦天道而迓祯祥愿致雍熈之治察人为而明事应敢言职掌之功 

　　贞观十四年李淳风议戊寅厯表 

　　伏以圣主握干符诞着体元之治太史占天象庸修治厯之功俯竭愚忱仰干宸聴（中谢）窃以容成之总六术上元起辛邓平之造太初南至在朔盖顺时而作事宜以人而合天茍或差殊岂胜缪戾既无以成作讹成易之序亦安能遂阴阳寒暑之宜当重熈累洽之辰致长治久安之效宜谨穂书之课以昭蓂厯之传睠兹贞观之颁行肇自戊寅之撰述传承久矣得失昭然盖月应于黄锺而灰飞于玉管实在甲子之朔是为日至之辰何定法之微差由减余之或过以癸亥为朔既成三刻之乖则时月表年何为万世之法肆令考定永示遵承岁改度以维新时致和而叶应恭惟皇帝陛下神逰泰运徳并干元齐七政以厘百工宻应玑衡之运建皇极而锡五福茂调玉烛之和惟兹晷刻之违将致天正之舛睿谟夙定永式庸陈改宪三百年惟帝其训登化亿万禩与时并行妙合生成恩施化育臣某缪持蠡测识愧管窥由损益进退之方契转运流行之妙官不失日导迎滋至之休民用厚生共迓重熈之运 

　　贞观十三年林邑进火珠表 

　　伏以圣神临御合璧交辉山海储精名珠献寳式谨拾懐之义庸修贽奉之勤（中谢）窃惟大徳之难名斯致竒珍之间出故轩辕出世符罔象赤水之求少昊应期致丹鳯白云之异允矣休祯之象昭哉图谶之传幸值昌期逈超前古洋洋声教不遗穷陋之区赫赫文明逺被要荒之服致天地之美寳合国家以同庥磊落晶荧上应北极之座浑融莹洁秘夺太阳之精岂同螺蚌之懐实出骊龙之颔当曜灵之洞照感气类以旁通渐扬就燥之光式谨燎原之义固无资于烜氏亦何待于燧人诚不偶然厥有致者恭惟皇帝陛下徳符干健运合离明念微皭之然或有禆于至化而夜光所照曽何掩于羣情肆令径寸之珍亦产遐方之逺函封以致于以用之剖身而藏非所愿也仰止尧阶之邃恪修禹贡之常臣某佩徳惟深衔恩莫报论人间之价敢儗连城依天上之光愿言照乗 

　　贞观十四年吏部侍郎髙季辅谢赐金背镜表 

　　伏以天光下烛诞昭寳鉴之明圣泽旁流宠锡珍奁之御辉生门户铭彻肺肝（中谢）窃念臣某质本钝顽性尤昏蔽幸致功名之会遂叨法从之华监于水当于人义素闻于周诰瞻尔前虑尔后言有取于丹箴上承北极之尊下重南宫之寄思皇多士实司综核之权莅事惟能宜重铨衡之任示无私于黜陟用有别于正邪匪着功勲乃承奬赉丽水有资于人造容成夙儗于侯封皎洁清寒不数方诸之荐荧煌■〈火旬〉烂何殊火齐之珍稽首拜嘉抚躬知媿兹盖伏遇皇帝陛下法天成象因物赋形谓秦镜徒明莫照李斯之恶而殷鉴不逺可惩夏后之衰俯怜孤陋之资申锡圎明之器龙盘鳯舞于惟百炼之精英日晶月华可烛千年之幽隠缙绅动色罔象潜踪臣某敢不拂拭尘蒙磨礲职业鉴形俱在永为模范之资镊鬂未斑终赖化钧之造 

　　贞观二十一年太子左庶子于志寜谢赐金帛表 

　　伏以辅翼参陪无补青宫之毓徳陶镕衣被猥承丹陛之流恩聿开忠谏之途益广元良之辅自天拜命俯地知惭（中谢）窃以丽水所生必资炉冶鲛人所织尤藉茧丝粤若古先视为珍贵燕台待士尝来乐毅之雄汉室征贤曽屈申公之重夫何近侍亦忝恩荣伏念某顽钝微姿轻纎弱质贞心自守毎媿莫夜之四知隠徳无闻敢冀丘园之一束幸属风云之会获依日月之光储禁肇开使输忠于左右宸严宠贲俾佩服于光华既踰三品之良且倍百缣之数若为报称但切凌兢兹盖伏遇皇帝陛下德迈汤文道髙尭舜分金以赎饥人之子允矣慈仁散帛以收亡卒之骸渊乎忠厚念储副国本之所在必正人端士之与居致此寒微优加崇宠臣敢不力为负重思展所长底商家作砺之功敬祗休命体周雅承筐之咏思启周行 

　　贞观十四年祭酒孔颕达上五经正义表 

　　伏以万国文明久仰缉熈之学五经简奥曷彰训诂之功用辑前言敬陈睿览（中谢）窃以易言卜筮纪卦爻辞象之文书载典谟尽政事谋猷之要礼总言乎大小诗遍采于歌謡至若鲁史之春秋实出圣人之笔削尊王抑伯允着纲常内夏外夷具严界限浩矣文辞之盛渊乎旨趣之深睠此羣书实为大训盖非但人君致治之本抑且为下学立心之基更秦氏乱亡以来不胜灰烬迨汉儒补缀之后仅免遗亡且论说之纷然于指归之何在百家裒集宜明去取之公万理同归当着是非之正用有殚于缃素期不朽于汗青恭惟皇帝陛下羲画心传禹谟天授北辰示极蔼声歌典制之华南面居尊裒褎贬赏罚之正询谋而宏教化制作以阐人文念师说之多端恐经传之益舛遂令微藐获在讨论臣某俯愧非才仰叨成命用进冕流之侧敢修铅椠之功愿乞清闲微加省览俾圣贤可法遂明道统之传以帝王为师诞着治功之盛 

　　贞观三年以房玄龄为左仆射杜如晦为右仆射魏征为秘书监参预朝政房玄龄等谢表 

　　伏以台司奎府务得真材紫诰泥封忽叨威命加贲三臣之宠亶为千载之逢（中谢）窃观隆古以来唯以得人为盛舜咨四岳聿观熈载之能武有十人举得同心之助乃如今日有光前猷念某等生遇明时行跻膴仕乃辅乃弼有非尧舜之道则不敢以陈斯谋斯猷将使帝王之法坦然可举既使显膺于近宻复令偏歴于清华爕理化权丕验上阶之象参闻政体粲为东璧之光咸愧非才冐叨恩数有负乾坤之造莫禆日月之明恭惟皇帝陛下龙鳯之姿天日之表求贤若不及从谏如转圜五百余年生圣人诞膺帝命二十大功为天子用普王明念治效惟在于同寅而揆职匪堪于独任故兹臣等简自上心臣某等敢不祗奉明谟力圗成效赞襄出纳当有补于钧衡启迪谋为岂徒専于圗籍 

　　贞观十一年隋秘书监晋陵刘子翼辞征表 

　　伏以皇华入里忽承王命之临白首在堂将就亲年之养俯殚悃愊仰渎威严（中谢）窃念臣某朴■〈木敕〉微材草茅贱迹上观尭典心逺慕于夔龙仰止孔门行欲期于曽闵早由穷巷逮仕亡隋躐升冠冕之班猥入圗书之府恪共所职惟炳焉丹烱烱之心谢事而归叹老矣白萧萧之髪自分甘于肥遯宁有事于徼求四牡光生于原隰束帛宠贲于丘园揆此疎慵若为报称固宜朝夕就道少寛稽缓之诛亦使风雨在途尚遂焦劳之想奈此旨甘之奉方当喜惧之年茍使暌离必疎定省念事母之日短岂胜菽水之供于报国之时长何憾桑榆之晚所愿永终于色养遂兹上渎于威颜恭惟皇帝陛下龙鳯之姿天日之表御至尊而制六合野无遗贤褒有徳而怀万方朝多君子顾兹草芥亦辱蒲轮臣某半世颛愚余生假息类作栖鸟低飞之态长懐慈乌反哺之情敢乞圣恩少从臣欲邦有道不废既幸遇于明时臣以孝作忠敢自期于他日 

　　贞观二十年李道裕谢除刑部侍郎表 

　　伏以刑曹剧部贰职匪轻法从真除参陪甚宠出綍靡回于成涣循墙莫避于忱辞（中谢）伏念某才不逮人学非闻道子路片言折狱尝闻孔子之言伯夷折民惟刑深仰帝尧之世固尝志前贤之学庶以希往古之踪既此志之未酬幸孤忠之自信九重天近获依日月之光六位时乗幸属风云之会既宠承于荣耀复玷辱于清华尝因少见之明粗尽不欺之义敢希简擢复被迁除秩次秋卿又拜恩纶之渥名符司臬遂叨曳履之荣近陪常伯之聫上缀文昌之座感恩特甚惭已非宜恭惟皇帝陛下尧舜寛仁禹汤勤俭赦彼有罪悉为复业之民期于无刑丕致可封之俗恩实深于厚下徳茂洽于好生特俾臣微与司政柄臣某敢不勉供所职思报隆知奉法令之严敢司轻重体仁慈之意务在平和 

　　贞观六年秘书少监虞世南上圣徳表 

　　伏以圣徳如天诞着形容之寔臣心就日用扬治化之休仰荷情深披殚语短敬陈冕旒之邃敢言词翰之勤窃观隆古之君必得文章之士声歌扬厉用观有道之长简册敷陈允着无穷之载洋洋盈耳炳炳如丹上考典谟史臣赞唐虞之盛徳旁观雅颂诗人歌文武之成功于赫皇明丕昭景命北辰示极尊受万国之朝南面垂衣统正亿年之绪非纪见闻之着曷扬论议之公念大吕黄钟固无庸于瓦缶然九重丹陛宜有取于蒭荛冐贡穹窿切惭骫骳恭惟皇帝陛下明明天日之表巍巍龙鳯之姿修文徳偃武功光赫阳明而烛物赦囚徒出怨女沛仁泽以如天礼笃尊亲恩深逮下分金以赎饥人之子散帛以收亡卒之骸尊礼大臣有汉髙之度保全勲旧有光武之仁丕致隆平扩充大道且检身如不及复从谏以如流田野无失业之民闾里多可封之俗盖将四三王而同盛六五帝以匹休盛矣勲名昭哉徳业爰极铺张之妙不胜仰戴之心臣某亲迪盛明躬逢熙洽汗青竹以绚华藻敢殚纪录之勤镂白玉以告名山倍切流传之望 

　　贞观十二年太常少卿祖孝孙进乐表 

　　伏以作乐应天诞着声容之盛审音正律庸求雅颂之遗敬叶歌章仰干睿览（中谢）窃以古之于乐也専尚其实后之于乐也仅取其名故徳似唐虞始有咸韶之奏功如汤武斯成濩武之传夫何刘汉之兴但袭嬴秦之旧髙祖制房中之乐始于妇人武帝创协律之名制由阉竖何有声名文物徒成鼔舞铿锵且名号之云多遂典章之益舛正声辽邈永世滋烦周齐间以胡夷梁陈杂于吴楚欲反古而复始当损过以就中爰酌时宜复参古制度诸金石固沨沨乎有声奏之管弦亦洋洋而盈耳上进法宫之御拱观斯谱之颁恭惟皇帝陛下天地同心阴阳合徳玉帛万国干羽已格于七旬萧韶九成肉味曽忘于三月爰着一时之典永为百代之规匪但奉宗庙而礼神祗且将待臣邻而和上下肆令微藐获在讨论臣某厥志惟殚视成有媿云龙际会幸逢极治之音鸾鳯飞翔行叶至和之应谨撰唐雅乐八十四调三十一曲十二和随表进呈 

　　张藴古除大理寺丞及赐束帛表 

　　伏以圣治法天诞广忠规之益宸恩逮下遂兼名物之荣恩宠有加战兢交集（中谢）窃念臣某学非师古才不逮人自惟驽蹇之踪亲际龙飞之运中书入直每思黼黻于谋猷内殿聨班所愿备殚于忠荩念责难在于陈善而居安尤切于虑危爰陈大寳之规箴以寓至尊之训戒虽爝火无禆于日月而冕旒或取于蒭荛何期献纳之余即拜便蕃之命刑司进秩既趋棘寺之严内笥传珍更被枫廷之渥是将广通于言路故知特发于圣衷恭惟皇帝陛下清明在躬睿哲稽古玩周公之无逸艰难夙着于忧勤览尚父之丹书敬怠每存于警省肆令狂斐亦见襃嘉职司犴户之班光贲鲛绡之盛慎刑慎法当推爱物之仁为衣为裳载锡周身之宠涓埃无补衣被有光臣某敢不恪守故常誓殚绵薄刑期无犯务持尺法之公朝相与言益励素丝之节 

　　房玄龄等上髙祖今上实録表 

　　伏以圣帝重光丕着百王之法大君垂式聿新二典之书俯沥微诚仰干睿览（中谢）窃以尚书坟典订吁谟训诰之文鲁史春秋示襃贬赏罚之法若今述作视古光华髙祖皇帝敉武圗功拨乱返正奋自晋阳之旅遂驱关洛之尘六位时乗万邦率服倦烦机而将授于昭与子之明审神器之有归式叙传宗之正皇帝陛下干元配健离两继明五百余年生圣人肇开皇极二十大功为天子允协人心于惟载籍之传懿铄邦家之美道徳风烈勿替歴年制度典章可垂万世宜有特书之实以昭后嗣之传载惟武徳之初爰及贞观之盛事系时时系月式昭纪传之华正次王王次春茂着编年之法肃登宸御以介皇休某久服殊恩叨承明命记丰功伟烈惭无太史之文职纪事纂言愿继董狐之直 

　　皇太子谢赐帝范表 

　　伏以圣心仁爱诞推君父之恩宸训昭明备举帝王之要佩绅知敬执简思勤（中谢）自古有道之长实重因心之教故大禹贻厥之则着在夏书武王燕翼之谋播于周雅钦逢华旦宏绍前休伏念某徳媿温文性惭岐嶷出师入保早齿于虞庠侍膳问安恪趋于周寝仰被义方之教曲埀乐育之仁虑汨没于膏粱肆甄陶于翰墨用假名篇之目永为幼学之规即往古以鉴今举宏纲而撮要谓为君莫先于正体而厚族务在于建亲求贤审官则政事修纳谏去谗则忠谠集戒盈所以惩欲崇俭所以去奢赏罚必明务农宜力崇文则终始典于学阅武则干戈省厥躬展也明谟昭哉懿范尧章舜典焕乎琬琰之辉文烈武谟粲尔璧奎之映窥文有耀拜徳祗兢恭惟皇帝陛下徳茂本支庆深嗣续受祉施于子爰笃叙于彛伦立爱始于家用昭明于训戒克昌厥后载锡之光粲尔十二篇之传永矣亿万年之裕臣某敢不写诸简册佩若韦弦朝夕不忘益着心胸之戒春秋匪懈敢言肺腑之私 

　　荥阳外史集巻六十 

　　●钦定四库全书 

　　荥阳外史集巻六十一 

　　（明）郑真 撰 

　　○表 

　　髙宗麟徳二年李淳风上麟徳厯表 

　　伏以舜政协和式谨玑衡之度夏时谨始用殚铅椠之功俯竭微忱仰干睿览（中谢）窃惟人情之动固可以言知天道之行惟当以数测粤若古昔眇矣源流闰定四时命钦尭帝策推已酉纪叶有熊允惟厯象之颁实利民生之用自非知来察往明疾徐亏朒之分何以趋事赴功致作讹成易之效庸少殚于薄技以仰答于盛明逺求亿载之前使合上元之会阴阳二气循环不失于常经日月五星流转靡差于宻度析旦夜晨昏之异明分至启闭之殊斡运不忒于仁均増损用遵于刘焯于斯为盛可举而行恭惟皇帝陛下盛徳昭明至仁溥博仰观俯察导迎天地之和内修外攘一正华夷之统乗干首物顺革从时载新寰宇之传肇谨清台之课宜诏执事以介昌期臣某承命无庸视成有媿职匪忘于占步事宜慎于布宣跨万里以同文亿年永命顺四时而成岁庶绩凝休 

　　玄宗开元中一行上黄道游仪表 

　　伏以圣治宪天诞正玉衡之宻度臣工率职肇新黄道之游仪俯竭愚诚仰干睿览（中谢）窃惟制器尚象圣人所以用心治厯明时民生因之取信是故周髀宣夜之学浑天盖象之云虽得失之匪同固讨论之有据粤惟上圣克绍前闻包地统天妙堪舆之造化激轮注水明昼夜之运行睠取义之已精尚旋仪之有缺爰求植木以贯旋枢使交奎轸之间用测阴阳之运两仪六合咸归经纬之中二曜五行不出循环之外明逺近以推分至审邪正以验亏盈休咎往来占候不忘于警省寒暑代谢事功宜就于谋为用昭寰宇之传寅上清台之御恭惟皇帝陛下功成极治道本生知华夏车书一统咸周于正朔北南声教大政尤谨于授时睠兹九道之交实系周天之运肇体元而立制庸考顺以求违爰命微臣载询逺制妙应机缄之运粲然钧轴之华臣某敢不寄迹空门承恩内阙干文炳焕愿勤乙夜之瞻抬运开明永介万年之寿 

　　玄宗开元十五年张说等谢置集贤殿学士表 

　　伏以内殿易名丕阐尚文之治近臣召直宠加新命之荣于感荷以维深思报称其曷已俯摅蚁悃仰对龙颜（中谢）窃惟一代之兴王必有非常之制作阁崇天禄蔼冠带之名儒馆置弘文萃瀛洲之多士盖将发挥于经术庶几开广于圣明昭哉治化之隆允矣论思之选乃如今日益广前规讲学尊贤诞布维新之号设官分职允为求旧之圗揭日月以行天鼓风雷而泽物显加爵位登进臣工使于言语侍从之余即见润色讨论之效自非鸿硕曷承燕间某等学匪多闻才不适用生逢尧舜夙谐辅弼之心迹拟夔龙深仰吁谟之盛属身陪于燕席获面侍于恩颜申命周行俾升严邃加珍盛馔不胜华藻之怀广厦细毡岂称草茅之陋遭逢侈矣媿赧谓何恭惟皇帝陛下尧性聪明禹姿勤俭勤政务本周知黎庶之艰花萼相辉推广宗亲之爱履兹大道躬致丕平谓仙者清虚之谈于今何取顾贤者致治之要在古皆然遂致下材获膺清问臣某敢不勉肩所职思报隆知荐引人材助皇猷之宻勿考求经籍彰圣学之缉熈 

　　开元十七年丞相源干曜张说以帝生日为千秋节贺表 

　　伏以流虹遶渚丕逢八月之良飞龙在天诞启千龄之庆人神喜洽华夏欢同（中贺）窃以王者受圗于昭景命民人耸聴必得隆名粤若前朝懿哉盛典诞弥厥月周诗彰震动之符长发其祥商颂纪隆生之瑞二仪眀察亿载绵延恭惟皇帝陛下乃圣乃神允文允武励精治理彰勤政务本之名笃叙彛伦蔼华蕚相辉之盛阐河圗而毓瑞承祖烈以重光寿考且宁益茂延洪之祉侯邦来贺曷胜归美之诚臣某等谨以八月五日为千秋节伏愿俯顺舆情式颁徽典金声叶应清商入奏于歌弦玉气调和湛露普沾于华度着之令甲副在有司 

　　开元二十年萧嵩上开元礼表 

　　伏以治本百王诞着仪容之盛法垂万世丕昭典籍之华详篇目以胪分晋宸严而露奏（中谢）窃惟礼以节性制任宜人度数节文允矣规模之大恭敬慈让本乎性分之全于穆前朝率时丕范上而虞帝守官申命于伯夷下若姬周制作聿成于公旦尽揖让周旋之则极等夷隆杀之严降至汉兴尽忘周旧叔孙通于制草创安免讥惭河间王得之民间宁无遗失惟大修于仪典必有待于文明恭惟皇帝陛下大圣生知小心克畏率履不越莫非天理之节文精一执中寔为人事之仪则祖烈既明于纉述邦仪犹重于讨论念贞观制于玄龄纲条已正谓显庆成于无忌令式何多俾明増损之宜不失经常之正惟帝其训与时偕行臣某幸际昌时谬膺重寄上行下效载观宗伯之典章世变俗移愿效关雎之风化 

　　天寳十三载扬州守臣某进水心龙镜表 

　　伏以百炼精金合乾坤之造化万年明鉴揭日月之光辉肃致愚衷恪供宸御（中谢）窃以物生有象明照无穷故司烜掌方诸恪守服官之典渠国进火齐丕昭任土之诚允铄熈朝同符前古矧日应天中之候正风行水上之时离坎相资神灵助顺遂致圎明之端实惟镕冶之功有蛰龙形于昭骏造势若鼓风雷而盘辟殆将乗云雾以飞腾香敷铅粉之华气浥膏脂之润江山表里示不隠于纎毫人物低昻谅莫遗于妍丑用表圣颜之恱怿以昭清燕之鉴观翼翼不回式表威仪之正赫赫在上何容尘垢之昏新以又新旦兮复旦恭惟皇帝陛下法天成知随物付形念治在无为奚罄名言之妙谓人难自见必资模范之工兹克畏以难明爰考圗以敷贡臣某仰瞻黼座俯奉珍函君徳匪私既普同于烛照臣职匪懈尤有待于磨礲 

　　玄宗开元六年郡国谢颁乡饮酒礼表 

　　伏以寰宇同文诞着声容之盛乡党齿让肇新典礼之行千载有光四方作式（中谢）窃以达邦立国贵乎兴礼导民故天府献书式见贤能之盛乡人饮酒用知齿徳之尊粤周室之兴隆盛姬公之制作正位乎主宾僎介法象乎天地阴阳三让以升百拜斯饮澹玄酒而责质熟羮胾以存诚粲壶樽爵洗之多列几爼豆笾之盛锵锵雅乐鼓座席之春风济济衣冠蔼族闾之和气尊卑有序少长咸宜司正扬觯以致辞众工间和而告备奠酬导饮洽宴乐以从容酬酢送迎笃敬恭而匪懈于斯盛矣何以加焉恭惟皇帝陛下一视同仁笃近举逺率履不越莫非天理之节文精一执中实为人事之仪则肇颁邦秩防范人心比屋可封丕变天下之俗安燕不乱载新庠序之光仰圣徳之巍巍知王道之易易惟帝其训与时并行臣某仰佩纶音申严筵秩年当大比陈地官司徒之威仪运应重熈被麟趾关雎之风化 

　　玄宗开元（阙）年特进张说进大衍厯表 

　　伏以治洽同文诞展车书之庆数推大衍肇新厯象之传俯沥愚忱仰干睿览（中谢）窃以事系时时系日政有常经正次王王次春谨之在始粤惟古往敬授人时虞舜康庶事勑命惟几唐尧厘百工定时以閠洪惟上圣克绍前闻肆求着易之微以考穗书之课起自五十俾用无穷散为亿千其归有本分二挂一揲四归竒日月有经合阴阳之磅礴乾坤定位妙造化之生成置闰以别盈虚定朔而明亏朒分至启闭循环不失于毫厘寒暑朝昏迟速靡愆于晷刻黙应玉衡之度辅成玉烛之和恭惟皇帝陛下徳体干元道交泰始功参化育导迎天地之休祥象着昭明遂致璧奎之异彩爰重清台之制以昭寰宇之传与物为春俾民观象臣某职司佐政任寄调元夷隩析因敢致民生之序作讹成易俾知帝力之深 

　　肃宗至徳某年元结进大唐中兴颂表 

　　伏以天威讨伐诞成戡定之勲圣徳形容庸慎声歌之体俯凭笔体仰渎冕旒（中贺）窃以夏禹勒岣嵝之碑治水式彰于伟绩汉将纪燕然之刻攘夷丕着于成功允铄熈朝聿隆前古蠢彼胡夷之扰肆勤王旅之征尽驱九庙之氛祲重复两京之日月蜀天万里迎上皇以来归禹贡九州岛合诸侯之朝觐用昭明于史氏宜仿像于诗人据事直书式纪修文之盛托物取义不忘归美之诚茂对宏休庶传不朽恭惟皇帝陛下功成纉述志笃修攘履国步之艰难膺人心之翼戴栉风沐雨六飞爰备于师虞旋乾转坤四海毕归于离照孝养蔼九重之喜气谟谋绵百世之基圗乃诏臣工用贻铭刻穹崖峭立俯浯水之奔流緑字淋漓与湘山而永久居惭骫骳丕冐威严臣某亲际中兴躬承明命周诗纪徳敢言吉甫之休声舜殿扬言窃拟皋陶之致治 

　　徳宗兴元元年司徒李晟贺平朱泚表 

　　伏以河山有誓大圣垂恩天地不容逆臣授首快覩京华之复观欣瞻车驾之言旋日月中天风云万里（中贺）窃以王师利用寅奉天威人臣无将敢干人纪睠兹凶悖本出寒微始蒙尧日之耿光旋奉周天之惠泽职居戎帅地兼极镇之崇爵至鼎台宠冠三孤之贵金帛子女充牣其庭山川土田昄章尔宇曽无尺寸之数以酬莫大之恩乃尔无厌竟为不轨起阙庭之氛祲惊寝庙之神灵万姓靡依六飞近狩既人心之共怒于国法以奚诛王旅啴啴敢肃将于大命戎容暨暨行殄灭于渠魁迄告成功咸出睿算致此云龙之庆曾何汗马之劳恭惟皇帝陛下黙运神机于昭圣武沛然雨露流通发育之恩如彼江湖广大包容之量顾兹顽梗自致刑威臣某受寄戎麾欢迎御辇受明堂之朝贺将逺过于周宣刻浯水之文章诚有期于臣结 

　　贞元五年中书侍郎同平章事李泌乞更命相表 

　　伏以明王立政惟人职匪専于独任宰相代天理物效惟着于同寅俯沥微忱仰干渊聴（中谢）窃以庙堂为至重之地宰辅匪常调之官必前疑后丞乃胜鼎铉之重非左辅右弼曷成社稷之功丕若熈朝间生名哲房杜致贞观之盛治姚宋成开元之太平盖皆一徳以一心斯能立政而立事仰廷绅之往矣顾机务以纷然岂此栎材独持魁柄窃念某性资鄙野学术荒疎每期终老于渔樵顾乃躐升于台阁引公卿而求民瘼既无作霖之功核材艺以叙官宜徒殚待旦之虑顾宠恩之既侈念謭材其弗堪盍选班行俾升揆席分任事权之重上承明命之隆恭惟皇帝陛下尧性聪明禹姿勤俭藩臣梗化茂陶含养之恩百辟趋风深仰财成之徳而臣生逢盛际亲荷隆知然以衰老之姿恐负圣明之治伏望大明委照圣度垂怜幸别采于师言使简求于元辅奋庸煕帝载尚令心腹之同于时亮天功允叶股肱之美 

　　建中四年翰林学士祠部郎中陆贽辞考功郎中表 

　　伏以北门儤直已叨掌礼之荣东铨附班又辱考功之选俯惊忝冐寜不恳辞（中谢）臣某识不该明器非宏逺惟学是务夙膺孔孟之言非道不陈期助唐虞之治适天开于文运遂名玷于词科职更县治之劳任处台端之重迨蒙圣作亲覩诏除既躐长于翰林复聫华于祠部论思献纳日侍清光衣被服乗岁蒙异数顷属巡行之际获聨扈从之中王事多艰匪有忠谋之益帝徳广运曽无佐辅之勲虽备歴于艰难乃当然之职分使其赏先于禁近殆恐体解于勲臣愿返恩言涣还成命恭惟皇帝陛下舜聪旁逹尧哲周知申命隆儒上进宸严之直爰征哲士聿升侍从之班肆令驽钝之姿有玷圣明之治既使摛文于禁苑复令厕列于天官深骇误恩且惭非称伏望无嫌反汗俯赐转圜上性命道徳之言愿殚初志掌功过善恶之法乞赐俞音 

　　泽州刺史上庆云图表 

　　伏以圣徳动天丕应轮囷之象臣心捧日寜忘舒巻之懐用新圗绘之华上渎冕旒之邃（中谢）窃以福有象类诚能感通惟圣人臻极治之符则上帝协至和之应轩皇受命式彰纪号之休祯汉武循行聿起封中之异彩乃如今日允介昌期既非雾以非烟亦在天而在野光华遍覩神造难名爰謩写于形容輙晋陈于清燕恭惟皇帝陛下躬膺百顺运协重熈嗣位配干广大妙参于神化沛恩作解流通普慰于民生爰臻纷郁之祥益见悠扬之妙兹惟有象岂曰无心臣某叨领郡符恭逢天瑞九重仰戴每勤舜泽之施千里承宣敢弛商霖之念 

　　宪宗元和四年李綘谢除翰林学士表 

　　伏以南面尊居诞启兴文之运北门宠置遽叨儤直之荣逊避莫从惊惶无措（中谢）窃以禁林密署实为多士希逢盖于侍从语言之余责以论思献纳之效才如蹇浅莫逃阁笔之讥思匪淹该虚辱调羮之宠当得瓌杰来承燕闲伏念某灯火穷研草茅贱处讨论润色既非郑国之才号令文章莫究汉家之制幸身逢于盛际遂名玷于词科初登秘省之严旋领宪台之寄瞻玉堂于天上如隔尘凡覩华盖于日邉忽蒙光耀任寄丝纶之重宠观草藁之能幸侍清光曷酬恩命恭惟皇帝陛下道包天地功光祖宗四夷伸向化之诚列镇有归朝之请月将日就彰圣学之缉熈春育海涵赫皇王之维辟念人才当随其小大于问学无间其精粗遂俾颛愚叨居清要臣某敢不勉肩职业思尽忠规以济时道行为心不违其素变絺章绘句之习窃媿非才 

　　元和二年司徒杜佑乞致仕表 

　　伏以竭其力致其身亲受君恩之大进以礼退以义愿全臣节之恭俯沥愚衷仰干宸聴（中谢）窃念某早縁门荫遂忝仕流始应郡县之除旋奉省台之寄三居剧郡甚乖经理之方屡镇雄藩尤缪靖绥之畧思赞襄而上报终玩愒以中惭敢望眷求复加超擢摄居冢宰既使正位于百官贵极司徒尚令敷教于羣士老冉冉其已至心揺揺其若何每虞簮笔于甘泉有妨贤路所愿挂冠于神武逺为逸民輙敢上渎于威严庶可少休于闲散恭惟皇帝陛下明昭圣武勤俭天姿尊礼大臣有汉髙之度保全勲旧有光武之仁顾惟老臣尚縻天禄倘遂山林之想敢忘天地之恩伏望圣度包荒大明委照舍庙廊而处散地俾安投老之心在江湖不忘其君敢弛平生之志 

　　元和四年魏稠谢赎故第表 

　　伏以先基弗绍岂胜传舍之惭圣泽旁流终获有家之庆深荷生成之赐大蒙覆载之恩（中谢）臣某草莽微踪绳枢贱迹简编为乐莫寻扬氏之一区饘弼居贫何有相如之四壁有负箕裘之责遂隳堂构之承上雨旁风曷焉止息厯年易岁将就沉沦敢图上圣之洪恩申念忠臣之遗裔下内廷之诏责令所司出外藏之金俾全其旧问菊松而无恙阅户牖以依然负此恩私曷胜荷戴恭惟皇帝陛下禹汤勤俭尧舜寛仁虽九重黄屋之居不遑寜处使四海苍生之业咸有依归肆令白屋之余民亦复青毡之旧物臣某敢不上告祖祢下及子孙时语时言俾输忠于世世爰居爰处使知本于尊尊 

　　元和二年李吉甫上元和国计簿表 

　　伏以圣人德洽民生深念版图之重臣子恪恭厥职（原阙） 

　　玄宗开元某年姚崇帅百官贺太阳当亏不亏表 

　　伏以天象示人厯数兆成于变异圣心享帝曜灵无损于光辉明着观瞻欢腾率溥伏以天之髙也史厯可致于千年日有食之经传谓失于再闰允念四时之代谢实由七政之推移于铄阳明有符君位六合俱照式昭管子之言十月之交恐起周诗之刺方清台谨盈朒之则而当宁严修省之心曰新又新鉴汤铭之在器当食不食皎羲驭以行空离两继明干元同运恭惟皇帝陛下璇玑齐政玉烛扬光谓东门之朝王者当严于旧典而西谷之饯臣子盍务于攸司上下交修君臣相戒遂使赫赫煌煌之象允符巍巍荡荡之功辇路清夷云衢肃穆臣某等慨当驹隙幸际龙飞虽迫暮于桑榆每倾心于葵藿羣阴尽退竦瞻一轮五色之华万国同明将致合璧连珠之应 

　　贺野蚕成茧表 

　　伏以帝功成化乐羣动之含生野茧呈祥昭二仪之美贶封章辇奏率土腾欢（中贺）窃以妇功之勤蚕事为重姬周勤俭后妃躬就于三盆刘汉兴隆嫔御亦亲于六馆未有化由天造成匪为人纷以滋繁不假柔桑之育自然动息奚烦燠室之居斓雪茧之纷纷灿素丝之濯濯如瓮如盎厥篚厥包为公子之衣裳章身有耀荐圣人之黼黻景命维新共知和气之致祥孰谓太平之无象恭惟皇帝陛下缉熈圣学润色先猷省禹贡纎缟之文令四方无来献同汉帝缔纻之好于万年其永观逺穷日月之照临允叶天人之精祲亨嘉所会福庆大来肆令蜎蜎蠢蠢之微用为赫赫明明之应亘古所鲜惟圣为然臣某等幸服迩僚亲逢休美载书史册昭治衮于昌辰爰咏豳风比足衣于乐岁 

　　武宗会昌中李徳裕上丹扆六箴表 

　　伏以圣度如天诞辟忠嘉之路臣心就日庸修箴敬之辞俯沥微忱仰干睿览（中谢）窃以周公无逸陈王业之艰难尚父丹书谨君心之敬怠粤惟古圣克监昌言故国家有道之长为万世不刋之法臣何为者心切慕之用昭丹表之陈寅上金屏之御宵衣警怠正服禁奢罢献则珍好无所容纳诲则嘉言罔攸伏辨邪杜佥壬之惑防微絶游幸之虞朝夕于斯出入庶资于观省春秋匪懈政治有介于昭明敢因翰墨之勤上渎冕旒之邃恭惟皇帝陛下命膺传序运履重熈诵武公抑戒之诗谨成汤盘铭之戒念兹皇祖谟谋绵万代之基迪惟前人嗣续厚亿年之裕凡其圣哲实禀生知亦何待于微言始克明于俊徳徒以拳拳之志庸申恋恋之忠进冐威严退怀兢灼臣某心倾葵藿识媿刍荛接乎目警乎心愿纪日新之盛致其身竭其力敢忘辰告之诚 

　　文宗开成三年百官贺驺虞表 

　　伏以昊穹眷命丕昭圣作之符瑞兽应期实表君临之徳事传圗箓庆浃寰区（中贺）窃以龙马负圗妙庖羲之画卦麒麟在囿彰黄帝之垂衣盖当有道之时必有非常之应乃如今日信合昌辰貎首虎身允矣羽仪之盛墨文白质粲焉文采之新外猛以威内仁而信出逢兴运品族曷比其形模徳着好生刍食匪同于优畜用着君心之厚以昭王道之成恭惟皇帝陛下祗遹先猷茂膺神策流行化育导迎天地之和造化生成大集山川之祉遂令灵物产彼藩邦掩千载之前闻明诸福之毕至宜荐郊庙以纪简书臣某等幸服迩僚亲逢休应愿同周国叶二南以咏歌将见虞廷闻九韶而率舞 

　　儗江淛省奏奉化州麦瓜并瑞表 

　　伏以治格天休祥开地寳生虽异种咸归造化之功出若相符并荐国家之祉俯陈圗谍仰进宸旒（中贺）窃以生物至多非常者异两岐秀麦咏歌曽见于张堪并蒂生瓜事实聿彰于王浚眷此长汀之壤实当巨海之冲自西自东乃疆乃理方夏畎黄云之候及秋风白露之期萃二美以踵来掩前闻而特着民生有乐庸陈幪幪之歌国本无疆载着绵绵之咏允念甸人之献誓殚野老之辞恭惟皇帝陛下大徳难名至仁广被调四时之玉烛齐七政之璇玑克配彼天帝命已成于率育献诸皇祖庙祧遂格于精禋敷锡庶民本支百世兴怀古往南宫怜冯异之情寤寐贤人东陵起卲平之隠精诚夙契福履其绥肆令下邑偏州有此嘉祥美瑞臣某恪居藩服恭望阙廷永惟至气之和足应太平之象执豆笾而左右莫陪荐鲔之诚罗馔实以后先欲表巾絺之敬 

　　天寿节贺表 

　　伏以飞龙在天诞启干元之运流虹遶渚丕昭震夙之符宇宙均欢神人共庆（中贺）恭惟皇帝陛下聪明文武浚哲寛仁持盈守成四海仰舜裳之治考圗数贡万方修禹甸之诚圣寿无疆邦基有永臣某亲逢华旦阻守偏州北阙推恩普仰皇明之盛南山献祝敢忘臣职之恭 

　　皇后笺 

　　伏以圣人履极于昭泰运之开文母思齐式厚坤元之助俯申寿祝仰对昌期（中贺）恭惟皇后殿下和顺柔徽康寜贵富中宫正位益新■〈礻俞〉翟之华万国承恩丕相衮龙之治与天齐寿如月之恒臣某职守偏州心驰上国效华封之祝颂愿竭忠诚想长乐之威仪尤深抃舞 

　　皇太子笺 

　　伏以天开上圣诞昭曼寿之期位正元储丕覩重光之运三宫喜庆四海颂声恭惟皇太子殿下仁惠慈和温恭谨恪问学得三善之要本支绵百世之传奉命总戎光辅清平之治承颜问寝钦成孝养之娱谋叶燕贻宠绥鸿祉臣某职縻下邑心属清朝想内殿之缛仪实深鼓舞占前星之瑞采尤切欢娱 

　　儗佛郎国进天马表 

　　伏以龙在天而启运诞开亨泰之基马行地以应圗丕阐承干之用仰承教育俯效驱驰（中谢）窃惟王者受命以中兴必有神物负祥而特出故神龟呈洛大禹因之以叙畴鸣鳯在岐文王因之而演易矧骐骥为有徳之比而騋牝配秉心之诚背负竒文逺浥荣河之润眼腾异彩上储房宿之精可万里以横行实千金之骏骨宜备十二闲之选以陪九五位之临邈迩遐方效兹上国允铄邦家之瑞于昭图牒之光恭惟皇帝陛下道合生成功侔覆载长辔以驭率皆四海之良所寳惟贤何但万人之杰肆致权竒之产实惟僻逺之区骋步武于云衢冀须一顾应銮和于辇路宜在斯时礼重来王贡通重译臣某效牵羣牧敬表微忱备立仗于九廷愿同率舞荐乐歌于七庙式覩声容 

　　荥阳外史集巻六十一 

　　●钦定四库全书 

　　荥阳外史集巻六十二 

　　（明）郑真 撰 

　　○表 

　　晋王之国谢表 

　　钦蒙圣恩于洪武十一年某月某日就鳯阳府起程某月某日至国者伏以君父尊亲恩深子育价藩是辅拜命惟荣方当建国之初敢后明廷之礼臣闻圣皇启运必封建子弟亲属盖欲同心协力以屏扞帝室也维兹太原地方数千余里控制西北蕃部表里山河古今胜要自非抚驭得人何以辑宁夷夏伏念臣某生长宫闱习知富贵幸以义方之教粗知事理之宜乃今宠膺金册位列亲王备车辂之盛仪树一方之臣屛修程善达幸遂平安父老祗迎具宣徳意皆圣神之所致岂稚弱之能为（中谢）钦惟父皇陛下徳盛君临诒谋燕翼谓周封同姓所以强本支汉列诸侯亦以厚宗族遂令弱息出镇大藩臣某敢不敬遵成训期永基圗练军政以抚边隅严教令以靖民俗上以答天地之造下以伸臣子之心谨奉表称谢以闻 
　　臣某不才忝中都临淮县教职洪武十一年二月初六日奉晋王殿下令旨召入讲说春秋大义王从容问曰表文体制若何臣谨对曰表系人臣告君之辞词贵谨恭意贵畅达不在雕巧自汉歴唐及宋体各不同今朝令去骈俪旧习最为得之王曰亲王之国表若何臣谨对曰臣于宋南渡时尝见史丞相浩撰建王谢恩表汪内翰藻撰嘉王谢赐及第表至于亲王之国表臣未之见也王曰尔试撰一通臣谨对曰臣疎贱之才于大手笔撰述岂敢轻儗且王府长史纪善以下皆以文章鸣臣不敢逾越因进讲春秋左传日既中罢讲王复申命之臣谨对如初王曰尔为之臣退具藁初八日启呈王命臣读一过王为称善且曰表信难为臣谨对曰于今日体制尤难臣所撰言词浅陋惟殿下裁择王曰然因进讲春秋胡氏传既罢谓臣曰尔可于国学谕旨令助教刘子显孙大雅各布撰一通以来臣既敬领旨意因録表藁并识问答语以侈荣遇云二月初九日臣真谨识 
　　三月初一日晋王府纪善括苍季璲纯夫以书报曰前日所撰之文上见甚说特赐见用彤廷且请再撰笺文真复书再三辞之并録以纪一时文之用不用不论也 

　　代留守司佥指挥事张胜升除留守指挥使谢表（洪武十一年戊午） 

　　钦惟圣恩授臣留守指挥司指挥使已于某月某日上任者伏以留守之司军民重任使名显授拜奉恩荣于荷戴以维深思报称其曷已伏念臣某生自畎畆初无艺能上遇圣明列在行伍喜际飞龙之会殊无汗马之劳衣被服乗岁承赐与武阶显爵日致超除今自留守佥司升华使节建牙视篆长于同僚顾謭材之匪堪欲控辞而莫敢（中谢）钦惟皇帝陛下文徳武功奉天承运混华夷之一统受玉帛以觐朝乃睠中都视汉丰沛宸居之美观扈卫之攸同遂致臣微就膺宠擢臣某敢不仰遵成命俯致微躯修武备以卫邦畿永祝万代太平之业用以伸臣子之心焉 

　　濠梁卫指挥使周俊李某谢赐田表 

　　伏以良田广畆衣食所资上圣垂恩均承宠赐鞠躬拜命喜惧交至伏念某等本出贱微初无技业伏遇陛下龙兴荷戈执戟备列行伍今者荣膺使职服劳环卫衣冠佩绶荣耀郷里兹又显奉玉音赐中都府所属定逺田土各四十顷余常俸重禄之外复使耕稼取足顾惟臣微何以得此钦惟皇帝陛下戡难定乱宥过録功怜臣等布衣旧人粗効绵力故锡膏腴之壤俾享有秋温饱遍于阖门祀祭及于先代臣之此心无以为报臣某等誓当坚所职业兼尽农功歌豳风载良耜日与斯民同乐太平以尽余龄则区区之至愿也 

　　鳯阳卫指挥使司权佥事杜福实授谢恩表（洪武十二年五月内准牒文修撰后同） 

　　伏蒙恩授臣福鳯阳卫指挥使司佥事者伏以鳯阳重镇扈卫京几进摄佥司宠承真擢念庸材之弗称于荷戴以惟深（中谢）钦惟皇帝陛下圣神天运刚健日新广延辅弼之英普致升平之治万年其永庶绩用成遂令行伍之微忝贰建牙之重华阶全禄祗奉殊荣下及所司恩命同日臣某敢不益勤职业务致忠忱愿成藩翰之功以报生成之徳 

　　怀逺卫亲军指挥使司权佥事赵彬蒋和谢彬实授谢恩表 

　　伏以圣恩实授臣彬臣和臣彬怀逺卫亲军指挥使司佥事者伏以使佥进摄已荷殊荣诏旨真除拜恩廷陛伏念臣彬等行伍贱微非有将畧云龙际会尝奉命以驱驰而献凯上功莫知报効今自千夫之长权贰怀逺使司未及满岁赐之实授兼以全禄宠及三臣之厚允为仕选之华自揆匪材岂胜荷戴（中谢）钦惟皇帝陛下盛徳如天功成混一制作传于万代文教洽于四方犹致材贤用为佐辅遂令謭薄亦忝升华臣某等敢不夙夜同心力思报称视军民为一体奉法令之公平京畿靖谧海宇永寜则区区之至愿也 

　　长淮卫亲军指挥使司权佥事钱聚王立实授谢恩表 

　　伏蒙圣恩实授臣贵长淮卫指挥佥事者伏以建牙列镇宜得殊材佥摄何能乃承具擢既厚赐之全禄复宠锡以华阶喜幸惟深抚躬弗称（中谢）钦惟皇帝陛下文武圣神上受天命大启升平之运遂成永久之基任贤授能小大并用遂令行伍之微参佐使名之重下及所属共荷明恩臣某等敢不恭致忠忱恊同心力愿保长淮之盛观永为畿甸之藩维 

　　鳯阳左卫指挥权佥事李广辅曹某实授谢表 

　　伏蒙圣恩实授臣广辅臣某鳯阳左卫佥事者伏以任列使佥幸承进摄圣心宠眷遂拜真除伏念臣某等生自陇亩忝入行间而长于千夫隶于列卫自惟驽钝下材敢望官聨之重兹者权贰使司已为弗称未云满岁而实授全禄下及将佐所属同拜恩命念謭薄其匪堪思报称其曷已（中谢）钦惟皇帝陛下圣资英武天性聪明合玉帛以会朝成车书之一綂太平政治广任材贤何期草芥之微亦在升华之选臣某等敢不务致忠诚服勤所职愿护京畿之固上答天地之恩 

　　鳯阳右卫指挥使司权佥事髙贵崔雄实授谢恩表 

　　伏蒙圣恩授臣贵臣雄鳯阳右军指挥使司佥事者伏以圣明在上任重军民摄职使佥遂承实授宠以武阶之重兼之俸赐之全仰徳惟深抚躬不称（中谢）钦惟皇帝陛下文武圣神受天眷命广弼亮谋谟之助成久安长治之基遂致庸愚亦蒙宠擢臣某等敢不恭承明命务致忠忱用摅心膂之勤永保藩维之固 

　　鳯阳中卫指挥使司权佥事董暹许富谢实授表 

　　伏蒙圣恩实授臣暹臣富鳯阳中卫指挥使司佥事者伏以使佥弁摄曽未逾时武爵通阶复蒙实授祗奉丝纶之命仰承天地之恩伏念臣某等生逢圣运辱在行间固尝奉命以周旋自谓非功而授禄惟列卫军民之重当得智勇果毅之材岂此庸愚俱膺升擢俾贰使名之选兼之俸赐之全荷戴惟深莫能报称（中谢）钦惟皇帝陛下上圣生知武功文治重股肱心膂之任成万代宏久之基遂使臣微亦承恩命臣某等敢不勉忠所职益务同心永言扈卫之勤以报宠荣之盛 

　　留守指挥使司权佥事李征髙成谢实授表 

　　伏蒙圣恩实授臣征臣成留守指挥使司佥事者伏以京畿守卫任重留司仰廷陛之洪恩由权佥而实授抚躬不称顿首知荣窃念臣某等生自■〈亩犬〉畆列在行伍委身致力尝効驱驰长于千夫授以勇爵自揆非材已为踰分兹又进摄留钥参佐军政未云满岁遂使为真既忝官聫之盛复承俸赐之全下至所属将佐拜恩同日其为宠幸拜舞惟均（中谢）钦惟皇帝陛下文武圣神万方一统与天地同其大并日月以为明任贤使能録功取善内外大小之臣各务所职遂令草芥之微亦贰使名之重臣某敢不勉思报効益励忠勤协僚佐以同心率军民而安业邦家永寜惟深祝颂 

　　徐州卫权千户姓某谢实授表 

　　伏蒙圣恩实授臣某等徐州卫某所千户者伏以盛徳如天升平致治武阶实授深荷宠荣（中谢）钦惟皇帝陛下浚哲文明混一海宇登庸辅弼眷念功勲遂令行伍之微亦忝锡赉之重爰及五所受命同时俾摄为真授以全禄允惟天地之大普同覆育之恩臣某等敢不务致忠勤共懐补报仰丹墀而称谢伸臣子之至情 

　　广信千户所谢赏赐表笺二道 

　　上位表 

　　上言圣明在上式广仁慈彩绮华缣普同恩赐抚躬弗称拜手知荣（中谢）钦惟皇帝陛下文武生知应时抚运粲黼黻以成文垂衣裳而致治是以眷念功勲赏同中外笥颁之盛春育而海涵矣臣某荷承宠命祗受奚胜用成制度之宜期致忠忱之报 

　　东宫笺 

　　上言内府文缣式华宠赐仰瞻青禁拜命惟荣（中谢）敬惟皇太子殿下讲学崇儒记功録善辅尧舜衣裳之治宏博施济众之仁雨露恩覃同于中外实为盛矣臣某等守御山城莫趋廷谢恒思补报以颂重晖 

　　广信千户所贺蒙古部众来降表笺二道 

　　上位表 

　　上言命将行师式严天讨逺人效顺用奏成功肃清朔漠之区盛展内朝之贺（中谢）钦惟皇帝陛下圣神启运一视同仁普令声教之同大正车书之统惟兹外域每示柔懐遂使旃裘之民悉为冠带之俗恩均乐育徳遂生成而歌颂承平惟其时矣臣某职司守御幸际休明愿陈王会之图恭上万年之寿 

　　东宫笺 

　　上言圣训尊严王师利用日月普同于临照逺人恱慕以归诚瞻仰东宫四方来贺（中贺）敬惟皇太子殿下徳崇主器位应前星辅成一统之功大启千龄之运遂令漠北抃舞趋朝■〈日卷〉将帅之効勤闻凯歌之屡奏王庭万里雨露春融海■〈宀禹〉其永宁矣臣某等承恩守御莫效忠忱愿从亿兆之心敬上清平之颂 

　　广信府千戸所谢増俸表笺二道 

　　上位表 

　　上言命官以贤式资文武品秩由大小而定俸禄以整数而増拜命自天抚躬何称（中贺）钦惟皇帝陛下至圣至神应期抚运徳并天地之大春涵雨露之濡念及臣工益其禄养斗斛之量不用其余温饱及乎阖门仁厚同乎海■〈宀禹〉臣某忝司守御允頼生成深荷仰承俯育之恩当效竭力委身之报 

　　东宫笺 

　　上言朝廷飬贤徳如天覆文武内外之职俸禄以类而増瞻仰青宫惟深抃舞（中谢）钦惟皇太子殿下温恭敏哲寛厚慈仁侍膳问安辅成政治遂致公储之富每臻乐岁之丰■〈日卷〉念臣工岁支月给斗斛俱登整数升合不论其余俯拜鸿恩何能为报臣某等幸及同僚均涵盛赐饱食不忘于字育委身当致其忠勤 

　　荥阳外史集巻六十二 

　　●钦定四库全书 

　　荥阳外史集巻六十三 

　　（明）郑真 撰 

　　○表 

　　怀逺卫亲军指挥使司贺正旦表笺三道（洪武六年闰十一月三日承本县牒丈） 

　　皇帝表 

　　上言三阳之月天地开泰上圣在御万方来贺（中贺）钦惟皇帝陛下盛徳难名仁恩广被普天率土罔不臣服肇协寅正之序永臻万寿之期伏念臣某等奋自行伍职居列卫嘉与三军同深祝颂欣抃之私倍万伦品 

　　中宫笺 

　　上言月谨寅正天地合徳礼正东朝万邦展贺（中贺）敬惟皇后殿下中宫正位圣哲同尊肃雝之徳助成内治履端谨始海■〈宀禹〉咸春臣某等忝荷深恩职列环卫报効之心未及万一惟与僚属上祝亿万齐年为宗社之福 

　　东宫笺 

　　上言行夏之时万代常法东宫展礼福履攸宜（中贺）敬惟皇太子殿下温文肃恭仁慈敏哲谨三朝之问礼参九重之政治宗社基本海宇属心而臣某等忝荷深恩职司环列不能效重晖之颂惟与军士同増鼓舞 

　　留守指挥司正旦表笺三道（洪武六年闰十一月三日本县牒文） 

　　上位表 

　　上言献岁发春王正谨始圣人南面朝贡会同凡在宇内莫不称颂（中贺）钦惟皇帝陛下道本生知性由天纵沛江海之量合天地之徳自北自南无思不服而臣某等遭逢盛代与司留钥不能报効万一惟与僚属仰祝明圣万寿与天地海岳相为永久 

　　中宫笺 

　　上言月谨王正天开一统博厚配地万寿齐年（中贺）敬惟皇后殿下表正柔仪辅成内治玉册金相増辉椒殿翚衣■〈礻俞〉翟介祉萝圗际此履端之月用展宫闱之礼某等忝荷盛恩职掌留钥谬承靖绥之畧实深祝颂之诚瞻恋廷阶喜倍常品 

　　东宫笺 

　　上言泰来集吉震长是宜瑶厯増华青宫展贺（中贺）敬惟皇太子殿下贤居储嫡望崇主器温文恭敬本自天成礼乐诗书日敏于学际此三阳之月永増福履之新而臣某等自愧非才忝司留钥瞻仰前星讴歌祝颂为宗社生民之福 

　　濠梁洪塘湖屯田千户所正旦表笺三道（洪武六年闰月廿四日） 

　　上位表 

　　上言春王正月麟经谨始三朝嘉会万福来同凡在宇内莫不称贺（中贺）钦惟皇帝陛下尧仁天纵汤徳日新敷治象于多方播仁声于庶类宇宙两间嘉应备至所谓先天而天弗违者矣臣某等忝戍屯田不能布宣徳意惟与耕稼之民载歌豳风以祝亿万年之寿 

　　中宫笺 

　　上言月在三阳道随泰长宫闱展礼福履攸宜（中贺）敬惟皇后殿下性禀俭慈躬行柔顺体家人之正位成关雎之美化肇临盛旦修列多仪臣某等忝戍屯田惭无寸效惟与畆畆之民及时耕稼上祝亿万齐年之寿 

　　东宫笺 

　　上言月谨天正履端维始东宫展礼万邦来贺（中贺）敬惟皇太子殿下贤居嫡长望崇主鬯鹤驾抚军畅威声于逺迩龙栖问寝谨孝敬于朝夕肇临吉旦倍膺多福而臣某忝戍屯田不及躬诸廷阶惟与耕农瞻仰前星为储闱之喜 

　　濠梁左卫指挥使司正旦表笺三道（洪武六年十二月临淮县牒文） 

　　上位表 

　　伏以月正上日鳯厯颂春四海一家会同展贺（中贺）钦惟皇帝陛下治定功成礼兴乐作宇宙之内咸囿泰和是以上受天命基盛业于万年也臣某等忝戍中都备员左卫茂际明时敬效嵩呼之三祝 

　　中宫笺 

　　上言三阳交泰厚徳承干礼正宫闱万方来贺（中贺）敬惟皇后殿下恭俭慈仁齐庄柔淑施政教于闺门肃母仪于天下肇临正旦品物皆春臣某等忝居左卫茂际熈辰敢竭微诚祝亿万年之寿 

　　东宫笺 

　　止言天开泰运夏正建寅礼正东宫履端展贺（中贺）敬惟皇太子殿下温文肃恭仁慈勤俭谨三朝之盛礼系四海之欢心届此熈辰永膺多福臣某叨职左卫无补涓埃惟与僚属同深祝颂 

　　鳯阳左卫亲军指挥使司正旦表笺三道（洪武七年六年冬十一月承临淮县牒文预撰） 

　　上位表 

　　上言王正书春肇新治象圣神左御臣庶同欢（中贺）钦惟皇帝陛下启运法天生知盛徳文教武功髙冠前古际此三阳之月茂膺吉履之绥宇宙泰开诸福毕至臣等备贠左卫莫缀班聫寿考万年维深祝颂 

　　中宫笺 

　　上言天开泰运厯象维新椒殿正仪万年齐寿（中贺）敬惟皇后殿下性全徽懿徳茂俭慈中壸母仪助成内化际此三阳永膺福履臣某等备员左卫莫补事功瞻仰宫闱实深祝颂 

　　东宫笺 

　　上言春正王月敬授人时位正储宫万邦同贺（中贺）敬惟皇太子殿下温文肃恭礼成主鬯问安侍膳敬谨惟时好道崇儒日新讲学亿兆众庶歌颂攸归旦告三朝茂膺福履臣某等忝居左卫莫任抚绥瞻仰前星千秋祝颂 

　　留守指挥使司正旦表笺三道 

　　上位表 

　　上言春秋书春王正月孔圣论行夏之时皆所以正一统之义也（中贺）钦惟皇帝陛下受天明命抚御华夏敷治象于内廷播仁声于广■〈宀禹〉际此三阳茂膺福禄臣某等忝司留钥莫缀班聨万寿维祺实深祝颂 

　　中宫笺 

　　上言厯象维新九■〈宀禹〉一统内廷受贺嘉礼攸宜（中贺）敬惟皇后殿下淑徳徽慈中宫正位表万邦之淑仪助亿年之至治际兹盛旦福履其绥臣某忝司留钥莫补事功仰瞻广内上祝齐年之寿 

　　东宫笺 

　　上言宇宙春开璇玑示厯储宫受贺嘉礼攸宜（中贺）敬惟皇太子殿下温文肃恭礼成主鬯左右辅翼莫匪正人故能衍本支于万禩永福禄于千秋某备贠留钥茂对重晖瞻仰前星惟深祝颂 

　　洪塘湖屯田千户所正旦进贺表笺三道 

　　上位表 

　　上言献位发春肇新治象万方来贺臣子之至情（中贺）钦惟皇帝陛下文武圣神抚膺景运天之所覆莫不臣服盛徳鸿业与天地永久际兹盛旦福履咸绥臣某等忝职屯田莫补寸功仰廷陛于九重祝万年之眉寿 

　　中宫笺 

　　上言正月上日治象维新厚徳承干万邦来贺（中贺）敬惟皇后殿下正位宫闱母仪天下辅九重之盛治成亿载之弘基际此三朝茂膺福禄臣某等忝职屯田莫聫班缀升瞻椒殿寿祝齐年 

　　东宫笺 

　　上言四海■〈宀禹〉同万年景运青宫正位福履维宜（中贺）敬惟皇太子殿下徳盛温文位崇震器人心允叶歌颂攸宜际此三阳茂膺吉履某忝职屯田仰瞻鹤禁千秋祝颂用表寸忱 

　　怀逺卫亲军指挥使司正旦进贺表笺三道 

　　上位表 

　　上言圣人法天道以授人时所以正一綂之义也献岁敷春万方来贺（中贺）钦惟皇帝陛下天统生知圣神文武际天所覆罔不臣服制礼作乐髙冠前古际此三阳开泰茂膺福禄之宜臣某等备员列卫莫补事功惟与僚属上祝亿万年之寿 

　　中宫笺 

　　伏以春回椒掖厚徳承干礼谨三朝内廷受贺（中贺）敬惟皇后殿下正位宫闱助成内治万方四海咸仰母仪际此三阳万福具臻臣某等忝职中都莫陪班缀仰天阙之九重祝齐年之万寿 

　　东宫笺 

　　上言正月上日敬授人时礼正储宫万方赞颂（中贺）敬惟皇太子殿下恭敬温文以贤以长庶务参决深知治体燕翼延裕衍本支于万禩某忝职中都欣逢盛旦瞻仰前星上千秋之祝 

　　怀逺卫亲军指挥使司正旦进贺表笺三道（洪武九年正月　洪武八年冬准临淮县公文） 

　　上位表 

　　上言正月所加同乎逺迩龙墀受贺圣寿万年（中贺）钦惟皇帝陛下圣知武文君临海■〈宀禹〉法尧舜之盛治广阳徳以如春届此王正永膺福禄臣某忝荷殊恩职司列位瞻仰九重之邃共陈祝颂之诚 

　　中宫笺 

　　上言正月上日鳯厯授时椒殿受朝欢同海■〈宀禹〉（中贺）敬惟皇后殿下徳盛齐家助成内治懋着二南之教盛陈广内之仪臣某等忝司列卫何能报効惟与僚属祝万年之齐寿 

　　东宫笺 

　　上言夏正建寅四时合序春宫盛礼中外均欢（中贺）敬惟皇太子殿下天禀英姿以贤以长谋贻燕翼祚衍本支礼谨问朝徳新讲学际此会同盛旦肇开鹤籞之华某忝司列卫莫报忠勤敬歌汉颂之重晖永祝千秋之福禄 

　　留守指挥使司正旦表笺三道 

　　上位表 

　　上言治厯明时圣人所以敬天勤民也阳日维春万方来贺（中贺）钦惟皇帝陛下受天明命徳盛君临武功告成文教广被制礼作乐永为后代法唐虞三代何以加焉臣某等忝司留钥深荷鸿恩祝圣寿之万年与天地其永久 

　　中宫笺 

　　上言正月朔旦泰运天开椒殿受朝万年齐寿（中贺）钦惟皇后殿下正位中宫母仪天下关雎葛覃之诗见诸咏歌届此三阳永膺吉履臣某等留钥所司实承重寄敬瞻广内致臣子祝颂之诚焉 

　　东宫笺 

　　上言圣门论治行夏之时万国会同青宫献寿（中贺）钦惟皇太子殿下位崇主器盛徳日新视膳备尊亲之礼问学得治平之要三阳开泰吉履其绥某忝司留钥何补事功仰日月之重晖祝千秋之福禄 

　　鳯阳左卫正旦表笺三道 

　　上位表 

　　上言璇玑示厯寰宇皆春万邦皆贺臣子之礼也（中贺）钦惟皇帝陛下上圣生知华夏一统际天蟠地海涵春育届此三阳万福其臻矣臣某等忝居左卫莫効抚绥惟与军民同祝万年之寿 

　　中宫笺 

　　上言三阳之月道长泰亨椒殿受朝共陈祝颂（中贺）敬惟皇后殿下仁厚淑慈与天合徳葛覃美教及乎万方届此正旦福禄同臻臣某忝居左卫食禄靡功嘉与军民同祝齐年之寿 

　　东宫笺 

　　上言正月履端维新治政东宫受贺福履攸宜（中贺）敬惟皇太子殿下位尊主鬯以贤以长人心所系歌颂攸同际此春正星晖海润嘉贶备至海■〈宀禹〉臣子咸愿致其诚悃某备贠左卫何补寸功千秋之寿共伸美祝 

　　长淮卫指挥使司正旦表笺三道 

　　上位表 

　　上言尧典敬授人时孔子书春王正月所以示一统之义也海■〈宀禹〉咸春万邦来贺（中贺）钦惟皇帝陛下文武圣神治教广被制礼作乐为后代法唐虞之盛于今见之际此青阳万年眉寿臣某等忝司列卫仰荷殊荣抃舞之诚倍万伦品 

　　中宫笺 

　　上言天开月吉厯象维新盛会同之礼仪仰中宫而献颂（中贺）敬惟皇后殿下慈懿淑柔助成内治懋着葛覃之教用贻燕翼之谋际此春阳永膺福履臣某等忝司列卫重任曷胜祝万寿之齐年与邦家而同永 

　　东宫笺 

　　上言鳯厯授时春开万象青宫受贺主器同尊（中贺）敬惟皇太子殿下英禀天成贤居嫡长侍从辅翼实惟正人礼乐诗书日新讲学共际会同之旦永膺吉履之成某等忝荷殊荣职司列卫仰前星之美彩祝福寿之千秋 

　　洪塘湖屯田千户所正旦表笺三道上位表 

　　上言春王正月圣寿万年玉帛会同邦家之盛礼臣子之至诚也（中贺）钦惟皇帝陛下法天启运君临万方广鸿恩于海宇咏安乐于太平献岁发春倍膺福禄臣某等忝职屯田曷勤报効嘉与兵农同陈祝颂 

　　中宫笺 

　　上言天正授厯万象维新内殿受朝万年齐寿（中贺）敬惟皇后殿下徳盛淑慈中宫正位辅成治政与日月而同辉届此三阳懋膺百福臣某忝寄屯田兵农事重共伸祝颂实倍至诚 

　　东宫笺 

　　上言献岁发春青宫受贺邦家盛礼主器同尊（中贺）敬惟皇太子殿下恭敬温文日新讲学臣民颂美海内属心际此三阳倍膺吉履某屯田忝职事重兵农祝福禄于千秋与前星而齐寿 

　　长淮卫指挥使司正旦进贺表笺三道（洪武十年正月上进洪武九年冬十一月准临淮县牒文） 

　　上位表 

　　上言天开盛旦万象咸春请祝圣人万年福寿（中贺）钦惟皇帝陛下神圣文武应运龙兴正天下之常经立百王之大法衣冠礼乐海■〈宀禹〉同欢臣某等忝卫长淮莫思报効瞻仰九重之上实深抃舞之诚 

　　中宫笺 

　　上言青阳献岁天地皆春肇新内殿之华永集邦家之福（中贺）钦惟皇后殿下正位中宫母仪天下周南美教咏关雎之歌际兹泰长之辰永介齐年之寿臣某等忝司列卫莫报恩荣抃舞之诚倍万伦品中贺中贺 

　　东宫笺 

　　上言春开泰运厯象新颁礼正青宫舆情咸悦（中贺）敬惟皇太子殿下温恭端厚主器攸尊侍膳问安尊师重传祗承圣训问学维勤际兹献岁之初爰受自天之佑某等忝司列卫莫効忠诚祝福寿之千秋上重晖之美颂 

　　鳯阳左卫指挥使司正旦进贺表笺三道 

　　上位表 

　　上言玉衡示厯海宇皆春礼乐会朝万方一统之日也（中贺）钦惟皇帝陛下文治武功法天启运恩波遍乎逺迩谋猷协乎臣工唐虞三代之盛于今见之臣某等忝居列卫莫効忠勤祝万寿以维祺与军民而忭舞 

　　中宫笺 

　　上言天开泰运岁纪肇新仰瞻椒殿之华盛展会朝之礼（中贺）敬惟皇后殿下徽柔恭俭正位中宫内教允修禆宏圣治葛覃之诗见诸咏歌届青阳之令辰集邦家中之福禄臣某等忝司列卫莫效忠勤祝万寿之齐年致履端之善颂 

　　东宫笺 

　　上言王正肇建岁序维新礼盛东宫臣民欢忭（中贺）敬惟皇太子殿下天禀英姿位尊主鬯凡而修齐治平之要得诸问安侍膳之余履端令辰重晖善颂某忝司左卫莫缀班聫仰瞻鹤籞之华共祝千秋之寿 

　　留守司正旦进贺表笺三道 

　　上位表 

　　上言鳯厯新颁春为岁首华夏咸同于一统臣民共祝于万年（中贺）钦惟皇帝陛下浚哲温文应期抚运武功以成洪业文治以开太平宇宙涵生永成乐育际春阳之泽物协海内之欢心臣某忝司留守何补事功嘉与军民惟深赞颂 

　　中宫笺 

　　上言青阳献岁宇宙春和陈内殿之盛仪祝齐年之上寿（中贺）敬惟皇后殿下位合干纲母仪天下周南关雎之美教密赞谋猷际此春正倍膺福禄臣某等忝司留钥莫效忠勤幸同海宇之欢愿与天地同永 

　　东宫笺 

　　上言阳和布令物象皆春嘉礼重于东宫欢贺周乎寰海（中贺）敬惟皇太子殿下日新盛徳主器攸尊侍膳问安敬恭惟谨尊师重傅问学尤勤当鳯厯之授时介千秋之福禄某忝司留钥何补事功仰鹤籞于九重陈重晖之美颂 

　　洪塘千户所正旦进贺表笺三道 

　　上位表 

　　上言青阳应候物象咸春仰殿陛之九重祝圣人之上寿（中贺）钦惟皇帝陛下受天成命抚育万方伟礼乐之成功混车书之一统梯山航海莫不来宾属兹泰长之辰永集邦家之福臣某忝司屯所事重农功盛衣冠之会朝致华嵩之永祝 

　　中宫笺 

　　上言鳯厯肇颁春开万象中宫盛礼福履攸宜（中贺）敬惟皇后殿下位并至尊柔嘉维则示母仪于天下成美教于宫闱密赞皇猷禆辅圣治有永怡愉之燕肇新内殿之华臣某忝职屯田莫思报効上齐年之美颂尽臣子之至诚 

　　东宫笺 

　　上言天开黄道鳯厯授时盛衣冠之会朝仰东宫之献寿（中贺）敬惟皇太子殿下礼尊主鬯位正前星龙楼庶务之参闻深知政体人心允协大本尊崇式观福履之成永介千秋之寿某忝司屯所农事维勤协丰年之雅歌致重晖之美颂 

　　懐逺卫指挥使司正旦进贺表笺三道 

　　上位表 

　　上言宇宙春开人时敬授圣寿万年臣子祝颂之诚也（中贺）钦惟皇帝陛下武功文治混一车书协虞夏之谋猷合殷周之制作恩波逺洽咏歌太平际兹令旦之华茂时对阳之盛臣某等忝司列卫守御中都敢效华嵩之呼愿与天地共大 

　　中宫笺 

　　上言天有四时春为岁首盛衣冠之朝会祝多福之中宫（中贺）敬惟皇后殿下温柔肃恭母仪天下成周南之美教嗣太姒之徽音际此履端维深赞颂臣某等忝司列卫莫致忠勤敢陈向日之诚共祝齐天之寿 

　　东宫笺 

　　上言宇宙回春肇开寿域华夏混同于一统人臣共祝于千秋（中贺）敬惟皇太子殿下恭敬温文位尊主鬯允协燕谋之永肇新鹤籞之华问寝承颜尊儒讲学人心所属歌诵允谐际此令辰倍膺多福某等忝居列卫莫致忠勤效汉颂之重晖与军民而舞忭 

　　六安州守御千户所正旦表笺三道 

　　上位表 

　　上言月正上日泰象天开盛礼会朝臣子之至情钦（中贺）惟皇帝陛下上圣生知聪明睿哲武功文治辑宁海宇礼乐制度埀法万代二帝三王何以过之届此春阳倍膺福禄臣某等忝守州邑深荷鸿恩嘉与军民同祝万年之寿 

　　中宫表 

　　上言春王正月礼盛中宫万寿齐年欢同海■〈宀禹〉（中贺）敬惟皇后殿下温恭徽柔母仪天下肃雝美教闗雎葛覃何以及之际此青阳永安吉履臣某等忝司行伍莫报宠恩仰内殿之尊严与军民而祝颂 

　　东宫笺上 

　　言三阳开泰万方一统青宫受贺方今之盛典（中贺）敬惟皇太子殿下天禀英姿温恭敏哲徳尊主鬯位映前星四海讴歌人心仰戴际兹盛旦而福禄其臻矣某等忝司守御任寄军民献寿千秋喜踰常品 

　　皇陵卫正旦进贺表笺三道 

　　上位表 

　　上言天开黄道鳯厯颁春四海会同万年祝寿（中贺）钦惟皇帝陛下应干承运大阐皇猷礼制乐兴逺人宾服是以百榖用成四时顺序嘉祥咸至率普均欢际兹盛旦之华永集泰亨之告臣某等职卫皇陵莫聫班缀敢同葵藿之诚上致华封之祝 

　　中宫笺 

　　上言正月书春青阳布政万方玉帛内殿受朝（中贺）敬惟皇后殿下徽柔懿恭齐庄中正教本闗雎式同周姒示母仪于天下辅王道于宫闱际此令辰齐天介寿臣某荷承恩宠忝卫皇陵敢伸祝颂之忱用致履端之贺 

　　东宫笺 

　　上言青阳布令万物皆春肇开鹤籞之华上祝千龄之寿（中贺）敬惟皇太子殿下聪明天禀位正前星问道尊师契修齐治平之要人心允协大本攸尊适兹泰长之辰永集邦家之福某等忝荷洪恩何由补报瞻山陵之松栢与日月以常新嘉与军民重晖祝颂 

　　鳯阳卫指挥使司正旦进贺表笺三道 

　　上位表 

　　上言天开泰运鳯厯颁春民物阜安庶民咸贺（中贺）钦惟皇帝陛下武功既定文教广敷修法度正纪纲所以肇建宏规而衍亿万年之盛业也兹逢令旦茂介洪禧臣某等忝司列卫莫缀班聫瞻望九重恭祝万寿 

　　中宫表 

　　上言家人正始王业所基春满宫闱中外同贺（中贺）敬惟皇后殿下柔顺承天恭勤治内助成洪业母仪天下衍宗社万年之永久兹逢正旦福禄是臻臣某等祗奉慈恩忝司列卫惟瞻望九重祝齐天之寿 

　　东宫笺 

　　上言春颁鳯厯喜溢青宫宗社安寜臣民相悦（中贺）钦惟皇太子殿下天纵英姿帝命是式承颜实谨于敬恭亲傅益勤于问学是以徳业日新令闻日广而万方所曕仰也兹逢泰运福禄攸宜某等忝居列卫职守维勤莫勤趋贺之班仰祝千龄之寿 

　　荥阳外史集巻六十三 

　　●钦定四库全书 

　　荥阳外史集巻六十四 

　　（明）郑真 撰 

　　○表 

　　鳯阳卫正旦进贺表笺三道（洪武十一年正月上进洪武十年冬十一月内承临淮县牒文修撰） 

　　上位表 

　　上言春王正月车书一统仰会同之盛旦肇厯象之新颁海宇同欢廷墀受贺（中贺）钦惟皇帝陛下至圣至神奉天启运日月并同于临照草木咸遂于生成是以万方燕宁四时顺序嘉祥日至咏歌太平当献岁发春衣冠礼乐诚为盛矣臣某等忝卫鳯阳莫能补报上祝万年之寿永期福履之成 

　　中宫笺 

　　上言三阳泰运海宇清平仰瞻广内之华式展会同之礼（中贺）敬惟皇后殿下淑质天成柔嘉有则肃临中壸佐庶政以祗勤用能成万年太平之基协麟趾闗雎之咏青阳布令福禄咸臻臣某等忝卫鳯阳莫聫班缀上祝齐年之寿以尽臣子之诚 

　　东宫笺 

　　上言阳春发育治象惟新正朔会同青宫献寿（中贺）敬惟皇太子殿下浚哲在躬位尊主鬯崇儒问道讲学祗勤于问安侍膳之余得修齐治平之要金枝衍裕鹤禁増华当宇宙之春开效重晖之美颂某忝卫鳯阳日思报称共上千秋之祝普同四海之欢 

　　鳯阳左卫正旦进贺表笺三道 

　　上位表 

　　上言圣人法天而启运在乎治厯以明时当献岁发春之初合万方会同之盛颂声有作中外同欢（中贺）钦惟皇帝陛下至圣至神君临海■〈宀禹〉华黼黻以成文垂衣裳而致治梯山航海莫不贡琛允宜祚嗣之安求保基圗之固际兹泰长福禄攸宜臣等祗荷鸿恩职司左卫仰盛代百王之礼乐祝万年天子之春秋 

　　中宫笺 

　　上言春阳应律治象维新仰日月以同升奉椒宫而献颂（中贺）恭惟皇后殿下慈俭柔嘉六宫懿则衍金枝之奕叶盛玉册之秾华麟趾闗雎助成王道俾兆民之乐业成亿载之治平际此泰亨倍膺吉履臣某等祗奉慈恩职司左卫共上齐天之寿敬伸善颂之诚 

　　东宫笺 

　　上言正朔天开会朝上日盛东宫之礼乐同华夏之欢心（中贺）敬惟皇太子殿下天禀英姿日新讲学龙楼庶务深知治体虎闱三善允契师传立万年宗社之本系四海民庶之心际此春阳永膺福禄某忝司左卫何补事功祝重润与重晖祝千秋而作颂 

　　长淮卫正旦进贺表笺三道 

　　上位表 

　　上言文明之运肇纪春正万年系序之传百王礼乐之盛讴歌寿域臣子敬恭（中贺）钦惟皇帝陛下神圣武文受天景命号令之行海涵春育亿兆民庶咸曰大哉王言一哉王心太平乐业皥皥然唐虞三代之治矣臣某等忝卫长淮鸿恩莫报恭仰尧阶之邃用伸祝寿之诚 

　　中宫笺 

　　上言正月上日礼乐会朝备中壸之柔仪仰内廷而称颂敬惟皇后殿下并干称大助日为明用成一统之基式正六宫之位教行海宇闗睢咏歌际泰运之肇新宜倍膺于多福臣某等仰荷慈恩忝居列卫祝齐年之万寿与天地以同尊 

　　东宫笺 

　　上言尭厯授时青宫盛礼上千秋之祝颂仰鹤籞之清华四海讴歌万方玉帛（中贺）敬惟皇太子殿下温文恭谨浚哲诚明问道崇师日新圣学百代本支之永万年宗社之传届此令辰倍膺吉履某忝居列卫职守中都惟深就日之诚莫致重晖之颂 

　　懐逺卫正旦表笺三道 

　　上位表 

　　上言春秋之纪王正舜典之称上日示明一统之正永为万载之传礼盛廷墀万方来贺（中贺）钦惟皇帝陛下文徳武功混一海宇勲贤大臣之佐辅真儒硕士之讨论礼乐诗书允为盛治亿兆人庶安乐太平际此阳春福履其成矣臣忝居怀逺守御中都効臣子之忠勤祝天地而并寿 

　　中宫笺 

　　上言海■〈宀禹〉青阳维新治象万方礼乐中壸攸尊（中贺）钦惟皇后殿下比徳干纲相时至治易象着顺承之美周南成佐辅之功日月同明天地并位际新阳之献岁宜福禄之骈臻臣某等忝居列卫勉效忠勤仰惟泰运之升平敢效齐年之祝颂 

　　东宫笺 

　　上言月正上日道长泰亨盛礼乐于春宫祝千秋而献寿（中贺）敬惟皇太子殿下英姿纯美盛徳深冲问学兼三善之名嗣续系万年之运左右前后罔匪正人于问安侍膳之中得立政为治之要阳春协应福履攸宜某忝居列卫莫报鸿恩仰广殿之崇严占前星之明润千秋祝颂喜倍常情 

　　留守指挥使司正旦表笺三道 

　　上位表 

　　上言圣人在御鳯厯维新盛玉帛之会朝仰衣裳之至治四海之内歌颂所同（中贺）钦惟皇帝陛下神圣文武受命自天子养兆民匪问逺近是以百榖用成嘉祥协应诗书礼乐与三王五帝同其盛焉臣某等忝司留钥适际阳春岁有万而呼三效华嵩之颂祝 

　　中宫笺 

　　上言王正纪月敬授人时登万寿之齐年介中宫之福禄礼行内殿喜对慈颜（中贺）敬惟皇后殿下家人正位敷教六宫有顺天助日之功致家齐治平之效葛覃巻耳四海咏歌故当献岁之初恭上万方之贺臣某忝司留钥效职中都敢陈祝颂之诚用继思齐之雅 

　　东宫笺 

　　上言治厯明时春为岁首恭仰龙楼之邃式瞻鹤籞之华玉帛会同万方来贺敬惟皇太子殿下恭敬温文礼成主鬯于侍膳问安之余得问学崇儒之实英声懋着海宇归心故当泰运之开永介千秋之寿某忝司留钥心恋班行瞻仰前星喜踰常品 

　　洪塘千户所正旦表笺三道 

　　上位表 

　　上言正月令辰俾民观象混车书之一统盛玉帛以来同受贺大廷中外胥悦（中贺）钦惟皇帝陛下文徳武功肇新景运同日月之临照合天地之生成海■〈宀禹〉清平适逢今日际阳春之育物宜福履之骈臻臣某等忝膺武职尤习农功谨陇畆之三时呼华嵩之万岁忻颂之至实倍常情 

　　中宫笺 

　　上言四海一家教行中壸盛礼乐于上日同中外之欢心（中贺）敬惟皇后殿下専静懿恭柔嘉有则爰着关雎之咏允为内则之贤位正六宫功成一统际此青阳献岁茂辅礼乐盛平之治歌闗雎葛覃之诗介福维祺贻谋有永臣某等忝卫鳯阳每思补报共上齐天之寿普同亿兆之心 

　　东宫笺 

　　上言人时授厯泰运春开盛礼乐之仪容仰青宫而献寿（中贺）敬惟皇太子殿下徳温玉裕福盛金枝宫闱敬备于承颜宗祀礼成于主鬯属兹泰运歌咏清平某忝卫中都仰瞻鹤籞上千秋之美颂与海宇以同欢 

　　鳯阳左卫正旦表笺三道 

　　上位表 

　　伏以上圣君临车书一綂寅正授厯海宇春开集万国之会同奉玉帛而称贺（中贺）钦惟皇帝陛下文武圣神应天启运盛典辑百王之制宏基延万代之传文物声华于今为盛臣某等忝司左卫祗奉明恩岁有万而呼三敢效华嵩之祝 

　　中宫笺 

　　上言龙廷赐厯治象惟新礼盛中宫欢同率普（中贺）钦惟皇后殿下柔嘉维则助日为明辅圣人治教之成居天下母仪之盛燕谋贻永家邦以宁适岁旦之云初集太平之景福某等忝居左卫愿効忠勤用伸就日之诚同上齐天之祝 

　　东宫笺 

　　上言正月上日敬授人时天近龙楼春开鹤籞喜际会同之盛共瞻礼乐之华（中贺）敬惟皇太子殿下位应前星礼成主鬯问安视膳敬尤谨于承颜是以盛徳日新圣心娱恱大本尊崇而万方咸宁矣某仰荷洪恩职司左卫上重晖之美颂祝福寿于千秋 

　　鳯阳中卫亲军指挥使司表笺三道 

　　上位表 

　　上言厯颁大统万象咸春福寿维祺万年祝颂礼乐声名之盛天开玉笋之班（中贺）钦惟皇帝陛下盛徳神功聪明文武应期抚运上顺天心制作永百代之传政治致太平之盛适临华旦允集鸿禧某摄司中卫祗奉宠恩仰九奏之钓韶祝万年之圣寿 

　　中宫笺 

　　上言正朔会同礼成宫壸共乐太平之盛同伸祝颂之诚（中贺）敬惟皇后殿下恭敬柔嘉母仪天下着易象顺承之义协周诗勤俭之功俪日为明辅成圣治允致洪禧之集适临献岁之初臣某等祗荷宠恩摄司中卫祝齐年之上寿致向日之忠忱 

　　东宫笺 

　　上言春阳盛旦鹤籞天开仰重晖主鬯之尊合礼乐衣冠之会（中贺）钦惟皇太子殿下温文恭敬以长以贤于问安侍膳之勤得用人致治之要是以大本尊安民心乐育歌咏太平矣某摄司中卫祗奉明恩致千秋善颂之诚集邦家福禄之盛 

　　鳯阳右卫指挥使司表笺三道 

　　上位表 

　　上言尭典称敬授人时孔圣书春王正月所以明天道之正示人事之宜也玉帛会同万方来贺（中贺）钦惟皇帝陛下天地合徳日月同明典诰缉黼黻之纯礼乐着人文之盛延求儒雅辅成治功是以海宇安宁普跻仁寿届兹盛旦福禄其臻矣臣某系职中都忝司右卫用重军民之寄维兹建立之初圣寿万年诚深祝颂 

　　中宫笺 

　　上言寅正纪厯物象维新仰日月之同明觐内廷而献颂（中贺）钦惟皇后殿下聪明齐圣正位中宫辅唐虞之治功比任似之盛徳本支万代母道尊安适当献岁之初茂集邦家之福臣某忝司右卫莅事云初効就日之微忱祝齐天之上寿 

　　东宫笺 

　　上言青阳应律海宇春开仰鹤籞之承华觐龙楼而献寿（中贺）敬惟皇太子殿下毓徳温文承颜敬谨凡立政致治之要在宫廷唯诺之间致敬崇儒日新圣学茂衍本支之盛永臻福履之成某祗荷宠恩忝司右卫祝前星之齐寿效歌颂于重晖 

　　青州护卫指挥使司表笺三道 

　　上位表 

　　上言鳯厯授时万方正朔仰龙廷之礼乐祝万寿之维祺（中贺）钦惟皇帝陛下浚哲聪明受天成命武功致一统之盛文治永亿载之传山海梯航咸奉玉帛际此会同之旦倍膺福禄之臻臣某忝司护卫祗荷明恩永歌圣徳之尊愿巩亲藩之辅 

　　中宫笺 

　　上言钦若昊天寅为岁首盛万方之来贺介多福于中宫（中贺）敬惟皇后殿下恭敬俭勤助成内治衍本支于百代传歌颂于闗雎盛旦肇新永安吉履臣某等幸司护卫祗奉洪恩瞻慈颜于内廷祝齐天之万寿 

　　东宫笺 

　　上言天开盛旦万象皆春式瞻主鬯之尊敬上重晖之颂（中贺）敬惟皇太子殿下天性温柔遵承圣训谨侍膳安之礼盛尊儒讲学之功是以大本尊安宏基永久属当岁序之新倍集邦家之福某忝司护卫愿効忠勤仰鹤籞之承颜祝前星之齐寿 

　　燕山护卫指挥使司表笺三道 

　　上位表 

　　上言尭廷授厯岁序维新际车书之混同奉玉帛而来贺太平景运率普同欢（中贺）钦惟皇帝陛下上圣生知武功文治定天下之大本成百代之宏基海宇咸宁民人以乂届会同之盛旦宜福禄之骈臻臣忝护亲藩祗承宠命祝圣人之万寿与天地以长春 

　　中宫笺 

　　上言圣神临御海宇清平仰内殿之尊严祝齐天之上寿（中贺）敬惟皇后殿下柔顺俭勤中宫正位衍金枝之奕叶扬玉册之秾华内治以成关雎歌咏际兹盛旦福履其成矣臣某等幸荷洪恩职司护卫愿壮亲藩之辅共伸善颂之诚 

　　东宫笺 

　　上言鳯厯维新天开盛旦青宫受贺福禄来同（中贺）恭惟皇太子殿下天性温恭位尊主鬯侍膳谨承颜之礼尊儒亲问道之勤重润重晖咏歌盛徳适际会同之旦盛陈礼乐之仪臣某祗奉明恩忝司护卫祝千秋之福禄効臣子之至情 

　　留守指挥使司正旦表笺三道 

　　上位表 

　　上言春王正月行夏之时盛礼会同家邦同贺钦惟皇帝陛下恭承天命肇建宏基文治武功太平乐育际会朝之盛旦同率普之欢心民物春台咸跻仁寿臣某忝司留钥効职中都祝圣君之万寿与军民而忭舞 

　　中宫笺 

　　上言泰运清平内廷受贺仰天地之合徳同日月以为明万寿齐年情深祝颂（中贺）敬惟皇后殿下徳盛俭慈功参博厚中宫正位内教肃恭致家邦之永宁衍本支而益盛际兹吉旦福履其成臣某等祗荷恩荣职司留钥愿上闗雎之颂永同亿兆之诚 

　　东宫笺 

　　上言正月上日敬授人时礼盛东宫万方同贺（中贺）敬惟皇太子殿下徳茂重晖位尊主鬯鸡鸣问寝敬谨维时问道崇师功勤讲学际此春阳吉旦倍膺福禄之臻某职忝留司愿勤报効敬上千秋之颂永同率普之心 

　　懐逺卫指挥使司正旦表笺三道 

　　上位表 

　　上言天开正朔圣治维新集万方之会同盛龙墀之礼乐用勤祝颂敬致微忱（中贺）钦惟皇帝陛下运启文明日新盛徳致太平之政治定天下之大经百榖用成民人乐育茂集安宁之福属当岁序之新臣某等効职中都忝卫懐逺敢陈春秋一统之义永歌天子万年之诗 

　　中宫笺 

　　上言正月上日治象咸新盛衣冠之会同仰内廷而称寿（中贺）敬惟皇后殿下辅成内治表正母仪金枝茂奕叶之华玉册着礼文之盛适临正旦多福其臻臣某幸荷鸿恩忝卫怀逺敬上齐天之颂普观仁寿之同 

　　东宫笺 

　　上言天开盛旦海宇清平玉帛觐朝青宫献颂（中贺）敬惟皇太子殿下尊居嫡长望重宗承于起居侍奉之余得修齐治平之要日新讲学茂衍本支届兹正旦福履其成矣某忝卫懐逺何补事功仰鹤籞之重晖与前星而齐寿 

　　长淮卫指挥使司正旦表笺三道 

　　上位表 

　　上言春王正月泰象天开仰圣徳之君临盛衣冠而来贺（中贺）钦惟皇帝陛下上膺天命运启文明同九■〈宀禹〉之车书统百王之礼乐太平盛治四海咏歌是以天地报贶福祥之物莫不毕至际阳明之令序与生物以咸新臣某等忝卫长淮祗承恩宠恭上万年之寿少陈葵藿之诚 

　　中宫笺 

　　上言厯象授时寅为岁首玉帛衣冠之盛肇新内殿之仪（中贺）敬惟皇后殿下柔顺俭慈天生圣徳示母仪于天下肃内训于六宫闗雎葛覃传诸歌咏臣某等忝司列卫上奉洪恩盛礼乐于九重祝齐年之万寿 

　　东宫笺 

　　上言献岁春阳肇新治象青宫盛礼玉帛觐朝（中贺）敬惟皇太子殿下性禀生知温文恭敬日觐龙颜之喜天开鹤籞之华问学崇儒辅成政治茂衍本支之盛倍膺福禄之臻某荷承恩宠忝卫长淮少陈报効之诚同上千秋之祝 

　　洪塘千户所正旦表笺三道 

　　上位表 

　　上言天开泰象一綂车书盛玉帛之会同觐龙廷而献颂（中贺）钦惟皇帝陛下刚健中正应运龙兴成永久之宏基合百王之礼乐唐虞盛际安乐太平肇令序之阳明宜倍膺于福禄臣某荷承宠命忝职屯田及时愿督于农功圣寿共称于万岁 

　　中宫笺 

　　上言厯颁大统景运维新仰瞻椒殿之华敬上齐天之寿（中贺）敬惟皇后殿下柔嘉维则正位中宫示天下之母仪衍本支之奕叶太平盛治与日同明属当献岁之初永集邦家之福臣某忝职屯田兵农任重同上丰年之颂愿伸向日之诚 

　　东宫笺 

　　上言天开泰运厯象授时玉帛会同青宫受贺（中贺）敬惟皇太子殿下盛徳温恭位尊主鬯问安侍膳礼谨承颜是以大本尊安而邦家永宁矣某屯田忝职事重农功歌重润与重晖祝千秋之福禄 

　　荥阳外史集巻六十四 

　　●钦定四库全书 

　　荥阳外史集巻六十五 

　　（明）郑真 撰 

　　○表 

　　鳯阳卫正旦进贺表笺三道（洪武十三年正月上进洪武十二年十一月内准临淮县牒丈修撰后同） 

　　上位表 

　　上言春始岁时寅为人统仰廷陛之天开集万方而同贺（中贺）钦惟皇帝陛下受天眷命允武允文车书成一统之功礼乐致升平之治生物用成嘉祥骈集际阳春之盛旦洽民庶之欢心臣荷承宠命忝卫鳯阳祝颂愿效于华封福寿永同于天地 

　　中宫笺 

　　上言夏时授厯礼盛宫闱内教所尊会朝称颂（中贺）敬惟皇后殿下柔嘉维则俪日同明遂成黼黻之文永辅衣裳之治燕谋以永同乐太平肇当正旦之临式衍邦家之福臣某等忝职鳯阳莫勤报効上闗雎之美颂祝万寿以齐天 

　　东宫笺 

　　上言盛旦天开寅正赐厯仰前星之着象祝多福于东宫（中贺）敬惟皇太子殿下英姿天锡盛徳日新尊师重傅益懋多闻侍膳问安恭承圣训永协重晖之颂欣逢盛旦之华臣某忝卫鳯阳荷承宠禄恭上千秋之寿普同九■〈宀禹〉之欢 

　　鳯阳左卫正旦进贺表笺三道 

　　上位表 

　　上言观象治民成周盛典万年祝颂臣子至情适兹献岁之初喜际升平之运（中贺）钦惟皇帝陛下上圣生知聪明文武集车书之一统定天下之常经乐岁丰登兆民春育恭仰会同之旦倍膺多福之臻臣某等祗荷宠恩忝司左卫与军民而称寿同海宇之欢心 

　　中宫笺 

　　上言海宇盛平王正肇序集玉帛之会同觐中宫而称寿（中贺）敬惟皇后殿下位正柔仪助成内治玉册辑礼文之盛翚衣明象服之崇介此令辰永膺福履臣某等职司左卫莫缀班聫效歌颂于闗雎祝齐年之万寿 

　　东宫笺 

　　上言前星示象鹤籞天开际令序之阳明祝千秋之上寿（中贺）敬惟皇太子殿下性姿温厚讲学髙明位成主鬯之尊日谨问朝之礼燕谋垂裕永介洪禧某忝司左卫祗奉恩荣协重润之颂歌与军民而忭舞 

　　鳯阳右卫正旦进贺表笺三道 

　　上位表 

　　上言海宇之内正朔所同集玉帛于大廷觐圣颜而称寿（中贺）钦惟皇帝陛下文武生知上承景运资治盛丝纶之训问心明性禀之良礼乐大成贻谋万代际兹盛旦多福骈臻臣某等忝职中都实司右卫敬效华嵩之祝永同亿兆之欢 

　　中宫笺 

　　上言正月上日礼正内廷盛乐舞之钧韶觐慈颜而献颂（中贺）敬惟皇后殿下徳盛柔嘉躬行慈俭辅圣谟于廷陛着母教于宫闱歌咏关雎贻谋燕翼肇会朝之盛旦协海宇之欢心臣某忝司右卫莫効忠勤祝福寿之齐年与天地其永久 

　　东宫笺 

　　上言治平景运鹤籞春开集万方之会同盛明廷之礼乐（中贺）敬惟皇太子殿下天性温恭礼成主鬯近正人以正学歌重润以重晖际此令辰倍膺多福某忝司右卫任重军民瞻玉宇之前星祝千秋之上寿 

　　鳯阳中卫正旦进贺表笺三道 

　　上位表 

　　上言圣君致治上谨天时肇献岁之云初示王春之一统（中贺）钦惟皇帝陛下上圣生知受天景命武功以一海宇文治以开太平辅弼谋谟广延耆硕集百王之制作衍亿代之本支际此阳春永成吉履臣某等忝司中卫祗受鸿恩效嵩岳之三呼祝箕畴之五福 

　　中宫笺 

　　上言厯象授时肇颁大统内教着乎宫廷玉帛同乎海宇凡在临照莫不欢忻（中贺）敬惟皇后殿下位正柔仪与天同大式着修齐之效辅成混一之功福履其成燕谋以永臣某钦逢盛旦拱对慈颜祝万寿以齐天上南山之美颂 

　　东宫笺 

　　上言钦若昊天圣皇盛治万方玉帛鹤籞同尊肇迎献岁之祥式着重晖之颂（中贺）钦惟皇太子殿下天禀英姿以贤以长凡育下裕民之意得诸问安侍膳之时是以问学髙明日新盛徳天人允协物象咸春臣忝司中卫莫报洪恩祝福禄之千秋觐龙楼而忭舞 

　　留守中卫正旦进贺表笺三道 

　　上位表 

　　上言海宇升平共逢景运阳春盛旦玉帛会朝（中贺）钦惟皇帝陛下上圣生知君临盛徳政教同乎华夏恩泽浃乎民庶纶音所及咸曰大哉言一哉心逺近乐育如唐虞之时矣臣某等忝司中卫任重留司敬歌南山之诗上祝万年之寿 

　　中宫笺 

　　上言正朔恩颁钦逢岁旦盛中宫之礼乐歌福禄之攸宜（中贺）敬惟皇后殿下徽柔懿恭助成内治母训着于天下内教及乎宫廷乐育太平玉帛来贺臣某职司留卫祗荷恩荣祝福寿以齐年上闗雎之善颂 

　　东宫笺 

　　上言春开鹤籞治象维新盛玉帛之会同上千秋之美祝（中贺）敬惟皇太子殿下天禀英姿金冲玉润侍膳问安之敬崇儒讲学之勤是以大本尊安人心恱豫届兹盛旦福履其成矣某忝司留钥莫报忠勤愿澄少海之辉永比前星之寿 

　　留守左卫正旦表笺三道 

　　上位表 

　　上言厯颁大统物象皆春上天子万年之诗仰龙廷礼乐之盛（中贺）钦惟皇帝陛下应天启运文武生知谋谟粲黼黻之文训勅着丝纶之盛太平景运海宇欢心肇令序之维新衍邦家之福禄臣某忝司左卫列职中都属当署置之初莫报恩荣之厚华嵩祝颂恭効微诚 

　　中宫笺 

　　上言龙廷赐厯式谨人时礼盛宫廷玉帛同贺上齐天之福寿伸臣子之至情（中贺）钦惟皇后殿下恭敬徽柔母教天下着易象顺承之义协周诗福履之成辅佐圣猷太平盛治臣某祗承宠命任寄留司肇当视篆之时式际会朝之盛拱瞻内殿祝颂维深 

　　东宫笺 

　　上言海宇春开前星示象集玉帛会朝之盛协重晖重润之歌（中贺）敬惟皇太子殿下以贤以长位正东宫于问安侍膳之余富日就月将之学遵承圣训辅助皇猷是以邦家用安燕谋以永际兹献岁福禄来同矣某仰荷恩荣忝司留卫式谨建牙之始恭逢盛旦之临嘉与军民千秋祝颂 

　　懐逺卫正旦进贺表笺三道 

　　上位表 

　　上言春王正月圣经所书天子万年周诗善颂恭仰会同之盛敬伸臣子之诚（中贺）钦惟皇帝陛下文武生知膺天眷命集车书之一统致天下于文明生物用成海涵春育际此履端之盛倍膺福履之新臣某等忝卫懐逺莫报忠勤仰玉笋之班聫与军民而忭舞 

　　中宫笺 

　　上言玉厯授时寅正肇序觐宫廷而献寿颂周雅之南山（中贺）敬惟皇后殿下位正中宫柔嘉维则懋着修齐之效辅成平治之功俪日同明履端协吉某忝位中都军民重寄恭上齐天之颂永言福履之成 

　　东宫笺 

　　上言正月上日圣治阳明仰鹤籞之天开觐龙楼而称贺（中贺）敬惟皇太子殿下礼成主鬯位正前星禀金明玉润之姿富修齐治平之学燕谋以永海宇安宁际此阳明履端协吉某忝卫中都莫聫班缀祝千秋之上寿効汉颂之重晖 

　　长淮卫正旦进贺表笺三道 

　　上位表 

　　上言天开海■〈宀禹〉治象维新盛玉笋之班聫觐大廷而同贺（中贺）钦惟皇帝陛下浚哲文明刚健中正集百王之礼乐同九■〈宀禹〉之车书是以上协天心祯祥骈集会同盛旦吉履其成矣臣某忝卫长淮荷承宠命祝万年之福寿衍亿代之本支忭舞之情倍踰常品 

　　中宫笺 

　　上言明廷赐厯上谨天时玉帛会同中宫受贺（中贺）敬惟皇后殿下教行慈俭徳盛柔恭嗣任姒之徽音辅唐虞之盛治海■〈宀禹〉之内闗雎咏歌届兹献岁福履其同矣臣某忝卫长淮钦逢盛旦恭上齐天之寿共伸就日之诚 

　　东宫笺 

　　上言天近龙楼春开鹤籞上千秋之美颂协乐舞之钧韶（中贺）敬惟皇太子殿下天禀英姿日新讲学凡修身齐家之要在宫廷诺唯之间是以天人恱豫中外同欢福履攸宜肇兹献岁某忝卫长淮每思报効恭际会朝之盛敬伸善颂之诚 

　　燕山护卫正旦进贺表笺三道 

　　上位表 

　　上言春开海宇圣治维新仰瞻殿陛之华礼乐会同之盛凡在覆育莫不欢心（中贺）钦惟皇帝陛下君临万方生知盛徳致衣裳之盛治辑黼黻以成文与物为春肇临正旦臣某忝司扈卫实重藩维祝万寿之维祺与天长而地久 

　　中宫笺 

　　上言泰治维新宫廷盛礼履端受贺海宇同欢（中贺）敬惟皇后殿下与日同明比天共大皇猷资辅助之功内教致闗雎之盛肇当盛旦与物咸亨臣某忝司扈卫愿効忠勤永歌福履之成同上齐天之寿 

　　东宫笺 

　　上言正月上日治象阳明礼乐觐朝东宫受贺（中贺）敬惟皇太子殿下盛徳温恭位尊主鬯谨视膳问朝之礼成尊儒讲学之功是以上协天心燕谋以永际兹盛旦生物同春某忝司扈卫莫报恩荣愿少海之澄辉祝千秋之上寿 

　　青州护卫正旦进贺表笺三道 

　　上位表 

　　上言厯颁大统海宇春开当车书混一之时盛玉帛衣冠之会（中贺）钦惟皇帝陛下浚哲生知文明应运与天地同其大共日月以为明广致耆英谋谟辅弼遂致太平之治普同亿兆之心臣某等忝司扈卫莫効忠勤共仰九奏之钧韶敬祝万年之上寿 

　　中宫笺 

　　上言鳯厯授时肇颁正朔觐宫廷而献寿集盛代之衣冠（中贺）敬惟皇后殿下徳着柔恭教行勤俭辅衣裳之盛治衍百代之本支盛旦肇临齐天介寿臣某効职藩维荷承宠禄共上思齐之雅永歌福履之成 

　　东宫笺 

　　上言钦若昊天肇新治象式谨会同之礼仰瞻鹤籞之华（中贺）敬惟皇太子殿下美质天成尊居嫡长前星聫玉宇之辉少海映金波之润燕谋以永家邦用宁际盛旦之春开介箕畴之福禄某幸际明时职司扈卫祝千秋之上寿协重润之乐歌 

　　洪塘千户所正旦进贺表笺三道 

　　上位表 

　　上言治厯明时肇新泰象仰九重之礼乐祝万寿以维祺（中贺）钦惟皇帝陛下上圣生知文明启运混华夷之一统立天下之常经玉帛梯航会同海宇际兹献岁福履其成矣臣某等荷承恩宠事重农功愿同嵩岳之呼敬上豳诗之颂 

　　中宫笺 

　　上言圣皇启运在正天时海宇清平实由内治恭承会同之旦肇当献岁之初（中贺）敬惟皇后殿下徳懋俭勤与天同大允着徽音之雅遂成母教之尊正旦天开倍膺多福臣某等忝膺宠禄茂对盛明治田用重于农功歌颂愿登于齐寿 

　　东宫笺 

　　上言大统承天生春肇序会同玉帛鹤籞同尊（中贺）敬惟皇太子殿下性禀天成温文恭敬传经讲学礼重名儒侍膳问安恭承圣训际阳明之盛旦同海宇之欢心某忝职屯田荷承宠命上重晖之善颂祝多福于千秋 

　　皇陵卫指挥司使正旦进贺表笺三道（洪武十四年正月上进十三年十一月内承准临淮县牒文） 

　　上位表 

　　上言尭典定时成岁姬周观象治民所以明正朔于天下也阳徳维新玉帛来贺（中贺）钦惟皇帝陛下受天明命君临兆民治致升平恩覃乐育是以盛徳宏业如天地之大日月之明矣臣某等忝卫皇陵祗承上命敬效华封之祝普同海宇之欢 

　　中宫笺 

　　上言治厯明时朝廷盛典中宫受贺海宇同心（中贺）敬惟皇后殿下徳盛柔恭恩推慈恵示母仪于天下辅圣治之文明福履其成际兹吉旦臣某等忝卫皇陵洪恩莫报祝万年之齐寿与天地以乆长 

　　东宫笺 

　　上言恩颁玉厯万象春开盛礼乐之会朝介青宫之多福（中贺）敬惟皇太子殿下毓徳温恭承颜敬谨允契修齐之要辅成平治之功是以燕谋贻永天人协吉肇兹泰象邦家永宁某祗承上命忝卫皇陵祝寿千秋实深舞忭 

　　鳯阳卫指挥使司正旦进贺表笺三道 

　　上位表 

　　上言寅正授厯万方一统集礼乐于大廷奉玉帛而来贺（中贺）钦惟皇帝陛下奉天承运君临兆民刚徤中正恭已而治文教以育贤材武功以安海宇屇兹榖旦福履骈臻臣某等忝卫鳯阳荷承恩命恭上万年之寿颂用伸臣子之诚心 

　　中宫笺 

　　上言厯颁大统万象维新礼正宫廷家邦同贺（中贺）敬惟皇后殿下内教所尊母仪维则黼黻助衣裳之治文明盛典册之华景贶来臻履兹献岁臣某等上承恩命职卫鳯阳同九宇之欢心祝齐年之福禄 

　　东宫笺 

　　上言景运维新王正示厯东宫受贺景福千秋（中贺）敬惟皇太子殿下恭敬温文位尊主鬯谨视膳问安之礼盛崇儒讲学之功是以上契天心允协人望际兹盛旦福履攸宜某祗荷洪恩忝居列卫瞻仰前星之正实深祝颂之诚 

　　鳯阳左卫指挥使司正旦表笺三道 

　　上位表 

　　上言海宇春开青阳肇序圣人在位品物咸亨用申祝颂之诚恭际会同之旦（中贺）钦惟皇帝陛下应运龙兴与天合徳用广贤良之助遂成平治之功恩波所及海涵春育适王正之令序辑福禄以维新臣某等仰荷洪恩职司左卫上万年之歌颂与亿兆以同欢 

　　中宫笺 

　　上言厯颁大统岁序维新礼盛内廷家邦同贺（中贺）敬惟皇后殿下位正宫廷柔嘉维则示天下之母仪辅清平之盛治肇当盛典福履攸宜臣某等忝司右卫莫簉班聫齐寿万年实深祝颂 

　　东宫笺 

　　上言阳春盛旦万物维新礼正东宫臣民同悦（中贺）敬惟皇太子殿下天性聪明日新讲学视膳问安遵承圣训建大本以尊崇辑邦家之福禄肇当献岁共乐清平某祗奉恩纶职司左卫瞻前星之示象祝上寿于千秋 

　　鳯阳右卫指挥使司正旦表笺三道 

　　上位表 

　　上言圣人临御海宇咸寜适献岁之发春与邦家而同贺（中贺）钦惟皇帝陛下生知圣武应运文明徳为亿兆之师富有万方之盛太平致治福履攸宜臣某等自揆庸材祗承新命万寿同伸于祝颂微忱愿効于忠勤 

　　中宫笺 

　　上言时临盛旦正朔所同盛礼乐于内廷奉慈颜而称寿（中贺）敬惟皇后殿下徽柔恭俭位正中宫示易象顺承之义成周南内治之功献岁云初茂臻福禄臣某等忝司右卫新命祗承瞻日月之同明与邦家而永乆 

　　东宫笺 

　　上言玉厯肇新前星示象祝东宫之多福致臣子之微忱（中贺）敬惟皇太子殿下天禀英姿温文恭敬礼式谨于君亲学躬承于师傅上遵圣训辅成治功适献岁之云初协家邦而同悦某祗承新命効职鳯阳际一统之明时祝千秋之上寿 

　　鳯阳中卫指挥使司正旦表笺三道 

　　上位表 

　　上言天时正则岁功以成当海宇混同之时礼乐之盛用以一天下之欢心焉（中贺）钦惟皇帝陛下应期抚运敬天勤民成乆安长治之基广辅弼贤良之佐恩涵覆载与物为春臣某等忝司列卫式际明时歌万寿之维祺与军民而祝颂 

　　中宫笺 

　　上言厯颁大统万象维新献寿中宫欢同海宇（中贺）敬惟皇后殿下徽柔恭俭辅佐皇猷成身修家齐之功协周诗闗雎之咏屇兹盛旦福禄来同臣某祗荷洪恩忝司列卫履端适际于盛时齐寿愿伸于善颂 

　　东宫笺 

　　上言王春肇建岁序维新玉帛会同青宫介福（中贺）敬惟皇太子殿下姿禀天成前星正位政治参闻敬遵圣训传经讲学广致贤英大本攸尊诒谋以永某恭际明时忝司列卫效重润与重晖为千秋之善颂 

　　鳯阳留守中卫指挥使司正旦表笺三道 

　　上位表 

　　上言易言治厯明时春秋书春王正月所以示正朔于天下也盛旦会朝万方来贺（中贺）钦惟皇帝陛下武功文徳上协天心制礼作乐遂成平治是以福履维新万年圣寿与天地同其大也臣某等忝职中都实司留卫莫侍班聫之盛惟深忭舞之诚 

　　中宫笺 

　　上言泰运维新中宫盛礼圣寿齐年实深祝颂（中贺）敬惟皇后殿下肃恭慈俭助日为明身修家齐之功佐辅圣明之治是以教成于内而及于天下也臣某等忝司留卫何补事功永歌福履之成敬效周诗之雅 

　　东宫笺 

　　上言日近龙楼前星示象三阳开泰礼盛会朝（中贺）敬惟皇太子殿下天禀英姿位崇主鬯辅以正人讲明圣学是以本支贻永协四海民人之心矣某忝职屯田祗承恩命效重晖之美颂祝福禄于千秋 

　　鳯阳留守左卫指挥使司正旦表笺三道 

　　上位表 

　　上言圣人奉天时而正人事所以明正朔也玉陛春开万方同（中贺）贺钦惟皇帝陛下文武圣神君临华夏正学示问心之要皇猷资辅弼之良海宇升平梯航来贡际兹盛旦中外欢心臣某等上承恩命忝任留司仰九奏之钧韶祝万年之福寿 

　　中宫笺 

　　上言恩颁厯象海宇升平盛礼乐之会朝集内廷而献颂（中贺）敬惟皇后殿下中宫正位与日同明肃恭以辅皇猷慈俭以成内治际兹泰象福履其成臣某等任重军民忝司留卫祝齐年之上寿乐盛代之延洪 

　　东宫笺 

　　上言天近龙楼前星示象千秋福禄与日为春肇当泰长之辰同致履端之贺（中贺）敬惟皇太子殿下生禀英姿日新盛徳凡修齐治平之要在问安视膳之时万代本支燕谋以永某忝司留卫共际明辰恩荣莫报于忠勤忭舞愿伸于善颂 

　　长淮卫亲军指挥使司正旦进贺表三道 

　　上位表 

　　上言圣人颁政教于天下必治厯明时者所以示一统之正也盛旦春开万方玉帛（中贺）钦惟皇帝陛下文武圣神刚健中正同九宇之车书集百王之礼乐而犹广徕贤士以成至治肇王正之令序宜万寿以维祺臣某等忝卫长淮俯思报効恭际太平之运实深忭舞之诚 

　　中宫笺 

　　上言万方一统礼重内廷献岁云初玉帛同贺（中贺）钦惟皇后殿下肃恭慈俭位正中宫遂成内助之功用辅圣明之治适兹正旦万寿齐年臣某等幸际明时共伸祝颂维天地日月同徳同明愿邦家民人永安永乆 

　　东宫笺 

　　上言玉厯授时太平景运青宫祝颂海宇同欢（中贺）钦惟皇太子殿下毓徳温文承颜敬谨位应前星之象徳为主鬯之尊讲学崇儒辅成圣治适兹泰运之开允着燕贻之永某荷承恩命职卫长淮效重润之乐歌祝千秋之福寿 

　　怀逺卫亲军指挥使司正旦进贺表笺三道 

　　上位表 

　　上言厯象授时所以明政教于天下也仰盛旦之会同奉圣颜而称贺（中贺）钦惟皇帝陛下徳盛君临允文允武集百王之礼乐同四海之车书广致贤良升平治理际阳明之献歳协天地之殊祥臣某等忝受洪恩忝卫怀逺万寿愿同于福禄秉心用効于忠勤 

　　中宫笺 

　　上言海宇一家寅正肇建奉内廷而献寿与日月以同明（中贺）敬惟皇后殿下正位六宫肃恭慈俭玉册礼文之盛金枝奕叶之华上辅圣明唐虞盛治际兹盛旦福履其成臣某等忝司列卫愿効忠勤太平恭际于明时忭舞愿称于齐寿 

　　东宫笺 

　　上言明廷玉厯敬授人时鹤籞天开万方来贺（中贺）敬惟皇太子殿下天性温恭礼成主鬯讲学得修齐之要侍朝躬敬谨之诚大本尊崇燕谋诒永际阳春之盛旦介景福以维新某忝卫淮逺莫报明恩祝福寿之千秋瞻前星之有象 

　　洪塘湖屯田千户所正旦进贺表笺三道 

　　上位表 

　　上言春开海■〈宀禹〉岁厯维新盛礼乐之会同协民人而共贺（中贺）钦惟皇帝陛下圣神天纵膺运文明典谟资黼黻之功诏旨协丝纶之训际兹献岁普乐升平臣某荷承明命忝职屯田共歌万寿之诗敬上丰年之颂 

　　中宫笺 

　　上言大綂新颁岁功肇序履端受贺吉协内廷（中贺）敬惟皇后殿下恭敬柔嘉六宫正位辅佐衣裳之治助成黼黻之华福履其成际兹献岁臣某恭承上命事重农功愿乐丰岁之丰登祝齐年之上寿 

　　东宫笺 

　　伏以正月之吉献岁发春玉帛会同东宫受贺（中贺）敬惟皇太子殿下禀质天成金相玉润富日就月将之学盛待士崇儒之礼是以大本尊安天人允协际兹盛旦福禄千秋某忝职农屯洪恩莫报上重晖之歌颂愿陇畆之丰登 

　　荥阳外史集巻六十五 
    　　●钦定四库全书 

　　荥阳外史集巻六十六 

　　（明）郑真 撰 

　　○表 

　　鳯阳卫指挥使司九月十八日天寿圣节贺表（洪武十四年） 

　　上言圣主当阳祥开虹渚集廷墀之玉帛会海宇之衣冠嘉与民生欢同忭舞（中贺）钦惟皇帝陛下恩涵率普徳盛君临创业传统之功制礼兴乐之治仰逢华旦福履其成矣臣某等荷承明命忝卫鳯阳报効莫致于忠勤祝颂愿致于上寿 

　　鳯阳右卫指挥使司天寿圣节贺表 

　　上言天生圣人以君主华夏者所以开盛代之太平也虹渚迎祥玉帛来贺（中贺）钦惟皇帝陛下聪明文武位正干刚遂成混一之功普致雍熈之治纶言广被春育海涵际兹华旦之临适届秋成之月礼成乐备福履其宜臣某等忝职鳯阳实司右卫与军民而忭舞祝圣寿之万年 

　　怀逺卫亲军指挥使司天寿圣节贺表 

　　上言天眷皇明圣人在位祥开虹渚月届秋阳盛玉帛之会朝合邦家而同贺（中贺）钦惟皇帝陛下文武英姿应期抚运礼教集才贤之盛治政资辅弼之良生物顺成嘉祥协应际兹华旦万寿维祺臣某等忝卫怀逺莫报洪恩共伸周雅之忱敬上尭年之祝 

　　鳯阳左卫指挥使司天寿圣节贺表 

　　上圣君临受天眷命玉厯届秋成之月彤廷迎虹渚之祥万方来同盛时礼乐钦惟（中贺）皇帝陛下性本生知恩涵广宇启邦家之景运体天地以同仁华旦恭逢永安福禄臣某等忝司左卫莫报恩荣祝万寿之齐天上周诗之雅颂 

　　鳯阳中卫指挥使司天寿圣节贺表 

　　上言祥虹在渚景运天开会礼乐于大廷协秋阳之令月凡居覆载忭舞同欢（中贺）钦惟皇帝陛下徳为圣人尊为天子海宇之内涵育仁恩恭逢华旦之临共覩治平之盛嘉祥协应多福骈臻某忝职鳯阳实司中卫效华封之三祝颂圣寿之万年 

　　长淮卫指挥使司天寿圣节贺表 

　　上言华渚祥虹金行协应万年福寿请祝圣人仰玉殿之天开集四方之玉帛（中贺）钦惟皇帝陛下天地共徳日月同明抚景运之雍熈致升平之盛治欣逢吉旦亿兆同欢臣某等忝卫长淮恭承恩命愿效忠勤之报惟深颂美之诚 

　　留守左卫指挥使司天寿圣节贺表 

　　上言圣人临御海宇升平仰祥虹在渚之辰正生物遂成之日衣冠礼盛廷陛会朝（中贺）钦惟皇帝陛下受命龙兴功成混一定邦家之大本立天下之常经吉旦天开茂膺福禄臣某等恭际盛时忝司留卫共祝万年之寿同伸报上之诚 

　　留守中卫指挥使司天寿圣节贺表 

　　上言祥虹在渚礼盛明廷致颂美之忱辞祝圣人而曰寿海宇之内忭舞同欢（中贺）钦惟皇帝陛下治定功成礼兴乐备合天地生成之徳同日月照临之明吉旦天开嵩呼三祝臣某等忝司留卫职効中都愿福禄之来同万斯年而永久 

　　皇陵卫指挥使司天寿圣节贺表 

　　上言圣人受命以君万方所以上契天心下协人心者也当祥虹在渚之辰献圣寿万年之颂（中贺）钦惟皇帝陛下英姿文武治定功成同日月以常明与春秋而俱富敛时百福以锡兆民臣某等忝卫皇陵钦逢华旦仰钧奏之九成同嵩呼之三祝 

　　洪塘湖屯田千户所天寿圣节贺表 

　　上言龙御当阳祥虹在渚恭仰会朝之旦谨伸报上之诚海宇同欢升平盛典（中贺）钦惟皇帝陛下圣徳神功受天眷命定邦家之大典致天下之文明一统车书梯航奉贡维兹华旦福禄其臻矣臣某等荷承委任事重屯田丰登适际于秋成颂美共歌于万寿 

　　鳯阳卫指挥使司冬至进贺表笺三道 

　　上位表 

　　上言易卦着复亨之吉圣人所以见天地之心也适际履长之吉盛陈朝会之仪（中贺）钦惟皇帝陛下应运抚期武功文徳广礼乐诗书之教辑纪纲法度之传年榖顺成恩涵乐育际兹长至福禄其臻矣臣某等忝卫鳯阳上承明命效周诗之善颂祝万寿之维祺 

　　中宫笺 

　　上言月应黄锺复亨协吉奉慈颜而献颂与海宇以同欢（中贺）敬惟皇后殿下徳盛徽柔教行勤俭辅成天地之功式衍邦家之福肇当至日吉履攸宜臣某忝卫鳯阳莫聫班缀上履长之善颂致报上之忠忱 

　　东宫笺 

　　上言天近龙楼前星有耀值新阳之来复集衣冠之会朝（中贺）钦惟皇太子殿下位尊主鬯徳顺承颜安邦本以系人心辅皇猷而成至治是以海宇之内咸安乐育福禄之盛与物俱春某忝卫鳯阳莫伸报効际迎长之景运效歌颂于重晖 

　　鳯阳右卫指挥使司冬至进贺表笺三道 

　　上位表 

　　上言阳生于子至日斯临仰玉陛之九重集会朝之玉帛凡居率普忭舞同欢（中贺）钦惟皇帝陛下聪明文武位正干纲同日月之明协天地之徳制礼兴乐致治升平适亨复之维时介万年之景福臣某等効职鳯阳忝司右卫恭上履长之颂用陈祝寿之诚 

　　中宫笺 

　　上言玉厯顺时天正纪旦瞻仰宫廷之盛共修臣职之恭玉帛会同履长献颂（中贺）敬惟皇后殿下柔惠仁慈母仪天下助皇猷之黼黻辅圣治之清平至日肇临倍膺福禄臣某等忝司右卫莫缀朝班祝上寿之齐年与军民而忭舞 

　　东宫笺 

　　上言月应黄锺日书南至敬瞻主鬯之尊同祝千秋之寿（中贺）敬惟皇太子殿下天禀英姿金相玉裕于问安视膳之余契修齐治平之要是以人心允协大本攸尊嘉与含生同其福禄矣某等忝沐洪恩职司右卫对履长之景运上歌颂之重晖 

　　鳯阳中卫指挥使司冬至表笺三道 

　　上位表 

　　上言月应黄锺阳生玉管献履长之善颂仰盛治之文明凡在照临欢同舞忭（中贺）钦惟皇帝陛下聪明神武上圣之姿膺天命以顺人心广才贤而成至治恩波所及与日俱春盛福禄以騈臻际书云之吉旦臣某等署事鳯阳实为中卫同上万年之寿维深报効之诚 

　　中宫笺 

　　上言至日迎长复亨协吉盛着会朝之典同瞻母教之尊（中贺）敬惟皇后殿下徽柔慈淑正位宫廷式资黼黻之功永辅衣裳之治本支百代燕翼贻谋肇迎长至之祥益衍邦家之福臣某署事鳯阳祗承恩命际文明之景运祝圣寿之齐年 

　　东宫笺 

　　上言新阳初复位应前星集万方之会同祝东宫之多福（中贺）敬惟皇太子殿下位尊主鬯徳盛承颜成尊贤讲学之功得修已安民之要是以上赞圣明本支百代为宗社乆长之福某効职鳯阳忝为署事敬上千秋之寿普同海宇之欢 

　　留守中卫指挥使司冬至进贺表笺三道 

　　上位表 

　　上言日书南至治厯者所以明天运之常示人时之正也廷陛受朝太平礼乐（中贺）钦惟皇帝陛下至圣至诚允文允武爰启雍熈之运遂成政教之功四海一家恩涵乐育际此书云令旦永歌福履其成臣某等留司中卫祗荷恩荣祝福寿之万年协周诗之美颂 

　　中宫笺 

　　上言子为天统至日迎长同海宇之欢心介中宫之多福（中贺）敬惟皇后殿下慈惠温恭与天协徳式示母仪之正用成内教之尊赞辅皇猷清平致治际兹令旦仁寿其跻臣某等忝卫留司实为中卫恭上齐年之寿共伸向日之忠 

　　东宫笺 

　　上言阳生于子上奉天时集衣冠之会同恊重晖而致颂（中贺）敬惟皇太子殿下徳冠金枝位尊主鬯为邦家之大本系海宇之人心视膳问安敬遵圣训际此履长令旦倍膺福禄其臻与率普以同欢祝千龄之上寿 

　　留守左卫指挥使司冬至进贺表笺三道 

　　上位表 

　　上言子为天统至日迎长圣人所以谨时也盛礼乐于宸廷集玉帛以来贺（中贺）钦惟皇帝陛下文徳武功万方一统成修齐治平之效着礼乐法制之传嘉与民生海涵春育际此新阳来复永膺福履之臻臣某等忝职留司实为中卫效周诗之美颂祝圣寿之万年 

　　中宫笺 

　　上言玉厯明时日书南至集衣冠于内殿奉母教之尊严（中贺）敬惟皇后殿下位正宫廷徽柔慈淑示易象顺承之义成周诗勤俭之功上赞圣明本支百代际兹令旦福履攸宜臣某等祗受明恩忝司留卫上履长之善颂致报上之忠忱 

　　东宫笺 

　　上言鹤籞天开前星正位协重晖之善颂仰青殿以觐朝（中贺）敬惟皇太子殿下英姿浚哲禀性温恭得圣学之心传赞文明之盛治问安侍膳礼谨承颜大本尊安人心允协履长之吉亨复维时某忝司留卫莫报洪恩介福寿之千秋与兆民而祝颂 

　　长淮卫指挥使司冬至进贺表笺三道 

　　上位表 

　　上言治厯明时圣人所谨天正长至福履维宜集玉帛之会同实朝廷之盛典（中贺）钦惟皇帝陛下上圣生知聪明浚哲武功以开景运文教以淑人心是以四海之内恩涵乐育福禄之盛与天地同大日月同明矣臣某等忝卫长淮莫聫班缀嘉与民人上祝圣寿万年以致臣子之情焉 

　　中宫笺 

　　上言玉厯顺时日书南至会同玉帛内教同尊（中贺）敬惟皇后殿下徳盛徽柔躬行慈俭辅文明之盛治着诗雅之徽音际此迎长普跻仁寿臣某等忝卫长淮祗承恩命祝齐年之福寿歌景运之雍熈 

　　东宫笺 

　　上言月正仲冬阳生于子龙楼天近位正前星致勤报効之诚仰际会同之旦（中贺）敬惟皇太子殿下恭敬温文日新盛徳富日就月将之学谨问安侍膳之诚上恊宸心遂成至治际此复亨之吉倍膺福履之臻某幸生盛时职司列卫效重晖而献颂衍福禄之千秋 

　　六安州冬至进贺表笺三道 

　　上位表 

　　上言春秋传书日南至所以谨天运之常也仰盛代之升平合会朝之礼乐凡居海宇莫不欢心（中贺）钦惟皇帝陛下上圣生知聪明神武抚有华夷之盛遂成平治之功际此新阳万年福禄臣某忝职州司祗承明命愿上履长之寿颂同伸祝寿之诚心 

　　中宫笺 

　　上言月应黄锺天正纪旦盛宫廷之礼乐际圣代之文明凡在照临玉帛来贺（中贺）敬惟皇后殿下位正柔仪辅成至治式着修齐之效永歌福履之成吉旦适临恩涵海■〈宀禹〉臣某等职列州司莫聫班缀敬上齐年之寿同伸就日之诚 

　　东宫笺 

　　上言天开于子阳复维时集四海之会同盛龙楼之礼乐（中贺）敬惟皇太子殿下尊居嫡长性禀生知于问安侍膳之时得修齐治平之要履兹长至茂集繁禧某荷承恩命任寄州司愿同亿兆之欢心敬上重晖之善颂 

　　六安州守御千户所冬至进贺表笺三道 

　　上位表 

　　上言日书南至礼盛会朝仰圣治之文明集四方之玉帛凡居率普忭舞同欢（中贺）钦惟皇帝陛下文武聪明应期抚运车书成一统之功礼乐合百王之制洪恩所被春育海涵适兹阳复之临永介履长之吉臣某等职司守御喜际明时祝圣寿之维祺万斯年而永久 

　　中宫笺 

　　上言子为天统月正仲冬集内殿之衣冠上履长之善颂（中贺）敬惟皇后殿下盛徳恭勤圣心慈惠示母教以居尊辅皇猷而致治届兹吉旦福禄来同臣某等祗奉明恩职司守御祝齐年之上寿効臣子之忠勤 

　　东宫笺 

　　上言月应新阳复亨恊吉祝东宫之上寿际圣代之升平（中贺）敬惟皇太子殿下徳茂重晖礼崇主鬯式广儒宗之辅上遵宸训之严是以大本尊安天人协顺际会同之盛旦宜多福之骈臻某茂对良辰莫聫班缀瞻龙楼之日近歌重润以重晖 

　　皇陵指挥使司正旦进贺表笺三道（洪武十五年正月初一日） 

　　上位表 

　　上言厯象授时圣人所以敬天而勤民也当阳明之令旦协海■〈宀禹〉之欢心丹陛会朝玉帛来贺（中贺）钦惟皇帝陛下文徳武功应期启运着修齐治平之效明纪纲法度之传海宇安宁恩涵生育际兹献岁与物俱春臣某等忝卫皇陵恭承宠命敬祝万年之寿同伸报上之诚 

　　中宫笺 

　　上言厯颁大统治教维新仰日月之同明盛宫廷之礼乐（中贺）敬惟皇后殿下内教居尊母仪天下示易象顺承之义成周诗勤俭之功赞辅圣明太平盛治际此会朝令旦永歌福履其成臣某等祗承慈命忝卫皇陵同伸就日之诚恭上齐年之寿 

　　东宫笺 

　　上言月正上日治象阳明仰龙楼于九重盛会朝之玉帛（中贺）敬惟皇太子殿下位崇主鬯徳茂重华侍膳问安参闻政治崇儒讲学允协人心是宜大本尊安与宗社同其长久矣某忝卫山陵愿勤报効上千秋之善颂祝福寿之维祺 

　　怀逺卫亲军指挥使司正旦进贺表笺三道 

　　上位表 

　　上言春王正月物象维新圣寿万年诚深祝颂仰九重之廷陛集玉帛以觐朝（中贺）钦惟皇帝陛下允文允武上圣生知膺天眷以顺人心抚四方而成一统恩覃化育徳合生成适正旦之云初宜倍膺于福禄臣某等忝卫怀逺莫致忠勤效三祝之微忱与军民而忭舞 

　　中宫笺 

　　上言景运文明王正肇序盛中宫之礼乐伸祝颂之忠忱（中贺）敬惟皇后殿下位正柔仪恩覃慈惠辅圣明而致治着母教以居尊燕翼诒谋本支百代际兹献岁福履其成臣某忝卫怀逺何补事功祝上寿之齐年同家邦之永久 

　　东宫笺 

　　上言阳徳维新春为岁首盛会同之令典仰主鬯以同尊（中贺）敬惟皇太子殿下英资天禀玉裕金冲侍膳问安集邦家之景福际兹吉旦乐育清平某忝司守御莫缀班行上福寿之千秋效履端之善颂 

　　长淮卫指挥使司正旦进贺表笺三道 

　　上位表 

　　上言天时正则岁功以成肇当献岁之初吉恊亨嘉之会凡在海宇莫不欢心（中贺）敬惟皇帝陛下居位至尊聪明圣武正纪纲而政治制礼乐以兴文航海梯山万方玉帛际兹正旦共乐清平臣某等祗承恩命忝卫长淮愿福禄之来同万斯年而永乆 

　　中宫笺 

　　上言玉厯之颁肇当献岁衣冠玉帛内教同尊敢陈祝颂之诚欣际会朝之旦（中贺）钦惟皇后殿下正位宫廷母仪天下式着肃雍之徳用成勤俭之功赞辅皇猷本支百代对时育物吉履其宜臣某等幸逢景运职寄长淮祝圣寿之齐年协徽音而献颂 

　　东宫笺 

　　上言圣运天开前星示象际一统车书之盛合衣冠礼乐之朝福集东宫欢同海宇（中贺）敬惟皇太子殿下英姿天禀盛徳日新安邦本以系人心辅皇猷而遵圣训太平盛治与物为春某等忝卫长淮幸逢吉旦祝千秋之上寿歌汉颂之重晖 

　　鳯阳卫指挥使司正旦进贺表笺三道 

　　上位表 

　　上言春为岁首圣人颁厯象于天下所以明政教也玉殿聫班万方玉帛（中贺）钦惟皇帝陛下文武圣神抚期应运恭勤修治肇新制作致太平之盛成乐育之功际兹正旦礼乐会朝同亿兆之欢心矣臣某等忝卫鳯阳祗承恩命上亿万斯年之寿效周诗祝颂之忱 

　　中宫笺 

　　上言圣人抚运玉厯新颁集礼乐于中宫乃朝廷之盛典（中贺）敬惟皇后殿下徽柔慈俭内教宫廷而上赞皇猷致修齐治平之效是以四海之内咸归正朔帛璧奉贡莫不欢心致兹献岁之初共乐雍熈之盛臣某等祗奉恩荣忝司列卫上祝齐年之寿用歌福履之成 

　　东宫笺 

　　上言龙楼天近位正前星欣逢正旦之开恭上履端之颂（中贺）敬惟皇太子殿下礼成主鬯徳茂重晖懋明讲学之功式谨躬朝之礼燕谋贻永大本尊崇际阳徳之亨嘉宜倍膺于福禄某忝卫鳯阳莫伸报効千秋祝颂同海宇之欢心焉 

　　鳯阳中卫指挥使司正旦进贺表笺三道 

　　上位表 

　　上言尭典之称上日春秋之纪王正所以示政教于天下也仰景运之雍熈进万方之朝贡（中贺）钦惟皇帝陛下生知上圣位配干纲天命人心之归武功文徳之盛是以海宇之内恩深乐育当春阳发育而福禄之骈集矣臣某等职为署事祗荷明恩仰九奏之钧韶祝万年之上寿 

　　中宫笺 

　　上言岁功之成由乎内治际文明之景运盛祝乐于中宫（中贺）敬惟皇后殿下徽柔懿恭母仪天下式赞衣裳之治遂成黼黻之功是以四海一家咸安乐育太平之象正在今日矣臣某等生逢圣明恭为署事上齐天之万寿与亿兆以同欢 

　　东宫笺 

　　上言玉陛天开前星示象仰青宫而献寿歌福禄以来同（中贺）敬惟皇太子殿下天纵英姿日新圣学式谨问安之礼辅成至治之功海宇同尊邦家大本际兹献岁福复攸宜某効职鳯阳署司中卫上千秋之美颂与阳日以同明 

　　鳯阳右卫指挥使司正旦表笺三道 

　　上位表 

　　上言厯颁大统所以奉若天运而敬授人时也礼盛彤廷玉帛朝贡（中贺）钦惟皇帝陛下生知上圣盛徳君临制礼乐以启文明广才贤而敷政教海宇之内安乐太平倍膺福禄之臻适际会同之旦臣某等忝职鳯阳实为右卫恭上万年之颂同陈三祝之诚 

　　中宫笺 

　　上言圣人临御岁序肇新内教同尊中宫盛礼（中贺）敬惟皇后殿下徳盛徽柔恩覃慈惠而赞辅皇猷本支百代致宗社之尊安与邦家而同久际兹献岁福寿齐年臣某等祗荷明恩留司右卫欣际会同之旦实深祝颂之诚 

　　东宫笺 

　　上言玉宇春开前星正位幸际清平之运咏歌主鬯之尊（中贺）敬惟皇太子殿下天禀英姿日新盛徳式谨躬朝之礼上承治统之传大本尊崇人心欣悦际兹吉旦福履攸宜某祗承恩命列卫鳯阳伸报効之忠忱效履端之善颂 

　　留守中卫指挥使司正旦进贺表笺三道 

　　上位表 

　　上言春王正月景运维新集玉帛之会同乃朝廷之盛典（中贺）钦惟皇帝陛下聪明浚哲上圣之姿成车书一统之功着修齐治平之效是以年榖丰登民安物阜与天地同其长久也臣某等留卫中都欣逢吉旦效周诗之美颂上圣寿之万年 

　　中宫笺 

　　上言大统承天寅正授厯盛礼乐于中宫集衣冠而称贺（中贺）敬惟皇后殿下位正宫庭与天同大辅圣明而致治着内教之徽柔是以宗社尊安邦家同永跻斯民于仁寿际献岁之维新臣某等上逢盛时留司中卫莫聫内殿之班惟上齐年之寿 

　　东宫笺 

　　上言春生万象鹤籞天开集玉帛以会朝瞻前星而示象（中贺）敬惟皇太子殿下英姿天禀讲学髙明懋明治綂之传允协人心之要宗社尊安本支以永际兹盛旦福履其宜某忝司中卫何补事功愿同九■〈宀禹〉之欢敬上千秋之颂 

　　留守左卫指挥使司正旦进贺表笺三道 

　　上位表 

　　上言圣人示正朔于天下所以明政教也当阳春献岁之初正车书一统之盛凡居率普忭舞同欢（中贺）钦惟皇帝陛下位正干纲应时抚运广贤材以资辅佐制礼乐以阐人文福禄来同亨嘉协吉万年之寿与宗社同其永乆臣某等生逢盛时留司左卫莫致忠勤之报惟深祝颂之诚 

　　中宫笺 

　　上言圣明盛治上谨天时内壸同尊中宫盛礼集邦家之景福合海■〈宀禹〉之欢心（中贺）敬惟皇后殿下与日月同比天为大着母教之俭勤辅圣猷之黼黻际兹献岁仁寿其跻臣某忝司留卫莫缀班行祝上寿以齐年协周诗之雅颂 

　　东宫笺 

　　上言天开玉陛春满青宫集玉帛以觐朝乃邦家之大典（中贺）钦惟皇太子殿下英姿天禀恭敬温文讲学崇儒上承治统问安侍膳日谨躬朝际献歳之云初集邦家之福禄某忝居左卫愿效忠勤际景运之清平颂重晖而献寿 

　　六安州正旦进贺表笺三道 

　　上位表 

　　上言春王正月圣人所以明一统之义玉陛班聫四方来贺（中贺）钦惟皇帝陛下至圣之资允文允武而上承景命下恱众心航海梯山咸归职贡福祥之集与宗社同其永乆矣臣某等幸生盛代任列州司共伸三祝之诚敬上万年之寿 

　　中宫笺 

　　上言厯颁大统万象维新会玉帛以觐朝盛中宫之礼乐（中贺）钦惟皇后殿下徽柔肃恭与天同大允着修齐之效助成政教之功际此履端永臻多福（以下阙） 

　　东宫笺（原阙） 

　　荥阳外史集卷六十六 

　　●钦定四库全书 

　　荥阳外史集卷六十七 

　　（明）郑真 撰 

　　○策题 

　　月试策题 

　　祭祀之礼尚矣天子禘诸侯祫大夫飨庶人荐上下之杀也鲁诸侯也何以有禘欤或谓鲁以成王所赐故有禘礼而又以诸侯皆有之何欤夫子尝曰禘自既灌而往者吾不欲观之矣至于对或人问禘之说则又曰不知也何欤乃若季氏之八佾三家之雍彻即所谓禘乐欤抑他有其说欤 

　　月试策题 

　　易曰何以聚人曰财大学曰仁者以财发身则财货岂非古今所重乎太公圜府之法尚矣亦有可考者欤自汉以来或以金或以银或以帛或铸铜钱或用楮币或有可行或不可行何欤夫胆水浸铜可以助财而终不行织丝为钞亦可致用而终不用何欤 

　　月试策题 

　　食货民生所重书曰润下作咸则盐者朝夕所不废也禹贡青州厥贡盐絺盐岂出于青州乎自管仲着有海王之篇后世遂有榷法果可得而详之欤昔者圣人有言因民之所利而利之盐为民食所资国用所系而私煎盗贩自古至今有不能革何欤 

　　月试策题 

　　儒与兵非二道也卫灵公问陈夫子以为未学是儒者固未尝知兵至于对子路则曰必也临事而惧好谋而成者也儒者岂不知兵乎秦汉战争多以孙吴兵法角胜负赵成安君号儒者义兵而卒至败张良受圯上一编而卒辅成汉业何欤下至诸葛武侯亦号儒者其出师二表与伊训说命相表里然而天下三分终不能混一岂儒者有不足用欤 

　　月试策题 

　　古之大臣以身任国家之事者若商之伊傅周之周召其功烈不可尚矣汉之萧曹邴魏唐之房杜姚宋可与商周并称欤诸葛孔明佐蜀偏安一隅先儒论其为王者气象其功名事业可与汉唐诸君子比乎 

　　月试策题 

　　科举之设尚矣周有俊士选士造士之目其详可得闻欤汉有孝亷秀才其法备矣然举秀才不知书举孝亷浊如泥何乃有名无实欤隋唐以来有进士有明经而得人之盛终不及如成周何欤且贤书拜受与糊名较艺孰优投牒自进与郡县劝驾孰劣词赋之浮华经术之理致其孰难而孰易孰轻而孰重欤诸君子必有其说 

　　月试策题 

　　孔孟之学尤重于治夫子尝曰道千乗之国敬事而信节用而爱人使民以时说者谓尭舜之治亦不过此然而颜渊问为邦则有夏时殷辂周冕韶乐之说滕文公问为国则有助贡彻及庠序校之说何其言之不一欤 

　　月试策题 

　　马政之法尚矣宣王之伐玁狁则曰四牡有业其狩东都则曰我马既同是马所以资国用也周官六马之法可得闻欤自汉及唐马政益详汉有太仆等官唐则毛仲史万岁之流皆以牧马名世然史称牧马之盛惟北魏至（阙） 

　　月试策题 

　　国家制兵所以为致治保邦之策成周有居卫有行卫其制可得详乎汉有南北军唐有南北衙与汉制同乎且汉唐立国之初委任得人其后多宦官主之遂召亡国之祸其故何欤 

　　月试策题 

　　古者寓兵于农故天子之兵止于六军六军之兵至于六乡其出则为士为卒其入则为农为士兵农固为一矣至汉之兵有分番有常屯有逺征唐有府卫有彍骑有禁军其得失详畧可得闻乎 

　　月试策题 

　　国家制兵必使内外相维无偏重之患古者六乡之内六军寓焉征徐以鲁伐貊以韩平淮夷以江汉此内外折冲制乱之具汉列郡有都尉典武职甲卒王国则以内史侯国则亦有相与夫材官骑士楼船皆兵也其亦有可考欤然而变故迭兴建置不一而董卓曹操卒以外兵亡汉其弊何如欤唐之府兵折冲都尉虽多在京师而亦散在诸道其后变为彍骑军籍不补卒召范阳之变异时方镇相望武夫健卒为侯为王朱李之徒相继犯京而唐以亡其孰有以致之欤汉唐往矣今欲内外相维无所偏重用以为守国护民之基以何道而可 

　　月试策题 

　　富国足兵莫重屯田自汉以来有事而此规制始创延及魏晋而极于唐其详可得闻欤今魏晋故地汉唐旧规犹有存者而未尽为修复岂今古异势而有所不能欤省漕运而寛国费此正士君子所宜用心也愿闻其说 

　　月试策题 

　　夫子尝曰以不教民战是谓弃之春秋书大阅又书治兵是兵固贵于练习也然古者以民为兵后世籍农为兵此即不教之民也然昭义步兵雄边子弟有如唐李抱真及李徳裕者岂兵之终不可得而用欤 

　　月试策题 

　　兵必有帅号令进退皆禀聴焉然有扈之师六事咸在牧野之职三卿同出是兵权不在于専也诗称皇父整师尹氏播令程氏出征则兵权岂在于专与汉之南军以卫尉主之北军以中卫主之唐制十六卫各分左右而复有元从正军之设则兵权又岂不専于一欤 

　　月试策题 

　　刑之为法尚矣书曰象以典刑刑之大者莫过于五然而五服五宅三就三居之法可得而详欤穆王作吕刑制为赎锾之法则有罪者固可以货免也圣人何为而取之乎汉法三章固足以顺民萧何作律九章而犹谓阔疏后増至三百九十五章抑何其多欤夫道徳齐礼圣人为政之要也今欲教化流行刑措不用何道而可诸君子必有知之者 

　　月试策题 

　　六经之道同归礼乐之用为急记曰王者功成作乐治定制礼是国家之制礼乐宜也夫子言无位有徳无徳有位不敢作礼乐焉至于颜渊问为邦则告之以四代之礼乐何欤夫子尝言立礼成乐又言文之以礼乐是礼乐固学者所用心也而又曰礼云礼云玉帛云乎哉乐云乐云锺鼓云乎哉又曰人而不仁如礼何人而不仁如乐何然则其何以用其力欤孟子尝言见其礼而知其政闻其乐而知其徳又曰礼之实节文斯二者而已其于礼乐何其有浅深欤今天下文物礼乐粲然大备设官分职古之制也后世试守权行之法何以立乎守官皆序旧阶不食全俸其法固然矣然而满岁称职为真其不称职者何所处置乎 

　　月试策题 

　　学校之法尚矣孟子曰皆所以明人伦也校庠序之法可得闻乎学则三代共之岂校庠序之外别有学欤周之成均汉之太学与校庠序之法同乎唐有七学之制亦云盛矣然而教养之法不能无憾何欤我国家上自京师下至郡州县皆有学矣然生徒犹有不肯力于学者岂父不教而师有未严欤愿闻其说 

　　月试策题 

　　察举孝亷汉制也若鲍宣王吉固为得人矣然在当时有孝亷浊如泥之说其何以为循名责实之道欤夫孝如曽闵亷如伯夷斯谓之称今天下大小要职皆孝亷矣其亦有伯夷曽闵之流欤 

　　月试策题 

　　五帝三王功徳之盛后世莫及春秋五伯功罪相半殆必有其故欤汉之七制唐之三宗其于五帝三王或庶几乎愿闻其说 

　　荥阳外史集卷六十七 

　　●钦定四库全书 

　　荥阳外史集巻六十八 

　　（明）郑真 撰 

　　（阙） 

　　荥阳外史集巻六十八 

　　●钦定四库全书 

　　荥阳外史集巻六十九 

　　（明）郑真 撰 

　　（阙） 

　　荥阳外史集巻六十九 

　　●钦定四库全书 

　　荥阳外史集巻七十 

　　（明）郑真 撰 

　　（阙） 

　　荥阳外史集巻七十 

　　●钦定四库全书 

　　荥阳外史集巻七十一 

　　（明）郑真 撰 

　　（阙） 

　　荥阳外史集巻七十一 

　　●钦定四库全书 

　　荥阳外史集巻七十二 

　　（明）郑真 撰 

　　（阙） 

　　荥阳外史集巻七十二 

　　●钦定四库全书 

　　荥阳外史集巻七十三 

　　（明）郑真 撰 

　　（阙） 

　　荥阳外史集巻七十三 

　　●钦定四库全书 

　　荥阳外史集巻七十四 

　　（明）郑真 撰 

　　（阙） 

　　荥阳外史集巻七十四 

　　●钦定四库全书 

　　荥阳外史集巻七十五 

　　（明）郑真 撰 

　　（阙） 

　　荥阳外史集巻七十五 

　　●钦定四库全书 

　　荥阳外史集巻七十六 

　　（明）郑真 撰 

　　（阙） 

　　荥阳外史集巻七十六 

　　●钦定四库全书 

　　荥阳外史集巻七十七 

　　（明）郑真 撰 

　　（阙） 

　　荥阳外史集巻七十七 

　　●钦定四库全书 

　　荥阳外史集巻七十八 

　　（明）郑真 撰 

　　（阙） 

　　荥阳外史集巻七十八 

　　●钦定四库全书 

　　荥阳外史集巻七十九 

　　（明）郑真 撰 

　　（阙） 

　　荥阳外史集巻七十九 

　　●钦定四库全书 

　　荥阳外史集巻八十 

　　（明）郑真 撰 

　　（阙） 

　　荥阳外史集巻八十 

　　●钦定四库全书 

　　荥阳外史集巻八十一 

　　（明）郑真 撰 

　　（阙） 

　　荥阳外史集巻八十一 

　　●钦定四库全书 

　　荥阳外史集巻八十二 

　　（明）郑真 撰 

　　（阙） 

　　荥阳外史集巻八十二 

　　●钦定四库全书 

　　荥阳外史集巻八十三 

　　（明）郑真 撰 

　　（阙） 

　　荥阳外史集巻八十三 

　　●钦定四库全书 

　　荥阳外史集巻八十四 

　　（明）郑真 撰 

　　（阙） 

　　荥阳外史集巻八十四 

　　●钦定四库全书 

　　荥阳外史集巻八十五 

　　（明）郑真 撰 

　　（阙） 

　　荥阳外史集巻八十五 

　　●钦定四库全书 

　　荥阳外史集巻八十六 

　　（明）郑真 撰 

　　（阙） 

　　荥阳外史集巻八十六 

　　●钦定四库全书 

　　荥阳外史集巻八十七 

　　（明）郑真 撰 

　　○五言长律 

　　刘佥事诗二十韵 

　　中夏文明地由来说定（阙）门（阙）世美间气挺（阙）莹氷雪节义（阙）烂翻（阙）望韬清华（阙）阊阖近歩（阙）府仗贤劳（阙）强镇谋仍（阙）擢兼承（阙）沃膏林（阙）还旧观（阙）梦遶蒲 

　　（题阙） 

　　令族辉门（阙）荐参庭歩（阙）愿暌泪流纷（阙）荼毒甚于（阙）羞粉黛解佩斥珠犀月鴈明孤影风鹓耿独（阙）雨思凄凄织杼秋窓暗篝灯夜榻低胙筵苹在茗（阙）姑老仍多病儿孤不住啼有天当闵恤匪母孰提携蒸曝香供剂烹调肉进臡畎菑终待获经训幸祛迷往事随流水余龄絶摄提萱花春院北榆景暮亭西节孝登青史光华待紫泥行看双表植巨扁焕新题 

　　和李廷铉皇城长律一首 

　　西土周基壮南阳汉制新台街通禁宻甲第起嶙峋（阙）将貂蝉伟旧臣旅獒来逺贡鸣鹿宴嘉宾露洗金茎（阙）烛春梦求符版筑猎卜应埀纶经济归文武都俞（阙）司教席宁复妮沈沦 

　　咏雪用沈文举教道二十（阙） 

　　大雪海天遥千门犬吠骄刻葩涵（阙）甲园封翠失条妆猊惊突兀掘马（阙）绛绡宁从东郭履敢受（阙）森万象嘉应叶重霄山（阙）讶白云朝岛屿宁攒璧（阙）火热红方炽醪香緑漫（阙）压昏花目屡摇袁门声淅沥汉节（阙）鹤飘蓝闗愁杳杳剡水兴迢迢饭（阙）围妾妓梁苑肃宾僚甲第纡鸾辂（阙）客可能邀喜制阳春曲惭聴下里谣广文（阙） 

　　附录文举咏雪诗 

　　春候转无聊寒芒气愈骄乍来惊急霰忽下就（阙）沾蕚纵横桞缀条羞明朝未积入夜暖疑销旅邸凌（阙）窓映苇绡清吟差可儗坚卧不烦招欿土平于掌頺垣（阙）雕百盘来一羽万甲堕层霄已向冬前应何烦岁首饶（阙）俄顷刻不住已崇朝尽报丰年玉争夸厥贡瑶筑台怜妬舞无屋贮轻娇诗向冥搜得杯从磊磈浇也愁厨束桂长恐坐分瓢老眼生眵眩中心觉斾摇试聴还簌簌暂静复萧萧人迹行将断茶烟湿更飘白漫天近咫碧盖岭迷迢有客惟黄巻于时尚黑貂匿瑕方比徳乔木乆同寮讵我惟能（阙）可儗韶阳春新渐布泥路莫为邀那得文刀利（阙）哄堂期一笑传咏到蒭荛连雪不止客况无聊读李商隠（阙） 

　　寄陈虚中沈文举 

　　造化心纯白春候弗僭（阙）润妆梅晓正妍串珠（阙）着绵元正方纪月大有（阙）招素月跨鹤望飞仙好（阙）里忆燕然 

　　又 

　　洒洒纷随霰轻轻不动尘把锄夸得玉投火（阙）客忠怜谪宦人骑驴桥遶灞策马岭登秦兔魄（阙）妬春窓虚迷化蝶池冻蛰修鳞老觉千峰改光融万境（阙）虚幌乆搔首画楼频歌咏音同调经书事有因谁修滕六传（阙）学踵成均 

　　闻庄舍弟自庄浪除广西桂林府修仁县主簿作长律四十韵以寄 

　　薄宦怜吾弟人来说调除有怀终契阔长望独踌蹰宗伯公清选朝家叶众誉宛驹夸腰褭鲁宝识璠玙栖凤名仍忝攀龙步匪纡信传沧水使恩捧紫泥书蹀躞闗西马驱驰陜右车身辞沙塞逺目送海天虚驻驿频抄饭充厨只问蔬蛮烟晴拂曙瘴雨暮填淤水闸山成斗溪桥市趁墟金沙横螮蝀蛛窟映蟾蜍晓色催行李清风送佩琚山翁招竹所野老迓蓬庐客路殷忧际公庭上任初簿书明法律耕稼抚田闾问俗来耆硕分曹察吏胥嘉生函化育和气蔼吹嘘桂岭秋声外灵川晚照余林深蟠宿蟒树杪聚羣狙慷慨羁心集登临野兴摅诗应夸子美赋或儗相如谩说生猺聚由来百货储翠毛笼孔雀白璧间车渠香蜡纷成囷椒糖重载舆兽皮堪作褥织贝可为裾味觉贪泉爽亲承化日舒珍奇空土苴经训乃菑畬崖茗团成饼溪毛足当蔬日须崇简俭时过惜居诸勉力忠勤报毋容礼法疎鹗书催入觐凤阙儗聴胪乆绊频嗟我斯文独起予毎欣樽有酒不羡食多鱼旧业隳堂构非材愧木樗饭牛歌浩浩化蝶梦蘧蘧老觉归无计愁怜病莫袪故园花自发先陇草谁锄恬漠丹衷守飘萧白髪梳彛伦今古重百岁保同居 

　　和黄仲瑱先生郊祀庆成长律二十韵时先生征入除翰林检讨 

　　礼乐郊丘祀衣冠海岳同合袪严飨报陟配备尊隆涣号扬星幄羣工仰法宫镇圭华藻藉重璧间黄琮角茧牲牢赤膏明火炬红羽林森铁辇骑路驾苍龙端冕存清穆承袍笃敬恭玄穹三殿辟（阙）九门通允铄清光近于昭俭质崇炉薫团霭翠金奏曳泠风角宿忙催旦曦轮赫驭空追陪商皓列观感舜瞳重福禄绵邦祚精神肃圣躬干心埀眷顾解泽沛冲融仙佩空蒙上灵游化育中汉祠增立畤尧典记禋宗履运逢开泰祈年儗奏丰馨香符至治熙绩告成功胙拜鸾刀赐恩加凤诰封御前谁献颂藻绘近华虫 

　　雪诗 

　　洪武十九年丙寅正月一日广信府经厯李相公招饮二更时还急雪漫空自是三日雪不为止闭门不出清思无聊赋长律四十韵録上郡府相公及教谕广文训导诸先生自媿芜拙不足陈长者之前怜其意而畧其词可也 
　　江海元正夜乾坤四望迷燕娱传跋烛归歩怯扶藜妙造归天巧神功挟气机六霙劳翦刻万象豁端倪奔迸星流急娉婷羽舞低飘飘虫扑纸飒飒蟹循堤掠面真疑絮沾衣错认梨串珠纷度隙急响宻通闺高塔撑孤笋长桥偃素蜺曲阿团作阵深坞不成蹊战罢龙飞甲朝迥马印蹄门深频吠犬巷狭强堆猊似筯氷悬瓦如绅瀑下溪月鸾随渺渺霜鹄共凄凄锦鲤深宜蛰玄猿禁莫啼余蝗应入地倦鸟不成栖路滑愁穿屐烟消怪湿烓猎围劳镇将樵担讶山妻花褪梅留片茅抽麦遍畦丰年云已兆宝牒若为乩焦寝清酣熟袁门矮屋凄王猷归剡水李愬捷淮西宠幸皇舆出悲凉使节携谪怜韩刺史乐问党家姬郢曲宫商叶吴讴律吕齐敢因梁苑赋欲儗杜陵题宝瓮羔为酒珍庖鹿进臡醉乡穷缅邈仙界许攀跻炉冷频然炭衾孤急索绨三山穷海岛百尺上云梯鹤氅身如画鱼篮手自提阻程空望逺闭粜厌闻饥骨透清初爽神融老未黧化银须秘术斸玉恨深泥阳徳羣瞻日文明拱候奎赐钱覃府库挟纩慰军黎占奏闻丹陛恩流浃近畿周诗歌霡霂万畆及耕犁 

　　往年予客濠梁中都国学助教嘉禾贝公廷臣咏雪五言二十韵先后属和者应奉姑苏金先生徳俊前参政天台方文敏词格律调俱称予时为之阁笔后此数年予来广信乡友胡仲厚作雪景见寄佩服雅意装潢成轴追次贝公韵笔诸其上以志不忘时大雨雪万山皜素如在画中洪武二十一年龙集戊辰冬十二月十五日也 

　　大化归神造天葩巧更纤重欺云母石白胜水晶盐东郭催归履西窓唤上帘地融销玉马砚冻阁铜蟾酒熟螺杯泛炉存兽炭炎书声轻可喜米价重仍嫌富有金貂拥贫无短褐添朔天持节重淮海将兵严驷驾宁留辙邮程失报籖瑶台纷共倚银界耸羣瞻曲坞花成阵孤峯笋露尖瀑泉停逺涧氷筯落空檐猎兽林丛伏窥鱼沼沚潜浮游宜访戴图写欲呼阎齿噤身犹缩皮皴手莫拈宣尼书特笔太史叶官占暗聴窓虫扑轻夸席絮沾松杉擎糁糁牟麦露蔪蔪野烧僵眠独桥行逸兴兼怀人那得去千里奈恹恹 

　　挽故参政彭城郡公二十韵 

　　气禀天台秀丰神委羽仙养颐全静素止息味重玄书饱三千牍身尊九十年瀛洲夸故老廊庙数名贤茅土恩封重圭璋宠赐専清时华族望盛徳绍儒先空阔波澄海虚明月在天藜灯分瑞采鸿寳发真诠火热烧丹灶云深种玉田文声金掷地诗律锦盈笺画鹢频飞檝青骢穏着鞭衣冠倾洛社花石胜平泉初度流光速长生寳箓延老莱新舞彩卫武秩宾筵杳杳青空舄飘飘白日旃委形随去鹤真骨蜕轻蝉饰礼崇周翣归藏卜楚篿诸公嗟絶笔太史购遗编彷佛仪容接悲凉涕泗湲大招吾岂敢行见表双阡 

　　郭氏挽诗 

　　女壸仪容正儒家问望隆相攸谐匹配主馈恪亲躬渊漠精思宻冲和内行充誓言昭皎日警戒穆清风奉上欢娱备承祧享荐丰庖羮和滫瀡樽醴泛冲融御从恩私洽姻聨语笑同佩兰香纂纂采藻咏沨沨织杼丝缣迭纫针组制工竹练敦朴素帷幔革鲜红浮俗艰难际平居淡薄中遐龄期（阙）夭丧罹贤胤哀伤切令衷孙谋贻嗣续孩长赖帡幪家训论先系师传督懋功精金成跃冶美石就磨礲荏苒流年度荒凉往事空神逰骖紫凤悲些托玄鸿画像光辉覩灵车影响通金花崇隧典矫首大明宫 

　　荥阳外史集巻八十七 

　　●钦定四库全书 

　　荥阳外史集巻八十八 

　　（明）郑真 撰 

　　○六言 

　　题画 

　　彩云影动丹崖皓月光寒珠树待君载我扁舟万里瀛洲归去 

　　题山水画 

　　迭嶂宻云深树前溪流水长桥天外鸟飞斜日蹇驴归兴逍遥 
　　重重石径云林洒洒竹窓松屋隠君试问何如高咏考盘在谷 

　　便面 

　　缥缈云山薄暮微茫野水清秋为问读书千巻何如把钓扁舟 

　　题东坡墨竹 

　　湘水遥怜帝子彭城恍遇坡翁看画不求形似笔端自有清风 
　　飒飒凉声欲暮萧萧劲气先秋笑问黄茅冈上谁知太守风流 

　　蕃邦进象二首 

　　名应周诗五辂耳闻舜韶八音共向瑶阶率舞九重喜动天心 
　　广鼻深通两窍长牙白耸双尖沐浴天家雨露贡来南海蕃暹 

　　山水画 

　　逺嶂白云天半断桥流水村孤高树门前成列人来试问吾庐 

　　题画 

　　六月炎州如火秖思林下清风千里湘江帝子夜来遗佩玲珑 

　　题卓民吉画扇面贻叶太守 

　　天外云霞欲曙山中楼阁先秋借问蹇驴双去何如舴艋同游 

　　题画 

　　万仞苍崖璧立双溪碧水环流过眼浮尘滚滚山中好度春秋 

　　荥阳外史集巻八十八 

　　●钦定四库全书 

　　荥阳外史集巻八十九 

　　（明）郑真 撰 

　　○七言絶句 

　　咏薛涛笺 

　　粉白朱红点点描蛮笺认得女娼妖巴山蜀水花如海杜宇春风恨未消 

　　题庾岭图 

　　夹道凉生涧壑秋曲江祠下思悠悠倚栏人在空中语南去东南可自休 
　　两崖天倚画图开万里风高猿啸哀闻道万年崔相国白头也复赐归来 

　　题苏武握节图 

　　啮雪餐毡使节孤老来不肻困穷途如何娶妇为姬妾教得生儿也姓苏 
　　草冻沙干又乳羝天寒大窖雪成围节毛落尽空头白忍死边廷未得归 

　　题蔡琰归汉图 

　　玉颜没入左贤王万里天高恨雪霜名父不应儿失节九泉羞杀蔡中郎 
　　呜咽胡笳曲未终秋风马上路匆匆梦回暗忆恩情重毡帐寒深雪满空 
　　銮车处处看春花又过陈留董祀家不是戎王荒塞夜夜深何事咽悲笳 
　　厯厯风沙貌得真两雏牵挽意逡巡不知野店黄昏后谁画当年断臂人 

　　题秋江举网图 

　　西风波浪刮鱼腥何处幽人独下罾百岁想甘清节守桐江不必问严陵 

　　题季璋梅花 

　　三年为客海东涯万里罗浮一梦賖霜月夜寒天地合开门曽忆看梅花 

　　答任彦舜送香橙 

　　皇都传说上元春罗帕包封赐近臣海角未沾天宠洽却怜霜颗特分珍 
　　红盘擎到碧窓纱三寸黄柑擘永嘉亲老正思甜舌本蜡封谁为寄吾家 

　　题渔樵问答图 

　　百年生计近如何霜雪萧萧鬓未皤我志在山君在水负薪何似得鱼多 
　　山中应许暂逍遥滚滚尘埃逺市朝见说朝廷正招隠吾侬未必老渔樵 

　　谢丁相公惠牡丹 

　　青春正绽洛阳花千里东风一梦賖多谢公侯珍重意甔瓶分到碧窓纱 
　　几年作客向蓬莱一捻胭脂笑口开想见故园春满眼淡妆浓抹待归来 

　　题画竹 

　　轩居曽种碧琅玕满目秋声白昼寒旧日林泉今总废画图空向醉中看 

　　长江落雁图 

　　聨翩羽翼映秋波芦荻飘萧已厌多长笛一声归棹晚江天目断奈渠何 

　　题鲛川赠别图 

　　鲛门海阔蜃楼低仙子乗空一鹤飞想见故园春正好归来乔梓映清辉 
　　彭泽归来尚有田莺花三月醉琼筵故人矫首沧江上万里东风浪拍天 

　　题马图 

　　天廐骅骝汗血身沙堤滚滚不惊尘春深谁奉明廷对许赐当头第一人 

　　寄汴韩豫斋 

　　往岁曽看艮岳图还夸形胜帝王都风流有客今三载千里相望夜月孤 
　　秋风悄悄动荒埃篱下黄花菊又开试问城头双过雁中原何日定归来 

　　腊月夜读袁文清公集口占二絶 

　　万年倾泻似悬河传出人间不厌多奎阁春明天语笑词臣喜得似东坡 
　　夜月分明在树杪西川故老许神交文章可是传衣钵风雪寒窓记手抄 

　　题瘦马图 

　　万里沙场踏雪还凌然病骨箭痕斑内官有意勤刍牧置在春风十二闲 

　　题孔雀图 

　　石根苍竹净晖晖暖翠翻花遍羽衣见说上林春似海乗风好与凤凰飞 

　　送蒋仲原官府谷 

　　长城万里控延安饮马泉腥夜月寒山县休衙人事少旧时经畧许谁看 
　　云屯万灶玉骢嘶斜日青山聴鼔鼙落木秋高边地逺却怜枳棘凤鸾栖 

　　送王以宁官神木 

　　同乡相遇说瀛洲海阔天高白鴈秋老我不禁霜雪苦俸余应为买貂裘 
　　霜风吹晓过潼闗万迭青青塞上山淮海有人西望逺故园时许附书还 

　　得家书忆儿复升 

　　小儿遗毒痛难胜苦道爹爹唤不譍我实怜渠那得去淮山深夜对孤灯 

　　题水仙 

　　湘江仙子佩珊珊罗袜凌波翠袖寒目断楚云归未得岁阑氷雪两相看 

　　题菜图 

　　绿畦雨过润如酥瓮有新虀市有酤三月已应忘肉味先生近欲传氷壶 

　　七月望宿府学口占一絶呈梁先生伯益是夜月既蚀濠梁卫随班行礼 

　　庭阶数问夜如何谁继卢仝月蚀歌尚喜吾侪风致别当筵呼酒问嫦娥 

　　题瀛洲夜宴图 

　　天风杂沓送鸣珂樽俎纷纭乐事多明日有人陈奏疏当筵数问夜如何 

　　题钱舜举山水巻 

　　海国青山旧隠居望乡千里客心孤西风落照频看画彷佛楼船过太湖 
　　山外有山深复深苍松红叶暮云阴繁华滚滚尘迷眼不负林泉百岁心 

　　题韩允传所藏钱舜举山居图 

　　烟雨春深拥翠螺山人独赋考盘阿柴门有客频相问泉石生涯奈汝何 
　　翩翩鞍马过桥西荒崦人家竹树低见说草堂春似海杜陵不数浣花溪 
　　竹窓松阁翠重重点染应归造化功水镜涵空秋一色置身如在广寒宫 
　　飘然湖海逐浮沤风雨淮山两度秋野色微茫舟似叶令人归兴眇瀛洲 
　　白云相望海天遥桂树山中不受招故国百年遗老尽画图披玩似琼瑶 
　　按图绘宝鉴舜举号玉潭宋景定间乡贡进士画青绿山水师赵千里意度气韵妙入神品乡友韩允传志尚幽雅购得是图深宝玩之予客居凤阳附致求题赋诗五首允传读之其有以契予意否耶 

　　题秋江送别图 

　　忆上西江贡士船故人把酒意茫然今年却送南归客红树秋山怅逺天 
　　烟雨秋深紫翠浓仙人楼阁暮重重故园松菊西风外笑指天台第一峯 

　　秋江独钓图 

　　轻舟揺漾钓丝风野水如天一镜空盛世明廷正招隠渭川当复梦非熊 
　　桐江东望水滔滔千古风流梦寐劳汉室中兴功莫比云台未似钓台髙 
　　白月黄昏聴唱歌沙头人问得鱼多纷纷世事尘迷眼烟水生涯可奈何 
　　家近瀛洲海上滩渔灯共语夜阑珊三年逺作淮山客秖欲归来把钓竿 

　　题春江送别图 

　　画船江水漾晴空迭迭云山锦绣中冠佩入朝宫阙近莺花三月正春风 

　　寄题宣和重楼合喜图 

　　乌雀春喧喜事重天香国色倚东风宫车北望滦阳去锦绣繁华一梦中 
　　艮岳当年御辇游花神有意结重楼谁知天上春风乐翻作青城一段愁 

　　题敬义斋巻 

　　肃襟清坐自惺惺玩易焚香倚石屏一片灵台明似镜天光云影对空青 
　　青青编简炫春晖表里工夫世所希妙悟不烦频出户满街尘土污人衣 
　　别来乆不见山阴想象高秋玉雪襟大手文章劳撰述百年复见圣贤心 
　　金华吴宗昭氏以敬义扁其斋山阴王先生好问为之着记江湖士大夫复为箴铭诗歌以劝厉之予读之数过若羣玉之府琅玕璆琳层见迭出而碔砆瓦砾何足厕其间哉赋诗三首絶句以归之用志予媿云 

　　二月望日潘太守劝农赋絶句用韵 

　　拍拍清樽绿蚁酣珍分列鼎饫肥廿太平共此春风乐笑指天香满翠篮 

　　题欧阳率更九成宫碑赠南昌万玉麟先生来淮海以诗名有子名孟雅知临淮县以实封论事升知泗州云 

　　洪都仙客佩玲玲淮海归来双眼青笑指囊中无长物逢人许看醴泉铭 

　　送永嘉支师中分教入京 

　　千里长淮共驿船碧空如水水如天即今又送还京去五色龙光近御前 
　　盛时多士出成均芸屋青灯教席分自有文章成锦绣殿头释褐奉明君 

　　洪（阙）贾（阙）许索芭蕉作四絶以致意贾府通判尊翁洪府同知尊翁也 

　　故园曾忆种芭蕉长日熏风一扇摇爱向淮南分别种夜深凉雨聴潇潇 
　　江南欲寄一椷书想象清秋午梦余千里客乡风雨候清清还看绮窓虚 
　　天浆滴滴似凝脂曽看芳葩启瓣时璇宇星稀天欲曙一杯儗送玉琳璃 
　　浅浅晴泥手欲栽悬知生意是生荄青旗半卷丹心吐有待山翁跨鹿来 

　　题画梅 

　　来看南枝与北枝溪头立雪思离离逢人若问调羮事须待青青着子时 

　　寒夜二絶句简徒县丞 

　　竹屋寒烧榾柮烟先生高卧腹便便淮南为问江南客何似山中夜雪天 
　　淮海风高鴈鹜呼客窓夜半拨寒炉小儿试向灯前问曽有先朝鸽炭无 
　　宋思陵驻跸临安郡国贡炭非鹁鸽色者不以进外臣以为言思陵曰宫中用炭但取和暖安用鹁鸽色者耶立命罢之可谓俭徳之君矣 

　　题画送陈驿丞 

　　锦绮云霞盼九重故人来到且从容大材正要为梁栋笑指桥南百尺松 
　　奎星高照海天涯万里车书正一家黼座云开丹陛近春风顾揷御筵花 

　　题梅花 

　　风流不见琼妃面欲寄多情语未工山鹤一声天欲晓寒香浮动月明中 

　　题陈仲良所藏姚（阙）马图 

　　献凯归来汗血流将军万里已封侯长安新置飞龙廏奈汝西风苜蓿秋 

　　用韵答夏威原絶句十首 

　　九重天子正兴文多士趋朝日见亲谩说黄公华胄在商山重认采芝人 
　　堂前衣舞锦成文捧檄由来祇为亲督府斋坛森将钺幕中掌记数斯人 
　　锦绣曾夸纸上文西风淮海见情亲京华咫尺云霄近矫首金门献赋人 
　　淮山掌教媿斯文夜榻曾论肺腑亲湖海不知台阁事升平草颂岂无人 
　　濠上波生五色文纷纷鱼鸟独相亲却怜流俗相嗤黠空作乡闱第一人 
　　天高河汉烛奎文灯火山窓夜独亲谩道翰林华盖逼手裁春帖是何人 
　　笔端挥洒不成文谁道诗看子建亲裘马五陵夸俊少祇甘空谷老吾人 
　　欲寄多情愧不文好将忠孝答君亲锦衣若幸归来早便作笙歌席上人 
　　百篇写得旧时文风月何由语笑亲为道老来长作客苍颜愁对镜中人 
　　千金骏马五花文可是南阳帝里亲圣代恩涵溟海阔独怜烛武不如人 

　　八月二十七日早钟梦后在新城闻王府召命说 

　　书以为梦已醒作诗有梦里犹闻殿下宣之句既觉知亦在梦中所谓梦中说梦者殆此也耶枕上足成絶句五首儗寄府僚纪善季纯夫 
　　华髪相将五十年飘飘剑佩向淮天床头一巻春秋学梦里犹闻殿下宣 
　　梦里犹闻殿下宣春明曾到禁廷前锦床绣褥亲王座聴说遗经二百年 
　　梦里犹闻殿下宣内庭曾记秩初筵香稉软饭传恩赐饱徳讴歌既醉篇 
　　梦里犹闻殿下宣晓云咫尺晋阳天山河表里藩维壮乐只邦家忆万年 
　　梦里犹闻殿下宣庄生蝴蝶正翩翩词臣识得君王意有作应须进一篇 

　　题萱花图赠胡伯霖 

　　翠筳金萼正重重堂下佳儿舞袖红鹤髪双亲同一笑秖须长日倚熏风 

　　又 

　　淮南千里见萱花一寸芳心未有涯见说北堂人不老归来须作画图夸 

　　题桃花图 

　　路入天台第几重桃花流水暖溶溶洞中如见佳人面好吐平生锦绣胸 
　　一点妖红早着花春风处处看云霞就中欲问千年实笑指瑶池阿母家 

　　题山水图 

　　淮山落木正萧萧梦里瀛洲碧海遥止愿归来茅屋底夜凉明月聴吹箫 

　　十一月二十九日夜冩怀三首（为周彦高作） 

　　离离星斗满璇霄席上频闻犬吠骄谩道酒杯须一醉胸中磊磈不能浇 
　　志骄气满可怜人乡里痴儿未足嗔钟鼔归来成一笑老梅檐角正含春 
　　悠悠岁月去如梭富贵人生奈汝何过眼已应天夺魄樽前且赋考盘阿 

　　送史奏差济川归永嘉 

　　风雨沧江白鴈飞淮南逰子赋将归椿庭笑奉金杯寿香擘黄柑雾湿衣 
　　帅垣使节咏皇华千里家山望永嘉见说北堂成宅兆夕阳枝上有慈鸦 

　　十一月初九日早出南门 

　　狐皮为帽裹头颅造化春融病骨疎濠上独行霜雪晓旁人认得老髯苏 

　　题长淮送别图赠吴兴阮文肃 

　　紫翠重重罨画间东南胜槩似淮山水晶宫里神仙宅看取西风跨鹤还 
　　向来大父宰鄞时满眼春花锦绣帷归取家藏瑶帙看吾翁亦有赠行诗 

　　题秋山图送梁先生 

　　雁门闗外万山重天籁萧萧涧壑中作客边廷归未得白云翘首海瀛东 

　　庚辛岁阔斋春帖子 

　　大道为公尊孔冕斯文有喜祝尧天山中要得平安信客底宁夸富贵年 
　　旧家文献三千巻盛代年华五十春多士愿登天上选老生甘作海傍民 

　　辛酉岁春帖子 

　　五十年过犹作客二千里逺秖思家春生书带窓前草香蔼椒盘席上花 

　　题便面 

　　落木秋风万壑哀林扃不为俗尘开明廷正欲招贤士奏赋谁如宋玉才 

　　题桃花赠郑良琪 

　　淮天锦绣正缤纷花下传杯赠去人千里若归瀛海上东风好寄故园春 

　　题便面 

　　我家住向蓬莱岛卧看扶桑晓一轮千里客乡归未得江花江草解怜人 

　　题便面赠叶子中先生归慈溪 

　　重重乔木与云参黄乌啼春画日酣归取山中图画看人生祇合住江南 
　　山苑西风落木秋碧天万里海东流分明认得蓬莱岛正儗归来一叶舟 
　　淮南望近八公山玉佩仙人缥缈间丛桂好歌招隠赋轻舟应未许空还 

　　题梅花 

　　岁寒为客楚天涯遥忆西湖处士家千里梦回霜月白起看倒影在窓纱 

　　又 

　　玉皇殿上会羣仙绰约丰肌映雪妍晏罢归寻蓬岛路紫鸾飞入海云边 
　　春风消息问梅花氷雪那禁老岁华有约玉人终不到慿谁觅得画图夸 

　　又 

　　姑射仙妃礼玉宸孤芳占得御园春君恩天上怜才俊赐与螭头第一人 
　　花仙雪里喜相过占得青春有许多见说商岩正招隠调羮事业果如何 
　　孤芳老干雪崖重六出春涵造化工千里西湖魂梦杳紫箫吹断月明中 

　　题沈生镛所藏山水图 

　　蹇驴千里倦驰驱咫尺青霄近帝都何似山中埀白叟钓舟一叶向江湖 

　　题二乔观书图 

　　粉袖春纎露笋芽瑶编舒巻向窓纱古来女宠存龟鉴国色娉婷莫自夸 
　　云锦衣裳玉雪肤君臣共喜得双姝不如诸葛麤麤妇手挈綀裳过草庐 
　　予读四明乡先生许氏山心跋二乔图有曰旌旗篲雪师次江濆怒涛撼空巷无居人咄哉叟两颗洛神珠暗室藏不住竟入蛟龙爪吻化为行云行雨命也遭惊得喜琼琚瑶珥色也三军夺志烈士丧气鄙哉策与瑜沛公一田舍夫萧何一刀笔胥提剑入闗仅收图书百宫姝丽纷如溃鱼眼高心麤视之若无尔中岂乏此二女者乎不然胡为是汉胡为是吴命词奇古深得讽意结句尢为警策当时士大夫以为絶唱而以布衣终身世无有知之者其命也夫予客濠梁（阙）庸表而出之使知山林文学之士有如先生而不得一遇者可胜道哉可胜叹哉 

　　题林和靖观梅扇 

　　湖天空阔翠林深洒洒逋仙玉雪襟不是梅花知出处慿谁同守岁寒心 

　　题山水扇面 

　　秋水上溪鱼正肥西风岩谷思依依问渠金紫千锺禄何似山中及早归 

　　题陈仲良所藏高彦敬青山白云图 

　　碧崖浮动白云低山雨晴时水落溪日午醉眠人未起胜如骑马聴朝鸡 

　　题山水巻 

　　■〈雨上晻下〉霭云烟涧壑深双松如盖翠阴阴山中近日知音少石上谁弹绿绮琴 

　　题桃花 

　　一曲来聴点绛唇暖风花下晏芳春何由种得千年实赠与东家百岁人 

　　题墨菊 

　　秋风窓下月昏时梦逐西园蝶未知帐底寒香人寂寂谁将醉墨洒淋漓 
　　纷纷桃李若为容篱落秋深晚色重山月暗时人不寐墨香何似菊香浓 

　　题红菊 

　　西风有梦过园篱帐底佳人睡起迟应是秋香空淡泊晓妆亦得点胭脂 

　　题王右军书扇面 

　　越山高步碧云梯洗墨池寒落照低仙子已骑鸾鹤去白团如月问谁题 

　　题广信王氏园菊本十种 

　　胜金黄 

　　幽花黄胜褭蹄金唤醒人间富贵心正色本来天造化风霜不怕九秋阴 

　　御爱黄 

　　秋香送喜入天容采采承恩雨露浓愿奉君王千万寿御袍黄映玉袍重 

　　相袍紫 

　　（阙）西风篱落九秋髙檀心岂羡公侯贵彭泽归来独慕陶 

　　鹤顶红 

　　折得秋葩鹤顶红丹砂点染幻神功苦心欲寄蓬莱客愿借胎仙两翼风 

　　赛琼华 

　　往事繁华逐水流西风吹夣到扬州花心不与青春竞氷雪萧萧过九秋 

　　万巻书 

　　芳信谁传万卷书花神可是费工夫凭君寄与陶居士香露漙漙泻玉壶 

　　状元红 

　　西风花看状元红芳气纷纷正恼公莫向人间夸折桂当年也到广寒宫 

　　探花白 

　　忆向琼林去探花瑶台玉宇认天家月眀彷佛羣仙过素袖娉婷帻岸纱 

　　榜眼黄 

　　榜眼谁夸进士科却怜秋色恼人多双瞳眩转金钱富无酒陶潜奈汝何 

　　金佛莲 

　　潮音洞里现慈颜万朶金莲雪浪间花色近人秋似海恍然身到补陀山 

　　旧岁甲子秋真自淮临入觐九月初七日早朝礼毕与凤阳教官吴烈等侍余尚书入见西宫上赐之坐与宴席近臣传旨以菊绽西风为题应制云秋葩翦刻见神工风送天香入九重有勅御园迎凤辇上尊玉醴拜恩浓既而续御制首句成章云西风蕋菊绽肥黄缥缈天香入帝傍见说花神承宠顾画栏深护翠云凉诗成进呈士大夫夸为盛事及来广信闻王氏园亭菊本之盛赋诗咏之谨录其事如右以志荣遇云 

　　题雪霁图 

　　银界参差百万重太虚清气压鸿蒙旧来行处频观画如在氷崖雪壑中 

　　唐十八学士登瀛洲图 

　　学海波环翠石重长春花木炫丹红神仙秖在人间世何羡沧溟恍惚中 
　　禁漏无声昼刻移天家勅旨出廷墀诸公且尽仙洲乐未到分畨上直时 

　　题山水扇面 

　　山翁唤我上饶来坐对南屏迭迭开一片白云长作伴分明认得是蓬莱 

　　题陈生子翼画扇面 

　　悬崖晴瀑泻银河杂沓松风送佩珂世外红尘飞不到山童却报晚凉多 

　　觅竹栽芭蕉简祥符古芳禅师 

　　石上来叅玉版师殷勤觅得凤凰枝分明认得如来意坐到林扃月上时 
　　越客南来梦转添移床聴雨近虚檐绿蕉分得祇园树晓露承来似蜜甜 

　　送王绍泰计偕京师 

　　西江贡士上春闱天上星光近璧奎从此名题龙虎榜殿头释褐赐金泥 
　　盛时多士蔚招徕银钥声寒棘屋开丹杏琼林春宴早红旗先报捷书来 
　　碧溪氷解水融融满眼晴山紫翠浓客邸要聆新进士鸿书好寄白云重 

　　题广信李通判梅竹画四轴 

　　山中消息问如何昨夜前村雪更多莫道此君坚节操玉妃还得共婆娑 
　　氷雪天寒不自禁晚风吹动翠阴阴溪光一片清如镜照见佳人铁石心 
　　帝子湘江翠袖寒云深风雪佩珊珊罗浮仙客频相遇牢落氷姿不耐看 
　　姑射神人杂佩瑶月明深夜许相招鹤声唤起瑶台梦百尺琅玕雪未消 

　　题红梅 

　　花仙曾到玉皇家有勅春香泛紫霞薄醉着颜红有晕日高含笑近窓纱 

　　梅花 

　　调羮商鼎媿非才孤负百花头上开夜半西湖空有梦月明谁见鹤飞来 

　　题兰 

　　国香散落翠巉岩晔晔芳丛玉露寒楚佩可怜零落尽春风吹梦过湘南 

　　题红梅 

　　岁寒曾到玉皇家浅浅琼杯醉碧霞睡起不知凡骨换分明素质点丹砂 
　　绰约山中万玉妃氷天有梦到瑶池调羮誓许供珍御却笑春风上玉肌 

　　同通判李徳高相公雪中 

　　洒洒春风玉树枝何人吟得灞桥诗画堂卷起珠帘看三白人间正及时 
　　琼葩玉蕋点疎枝吟得刘义五字诗谩道阶前深似尺程门独立有杨时 
　　氷帘高卷看琼枝谁寄回文锦上诗寝笑从容人未起客中何似在家时 
　　轻花洒洒凤凰枝锦绣聨篇百韵诗羔酒千金歌吹乐山城正属太平时 
　　折得梅花第一枝雪儿唱得雪中诗扁舟夜半人归去正是王猷访戴时 
　　缟袖娉婷舞柘枝天花飞落锦笺诗山川晃荡真如画要觅当年李伯时 
　　隔屋女娘歌竹枝凄凄秖似少年诗浅斟低唱微微醉如在绡金帐里时 
　　阿蛮折得素琼枝舞向华筵索赠诗散乱天花声扑簌向来忆在碧窓时 
　　万树嵯峨重压枝可怜冻吻不成诗天光大窖炉无火正是苏卿握节时 
　　击碎珊瑚五色枝锦笺写就谪仙诗公庭早起人初集正似陶公布屑时 

　　人有为石梁謡者录成十四首 

　　乔木重重惠子窑濠梁水带九洪桥淮西自古夸形胜表里山河拱圣朝 
　　缚竹编芦窓户开晴光晓透土床来满城要待秋花挿汲水遶篱浇菊栽 
　　土堑为家似燕巢秋来风雨怕潇潇马通拾得团成饼晒向墙头待暮烧 
　　种得桃花与李花红红白白几人家卖钱却待花成实沽酒墙头不用賖 
　　帝乡今得免征科汉祖当年未足多父老扶藜频望幸教儿唱得大风歌 
　　土坑边头半镬汤晓寒睡起怯衣裳女郎烧火添牛粪笑指灰中饼饵香 
　　东屯西屯云昼阴上闗下闗淮水深淮水好从天上去美人不见愁人心 
　　向来翻忆战争时江海茫茫逺别离白髪重逢太平日春台化日乐熙熙 
　　义勇祠前酒似池鼔笳吹动赫人威满身挿得真刀剑要与皇家作健儿 
　　婚娶家家礼俗谙东邻少妇嫁童男园篱缚架开筵宴借得船头一片帆 
　　斤斧山中日日操求生莫问此生劳草柴卖得钱三百不怕城头米价高 
　　养得儿男学务农布衣褴褛髪蓬松兔园亦有村夫子夜雨残灯教过冬 
　　淮水生鱼不论钱弈坛醉倒唤棊仙百年尽可为生业仰戴皇家日月天 
　　少妇新缝八■〈土答〉鞋可怜两足带尘埃盆中有水不须濯却待人间好日来 
　　别来三月不见郎夜灯明灭涙成行妾身许得单衣愿不怕穷冬有雪霜 

　　荥阳外史集巻八十九 

　　●钦定四库全书 

　　荥阳外史集巻九十 

　　（明）郑真 撰 

　　○七言絶句 

　　题吴教授所藏杨长史菜图 

　　雨露春深绿正肥从教百瓮捣金虀梦中要与神明说不许羊蹄踏破畦 
　　长史相烦冩画图青青生意遶吾庐文章更爱黄山谷食肉悬知味不如 

　　题庐山瀑布图 

　　香炉峯上梦曾游晴瀑声喧万壑秋要与谪仙长作伴白云深处独相求 

　　题桞公权玄秘■〈土答〉铭 

　　桞公权八法得颜太师之传其在陜右若李西平王神道碑之深古雅健玄秘■〈土答〉铭之遒劲严宻皆书法之杰然者予居中都凡十年西平王碑仅一见求之莫致玄秘■〈土答〉铭则往往得之间留一二本论著其后以为家藏今年夏四月诸暨章立可以三泉司征考满入觐用是为赠予感其意题二絶句转寄先生以书法世其家焉用此哉聊为令嗣学古之助云尔 

　　何处浮图葬衲师斯文犹得覩残碑想当放手书丹日正似从容笔谏时 
　　君家书法已三传琬琰文章到处镌闻说贤郎当跨灶银钩爱学栁诚悬 

　　永嘉林（阙）以竹四轴求题曰风晴雨嫩云 

　　浮空飐飐飘苍雪倚石翩翩舞翠涛林下唤醒湘水梦凤凰飞下九天高 
　　晓风浮动隔帘青旭日晴梳翡翠翎想见云中仙子降佩声杂沓散空冥 
　　篔筜谷底记曾逰风雨空山夜半秋有约佳人终不到天寒翠袖不胜愁 
　　琅玕百尺舞云幢风月襟怀共一窓昨夜春雷初震蛰龙孙长得玉成双 

　　题唐明皇按乐图 

　　笙笛筝琶按得齐玉人歌舞绣筵低三郎酣醉真妃笑谁信渔阳泣鼔鼙 
　　内家教乐醉春妍梦入巴山万里天檀板轻敲箫鼔合金盆香暖浴儿钱 
　　沈香亭北昼冥冥一曲霓裳醉里聴乐事不知忘国恨秋风愁絶雨淋铃 

　　题扇面 

　　挿天峭壁两门开落木风高万壑哀酒熟山家烦折柬蹇驴正待过桥来 

　　题观音像 

　　吾家东近补怛山大士神通海浪间旧日同乡今作客焚香日日对慈颜 

　　题便面小景 

　　一天如水水如天万壑春含绿树烟桥上抱琴人欲过山窓且复罢青编 

　　题竹 

　　山中留得岁寒枝氷雪棱棱不受欺莫道此君无变化春雷唤起箨龙儿 

　　题五花马图 

　　五花骢马锦云堆踣铁蹄高识骏材倦眼奚官休睡去天闲好与共归来 
　　淮南羣牧惯攻驹八尺真龙万足余圣代郊丘崇报享祇须寳络驾金车 

　　跋丽水俞元吉所藏高彦敬临米元章越山图 

　　按松江夏氏图绘宝鉴云米元章山水本出重源而天真发露后二百余年高公彦敬实得其笔意所临越山图凛乎逼真松雪赵氏与高公同官于朝亲书论定后有作者无敢异议俞君元吉家于括仓正古勾践封域浮云白日展图玩讽殆如见诸君子于千岩万壑间也原吉来淮海出以相示书二小诗以归之 
　　南宫跨鹤九天遥云暗房山怅莫招赖有吴兴书跋在画图珍重似琼瑶 
　　淛江东渡指西陵万迭天开紫翠屏掉得扁舟归旧隠夜凉光动少微星 

　　题扇面 

　　断坡高树昼阴阴行转清溪路更深可是草堂人不见西风萧飒鹤孤吟 

　　题红梅 

　　罗浮仙骨换丹砂百折飞裙染翠霞酒晕未消寒起早夜来赐宴玉皇家 

　　题墨梅 

　　先春逺寄墨淋漓折得寒香第一枝梦遶西湖山月暗漆纱窓外影参差 

　　题墨菊 

　　客路游尘怕上衣纷纷黄白眼都迷归来篱落黄昏后月露秋香暗遶蹊 

　　题瓶梅 

　　百花头上占春开谁向山中折得来碧水铜瓶甘作伴夜深飞梦过瑶台 

　　题梅竹 

　　断崖人立锦皴粼翠袖娉婷不惹尘独有玉姬来索笑岁寒霜雪许为邻 

　　题梅 

　　玉皇宫阙拥羣姬缟素飘飘杂佩垂侍辇恩深频早起不禁霜雪立多时 

　　题画 

　　楼台金碧五云边秋水光涵一镜天山郭蹇驴人去逺夕阳应棹渡头船 

　　题梅 

　　秋魁不得占春魁惭负孤根雪里开问汝不堪调鼎鼐岁寒只许赋归来 

　　题吴道延西征巻 

　　万里烟沙惨淡中西风遥跨锦花骢囊中自有如椽笔归上将军第一功 
　　重重土屋翠云腰羌妇秋衣制黑貂煤火烧红羊（阙） 

　　题吴道征望云图 

　　闗西遥望海东山心与浮云共往还白髪慈亲千里逺彩衣愿得奉慈颜 

　　题孤雁衔芦 

　　塞北传书到日边真州将信到幽燕我家求得平安报怪汝衔芦万里天 

　　纪梦 

　　十二月初八日夜梦亡友刘养浩谓之曰乆不见足下今安在耶朝廷命府州县学举明经之士为学官足下不得辞矣初不意其已死也养浩以手握拳若欲见捶者且曰经学吾乆已荒芜岂宜堪此荐书汝欲害我耶既觉为之惘然作二絶以识云 
　　帛璧求贤涧壑空萧萧猿鹤恨西风多君诵得春秋学生死论交一梦中 
　　老来应不耐尊拳夜壑悠悠不记年人事祇今如梦寐忆君空有泪如泉 

　　题春江游玩图 

　　江上舟行不问潮千金换酒特相邀莺花正及青春乐隔岸何人唱大招 
　　桃花渡口水如天沧海蓬莱问列仙老我长淮归未得春风矫首白云边 

　　题春江送别图 

　　江水西流日夜声棹郎挝鼔唤登程滕王阁上神仙客一曲空歌待月明 
　　满眼青山紫翠重天风缥缈送孤篷凭君一吸西江水洗涤平生锦绣胸 
　　渡头人唱竹枝歌千里江山奈逺何春水光寒沙渚阔忘机却爱白鸥多 
　　风流马上为谁来一叶风帆早欲开好向紫金山下过五云深处是三台 

　　题赵仲穆马上挟弹图 

　　王孙骑马过林西何事金莺不住啼高嶂重重云不暗春风吹送一丸泥 

　　题山水图 

　　山树重重散晓岚披图彷佛记江南画船撑近檐前过公子风流酒欲酣 

　　题沈在新便面 

　　红叶飘萧涧壑重遥青矗矗倚浮空山川自古夸形胜不是吴中是越中 

　　青山白云图 

　　忆向山中看白云画图披拂思氤氲仙家逺在空青外一榻何时许见分 

　　题扇面 

　　白云深处树重重碧水光涵一镜空世外红尘飞不到祇消挥扇聴松风 
　　遥山祇在半空中沧海蓬莱有路通双树西风秋洒洒仙游一曲寄丝桐 

　　题便面 

　　淮南催我去朝天矫首蓬莱近日边山树重重秋已近晚凉石上聴疎蝉 

　　题五马图 

　　五匹西来汗血驹风沙千里快驰驱青春幸预瑶池驾不数人间八骏图 

　　题山水图 

　　君家高住碧云层木杪啼猿唤得譍作客淮南浑欲去画图遥指是庐陵 
　　金碧楼台晚照红仙人环佩玉玲珑淮南催我朝天去试问前山过几重 

　　题睢履道红碧桃花赠李经厯 

　　天台仙子佩珊珊浅碧深红对面看石洞无踪春梦逺东风晓起不胜寒 
　　天涯一片武陵霞满眼春光处处花莫道繁华浑似梦周南正好咏宜家 

　　题枯木鸜鹆图 

　　锦绣山林怅寂寥西风落木晚萧萧幽禽却解知人意学得鸾笙叶凤韶 

　　题周千户所藏盛子昭雪中读书图 

　　银界参差百万重春虫乱扑夜窓风谁知千古经纶意祇在青青汗简中 
　　隔屋谁歌玉树花飘飘鸾鹤海天涯书中自许论今古金帐何消说党家 
　　袁门深闭路﨑崯焦寝清酣怪铁衾谁似先生氷壑底一编独对圣贤心 

　　题菊花图 

　　御袍黄间状元红翦刻原归造化工陶令归来秋正好可能无酒醉西风 
　　随班曾赋御前题携得秋香满袖归自媿恩光无补报西风篱落思依依 
　　真向以考满朝京与诸搢绅赋菊绽西风絶句以进今二年矣 

　　题广信府李经厯仲谋所藏画 

　　海棠画睂 

　　瑶池信杳思氤氲聒聒春声怪汝频问道海棠初睡起风流谁是画睂人 

　　梅花寒雀 

　　谁传春信到人间涧谷神仙玉雪颜冻雀预知生处乐枝栖不似纥干山 

　　抱琴图 

　　紫霞洞客已仙游故国湖山草树秋鸾鹤九霄音信杳欲将哀怨寄清流 

　　折梅图 

　　氷雪天高独鹤飞山中处士薜萝衣岁寒清节慿谁共折得梅花及早归 

　　把菊图 

　　解印归来事已非秋深霜菊锦成围秫田两顷都为酒林下何须候白衣 

　　爱莲图 

　　炎天水面独揺风谁识先生梗槩同不是棹歌明月夜袜罗清浅湿香红 

　　题周自诚所藏兰图 

　　湘水苍茫九畹深美人不见思沈吟幽香暗逐春风过雅操谁弹石上琴 

　　题鱼篮观音图 

　　篮里鱼肥锦吐腮沙头不许价高抬世间谁识端严相璎络何消露出来 
　　本来祇是宰官身肉眼何由认得真俗习可能安淡素随缘去作卖鱼人 

　　题网鱼图 

　　夜来山雨水増波岩壑遥闻欸乃歌笑指两船撑欲近问渠何处得鱼多 

　　题芥坡图 

　　雨歇山青云出溪芥苗初长净无泥夜来揷得新篱障不梦羝羊踏破畦 

　　题山水图 

　　扁舟忆昔过嘉禾傍海青山拥髻螺流水画桥深屋底不知谁赋考盘阿 

　　题扇面 

　　烟雨初晴翠树浓梵王楼阁晓重重客行素饱经纶术任汝斋堂饭后钟 

　　题钱同知所藏张天师画 

　　老干连蜷似蛰龙夜来风雨欲腾空玉堂学士今何在谁赋当年十八公 

　　元冯海粟学士着十八公赋极精博 

　　山水图 

　　沧海蓬莱手可招雪深环佩响琼瑶山翁倚杖溪头立野水春来急似潮 

　　竹图二轴 

　　彭城一派 

　　老可篔筜谷里逰大苏清梦遶黄楼传神今有真仙笔分得彭城一半秋 

　　横牕 

　　重重晴影覆窓纱彷佛潇湘水上家帝子不来秋已暮飘揺鸣佩渺天涯 

　　贻李经厯诞弥之庆 

　　仙真授得金桥箓家庆荣夸绿树枝汤饼尽多珠履客诞弥重见续周诗 

　　奉呈同知钱相公 

　　散花仙侣下瑶天华烛光开锦绣筵闻说公家生贵女月弥要觅洗儿钱 
　　试郡西江化日春笑看满岁即为真奎文早晚来天上五品官阶雨露新 

　　题山水图 

　　白云飞过万山重沧海蓬莱有路通秋水如天天似水轻舟撑入翠林中 

　　题张天师画 

　　飞流千尺泻银河松屋深深碧涧阿雨霁长桥泥尚滑携琴归去意如何 

　　题方壶山水图 

　　花草重重涧壑春卜居秖欲谢嚣尘道逢谷口耕云客莫是当年郑子真 

　　题方壶枯木图 

　　石林苍竹蔼云烟古木萧萧雨露边莫道散材无用处藤萝何事苦相纒 

　　十二月初四日夜三更梦睡觉蛀齿脱落口占一絶今年五十七岁数其齿蛀时则二十有八年矣 

　　当年两齿蛀成空嗜啮翻嫌馔席丰谈笑尚怜唇舌在可应开口不闗风 

　　读东方翔传 

　　幸应待诏上金门宠赐煌煌奉至尊谐谑随时成讽谏不知曲学有公孙 
　　射覆悬知与易通可应神妙在蓍筒天家亦有防闲术不认龙蛇认守宫 
　　窭数分明是寄生狋吽空复口相争奇言怪语何须数千户犹能诧俗盲 
　　主家谁敢侍私娱董偃区区一贱夫有罪已闻三可斩霸陵会葬复何如 
　　不儒不老杂逢迎殿上时时被宠荣可是茂陵新好尚燕齐怪诞尽公卿 

　　玉山李道会颜则求着福庆观记以黄谷二十六咏见示用韵以寄 

　　万山深处锦云堆版筑新成玉帝台绛阙诸眞同宴喜霓旌双引凤车来 
　　山势飞来似玉龙曈昽海日上孤峯不须万丈云梯接阊阖天门近九重 
　　路转溪湾山更幽也知天意恊人谋仙家剩有沧洲趣画壁须烦顾虎头 
　　世界流年一掷梭月凉踏踏聴空歌濠梁往日曾相见认得篮仙唤采和 
　　玄谷长城别有基要知清净妙无为玉房坐守金丹熟记取人间子午时 
　　宝篆丝丝一炷烟早朝曾近御床前凭君试问黄庭诀愿得长生不记年 
　　夜凉风月爱双清岩谷虚传玉佩声上帝尊居深虎豹青云高拥九重城 
　　洒洒香花供石泉青藜炊出杖头烟上坛传令雷司聴星落银河剑倚天 
　　春雨林深笋蕨肥多情把笔咏芳菲生来要使三尸伏老去休论万事非 
　　坐阅文成却老方石床阴覆紫云凉仙山甲子须臾事不管人间白昼长 
　　揷汉松杉观鹤巢琳宫行转碧山坳寄言万里蓬莱客闗钥双开不用敲 
　　丹雘煌煌殿阁开画栏高倚碧崔嵬瑶池阿母蟠桃会青鸟衔书海上来 
　　江国归来雪满簔玉虹桥下水生波空阶夜半天如洗聴唱阳春第一歌 
　　彪列星光盼斗南正须问道结云庵烧符叱咤风霆合百尺蜿蜒奋碧潭 
　　六合为家乐宴宁山中猿鹤也忘情双成吹彻参差玉沧海东头看月生 
　　面面晴峦锦绣重太虚元气浥空蒙高斿下来神鶏吉锡福从教海宇同 
　　阵阵寒香挂殿秋散花天女玉搔头月中欲乞嫦娥药笑倚西风百尺楼 
　　雪水新烹陆羽茶还看太岁长黄芽扶疎两翼能飞去西海同乗贯月槎 
　　甲煎香残玉宇开步虗词罢舞三台山空水静秋如海报道缑仙跨鹤来 
　　交梨火枣大还丹白日飞升也不难紫府真君同接引罡风浩炁莫愁寒 
　　隔断青峦一片云仙■〈釒敖〉法鼔半空闻有时酿得松花酒瓮里浓香幸见分 
　　清水生肥荐玉池独将玄液饮玻璃云炉兰麝香飘转坐对风帘窣地埀 
　　烟霞锁却洞门深点过丹砂便是金解榻倘蒙青眼顾枕中鸿寳定传心 
　　物外逍遥静处看扶揺谁似大鹏抟同盟幸有双鸥鹭相与忘机耐岁寒 
　　凌空直上翠微颠巾舄飘飘谢俗缘想见灵台光一点皎如明镜在中天 
　　玄门阐教付机缘况有诗如孟浩然矫首佺期如不到祇崇香火祝尧年 

　　题碧桃花画 

　　春风满院碧桃开不见瑶池阿母来一曲吹残双凤管共谁歌笑倚楼台 

　　题松柏图 

　　山中长笑锦红开风雪宁甘万壑哀老我勿堪为柱石般师斤斧不须来 

　　题钓鱼图 

　　钓丝袅袅趂鱼腥坐向沧江白石层一点客星天外逺毋烦使者问严陵 

　　题老柏图 

　　风霜摧折凤凰枝岩壑犹存铁石姿老朽何堪为世用丹心祇许老天知 

　　题方壶青山白石图 

　　方壶跨鹤上青天供奉先生亦已仙想象风流何处觅云山云水故依然 
　　皋比坐拥画堂春日日青山看白云海岳天高归未得鹧鸪声断思缤纷 

　　上清何伯度为儿子画林塘读书处 

　　林塘浮动水云虚芸草春香满架书愿汝休为原伯鲁祇将力学大先庐 

　　题马太守文璧画 

　　蹇驴同过碧云重不是闗中是洛中杖履如逢岩穴士好令咫尺上虚空 
　　忆曽跨蹇渡临濠万木云山舞翠涛千古庄周劳梦寐画图时复倚秋高 

　　题傅济民画 

　　千岩万壑翠重重海岛蓬莱有路通古树林深人不见烟波曳网载孤篷 

　　题方壶溪山胜处 

　　万迭溪山万丈溪两舟相逐过林西幽栖不作金銮梦莫遣哀猿夜半啼 

　　题方壶溪山秋兴 

　　文笔峰头晚翠浓风流墨客笑临卭林泉拌得千锺醉挥冩平生锦绣胸 

　　题沈先生林塘读书图 

　　古来经训拟菑畬谁似昌黎训阿符笑我林塘风月夜西窓梦里聴咿唔 

　　题方壶闲云潭影 

　　点点遥山落影边水光云影两悠然俗尘不到林深处一片灵台万古天 

　　老柏图 

　　山中氷雪惯曽经百岁长存铁石心江海萧萧风雨夜倚窓祇聴老龙吟 

　　兰 

　　湘山湘水思冥冥欲访三闾问独醒岩谷春芳风日透翩翩杂佩散余馨 

　　题祝洞天云山图 

　　客邸遥闻祝洞天蓬莱岛上友羣仙试求鸾鹤飞升处云在青山月满川 

　　题枯木图 

　　千章乔木挺苍苍都入天家作栋梁惟有老身无用处岁寒岩壑饱氷霜 

　　用韵王理问琵琶亭夜宿 

　　水流呜咽夜传更梦里如闻弦上声却笑当年白司马青衫泪湿也多情 

　　用前人韵过鄱阳 

　　入云渺渺碧山重流水茫茫万折东白月倒悬星斗湿此身如在广寒中 

　　用前人韵道出鄱阳感兴 

　　鲛门岛外近仙家夜月林深唤煮茶千里宦游江海阔晚香频忆满篱花 

　　荥阳外史集巻九十 

　　●钦定四库全书 

　　荥阳外史集巻九十一 

　　（明）郑真 撰 

　　○七言律诗 

　　用韵答史（阙）先生 

　　丞相精忠贯白虹曾（阙）经日上层空百年独着山河誓三（阙）承社稷功龙凤宸章华阁表貂蝉画像彩帷中余芳（阙）制作翩翩锦绣工 
　　太白楼高隔（阙）虹楼前流水带长空枕床不作繁华梦翰墨原归点染功（阙）光寒明镜里江山春暖画图中悬知簔笠骑牛处（阙）意悠悠合化工 

　　用韵答彦彬 

　　烽火春城正荷戈（阙）清隠奈君何山深兴逐云霞逺天涧恩承雨露多尚使斯民跻泰域未应吾道变頺波百年且向东风里酾酒当筵舞太阿 
　　东风日日候鸣珂为问山中近若何坐对一庭桑梓合笑看三径菊松多前林日暖莺迁木隔岸云深豕涉波尚想华堂春昼永管弦杂沓间阳阿 

　　用韵与袁希曾 

　　先正诸孙兴未涯东风曾记理征槎闗河车骑三千里京阙笙歌百万家红日当天头上近黄埃满路望中賖十年归住沧江水犹忆金门拥翠华 

　　元宵江上观灯 

　　牙樯锦缆簇华灯上下乾坤破杳冥飞影倒穿千尺水流光逺散一天星警传炮石边军肃曲奏笙歌海若聴相国有恩民共乐好将盛事冩丹青 

　　岁暮冩怀二首 

　　书床斜傍竹溪虚千古风流梦寐俱汉祖每资萧相国齐人多赖管夷吾林丛月落狐狸啸水国天寒雁鹜呼岁暮故人寥落甚抱琴祇欲赋归欤 
　　故国山河战伐雄新亭风景寂寥中菁茅寜复供周祀兰蕙谁能继楚风瀛海边防寒络马辕门警肃夜櫜弓人间总是经纶手彛鼎重刋社稷功 

　　用韵复阎至明 

　　风外游丝着面轻困人天气半阴晴董生早受春秋学许劭新推月旦评阊阖日高天宇阔蓬莱山近水云明看花看栁青春好莫负东君万古情 

　　和王子璋见贻 

　　玉烛光浮海宇春夹城花桞喜为邻长风早报林莺信旭日寒迷苑骑尘圣主新耕农务急燧人钻火爨庖新书生不愿繁华乐有待天恩及万民 
　　海上人家叹扊扅海边山壑遍藏尸糠粃岂可供常爨飦粥胡能疗积饥鹄立形骸僵卧乆龙钟老病却行迟九重正有苍生念清问应须待帝咨（是岁饥饿莩甚众） 

　　题邀月轩 

　　嫦娥趣驾上青霄公子开轩慰寂寥露洗杯罂光濯濯风生冠佩影飘飘九河埀浪秋情宻万境无尘世虑消斗转参横人未散欲呼秦女更吹箫 

　　题吴季璋松斋 

　　石上高斋倚碧空虚檐面面拂空蒙龙蛟影动三更月猿鹤声传万壑风飞翠雨余浮几席轻花春暖洒帘栊先生莫自甘岩壑廊庙终归造化功 

　　高明楼 

　　天光云影画图开河汉星辰接上台沧海忽惊龙变化青山常见鹤飞来秋风凉动牙籖架夜雪声传鷃■堆自笑浮生尘满眼登高作赋媿无才 

　　和贵司丞雨中述怀 

　　聨璧光辉重万金功名未许谢朝簪百年正属风云会一片宁甘铁石心彩凤双飞华阁表征鸿齐度画楼深埙篪唱和今何似请把周诗雅颂吟 
　　东风环佩动璆琳席上欢陪玳瑁簪报国好酬千里力持家宜共百年心紫荆堂树江山逺锦棣园通阔水深白日看云余兴在客边妙冩杜陵吟 

　　送杜元昌除国子学正 

　　丞相家传百岁余日临斋馆看云储绫花尚宝宸章赐袍褐亲看省檄除藻泮晴香琼液动杏坛春暖锦云舒谁怜樗散空山客一巻青灯夜屋虚 

　　送戴文祥谢官归里 

　　草色花香忆故庐归来戎马厌驰驱乆知司隶终兴汉共说夫差昔沼吴天阔三江鲸挟浪云深双阙凤栖梧相过祇欲论时事夜半前溪雪棹孤 
　　元老新辞丞相秩强藩欲觅假王封可怜壮士心全改谁信忠臣髪上冲晋国甲兵千里马吴人城郭五更钟纷纷世事知何似高卧长台第一峰 

　　送胡万户 

　　沧溟五月锦帆开海上传呼将帅来天近扶桑明白日风行偃草散荒埃金戈万灶屯飞骑铁鎻千寻伏怪能宴犒从容军事少仙人楼阁望蓬莱 

　　送孟宣使回京 

　　星槎使节斗牛间蚁酒龙衣尚局颁圣主无为开泰治元臣有命复清班云霞海阔三神岛日月天高万岁山京国归承台阁问定须送喜入龙颜 

　　用韵答王以文见寄 

　　廿里松声宝地凉天仙时与共彷徉秋闱儗上登科记春殿谁传入奏章太白山头开日观朝元阁上逼奎光翩翩欲遂登临兴何日天风送佩璜 
　　自笑吾生似服虔西窓风雪半床毡清班未得临丹阙禁炬空怀锡绛莲兵甲年深愁老去文章官様许谁传相知最有王征士胡不归来夜月船 

　　送王子章 

　　南风闽海早归来青眼相逢一笑开彩笔题春云满座银灯照夜月当台枢庭正用萧张杰宾幕终归管乐才况是故园生意好桃花流水出天台 
　　枢星光带赤城霞山月寒随碧海槎宥府早看宾入幕故乡重喜客还家晓营独跨青丝骑夜屋重吟綘烛花当世正须文与武皇都不日聴宣麻 

　　送钟山长 

　　皋比堂下聴谈经人物风流叶地灵甬水东来银树碧菁江西望蜀山青象樽饮福秋倾醴牲俎传餐晓割腥官满三年浑欲（阙） 

　　题咏春亭 

　　绣柱雕阑面面空座间人似杜陵翁画图不用丹青手彩笔争夸锦绮工花栁光辉春雨后山川浩渺夕阳中元戎不负风流约樽俎还看一笑同 

　　王子章以道院迎仙客书堂隠相儒为题以栖字金字为韵 

　　琳宫瑶宇迓佺期弱水蓬莱路不迷宝剑光寒珠斗泾长裾影动彩云低池深碧藻春龙蛰月满苍松夜鹤栖况有笙箫谐律吕好将法酒醉玻瓈 
　　投老星星鬓髪侵经纶事业岂无心半生独对孙康雪万里终为傅说霖碧草窓前空日暮紫薇垣底自春深夜来有客欣相问卖得文章几百金 

　　送春 

　　三月繁华一梦中都将世事问东风荒烟草映王刍绿落日花开谢豹红有酒乍闻瑶斚冽无钱却怪锦囊空相逢莫道青春过好把春心待化工 

　　山农 

　　种得山中数畆田金穰土苴待秋前雍熙正属唐尧世大有宜书太史编稚子踏车筋力倦老妻馌饷鬓云偏不知万里青天上谁奏豳风七月篇 

　　麦秋 

　　天阔黄云望眼遥凄凄陇畆飒风飙炎州四月皆萧爽乐岁千家未寂寥庖爨炊香烟渺渺硙床传响雪飘飘不须为作清商调自有尧民击壤謡 

　　迎诏 

　　百万王师付总戎翩翩丹诏紫泥封边庭号令雷霆震寰宇恩波雨露浓日近中天翔彩凤春深巨海奋苍龙江南宰相如周召玉带金鱼觐九重 

　　晚眺 

　　海国逍遥俗累抛夕阳楼上俯南郊天低平野星辰动日落深山紫翠交公子罢筵呼去骑前军列寨急征铙一声杜宇归来逺明月光寒屋上茅 

　　送岱山书院陆山长 

　　盛时文治似唐尧庠序煌煌碧海遥藩省故人多荐列瀛洲仙子共招邀沙田如草秋无雨咸地浮花夜上潮讲道从容云榻静闲将风物寄清謡 

　　送吴侍御福建分台 

　　圣皇有命建分台横榻今归济世才天近九重明日月地连十道震风雷边疆警急金戈动江海催程锦缆开社稷功勋终有待南州正喜使旌来 

　　永嘉孔正夫生时父母年五十及登第则九十余矣正夫养志不仕明年父母皆死追念不忘为作此诗 

　　朱颜白髪寿期颐喜看贤郎射策归天上恩除承紫诏堂前欢笑舞斑衣椿萱惨惨星霜变莪蓼哀哀涕泗挥幸际圣朝新孝理征书行复下丹扉 

　　寄狄季万户 

　　翚飞层构近中天海上将军爱静便雨歇晴江拖白练云开画幛吐青莲神龙夜吼千金剑仙蚁春浮两玉船笑我日从华阀过东风携袖祇青编 

　　送柴教谕 

　　玲玲琚佩飒天风三载宫墙教育功馆阁名高霄汉表山川妙入画图中云生晓席芙蕖动日射春盘苜蓿空书满却看胜荐剡未应皓首叹飞蓬 

　　咏四明山送丘太守 

　　赤水丹山古洞天使君丰致似神仙一编曾草孙公赋百斛宁论孔宅钱夜鹤林峦啼月露春龙窟穴吐云烟慿谁净洗苍崖石冩得芳名后代传 

　　秋丁美宋尹分韵得南字 

　　宫墙崇苑集朋簪河汉秋高曙色涵衮座煌煌瞻粉藻班行济济服朱蓝笙箫合乐羣鸾舞酒醴浮樽万蚁酣已见仁侯昭格享咏歌谁得似周南 

　　送吴都督 

　　名勲开国挺人豪督府光华日月高骑马嘶云严棨戟壶浆夹道迓旌旄孔明曾布龙蛇阵吕望今传虎豹韬南海功成归奏凯宫花灼灼映恩袍 

　　送王运同 

　　万里东流鲸海波朝家盐赋有常科草窝气湿苍烟暗花■〈酉兼〉光寒白雪多已见神功回造化还闻寛政蔼声歌煌煌使阃看归骑缥缈天风响佩珂 
　　绛节辉光海上遥使君政化速风飙烟低野爨民居复星列牢盆国赋饶彩笔凝香晨署檄画旗分影晚聨镳明时有待调羮用勲业终看上九霄 

　　赠张徳中 

　　翠幕莲花昼日妍星郎风致似蓬仙衣冠也拜新朝赐翰墨犹存奕世传海味供欢珍列鼎商声入律锦成编云霄有路丹梯接行看清光近御前 

　　祷雨 

　　碧山深处祷灵渊漠漠精诚上格天不问人间呼蜥蜴却看云表起蜿蜒沙田万畆禾成囷井汲千家灶有烟海角未能忘徳泽周诗还许咏丰年 

　　题思孝庵 

　　天外寒峰紫翠重亭亭华表拂空蒙衣冠蒙漠神逰逺俎豆缤纷孝享通宰木含情凄夜雨蓼莪有泪洒秋风百年遗徳辉泉壤行看鸾章宠赠丰 

　　送张宗道 

　　剑佩飘然江海东世家犹得仰遗风浮生浩渺形骸外往事繁华梦寐中栗里乆闻陶靖节草堂还忆杜陵翁物情滚滚如流水今古谁论出处同 

　　贻史文可 

　　文采翩翩锦绣胸百年遗事笑谈中王侯欲纪旗常烈嗣续多传谱牒功碧沚烟波空夜月沧洲花鸟自春风诰绫尚玉琼瑶轴却爱词臣制作工 
　　宋故资政殿大学士史公居沧洲十余年尝以书劝其兄忠献王去相位不聴食祠禄以卒理宗赐谥忠宣中书舎人吴泳行词有曰在熙宁则不党于熙宁如安国之于安石在元佑则不趋于元佑如大临之于大防当时士大夫公论见于代言者如此则公之平生出处大节从可知矣予生也晚窃好论著前朝典故及乡里人物且于两制之学尤致志焉文可为忠宣正传邂逅荒斋语忠宣遗事亹亹不倦信所谓克世其家者因作诗以识良遇且以志文献之足征云 

　　赠陈子云 

　　徳星高照海天涯来问东州第一家金鼎灵丹初结汞锦林仙杏正开花神农本草分诸品轩帝遗书积满车想见神功应有报辉辉词藻散春霞 

　　白石樵隠 

　　岩壑重重蔼翠萝山人独赋考盘阿斧柯生计宁为拙轩冕浮荣未足多夜月每从樽榼醉春风时聴扊扅歌奕棋仙子欢相遇回首尘寰奈我何 

　　罗信言十二月廿三立春后一日进见奉天殿下得除备用库大使有诗寄其家用韵 

　　六管灰飞万象春故人百拜觐枫宸瑶阶日近恩光接黼座云开喜色新绮采朝衫分筴笥绫花官诰出丝纶书生正在艰难际莫道茅斋尚隠沦 

　　送连执中 

　　手捧黄封觐玉墀从容海上舞朝衣棠阴幕府欣相慰榕树家山候早归宴斚香分椰酒熟庖烹新擘蛎房肥髙堂太母登睂寿孝养晨昏肻暂违 

　　送孟先生子重回台州 

　　皋比乆矣罢横经山泽萧条赋独醒未许冯唐头已白却怜阮籍眼频青江闗月落悲鸿鴈水国风高堕鹡鸰咫尺天台归路近纷纷黄菊满篱扃 

　　题汤宣使诗巻内有贡院谒赵六先生之作 

　　宾兴诏下五云浮济济衣冠拜冕旒多士正须夸俊造诸公当复羡材猷山风萧飒槐忙日江雨缤纷棘洊秋却笑老生空忝窃两年魁选说明州 

　　送萱上人 

　　飘然湖海一枝藤妙悟如来最上乗萱草堂前称母寿莲花台下续禅灯云深狮象来相迓山近猕猴唤得譍笑我计偕京阙逺上方儗叩白云层 

　　赋野航 

　　湖天重屋小于舟日日忘机对白鸥万顷烟波随浩荡百年身世等虚浮画屏影拂红云曙寳鉴光涵白月秋想见黄冠遗迹在十洲三岛最风流 

　　七月望日黄仲瑱先生计偕録跋语且以近体诗见示因用韵别作一诗以谢 

　　呖呖书声度碧疏秋风座席草堂居事闗名教非无补乐在吾心祇自如投老肻为三语掾迕时宁草万言书却怜故里遄归日风水松江食有鱼 
　　潇洒溪居映绛纱夜窓清影落灯花醉聴南海秋风鹤梦逐东园夜雨鼃蜜椀凝香凉食蔗氷盘剖玉渴思瓜年来定有天恩召讲罢红帷坐赐茶 
　　计偕京阙倦攀跻敢意先生赐品题苏子文名烦永叔董生才行待昌黎百年泰运开天地万丈星光耿璧奎衣钵有传终为我东城风雨许扶藜 

　　附録黄先生诗 

　　盍簪长恨昔年疏白首过从叹谪居已喜潮人师赵徳未须狗监荐相如向来涂抹真成梦老去穷愁好著书郑老襟期更萧散可能添我共观鱼雨涧奔泉决岸沙沉沉破屋聴檐花尘编满室空生蠧湿灶无烟祇吠鼃三径已荒陶令菊一廛聊种邵平瓜莫云回首西城近何日敲门共试茶 

　　寄方参政文敏 

　　相国东南第一家床头遗笏积成车翠茵醉卧庄台草锦幛行看董苑花月落西城人倚剑云深东海客浮槎谪居肻作寻常态乐事浮生未有涯 
　　世外繁华蝶梦寒客乡消息问平安龙文倘忆前朝赐鸟篆犹传旧日刋桑落酒成分宝瓮桂花香动驻金鞍贤郎有意承堂构冩得新诗纸上看 

　　客边冩怀二首 

　　天风杂沓响琳球千里长淮赋逺游自愧科名登上国多怜归梦遶瀛洲城笳声撼芸窓暮邻火光寒草舍秋樗散襟期天所放荒台遗迹认庄周 
　　教官新授得临淮养拙悬知计已谐险厯冈峦随地势光看星斗近天街门前上客簪裾集馆下诸生砚席排深愧不才无补报西风矫首一长怀 

　　答颍上训导朱明仲先生 

　　某客居临淮博询先达将图为受教之地兹者先生不以贱子愚鄙特惠诗笺褒拂过情足见古君子之厚矣谨用次韵以答先施异日胥陪必曰见所见而去也 
　　萧然风月紫云旁万选曾夸翰墨场鹿洞师资金就冶考亭先集锦成章衣冠在昔承荣耀人物于今赖激扬淮水相望天咫尺老生愿得近辉光 
　　人间甲子已成编风雨淮山旧谪仙见说大贤传四世从知在野尚多贤谢安自有登山屐季子宁须负郭田莫待老来长作客故乡祇在海云边 

　　送胡伯霖归山居 

　　乃翁作教喜多才千里相看一笑开椿树当厅华彩袖菊花照席寿琼杯荒烟故垒庄周墓流水孤村惠子台想见传经深有意春风三月许重来 
　　天台胡先生惟中兴教五河其子名景傅字伯霖逺来省觐慈孝之情喜见颜面未几告归过临淮访予旅次论及春秋学深相契合因作诗以赠且期后会云 

　　九月二十七日早祀山川坛风云雷雨师坛随班行礼因过水濂洞而回 

　　衣冠济济肃周旋坛壝天开祀报虔想见神明来惚恍从知肸蠁格幽玄樽罍波湛香浮盎几俎星陈胙割膻忝后陪班同福佑乗风归觅洞中仙 

　　答颍上朱训导明仲先生 

　　考亭风月仰英贤阙里松楸百载传赠典每承丝诰下遗容时向画图看烟深土锉朝炊熟雪拥茅斋夜榻悬相望天涯同是客欲将往事话寒毡 
　　芹沼波深采碧馨横经席上照人清愿同后学瞻仪范敢望先茔托姓名氷雪寒侵衣絮薄星蟾影共烛花明客边谩说还家乐何日参陪杖履行 

　　题严太守云闲巻 

　　浮云空幻锦芙蓉千里宁留去住踪山壑凝秋迷使骑石台拂晓起神龙敢云海内恩波浃时许人间歩武重阊阖春开天咫尺闲心安得乆从容 

　　忆家中冩怀 

　　野色苍茫日欲晡海天东望正愁予谩传杜老怜宗武敢效韩公训亚符门掩秋风荒径菊池深春水近阶芜江南正儗归来早醉倒东风碧酒壶 

　　送蔡复原之京 

　　曾从枢府事先朝淮上移家岁月遥编简每随同志乐弓旌今受大夫招红门晓色开天陛金水春寒控御桥吏部奏名除目定衣冠入觐仰唐尧 

　　送毕文明之寿州 

　　浮空鸾鹤影飘飘肥水青春逺见招剩有周诗留翰墨可无杜酒劝琼瑶董生孝行今何在霍叔流风尚未消落日苍茫赋怀古彩毫毋惜寄云轺 

　　元宵中都太守放灯作律诗五首 

　　云霄楼观耸神京蔼蔼笙歌出凤城谯漏声传终百刻将垣禁弛散千兵彩屏有象金城画火树开花玉缀缨甲第公卿聨戚里当筵不数五侯鲭 
　　万境无尘月满天缤纷物象鬬娇妍画楼映水金莲吐宝■〈土答〉擎霄火齐悬风外花骢来■〈要〉褭云端彩凤下翩跹太平盛观今重见城郭人家夜似年 
　　北极中天正斗杓风流人物共今宵当楼绮彩丹心结隔幔琉璃翠影摇龙驾共瞻宸阙近鳌山慢忆海天遥凭谁记得云中曲来向人间叶凤韶 
　　谯楼门外鼔频挝谁驻春风小小车暗绿笼纱腾马骑深红翦彩戏鱼虾珠玑妆巧繁奢纵脂粉团香笑语哗自媿天涯千里客海瀛何处问吾家 
　　烛花暗结竹窓低星月光寒思欲迷深念老兄居海峤更怜舎弟客青齐云天杳杳王乔鹤草屋栖栖祖逖鸡想见孱然小儿女凄凉慈母共中闺 

　　儗题瀛洲夜宴图 

　　济济衣冠十八人同僚气谊霭相亲莲花漏转铜壶夕竹叶香浮宝瓮春蜡炬揺红风力浅翠帷生白月华新燕娱未许成沈醉有约明朝觐紫宸 

　　用李廷琼寓中都口号韵三首 

　　淮海茫茫春水波夜凉珠树月明多讲帷毎讶华筵秩御道曾闻翠辇过天阔九重开玉殿星临万户带金河谪仙自是文章伯聴履须应上谏坡 
　　锦绣河山遶帝京南来为客最多情芸编慢忆三千牍桂籍空惭第一名燕寝声传城柝近魫窓凉透水云轻知君正得青春乐有约清樽对月倾 
　　淮南草木两逢秋梦忆蓬莱海上洲云遶觚棱瞻象魏天开坛壝识郊丘儒家冠阀何由报圣代贤科幸见收千里正须归去早野田春水饭耕牛 

　　题五河安淮驿逺碧亭 

　　淮山遥送一螺青悄悄云烟入杳冥檐外竹风醒鹤梦座中花雨挟龙腥瑶环杂沓天仙下铁笛吚呜水若聴使者船稀官事少石床孤坐夜观星 

　　用方同知西山幽居韵 

　　屋下清溪屋上山碧窓深处玉人闲岩花掩映春云里林树参差夕照间诗律要令如李杜画图觅得似荆闗平安欲问蓬莱信夜月天空跨鹤还 
　　地辟严陵山上山逢时应不许投闲举头红日层穹上信歩青云咫尺间果熟山猿来袅袅花开啼鸟聴闗闗仙家近傍溪清浅频许长生炼大还 

　　春山晓思图 

　　沧海蓬莱万里遥画栏人立翠岧嶤帘拢影落蛟门岛枕席声喧蟹浦潮花吐千岩攒绮彩鸟鸣双树合箾韶仙家指点空青外酒熟须烦折简招 

　　贻祥符古芳禅师系饶州三洪子孙 

　　梵王楼阁五云重缥缈溪山锦绣中自信庄严非实相谁知妙有即真空莲灯深映禅龛月花雨纷飞讲席风笑我忝为方外客世家应解说三洪 

　　瑞州萧彦良乆客宁夏既归省母则其妻已死遂携子以行其妻弟喻孟良求诗以赠 

　　边庭西望李王朝万里晴沙雪未消晓镜孤鸾心悄悄春晖寸草梦迢迢穹庐饭早烧黄鼠古漠衣寒制黑貂应有外家怜宅相离情逺逐暮云飘 

　　偕方同知游二郎庙 

　　碧山深处蔼琳宫牲俎春秋祀报同鸟雀林深云淰淰龙蛇壁暗雾蒙蒙香飘合殿精灵聚风语中帷肸蠁通见说邦侯催入觐周诗福禄侈歌工 

　　游南岩诗（并序） 

　　洪武乙丑三月初四日上饶文学掾会稽徐仲告教导广信欧阳君謩二先生招予过岩遂与周先生宗文出南门渡浮桥蛇行十五里山径曲折岩崖峭絶诸峯罗列状如覆盂一洞深豁可容千人仰而盼之其势若压唐僧大义建寺已数百年洊经兵难而殿宇旧制尚存岂神明护持力耶宋元丰至景徳咸淳及元大徳至治间诸公若辛稼轩朱考亭韩旡咎暨四明乡先达宦逰者赵子渘英叟汪（阙）楼（阙）程先生敬叔多刻名石上寤怀先哲有往者莫作之叹县学生徐升应保置酒沾醉而归时日影欲夕禽声争唤穷幽揽胜殆不知登顿之劳也赋律诗三首示斯文同志用以寓留连光景之意登高能赋之士其亦有所感发哉是行也小儿复升与诸生暨执事者凡三十余人辞疾不屑者训导贵溪傅先生原纲永丰周先生子明游先生用文云 
　　深树冥冥不见天山中我欲谢尘缘逢僧为问三生石对客先尝一滴泉茶灶烧烟冲鹤梦松溪洗钵觉龙眠磨崖试读题名记先哲风流几百年 
　　七级峯高怅莫登老来祇为力难胜溪深鹳鹤飞来近木杪猿猱唤得譍疏凿神功开厯劫流传佛说妙三乗近来学得长生诀欲采松花和蜜蒸 
　　树影重重日渐西春风送我上丹梯水深农务催黄犊径曲人声杂画睂面壁孤僧心似铁传觞众客醉如泥簪裾多幸斯文共石上须将姓字题 

　　和陈推府公长民出郊四首 

　　（阙） 

　　附録陈推府出郊律诗 

　　雨歇山晴莺乱飞水清沙暖日晖晖竹篱縁路酒帘出野树涨阴梅子肥千里乡心随梦逺一春乐事与人违年华过眼惭无补零落青衫尚未归 

　　题文江巻 

　　松窓高倚碧崔嵬滚滚长江天际来春雨半空龙变幻暮云千里鹤飞回神仙入海鸾车驻慈母升堂燕席开宪府从容归未得緑阴清昼赋南陔 
　　西江遥望白云层万里光辉近玉绳地脉聚灵多俊杰天潢演派见孙曾悬崖鸟道秋风杖隔岸渔家夜雨灯山水娱情吾欲去老来双鬓雪鬅鬙 
　　松竹庭阶舞袖齐锦萱开傍绣帘低鸾刀缕切鱼成脍翠釜珍烹鹿进臡使节増华催入幕天恩有待赐封泥江花江水春风衷落日遥闻唱大堤 

　　寄弋阳杜知县孔传 

　　名家奕世一经传嗣续今逢百里贤梦草石床过夜半种花山县及春妍耕桑满野躬亲劝图籍充庭手自编笑我异乡同作客一樽试与话朝天 

　　贻弋阳主簿林敬伯 

　　学省中都接帝庭襟期多幸共谈经可应絶笔伤麟获自许闻韶叶凤鸣绮席笑倾春酒碧云床忆对夜灯青老来撰述成何用耒徳堂深问勒铭 

　　弋阳主簿林敬伯出示会试録而吾临淮学生桂满预焉谂知已登高甲授官随朝喜而成咏 

　　耿耿奎星粲晓光科名淮海破天荒芸编鼔勇三余学棘院雄夸百战场内仗唤朝聴舜乐纶音报可拜尧章少年早际文明运好把丹心答圣皇 
　　折桂还夸姓桂人天风聴履上星辰凤鸾飞翥金门晓鹓鹭聨翩玉殿春制草封缄颁巨轴宫花拂席耀重茵老来笑忝师传旧客底多烦送喜频 

　　闻方同知入朝还府 

　　玉佩玲玲上玉除天颜咫尺聴都俞鹓班同致尧年祝鸾阁亲登禹贡书上冢还家分折俎建牙开府候遄车别时许得新冠带应费囊中月俸余 
　　玉笋班齐肃静鞭笙箫杂沓聴钧天云低雉扇开三殿日射龙帷寿万年蜀绮翦花分彩胜闽柑饤果赐琼筵多才竟上椒盘颂匹马归来话日边 

　　玉山桞都勒巡检闻有相知之契作律诗以寄 

　　忆昔同聴吏部铨客乡想象夜灯前河汾谩说文中子京洛还夸贾少年云透溪窓青简帙月高岩砦寳刀悬盛时材武需经济来认秋风博士毡 

　　题槐庭 

　　白日高堂正緑阴座中宾客尽华簪门阑预儗公侯谶嗣续宁忘举子心碧落晴看双凤下清风晚聴一蝉吟南来千里难为客胜赏何由杖履临 

　　题梅隠巻 

　　山南山北种梅花何似西湖处士家铁石誓同坚节操轩车宁复慕荣华瑶琴曲奏宫商叶画角声传梦寐賖独鹤归来天万里笑看疎影上窓纱 

　　荥阳外史集巻九十一 

　　●钦定四库全书 

　　荥阳外史集巻九十二 

　　（明）郑真 撰 


　　○七言律诗 

　　赵通判煮雪窝诗 

　　一铛松火焰初红座席春回造化功毎笑词臣惭党尉多烦谏省寄卢仝银葩散彩虫声扑玉液生香蚓窍通身世不随流俗化飘飘清思渺空蒙 

　　用方参政文敏述怀韵五首 

　　涂山禹会帝城深翠辇曾纡御步临玉帛流风传往昔衣冠盛治覩于今直言毎羡刘蕡策遣兴多惭杜甫吟矫首城南天尺五大明当宁廓羣阴 
　　云气蓬莱咫尺间太平盛观喜开颜象犀南贡踰银海骐骥西来度玉闗多士曾承前席问将军正奏凯歌还才华独羡瀛洲客不数淮南大小山 
　　黄道天开曙色浮瀛仙催觐紫云楼未容四皓归深隠宁许三闾赋逺游河汉星辰曕北极风沙海岛望东州传家自有康成学睿览终当彻帝旒 
　　禁城秋水映芙蓉甲第煌煌绮绣重麟趾已闻歌圣化虎头还见儗侯封周南太史怜司马洛下耆英忆邵雍尚有前朝勲伐在云霄不日庆从龙 
　　淮南草木正高秋千里长怀宋玉愁濠水桥梁通广运滁阳闗险接清流芸编辟蠧香犹润瑶轴生辉墨尚浮莫道遗珠沧海阔老成仍许占鳌头 

　　再用韵五首 

　　山河萧飒正秋深想象谁将粉墨临形胜万年夸自古风流三杰数斯今甘泉欲奏扬雄赋梁甫新成葛亮吟客底不禁形影只翦灯愁坐月庭阴 
　　雅志由来丘壑间逢人谈笑强形颜江山路逺愁千里河汉云深怅九闗汉署冯唐宁老去羌村杜甫定生还故园消息西风暮望断瀛洲海上山 
　　落日沧茫海气浮多情祇欲赋登楼陶潜乆有归田兴吴札宁忘上国游玉室金堂夸福地丹山赤水记明州同乡漫忆同年友冠佩锵锵侍主旒 
　　晴山空翠削芙蓉迤逦长淮百万重周礼职方烦载牍汉家汤沐趣行封文明广被闻弦诵礼化旁流咏穆雍亦有沧江千里客夜看剑气拂苍龙 
　　编年二百鲁春秋舒巻寜忘楚客愁圣意可能参笔削师承聊复记源流草窓短褐风声透土屋孤灯雨气浮富贵自行天所付珥簪敢望立螭头 

　　用韵夏原威述怀七言六首 

　　雉堞煌煌壮国都移家住近月明湖秋风篱落花长好夜雪庭阶草不枯烟逺山庖供晚爨云舂野碓急秋租浮生已付形骸外何羡商岩隠者徒 
　　山气巃嵸旦夕佳万年形胜览河淮云开画幛尊罍列日近晴窓砚席排吴郡张翰频发兴荆州王粲独伤怀太平乆已边声息笑指台纒近泰阶 
　　霜寒碧落晓鸿鸣乆客何堪梦底聴淮海雪晴拖练白荆山云暖送螺青长卿多病愁仍在阮籍穷途醉不醒何似隠君松竹里焚香阅世了残经 
　　滚滚浮尘上客衣登临祇欲赋将归黄钟大吕遗音邈白雪阳春和者稀山木寒声风满壑渚苹晚色水浮矶采芝应念青云客谈舌纷纭总见几 
　　制草须曽儗玉堂乐歌亦复用霓裳马良谩说睂纯白韩子多怜鬓已苍霄汉沾濡欣雨露闗河涉厯怕风霜相逢青眼谁知已欲吐平生锦绣肠 
　　山川逺作子长游风雨难忘宋玉愁旧日封疆夸芈楚盛时礼乐覩姬周晓庖每笑尘生甑夜榻空怜月满瓯沧海东头波浪阔依依清梦绕瀛洲 

　　送洪毅夫 

　　佩服翩翩映紫霞东风千里望还家灵丹夜长黄金汞仙杏春开锦绣葩天阙政须依日月云程从此隔尘沙袖中况有青囊秘莫道流年两鬓华 

　　和刘太守纪怀 

　　龙杓光照上元初燕处从容视篆余五马春风晴簇仗九重晓色瑞充闾藜灯高照青云步鸿宝犹传素箧书自笑孟尝门下客弹歌宁叹食无鱼 

　　送应徳中上任 

　　家住天台第几峯年来为（阙）容郭熙每说丹青手李白仍夸锦绣胸晓榻尘编挥玉麈夜床宝剑拂苍龙幕官掌故非轻授定有声名动九重 

　　送朱元助上任高唐典史 

　　蓬莱东望海天隅千里淮山赋卜居夜月蚁香芸屋静春风蝶梦竹园虚公交车宠赴京都召宾幕恩承省部除形胜中原夸自古浮云苍野览青徐 

　　学中与诸公饮酒分韵得晴字 

　　藻頖波光漾午晴煌煌庠序蔼簪缨樽前未觉刘伶醉席上还推许劭评翠釜传庖夸禁脔银刀斫鲙胜侯鲭斯文共际千年运儗咏菁莪乐太平 

　　送胡彦通乃常往西京大同府 

　　鴈门西望是云州风雪飘飘万里游蕃汉封疆空旧垒辽金冠盖总荒丘边声暮走兹曲日色寒欺季子裘堂上乃翁如问讯为言衰老盼瀛洲 

　　咏周克复先生三友轩 

　　松竹依依政可怜玉葩况复覩清妍江湖归老成三益泉石相辉共百年黄鸟有声春冉冉翠禽无语夜娟娟人间正熟繁华梦幽意从今莫浪传 

　　和李推官劝农日咏花篮韵 

　　花神送喜碧云篮华髪萧萧莫浪簪一曲山香埀舞袖双头国色驻飞骖珊瑚网出春波艳锦绣囊倾午席酣过眼未须夸富贵故园有梦过江南 

　　送陈君祥上任襄阳府照磨 

　　毎读南平旧勒碑襄城风物思依依小儿谩唱铜鞮曲贪将曾夸玉带围（吕文徳事）水满檀溪寒月上天低岘首翠云微幕官九载应多暇往事毋令胜赏违 

　　送嘉祥县主簿 

　　麟绂由来纪地灵宣尼絶笔载遗经千年已见河流碧万里遥看岱岳青鸾凤林低栖棘枳鲲鹏海阔奋空冥春花满县归来日玉佩玲玲月下聴 

　　送庐陵郭氏怡怡堂 

　　棠棣花开晓砌空埙篪度曲奏春风绮筵每爱樽罍共绣被多怜寝席同鸾凤聨飞云出洞鴈鸿相近月当空徳星早应贤才聚双璧终看奉帝宫 

　　寄咸阳知县臧九畴 

　　篝灯夜雨共论心鼔角声寒玉漏沈赵国竟全和氏璧不疑宁取舍郎金花绫赐诰龙廷近彩笔凝香燕署深闻说孔君碑更好人来烦寄客窓阴 

　　送卢文刚 

　　矫首丹丘海上山布衣毎欲谢朝班百篇藻翰真无敌万斛牙筹祇等闲彭泽传闻陶令去羗村报道杜陵还林泉未许终萧散有待明廷召赐环 

　　用万玉麟先生端午韵四首先生临淮知县公父也 

　　椿庭孝养舞斑衣玉律蕤宾正及时毛义已应称孝子惠连终不似常儿淮鱼细斫银丝脍闽果新供锦荔枝海上仙山如可到便从王母醉瑶池 
　　兰汤浴罢试罗衣樽俎风流记一时青眼毎怜题柱客白头今见起家儿五声宛转歌桃叶双袖娉婷舞柘枝淮海从容京阙近置身如在凤凰池 
　　上帝恩荣儗赐衣百年永负太平时政须宝幛开云母从使新声教雪儿竹底行庖烹玉柱花边聚佩杂琼枝翰林帖子谁供奉香染羣公洗墨池 
　　山中结绶上王畿四十年来不遇时空使庄生迷蝶梦解令杜老忆熊儿客窓影透榴千叶仙窟香余桂一枝泽畔独醒惭楚屈朱门何处酒成池 


　　见山草堂 

　　满径霜花锦绮斑开门忽复见青山宁知淮海沧茫外如在柴桑逺近间白鹤孤飞云出洞苍鸥相逐水流湾客来欲问悠然趣缥缈天风飒佩环 

　　送何主簿权河北税毕还睢宁 

　　故家文献春秋学盛代贤良甲乙科麟获乆闻探鲁狩鹿鸣今许聴周歌九重宫阙恩波近千里河淮贡赋多跨马归来公署静木犀香里候鸣珂 

　　送分教戴汝庄奉旨还京 

　　四明戴剡源先生以文行称着在国史其从孙汝庄好学能文为国子生奉旨分教中都徐之萧邑县大夫而下咸敬礼之踰二年天官复召还过临淮以契家之厚作诗赠之 
　　江海名家阀阅重文章多说剡源翁云仍尚喜风流在乡社还怜契谊同讲席三年埀绛帐征途千里跨青骢天光咫尺云霄近献赋终当彻帝聪 

　　送分教陈宗穆奉旨还京四 

　　明奉化多旧家大族陈宗穆氏自其父祖以上女妇以节守者五人缙绅士大夫乐称道之宗穆读书能文克绍先烈由郡府选荐为国学生分教彭城沛中子弟乐从之既二年奉旨还京过濠梁以乡里之契作诗以赠云 
　　璧水衣冠被宠荣沛中分教育羣英客毡不废三余学家阀犹存五节名汗竹光寒秋月白碧芸香暖午风清檄书催入天官选金殿当头觐圣明 

　　用韵答樊孟学 

　　天开泰运廓人文江海风流喜识君千里玄鸿翔碧汉三山彩凤驾红云菊松晚色吟坛共芹藻晴香讲席分百岁襟期承许与前修何必慕崔羣 
　　金汤形胜覩中京宫阙煌煌万雉城司马自为题柱客终军本是弃繻生乆闻鸡黍原同约须信盐梅可作羮矫首奕坛仙迹近月明来聴歩虚声 

　　再用韵简沈文举 

　　夜窓曾忆共论文翰苑声华独许君万里光揺瀛海月半床气湿楚山云琼醅战蚁清杯泛玉馔行庖翠釡分桥梓一门华晚节旌招当复似陈羣 
　　早向吴淞数俊英移家住近凤阳城蜀中自古称扬子洛下从今重贾生共说相门频吐哺终烦御手为调羮九重步武星辰近好聴春风玉佩声 

　　用向知事韵律诗二首 

　　床头旧笏积成车阀阅前朝识故家翠墨香浓廷疏草彩毫光动诰绫花濠梁雁过风生壑归峡猿啼月印沙将母不忘千里念周诗应儗赋皇华 
　　松桂山中夜月凉碧天西望峡云长帝乡旅泊春秋老使幕宾陪旦夕忙苍镜启奁惊鬓白朱衣引骑迓腰黄幸逢四海文明日霄汉终看彩凤翔 

　　借韵二首奉呈贾通判令尊翁先生 

　　岱岳青齐碧海涯伏生故里有谁家秋风不用倾桑落晓露须烦看菊花剩有声名传厯下共称词赋比长沙客乡喜遇忘年契相约云端望翠华 
　　年逾七十鬓成霜甲子从容化日长堂上政须夸福寿人间不必论闲忙霜天稻熟鱼烹鲤雨夜橙香蠏擘黄衣彩已闻成乐养风云有路看飞翔 

　　送洪太守上任淮安 

　　九重诏启紫泥封太守新除马首东从使淮阳尊汲黯解令蜀郡化文翁黄阴堂覆甘棠日皂盖香飘细麦风有待政成书上考佩声催觐大明宫 

　　送陈徳俊归天台 

　　前朝冠冕认貂蝉劲正堂深月满天共覩甘棠存旧笏从知汗竹有遗编衣冠幸际千年盛礼乐须征百代传珍重先公曾撰述殷勤儗寄白云边 
　　天台陈徳俊氏白云半间继逺父之子故宋詹事献肃公八世孙也献肃逮事孝宗以雄文直道简在帝心手诏奬谕有劲正之褒公取其二字以名所居堂嘉禾闻人阜民实为之铭元至正间真先君子求我先生尝得而读之叹其雄深雅健足以称公之徳因缮録着跋语致景仰之思今已二十余年矣载在家集读之嘅然际圣运肇兴以乡贡典教临淮与继逺相遇问及家世知其以献肃七世孙出后王氏者也继逺恍念先绪不可中絶使徳俊归复陈姓是所谓知本者也继逺居濠梁十年徳俊以时来省遂得并交其父子徳俊天姿秀整勤敏过人尝读献肃家集有上皇太子书称太尹阁下者窃疑焉真语之曰先宋故事有以皇太子尹京者所以尊国体重民事也宋史干道七年春二月立恭王惇为皇太子夏四月诏皇太子领临安尹周益公在翰林当制入直夜半承命草诏御墨犹湿诧为荣遇献肃干道名臣所称太尹即其证也时在座者浚仪赵先生木仲文献老成系出天族深以予言为然呜呼故家子弟有原伯鲁之诮乆矣其有徳俊之贤克志其家学者乎一日徳俊侍继逺归言别赋诗为赠并书此以致意云洪武十一年岁在戊午四月既望郑某谨识 

　　寄万玉麟郡公 

　　佳儿作郡树双旌上国遥传月旦评三釡琼羞成乐养九重花诰盼恩荣高风愿下陈蕃榻往事宁夸李愬兵海寓一家文启运祇将歌颂答升平 
　　淮南千里未还家五十相将鬓欲华夜雨清尊歌伐木春风彩笔梦生花濠梁胜观宸都壮汝水晴辉客路賖矫首天边青鸟使殷勤有待寄云霞 

　　游碁盘石 

　　逍遥何处觅碁仙甲子人间不计年御气夹城通汉阙河流到海亘淮天鹤巢琪树秋应到龙护珠宫夜不眠寳鼎丹砂成九转道人应许共谈玄 

　　送杨徳贞 

　　学省煌煌映璧奎诸生冠佩雁行齐桂香秋老蟾蜍窟芸席春深燕子泥已有才名登阙下须将勲业继闗西振衣南上京华路矫首青云百尺梯 

　　次姚宗文贻沈文举 

　　太守中都爱育才南风五马散荒埃香分鱼藻宾筵秩诗奏菁莪教席开杜子敢辞安石聘赵生端为退之来清秋有约弦歌暇杖履同登惠子台 
　　华髪相将愧不才客衣时复浣尘埃乆怜夜雨寒灯暗重喜秋风马帐开宸阙天高看独步宫庠地近候频来星期好迓缑仙驾一曲鸾笙月满台 
　　王荆公在鄞日尝聘乡先生杜醇入学事见公文集韩文公守潮命赵徳为师自是潮人笃于文行文举以今太守命教导弟子员师道之重当以古人期之 

　　再用韵三首贻文举训导 

　　盛世文明教俊才襟期氷雪谢氛埃半窓白月芸编启一榻松风竹洞开跋烛疑酬前席问抱琴且为广文来芹边亦有追随乐笑杀歌楼拥肉台 
　　翩翩云锦属多才洒洒清颷洗俗埃旧典好抽金椟秘玄闗政待玉匙开须知佳士经题品莫道诸生劝寿来矫首京华天咫尺梯空看上凤凰台 
　　皋比掌教本非才苜蓿盘空几席埃帝阙仰瞻三殿出仙山遥望五云开多烦上客公交车过共迓先生聘币来藻頖生香冠佩集锦篇新儗柏梁台 

　　答黄仲贞老先生见寄 

　　老来未肻负春心风致还如李翰林遣兴每余樽内酒卖文时得案头金杏花坛近红先透杨桞桥低緑未深有约东园须一到不烦折柬特相寻 
　　淮天乆客思漫漫风雪那禁二月寒江海愁吟怜杜老林山僵卧隠袁安故园风物烦相问上国光华许共看桃李已传春蓓蕾多情休惜蚁樽干 

　　送薛同知还颍川 

　　捧檄来司锁钥重纷纷出纳敢论功倅厅乆荷君恩重公帑频夸国赋充濠上观鱼波渺渺颍阳归马路匆匆终南旧隠还无恙瑶草春生浅碧丛 

　　寿李太守 

　　煌煌南极耀晴空寿祝中都太守公政化旧歌周召伯才猷咸仰汉文翁绣筵香泛金樽碧华屋光摇画烛红桃李东风春似海衣冠催觐大明宫 

　　寄乌继善先生 

　　红心驿外望家山飒飒西风两鬓斑系雁书成霜满地饭牛歌罢月临闗谩传海外苏仙死终许羌村杜老还客底不知强健否何时访我白云间 

　　送凤阳李太守朝京 

　　龙衮煌煌咫尺天侍仪双引簉班聨虞廷共仰明君圣汉室频夸大守贤内宴恩承瑶席醴宫袍香染玉炉烟莺花淮海春三月五马东风候早还 

　　寄汝宁万太守 

　　阊阖门开日月高天顾喜动紫宸朝云随凤辇喧歌吹风静鹓班飒佩瑶华馔割腥传绮席碧香湛露赐金瓢汝宁太守归来日濠上停车聴楚謡 
　　公馆春深燕子飞甘棠昼静漾晴晖已成天上羣龙会还羡云邉五马归星汉文章承黼黻宸廷礼乐覩雍熙长才正要司钧轴有待回班舞彩衣 

　　寄万玉麟 

　　不见先生又一年聨翩诗句许谁传龙文赐诰春天上蚁酒清樽夜月前花馆声迟苍玉佩芸窓香袭紫茸毡贤郎归自朝京日聴取南陔奏管弦 

　　三月廿四日会饮于姚先生宗文家时在座者以斋黄先生文竹夏先生野亭沈先生仲良陈先生列坐以齿行酒侑食仰独山之高俯长淮之深燕笑一日之间有足乐者黄先生起论山川形胜因及曾杨之学赋诗一挥而就老成特达其何可及耶因次韵于后纪胜集云 

　　名家见说十年前冠盖欣同锦绣筵帝里九重瞻汉阙客乡千里乐尧天香浮磁瓮春倾醴火热山庖晓斫鲜醉后谁传砂法秘振衣欲去且留连 

　　题秋林巻 

　　山色满帘空翠飞萧萧篱落傍清溪菊花试把金杯泛柿叶频将彩笔题夜月梦回缑岭鹤晚风吟伴宋窓鸡百年未负林泉志秖恐天书召紫泥 

　　送宿州同知胡仲立升授凤阳府通判致仕还里 

　　彤廷晓日射朝衣喜动天顾得赐归玉馔行庖仙蚁泛金泥赐诰彩鸾飞子陵江海心长恋彭泽田园计弗违耆旧多怜青眼顾恩光还讶近来稀 

　　送刘子机入觐 

　　春风冠佩共周旋为爱文章锦绣妍千里贡输登禹甸九霄步武仰尧天家山乆羡神仙宅仕路频夸吏部铨漫说老来双鬓白龙鸾赐诰儗归田 

　　赠马良卿长史朝京 

　　京国翩翩步武重天高河汉挹空蒙山中长望秋云白海上遥看晓日红赐宴恩浓金凿落朝班声侯玉玲珑还家拜捧绫花诰鹤髪萱堂笑语同 

　　聴竹轩 

　　苍雪纷飞白昼阴乾坤清气觉萧森秋风环佩湘江杳夜月笙箫嶰谷深欹枕不成蝴蝶梦挥毫长叶凤凰吟老来亦欲依泉石与子同观太古心 

　　赠沈大使茂玄萧副使叔达共三首 

　　蓬莱高阁望沧溟隠约仙家唤即譍鹤骑帖云迷逺近蜃楼成市幻空冥扶桑日射珠玑窟沙岛天开紫翠屛想见此时胸次阔别来梦绕夜灯青 
　　海东见说登州砚点点金星缬锦云若使老蟾分一滴便令脱颖扫千军词臣应诏曾携直骚将登坛预策勲要与虚中长作伴山房试问沈休文 
　　名家述律挺贤豪千里濠梁喜见招日月光华瞻帝里风云咫尺上仙桥每夸给事登廷陛却讶征商近市朝何似吴兴山郭夜水晶宫里聴吹箫 

　　咏镆鎁山送贾通判 

　　倅厅南对镆鎁山空翠纷飞白昼闲寳气暗埋岩壑底神光直上斗牛间清波淬石存金锷逺岫生风响玉环前席如承宣室问为言形胜似商颜 

　　用韵答史济川奏差见贻一首 

　　风雨黄花一径残客乡怀抱且须寛山醅不用玻瓈碗叶臡谁供玛瑙盘蠧简未终怜日暮貂裘已敝怕天寒帅垣使者归来早锦绣囊倾得笑看 

　　赠董士勉归海州并问讯刘贡寓学正 

　　风云浩渺泛灵槎三径归来菊有花疏广宅东天入海龙且城外水囊沙宾筵且复成娱乐帝阙终须拜宠嘉好语黉宫刘博士休将简策问生涯 

　　寄晋原县丞王叔润兼简主簿董仲石 

　　青霞仙子最风流闗陜山河纪壮逰鳬雁影高山日晓鹤笙声杳塞云秋百篇体制谐金石两考才名动冕旒客底未忘青眼顾欲慿鸿雁寄绸缪 
　　二妙才名识者稀同僚济济赴襟期庭中欲结王生袜讲下谁趋董子帷少妓当筵歌窈窕阿蛮洗盏醉淋漓长淮应有相思客坐对空阶月上时 
　　临泾望望塞城遥土屋人家昼寂寥南土衣冠怜谪宦西征铙鼔讶归朝月明古戍悲玄鴈风落平坡急皂雕想见县官能化俗边头立马聴歌謡 
　　马屯山外落疎星千里平凉路杳冥逺近封疆夸俗习古今人物慨英灵石煤炙得牲庖熟瓦缶盛来湩酪腥风景须慿诗律冩试谐笙管月中聴 

　　永思庵 

　　翚飞华构近青山沙水重重罨画间孝感慈乌驯不去神逰化鹤杳难攀缩茅誓许精诚彻扳柏那禁涕泗澘岩谷莺花春似海莱衣想象舞斑斑 

　　又 

　　龙穴慿谁阐地灵音容邈邈嘅泉扃象形欲刻丁兰木家教须传长孺经露洗松楸纷溅泪星罗俎豆肃惟馨山川佳气从今始恩诰疏封仰帝廷 

　　遣怀示儿复升 

　　余自九月初至十月末旧疾交作心腹痛楚腰背拘挛日常呕逆老年客居困苦无聊作诗遣怀示儿复升儿年始出幼方务学于人事絶未通晓仅可备朝夕使令饮食起居恃以为命而巩成县主簿郑伯厚荐为习学诗春秋二经及身言书判至烦吏部奉内府勘合起取欺天罔人莫此为甚逺乡羇旅父子离别情见乎辞矣诗凡十首 
　　千里南来赋逺游寄身天地等浮沤老年不减相如病乆客那禁宋玉愁薄酒倩谁沽市井还丹笑我问逢州儿男痴弱难为别长夜灯前涕泗流 
　　世家文献已多年南渡从今又八传大父隠蒙多善庆吾翁求我有遗编麟经早着芸窓学兔窟曾占桂籍先薄宦相随怜别汝谁收老骨向林泉 
　　当年拦道忆牵衣千里长淮恨不归庭下芝兰空雨露山中桥梓自光辉源流幸喜箕裘续孝养何惭菽水违待汝归来成一笑须慿寸草报春晖 
　　荥阳家牒世多闻手足谁知一气分季弟广西仍作县先兄地下已修文故园篱落荒秋雨先陇松楸映夕曛氷雪尚存书带草青春有待续余芬 
　　身言书判唐朝事岩谷搜罗广用儒若使儿孩膺此荐不知等辈欲何诛龙翔羲驭钧韶奏鹭肃周行佩服趋应有万年长策在臣微亦欲辨奸诬 
　　选士从来鉴别精猖狂敢渎部曹聴老生不解通三传小子何能习两经郡守遣符亲劝驾舟师戒道候扬舲虚声无用人传笑何似生来不识丁 
　　五十年来奈老何客中谁复慰沈疴钱悭子母今埀罄药用君臣近较多疏广乞骸归海岛杜陵病肺卧江沱纷纷前烈空千古愁絶青山落日过 
　　山城独卧碧云深把镜频嗟鬓雪侵俸米无余贫亦好丹砂有约病难禁浩歌夜半悲弹铗胜赏年来负盍簪造化小儿真薄相青衫竟老岁寒心 
　　梦里还家梦忽醒山中松桂倍留情长生欲得烟霞术古学宁推月旦评兴热可容诗作祟愁来祇仗酒为兵教官亦预斯文寄投老犹能颂太平 
　　故人相望碧天涯淮水汤汤去路賖万迭云霞仙客洞九重宫阙帝皇家鸣珂尚记金张里奏赋谁开屈宋衙鸿雁有书烦寄逺晚霜闲付满园花（（余在临淮种菊数百本）） 
　　洪武丙寅四月十二日过广信访阔斋郑先生出示儿十首诗读之令人凄然盖小雅发乎情止乎礼义之作也遂为书一本以遗其子复升彦心俾朝夕观之以笃其孝养之志云大雅书 

　　次韵史宪副行可见寄 

　　上国归来月满轩东湖山水万家村极知杜甫心常恋须信张仪舌尚存绣斧从今还使节鼎台当复大名门旧时太白楼前路蝴蝶春风遶故园 
　　往日曾过傍水轩长桥古木蔼云村广文尚觉襟期在丞相多应世泽存灯火论交重解榻松萝托好喜登门老来复作江湖别花竹何如独乐园 

　　寄凤阳府斯文诸君子 

　　胡（阙）教授 

　　中都掌教冠诸儒堂上春风散佩琚未儗识荆惭太白可应慕蔺愧相如世家重绍甘棠笏手泽多传漆简书明越同乡天咫尺暮云频倚客窓虚 

　　赵黙仲先生 

　　故国王孙老翰林红顾白髪映华簪文明曾际千龄运经济常存百岁心琥珀香浮称寿酒褭蹄价重卖文金同乡乆有通家契风雨相思过夜深 

　　沈文举先生 

　　天葩织就锦云机五十年来鬓未丝花馆停骖多好客柏台冠豸有佳儿菊松晚节陶尊泛芹藻春香马帐埀老我尚耽丘壑趣丹青好寄鴈来时 

　　赖思顺先生 

　　盛时美产见真材浩浩长淮教席开帝里辉光依日月禹门变化待风雷尺书每欲从人寄匹马何当访我来闻说今年催满考青云送上凤凰台 

　　洪希羽教谕 

　　委羽仙人老见招中都庠序近云霄圣神有赫瞻龙衮俊选同趋飒佩瑶苜蓿盘空朝日上扊扅歌罢晚香飘客中那得重相见千里空令怅望遥 

　　刘思温 

　　昔年樽俎共论文玉漏迟迟夜欲分百岁襟期怜郑老万言大对重刘蕡青藜光动天边月绿绮声随水上云爱弟旧夸真御史赐环当复觐明君 

　　郭道裕 

　　家本汾阳世胄遥淮南却赴小山招云埀绛帐书连屋月满纱窓酒泛瓢富贵祇应如昨梦英雄聊复话前朝别来两见春风换谁与空斋慰寂寥 

　　方叅政文敏 

　　健笔雄词李杜间相逢千里即开颜旧夸富贵雄无敌老觉光阴祇等闲芸草香凝瑶帙润土花暗蚀剑痕班盛时文武须经济莫恋淮南大小山 

　　姚宗文 

　　长淮晴涨白鸥波仙客风流可奈何化蝶蘧蘧占昨梦骑鸾踏踏聴空歌青裁汗简充边笥红染朝衫试越罗矫首城南天尺五风诗休赋考盘阿 

　　夏士良先生 

　　往事繁华一梦中风流谁识夏黄公醉倾桑落香浮席步遶梅花月挂空信笔文章綦北海满船书画米南宫旧时五里桥边路杖履何由野趣同 

　　吴孟周 

　　延陵季子最风流琴剑飘飘上国逰每把篇章夸李杜时将波磔辨虞欧诸生讲下齐襟佩具庆堂深肃饍羞闻说黉宫新币聘西风遥想菊花秋 

　　姜叔信 

　　飞熊家阀素多儒手泽流传积庆余海■〈宀禹〉共夸医国手仙人曾授活人书菊泉满尺香仍冽杏苑仙葩画不如老病无缘重会面神丹谁寄锦囊储 

　　陈仲良 

　　翠竹离离一径分石床清思渺秋云冩成唐宋新图障识得商周古篆文金缕词工春欸乃寳炉香热昼氤氲旧时雅致今何似坐对灵山若识君 

　　次韵答姚宗文见寄 

　　浮庵居士号多文织就天机五色云谱族逺从虞帝出经传长仰素王尊圗南儗奋孤鹏力冀北须空万马羣尚想淮山风月底也因诗派续江村 

　　荥阳外史集巻九十二 

　　●钦定四库全书 

　　荥阳外史集巻九十三 

　　（明）郑真 撰 

　　○七言律诗 

　　题墨窓巻 

　　盛代文明日丽天墨卿窓户爱穷年未容荘叟谈虚白欲约扬雄草太玄翠琰凝香传寳刻华笺点漆粲瑶篇研磨自是经纶手祇合青云友列仙 

　　书奥 

　　奎星高照屋西隅挿架纵横万卷书彩笔梦花孤榻静青藜炊火半窓虚天潢尚谱先朝系官诰犹存世泽余已有声名登阙下苦心何必注虫鱼 

　　贫乐轩 

　　繁华过眼尽堪怜古木青山自屋椽三韭香沾原上雨一瓢冷泛雪中泉卖文敢儗金成匮问字何容酒满船风月襟怀天万里青春座暖味重玄 

　　题义儿陈清巻 

　　而翁双鬓早星星膝下儿郎得宁馨长忆杜陵怜骥子不惭周雅赋螟蛉衔哀欲诉心如割舐血多闻舌尚腥见说宛丘存谱牒还家终不负幽冥 

　　咏菊枕用吴先生韵 

　　幽花包裹御袍黄一枕齁齁卧石床老觉形神安晚节静通鼻观溢秋香蚁醪醉醒疎篱月鹤帐寒惊满径霜辨得楮衾如白氎梦中红日上东方 

　　题马知县梦云圗 

　　长日思亲慨白云客窓有梦暮缊缊緑衣恍若樽前舞哀角凄然枕上闻千里寸心随缥缈半床孤影落缤纷骚坛有客夸能赋不数河阳狄使君 

　　题浮玉山房 

　　削成尖玉涌玻瓈疑似昆仑瀚海西宝气伏藏丹壑暗佩声缥缈彩云低长材自许充瑚琏高爵终期赐璧珪夜月秋深瑶帙启浮光耿耿烛星奎 

　　送医士凌伯川归吴中 

　　浮世生涯药笼中佩声飞渡碧云重沙河水暖龙遗骨山苑风晴鹿有茸九转尽传丹灶诀万言宁待皂囊封吴江归去春如海满眼莺花锦绣浓 

　　送胡廷干归松江 

　　谪居陇畆慰幽栖物外游尘不上衣自有阮生青眼顾也如江总黒头归秋风东海莼鲈熟晓日西园柿栗肥自此不须谈作客白鸥应许共忘机 

　　分题得芍坡送李太守 

　　疏凿咸夸惠济功使君来守表清风千渠声合雷车迅万顷光开月鉴空暮雨冥冥腾赤鲤秋云渺渺落玄鸿吾民要觅铭勲处坡上新亭有庆丰 
　　孙叔敖宋封惠济侯诰词石刻在固始期思店 

　　送刘推官可成归长沙 

　　云杳长沙客思孤凉风千里赋归欤五雷曽阐神明秘一巻犹存法律书岳麓天高抟化鹤屈潭水满荐嘉鱼作官何似还家乐仍有丹心恋玉除 

　　用韵答宋推官廷臣见寄 

　　淮南为客已多年长忆山中孟浩然鴈信逺随千里月鸾章忽报九重天论文愿借清风榻载酒须同碧水船莫道老虔官独冷吹嘘正待向云边 

　　再用韵三首 

　　苍髪萧萧五十年文章金石慕燕然壮游自儗探蟾窟清梦谁知到木天感兴夜闻江上笛附书晓问海东船广平才子夸能赋诗酒从容共客边 
　　作客从今儗十年瀛洲东望自悠然金堂玉室真仙窟赤水丹山有洞天云谷曾逰灵运屐雪溪还访子猷船多情为想归田乐又见君来自日边 
　　客乡千里数流年风雨淮山思渺然水遶奕坛送碧海云开仙洞见青天笙歌谩忆秋风宴书画欣逢夜月船公府昼长官讼少轻车须约到芹边 

　　贻沈茂玄大使索登州砚 

　　登州异产胜端溪即墨封侯品秩跻要使九重分雨露便须五色吐虹霓御前漫说宫妃捧海上频闻使客携莫待人间高着价锦囊好送竹窓西 

　　用韵乌先生留别二首 

　　太古遗音识者稀酒边一曲怅分违池河共说神鱼蛰瀛海还看独鹤飞水阔三江云缥缈凉生六月雨霏微客途争似还家好过眼休嗟旧事非 
　　老来归去世应稀功业宁怜与世违淮甸天遥双鬓改海城家近寸心飞可应骚客伤迟暮料得诗人赋式微乡社斯文如一线好令后学认公非 

　　同郡乌先生继善蒙恩还里过濠上待舟留二旬余予以契家周旋无虚日将行着序为赠先生复留诗以别遂用韵以致惓惓并附先生留别诗于后 

　　十载长愁信息稀异乡相见复相违自惭堕地非千里谁似冲天任一飞解带石边苍树合升仙桥上好风微箧中空有南征稿不为从容较是非 

　　送李伯谨同知归吉安 

　　千里江山似画图天光如洗雨晴初共传游子催归骑还道慈亲正倚闾野水耕畬收黍稌芸窓俎席荐殽蔬中都旧日留遗爱好属周南太史书 

　　王汉章以博学授英山知县予以其能绳祖武作诗贺之盖汉章曾伯祖内翰公曽祖常博公兄弟相继登博学宏词科有名咸淳间者也 

　　咸淳博学有名儒先泽犹存五世余晓日枫廷催入觐春风花县聴恩除山中好着青箱録淮上谁传玉海书老我天涯曾作客欲因相见定何如 

　　寄林允原同知 

　　闻君匹马过邳州不得相从说旧逰枫陛仰瞻京国晓棘闱同试淛江秋看云好着圯桥履对月须乗泗水舟肻过临淮松竹底定将诗酒诧风流 

　　送叶主簿伯兴归慈溪 

　　同乡千里盼瀛洲风雪淮山赋逺游云暗松厅翻锦帙香倾枣酿醉琼舟上新桥外沧波暮大着坟前緑树秋归语同宗贤弟侄青灯还忆夜窓幽 

　　送卢大使归潮阳 

　　潮阳乆矣望归来淮水风帆一日开深荷九天滂徳泽不辞五岭冒炎埃山中剑气龙吟匣海上珠光蚌拆胎想见故园风物旧题诗正好寄多才 

　　寄乌先生 

　　田园归去好从容故旧相看梦寐中把镜尚怜愁鬓白持杯休惜醉颜红歌弹长铗风生席曲奏瑶琴月满空应念淮山千里客寄诗须是杜陵翁 

　　寄蒋古岩知县 

　　外家金紫见英髦谱牒相传尚未遥蝶梦正酣沧海月鸾章忽拜紫宸朝留城落日双鸿杳汲冢西风万叶飘车骑东来须一见山窓翦烛话清宵 

　　秋兴用宋推府韵 

　　日月光开万岁山蓬莱云气渺茫间封疆自古夸幽俗玉帛从今入汉闗驯象驾车踰海徼真龙立仗育天闲帝乡万代称汤沐共喜恩波浃宇寰 
　　风生濠上碧流湍日照金鸡五色翰枫岸晴看霜锦烂菊篱香挹露珠寒附书每欲随玄鴈绾诰何因识紫鸾沧海东归怜骥子吴江应已过淮安 
　　玉宇天高对广寒清辉照见酒肠寛神踪要觅三生石仙药须凭九转丹宋璟多应趋宰辅郑虔祇合老儒官山川万里秋空阔好趂西风挟羽翰 
　　锦鞯花马抹青刍天上承恩喜赐租出塞将军闻奏凯还朝使者迓先驱露凉松径悲玄鹤水阔莲塘浴锦鳬犴户秋清公牍少逺游作赋托三闾 
　　同乡旧日访山居挿架纵横万巻书郡府贤良催剡荐皇家爵禄庆宣除斯文每逐仪容接公道何嫌职守拘樗散由来天所放厅阶日觉往来疎 
　　此身甘似鲁诸生汗简悠悠万古情试艺声传秋院锁论文光动夜窓檠春秋圣笔终麟获雅颂工歌宴鹿鸣先泽有传当不媿朝恩何敢望盘缨 
　　客里黄花九日杯凭谁织得锦文回非闗使者征求急可是诸生劝得来老觉丹心终不改愁怜白髪苦相催夜深却作还家梦城郭秋声画角哀 
　　望乡逺在海瀛边茅屋苍苔问石田夜月上时探兔窟寒潮落处抖鱼筌踏歌遥聴青云外射策长怀玉殿前千里祇今怜作客焚香再拜祝尧天 

　　次韵答冯道常谢毡袜之惠 

　　书来袜寄紫茸毡霜雪应怜老服虔暄暖自须回晚节冻皴浑不怕残年感君高义何能报媿我虚名莫浪传为觅靴材如近样着随野鹤破苍烟 

　　附道常所寄诗 

　　临淮谁坐广文毡乃是吾乡老郑虔桂籍题名知第一棘闱分手记多年文夸班马中都盛诗儗阴何四海传醉后更能敦宿好镜铭落纸扫云烟 

　　送贾惟敬 

　　彩凤双飞逺到家北风满道正尘沙十年客况随迁谪一日君恩拜宠嘉林壑生寒霜落果海途晒日鹻浮花乡中故旧多青眼醉倒金樽不用賖 

　　题桂林图 

　　爱看丹桂倚林皋花下仙人白纻袍应为名家多积徳不因招隠赋离骚鹤巢声出青云表蟾窟香传玉宇高忆向西风曾折取待君初度醉挥毫 

　　题梅桧图 

　　春梦繁华正可怜山深岁暮爱清妍疎枝落落初开蕚老树亭亭逺际天飞瀑聴从干涧底悬崖望近片云边沧溟咫尺蓬莱岛笑我归来要学仙 

　　赋南山别墅 

　　笑指南山第一峯山中无事得从容金银气合云霄上紫翠光开涧壑重太傅多才传洛下相如有赋忆临卬岁寒正有松梅约腊酒香浮琥珀锺 

　　竹村 

　　竹村深处问仙家石洞琅玕长碧芽鸾鹤秋高横铁笛鸡豚社近漉乌纱山阴越上人相讶渭水淇园客漫夸唤取陵州文太守篔筜谷底问年华 

　　为吴孟舟赠医士盛元礼 

　　堂前慈母正呻吟三圣谁传太古心袖有神针投寸铁囊余寳药售千金杏山香蔼红云烂橘井寒生碧水深盛徳在人须补报欲求丹诀问云林 

　　送潘学正 

　　缑山讲道拥皋比五夜星光耿璧奎帝里恩承红日近仙梯步逐彩云低不惭徐乐登金马有待王褒颂碧鸡笑我同袍华髪早祇须归老故园栖 

　　送罗副使丁母忧还乡 

　　缞麻换却老莱衣千里西江赋独归可忍丛萱摧夜雨多怜寸草报春晖瑶池信逐青鸾杳琼岛仙逰白鹤飞媿我无能将赠赙客边相别泪重挥 

　　和孙大年留别韵 

　　东风花县几经春夜度秦闗月似银陶谢诗名夸得儁欧虞碑帖认来真客边敢复留冠盖天上应须列搢绅跨马又成淮海别云霄歩武莫逡巡 

　　题春萱堂 

　　双亲鹤髪画堂中生意森森合化工夜月天高埀翠黛午风日暖艳金红舞衣笑奉仪容接仙箓欣夸福寿同百岁一门歌具庆恩封早赐大明宫 

　　寄王汉章 

　　春来见说两朝天禄宦多蒙圣主怜病足敢骑沙苑马归心忍聴蜀山鹃水亭修禊招贤士月馆吹箫候列仙尚有掖垣遗稿在手抄应许寄芹边 

　　予在临淮手植杏一株越五年而作花赋诗寄郡庠诸先生 

　　当年手植近窓纱正待春风早看花绛雪生寒迎晓日香绡透暖绚晴霞敢云相国裴公宅不比仙人董奉家寄语琼林新进士朝来载酒好将车 

　　和韵寄开城县丞孙大年先生 

　　宫锦红翻御赐衣风流文物近来稀山中共讶前驱过天上同夸入觐归烽火台词谐玉律古长城调叶清徽幽州购得昭仁帖好寄濠梁水竹西 
　　先生有烽火台古长城二乐府故及之 

　　録大年留别诗 

　　斯文骨肉情均有尚友襟怀眼独稀秫酒每邀多士饮俸钱曾寄一文归幽花细草披缃巻明月清风拂素徽记得淮山相别处殷勤饯送水门西 

　　用五河县孙驿丞行简秋凉感怀诗韵 

　　逺碧亭前翠竹幽多情谁为数诗筹云霄指点无多路淮海从容一半秋客骑鸣鸾行复止官船挝鼔去如流登高好寄孙公赋消得吾生万斛愁 
　　琪树西风枕簟幽邮程百里报船筹声传哀角孤城夜梦断浮槎瀚海秋弹铗不禁歌激烈操觚聊复寄风流河头见说鱼还贱好寄樽前洗客愁 
　　汗简孤灯夜榻幽老来无计借前筹丹枫影睇龙廷晓玉桂香探兔窟秋河汉天高星北拱瀛洲海阔水东流客怀浩荡凭谁冩清唱应须唤莫愁 
　　呼酒邻家隔竹幽杯行到手不论筹蒹葭水阔汀洲暗苜蓿凉生苑囿秋解佩正须归旧隠濯缨还许向中流相思坐对濠梁月千里难禁宋玉愁 
　　芹边自足寄清幽机巧人间不用筹蓂荚周回尧甲子简编笔削鲁春秋月凉濠水清如靛雨洗淮山翠欲流为问五河明博士病中应恐不胜愁 
　　水郭人家处处幽太平乆已息边筹箜篌曲奏虹桥月刁斗声传雉堞秋展席恍惊珠露滴据床遥指玉绳流封书欲寄南飞雁翠竹窓西人正愁 

　　次黄以斋韵寿吴方斋博士 

　　日照扶桑海宇开五云多处望三台且陪坐席春风乐相约林泉晚节回雅调谁歌青玉案碧香同捧紫霞杯百年好为斯文寿祇恐天边使命催 

　　题松存斋 

　　君家种徳自先公存得山中几树松仙籁满林搏化鹤翠涛滚壑舞羣龙九重路与云霄接百岁恩承雨露浓见说明堂求柱石荣华何止大夫封 

　　次韵王文祥见寄 

　　作客彭城又几春煌煌庠序正兴文光躔奎宿空中现曲奏霓裳月里闻眢井水枯怜宿草萧闗路杳盼行云遨逰如过欧阳墓拓得残碑幸见分 

　　送王敏文自宁夏还四明 

　　同乡乆矣识多才淮海相逢一笑开世味真能甘淡汨客情且复慰招徕官槽正熟葡萄酿塞曲新传鷃滥堆千里烦将家信寄山中松竹问谁栽 
　　双亲两地思愔愔万里难为一寸心于越山川春树逺李王城郭暮云深馔馐要待双鱼出彩袖行随独鹤吟至孝徃来应不惮为传作赋儗词林 

　　用沈茂玄大使録示令亲所寄诗韵就寄 

　　风流人物奈君何淮海从容客兴多夜月光开云母帐春筵曲唤雪儿歌日穿林壑啼黄鸟雨洗庭阶湿翠罗正欲扣门同一笑归来星斗看天河 
　　三月春深问若何看花应怪落红多骚坛屡扫堂堂阵仙馆频聴踏踏歌已见良材成杞梓更闻嘉好叶松萝天涯谁念瀛洲客梦逐扁舟过淛河 

　　陟望轩 

　　一片浮云伴落晖望乡千里意多违天高淮甸冥鸿度海阔蓬莱独鹤飞使幕敢辞毛义檄亲庭谁舞老莱衣百年已注长生箓白髪萧萧待汝归 

　　谢五河孙驿丞鱼酒之惠 

　　买得河鱼不论钱寄来羊续底须悬烹鲜自可供朝饭斫脍须当献午筵家酝生香传寳瓮声诗托兴冩金笺感君厚赐何能报问讯云鸿若个边 

　　和萧叔达副使韵兼简沈大使妙玄沈先生文举 

　　风雨愁连上下闗客窓易老镜中颜独怀沧海瀛洲逺谁念连天蜀道难仙路不闻歌踏踏溪桥祇许聴潺潺休文自有东城约醉后应须借马还 
　　门巷萧骚不闭闗诗翁谁与破愁颜儗寻杜位怕泥滑欲过苏端愁路难野阔淮天山隔逺溪深石罅水流潺司征总是登瀛客油盖重重马上还 

　　赠刘思恭举秀才入京 

　　生逢盛代庆云龙金帛招延礼意浓客路秋随牛渚棹朝班晓聴凤城钟淮南鸿宝巾箱秘太乙青藜内阁重黼黻文章知有待恩除拜舞紫泥封 

　　寿吴教授先生 

　　泮藻晴香水不氷天街晓见老人星已传多士成髦俊有待佳儿育宁馨就日正须朝北阙卧云终儗返南溟百年同为斯文寿醉后题诗上锦屏 
　　百岁襟怀一片氷文光笑指璧奎星珍庖晓报侯鲭熟寳瓮春浮蜡蚁馨科甲乆闻探兔窟扶揺直儗化鲲溟同袍尽为先生醉淮水淮山看画屛 

　　次韵答俞明逸先生 

　　仙翁家住海瀛边六十容颜似壮年夜月梦回苍玉佩秋风吟拥紫茸毡牙籖挿架芸香合鹤骑当轩树影圆笑我客居淮水阔白云千里思凄然 
　　帝里光华日月边黉宫乐育颂尧年看花曾买春风骑翦烛频吟夜雪毡石韫荆山精璞重水高淮海孕珠圆声歌欲奏清平乐才匪襄阳孟浩然 
　　鴈鸿将信到芹边琴佩飘零又十年带草荒芜通徳里檐花飞洒广文毡多惭上客琼琚集空待家人寳镜圆何日归来丘壑底南山有兴赋悠然 
　　中都廷阙五云边乐只邦家祝万年彭泽祇应欣有酒少陵何必叹无毡篆文已赐铜章重彩绶宁需玉琲圆乡社斯文谁砥柱须看大手勒燕然 
　　东海扶桑旭日边乡心恋恋已多年长歌竟老冯驩铗旧物空存子敬毡雨暗萤窓秋梦逺天高兔窟夜光圆独怀孝子罗江畔松栢泷冈涕泗然 

　　寄宋廷臣 

　　忆昔濠梁赠别时斯文千古付襟期吚嘤不作人前态慷慨当为天下奇北客尚令思若水南冠今已释锺仪裁书欲寄云边鴈香染西风洒墨池 
　　白髪慈亲正倚闾天涯游子快归途过门宾客频携酒问字儿童竞挽须江海多情传翰墨园篱有兴托樽壶我今亦欲投簪去东望沧溟夜月孤 
　　廷臣上道谓予曰我死公当作传其志亦可悲矣 

　　史行可宪副眷兄过临淮以诗见贻次韵识别 

　　天开圣运粲人文五色词葩吐异芬锦里光重丞相府青山气蔼大卿坟淛江科第登高甲涿鹿名声迥出羣冠豸又看持宪节封章应彻黈旒闻 

　　附録史宪副诗 

　　每忆临淮郑广文百年书带蔼清芬徳尊不在论资品官冷惟知究典坟春水濠梁鱼乐意秋风庄浪鴈离羣过庭昔日传诗礼深媿陈亢叩异闻 

　　次韵许上舍廷慎见贻 

　　湖海交逰遇服虔中都分得广文毡孔门冠佩三千士鲁史春秋二百年怀庆风流今复覩瀛洲谱牒古来传白云试问山中信祇欲同归贺老船 

　　附録许上舍诗 

　　拓落深悲老郑虔白头依旧坐寒毡修名自昔夸三絶薄宦于今又十年杨子玄成人未识左思赋出世争传文章得失千秋事鉴水何时共酒船 

　　次韵许廷慎立春诗 

　　东风吹散土牛尘彩胜花重绮席春羽士书符传遁甲侯门奏乐宴同寅天埀广野星杓近地阔长淮雨泽新为爱襄陵千里客菜丝盘玉慰亲情 
　　禁桞迎春舞万条东风彩燕迓新朝乾坤坱圠洪钧转江海升平玉烛调郊祀献歌传汉武寅宾分职仰唐尧凤城预有看花约须待扬鞭过画桥 

　　题赖思顺云林读书深处 

　　爱向云林缥缈间何如李白在匡山每令童子移书帙时许仙人飒佩环讲罢风生幽壑底梦回月到碧溪湾劳生正厌尘遮眼杖履何由共往还 

　　潞州陈节判叔铭过临淮惠紫团参一本作诗贻吴教授 

　　上党人参五叶齐紫团山顶碧云西来寻金线重楼草教斸丹厓五色泥具体宛然分手足按方时许入刀圭悬知上药无炮炙解使仙翁寿域跻 

　　题广信府李经歴仲谋聴松轩 

　　高住松崖最上层玉人琚佩不胜清翠涛汹涌蛟龙舞仙籁萧骚鹳鹤惊笑指钧天谈昨梦儗烦乐府变新声山人要识陶弘景风月秋高许结盟 

　　题采芝巻 

　　清歌缥缈遂云行采采芳华涧谷春雪鬓老如商岭客绛衣朝儗汉廷臣疗饥不待香炊玉酣醉何辞草当茵笑我铜池应有颂愿随步履上星辰 

　　和韵答余徳载 

　　春深来访浣花翁座席红翻芍药风樽酒可能如北海瓣香何敢儗南丰鹧鸪声隔千山逺燕子泥香一径融笑我浮生空潦倒斯文多幸付诸公 
　　天涯谁复为情亲樗散襟期莫比伦徐邈尽今夸酒圣鲁褒何苦着钱神月宫有桂曾通籍溟海无槎可问津把镜却怜双鬓雪多君逺访玉溪滨 

　　送渊上人璧潭归弋阳 

　　悟得真如不用参法■〈施，童代也〉华雨落毵毵须知有相原无相莫问前三更后三杖锡多縁随觉路袈裟宁欲换朝衫山中猿鹤归相迓圆壁天开月在潭 

　　洪武十九年夏五月不雨广信郡太守番禺彭公推府灵台李公率所属及父老民人祷于羣祠祝词甫毕甘雨随至三日之间四郊沾足赋诗志喜用以见二公精诚所致云 

　　霖雨苍生素有怀天心昭格众心谐虚檐坐使翻银竹广畆同看长翠荄云暗蛟龙归逺海水高鱼鳖上长街朝来送喜千家遍却道先生语类俳 
　　瑶阙欣闻帝宠嘉滂沱甘雨遍天涯溪流渺渺来千里云气重重冷万家尽使丰年多黍稌也从七月咏禾麻广文喜作襟期在清夜长吟绛烛花 
　　天泽从今大有年山花野草亦欣然馨香始信神灵格歌咏咸夸郡府贤谷粟豪家须落价鱼虾近市不论钱若将汗简书奇绩太史文章笔似椽 
　　桑麻精祷思冥冥一片丹衷彻帝聴岩瀑高悬河汉白山田深没水云青芸窓浥润通书帙燕寝生凉透石屏瞻仰昊天覃化育羽人请诵玉皇经 

　　用彭太守喜雨韵 

　　谁奏封章彻帝穹蜿蜒沧海奋神龙阴重兵铁驱云骑队逐旗旌散雨工送喜定容蓬岛客醉歌欲效杜陵翁文章大手多燕许相业须传济旱功 
　　商羊缥缈舞层空涧谷深深起蛰龙阊阖九重传帝命云霆千里沛神工有年喜续麟经笔乐事欣传鹤髪翁争似盛明贤太守恩波湛湛不论功 

　　用彭太守述怀韵 

　　府库频支月赐钱青云有路作腰纒拜恩北阙文奎近读律西窓绛烛然自许生来忠贯日何期身后画凌烟黄堂昼静清如水化育咸归刺史天 
　　云锦囊空不问钱老来宁许百忧纒广文贫似陈无已明府才如孟浩然緑水光寒珠孕月青山气暖玉生烟南州千里夸形胜仰戴皇家日月天 
　　按公诗首云莫道为官不要钱要钱自可作盘纒人心如此不如此天意不然真不然语虽麤俗亦可以观其所守矣然不数月而以招赃瘐死悲夫 

　　和同知钱相公登高韵 

　　南屛步入翠云高香拆泥封醉碧醪仙洞声迟苍玉佩宾筵光动紫罗袍幸逢王化歌麟趾正及朝家聚凤毛何似广文官独冷山斋松竹聴萧骚 
　　琅峯晴睨九秋高双榼香携玉色醪歌韵有情须着笔笑谈无事幸同袍山深草木成鳞鬛海阔云霞落羽毛采得菊花黄满地西风归骑晚飘萧 

　　用钱同知美推官能弓韵 

　　马上弯弓气势豪星流点点破纎毫鴈鸿仰笑当空落猨狖悲怜抱树号罗窦功成蛮冦殄天山凯奏将材高请看卫武宾筵秩莫问兵家有六韬 
　　声华不数五陵豪目极秋空落兔毫匼匝风生鸣翠驳仆姑月满控乌号一言中戟兵应解百步穿杨艺絶高要待泽宫观揖让诸生未儗习龙韬 

　　赠缪如璧 

　　灵山佳气逼云霄宪节当年阀阅高手泽尚传苍竹简宫恩犹认紫罗袍考盘诗咏时方泰束帛荣华运更遭有约林泉须一到松花细采酿春醪 
　　上饶缪氏世家灵山以姓系地号曰缪原其先名君寳号泉山者仕宋绍陵官至江东提刑持节谳狱名震一时后有字如璧者实其三世孙云如璧古朴慎重奉提刑公貌像简册数十年如一日缙绅君子乐称道之而宜黄涂先生几守约且以慎顾言行为辞是得赠出与处之道矣如璧已老而克从祝规岂非世家贤子孙哉书曰绍闻衣徳言其如璧之谓乎予教广信二年如璧修刺礼谒出示此巻因歌二律并识其后以归之时洪武二十年岁在丁卯正月上元日四明郑真谨识 

　　用金太守韵兼上（阙）同知（阙）推府二公 

　　佩襟济济盼秋波共迓春风五马过海■〈宀禹〉车书今日盛山城弦诵近来多爱闻召伯棠阴化骤聴渔阳麦秀歌名教不应无乐地广文已老奈公何 
　　东风杂沓聴鸣珂倅守朝归喜见过花压重城春入画芹香泮沼暖生波玉函捧表天颜近彩笔题诗宦况多却笑马周贫作客有怀不敢望常何 

　　再用太守金公雪中韵 

　　天葩洒洒遍山城卷起重帘眼倍明晃荡乾坤春有象飘萧松竹夜来声何烦走檄催滕六胡不当筵唤曲生上客梁园谁奏赋好仙争得与同倾 

　　题同心巻 

　　湛湛灵台一镜空清光照见两情同结盟不用铜盘挿讲学相期铁砚功泮藻来游聴夜雨桂宫聨步待秋风古来管鲍称知已愿汝相望百岁中 

　　用金太守冩怀及登天宁寺楼韵 

　　南屏山色近虚檐公馆年来乐意添香爇沈烟春霭霭醉歌湛露夜厌厌海棠欲睡红当席萱草忘忧翠隔帘彩笔生花成五色共传清梦似江淹 
　　曾将乐府儗三台锦绣胸襟絶点埃帝阙封章须特奏客厅俎席为谁开纱窓梦醒床依竹石径行吟履印苔驺从平安频得报东风落日尚迟徊 
　　梵王楼阁似长干面面溪山作画看鹤骑影迷千里信鲸鱼声报五更寒法师笑指灵峯近词客休歌蜀道难长日登高须有赋分明寳树识琅玕 

　　嘉禾崔彦龄以母在琼州陈词通政司启东宫报可徒歩奉迎过广信寓宿数日作诗以赠 

　　岭海驰驱万里天慈亲相对涙如泉状供政府原非妄启入储宫俯见怜旭日锦萱春蔼蔼冷风玉树月娟娟版舆早候来归日儗补南陔小雅篇 

　　三月廿八日陪府官诣东岳庙行香献寿律诗二首 

　　华构翚飞万迭山黼帷祇在殿中间风声飒飒传神语烛影煌煌近帝颜逺岫树低云补缺清溪石碍水流湾残碑认得先朝刻愿道当年二圣还 
　　神斿双引拂空冥鸾鹤蹁跹下翠屏献寿自须通秘祝讴歌还许出优伶花攒绮席杯倾碧火爇珍庖俎割腥麾导前驱催上马山风吹雨洒清泠 
　　庙中有石刻宋绍兴间故物有伏愿二圣回还之说可见先朝民俗忠厚不忘其君之意读之嘅然 

　　荥阳外史集巻九十三 

　　●钦定四库全书 

　　荥阳外史集巻九十四 

　　（明）郑真 撰 

　　○七言律诗 

　　寄阐仲猷 

　　高住龙山第一层千年永续祖师灯天都入觐恩光重日本归来道价增浪帖补怛瞻寳像云开落石布金绳上方刻得新碑制笑我淮南见未曾 
　　识得真如是佛身焚香上祝圣明君龙王聴法来沧海狮子牵车向白云琬琰宸章金作刻袈裟御赐锦成文投簪幸得归来早应愿山中半榻分 

　　赋鹤瓢杯用方叅政韵 

　　仙骥云深早蜕胎谁将霜骨镂崔嵬香流玉液风生座影浸金波月上台诗客莫夸椰子榼山翁何羡水精杯醉来傲睨乾坤阔髣髴瑶池赐宴回 

　　用前题别赋一首 

　　骨相虚涵造化机仙家酒熟许挑携青云誓与归华表白月须同泛碧溪兴托箕山心似石梦随辽海醉如泥倾银注玉人堪笑回首崆峒落日迷 

　　用方文敏新春试笔韵 

　　满堂裾翠织如葱春在淮山锦绣中河汉天高瞻北斗瀛洲人逺问东风升平鼔乐千门合混一车书四海同见说词林供帖子上尊琥珀赐醅红 

　　赠临淮生六人赴京 

　　陆好徳 

　　传家逺自陆宣公典诰文章巻帙重序列诸生欣造就生当盛代幸遭逢彩云晓署瞻阊阖碧藻晴香咏辟雍天外公交车催上道莺花三月正春浓 

　　李英 

　　龙蟠虎踞仰王都浩浩风云属壮图莫使荆人空抱玉肻令越客暗投珠聴莺晓日开丹幛跃马春烟散紫衢老我祇甘淮海上烦君多谢鲁诸儒 

　　孙起 

　　春风上国许游遨济济衣冠总俊髦天近蓬莱翔紫凤水高淮海奋苍鳌庆门埀裕年方壮寰宇同文运更遭寄语成均姜博士老来为客尚临濠 

　　王胜祖 

　　风满长江月满山担书祇为叩贤闗杏林春色身先到桂窟秋香手可攀天拱宸枢瞻汉阙月临朔望换朝班状元释褐今应见觐省萱堂谒告还 

　　陶徳成 

　　我来见汝尚为儿手挟明经日问题岁月恍然成老大林泉宁复事羁栖神京赫赫环江海学省煌煌近璧奎鼔箧早登髦士选竹窓莫厌五更鸡 

　　蒋礼 

　　丰姿梧竹见清修一巻周诗志欲酬晓日当厨催鼎馔夜蟾照席挂灯篝铸成铁砚频携手会使朱衣独点头上舍御前春释褐家声好继■〈凵外了内〉亭侯 

　　赠虹县生刘昭贡成均 

　　煌煌学省近青霄淮海诸生喜见招挿架籖题翻锦绮升堂裾佩聴琼瑶胙分俎豆春秋祀班簉庭墀朔望朝文教原知今日盛好将歌颂献唐尧 

　　送臧惟表诗（并序） 

　　四明臧氏为文献名族其始祖大丞公宋高宗时扈跸南渡为翰林御药嗣后科第相继珪组蝉聨至于元初鲁山公南冠入见世祖持节左宪所著座右铭列诸宪府天下传颂去鲁山数世而惟表际今圣朝试艺中选授临洮府兰县丞三年以称职闻可谓克世其家者矣予客濠上值其考满与论世家之契作诗以赠之 
　　鲁山绣斧旧家声三字犹传座右铭録宦逺经秦树碧壮逰遥指蜀天青牛酥和酒宁辞醉羊胛充庖不怕腥客底相逢同一笑海云深处思冥冥 

　　送黄彦机 

　　洪武癸丑予以淛省乡贡计偕春官莆田黄公彦机亦以闽省进士谒选吏部因与论同年之好彦机四如先生曾孙理学文章卓有源委予心敬服之及来典教中都属邑数年而彦机奉上旨为巩昌府通渭县丞岁时请觐取道濠梁握手论旧兹书满上考彦机谓人生聚散无常不可无一言以别予老矣无能为矣玉京天上夔龙接武非彦机其谁哉遂赋诗以致期望之意云 
　　两省同年进士科斯文契谊果如何春云阔步公须早夜雨羇愁我独多边笛频聴青玉案山杯不厌紫芝歌相逢又说朝天去花桞东方散佩珂 

　　答黄仲埙检阅见寄兼简吴伯宗内翰 

　　煌煌华盖近奎文玉宇天高覩庆云秋露每怜三径菊春风犹忆泮池芹王言润色毋多让尚食传餐莫浪分簪绂老逢台阁选好将忠赤报明君 

　　铃索无声玉漏残文渊阁上逼高寒恩光频对双莲炬寿考何须九转丹兰殿早朝随唤仗花砖晚步候鸣鸾斯文说有吴夫子淮海相望欲见难 

　　附黄检阅诗 

　　（阙） 

　　题莆田羽士云所卷 

　　仙家楼阁望三山人在祥云缥缈间每欲随风归洞府曽因作雨向尘寰剑光变幻鼋鼍窟丹气氤氲虎豹闗笑我无心从去住蓬莱顶上候瑶环 

　　送表兄范执中复任灵寿县知县 

　　系出文华学士公谁知异姓本同宗相逢共诧形容老入觐应夸步武重燕马春郊肥苜蓿淮船秋水映芙蓉遄归宠赐南宫宴一曲周歌湛露浓 

　　题画二首 

　　曾过坡仙放鹤亭黄茅冈顶思冥冥相亲有客须拌醉好语逢人不倦聴一水倾翻千涧碧两厓浮动半天青旧游恍惚浑成梦聊复题诗上画屛 
　　古木藤萝翠雨飘重峦絶壁倚云霄坐随行径秋多露渡唤长江晚有潮机事相忘鸥影只封书欲寄鴈飞遥十年虚负瀛洲约愁聴仙家奏玉箫 

　　送鄢陵教谕高思聪辞官归金华之武义 

　　长淮千里放归船记得相逢五载前薄宦不须论教铎醉歌且复共宾筵天官试巻存遗藳词苑菁莪取次编如过金华山下路烦君致意牧羊仙 

　　答姚宗文律诗四首 

　　门掩西风一径苔悬知勿药好怀开不辞上客停云骑何羡佳人当肉台苍鬓不应甘老去青衫只儗早归来向时已悟杯中影莫为多情赋七哀 
　　淮天空阔彩云收坐对青山最上头幽梦祇应随化蝶闲心尽可狎来鸥胸中绣锦休停织袖里骊珠莫暗投篱落菊花秋已近浮庵还许唤同游 
　　一曲清歌聴采莲夕阳高树正鸣蝉山川风气千余里诗酒襟怀四十年妙药人间夸不死灵符海上诧逢仙几回笑指扬雄宅问字终当造席前 
　　高节多君慕子陵怜予祇似出家僧床头相问频能去灯下长怀可自胜嗜酒谁云賖即得卖文独怪价难增客乡愿得身强健要觅山中术与芩 

　　附宗文诗 

　　（阙） 

　　送林生归乐清 

　　萱堂有命过淮西矫首云霄百尺梯彩袖庭阶朝进鲤青编灯火夜聴鸡家声儗续梅花咏客兴频将柿叶题最喜乃翁多善政归来厯厯话中闺 

　　寄徐景颜三首 

　　秋榜名聨进士科轻舟同日泝淮河举头天际云雷迅挥手人间岁月过大府祇今辞满牍黉宫仍复聴升歌马融绛帐知何似解榻还嫌礼数多 
　　帝乡城郭楚天涯倦客西风两鬓华终许徐君归（阙）岂容贾谊困长沙晓窓独对青铜镜夜榻虚烧绛烛花淮颍相望云汉接逺游祇欲趁星槎 
　　郑虔多病更多愁却笑文章死不休泰运重逢尧甲子师传频纂鲁春秋敢云阙下郎官老谁识周南太史留科甲向来叨第一西风竟负广寒游 

　　用韵寄王汉章三首 

　　山中报政两年余卓鲁声华总不如遗迹向来询汉楚淳风今得问庐舒据鞍自觉丹心壮照镜应怜緑鬓疎楚泽天高鸿鴈逺短歌空复赋三闾 
　　花县仙人玉雪清科名词学早蜚声共知簪绂家传乆多羡弦歌徳化成千里山川鲸海岛五云宫阙凤阳城故人相见多青眼狂客谁怜贺四明 
　　年过半百未容闲县宰今跻七品班陇上恩须金诰赠堂前笑待锦衣还蓬莱云近通三岛阊阖天高睇九闗海宇会同春正月紫宸行复觐龙颜 

　　送潘伯英 

　　将军幕下羽书稀花桞轻风散马蹄古篆多应题玉筯梵书谩忆写金泥天连河汉恩光近云拥蓬莱步武跻老我白头淮海上烦君问讯故园栖 

　　送庄浪卫千总所王镇抚朝觐领诰而还 

　　虎卫煌煌塞上开将军多仗出羣材湛卢光动星横汉觱篥声残月满台铁马沙场精教阅金城部落藉招徕功成催入龙廷觐彩凤绫花拜赐回 

　　题緑阴深处 

　　萧萧松竹翠交加五里桥南处士家化育尽令饶雨露山游终许载云霞岩花乱发双扉暗涧水潜通一径賖老我已忘尘俗念长生试欲问丹砂 

　　题吴道延书屋 

　　锦轴牙籖挿架高座中上客尽英髦双钩妙诀频临晋五字新篇祇和陶辟蠧春来教汗竹聚萤夜半代焚膏劝君好富三余学鼓勇词场战必鏖 

　　题梅雪卷 

　　银海光揺六出花晴香一树映窓纱谁陪东郭先生履逺访西湖处士家皜素本来同造化清寒不许炫豪奢卷帘爱索羣姬笑取水春烹雀舌茶 

　　五月初一日太守试阖府县诸生命予为主试初六日掲晓太守有诗次韵 

　　艺战中场甲榜开南州多士慰招来升平正遇君臣会俊造须期将相材词学尽夸綦北海经题频问吕东莱明公藻鉴归公论耿耿中天玉镜台 

　　题碧山诗巻 

　　山翁结屋倚空青猿鹤招呼月里聴流水落花春寂寂白云深树昼冥冥乆知妙法超三昧仍许离骚赋独醒老我尚耽丘壑趣篮舆儗欲叩松扃 

　　上金太守府尊一首 

　　携家共覩郡公来五马趋迎一笑开不羡笙簧喧北里却欣歌诵补南陔九重恩儗丝纶诰百岁香倾琥珀杯信笔要书耆硕传老生不敢譲非才 

　　题金郡公待月楼巻 

　　晚凉人在画栏东海底金轮涌碧空羽舞霓裳随缥缈仙逰环佩飒空蒙葡萄满注香尤烈檀板轻敲曲未终愿与嫦娥觅灵药奋身同上广寒宫 

　　夜宿谷神道院为吴道纪子玙称寿宴罢作诗以谢并贻同志诸君子 

　　星满银河月上弦玉溪光泛水中天遨游如在珠玑窟燕乐还勤锦绮筵希有年华兼福寿风流文物总神仙樽余更许明朝醉踏踏空歌夜不眠 

　　和金太守述怀韵 

　　甘棠阴转翠帘虚坐对溪山画不如五彩腾鶱阿阁凤九霄变化北溟鱼斯文共覩分符日大用还夸发轫初可是龚黄循吏传他年弗媿史臣书 
　　每欲挥毫赋子虚非才空愧马相如弯弓却道云无鴈弹铗多应食有鱼芸屋泥香朝雨后竹床月透夜凉初诸生沐浴文翁化坐拥皋比聴读书 

　　和韵奉答金郡公仲和太守父也 

　　貂蝉七世仰华宗千里南来识郡公庾亮许令延夜月光庭容得坐春风花边雅戏欢娱洽竹里行庖燕笑同厚徳在人须有报广文莫道锦囊空 
　　碧沼涵空石径幽潭潭公府慰相求步兵宠顾多青眼工部愁吟奈白头蚁榼香倾甘露滑花笺浓染翠云浮芹边笑我清如水有约西风桂子秋 

　　连雨有喜上金太守钱同知李推官 

　　瓣香多见格天心一滴甘霖一滴金■〈亩犬〉畆嘉禾成乐岁乾坤清气涤尘襟舟移九曲山溪逺绠汲千家石甃深太史简书烦志喜广文才浅不成吟 

　　折桂赠金郡公 

　　万里西风桂子秋梯空谁向广寒游曾将姓字通仙籍敢望恩荣赐状头金粟妆成凉月满麝脐香透晚云浮一枝折赠蓬莱客好约嫦娥共劝酬 

　　寄古芳禅师 

　　上方形胜占祥符矫首灵山似画图火暖云炉然榾柮酒香春瓮胜醍醐西天教演真乗秘东鲁书探满架储见说夜来禅定起一龛坐对月明孤 

　　送知上人礼补怛 

　　补怛洛迦山在宁波府昌国东大洋海岛上观音示现之地予家四明于大士为同乡弟子海波险絶不及一至典教广信而铅山上人永智若愚不逺千里武拜而前必欲瞻仰慈相而止予嘉其意之诚志之坚也作律诗为赠按补怛洛迦梵语华谓小白华以山多白华故云 
　　沧海天遥雪浪堆补怛山顶幻楼台多因大士寻常现尽唤游僧自逺来狮子吼林岩壑震频伽出洞树云开袈裟坐向盘陀石认得前身是善财 

　　寄罗信言 

　　道来不肻扣丹扉秋水罗江看夕晖席上香寒花竹谱山中云暖薜萝衣教儿尽把韦经读作客还夸赵璧归江海天遥音问少寸心长与鴈同飞 

　　再用韵 

　　枌榆蔼蔼荫重扉醉倚阑干驻落晖捣月须求双玉杵翦云欲制五铢衣蓬莱有路须同到灵鹫多年未得归想见家山新孝亨慈乌常遶树头飞 

　　靳子英巡检寄赠虎皮作诗以谢 

　　寄来弓箭虎皮斑想象威风百步间肻令戎毡夸雪白未容蜀锦炫朱殷寝床不觉惊魂梦讲席多应发笑颜感荷情亲无以报题诗附与片云还 

　　贺苏如初下第复职 

　　先生试罢早归来春满黉宫讲席开谩道刘蕡犹不第谁知贾谊本多才鲲鹏海上终高奋鸥鹭沙头莫浪猜过眼可应迷五色且须谈笑付樽罍 

　　题南州别墅 

　　闻说南州逸兴饶相期解榻过山腰神仙楼阁还同到使者弓旌不受招云拥重峦乔木暗风随幽径落红飘抱琴谁鼔清商调五色鸾凰下泬寥 

　　送玉山汪生起复入国监端明学士状元拱辰公之后也生号氷玉堂就题 

　　溪山氷玉产魁儒法从恩承秘殿除云匣凝香犹有笏牙籖挿架尚多书照人清气寒仍冽满眼晴峯画不如文献百年论嗣续从今鲁寳识璠玙 

　　题鉴湖晓霁 

　　鉴湖晴涨白鸥波贺老风流问若何蛮贾趁墟酬市语洞山踏月聴空歌夹堤菱芡经时熟入郭鱼虾近日多我亦有心探禹穴须君同赋考盘阿 

　　落第举人南昌张某特恩授温州永嘉县学教谕兼简刘贡禹学正 

　　丹符躬拜御前除试藳犹存棘栫余宣圣殿高瞻衮黼诸生班整肃襟裾华堂击鼔公厨熟彩鹢埀帘海味腴为语睢州刘博士老年易学定何如 

　　题孙氏紫荆堂家在淮安山阳县先七世不分宋南渡思陵尝幸其家 

　　将军堂植紫荆花淮海山阳忆故家奕世云礽同馔席前朝恩宠驻鸾车帘栊钩晓漙珠露座榻凝香覆晚霞见说孙枝还秀发年来应许着芳华 

　　寄史行可 

　　八行传家盛有人科名青紫不如君契囊错落倾珠斗使节光华拂锦云贾谊有名传洛下王通随意教河汾不才亦有田园兴儗共携樽醉夕曛 
　　昆季从来识二难每从过者问平安乆交自许如金石逺信何由托羽翰拄笏看山云冉冉研朱点易露漙漙卦爻会要新传得寄与灯前仔细看 

　　寄史君实 

　　月湖公子泮池深老却平生富贵心寳铗歌残星斗落紫箫吹断凤鸾吟秫香樽蚁杯频泛烛翦钗虫夜向深若幸广文归去早午风花下定相寻 
　　翠竹窓纱易一编焚香孤坐晤幽玄从知太极原无极始信先天祇后天龙虎风云当盛代貂蝉阀阅素多贤笑看乔梓青如盖洒洒凉阴雨露边 

　　寄金太守仲■〈曰上州下〉钱同知（阙）时二公得罪屯田天宁卫 

　　身世悠悠任所从要知文武古来同寳装好买千金劔努力须扳两石弓共说闗张多意气要知韩范本才雄凌烟阁上苍空近愿画丹青第一功 
　　当年幕府幸同僚今日兵农塞北遥愿把金貂夸此世好将铁劵认前朝霜天云杳书传鴈水泊风高学射鵰闻道竹筒堪吸酒胸中磊磈且须浇 
　　松亭岭外草如茵部落谁为向日民土屋雨霜寒簌簌石煤然火暖温温晓厨莫笑畦无菜晚地犹夸麦有籸休道阳和终不到天涯风物也相亲 

　　送董理问 

　　名家勲绩伍公槐前代班行冠上台御赐尚存犀角带军容犹识虎头牌云仍谁似如今盛风烈何能与物谐天阙入朝归路逺也须骑马过茅斋 

　　又 

　　名家乔木藳城深忠孝悠悠百世心盭绶正须传锦绣虎符犹得认黄金谈经竹屋秋云合聴讼槐庭昼日阴忠献只今祠庙在萧萧柏径许相寻 

　　送括苍王罕成母丧归 

　　丹符拜领过长沙老觉萧萧两鬓华圣主恩深频得禄慈亲讣逺急还家仙逰怅望云天鹤反哺愁聴月树鸦江广岁寒氷雪苦缤纷清涙湿衰麻 

　　问梅江西王叅议索赋 

　　玉妃孤住碧岩阿一笑相逢问若何骨格可随凡俗换精神较与向来多几回姑射山中去何事罗浮月下过岁晏天寒氷雪苦幽情肻与共婆娑 

　　玉山县学教谕苏如愚先生谦恭乐善待予如师在任四年以母丧去职作诗以赠云 

　　白髪慈亲福寿终家山有赋托冥鸿蓬莱影没仙游斾泮水声残讲席钟萱草生寒愁满眼蓼莪哀赋泪填胸儒官归去征衫旧须记灯前密密缝 

　　赠俞敬之 

　　早岁亲承古雪公契家三世仰清风芝兰楚楚宾墀近桥梓辉辉旅席同庾岭天高催驿骑稽山云杳托边鸿青春舞彩如多暇须约斯文赋泮宫 

　　题松竹轩 

　　亭亭华构倚晴空松竹溪山罨画中翠凤羽毛低夜月苍龙鳞甲动秋风三公梦入瑶台逺六逸吟聨绮席同笑我同乡须一过倚窓坐对烛花红 

　　寄玉山（阙）知县 

　　君住天台我住明相逢千里亦多情政须苍石铭诗刻不羡铜盘歃血盟潘岳春吟花似海陶潜晚啸桞如城斯文甚荷风声接比屋弦歌乐治平 
　　满城风雨落花深望望溪山思不禁笑我穷经空白首多君视篆祇丹心寿春欲解时苗犊单父频聴宓贱琴谁是玉堂挥翰手墨卿须致竹窓阴 

　　寄玉山董县丞 

　　蝉聨华胄本江都三策天人百世余对竹风声来衽席哦松日影过阶除当筵爱饮杯中物成案宁辞纸尾书笑我山居同淛水少微星动夜床虚 

　　寄玉山典史 

　　去年竹簥寄曾来老病蹒跚亦快哉长史祇应多眷爱教官争奈少舆儓玉溪水影明清鉴婺女星光毓俊才有约芹边须过我午风香蔼锦莲开 

　　和乌先生见寄韵 

　　贞心澄黙与天通虚白凉生一榻中共喜西河尊子夏尽教蜀郡慕扬雄浮尘要刮金箆膜皎月长吟玉树风江水西流千里隔祇将幽意托冥鸿 
　　东南地重四明山人在金堂玉室间彭泽陶潜终勿仕鉴湖贺老竟辞还学仙志欲求三岛报国心犹恋九闗想见水仙湾上路碧云步步逐瑶环 

　　附乌先生诗 

　　谁道西江信不通故人消息坐谈中十年官冷身无恙一郡名高笔最雄仙阙每瞻龙虎气客途长啸马牛风独怜老去年华短空拂春云望断鸿 
　　遥望鹅湖与象山昔人谈道五云间片言共覩遗珠在叔世能追大雅还玉气和烟浮暖谷金精随月到重闗先生访古宁无意谡谡凉风响佩环 

　　题五云渔舍巻 

　　越王台外五云低渔隠人家结构齐可是严陵居大泽肻令吕望老蟠溪氷蟾照夜珠胎拆琪树生寒翠羽栖邻郡相过如欲赋却须橙蟹捣金虀 
　　予读五云渔舍巻什越中大手笔若赵公待制钱公博士及王公前学正皆先执友而钱公较文淛江时实有座主门生之契文献老成词极思致兴怀存殁实増敬想欲着赋以续其后而以病弗果口占律诗用期诸异日云 

　　美董县丞孝行 

　　此心纯孝古来同禄养其如拱木风哭笋簇寒惊土迸求鱼衣解讶氷融羮墙恍若神灵见泉隧多应祀享通老我儒林当作传史才媿不似诸公 

　　题胡仲厚先生画 

　　楼阁重重最上头石桥有路接蓬洲多才欲着兴公赋适意须招太傅逰棘屋半藏岩日晓松闗深锁涧云秋郭熙自得忘言趣挂壁争看醉墨流 

　　中秋冩怀 

　　客中多病更多愁孤负山城一半秋独处嫦娥空想像老来词客谩风流君山曽奏千年笛牛渚谁乗万里舟想见家人心独苦金波应与泪同流 

　　荥阳外史集巻九十四 

　　●钦定四库全书 

　　荥阳外史集巻九十五 

　　（明）郑真 撰 

　　○七言律诗 

　　寄象山区禅师寰中 

　　尊师不见已多年梦遶蓬莱瀚海天杖锡行随云共逺牟尼光对月同圆许询自欲酬支遁韩愈终当友大颠老我归寻丘壑趣灵山席上定叅禅 

　　和百户韵 

　　桞营深处緑依依雉堞云屯壮国基誓欲斩蛟临沔水剩夸跃马过檀溪婺城盛说东莱学渭水犹传吕望碑文武一家今有后抚摩戎伍煦寒饥 

　　○七言长律 

　　三月四日会饮于方徳贞氏以上已寒食清明比合于两日间要予赋诗成二十韵 

　　春深节序适逢三松竹南窓客聚簪香冽上樽倾凿落珍分列鼎饫肥甘岩花不为人情别海味应当旅思堪誓与阮生同一醉肻如王衍祇清谈交亲半世猜嫌絶土俗千年委曲谙道在底须愁俶扰心清自可律顽贪路深凤浦停烟火海阔蛟门息瘴岚声动秋千喧院落影揺舴艋漾溪潭笙歌厯厯哇淫杂罗绮纷纷富贵酣公子多应聨晓骑佳人儗为祝春蚕青精饭熟家人送银烛光分内宠覃祭祀谁能通孝享祓除聊复慰忧惔轩裳分与浮荣弃泉石由来懒性躭虚壁虫飞怜尺蠖画梁燕语聴呢喃越中曲水流清浅绵上诸山耸翠嵌逸少立言名不朽子胥守义死何惭氛尘浩荡纷争急戈戟精明祸乱戡未有长材空冀北敢辞微命困周南屋檐桞色宫袍映几席芸香汗简探兴聚笔端诗欲就帘前飞絮落毵毵 

　　寄陈县尹可斋 

　　烂柯仙客思翩翩献赋曾闻近御筵鸾诰香浮朱印湿鹓班光映赭袍鲜生逢明圣焦劳日寿介慈亲喜惧年色养望遥千里道忠心誓答九重天化覃海邑声威肃名动枢廷礼貎専山市春深闻促仗官衙昼静聴鸣弦东风桞影青丝扬长日萱花锦绣妍潘岳岂能长作县陶潜未可赋归田囊中诗帙寻常看肘后医方次第编尚想轩居新画幛依依情动白云篇 

　　寿方时可七十 

　　生年七十正逢春长为湖山作主人黄纸亲承天宠洽禄袍喜动日华新神仙早授长生诀道徳常存不老身琼岛云霞酣入眼璇霄风月喜传真五枝挺挺庭前桂一树青青雪里椿地接东溟回造化天开南极烂星辰宗枝展庆威仪接嗣续趋欢礼让均彩胜花翻红影动金觞寿介碧香醇满堂光映珊瑚架拂席寒重锦绣茵顾我诚非朱履客敢因祝颂齿簪绅 

　　春草轩长律用黄仲埙先生韵 

　　芸屋题春笔似椽翠茵蔼蔼欲霏烟悬知生物从元化共说芳心祇旧年香吐杂花成百和阴擎低桞候三眠身前正儗春晖报梦后多应晚兴绵上国濠梁随浩浩故乡蓬岛忆芊芊自家意思何人识努力工夫信手编指佞廷阶嗟已矣忘忧杖履觉悠然尽令雨露青青在宁羡繁华绮采鲜 

　　题周府纪善南闽黄昌吾爱日堂 

　　金乌飞驾五云重照见高堂鹤髪翁大化要同归寿域长生乆矣得仙风南州天际扶桑碧西海云连若木红笑近榆阴移枕席步随花影遶帘栊緑樽香泛春常满绮彩衣翻年正中寸草芳心终欲报余晖恋恋倚晴空 

　　题庐山图送凤府掾童思谦 

　　年来有梦入匡庐列嶂芙蓉看画图天近云霞浮几席风生涧壑奏笙竽杂花织就千机锦飞瀑倾翻万斛珠鸑鷟出巢翔廓落蜿蜒奋蛰幻虚无草堂正可寻栖隠槐府何烦肃步趋彭泽归来聨法社长庚揽结拟仙都芸香晚砌书连架秫熟秋田酒满壶送子名门双阙下萧萧清思眇江湖 

　　用陈（阙）韵就为荣归之赠盖上饶县丞乃父也 

　　吾家本住海瀛东千里南来语笑同闭户不禁孤榻静隔篱还许一溪通芹香泮藻簪裾集花遶庭除杖履从展席歌残青玉案烧灯光透绛纱笼酒樽泛月频倾蚁剑匣鸣雷欲化龙水宿恍如明镜里山逰祇在画图中全身自爱归田乐教子长怀报国忠有约重来风雪底飘飘鹤氅讶王恭 

　　○七言挽诗 

　　挽卢承事 

　　衣冠乡社集耆英风月萧然两鬓星禄养已应酬鼎釜恩光终复耀泉扄尘荒夜榻遗编暗云满春山宰树青嗣子相逢怜作客天涯归儗勒新铭 

　　九月廿日夜梦韩生唯传动静如常时而面黄惨臃肿予意传其死者之妄不以为梦也觉后成诗一首时残月印衾鸡声喔喔谯楼已四鼔矣为之凄絶 

　　曽将幽意寄冥冥梦里相逢泪欲倾地下不知成乆别人间空复话生平才名毎惜邢居实贫病多惭马长卿老我归来丘壑底余哀儗作楚歌声 

　　挽徐方舟先生方舟睦州诗人有瑶林沧江集号沧江散人天大雪独泛舟钓江中寿六十八以卒宋学士铭其墓曰有才不施一发于诗日星月露草木走飞人事变迁可恱可比（阙）入我范围唾咳所及皆成珠玑信乎能诗矣 

　　睦州诗派继前修急雪沧浪一钓舟剩有才华传锦绣终无姓字彻珠旒神鱼入穴江云暮仙鹤抟空海月秋百岁风流那复见薤歌声断不胜愁 

　　挽李廷铉 

　　山人本自号琼台未到琼台忽讣哀太白骑鲸终弗返令威化鹤欲归来海南莫副羣黎望江左空怜太守才尚想芦轩行乐地秋花晚节为谁开 
　　按琼州郡名琼台廷铉得守万安正琼台属邑予尝作书贻之曰公号琼台山人今领州绂乃在琼台岂非佳谶耶 

　　挽王廷采 

　　西风槎上儗张骞留得南行第一编共叹栖鸾空棘枳却怜化鹤渺云烟江湖涙洒丹旌湿广海魂归画翣悬慈母九原如不识遗容须忆画中传（廷采生十月而母死号所居屺思轩） 

　　挽陈惟学 

　　恋主依依盼玉除遗编忽复启青乌伤心过客空临穴茹素慈亲正倚闾月透虚囊应有剑尘荒故榻尚留鉏淮南九日年年到惆怅黄花酒满壶 
　　少时江海望南游三十年来过涿州诸父相逢心独苦老姑一见涕横流枌榆日薄林泉暮松柏风生涧壑秋千里英魂浑欲返云霄鹤唳不胜愁 
　　按惟学世居涿州东南三里惟学三岁侍父宦游江南克守家牒年三十余际今圣运得授沧州判官以公事至北平取道涿州经故里彷佛记忆驻马邮亭亭长有同姓者须鬓皤然问得其实知其在从父行廷至上坐拜伏成礼叩其姻族其祖姑尚在相见涕泗入山拜其曾祖元帅公墓金时穹碑固在既返自北平为汛扫隧径割牲以祭州长贰乡党父老来享胙皆以为陈氏尚有人焉临别亲族咸致赠遗惟学既得罪其从父迎慰道上复资助路费是其有亲亲之恩者耶惟学谪濠梁每假宿予所寓为一言之惟学已殁无有知其事者特附着挽歌辞后以见追念本始之意而其它出处不得详也惟学有母年七十余寓居湖州尝手书语惟学曰吾茹素期福以待汝归汝好自爱乌乎母子兹不复见矣痛矣哉洪武十二年九月重九日予与惟学饮酒凤阳郡学又一日来寓舍饮酒如平时未几讣惟学死矣是月十七日也年四十有四以是月某日葬于凤阳县月湖西畔棺椁衣衾之具朋友以义助经纪其葬事者天台洪原礼姑苏吴孟周氏其生死尤得其力者则邳州判官山阴陈惟仁云 

　　挽黄仲埙先生 

　　三度科名蔼缙绅老来八十际昌辰祼将自许从周祀羽翼终烦列汉臣淮海传经应有子云南作志属何人英魂不返华亭鹤愁絶天涯泪湿巾 

　　哭崔孝子 

　　孝子名某姓崔氏字彦龄嘉禾人幼时失父某母某氏改事同里桑某桑为御史谪海南后以大臣奏还事而死氏婺居海南孝子徒步祇迎不能得归嘉禾逾半载入京师以情叩通政司启闻东宫可其请再走海南得母以还旅次南昌竟以利下疾死识者莫不悲之噫是岂造物者之不仁也耶孝子往返累次假信宿予实馆谷之临别许为着传孝子今死矣存殁之情可终已矣耶因作诗哀挽之并书其槩用窃比挂剑之义云 
　　两渡南溟万里逰春晖欲报思悠悠储宫上启恩仍浃慈母同归志竟酬至孝不闻来福寿大招忽复些冥幽九重阊阖何由诉执笔空烦涕泗流 

　　悼罗舜言 

　　闻君缧绁不归来猿鹤声传夜壑哀自信书生无死罪谁知狱吏陷多才弹歌有劔尘藏匣展巻无灯月上台谩道府君灵庙在枉教嗣续罹凶灾 

　　荥阳外史集巻九十五 

　　●钦定四库全书 

　　荥阳外史集巻九十六 

　　（明）郑真 撰 

　　○七言古诗 

　　日食诗（至正二十一年四月朔） 

　　辛丑四月朔日有食之既氛祲烟云相荡摩天地山川忽蒙翳省垣大臣威令传从官车马成纷然正笏峩冠向玉阙瓣香百拜哀吁天啬夫奔驰庶人走呌啸讴呼亦良乆路途错莫若半夜仰见明星大于斗城中编户百万家喧阗金鼔纷相挝何物妖虫肆吞啮奋戈我欲凌云霞人言七政失躔度厯家推演错昏暮清台路阻兵革深万里不闻传救护须臾争讶红光还将相公侯开笑颜羲和重整六龙辔夕阳倒景明西山我年三十诚罕见忧国忧家心恋恋九重神圣正当阳天象何为召斯变举头问天天不言人事祇今殊可怜圣笔昭然示训戒春秋二百四十年 

　　赠邵景南 

　　甘棠子孙氷雪姿词葩织就云锦机出门一笑天万里翩然直欲登丹梯元戎开藩控瀛海宾幙红莲云蔼蔼貔貅帐里承谋谟匹马山川昡光采三年书考达皇都绫花凤诰承恩除作官何如赋归去春风杜宇声愁予东陵山中瓜早熟翠桞黄花艳华屋良田■〈禾罢〉稏乐年丰石蟹霜橙荐醽醁案头一巻铜人经夜窓坐对灯影青小童侍立不肻去心机脉脉通神灵手拈金针三寸许八法阴阳分处所候气岂知天日昏梦里人聴竖儿语回生起死不踰时坐令寿域春熙熙美誉流传满江海声歌错落鸣珠玑我生三十空潦倒庭下秋深书带草先子从游今几人青眼何由长见好 

　　节妇诗 

　　沧海无情波浪急万里胡为逺行役北风高高望不归鸳凤惟深涙双滴百年甘作未亡人花香草色空复春容颜惨淡废膏沐妆台明镜荒浮尘孤灯夜长耿不寐皓月当空霜满地矫首沧溟愁奈何化身安得如精卫 

　　送张郎中 

　　仙人高住天台山琅玕苔草怡春颜翩然卖药向城市云裾五彩鸣瑶环晓起苍茫天万里寒杯倾浥上池水青眼逢人一笑开宁使唇亡露牙齿十年江海鸣征鼙羣黎惨淡愁疮痍神功安用施刀圭坐令寿域春熙熙 

　　八月中秋日宿郑文中家是夜月食随班行礼次日玩月慨然有怀作古诗一首 

　　团团一轮月飞上黄金阙空斋兀坐悄无言出门一笑天地白银河耿耿蟾宫秋金波穆穆凝不流安得清风生两腋奋身直上青云游我家本在东海住三岛神仙隔烟雾年年八月看月明广寒指点无多路去年作客向钱塘翰墨鼔勇登文场嫦娥折赠一枝桂霏霏满袖携天香郡府工歌聴苹鹿春日计偕登上国翩然捧檄濠梁来苜蓿盘空照晴旭凄凉逆旅逢今宵何用沽酒倾金瓢故乡逺隔二千里眼空碧落心飘飘闺中夜凉珠露滴两儿同向楼头立云鬟玉臂思依依舐犊恩慈怪违膝人生离合非偶然纷纷万事俱由天古云千里同婵娟莫道月圆人未圆 

　　瀛州夜宴图 

　　十八学士登瀛仙衣冠济济开樽筵银烛高烧照长夜金炉香爇沈檀烟社稷元勲属房杜忠孝百年论肺腑乾坤醉里暗经纶盛世风云际真主玉京天上非人间瀛洲可望不可攀河汉秋高月华满清风杂沓鸣瑶环龙凤雄姿天日表策府宏开朝觐早宴娱不敢负君恩周诗正儗歌天保 

　　和李推官灯夕短歌 

　　玉兔飞升东海上六鳌驾山压晴浪春风陆地金莲花万里虹桥跨空旷都城萧萧闻马鸣喧阗鼍鼔轰雷声云中宸逰隔人世霓裳一曲歌隆平人言三万六千日百岁欢娱祇今夕烹羊炰羔割素鳞金叵罗深蚁醪碧琉璃隔幔无纤尘鸳鸯绣幕围青春金步轻移翠罗袜绛桃暗滴臙脂唇老夫门前清似水文献空令嗟宋杞沙糖米果荐时新望乡欲洒江河泪琼台仙人今有无丹山洞天杳蓬壶采药归来何可得长啸一声天地白 

　　再咏看芙蓉答沈文举 

　　淮海秋高宸阙下客袖飘萧怯凉雨翩然歩向庭阶看一笑芙蓉红半吐朅来濠梁今五年繁华每惜青春前庄周台东芳草緑遶床化蝶成孤眠先生近入黉宫住佩玉花还喜相遇秋色于人亦有情把酒何辞斜日暮斯文万代肺腑亲食前岂必罗八珍集裳骚客楚天逺悠悠江水空愁人锦城慨想当年事富贵宁为身后计笑谈厯厯襟怀开会聚风流那复易凤城北风天早寒物华恋恋良已难拒霜须令慰晚节肻容霜后愁枯干 

　　题梅花图 

　　我昔达蓬山下住遶屋梅花千万树瀛洲仙子日相招百折衣裙翻缟素近年为客淮上山老来霜雪怜形颜要与花神同一笑重重岩壑劳跻攀疎枝冷蕋孤檐下妙手凭君写图画笔法宛如杨补之笑向樽前索高价山中佳人白玉肌岁寒问我何当归要把长琴作三弄梦里魂随双鹤飞 

　　题观泉图 

　　我家四明山谷间清溪碧涧流潺潺石床侧目试一聴恍如仙子鸣瑶环山中夜来新雨足更上重峦看晴瀑银河千尺欲飞翻万鼓雷鸣荡坤轴汪然下注川渎深清光一镜明吾心洗净尘氛百千斛多情便欲投吾簪岁月如流吁莫驻飘飘萍泛淮山住兴来濯足歌沧浪白云茫渺知何处君不见谪仙文章锦绣胸飞流爱看香炉峯脱靴捧砚不复顾便欲此地巢云松又不见贺监黄冠罢朝谒扁舟归卧镜湖月十洲三岛认为家八极形神纵超越人生适意非有年老来祇合依林泉客底清秋见图画西风梦遶蓬壶天 

　　题昭仁寺碑 

　　右昭仁寺碑在今豳州宜禄鎭唐师及薛举战地也碑为阵亡士荐福而作世以为虞永兴公书宋元丰绍圣诸君子题识刻于碑阴若欧阳公取其字法之精而不定为何人所书其余但纪观碑岁月谓为世南少年书者河南张威甫也以予观之此碑视庙堂碑笔锋为露而运意畧同至于辞语亦有相类者亦一时士大夫习气然耶越章立可自陜右入觐用以为贶既装潢成什摭其指意系长歌于后云 
　　隋家天子普六茹五儿一气夸胤祚噬脐追悔废立乖忍死空惭独孤误大业改号朝新君北南乐土无惊尘锦帆楼船驾河汴琼花看遍江都春春梦繁华眼前别纵意淫奢宁改辙乱离四海金铁鸣杀人如麻川流血咸阳不见翠华归独夫剚刃谁其悲寰宇皇皇望真主秋风晋水神龙飞秦王上将天日表草昧羣雄如电扫锁枷械钮俘累累献凯归来京阙晓蕞哉小丑据豳岐奉将天讨森熊貔两军一战胜负决倒戈弃甲愁疮痍阵前骈首就诛戮百里僵尸京观筑惊磷明灭艳青红长夜冥冥聴鬼哭贞观年来歌太平恩波直欲流泉扃丹碧楼台五云起金身寳座聨珠缨吁嗟死者焉可作冥福全资大皇觉茫茫苦海渡慈航净土西天归极乐贝叶翻经白马駄神人现相严撝诃法师上奏帝颜恱倾心事佛眞如何龟趺螭首穹碑树谏议文章重回护书丹彷佛虞永兴独怪当时名弗署银钩铁画覩斯文摩空鳌背愁斜曛片言诛意凛斧钺遐思渺渺凌秋云自古明王严放伐汤武吊民宁嗜杀往事悠悠且莫论要与书家论波磔 

　　题山水图 

　　我家四明东海上万里空青高迭嶂云霞变幻见天机谁把丹青冩形状三神蓬岛杳茫中佺期往往来相从玉佩玲珑散寥廓凤箫龙笛鸣春风试与临流弹緑绮净洗平生尘俗耳曲终袖出书一编妙诀人间夸不死十年为客向长淮荆山涂山屛扆开帝乡汤沐视丰沛仰睇翠华天上来甲第楼台若云起富贵煌煌耀金紫凭谁共赋考盘阿布袜青鞋丘壑底童君高住五老峯卧看瀑布悬晴空扁舟一叶独归去欲招李白巢云松笑我天涯空落魄已觉丹砂负然诺尺书渺渺附玄鸿为向山中问猿鹤 

　　洪武癸亥九月二日与府学赖先生登宋相王钦若墓既归作长短歌一首以示 

　　峩峩独山南萧萧白杨树石灶砑然如水深云是宋相王公钦若墓相君逮事眞宗朝千载云龙夸际遇平生赐百结胡然饱奸妬冦公社稷勲谬指为孤注西戎南牧正纷争澶渊雪耻当用兵逆探上意纵谈说天书封禅夸太平大梁都城千骑出来向西宫祠太乙肆令玄教逞虚无栋宇煌煌耀丹碧吁嗟匡国无良图九死岂足湔余辜君恩勅葬纪勲绩断碑扛去空龟趺三百年来子孙絶翁仲无言遭发掘玉鱼金椀出人间伤心忍作狐兔穴石为羊虎卧苍苔斧凿巉岩留半折春深谁复酹寒浆杜宇斜阳恨流血老翁耕种携鉏来为言过者休悲哀沧海桑田今几度金谷铜驼安在哉君不闻巩洛山陵一抔土渡江南来荒草莽攒宫古木常冬青越客扳号泪如雨 

　　墓碑夏英公撰予来时尚可诵今不复存矣题云山图 

　　客行过淮甸示我云山图云山彷佛异人世恍如过海登蓬壶芙蓉幻出青天表苍狗白衣随缥缈层峦迭巘深复深人家半出青林杪是时村南春雨多瀑流万丈如悬河岩头花开烂如锦幽栖奈汝山翁何山上长松山下屋卧榻氤氲清梦熟云深天地两茫茫遥聴林丛啼布谷山田硗确随卑高及时耕稼呼儿曹西成酿秫作春酒太平击壤歌唐尧我家四明岩谷底赤城天姥犹尺咫兴来欲访安期生指叱烟云平地起十年来作淮山游濠梁渡口呼庄周八公命驾屡相顾琼珰玉佩凌清秋闻君乆住咸阳陌走遍终南歴商虢都将形胜属画师携向鄮城江上宅山中西风吹桂枝白鹤呌啸玄猿悲还君画图三叹息岁寒问我何当归 
　　同郡吴道延氏宦逰长安以事过濠梁求予云山图诗用述鄙怀后道延入觐京师出示此图乃知为其母而作读诸公赞咏有泚其颡矣信手书一絶而前诗不忍弃也复缀诸后云 

　　题曲江饯别图 

　　昔在唐家隆帝业仙李盘根夸奕叶曲江形胜冠名都一镜光涵浪波帖香花节候春日低楼船载妓如城围公子千金买歌笑酒酣拔剑鱼龙飞太平无事息争战科场妙中穿杨箭金榜题名鴈■〈土答〉高同向江头赴秋宴是时南苑集旗旌君臣岂乐接镐京霓裳羽衣教法曲千门万户皆新声鼔鼙动地渔阳变旧日繁华都不见白头愁杀杜陵翁春日潜行涙如霰桑田悠悠知几年大明赫日当中天方面専城分阃寄红莲幕下罗羣贤吴君惯作都司客啸歌曾醉长安陌春深修禊濯冠缨爱看江心明月白青云咫尺步亨衢鹏抟万里真雄图羣公宴饯集冠盖酒酣击碎青珊瑚笑我淮南两相遇矫首咸阳问亲故曲江愿得与同游怅望西山愁日暮 

　　题青山白云图系广信府同知方公所藏 

　　海国千山列屏嶂万迭浮云滚涛浪云来云去本无心苍狗白衣幻形状长松密竹翠模糊萧萧清籁真笙竽人行问路失南北恍惚越海登蓬壶山中伊谁结茅屋考盘独乐歌在谷酒酣笑倚两崖高万鼔雷鸣泻银瀑琅玕结实瑶草青服食自可通神灵玄猿白鹤成伴侣朝霏夕霭秋冥冥我家四明山水窟十载长淮空窃禄生来懒性合幽栖看山看云嗟不足近来船过严陵滩楼台缥缈虚无间环佩玲珑出林表俨然天上非尘寰黄堂仙人政多暇彷佛乡闗阅图画要觅商公与赵公妙笔千金阅高价 

　　送陈大舍 

　　藕堂古云耕战地孤■〈土答〉重重碧云际山川锺秀产英豪将相公侯夸富贵而翁亲际六龙飞胸中韬畧皆神机当年介胄阵前决凯歌夜踏明月归向来介胄云南去花角羣蛮争欵附圣恩建节表殊功万灶貔貅旗鼓树太平鲸岛无浪波吴山满眼浮青螺佳儿省觐拜庭下辕门衎乐当如何彩舞翩跹五云起苍玉杯深浮緑蚁雅歌我欲赋南陔海内同称陈孝子 

　　题胡仲厚先生山水图 

　　范寛笔法夸神妙安定胡君契深要向来赠我山居图恍入蓬莱循海峤祇今逺作灵峯游层崖迭巘涵清秋浮岚散尽雨新霁万丈倒挂银河流金碧楼台半天倚下视人间深涧底南扉北崦近相望苍树重重碧云起危桥两两如埀虹跨驴策杖纷相从林深谁怜采樵者双肩轧轧悬崖重浮世光阴去如电往者忧劳来者倦异乡相见祇须臾礼俗人情空恋恋十洲三岛沧溟天梦回夜半闻啼鹃故园松菊幸无恙挥毫欲赋归来篇寄语当时老丘壑百岁襟期宛如昨安期羡门如可招便与山中侣猿鹤 

　　胡仲厚先生画林塘读书图 

　　按宋宣和画谱河阳郭熙为御画院艺学山水寒林宗李成法得云烟出没峯峦隠显之态布置笔法独歩一时后学莫及也吾乡胡先生仲厚为吾儿东升作林塘读书图形胜宛转识者谓其有千古无穷之趣使郭河阳见之宁不以伯仲推之耶因题诗其上以寄意云 
　　我家住近荆公台天光一鉴林塘开面面青山如图画烟云卷尽空翠来岸头种花还种竹风日芳菲艳红緑珠帘卷起倚危栏生意欣欣快心目锦鱼羣跃双鸥飞俯仰上下皆天机世外游尘飞不到石床但聴声唔吚客来试问荥阳派通徳门前长书带青春满架邺侯书觚椟云飞蚕与虿衣冠想象南渡时琼枝玉树相光辉百年祖考见余庆佩衿济济越庭帏笑我平生探简牍伯仲翩翩期嗣续寒波青影落孤灯风雨潇潇夜深读科名作教淮海堧升除又上江西船玉溪氷雪大于斗广文座冷怜无毡脊令原头声更苦手足摧残愁肺腑不才幸有两男儿玉臂云鬟吟杜甫熊儿欲遣寻归途骥子不来将奚如吁嗟文献犹一线莫令先泽俱荒芜田园欲归看图画胡公胡公神变化何时共坐秋水深诗酒襟怀恱情话 

　　送董理问复职 

　　镇州古称成徳军包括燕赵连并汾山川间气产豪杰风云际会成殊勲昔在完颜贞佑日汴蔡南北权驻跸斡难河上气如虹还塞争传真世出横戈铁骑歌来来两河扫荡氛尘开上将同推藳城董尽忠竭节诚雄哉有子承家谥忠献渡江南来经百战幼孤入觐版图归凯奏彤弓赐周宴文阶武秩夸双全满门金紫何蝉聨百余年来天运改名家乔木青云还公子翩翩富经学河汉天高翔荐鹗除官逺向闽海堧玉雪襟怀倚寥廓天颜入觐昭重瞳归来独跨连钱骢笑我黉宫欣一见论谈往事来清风南州狱讼计千百两造情由须别白岁时有暇拜先祠好向庭阶树松柏 

　　又 

　　通印子鱼珍味别石首蛎房同馔列南州海错不论钱公乎归来云日边闽囝家家唤郎罢双引旌旗马前迓荔子丹红榕树阴熏风洒洒氷雪襟藩阃清平民讼少鹦鹉呼名清梦晓碧筩频劝阿蛮歌问公此乐当如何 

　　用王理问中秋韵 

　　玉盘捧出氷天暮霜雪■〈日晃〉然江海路官船面面启篷窓撑入溪泷最深处梯空我欲招素娥广寒孤眠奈愁何吴刚斫桂颇惊恐仰天却爱清光多四海一家异风土王事不辞行役苦桁杨谳决镜同明棨戟森严趋阃府盛时乐育如成康仁恩叶律歌清扬桴鼔不惊刁斗静燕乐何愁秋夜长鲛川仙人富词藻诗酒情娱散襟抱旧时曾上虎蹲山笙箫曲奏人间好月光如昼夜如年天涯廓落心茫然愿骑鸾鹤竟归去罡风浩炁天清寒岂不见蓬莱瀛洲东海堧琼琚玉佩多飞仙 

　　用前人青山白云韵 

　　危岑削悬崖长林隠平陆萧萧曲径遶龙蛇千尺飞流深壑谷太虚元气涵鸿蒙日光倒射金芙蓉白衣苍狗时变幻举头疑与天门通山中羽人面曾识枕清流兮潄白石飞行万里祇须臾谁道蓬莱沧海隔手招玄鹤骑白骡炯炯双瞳秋水波白日神游呼不醒洞门锁钥扪烟萝百岁光阴祇瞬息厯厯云山长记忆画图移来方寸间试向林泉问遗迹 

　　荥阳外史集卷九十六 

　　●钦定四库全书 

　　荥阳外史集卷九十七 

　　（明）郑真 撰 

　　○同年録 

　　十一月二十一日明州府以诸进士计偕京师设燕席歌鹿鸣而劝驾是日礼乐备具正位南向者上宾卫阃指挥佥事冯公某张公某坐西东向者淛省宣使汤公某沈公某省委官某卫镇抚某训导胡先生季弘赵先生斯盛为之主者郡同知刘公某通判王公某乡贡进士则郑真郭可学樊余庆黄梦熊顾厪吴振王廷直王用吉孙原仲吴伦陈希贡汪义方何操陈仲贤共十有四人由阼阶升列坐以齿以病弗与者汪瓒罢宴而归于是眞口占絶句诗十首以贻同志云 

　　折桂应须到广寒满天清露晓漙漙吾侪当为科名重莫作人间朽物看 
　　鲁史春秋感获麟凄凉箧笥乆生尘自知投老成无用空作乡闱第一人 
　　十年剪烛向南窓敢向词坛筑受降今日藩侯亲劝驾爱看公府肃旛■〈施，童代方〉 
　　华堂今日绮筵开济济衣冠进士来矫首遥瞻天咫尺五云红日满蓬莱 
　　挿花须向少年头苍鬓簪花不自羞醉后归来清梦逺西风万里月宫秋 
　　歌工奏罢鹿鸣诗拍拍杯行到手迟三岁宾兴朝典重诸公何以报明时 
　　请得官钱十贯文化工赐与担头春长风送上青云路同作金门献颂人 
　　千里南都忝计偕不容投老向茅斋文章即是经纶事莫道相如祇类俳 
　　三千礼乐儗天人金殿当头定策勲韦布总成金与紫好将功业报明君 
　　萧萧风雨一编书正儗丹梯上石渠祸福总由天所定旁人嗤黠竟何如 

　　○计偕録（行程日记） 

　　昔卢骧作西征记陆游作征蜀记凡山川道路风土人物逺近同异厯厯备载而其年月时日亦所不遗后之人有考焉真忝以乡贡待选京师足之所经目之所见耳之所闻畧记其一二至于情思所不自已者率尔见之咏歌言辞浅陋不足以贻同志始集以示儿侄名曰计偕録云 

　　洪武五年十二月二十日明州府命里长张孝礼诣诸进士家敦劝上道 
　　二十一日早诣府中拜别同知刘某通判王可大各答拜期望甚至且谓用人之时解元先去可也遂诣先圣庙下祝辞云云 
　　二十二日出甬东别亲友 
　　二十三日别城中亲友拜辞府主殿下祝辞云云因举珓环乞灵卦辞以苏武为言有节毛终见汉君王之句 
　　二十四日告辞城隍庙下见王叔载先生床头再拜涕泪成别且以青云黄壤之说为赠至于斯文撰述奬厉期待尤见先辈忠厚之意 
　　二十五日午后登舟夜宿西门 
　　二十六日晚饭将戒行是夜三更泊高桥张循王祠下王宋绍兴中兴四将之一高宗为乌珠所逼航海幸台温王用隠士刘相如计驻兵高桥开门迎敌敌至拔寨而去遂为战功第一慨想旧事成诗一首 
　　代马阴山来六飞向南渡北风吹黄沙播荡沧海暮维王奋孤忠甲兵虓虎驻贤哉刘隠君奇谋吐衷愫青野危桥横一战分胜负捷书上行在玉音多奬谕信史直笔书昭然勲烈着荒祠河水湄轮桷成朽蠧值兹艰难时谁能起颓仆我生四十年遗容仰平素计偕京阙游中宵宿霜露福祉思宠绥神灵祈惠顾轻舟暂时移踌躇弗能去 
　　二十七日泊舟西渡吴进士始来同舟者郭可学陈希贡黄自强孙原仲陈仲贤仆从共十余人成律诗一首 
　　轻帆飞去彩云还沙上人呼贡士船敢谓扶揺搏九万政须礼乐对三千风生衣袖寒相讶月透篷窓夜不眠矫首皇都春色近奉天门外聴胪传 
　　后舟王用吉汪义方樊余庆吴秉彝迤逦同行赭山风浪汹汹至文亭暮夜待潮成古诗一首 
　　厯厯川途分悠悠岁华晚简书有程期去去未可返轻舟泝中流越山青在眼隠君近何如毋烦招折简 
　　二十八日早到余姚与诸进士谒考试官刘彦质先生奉书为质先生长身修髯年登八十与先教授为友先生言往岁越守行乡饮酒礼吾与令先尊同燕席因问讯孙正父先生暨家兄动静具汤延坐论场屋事言闽人孙伯延已在第三名言者以其在前朝尝为进士遂以次而改伯延以为当然谢别而去甚称其文且谓其静退次谒王汉章不值阅堂上校官碑遂登舟晚到通明宿上虞河上有怀先垄成古诗一首 
　　亭亭西岙山青乌发奇秘冈峦西北来龙虎相拱卫吾宗今八传妥灵有余地先人尤种徳文献承世懿诗书挿架横捧诵当弗坠科名诚偶尔何足绍遗志翩然京阙游控辞洒清泪森森竹树深永永泉石閟封殖在后人顾兹宁勿喟朅来百里余音容劳梦寐显亲在扬名不才何得致但愿早归来续嗣贻百世 
　　二十九日除夕遇雨既过曹娥同舟皆起家想成絶句二首 
　　是夜宿东闗驿飞雪沾面衣为尽湿风雨舟中过岁除青云矫首望皇都布袍总是同年者江上还能送酒无 
　　小儿捧饭祝添年应道爹爹在客船慈孝由来天所念瀛洲东望思凄然 
　　洪武六年正月初一日早雪饭后行舟暮至越城下律诗一首 
　　曹娥江上渡元朝瀛海家山望眼遥谩道花旛菆绮彩谁将绿醑醉琼瑶碧厓影动云衣湿银界光浮雪片飘盛代衣冠朝典重九重神圣仰唐尧 
　　初二日入越城见钱启予先生遂登舟出西门有怀旧事成古诗一首晚宿钱清江上 
　　峩峩越州城古称勾践邑风流贺季真鉴湖有遗迹我行正月初俛仰记畴昔粤惟宋南渡衣冠浩如积穆陵居侧微名映金枝籍吁嗟保长家舅甥定亲戚天意叶人谋大雨遍南隰朝中官客来牲馔罗几席童丱双立侍英姿见歧嶷继宗入沂■〈氏阝〉冕旒正宸极大统四十年基图固宗祏桓桓史相君旗常书伟绩余参适逢辰勲封隆宠锡世运迭移推江山何厯厯过眼成慷慨清风送舟急 
　　初三日早过西钱清埧晚宿西陵絶句一首 
　　峩峩双迭翠云腰战伐英雄乆寂寥惟有一钱刘太守姓名千古掲云霄 
　　初四日风雨渡江寒气凄冽至新宫桥宿旧主人陈店其老妪言吾家代歇举人为省元者前有林温今有官人至夸为异云 
　　初五日见李云仲叶教谕言杭学诸生入试事遂造学中见训导常凌卢三君子及金华进士赎药与王生及阎汝贤处送书复到叶国亮监宅送书见其壸政云云 
　　初六日到省中先谒左司遂引至堂上大叅徐公命予独立去诸人尺余地且言掲晓时有酒相待但得省元亦可何皆不在耶观汝年纪最长中亦在前有司为不愧矣李大叅亦云有福气白衣卿相无疑遂命制贡士诗及甘露诗归成二首见后云云次见宪佥杜公刘公庭坐啜茶且再论议训奬甚至其可为训戒者有石闗尊父一事后见王经厯茶欵而归是夜移宿王通判家 
　　初七日到省房见典吏王修索严氏养素轩铭遂到学中见诸训导求先人挽诗是夜雪 
　　初八日早雪不出诸进士以诗藳见示遂冩养素轩铭令张里长送去 
　　初九日雨出荐稿看所刋程文録考官批语以凭给据盖省房红巻为他人持去故也 
　　初十日雨不出冩所中程文 
　　十一日题王用吉所画红梅送房主人王通判 
　　东风有信过瑶台姑射仙人月下来底事不持氷雪操也将红粉晕春腮 
　　是日王通判以赵仲穆马求题 
　　十二日冩诗贽大叅徐公李公 
　　贡士诗 
　　某等忝以诸生获与乡选有司敦劝计偕京师进拜省垣大臣承奬厉期待甚至敢率诸进士赋诗各署姓名斋沐上献用以歌咏朝廷乐育之盛云 
　　周诗乆矣咏菁莪恭覩熙朝进士科苏子可能忘永叔马生终不负常何桂宫名送金书喜草阁功成铁砚磨礼重藩垣承劝驾春风不日候鸣珂（郑真） 
　　四十相将白髪新忽闻科诏下丝纶万言策献须当宁三载宾兴岂乏人折桂已探明月窟看花还待上林春已知发轫从今日愿把丹心答紫宸（郭可学） 
　　丹凤衔书下九天名科三载盛才贤薇垣日近光华接棘屋云开姓字聨鹗荐已应腾仕路鹿鸣还复侈宾筵读书敢负平生志更待吹嘘到日边（黄梦熊） 
　　桂子秋风一榜开傍人还报捷音来敢云鹗荐腾霄汉空愧鹑衣出草莱喜动薇垣尊上宰光聨奎宿聚羣才同年笑我多迂腐谁识丹衷彻上台（陈希贡） 
　　科诏翩翩下彩云万方多士赖陶钧三千礼乐威仪盛一代文章制作新兔窟秋攀丹桂月蚁杯晓宴紫薇春草茅贱士惭无补独有丹心答圣人（孙原仲） 
　　泰运天开日月明棘闱济济集羣英縦横礼乐三千字浩荡风云九万程秋榜鹿鸣承锡宴春风鹓署儗聨名不才何有匡时策千古令人媿贾生（王用吉） 
　　九五龙飞帝业新玉班簪绂尽儒臣棘闱校艺三千士桂籍题名四十人鹗荐书成云有路鹿鸣歌罢座生春奉天门外胪传日儗着衣冠拜紫宸（吴伦） 
　　盛时有诏举才贤奎璧辉辉焕八埏上相恩光埀藻鉴诸公文采灿瑶编鹿鸣苹野春声洽花映宫袍晓色妍咫尺龙楼承宠渥不才何补圣朝天（樊余庆） 
　　圣代新开进士科纷纷俊造欲如何高攀丹桂秋风逺坐对青灯夜雨多仙仗儗聫鹓立署华筵曾聴鹿鸣歌五云门外承恩日伫看珊珊响玉珂（汪义方） 
　　天子文明并帝尧棘闱采择及刍荛衷私未有涓埃报宠渥先承雨露饶喜聴鹿鸣来画省暂随鹗荐上青霄书生何有匡时策会聴鸣珂候早朝（顾厪） 
　　天上煌煌耿璧星宾兴有诏待羣英秋登棘院纷云集春宴槐庭聴鹿鸣一代词章成制作百年礼乐属文明致君尧舜须贤佐会见苍生颂太平（何操） 
　　盛世文明照上台诞颁科诏聚英才上公喜借薇垣重多士欣逢棘院开寳玉千金谐美价锦机五色诧新裁计偕已覩皇都近欲颂升平媿不才（吴振） 
　　天开文运耿奎光大比宾兴总俊良四海还宗周礼乐百年复覩汉文章云开画省光华接春满金城雨露香自媿不才无寸补愿将忠义答吾皇（王廷直） 
　　天开文运耿星奎多士纷纷聚棘闱芸草光浮青竹简桂花香染碧云衣百年正遇风云会千里还承日月辉见说上林春似海杏筵笑看锦芳菲（陈仲贤） 
　　甘露诗 
　　某等忝以乡试计偕京师进拜省垣大臣承命制甘露诗谨率诸进士同赋各署姓名斋沐上献用以咏歌朝廷嘉应之盛云 
　　圣皇盛徳动苍旻湛湛神浆庆泽新仙掌不须夸汉苑丝囊何必诧唐人雪脂色莹琼杯滑饴蜜香传寳瓮春想见内朝恩遍及洋洋歌颂蔼枫宸（郑真） 
　　九重天子正当阳丹禁曾看玉露凉汉史纪年歌有道唐人祝寿庆无疆词臣应喜分琼液尚食还传进玉觞盛世太平端有象敢将直笔着祯祥（郭可学） 
　　圣皇盛徳动苍冥两见钟山玉露零絶胜金茎擎碧汉还看寳瓮贡瑶廷九原脉脉融甘醴双阙辉辉现景星盛世祯祥纷莫数史臣传载简编青（黄梦熊） 
　　九天甘露降漙漙应作人间异物看不羡蛮方来寳瓮絶胜云表捧铜盘鹓班已遍琼杯赐黼座还传尚食餐下士也应沾润泽便须儗颂上朝端（陈希贡） 
　　圣徳明昭日月齐九天零露玉淋漓金盘晓色分琼液寳瓮春香冻石脂喜见两年沾惠泽愿均四海洗疮痍太平气象逢今日自媿无才叶颂诗（孙原仲） 
　　圣化流行海宇安祯祥已得两回看脂凝仙掌神浆滑香满清杯玉液寒万里银河秋湛湛九重丹禁晓漙漙太平气象称歌颂自媿无才沥寸丹（王用吉） 
　　圣皇盛徳动苍穹零露瀼瀼下九重喜看琼脂凝柏叶从教金掌湿芙蓉班行宠赐玻璃椀尚食香传玛瑙锺太史定应书直笔黎民从此乐时雍（吴伦） 
　　蔼蔼瑶天晓色晶纷纷甘露湿珠璎香浮细雪凝来重味比甘饴分外清正是尧廷来寳瓮宁夸汉苑濯金茎谨身殿下衣冠集想见称觞贺太平（樊余庆） 
　　圣皇布徳被刍荛天酒淋漓下九霄太史备书青竹简侍臣上颂紫宸朝香浮寳瓮神浆滑色莹金盘玉屑饶泰象升平先有兆雍熙还复覩唐尧（汪义方） 
　　圣皇盛徳洽华夷甘露嘉祥奏玉墀色炫金盘浓似酒香传玉食美如饴景星已见辉双阙嘉麦还看秀两歧行聴讴歌兴比屋陶唐政治见今时（顾厪） 
　　太平治象格穹苍两度神浆见帝乡尚食捧杯呈沆瀣词臣执笔纪祯祥松枝柏叶同今古仙掌丝囊陋汉唐指日儗看麟凤至万方歌颂乐时康（何操） 
　　圣徳无为被八埏纷纷祥露下瑶天寒香上进琼杯洁晓气轻浮玉琲圆共使羣生沾润泽从知万里格穹玄太平有象书青史何羡前朝颂醴泉（吴振） 
　　玉露漙空冻雪脂圣皇道徳灿光辉日边湛湛秋初爽云表纷纷晓未晞想见琼杯分馆阁须知玉食奉宫闱书生目覩升平象剩有诗篇上紫薇（王廷直） 
　　圣皇盛徳似唐尧甘露瀼瀼下九霄寳瓮还多蛮海峤玉杯曾进紫宸朝应知上帝湛恩沛解使吾民渴病消晓日鹓行承宠赐词臣执笔儗歌謡（陈仲贤） 
　　十三日雨不止跋马图与王通判 
　　十四日阴雨不出张里长自省中送解据来就以家书与之晚于街上观灯值雨而归 
　　十五日入学拜先圣值佥宪观射遂与末坐与三训导为别得先君挽诗册而归午后于用达胡惟中来访晚与诸进士周旋街上逺近高下灯烛荧煌光明如昼口占一诗为之怅然 
　　沙糖米果荐时新今夜吾家少一人客路钱塘相望逺小儿灯下问慈亲 
　　十六日到省房催船因到吴山城隍庙暨梓潼祠其籖竹系咸淳年造因问二籖先凶后吉有花锦到平川之句门外宋碑一通载贾太傅似道舍田事大概言神旧祠在蜀中自蜀破后士大夫顺流东下者于行在吴山立祠开庆中太傅督师江上时向士璧驻夷陵北师南伐太傅命士璧援忠南士璧乞灵于神神托巫言看取车攻七月诗士璧曰车攻非七月诗也神言后当有验既而士璧断桥战胜宪宗晏驾太傅班师穆陵书车攻以赐正七月也以为灵验之碑盖高尚书斯得撰陈文龙常楙书篆其序事措辞俱有法度盖宋季文章之杰者碑作于咸熙九年时北师已在江上边报日闻而士大夫犹从容文字若平居无事者可为一嘅至于终篇大致指先元为冦为敌然而归附百年过而读者固多而无有碎毁之者其亦未尝有见者耶 
　　是午与原仲至江头访王子逺饮酒面且附家书晚与诸进士周旋街上口占一诗 
　　星河移下九天来朶朶金莲遍地开风外玉环声杂沓定应仙子降瑶台 
　　十七日雨与诸进士买舟出北闗门登岸过杨左丞营嘅然有怀古诗一首 
　　长营何盘盘云是苗猺洞悲哉杨将军纷纷甲兵弄剑妆白玉镡马鞍青丝鞚短袴百褶裙前锋夸勇众战功称上多胡为恣贪縦人心失所归地险焉足用祸机暗中发喧然强敌閧彷徨欲何之宛若虫鼠瓮尚能不辱身一死诚足恸伯气乆消歇颓基荒草葑我行寒雨中尘沙深没■〈革邑〉过眼阅盛衰春风吹过梦 
　　十八日以不得船钉靴步入省中往返三十余里劳倦之甚 
　　十九日晴复自北闗门入省中索船帖晚宿馆伴余安道家 
　　二十日得顺带船帖以军妆船迟缓不及遂议买舟 
　　二十一日买舟宿徳胜门外是夜雨 
　　歩出北闗门风云壮行色草枯荒垒深将军有遗迹十年兵甲余人烟渺萧飒际今明盛时车书成混一儒科急需贤山川记游厯买舟问前途风波如矢激 
　　二十二日饭后戒行 
　　二十三日舟行崇徳界中吴人多以船为家成诗一首 
　　吴船轻轻泊浅沙春风水上长为家吴娘少女双髻丫浮生不解蚕与麻隔岸儿男十余岁惯看波涛作平地船头日日两相看船上招呼作夫壻夫壻不比轻薄儿风云千里长相随明日挂帆向京口儗向江楼共沽酒 
　　二十四日过崇徳县成律诗一首 
　　扶桑日出晓氷消沧海东州望眼遥孤堞云低开百室夹河水满接三桥樽筵歌舞繁华歇兵甲纷争俊杰销老妪舟中作吴语官钱四百荷相饶 
　　二十五日雨中入嘉兴城学中见鲍仲孚马新仲二先生马先生赠羊背皮官酒二瓶与诸进士共享作古诗三首 
　　嘉禾古名郡春秋称檇李遐哉乌喙徒纷纷兵衅起薪胆良苦心足洗会稽耻胜负势不常圣笔昭麟史功成不自安安能谨终始扁舟五湖游千古高范蠡 
　　晓憩北丽门高下望阡陌曩闻嘉禾生祯祥照图牒煌煌宋阜陵名藩记潜跃怀哉崔府君神灵何赫赫寒雨从天来鸟鸣泥滑滑往事且勿言吁嗟逺行客 
　　恭惟陆宣公异才锺间气浩荡风云期君臣鱼水契奏牍千万言正色抗廷陛风流今尚存像貌严享祭我欲往拜之风波恐留滞丝纶五色文千古有余意 
　　二十六日过太湖七十二祠入旁出湖至苏州入城过鹤山书院因访魏俊民彦庄先生书院已废惟门楼岿然独存其文靖诸孙四壁萧然所见彦庄族兄好古畧言书院兴废之由问虞学士所制碑则断仆为戍士抬去已乆转过一巷造彦荘家不值过三让至徳庙迫暮不入为之怅然出阊门失船所在遂访本地镇抚借宿僧舍 
　　二十七日登舟而行赋怀古一首 
　　阖庐城上姑苏台东风三月春花开华车红幰轮辙动满街人看西施来倾国倾城好颜面笙管酣歌情恋恋卧薪尝胆良苦心谁道强邻有勾践三千铁甲声如雷重重楼阁飞尘灰黄池霸气尽销歇甬东乞死空徘徊往事悠悠竟千古豪杰纷争何足数假王来卧齐云楼傲睨凶强卒为虏祇今疆宇归圣明鼔桴息警风烟清上国输肝天不逺东风一棹扁舟轻吴中山川看春色美人不见空相忆尚怜三让有遗风江上黎民歌至徳 
　　二十八日早到无锡县 
　　二十九日晴至常州入城出西门登舟 
　　吴船团团如屋里数尺芦帆挂烟水船头乌鹊声喳喳纷纷行客青天涯天涯怅望知何处玉京咫尺无多路天风杂佩鸣琼瑶云中仙子纷相招沧海瀛洲重回首莺燕春风自花桞夜深千里梦还家山妻抱子愁窓纱 
　　三十日舟行常州界是日风水如驶行百余里成海堤一首盖临行孔昭兄所命也云云 
　　二月初一日阴饭后到丁阁既登岸以王仆失物转去船上寻索遂独看行李王仆既至而诸进士已前行矣既而王仆辞以担重予分背席包行四五里许得见诸人同税车子各载一箱至于乡三十余里所过无高山而平冈逺绕山田野水参错掩映夹路新松长可五六尺许逺近高下苍翠蓊然时日已暮人踪希絶四望无际遂至埠头寻宿农家夜半风雨大作愁思不寐遂成古诗 
　　舍舟问前途长天正寥廓平冈周四围隠隠若城郭山田随地成野水浮空阔我行随辙迹犬牙路参错仆夫已云痡顾歩前复却买车载行李﨑岖经涧壑前登松林重飞来双鹳鹤人踪何悄然同行叹萧索黄昏扣人门铺茅暂栖泊夜深寒梦醒愁聴风雨恶 
　　初二日雨不行 
　　初三日自于乡买舟主仆二人用三百六十文盖自徳胜埧起程用千余文而行囊已云罄矣 
　　初四日至京师小南门登岸买饭而食店中暂泊行李夜宿罗信言官舍与楼知县汉原同宿 
　　初五日移宿陈知事叔明家遂造部中 
　　初六日雪中到部投供状詹吕二尚书公畧问所业 
　　初七日雪中到部见乡人王敬中蒋子■〈术上灬下〉及陈廷学夜宿信言所寓时楼汉原将官肇庆高要知县以诗留别信言遂用韵以赠 
　　碧云卧蓬岛共说观光好偶然遇计偕悠悠即长道东风春及时望乡渺天涯故人幸相见足慰千里思楼公世家子文献谁与比炯炯岁寒心氷壶贮秋水年华四十霜作县游南方轻车度梅岭山川鬰苍苍流光若飞梭此别当如何愿言树声教江汉传讴歌 
　　初八日到部中有旨以举人年少者于监学培养山西十五人淛江十九人乡中孙原仲何操吴振王廷直汪义方吴伦陈仲贤皆在其列见奉化知县洪某因附家书 
　　初十日入吏部见马易之子及林原公恭 
　　十一日入吏部值雪而归 
　　十二日大雪笔砚成冻送诸进士入学见王彦南夏景文二先生彦贞言孔昭所索文字候成寄去 
　　十三日雪后寒甚郭可学陈希贡黄自强来就歇 
　　十四日雪霰交作寒气益甚缺 
　　十五日为人上天师求箓其词曰 
　　彩云深处鹤翩翩星弁霞裾拥汉仙中使承宣催玉佩礼官奉旨秩琼筵篆炉香爇三天启金剑光开七宿悬下士皈依今已乆愿求寳箓养残年 
　　十六日雪中杜元亮来得家书 
　　十七日入吏部再点过 
　　十八日夏尚忠来得家书李云仲言别因附家书题赵贵伯扇面一首 
　　千里京华客青山入梦来抱琴归去早流水认天台 
　　十九日到国子监宿罗先生所寓 
　　二十日乡中诸友入试吏部诗题甘棠首章书极之敷言是训是行以近天子之光至为天下王易飞龙在天利见大人诸友文皆可读 
　　二十一日阴晴题梅一首贻陈知事造都督府因见王伯恭遂入吏部 
　　山人岁暮雪中归折得春红第一枝莫作寻常桃杏看调羮正在太平时 
　　二十二日过神策卫因观虎豹豺狼孔雀之属 
　　二十三日入吏部与徐尚禋叶有常罗振初郭可学游蒋山登寳公■〈土答〉问一身大槩得八十籖云宿雾浮云蔽日明回风扫荡迥然清共欣险难今消散事灭安生福可膺寺僧以为吉卦■〈土答〉系匡正宗所造周回深邃清气逼人大士金铜为之被千佛绣衣登其■〈土答〉者生敬想次入崇禧寺见西畨所谓帝师者下山驻二碑亭有李阳氷石篆宋孝宗御书张魏公撰寳公行业虞黄二公碑文二通其外一碑亭有赵世延虞伯生所著皆在载碧珠在栾铣事然求之钟上则无有岂岁月既深为铜花所蚀耶 
　　二十四日与朱徳常相遇徳常以公事暂寓西华门因过其处 
　　二十五日定海某主簿行附家书午后与夏尚忠范敬中游天界寺周观画壁辉耀遂造国学而归 
　　二十六日 
　　二十七日乡人陈思礼等入国学举人至堂上点过 
　　二十八日寻史恒可闻已归为之怅然遂造朝天宫登冶亭山问飞龙亭则毁弃乆矣 
　　二十九日夜宿舜言处 
　　三十日 
　　三月初一日忆表兄蒋升忠忌日为之泫然 
　　初二日戎盟鲁许和来知崔先生动静喜甚 
　　初三日与福建省元陈珪闲坐言本省春秋题两王所两公如楚其破题云觐王而霸业盛事夷而霸业衰珪系前朝淛江举人与周佑同榜旧名元珪 
　　初四日遇江西省元夏元震治春秋年五十六岁其言试题两虎牢破云春秋予霸主之服贰始以责一国之失地利而终罪诸侯之紊王制其阙名饶季让云春秋罪诸侯之不能保其险而责诸侯之据其险其十八名刘季鹏年最少系公是先生子孙破云诸侯之失地固春秋之所讥霸主之据险亦春秋之所责其十一名陈贤云在已者其险不当失在人者其地不当専 
　　初五日同乡进士顾厪除给事中因见乡人契旧自濠梁来者刘子中宗纪道善原之章起潜 
　　初六日见卜元吉 
　　初七日乡人试吏部春秋题于洮翟泉诗干禄百福书肇十有二州易八卦成列章 
　　初八日送编修张思鲁庐陵张思鲁寓居河南以进士计偕京师授翰林国史编修官未及三月奉旨归庐陵上冡赋诗赠别期后会云 
　　玉堂新赐上方衣江上扁舟许赋归想见芳筵成孝享青山宰木炫春晖 
　　初九日见宋景濂赞善先生晚遇答禄御史知屠养浩动静泛论马易之及诗文遂宿王伯恭家草屋二间巵酒留欵侵草一饭而去 
　　初十日王仆病腹夜半呻吟不已 
　　十一日 
　　十二日入礼部见宋先生是日罗振初除济南肥城县主簿王振辰除平原县主簿 
　　十三至十八日以来但为王仆所苦 
　　十九日早访乡诸粮长与韩惟善郡公同宿 
　　二十日 
　　二十一日 
　　二十二日 
　　二十三日礼部谒贝廷仁诸先生不值 
　　二十四日雨不出 
　　二十五日到国学见赵本初钱子予贝廷仁诸助教 
　　二十六日先君忌日以不得在家与祭涕泣呜咽饭后到部闻有中都临淮教官之除益重逺想 
　　二十七日到馆闻甫家某人死辽东妻守寡而贫云 

　　荣阳外史集巻九十七 

　　●钦定四库全书 

　　荥阳外史集巻九十八 

　　（明）郑真 撰 

　　○濠梁録 

　　三月二十六日吏部尚书詹公奉旨注儗淛江进士八人为中立府所属教官盖以诸进士辞以不能居州县之职故优待之且以濠梁为国家兴王之地教育之职必慎选进士为之者欲其养成人才也于是中立府临淮县儒学教谕郑眞首授是选洪基定逺县教谕胡惟中五河教谕王景彰怀逺教谕郭可学宿州灵壁县教谕陈希贡徐州萧县教谕既准所儗 
　　四月初八日于指挥司请文引 
　　初九日早衣冠入吏部谢别晚搬行李于王伯恭家候可学希贡同行伯恭馆谷三日复于信言处就宿 
　　十二日早与信言为别饭后与希贡出北门伯恭令仆送行李至龙江午后渡江舟中口占一首 
　　扁舟同过大江来浩浩天风泼浪开矫首濠梁三百里皋比掌教媿无才 
　　既渡江至浦口巡检司批引遇巡检俞氏系同乡奉化■〈土答〉山人极蒙温存出示婺人姓某自牧斋记求为铭诗是夕风雨袭人景色凄然十三日早雨霁议买车以价穹不就予为仆人分背行包之轻者遂行希贡轻健追之不及道逢乡人毕子方王用和等至五十里宿歇十四日行滁州界中作古诗二首 
　　长淮古形胜山川何逺哉凌晨驾言迈浩浩风云开十年兵燹余田庐尽蒿莱居人事烟火相逢絶嫌猜俘囚亦何者累累有余哀同乡异颜面问我南京来教官固多幸所媿非贤才 
　　荦荦冈上石累累道旁堠客程间劳逸于焉憩奔走空林人迹希垣墙穴狂鼬荒凉抚遗迹尚想承平旧沽酒御渴饥仆夫频问扣前行沙路湾暼然雉飞雊 
　　是日暮至滁州城下问军舍宿歇适希贡亦在沽酒共饮有于滁城河新得鱼者买而烹之用以侑饭劳苦饥渴之际觉其味絶甘美夜梦王叔载先生借■〈犭夔〉于山学士文集予答以马易之家有之觉后不知所谓口占二诗为之凄絶 
　　蓬莱海上别经年星斗离离夜满天梦里不知身是客文章却诧玉堂仙 
　　床头拜别思离离千载斯文付与谁客路滁州风月夜梦中秖似在家时 
　　十五日自滁州东门起行望琅琊山近在咫尺土人谓醉翁亭遗迹尚在慨然成诗时希贡奔驶而去自是不复相遇矣 
　　峩峩琅琊山近在滁城东人言醉翁亭余迹荒榛丛粤昔承平时淮海消兵戎风流贤太守宴逰日从容座中尽冠带谈笑生清风喧然觥筹错宁畏樽罍空酒阑众客散鸟声斜日中雄文纪苍石山水同无穷肆令后千载俛仰欧阳公冈峦一长望佳气何葱葱灵颷飒然至彷佛精神通 
　　午后二十里至清流闗闗内外左右两山迤■〈辶里〉相对中夹清涧滁州诸山此为最高当冲要之地故为形胜大槩如吾定海凤浦岭而危峻不及岩峦坚硬如湖州石有宋淳熙绍熙间名刻淳熙磨灭不可读绍熙则赵思睪与太守莫洸以虑囚来游纪岁月后一石则莫太守劝农复来刻诗其上诗云病起衰翁形似木情多老叟醉如泥麦残雨剰水鸣陇月里农忙云破犁溪栁带愁知客意山禽解事向人啼明年此日花时节我亦东归君亦西闗下小沼广不四尺深不二尺而水清如靘尤甘冽有元皇庆延佑间达噜噶齐玛哈穆特以劝农至此觉石上微润意有泉源命掘之果得泉因甃为沼以济行者之渇仍刻石其中此皆有志于民社而图为不朽者也欧阳公云昔宋太祖以周诗破李景兵十万于清流闗下生擒其将皇甫晖姚凤于滁东门外遂以平滁即其地也慨怀旧事率尔成诗 
　　峩峩清流闗形胜壮淮甸南来入江海北去通颍汴粤昔五代余诸侯日酣战蟠李有余技遐陬寝席奠设险御中州纷纷甲兵缮传呼点检来威声炎火煽良将致生擒面缚辕门献一笑滁州平凯歌锡芳宴肆令欧阳公登高情眷眷我行入濠梁居然腰脚倦前登最上头目力穷视盼前修有佳句凿凿苍石片风流今百年有如亲觌面临流一徘徊栖栖云物变仆夫催进程山风急于箭 
　　是日宿山农家道有广徳粮长家人怜予力倦为挑行李数程既得所寓沐浴酌酒就睡两足已成胝矣次日问程时蚕麦将成禽鸟上下作家家锻磨之声因起江南之想 
　　黄云覆陇将登麦白雪盈筐已熟蚕山鸟争鸣人欲去离离情思渺江南 
　　十六日行至池河驿复遇广徳人夫顾挑担过大鎗铺登山脊行十里复下平地过清涧铺复登山而行山中多檡樲木蓊欝深茂四望无际下至酒家寓宿传闻山中有藳葬者是乡人卢义云 
　　十七日行三十里而止 
　　十八日闲良官吏自陜右来者迤■〈辶里〉不絶多淛东故识若蒋均章董道传云 
　　十九日到濠梁城外十里铺宿歇 
　　二十日早入城道逢于用达先生入府学访梁先生伯益早饭继谒赵先生木仲遂见府县诸公至五月二日供职县令乐公以下毕集府学梁先生暨睢宁知县叶彝仲亦至同乡长者则卓枢司彦明倪都司可伯与周彦高夏敬中陈敬本祝文纪陈可明汪均保也 
　　答孟教授见寄 
　　瀛海家千里淮山客半年日餐荒学廪月给待官钱问道多琼佩游心有锦编故交逢谏议书枉满怀笺 
　　老大成苍鬓悠悠四十年匮藏怜寳玉囊罄惜金钱礼乐天人策春秋法律编斯文当未坠随意掷金笺 
　　附録孟教授诗 
　　迕时罹重讉谪地度流年每就广文饭曾分司业钱资身无长物贮腹有残编欲冩农书进难凭尺素笺 
　　附録赵木仲先生和诗 
　　埀老逢迁谪相看又六年屠龙空有技对菊笑无钱琴冷陶潜趣堂孤鲁叟编故人多念我埀意寄蛮笺髪短乌纱帽飘零属莫年还乡那得策买酒不论钱孤馆惊秋至新诗带露编应怜尔同疾离思绕呉笺 
　　七月九日台州秀才戴起南以授真定元氏县丞过临濠与沧州南皮县主簿越人郑汝贤见过十日回谒而河间东光县丞陈鼎赵州宁晋县丞项真皆在二人亦淛彦皆年五十以上矣出除目知乡人夏阅景文授饶州浮梁知县王仲桓贞陜州卢氏知县方彦修浔州南平县丞史文可平乐立山县丞韩原礼贺州富川县丞乌择善开封许州偃城县丞胡惟喆归徳鹿邑县丞李惠吉真定阜平县丞是日午后择善惟喆惠吉来明日早饭后别送至淮河上 
　　内殿除官奏目开诸公衮衮尽贤才十年苦志埀编简一日恩光被草莱野涧晴波踰絶涧山低赤日冒炎埃同乡故旧多怜我为向临濠市上来 
　　七月十三日早梦小儿复升 
　　骥子怜渠少依依梦寐频膝前从伯父乳下赖慈亲梨栗何从得诗书及早亲我如犹未死当见尔成人 
　　十四日渡淮河谒前枢宻院都事李子云得马易之海云清啸集子云言易之大致甚的初易之以代祀海岳复命于京时僧格实哩以枢宻院同知领军东蓟州易之以编修保充从事官后廷命枢宻公移军直沽易之以老病军旅中艰于行履日以为忧子云尝譬解之子云未几以军事前去既归而易之已病风不能言矣盖医者不识症误为伤寒以承气汤下之大小便不知所出后易之有著作之除含糊微笑而已盖子云与之同居多视其汤药至死迄无一言戊申五月十一日也次日棺殓葬于静明寺栖霞亭松林中其友危于幰陈伯刚杨松实为用力遗衣散与力士所赍文籍事文类聚文献通考各一册为梓北山取去海云集及著作郎勅牒留子云家兵至内府勅牒付诸火子云居濠梁与予相遇既以海云集见贻且云其墓军旅数经恐已不可保矣 

　　○出使録 

　　洪武七年甲寅七月十六日奉中京太守张公檄命于泗州虹县王庄驿盘量官贮米菽予不得辞次日渡淮河歴虹县境六十里慨怀张魏公命李显忠出师事继而成咏 
　　泗州跨长淮属邑名虹县在昔承平时民物实丰羡迩来二十年适值兵革变广畆失耕耘连天荒草遍烟火茅屋低林深随隠现居然十里间突兀耸邮传忆昨宋金时封疆界南北民生百战余髑髅深水窟桓桓李将军提兵志恢复庙堂议金币下策甘屈辱奇功滋不成于焉罹挫衂谋谟纷异同悲哉诸相国往者战争场今实兴王地煌煌帝者居廷阙瞻象魏扶桑晓出日丹青焕佳丽父老对我言白髪逢圣际向来目所见恍惚如梦寐长淮古河山铭功书带砺皇家基壮图千秋并万岁王庄驿亭亭 
　　王庄驿 
　　栋宇如飞翚旭日晓东出黑白争光辉枥马噉刍莝振风一长嘶使者奉王命捧檄来如飞庙堂重机事山川急程期 
　　苜蓿园 
　　青青苜蓿园浩渺苍云重守臣奉上旨耘植资人功柰何秋月交阳日愁藴隆既失雨露濡况乃伤螟虫骅骝待朝秣曷奉天驷供兹焉惧获戾中心鬰忡忡予生忝教席每媿朝盘空俛怀天地间生意无终穷抚事一长叹萧飒来西风 
　　王庄驿吏徐永吉长沙人尝为湘阴县学训导谪吏于兹与予邂逅间厯道汨罗遗迹及近代成败事即予画扇作诗以示予识其意遂用韵 
　　淮上山川如画屏太平乆已息边声驿亭借榻西风夜唤起在床天未明 
　　日落山西一片霞愁来有路不容遮秋风三径陶彭泽正待南归看菊花 
　　北来有客正思家梦断西窓月未斜征雁不来秋欲老湘山湘水渺天涯 
　　怜君苍髪已萧疎万里风云失壮图莫道长沙南国逺秋深归儗问耕渔 
　　用徐永吉六言韵 
　　庭下秋风带草灯前夜雨檐花客路三千余里西窓梦里还家 
　　影动月中丹桂香传径里黄花怅望瀛洲何处白云即是吾家 
　　驿中书事示古驿丞仲彬 
　　铜铃响奏候前驱王事恭承使者需晋国不须夸屈乗汉家何必数宛驹凉风庭院梧桐落旱日园篱苜蓿枯闻说山中传枣酿秋深肻寄草堂无 
　　将归学中怀周彦高 
　　凉风早已入衾裯半榻萧萧蟋蟀秋庖爨一瓢传客饍仓储千担唱官筹天低庭阙皇城近云渺山川驿路悠明日振衣归去早隔邻呼语夜灯幽 
　　洪武八年乙邜承奉府檄差委馆伴国学小秀才分教所属州县泗州三人温州孔希直士清王吉保宗义支中思中邳州三人温州方季先金华杨思庆包宗达徐州四人明州陆文敏尤恭彦戴庄陈孟雍宗穆廿二日于广运桥府仓谒太守张公告行廿三日给驿驿中题画三首 
　　兰石山禽 
　　荒藓石嶙峋幽花似故人翠禽枝上语遥忆上林春 
　　红梅 
　　一点胭脂晕玉腮分明仙骨换凡胎絶怜姑射山中客也向瑶池赴宴来 
　　梅 
　　山中忆昔友羣仙夜色如银月满天图画相逢成一笑岁寒氷雪想娟娟 
　　是日午后问程行九十里至五河驿约二鼔矣廿四日饭后至龙窝驿一百二十里又一百二十里午后至泗州致命州学正陈楚宾置酒知州王某及同知节判来见是日宿学中廿五日早谒大圣寺于州学生端严家饮酒仍于学中早晚 
　　大圣寺 
　　百尺浮屠上碧空玲玲金铎响天风昼檐争讶琉璃碧寳柱犹夸玛瑙红莲座旛■〈施，童代也〉严像设范妆丹碧焕神功扁舟飘荡天涯客一炷炉熏肸蠁通 
　　是日午宴州后厅遂别晚过龟山舟师言上有深井树屋覆之面构巨石击之閧然有声殆锢支祈所耶泗州学训导郭某为予言泗苦水患故老相与立神以祀之以水为阴类故以母称后世附会有泗州大圣破水母娘娘之说此足以破千古之惑矣是夕星月昏暗风浪奔驶四顾茫然罔知所在登岸问居人以驿尚逺抛碇止宿 
　　青山如伏龟巨石压晴浪冈峦相起伏隠隠城郭状忆惟南渡余金戈严保障封疆南北分放歌一凄怆铁锁固支祁禹功千载上吁嗟水母称谁能辨诬谤 
　　铁佛 
　　弥陀色相本来空金铁何须火冶功莫似铜仙辞汉室澘然铅泪洒秋风 
　　廿六日早行至洪驿驿计一百二十里饭后至清河驿计六十里又六十里至桃源驿访分教小秀才温州林式安严州徐汝玉知县殷某亦四明人因与教谕姜某同为谒见殷亦与县丞徐某答礼舟中且有鸡酒之饷廿七日早过宿迁计一百二十里太守王某与吏目某同出迓五骑同入内馆驿中廿八日早太守暨僚属同至置酒而别见睢宁知县叶彛仲复置鸡酒道旧而去圯桥 
　　暮雨荒城二尺泥山人骑马过桥迟山川风土元非昔空忆留侯进履时 
　　叹息秦坑一烬空谁知授受有儿翁汉家三百年天下都在残编断简中 
　　黄河上众小秀才索赠赋律诗一首 
　　天子在位之八年春三月命国子生分教天下于是上舍生四明陆文敏尤恭戴汝庄陈孟雄入试春官中上考赐寒暑衣各二袭拜恩礼毕乗驿诣中都凤阳之徐州某忝教临淮奉府檄馆伴以同乡之谊赋诗以赠云 
　　风流文采属英髦上国翩翩步武高日射丹山翔彩凤云开沧海现金鳌成均讲侍皋比座尚局恩承锦绣袍分教不辞千里逺长淮一舸泛晴涛 
　　廿九日五更到房村驿一百二十里早饭过吕梁洪登岸读赵吴兴所著吕梁庙碑其神盖闗羽尉迟敬徳云午后抵徐州州判黄文博出迓跨蹇入城宿察院西房 
　　六月初一日入徐州学饭后与诸秀才谒指挥诸公因出南门登亚父冡千佛岩入黄茅冈循戏马台而回 
　　黄茅冈头苍石拥野色微茫云影动千年亚父骨已灰莎草残阳卧荒冢项王本是叱咤夫凶强不义非良图咸阳三月火不灭归来却作彭城都鸿门玉斗散如雪举手空持双玉玦貔貅万灶困成皋奇谋弗遂身殒絶窀穸悠悠不复朝白杨夹路风萧萧昆吾铁冶资盗窃寳气宁复冲云霄楚汉纷争一抔土往事空嗟锋镝苦英雄半世死即休翁仲荒郊泣秋雨 
　　戏马台（上有驻跸亭以今上位所尝巡幸也） 
　　彭城古名郡城南屹荒台吁嗟叱咤夫霸气何雄哉名骓不复逝悲歌有余哀乌江百战死余迹伤芜莱寄奴亦王者登高荐徘徊晋祚既已移老奸恣雄猜公议纷是非墨客诚多才于今天下平车书同九陔梯空一长望浩浩风云开岿兹驻跸亭重望鸾车来 
　　初二日早饭黄州判家午饭饶原徳馆中陈希贡继至意气洋溢后会饮州厅至暮而回初三日会饮江中归与希贡诸小秀才酌别初四日早到徐州午后至房村 
　　吕梁洪 
　　大河西北来飞淙相喷薄岩崖刀剑攒神功伟疏凿舟师力挽絙顾歩恐前却夷然脱险艰呼酒倾凿落中原疆土深尘沙蔼冥漠冈峦相经亘隠隠若城郭清风何飒然翩翩下双鹤 
　　峩峩吕梁山形胜跨千里乱石激奔流纷纷浪花起睠兹南北冲舟来纷若蚁仓皇卜安危樽俎设牲醴神灵古名将盛徳百世祀精诚一念通惠然锡福祉共惟吴兴公卓哉古良史文章千载传矢言同此水 
　　初五日早到邳州陈州判惟仁请早饭晚到宿迁驿见方继先而别至下邳旧城 
　　泛舟下长河山川记游厯荒城烟火稀尘沙暗荆棘忆昨汉运衰藩臣构强敌明星耀长戈震雷轰巨石智力相长雄危亡期日夕布也善解纷一箭中鸣戟阿瞒终不容辕门就维絷丈夫事慷慨杀身何足惜亟呼大耳儿缚虎怪绳急英雄荒战争浮云翳白日仰视天茫茫风波如矢激 
　　挂剑墓 
　　世情生死谩悠悠许与谁知死后酬珍重延陵吴季子剑光千古照清秋 
　　初六日饭后到桃源驿见分教严州徐汝玉温州林式安晚到清河驿阻风夜泊 
　　初七日五更早行午到洪驿见分教婺州李希文阻风夜泊登淮渎神祠其神刘李二姓内有元朝加封官爵小碑刻一片铁瓶系故宋物皆网户得于淮河中香炉有大宋国号究而观之盖龙凤纪元云 
　　长淮浩千里形胜天下壮明神有攸司斯民耸瞻望栋宇严神栖轻飙飒虚旷彩斿欲飞扬灵舟驾晴浪紫凤及天炅导迎纷下上精忱肸蠁中惠然锡嘉贶 
　　初八日早行晚登（缺）山入人家问酒无有 
　　初九日早到盱■〈日台〉登岸入学中谒教谕周伯虎及小秀才王宗善伯虎早饭遂登淮山书院在半山中凿岩石为梯径山势四重树屋其上四望无际山光水色俨如图画下有玻瓈泉凿作狮子口流注前后上覆以亭下注以池甃以砖石隔分之实为絶胜地米元章第一山真刻逺近传摸外有四明乡先贤名讳若林公某史公弥大皆以馆伴金使至此又足以发当时南北之一嘅是日过泗州见二小秀才及学正陈楚宾而别 
　　初十日至五河驿中驿丞孙行简以诗鸣要至逺碧亭求题遂至南门入学中见同年友胡惟中五河知县许某置酒惟中复以鸡酒分饷十一日晚后回临淮 
　　十二日入皇城复命府中是夜宿国学 
　　十三日归洪 
　　武九年闰九月奉凤阳府檄赍擎谕旨至怀逺县寿州六安州开读是夕登驿舟发淮河翌日到怀逺赋律诗一首 
　　长淮晓雾散氤氲海日遥升五色云玉帛旧曾夸禹贡丝纶今复覩尧文佩瑶声合朱衣动锦绮光开彩仗分宣诏廷墀癃老聴山呼齐祝圣明君 
　　是日开读礼毕宴罢登舟中夜不寐咏怀古迹四篇 
　　抱璞岩 
　　抱璞当年泣卞和缤纷泪雨洒烟萝篆文刻得先秦玺从此人间战伐多 
　　夏贵城 
　　淮源桐柏来浩然沧海注荆涂界东西屹若龙虎踞忆昨建炎初六飞向南渡淮海为边疆兵家争胜负壮哉怀逺军大将旗鼔树对垒彼何人使节严备御版筑劳人功用以寛北顾胡然阳罗败凛凛生死怖束身归异朝衰老复荣遇盖棺公议定斧钺诚可惧白骨葬青山声名同朽腐荒城尘土深草蔓亦多露我行览遗迹踌躇不能去 
　　夏贵既死将葬有僧祝之曰今年八十三何不七十九白骨葬青山万古名不朽而世指谓吕文徳非也 
　　荆山 
　　荆山面长淮清光醮空碧众峯相低昂巨石作人立辉辉秋月寒霏霏晓岚湿泓然寒泉流玉坑见陈迹世尘珍碔砆巨寳谁复识山空夜閴寥如闻卞和泣 
　　涂山禹庙 
　　淮海南来翠辇遥丹青遗庙倚云霄山川乆据千年胜玉帛曾闻万国朝古柏森青深剑戟灵泉浅碧莹琼瑶山前欲问神明胄草屋荒烟暮寂寥 
　　十九日至寿春有怀旧事 
　　寿春古名郡形胜壮淮甸士马精且强风寒当一面忆昔梁齐间封疆日酣战向背吁不常版图朝夕变民生良亦艰流言竞嗟怨王琳亦烈士众情独趋羡谅其忠所事忍死艰难遍来奔非本心假息命如线胡然兵刃加恸哭同贵贱沧茫十里余呜呼涙奔霰尔来数百年纷争几兵燹山川风气殊古人那复见仰视八公山尘昏双目眩西风天山来淝水疾于箭 
　　八公山 
　　八公山青孱颜岩崖■〈山含〉岈（阙）浮云白日时往还秋风落叶红飞翻八公山人竟何往鸿飞冥冥不可攀河汉天高月华白如闻玉佩声珊珊长淮东西渺千里云涛雪浪淝河水符秦倾国来百万貔貅甘送死草木风鹤皆晋军倒戈弃甲若山委腥风吹血川原丹雨湿天寒泣殇鬼捷书露布俘累累东山碁奕如平时入门不觉屐齿折矫情镇物将奚为山川风物成今古豪杰纷纷何可数东鸟西兔流年度苍鸟悲啼如泣诉人间成败本由天当时却笑袁公路八公山天险据寿阳城深秋日暮晋代衣冠成古丘淮南宾客谁能赋 
　　二十日夜宿安丰城 
　　浮云苍野雨连空寒草凄凉一望中跨鹤愿随王子晋骑驴谁识杜陵翁征衫湿透潢污水短席寒生破壁风可是董生多孝行客途犹喜过安丰 
　　二十一日过芍坡 
　　荆尸跨乗广睥睨周鼎器叔敖为辅相诸姬肆呑噬孰知芍坡塘乃为吾民利吁嗟不朽功斯足传后世长堤茫茫西风秋方渠曲堰通清流原隰粼粼犬牙错金穰〈禾罢〉稏黄云收堤上人家住林麓土堑围墙草苫屋一身祇作屯田夫名隶旗头载军牍太平乆矣无战争牵牛日日勤稼耕西成酿秫作春酒衣食自可全余生去年坐为官长累幼女鬻钱当租税床头愁妇伤别离夜雨残灯背埀泪今年霖潦伤秋禾日食岁计愁无多明明天日照下土军中幸喜无徭科天宇秋高气萧索苕花芦花如雪白雉声格格饥鹰呼鹤驾入云飞帖帖我家本住东海头三年逺作淮天游茫茫芍坡水六月荷花如锦绮惜予不向南熏来洗尽平生炎俗埃 
　　廿二日晚至白沙城 
　　天低旷野旧城空红叶飘萧晚照浓故老惯经兵革遍太原欣覩紫泥封 
　　廿三日入六安州开读 
　　草木城深晓寂寥风流犹复仰皋陶浮光西望羣山出桐柏东来一水遥汉阙勲臣终忌布宋家科甲尚闻焦（宋有焦炳炎兄弟）龙廷呼舞聴颁诏礼乐从今识治朝 
　　廿四日回程廿五日行六安寿州道中有怀夏原威 
　　使命匆匆马上归淮天空阔思离离兔园有册频怜我甔石无储欲问谁雪白芦花堪作絮霜红柿叶好题诗独怀夜雨灯前客想象商岩咏采芝 
　　廿五日遇雨过安丰止宿 
　　野水寒深二尺泥斜风吹雨湿征衣淮乡城郭愁中过海国林泉梦里归沙马籋云宁复驻渚禽拖水不停飞荒垣咫尺安丰近儗向邮亭候落晖 
　　廿七日回至寿州与国学生高允升同携鸡酒至真珠泉 

　　荥阳外史集巻九十八 

　　●钦定四库全书 

　　荥阳外史集巻九十九 

　　（明）郑真 撰 

　　○进牌録 

　　洪武十七年三月初六日该奉吏部符文中外教官九年考满从本取正官考核三年一考必合进牌二十五日交割条记五月初三日给由到临淮县张泰考核本官任内行过事绩并无粘带不了事件及训诲生员果有成效允称前职知凤阳府事王某考核得本官经学渊源育才有道似此掌教允为称职七月初三日给张字一百三号纸牌一面及半印勘合批文限十五日赴部初七日早拜辞先圣与吴教授先生义孚起程府县学训导及衣冠士友暨诸生送者四十余人十里铺酌酒为别晚宿三十里店成五言诗一首 
　　步出清流门疾风炎火煽游子慎行役中情见颜面同袍皆巨儒礼重斯文饯蚁香进樽壶馔羞列庖传握手劝加餐重来慰深愿芹边风月清青毡心恋恋进牌有常程云霄快良便行当觐天颜拜舞黄金殿 
　　初八日至张家店铺憩陶叔睿家叔睿见其妻女出家酿烹鸡鹅早饭 
　　驿路萧萧水竹村故人相见蔼春温通家自有三生契知己难忘一饭恩客况多年荒楚甸仙逰何处觅昆仑举头但觉青天近玉殿行当奉至尊 
　　是日午过红心驿炎暑少憩出逢王叔润陈仲良割肉沽酒及见县吏钱某驿丞姓某复烹鸡设馔夏原威适在座礼毕而别晚宿黄连铺店亭 
　　亭红心驿翚飞耸华构使者咏皇华秣马纷在廐憩坐中庭深氷泉汲寒甃秋暑盛余毒甘冽资盥潄故人幸相逢鸡暑延日昼以兹顿踣余欣然为相就 
　　初九日自黄连铺店起程午过池河憇贺大舍兼善家酌以阿刺吉酒晚宿大山铺店 
　　池河亘淮海沙水白弥漫天高风日清白鸟鸣相唤长桥卧埀虹行李若鱼贯邮驿官道傍丹青何炳焕使骑悬斾旗咫尺上霄汉我行慎修途赫日昼过半道逢贤主人恭敬何敢玩芳冽出名酒软香炊白粲宁知困踣余值此青眼盻意欲厚报之媿乏锦绣段踟蹰忍言别冉冉日云宴 
　　大山 
　　大山高崔嵬鬰为淮海壮诸峯如儿孙罗列星拱向云烟倐变幻昏旦千万状猛兽向人号陡觉心神丧向来争战场弦歌敦礼让恭惟圣人出高视千载上朝贡集京华犬牙错平壤我行崖谷深振衣一长望夕阳渺前林樵牧沸清唱 
　　初十日早饭仙居涧店俗称牵驴儿坂遂过桞滩驿至大鎗巡检司批引宿清流闗下 
　　梯空下山来云是牵驴坂顿踣险且艰有若度危栈山翁唤我来一笑捧双盏何人问出处抚席觉颜赧老来合投闲尚复占仕版家山渺蓬瀛客行安得返试问仙涧居何当招折简 
　　大鎗岭 
　　峩峩大鎗岭倐忽十余里自通驿道来铲削平如砥恭惟神圣出夷险同一轨寨官司徼巡干戚间弓矢宁知王道正文武合张弛太平衢路清乐哉逺游子 
　　清流闗 
　　清流闗上云阴阴清流闗下溪深深轻车快马日驰逐险艰殊觉劳人心旧日争夸走小月健卒生兵纵超越南兵败走寺钟鸣落马桥边歌凯捷端明殿高云蔽天宋家帝业三百年南渡区区保形胜中原北望空埀涎两淮遥指东西路颍寿茫茫隔尘雾太平尚忆战争时冈陇高低暗烟树圣皇御极天下宁龙蟠虎踞朝神京周家岐雍汉丰沛向来险阻何足慿两崖壁立苍石古山风萧萧不知暑西南更望琅琊山太守风流仰欧五 
　　十一日行十里买饭至滁州过葛城驿憩午至茅堂买鱼沽酒行十里宿乌衣店 
　　滁州翼翼滁水阳淮南古名郡膺运启文明大哉天子圣睠兹帝业居允为民社庆封疆隶中都汤沐夸巨镇贤才集时髦三接承宠命寳马青丝缰累累佩新印既醉歌太平悠然播周咏 
　　葛城 
　　古城何峩峩云是孙吴旧诸葛彼何人史家纷莫究想当鼎峙时烽火严斥堠地利屹如山犄角势相救北兵忽飞渡版筑计何缪荒凉泥土深纷纷穴狂鼬过眼阅废兴俛仰慨宇宙 
　　十二日自乌衣店行十里早饭晚宿客店成诗二首 
　　今夕复何夕憩此嘉树阴明月自东出照见千里心美人期不来忧思邈愔愔山中万籁寂凄凄猿夜吟风生海上波露下淮南树愁思不成寐耿耿河汉曙寂寥山谷秋怀人怅迟暮百年一瞬间永言保贞固 
　　十三日行十里至骆驼岭早饭午后至浦子口造江浦县学访林教谕子实题画二首以赠遂访武徳卫知事陈可明乡友因见其父实日宾割鸡鹅具果核以待沾醉而归 
　　题菊花一絶 
　　采采黄花雨露繁秋香不肻老霜根朝京若得归来早篱落西风共酒樽 
　　题小景一絶 
　　为爱茅堂傍水开百年空老栋梁材山翁遇我还相笑何苦骑驴冒热来 
　　十四日早饭后絶江攀船而登既渡跨蹇入会同馆首见孙大雅先生许廷慎给事遂泊客店诣殿廷仪礼司报名以见 
　　承天门下晓闻钟一介臣微忝会同晚岁莫殚忠力报此生多幸姓名通旌旗高拥彤墀日笙管清谐寳殿风聴彻静鞭容缓步佩裾声散玉玲珑 
　　十五日早朝奉天殿行五拜礼既出诣通政司附簿遂至考功监进牌后署年月日姓名画字其公使一人引至通政司附进牌簿遂通名入吏部叅官部郎官畧问所由答云云部官王郎中等有言公辈来良误已改正符凤阳府矣 
　　吏部符文趋进牌青云步武上天阶乆推宗伯声名重多羡宾僚徳望偕俊造成周严黜陟贤良先汉慰招怀铨司公选明如镜却媿相如秖类俳 
　　十六日 
　　十七日入吏部进供状 
　　二十日入朝奉天殿通门籍 
　　二十一日随众朝华盖殿行一拜礼给事中张某请为奉天殿早朝诗吴教授义孚云铜壶银箭晓星催金阙千门次第开云集衣冠瞻御座星聨劔佩拥仙阶韶钧近自中天奏象贝遥从外国来何幸小臣逢圣际欲陈美颂媿庸才陈学正楚宾云紫陌纔分海曙红九重阊阖自天通簪裾列陛千官肃玉帛来庭万国同风合八音和舜乐云舒五色绕尧宫微臣何幸逢今日沾沐皇恩雨露中郑教谕真云钧天九奏合云韶万国衣冠候早朝日拥龙帷明衮黼风生螭陛飒琼瑶象琛乆已通南徼干羽重逢格有苗正遇君臣千载会不才何以颂唐尧吴教谕焕云金铺鱼钥启晴雷阊阖重重次第开衮冕光浮龙日现萧韶声奏凤凰来衣冠载拜传胪唱纶綍多扬属圣裁自媿衰年谬通籍同聨鹓序上蓬莱胡教谕士安云钟鼔声催冠佩集五云深处望蓬莱六龙近自层霄出七象遥从外徼来礼乐熙熙昭治化衣冠济济总贤才黄金阙下初朝散带得天边雨露回教谕周伯虎云金门九重启玉帛万方朝旭日明丹阙祥云会紫霄衣冠沾雨露乐舞奏箫韶喜有蘷龙会赓歌赞帝尧 
　　二十二日至二十六日并朝华盖殿 
　　二十七日朝华盖殿是日单主事仲修来与之饮酒 
　　二十八日正朝奉天殿有旨再朝华盖殿 
　　八月初一日正朝奉天殿 
　　初二日朝武英殿是日夕以上丁宿国子监 
　　初三日朝奉天殿与赐早饭 
　　早朝口占 
　　桞拂星河露未晞扶桑天近烂朝晖武英殿下朝叅散剑佩风流马上归 
　　初四日朝奉天殿随班奏事 
　　初五日朝奉天门是日赐早饍口占一絶 
　　重重仙仗拥天阶玉座云移雉扇开禋祀告成颁福胙殽珍送出御厨来 
　　初六日朝奉天门 
　　初七日朝奉天殿赐酒饭 
　　初八日初九日俱朝中右门 
　　初十日朝中右门起居华盖殿东宫文华殿行慰礼赐粉汤馒头酒肉 
　　十一日朝华盖殿 
　　十二日朝奉天门题（阙）堂赠王通判复职 
　　燕寝怡然袵席间彩衣长得奉慈颜翠帘影动微薫入锦瑟声迟白昼闲寿考乆闻登寳箓欢娱况复对青山满城父老来相贺应为佳儿入觐还 
　　十三日大朝奉天殿以祀先代帝王传制闻明经秀才聴选文华殿年皆近七袠东宫意悯其老姓彭名敬初者捋髭须对以臣老当益壮遂除大理评事姓刘名伯原者对以为臣尽忠为子尽孝臣不敢辞遂除江西蒲圻知县传者颇以为笑 
　　十四日朝奉天门 
　　十五日上祭祀还宫朝奉天殿赐酒饭 
　　十六日至十八日朝奉天门 
　　十九日朝华盖殿 
　　二十日朝奉天门 
　　二十一日雨奏事免朝 
　　二十二日斋戒免朝 
　　送僧归莆田 
　　袈裟惹得御炉烟笑指长江万里船老我欲闻真实谛多师乆悟上乗禅墨花散彩经翻贝云锦生香钵吐莲飞锡归来闽峤逺一龛坐对月中天 
　　二十三日至二十五日斋戒免朝入部进供状 
　　二十六日行礼 
　　二十七日正朝奉天殿百官谢成礼 
　　二十八日朝奉天门入部中余尚书详询九年考满縁由令换供状 
　　送僧归莆田 
　　祖闗直上透玄机妙悟真空万法归自许金绳开觉路谁将玉带解腰围山中出定双龛启阙下来朝一锡飞笑我亦居三佛地相逢客馆愿留衣 
　　二十九日朝华盖殿吏部员外郎兰景芳延入公署共坐论经学文章之懿因求着鉴思堂记 
　　三十日朝华盖殿入吏部进考核呈子 
　　九月初一日大朝奉天殿司天监进大统厯是日与陈楚宾胡士安徐景颜周伯虎入吏部说书而余为首唱余尚书问出处大畧 
　　初二日朝华盖殿 
　　初三日朝华盖殿得吏部手本过仪礼司谢考核称职 
　　初四日与徐景颜胡士安入谢华盖殿是日吏部王郎中令入内聴除 
　　初五日朝奉天殿千秋节与赐酒面 
　　初六日朝华盖殿 
　　怡云轩 
　　为爱山云似画屏禅龛花竹昼冥冥游心物外真无碍沛泽人间信有灵座席氤氲频入定香烟披拂共谈经纳交说有陶弘景日日扶藜唤启扃 
　　见山堂 
　　万迭峯峦气势高碧天空阔见纎毫岩花春暮飞红雨林树秋深滚翠涛帘卷晴岚留客骑履穿虚谷聴仙璈知公剩得悠然趣采菊诗篇欲和陶 
　　初七日正朝奉天殿入文华殿聴选是日上御西宫大庖吏部尚书余公某引教官九人入见赐宴席上以菊绽西风露脂枫叶为题诸公应制诗凡若干首云云见后 
　　初八日朝华盖殿既出就承勅监重冩应制诗再进续御制首句二絶句云云见后 
　　初九日朝华盖殿教官吴烈等九人就版房聴选侍仪司序班姓吏部主事张某传旨召入九人于华盖殿东头赐宴叩头谢恩既罢各制诗凡若干首云云 
　　应制赐宴诗什序 
　　上御位十有七年九月初七日驾幸西宫吏部尚书臣余熂以教官九人臣吴烈等入见奏曰此皆九年考满称职者内三人以乡贡进士选余皆明经之士上命臣烈等坐赐宴席以菊绽西风露脂枫叶为题俾制诗以进既而御制诗首句一云碧梧叶老近秋霜一云西风蕋菊露微黄命各续成章臣烈等承命惟谨诗既成冐尘乙览上宣谕再三越二日重九上御华盖殿罢朝命侍仪臣某吏部主事臣张某传旨宣臣烈等九人上殿东阶赐宴席既罢臣烈等拜恩以出咸赋诗以侈盛事既録成什俾臣真为序臣真惟自古君臣际遇之盛宴赐之厚莫过于周小雅鹿鸣之诗始曰示我周行终曰以宴乐嘉宾之心是人君待下之礼为甚至天保之诗始曰天保定尔亦孔之固终曰如月之恒如日之升如南山之寿如松柏之茂是人臣报上之心为甚厚君臣上下交相亲爱此所以为成周盛世也仰惟皇上励精图治仄席求贤而臣烈等末学浅识辱承恩宠鹿鸣天保何以加诸粤在宋时进士及第上已日与赐赏花钓鱼宴诗在当时以为美谈矧今明良际会秋高气清重阳令节雨露之泽系千载一时之逢者乎臣烈等惧不能报称万一安可不见诸歌咏以传示无穷诗凡若干首皆有思致而忠君爱上之意溢于言外其得性情之正哉而臣某以浅陋之辞亦得厕于其列何其幸耶按九人出处畧同皆以流品常调升一等臣吴烈以凤阳府教授授宁波府教授鄞县主簿臣陈楚宾由泗州学正授南昌府教授臣朱景蘷由陈州学正授东昌府教授臣陈孟敷由宿州学正授瑞州府教授臣徐景颜由颍上县教谕授卫辉府教授臣吴涣由泰和县教谕授安庆府教授臣周伯虎由盱眙县教谕授台州府教授人以为斯文之庆云九日赐宴诗九首 
　　九秋佳节属重阳金阙天开乐事长丹陛晓班聨玉笋银罂春酿赐琼浆酡颜频记乌纱整老鬓盈簪黄菊香惭媿小臣何补报山呼万寿祝吾皇（臣吴烈） 
　　华盖殿前蒙赐宴赐筵特许傍金扉光揺绮席聨云气色照龙颜近日晖白首一时成遇会黄花九日共芳菲文光此日应天上太史占星识少微（臣陈楚宾） 
　　九日承恩华盖殿自怜蓬鬓已萧骚满斟绿醑浮金菊细缕红丝切蜜糕宴赐儒臣传特旨诗聨御制受荣褒时人漫说登高去谁似青云步最高（臣朱景蘷） 
　　华盖重重寳殿高绮宴恩赐忝同袍琼杯满泛黄花酒玉馔香分紫粉糕共喜镐京成乐岂谁歌湛露擅风骚午门归步天街阔缥缈西风落凤毛（臣郑真） 
　　菊节承宣到玉京叨陪燕集预公卿九重圣主施恩泽一介书生被宠荣奉勅屡传光禄酒分甘更锡太官羮独惭未有涓埃报但作歌謡颂太平（臣徐景颜） 
　　君王开宴赏重阳特召儒臣预宠光玉盏频斟光禄酒雕盘满贮太官羊龙楼日霁浮佳气寳殿风清散异香报效未能惟祝颂皇图圣寿与天长（臣陈孟敷） 
　　（阙）（臣胡士安） 
　　随班朝舞奉天时宠锡欣逢九日期衮冕再升华盖殿绮筵特命太常司黄花杯泛黄金液白羜盘登白玉脂岂料（阙）（臣吴涣） 
　　应制诗一十八首 
　　菊绽西风 
　　西风菊绽万枝黄佳色新沾雨露香令节近逢重九日要从金阙寿君王 
　　露脂枫叶 
　　丹枫万叶绚胭脂晓色瀼瀼玉露滋妆点秋容益竒特分明云锦出天机（臣吴烈） 
　　菊绽西风 
　　秋高万木俱揺落篱下黄花祇自芳不是深恩私雨露宁存晚节耐秋霜 
　　露脂枫叶 
　　一着微霜已自红晓看重浥露华浓天工似与添秋色独向西风逞艳容（臣陈楚宾） 
　　菊绽西风 
　　内园粲粲吐金英分得清秋雨露荣近侍当筵承赐予寒香满泛玉杯清 
　　露脂枫叶 
　　宫树秋高玉露浓天阶深处锦重重人言二月花相似尽在皇家化育中（臣朱景蘷） 
　　菊绽西风 
　　秋葩剪刻见神功风送天香入九重有勅御园迎凤辇上樽玉醴拜恩浓 
　　露脂枫叶 
　　千枫高映绮袍红都在天家雨露中秋色常如春色好彩云深处锦重重（臣郑真） 
　　菊绽西风 
　　西风佳菊吐金钱正在重阳令节前采泛玉巵为圣寿天长地乆万斯年 
　　露脂枫叶 
　　玉露凝寒枫树枝鲜鲜万叶染胭脂料知造物多深意要使春容满四时（臣陈孟敷） 
　　菊绽西风 
　　凉风从西来吹嘘苑中菊满树吐奇花粲粲照人目香浮白玉墀影照黄金屋托根固已佳异彼凡草木毅然坚贞姿晚节愈芳馥（臣吴景颜） 
　　菊绽西风 
　　清商布律荐新凉节近重阳菊正黄露下九天滋玉液风扬万舞绚金裳芳姿不免寻常色余韵应浮异样香上苑花神承渥重高枝奉献万年觞（臣吴焕） 
　　（阙）（臣胡士安） 
　　菊绽西风 
　　赭黄相间锦红鲜香蔼天家雨露边愿祝君王千万寿花神长得奉樽筵 
　　露脂枫叶 
　　宫树丹红映锦袍瀼瀼露浥九天高秋光正似春光好解使词臣发兴豪（臣周伯虎） 
　　续御制成章一十八首 
　　西风蕋菊露微黄采采金英满殿香拟献圣皇天寿节莫言开早近重阳 
　　碧梧叶老近秋霜玉砌阴清昼日长正是文明开景运喜闻鸣凤在朝阳（臣吴烈） 
　　西风蕋菊露微黄天阙秋高满地香儗泛玉巵称万寿喜逢佳节近重阳 
　　碧梧叶老近秋霜玉干凌云色愈苍鸣凤雝雝聨杂佩飞翔应不恋高冈（臣陈楚宾） 
　　西风蕋菊露微黄霭霭天香近帝傍满泛金杯成宴赏微臣亦得预恩光 
　　碧梧叶老近秋霜云锦重重晓日光生意本来天造化凉声先得间丝簧（臣朱景夔） 
　　西风蕋菊露微黄缥缈花香入帝傍见说花神承宠顾画栏深护翠云凉 
　　碧梧叶老近秋霜五色翩翩下凤凰传得教坊新乐府试将歌管叶宫商（臣郑真） 
　　西风蕋菊露微黄粲粲金英冠众芳承得九天恩泽重玉阑干外散清香 
　　碧梧叶老近秋霜百尺乔枝拂汉长清晓九天红日照雝雝鸣凤集高冈（臣陈孟敷） 
　　西风蕋菊露微黄秋艳盈盈出异芳自是培荄深得地金英不老愈生香 
　　碧梧叶老近秋霜疎影常分玉井旁喜有凤凰来止集翩翩仪羽五云翔（臣吴焕） 
　　西风蕋菊露微黄粲粲金英喷异香正色居中深得所花开长得奉君王 
　　碧梧叶老近秋霜照耀彤墀色焜煌会见春风承雨露绿阴深处宿鸾凰（臣徐景颜） 
　　（阙）（臣胡士安） 
　　西风蕋菊露微黄玉殿清秋阵阵香绮席长承天语笑繁华何必慕春芳 
　　碧梧叶老近秋霜殿角阴移月转廊圣代承平鸾凤下巻阿亦得咏朝阳（臣周伯虎） 
　　初十日朝奉天门起居文华殿行慰礼赐宴席 
　　十一日朝华盖殿 
　　十二日朝华盖殿赐酒饭引入奏除而罢 
　　十三日至十四日朝华盖殿 
　　十五日正朝奉天殿 
　　十六日至十七日侍立文华殿朝华盖殿 
　　十八日万寿节赐宴 
　　十九日至二十一日随班华盖殿 
　　题画送樊推官 
　　通家气谊复同年淮海相逢日月天何日振衣归去早瀛洲海上问神仙 
　　题昼送卢太守 
　　重重金阙五云飞太守来朝赐宴归从此声名登史册斯文千古有光辉 
　　二十二日华盖殿亲擢大小官四十二人臣真等九人咸预其列吴烈授淛江宁波府鄞县主簿陈楚宾江西南昌府教授陈孟敷江西瑞州府教授郑真江西广信府教授朱景夔东昌府教授徐景颜初除某府为有见职改除卫辉府教授胡士安湖广汉阳府教授吴焕安庆府教授周伯虎台州教授 
　　二十三日奉天门外榜示是日于吏部进供状送徐主簿奉职太和县 
　　谬通门籍上金坡殿角清风送佩珂瞻仰共承天宠洽别离争柰客情多霜晴红树淮山晓风飒黄芦颍水波归见凤阳洪博士教毡新复果如何 
　　二十四日随班谢恩于吏部进状并告假上冡 
　　二十五日除门籍招单仲修陈叔明二乡友同饮入吏部令考歴代东宫僚属史官典故 
　　二十六日朝华盖殿 
　　二十七日入午门闗符契谢恩行一拜礼到考功监销牌 
　　二十八日大朝奉天殿谢恩就辞给凭而出午后陈叔铭招饮 
　　二十九日单主事招饮 
　　题永思堂巻 
　　堂上年年看椿树百岁栽培深雨露氷霜老却栋梁材凤雏切切空悲哀岁月缪悠长慕恋下土茫茫那得见悄然独坐中堂深音容恍惚思愔愔锦萱花开成五采高堂但愿春如海 
　　题爱日堂 
　　白日高堂春蔼蔼东望扶桑隔沧海堂上双亲七十余白髪朱颜长不改丰姿玉雪认佳儿云霞五色老莱衣百年鞠育恩罔极寸草欲报三春晖冠佩翩翩登上国仕版登名夸得禄笑看落照在桑榆鼎养欢娱当秉烛流光天上如飞梭浮世人生能几何床前定省夜复旦六龙整驾随羲和为语羲和须暂驻子孝亲慈慰迟暮举杯唤却蓬莱仙岁岁年年庆初度 

　　荥阳外史集巻九十九 

　　●钦定四库全书 

　　荥阳外史集巻一百 

　　（明）郑真 撰 

　　○归程録 

　　十月初一日搬行李单主事家国监生陆好徳韩护李侑同置酒为别晚过国子监见姜敬章田子眞及龚司业先生题云山赠别图与徐景颜 
　　瀛洲望近白云飞山雨初晴翠湿衣想见家人闻鹊报白头领取一官归 
　　初二日自国子监归伏覩纳币礼容之盛前代莫及日午饭单主事韩护陆好徳送出土桥一里挥泪而别行四十里宿管头记诗一首 
　　末学亲承教职除南州还复送归途云囊尚寳传家秘丹匣重椷内府符恋主犹应瞻象阙承宗深欲续基图旧时弟子来相别挥泪依依向国都 
　　初三日早过淳化闗批引跨蹇过句容入县学见车和仲教谕蒙酒饭相待晚遇雨宿十里店 
　　初四日早起程至白兔雇车行四十里晚至丹阳买舟而行律诗示胡知事吴主簿先生 
　　十年淮客向为覊何意丹阳问道归山鸟旧曽闻杜宇家人应复叹蛜蝛险经丘壑纡前骑怪见泥沙污满衣幸有同袍相慰藉买舟河上看斜晖 
　　初五日过奔牛吕城晚宿无锡县西门 
　　初六日自无锡起程饭后过虎丘晚宿姑苏城下虎丘寺 
　　山径重重磴道悬千章乔木蔼云烟剑光下醮深潭水■〈土答〉影潜通小洞天古佛谁修清净供老僧独悟上乗禅宗门亦荷斯文力来看诸公石上镌 
　　初七日饭后入苏州府晚至海宁县界 
　　初八日入嘉兴府至府学附国学録项叔范书蒙胡教授孟节待早饭 
　　初九日早登（阙）晚至会安埧 
　　初十日早搬行李至后朝门 
　　十一日入杭州府至友人叶有常家知其判官山西某州见其母八十余而强健如五六十岁云 
　　十二日自后潮门起程过西兴晩宿钱清 
　　十三日自钱清起程晚宿绍兴城下是日五更时分踪迹赵国祥家其子以舟来迎与胡知事吴主簿同过割鸡鹅早饭出其甥陈氏求着其父小传 
　　十四日自绍兴起程过曹娥见传宪史夜宿余姚西门 
　　十五日入余姚见王汉章知县蒙赐酒而别及借掖垣类藳晚宿明郡西门 
　　十六日早到家告祠堂祝文云眞向以乡贡去家十二年今自临淮教官考满入朝九月初四日谢称职恩廿二日华盖殿擢广信府儒学教授廿七日内府闗符契廿八日给凭吏部谒告上家赴任以兹吉日到家敢告 
　　题求源堂 
　　君家得姓本岐豳世逺须知一派分乃祖移居成别墅诸孙力学踵清芬有怀逺寄吴江月托兴频招渭水云撰述幸凭燕许笔老成真足张吾军 

　　○上任録 

　　洪武十七年闰十月十八日告辞先祠与家人大小为别母舅蒋子通父送至社坛桥出西门亲友俎宴乌继善先生知县家在座者乌先生父子及朱刚中徐公义宋廷臣夏尚忠陈思礼叶某管敬仪表弟蒋信忠舍亲单彦高王中传吴子浩黄取友徐仲威仲章昆季酒罢廷臣公义送至大卿桥再拜为别柴允可后至题诗以致惓惓晚宿徐仲威家饮酒史君实以酒果来论旧踌躇而去以事不至者吴主簿纪亲家云 
　　十九日早饭仲威家出数步见黄尚絅遂与登舟至吴使君祠与张则存先生为别至望春桥见马鼎携其乃父易之铙歌集而行壁上危太仆张仲举二元老诗掲以为赠晚泝江宿鹳浦 
　　二十日早与舍弟千祥许某黄尚絅幼男复升入永乐寺谒淬禅师论四十年之契延欵素饮出水陆荐疏具列先生及教授名位爵号盖以师生之契故也思慕不巳再登雨微峯见阐国师登后阁上周览形胜下入淬公房午饭以青蚨二缗及茶酒酱醋相赠友人余知县伯熊陪逰终日赠以律诗 
　　玉山云外碧嶤岧冲雪宁辞去路遥西狩获麟传旧学朝阳鸣凤属新朝客毡犹带氷霜苦讲席仍沾雨露饶枳棘暂栖黄主簿乡心应托甬东潮 
　　二十一日五更早行过余姚以不得见王汉章深为怅然饭后过通明暮过曹娥夜行通闗数十里成律诗一首 
　　扁舟薄暮过曹娥古往今来感慨多风满沙汀翔观鹤潮深窟穴吼鼋鼍巡防星聚军依律团灶烟飞国有科倦客思家还作梦隔船聴得唱蛮歌 
　　二十二日入绍兴城早饭许二官家至山阴会稽二县学访教官不遇见学生数人而巳晚到赵国祥家蒙赠鸡酒饭米出其甥陈氏再拜请着其父小传益勤予不能拒也夜过东西二埧 
　　二十三日渡江到杭州后潮门 
　　二十四日与舍弟千祥鸡酒为别出■〈土册〉门登六和■〈土答〉遂登舟 
　　六和■〈土答〉 
　　孤■〈土答〉危栏薄暮登重重铃索絙觚棱上方自可通天阙下界谁能送佛灯于越山川迷逺近子胥涛浪怒凭陵纷纷歴刼尘遮眼试数前朝几废兴 
　　二十五日过富阳县晚宿阳家埠 
　　扁舟轻趁富阳潮路转长江百里遥月射珠宫纷变怪风生琼壑奏钧韶离家因为官期迫乆客悬知物累消明日严陵滩下过汉廷节义仰云霄 
　　二十六日过黄山巡检司批引晚泊洞庐 
　　二十七日早自七里湾起程问严陵则已过矣怅然乆之作上滩歌一首是日午过严州晚宿乡头 
　　碧水清清深见底白石团团露牙齿轻帆一幅挂长风恍惚人行明镜中篙工睥睨怕船破努力撑向山湾过夜来竟上严陵滩滩前古木明月寒人生古来重高节慨我犹能想余烈梦中如复见音容独鹤不来江水空起来谩聴舟人语试问前滩渺何许云台何似钓台高吁嗟此士真英豪天地茫茫重回首蜗角蝇头竞奔走浩歌下瞰长波流不尽人间今古愁囊中百钱问沽酒醉笔縦横落星斗沙头儿女笑相看尘土可怜行路难 
　　二十八日过兰溪县晚宿源潭 
　　二十九日过龙游县晚宿野狐塾 
　　轻帆双幅挂长风碧水光寒一镜空迭嶂青霞来缥渺太虚元气浥空蒙淮天城郭神逰外海国林泉梦寐中五十年来长作客放歌欲效杜陵翁 
　　十一月初一日甲子冬至行龙游界中上滩为衢州界晚宿衢城下上滩歌 
　　白石凿凿流水声大山小山遥送青寒天日短问无酒何似三闾恨独醒 
　　年年至日淮水涯今日三衢又忆家漫道人生如梦寐谁知岁月换龙蛇 
　　霜鴈呌云愁逺天浅水沙湾人放船滩头玉石作碁子好寄烂柯山上仙 
　　水上明灯点点红夜寒直欲破鱼龙浮屠法教真儿戏苦海谁云济度功 
　　鸬鹚捕鱼鱼满船朝来沽酒要烹鲜撑近滩头笑相问恰有青铜数百钱 
　　滩水潺潺日夜流严陵过了又衢州山人赤脚岸头立蛮语蛮言相唤酬 
　　上滩下滩复上滩重水重山罨画间西江早得仙舟便上清宫阙许跻攀 
　　水轮声转似游龙草屋无人碓自舂蓬户暂开闻语笑分明机巧见神功 
　　片帆遥指大江西回首千岩落照低乆客天涯筋力倦祇消归老故山栖 
　　吴头楚尾路悠悠水宿风餐可自由故园暂到仍轻别辜负小山丛桂秋 
　　初二日过石塘桥晚至常山埠头 
　　初三日早入迎薫门至常山县学附徐景颜书见教官徐允明先生训导江仲允先生徐某先生教谕割鸡为黍及见前鄞县尹陈可斋先生送出通逺门外行三十里至白头石铺徐氏店宿歇 
　　初四日自白石起程午后至玉山造县学见程训导允明先生过夏氏留饮就宿学中夏氏系英公之后 
　　初五日玉山知县徐懋和招早饮回县学中题画三幅赠徐知县张县丞及程训导又题菖蒲画赠山阴胡则方 
　　古木画三首 
　　山中古木倚嵚崟漫说风霜老不禁过眼繁华浑似梦凭谁同守岁寒心 
　　长松千尺是谁栽频聴鸾笙谷口来幸遇明时终大用风霜莫老栋梁材 
　　碧云双树倚嵳峩百岁山中柰老何恐化蛟龙上天去莫教风雨夜来多 
　　题菖蒲 
　　山人本爱北山居种得仙家九节蒲服食可应资寿考便须骑鹤上清都 
　　初六日早登舟晚至沙溪镇夜泊 
　　初七日饭后至广信东城训导傅先生原纲周先生宗文上饶县学教谕徐先生仲告训导游先生用文欧阳先生君谟诸生十余人逺送至学见府太守王公同知方公而退 
　　初八日徐观道先生及诸公见访 
　　初九日上任望阙五拜礼先圣殿四拜礼诸生以序见县学徐先生仓使饶某等以酒果相贺府太守同知亦以礼来就请宴席诸生割羊豕为馔在座者徐观道先生教谕府县学训导先生四人云 
　　题菖蒲四首 
　　九节长幽妍从来石水便简编灯火夜烦尔为收烟 
　　石上发幽馨仙蒲九节青山翁资服食百岁纪修龄 
　　苍石种仙蒲分明认虎须太阳方卓午点点露成珠 
　　清波护浅沙剑节长灵芽百岁蓬莱客青春早见花 
　　题古柏图 
　　古木与云齐亭亭舞翠旗莫令霜雪重老却鳯凰枝 
　　题枯木图 
　　霜雪若为容萧萧涧壑中美材终大用披拂待春风 
　　题枯木竹石 
　　晚过碧山阿萧萧竹树多隠君泉石意霜雪果如何 
　　题枯木 
　　南来为客过常山古木萧萧岩谷间早晚明堂要梁栋氷霜何事苦摧残 
　　题古木图 
　　偃蹇老龙形灵根长茯苓萧然岩谷底霜雪饱曾经 
　　氷雪岁寒心萧萧涧谷阴却怜风月夜来聴凤凰吟 
　　题菖蒲图赠上清吴道纪 
　　上清岩谷列仙家灵草春深长翠芽解使身轻如羽翼飘飘万里御云霞 
　　枯木竹石赠祥符寺主古芳禅师 
　　苍石玉玲珑萧森竹树丛老禅初定起林杪一龛风 
　　又 
　　苍龙蟠涧壑翠羽出林栖为唤潇湘客来寻石上题 
　　菖蒲图 
　　九节苍龙脊葱茏石上青轻身资服食飞步上空冥 
　　题枯木 
　　涧谷碧云深贞哉百岁心多怜风雨夜翻作老龙吟 
　　题画松寄弋阳林敬伯主簿 
　　山中古木倚云高缥缈天风滚翠涛花县重逢鲸岛客祇须剪叶酿春醪 
　　又题古木五首 
　　生来不得大夫封老矣宁甘涧壑中物外繁华休着眼任教桃李笑春风 
　　山中偃蹇似游龙夜半声寒万壑风秖恐春来成变化滂沱雷雨暗浮空 
　　大材不用复谁怜老矣孤根托九泉独有女萝相倚附誓同氷雪过年年 
　　阅尽氷霜老不知栋梁乆矣负前期吹嘘尚待春风到谷口来聴呌子规 
　　偃蹇宁为世所怜氷霜岩壑不知年古来材大难为用休问荣枯雨露偏 
　　题竹 
　　翠竹傍林低毋烦枳棘迷盛时昭美贶须待凤来栖 
　　枯木竹石 
　　石林斜透玉玲珑万代秋高古木风帝子不来愁日暮飘飘遗佩响浮空 

　　荥阳外史集巻一百 
