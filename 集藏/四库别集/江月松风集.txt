　钦定四库全书

　　集部五

　　江月松风集

　　别集类四

　　元

　　提要

　　（臣）等谨案江月松风集十二卷元钱惟善撰惟善字思复自号心白道人钱塘人领至正辛巳乡荐官至副提举张士诚据吴退隠吴江又移居华亭明洪武初卒惟善博学强记初应乡试时题曰罗刹江赋锁院三千人不知出处独惟善引枚乘七发证钱唐之曲江即罗刹江【按枚乘称广陵之曲江则观潮当在扬州后人谓汉时广陵地广遂以钱唐之潮当之殊为附会惟善此赋盖亦沿旧说之悞不足为据谨附订于此】大为主司所称由是知名其集在明不甚显故焦竑撰国史经籍志收元人诗集颇伙而惟善所作不着録其传于世者惟赖良大雅集所録诗九首而已此本初为惟善手书真迹藏于练川陆氏后归嘉兴曹溶康熙中金侃于溶家抄得又以甫里许氏所藏本互相叅证始缮为此编流传于世顾嗣立元诗选所录即据此编采入者也

　　乾隆四十二年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　江月松风集卷一

　　（元）钱惟善 撰

　　古诗二首

　　鳯麟别千载骚雅流余声南入苍梧天鸿雁雝雝鸣骋目江上秋秋云白英英扣舷欲何之山水遗韶韺
　　白马几朝夕震荡赤帝阙不洗鸱夷魂千年属镂血我欲骑赤蚪东上探禹穴手披青玉书逍遥弄明月

　　送韩介石之平江财赋提举分韵得馆娃宫

　　吴宫没花草千年游鹿麋芗径空陈迹琴台余故基云木薆秀峰秋莼生废池湖波澹空碧扁舟想鸱夷伊人已云逺逸驾谁能追可怜当时乐徒令后来悲今君赋逺游登览却蛾眉青枫莫天阔旷望琼琚辞

　　次韵

　　负郭岂无资躬耕乐田野交交桑扈鸣好雨光风洒扣角长夜歌荷蓑卧牛下晓行陇亩间新水没秧马我闻行路难自古多轗轲
　　五栁风翛翛床头酒初熟万事不挂懐敝屣视金屋长啸歌逺游瞻彼岳之麓餐霞饮沆瀣逝将老云谷

　　懐李坦之

　　懐哉谪仙人白驹在云谷玄风不可攀髙枝弄黄鹄冯湖望西山爽气照书屋间赋招隠篇悠然逺荣辱劝我以浮白赠我以结緑落日钱塘江呑声空注目闭门客不来长歌饭黄犊

　　对月酌酒

　　对月不饮酒何以陶吾生明辉散空白照我千载情泠然輙忘寐但觉风露清寒蛩杂羣籁天地皆秋声流光不可驻长江终夜鸣酒尽月欲堕浩歌倚层城

　　陪吴叔胜诸君吴山小饮客有期不至者作诗贻之分得人字限十韵

　　晴岚欎孤翠幽亭萃嘉宾维时风日美适目江山新鸣弦调初夏撷芳惜余春息景在茂树俯渊窥潜鳞雍雍文字饮楚楚尊爼陈徳馨幽兰佩石涧苍苔裀清赏暂消摇素期非隠沦黄鸟鸣吾傍嘤嘤若懐人百年几良会缅兹寂寞濵披拂松云下结庐行卜邻

　　松声楼为行可仕上人赋

　　南山多巨松空翠拂灵石根蟠茯苓脂寒凝一泓碧结楼附清阴下有云半席天籁发蚪髯神光生琥珀冯虚奏韶濩震霆鼓潮汐猛若铁骑奔衔枚袭空壁悄若鹤在阴仙音飞九泽袅袅如有情泠泠寂无迹道人了不闻落月满楼白

　　送酸斋学士之西川

　　蓟北文章客风流逈不羣潮声秋别梦月色夜留君三峡吞秦树千峰抹楚云形骸捐水石来往更殷勤

　　山村挽词

　　诗穷八十年江海正凄然玉麈风生颊青山雪满颠门墙张籍俊墓表孟郊贤出处人皆识哀歌彻九泉

　　送沈敬叔之建徳次王性存韵

　　惜别风花急唤愁江草新鲈鱼肥可钓鸥鸟静相亲月转星滩夜潮廽渔浦春赠行无好句家训足书绅

　　湖居

　　负郭轮蹄逺残春樱笋佳湖天翻白浪山日黯黄霾梦蝶乌皮儿观鱼畵舫斋何人契幽赏髙致到无怀

　　中秋见月怀故人

　　海月大如斗江云明似霞秋声归络纬暮色起蒹葭席散金蟾彩衣浮玉露华更深望牛女安得挂星槎

　　送洪安道归睦并简洪君寔

　　讲彻西湖席梅边袂欲分明经期董子采药访桐君畎亩经纶手江山锦绣文青溪回首处长啸倚松云

　　灵璧手印篇【有序】

　　汉以江都王女细君嫁乌孙王女过灵璧尝扶以石后人镌石为模腕节分明故述其事而为之辞
　　汉香飞入乌孙国踰白龙堆行絶域万里穷愁天一方曾驻鸣镳倚灵璧灵璧亭亭立空雪石痕不烂胭脂节神颷吹影髙撩秋堤云欲补中原月穹庐作室墙以旃佩环魂托胡歌传当时双泪洒成血血成碧色苔花坚青塜相望去不归归时定化黄鹄飞千年恨隔毡城梦汉使者过空沾衣

　　王氏节妇诗【有序】

　　丙子歳天台王氏妻为兵所掠至嵊县青枫岭啮指题五十六字石上投滹江而死迄今血书宛然泰定初邑徐丞始上其事请立庙旌之晋张仲举首唱作诗一章邀好事者同赋又闻丙子间襄阳贾尚书儿妇韩魏公五世孙也岳州破被掳之明日以衣帛啮指书长诗渡江中流自溺而死其诗多有可称者有江南无谢安塞北有王猛之句士大夫咸脍炙之因感其节同其事类故并及之云
　　昔闻江南贾尚书儿嫓韩氏身塟鱼尝以血溅云锦襦至今波荡青琼琚啮指堂堂丈夫气乃见苍茫甲兵际倚舷不忍渡中流翻然直向龙宫游嗟嗟赤城王氏妻青枫岭滑愁云低滹江水黑幽魂啼峭壁万仭无由梯望夫不来归路迷石痕雨碧风凄凄君臣失国时所偶儿女丧我家何有丹精贯日昭不朽朝廷立庙滹江口荆扬孰谓风俗偷呜呼贞节无与俦二女允也忠义流他年太史须编收

　　八月十五夜风雨后见月有懐

　　天柱峰头月华碧自古人间风雨隔飘然砍探蟾窟游万里阴霾妬良夕玄云忽开黄道明顾兎涵秋抱氷魄嫦娥偷药常少年桂子芗霏羽衣湿飞仙挟我凌太清万丈寒光湛虚白美人不来空夜凉白纻歌阑露花积

　　登五云山

　　普觉遗衣久不传五云故色尚苍然断崖萝薜三千丈乔木风霜四百年龙井雨深泉独厚渔村潮上月初圆寳坊金碧红尘聚何以兹山更絶縁

　　永昌王傅长丈杜伯诚还西凉索赋【时伯诚以王命收书】

　　使星光动斗牛精黼黻文章礼乐成青海昔为传箭地玉闗今有读书声东探禹穴千年迹西望秦云万里情充栋汗牛宁衒富要期多士答升平

　　九日鳯池小集分韵得花字

　　寂寂禅宫一径賖伤心摇落异繁华锦池冷浸凤皇影畵壁秋生苔藓花九日江山又风雨百年台殿自烟霞徘徊快拭登临目更约西湖泛钓槎

　　送曹克明员外之湖广省

　　钱唐西望武昌城天际飞艎几日程三峡波涛下江汉九嶷云雾接巫衡笑谈落落萧曹佐登览苍苍屈宋情更把文风变丹徼不须铜柱纪南征

　　送陈续古之会稽教谕

　　负笈西游未十年絶江又泛剡溪船碧窗夜静云分榻綘帐春吟雪满毡人忆兰亭晋文物神留玉笋禹山川知君怀古登临处乔木苍烟思渺然

　　送丘以敬淮海山长

　　中州文学振家声英妙当年月旦评鹗荐早登宾贡选龙飞得被圣恩荣月明潮落金山寺雪尽江□铁瓮城弦诵洋洋徧淮海凭髙怀古有余情

　　题杜甫麻鞋见天子图

　　四郊多垒未还乡又别潼闗谒凤翔九庙君臣同辟难十年弟妹各殊方中原百战洗兵甲万里一身愁虎狼寂寞当时穷独叟按图怀古恨茫茫

　　分韵送诸暨胡允文

　　登瀛藉甚冠多士入剡萧然访故人埜雪推篷休泛夜樵风倾葢穏行春破琴独羡戴安道衣锦孰如朱买臣招隠歌阑却乗兴濯缨时复过溪濵

　　久旱闻丞相祷雨上竺喜而赋诗

　　海霞炎日火流金万里苍旻不肯阴山泽那无作霖意云霓未得悯农心西湖夜热波犹沸南土秋干雨不淫林下何人坐忘寐短檠赋罢碧窗深

　　方养心自庐山归【时传养心已仙去故以丁令威嘲之】

　　万里扁舟拂钓矶琵琶空怨不沾衣庐山正想陆修静华表忽闻丁令威种杏岂无髙士隠巢松曾有谪仙归月明梦到西江上五老峰前白鹤飞

　　奉和左辖吴公祷雨天目山有感

　　乾坤亢旱兵尘后廊庙忧深畎亩间千里西成望甘泽百灵前导谒名山清秋云雨蛟龙窟白日雷霆虎豹闗俄顷神功回造化作霖未许老臣闲

　　次韵答仲臣梁君

　　说诗久不来匡鼎千里月明归思迟南国词臣空拟些东闗逆旅漫歌噫无才我乏琼瑶报有志君看礼乐施安得锦笺三百幅便风日日寄相思

　　喜得家报

　　昨夜灯花今夜书西湖归梦緑阴初吟边欲写留春意呼酒旋烹双鲤鱼

　　雪夜

　　水镜氷凝玉万家有人和雪嚼梅花夜阑酒醒歌招隠欲唤扁舟向若耶
　　又
　　凌室冲冲已凿氷两峰髙耸玉棱层渔郎睡熟芦花被冷照篷窻雪一灯

　　过清壑云扉用吾子行留题韵

　　县壁削青云绕扉挂藤走翠石钩衣洞箫声逺人何处风送岩花扑面飞

　　题髙彦敬竹石【又序】

　　彦敬自跋云草窻出谬纸一幅就破研完僧笔磨臭胶墨命写竹頼有红酒一尊少助浩然之气故有此君子不可转之妙态校官仇山村屠月汀邓匪石今归之吴子静子静乃草窗外孙故及之
　　石似于【乌】檡【徒】竹似槎【于檡虎也】尚书醉墨洒流霞弁阳寳绘今余几片纸清风想外家

　　四月十九日与索木鲁子升登雷峰墖

　　百转莺声两部蛙不知春色在天涯緑阴千里飞红雨濯锦江边正浣花

　　送王君寔赴台都事【并序】

　　行省都事王公君寔近除南台都事宸翰所定也将行求饯章其人天性至孝以亲丧未塟不茹荤酒者十有七年省台交章史馆立传起身宪府书吏两任亷司知事以河南都事而为南台监察御史以江浙都事而有是除所至以亷能清直见称
　　翠埽蛾眉蹴浪花江山乗传挹清华羽仪要路叅台阁骨鲠平生相国家传列太常旌孝友班聫御史削奸邪遥知案牍无尘务帘卷芙蓉昼煮茶

　　江月松风集卷一

　　●钦定四库全书

　　江月松风集卷二

　　（元）钱惟善 撰

　　故宫春望次平禹成韵

　　登临休赋黍离章千里江流接大荒剑鎻血华空楚舞镜埋香骨失秦妆薜萝山鬼啼萤苑荆棘铜驼卧鹿场寂寞万年枝上月夜深犹照旧宫墙

　　久雨大风二首

　　苍生愁暑雨甲子变秋霖风自四方至云从六月阴闻鸡休舞剑听雁欲沾襟渺渺江湖梦区区■〈亩犬〉畆心
　　东南称乐土旱潦异中原淫雨忧天漏颠风畏海翻旱禾登越甸秋水漫吴门学道甘清苦翛然愧饱温

　　怀师鲁国宾二君子

　　读书灯火似秋凉梦笔还成五色章风雨鸡鸣君莫舞江湖鱼乐我相忘清谈常想东西席髙卧何须上下床他日逺来山水窟苔花如雪扣渔榔

　　奎章典籖逹兼善除南台监察御史因寄小诗奉贺并简大龙翔笑隠长老

　　风雨鸡声起夜阑相思欲寄翠琅干校雠东壁图书府搏击南台耳目官万里江行过采石九重天语出金銮他年了却埋轮志芋火山中对懒残

　　送赵季文侍严君心逺公官浙东帅府

　　江驿霜晴木叶干庭闱正喜共之官山中图史随宾幕海上旌旗拥帅坛岛贾献琛兼百粤秦儿采药渺三韩知君览胜登天姥定驾长风振羽翰

　　和沈若水山居韵

　　谁识山中隠者庐白云无路问樵夫闲将槲叶纫衣佩静试莲花刻漏壶入海已怜方士拙卧云偏羡列仙癯瓮头春色多藏酒更有琴书足自娱

　　送吉甫赴江西省同考试

　　楚士如云集豫章百年文物自欧阳雕虫未足追骚雅相马当知出牝黄宝劔彻天占太史【亦作晋相】朱帘卷雨燕滕王此行身价南金重要贡真材作栋梁

　　早发葑门得风直抵皁林泊

　　白龙庙前风浪生扁舟初离阖闾城婵娟霜月雁千里颠倒衣裳鸡五更橹答渔歌江入梦帆迎野色树移城苇间何限秋萧瑟愁絶胡笳出塞声

　　寄题邢氏清宁楼【唐微天师题扁】

　　纵目东南极杳冥乾坤万里正清宁槛凭江树霏烟雨帘卷淮波荡月星宾燕仍招古藤客仙书聊忆紫阳铭秋风三迭词难和楼上居人本姓邢

　　述懐

　　倦游湖海十年余人物如云想国初贞观名臣重房杜建安才子数应徐闻鸡起舞闗河壮射虎归来事业疎便欲巢云寻五老短檠依旧满床书

　　送故朱儁卿安厝定山斗门

　　埋玉空山巷不歌春晖精舍鬰嵯峨箨龙头角惊雷雨木客衣裳杂薜萝入树云霏千电翠出溪泉涌半江波懐人俯仰成陈迹漫忆兰亭纪永和

　　送南泉阴阳教授许存古北上

　　南游千里宦桐城春满钱唐衣绣荣禹穴藏书期太史客星犯斗觅君平驿晴马上看山色江夜灯前听雨声折栁不堪容易别望云心逺定悬旌

　　送浙江宪掾王庭训迁江西

　　长西挂席向洪都宪幕诸郎喜有儒鵰鹗九霄同奋击鹍鹏六月快抟扶学传齐鲁文无害诗到匡庐兴不孤草色緑波天共逺尊前莫忘唱吴歈

　　宫词二首和符安理镇抚韵

　　放生池上月沉钩掖树如云易得秋钟动景阳梳洗早辘轳声转井■〈余〉楼
　　梦惊鸳瓦落宫墙殿鎻长秋怨夜凉教授后庭今白发旧时博士汉披香

　　题两童牧二牛图

　　齐侯闻饭牛黄帝问牧马二竖真若人三生已忘我应无醉尉呼莫止宿亭下迟迟髙栁阴解衣盘礴臝

　　杏花

　　等莺期燕引游蜂知隔垂杨第几重坛近缁帷忘昼永宫催羯鼓助春浓綘烟轻润香须袅红雪干圆粉泪溶寂寞曲江人不见贞元朝士忆时雍

　　次彦清韵送斯道

　　葛洪有约游天竺恵逺无心过石桥溪树鎻青岚雨霁湖风皱碧岸氷销忘形野老时分席洗耳山人昔挂瓢横碧斋西梦泉上春猿秋鹤定相招

　　送鲁子升

　　作吏能忘势逢人每说诗同庚惭我长莫逆受君知语輙倾肝胆情难慰别离江湖还有梦风雨岂无期

　　即事

　　壶隠初逃谷楼居欲近江摊书山绕席岸帻月临窗白鸟污秋箑青虫扑夜釭萧然无物累静胜此心降

　　题贾治安同知秋林平逺图

　　轩葢昂昂五大夫傲然下晲石乌檡扁舟人似青山瘦折简从来不可呼

　　送月彦明之台録事司宣差

　　入政裁烦剧承恩擢儁髦窻芸堆旧笈宫锦置新袍台岭连天姥霞城枕海涛弦歌有余暇送目到金鳌

　　送陈子敬王子仁

　　倦游年少滞江南忧患惊心百不堪韶海有人遗白葛洞庭无客寄黄柑凉风拂衽听喉转夜雨移灯覆手谈寂寞岁寒梅共我月明索笑碧云檐

　　书金字经二首

　　旃檀香满梵王居丞相旌旄映使车四十二章传贝叶五千余卷集金书当年鹿苑无文字后世龙龛校鲁鱼要与石经同不朽河清海晏太平初
　　羲献能书称异代腾兰传法度流沙天香字字融金液云锦重重叠寳华了义何须谈般若前身我亦写楞伽俨然似会灵山上欲向龙宫访大家

　　西台都事刘文美东平人来游江南访旧今回淮西

　　西台辞案牍南国泛舟航淮海壮游梦闗山古战场秋风秦树老春雨楚萍香此际多佳句惊人夺夜光
　　入蜀题行纪游吴忆讲帏一亷伸正气羣杜畏公非读律师黄卷论文友白衣明时休老去台阁想风威

　　山居有懐

　　窗前草带不须删车马来稀梦亦闲夜雨欲添渔浦浪夕阳偏照富春山岂无髙士藏玄豹会有幽人寄白鹇见说城南春正好相期杖履过桃闗

　　春日寄平常居士

　　砚落燕泥书满楼看山卧到越中游一池春水养科斗半树夕阳揩牸牛埜簌疗饥多笋蕨陇云呈瑞尽来牟北窗人在羲皇上应埽苍苔枕石头

　　寄题野航亭为洛水陈景文作

　　静观尘水日茫茫大地谁能一苇航祖笏不妨传相业渔蓑正好藉禅床晚潮欲上横春雨秋水才深载夕阳万里卧游唯一息白鸥入梦是沧浪
　　笔床茶具了生涯彷佛当时畵舫斋云卧东山思入剡雨吟西涧记游淮百年泛宅同漂梗万事虚舟等梦槐自是人间闲宰相不愁炎瘴过琼崖

　　江月松风集卷二

　　●钦定四库全书

　　江月松风集卷三

　　（元）钱惟善 撰

　　洛阳陌

　　驱车洛阳陌周道何逶迟玉帛走侯甸金汤固城池潘令好桃李阮生多路岐铜驼卧荆棘索靖独先知

　　陇头水

　　呜咽陇头水东西流至今胡马不敢饮野狐时见侵月明古碛在氷合交河阴陇底有白骨衔寃啼夜深

　　闗山月

　　落落汉时月萧萧古战场扬辉子卿节逐影细君装髙卧玉闗外低沉青海旁不似闺中夜秪照绣鸳鸯

　　长安道

　　车马如流水楼台结彩虹王孙来戚里豪士遇扶风不睹衣冠盛空闻意气雄鸢肩亦何事日暮醉新丰

　　折杨栁

　　何处好杨柳攀条赠逺行花飞度江水客醉蹋歌声秋色雕榆塞春阴接鳯城一枝不敢折为近亚夫营

　　梅花落

　　笛里梅花落何处最多愁纷飞江月夕吹破陇云秋肠断白榆塞梦回黄鹤楼行人不堪听双泪滴孤舟

　　湘泪竹筦

　　黄陵庙前捐佩玦龙影摇文织湘血翠帏尘滴不干云湘水无声楚鬼咽蛮娘弄作呉娥吟五音嘹喨生枯节一声直向天上闻手挟飞仙挽秋月呜呜似向烟中语十二螺鬟排律吕黄鹤楼空人不还断肠声里招神女

　　金铜双騕褭歌

　　阖闾城外吴王陵金精化虎曾上腾汉侯珠襦烂玉柙秦皇银海烧鱼灯佳城鬰鬰三千载摩挲长狄今何在石田耕破双褭蹄泉下房星黯无彩云雾晦冥辞夜台朱斑绣涩笔生苔□哀我吊古伊孰俦好事称是神明噐我疑出自祁连冡百战功殉龙种（阙）

　　岘山分题送钱德谦之湖州学録山在州南五里唐李适之为别驾尝登此有酒樽在焉东坡守吴兴日尝登之有诗云吴兴胜襄阳以吴兴襄阳同有岘山故也

　　我昔游吴兴冥搜岘山首前瞻李别驾后仰苏太守文章世争传风雨樽不朽登临岂无人二子名独乆因之忆襄阳形胜开辟有羊杜尝爱之闻望掲星斗致令堕泪碑感慨千载后虎据彼则然渔钓此为右两地虽为殊能事果同否烦君吊陈迹长歌传巵酒

　　蚤起

　　披衣起危坐心清闻晓钟流光入窗白月淡西南峰游鱼跃风藻幽禽翻水松青山如膏沐逺树烟为容舟人与渔子■〈艹狐〉蒲深处逢

　　保叔墖

　　金刹天开畵铁檐风语铃野云秋共白江树晓逾青凿屋岩藏雨黏崖石坠星下看湖上客歌吹正沈冥

　　酸斋学士挽诗

　　身骑赤虬揽江海手携锦囊入兰荪月明采石怀李白日落长沙吊屈原万里壮游遗劔履十年髙卧老乾坤萋萋芳草汉阳路王孙不归遥断魂

　　南谷平章寿福楼落成

　　壮观湖山开甲第黑头宰相考中书气占牛斗窥南极手摘星辰切太虚宾客风流常座满神仙缥缈好楼居飞阑十二标霞外注目吴山千里余

　　江心寺分韵得风字送陈辅贤之温州教授

　　永嘉美山水物色分禅宫断流涌金碧倒景惊鱼龙两峰横翠黛双■〈土答〉卧彩虹斋鼓得寒汐渔歌生晚风萧然地形胜逈觉尘嚣空维昔有帝子驻跸鲸涛中至今小金焦突兀摩苍穹陈君富春彦五岁称神童三年为博士岂徒事雕虫江心隔千里客星渺孤篷

　　题华山图

　　西岳秋髙翠揷天紫霞堆里卧神仙长生漫忆金茎露消渇惟思玉井莲石室有图空想像洞房无鎻絶攀縁逺游约我乗风气白谷青崖思渺然

　　送著作兼善赴奎章典籖

　　龙飞天子中兴年使者弓旌集后贤阊阖早朝班玉笋瀛州夜直赐金莲五经同异须刘向三絶才名数郑虔黼黻当时遗老在长歌黄鹄送楼船

　　题夷齐采薇图

　　海滨二老共归周扣马鹰扬似不侔寂寞西山采薇后清风未许属巢由

　　谢公墩分题送蔡恒之赴建康江宁

　　锺陵何鬰苍中有半山寺缅懐谢公游盘桓此携妓当时纵清谈于今见髙致舒王起千载休官老其地萧然爱兹墩胡为较名字嗟公雅好事闲处亦留意是墩在穹壤正与秋毫似那知人去来岂识姓同异尝观逹人心于物了无系道不似町畦情偶似形器君行吊古余一笑遣尘累

　　送魏好义尹分水

　　东来众水发新安厯厯桐川第二滩万叠冷云藏乱石一江春水落惊湍青山隔树连渔浦白鸟迎潮入钓坛地占客星髙隠处时飞鳬鴈上云端

　　题金明寺图

　　金明池涌槖駞虹驾幸琼林歳歳同貔虎羽仪陈卤簿鱼龙角抵戏珠宫乐游台殿今成沼习战旌旗昔蔽空寂寞畵图传后鉴六飞回首塞池红

　　懐泳南江并简黄晋卿州判

　　忆宿南山小兰若蒲床莞席岸乌纱埽云晓辨诸峰树听雨夜煎双径茶白傅中原翻贝叶逺公何日刻莲花逃空欲辟人间世江海苍茫可泛槎

　　长洲苑分韵题送于梦臣赴平江经厯

　　长洲陈迹带姑苏倒影层台枕太湖緑草一州春走犬青枫两岸夜啼乌絶江旌葢夸吴使佩苑文章胜蜀都登览无烦重感慨芰荷香里想乗鳬

　　题吴和之所藏五麒麟【石名】

　　灵壁幻成麟一角鸣球尚想兽跄跄泗濵无复供王贡木润玄云寳绘堂

　　题柏仲节所藏钱舜举金碧山水

　　浩荡鸥波万里春回头车马九衢尘往来共载乗鱼客揖让相逢化鹤人苕霅溪山浮紫翠蓬莱宫殿涌金银桃花流水知何处犹有征夫逺问津

　　懐大涤山李坦之征君古律二首

　　岩岩石室山髙卧如太白餐霞诵黄庭啸月呼木客轨途脱轩冕武库森羽戟翠瓢酌丹泉清风振重席虽谈老氏玄犹抱左传癖旷寻方外游杳若人间隔飞仙渺蓬瀛弱水浮碣石吾将泛星槎子亦蹑鳬舄鹿门走冠葢韦布慕岩泽归去采山中巢云在苍壁
　　尝思脱屣出尘寰何羡封侯过玉闗夷甫不平牛背上石生无事马蹄间家怀万里藂藂菊楼对西湖面面山何日携书游大涤翠蛟亭下听潺湲

　　访一溪长老宿桂子亭

　　杖藜清逺溪幽事独神领涧碧绕岚霏林緑散风影坐忘人间世卧游尘外境何年猨鸟羣归来錬丹井

　　宰渊征升仙词

　　武夷九曲水萦回棹转歌声夜壑哀炼药偶携丹鼎去乗云岂待玉棺来梦归淮海身为鹤寿及乔松背有鲐见说仙书遗肘后六丁下取叱风雷

　　题王氏寿庆堂【先世居蜀】

　　江左衣冠蜀又吴蓬莱清浅见麻姑碧桃洞府非尘世玉树阶庭即畵图采药他年入龙虎扪参何日返鱼鳬九霞觞进长生酒五色云中舞鳯雏

　　题畵扇【六言】

　　银气蒸成云白岚霏散作空青中有幽人小隠松风涧水泠泠

　　秋热

　　融风未肯西秋阳逾六月梦登天姥云坐想蓬婆雪列仙好乗空王者■〈厂外勤内〉扇暍若人不复见沧浪一晞髪

　　送极元讲师主四明

　　杯渡苍茫不泛槎蓬莱云气赤城霞蜃楼上绕灵仙宅贝阙潜通海若家昼讲风生铁如意夜禅月照白莲华知师访旧山阴道细数千峰过若耶

　　过吴淞江

　　柔橹江声急垂虹曙色分天风摇素浪海日破玄云肃肃夜来雁营营秋后蚊诗成浑不觉渔唱隔烟闻

　　云涛轩为吴孟师作

　　刚仙消摇壒埃外乗飙穏坐金蟇背笑彼壶中缩坤轴广庭何处聆天籁苍茫岂但豪嵩衡浩荡直欲杯蓬瀛蜃气楼台倐变幻鹤形车葢相逢迎须臾回骖向天目把帝青珠扪斗缩冷浸琼田涨氷谷倒射龙宫摇贝阙前道山灵后河伯笑琢石华拏海月归来斋居浙江浒峄山之碑烂秦雨四壁萧萧悬石鼓锺鼎旗常轻一羽日与天香游时歌大人赋梦想澄澄秋万顷目数英英春五素东海扬尘走苍狗劝君且酌杯中酒一息万里且搔首更招子虚问乌有

　　挽傅景文

　　卧病西湖曲招魂富渚阳赋髙唐八韵律熟汉三章丹旐风为马青山石化羊应从赤松子不见少微光

　　悼西山猨

　　老衲敲松唤不还黑衣何处落潺湲似曾索果西湖上无复号弓楚峡间挂月影沈千尺树啸云声断万重山覊雌寂寞成孤怨更约他山献玉环

　　喜白髪为陈师复赋

　　勲业无成散似樗青铜欣见二毛初中郎兴动秋风起太傅诗成壮岁余皎皎易污时一沐星星难染漫千梳等闲得此无情物自有忘忧满架书
　　华颠何必叹浮生正数朝梳雪数茎黔首难愚秦子弟马肝空赐汉公卿不愁春去成云往唯爱秋来对月明老去故人容易别登山临水更多情

　　题广微天师升龙图

　　嘘气成云薄太清墨卿灵怪研池腥波涛光彩失双劔风雨晦冥驱六丁朱火腾空超碧落翠鳞垂水卷沧溟真人上挟飞仙去安得攀髯过紫庭

　　题节妇吕氏传后【有序】

　　节妇婺州永康何季长妻季长得北山何公鲁斋王公学父子举其学出西山真公鹤山魏公学者称寛居先生节妇年二十九季长卒有一子名述生甫三月时南江冦盗充斥人死兵戈者十八九吕氏能披荆棘犯霜露保育其子若女且全其家至治二年春二月郡邑长吏文学博士奉承诏旨备醪饩具礼币旌表其门
　　世变嫠居日氷清断织时始知家学旧不与国风衰旌表神明裔流传絶妙词柏舟怀往古鸟绕越南枝

　　江月松风集卷三

　　●钦定四库全书

　　江月松风集卷四

　　（元）钱惟善 撰

　　杭学初正讲座宪使吴公命也诗以美之

　　使君天下士草木知名姓威风凛直指恩露承宠命柏府往签司薇垣前秉政绣衣重监临骢马相照映斋沐谒黉宫释菜见先圣拜跪瞻衮冕戞击备钟磬衿佩歌鹿鸣牙纛肃鱼媵升堂成揖让振席竦观听教由师匠尊礼始皋比正巍坐焕且严髙谈响斯应道统续泗沂造诣希颜孟经籍光日星训诂过王郑皇家罗俊英乡宾推孝行六馆四方萃五老万乗敬被渐王化逺弦诵士风盛微公孰举扬有识咸赞咏仪榘一旦新黼黻千载庆公贤如昌黎公学似安定辞辟异端炽业肄诸生泳不弃小有才所贵焉用佞去邪直踰绳烛幽明比镜客怜敝貂蘓众援饭牛寗舆归月旦评事待秋风请凤池山公启冠豸汤子诤何时居中书苍生慰悬磬

　　赠真风道人

　　平生逺慕列御冦御风泠然九州岛九西行入秦北走燕东浮并海南窥斗漆园傲吏八极游崆峒真人千歳寿消摇更上歌风台吊古战场一杯酒

　　题龙虎孙希文尊师为萧泰定所作丹房寓隠图

　　结茅云里万尘空辟榖相期伴赤松昼夜常明羽人国春秋不老蕋仙宫飞腾舐药容鸡犬蟠伏成形看虎龙缩地壶天今有术愿辞覊绊问叅同

　　春游曲和傅子通韵

　　蛾眉晓压黛云冷蚁波緑泛秋蛇影千金难买能赋人辘轳升沉旧宫井青丝不梳慵早起十二螺鬟翠相倚鹦鹉解言天上愁红雨香漂御沟水曦车急急催飞光杯中浅深愁短长东邻谁唱断肠曲游丝落絮春茫茫

　　金莲

　　凌波仙子出尘姿飞燕身轻太液池翠葢红裳空袅娜锦心黄槖自清竒美人衬歩行春处学士承恩照夜时五老峰髙谁揽秀卧游闲对碧涟漪

　　定山十咏

　　风水二洞
　　洞在定山南稚川尝炼丹于此东坡与李节推同游唱和见集中方玄英许郢州林和靖皆有诗
　　空穴来风自吸嘘垂岩出水水渠渠天门此际通阊阖海眼何年泄尾闾隠者难招应化鹤飞仙可挟更乗鱼留题太守懐苏白好事今无五马车
　　凤凰双髻
　　凤凰山名在定山西其顶有两峰俨然如髻形
　　鳯来天目憩东南琼树巢空百鸟惭千仭翱翔秋绾髻两髦髧鬌暮栖岚谁嘲风落乌纱帽自借山为碧玉篸仙女洗头休望岳相期岸帻对虚谈
　　朱梁夜泊
　　在定山北江船抵暮或避风俱泊桥下
　　长虹下饮逆流浑雪色沙寒石闘喧晚饭钟催邻驿寺寄渔灯映并山村月明欲解江灵语风横难招海贾魂省得枫桥曾系缆一篷烟雨梦吴门
　　定山早行
　　谢灵运富春渚诗有曰定山面雪雾即此也
　　前峰月吐四更初空翠沾衣积雨余溪火夜明经略彴涧云秋重负籧篨筱林虎与人争畔茅屋鸡催客趂虚不似闗山行役者劳劳服贾逺牵车
　　六和观月
　　在定山北山名月轮寺临大江遇月尤竒古钱唐令张君房曾宿此寺月中桂子下塔如牵牛子咀之无味
　　招提髙转月轮峰楼阁清虚十二重秋忆天香飘古桂冷凝岩雪落长空池光照夜明金鲫塔影横江卧玉龙闻道广寒从此往竹房开处约飞笻
　　五云赏雪
　　在定山北梁普觉禅师道场宋故事每岁腊前主僧奉表以雪进黎明城中霰犹未集葢其地特髙故寒云
　　献瑞名山自昔闻化人台殿杂金□树灵尚吐三花秀云冻全消五色文鸟絶空江知棹泊鹿迷深径待樵分兴来更上髙寒处此境应无萧使君
　　龙门晓雨
　　在定山西两峰壁立如门上有龙潭能兴云雨歳旱祷之輙应
　　神劖峭壁竦双扉雨挟腥风下翠微黑入太阴迷爽气白翻藂薄散朝霏螺横杂树应藏景蛟吐痴云未霁威回首他山新似沐登楼时揽女萝衣
　　渔浦春潮
　　与定山相对谢灵运富春渚诗有曰宵济渔浦潭者是也邱希范亦有旦发渔浦潭作
　　江涨夜来髙几寻轻涛拍岸失蹄涔迟明帆发星滩逺尽日舟横雨渡深杜若风回赪鲤上桃花浪起白鸥沉越人艇子来何处欸乃若闻空外音
　　浮屿藏鱼
　　在定山侧浮江如盘石下有潭聚鱼玲珑可观潮出海门中分为两派东派沿越岸向富春西派则直抵兹山而回谚谓之回头浪
　　潭色空澄岛影孤潜鳞时出迓天吴浪吞泗磬秋浮玉月照骊龙夜吐珠万骑西来疑灔滪扁舟东去想陶朱投渊每笑穷渔者何处烟波觅钓徒
　　浙江耀武
　　将坛在定山北每岁春秋万夫长分翼江上帅士卒习水战于此
　　年年江上习舟师故事相传刼火池春日楼船观晋相秋风弓弩学吴儿素车白马迎■〈方与〉隼紫鳯玄夷畏虎貔日暮元戎归细栁散花洲畔凯歌时

　　观废宫城

　　吾闻女娲氏立极斩鳌足又闻帝轩辕疆理定坤轴外以御裔夷上以应列宿犬牙各有分雉堞遥相属后世慎屏翰盘石固宗族召伯力营谢齐侯重城濮下逮虎视秦壮劳万里筑汉兴闾左戍子婴天下戮在徳不在险此理甚昭烛商辛尚雕峻刘彻务穷黩季氏忧颛臾公孙恃巴蜀胡云厯代亡不鉴前车覆惟昔宋南渡钱唐称辇毂衣冠晋王谢鼎社周郏鄏地气有回旋天道好反复长江既失守炎祚乃讫録江山仍畵图庙阙尽回禄载瞻金瞿昙頋号□□毒恢基镢女墙分砖甃僧屋坏灰余雪彩朽壁烂椒馥色侵禁籞莎根蟠故宫木内湖乱蒲荷人家种萄苜怀古感耆父攀危让童牧哀哀雁孤鸣啾啾鬼阴哭歌殊彼黍离伤深茂草鞠千年城复隍万变岸为谷抚膺慨金汤临风送鸿鹜秋风逺埽睂夕阳聊送目平生渺堪舆藏可一粒粟盛衰传自然不窦戒吾辱

　　过环山求虞卿家访申屠光逺

　　千峰缭绕似环滁中有幽人此著书三径曾陪羊仲入一亭还拟醉翁居晚风马上花难折春日窻前草不除可喜异乡同是客它年絶迹树为庐

　　久旱酷热以杜诗林热鸟张口为韵分得口字

　　朱鸟居炎荒苍龙集癸酉阳乌爥云汉山蜩脱尘垢天瓢韬玉符风铎缄金口洞庭收雨工常山潜电母鱼跳浑浑波龟拆每毎亩渇想秦陵瓜虚懐华峰藕欢应迟御史寃岂在孝妇载瞻天咫尺愿赐水升斗

　　刘时守待制见和定山十咏作诗以谢

　　玉□□士来湘中笑揽衡岳呑云梦西瞻蛾睂呼太白南望苍梧登祝融射鱼昔号玄真子樵青随处携诗筒扁舟匹马万里外曾渡瀛海过崆峒识荆载拜二十载弃襦谁复怜终童辞官钱唐听江雨愿言击壤歌元丰定山品题缺自灵屹然当道江争雄云泉灵洞自竒絶烧丹尝闻留葛洪浮山下鏁蛟龙窟百川砥石为之东五云髙标太古雪日轮日上清虚宫招提翚飞翥龙鳯渔子暝宿芦花风是间胜槩难指数作者往往皆名公山灵昨夜见我梦喜得珠玉传无穷杖屦何时此幽讨润色旧观重发蒙问公前身竟是谁香山居士东坡翁

　　分题赋三髙亭送王彦昭之平江

　　长往非求身后名此亭髙占五湖情归吴岂为莼鲈计去越终偕粉黛行渔子一时随獭祭诗人千载预鸥盟笔床茶具扁舟兴还约烟波老此生

　　近竹轩

　　参差翠绕屋西偏手种琅玕已十年座有清风多简册门无俗客胜林泉北窗梦到羲皇上东里家居剡水前投老此君同寂寞横经才罢又鸣弦

　　题江行图

　　七泽秋连楚雨昏布帆千里向荆门舟行莫近清湘泊枫树青青亦有猨

　　故廸功郎项君挽辞

　　君讳缺字用文台州宁海人也国朝取宋之师在江上时宰拜表请出督战风所私具疏留已乡校试诸生以裴度征淮西事为问君设对极论时事斥其情状读史汉忠义节槩之事必感慨或至垂涕以廸功郎浙东提刑司凖遣而国亡矣大德中尝具便宜二十事为书万言将上之既而自名退翁以终其身至大三年夏五月壬辰卒年五十七后十六年当泰定三年冬十一月壬子塟
　　江海之官后乾坤革命初醉醒千日酒出处万言书泪落忠臣传名全义士庐使公跻上寿应可致安车

　　望雨

　　落月相随晓挈瓶井眢何处汲清泠云霓失望忧千里河汉成章耿七星驱厉文能诵风伯祷龙官屡谒山灵孰知太守勤民念歌市重看喜雨亭

　　送张仲举赴升庠训导

　　巷居身已困流传江海声名四十年鹦鹉赋成因鹗表斗牛光輙见龙泉史云岂肯留宾阁傒载终期□帝前若到秣陵应考古未容秋兴理渔船

　　次陈君瑞游鳯皇山光明寺

　　左瞻劔戟龙门并上脱冠巾鳯髻双斋近木鱼鸣昼庑行迟松鼠落晴窻云深不觉山藏寺溪涨应随雨到江未识此中真乐地三生先喜俗縁降

　　芙蓉次斯道韵

　　池上殷红一万枝纷披应不为秋衰锦城主者愁风雨玉案仙人涴粉脂兰棹渉江辞越女云裳拥水却冯夷月明四十余里路夜宴何须歩障施

　　江声得五字

　　小海歌阑渺平楚中流日暮犹鸣橹怪疑铁笛和龙吟清应氷弦出鱼舞响入芦花暗长潮寒吞树影晴飞雨溯源欲听巫峡秋梦绕峨眉月三五

　　竹轩为吴江朱君赋

　　若人嵇阮流髙标畴敢伍家居近吴松种玉绕环堵寒碧千畆云秋声四檐雨开径友元卿瞻淇师卫武怡情即邱壑忘形孰宾主径造谢轮蹄眩摇双碧吐

　　【缺题】

　　□□□□□□□□□□□□□□□□□□□□□□火心灵养寸丹寂寞剡中余野兴裵回歳杪接农欢山川何处真竒絶晴泛扁舟十八滩

　　苦热夜坐

　　楼居小溪上凉生二更后流萤入深竹鸣蜩息髙柳浩歌欲凌歊新浴聊去垢静引白团扇沉思碧筒酒散发濯风露开窻纳星斗明河与海通皓月随行走赏幽勿造玄佳句难成偶所懐不可招南涧苍髯叟

　　江月松风集卷四

　　●钦定四库全书

　　江月松风集卷五

　　（元）钱惟善 撰

　　三月既望求虞卿申屠光逺叶子实诸友载酒过西山酹右丞公墓饮泉菊亭

　　真人汉飞龙孺子嬴失鹿三辅归版图九月走臣仆豫章收楚材遗珠贡扬牧黄鹄下瑶池白驹出空谷缅惟右辖公戎装映儒服堂堂贵黥相便便梦松腹骑箕感商宗烹雌遇秦缪英雄北海孔词藻东吴陆一时彗星疏万里儋州秃名因直言奋恩被昭代録虎贲舆承明紫微端秉轴羊裘耕富春赤松期辟榖翩然五湖舟南归得休沐首丘全要领不贻陇西辱我生后百年慕蔺仰髙躅相逢盛徳后再行西山麓佳城何鬰鬰爽气殊肃肃至今白云里犹藏君赐毂丽句吟月梅遗文记泉菊玉筯丞相篆寒芒射人目彼哉负国者地下有余戮公乎不可作酾酒塜上木

　　奉和太常博士柳公浦阳十咏诗

　　仙华岩云
　　县北有仙华岩翠掌浮空雪景尤竒
　　仙华生白夜光澄五指分明最上层氷冻金茎承沆瀣月寒玉笋揷觚棱麻姑雨葢从空降少女云軿自此升几欲凌空披鹤氅刚风浩渺兴难乗
　　白石湫云
　　白石龙湫在县东南能出云为雨
　　云雨深涵白石泓鱼鳞屋冷气轻清中藏异瑞成银瓮下隠神蛟见句婴岩客裁诗春霭霭山灵泽物夜英英谁因肺渇嫌寒冽涧底归来更拾荆
　　龙峰孤塔
　　在县东龙峰古塔实为苍龙左角
　　岿然特立梵王宫梯级惟容鸟道通翠壁云绡经刼火铁檐铃雨落秋风髙标揷汉苍龙左倒影横江白鹤东何日扪萝寻胜迹不愁千里目难穷
　　寳掌冷泉
　　寳掌山唐千歳和尚道场有看经行道洞岩窦出泉极甘寒
　　清泠寒沁白芙蓉灵物蜿蜒古有龙山见昙华森寳掌洞藏贝叶和金钟听猿欲访三生石见鹤还疑五老峰赤脚只从泉上去萧然卧雪看云松
　　月泉春夜
　　月泉书院祠朱吕二先生学者肄业其中
　　泉在空山月在天东莱夫子武夷仙担簦有客来长白载酒何人学太玄心印寒潭同皎洁书声春雨杂潺湲一灯肯借栖松桂饱听南熏鼓舜弦
　　南江夕照
　　南江桥西望原麓返照如畵图中
　　目尽江南送夕阳空明直下接渔梁千重云岫连平逺五色霜林映渺茫孤鹜倒飞天上下长虹髙卧水中央白云红稻多秋思付与诗翁了醉乡
　　潮溪夜渔
　　去县五十里溪流始大有鱼虾之产
　　鱼虾溪产正鲜肥水没芦花旧钓矶笭箵候潮秋得计参差吹月暮忘归九渊贝阙疑龙国一道鸥波似鲒埼黄帽棹歌回夜半船头髙卧緑蓑衣
　　东岭秋阴
　　县东东山岭平林广野秋常多阴
　　青山失色暗丹枫广埜平林杳霭中半岭无云时惨淡尺天不雨亦空蒙冥冥南向藏玄豹漠漠东开见白鸿髙处夕阳难揽结埽除阴翳待雄风
　　深褭江源
　　浦阳江源出深褭山在县西十里
　　深褭渊源万古流溯洄谁解泛扁舟险疑灔滪来巴蜀髙讶昆仑近斗牛混混直从开辟有洋洋未许网罗求东行须过浦阳汭清咏难追谢守逰
　　昭灵仙迹
　　昔黄帝少女于仙华岩上升下有昭灵庙水旱祷之輙应
　　肌肤氷雪藐姑人此地昭灵迹未陈华表鹤归终解语鼎湖龙起后攀鳞雨香寳穑琼田晚露冷琪花碧涧春仙驭时随青鸟去定陪昆圃宴羣真

　　半闲云

　　白衣苍狗自悠悠川上山中任去留宾主已忘同舍宿神仙何事帝乡游无心更出千峰雨有约平分一榻秋寄与听松闲宰相好来怡悦伴汤休

　　琼花赋管侯家所植者

　　广陵移种谢家池折却东风第一枝承露掌寒生玉粟欝金香重缀氷蕤女车曾过唐昌观炀帝空游后土祠十二阑干天上梦看花应不似当时

　　故翰林待制刘公时中挽词

　　平生寳绘燎秦灰有酒长教笑口开中夜闻鸡曾起舞晚年爱菊竟归来圣贤欲献王褒颂綘灌那知贾谊才怅望龟溪埋玉后湘江雨湿钓矶苔

　　奉送前御史监察河南佥事逹兼善移官淮西三十韵

　　弱冠魁髙第胪传孰雁行临轩知主圣献颂属臣良御酒颁光禄恩袍出尚方声华初赫奕眉宇最清扬秉笔居青琐登瀛歩玉堂穷经闻道统瑞世应文昌惯立螭头陛曾含鸡舌香蓂阶瞻日表芸阁侍奎章才可雠东观勲宜纪太常玉书探禹穴石鼓识陈仓学士陪天上词官近帝旁规忠进洪范斩佞请干将乌府风云会金陵壁垒强法严秦御史篆逼汉中郎荐剡符舆论褰帷肃宪纲在庭峩獬豸当道去豺狼拜命辞中禁分司震大梁举贤持藻鉴务本笃耕桑往事摩铜狄终身感素王金鳌凭要眇鲸海入苍茫旧约桃花县新除枳子乡携家来帢帻乗驿度艅艎讲易怀龙井论诗击燕□同心如律吕分手未参商楚望陵藩屏徐方接要荒石牛仍角抵金斗直光芒山忆浮槎至州传战舰藏絶江应泛月入境定飞霜人物周公瑾神仙魏伯阳长淮万里外鵰鹗正翱翔

　　晓入白岩山

　　榽桥低小路萦回树里人家门未开马上西风凉似雨湿云吹下白岩来
　　又
　　骑马入乱峰乗流絶溪渡晓来岩上风吹落树头露

　　故婺録事文林周公挽词

　　东南耆旧半雕零士类于公见典型秋色愁予两泪雨夜光坠地一文星扶摇尝击三千水富贵将登五十龄为县有能公论在传家清白遗麟经
　　凝尘冉冉繐帷寒痛絶郎君问晓寒进士杏园三月宴劳人花县十年官山中图史遗双砚海内才名惜二难此别岂知成隔世西风吹泪洒秋兰
　　却埽城南水竹居病多时读养生书四知清节辞金际五字新诗梦草余听雨毎留聨卧榻看山空约借肩舆天台髙逺涛江阔丹旐翩翩祖奠初

　　满城县学瑞芝【并序】

　　浙西宪府经厯汲郡刘君瑞卿前为满城县宰新修孔子庙时天厯元年冬也越明年有芝草七华一茎生大成殿中右楹础石上监察御史南郑王君伯成序其事于是诸公作诗以美之
　　有美满城宰芝生孔子堂文明来瑞异徳化见慈祥頖水鲁歌颂斋房汉乐章因之挹眉宇髯戟冷秋霜

　　题郭天锡山水

　　拥肿无根山癞头银云截翠半空游酒醒拭目知何处华岳飞来一片秋

　　秋热得雨有怀

　　今夏五月凉残暑不易过楚气蒸火云商飙动尘堁涸泽鳣鱼虞大夏燕雀贺寒泉当昼濯茂树终日坐玄白逃士嘲丹铅督儿课蛟龙候帝符霖雨须王佐力田歳乃旱良农心亦堕忽尔天瓢倾令我客愁破万事付鸥波百年同蚁磨秋髙海涛北夜朗江月大天香桂一枝地籁竹千个懐人当此时狂歌谁敢和

　　柬叔仁并寄子平征君

　　天际长风送晓帆林深空翠裛春衫新知倾葢浑如旧多病论诗迥不凡红雨入窻花簌簌苍云穿壁笋纎纎子陵台畔能同隠何必商山与传岩

　　述怀寄光逺并柬城南诸友

　　野人无事久忘机肯信纷华有是非花信欲阑莺百啭麦芒初长雉双飞书中歳月仍为客枕上江山屡梦归时复思君倚深树不知残雨湿春衣
　　青青草色接平芜翠涌千峰入座隅戴胜晨呼采桑女于莵夜警牧猪奴羽觞洛水闻修禊单祫温泉想舞雩欲泛兰舟过春渚一楼烟雨似西湖
　　红尘飞不到岩栖燕子人家树木低两岸春风吹杜若一株寒雨入棠梨指桐仙去山中邑访戴人非雪后溪几夜思亲唯有梦柳花路上蹋香泥

　　书怀

　　春梦浑难记年光不可留絮轻随野马椹熟醉林鸠緑树深藏径青山直上楼功名等闲事一笑拂吴钩

　　偶成

　　苔花洗春雨藉此听潺湲终日无客至满楼都是山

　　寄光逺

　　沙净花如雪江昏雨似丝山灵扬鬼火木客和人诗万里丈夫志十年童子师此行深自愧未谒子陵祠

　　上已懐古二首

　　泛雪舟杭似剡中种瓜丘垄想江东当年三鹤成陈迹只有青山尚姓桐
　　不见风流叶右丞横山陈迹复谁登老拳曾醒将军醉当日兰亭恐未能

　　寄求唐卿

　　求仲不来闲竹径子陵难见隔云山已■〈扌弃〉斗酒留春住更约扁舟载月还

　　富春附海舶还省侍望拜子陵祠堂

　　祥飙来西南五两候明发龙骧万斛轻鼍鸣五音节烹羊祭波臣巨壑东连渤馈饷方走燕楼船不征越时余游富春附载看山笏望拜子陵祠客星炯林樾他年如陆行瓣香重上谒归来见慈颜欢喜入心骨嗟尔■〈亩犬〉畆民轻命鲛鲸窟啖利亦细微风涛乃仓卒渺渺三神山苍苍一毫髪鞭石笑秦皇欲令海涛竭至今采药人岛上成珠阙畴能往从之桃花千岁月

　　送李士廉调浙东帅府史并柬石室禅师

　　借问东游何日还满城栁色唱阳闗惜花心老笙诗里梦草吟新案牍间两地相思几风雨片云只隔一江山老禅雪窦非尘世试听玄谈半日闲

　　送姑孰陶性之学正赴京师求仕

　　赤县观光日青云发轫初长杨应献赋行李只挑书五栁尝归去三茅非隠居圣明今在上未仕复何如

　　赋酪樱桃

　　闻道醍醐称■〈虫葛〉樱熟红仍带露香倾氷浆出盎和崖蜜火齐堆盘化水精樊素口脂难并美乌孙肉食漫伤情尊前从此夸风味专与歌姬解宿酲

　　送陈辅贤侍母之栁州兴宁簿

　　十年学就何蕃舍百里才淹楚子邦桂岭风霜连橘井洞庭烟浪接郴江维舟夜听啼猿独入馔朝供跃鲤双别后梦魂思旧业富春山遶白云窗

　　送王景贤侍母之闽省父

　　云海移亲舍天风送客桅求书吴子国访古粤王台岚气千峰雨滩声半夜雷燕山翻入梦一路桂花开

　　送桂希贤还四明

　　尔家住近慈溪曲陟岵观云客身独一行作吏走官府十载明经笑场屋丈夫落落志四方读律师古卑申商养亲宁免干升斗取士未可拘寻常江山清竒数明越千里东归正炎热祷云处处望霖雨息荫时时防道暍扁舟早发江之皋别酒满酌新蒲萄亟趋庭闱侍扇枕重来应及秋风髙

　　江月松风集卷五

　　●钦定四库全书

　　江月松风集卷六

　　（元）钱惟善 撰

　　题濮阳老人手卷

　　濮阳老人年七十一身白屋胜朱扉往来岐路风波险摇落江潭树木稀坐上歌声弹剑铁壁间灯影挂弓衣故山何处交游尽岁歳春来送雁归

　　送魏好义宰乐清

　　乐清茂宰之官去山瘦溪寒一路秋月下鲛人来象浦云间禅衲徧龙湫弦歌百里兼农事翰墨三年了宦游王谢登临旧岩壑不妨退食继风流

　　送李徳夫福建运司书吏

　　吴栁初黄越树丹照人秋色送征鞍云随亲舍回扬子山引邮城入候官万古盐饶输海赋两潮渔上助盘飡武夷我有南游约欲借扶摇驾羽翰

　　十六夜登拱北楼看月蚀

　　龙宫涌出白莲花拱北楼髙叠鼓挝万里光辉瞻玉兔三分破缺食金蟇长歌野老头垂白再拜微臣额蹋沙夜半氷轮复端正谁从海上泛灵槎

　　寄中竺长老竹泉禅师

　　尝过石桥寻逺公尘縁未得一相逢涧声如雨月明夜两个猿啼千丈松

　　送马士瞻北上

　　十五年前乌府掾说书幕下最风流陈情似闻李令伯好事复见韩荆州五弦手弹海月晓一棹梦到江云秋此去定除山水郡依红泛緑肯同游

　　柬柯博士

　　芸香阁下丹邱生十年不见双眼明图书一代聚东壁风浪扁舟归赤城落笔楚山春雨晓披襟海岳秋天晴欲求树石挂林屋夜半只愁神鬼惊

　　赋歳晚江村

　　何地谋生乐吾农卒歳晴不辞王赋重但愿泰阶平水缩江声落风饕雪意成同云如可解斜日尚能明

　　送李时方回东平

　　吴山青入县门来一径萧萧长緑苔南国棠阴遗老颂西河栁色故人杯九天应戴神羊立千里仍骑瘦马回别后逋仙更相忆东风开徧手栽梅

　　寿松老人汪拱宸八秩

　　苍髯緑发古仙翁身住空同第几峰欲采紫芝从绮皓却摩铜狄问乔松珠明秋水蜯胎老酒酿春花琥珀浓氷雪相看弥寿艾此生梦不到秦封

　　贺叚吉甫新任照磨江浙行省

　　祥琴初抚拜新除喜剧弹冠欲废书南省并从丞相幕西山相对骑曹居黄衫分宴参珠履华服承颜侍板舆闻道词章多藻丽紫薇香露笔花舒

　　王敏夫挽词

　　十歳能诗早絶伦前身应是玉楼人共称王勃天才敏自顾虞翻骨相屯龙劔箧空啼鬼母象车赋好冠王宾西山何处埋琼树愁絶梅花野水滨

　　元日纪事

　　望阙衣冠拜紫宸九重鸣乐奏韶钧上天膏泽何多雨下土萌芽自发春门外泥深骑马滑桥边水上倚楼频饯寒最喜条风早歌罢青阳已得辛

　　初春听雨

　　残年立春十日雨客子听雨万端忧五更狼籍梅花雪一似萧骚梧叶秋埜岸宿云穿树出湖天新涨压城流一晴鸣鸟在窗户拄杖相期载酒游

　　元日次韵

　　朝廷有道荷天恩元日尝阴寘勿论春事凭梅问消息年华看竹长儿孙田翁火炬占风色海鬼桃枝蚀浪痕送故迎新无限意不妨醉倒罄壶尊

　　次韵黄孟成贻墨斋先生

　　翩翩佳公子吴娃相劝酒便娟杜曲花依约章台柳寄书鱼满尺买笑珠论斗若非玉堂仙定是金谷友

　　与黙斋先生聨句成口号

　　官柳新晴啼乳鸦外甥昨夜喜还家河鲀江鲚都供酌独奈春寒恼杏花
　　春风吹开杜若花春日多病忆还家自是老懐容易恶错怨邻女弄琵琶

　　菊隠为求唐卿赋

　　闻说富阳求处士百年心事付黄花九英灿烂秋餐露六气澄清旦食霞种竹门前同蒋径见山篱下似陶家儿童报道松醪熟便漉乌巾不待賖

　　运司经厯范明府致仕归太原

　　海玉篇章细讨论白头幕府最承恩吴盐美利踰猗氏晋产竒材过大宛江上春潮桃叶满道旁夜月李花繁岛居民力罢煎灶扶策何时叩帝阍

　　送梁叔逺

　　久慕张翰入洛年束书未觅贺循船緑波草色江南岸綘阙虹光兾北天异路飞腾辞狗监故乡拜埽识牛眠临岐愧乏黄金赠烂醉桃花酒十千

　　送王文正还鱼台

　　春雨杏花落缁帷方读书江河行泛鹢乡邑梦观鱼作赋殊王粲明经埒魏舒惭无绕朝策握手更踌躇

　　元宵月蚀

　　不复烧灯似往年无风帘幙看婵娟弹筝玉宇明千里伐鼓氷轮没半边不信中秋有妖孽可怜今夜最清圆五更光魄浑依旧怪语深惭卢玉川

　　粉团花下夜饮

　　万花碎煎玉团团晴雪飞香夜不寒恰似玉人相对立酒尊移月近前看
　　姑射仙人白羽麾夜深和月下瑶池落英散作白蝴蝶香满东风金屈巵

　　题钱选毛女

　　槲叶纫衣绀髪青宫妆变尽尚娉婷君王若问长生乐只有胡麻与伏灵

　　送滕义甫赴建康学训导

　　建业山川似伊洛故人文藻并应徐佩衿北面诸侯学币帛东来御史书宫树云荒龙映虎岸花风细雀衔鱼明年定有公交车召却拟横经论石渠

　　次孟伯贞韵寄罕玉庭

　　道人新刻莲花漏不肯出城头髪长一榻松风时入定半帘梅雨昼烧香溪声冲激青林晓山气侵陵白苎凉见说移居旧赡养我来翻恐老僧忙

　　端午日与刘环翁游故内寺

　　百尺青铜宫井西当时曾见鳯来栖辘轳响絶西风起从此月明乌夜啼

　　题竹石

　　怪石蹲虎争欲射老竹化龙谁敢骑飞将不来仙客去向日海雾精灵悲

　　次韵晨起二章用答吴寅夫见忆

　　晨起悦新沐散髪风雾凉沉沉北窻雨素书阅岐黄燕坐万念寂空林薝卜香思君成梦寐春草满池塘
　　晨起坐髙阁焚香诵黄庭树合野云碧山浮江雨青神不在尊爼酒香肴亦馨扁舟望子乆拏音未由聆

　　建徳山中洪水雨后作寄黙斋从事

　　鸿发潇湘郡澒洞裂崖石蛟蜃夜移居鸡犬朝失宅客子忧绪繁江山乱清碧杖藜不出门行潦髙数尺萤火息风条窗户雨气积凉月荡残晖光照床头白床上无所有芸香二三策懐人耿无寐披襟坐通昔

　　送洪省吾归淳安

　　君家山水乡耆旧半遗逸读书锦溪上平生事著述识君因令弟晤言能几日相见既迟暮赋归复仓卒雨林碧冥冥云岭青嵂嵂岩石忽破裂江波尚奔溢扁舟从此逝六月海风栗余闻彼山中美木多椅漆山水有余音为我斵琴瑟斵成倘相遗鼓以轩辕律岂无熏风来返我太古质君归与世违幽栖保贞吉濯缨松下流长啸时抱膝寄语山中人悠哉勿轻出

　　送月明徳从左丞相公入贡朝贺

　　送客江河秋潦新凉风似水月如银抡才南省仪曹掾进贺中宫赞相臣野阔斗牛连析木天髙玄武直钩陈清尊九月都门道定对黄花忆故人

　　八月二日夜与仲仁孟宣同坐听雨

　　寂寞陈蕃榻清秋坐乡晨乾坤同是客风雨独愁人巷闭休沽酒灯明更接茵诗成还寄逺欲采越江苹

　　再送梁叔原

　　二月曾期上国游迟迟行李又经秋月明太液飞黄鹄尘满长安跃紫骝两榜名门见乔梓一尊故里酹松楸楚枫初赤吴云白若过芜城试倚楼

　　题张仙人隠居图

　　百年曹氏宅万古张仙山藏书白云里结屋青林间泉迸石虹裂树深溪鸟闲我欲从子遁骑驴相往还

　　洪安道挽诗

　　自悲献玉屡无功夜壑藏身万事空家学一编耽传癖客懐千首坐诗穷梅花有约闲湖上桂树无香死月中见说锦溪坟墓好几时絮酒酹西风

　　江月松风集卷六

　　●钦定四库全书

　　江月松风集卷七

　　（元）钱惟善 撰

　　东湖老农为盛仲仁作

　　老农生计在东湖二顷良田宅一区斗酒熟时多稻蠏扁舟到处有莼鲈风霜两鬓秦毛颕烟雨千头楚木奴便欲相从买黄犊醉吹铁笛和吴歈

　　送鉴虚堂分题得多稼亭

　　多稼亭前祝华封家家击壤乐时雍云连白水观秋刈月满青山听夜舂毎喜丰年占二麦更看甘露降双松带经久欲追髙鳯早赋归田去学农

　　九月晦日张机仲同宿明庆亨会堂上人房是夜读罗昭谏诗

　　寳坊金碧近闾阎阁道沉沉警夜严万石华■〈鱼畺〉惊海兽四檐铁鳯语飞亷伤时我岂同昭谏觅句师能及道潜一榻茶烟清梦熟因思松瀑洒氷帘

　　十月望日雨后与汤鼎臣过包山福泉

　　峰回路转絶人烟叶陨霜干塞涧泉山势断时江自见石根踈处树相连人生安得灰为念衲子从教雪满颠忽有海鸥潮上起分明落照在渔船

　　寄牛彦伊

　　不见故人今几年移家江上看风烟银丝鲈脍最鲜美石势蝃蝀何连蜷词藻故乡追晋问声华他日擅胪传梅花迟子西湖酒乗兴何须雪下船

　　闻项可立先生讣

　　文星此夜落丹丘知是仙人赴玉楼乆待明堂修礼乐岂期髙阁东春秋百年丘壑全归璧万里江湖不系舟堂上慈亲踰九十哭儿泪逐海波流

　　大风雷雨雹【是日漳州李智甫作耗】

　　江城奔雨撼风雷飞雹如驱万马来蜥蜴吐成嵩顶见蛟龙摄取凌人猜声疑玉斗鸿门碎势似氷山白日摧个个钱文如刻就未应伤稼必为灾

　　送文焕回扬州

　　洞箫吹彻玉人家骑鹤楼髙酒幔斜春满扬州二三月明年我欲看琼花

　　送安庆董荣卿之徽州试吏

　　闻昔安丰有董生昌黎为作董生行淮水汤汤出桐柏迄今千载扬嘉名尔家安庆邻安丰谱系葢与生同宗李掾相携过南省时复负笈来黉宫逺游不负丈夫志捧檄初为郡曹吏新安髙髙江发源西风挂帆疾于骑无从簿书废文学要识吾儒有真乐紫阳适传今在谁为持瓣香访林壑

　　次韵钱良贵江行

　　晚潮西下月东出欲吊鸱夷事渺茫鼓角髙楼森虎旅帆樯逺岛聚鱼商秋声冲激风涛■〈土厈〉暝色接连烟水乡无限客愁禁不得芙蓉城郭夜偏凉

　　题方仙翁手卷【仙翁即青溪道士】

　　先生闻是汉诸儒长往千秋不可呼偶向青天骑一鹤絶胜赤县下双鳬史官自昔遗名氏仙迹从今入画图顾我平生躭读易欲从鸡犬扣虚无

　　送刘彦升百夫长致仕归毘陵

　　盟府勲劳旧清时将校闲有官居泽国无梦到天山老识兵书变醉乗烟艇还秋风吹画角兴在五湖间

　　送徐子羽回建昌省亲且过金陵访旧并柬笑隠长老

　　楚材落落似君稀重过金陵逸兴飞燕子巷深秋草合鳯皇台旧晚山围十年学古犹为客一日思亲便赋归暂向石头城下泊好从丈室问禅机

　　送李士元归湖南养亲

　　谈笑胸中有六经掾曹辞去鬂星星江心见月秋偏白淮口逢山晚更青捧檄谁知毛令喜濯缨共诧楚人醒彩衣正好寻幽讨只恐征车下驿亭

　　读钱伯仁墓志

　　锦树雕零谱牒分先生髙卧富春云水边种竹听秋雨石上看山对夕曛白璧沉埋甘隠遯黄金锄去乐耕耘清风不与身同冺宰木成阴鹤守坟

　　题风雨归牧图

　　野阴云气合苍茫壁立山精白石藏蓑笠归来牛背穏不迷风雨似寻常
　　不见人烟闻鬼车长林昏黑雨如麻晚晴却看前峰翠过得溪南即是家

　　班姬题扇图

　　无复承恩柘馆春偶题纨扇泪盈巾赋成不费黄金买羞比长门失宠人

　　送张小山之桐庐典史

　　君家乐府号吴盐况是风姿美笑谈公干才名倾邺下子山词赋擅江南霜晴万木丹青徧雨暝千峰紫翠含县幕从容钓台去临流应自漱余酣

　　送陈敬复携妻子往沛中省觐

　　逺访庭闱挈细君寸心千里独殷勤吴船晚入芜城雨楚甸秋连沛国云酒熟乡邻多黍稷肉均里社美榆枌别怀总付南来雁竚立苍茫对夕曛

　　就柬敬复乃翁伯甹助教

　　一代文章独好竒十年契阔总成诗寄书亲旧凭双鲤作乐朝廷待一夔登岳每怀天下士歌风犹想沛中儿故人感槩思乡国落日荒城画角吹

　　九月旦日吕彦孚约泛湖预为登髙之会后二日见马彦初云梦余得诗一句隔岸人家竹最多因足成之时坐客凡八人

　　十五丫鬟敛翠蛾槛船穏泛白鸥波入桥是处花无数隔岸人家竹最多乐事预为重九饮醉乡拟赋八仙歌菊花满揷乌巾小少壮欢娱奈尔何

　　送贾运使惟一

　　郎官南省才华盛耆旧中朝徳望隆煮海岂无齐相筴居官犹有鲁儒风北方人品甄陶异西子湖山兴趣同若访鱼台旧游钓瓣香先谒孔林中

　　送李从道迁江东宪书吏

　　气味何曾识绮纨风神时复写檀栾掾曹无事归来早落笔晴窗翠雨寒

　　九日与武仲仁登尊胜塔寺

　　鹿苑萧条景龙山惨淡阴百年多感慨九日此登临宫叶诗谁写篱花酒共斟不知城外雨逸思满幽襟
　　香火今朝寺云山前代宫雕阑陈迹在白塔瞑烟笼雨注蛟龙柱风悲孤凤桐惟应江上水千古酹英雄

　　题山居图

　　婆娑夏木荫清湍终日看山罢钓竿絶迹不交当世士野桥无路藓花漫

　　吕徳甫妻施氏挽词

　　窻户凄风惨碧纱别愁分倚入胡笳沉绵无益三年艾憔悴犹看十日华泪湿鲛绡如雨散尘昏鸾镜似云遮夫君何处魂能断儿读残诗到月斜

　　送石处道贡江西宪掾

　　扰扰黄尘事马蹄扁舟忽上大江西斗牛夜静龙光见霞鹜秋髙鹗表齐清白声名驰逺道平安消息到深闺滕王阁在今犹古何日临风手共携

　　送吕彦孚游四明

　　买山活计未能成炊黍浮名本自轻携妓每为湖上醉辞亲暂作甬东行三江九堰无多路双屐孤舟已半生握手丁宁南至后探梅细说歳寒情

　　吕彦孚留别钱良贵次韵以送

　　束书忽问浙东船聚散闗情重惘然千里江山随雁去四更风雨听鸡眠故人留别短长句逺客思家新旧年至日登临天姥望应题节物五云边

　　送方大道之安仁县教谕

　　仕途惟有此送尔欲弹冠百瑞安仁县三千分教官日新桐子业春在杏花坛去去望彭蠡冥鸿响夜阑

　　寄吕彦孚

　　心迹都无海岛疑光阴翻欲隙驹驰儿童几见成斑鬓昆季相知让白眉流水桃花通剡县逺江鸭緑带髙丽四明胜处君游遍一一归来为写诗

　　寄四明延庆讲主我庵无公

　　说法鱼龙不敢骚四明城郭静风涛别离但觉成斑鬓瞻仰何由睹白毫百衲云衣披紫鳯五更江月吼蒲牢平生兴在湖山里安得扁舟共手操

　　题遂初园图送刘士举仁和

　　县尹满归莱州县令归来乐有余若翁康健已悬车腰鎌获稻新为酒手板看山暂罢书万井风烟连海市四时花竹映邻居故人为撰名园记却

　　拟登堂赋遂初送钱良贵之兰溪

　　一年一度省亲回归客程途节序催去国未惭羊子别卜邻还挈孟光来山中访友休题凤海上怀人本姓回行李无人舟一叶袖香知有橘三枚

　　十一月初三日与袁鹏举钱良贵同登雷峰墖访鲁山文公讲主【袁浙西钱浙东】

　　钱塘门外黄妃墖犹有前朝进士题一字排空晴见雁千灯照水夜燃犀周遭地带江湖胜孤絶山同树木低二客共驰千里目故乡各在浙东西

　　杨志行挽词

　　谢政还乡里诛奸补圣朝玉堂开制苑乌府重宾僚名与曹刘并魂如屈宋招空斋书万卷霜月夜萧萧

　　江月松风集卷七

　　●钦定四库全书

　　江月松风集卷八

　　（元）钱惟善 撰

　　送兼善郎中朝京师

　　名重西台为御史礼优南省冠宾僚周官故事行春见唐殿新诗和早朝梦笔生花修五凤弯弧穿叶试双鵰孰知风月同髙洁肯向江湖慰寂寥

　　寄光希照禅师

　　三载音书杳诸方道价行旧游湖上寺新离石头城歳暮煨黄独秋来采决明相思不可见江上共潮生

　　程国珍双亲同庆八袠

　　鹤发升堂彩服趋春风入席奏笙竽庭闱自结同年会乡里争传拜庆图鸾诰待封承宠渥燕毛成礼接欢娱从今八十跻髙寿更看曾孙戏掌珠

　　袁徳斋升仙词

　　小隠城南水竹村嵳峩楼阁耀朝暾山中弟子歌桑户海上仙人说羡门鹅换黄庭空有帖鹤归华表定能言末由酹酒梅梁下万壑千峰翠雨昏

　　六月游包山福泉

　　平生鹿门趣有意此诛茅地控江分月山因人姓包海鸥飞落日野马牧荒郊流水千花树重期载酒肴

　　送尹希善之宣城县令

　　谢守登临处能官尽自佳戴星趋宪府喜雨问农家溪水偏宜酒山田尽种瓜敬亭湏系马吟到日西斜

　　元宵偶作

　　弹压城池夜属櫜放灯那复事奢豪水晶宫里香风细曾见神山驾六鳌
　　寺前杨柳夜迢迢何处香风度玉箫天上旧时明月色凤城曾照赏元宵

　　送朱子招游金陵

　　自送越人游兾北先从扬子过金陵雨中情绪难分手海内声名已折肱归雁去时开畵鹢流莺啼处别青绫此游不似幽居者头白山林祗待征

　　正月十六日游湖上

　　东风杖屦偶相从试傍新堤觅旧踪花竹园池通一径金银楼阁倚千峰林烟日午青先暝湖水天寒緑未浓卖酒垆头人似玉抱琴时复醉临卭

　　送陈新甫太祝造祭器还京师

　　先皇入庙从昭穆太祝还朝告鼎彛制作喜存三代意蒸尝应永万年思公庭作乐羣趋事宣室承恩尚问厘黼黻太平班马在诸君拟赋汉歌辞

　　送丘长卿之乐清尉

　　大冠黄绶初为尉小学青衿尽送师莫倚弓刀能弭盗且从山水徧题诗夷犹吴榜乗风穏吚轧潘舆度岭迟闻说上官当五月吹箫人唱海榴词

　　送王子仁之闽帅府

　　三岁抽毫直理官南游且尽一尊欢白云姥岭慈亲舍緑树人家严子滩幕下文思方杂沓军前烽火渐平安儒生无意封侯事老我江湖一钓竿

　　张园杂赋

　　清夜无眠叠鼓催竹梢垂露点苍苔满池月色如霜白一片蛙声似雨来
　　野鹤孤云思不殊好风时至立须臾夜深庭户光凌乱月照青桐第几株
　　萤火随风撩乱飞树头残雨滴人衣无端疎竹偏宜月寒碧萧萧夜入扉

　　二马

　　草间二马脱羁络毛鬛萧萧两相啮举头忽向夕阳嘶台上胡歌犹未歇

　　寄金伯仁

　　畵舫相逢对夕曛别来无日不思君水花晚净湖中雨林木晴铺涧底云三径主人真好客一家兄弟总能文重期酩酊南风里尽把诗题舞女裙

　　故陈母夫人张氏挽词

　　吊丧逺自四方至合塟初谐百歳期孝友哭家城破日尊荣见子宦成时尽称剪髻隆宾礼独后登堂拜母仪博士新铭埋玉地晋陵西望白云驰

　　送李可度

　　暂驾仙舟絶海涛未应归梦又金鳌汉家长者为廷尉江左参军辟掾曹十月蛟鼍淮浪静九天雁隼朔云髙匡时有用须公等莫遣吴霜点鬓毛

　　挽翟公

　　忽报苍桐旅衬回麦舟千载感陈雷病危瘴海鹏程短官近长沙鵩赋哀地下文章仍著作天涯魂魄定归来乡人漫号将军墓树影萧萧掩夜台

　　和钱良贵寄春山韵

　　江寺当幽僻禅林絶垢氛人生真是梦世故不须闻静见千波月闲留半榻云寳华飘满座听法有龙君

　　寄赵初心

　　风流文采旧王孙一代衣冠礼数存天上神仙居海岛雪中宾客燕梁园金鱼换酒尊常满寳鸭焚香火自温红袖乌□扶醉□梅梢新月照黄昏

　　送张石隠归东阳

　　余不溪上张公子一日乗槎过婺州客徧江湖成落魄才兼书畵擅风流月明八咏楼中醉雪尽双林寺里游觅取东阳髙价酒一尊为我载回舟

　　十五日吕彦孚王槐卿方云器马彦初同过三茅观山时雪晴云散凭虚望逺不知身世之在城市也赋诗一首以记之

　　三茅真观聚羣仙阆苑蓬壶思渺然涧雪晴飘松上雨埜云冷护洞中天眼髙但觉江湖小心逺那知井邑连欲与梅花争比寿抱琴携酒酌秊年

　　赋寿梅

　　问梅此地欲寻真不抵孤山野水濵却月观深千岁寿返魂香在半边春苔皴朽干元无恙花缀枯梢似有神雪压畵阑开较晚不随点额化芳尘

　　送陈众仲之官翰林应奉

　　畵鹢齐飞发棹讴泛江几日过扬州晓云最白梅花驿春雨初香杜若州一代文章闗气运十年馆阁擅风流緑波草色连天逺不是寻常送别愁
　　寂寞江南郑广文青藜夜照校书勤懐人遥望燕台月奉使还探禹穴云春咏烛花深夜剪早朝谏草鎻窗闻相知愧乏青琼报目送风帆日易曛

　　兼柬张仲举征君

　　鼓枻坐春水快意如登瀛烧香把铜爵眠月舒锦鲸公才不世出岂特千人英国史马迁赞月旦许劭评东观征博士南郡别诸生媿无双南金赠此千里行萍香大江满草緑长淮平红药有花谱金盘遗酒名若逢杜书记暂息广陵城

　　送顾君泽迁平江

　　旧识黄堂掾风流见逸才秋莼鱼蠏郡春树鹿麋台迁檄邮亭送离尊客棹催有诗须寄我握手更徘徊
　　君家九峰下作吏擅时名隠语中郎学歌章大雅声江云龙庙湿山雪虎邱明回首片帆逺桃花春水生

　　江月松风集卷八

　　●钦定四库全书

　　江月松风集卷九

　　（元）钱惟善 撰

　　送赵季文之官湖州分韵得苏瓌潭

　　忆昔苏瓌堕此潭至今遗事作清谈云深不雨千峰润风定无波一镜涵鹓鹭班行终可造蛟龙窟穴暂湏探前身恐是乌程尉罨畵溪山性所躭

　　和季文山斋早春

　　方壶元不离人间倚遍东风十二阑烟雨楼台春似畵水云窗户昼生寒遥知洗鼎煎茶待定许敲门借竹看醉后石桥花烂熳翠禽啁唧在檐端
　　落梅风细小窻寒石上余香点点斑不惜壶觞千日醉只愁庭馆一春闲涧云生白元非雨江树排青更有山携取畵图溪上去鹤声应到梦魂间

　　与马彦初日暮游兴元寺河上

　　逺山凝紫白云归髙处时来揽翠微流水野梅春寂寂坏城宫树晚依依雪晴孤雁过江去林暝乱鸦盘塔飞地下修文呼不起眼前殊觉故人稀

　　题子昂疎竹逺山图

　　玉立湘江阔东风不自持巫山何处是春雨埽蛾眉

　　翠竹灵壁图

　　江上闻瑶瑟云端拥翠旗楚王空有梦那得见贞姿

　　客楼即事

　　未能辞市井那得老江湖不伐田家树仍还合浦珠客窻春雨静亲舍暮云孤时复登楼望青山入座隅

　　送姚德庄之淳安县学教谕

　　少壮功名拟彀中谁怜短褐尚飘蓬山深县郭民风俭烟湿厨庖学廪丰弟子读书庭草緑邻人携酒野花红烦君为问青溪友独喜诸洪有两龚

　　送中瑞师典簿杨元城还京师

　　上国皇华使中宫符寳郎每瞻天日表长忆水云乡御榻先驰贡宾筵逺送将壮游谁得似闾里共辉光
　　湖上山居好天涯驿骑遥三年两奉使千里又还朝江树迎潮立林花避雨飘多情那忍别剪烛坐春宵

　　送方以愚赴铜陵县尹

　　参军重作宰才美独能兼首为询雕瘵仍当举孝亷柳阴春系马山色书垂帘见说铜陵郡编氓尽耸瞻

　　题清晖亭

　　叚家亭子近湖山紫翠横从几案间畵省归来林壑暝黄庭临得簿书间花边着彩从儿戏竹下携琴送客还不独诗怀似灵运白云相对拄鱼斑
　　又
　　邺侯新第宅何氏好山林剩醉江南酒闲题溪上衿池春圆草梦庭午直槐阴康乐湖中作令人诵到今

　　二月望日与吕彦孚钱良贵方云器过龙华寺看桃花未开兴尽而回

　　二月龙华寺桃花寒未开千峰间白日一径乱苍苔访旧山僧化啼春野鸟哀前朝遗迹在燕麦在禖台

　　送上清员外薛玄卿归琼台

　　诗名早已绕京华奉使南乗贯月槎台上风含苍玉佩洞中春老碧桃花歩虚缥缈聨珠斗灵阁嵳峩逼紫霞筑馆缑山诚有约百年须啖枣如瓜
　　听松复羡陶贞白啮蕋兼懐郭景纯犬吠琼林疑有雪鹤归沧海竟无尘层台恍若昆山顶仙浦遥通析木津我欲把诗题石壁天风何日驾麒麟

　　题任月山畵马

　　神骏萧萧白黑文圉人调习未能驯五陵年少黄金络骑向长安不动尘

　　晚雨过白墖

　　宋宫传是唐朝寺白塔崔嵬寝殿前夏雨染成千树緑暮岚散作一江烟苍苔门外铜铺暗细栁营中畵角传寂寞葫芦宫井畔野人拾得旧金钿

　　送庆云壑西堂之扬州化縁

　　白云一壑包山卧偶访檀那作逺行天上赐衣披紫鳯雨中投寺听华鲸风涛此日长江险梁栋明年大厦成已诵法华踰万徧早回天竺话三生

　　送王举之入京就柬樵谷

　　短衣匹马佩吴钩欲写闗河万古愁射雁秋风髙紫塞听莺春色满皇州黄尘驿路三千里白玉京城十二楼无酒送君怀抱恶过江为觅故人舟

　　过寅宾亭

　　寅宾亭上听松声夏木叅天緑染成千岁鹤归城郭是四更鸡动海波明每逢野客分云坐惯引山童踏雪行载酒谁能忘胜槩赋诗我独寄幽情

　　江云刘先生挽章

　　先生家在锦溪村冠盖相从似鹿门亡国敢言边塞急清朝应见典型存京庠事往嗟谁及乡校官卑道益尊冉冉白云留不住山中何处酹贞魂

　　送蓝信之省掾满归北上【豫章人】

　　近看江月正懐思逺望燕云又别离南省共称三语掾东胶犹说五经师龙泉光彩干牛斗金匮文章刻鼎彛追逐相君行乐地西湖佳处总新诗

　　思云轩为汪会之以敬父子作乃祖号云留先生思云者思其祖也

　　儿时不识云指云谓为天爱云及少壮赋诗輙成篇霭霭春云好英英秋更鲜望之不可即逝将挟飞仙朅来锦溪上留与髙人眠髙人去弗返子孙更绵绵弦琴松桂里日与云周旋见云思祖父心旌愈悬悬九京不可作抱云为潸然云或尔飘散尔无云弃捐帝乡太清境亲舍落日边嗟余平生怀蹉跎成暮年

　　待月亭

　　广寒宫殿海云遮坐听谯楼度鼓挝何处香飘丹桂子暗中光涌白莲花莫言清景昏难见正想高轮晓易斜尘世能逢此良夜狂歌起舞醉流霞

　　玉檐马为彦孚作

　　堂上读书春昼长时闻檐马动丁当空中环佩声髙下风里鸾和势激扬迟似渇乌传玉漏清于顾兎捣玄霜特悬雅乐今余几爱此自然宫与商

　　蓬莱赠天目周上人

　　惯听黄梅岭头雨却卧青莲峰顶云手结草庵终作住身披芰制不曾焚六时漏学庐山刻十丈花从太华分见说上人无所染定中日日对南熏

　　七月旦日与吕彦孚钱良贵拉袁鹏举游湖值风雨聨成口号

　　泛湖此日故人期一叶扁舟任所之云雾两峰青帢帻波涛万顷碧琉璃岂同袁绍饮河朔恰似岑参游渼陂醉里不愁风雨至只疑昏黑有蛟螭
　　芰制荷衣六月寒清氷瓜果设杯盘棹歌浪涌飘毛髪谈麈风生出肺肝白雨满湖山不见红裙入坐酒都干潢污归路没人膝须记扁舟此日欢

　　钱子云有二斋号风云可月索赋

　　道人燕坐读楞伽童子烧香更煮茶雪月四檐春满室梦中何处觅梨花
　　凉生石壁静无灯窻户微明月已升散发夜深松影里满身风露蹋□氷

　　送陈乗彛代父回台城寿祖母

　　苍江两岸赤城霞十日篮舆坐到家池上称觞寿王母蟠桃开遍汉时花

　　次陆孔昭韵寄叶子中

　　白云南望日思亲牛斗髙连析木津懐想漫驰千里梦飞腾不负百年身读书异土宁无友积徳名门尚有人见说中朝多好事尽开宾阁致儒珍

　　江月松风集卷九

　　●钦定四库全书

　　江月松风集卷十

　　（元）钱惟善 撰

　　送杨仲贤之金华县典史分题得金华洞

　　吴兴郡曹掾左幕向金华云气藏山寺溪光入县衙仙人同采药茂宰共栽花洞府予能到骑羊弄碧霞

　　寄髙平田长老

　　余不溪上杨家寺云径迢迢九里松旁舍泉香新酿酒前峰月出始闻钟天龙未散灵山会石马犹存夏屋封见说计筹真隠地他年卜筑许相从

　　送域无住律师住四明五台

　　大士无心过海行胡僧卓锡此经营龙能护法坛场洁花不沾衣戒律精长夏云中雪山冷髙秋河上月波清故人只在邻峰住何日为宾学许生

　　新安徐氏号茂林亭曰深凈

　　髙士卜居山水幽寄题珠玉尽名流清风不待开三径落日还同泛八沟枕簟嫩凉宜醒酒琴书真味足消忧几时得过云林下一潄潺湲卧石头

　　题柯敬仲博士明雪窗长老兰竹石合景四幅各一首

　　适从楚畹来邂逅此君子乃知岩壑姿风致颇相似
　　光风泛崇兰玉立共潇洒襟抱有双清岁暮遗逺者
　　又
　　石逾玉润不生苔铁笛吹残自裂开絶似雨晴炎海上一双翡翠忽飞来

　　九日与吕彦孚陆孔昭袁鹏举乗风雨泛湖中有期而不至蔡东流上官东阁杨边梅分韵得满朱二字

　　九日雨凄其西风吹不断空懐戏马台无复啇飙馆湖阔浪花明林昏烟树短红船大于屋坐客不能满
　　时序多风雨云林总画图翠屏低晚嶂黑米长秋菰未遂羣贤集那能四美俱扁舟载西子唯愿学陶朱

　　九月望日与杨亷夫司令袁鹏举陆孔昭宾王泛湖过岳坟及林和靖墓分韵得横字

　　梅花冈上酹先生诗句犹同水月清僧饭林钟时复扣客来野鹤不能鸣百年榛莾余瀛屿九月芙蓉似锦城更约雪晴湖上宿洞箫留向夜深横

　　送张定之还宜兴

　　引领白云天际飞思亲未及一年归洞庭橘熟霜前摘更学儿啼舞彩衣

　　题半间云

　　蜀岭庐峰半是云青城樵者受氤氲晨沾席上看山笏暮湿窗间辟蠧芸闲逐蛟龙行雨去静栖鸾鹤与松分更从真诀披三素莫把词章绣五纹

　　寄李公平御史

　　姓名不待覆金瓯已作人间第一流乌府先生来建业玉堂学士下瀛洲十年丽泽从诸老一日清风动五侯江海相知惟贺监几时醉解骕骦裘

　　题东阁为上官作

　　歳晚溪山倚东阁夜深风雪梦西湖不同何逊当年兴独玩先天太极图

　　题耕乐堂为许生作

　　畎畆区区乐半生此生惟有慕莘耕岂同巢父终忘世独爱龎公不入城笑我穷经为左计呼儿击壤庆西成烹鸡饟黍年年约莫道侬家是许行

　　送王文敏重入京师

　　汉室征贤日王褒有轶材风云行献颂江海更衔杯安得双金赠真同万里回皇猷能黼黻应不数邹枚
　　圣恩颁汉诏星使遍尧封应聘多耆硕更张法祖宗金台明易水玉仗过居庸未遂观光愿清时不易逢

　　题萱蕙同芳图

　　风光转蕙及萱花一笑相逢子墨家不采幽香同结佩空教零落怨年华

　　题鲁彦康所藏范寛山水手卷

　　看云终日坐苍苔溪上千峰紫翠堆种竹人家临水住抱琴客子过桥来欲书盘谷先生序更把浔阳处士杯他日卜居能似畵草堂题作小蓬莱

　　松雪竹石兰

　　鳯皇栖老楚琅玕白雪猗兰一再弹空忆玉堂听雨夜不知翠袖倚天寒

　　松雪竹

　　松雪斋前见此君白鸥波冷翠纷纷萧骚不是湘江雨要眇还成楚峡云

　　游冷泉亭

　　絺绤生凉坐酒醒暂于树底弄清泠煑茶博士那知味觅句宾王尚有灵石上白云终日湿洞中瑶草四时青我来不宿空归去夜梦庐山潄玉亭

　　鹭鸶手卷

　　摩诘畵成诗益妙夫差鼓破事全非雨蒲烟筱寒沙暝无数连拳几个飞

　　显应观书事

　　楼观窥江郭新晴扑紫岚深林疑有雨积溜响空潭素髪何由变忘机庶可叅明朝重与子来此潄余酣

　　送方叔髙之泉州南安尉

　　枳篱茅屋共桑麻韩偓诗中是县衙政喜簿书辞帅府久劳弓剑慰山家海州风静来犀象岩洞巢空窜虺蛇有诏令民皆复业绕城新植刺桐花

　　次韵李克让过丘以敬仁寿寺读书所

　　先生读书处庭草似人长烟郭万家畵风涛六月凉问竒能载酒习静自焚香暂此招提宿非因事觉王

　　送人之金陵

　　之子好文翰扁舟东适吴金陵龙虎气六代帝王都明月采骊颔朝阳鸣鳯雏畏途方酷烈善寳百金躯

　　畵马

　　西风弄影四蹄霜背有连钱匹练光神骏何曾受羁馽萧萧想见华山阳

　　送海东之

　　一言不合便投劾肯负平生万卷书南省幕中歌鳯鸟西风江上鲙鲈鱼翩翩去就为时重落落逢迎与世踈想得扁舟明月夜梦魂唯是到匡庐

　　早起

　　四壁虫声一树风满楼月色五更钟起来但觉东方白草上瀼瀼露气浓

　　八月十五日蔡忠伯杨亷夫司令袁鹏举宾王陆孔昭同登江楼观潮以李白浙江八月何如此潮似连山卷雪来分韵赋诗限七言律期而不至者楚石长老吕彦孚

　　白马涛头驾素车至今犹自诧灵胥千年元气淋漓后八月长风震荡初顾兎盈虚端不爽神龙变化竟何如须臾日落江明练东逝滔滔泄尾闾

　　江月松风集卷十

　　●钦定四库全书

　　江月松风集卷十一

　　（元）钱惟善 撰

　　题遗安轩为吴江朱君竹子诚作

　　子孙何以遗方寸系安危获稻水云里读书风雨时寜无五湖兴应有鹿门期迟我来看竹弹琴更赋诗

　　空隠子以灯花写草虫人物葢用云巢家法且书坡翁题雍秀才八诗于右

　　戏把灯花幻草虫世间笔墨讵能同云巢家法坡仙语令我披图悟色空

　　雪岩为管公赋

　　金华洞天古时雪光彩射人犹栗冽仙翁缚屋岩之阿披氅逍遥弄松月或云髙处产瑶琨昼夜照耀天无昏千年水精化为石壁立万仞谁能扪仙翁胸中有丘壑故倚孱颜若栖鹤天风吹开白云去等间见此青岝■〈山上咢下〉云胡玉气生氤氲是中四月方知春百年富贵一饷尔氷山未必同吾真玉宇琼楼每欲往琪树瑶花岁应长更于何处觅此境冷逼衣裳成梦想手中笑把双芙蓉饮似氷壶骖白龙觉来问我何所见彷佛瀑布香炉峰

　　寄吕彦孚

　　觅句隠乌几谈经坐虎皮乾坤秋已半风雨夜何其聚散偏相忆穷愁不自悲但令交有道莫惜鬂成丝

　　李君彦何道衡雨中见访留宿以今日重来白首分韵得今日二字各赋诗二首以记之

　　二子来相访空阶落叶深江山虽异县风雨忽同衾四十未闻道二毛何见侵文章须迈古情好祗如今
　　薄暮故人来豪谈极真率孤灯明简书杯酒荐梨栗雨声正萧萧风条尤瑟瑟对床不能寐相期复何日

　　杨亷夫司令以诗美杜清碧先生逹兼善郎中率吾曹同赋

　　独慕崆峒邹道士共称京兆杜征君炼丹室里金银气懐友轩中虎豹文何处同舟追李郭平生讲道拟河汾明年约我武夷去共写松风弄白云
　　近传水北幽居好鞍马相寻多出城说易长懐白岩老题诗只寄丹丘生郎官幕府擅文藻科目人才系重轻忆昨同舟过湖日风篁声里问龙泓

　　放猿为鲁至道礼部侍郎作

　　飞来峰下又成羣好事谁如鲁使君金鎻曾经湘岸雨黑衣犹带峡山云不应泪落舟中听只许禅余石上闻千尺长松挂孤影夜深涧月白纷纷

　　送罗敬之侍亲之长林并柬乐清尉丘长卿

　　送子之何许穷年雨雪深风桥连越峤岛屿带长林煮海惟深计趋庭寄好音近闻乐清尉无事亦鸣琴

　　庚辰腊日大雨雪至明年元日承普安善卿刘环翁赛甫思诚韩思学四卿元洎袁鹏举朱子昭同酌抵暮而归三日纳复礼谓当作诗以纪因缀七言律一首

　　旧歳新年雨雪飞风来西北逞寒威玄冥未授青皇令黑夜还同白日辉羣玉山川迷畵舫五云宫阙点朝衣众宾尽醉成清赏为埽柴门一尺围

　　四日吕谦甫吕彦孚昆仲相招饮家园

　　玉树庭阶好弟昆雪晴开燕胜梁园已呼翠袖歌金缕肯使乌巾负緑尊节近烧灯田蟹大春生坐褥埜熊温罢归蜡屐愁氷滑惭愧吾亲重倚门

　　至元六年庚辰十又二月庚辰朔己亥大雨雪戊申复雨雪至七年辛巳正月朔旦己酉雨雪大作癸丑甲寅复大雪因赋诗以记

　　城郭雪深三四尺穷谷大川那可量虎狼凭威肆贪虐雀鸟冻死何哀伤海中三山失颜色尧时十日无晶光梅花相看夜忘寐门外不知回野航

　　雪晴次丘以敬韵

　　雪深难觅故人家晓日初翻城上鸦睡觉只惊窻户白一帘晴响滴檐花

　　王松友索赋

　　吾闻王子乔昔与赤松友若人今复见茯苓千岁寿家居金华县初平时邂逅十年走燕赵功名亦何有南归获至寳珠玉灿双袖愿言山水好松花酿春酒抱琴弦松风宁有听者否终当赋逺游又别山中叟

　　素华台在龙虎山太玄子观月之所

　　环佩锵锵月下闻层台髙起离人羣天香散满三珠树灏气凝成五素云辟谷相从赤松子吹箫唯向玉晨君要餐琼屑浑无计愿事吴刚乞斧斤

　　送伍景麟杞从龙归东平

　　两贤瑞世即龙麟头角峥嵘迈等伦千里同舟求圣学几时聨璧贡王宾山中夜月思丹桂天末凉风咏白苹博尽黄金书万卷却归颍上理丝纶

　　极目亭四首

　　南望富春渚云山纵复横野云低驿树秋色带州城千古共登览一江空战争海门遥见白应是晚潮生
　　遐览东南际清秋树木稀天空孤鸟没江瞑一帆归月出金天豁山藏翠雨微道人能伏虎深夜亦开扉
　　五色云中百尺梯凭髙但觉鸟飞低江山今古何尝异气候朝昏自不齐地近天河垂象纬雨交海日见虹霓竹房开在禅栖处待我重来改旧题
　　南北峰来几案前朶云飞动絶攀縁金乌晓浴扶桑国白雁秋横落木天林壑千重还紫翠江湖一色敛风烟寻常引领争如雪玉宇琼楼更觉仙

　　次韵吕彦孚秋懐二首

　　逺树秋声细髙楼月色多头颅成老大勲业转蹉跎漫忆袁临汝空懐马伏波好天如此夜无酒奈君何
　　金天垂月露秋气入窗纱最恋姜肱被频过贾岛家无官宁梦鹿有妾解涂鸦深夜看书喜灯明眼未花

　　芙蓉白描手卷

　　秋花石上玉狻猊金尾翛翛敛四蹄零落旧时宫女扇扑萤曾见畵阑西

　　寿谖堂

　　寿母堂前多树谖斑衣时复奉轻轩宜男花发春还夏拜庆图成子又孙人好巢乌当屋宇客来剪髻助盘飡索诗已买东归棹昨夜连环梦倚门

　　石上枯【莲上人琴名】

　　君不见零陵湘水西石上枯桐一千尺朝阳无复鳯鸾鸣窍中犹有蛟龙蛰震霆一夜烈火焚赏音邂逅超道人斵作三琴号神品■〈〈辶虎〉〉锺焦尾斯其伦好事相携东入海莲师获之极珍爱世经丧乱恐若失古制宛然遗韵在南风吹断苍梧阴如此良貭那易寻凭谁更写栁州赞即是当时霹雳琴

　　蕤宾鐡

　　君不见朱雀大尉家曹鎠弟子善琵琶平泉别墅朗谈处有物跳出青莲花月白风清纵幽赏视之乃是铁方响辟如以铎求黄锺宫声相应无差爽琵琶虽妙争如琴雅郑未必无知音莲师之谈过聪颕间以铁写禅之心请师试鼓蕤宾调定有锵然跃深沼琴兮铁兮何要妙我当往和苏门啸

　　翠雨亭

　　亭子萧然十畆秋晴光摇曵屋檐头楚云冉冉文竿湿山雨娟娟翠黛愁公子玉楼春梦觉野人黄卷夕阴浮月明更鼓湘灵湿鸾鳯飞翔卒未休

　　十月朔旦钱良贵来访已而袁鹏举亦至遂同登三茅观过清逺堂然后归

　　被髪真君来武当凛然生气坐髙堂一池雨浸青铜色半壁云销寳篆香落叶空林人往返古松流水鹤回翔著书若许依丹灶鸡犬相从歳月长

　　江月松风集卷十一

　　●钦定四库全书

　　江月松风集卷十二

　　（元）钱惟善 撰

　　渔村意

　　丙穴渔来江尽头玄真卜筑更深幽对门灯火三家市何处烟波万里舟明月竹枝扬子夜西风木落洞庭秋棹歌一曲闲来往指电侬家鹦鹉洲

　　芭蕉室为吴江上人赋

　　手种芭蕉几见春緑阴绕屋不生尘能书懐素题诗徧到寺昌黎听雨频覆鹿隍中谁辨梦狎鸥波上共观身扁舟欲过维摩室仍约华阳说偈人

　　夜坐志喜

　　母在髙堂儿在旁灯前补缀旧衣裳移居独喜亲年徤得句空歌子夜长千里鸿飞半江月四邻谁和满天霜翛然床榻如僧舍纸帐梅花入梦香

　　松花石

　　徂徕之松几千尺千歳之余乃成石栋梁竒材学尸解幻作苌弘血华碧虵鳞剥落霜藓痕茯苓不见心为烦耳边无复聆天籁醉里直欲搘云根漆身未信青龙化铁色真同玄处卧日莫遇尔终南下飞将弯弧那敢过或疑织女曾支机又云恐是天星堕东老家富美园池于此列坐弹琴棋闭门枕流隔江雨苍官前来梦中语若非黄石定赤松谷城山下还相逢

　　赋狐白裘送余仲懐归歙

　　珍裘非一腋价重两骕骦轻疑紫貂缺粲若银鼠光相徳推晏子客计侮秦王若人不复见送尔意茫茫

　　翌日同袁鹏举过定香桥访隠者不遇

　　诵经声隔竹林闻知有禅房逺俗氛野水菰蒲藏小艇寒烟树木翳斜曛雨花台古龙归井落月廊深犬吠云不见故人归去晚扁舟重过雪纷纷

　　杨隠君挽诗

　　君讳亮字明叔上饶人其子观登至顺二年进士第授饶州録事再授翰林捡阅而君卒学士揭公志其墓
　　铭章读罢泪如波髙士云亡奈若何身入风涛亲在念恩沾雨露子登科明经数世传家学会塟千人息巷歌昨日西楼游宴处佳城欎欎枕松萝

　　一峰晴雪【石名】

　　醉倚崔嵬梦剡溪觉来翻讶众峰低孤标想见天山北万里飞来蜀国西每怪珠光含霁月不知玉气吐晴霓风流欲唤坡仙起雪浪斋中共品题

　　送熊元成回豫章

　　栁梢昨夜东风起吹破官河一尺氷太史藏书探禹穴谪仙沽酒醉金陵斗间双剑千年见月下孤舟万里乗归去故山重著述洛阳纸价为君增

　　元日立春

　　长安日近仰枫宸万国衣冠拜一人北斗转杓行木徳东风吹暖报花神伤时感物中年境送故迎新半夜春明日乐游珠翠出寳坊香拂钿车尘

　　杜録事挽诗

　　公讳辉字辉卿其先飞狐人曽为平阳録事百姓号杜父调真定録事君子谓有古循吏风迁京畿仓监以疾卒年四十九妻胡氏伤公之殁致疾而死合葬云中武周山其子允为嘉兴崇徳同知
　　甘泉从幸有扬雄曾属时巡作上宫岂弟化民真杜父雍熙遗俗变唐风犹闻天上中书荐已觉人间大梦空千里并丧能合塟冥冥魂梦入云中

　　人日喜晴分韵得人字

　　雪尽东风起城边栁色匀百年同是客此日喜逢人暖泛波间緑香飘霁后尘从今追胜赏莫负六桥春

　　送张文郁考满北上

　　张君昔掾行省幕起身六曹腾荐鹗玉壶风露濯心胸寳劔尘埃敛锋锷家居东鲁风俗淳梦入五湖波浪恶闭门官况政自佳三年抱病麾杯杓今君考满将北归俸廪萧然一如昨初自都下来江南有孙偕行访文学前师李氏后师丘中间从余究伊洛授书不似童子记哦诗欲追古人作君今归装盛籖轴携孙还乡罄囊槖况当英妙力孤苦勿嗜纷华嗤澹薄学海须要涵百川书櫉无但支两脚丽泽相资圣所贵他山之石可为错岂无樽酒报殷勤聊写兹懐慰离索

　　正月十六日与刘生雪中过三茅观

　　天风吹放氅疑到玉皇家不见赤松子唯逢蕚緑华春回丹鼎火冻折使星槎明月看晴色江山景又加

　　顾碧蟾先生挽诗

　　壮歳归来即养恬西山看雨卷朱帘底须待诏登金马祗欲求仙事玉蟾德种争看三子秀著书已似一夫潜广陵城外新营塟欲酬先生涕泗沾

　　送帖君泽归湖广

　　挝鼓发船归武昌杏花驿路早春光侍亲河泊新之任为客乾坤总是乡絶唱郢中传白雪濯缨江上有沧浪登临何处偏懐古落日兰亭思渺茫

　　和王仲仁见寄

　　髪齿已如许江湖何所之忽收前月信未和去年诗至寳懐双璧新愁理乱丝为亲能捧檄此意独余知

　　访逺山观师云寂已隔歳矣感而赋诗

　　忽到观公院萧萧影在帷山林曽几见尘世漫多为不作缁衣别犹闻说偈辞逺山何黤惨挥泪日斜时

　　三月初五日送刘师鲁先生殡陆志尹孔昭昆仲招饮湖船

　　緑杨多处小汀洲适意人生胜宦游双桨微风文鹢动千波倒影白虹流遗珠争羡云间陆荷锸空懐地下刘时复湖天文字饮醉乡何必更封侯

　　闻彦孚后园牡丹盛开与钱良贵有赋诗之兴因为长句以记其美

　　池馆深深赋牡丹繁枝开徧未春残鬰金香染芙蓉帐药玉杯倾玛瑙盘护日兼防风雨至娱亲时挈子孙看每从绮席陪清赏漫诧杨家百寳阑

　　三月望日与袁鹏举宾王同游北山东山神仙宫诸胜处访喜鹊寺茂上人不遇泛舟而回

　　自怜躭句平生乐时得寻真半日闲白白杨花迷道上青青梅子落林间三千歌舞如春梦四十飞腾未老颜喜鹊寺中因举访前身记得是香山

　　雨后登吴山过城隍庙眺望

　　偶向吴山髙处望凄凉犹是觉繁华百家香火祠神宇二月笙歌卖酒家渺渺风帆来海岛冥冥江树接烟沙倚阑贪看西湖上古木荒城日又斜

　　新正试笔次韵清溪野史髙作【以下续集】

　　田家欲雨唯看月人日多阴重卜年鬓雪纷纷梳易落灯花冏冏笑堪怜拟寻梦草池边句【灵运】即买浣花溪上船【少陵】风俗再淳民乐业会看斗米直三钱

　　题倪云林畵

　　曲江老人喜云林之畵与诗不徒作葢识其人之贤故次其韵以发清赏
　　太丘遗泽被诸孙东蔡深居雨外村浊水摩尼因见地好山罨畵正当门得钱剩买诗千卷留客时沽酒一尊名利区区等春梦贪夫未觉古槐根

　　【缺题】

　　幽人好楼居层梯离尘垢俯瞰江练澄仰观云幕收须臾独凭阑万象森列宿先得海底月飞光入窻牖犀然半渚分珠吐蜯胎剖吹笛和龙吟金蟇落吾手举杯纵鲸吸玉兎堕吾口天髙豁懐抱露下湿衣袖清风满乾坤识此几人否岂惟楼得之吾心月自有对影舞且歌太白千古友

　　题风雨护婴图

　　焚香敬诵昔人诗如遇空山雷雨垂老妇护儿惊掩耳欲归无语先茅茨【一作零陵烧作斵琴枝】

　　梅道人墨菜

　　晚菘香凝墨池湿畦菜摘尽春雨泣梅花庵中吴道人写遍羣蔬何徳色怪我坐客寒无毡床头却有买菜钱四时之蔬悉佳味乃知此等吾尤便有客忽携畵卷至一笑落笔南风前

　　题破窻风雨

　　一灯风雨寒窻破读书不知秋怒号恍如扁舟在江海但觉四壁皆波涛对床髙卧无此客倚剑长歌空二毛晓看庭树故无恙千峰云气落青袍

　　题松雪墨竹

　　小桥流水雪晴时曾折幽芳寄所思明月观深春梦逺玉堂仙客写横枝

　　题赵彦征畵

　　玉堂学士研犹存三絶名家尚有孙何处有山如此畵便将归计问田园

　　送贾元英之照潭

　　照潭遥望九华山弓马萧萧日暮还梦里无题唯寄内胸中有策欲平蛮落花闭户眠黄犬明月开笼放白鹇绛灌何曾轻贾谊早随鹓鹭入朝班

　　清送斋

　　神仙宫府曾为吏一日东风即棹头太白岂惟凌鲍谢元卿只合友羊求门前种树青连屋湖上听潮白满楼遥忆五经名隠地峨眉髙耸蜀天秋

　　江月松风集卷十二
