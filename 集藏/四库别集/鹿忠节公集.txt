鹿忠节公集　　（明）鹿善继 撰 

　　●目录 

　　序 
　　卷一　　奏疏一 
　　卷二　　奏疏二 
　　卷三　　奏疏三　揭 
　　卷四　　覆疏 
　　卷五　　序一 
　　卷六　　序二 
　　卷七　　序三 
　　卷八　　记　纪 
　　卷九　　墓志铭　行略 
　　卷十　　议一 
　　卷十一　　议三　说　引 
　　卷十二　　祭文 
　　卷十三　　疏　赞　启　答 
　　卷十四　　公移 
　　卷十五　　书一 
　　卷十六　　书二 
　　卷十七　　书三 
　　卷十八　　书四 
　　卷十九　　书五 
　　卷二十　　书六 
　　卷二十一　　书七　　 

　　●鹿忠节公集序 

　　余自癸丑通籍与定兴鹿伯顺吴门周景文同试政司马署中志意叶洽彼此以名节相砥期为岁寒交嗣余与景文先后出理齐闽而伯顺为计部郎以争留金花饷边左迁去予庚申入吏部引景文为同舍而就家以原官起伯顺辛酉予休沐里居移书长安荐伯顺可入吏部议既定时高阳相公行边伯顺自愿辞铨相随军中五年量移尚玺己巳转奉常浸浸大用矣心愱柄人竟移疾归海内颙颙方以公出处卜世道隆替丙子之变竟殉城以死呜呼伯顺生平大概若此矣其人固无需文以传而予又论定其文梓之序之岂其人之必待文以传哉则固以为伯顺之文也已爱其人者即其人之词组只字宝若天球琳琅况伯顺之文实足以传者乎方今鸡坛错峙鞶帨徒工即使振起作者之林步武先民之轨以是而称词人之雄止耳于世道人心固未有赖也今伯顺文具在用意忠厚摛词恳恻与君父言仁慈臣子言敬孝兄弟言友恭朋友言贞信上自军国朝庙之容下及闺闼帷房之故言必究情语无留旨笔光墨渖剥露血腥剩楮残笺刓剔肠肾使读之者欢爱鼓舞悲愤流连忾然以思卒然相感而中正之心油油乎以生繇是而究伯顺立言之意不模古不规今发乎情止乎义理百世之下闻者犹将兴起焉然此伯顺之文亦即伯顺之人也垂白孺慕四世一庖家无嘻嗃人风静穆其植本良厚矣故帑可以无争也以续三军之命而毅然争铨可以无辞也急君父之难而洒然辞官可以无去也愤柄人之愱而飘然去最后殉城全归计不返顾使素庇一廛咄嗟遇难或牵于难割之家累徼夫幸全之金汤又或怵功令束文法与存与亡计无复之乃死耳伯顺有一于是哉然则伯顺固可以无死也夫可以无然者圣人不以之律人而贤者以之自见至性所存不可强抑善学圣人者孰如伯顺乎躯命不惜浩气常存扶进醇风廉立顽懦伯顺果死也哉因是而覆绎集中忠孝之语伯顺自为写生留照人传文乎文传人乎则是集之有功于天下后世匪浅尠矣宁屑与缀文之士计工拙耶伯顺自题曰认眞眞故人与文两传矣吴桥范景文书于南枢之四友斋 

　　往余落拓长安酒人中时天下新有大故士大夫以及五侯七贵竞向余问兵时杨都尉之子允谐亦时相过从一日诣其家遇一老先生布袍苍髭如穷措大举动朴直如田闲父迫视之精光炯炯非韦布中人也徐讯之知为伯顺后再遇之张太常榻前见其谈边事侃侃无所避遂与心盟又二年奉命参高阳公军事入幕见同舍生则伯顺也自此则天幕地席霜袍雨骑无不与共如此两载余而别伯顺坚卧田园余周遭刀锯又两载余以环召至其家未几受上殊遇旋触谗而罢复为势人罗钳舍其家岁且半伯顺入为尚玺奉常而余以边衅仓皇入辽西仍留家人于其家与之共避兵火出入生死复半载而余罢伯顺亦乞身归子舍及余再被锒铛托身请室半载而事竟伯顺醉劳村舍余轩轩如故而伯顺黯然不胜矣再别六年余以勤王罢归过其家而伯顺已以殉节死狼藉血肉浅埋阛阓闲余哭不能起知其家经兵燹不能为殓乃脱骖赠之归而谋所以永伯顺者伯顺事功节义昭然耳目自足不朽唯有传其言而已先两年伯顺已自刻其言曰认眞草吾师高阳公为序之乃简为二十二卷吾师吴桥公伯顺之执友也慨然为寿传焉余于是喟然而叹曰言之不可已也如是夫朴直如伯顺使无其言则清忠节烈与日月不磨者苟非作者极意摹写不足以传其神今读其言不必知其居身立朝赞军殉死未有不如见其须眉颐颊者也文人之言饰辩士之言伪见之而靡然自失其所挟此有诸衷形诸外精光炯炯如见其人可以知其概不待智者而后察也此高阳吴桥与余欲永其言之意也防风友弟茅元仪篹 

　　●鹿忠节公集卷一 

　　范阳鹿善继伯顺父着 

　　奏疏一 

　　微臣待罪逾时疏 
　　微臣病极情廹疏 
　　请发帑疏 
　　再请发帑疏 
　　请恤典疏 
　　驳马侍御疏 
　　请告疏 
　　再请告疏 

　　○微臣待罪逾时疏 

　　为微臣待罪逾时旧疾增剧恳乞圣恩俯允回籍调理事切照臣去年七月闲署广东司事为辽饷将绝借发金花银两权宜即属苦心专擅自知负諐幸蒙圣恩宽其斧钺之诛仅从薄谪吏部钦奉圣谕拟山东都转运盐使司判官添注以请曲贷敢忘洪恩内外皆可自効如得赘衔于盐筴尚期补过于桑榆臣之分亦臣之心也乃待命历时旧疾复作药饵增而饮食减痰火盛而肌骨销困顿旅邸见者相惊臣亦自厌然伏枕展转而不敢辄言者以大造既无弃人微躯或有起色违颜咫尺忍死须臾耳而今岁亦倏更病且益深势难再待矣恋阙之诚虽笃报主之念成虚臣所为踌躇再三而不能已于控吁也臣初拟求堂官代题缘已离旧任乃敢冒昧自陈君父之前伏乞天恩敕下该部允臣回籍调理倘补黥治刖得复视息于人闲而寻壑经邱永愿优容于圣世其为感激没齿难忘臣无任激切待命之至 

　　○微臣病极情廹疏 

　　为微臣病极情廹再申前请恳乞天恩允放回籍事切照臣去年为借发金花银两蒙恩降调候谴逾年病苦交作已于前月具疏恳恩回籍调理拜疏之后日以几曰圣明宥臣罪而未忘使过或者鉴臣病而早为允放乎乃时逾浃旬未蒙简发正静听闲忽接家报臣父闻臣之病亟望臣归泪洒眼穿日以为岁臣切自念留帑金而未果既不得遂其忠萦亲怀而莫慰又不得成其孝因是展转忧思旧患增剧心益苦待益难矣万不得已力疾出城沿途候旨冒罪而行臣岂不知守官之义第旧任已离新命未下无官可守而情亟势迫想亦圣明之所心矜也恳祈天恩俯允回籍倘霍然可冀遂依恋子舍之情而此外何求酬咏歌太平之愿即以径行罪臣所不辞矣臣不胜激切待命之至 

　　○请发帑疏 

　　为辽饷督催愈急新库空虚转甚恳乞圣明速发帑金以济燃眉事切照臣起罪废之余过蒙圣恩使管新库则饷之出入惟臣司之而其有无惟臣知之辽东宁前天津以及蓟密昌霸或以战士之月粮索或以援兵之行粮索或以召买之价银索诸臣情见乎文移委官口穷于叫号而莫不刻画时势难待那借已穷之状而库无以应前件未足后款复开领者尚留催者踵至而库又无以应夫兵急则饷不得不急也月粮行粮折色本色事势相逼同条共贯总为辽事也苟一节之不应将全体之俱伤而索之急如此库之空如此数月以来内帑颁及辽左者非不数数第所颁者赏也非饷也赏无定额特一时暂沛之恩饷有成规实按月常给之数得赏于分外虽不胜喜缺饷于额中殊不胜怨究之赏暂而饷常故怨多而喜少至以百余万之沛发而不能解一时之急者政坐此犒赏之银不能为月粮不能为召买故也委官守候有一月者有两月者有三五月者臣每一出环臣而泣偶获外解聚首而争酌量分给十不得一又复嗸嗸拥诉矣即加派搜括郡县多急公之吏而梯山航海解纳非画一之期彼饥军饿马岂肯有待而不脱巾米价豆值岂肯有待而不腾踊当厄不与事后何追臣纵欲对蹙额之委官强作无情之面孔而能不扼腕于征夫寒心于国事哉臣惧极而思无术以处反复窘迫而恍然悟曰臣得之矣盖此事于臣为职掌于皇上为家事臣之职掌臣能知之而皇上之家事非皇上谁办之况皇上天纵英明深为边饷吃紧李进忠田诏赃银不以入内而以济边也罪人房价不以入内而以济边也迩复悯念征东将士寒苦谕部行赏言言生东海之春字字陨征人之泪皆发自圣心非廷臣之入告也使知索饷之急新库之空岂难涣王居以酬死士乎此事此情臣非管库臣亦不知皇上何从知之今臣知之而不以入告是壅征东将士之苦而不使上闻复郁皇上事事为辽之德意而不使下暨也坐待军心之变立贻庙社之忧臣之肉犹足食乎今臣入告而皇上既知之必有所以处之其则不远有先帝之家法在盖大内金银之气久蚀日月之光先帝不难破一恡以发之天宇重开倒悬立解无穷之志事端赖于皇上之继述及今而出内府之所有余补外解之所不逮使索饷者随叩随与则得饷者士饱马腾此为上着不闻贾人之术乎贾人流通千金以权出入而必于每岁常数之外别操赢余以备不时之需不使有中断之隙从来财用有本则相生易脱节则再续难理固如是今日辽饷何等关系而可听其脱节不为之所也外解之来各有程期即欲强先一日而不能辽饷之索急如星火即欲姑待明日而不可则所以别操赢余为外解之接续而使新库得环中以应无穷非帑金百万曷克有济且新饷原附太仓旧库旧库虽号空虚然外解款目尚多如遇辽饷告急犹可通融那借今凑分新饷另为一库譬如穷人素倚邻里为命一旦孑然独处卒有缓急凭谁奔诉而又谁为匍匐救之者乎臣今日之请非但司辽饷言辽饷实在新库言新库计穷力诎不得不出于此恳乞圣明俯鉴新库转空立发百万以济辽急庶不失特设此库之初旨而罪废小臣亦得竭顶踵以报圣恩于万一辽左幸甚宗社幸甚 

　　○再请发帑疏 

　　为经臣画有成谋军需急无所措时难再迟补牍伏请恳乞圣明速赐批发以与经臣协应事切惟人之周身一处有急全体皆应不待商度不烦驱策盖贯通之至也国家事势犹之一身宫中府中俱为一体疆场廊庙不宜异同稍有关隔即成大病居常且不可况济变乎臣于十一月二十日曾奏为辽饷督催愈急新库空虚转甚恳乞圣明速发帑金以济燃眉事候旨逾旬未蒙批发伏念臣自蒙恩复职至今仰见我皇上厉精批答无留中之疏一旦留中自臣疏始岂以臣疏为无当而留乎乃未几而经臣袁应泰以战马三月无料告矣臣部堂官李汝华方据疏请帑而经臣战守次第之疏又至矣年来边事规模未定苦无结局之期经臣建此大策期以兵马粮料正月齐足而后举事夫以疆场之大计如彼目前之近期又如此而罄悬之新库外解寂然内帑不发皇上试思此事关系何如哉粮料不足则战守必不能决战守不决则抚顺必不能复是国家所恃以保封疆奠社稷者全系于经臣复抚顺之一策而经臣之策所恃以及时展布不叹掣肘悔噬脐者全在于正月齐足之粮料今十二月十二日矣屈指正月能有几时即皇上今日以见在帑金沛发百万付臣库中臣即刻发付委官然几日召买几日转运已惧后时而况守无一钱之空库待不可定之外解岂不悞师期而挠胜算哉天下事不一劳则不永逸不大费则不大省明春抚顺之复为必不可悞之着正月粮料之运为必不可缺之资则今日君臣上下俱当同心协力以应经臣之画必不谓空库可株守外解可徐待内帑可不发师期可不应而徒狃眉睫之暂安以臣疏为闲题也臣切计自今至岁除十八日中一时一刻皆明岁精神结聚之会圣天子与贤宰相宝爱寸阴奚啻尺璧傥宫中府中不相通廊庙疆场不相应大内有用金钱不以养士马目前紧要日月不以筹兵食转盼而元旦又转盼而元宵正龙飞介贶虎拜扬休之日臣方且随诸臣后呼嵩祝厘之唯虔安敢哆口封疆大声疾呼以渎九重之听哉是今日不言非直悞今岁之十二月并悞来岁之正月也悞在十二月犹曰姑待正月悞在正月臣即欲待而经臣其安能待之经臣时不可待势不能待机不容待而执无饷以责臣臣之罪其尚可诛乎此臣之惴惴氷兢日不甘食夜不安枕沥血补牍以申前请也恳乞圣明急下臣疏以臣言为是则允臣之请以臣言为非则罢臣之职假使臣今日不言他日有追论悞事之臣者而并以及臣臣其何辞臣不胜激切待命之至 

　　○请恤典疏 

　　为奉诏陈情恳恩恤录以覃圣泽以励臣忠事臣伏读两次恩诏内开起废事理凡建言废弃诖误诸臣已遵遗命酌量起用其有抗言得罪黜降殁身者吏部作速查开职名分别奏请仍用恤录钦此臣仰窥圣明至意而深有感于臣之祖也臣祖久征以万历八年进士任河南息县知县丁内艰服除补山西襄垣县知县钦取选授陕西道御史丁外艰服除补江西道御史巡按苏松差满还朝值皇考为兵部考察事迁怒科道诸臣一时勾去五十余人臣祖具疏申救得旨降调任山西泽州判官此二十四年春闲事也后于三十五年吏部请移河南荥泽县知县已奉俞旨而臣祖逝矣窃念臣祖两任邑令擅氷蘗之操持再莅西台着澄清之风采当皇祖怒勾科道时天威甚厉谁不知补牍即是批鳞且圣怒难回谁不知一斥即为永弃而竟簪笔直前褫官以去此生平大节固朝与野之共闻知无待子若孙为之扬厉者今恩诏屡颁圣泽优渥先后建言废弃诸臣俱起东山共趋北阙如太仆寺少卿林熙春者尤与臣祖同为一事同于一日拜疏同于一日谪官今熙春洊历清华而臣祖独先朝露臣祖母王孺人每向臣父及臣问朝家盛典闻臣祖同时诸人俱蒙环召且为踊跃且为欷歔踊跃者庆国家之收旧人以襄新政欷歔者伤臣祖之与诸人同瘁不及与诸人同荣也臣语祖母谓恩诏煌煌存殁并沾今即不得与存者同蒙召用犹得与殁者同荷恤录臣祖母颔之辄敢援恩诏以请臣祖之品格不俟今日而论始定即臣居官无状有惭祖武持论者亦必不因臣之不肖而遏佚其先烈也伏乞圣慈下部查覆特赐恤录不惟臣祖衔结于泉壤而劝忠明所裨世道不浅矣 

　　○驳马侍御疏 【 同耿如杞叶震生】 

　　为微臣任事招尤出言触忌恳乞圣明速加重处以召小臣炯戒事臣等待罪户曹原无善状近以边警告急枢员未备猥蒙圣恩改调司官数人臣等与焉臣等不揣愚昧上痛祖宗之土宇下痛官军之锋刃入署以来当食废箸中夜涕流区区血诚可泣神鬼因思事有纲纪苟能调度即一着可救全局之差官无崇卑但竭股肱即小臣可分大臣之任此国法未伸一疏臣等实代臣堂官具稿而不意御史游士任辄以代拟为臣等罪也士任未尝指臣等姓字第臣等不敢自昧本心故同出一揭具明始末士任竟相忘无言臣等服其雅量而不意御史马逢皋复以略无忌惮为臣等罪也巨等最虚心最服善苟中臣病褐宽博且拜之况出豸绣口乎然臣固小臣而以御史指臣为小臣臣实不服臣固不敢以戒慎恐惧自信而以揭应台臣为略无忌惮臣尤不服臣等各具肝胆各有生平各求报主恩而襄国事非敢无忌惮也但不解避时忌不会惮要人耳臣等初意台省风采排云撼岳而必不妄加于无罪之部司部司而低眉俯首唾面自干亦必为台省之所鄙弃而讵意其不然乎今台省前尽不乏低眉俯首之人矣即再添臣等三二人之忌惮不足益台省之尊傥略容臣等三二人之不忌惮或反成台省之大而必欲使之头不敢抬气不敢喘化六曹为奴隶以供台省之麾顿似非所以养士气而济时艰也国家平日倚重台省原非他司敢望今日事急政报恩之会当为国家图其大者清棼淆之议论作担荷之精神方见风采似不必以盛气凌部司从衙门起意见也夫台省诚贵倨部司诚卑琐然国家设官分职共期维持臣子任职居官各图称塞二百年来就威权以论气焰概被台省占绝若按掌故以论名臣常见部曹居半台臣今日试猛拨习气另开眼界当知士各有志不可轻相量也臣等不才误蒙任使叹国势之凌夷而寻受病之处酌施为之次第而开措手之端申国法一疏或不大谬讵意入门一着即被恶声更从何处着手耶即热肠未冷敢忘共济艰难而腼面难施又惧习成顽钝皇上升臣如杞以协理司事命臣善继震生以题覆章疏臣不足惜有辱主命皇上亦何所利于顽钝之臣而强使就职乎小臣不敢辞官而闻言理合引分即日拜疏离署静听处分臣等无任陨越待命之至 

　　○请告疏 

　　为患病实深恳恩放归以便调理以免旷官事臣以散材误蒙圣恩起自废籍滥列清秩誓捐顶踵以图报称于万一讵意葵藿之诚虽笃蒲柳之质易衰旧有积痰每为举发至今春而遂剧头目眩晕手足拘急且不能趋朝参又何遑问职业惟是时当戒严耻言请告偃卧私寓涉月逾时臣同乡同官所共见者夫当戒严之时无病而谬言病谓之避难固非忠臣之所以事君嫌避难之迹有病而不言病谓之贪荣亦非志士之所以自处顷见诸臣中有以眞病请告者俱蒙皇上允放则疾病人所时有圣明固曲体之矣臣之立身颇有本末素不避难亦不贪荣谨以眞病实情自列于君父之前伏乞圣明俯允回籍以便调理倘得静依药裹未弃余生当随山夫野老共歌圣化也臣无任激切待命之至 

　　○再请告疏 

　　为病久不愈再恳圣恩俯允回籍以便调理事该臣前疏为患病实深恳恩放归以便调理以免旷官事奉圣旨鹿善继素着清勤起用未久何得辄以病请即出供职不准辞该部知道钦此钦遵臣不胜感激不胜惶悚窃念凡生圣世孰不愿依日月之光而臣自废籍起列清秩凡受主恩孰不思效犬马之报而臣以末品谬承温纶病苟可调何敢再请讵意盼愈日急奏效转迟虽回余生于垂危之后幸视息之犹存而治己病于沈锢之余非刻期之可起病中苦状未敢亵陈总之头目之眩晕犹前手足之拘急未减即圣明不欲废臣冀收溲勃之用而臣卫生无术自成废人矣且苦久病不能任官复念旷官还能增病盖自夏初奉旨入秋不愈即拟再请而顾恋深恩几幸旦暮之愈荏苒至今病未全瘳祇成旷职身犹半废徒重负恩每一念至无可自容伏乞圣恩察臣病苦实情准臣回籍调理身既去官病或脱体倘余生之鬯遂总圣德之昭苏臣无任激切待命之至 

　　●鹿忠节公集卷二 

　　范阳鹿善继伯顺父着 

　　奏疏二 

　　催用巡仓御史疏 
　　惊闻辽饷将绝疏 
　　认暂借金花之罪疏 
　　请申国法疏 
　　阅关回奏疏 
　　分设大将疏 
　　陈兵事疏 

　　○催用巡仓御史疏 【 代李大司农】 

　　为漕储立等入仓巡视尚稽俞旨三恳圣明即赐批发以襄国军大计事云南司案呈照得每岁漕粮抵坝入仓全藉宪臣以为弹压都察院题差王御史本部两疏题催未奉俞旨见今漕粮齐集通湾巡视万难再缓呈乞再行题催等因到部臣窃惟国事有重轻势有急缓使事非吃紧臣何能妆点本轻者以为重使时尚可待臣何乐张皇可缓者以为急而数百万漕粮之为国家大计皇上之所素晰也巡仓御史之为漕粮重寄皇上所明知也巡视缺则抵坝者不能入仓又皇上所熟谙也据臣一疏再疏已无未尽之辞至于再疏复为留中而漕粮遂云集于通湾矣院臣亦念事势既迫具疏以催盖与臣切同心之忧为协力之请蒿目引领望明旨之一允而犹未得也前尚谓按期入仓今则立等入仓矣前尚谓命难再缓今则已属既缓矣舳舻相接如鳞如猬盻盻焉冀旦夕收纳以结经年之局苏万里之劳祇为仓臣未奉俞旨停泊波心翱翔水次唾手可完之事税驾无期拊心暴露之虞息肩何日此臣之所审度情形而深有虑也且事失常则奸宄乘日持久则屑越滋前止虑耽阁啙窳之中酿插和侵渔之弊而今则弊不止此院臣所称漂没可虑毁坏可虑头帮既壅后帮尽壅可虑者语语切中皇上静言思之必有惺然得其故者不待辞之毕已夫先事无人犹待临事临事无人更待何时辛苦粒粒实耗于当入不入之余困穷嗷嗷望穿于将得未得之际计出无聊抑且奈之何哉当是时纵不念物力当念人心纵不虑事体当虑国计又臣所中夜思之彷徨而不能寐者也夫巡漕巡仓事属一体乃巡漕受命半载而巡仓停阁至今题催至再天听弥高收者无人运者谁归使漕臣之半岁勤劬者祇付诸水滨不得及时入仓济公家之用得无于亟命漕臣之意或相反乎臣于此事至三为补牍而辞益重复情益急迫非为仓臣为漕也亦非为漕粮为国也皇上洞悉国计断不谓漕粮既至可不入仓断不谓漕粮入仓可无宪臣则巡仓御史之命是岂容暂缓一时姑待明日者耶伏乞圣明深省急务速涣允纶命御史王象恒即日受事其于军国大计非小补矣 

　　○惊闻辽饷将绝疏 【 代李大司农】 

　　为惊闻辽饷将绝空帑匮极难措权借金花银两以救燃眉之患事切照辽东自开原复陷庆云十方寺等堡相继攻克辽渖一带已岌岌乎朝不保夕矣欲拯辽势不得不厚集兵欲养兵势不得不多备饷欲足饷势不得不酌缓急以为之应顷督饷侍郎李长庚有扣留金花之疏臣业已据疏题覆政在候旨闲忽接邸报见辽东巡抚周永春援兵不至辽饷将绝一疏夫新兵加饷较常不啻三倍而鞍马器械复皆取给于饷司饷司无以应遂大声而疾呼臣读之不胜惊愕随查太仓新饷见贮之数除借与兵部安家银二十万经略带银十万解赴督饷衙门召买草料二十五万外仅存十万有奇是不独饷之在辽者将绝而在太仓者亦将绝矣夫在辽者绝恃太仓以为灌输在太仓者绝须中外以为接济故臣呕心借箸惟有那借各衙门见在之银可以应急在臣部如取如携无等待之烦在各部随借随发无措处之苦虽借复不足益以搜括又益以加派然必先赖见在者以应咄嗟而后可徐议陆续者以成补凑而今已矣各衙门借无可借各郡县搜无可搜所恃者独有加派而加派岂应急之物哉道途之远近尤非一时可到及今而求续将绝之辽饷计划无复之矣方图率属叩阍多请内帑以救目前偶值南京浙江广东等处解到金花银两不后不先当厄而至臣举手加额为社稷称庆曰此天所以延辽左一线之命而不欲遽绝也盖银属现在与储自各衙门者相同而事可应急较发自去年者更捷总此辽饷而今年之急十倍去年岂各衙门可借而金花独不可借乎窃意皇上虽爱金玉未始不爱山河臣固知借此无难也况此金花银两兼言祖制则当议留而臣特酌时局则止言借夫留则久为据无复他说借则终当还尚烦曲计而臣顾舍彼就此亦足见臣之不敢专擅而皇上可俯亮其苦衷矣唯是羽书旁午甲士呼庚政目不及瞬之会万一俞旨稍稽恐饷未及发而天下大事去矣臣是以不避罪谴容将金花银两转发辽东饷司接济急需俟辽患稍平即将解到额饷照数补还臣不胜激切祝吁之至 

　　○认暂借金花之罪疏 【 代李大司农】 

　　为进缴圣谕并认暂借金花之罪事万历四十七年七月二十三日该司礼监卢受传奉圣谕朕以东征将士荷戈挂甲劳苦每念粮饷不继时轸朕衷其每岁金花银两系内供正额见今内库缺乏册封各项典礼成造钱粮并各宫赏赉武官俸粮等项尚不敷应用尔部累年所进金花银两拖欠至一百余万仍将各处进到税银接济凑用昨已发过内帑五十万两辽饷是尔部职掌自当悉心料理筹划给发去岁发过饷银三百余万自师丧之后该镇兵存几何饷归何项尔部不一清查动辄以请帑为词希图塞责今又将进到金花银两未经奏请明白擅行借用是何体制内供何赖先年曾有此纪纲否近来各官不遵国宪肆意要挟好生欺玩堂上官姑且不究该司官且罚俸一年各处解到金花银两著作速解进内库以济急用以后如再仍前违玩不遵的重治不恕故谕钦此钦遵臣闻命自天不胜惊惶除遵行外所有原传奉圣谕一道理合具本进缴窃军兴烦费系臣部职掌无不呕心料理但九边旧饷尚在拖欠至于新饷毫无所出不得已而那借搜括又不得已而抽扣加派东凑西那解发过三百余万不虞出师失利又复从新厝处近据新经略议增兵十二万用米豆二百万草束千万及督饷造船造车水陆脚价约该银三百万两臣部除与经略带去十万又借与兵部二十万止剩二十五万俱发督饷尚不足百分之一督饷彷徨而请金花税银荷蒙皇上准留外税一年亦可供米豆本色三分之一然本色之外折色等项所费更多查去年援兵八万费银三百万今议兵十二万则议饷四百五十万矣臣部止有加派不过二百万其余尚属乌有近又三次借凑三十万发辽昨因开原失陷辽危旦夕臣等踌蹰无策即如今日皇上所允税银不知何日可到如先日皇上所允措饷诸款亦远莫能济适见辽抚辽饷将绝一疏臣等寝不睫目益惶悚无计今举朝大小臣工咸谓金花可以救急适有广东等司解到金花十一万臣于前二日具疏暂借未蒙发下而辽左又复告急时刻不能少待臣等切思饷银一少则辽阳危而京师不守其患大金花暂借则辽阳可保而天下可安且金花每岁可进封疆一悞难持是臣等一时权宜委属擅借其发过三百万余先已行查未报除臣今再清查俟报部之日具奏 

　　○请申国法疏 【 代崔大司马】 

　　为国法一向未申危辽万分无救恳乞圣明立赐臣死并重治督抚镇道之罪事先是沈阳继陷臣部议调各镇兵马急救广宁以图恢复尤望近兵之先到乃蓟镇眞保最为逼近而屡催不至抚臣李瑾疏请免调已无同仇之谊今虽报有兵数而未有起行之期近地若此远者岂不效尤宣大仅报护守京城之数而未见入辽之数山西更未相闻尤可异者保镇总兵郭增辉先报只身赴辽及臣责令领兵方报回镇领兵乃今犹卧涿州也事势何等紧急天语何等严切而各镇泄泄如故是弃河西之一块土也夫弃河西即弃京师此今日易见之情形也抗部文并背明旨此从来未见之事体也督抚道将大家妆成无可奈何之局面眼见得国事去矣顷接辽东总兵官李光荣塘报称河西射打墩拨日日无虚想大兵渡河旦夕莫必臣不觉叩天踣地五体俱寒血泪而言曰家有家法国有国法家无法则家败国无法则国亡事到于今非决于行法万无可望而法不自臣始万不能行臣眞庸眞病谬典兵戎破坏祖宗之封疆辜负朝廷之任使即言削职席藁总是诳欺明主恳乞皇上大奋干断将臣速正典刑以为人臣误国之戒再将抚臣李瑾即行逮问总兵郭增辉逮问处斩以为人臣蔑旨欺君者之戒蓟保宣大山西督抚道将俱革职戴罪星夜催督待报兵马出关之日方许复职若仍前稽延督臣以下径以失悞事机应时逮治其延绥等镇听调兵丁如再愆期依律参处倘国事万一可为臣虽身膏斧锧亦有以见我二祖十宗于地下矣臣愚幸甚社稷幸甚 

　　○阅关回奏疏 【 拟代孙相公】 

　　臣某陛辞之日抵通州通抚新兵陈于郊壮弱参差器杖阙略军容且未具何言军实矧区区万人副参足办之不足辱一开府也就谋督臣取道密云新立车营军容具矣而训练犹疏始而合市人既而奉骄子日食重饷而以桀骜着声是岂立营本意讨军实而训之是所望于当事者至于旧兵则告疲劳求加饷即执新兵之厚饷以为辞夫其身苦于重劳眼热于厚饷逃亡接踵旧额半虚督抚业会疏以请矣臣谓旧兵比例新兵非也新兵抛家弃业投名幕府以听调发固与旧兵之安其妻子庐舍者苦乐原殊且新暂而旧常即旧兵之有知者心当自明惟是各边之饷独蓟门最薄宣大粮册三等即最下者不下六钱五分蓟门何敢望焉当时边事重在宣大故饷渐西渐重渐东渐薄势使然耳今之蓟门何啻宣大则蓟饷之当增他镇有不得比以为例者督抚之请是也而臣犹有望于督抚者边疆大臣为国分忧事权在握不必全靠内府近日京东北一带添设之兵是不一处无裨干掫坐糜金钱何如酌其无关缓急者分属营路留其精壮汰其老弱即以汰饷增补旧营汰一新兵可补三旧兵何惮而不为也繇密云而东禾稼甚盛无忧饥馑团练乡兵增修城堡此良有司之事所可悯者失所之辽人相望于途至以青衿泣求煮粥臣不胜泫然行县略赈更为之计令有司查记卫所总呈于府量其众寡分发各县附籍里甲夫分为安插则散处易于措置各照卫所则比屋犹是亲邻守望相连保甲默寓恢复有期故里可返辽人庶有瘳乎廿六日而抵关与经臣会延见镇道诸臣而令各陈守御方略臣此行大意原为关事事至于此而守御犹未足恃众议犹未归一未必榆关之不为广宁臣何以报皇上何以对天下安危大计数言可决事之当行者行不当行者亟止人之可留者留不可留者亟去议以尽天下之心断以成天下之事如斯而已矣恢复二字诚未易言然不可轻为此言岂可绝无此意守御一策诚然在关然家当可在关上作用岂可不在关外经臣筑边于八里铺无非向关外树藩篱而臣愚以为太逼盖八里之近两道长城分关上之兵再为摆边势恐难遍且一处瑕则处处皆瑕万一不支关上之震摇不大耶榆关左山右海形胜天成起伏层迭最便用奇本是活地特八里太近反为绝地耳道臣有为宁远之说者夫守莫先于险阨宁远山势合抱不过数里形如葫芦诚得信臣精卒荷戟守之可以塞暗袭蓟门之路且包二百里以为宇十三山引领望救之遗黎可迎以来关上宵啼露处之辽人可徙以出计莫便焉而经臣以为目前兵将未能办此出太远则一路之应接未易或有失则关上之人心且摇莫若步步做去目今发帑不过二十万则八里铺之长边功未易竟小为结束改修城堡建立铳台总以余力修复中前前屯等处渐以辽民实之地近则修葺不难有急则收转亦便此经臣老成之见臣未之敢易者且经臣已遣将经营觉华岛则其微意更令人服耳臣与经臣并辔出关繇八里铺抵中前所城垣犹在庐趾依然辽民有从行者循览周回泪数行下臣等相顾澘然夫敌未抵镇武而我自烧宁前此前日经抚之罪也我弃宁前敌终不至而我坚欲委为住牧之所不敢出关向东行一步此今日道将之罪也道将既潜身匿影于关内而无能转其畏敌之情以畏法化其谋利之智以谋敌此臣与经臣之罪也河西失事数月矣试问住关上者何所恃以自固兵填于街衢哗于酒肆绝不习技击而将复以嫖赌身先之被参之将潜伏关门明开赌场犹谓有法乎将以剥军而不操练军以习将而乐逸游如敌抵关谁应之者且有吃酒吃肉预备走路之谣诸臣熟闻之而不介意情可知矣夫天下事天下人为之精神力量遇难事而愈出只在先定主意主意不定弛然废然离披萎薾而不振主意定则累年积玩可以一日振千人积玩可以一夫振今日关事主意要在步步向外生打起精神细寻着数使三军之气日趋飞扬而其大端在举逃官逃将而挑换之文臣如某某等武臣如某某等才岂尽无可用情岂尽无可原独其自觉无气色展布实难何如另用一番人耳目一新旌旗变色事犹可为也今不是图而图事发策使诸逃臣参焉每一开口千难万难满关城尽成一套熟气扑人面透人肠熏人心而人不自觉臣初至犹能觉之亟欲以生换熟而犹恐镇臣新到亦被熟气套住亟与定约今日关上备诚未完当以何时可完今日宁远事诚难做当以何时可做镇臣谓盔甲不齐马匹未备夫守险阨固不靠盔甲破马兵终当用步兵即盔甲马匹不可尽废而臣许为归乞于皇上应之如左右手倘军需具足而军声不振臣将求多于镇臣矣镇臣受尚方之赐督诸将者也经臣又督镇臣者也事至今日有进无退诸将退步则有镇臣之剑在镇臣退步则有经臣之剑在镇臣既到关军事尽委之而以兵备道臣监之经臣移居永平以制镇臣之后关上赏罚进止听镇臣与监军计议而行如机在呼吸不妨前发而后闻经臣居重驭轻于体益尊而重臣所驻永平且成一重镇臣前已有疏及之矣而总之大机括只在使人心有进无退不倡勇敢不去逃臣而欲办东事未有能济者经臣与镇臣当从此处加之意也进退阴阳皆兵之用活做则出奇无穷执定则自误耳臣出告边臣详述皇上命臣之意发难以难诸臣令各吐肺肝不敢自为简重之语致人之情有所不尽归报皇上详述关上之情而闲附一得之愚于行止去留之处不敢顾惜情面致事之实有所未明天下安危系于一关此非臣子惜情面地而臣又非惜情面人也事毕出关繇一片石西阅峭壁悬崖渐深渐狭形如袖口沿边墩堡戚继光之遗规具在但能修复可无过虑而臣凭吊继光军法其子临阵退却即斩以徇则其平生胜着又有在于刁斗斥堠之外者可为今日将将者顶门一针矣军法即为国命敢因而并及之迤■〈辶里〉西阅当谒陵以归先具奏闻 

　　○分设大将疏 【 拟代孙相公】 

　　为大将分设已定边臣忽议更端谨再申明分设初意以质舆论事臣闻陆贾有言天下危注意将自边事告警我兵屡败河东河西相继陷没总繇无将以至于此臣矢心祷天为求良将以雪国耻以复侵疆时有议永平设抚臣者臣谓设抚臣不如设大将询之舆论得马世龙犹恐耳闻未确命过都面恩与朝臣共见之皆以为可用遂越格用之臣何爱于马世龙而骤为贵显政欲使■〈扌弃〉身命以报国岂肯使争衙宇以怀居惟永平素无衙宇何以栖止得一将而无枝可依无兵可管是以闲之者用之也臣又据肤见今日重地首山海次蓟门敌如窥山海我当厚集其阵以直塞之则山海关以里宜有几重接济敌如知山海有重兵而捣瑕于桃林冷口喜峰潮河川古北口等处我又当密布其势以横塞之则十二路宜分三总兵各按汛地以图防守山石燕建已付江应诏马松喜太命马世龙帅之使驻三屯营以安顿其士马而毕力于操练已请得旨矣维时石古曹墙尚未得人政拟议一二骁将以地远难到而督抚请用孙祖寿之咨至因用之各给敕书行事臣愚自谓棊布三将各握重兵各有专责山海事缓则练兵养士以防之山海有急则江应诏当关马世龙移驻永平或抚宁相机策应孙祖寿移驻三屯以为声援急用缓用皆有路数直看横看各有意义区区之愚实尽于此而督抚复请以江马二将分管东四路孙祖寿总管中西八路统辖多寡之数督抚必有取义以才论耶江应诏是皇上所改容而礼之者马世龙又举朝所推毂也岂江马二将祇足当一协守之事而祖寿长才遂兼江马之四耶恐祖寿未能自信也如以中西八路万无他虞一将可了是担子重者借力宜少担子轻者取精宜多何以服天下况督抚亦未易保八路之无虞也又或以蓟镇总兵原衔原印言乎则十二路皆当统辖山海关政其杖钺而临之地何甘让他人即祖寿亦难自为解也天下事非一家私议臣何敢坚持前说即臣原从为国起见非从为人起见而人之为国孰不如我臣不敢不申明初意而尤不敢不虚衷以听公论伏乞皇上下部详议如以臣直看横看之说不尽谬则从初议如其无当此何等时何等事而何徇一人之见亟如督抚之议而臣心更安或有谓孙祖寿管西四路亦无驻处夫蓟镇之有三协守原为一总兵鞭长不及而设今设三总兵则一总兵所管即前一协守之事协守可裁也裁之即以供协守者供总兵则协守虽裁而事不废总兵虽添而费不增事莫便焉孙祖寿宜驻石匣而石匣副将与中协副将其官皆宜径裁其人不妨别推至于东四路协守之外又添协守营路几何堪此分食且吴自勉别镇皆逃将也近以争管相揭较贤否于三逃一逃之闲其员可俱裁其人可俱斥也以其均为十二路中将领更置之事遂并及之 

　　○陈兵事疏 【 拟代孙相公】 

　　臣不自揣自请为皇上当关关危则京师不得独安臣既当关诸所以易危为安者敢有遗力而关危以无辽也无辽以无人也臣无一念不在保守山海即无一念不在安置辽人去岁河西被兵而入关者聊生无地不容不听其渐出今岁河东被兵而归命者实烦有徒又不便引之深入则自西还者之必安插于前屯自东来者之必安插于宁远势也亦理也臣二月到宁远彼时惟前屯略有起色其余城堡总无人烟归而陆续措置默运渐图全戒张大虚声又经半载乃于九月初八日马首再东一路经行风景顿别前屯城工内口已峻高阔足凭屯种告成篝车尽满且士勇于公战中后守望亦复称是盖两将材猷俱称出色惟中右遣将原自后时有难一律齐者而见前番之中右亦自刮目于重来也曹庄之民迎臣索一地主经管有人无难改聚东抵宁远则做工之兵将与接到之遗黎数几二万矣闾阎扑地鸣吠相闻臣率诸臣登城四望人烟辐辏王气郁葱慨焉兴叹国家不为守山海则己如守山海则宁远为必据必争之地而觉华前案复自生成岛将金冠檥舟以待臣周回岛上相度形势东岛开洋北向可安营堡还抵北岸则望海寺山形可堡与对岸水营夹峙中成海门而稍上高台又可树旗与首山相望辽人呼觉华为菊花臣行岛上金英烂漫因悟其义而隔岸自望海至首山菊更丛生因悟同一地脉海不能隔有待于连之者为用武地耳繇首山东去历双树连出至葫芦套楼橹衔尾则臣先命金冠赴期于此以演水陆策应之会对套为罩笠山臣与诸臣陟其顶北望瓦窑寺山脚令人步之可二里半南步镇倭台濒海可十里辽人谓东来地形惟此称阨使相形布置两旁建铳台可以夹击且地性污泽重挑深沟亦控扼之一道也回路沿边堡而西倚鞍山附灰山面蜡子山则窟笼山与首山蜿蜒在望令人步之繇北山至南海通计可二十六里山所占据可若干里山所不接可若干里其闲为城为堡或筑或削大约不过二十里而夹首山窟笼山之中可为宁远关此功一成宁远屹然一大都会山海关不觉在重垣之内其于守关岂不万全或以为峰峦岛屿虽依稀可按而密布紧联尚费人力不知天下事非天不生非人不成天祇发其大凡人须效其补缀未有全不举手专靠生成者借口惜费遂不尽人且闻辽左从前诸事苟简无论山川之险不善因依即城堡之工相沿固陋所称重地名城大都高不过二丈阔止行一人大敌一临人无固志今见赵率教新筑遂以为辽东创见之城各恃无恐矣臣今驻前屯凡所以为城工屯事甲马器械俱与备办盖关城守具拮据经年已云粗备振刷教练可付抚镇故移驻前屯以备山海者备前屯待前屯既备又将移驻宁远以备前屯者备宁远前屯备而关城安宁远备而关城益安臣非为宁远为关也傥不之察而以一步不出关为守关遂以安插辽人为强迫遂以经营宁远为涉险夫无辽土何以护关城舍辽人谁与守辽土无宁远何所置辽人不修筑何以有宁远而修筑之事不一劳何以贻永逸不大费何以成大省臣又非敢自创费之目也旧经臣王在晋请帑金百万修八里铺边城中外未有议其费者臣彼时亦不敢以百万为不经之费特嫌其在八里铺耳曾云与其以百万修边于八里之近何若以百万修边于二百里之远则臣请筑宁远盖师经臣之意而略扩之耳臣子办国家大事岂容雷同又岂容立异集思广益臣亦聆爱我之助矣提衡而论经臣王在晋议筑边虽近而亦知守关在关外也臣韪其意而略狭其规模抚臣阎鸣泰议宁远有见而特以后着为先着也臣采其说而略疏其节目至于总兵毛文龙议守红罗山臣即指其昧于远近之形而亦节取其控制险阨之意登罩笠山指点红罗在八九十里外熟于地里者谓守宁远即所以塞红罗耳臣以修筑因辽山以策应因辽海以守辽土因辽土以养辽人斟酌远近分布控扼因先后有事于辽之大吏而总因之以成其为皇上守关非敢侈言恢复也然以臣之不敢侈言恢复而祇为守关计固以修筑宁远为必设之藩篱即有才倍臣者而欲为将来恢复计亦必以修筑宁远为不拔之根本臣赴关时曾告皇上曰不敢费皇上一钱岂其以冥冥决事而敢费皇上百万皇上不以臣言为谬沛发金钱以供修筑臣乃得展布四体为皇上图万世之业臣在关踰年熟思经久之计惟修筑与营田为大端见在前屯细理屯田之事分遣人查中后中右宁远等处军民土田之籍容讲求定画另疏奏闻 

　　●鹿忠节公集卷三 

　　范阳鹿善继伯顺父着 

　　奏疏三 
　　揭 

　　◆奏疏三◆ 

　　谢赐剑疏 
　　谢恩疏 
　　辞进职疏 
　　请差科道阅查疏 
　　陈治体疏 
　　太仓厘弊疏 
　　比例乞优恤疏 
　　举边才疏 
　　辩邹侍御疏 
　　采集廷议敬効折衷疏 

　　○谢赐剑疏 【 代马世龙】 

　　伏念臣材愧超乘用叨越格初移南部当关犹是分坛继授中权佩印复承赐剑每切志强而才弱常忧恩重而身轻深惟转败为功须士心之齐奋欲求有进无退在将令之必行行令不待交绥常习始可应变治兵不纯任爱法行而后知恩居恒奉教于辅臣乃兹徼灵于圣主从天赐下寒光生万里之威映雪捧来朔气壮千营之色虽尚藏锋而敛锷已如淬海而磨山功罪重轻皇上既使专生杀机会俄顷军中乃得行便宜愧以庸臣膺此重寄侵疆未复寸步封关羞用一丸泥酬士已散千金答恩还凭三尺剑法原出于不得已倘凭专杀之权以嗜杀人所不为诛必行于不踰时如诎无情之物以狥情则臣岂敢从古威克乃济自今令出惟行切玉刜锺电闪雄芒之气抉云见日露传燕喜之音此臣所日夜切心风云唾手者也 

　　○谢恩疏 【 代尤世禄】 

　　臣自揣驽骀不堪鞭策家世习箕裘之业空读父书疆场喧鼙鼓之声惭为将种建昌防路曾无横草之功山海分坛乃有躐级之擢恩隆望浅感极愧深捧简命以奋心谨驱驰而受事微寒姓字忽腾跃于崇朝突热肝肠且悲歌于中夜念一门之骨肉半作裹革之魂誓此日之发肤肯负请缨之愿臣敢不讲明军政鼓舞士心仰仗皇灵顿作铁马金戈之气克敌王忾直靖昼烽夜燧之烟期奏恺以言旋再陈情而待罪 

　　○辞进职疏 【 代马世龙】 

　　为奉职方愧虚糜加恩益滋局蹐谨沥悃控辞仰乞圣明鉴允以安愚分以图报効事切惟职以兜鍪末品承疆场重任拮据虽踰二载循省未着寸功方三褫之是甘乃恩阶之再进本年十二月初二日蒙兵部札付为条叙各镇文武大吏以饬边政事该本部题职方清吏司案呈奉本部送兵科抄出督师阁部孙奏前事等因奉圣旨东防以来先后文武诸臣协力宣劳忠勤茂着起用加秩奖赉等事着该部分别题覆钦此钦遵抄出到部送司案呈到部该本部覆称武大吏见任宜加级者惟马世龙受国厚恩两年而领大将既以恢复为己任臣部即依议加级以彰激劝世龙当益加奋励不可令赏浮于报也既经具奏前来相应覆请合候命下将马世龙加署都督同知等因具题奉圣旨是钦此钦遵札付到职职闻命自天措躬无地除设香案望阙叩头外窃念人臣事君各有职任以此程功罪即以此受赏罚躁进者不得越此而混徼贪荣者不敢昧此而冒受职所职何官所任何事皇上以两河之陷拔职于众人之中超授今职予以剑印赐以敕书臣平辽将军也对扬天语还观印文辽东一日未平臣即一日置身无所此事理之最明者三年来凭皇上圣断承枢辅指麾无日不招集平辽之人无日不踌躇平辽之事虽规恢二百里略露平辽之机教练十二营渐备平辽之具而尚未实奏平辽之功也以平辽之官而受辽未平之赏即公论宽假内省谓何臣虽武人颇识礼义每与诸将誓报国恩谓臣子于国家难事不妨多做于国家恩泽不妨少取臣授今职亦属越格然曩当人情奔溃之时以身塞难故不敢辞平辽之官今当经营料理之际功尚俟时故不敢受辽未平之赏即当事大臣以叙以覆虽未忍以饱扬防职而特借此以责后效乃以臣自揣既无以酬见前而何敢预邀后日之明恩且朝廷鼓舞臣下惟此官阶轻予则易尽臣子叨冒恩荣视其福分过量则难消皇上何如留有余不尽之赏以为劝功之阶使臣得留有余不尽之福以为图功之地伏望皇上俯鉴朴诚收回成命容职以原官効力疆场庶愚分少安而酬功大典不致因臣而滥矣臣愚幸甚 

　　○请差科道阅查疏 【 代马世龙】 

　　为关门兵马数多疑端易启仰恳圣明亟差风力科道阅查以明虚实以服羣心事切惟关门兵马之系安危也极重而虚冒之疑日甚一日臣奉皇上平辽之命日讨军实而训之以朝廷需兵之重四海供兵之难而甘为虚冒之魁稍有人心断不负国至此且此兵非坐守之兵乃日奉枢辅教令者两军相当之际宁以象人涂马应乎臣即不知爱国家但稍知爱性命亦不肯自悞至此虽然此情理之常也天下固不乏常情外之人安知无常理外之事未及朝论疑臣之先臣固尝疑诸将矣盖关门之兵分理有四镇镇各三协协各三营锋劲二协八营各有专官统之臣固总为调度至给散钱粮各有司存臣实无一兵而钱粮毫不经手况以十四协三十六营之将才品不一志趋不同何能保其一无虚冒故三年来每闻虚冒之讥弹即引为生我之药石与诸镇协日为简练即日为查核总求踏实地以自信而边人即欲自信朝论转复生疑人之爱国谁不如臣何仇于臣而故疑之必据所闻耳而总之因闻而疑者当以见而破之盖谤人而非实与誉人而非实者皆乘人见之所不到而巧以行其妆点映带之术而不能不穷于既见谚有之眼见是实耳闻是虚故今日虚冒之事臣不敢言必有亦不敢言必无只谓有无不难知到眼便见求朝臣之亲阅而已从来溷冒之弊有临时彼此那借应点者有雇倩代点者有开注公差者有开称患病者一人耳目难以遍核第将臣先所行会各镇转行各属将各营兵丁年貌疤记马骡年齿毛片册籍并有虚冒情弊将官取千把总愿领死罪甘结并自具若果通同甘与同罪结状送协协具不致扶同甘结送各镇各镇将取齐各协将结状仍自具不扶甘结送臣臣亦具有如通同甘与同罪结状见在惟差风力科道前来查阅此时兵马已尽出关外分布松锦右屯等处差来科道即于关上坐定按镇按协按营俱从关外唤入军丁逐名点验马驴逐匹逐头过验如与册籍不对即系顶替如有短少不到果系眞病不如连人搊验果系公差必有报知名数差往何处预先在官若临时开注名色即属虚冒即以军法从事果系通同即照原具甘结并坐如此则兵马有自见之本色将领无虚蒙之恶名自信信人计无出此伏乞皇上敕下兵部如臣言不谬特遣科道兼程至关严为查核使贪污者实时正法与众共弃其廉介自持者不致因人负谤日无颜于军吏之上也臣愚幸甚疆场幸甚 

　　○陈治体疏 【 代】 

　　为因事感时陈治体以杜乱萌事窃惟论治者贵识体体也者尚简不尚烦烦则亵而生扰治明不治幽幽则隐而售奸臣新忝谏垣叨巡视皇城之役见声冤者之接踵也声彻仗下状出怀中是何体哉我太祖之神圣岂不欲使万方情状尽入耳目而律禁越诉诚以治天下只论其大者大体不亵民志自定虽有一二事之失平不害为治大体既失而民易其上虽有一二事之得平无救于乱故体也者宁直储神以图大实为章分以镇嚣愿皇上重持之也然而此风初未经有忽起于近日岂无自哉小人善意彼见皇上时凭单词以格通国之议而测皇上之所喜也喜则信讦为直又见皇上偶主先入以为一成之案而测皇上之所护也护则有错不认遂争以投机之语求据上游而岂知皇上之原无成心哉天下者皇上之天下也是非者天下之是非也皇上原无成心而时有其迹被纠者身名各当自爱共谓无可留之理而每藉温旨以弛装拜疏者可否必有所归自谓无不下之理而闲置苦口于高阁使非暗有所据何至坚有所持至于道路传闻或进密疏人心疑忖能遽释乎大要英明之主厌雷同而伸独是然独是不从人之多寡论而从世之清浊论公道混淆之世小人满朝而有孤行一意者此独是也魏崔之日是也公道大明之世君子满朝而有自行一路者此非独是乃独非也今日是也论是于今日政不在独则听言于今日将焉用密况密之为言自何途以进哉宋儒眞德秀以进贤退不肖责宰执台谏而归本于人主大公至正之心夫身为共主岂甘明入偏私显拂舆情概繇密寄耳目人主耳目必有所寄所寄者显是为治明明则宰执可信台谏可信即闲有败羣必遭众弃而进贤去佞无拔山转石之难所寄者密是为治幽幽则宰执不可信台谏不可信惟近习可信即闲有小忠必售大欺而神灵威武供炀灶借丛之用臣不暇稽远代只取喻近年盗窃国命之魏珰非以东厂用事耶朝廷宰执台谏孰非心膂股肱何于奏牍之外别有日开之事件哉即设厂初意亦察闾阎之动静非关廷臣之品题无柰奸人巧设机彀以用厂臣而其祸遂不可救圣明在御万不至此而事既失体必至售奸愿皇上慎防之也夫越诉律所亟禁也而今声??免何以异窝访尤律所重诛也而今密奏何以异二者总伤治体而治幽之祸不止滋烦或谓道路即有传闻微茫无可质对讼言于廷且被妄言之名然天下事固有情可得于传闻而状不可明指人臣处此与其避忌不发贻养奸之祸于天下不若先为点破任妄言之祸于一身何也造端于密者喜暗而畏明一经点破心不无惊谋不无阻则一人被妄言之罪而使朝廷销暗窃之奸固甘之若饴也臣义激忧切言无避忌伏乞皇上勿好小察务持大体永塞告密之门以杜暗窃之渐天下幸甚臣愚幸甚 

　　○太仓厘弊疏 【 代】 

　　为太仓厘弊法当寻根恳乞圣明立止报羡以便兑支事臣顷在库言库谓收放之法莫善于兑支非独谓即收为放简易直截也钱粮一经出入便有难白之心迹惟兑支则不求白而自白然从前筦钥固多贤豪岂其智不出此特碍于报羡耳报羡起于近年即满差不过二万而就事论理羡何自出哉入不重出不轻能有羡乎既使报羡是明使重入而轻出也据其初意岂不谓入即略重解官那敢称多出即略轻委官那敢嫌少积少成多于国亦有利焉然出入之际惟一无轻重则已既有轻重何所限制且报羡是死数积羡是活法法而活用贤者之所呕心以冀少裨于国不肖之所借手以图厚利于己者也不独筦库者之借为利也利之所在众目所射谁肯让其独肥馈遗犒赏陋规种种谁非为太仓有羡哉筦库者亦何乐身受不洁之名而供众人瓜分之实忍气耐心孰非为太仓积羡哉而积羡起于报羡则羡之一言贪夫之所借手即陋规之所托根也今人谁不知陋规之为陋哉以筦库一人之陋而起众人之陋然其实以朝廷索羡之陋而起筦库之陋明言入不重而实重明言出不轻而实轻心口相抵面目强施以此为国家积羡已非公平正大之体以此为猫鼠偕眠遂成极重不返之势朝廷所得能有几何而使到库之金为在原之兔哉故太仓陋规为有志者之所羞而太仓报羡为有志者之所苦报羡之令不更则兑支无可行之理为国者既使人有不公之出入而望其有易白之心迹势必不能筦库者既有不易白之心迹而望其有不随俗之作用势又不能监督臣冯世熙受事方新饮冰自喜欲举从前陋习一举扫除以副皇上振刷至意而报羡不止则出入终不清楚何繇使两袖清风消眈眈者之责望哉便私者每起因公利国者最忌见小恳乞圣明察弊有根因利有大小敕令计臣罢除报羡则太仓从此一清所得宁止二万也国计幸甚库规幸甚 

　　○比例乞优恤疏 【 代潘兆寰】 

　　为恭逢圣主当阳臣父忠魂未■〈忄尉〉谨比例披陈以祈圣鉴以彰公道事窃惟人臣仗节死义固本性生国家彰往诏来全操激劝至轩轾隆杀之际尤斟酌鼓舞之资臣父开原道佥事潘宗颜战殁于阵恤荫及臣自愧愚柔无能补先臣未了之事以酬国恩夫复何言而有不能已于一鸣者臣父之忠义苦未尽明于天下也追惟往事四路出师各有监军而实以身监马林军者独臣父也李如柏一路大将监军俱未见敌刘綎杜松两路监军未行大将死之马林一路则望风而逃者大将陷阵而死者监军也马林当日临阵之逃岂可以后日开原失守之死同冒死事之名即刘杜之死诚烈烈男子然起家战阵成师以出原无生还之望监军文臣耳冲锋陷阵非其责也况大将既奔全军尽溃进明知其无济退犹足以图存而臣父竟死之则其义概视刘杜为尤烈即河西师溃刘渠死之亦可鴈行刘杜羞称马林而皆不足以加臣父此公论也自有辽事监军战殁止有臣父一人辽阳再陷而后有张铨之死高邦佐何廷魁之死三臣贞心正气咸足以壮国威然坐守孤城从容引义非有血可溅无尸可裹之惨则臣父义概视张铨等为尤烈亦公论也夫同一死事城陷而死与阵陷而死似当有分即同一陷阵而文臣陷阵与武臣陷阵又当有分今张铨之子道浚与刘渠之子应捷俱荫锦衣卫指挥而臣止荫一百户臣不足言有辱臣父死事同而恤荫异使臣终不得与张道浚刘应捷同一荫阶是明抑臣父于张铨之下谓战阵为不必临明抑臣父于刘渠之下谓文臣为不必死也何以劝忠义乎恭逢圣明御极隐奸必除幽忠必阐臣父以最明白最惨烈之事而位置于若明若未明之闲实臣之不肖无能阐发致国典之遏佚不可以为人子又何以为人臣恳乞皇上敕下该部从公酌议比照张道浚刘应捷例以示优异■〈忄尉〉忠魂于既往激臣节于将来臣不胜悚息待命之至 

　　○举边才疏 【 代具未上】 

　　为边报方急庙算宜周恳乞圣明急用已有明效之边才以襄兵政事窃惟辽疆未复蓟警更迫臣谬典兵戎冀可分君父之忧敢爱顶踵惟是兵事原未易言号伯求助急需同志之人问途已经见有补天之手臣知而不言是谓蔽贤且当边患剥肤之时见有眞正安边之人而不得其用是谓负国其人为谁则原任阁臣孙承宗是也何以知其为安边之人于其任辽事知之盖辽当振武溃经抚逃广宁陷宁前焚而辽亡矣茕茕一山海关为限人心震摇一日数惊争思南徙谁敢东向王在晋于八里铺筑长城承宗以阁臣阅关罢八里铺之工而为恢复宁前之计君父为重情面为轻易王在晋而以身代之其慷慨担当忠于为国若此督师四载集辽民筑城堡教火器练车营身先将士与同甘苦感发忠义人人用命恢复宁前锦右四百余里其劳绩如此承宗未至关时有在十三山杀人者有在八里铺驻牧者承宗到关后河东河西皆奉约束唯谨其威望如此即其去任未几宁锦战守犹足以壮我军之威而城是谁所筑火器谁所教将吏谁所用耶其遗功又如此且承宗未到前王在晋请筑八里铺重城之费百万王象干请款费百二十万承宗至而请罢重城省九十七万再请款费必不可多王象干为缩至三十余万其省费如此而成功又如此有才如此为魏忠贤所忌大用未竟政天留以佐皇上之中兴矧生才实难筹边未易当此之时岂承宗稳卧时耶任事之人不易得谈兵之口难尽信其有明效大验不待揣摩者莫如承宗皇上试召见其人倘有当圣心使出其已效之方展其未竟之用或入而赞庙谟或出而筹边计臣得资其筹策以佐劻勷虎略自尔奋扬狼烟无不净扫矣 

　　○辩邹侍御疏 

　　为人臣者国之艰难未济而哓哓角口者固属不忠事之本末未明而汶汶受辱者亦为不义浙江募兵御史邹复宣因臣覆浙抚疏有已募者量带未募者尽停之语谓臣改募兵为押兵失专遣意损西台体也攻臣詈臣犬豕视臣台臣之气胜矣然安所得无气之人干此面唾乎夫事之本末谁不明焉臣部覆浙抚疏俱在愿与天下共评之曾有一语与台臣为难否浙抚募兵一万已发而陈求免再调之议其疏至而台臣之行久矣臣既与抚臣同抱地方之忧免调非难祇为台臣已作招募之使完局未易未募其难在聚既募其难在散使必于取盈而强浙人以太苦固非所以为国家也使定于一路而贻台臣以两难亦非所以为国家也故已募与未募两设其端使台臣进与退皆为有据为浙人为台臣皆从为国起见不意以是见罪也台臣自绘其募事经纬曲折可称始终条理台臣既唾手而得熊罴之士臣部且藉手以振挞伐之威此自是英雄作用固无人敢与台臣分功又何必詈臣使之任罪乎居己于功而居人于罪肆口诟詈无不如意台省气习贤者难免然人各有志孰不如我国事至今日当各办一副眞实心肠先为国家后为自己为国家则参伍原无成心为自己则争执祇凭盛气台臣此行为国耶为己耶台臣此疏何心耶何气耶果出为国募兵可押兵亦可量带可尽停亦可何损于西台之体而恶声相加也台臣责臣前不顾后台臣而亦言及此乎此社稷之福也自有辽难以来人之用舍事之作止前后不相照顾者实多矣然谁实为之而至此极即招募一事孰倡议孰请行忽欲行忽欲止行而复止止而复行转换更变全无定说使臣部听其抽牵而受傀儡之苦台臣政提傀儡者耳今以自拟其谁信之虽然臣部实有罪焉招募之不可遣台省人人知之臣部明知而明不能自持各省抚臣请自任招募不劳特遣者言有婉直意俱可见臣部宁违抚臣而不敢忤台臣枉费调停还遭诟詈己实自取于人何尤臣受事也晚从半途措手且以覆浙抚一疏为台臣所深恨犬之豕之斥其无益枢政示以必不可容之意臣知罪矣使臣于台省请行时而即在事则臣之得罪己久然如川省之变或不遽作天下事是非祸福固未易一一为人言也今国家何等时而以无益之人处枢政臣实不才愿避贤路待台臣公推有益枢政者付以国事国家幸甚臣愚幸甚 

　　○采集廷议敬効折衷疏 

　　自河西奔溃所恃为神京藩篱者祇有山海一关廷臣共切剥肤之忧各効必然之画奉旨下部者中闲不无略参斟酌而次第则已尽见施行试提衡而论当今急务不越数端莫急于守山海杨维新甄淑徐宪卿熊德阳杨新期江日彩潘汝祯共言之而郭尚宾萧基姚应嘉钱士贵谓前屯不可弃张鼐熊德阳王远宜杨世赏谓西事仍当结近得枢督二臣之议则渝关已把守前屯已屯驻而西事羁縻已有头绪且新经臣指日到关一切防御遂有专责必能图上方略以宽东顾忧也繇山海迤西莫急于防蓟门十二路隘口萧近高余懋衡杨新期姚应嘉王命璇张汝懋毕佐周董羽宸徐宪卿潘汝祯共言之此地原有戚继光遗规修而复之关上既有经臣专任督臣自宜还镇料理甄淑又请选精力道臣辅之是在吏部矣繇外而内莫急于守京城勋臣之分守也重城之增高也分垛派守环城建堡且掘品坑而伏火器也修城东马房汰补额军择将训练也蔡思充侯震旸林一柱徐景濂王命璇徐宪卿杨世赏之议俱已酌行而保甲诘奸则萧近高周朝瑞董应举徐景濂王命璇徐大化徐宪卿陈运丛之议已责成巡城御史申饬坊官矣但闻点查保甲公差如鳞需索之害使钱如水夫此法原是缉奸人非禁本家人不出门常川候查也今宜讲明立法本旨尽洗需索只严一家藏奸两邻皆斩之法各家势必自查顷刻可以遍都城奸何所容哉至于京师所恃原在营军任将分练增选锋习技艺加军士之粮重总协之权如陈运丛蔡思充周朝瑞赵时用甄淑徐宪卿诸议分练加粮已行余方再措惟所谓尽搬武官家眷入城恐难为养赡尽移营兵入城住民居僧房官给房价恐军民杂处人心不安不如以给房价之费增造营房为便也陈运丛萧基议练班军蔡思充杨世赏议选练卫所余丁王命璇徐大化议练战车熊德阳议料理军器董应举侯震旸杨世赏议造火器筑铳台事系臣部者已择人而任之其系工部者已移文料理若夫荐举材勇黄克缵郭尚贤徐景濂周朝瑞蔡思充陈运丛张汝懋毕佐周杨维新甄淑侯恂崔呈秀萧基周宗建杨世赏张榜各有其人除文官听吏部覆行外武臣如萧如熏白兆庆王世钦已令练京营薛濂万邦孚杜应魁已令招新兵张懋忠已令练班军薛来运纪元宪李怀信马世龙张士显已经擢用其余多人尚容耳而目之苟足为朝廷佐一臂力岂靳此半通纶也而招兵一事言者非一已经覆行但不可溢三万之数诸兵填满城市事属未便明旨原令在城外该将即宜遵旨出城一以便训练一以靖辇毂耳若训练乡兵之议甄淑萧近高陈九畴梁之栋林熙春霍守典其说大同而京东州县向为畿辅今为冲边宜令各州县抚循百姓操练乡兵使接壤错绣皆成金汤而其肯綮在蠲免租税以固民心选择令守以负文武才者为之专意保障尽绝迎送馈遗之常规破格超迁不拘三年五年之旧例则吏即是将民即是兵处处有兵城城有将皇上岂爱此区区租税而不为京师厚藩篱山海壮声援耶选择有司吏部之事亦必心韪董羽宸之议而列布才贤矣此莫非诸臣之建白也臣或绎其指而虚为折衷或师其意而略为润色期于济国家之急而已闲有未即覆行者非事微介于然疑则机犹宜于等待议者设身以处必不过为任者难也臣尝谓今日救时对症有二语议臣不难任臣文臣不难武臣天下太平矣臣初受事曾以任将一言入告皇上而任事之难尤愿议者共体之且兵忌宣泄部称枢密公交车之牍当事者未及到手而报房抄传已遍中外情外输而计内泄此大忌也愿与诸臣约凡为东事一切紧要机宜直书其事缄送兵部听其酌行全不抄传以防泄漏事后功成自当详列某功之成系某人之议断不终泯建白之实也 

　　◆揭◆ 

　　请谥揭 

　　○请谥揭 

　　为劲直孤忠幽光未阐恳赐公评以彰大典以维世风事职祖久征繇万历庚辰科进士初任河南息县知县丁内艰服阕补山西襄垣县知县聘为本省同考试官秩满擢陕西道监察御史丁外艰服阕补江西道巡按苏松等处差满回掌道事以直言忤神宗皇帝意谪泽州判家食十二年卒熹宗皇帝登极追旌谏谪诸臣奉诏赠光禄寺少卿其直节在朝廷政誉在去思懿行在乡评且生蒙神祖优容没蒙熹宗褒赠职何敢一字自谀其先别有希冀惟易名大典圣政方新而前徽闇没弗徼鸿恩职所为抚心靡宁也伏念职祖仪质端凝风性峻洁平生言笑不苟自为诸生隐然有公辅之器令息仅六月时值均田之令部使者属各署三壤职祖怜息田之瘠尽以下报部使者批驳至四五至面加谯让职祖叹曰是纾民乃蹙民乎持初议益坚以得无加赋然不敢枉要民誉息田故额二万八千顷以履亩占隐毕出溢四千余顷则尽以见赋通摊之而田乃大均其令襄垣值荒旱凡赈贷煮粥皆躬为亲督不以委胥吏祁寒作皮袴衣之民皆为感泣襄故瘠又连岁祲民多流徙令不时报则以逋赋责存者职祖为按籍除悬额七百户吏白损户为令殿职祖曰人以伪增我以实减何不可居民苏而流亡为之复业至以惠利便民为绩以平赋息讼为本务及加意于兴学广教则两邑之政如一而拔息士则首黄职方杰等拔襄士则首王侍御洪基王稽勋云龙等分校省士则首蒲州大学士韩公等士论雅以人伦藻鉴归之息人以均田厘赋诸惠政为树碑颂其事而襄垣人为立祠尸祝皆去后不及知即知亦不能谕止之者初入台班首言民生凋敝繇守令不职而吏治无所风励则以抚按举案失实俾藩臬之不类得参其闲请申饬吏部以厘其弊会岁旱诏百官修省上言省圣躬禁酷吏恤民隐三事上嘉纳之时朝鲜创倭有经略使被劾还籍驻都城外以倭图倭器进者职祖疏斥其选愞观望宜投四裔以御魍魉乃仓皇去寻奉命按苏松等郡条议息刁讼以安民生慎谳狱以重民命禁火化以厚民俗凡十六事下诸属督行之而躬以廉重自持去奢泰杜请谒三吴华竞之习几为之变又疏言吴地濒江海太仓有兵使海上可无虞而剧盗出没盐徒充斥沿江重地宜莫如江阴请以督粮水利一道驻苏者移札江阴有旨报可今着为令诸所为地方深计类是以至雨?淫雨灾则有赐宽恤以培国本疏讯迫饷缺则有念重地恤民艰消隐患疏地震则有目击民艰乞止逋负疏□□缺少则有那借钱粮不忍加派疏前后凡数十上皆军国民生大计方是时上以司马曹军政事移怒南北台省斥五十余人马侍御经纶以为言镌职为民圣怒方不可测仍严谕以闭来者职祖适还朝谓是不言无可言者乃上疏申救大略谓考察不当斥及兵科足矣并各科斥之又并各掌道御史斥之何为者也谓其不言闲多敢言者谓其目击时事不言又多奉差在外者皇上以不言者为罪之名而以言者为罪之实是名以不言之罪罪今日而实以言之罪罪往日耳何以服诸臣之心而服天下后世臣如不言宁独有愧言者其愧去者亦远矣激切凡数百言上益怒谴判泽州此职祖历官之大略也若夫清白自矢为邑令常禄外纤毫归公帑按吴得代余公费千五百金移各属抵额赋既归里橐装萧然杜门谢客理先畴自给教子弟读书绝不及公府事则至性自甘非力为修饰者诸上官疏荐无虑十数铨部以召还请不得则请量移最后有荥泽之擢而职祖病已剧矣弥留语诸子曰官下牖下生死皆主恩迄逝精爽不少乱盖生平定力颇自了彻以至家行修备孝友天成拜纶命以不逮母氏为憾语及辄涕泗不自胜事先封公尽志物之养丧葬诚信岁时哀慕不衰室无旁媵门无狎友居恒言吾所为不必人知亦不必求人知然而人自无不知者熹皇初总宪邹公南皋建议太宰张公诚宇覆疏得赠今官虽其用不尽究而盖棺论定益可以知职祖矣今谥典集议职何敢私避以遏先德谨陈崖略恭候大君子公评维风励俗惟台衡力赐主持笃缁衣之惠而锡华衮之荣职世世皆戴明德矣 

　　●鹿忠节公集卷四 

　　范阳鹿善继伯顺父着 

　　覆疏 

　　覆游侍御疏 
　　覆张景珍杨九经情罪 
　　覆袁应兆情罪 
　　覆文应魁滕国相去留 
　　覆京营疏 
　　覆山西抚臣募兵疏 
　　覆捕营疏 
　　覆胡抚院疏 
　　覆苏其民加级疏 
　　覆追录戚继光疏 
　　覆延镇抚臣疏 
　　覆募兵分发疏 
　　覆优恤死事道将疏 
　　覆招募边兵疏 
　　覆旌仗义死节之臣疏 
　　覆卢教谕授监军疏 
　　覆畿南增兵疏 
　　覆鲁总兵疏 
　　覆冏寺疏 

　　○覆游侍御疏 

　　为照登莱望兵急矣自御史游士任剧谈江淮之士请自充招募之使臣部驰心以拟奋臂之呼极目以盼扬帆之报非一日矣而今报前发七千续发一千且预言明春驾船之三千通前计后已踰万人旟旐翩翩风声赫赫此固台臣半年来毕力拮据之所得众岂比于乌合威可奋于鹰扬台臣不辱此行矣至于领兵诸将量加官衔自是鼓舞之常典国家所最急者求眞材臣子所当勉者做实事今果有奇材剑客不盗虚声方效推毂岂蹈刓印耶勋卫顾大猷量加参将管副总兵事布衣张国栋隐士杨刚中量授都司监生汪崇孝应授参谋与前孟叔孔张思任胡维宁等先授虚衔俟有勋劳再议升赏盖人向气类中求臣部不敢不以信台臣者信诸将士为知己者死诸将必不以负名爵者负台臣愿台臣亟为遣发严为申饬务令经行途次不犯秋毫早抵登莱奏功掎角则台臣今日荐士之封章臣部且据为台臣他日叙功之底案也 

　　○覆张景珍杨九经情罪 

　　为照湖兵与毛兵俱捧千里援辽之檄本同功一体之人乃杯酒起衅白刃相加城市遂为战场人民几成沸鼎幸抚臣捷于应变亟正法以定羣心也向使田景坤之首不与康登庸并悬则饮恨之毛兵岂肯与湖兵罢手哉张景珍杨九经之为领兵官同其不能戢兵之变亦同然湖兵起祸在毛兵先解散在毛兵后且惩纵异情死伤殊状孰曲孰直已了然于抚臣之数语况广宁望兵如饥如渴而湖兵且逗遛踰旬寻仇起衅即欲借言饰罪安能白昼欺人则杨九经者宜薄罚以志过而张景珍当重究以示惩者也盖戢乱以兵驭兵以法兵而无法先自乱也及今而欲振久弛之法化私鬬为公战安得于张景珍而轻贷之既经具题前来相应覆请合候命下施行 

　　○覆袁应兆情罪 

　　为照将为三军司命苟素得士心未有无故而发难同室而操戈者玉田有浙兵之变新兵倡乱旧兵与敌袁应兆枭斩捆打若而人整队前行众不敢哗讵不称定乱哉然合视听之公以核情事之实兵何以有新旧之参商将何以有玉田之逗遛新兵何以有环门之索讨则科克营免两情俱露始而召募新兵以补逃兵继而央求旧兵以制新兵终而大杀新兵以脱己过则贪狼乳虎公论莫逃此而不处则生乱者反邀定乱之名作俑者又为滥觞之渐宜俟到辽日降级从戎报効仍行经无查核过此以往如再无濡滞再无逃亡犹可从末减不则并治前罪立斩于军前耳盖天下事原有根故遇鼓噪之兵不必问兵只当问将国自有法故待生乱之将只当议严不当议宽此救时之急务当为天下坚持之矣 

　　○覆文应魁滕国相去留 

　　为照文滕二帅科臣纠参为其老也今据督抚回咨亦不能为二帅讳其老也而其绘二帅之才则略异焉文应魁精力称有余矣才智称迈众矣处鼓噪之军首恶正法人心帖然奉征调之文买马踰千发兵近万三路保留众口一词岂可于边事告急之时为临敌易将之事乎允宜留任以慰舆情而非所论于滕国相也国相之可称述者独有繇传宣以得镇守耳不闻有殊尤之勋脍炙人口又不见有矍铄之状振动军容即咨文似当留任之议亦属仅可未尽之辞然使保镇而犹为数年前之保镇则腹里优游尽可娱老今何时哉干戈未息烽燧相望方拟于渔阳上谷之闲碁布名将以壮虎豹之威联率然之势柰何令龙钟之人建旗鼓也及今革任已为晚矣总之二帅所莅俱称重地或留或革皆据督抚肖物之咨文以为二人因材之培覆时事急矣为地用人原非为人予地也既经具咨前来相应覆疏上请合候命下施行 

　　○覆京营疏 

　　为照国家根本至计京营为重而京营之坏极矣军马其名而不军马其实何异觚之不觚但闻官升而不见官到谁为援止而止协臣李宗廷痛心言之此国家何等时而不亟为变计哉既满盘托出须兜底做去拿定祖制奉为铁案举相沿情面一总掀翻布告中外敢妄差一军妄遣一马索者与应者同罪妄留一官留者与被留同罪使悠悠世眼不以往常责递运所责馆驿责会同馆者责京营而京营始复为营又使赳赳武夫不以往常视王官者视营官而京营始复有官矣至议将新募三千守城之兵改拨京营而以京营悬旗愿出征者选调三千听副将薛来运训练俟大兵东行加粮出关既不强守城者以出征当无难色复鼓愿出者以加粮自有奋心且因有可入京营之新募而渐开可以出征之京营耳目不惊心志默易有裨于更弦之治不小矣 

　　○覆山西抚臣募兵 

　　为照招兵事台省请行各因剥肤之忧同急缨冠之谊然科臣周士朴曾谓会同抚按不若责成抚按义可参观而今山西抚臣遂明言抚按能了此事不劳台省之昼锦矣盖安家优厚原无不乐赴之情招募随方不过一将吏之任既有抚按总挈其纲廷臣特遣不妨且止盖以天下事原有天下人做而地方事原在地方官管即各省之情形或难律齐而山西之特遣只得报罢至所议抽派余丁言属有征机复中窾按边抽蕃衍之籍则精壮易得戎籍备行闲之用则分义莫逃数万劲兵咄嗟可致也繇前论则招募责成抚按而科道之特遣可省繇后论则军丁抽选舍余并招募之头绪亦省政体兵机诚非小补合候命下以便施行 

　　○覆捕营疏 

　　国家设捕营原为缉奸防盗以靖辇毂而今竟为各衙门之占与差所坏也顾名思义各衙门长班皂隶水夫菜户岂捕营本等之军名各衙门大马岂捕营本等之马名或良乡或山陵岂捕营本等之汛地为蓝旗为吹手岂捕营本等之什伍至于非该管衙门而径以票取且不止于自用而兼以送人区区捕营人人得而用之尚得有军马之实数以作干掫之实事哉此在平时且不可况当有事之秋巡缉缺人缓急谁备每一念至五体俱寒及今而何敢不为宗社计绸缪至今而何敢复为相知作情面特相沿日久有难拔之根株攫取人多有易腾之萋菲一向提督诸臣久讳言之而郭钦乃明白道破直请禁革也夫未明言而漫为因仍犹望振刷有日既明言傥复为寝阁将忧厘正无期今欲一举而厘正之必奉涣汗之音而申以画一之法清查捕营原额其各占者尽数掣回而送迎诸差一概禁止刊榜晓谕有敢再占再差者即一军一马以违旨治罪取者与者同之朝廷有必行之法则捕营初制可顿复矣至于把总最称劳苦养廉既薄劳绩宜优城内一年城外二年如经录荐即与升擢则功名可期于目前意气不隳于弩末鼓舞机括莫善于此总之还营伍原有之故物非事更张鼓材官効用之新硎无难破格国事至今能再堪几番狥情几番避怨几番冷任事者之心捕营之可为不可为决于此举而京营而边镇亦视此为进止矣 

　　○覆胡抚院疏 

　　为照车战制胜原是古法而用于今日更合时宜三军之脚根非此不牢羣马之冲突非此莫御及今用之外恃遮蔽以壮心胆则射打易于命中中藏步骑以乘便利则战守无不有余抚臣胡思伸既为其所发援辽兵五千名请战车二百两为三军大家之介冑复请盔甲三百副为各军随身之介冑宜行工部如数给发至于指挥倪国柱自身不难受命方夸国士之无双一门共愿从征更诧英雄之有种莫非王事自甘贤劳忠义胆从家风镕铸父子兵向辽海蜚鸣即论功行赏不妨俟之日后而旌义劝忠急宜优之目前盖纪录仍是虚声赏赉乃为实事激劝天下机括全在于此合候命下以便施行 

　　○覆苏其民加级疏 

　　江镇之捷脍炙人口谁不知孤悬之地难守直谓累败之余士气不振谁敢越三岔河一步者兹有人焉直探虎穴縳其所最亲信之人以归三军始有生机故足奇也押解佟养眞等到京之日属目者无不色飞快心者无不手额养眞等既正刑章押解者宜加赏赉查苏其民始从山右杖策以援辽左复因辽渖继陷从河西闲道以入山东抚臣六月二十四日之遣行固倚毛文龙为右臂文龙二百二十人之共事又以苏其民为白眉悬军深入何异涉龙渊而取颔珠鼓棹凯还眞是乘长风以破巨浪毛文龙已升副总兵行且予以鹊印苏其民虽升守备犹然未称虎头拟于守备之上再加三级臣子许国之身原以千日之养为一朝之用国家报功之典自以破格之赏待■〈扌弃〉命之人赏罚有章风劝自速则敌忾之心愈鼓矣 

　　○覆追录戚继光疏 

　　为照忠义固在人心而激劝系于主术如报功之典未明则报国之忠不奋先臣戚继光为大帅勋名无两而报之者未称此辅臣之所以因时有感而以追录旧劳为请也夫刘江望海埚以三千之捷分茅五等近时边臣以斩首至百世袭锦衣继光二万首功百年金汤仅仅千户百户之荫且投荒以死久靳易名迄今子孙牢落空悲汗马之遗裔门户萧条谁念若敖之馁鬼不及今一为追录几何不令立功者心冷哉自兵连三载夹河为军未复侵疆一步川难乘之守令弃城势如鱼烂求一人如继光者以分主忧而安天下未知报恩竟是何人然死继光不酬生继光不出也辅臣有见于此乞为追录夫录已往之功臣所以厉将来之战士补先朝之缺典所以立见在之明条今拟荫继光之裔锦衣卫指挥使俾世其官并与以谥而勋名相亚之俞大猷曾同时而戮力宜一体以易名使人谓为国家出力之臣即当时赏未酬功后且追思而重叙之热血不成枉洒也则凡有血气孰不涕泣感奋以求一当哉盖勋叙于易世之后则趣味之含更长赏加于无望之时则机锋之触更捷市骏骨式怒蛙气机感召理固如此谁谓平辽定蜀不自此激劝始耶 

　　○覆延镇抚臣疏 

　　为照套兵深入延镇且为战场据抚臣之题报西事岂减于东事哉全陕兵力以累调而单虚当此之时应援略迟势必弃延安以摇全陕第抚臣所请催邻近山西兵马又恐各镇各有情形轻调未为稳着且邻镇即近而本镇尤为近之近臣部前调陕西赴辽之兵尚有三千五百未发即留为应援之用而科臣郭允厚招募之五千并拟调杜宏域之二千总以佐今日之急计兵一万有奇取之见在尽可壮缨冠之气色而饷则户部已发十万矣仍通算前欠再为凑发务使军兴不乏危疆得保也而臣又谓今日西陲之事救应则兵与饷诚并急而战守则将与吏当并重据抚臣所称延安王知府总督各官兵射中名数及各山头遶走住札等情则延安之无恙谁之力也抚臣以督率民兵乡夫固守城池坚壁清野为各府州县申饬深为有见今与诸将吏约将而能解围者受上赏吏而能守城者亦如之核功罪而赏罚之是在抚臣耳故因而并及之 

　　○覆募兵分发疏 

　　为照御史邹复宣所募之兵既已分发在途应知经行无扰所称沿途查点付之龚阳夏阳夏果堪佐一臂之任国家何惜半通之纶至于不斩不齐从来军中之常理有不如律自听监行者以军法从事台臣即不请朝廷且予之矣而车辆棚厂之在沿途者既有先期之戒谁冒临事之诛乎惟所称分发蓟镇则有不可不及今说明者盖御史募兵原为援辽即尚书王象干有蓟门操练之题亦以为广宁后劲而设非为蓟镇壮军容也今三千之众暂付蓟镇如法操演无不可特操演主意将以应广宁苟羽书之西飞即旌旗之东指勿认暂付为永屯之所至调发而有后言也此于尚书王象干原题之指方符而御史闲关任事之初意庶不湮乎 

　　○覆优恤死事道将疏 

　　为照广宁失守大小文武将吏相率奔逃回首河西几无一人义士矣独有副将罗一贵守西平以药尽而自刎监军高邦佐至松山谊不入关竟投缳而自缢慷慨从容两称足色据方震孺之所奏合诸高世彦之揭所称西平致命自谓好汉松山遗笔自谓得正即千秋史笔能外两臣之自题哉夫一贵之颈血可溅也而其志不可夺邦佐之烈骨可焚也而其义不可灭河西数百里元气几绝独赖有二臣以存一线尔国家褒忠之典不以优是人而谁为优焉祭赠谥荫自有应得之例而臣于高邦佐遗书以未封其亲为憾不觉泪盈睫而刃刺心也夫循资历俸以徼恩命碌碌无奇者皆唾手得之独殒命疆场之吏不得沾一命以荣其亲此事之极不平而情之当共体者则邦佐一贵除从优赠荫外俱当就所赠之官封其父母以慰死者不瞑之目盖忠孝原是一理因其忠以遂其孝复藉遂忠臣之孝者以劝为子之臣所系非泛泛也不直此也邦佐为臣死忠高勇又为仆死义无论其主即仆亦难一时西逃将吏敢当监军之仆一面者谁哉均宜优恤以示风劝 

　　○覆招募边兵疏 

　　为照东方战守总需兵将凡言招兵言用将原以引手于同舟岂其因噎而废食如万邦孚招募边兵之议岂不胜募兵都城者百倍哉然台臣论事者也臣部则做事者也事到下手只得熟思而审处之一有疑焉必从长计议不得致悔噬脐而欲卸过于起初建议之人夫边兵诚可招也即以边将招之何不能办而必烦特遣金吾之使金吾诚贤何事事擅长即招兵一节亦能跨压各边之将且未言招募先算钱粮边兵之招就粮于边乎挈粮而往乎就外饷是必外司饷者肯为我任之然后可挈内饷是必内司饷者肯为我任之然后可两处有一肯任臣部且代为金吾趋风以拜檀施自谓周旋金吾之意不在台臣后也大要臣部止知为国家当做之事而寻人使做不敢为情面欲用之人而寻事使做事之当做与否可从情理预推人之当用与否必经耳目始定迩来公交车之牍所目为韩白若旷世不一见者固司马门之既闻且见而日应接不暇者也国家需将急矣臣又创陈重将之说期以振武夫之气为国家出力乃遇眞能出力之人而偏不肯用臣即至愚亦不出此 

　　○覆旌仗义死节之臣疏 

　　为照奢兵发难之初长吏弃城者比比而有阖门死义之张振德也出死力以折冲鼓衰矢竭率家属以投火气定神闲臣死于国妻死于夫子女死于父仆死于主而总之为国事死也烈哉侠骨刚肠俱堪千载异哉忠臣义士竟萃一门凡有人心者孰不言之而涕集思之而神往也夫为臣死忠谁不知之迩来逋臣逃吏自以全躯命之念头而求容于无法纪之世界遂至为臣者全无死地服官者走为上策而国将何赖焉致身原是臣节而臣节即为国脉报忠原是国典而国典即为人心异烈如振德是岂可为薄报耶振德之建祠易名自有恒典其子张纪天假应试以存忠臣之一线国家得就其眞骨血而予之世阶其妻媳子女与何廷魁之义妾并旌其仆严英顾美等与高邦佐之义仆同恤盖东西两地借忠臣以泚偷生之颡而恤荫从优借天语以招报主之魂此今日急务行不待旦者也 

　　○覆卢教谕授监军疏 

　　为照扶危戡乱须非常之人倡勇劝忠在破格之赏重庆变作摄富顺者弃印走矣教谕卢安世责非同于守土期又逼于公交车使其飘然北上既无金革之危兼有清华之望谁能厚尤之者而安世之用心竟加人数倍也宁悞笔战不悞血战宁舍宫袍不舍战袍其护印似抱璧之相如叱咤贼党其请兵似泣庭之申胥还定城池士民以为重见天日共效尸祝者而仅仅转县优之耶抑难之耶夫繇学转县此孝廉不得志于时者之所为也杀贼如安世复城如安世而从此例是安世以杀贼复城者自绝其青云路而我于杀贼复城之劳臣待以不及格也功高而薄为酬则冷豪杰之心才大而小为用又絷骐骥之足见今川患未靖用才正急破格鼓舞大开功名之门宜如乡绅所请授以监军之任?以专敕假以便宜使本官得展其所长而人心竞勉于报国其于疆事非小补矣 

　　○覆畿南增兵疏 

　　自河西既陷则今日之畿南其关系京师岂前日可比作山海之后劲通南北之咽喉安得不宿重兵安得又惜重费诚如学臣左光斗所言兵不满千马不满百即增兵五万亦不为多添兵之数仿山东请帑之数仿贵州谁谓神京逼近之门户不得比例于千里万里外之封疆乎今日畿南增兵事在不疑臣部自附于同济之舟皇上亦断不难于王居之涣矣而臣犹不能无说者事至今日极望抚臣为畿南立定新规模从头做起兼望抚臣为畿南清理旧家当彻底查出旧抚胡思伸疏称援辽屡调去一万六千修防山海一万三千是一镇而去二万九千匮可知也然查天启元年冬该镇开报兵数实在六万四千五百六十七员名屡调援辽去者在此数之外去年所调六千七百六十名今系在关上其旧调一万阵亡者便当开粮另补逃匿者便当缉拿着伍与旧额粮补旧额军按卫所而求之万人可立足也惟修防山海者在此数之内而近为保镇关系不比曩时已留班军七千三百余名则保镇比旧年人多此七千三百人在镇矣大要该镇兵粮既有旧额虽经调发其存亡可查逃亡者可补老弱者可换先复原有之额而后酌量分拨以定新增之数抚臣身到地方按籍一核自有定见盖旧额即逃亡尽补老弱尽更而当此急迫之时亦必增募壮勇以储敌忾勤王之第一步旧抚臣胡思伸请增兵五千臣部已具题奉旨特旧家当不清则新规模无据借新抚臣材猷查刷旧家当一一清楚而复以新兵佐之只求足备缓急不必执定多寡从头打算除应补旧调援辽一万近留修防七千并题过新增五千外还须增兵多少所称五万之数或当取盈则取盈或当略减则略减但求实济国事抚臣既以国家之事为事臣部安得不以抚臣之心为心也 

　　○覆鲁总兵疏 

　　为照画战守者纔说前茅便须后劲今当关御敌保镇遂为后劲倘犹然不足为劲渝关有急何恃无恐而该镇自援辽抽调久叹单虚不为料理则兵马不备空拳难以当敌急为料理又钱粮莫措无米难以成粥而总兵鲁钦乃擘画历历欲就事处事整旧为新也所称营马之买补刍粟之增加器械之打造家丁之改募车营之添补无一桩不关切要无一事不需金钱而其所称钱粮诸项则地方原有此银地方人亦久有此意非本官劈空立说者州县解京马匹折价一年委官收买一马之价可得三马之用库扣援辽兵马粮料银以造军器累年所积可济一日之用各营逃故军缺以二缺募一家丁则变鬼簿为健儿府库所贮各卫备荒银两暨各州县有备荒银两总以为加粮料而造火器则集无碍为有用而车营之添其兵分二千于新募而自有余其器亦动备荒银而无不足眞所称为力不难责效亦易者也大要今日之势何处不当增兵岂于渝关后劲而反仍旧贯新抚所请之数听到地方自酌盈缩而增新与整旧并行不悖新犹有待旧则见在整旧壁垒者即预以开新气象也是在镇臣好为之 

　　○覆冏寺疏 

　　为照保镇治兵不容以步而废骑保镇买马不能无米而成粥总兵鲁钦以留马价请臣部遂据以覆非漫无主持而使武流操权也盖谓以马价买马是以菜作虀至便也且一马之价而买三马事半而功不啻倍又至利也总是皇上之财总济皇上之事苟有便利何难变通必如寺臣所言太仆马匹祇供京营骑操银两祇供各边年例亦思保镇近在畿辅今为边警而训军实政借以入卫陵京非徒为保镇固圉也且此时之保镇实神京靠近第一步何遽不得比于各边之有年例乎而部覆保镇马价之事原止留一年云后不为例也日者杜应魁赴关曾以太仆马供其挑选而彼犹旁睨不顾莫可谁何岂其化一马为三马至便至利而乃苦相揶揄耶大要事可济缓急不必执守文之规为律令议有中机宜不必从建议之人生葛藤以天下理付天下事则当行当止原自了然不待辞之毕矣既经题奏为此具覆伏乞皇上敕下仍照部覆留马价一年付鲁钦买马后不为例则一变通之闲而军需自足军容自壮于以捍卫神京非小补矣 

　　●鹿忠节公集卷五 

　　范阳鹿善继伯顺父着 

　　序一 

　　周景文制义序 
　　范质公窾议序 
　　孙鲁章诗序 
　　眉山草序 
　　同难录序 

　　○周景文制义序 

　　不佞观政兵曹与景文同舍相善也景文质任自然了不作回互媕娿态不佞私计即未睹若人文意必吐露肝胆而以风骨自胜者已而以制义示不佞则其人之概具在焉向之私计奇于射覆因叹天下事患不眞耳眞则源流较然万不失一自江河不返涉世既深者工模棱之术自托于时中之道藏头盖面千工万巧圜转滑泽而其本色遂不复可辨虽然世不乏冷眼即以不可辨辨之矣景文居京师寡追随赴尚书期而外左琴右剑独坐萧然闲与不佞过谈也盖其脱然声利得之天性惟扼腕时事浩焉兴叹其意远矣大约吾辈肺肠于世味不冷者于名义必不热诸葛武侯鼎立三分泪滴千古都从澹泊宁静中来中世士大夫宫室妻妾靡焉自奉其于公家事度外置之何怪焉富而可求执鞭所愿人自揣技能精魂孰与尼山而苦欲求胜一开口一举足不敢问己慊不慊但问人喜不喜枉为造物笑耳不佞椎拙无似每执知命二字解嘲而嘲益起代不佞解嘲者独有容城孙启泰今年通籍复有景文景文就选当得司理一日过不佞适启泰在坐戏谓仕路羊肠若复能崛强耶景文指心曰吾以眞是眞非听之此君复指天曰吾以或利或钝听之彼君如斯而已矣启泰笑曰此生崛强犹昔景文制义若干首自言同笔砚者为殷汝良子狷伯仲邹虚王朱德升四君子夫不知其人视其友则四君子者不佞亦既耳而目之矣 

　　○范质公窾议序 

　　余受质公窾议而读之举全齐民隐列于指掌一切漕运驿传治河救荒弭盗条画历历无不中窾入微而其革大户之功比于虞渊取日盖郡县情弊之相仍尽于既欲避编之名又欲完费之局之二语而质公旋转之机括尽于详立之法悉处之费之二语心下了了故言下了了手下了了人谓质公智人哉余则谓质公非智人也痴人也夫人才识不甚相远即圣贤之所为亦心思之可到特心未必能一耳为国矣能全不为身乎爱民矣能全不爱官乎不能也则有不容不计之难易不容不顾之恩怨即绝人之才力薾然减矣试纵观窾议而叹东省之民力竭也一旦骤举而更张化理其大段则极重而不易返其头绪则错杂而不易清其条贯则邅延而不易竟有此三不易纵事起目前不无观望而况繇来者远乎谁实作俑而质公受其艰也即作俑非我如事属专责或不可逃而郡县事有司者治之于理官何与焉如谓理官居上下之会易达郡县之情前乎质公者独非理官乎哉郡县不为而理官为之前人司理不为而质公司理为之何利焉今按其已成之绪而追想当日惨淡经营之状经纬曲折穷人情事势之变而用其调剂不知寝食废几何心血耗几何始建此永赖为黎民利民则利矣而夙昔奸民乘积弊以为利者能不恨不肖令长袭成案以为利者能不恨利之者感虽公而无权恨之者情虽私而能翻云覆雨阳顺阴逆以求逞志于我一利不能当二恨择术者何居焉他人坐视而不为非其才不足识不足利害心太明耳利害二字几为世局司命中智以下皆知之而痴人不知也顽如石直如矢处处认眞人以为大家事者偏见为自己事大家事则利害之见自起自己事则趋避之念尽除心之力原足以通鬼神动天地无所以分其心而心之全力乃现挽极重而神愈猛理错杂而神愈清历邅延而神愈耐则质公之包孕全齐为民永赖得之智耶得之痴耶或曰质公此举原为民贻永赖而创议者我奉行者人我以为然矣人亦以为然否同事之人然我矣后事之人亦然我否不宁惟是人心不同有如其面异日不然我之人未必非即今日然我之人一有不然何为永赖心血枉耗寝食枉废徒成画饼祇便覆瓿余曰否否天下事直论不可负之己岂论不可知之人只论不可错过之今日岂论或有变态之异日事事而必论他人论异日则豪杰之袖手久矣智者论之而痴人不论也盖不忍论不欲论也故曰质公痴人也 

　　○孙鲁章诗序 

　　夫诗第沿其末流较派论宗争位置于毫芒狎主代兴迄无定说然推原本始不曰道性情乎果以诗为不可知必有无性情之人然后可独所谓性情者动于有感出以无心情景如冷暖之自知宫商如四体之默喻则其为人即诗而在如人之外另自有诗步青莲者多不情之笑傲模少陵者概无病之呻吟虽工亦奚以为执此观鲁章之诗则鲁章之性情也彼其负剑来视相国于师中并以酬生而悬弧之志余每进见饮食笑语批答顾问未尝不在侧边庭孺慕令人心动此已是三百篇之所托始且周回结揽穷边寒塞戌卒十万枕戈云垒孰非深闺之梦闲亭小草夜月远萧孰非空谷之音而烽传警枕捷奏铃阁尤龙剑所为自鸣而屐齿所为自折者鲁章值此乌能自閟其性情而不为诗又乌能自外其性情而另为诗性情字义皆从心生生则恶可已也通万窍翌三纲总此恶可已之生机生机息则一膜外总无眞可关心之处即君父急难且为掉臂则其人之诗亡也孟氏不云乎诗亡然后春秋作鲁章治春秋固治其所以存诗者天下无离名分之性情不患人于名分不切患于性情不眞耳国事至今日赖相国一人以眞性情用事为天子当关而是父是子主盟风雅则相国当关之事即相国之诗鲁章游关之诗即鲁章之事也虽以号于天下曰舍榆关内外无眞诗料舍高阳父子无眞诗人亦何不可 

　　○眉山草序 

　　天下事自繇则快繇人则苦文亦事也然受事程能权不繇己千古英雄犹于不自繇之中竟成己志文之权谁操哉寸管在握万灵听命而凭轼以观逐鹿之场言言繇己者谁也口不敢先开局不敢另布徽缠蹊径总奉刍狗为典刑且沿习等于成性未受吏事而举俗吏心口相难笑啼不敢之状于八股中一一毕具以得自繇之权而先酿成不自繇之势人固好自苦哉余读眉山集而觉诸苦为之顿解盖其信心以往若无说在前其矢口而谈若无人在旁而其深情微语妙于托寄一唱三叹又若谓自有知音者在天下每读一篇便堪以五斗下之快可知已据其脱离窠曰或名之曰剏新短长横竖断而不断对而不对又可名之曰拟古宁知旷观于新故古今之说当下之新即故当日之古亦今且新不繇己苦等于旧古不繇己苦等于今君家兄弟未尝不新且古而快意则不繇新不繇古直繇己耳斯文之权旁落既久赖君家兄弟一日收之宇宙闲一大快事也然繇己本于有可繇之己无诸己而强繇其害乃甚于繇人余不难鲁章兄弟之繇而难其己美大圣神以有诸己为胚胎孔论为仁繇己所与言者颜氏子也举业即一事善学者就铅椠便可证克复德业之不作殊观亦明矣君家兄弟以余可为知己否 

　　○同难录序 

　　今上御极手歼大憝九鼎晏然因追赠惨死诸臣恩命煌煌已复俞部司呈请不尽待诸孤陈乞概照赠衔给与三代诰命盖旷典也诸孤以为吾侪望恩原不在荫叙但祈有以光先世为先人了人子事耳至是而圣明所以恤忠与地下之因忠以尽孝者罔有弗竟矣遂各述先人受祸受恩始末名同难录盖以志其感恩亦自订后期也梓成征弁语于余余思诸臣受祸之惨振瑾时所未有天子圣明不难创行前所未经有之典以当之自有此命令人晓然为臣尽节受非常之祸者朝廷自有非常之报既以■〈忄尉〉死兼以劝生或谓有待慰之魂则死者之忠亦伪有待劝之意则生者之忠不纯以报持论得无令死者不服生者不受乎嗟嗟论不期高期于中情使论忠者必不论报是为忠臣者必生既备受荼毒死复备受萧条天日空惨邱垄无光而后为尽己忠而后为朝廷之所以成人忠则忠义一路祇为虀粉发肤寂寞祖父之具此又与于不忠之甚者也夫忠义固出天性其萌甚微利害当前立丧所守况生死乎所以嘘之使动养之使长全在君天下者故曰养天下而享天下之谓君然不经丧之者之毒深无以见养之者之功大前此善恶倒宇宙晦搢绅丧节亘古所无岂人性固然亦窃君权者之刑赏实能丧之日月几何至今上而人复知善之不可泯恶之不可为也亦岂人能遽复其性则今上之刑赏实养之耳刑以报恶赏以报善报之一言持论不高舍此无以养天下而皇上神圣其用意深远每非臣下所能窥万一如言及逆党人孰不恨之詈之欲食其肉未几而渐平矣言及诸忠人孰不怜之痛之至于下泪未几而亦渐平矣渐平渐忘且托于见善不喜闻恶不怒之说而复厚诬吾君于逆案欲从宽于褒忠欲从严也至钦定逆案澟焉天讨而三代诰命之给即在此时然后知圣主善善恶恶不为众淆不以久倦且不因烦生厌也肯持忠不望报之论使为恶者毕竟得利为善者毕竟不利也耶余按是录燕诸孤而与谋皇上既有以报诸臣诸孤能不为先人报皇上是时相期谁谓不切所贵者毋以久而亦平也今而后并期自励无堕家声乃即所以报君恩为诸臣请诰命者系封司徐君主稿于例为破格于事为变体初亦虞上慎重而竟不难得盖徐实善体上意也余因序斯录而并纪徐之怜痛未平如此 

　　●鹿忠节公集卷六 

　　范阳鹿善继伯顺父着 

　　序二 

　　赠孙君兄弟庐墓序 
　　赠李司城考绩序 
　　赠恒山徐使君膺台荐序 
　　赠李茂林序 
　　赠嵩庵上人叙 
　　赠耿峻坊举秀才第一序 
　　贺陈范彭入学序 
　　送张明衡擢守大同序 
　　赠张子于度序 
　　赠养元上人序 

　　○赠孙君兄弟庐墓序 

　　尝读古忠臣义士孝子悌弟遗事未尝不掩卷兴思耸心起敬人生几何独此奇行懿踪历千载犹有生气然古人也不可复作何幸当吾世而得之孙锺元兄弟孙氏容城着姓先发其祥于敬所先生又再传至锺元绳其祖武锺元之同胞兄崇我次相我最少弟思皇翩翩秀异无忝入龙遘其先人之变相与庐墓终丧乡闾远近无论识不识见者闻者咸咨嗟太息谓孙君兄弟千古人也夫自穆叔论三不朽而以立德为太上天经地义百行之原德孰有大于孝者君家兄弟此举浡发于不自已之心亦第以尽吾当日事何暇计千古然能为当日者即为千古矣尝叹士生天地闲具须眉称丈夫亦为之而已矣不能为所可为甚且为所不可为甚者同禽兽行不甚者亦同草木腐故所称当世名流大都褒衣矩步边幅自持闲取一二迂节细目无关纲维之事不切名教之图稍稍点缀便翘然以千古自许而未识其能千古不也君家兄弟皆以才名蜚声诸生闲锺元君复未冠而领乡书乡人士亦啧啧叹其灵异然大概谓聪明颖秀能成一世名不意其成千古名也即不佞尝一再识君家兄弟自谓知之繇今省之则曩之知未也夫汉世士举孝廉至今君党人率以孝廉名之顾名思义独孙君始无愧耳私尝怪容城弹丸地而先有静修后有椒山迄今又有孙君兄弟何物一撮土多生千古人或谓其左天津右狼山远吞岫色平揖巨浸絪缊灵气人不偶生岂有然欤夫征书再至云卧益坚静修清矣击鸾不死竟死击嵩椒山忠矣一庐六载孺慕终身锺元兄弟孝矣子文之忠文子之清未知其仁而伯夷之清与尹惠同仁比干之忠与微箕同仁此际政须只眼仁者人也亲亲为大则孝弟为仁之本固不问而知之者也刘以高尚无愧伯夷杨以死谏无愧比干孙以纯孝无愧刘杨道不同而趋同容城有三仁焉不佞自惭曩之不深知孙君又未始不自幸生之得当孙君高风芳韵千载后必闻之兴起岂其当君世而失之 

　　○赠李司城考绩序 

　　李云汉司城考绩得恩命赠其父杰山公如己官母暨配俱称孺人纶綍一时冠帔两世荣矣夫国家鼓无羣吏能其官者不难玺书宠之人臣展布四体以邀君贶不独一云汉而吾独于云汉三致意焉云汉诚信人也余从孙国重启泰兄弟识之退而谓天下人尽若云汉官尽若云汉结绳之治不难再见云汉骤与人接不能磬折戚施作刺刺语而久之其意倍亲肠肺较然其司城用法宽而持己介事上极敬而耻非道之说虽居剧职讼庭常闲每谈当官之怀赇弄法罗织周内齿切发竖闲有以夤缘快捷方式之说进者则谢不敏即素托深交称引世变江河与汲长孺之论积薪云汉以有命辞吁亦难矣世局之不可破有力者且靡于从风列在下僚夫复何言以资轻灰远志以短步促雄心理有固然其无足怪而云汉澹然漠然持之不变何为者耶使云汉而犹人之视其官也者七情五色且以有因而旁溢无主而自行又安能澹然漠然已也云汉之持此亦曰聊以信吾心也成与败非所敢知其至以宦成荷国恩也则公论之不能尽灭而天下事之犹可言也因忆与习云汉者居恒论列大概谓云汉于人无所不宜唯不宜于官而今何如哉自持论者分官与人而两之因袭既久已如一成之案既分人于官之外遂驾官于人之上复溷官于人而品人以官余发未燥即耳此论而心非之每求一人焉闲执持论者之口幸有云汉也然亦已难矣是役也于云汉不为分外唯是当今之世以木强之人而亦得考绩称宦成使论官者不至全遗人而剥下趋上窥瞰迎合未必为天建地设不易之矩则云汉其左劵云 

　　○赠恒山徐使君膺台荐序 

　　子舆氏论入人之深主仁声而奴仁言言自己出声自人出己实有口尽千载于一言何难者人亦有口夫其口众我寡数不胜也他日论恭俭之实痛黜夫声音笑貌声音笑貌总之所谓仁言也俗吏情状刻画尽矣余每与启泰盱衡宇内叹民生之不易而太息于仁言仁声之一语恨吾生也晚徒从蠹简仰汉吏于希微辽杳仿佛疑似之闲不意乃得之于徐使君使君治容不数月即有声余犹疑俗吏新政局面也已而声益噪遂心动盖至于今而君之声集于余之耳杂沓重复不可殚且就人之口得人之情其感使君恩口出不啻且感生爱爱生怜怜生过计反复于不能已展转于不必然盖使君之为容至矣杜请谒绝苞苴问理征收之闲如冰如雪日惟求所以便百姓者竭力从之相沿积蠹次第剔尽民即欲求费一钱而不可得且也旌节义奖恬退恤若敖之馁铩恶珰之羽高谊深心每入人意中又时出人望外容人士戴天履地居恒相谓使君爱民过厚治民过劳操持过苦民肥矣君得无瘦乎获上治民宣尼明训世局日变谁能于常格外待豪杰者君之拮据专为民矣独不为官乎是言也爱使君非知使君也智非不足爱之过而智为掩其恐恐于获上之不易非为使君盖自为也而使君今固获上矣绣衣皂囊争先推毂容人士可无庸过计为矣然宁直容人士无庸过计也天下之冠进贤而绾墨绶者又何必过计为诚如巧宦者之说谓获上别有道于是为官为民若冰炭之不并立并则战战则告败者不问而知其所在剥下似狼媚上似狐走朱提于密室而闾阎若扫至有谓入仕途不得不投绝交书于此心尚可言哉闲有不能顿负初心者乍王乍霸忽主忽宾当其所穷本色立见反不若纯负其心之盖藏密机智熟足以伪定一时也耳食者不察遽指为口实以伸其为民不宜于官之横议此杯水车薪之说与于不仁之甚者也繇徐使君观之彼何尝以获上之念杂其治民而竟以治民者获上则天下患无眞为民者耳为民即所以为官徐使君其证也故仁言仁声之旨得使君而益信而治民获上之案愿从使君一翻之宣尼谓治民必先获上余谓获上必先治民老吏舞文能翻一成之案使君治容吏无敢舞文者余之翻案因启泰以质诸使君或不以舞文论也 

　　○赠李茂林序 

　　尼山思圣而递归于有恒他日称引南人之言而善之余合而思焉则作医者必有作圣之心然后可尔盖天下事最不利于巧人人巧则变局多为人之意外若眞而心未必也为人轻则计算少好浅尝而不好深入苟且其术自足其智且急于洁己之名而重于实己之言洁己名则袖手实己言则幸灾故恒者作圣之心也而作医非此心不可余阅人多矣于医中得李茂林余妇病濒危茂林起之母夫人病复藉以起余因常侍茂林而得其为人之深眞有作圣之心者也盖余妇病积数年经数医至甲寅势遂剧他医皆委以去闻茂林名于郭尔祥迎以至盖计无复之不能坐视姑尽人事耳茂林一诊许以不死他医闻之传笑即余亦未敢信而不忍疑也起伏变化病者之症状与治病者之作用俱极人耳目之所未经而意想之所不到当其变化时余亦意恍神摇不能控揣惟举以听之而竟藉以成功相知者共诧其神异传为奇事然余至是而有感于医之难非徒为不识病者难也即识病而用药之际稍失先后着不可即不失着而病状之方正忽岐病势之方减忽增尽足以颠倒医者而乱其计即医能不乱而主人宁保不骇使茂林有洁其名之心亦不肯以盛名之下而殚力于他医所望而却走之病至是则尔祥其子桑乎与人之壹秦伯亦欲分功矣非眞分功也盖以警天下之任医不专而自败乃事者茂林医既蜚声而日伊吾素问且问业于数百里外之周氏是岂不情之挹损盖为人之念眞欲穷造化之奇所谓有作圣之心也人心惟恒乃实而痛痒切惟实乃虚而自用黜茂林茂林进乎技矣茂林不欲洁其名而名益鹊起迎者无虚日所至奏効远近沐其泽高其品如出一口丙辰之春当事者嘉其行业予以冠带亲知争以为贺而余之言若此 

　　○赠嵩庵上人叙 

　　嵩庵住永传时余与杜季子频过之谈竟日不厌余两人不谙无生法居恒谈柄在有心人三字盖举世滔滔大抵失其本心本有者无之本无者因有之耳嵩庵不以为非无生法出语佐之且谓于无生法亦不称谬也嵩庵戒律綦严其持论雅不作张大语而寻常世法所为无害者若将凂焉耿介自喜盖其天性云余一日谓之曰若恨不儒冠耳是足愧柔肠绕指败类乱羣为尼山罪人者嵩庵逡巡谢谓衲子何敢知尼山窃有感于雪山之罪人也考宗按派辨机论缘折芦再东难屈其口而合之于境箪豆动心偶获依傍亦非本色能以清明一念正对雪山未易许也予聆其言亦重之安得夫夫居属目之地以其愧雪山罪人者并为尼山罪人愧乎会僧录久无主者嵩庵捧部檄而莅之主教非能重嵩庵实以嵩庵重也故事主教者于众招提第其饶乏而蛇虎赋之即极荒落割饘粥以应逮嵩庵受事为之一洗徒称剏见云余因与季子叹天下事还须有心人为之何道不可作人何事不可自见如离心而论道千载上下治日少乱日多独非尧言禹步崇之耶愿与嵩庵盟卿用卿法我用我法道不期同期于各不为罪人也已矣斯言也无心人之所不喜然余原不为无心人说也 

　　○赠耿峻坊举秀才第一序 

　　国家待士盖不薄矣士每薄于自待自薄至于不可言其害还中于国故国之课士在循名责实士之自课在顾名思义民业有四士居其首其名芳其术尊其处恬其味澹即陋巷环堵而先天下之忧即矩步雅歌而习大人之事所谓系圣贤之籍也然伪士反藉以自匿其跳愈甚其匿愈巧故农不农工不工商不商其术不能眩人其势祇为自困惟士不士则无从而按之其敢跳于名教外者不妨以其匿而进结当世之知盱衡宇宙所称贪淫冒市井之所羞阴贼犯鬼神之所忌浊恶暴殄之气缠绵震荡于两闲者大概士为之也萤雪所伏以读檐晷所持以献如戏场搬演于己了无干涉贾生复起可胜太息耶近有议制科之外闲行辟举如祖宗朝故事者复格不行夫极重之势至不可返国家诚无柰士何矣独士具须眉诵孔孟至以天地父母所生之身为国家无可柰何之物清夜自思何以置面也余友耿图南笃行士也其子峻坊受知督学徐公举秀才第一人葱菁玉树愉快可知唯是余于图南为尘外交故不欲徒以峩冠博带为今日荣亦不徒以三槐九棘为他日券而申名实之论期峻坊不愧于士也更杂陈雅俗求或一言之有当于峻坊因效学究生活为秀才下一脚注秀者秀也吐华曰秀见于传注三物论秀本于周官国家之倚重士而备责士今古一辙三物多缺即雕龙绣虎不秀之甚耳且顾名思义峻坊而知而翁之所以命名乎世有四维礼义廉耻维己维国皆是物也又闻先哲取法乎上夫士四民之上也举以第一又士之上也等而上之无论今人即出古人下不甘也方寸属我宇宙事何不可为者谁谓峻坊止当于涞城称第一止以文艺称第一耶椒山先生之言曰本来面目频频照恐落寰中第二人愿与峻坊共勉之 

　　○贺陈范彭入学序 

　　岁戊午余表弟陈范彭应督学试以第二人入学区区青衿何足为范彭奇而余绎入学之义不能不喜则古有读书不识字之说独范彭可称识字耳操铅椠以应里选入学者不乏人而学字曾识否二三子以举业问余强颜与之言学盖工文者必识题而题谁氏之语且其所做何事所著何境所用何功此之不解笔锋纵利凭何发抒而可舍学谈业耶余亦于闻者眉捷知其以为迂而复强聒之且曲诱之曰此举业快捷方式钱心渔打蛇得七寸之说每刺刺口实而闻者犹介然疑今得范彭而余言乃有征也范彭与其兄金溪先庚子孝廉梦日君之子余长姑所出也两大人物故藐孤方幼伶仃形影未解自怜内忧外侮门渐萧索余入京取道每过而问焉今昔盛衰之感凄然刺心有意无言有言不尽之衷尚一一在金溪范彭心目闲盖相关之情不能自已而金溪遂以范彭托余也范彭肄业未浃岁而成章日月几何讵能淹贯则范彭闻余谈学而深信眞举业不在学外也探经考传务求实底举微危消息欺慊关键悉就吾身日用闲认之不敢据纸上为活计故人所穷年占毕苦于望洋者范彭以数月得其要领问切思近领略甚速始信德性中原有无穷智慧特人自不着手耳薛文清云读书吾得其要天命之性是也范彭范彭可与言读书录矣大要士先立志十五志学尼山自道亘古来一学字惟有志者识之暗室千年一灯立破数年前此范彭也一变志道尽脱习气恂恂雅雅起人爱敬有数年契阔忽逢于今日者讶其雅重不敢认为陈范彭余省其状于同业诸友交浅交深当面背面无异词其得士心如此范彭眞志士哉丈夫方寸属我风雷一奋何事不可为冷暖世情高低人面据一时以判终身者何见事之晚乎学之分量包裹乾坤识得此字更无难字余于范彭入学不欲以世途贺套污吾齿颊特谓识学字之人而入学可称天下名实相副之一事而吾且以范彭为左券令修举业者不以谈学为迂则所关于士习良不浅云 

　　○送张明衡擢守大同序 【 代李大司农】 

　　天下事总于六曹六曹诚职其总矣而自其各为总也又职其分曹郎受事又各就所事而竭精力以从之敢问职以外哉然曹郎之能其职者率徼天子宠命出视郡事郡无论烦简总宇下诸城而南面临之抱案之吏以次禀成盖六曹之事具在焉夫以曩之兢兢职分犹惧不给者至是全而付之不虞其难胜而曹郎出守亦往往以功名自见人不得以不习傲也此其故可思也尼山就诵诗三百者恨其不达于政他日与康子论从政而以达之一言为端木子注则天下事若以其局钱谷兵刑绪别派异惟就局而绎其端于何来委于何竟互为主客密相经纬一局之中而全局之所为备达者自能辨之耳故达之一言其机在呼吸一气之中而其用在果艺诸长之上史臣之于贾雒阳曰通达治体是可为知者道也张君起家进士释褐授廷评以谳狱廉平晋地曹郎余与共事借箸之余动中却窾及司仓庾共推明允庶几孔子之所谓达者余方借其心计共济时艰而今且奉命守大同夫大同所称京师后门也则守视他郡尤不易天子注意北门慎择锁钥非得达如张君亦何以胜其任而愉快乎然余又非独为大同快也天下之患莫大乎此作而彼不应郡与部不相应也边与腹不相应也吏与将不相应也兵与饷不相应也共事一主谊比同舟岂其尽出挟私而故为枘凿彼固实不达耳人而不达不知其可而尤不宜于边郡守文吏也而与将参居所治者民也而与兵杂处迩来武备之弛不可问而徒以膏血饱无厌之口腹屯盐之法不可复而徒以岁例求如洗之太仓不有达者以处于其闲则奉行与考成不相应而扞御与守卫不相应国事何赖焉而幸借张君以往也不应之患吾知免矣故士君子患不达耳如其能达则自地曹郎而出守其作用当别盖合边腹兵饷将吏之要领无不备于地曹肯綮素尝一局而了全局之用威望风采且视分司时更倍矣则余之深有藉于张君亦更倍为曹郎时也 

　　○赠张子于度序 

　　余以发金花被罪杜门张生于度自新城来视余留十余日告归是时生方以文高等廪于庠余于其归复论艺文论赏鉴而俯仰今昔嘉生之能自立也生妻于余友孙君之女孙君庐墓时生尊其父之治命就学墓侧余一再过奇其状谓之子岳岳必能自立未几偕槐生贾生问业西江之浒余官民部生又以孔生李生来谒假馆禅栖旦夕质问数月乃归生负奇姿益以攻苦文日有名诸皮相者惊谓何物张子咄咄逼人而生固不措意也大约人得阳气多者类君子得阴气多者类小人阳气多未必无失处阴气多未必无得处而以大概论分数则去彼取此张生之言大近于夸口直近于浅节疏近于慢意猛近于凌而其见短处即其任眞处于世味无情者于名义有情者也于非类面冷者于同调肠热者也运用凑泊固不能为生讳而刚克柔克之说余与孙君就所偏以药之者生又不啻韦弦之佩向来锋颖渐就敛藏如帷灯如室剑徐按之固自惬心骤即之亦不刺目盖原属阳气多之人而迩兼乎阴之用矣此处情节靠谁简点天下惟自立之人乃有自得之趣其文之日新月盛为诸士冠军良非偶也十年回首世事人情具在有意无言之际侍孀闱抚弱弟伶仃萧索有怜之者有难之者至今视生眼当何如世不乏小廉曲谨厚貌深情之辈而末路归结何足当生一盼哉人生多一层回护即减一分精神学一番完美即薄一分根底阳原为主阴在阳中彼阴气盛者固于做人一簿无缘者耳余浅人也且痴人也即偶持矫偏之旨以为二三子针砭而己实有愧半生遭际似通似碍受尽人怜亦复受尽人难简点所得犹未如生之有味乎其中也念庵先生将就冒认四字余每举似二三子以汗其背至于余之背汗耶不耶敢不以勉生者而自勉 

　　○赠养元上人序 

　　余与印上人为童时交每过精舍剧谈快心事快心人彷李泰伯以读史下酒意每得一快心即满椀苦茗相伴咽下上人谈其友养元事遂连举数椀习习欲飞也余痴人也不解元妙法遂不喜元妙语即与缁衣语不敢问其悟祇叩其修又不欲以焚诵讲解当修必叩其寻常日用待人处事之作何状而所贵于其状又不欲在局外祇求在分内三教圣人各有师各有徒各有分而其徒之各以身谤总之不守其分而已本分事不元不妙而眞元眞妙舍此无寄特以人之习而生玩遂于终日交臂之场而成终身永隔之域宣尼致慨于觚不觚此正名之说即尽分之旨士而怀居不足为士盖谓士不士也而谚有所谓僧不僧俗不俗者可与士不士共附于觚不觚之圈外注余不敢作谐语尝语印上人谓士不士所坏在衙门僧不僧所坏在山门相对叹息不能不服膺养元耳养元所长人第以通梵华之章谙律吕之妙推为山门祭酒而实不足尽养元也能仁非无名之寺当其盛时规则清肃为诸剎冠而后乃浸衰最可憾者苟图蝇利星布店坊变法界为饮博之场化金田为招摇之所山门刼运莫甚于斯而一举廓清之者养元也方议廓清时彼无赖者之爪距宁不戒心养元难撼如山竟成满志即是降魔手段即是证圣机缘勿祇执翻贝叶为作佛事也又闻养元交友不作炎凉态处事不学门面妆善体人情曲折婉至意在言外余书生不知此于法轮何如而第以为此极有分晓能自树立之丈夫不拘在何门习何教皆足表见不为虚生虚死可有可无之人何怪乎陈君之推重力请宗伯给札以表异之也冠带不足重养元冠带而得养元乃足重尔夫僧不僧遂至于寺不寺寺而复其所以为寺僧始复其所以为僧而祇曰复非创也原未旁溢于本分外也天下而各不失其本分天下平矣然余独憾养元之不冠进贤冠为儒者完本分而使廓清之功仅仅在一山门也养元诸同袍具绢求言因次第与印上人之语书之万历己未秋八月 

　　●鹿忠节公集卷七 

　　范阳鹿善继伯顺父着 

　　序三 

　　送耿朴公序 
　　赠恒山徐君擢守永平序 
　　送王中讱令君之南仪部序 
　　为杜氏诸生送王邑侯之南仪部序 
　　寿史翁八十有二序 
　　张荩庵武隽序 
　　赠田生玉林游庠序 
　　贺陈中园二难得隽序 
　　重阳后王明寰斋头燕集序 
　　赤社丹邱卷序 

　　○送耿朴公序 

　　余生平不解世故亦安意不求解自语语人动曰信理信理者不直衡是非并以定穷通非而能通何厌于非是而果穷何取于是特穷通自有眞不从世眼论耳朴公为职方秉公持法徧树中外上下前后左右之敌今日之去岂属意外唯是为国家任劳怨如若人者而竟以抨击去谁不恨若人去而后来者戒为前车谁不忧空恨空忧莫可谁何祇有材官挥遮道之泣同志赠临岐之策生平所称信理者是耶非耶盖乾坤不毁恃天理之在人心而理之发皇震耀更在人事奇穷之处从来忠义节烈歔欷千古者莫非遭际使然天主于通此理故借苦事苦境以曲写其神情而非为此一人计此一人者于累累若若之中独为天所借以发挥此理之具即备历奇穷断不作送穷文也朴公之穷亦奇矣誓神谕将与前后申法纪诸启事其淋漓处透人肠森严处寒人骨而独以断绝时贵之薪水其恨遂沸肠而刺骨吓职方撼职方职方不为动遂合谋逐职方是时东方有经抚弃地之事朴公又昌言诸臣必无入关之义朝廷必无放诸臣入关之法时论方力为先逃者地逐职方之谋益急亦自觉宽疆场先逃之重臣而严于部司为无当又无可吹索乃寻端于口报以绝不相干之枝节强为鍜炼怨毒之于人甚矣哉人谓职方而以九分为公家留一分为时贵当不积憾至是然不至是何以逼露朴公之本色而使之光芒万丈耶儒者论圣贤之阨穷求之理不得而归之于数以数与理俱为天地所原有而释人报施不应之疑销人感愤不平之气不知理之全体大用政于数见之其似与理畸者政抽其绪而穷其蕴数即是理原一物而非止云并存也即难朴公者亦默为天所簸弄巧作发挥此理之波澜譬之玩赏绝处逢生者为胜又譬之行文反言见正者为奇此自是造物之妙当局者不自觉耳然则天之穷朴公果专主于通此理不为一人计即朴公亦适当之而一过遂已乎是又不然人遭奇穷脚底始实金之在冶岂不甚苦而色从此足既穷以后之朴公视未穷以前之朴公当自觉别安见天之穷若人者全不为若人计耶虽然此犹就今以前论也朴公起念原爱国而不爱官今虽去官天下之望都焉南山南北山北静中观理光景何如天于此时又引朴公以竿头之步是在承受何如耳东山再起不失望者几人朴公而安心定志愿终身为天所借以发挥此理之人也则即穷为通归数于理岂曰吾斯之未能信 

　　○赠恒山徐君擢守永平序 

　　恒山徐君以永平佐管经略出纳事年余声实彻中外擢守永平余幕中闻报呼同舍培亭献孺星海酌酒庆也培亭答余曰子不知爱官爵并冷淡他人之迁除曾未见一启事上子眉何今日跃跃也余曰他人迁除他人之利也徐君保障永平永平利之接应山海山海利之且他人迁除营而得之其意中物也徐君尽瘁于出纳而全不逢上意金钱粟米无分毫升合不从雪肠中清头绪又无不从强项中留膏脂余金竟作正支余米且为饥民粥是何曾一计及于上官之知我罪我天下岂有不讲逢上之术而敢作迁官梦者不梦而得得乃见奇能无快与献孺笑谓是固然矣而子居恒称引闇然之义动以不求人知为足色向对子谈徐君苦节而惜其拙于求知子固谓徐君始终一节荣于一岁三迁今乃动色于擢守也子言固在为矛为盾矣余曰有是言也不闻为善之利乎近利则善杂绝利则善枯君子之学固与生人之趣相御而行谁不知一意官下绝去荣进之为纯忠然不到此地不见英雄本色而必使到此地为善者沮矣滔滔者天下皆是也有一人焉走不求人知一路而果无人知寂寂遗笑是助滔滔者而扬其波也有徐君之擢使人谓天与善人为善者不枯非世道之大幸与献孺曰若子言反复胜耶星海从旁代为难曰天既与善何不合下与之乃先使困抑几不自存前此实掠虎须不葬虎腹属有天幸既而以热肠视饮醇之政如度不晴之昼意气暗销使无今日之知遇几索于枯鱼之肆矣余曰是又不然子以知子者为天不知者非天耶天体直而用曲非直无以造民物之命乾坤且几乎毁至于穷人情事理之变态以洗发豪杰之精神妙全在曲曲之为言折也羊肠以九折而开绝处之生江河以百折而现必东之性物皆然人为甚说在乎孟子之论困衡矣则常与善人天之意可一言而尽也至于与之之术巧历所不能穷千古英雄总受颠倒于此中影样具在可覆视也微独古人即君刺易州时不几以失上官意投劾乎水清石见读直指王君推毂语同调者觉乾坤之朗及抵山海后先迕合状复类是余又以从师相行闲再睹其事两地影样若自为临摹者师相为前吏兹土者往往以赇败而借口于上官之多两姑闲难为妇也特拔一介挺者风之信斯言也君竟以不求知者受知非天也耶吾辈但患善不眞莫患天不与其困抑于不见知之时而节不渝乃其显庸于见知之时而色不愧虽然到见知之时而不求知之意未尝不在此余之所以为徐君跃跃也徐君而外则仍有吾不羡迁除之旧眼在三君皆意得去而徐君之同堂友李周两君持绢来求所以赠徐君者因铨次前语以授之 

　　○送王中讱令君之南仪部序 

　　中讱王公任吾邑余从枢辅于关外范阳新政无翼而飞闻之而疑以告者过也盖御冲烦而若闲应凌杂而各当曲意体物以厌邑人士之腹者不可以一端尽然其它可能也独其眞实不爱一钱从千里外闻之若谈古人事而不敢辄信夫问理之有赎锾征收之有火耗非作法者之甘不凉也两造得情自爱者惜身不自爱者惜费于此而欲全惜身者之羽毛中惜费者之要害舍轻重之权无以善其用至征收之物非应解则应支解者不能无水脚支者不能无分折于何而附益之不宁惟是利者义之和也今而欲有为于地方迫现之机宜不能以空拳应我避赎锾火耗之名不几以黜利者废义乎公何毅然也抑涉世既深始信钱神论不可不读意公之发轫新硎未经多故知我之无需于民而不知人之有需于我我欲作一等官人未必待我作一等人保无易虑欤又闻仕亦多术前后不妨两截者盖先以冰蘗立案待推毂者有难自变之辞我乃得自变其节而无害英雄欺人讵可尽信乃公数易寒暑无不经之甘苦而毅然者自若迨公南仪部之报至然后向之疑尽释也有是哉少年甲第饮范阳一口水鸣琴四载不台不省不铨而仪部且南也邑人士咸谓非所以处公者而公曾不以冷曹介意眞古人耳向以琐闼为公意中物故节节生疑使预作南仪部观四载来指顾嚬笑乌有一处非本色淋漓者一邑斗大无难办独先办一不薄南仪部之心即英雄盖世废然返矣父母斯民养而且教士民各以其分量为承受之浅深公之得一意于养民惟其不薄南仪部故而细味此不薄南仪部一念泠然善入去俗自远矣 

　　○为杜氏诸生送王邑侯之南仪部序 

　　吏何以循使人安居乐业之外无循也人各有业而非上之人覆露于其闲则不能乐天下农无不勤惟士多偷农之业得无所以扰之即不胜乐而士之业则赖有以振之然后其精神警耸日新而月异中讱王公令范阳农若不知有吏士则各幸有师居恒进诸生而课之指授肯綮无难以袖珠示人且命诸生之私课得以不时进余从里中见杜生数辈往往持社草谒公未尝逢执事之不闲也夫官忙人也令忙官也而范阳又称忙地公何自得闲与诸生讲业哉盖世所为忙予既已知之矣责赎锾则前件不能辄销严火耗则初限不能辄完锻炼敲扑往复联络大要一日事十日不了一月事经岁不了即乐此不疲而其忙已甚有时循故牒课士语未终而意已移诸生安所得闲而问业焉至公而见讼庭之尝闲也且以讲业为消闲尔虽然天下事以闲忙分雅俗而偷食视荫非所语闲也天下既经庸人之扰不能安无事之常久矣今繇有事以还无事一切忙人何能办此孔门所称居敬之简当其闲有忙之用即今吾党小子递以其业求正于鸣琴之座彼悠悠世眼未尝不窃笑以为此闲事无关于仕路缓急之数而范阳百里顿还无事之天下太平无象借闲事以点缀之则闲不当作闲观也且诸生之以业进者不独杜氏子即杜氏子亦不必尽以文名而公之顾盼觉与众异扶植护惜每在言外则公于论文之外复为论行且因其子弟及其父兄默以为善之利风示末俗此尤世俗之所笑以为闲事而解事者断不作闲观也如世之论闲忙曹郎闲于县令仪曹闲于他曹南曹又闲于北曹公繇范阳令擢南仪曹殆避忙之忙而就闲之闲欤而范阳实未能使公忙何必就南仪曹觅闲也且公于忙地作闲事知音者又不以闲事作闲观安见南仪曹之闲于范阳令乎江左风流马曹一语晋遂陆沈乃后有述焉者曲为之说曰此有心人热之极而成冷诚如此说冷热将截然二境哉世惟于人之热处冷乃能于人之冷处热即范阳四载每见公于冷处着情而提四境之生气者何非此冷然之情也南阳龙卧曾以澹泊宁静自绘其闲冷之趣而茅庐中安所得益州图披以示人谁谓抱膝吟啸一刻忘天下事哉公南矣雨花台燕子矶皆吟啸之所为冷为热谁辨之者先哲有云廊庙江湖俱有事今人忙处古人闲江湖且有事矧南仪曹乎故知言者不必讳言忙不必饰言闲古人非尽不忙特不忙今之所忙耳二三子试以此旨当问业之一则公以为然否 

　　○寿史翁八十有二序 

　　尝见人世闲福泽利益造物若有閟惜遂举穷通修短厚薄偏全之境遇总归诸有定之数若物之分类人之分姓一受其成别无展转则物物而雕刻之造物者无乃太劳乎人之于天犹子之于父母父母即甚爱其子所称义方亦止指示梗概不得不以全体大用听子自证取于阅历之余子即善得亲心亦安能以一举一动俱待禀承而自诎其排荡斡旋之力以所闻东阴里有史翁者年踰八旬神明益王行且为百岁翁而乡人又称翁为千亩君盖千亩非素业乃翁所手辟云不宦不商而辟千亩无异赤手搏龙蛇其作用必有大过人者集乡人所述梗概而提衡天人之论翁岂一一受成于造物而自诎其排荡斡旋之力者哉翁弱冠为诸生篝灯诵读漏尽不休其父觉而限其膏翁私益之且厚障其牕使光不泄以安亲心当是时谓青云可立致未几而业废则父物故而生计以析箸萧索八口啼饥伊吾无藉至是而知鲁斋治生之论持论似卑实获我心此千亩之所繇起也夫翁不获以一经荐而止以千亩名天也然朱衣一额古战场不乏幸捷铢积寸累操胜算而俟火候则家人计未闻有不耕之获谁敢谓荐书难而家计易天而人也且不独一经未得竟翁之才即千亩亦未满翁之量翁自不溢额于千亩天不能强为增而以其未满之量通其权于百岁翁亦不能强为减天不全为人用人亦不全为天用其实天何尝欲人之全为我用而借口一饮一啄莫非前定者惰民也使过执前定之说则功名天与不求而至何必攻苦于下帷且废学既不可得禄躬耕亦未必免馁又安能以治经半废之人收治生之全功哉然则天下事何常顾其人何如耳人如史翁天即能使不贵不能复使不富富未满量不能使不寿人非有子万事不足天既寿翁不能不使有子阿馨美秀而文称觞眉寿不脱斑衣以迎贺客贺客驩然且羡且叹或为图画或为诗歌以纪其事 

　　○张荩庵武隽序 

　　余自关外归乐问武事盖行闲三载见惯成习即田家决拾服艺事力不比幕下而幕下亦自有一种游气可厌具眼者每以带田家气为前茅因以此法相田闲人尝谓张荩庵可将也而怪其曾不应武试强之八闱旋闻客自上谷来谈闱中事荩庵步射为当场冠当事者呼至前赏叹再四荩庵不一谢且许为推毂而亦不对爱莫为助者诧其遇合之奇而恨其不就当下机缘出一语以自托落落穆穆岂不冷推毂者之心风檐射策重厚少文者能再得志欤余曰否否此荩庵之所以可将也当事者而非具眼天下事诚不可知如其具眼则推毂之意且不决于擅场之巧力而决于不谢不对之气骨盖兵家事神奇变化即十三篇有所不能尽求其实地莫切近于站得住之一言人之所以站不住者非其力不敌气先夺耳而易夺之气岂临敌始见哉当场较艺马如飞电箭如霹雳若有踏破贺兰之意挟策而前誓日而语恨不急得一当洒此热血然站不住者偏是此辈何也当场之决拾战场原不相干在口之忠义扪心原不相照其精神全用于躁进且无隙而相窥岂有因而不至自荐比处囊之锥乞怜效依人之鸟至使形容将套者谓鼻有口腰无骨呜呼游气如是而望其站得住可乎若所谓田家气则神无越思口无卮语面尝带耐劳之色而对人则木强闻誉则羞涩盖厚地之气原自凝重田家人每偏得之不为游气所蚀则为气骨汲长孺自谓贲育莫能夺岳鹏举人谓山岳不可撼此物此志也当事者嘉叹荩庵初亦为其巧力及嘉叹再四而不谢许为推毂而不对有不洒然异之者荩庵亦自率其田家气而眞将军之气骨已露一斑谁忍使重厚少文者以射策诎也如谓落落穆穆足冷推毂之心当事者之前岂少一请处囊中人哉余既答客预书之以为券未几客复来曰有是哉此券之善测人意也荩庵既得志于鹰扬矣请持此以贺 

　　○赠田生玉林游庠序 

　　国家取士以文即孔孟生今亦必执牍搦管以风檐所构盻盻朱衣之一额不繇此途即贤尧舜薄管晏之才德无繇自效于当世则对今之士而称引先行后文之指何异当暑馈裘人不笑谢无当哉故不文若余而人有以文事相商者即病不忍辞然文有可商即询其行非敢以杂王杂伯为制度询行之意全为文也集美杜子一日持其内亲田生文来余未识面喜其词美谓当冠军既而第七而其冠军者自在也集美复言田生恂恂笃行尼山教条孝弟谨信泛爱亲仁者依稀近之余矍然曰尝受相人之术矣相生之文行未可量相生之行文未可量盖举业套括浸淫传染陶会稽谓累之连篇而己未尝置一语今生之文语语欲道胸臆人有可道之胸臆其行岂以今日止哉而即今之行如集美所称步步皆实地也此中天理人情物理事势无不冷暖自知痛痒自搔操觚家所疑鬼疑神不可诘问之题至我而视为家常事吴松陵谓元远语起于光景之未眞而揣摹其近似帮衬语起于本质之已穷而借光于粉饰斯二语举宇内专门衣钵擅场伎俩一笔扫除而天下之至文从此出矣故行所以浚文之源非其身有之乌能言之亲切而有味哉或以孔孟之科条与国家之功令相左圣门自重行王制自重文不思所谓文者其题谁之语耶国家政欲士之因本业以绎经旨就发挥孔孟之语验其所得浅深而甲之乙之盖借富贵之权以崇道德而微意不可以告人涉末流者忘其源使浮华之士得售而抱世道之慨者遂以病功令夫功令何病哉文运实关气运今天子明圣修明祖宗典章天下士彬彬雅化庶几复见设科本意生辈勉之行且以善言德行树人文之帜国家功令借生以重病夫拭目观其成且自负于知言也 

　　○贺陈中园二难得隽序 

　　中园陈君名其伯子曰麟趾仲曰麟定盖取绳武麟台公之义丁卯春与杨汉仪挈二子问业于江村易麟趾曰公趾麟定曰公定为家儿名也二子受汉仪业有年章既斐然而复以经非专门任伯子就杜君异仲子就家儿汉仪复不难率以进退家儿与君异亦不能顾嫌以辞于汉仪则中园君之肝胆原使人不忍负苟可玉二子于成功不问自谁出也匪直此也余以衰病卷甲归来视旧业如隔世事而于二子攻苦之余每从旁插入若欲各济其师说之所未详者虽以儿之徒与徒之徒莫非吾徒而其实亦激于中园君托子之谊此启心与弟若侄之所目击而心识者也中园君颖慧绝世以病废业复承伯父荫偃蹇金吾不自逞志每语及麟台公辄瞠视二子谓而不能绍大父箕裘吾不愿以为子二子俱负异姿受父命听师说业日奇进余每为韵语翼之竹篱菊径灯影书声再见古人负笈之义而是时珰祸灼天凡属善类虞祸至之无日中园君一日谓余学书不成此生不得为尽兴事大可恨复以经掠虎须日忧巢卵梦梦之天可问耶余解之曰以君之惊栖自问为谁则先是人而居是任且久于其任者阴扶国本密护善类神庙数十年中外享安靖之福为谁所从受荫之人而天薄报之且麟台公既登万里桥而祇脱一毡地未竟之绪当集于君而君之名位复不称志气则造物报功报德之权偏于君家而爽则不必论若犹未也不发之诸子而属之谁中园君聆此亦为解颜而事未到手尚属虚揣今年二子就试余已入都君以试义走使质余余谓伯子不失前列仲子定作冠军已而报至曰果然夫文即有定价而五色成迷非古人所叹乎或谓余评当场之文字为不爽而实曩论前人之功德者尤文字之所以乞灵也夫以中园君平日望子之切而翩翩双凤领袖羣英且复闻报马如风贺客如云之时婢从屏后喁喁称怀娠者又得雄也吉祥善事骈集一时座客不患脾湿主人岂复吝酒哉余在三百里外君即吝酒无从见之然人情过则归人功则归己无功则思攘功难攘亦求分功而总之出于望报二子各有师其师各当居功各当受报余虽无功而不敢攘请分之分功则分报而报无定体各视其所乏余忝符司日食大官别无所乏惟好客之性难移而长安苦无佳酿君家自矜酿法独步金台当以百瓶赐我当为公洗吝酒之名非谑也启心暨若弟若侄试以余言质于若叔当作喷饭为贺筵妆一景色至于二子吐凤之才与异日钓鳌之事二子自办之不必言如以二子之才止做富贵利达一路而无志于向上工夫则有曩日江干之麈尾在不待今日言 

　　○重阳后王明寰斋头燕集序 

　　明寰天下英伟开敏雅士也早列胶庠屡膺劝驾既以数奇几成瓠落而气能内守志未中灰乙卯学使者比诸士奇明寰文拔高列饩之诸相知过其门而大嚼之时值秋深白云浮座黄菊迎尊主人客卿拓落之才更与高洁之景相对也一石一斗量各自尽卜昼卜夜兴犹未阑酩酊强半谐谑百出则有一夫正襟危坐昂首伸眉为庄语以止众哗其言曰名起于实事成于志觚之不觚尼山增慨士之不士举世若狂士品有三谁闯其上山成一篑谁启其端吾曹周旋有年矣请勿论圣贤影样只简自己肺肠且勿论世局行藏只对生来面目天地生成国家作养有愧无愧自知之耳故士之自负也即游庠时而已然士之负国家也自食廪时而渐甚至于肉食贻讥覆餗有戒则其滥觞耳盱衡宇宙扼腕江河其庸庸者指声色臭味谓性醉生梦死与草木同腐朽其皎皎者窃尧舜周孔之论翻云覆雨且为天地罪人当是时谈锋太厉满座敛容醒者解谑者止银焰辉煌中不觉秋色袭人也则又有嗔其减兴而让之者曰子言诚善然燕会非伊川之座且身非伊川而袭其口模拟纵眞祇成优孟请子闭口吾党开樽夫夫颜汗语塞麈尾不扬明寰意不忍也进夫夫而慰之谓众曰天下事有不必相同而不可相非者则今日之事开樽挥麈两存无害也因并述之 

　　○赤社丹邱卷序 

　　恒山徐君之治易人人各自以为徐君爱己仲冬某日值君初度章缝士各为韵文以效华封之祝刘生兄弟五人共为赤社丹邱卷俾予引其端予素不为祝辞嫌其涉套独于徐君初度而不能自已君固脱套人余不能作落套语即濡毫凝墨不能不于寻常蹊径略犯一二而施于他人则为套加于君则非套君固有以实之也因信天下事有一名必有一实实之不维而名徒沿不容不以套目之官有官套士有士套民有民套治人者本无实德而饰声音笑貌之恭俭治于人者本非诚服而调冈陵松柏之宫商以套启套甚矣其相蒙也徐君治易无一事不尽己心无一处不如人意鸡鸣而起唯求所以佐百姓急而担当运用又每先事曲为之计事后又不以告人军兴以来征求到骨君之处此良工心苦祇令意会者太息耳然君每自以为多不遂心之事而易已无不归心之人则君之心太痴肠太热事到手便不放过而机缘或未偶意见或未同偏觉乾坤之有憾更于此处入人深矣易之人德君甚而无可效各以感激之衷写入弦歌之谱称黄引龚拟仙比圣语重出而情未已景涉幻而理逼眞易人之祝徐君也其诸异乎人之祝欤华封故事久成套括至于君而觉致之者笔舌皆灵当之者须眉无愧是举天下最套之事而成最眞之事非易之人能为不套则君之德正先脱世套而风草之机自不容以套应也居恒叹江河不返以为套之权重难脱如网难破如城足以昧庸众之目而柔豪杰之骨徐君竟以谈笑破之使人泠然于名实之际各动其反本之思干城名教讵不伟哉余请拾寿民寿国之渖余以为君寿 

　　●鹿忠节公集卷八 

　　范阳鹿善继伯顺父着 

　　记 
　　纪 

　　◆记◆ 

　　孝友堂燕语记 
　　张徐二侯去思碑记 
　　大慈庵碑记 
　　定兴县籽粒折征记 

　　○孝友堂燕语记 

　　孝友堂者吾友孙君兄弟之所构以觞客客就诸大夫表闾之文而名之也堂岁集胜友不啻如云戊午仲冬之集则长君崇我之立嗣也昆玉四人长崇我次相我次锺元次思皇今嗣崇我者锺元之幼子望雅也崇我未嗣诸弟欲推以嗣之者心所同也而独取锺元幼子者以锺元方歌鼓盆幼子失恃而徐嫂愿为之母也长兄长嫂春秋方盛不难于嗣而汲汲此举者则犹子即为吾儿之爱可知也徐嫂即旦暮生子而后日不减今日之爱又可知也是举也幼子失母而得母崇我乏嗣而得嗣锺元得独遂其嗣兄之心而相我思皇于兄若弟若侄三处系情一朝释之所称一事而众美具也吾辈忝列亲知谊均休戚闻兹盛事携酒登堂不醉不止非尽关主人能醉客也是堂不敌富室之一厦而游于斯者若宇宙让宽也所陈不敌富室之半餐而醉于斯者若宇宙让丰也则孝友二字动物于无言客且误以为自能求醉不关主人也余尝旴衡世故而以不解饮之人亦不能不醉于君家者盖比肩接踵得一士犹且难之而一堂之为士者乃四也墓侧六载草木尽枯四君所同也书剑飘零壮颜相对四君所同也锺元君苦节凌霜昆仲嘉与共为固穷则弟有志而兄所成也即今之立嗣兄为弟耶弟为兄耶总之互相为而非各自为也天下事相为则治自为则乱而相为自为莫不始于家庭所谓孝弟为仁之本也故四君懿美未易更仆就事论事即立嗣一端亦见全体而吾辈不能不以是日尽醉于斯堂也众宾皆醉掀髯大噱曰孝友堂可为醉心亭所谓醉翁之意不在酒也因仿醉翁亭押体口占为文者太朴杨君也援笔受辞略为诠次者硁硁居士也 

　　○张徐二侯去思碑记 

　　去思者既去而思之也邑令之权境以内无不得为当其未去称黄引龚恨不尽达令君之耳去之日民无得而称焉畴昔雷轰电击之威至此毫无所用盖民为政之时也至令之权有所不能到而令之品乃见张公令容五载迁沧州守去徐公仅三载丁外艰去容之士民歌思不忘合而祠之余以接壤窃闻其议盖容至张公始有天地云初经界不明并兼逞志公躬循阡陌籍四至定三壤摘隐占者痛绳之百年迷不可寻之绪一旦井如也狡民诡寄军籍以避力役悉为厘正户有不均渐成偏累提衡而裒益之丁粮大减徭役顿平矣审编自为简核不用里书亦不拘成例容之赋役一一跖实即童子承粮莫之或欺不宁唯是大猾某某等钩结盘据鱼肉里中势并足以撼令公决策剪除即远遁混迹辄侦得其处片檄逮至无能逃死者又廉得黠吏某某舞文状传爰书窜之大奸既去阛阓清明至今谈者犹起舞也容即褊小邨落谣俗子弟暴赖不知何缘尽入记识质讼至庭参素行决之惊顾慑伏退求自新若家家日有一张公至者精察中寓教化矣至于新孔庙作人文增俎豆之光生贤书之色微公不及此士民德公甚虞其持奸人太急或为所中而公素操取信于上下竟迁去谈公之征粮者照市价平收不言耗又凭大户支解不问羡以是宽民即以是洁己媒孽莫乘有以夫公去三十年而得徐公其持己之廉驭下之严察奸之明大类张公下车未几不逞者敛爪且徙他境尤可异者白沟店分属两邑横骛少年不敢越容属一步即比屋若天堑父老感泣谓张公威仪不图再见而是时容之财力耗敝尤急在生息公体恤曲折无微不入不爱民一钱又不欲民妄费一钱也行户旧苦官价公悉照时估优免滥觞极矣查革而均摊之一日而歌息肩者彻四境自公至青衣使绝迹于乡征粮不用里长第先为期造木偶象隶责付后期者除自完外并合户催完始释之转责其当付者家家虞木偶之至争如期完里长既无所用复并书手革之以写算任吏而侵欺科敛两弊顿洗岁之不易积谷七百石半价平粜复买百牛以助不能耕者当是时饥民汹汹思乱各处俱以一日抢集若有期会独容安堵则公之灵也城大圮贯难再仍公不动里甲而新之伟丽如画是役也非心计如公而加派而冒破而卖放未增城之一毫地无皮矣他如折横珰惩邪说旌节孝重兴继干城名教尤复不浅是时政声流行三辅有力者争欲得之曾拟调固安两监司意各为属不果既而抚按调公新城议业达部矣容人大骇奔诉观察涕泣请留观察意动方沈吟闲而公以忧归闻新城士民方延颈待公愿缓须臾之死而衙役豪举者相率退以避公既知公忧乃复进以此思公公可知己容人聚族而谋曰吾侪即不知仁义亦必以飨其利者为有德当张公时天开日霁非大创不为功时至徐公润瘁荣枯更觉良工心苦尔两公去矣德之在人岂与公俱去且因去弥思因共出力以伸尸祝之愿相地鸠材命工推孙茂才奇儒王茂才火?戒董其事两茂才私计所不悦于两公者独衙以内其或衙以外必无行谊之尤者耳一日有蓝缕数辈状类博徒过而请曰向数为公难而时五袴今谁难我者而无襦小人今乃知恩愿效一日之役复有数青衣叩公像而出曹偶相谓按察旦夕到何似公在时坦腹往无患也两茂才为之凄然因知事后思君子无论人善恶衙外内也此无论两公今日之权所不能到即当日之意亦岂万有一及乎两公于容一无所得而得其思民之自为政而不肯轻以与人者不能不以与两公容人所与其诸异乎人之与两公所得其诸异乎人之得欤丈夫生世读圣贤书作父母官如两公可以无憾矣尤最奇者张公去久容不知其无恙请祀名宦既祀而有遇绛人于燕市者谈公善饭也即徐公采容人之议请祀张公亦以为易世而尚友今乃同世而并栖于一堂是皆非人之所能为也天也然更有说焉既去而思诚为令之所以见品而盱衡当世不乏营构敢一一问哉孙孝廉奇逢持建祠议白于观察解公曰敝邑虽小从来无不情之举动味斯言也觉余去思见品之说犹泛也张公讳与行山西绛州人徐公讳廷松山东掖县人 

　　○大慈庵碑记 

　　余性僻无他嗜时过梵宇与缁流语颇乐之谓胜赴绮筵万倍即其法余不能解其徒亦自未必解而吾辈以意取之自有得处大慈庵千上人余知之熟矣斤斤自好持戒甚严众耳众目是岂可智袭而力负乃佥谓千上人生平无分外事也夫事无分外尽庸尽平行之不足树赤帜谈之不足壮麈尾而知言者不敢谓易尝盱衡今古窥其得失之故天下事盖尽于分之一言天下事之日非盖尽于分外之一言分定于性丽于位而终其身者也其境不可以精魄御其局不可以旦暮结吾人情为帅识为卒才为刃而日出入于名场利阵之中求其帖然于分以内可易言哉儒佛不同为人则一尼山上达即在下学学以下名斤斤本分事也如厌弃其下而欲超乘以上古今蔑有佛之戒律意或略仿欤夫既己祝发披缁皈空王称弟子而湎淫无忌薄清净为小乘侈谈圆悟以恣其纵横流漫之习法王有知其谓之何论至是安能不为千上人另具眼也夫人惟不能无分外事也人而无分外事者大都负皎洁自爱之性抱坚刚能耐之神往往寄况于尘外而着力于境中术不论纯驳业不论创守成不论大小必能有以自见而留其绪于后是庵旧固荒落及上人之身恢而廓焉山门耸峙望者改观入而正殿转为禅房两廊翼之各三楹焉香火地原二十亩增至五十亩为之徒三员勋员党员莲徒之徒四可长可玉可成可进物力渐充人事俱称余每过之辄为低回宁直地胜诚有取于其人也上人年今六十八矣铢积寸累日经月营有尺椽片地从分外事得哉上人将镌其缔造于石以贻世守乞余以言引之余至是而深有慨于吾辈之为圣人徒也是何能当千上人一面也上人名本照大千其号云 

　　○定兴县籽粒折征记 

　　淄阳毕公以万历丁巳来治定兴下车首询地方利害而得勋戚籽粒之为民累也奏记诸台使者求减折如文安青县例驳查往复公持甚力台使者大感动具疏请于上候旨踰时值今上登极遂如所请恩诏到县扶杖走观者举手加额谓天子仁圣使孑遗之民得留视息然非吾侯即疾苦到骨谁达之天子者庆今追昔笑与涕俱余观民情而深有感于天下事之在人为如公者眞其人也事非理不可为非力莫能为固也然如以理而已彼不起科之瘠地听奸民投献而以勋戚为刀俎佃户为鱼肉包纳之法展转相及不举地着尽逃之不止此于理岂待公之身始知其当变哉或曰于理无疑而诎于力公不犹然一令乎何力至于今而偏足乎则理与力之说似之而非余所谓公眞其人者独以其心言耳天下万事皆从心起不患事不就但患心不眞眞者心之本体从来称天下有心人为其眞也眞则热热则遇而即粘不能秦越视眞则耐耐则挫而益坚不因迟久灰减征之议诚为大造非公当之得无隔肤不亲乎相沿久则势难返更端骤则人易疑而素所穴以为利挟以为重者且不胜异意而奸人乘以交构其闲吹索揶揄皆足以乱任事者之所守使造端之初微涉门面废然而返矣且不独异意者为然也即共事之际已属同心而事当更张体须周慎异意者复借上之周慎以遂下之耽延启事未达于公交车而往复斟酌已踰岁时盖转关既多葛藤易起一处停阁全局坐废自公起议再易寒暑急急图之盻盻望之默默待之当浮沈难稽成败未必之时旁观者意公兴且阑气且竭而公更神王竟以耐之一道奏此奇功悠久成物其斯之谓欤此害在定兴余发未燥即从先大父侍御公闻佃户包纳之苦而呼吁之情每格不上闻年复一年日甚一日至于公殚力为之而以首尾二载始获有成中闲事势之难易情节之甘苦唯任事者自知同调者相怜未易一一为人言也故为天下事毋泛论理心即是理毋空谈力心即是力眞心如公为理树帜为力辩冤不然滔滔者从官起念而不敢一问百姓急偏见理不我值力不尔克甚矣其相蒙也罗文恭之言曰此生活得千人命甘心不向世外走佃户数千家脱汤火而世世利赖尝私度公青天良夜志之无恶可知也定兴孔道复值军兴公日夜拮据但可纾百姓急者直前为之赤心强项往往转上官之意旨而佐圣政之清明诸不具论就籽粒论籽粒其概如此公讳自肃山东淄川人万历丙辰进士以治行高等应拜省台而兄白阳先生时以少司徒督辽饷遵例回避乃补礼部主客司主事今升辽东宁前道兵备参议 

　　◆纪◆ 

　　广东司署事纪 
　　附茅止生元仪赐环纪 
　　马房裁革冒破纪 

　　○广东司署事纪 

　　万历己未夏余以服阕补户部河南司大司农桂亭李公札管本科同事者杨文弱嗣昌贾孔澜鸿洙周海石思兼也广东司王昆璧瑊出守开封堂委贾署事贾太母病剧托余力辞于贵州司王畤生建屏王许另委余归寓而札与印随至贾不怿欲争余力止之受事时桂王惠王典礼中珰辄排闼絮司农而珠商夙顽忧未应手余推诚感珰珰不再至立给商价商亦应期方报成事于李公而广东金花至余适闻叔讣卧病三日而福建浙江二司持堂批准会期恭进之版至余方讶其先不相闻遽以堂批取必而承运库催期之使踵至余绐以稍愈即拟期谋于杨贾以金花饷辽据会典呈堂杨击节曰衙门一向措饷刻薄处斲元气琐屑处伤国体惟子此举差强人意贾为润呈且谓此大好事而非置一官度外不可余曰举念时已办此矣先大父侍御君建言谪十二年不召老牖下所亲见者也呈入李公批云天津右堂有疏请留金花金花且莫进所引会典查来看余跃起曰谁谓公中坚者而转圜若此持会典见于寓色甚和命草疏余归拟稿是夕辽抚周毓阳永春疏称辽饷将绝并入其意尚在推敲倦且卧堂吏四鼓叩门传诣寓议余虞中变秉烛成稿往见公曰中使夜持右堂疏来得旨甚严金花不便再请余三复曰旨犹温不为严此时措饷当从大头脑可常继处下手据祖制以请之旨有几分严厉衙门纔有几分光采公曰同是此题纔批不许何敢再提余曰主语换过不妨今据辽抚疏以辽饷将绝为题便不同且右堂请留而今言借见有还时又不同更有进焉者乘此事急说明危迫不暇候旨一面题知便发则全不同矣公意亦不沮余出稿于袖公留与山东司张锺石国锐议之而内使催期愈急盖闻余以广东金花交太仓库知有说且为铺垫也余语其使银即饷辽铺垫仍归内时管太仓库为刘半舫荣嗣因余交银回字云果成此事九庙神灵共为嘉赖勉之勉之余日与长司李茂春语示以不挠春置余而侵李公余启公催写本吏即日上面绐长司以再商而密飞片纸于刘曰此物蚤一刻出门为妙速之速之有为余危者余曰银一日未去望一日未绝既去矣上即怒可奈何人即悔可奈何此后使交内库银有可交外库之理生死甘之矣李公语余草疏备之次日食晡在贾寓闻传宣户部堂官与金花司官坐客失色贾窥余食自若送至门曰好为之既入有旨堂官姑不究司官夺俸一年严催补还李公欲补余持不可以疏稿进曰愿公勿顾司官上意即坚未始不尝臣下司官以死生争堂官以去就争未必不可转也公颦蹙曰此稿又引汲黯汉武雄才大略几石粟政不入心金花乃主上心头肉如何割得掷稿还余余不应而退谢恩日中官羣至阖扉不听出且曰金花尚在太仓勒使问之余亦虑或然寓意于问之中刘回字云三日前发计到中途矣半舫固解人哉中官绝望日为催补长司持黄箧到寓黄纸墨字乃敕内库者有云传户部速将银五万两来补窝儿如再不补将司官名字写来我重治他余曰昨所为借政为无银今有可还昨何用借长司曰固也奈圣意要补如何回奏余曰即如此回长司曰如此回却大不便余曰为朝廷臣子死生唯命长司语每倨至是忽为感叹曰某不知书亦识名行某与公一府二县人亦知此举是公清名奈圣意难回又太息曰若大家同心一齐发去事已成矣生被二司扯住复语一使曰对两司说着他各进不必再等惨淡而别余知不免犹惧李公之补闻公自陵回往候求见童子出问何事余曰金花事中使来催望主定不补纵有处分愿自当之以后衙门事犹可为一补则前功废矣语入传出曰到衙门再议次早约杨贾与张摩厉以须会大雨公出朝归寓余乃拉张同赴寓至西长安街传旨若雷轰宣户部堂司余驻道旁候公至随入宣御札公夺俸二月司官降一级调外任不许朦胧推升浩荡之恩也次早谢恩李公命山东司补银余复前曰竟补乎谁为进者公作色曰不听我补欲我再谢恩乎银自有照厅进也余始怃然自讼既非衙门中官矣何又说衙门中事退归若释重负吏部移问李公应处司官职名公召杨贾谕以福建浙江山东司俱有辞独广东司应处杨贾趋出不具草公自草之吏部拟降余山东运司判官阁部台省交章申救俱留中拟降之疏并留余候命既久与范梦章景文计具疏称病复留乃再疏而行逾年八月光庙初政复余旧官余反复往事而深有感也神庙御宇久议者病其过宽然当时凡百有位皆矜名节争职掌以苟免为耻余不敏不敢以委署为可避即二三友人俱以职掌相勉则治术未易言矣余决计时司吏罗跪泣请曰公非此司官偶然委署原无专责何认眞若此且公以署此印故不进此银如肯刻下推印刻下即有人代进不进无与也余笑曰既承委署即是专责有畏而避岂是臣道羣吏知不可夺彷徨而起或云有教之者也杨贾诸同寅后先视余推余担当则吾岂敢神庙之宽大原有所以养臣下之耻心者此未足报万一也不然苟免为幸何暇问职掌哉 

　　○附茅止生元仪赐环纪 

　　光皇帝临天下甫一月圣政不胜书然实录首复前户部主事鹿善继官云善继字伯顺为民部郎是时神庙末辽事方棘饷中断请发帑不可得议者以金花百二十万岁入太仓其改贮琼盈非故事当仍还司农以应辽急上不报伯顺主河南司事适署广东司时广东淛江福建三司各有金花解至伯顺请于大司农李公汝华曰与其请内帑不若留金花与其既入而复请不若未进而权留如宸怒不测愿身甘罪李公颔之遂以应辽饷而后疏闻上不允顷之又切责司农夺司属俸一年是时主辽饷者为山东司于是与伯顺及司福建淛江者各谢罪司农皇恐时福建淛江者未发即仍纳内库而请俟外解以补伯顺所已发阅三日上复令大竖至司农按司属名伯顺曰为此议者我也奈何为诸寮罪与大竖讲折再三终不屈上于是夺司农俸两月谪司属于外镌一级司农益皇恐遂曰臣适署司空有事寿宫罪不在臣铨曹责司属主名以伯顺独应之而前所夺俸者皆得安堵司农属不平合颂于公卿闲伯顺不愿愿身当于是举朝争之上不报铨曹请谪伯顺为山东盐运判官上亦不报伯顺候半岁余引疾去不数月有鼎湖之事于是光庙首复其官云神庙闲多伉直敢言之士谪者亦累十百而言者不止上遂置其言不复谪而人以谪者不复起亦不复言即言亦以上置之故时佻恣无礼而及事有关宫府未尝敢为执也伯顺不为言而执执事之在金钱又上所最急于是一二十年闲似伯顺以孤凤矣光庙在青宫每赏啧不置故首还其官夫光庙之德尚矣神庙于震怒之余诸大竖复排谤百端而终止于薄谪其大度何如哉故举朝敢争之争之言至或不可听闻而上终不以为忤此盛世君臣所当法也故为合刻之伯顺非特识私感也其忠爱将无弥笃乎 

　　○马房裁革冒破纪 

　　马房冒破相沿既久余初受事不安于心以告袁沧孺世振袁心是之赞余说堂行广西司查司持存羊之议余再请而再驳且面相许而转复驳叹人心之如面也余既以母丧归代者为王昆璧瑊坚持余议以争协力于巡青使者题参得旨追拟如律而厂监据旨中有存留字求如初支王驳之曰所谓存留指别厂未发觉之驴头而言也该厂已经发觉追赃矣拟罪矣圣上原无买补之旨安得如初支也厂监乃止夫此事可否非难见也其旨尽于边有军而无粮厂无驴而有料之二语而再驳之者借口存羊且语人曰为上首存体上首为谁即袁沧孺世振也是役非袁不为功此道可于今人中得哉为之志感 

　　●鹿忠节公集卷九 

　　范阳鹿善继伯顺父着 

　　墓志铭 
　　行略 

　　◆墓志铭◆ 

　　故嘉祥县知县警愚马公暨配卢孺人墓志铭 
　　王母秦太夫人墓志铭 
　　义官继庵薛公暨配张孺人墓志铭 
　　中宪大夫四川重庆府知府时庵张公暨配侯宜人墓表 

　　○故嘉祥县知县警愚马公暨配卢孺人墓志铭 

　　吏治之坏大要苦资格之易拘忧公论之常晦繇是寘其人之可为者而尤其天之未定者志士热肠强半灰矣警愚马公非孝廉起家乎又非位不鬯才伸不补屈抱恨长逝者乎何关西之政媲美汉庭且不燃之灰尸祝转切也公举于乡以己卯筮仕同官以最迁矣而以蜚语谪一署汲以赈饥闻再署密以振废闻荐补偃师革仓吏之铺垫除交界之送迎岁省无算未踰月以艰归服阕补嘉祥二十日而没故惟在同最久治状最着入人最深尝得交于伯子濂仲子洁悉其概公有大造于同非别求利之去其害焉者而已同旧征粮催以十排侵欺扰害而粮益逋且上严为提绝弦以应刑烦民急假贷求免令豪右收息逾月倍母公去十排限民自纳提者旁午具民穷以请曰无官犹可无民可乎上官心重之稍稍听公粮遂报完荣及所生此同官百余年仅见事也漆同二水合为城患岁一修之额派麦三千六百石公念患无已时起堤抗水使不复西额派遂除植堤以柳且成官路民碑之曰马公堤志永赖云秦府酒瓶取给于同岁差四校尉横索无度公至而校尉以故态来公杖之以横状启王且请县自送不劳差也王感悟慰劳公费减十九矣同民贫而役烦公革大户斗级司兵民皂快六十四名岁省千缗事亦毕集至于窝访公行孙承恩九家为之魁公召面诘与之约一人中伤则九人立毙耳九人崩角丏生请得自新阖境帖然公在同五年厘奸剔弊瘠己肥民绝无一事不为民而自为者征粮严禁多收倾解总付大户或谓公贫可藉羡养廉徒入猾役手何益公谢曰官有常俸何贫也多收有禁羡能几何与其割人肉充己腹无宁本地钱赡本地人耳时守西安者曹楚石璜雅重公之为人暗书公号于屏曰眞君子公再举卓异寻拟内召未几升练兵同知复以直指某论劾谪河南简较盖耀州搢绅某实中之某佃同地百七十余顷而不税公以法绳之某佯谢过而阴修却会直指为所善友遂以一例征粮劾公先是同官之粮夏秋驿站廪禄各其田公谋曹公条鞭之而田大均及坐劾曹诣直指白其状直指寻悟然奏行无及矣公离同之十四年同人建祠立碑记学官且移文定兴若曰为同之眞名宦也者是即定之眞乡贤又四年更于西山高敞创大楹以鉴空衡平风清月明书其额岁时祭焉盖公之论至是乃大定闻某乡绅已馁若敖矣公得阳明之说于徐献和先生尺寸取则焉自奉极俭而好施予塾师尹翁生有养死有葬亲友困惫赖公遂其婚嫁者不一而足里居遇歉转贷五十金济之及其当官为民请命不避强御而尤加意人文持其师说为诸士讲解诸士兴起文明其地尝闻同士不登几六十年丙午隽者即当年所首拔也优免阖庠实以二丁利瓦伊亨等数人贫不能娶代为具币冯生光升庐母之墓岁给银米月三视焉谒姜女祠嫌其不耸创宇树碑且入祭典其重名教崇节义又岂可为俗吏道哉盖得于学力深矣公名铎字振之警愚号也以嘉靖丙午生万历癸卯卒得寿五十有八配卢孺人有捆德公之树立助不浅焉后公一年生后公十一年卒父云路以公考满封文林郎母毛赠孺人丈夫子二濂洁皆庠生各再娶为纪为尚为杨为田女一适牛化麟孙男五橓娶瓮继李楠娶薛如飞如阜秋魁尚幼孙女六配许国瑚薛士璸庠生李淐范士楫二未字鹿子曰余总角从先大父壁屏闲得公之体貌彼时颛蒙不解所抵掌者何言第见宾主之驩然相向若各有得也及齿加长稍涉世思奉教于君子而已不可得乃读公之传而论次之夫治民在去害知之待中智哉然口谈身任难易悬矣内有不能餍之腹外有不可返之势爱一钱者乌能为公所为即不爱钱而不能不爱官者又乌能为公所为闲执苦资格忧公论者之口而飜其案则有公之行实在余既为之志复系以铭铭曰公困贝锦吾以咎人公困尸谗吾以咎天然论天道者原于既定而称不朽者非以引年彼无噍类公有兰桂彼腐草木公亘河山吾反复于羿奡禹稷之论而信恢恢者永操不漏之权 

　　○王母秦太夫人墓志铭 

　　邑侯中讱王君以壬戌进士治范阳丙寅冬擢南仪部将行视余于江村手其太母秦太夫人行状示余属为志状出舅氏履山君盖太夫人殁时仪部未成童怅念音徽未获覩记自捧范阳檄过里向履山问状履山后太夫人期有六日而生同忧喜者几六十年其状为有征余受而读之避席曰异哉以太夫人之贤而所遭之数如是吾乃知王之所以复兴与仪部君所以为国人之母也太夫人父岁贡士邗塘君母白孺人其曾大父凤山君官南大司马所称端敏公也太夫人生而端颖邗塘君授内则女诫诸书辄解大意择配归源胪王梁川君之仲子麟郊君鸿胪父为九岩先生起进士官礼部郎中配朱安人太夫人之归王犹及见朱安人朱自贺得贤孙妇复戏谓鸿胪配邹孺人而妇实胜吾妇太夫人事翁姑实得其欢邗塘君念女有所饷必以荐堂上翁暴卒自叹事翁日短益专以奉姑乃姑病痹子妇宵衣以侍扶抱卧起八年一日闻者感动当鸿胪君时中倭患称贷应军兴田且半入母钱家意望二子约以偿负之重轻为授田数麟郊君不无犹豫太夫人进曰裕蛊克家两得之何可让尽出其装以从事鸿胪君得以旧规传其子是役也克复大计定于片言笄而丈夫哉不宁惟是一日有哗于门者盖同里行有不得而怒旁泄以王氏奴为词意猝难舍奴因可中其主是时伯仲殊难下太夫人力求自治出奴以说哗者废然而返此宁直度胜识固远矣居恒对麟郊君称说娄丞相吕参知事意以柔道胜天下其待伯姒以身下之姒即方伯公女不能以贵相加亲睦无闲言鸿胪遗二姬请于伯姒递养之曰此翁之接又为长子女也隐然以柔姒者用姒偕之大道矣至其佐麟郊君读为之篝灯拂几先意以进粥茗相勉之意初不以言麟郊君感其意下帷攻苦枕藉子史无能傲以不知每憾数奇未得与京兆比甲申受知学使者当与乙酉比众指目是久不鸣鸣且惊人乃先期暴卒太夫人殊不欲生履山君挈孤寘前且泣且谕曰立孤实难而忘先君子公宫之教乎乃强起治事孤即今赠文林君尔时仅八龄甫免丧则为孤延师授举子业赠君日诵千言典坟史汉阴符南华及抱朴风俗通皆手纂其菁华太夫人又不欲拘一先生之说捐重费恣其从游遂倾其时之豪杰文气日上太夫人喜进之曰而祖之几幸而父而不得者孺子庶其得之勉之哉已获推择隶博士籍未几复以痼疾不起太夫人心伤不得于夫者复不得于子忍痛以视子之子先是太夫人为子谋室得履山配尤孺人之侄盖白孺人尝因其省姑心识其福厚履山从臾成之归连举仪部君兄弟寻封太孺人则理固有可见者非苟而已也赠君逝时仪部年十二太夫人几望长孙更殷于望子时仪部文藻翩翩已觇凤毛其成名不及见则迭遭丧亡开箧之痛伤神故尔状复称邗塘君教女差和于教男里妪自外来戒非妇顺勿得言太夫人善承颜志即弟辈逢怒赖太夫人在旁为解颜说者谓能妇能母盖于能女始基之矣而闺教之重焉可诬也邗塘君殁良史写照太夫人促麟郊君商忆指点数日乃得及麟郊亡即以属前手遂若生人谓食其报云然余因反复于天之报施太夫人始为妇佐夫既而代夫为父又既而代子为父其尽瘁于王三世矣而天与人若交困之丧亡之余水潦助虐以促生计向所偕伯姒递养遗姬之子荡败反诬偿负所得之田为折箸不均乘伯仲亡而割诸其?牙攵女?疾之深也姬子有力焉即仪部之显庸而又不身亲见所称报施善人仅于写照耶否否世之遭不苦报不爽又身亲见者即属懿美而其味易尽人所歔欷感叹历千载而起无穷之思者多在苦而不食其报报而不于其身则太夫人之报自当别论且天因人人各有因贵因贵贤因贤状言太夫人之归王去华厂而安容膝薄自奉而丰宾养且垂老服嫁时衣衽如笄可咏可画余观仪部君范阳四载约己裕人独以不时花样萧然于金台易水闲不啻为太夫人写照所称贤其贤欤则以显官言报者犹浅之乎论太夫人矣太夫人生以嘉靖己酉殁以万历丁未得年五十九麟郊君讳某字赞甫郡学生子男一即宁一县学生今赠文林郎娶于尤今封太孺人女一适郡学生华瑞锡孙男二长永吉南京礼部仪制司主事娶华氏封孺人次永嘉郡诸生娶顾氏曾孙男某某余既撮状为志复系以铭铭曰仪部作祖仪部代兴谁当中衰悴不忍听父其子兮笄永素子其孙兮夜常醒盖不数孟母之杼未绝韦氏之经原其始要其成不有悴者其何以荣 

　　○义官继庵薛公暨配张孺人墓志铭 

　　公讳可大其先有讳斌者自小兴州内徙家于新安之马铺村斌生景元景元生铭为诸生配太宰郭公琎女避水患迁城中生三子思茂思盛思孝盛生琳琳生延龄为诸生配马氏生四子长克仁次克义次可教公其季也少受学朱先生以慧称刘参藩兑尚在诸生中见而器之引同笔砚当是时公亦自奋谓青云可自致未几有父之丧诸兄析箸生计大诎公受室增广生张来麟女家徒壁立学遂废张君故贫犹能念公携绵二斤驱小豚二至公鬻豚得钱九百绵则付孺人手夫耕妇织艰苦备尝竟用是以存活而家亦骎骎盛乃甫能自给辄好施予安州人有罪赴审以其十五岁女当钱八百公曰女可当乎与之钱而还其女其人泣谢请立偿券公促之去曰并不必言尔名时年三十耳兄子庠生桂老而无嗣良玉死而其子不能葬相颇有干局而苦无母钱公葬良玉使桂依己居而贷相金使收其息以养亲闻者感动既而相子登仕邑大夫使主藏上首侵金三百以责登仕公贷为偿出登仕于狱微公登仕有死所乎此犹有可勉者曰亲张应奎等不啻疏矣各贷百金许为出息并耗其本不闻一语责之偿也复有张时诵者贷金三百掣盐僦公别舍诵死其贷不可问又欠商价四百九十金商且问价于诵之子公曰盐非吾事店实吾舍愿代为偿商殊不意未敢受公固与之署教张印东文晖赴试卒京邸张籍晋州距新安四百里不能归公任其事并其器物送之往还凡三费皆自办使施而望报冷灰当入谁念哉盖公少怀济世业以贫废而卒能借治生之术以行其意命伯子良栋习吏事仲良材叔良标俱以茂才入成均从天下士游而自以行义好施为优游卒岁之计乙卯大旱尽出积粟减价粜之复捐五十石为赈一方以安辽饷劝借首以三十金二骡为众人倡按部使者争表其闾邑大夫礼以大宾逊谢弗获已勉为一至张孺人既同公贫苦复佐公施予先公二年卒公不再娶丁卯四月偶觉疾即治后事沐浴而逝叔子标以绵拭其面如沈香味眷属共闻之亦异矣江村渔隐曰吾按薛公之能治生而欲于赐不受命另转一解也纯如儒者之成说则家无担石便为载道之器而宇宙在手尽属跃冶之金薛公之业苏季子所慕负郭二顷不啻十倍之而其源自钱九百绵二斤始天下事固在人为命而以受为受公虽至今贫可也然薛公之业而托始若此其为生亦难矣陶朱公有言见苦为生难故重弃财以公之托始岂犹不知财所从来者何轻去之若是且施不望报已矣至于受德之人反以怨报其心能无少冷闻公一日有张于庭者突至前言不可辨引公倾跌盖盗公苇为守者所觉故先发制之而庭固公代偿盐价张时诵子也邑大夫治庭如律公复请宽之呜呼贤者固未易测哉德量如公食报未尽孙曾林立兰茁其芽盖方兴未艾云良栋任山东巡简娶乡耆李子实女再娶礼部儒士王养中女良材娶文思院副使郑藻女俱先公卒良标娶乡耆刘楠女再娶寿官单绪女女三长适廪生张纯儒次适儒士刘士煃又次适生员单矿孙四文炳候选主簿娶生员孙灼女栋子文晔娶太学生田茂盛女文煃聘举人陈谔言女材子文英娶容城县生员孙奇儒女标子孙女三一适安肃县生员田见龙子田由一适生员田奎光一适生员王宗礼子王珍余未字曾孙一思德曾孙女五一许廪生仇振香子一许廪生高旻子余尚幼公生以嘉靖甲寅五月二十七日卒于天启七年四月十九日张孺人生以嘉靖癸丑七月二十三日卒于天启五年正月初九日茔在城西北一里许余既志之复系以铭铭曰废学而农积约而丰偕牛衣为老友成市义之薛公恶得藏拙于受命而貌附乎屡空 

　　○中宪大夫四川重庆府知府时庵张公暨配侯宜人墓表 

　　此时庵张公与侯宜人之所藏曹少宰眞予志其幽厥嗣茂才起沧千里命余表其阳余于公神交也尝反复其事而特论其大者公大造容在清诡计之赋其大造沧在争灶民之差盖以庄定赋积而归总地有卖买赋无推收善诡者无所容而民有均徭兼有里甲灶以产盐故祇有均徭柰何复移且灶两倍民归谁受之清赋事属创争差事属守微公容何自贻无穷利沧且开无穷害矣然守而以争力难于创盐使者业惑志于前运长非后运长之言不几以一官博乎哉迨守重庆安居尹贤而不快于当路酆都壁山奉职无状而均能挟贵人牍既而不快当路者竟留挟贵人牍者竟去公之侃侃大节不可夺固如此善论大者兼论其小天下事固有数人可办而每扰千万人一日可了而动淹岁月两言可决而葛藤至于沸唇如大木过沧微木必渐来夫可渐觅之一语扰可言乎牧马草场三十年待题之案非公终成停阁尔复有相因极久而极无谓者枯柳变价何必费五百里之运刷卷搜奸何必以小疵滋驳复至有正嘉以来之疑牍与夫府属传银何必解府发驿往来之不惮烦种种无谓暗耗物力而敝人之精气得公而枯价就彼变传银就近供故卷三百一日而销二百五十也易简而天下之理得岂小补哉议公者谓太察或又谓持法过严此诚有之然世既有解屯银不销批者收屯锾不缴详者冒支米二百石以上者以及挟访骄人气加士大夫者掌案监司役县倅为渔猎者非公孰与破重阴而提阳气为人心一大鬯乎公持奸人既急又拙于逢上飞语时起而无能一语点公操者盖容之征粮大户自收即令自解容之新学宫士夫各捐赀即各任事重庆浮梁浮屠之建亦用前法主省视不主出纳心迹固自较然而容城不于公费外复科里甲重庆不于柴马银外复入门皂之直此固相因故事他人之为清吏者亦所不辞也至于却沧商五百金之例馈捕私盐发批验所给商纳价而革变卖之铺户颂冰蘗者不独贾人矣曹武惠之言曰好官不过多得钱公不爱钱故不爱官不爱官人遂不得以官难我公以重庆罢而公之自分罢者则自容已然朱直指语业求多观察进表则就其语而反之西池贾公力争于计吏之堂而得不罢陷阳城者以馈女诬沧守柱石王君特疏辨之而得不罢丙戌之计已有出袖中揭者东光马君谓揭孰与考确而得不罢盖范玦屡示即有两持之项剑而为公项伯者初非得于安排怜才好德人固有心哉即重庆之役曙台唐君实以多故借才除书下出饯于郊簪绅惊传非世法所有公受事即为军兴计征税以米代银不一瞬而坐收数十万饷帅之麾下噪公方食吐哺出谕以生路众惟命乃密与帅捕倡乱者斩之遂定当是时多公之能应变叹主选者之知人为行闲计蚤复能应卒也兵事方始不专其事任而以何邦卿事罢之当日事未易言也邦卿既死重庆无恙故以与为罪向使重庆危邦卿无恙不与独不为罪耶李太史本宁谓将取故与兵法所不废论久当自定知言哉公既罢里居嗜学不辍时以义举为邑人士倡修学赈荒恤保安令之遗孤俱以百金而朱郡守与陈明时既中含沙赖公得白人谓重庆争三尹去留风采犹在也公所著思艰录夜独草静观堂颂其所自得深矣侯宜人乃业师庠师代具仪以聘者公之冰蘗人以为苦宜人独安之值公持法时以罪疑惟轻之语进合而有助无惭公之配哉余生也晚未识公面从父老称说想象满堂之生气曾代容人追写去思故自负于神交而特表其大者如此其世系履历则已具曹少宰志及李太史传中 

　　◆行略◆ 

　　术阳县知县泰宇孙公行略 
　　孝廉孙对枫行略 

　　○术阳县知县泰宇孙公行略 

　　公讳重捷字联芳别号泰宇徐州公三子长重振次重扬公其季也幼有慧质未弱冠即指掌千古及昭代典故识者觇其远志每试辄冠诸生名岳岳起已而屡困畿闱人代为侘傺而公无几微见绩学不辍乃以丁酉荐向用有阶益自发舒是时公长子可甲已露头角公自课课子深居简出下楗篝灯丙夜犹荧荧也远近亲识居恒称人伦之盛必推公父子隐然为一方重可甲复举于己酉乡邦口实三酉堂不啻脍炙盖徐州公之领乡书亦以前己酉云庚戌公父子俱上春官见者闻者指为威凤挈雏名动京师而可甲一夕暴亡公自是于邑不自得归婴危疾稍闲癸丑谒选得??术阳任未几疾复作卒于官余知公久悉其行事服其德器公素性严重非人不友颇得简贵声而持守典刑不失尺寸物望都焉丁内外艰杜门读礼稻锦不御伯兄病侍榻前昼夜不解带人皆感叹子姓蕃殖不无参差得公一言人人意消终公之世无扞罔者当时亦不自觉今且动事后之思矣同邑陈公可成任宜阳殁而无嗣室人不给朝夕孙公奇逢方议为立嗣而苦于难合公力赞之捐赀以从其事遂成邑有横珰与同袍某相构当事者为公旧知而人以公先有小嫌意其难之公毅然曰袁丝变色李膺抽户此其时也何问其它为之周旋不遗余力是岂可以浅深测哉公方盛时称天下事未可量盖揣摩简练已得要领时为亲知借箸无遗策邑中制作多出公手盖邑令重其为人往往就公决大疑又以公不私谒无从借手报也颇抱平原之憾矣据公之远志绩学若天有意者使竟其所长当非小补乃困至中年犹未脱诸生即牛刀小试而犹夺之速天可问哉??术阳席未暖病遂不起然闻公始至淮安守詹即以查盐务命公力辞之素操亦见一班矣公生于嘉靖三十八年二月二日卒于万历四十三年正月十三日配何氏雄县何御史某女先公一年生后公一年卒长男可甲己酉举人娶新安管宪副学畏女嗣孙绍宗次男可第庠生娶商河知县杜濯女又次可登俱早夭无嗣长女适雄县王孝廉梦桂男庠生王孙郁次女适新安县选贡宁公攀龙男元弼其先世系载在徐州公志中 

　　○孝廉孙对枫行略 

　　君讳可甲字对枫??术阳公长男生而颖异童子时下笔千言观者譬易十四游庠十七食廪二十五举孝廉君好学得之天性从??术阳公扃户理业灯火鸡窗无论寒暑非出就试罕见其面每试无不第一者同侪心折即背面无异辞而君自视欿然繇是心折君者不独以文辞也君既以世家子负重名德量春温风格玉立觇君之出者无不羣然迫就欲接一言己酉举主为桂公绍龙桂公爱君甚于广坐中遍赞宾客当是时即皮相者亦期以公辅乃未入闱以暴疾逝呜呼天哉弥留之先??术阳公梦登山顶有精舍供帐甚都微闻欲以招君者犹忆壁有锦文曰瞻依徒切觉而语君君意不怿不数日卒妖梦践耶然君童时未及就塾师其师梦部郎投谒心异之诘旦而??术阳公以君至师大喜告以梦为后日券何独不践也君以万历十三年九月十七日生以三十八年二月二日卒得年二十六岁配管氏新安县管宪副学畏女嗣子绍宗 

　　●鹿忠节公集卷十 

　　范阳鹿善继伯顺父着 

　　议一 

　　○粤东盐法议 

　　国家饷边取诸盐利今太仓若扫矣持筹者仰屋而叹求其济于同舟意至切也以粤东与两淮相提而论产盐行盐地颇相如解京饷边课甚悬绝据盐法道佥事李橒盐政考移文该司核不均之故意必极力查刷多方措处别有良筹以匡不逮乃来文洋洋洒洒几千万言或据开销于公移或诿事权于他省自解则诚得矣共济其谓何哉天下事非一家私议愿虚心而酌之夫盐考所载解京项下四万三千九百二十九两而今每岁解京仅二万零来文谓盐考原非常数三十九年引目多拆溢额三万李佥事遂包此溢羡而言之以前以后俱无此数诚若此言是引之疏滞专听于各商饷之盈缩特任其偶值也朝廷又何必设官何必悬法哉据李佥事十七禁十六议每以课饷之充自许为稽考之效即按院军门亦批盐饷溢额该道精核之功其非偶值明矣且未溢以前积习犹莫谏也既溢以后胜着不可追乎使用法者不厌为已陈之刍狗则溢饷者岂遂为空谷之足音不此之究瑟瑟焉援前据后辩此年之非定数而条引考中自注之语以为券恐非通论矣不宁惟是李佥事既以解监之数与解司转解京之数开列于前及其自为酌定除恩诏蠲免外较数岁之中以九万为率六万四千七百四十两解监二万五千二百六十两解司且云时诎不必取盈时溢请详另贮该司所得意为有据之定案者此也抑知其为当日苦心之微词乎李佥事竭忠体国固甘己身之怨劳而留余忌尽不无难为后继之虑焉此固易明也且李佥事作考时尚未知太仓悬磬边军枵腹之极故运机布算为粤东计未暇为太仓计耳使知国事至此必更出确议以佐公家岂肯留此微词以滋借口耶故就李佥事已行之法而实修之岁不傩于溢三万也更就李佥事未尽之意而推广之岁又不止于溢三万也李佥事其显者也提举吴邦桢不知其服官何状去官何因独念其复部文以八议与盐政考相发明焉以羽轻之职鄙肉食之谋耳目既眞区画可据即用人者或有限年之格而用言者岂可以人废乎本部合并盐考而折衷之将大措手于粤东矣盖粤东盐不为不多地不为不广岂其行引仅登六万特患有盐而未必尽以引行岂其饷边俭于二万特患有饷而未必尽为国用即就来文所扼腕而谈者一则本宅之私票联樯扬帆莫可谁何一则赀郎之攫金截多作少掩有为无夫私贩如此官盐安在小吏如此大吏安在果稍一盘诘必致反噬必不为王民然后可果弄鬼搬神莫能端倪必不受统属然后可天下宁有此世界有此事体乎故导利者盐也行盐者法也有法则客商不苦官为虐有法则客商不敢自为奸有法则盐尽归引饷尽归公源洁流清奸人不敢侮而动故欲求盐利唯议用法十七禁十六议李佥事已试而效者所当画一守之其未竟之绪与吴提举八议次第举行岁增课饷数十万不难也吁嗟边疆多警年例久虚旴衡内地水旱盗贼相寻而起念则壤惟正之供且多拖欠叹东省异常之变敢问催科徘徊展转求所以补岁额而济边储唯是地不爱宝天不能灾之盐利有可讲者而该司繁称多说极口苦辩万不肯佐太仓一筹详其大意不过恐为粤东加饷耳宁思铸山煮海原利国之资践土食毛共急公之谊国之初盛军兴甚简藏富于民后因多故税饷洊加不独一粤东也即如两淮初额不过数万次第增加至六十万遂以所加着为定额今欲分毫减之岂可得乎粤东亦王土而独以为不可加何也且使加课而强以所不能则绝流之渔中智能辨今粤东自有大美特经理无人使利不归上亦不归下徒入奸人手为可惜耳故等盐也别省饷有定额粤东独称无定既以无定者藏奸别省有定然洊加之余又即以多者为定毫不可减粤东无定然溢额之时复援少者为定毫不肯增是又以有定者背公亦不可解之极矣故本部今日为粤东计兼为太仓计不敢凿空论事凭臆决机唯考规条于祖制按建白于前人反复李佥事之考而参伍以吴提举之议更定盐法增加引饷与粤东旷然更始幸勿惊也议款十四大约就事势所久偏枯者为之调剂人情所久郁塞者为之疏导化私成公因利为利补岁额而佐边储抑在斯乎 

　　一曰行部引 
　　一曰严考成 
　　一曰重京解 
　　一曰设运司 
　　一曰更任职 
　　一曰复淮课 
　　一曰通海北 
　　一曰增埠引 
　　一曰绝西运 
　　一曰均菜饷 
　　一曰索积贮 
　　一曰禁私盐 
　　一曰烙鱼船 
　　一曰正盐斤 

　　·一曰行部引 

　　盐以引行国有定制粤东请引六年一次往牒可凭也今乃专奉军门号票恬不为怪其以为非盐政长法者仅吴提举一人耳即来文据万历二十一年陈军门发票式宪牌谓其时与部引并行未尝偏废又称三十年差官请引侵费悞事续请未至权用号票此尤不可训矣夫引不足则引可增引易尽则请可豫票非所以为法而权非所以为名也票引并行且不可矧专行乎就后先相委之词按上下相蒙之故请引何遂至将脱绝之时遣官何偏逢不的当之手因差就错即权为经粤东不利行引之意可得于言外矣夫行盐以引则权无二门今公然用票是以外臣而更祖制也且权既倒持则利必瓜分棼然专擅是又以旁落而开滥觞也票之数果止如自变量而票之奉果尽出军门耶司农不得与其权何所执以核其饷也夫废阁既有繇来因循易于借口以不能问不欲问之情而遂成不可问无从问之势此国家何等时而利柄不收容其旁落哉亟宜遵照祖制查通省应给引若干今加引若干先时请引照引行盐一向号票悉为停止使祖制得复税饷有可凭而问焉此粤东今日急务也夫人情当其久据而偶收之必有矍然不自快者然何敢以常情待当世之贤豪乎 

　　·一曰严考成 

　　盐不行引则私难究诘引不考成则官无激劝粤东之视引若赘其视行引若戏无引固不以请引为急也即有引何尝以销引为重耶拆引听各商之多寡遗引任各埠之停压泛泛悠悠是何政体也且每岁各场所产之盐政足供各处行盐之地而每岁应折之引政足掣每岁当行之盐就盐而取息商之利也而就引以责饷则国之利也今引无考成则甲可以影乙猫可以眠鼠商且行不尽有引之盐而与官为市官且利不必尽行之引而以国为市矣粤东之病政在盐多引少柰何反有遗引耶即来文所称南雄引岁约二万道三十三年缩至一万二千道或出该司当年官吏隐蔽为奸然已不可追诘不知本部非谏既往也以追将来耳及今不蚤为计恐后之视今犹今之视昔矣欲振积习宜定成规将发到引目类至三年加载考成事例通计引目无遗课饷充足即将本司印官定为上考如有遗引缺饷查照分数参罚庶部引随到随发永无寝阁之弊而后来任事者不然且与不行等耳 

　　·一曰重京解 

　　宇内盐司除边中盐粮外仍征饷济边京师天下根本西北战士荷戈计臣握算即东西南北总为一体而独重者自有在焉故解京岁额或有不足闻有搜索别贮以补京解者未有颠倒重轻反以京解成借支如粤东者也盐考所载解京解监与存留京饷既各有名项而来文十年开解之数解监定数岁必取足解京则多寡任之耳何轻至此也且三十九年以前解京者开称尽数三十九年溢饷三万又以所溢者凑支兵食而还仿未溢以前之数解京三年之闲少解四万又何轻至此也且所称存留充饷诸项每不完解而那借解京者以为补凑即来文亦自谓广济桥解司额项每年四千而七年以来解不及半且并该府额编兵饷共逋至七万有奇夫宽其存留之逋补以解京之项又何轻至此也粤东故事大概以京解为迂缓不切之事相沿既久牢不可破夫使太仓犹二十年前之太仓或可姑置岭徼之利于度外今太仓匮乏不敌一富人之屋尚可任其轻忽而不之问耶故今日之事反其轻者而使之重则解京之额宁议增母议减即地方有难已之费亦当别求措处断不可移京项以填逋案也破积习而重本计请自今始矣 
　　查会计录隆庆二年御史王同道题该省用兵乞将应解户部盐课引纸等银共七万三千四十九两留为征调官兵粮食之用尚书马森覆疏已称该省盐课引目四五年闲并不差官赴南京户部补刷宜就彼清理官引盐引设法疏通至于桥税尤严加察税必归公则军饷可充以后应解钱粮再不得援例请留以误边饷是言也固行部引之明条而尤重京解之公案也 

　　·一曰设运司 

　　浙福山东等省饷数不加于粤东皆设盐运使司而粤东止设提举复革其在海北者所管盐场改归府佐即见存提举征收课银止东筦归德靖康香山四场而余不与焉及课缺解迟部文查催又咎在广东提举天下宁有事权未付而责望可行者耶今之提举祇各府道之牛马走耳无论难于分外望其有借箸之功亦不敢于分中保其有挈瓶之守势使然也故欲重弹压须隆体统粤东长计亟宜改提举为运司更定官僚以理盐政再设运副分司北海又虎头门暨潮州俱属要地各设通判以专盘验如盐船至所管河下兑商截角引目俱仍赴运司投销其首领经历知事缉巡省城河下私盐并烙船秤务差委其各府州县场灶每年额编课银及水客军饷余盐银两尽付运司投纳转行解部外移文申报两院并布政司盐法道查考其各场每年有无拖欠数目岁终亦要揭报运司以凭查参施行则体貌崇而事权重责成可以展布综理易于精严盐政更新国计其有赖乎至于衙门人役广东见在者可以顶充海北旧有者可以重补斟酌变通存乎人耳即添设运判二员经历一员均于盐政有裨建造衙门募充人役或取诸盐司之积羡或派诸通省之田粮费少而益多亮智者所无难也所患者局面骤更事权顿异举布政司所独擅者而一旦释之傥非奉公之纯臣必起阻挠之异议然共图国事敢问私情是所望于同志尔 

　　·一曰更任职 

　　运司既设则任职可议矣盖盐实利薮而国用藉之其所系何重而可轻付人手耶利能昏智脱之实难财不苟得谈何容易非得天下名流而任之孰能绝饮盗泉垂芳清白为国家裕度支者粤东之以提举治也正以课希其以赀郎鬻也明以利市夫既朝市官矣而欲官勿市商且以限年之格穷之借令卜式输边仅博一长沙太傅名无复之转而逐利人情乎曾提举有激乎其言之李佥事亟取其说谓贤科久任庶其少瘳而以例从中制机虑旁挠付之浩叹也吁嗟盐何等事治盐何等官而任用若此我不敢以刮目待彼只得以不肖应狼藉彰闻祇供黜幽者填案之数国家能受其弊乎夫各路钞关税能几何犹必董以部属独于盐场付之铜臭即各运司闲用正途率既破之甑耳其得失之数于赀郎相去能以寸哉故为今之计亟宜委任贤科尤必推择民誉予以得为之权待以不次之赏使耳目改观心志异向曩所鄙以为秽途者一旦而变为要地则宇内利权尽归公帑又何忧边饷哉然此宁独为粤东言也 

　　·一曰复淮课 

　　江右三府改食广盐当认淮课此事理之明白直截不费解说者也而徒悬谈柄久未坚决一行查催便相推诿如来文所云私盐透漏横作阻挠淮贾觊觎阴行搀夺是徒以隔省为脱卸之门竟使盈廷成道旁之室然无足怪也盖行盐以法行法以权粤东盐司官止于提举彼上不能自通于本部下不能自列于诸司省以内且不敢概问何论隔省哉积轻势使然也今既议设运司矣职掌所辖通行远近江西三府总归掌握其相临有体其自运有权申明前议加广引抵淮课固不求多于淮之旧额亦不容仍夫广之漏卮参伍而行画一而守敢不奉法者以三尺从事则数年之策决于一时而数万之饷增于今日矣 

　　·一曰通海北 

　　粤东提举司有二一在广州属十二场一在海北属十四场广州属场除每年输课外仍通商于本省江楚地方共一十八府州县引行六万饷踰七万各处抽收不下数万潮商桥饷复二万四千有奇独海北一十四场止办岁课四千五百零而已高雷琼十场自煎自卖无客商饷是可怪也廉州四场虽听客商行盐然又与省城不同为客为商总是一人票各以二百五十为率饷共祇三百七十有零还贮该府备给兵食是又可笑也夫商引既不通行场课又复无几提举遂为宂员裁之诚是也宁知天下之患莫大乎不均求均之法莫大乎补偏偏之不补而更议裁不均者岂不益重其不均乎引不行则商不通商不通则盐不能贵卖而灶户因以日困国课因以日诎故致有斗米易盐可五六斗者且有终岁停积视之若弃者此吴提举之所为扼腕也夫盐固利资也有以通之居行双得其益无以通之上下两受其伤矧官不通方而民或跃冶徒使天地之大美无聊而归于私窦国家不收毫忽之用亦不可解之极矣即琼悬海外似难通商而幅■〈巾员〉辽阔生齿繁多又私贩通黎取利较重本地岂无商贩可通乎高廉二郡陆抵西粤水达闽海无论私盐弊窦多难枚举即今四路商贩岁不乏人如高盐过化州梅禄廉盐过陆川博白俱有私税此犹历历在人耳目者也雷州虽云瘠薄之区人民稠迭商客往来遂溪所属二场府州县分并市镇地方何难立埠行引耶合无查照广州府属事例于四府各州县立埠召商给引行盐琼可二万道高一万道廉六千道雷四千道每岁每埠输纳正饷引目纸价若干两预赴该府管粮官或海防官秤纳方许买盐酌价拆卖其余肩挑小贩如今日私盐积弊尽行禁革不许贱卖以妨官盐如此行之灶民得资通商之利以供国课太仓又藉通商之利以济边储一举两得何惮不为也夫海北额课不过数千提举之设意或有为自经裁革属之府佐视事者喜于因循诿于疲敝孰肯为太仓计乎来文乃谓高雷廉琼地僻民稀亦未之深察耳 

　　·一曰增埠引 

　　粤东本司所辖盐埠五十有六各商例应预饷上下挨次顶替今据吴提举所称争承之状可掬也告承至五七年或十数年久踞而不忍舍甚至前承者未及届期而后承者复行告夺夫商惟利是视者也使其无利即强之而不肯赴使其有利而无余即赴焉而未必争惟是行盐各埠地方多有富实户口每有蕃盛各商唾手销盐之易遂拊心得引之难此据彼夺固其所也吴提举谓大都以引有限而利无穷非破的之论耶夫争固非下所宜有也而善经国者政欲得人情所共争之处而操其用故法不劳而令易行赋骤加而人反喜为今日计与其以可居之货分厌商心而不足毋宁以可增之引合裨国计而有余情状既不难知规条可以义起合无每年每埠除照原给引目外倍为增添加饷解部其有地广人稠堪以增埠并散拆引目去处不妨商人告加此酌地之利顺人之情因其势而利导之其于太仓岂为小补耶 

　　·一曰绝西运 

　　查盐政考东粤左襟汀漳右控梧桂负荆楚而面溟渤盐四通其闲潮有隆井招收小江惠有淡水石桥之饶其盐为青生潮商繇广济桥散入三河转达闽之汀州为东界水商运惠潮之盐贸于广州听商转卖一自南雄度岭至南贑以达于吉安为北界一自梧入桂至全州以达衡永为西界而递转于北一自韶州至乐昌平石村径达于楚之郴州宜章一自连州至星子白牛桥径达于衡之蓝山临武为北界而迤延于西向来通行无碍自官运兴于是西省专衡永之利而禁韶盐不得踰平石连盐不得踰白牛东人亏饷楚人艰食于是衡州之民思复连韶之引额便于楚并便于粤此断宜通也李佥事之议曰衡居楚东徼与粤为邻隔连韶仅数十里其去西省殆千里而遥买食西盐每斤价至四分固出告者之口第稽之粤西盐政考亦有谓衡永盐每斤动至价银三分内外其说不诬而西文所称不过七八厘与连韶相等埒殆不其然也西贵东平似无庸问贵而不致罢市亦未足问惟是官运派于衡者一万八千三十七包商盐配搭如数即使尽以食衡郴十五州县户口计且未给矧历全灌永宝撺卖过半如疏中所云其能济乎诚计及于民之艰食则东引当复也引复而或妨于西运亦未易言查每运该盐七万二千余包分为三起完于周岁垄断贪夫习为奸利剏大其船可容七八百包止派官盐二百五六十包每起百船或百十余船启行之日莫不满载其所夹带如三十七运头起九十九万二千有奇总以一运私盐殆三百万斤不啻而漏盘者不与焉此非消受于全灌永宝之闲而何故西省按院近日题将运船改小意正在此倘禁绝私贩而以衡额摊于全灌永宝尚未敷也何地僻民稀之足虑即以饷利计衡之一股合官商两项锱铢而算自东至西约一万三千余两顾纳于西省梧平桂三府者止该万余两此在西粤盐政抄班班可考若复衡引六千道纳充西饷七千二百两较数仅少二千有奇第运额仍旧而岁饷加增是西人拱手而受七千金之赢也况官运盐利数约二万跂望于两岁之闲而不足衡民认饷不下七千额坐于一年之内而有余为粤西计者何靳而不为仍议令诸商先期纳饷必完于上年冬始准折下年之引计此引衡人求之数十年而后得必无不继之饷省议部覆又非无名之供而西文乃曰恐资笑柄虑益过矣然是非李佥事之言万历八年督臣刘尧诲请开复韶连二路已先言之矣尧诲之疏具在议韶每年折引七千连每年折引八千其西省官运商引并听通行及奉旨下部咨行两省复议尧诲复有请罢官运仍旧归商之议即讼聚盈廷议成中止而凿凿石画迄今论盐政者犹亟采焉盖国家二百年来凡事干军国如盐屯茶马之政举勒为画一故法例得以通行于边腹而凡小大之臣及军民商贾皆有所持循以奉国亦既久且便矣柰何广西一路行盐独为一法而使律例不得通行也以为有利耶巡抚殷正茂初议官运每年定为三运每运该盐二千五百引每引该盐一千七百五十斤计三运除原本饷价及人船转输之费外每运实取息一万四千三百七十八两每年则该利银四万三千一百二十四两即使盐壅贱售亦不下二万五千余两富矣哉行之十年计该三十运而获利该四十三万一千三百金也乃广西八寨举事彼时总计司库盐利止五万余金至于减去梧镇军门额饷及广东提举司引价十年之闲何啻十一二万金而犹以为有利耶盖原议每年三运今缩至一运在广西则明减去盐五千引在广东则革连州额盐五千余引韶州四千余引每引纳正饷银九钱引价银一钱其余各处纳堂牙利船头等项共计之不下银二三分凡此皆以官运而后失之也然此特以失利言之也至于所谓运数短缩者岂眞每岁不能三运将使前人过算耶三运之实盐其并之一运者数或不尽减但不得尽为官盐而止以一运偿息耳所以然者官运之法惟计运以责息纳饷之例乃照引而征钱故使一年而三运则当偿三运之息而纳三运之引饷使一年而一运则亦止偿一运之息而纳一运之引饷耳是以官运日缩饷额日亏徒侵商利而无益于公储也岂非立法者有以使之然耶或以为梧州既设官开厂以司掣验又安得私盐如此甚行耶而不知自有官运以来其抽盘掣挚之法所得行者惟左右两江商盐耳若官盐安敢行法盖其所运者军门饷盐也出纳属之藩司领运专于提举而委官掣验不过梧州一府佐固属官之微者每闻官盐船至则谨守桥关以防他盗使盘博完善船行不留则欣然而喜又安敢问其船之轻重耶故大明律有监临势要不许中盐买引以侵夺民利之条岂非预有见于此至于条例所禁内外势要官豪开名占窝转卖取利与夫巡捕官乘机兴贩私盐至二千斤以上俱问发者此法皆不得行于广西矣然使其兴贩出自二提举与押运通判犹可言也万一司府官窃有所与闻而于国体得无少损耶今为广西计者以为一旦无盐利古田必不可保广西必复乱此亦危言以恐动当事者而成其私也前者田州岑猛之乱与夫断藤峡之役其声势十倍古田及其既平也则散军罢饷未闻别生财利以为兵端者乃今于古田而过计如此耶大率论天下事当以天下之见论之两广自藩省言则有东西之分其实皆吾土也公帑之积皆吾财也广西司库向无厚储每一举事俱仰给于东人即今梧镇岁发银七万五千余两以饷西师分毫皆广东民力也使官运果利而盐之产于广东者亦当使广东在官行之于以宽息东人可也广西既坐食其常供矣安得又专利以妨其正课耶况梧镇岁入额饷十一万金皆为广西计其贮之梧州者与贮之桂林一耳故使梧镇之额饷有余而广西谁与不足耶且今古田既平止添募土兵四百名岁饷不过三四千金梧镇军门以广西既通官盐每岁该发桂林饷银一万六千七百余两于中损其六千七百两而计广西一运所获之利亦略相当虽有赢余势难久积繇此言之则广西之官盐将无济于善后即使罢官盐而复商运未必其后即因之不善也在昔宏治正德闲广西靖江王府以该府户口食盐每岁差官校往广东收买因而挟带私盐获利该原任广东布政尚书吴廷举建言以为王府运盐非法简会大明律例比议题革至隆庆末年因广西议行官盐该府长史司亦求复自运彼时两广军门再申前例而驳止之止之是也第于所谓监临势要官豪者恐不专言各王府也况食租衣税之吏而使之坐市列肆贩物求利岂所以为名耶此广西盐课当从旧法商运为便诚哉乎国家公平久大之道所以示人垂训者不但有关于盐课耳是议也人方拭目以待新猷复因烦言终于报罢自十一年而后因陋承讹孰发大难之端者讵意吴提举有慨于中讼言西运之当绝也夫李佥事议复衡引六千与官运并行犹不能屈谗慝而闲其口矧欲尽绝西运以复旧法不几于移江河而行之山乎窃闻西省所利不独为饷豪商奸吏乘而窟穴其闲遂致牢不可拔巡按王以宁之拊心太息以为不敢深言也天下事乃至此耶夫楚民即粤民西饷即东饷自可直以有余于东者补西之不足何必曲以少补于西者贻东之大伤西运不绝东事终不可为也亟宜每岁在于本司议征饷银协解西粤以抵西运盐利二万之数内除去水脚引纸牙税滴珠包藤等费每年实征解银一万五千两协济西粤兵饷请乞题准仍移文西省将木马船只并差官解运一概停止彼省户口食盐悉听商人承引买盐至彼发卖以达楚之永宝等处则每岁溢出引饷何啻数万耶在西省不费不劳拱手享自然之利在东省引增饷益大裨边储而郴衡居民又何至闲关万里以艰食叩九阍也计莫便此图之以蚤尔 

　　·一曰均菜饷 

　　广济桥以上路通长乐兴宁程乡等县及福汀等处名曰桥盐饷银二万一千四百九两五钱六分自桥以下路通海阳潮阳揭阳饶平普宁澄海惠来七县另立经纪行盐名曰菜盐县有定饷盐无定数银二千九十八两李佥事查访利弊据海揭二县会议称商盐论斤配饷菜盐论县配饷商盐每万斤饷银六两六钱五分菜盐每万斤饷银未及二钱贵贱悬殊私贩难御管桥官亦称海阳县城内则为菜盐城外则为商盐桥下则为菜盐桥上则为商盐咫尺之闲盐价迥异纵斧钺在前难免侵越而揭阳县河婆汤坑路通程乡长乐虽募兵把守日计私盐数万故尝按盐政考而叹不均之课有同世而天渊者粤东与两淮也有同省而天渊者广东与海北也有同地而天渊者桥盐与菜盐也不均之形有目共见而递相坐视不一措手徒鳃鳃焉忧私贩之难御何也盐之大患莫过于私而今迫以不得不私之势授以必不可禁之形使狼戾之盐徒入奸橐而国与商两受其困犹谓国有人乎合无如李佥事之议革去七县经纪归并桥商认饷行盐照埠给引桥上桥下俱为一体论斤论饷不使异同则增饷何难巨万而私贩不革自无矣 

　　·一曰索积贮 

　　部文索司积贮该司谓各项俱无余剩可以那解独称连州税饷有五千余两西运扣纳引牙等银剩可六百余两是足为太仓一助然不特此也盐政考所载李佥事三十九年另贮溢饷二万一千一百零四两七钱一厘七毫在布政司库中尚未动支又查变卖没官价赎共一千七百八十八两五钱三分四厘二毫其余各府缴到循环共银三百七两六钱五分四厘二毫乃系本道议详奉行积出之数此外多方搜查如往场商人投县盘割追纳价饷共银八百二十五两九钱五分九厘一毫又水客商人告争秤头加斤补饷银二百三十三两二钱零一厘二毫又海晏灶民告复原饷每年三十六两总而合之五项共该得银三千一百六十五两三钱四分八厘七毫各衙门尽数支出解司类贮预备兵需又以各项日计不足岁计有余自后仍当二季一次查解有味乎李佥事之言曰民闲之悬磬已难诛求而官帑之漏卮茫无查刷其着为成说以杜隐没也夫当利之散漫固在有心计者严清理而立之防及利之归公尤在识时务者酌缓急而善其用按各项积贮原备兵需而今日兵需有急于西北者乎在粤东尚为备用在西北则为急缺矧东省变异岁失额二百余万矣枵腹莫应脱巾屡闻持筹之吏势急情迫亦既大声而疾呼率土之臣毁私纾公无不首击而尾应粤东独佯若不闻也者彼其食之能下咽乎合无悉前各项尽数解京以济急用夫事有缓急识时务者俊杰也亮不执一隅之见复为留难矣 

　　·一曰禁私盐 

　　盐法之弊私盐为甚申令至严犯者接踵盖迩来盘诘水付哨船陆付营堡岂有此辈不爱钱神而恤国计者耶且论事必要其本去弊务清其源盐必有私卖而后有私买今盘验既视为故事即盘出又不问从来买者薄科而卖者漏网亦何惮而不习为奸弊乎欲举积弊而扫之宜重严盘之任而行连坐之法于虎头门潮州府各设运判盐船到彼预令单开盐数投递随照单严盘丝毫夹带必寘诸法其在客商告引往场令场官查照奉到引票登记月日姓名包斤号船数目在簿验明截角放行月终开写结状并有无私卖盐斤赴附近该管衙门投递其经过巡司哨堡亦行严盘月终结报曾否盘获私盐以便查考其有捉获私盐到司除量行充赏外余俱没官变价充饷而追论灶户之私卖客商之私买场官之冒结以前越过巡哨之卖放一体按法重惩示警即有神奸岂能飞渡耶盖李佥事之禁私盐原有追论连坐之法私窦塞而公饷溢诚得要领吴提举复申其说其可恃明矣 

　　·一曰烙鱼船 

　　粤东鱼船名曰蜑户装送盗贼拐带又借口买盐腌鱼多方夹带吴提举谓其为害不小且碍官盐是安可不问耶合无行文各府州县责令鱼船两旁印烙大刻姓名居住妻男号舱仍每年查给号牌出海照证如遇买盐先请印票一如客商告引内载买盐若干应纳饷若干讫方许到场照票买盐不许多载经过巡哨一体严盘回至原给印票衙门依期投销则蜑户不能为奸而官盐无所妨害矣 

　　·一曰正盐斤 

　　粤东正盐每包一百二十五斤惟连雄韶三河生盐一百三十八斤复以藤包走卤各厂抽割谅加二斤半亦云多矣复因生盐水客告比三河熟盐水客亦照此数而梧商生熟盐及英翁浛光等八埠纷纷比例俱一百三十八斤非例外深仁哉何雄连韶梧富贺商人复以途长税迭恳求加秤头十二斤而生盐水客援例告加遂俱一百五十斤矣总计百包加去一万六千八百斤少纳正饷六两零况又有暗加盐斤明取秤头不下二十五六斤计此每年客商共少饷万有余两谁谓秤头为无几也前道意切惠商不忍其呶呶之求而聊为涓涓之与然涓涓不已遂成江河所关非细矣客商之执以为辞者途长税迭耳夫天下之物近者贱远者贵物之情也行盐愈远取价愈多自足偿费何待告加吴提举谓小人无厌欲恣溪壑阴蠹引饷为国漏卮旨哉言乎夫养骄子者因啼辄予既予转啼楚之则止今盐斤非故有加无已即罄山海之藏难餍陇蜀之望亟宜查照旧例革去秤头一百三十八斤之外不许滥索则省一斤足充一斤官饷之用撮壤成山导涓宗海持筹者之所不遗也 
　　大约天下财力有不足之处必有有余之处此造化自然之数从来经国者每于财殚兵敝之余略施干理转为富强政以有余之处自在特俟人措手耳今粤东去天万里法纪疏阔利权以互为假借而成下移物力以失所节宣而成坐困此从前因循之过或亦天留有余以待今日乎近闻该省诸臣亦有加引行盐之意第天下事有病在节目者利用修葺有病在要领者利用改创粤东盐利散漫极矣非举而大创之即稍稍加增何益于缓急之数哉本部列款十四审势度机增引加饷收其散漫者以归公家岁可得京解三十万盖于不调之瑟议更张非以无米之粥难巧妇也所深幸者地方诸臣意气方新规模自远念国事之已急而义切奉公岂其在两淮诸运司后耶中外之心力能齐则粤东之乾坤另辟盖物极必返数穷则通及今共建大策以济边储使造化有余之处归于有用此千载一时也想同志者投袂而起不待其词之毕矣 

　　●鹿忠节公集卷十一 

　　范阳鹿善继伯顺父着 

　　议三 
　　说 
　　引 

　　◆议三◆ 

　　福建盐法议 
　　辽饷召商议 
　　城守议 

　　○福建盐法议 

　　闽中盐利前按臣徐鉴有题本部有覆诸商之告急者接踵盐司之持论者甚长一经查催动踰岁月所称增引增课者祇腾展转靡定之文衍迁延不了之局而已国家何日得丝粟之益哉夫共为臣子分宜急公且值时艰谊期共济输攻而墨守非所以协恭也暮四而朝三尤非所以报主也今反复抚按代题之疏而平心论之苟六帮之期密而或滋纷扰原可以六帮匀入五帮苟依山之引开而无妨正课自可以依山明称附海本部岂有苦为坚持故相违拗之理耶即所称行盐之地原狭岁入之数无定欲以新增课银一万四百八十四两六钱三分零每年先截出五千二百两并入旧额解数共银二万七千四百两仍分上下两运依限起解其半尚有余银合候追完留贮司库俟新引销尽结算多寡尽行类解夫是役也按区处之有方知情形之不诬安见本部之不从而烦称极指排部议之为过求则误矣复于有言不尽之中并徐御史原题而有饮恨之意又误矣夫时事深可攒眉救济不容歇手得寸则寸得尺则尺本部于该省乃嘉其可与言而细为之商且因以风厉各省使共着急公之谊非曰因该省自欲增引反为无已之求也使自增者遂致过求则自匿者反为得计毋论非本部所以自处亦岂所以示人哉总之天下惟实心可以济事惟公论可以服人如不深究国事之何如而各爱其情谁则无口盖兴漳泉不食官盐地诚狭矣然采诸舆论询诸土人佥云旧额三年开中之引止足供年半之用即增官引亦不待三府而后办也又谓徐御史议年增七千亦未然之限数非已试之成规是原题徒梦说矣该司祇因部有四千之加遂激为减半之请使其时部不议加止以原题从事奉行否耶至于谓行盐地狭商灶告困徐御史忽有添引增课之请盖意在减帮以通商因借增课以裕国夫盐以引行者也课随引增者也引诚足用何为议增商乐增引何难于课如徐御史意主惠商固当直请减帮何苦更称增课反而求之可得吾心矣虽然此不足深论也当太仓如洗之时有稍肯自献其情略可补助于国如行广莫绝人之域见似人者而喜矣岂于眞人而忍为督过乎故本部今日亟求同志共济艰难岂向同舟自为矛盾该司匀帮开引及岁解之数既经抚按代题合无尽如所拟庶局得早结课不久悬惟是调剂其中行之无弊则更有可言者在焉一日小票当永革也盖行盐以引祖制也易而用票权以佐一时乏引之急实以滋无穷滥觞之弊该司谓抵票原不纳银引到照数扣凿票即停止诚若是则无弊矣何诸商众口一词不曰致用小票私贩横行则曰私贩小票交插如云岂小票之与私贩相因而起有侮而动耶即按臣李凌云之疏亦曰抵票之设弊窦实多自具题以来臣衙门已不发一票其语可味也大约作法于公其弊犹私作法于私弊将何极代引以票可作法耶故闽中业已增引票即永革尔一曰私盐当严禁也夫行盐者帮也而买盐者各县之水客也如客之期不爽则帮之行自速人情趋利如骛抑岂有好自爽其期者探本遡原私盐实为之祟耳故销盐苟易于流水买盐何难于集云私贩不敢驾一而行三官盐立见六通而四辟乃今各县只听民便多食私盐帮期迟滞悉繇于此该省疏中亦扼腕谈之夫明知其弊而徒付浩叹怯于塞私窦而勇于减度支为人臣子当如是耶考成之法具在严而行之销引不及数者照例参处私盐自杜又何忧帮期哉一曰多装宜严禁也闽中盐包二百一十觔为一包岂非定之于官者耶柰何明为定而不坚为持装包大小总听各商之手守法者或如其常枉法者遂倍其半夫多而有利谁不愿多且多而无罪谁甘其寡包既踰额盐自难销卖盐之路渐壅买盐之心顿冷谁谓盐包可不问也今须严禁盐包更易盐桶定以二百一十觔装为一桶多装者以私盐论则盐尽归公帮无不利矣一曰引目宜速刷也商人办课领引下场全赖夏秋二季风顺可乘延至朔风盐重船伤且有性命之忧宁直资本之虑乎夫总此引目也犹之与人也以无谓之迟回贻莫控之愁苦是何说也善理财者方参先后之着而妙缓急之用今乃悠悠忽忽为此徒损于商无益于国之事谁司盐政而事至此乎自今每年应给引目移文速刷使众商不忧失时自不忧丧本在当事者一加意耳一曰请乞当严禁也招商中引国有成规从未闻引而繇于请乞者八闽何事乞引成风乡绅举贡投柬请乞不下百余家相沿不美之俗共掣盐官之肘彼刦于积威者断不肯以金穴为瓦注何难以官引作人情或送三五十道或送一二百道既以弭谤复借市恩不知引必四百道方成一封今有力者抵掌瓜分各深藏而坐待高价收盐者沿门恳买必经月而始集一封毋论需弥急而售弥缓备尝掯勒之艰更且引虽集而时已后无柰风涛之阻司催应帮商遭严比不平之鸣所自来矣亟宜复招商之制绝请乞之门使商承领全封趁便下场诚今之急务也一曰土商当急恤也盖盐为官盐引为部引课为国课商为祖商繇来非一日矣据商人张天福等所称异地猾商窥知多利撺入占引官盐为名实借私贩轻价厚售以致祖商凋零是可不为处乎目今新增三万余引固欲以通商之计为裕国之猷但欲使朝廷有实利必使凡盐皆官引欲官引尽通行必使土商皆复业如不声明饬法眼前新增之引复归猾商兜占勒价掯卖指名引多故迟国课以图将来复行减罢是可恨也更可虑也亟宜令在案祖商坐名认引给文赴南京刷引每名认实四百八十道领回本省纳价办课则奸豪无窃入之门而国课有实收之益盖为国非为商也此六者皆八闽之对症盐法之须知而犹有事关大端举世迷焉不以为非其实不通之极万难容忍者则兴漳泉之不食官盐也夫三府不食官盐在土之人盖云盐其土产耳守土之臣盖云事从民便耳然利权非散主之物则凡盐皆属官利不问其土之产不产也引饷原养兵之资则凡民皆食官盐宁问其利之便不便乎查大明会典三府皆行盐地方也宏治十四年令福建盐场商人中到引盐以十分为率五分派与福兴漳泉四府一州五分派与延建邵汀四府各地方行卖万历三年设运判一员驻札黄崎分司将黄崎分司运副移驻水口运同移驻泉州专督理泉漳二府盐务令典昭然不揭诸日月乎再按外内诸臣次第建白成案可考者则该省官盐之议开议通非止一番祖制之若明若晦非止一日矣先年官盐止西路水口一港至嘉靖十四年运使娄志德议呈白御史题准开设东路黄崎镇港官盐嘉靖二十六年又运使姜恩议详通行南港官盐万历三年又奉勘合开设东路分司通行泉漳兴化三府官盐合观前后事体递变大要于祖宗之制既因传之久而渐湮者又因湮之久而渐开特事有彼通而此格议有将行而中止尔总之即所开之名为官盐则未开之为私可知也东南二港可继西路而开则兴化泉漳之当一并通行又可知也柰何令典明悬而竟同画饼条议屡及而终置覆瓿曩犹闲闻通行之议以为空谷之音至今则渐积久矣耳目恬然不知世闲有官盐事矣不食者晏然无不安之心持论者公然无负愧之色极重之势既成难返则大难之端其谁敢发耶夫论天下事当以天下之见论之天下大势如人周身一处不通全体受病宇内有司虽各为分理而所治者皆朝廷之事也所供者皆朝廷之用也不偏据其肥瘠乃共凑于富强故祖宗之制彼此通融远近辐辏饷九边者不皆近边之氓食官盐者不必无盐之地天下一家计当如是尔何为臣子者之未解也凡起制科孰无远志不患不轸念民瘼特患不通达国体迩来附近盐场州县每以便民动请包课总之不达国体所致然不销引而包课犹有不安之意焉岂如兴化漳泉寸课未输径以不食官盐正告天下也故本部今日从旁观以论当局据国体以衡时弊不食官盐四字诚不欲闻三府再出此语诚不忍见三府终被此名也此地方诸臣之所当亟宜遵照祖制复行盐之典以济军国之急者也要而论之天下事治于有法而天下法坏于有私私之为物其窦多其味膻其势悍在天下无处不受其破败而盐司为甚盖利之薮则弊之丛也在盐司无处不受其破败而闽中又为甚盖去天远则法纪疏也本部所陈繇前六款阴以私而属餍于陋习之中繇后一款明以私而横轶于令典之外此即国处丰盈且不可训矧太仓悬磬边士脱巾持筹者以大声疾呼之情望被发缨冠之谊该省亦同室也而能晏然乎夫法固坏于私而治私还以法法非为一方设是通天下计之者也法又非自今日设是繇祖宗制之者也地方诸臣于盐之一事经纬曲折总归诸法痛惩积习于八闽更始则新增之引更难敷待引之盐而散漫之盐尽收为公家之用又何必鳃鳃焉忧新课之不易办而使原题成半解复以结算待三年也 

　　○辽饷召商议 

　　辽局未结所需本色米豆尚无停止之日而其法莫善于召商莫不善于派州县何以言之米豆估价概溢时值未尝无利也召商则明年应运之米豆买于今年成熟之时且于大熟之地利中有利矣即自买自运而总计犹自多息故争先为之每至纳时价已尽而米豆犹有余者势也一变而为派州县当年运当年始买既不及时又不论地其价视初估宁直无利乎且召买则吾祇藉手于商商与民交有利无害派买则藉手于官官与民交尚可问乎宋之新法孰非民闲行之两利者而安石遂以病天下则官与民交故也原其变法自米豆之浥烂始彼时上纳既多价不胜收官未曾明谕各商使得自粜商亦利于无明谕而囷积以供后运苫盖复疏坏于积雨商疼其赀本号泣求收遂拣未甚者充运而一入海艘蒸郁更甚及抵关门领者却步疾呼遂至上闻津门不胜诃责曰商实误我尽改而派之畿县责成有司金无他虞分派诸县众擎易举岂不自谓无弊哉然天下无无弊之法惟察其弊之何所底而较其可救不可救之情召买之弊在有余而有余岂眞弊哉财得财然后相生比于长袖之善舞当上纳有余政可乘之以为用不则谕使自粜勿令囷积又不则密其苫盖勿致浥烂既浥烂矣惟有割小以图大耳不此之图以姑息误国事因噎废食改为派买夫派买之弊虽圣人不能救也弊有在法内者有在法外者何谓法内畿南诸郡至津门远者千里锺致一石惟陆运为甚昔主陆运顺永两府俱至困绝得麻城李公开北海之道而民以不劳今使千里为运是畿南又为顺永也此弊在法之内而非有司之过也若夫法外之弊不可更仆数矣有派于地亩而绝不与价有名抵条鞭而十不得二三有派之富户既不与价复责其运有派之地亩而运以富户富户既同众加征又偏运而费车牛有以初出贱估征于民而以异日之高估销算于上尤可异者漕斛之不可语于私斛亦明矣照私斛以为派而照漕斛以为输至于输以富户则收者愈加刁阻即押以农民省察而路费仍派民闲派之地土株累必余二三派之富户求脱更张贿赂此又非通行之弊哉使其行之如初议之法价先运到官趁初熟而籴则虽雇车骡为运而费尚省无柰价至每必后时有司得执以为口争价山于上时获渐增今所估之价较召商时益之又益矣而祇利有司不及于民也厉小民而实侵公帑数年之内筋疲髓竭千里不宁岂不痛哉总之惟官与民交故至是其弊在人而其所以弊在法圣王惟念贤者常少故立法之意必极周详法善则小人无以肆其奸法弊则君子亦难行其志如近日新安新城独能使民不知买运之苦非所称治人哉而欲使人人为新安新城虽尧舜不能然则何以救之曰无他一复召商之旧而已如崇祯元年徐兖闲豆不过二钱五分而一石有八斗之赢则虽三钱一石商犹趋赴而畿内豆独不登即初熟亦值六七钱官与七钱而有司尚以为辞此于国省乎费乎而况复厉民也辽饷天下所同加也而征兵运器畿县为传递之邮已称偏苦复有米豆之派买是重加重派也制法者亦何雠于畿民而自废良法以滋不可救之弊乎哉 

　　○城守议 

　　京兵列营城外恐以遗敌根本重地先以守为主而摆兵城上每垛用几人当计也大炮小炮火药铅子应用几何当计也兵临远近施放火器用何号令当计也施放之法如何措置纔可伤人而免自伤当计也守城者何以不寒何以不饥何以不疲劳而乐为用当计也火药何以更番装放何以不忙药线何以善藏当计也此在城上者也而城下何以供应使有序而不穷城中何以弹压使安静而不乱皆当计也马作何喂养兵作何挑选如何屯札以销内衅如何摩厉以备出奇皆当计也城上城下城中一体安静严禁讹言专听号令喧哗者军法从事则人心专人力齐守无不固战在其中矣而所称号令要出于一多指乱视军所大忌也贵近耳目之臣各有忠义之心祇可帮助力量不可分挠事权守御之事一责之兵号令之权一责之将天下事各寻在行人做之听其指授一切建异议创新题者皆当报罢而后事可为也语云要行山下路须问过来人今岂无其人乎目前纷纷议战则列营于城外议守则置马于城上枵腹之兵挟不习之器立风雪中而不为之所且东那西移劳扰无定恃此守御可为寒心彼京将实未谙此边将之待用者不可问乎己巳之变出石亨杨洪于狱使总京兵庚戌之变宥边将徐仁戴纶使之立功此国朝故事也今无罪之马世龙不可仿此例出之使一调度乎 

　　◆说◆ 

　　车营说 
　　前锋后劲说 
　　廪粮说 

　　○车营说 

　　予以春杪至自宁城而车营成凭轼观之其事可使繇其义可使知也夫车于兵为樊垣微独遏冲突为守也守以应来发以应往握奇于中而运奇于外莫若车汉大将军之击敌也环车为营而纵骑兵出击晋讨树机能以八阵作偏厢且战且前则车有骑有步然不言火器即吴璘之迭阵祇凭弓弩耳近者火器之用急而不以合于车且不以凭车为迭阵今法迭阵而丽铳于车兼弓弩于火器凭偏厢而用之则铳与车合夫制敌之法在于不穷无铳则车穷不层迭则铳穷铳之贵子母为其不穷也然铳与车合犹步也百里者日千里者旬倏忽散集而整需之而暇应之唯骑无精骑以佐步则敌将不来我将不往而敌得以轻骑肄我或及未列薄我即有所以挫其锐者又谁为之乘其靡宜矣步之合于骑也法有因兵有因粮顾何得恃因而疏备转战千里下狡逋于坚城法当以可因之粮食可因之兵我不自为备将马步之俱穷宜矣战之合于辎也凡战辎步骑各有所藉即各有所为藉其各为藉者得相卫其各藉者不得不相资相卫犹待指麾相资则不言而喻兵至于不言而喻不穷之术也天下事浑责之各佚于利害之外而诿专属之身入利害之中而亲假令战辎步骑统为备具而不于统具之中有分属则身不亲而易穷法使某步某骑同功同罪而又同待哺于某辎常为行住急为应援细为樵汲情有缓急涂有夷险罔不事相搉步相顾也其内护之若四体于腹心其相为护若四体之司舍一则不相为用唯各求了其私而乃以成其公思深哉各有分属之所以为合也至于一车一乘一衡一冲层累而为督复有督之督内之直达者不柅于前乃使外之横亘者不蹜于后而中央有握奇四隅复有伏奇兵以正用以奇胜是所以藏运用而裕不穷也若夫分数既明聚众若寡方圆曲直随地制形善喻者且以数珠尽其变故义可使知也乃在事可使繇法曰无穷如阴阳其庶几乎 

　　○前锋后劲说 

　　予闻剑有钩竿蒙须镡也而用在锋然脾不薄不断脊不厚不入故剑之用在前薄其脾为锋后厚其脊为劲古称兵有后劲今或兵不用车而偏以锐当前故前之锐欲瑕而后之弱先溃遂令前之锐者以返顾而瑕可使数十万为乌合即可使数十万为鸟散然莫为之前则虑无不举而猝当敌将车不得方轨今法简步卒习火器习短兵而卫以车即人不必精良而有技有车当不至猝遇敌而失措其骑卒之在车有权奇有伏奇固自为前锋自为后劲而大将军建旗鼓合众车营之全局法在神参乎众车营之中而气行乎众车营之外则举众车营之前后左右尽以大将军之气神周浃联贯如海之怒涛相逼而东当则摧之窞则没之法略如车营其兵纯以骑其器参用矢礟尽简精良者充之盖营有握奇而大将军握众奇之奇其前则猝遇之即以当敌而更使车得当敌之用乃其后则既以张其胆使之进更以一其志使之必不得退其兵似为车用而乃以用车夫有进无退则人尽为劲以全其锋而十百成千万之用盖如剑然合钩镡为体而其用在锋其得力在劲 

　　○廪粮说 

　　廪粮以崇卑为隆杀固也然官同而钦依与加衔同乎领兵与不领兵有汛地与无汛地同乎且有官崇而人或为统官卑而或自为制又或统辖之众有合有分任使之员有繁有简种种差殊所谓物之不齐物之情也廪之者傥不细为区别但据其官同而概施之则身轻者不嫌过饱担重者仍复苦饥事势处其必穷而公家还受其敝此其于帑藏未尝分毫省终无以收豪杰之用故天下事有平之而反以失平不平而乃得其平者廪粮之制是也廪不徒视其官实视其官之事事不同而廪因之条分缕析如春工肖物各与以当然之分数而无私重轻我无私重轻人乃不得以意增减矣边镇廪粮概有定例而此地系草创当鼎沸丝棼之时衔出袖中粮凭领状至是而官之眞面目与粮之眞分数始划然揭于日月且斟酌等差其曲尽事体者遂有以深中夫人情赳赳武夫能一饱忘国恩哉是制也可以辨官可以清饷并可以作忠盖一举而三善具云 

　　◆引◆ 

　　籽粒折征志引 

　　○籽粒折征志引 

　　籽粒折征其檄问地方大利大病者按院王立宇象恒也其据士绅公揭申请者邑侯毕冲阳自肃也既经批查而沮于粮厅其通此关隔自府达道者司理范鉴湖绍序也繇道再酌而转于院者观察柯和山日?永也其合按院会题候旨停征而复入恩诏减半折征者屯院左沧屿光斗也其事变中起力为主张以定纷纭者抚院张蓬元凤翔也而发端图始更有人焉故邑侯胡芳宇嘉桂也包纳籽粒其患既久胡锐意更弦而时未获上每为扼腕谓余曰吾不能为他日必有人为之可存此议以为底案其微意犹欲自为也所称此议即辑中士绅公揭也而何可忘而何能忘 

　　●鹿忠节公集卷十二 

　　范阳鹿善继伯顺父着 

　　祭文 

　　公祭范一泉先生文 
　　祭徐烈妇文 
　　祭胡芳宇令君祠文 
　　祭梁年伯母文 
　　同孙启泰祭贾正卿母文 
　　祭杨太公文 
　　祭潘怀鲁文 
　　祭贾太夫人文 
　　祭宋怀豫文 

　　○公祭范一泉先生文 

　　呜呼先生气毓贞元之才之品居乡居官云霄一羽力障百川书香奕叶子桂孙兰月旦高名体受归全有一不憾况其能兼某等明知造物之修短有数明知至人之来去倏然明知朝闻之可以夕死明知小年之不如大年而乍闻凶讣以为妄传审眞失措有泪涟涟恍惚惊怪欲问彼天为淫为善自媸自妍谁县其鉴谁秉其权茫茫宇宙纷纷懦顽人称禽兽盗在衣冠而无行者无恙腼颜者驻颜偏于先生而不久延于此何隘于彼何宽既称视民视而听民听胡为坏梁木而颓泰山呜呼学之不讲从风倒澜声色臭味争谓性焉巧宦是荣捷足争先一言以蔽在多得钱县车八里宫室田园牙筹自持李核有钻以翼傅虎其食类蚕习俗移人何论豪贤做人两字谁启其端崛起先生凤翥鸾骞盱衡千古立帜中原和光者或诧其异窥豹者或议其偏而神以撼摇增王骨以鍜炼益坚芾棠中土锁钥边关清风两袖行李一肩负郭几许半为义田不见诸侯几于踰垣济人困厄大类解骖接引后进意念拳拳某等躬逢杖履得见一斑或朝或暮或伍或参望龙门而投止恒竟日而盘桓或论立身之坊简或策当世之治安盖反复而不自厌则先生之不惮烦且也蓬麻有主桃李无言先生之明明立人鹄者在耳目之表而先生之隐隐系人望者在志气之闲盖吾邑之风俗至先生而改观事不必征色发声人不必识面接谈闻风兴起自为变迁天胡不慭夺我指南呜呼恸哉呜呼恸哉仪刑既邈趋步愈难朝于何往暮自何还勤凭谁励惰待谁鞭言之泪血念之辛酸盖为世道抱无穷之慨而岂徒忆从前相得之驩呜呼幽明一理人鬼一缄先生虽往生气澟然某等须眉自照肝胆犹悬生平矩诲奉以周旋共将一点以报九原英灵不昧降鉴几筵 

　　又 【 代贺中虚】 

　　呜呼先生而弃世耶先生之才品横绝其谁不仰先生之关系重轻其谁不信先生之厌弃宾客其谁不恸江河未返砥柱忽失则为世道恸推毂方殷阳九遽厄则为朝廷恸岁星既殒大用不究则为斯民恸彬彬逢掖谁为盟主则为斯文恸虽然此皆为天下恸也某亦天下中之一人也既随天下而同其恸复就一人而私其恸先生何私某亦何私惟是地天共戴雨露或偏施者即出无心受者不能无意则某回首魂销拊心泪血外天下之恸而有一人之恸且某一人之恸尤异夫人之恸呜呼先生而弃我耶先生锁钥云中先君实在下风深蒙盼睐过赐提携如涉川附舟行夜遇烛方图摩厉以谢知己乃二竖之疾不起一剑之外无余周旋措办总辱先生且抚遗孤且计长久先祖母大事并藉克襄而抵今具朝夕以自存者谁之赐也纷纷世态容容面交薄若秋云泛若萍水风尘之中谁司物色急难之际谁任怜恤先君何幸而遇先生杳杳游魂不委穷荒之骨茕茕弱息犹识弓冶之遗先生大造吾家未易一二世数也先生固不望报先君又未及报某承先业努力疆场欲求所以报而中道摧坏负慝辱身深愧其不能报即奋翼兴思长歌伏枥犹望其或能报而天不慭遗萎我哲人遂终于无可报苟吾父而可死斯先生之可忘今日何日今夕何夕既不能于地下赎吾父何复于当世失先生音容可想精爽何之是某又丧一亲也且也某苟有以报先生即所以报吾父逝无复挽之理恩无再报之期从前有待之心徒成虚梦以后无穷之恨莫解终天是某今日又眞成其丧吾亲也呜呼恸哉呜呼恸哉天下之恸固分为各人之痛而某之恸不尤异夫人之恸哉修短同归难移者数幽明可彻不晦者心某也不才寸心犹在尚乞灵于启翼期吐气于桑榆呜呼先生岂眞弃我耶 

　　○祭徐烈妇文 

　　呜呼噫嘻烈妇之殉夫也八日不食其志何坚从容引决其意何闲神色如生其精凝而不散蚊蝇退飞若有物之使然夫死生亦大矣所天既背保无内迁念前既已计无复之虑后又可援引自宽孰与坚从一之义而独能破死生之关舍生死义丈夫所难高论诗书若箕之冠负君卖国不可胜言烈妇所习井臼所职桑蚕有何讲读有何师传而视死如归含笑九原烈妇铁为情性石为肺肝其从人于地下似侠其倏然于来往似仙惟此三纲立地经天惟此一死砥柱回澜想浩然之气雨驾风鞭白云素节缥缈蹁跹结为不朽光彩常鲜某等亲炙节烈须眉自惭欲抒仰止敢荐苹蘩 

　　○祭胡芳宇令君祠文 

　　从来论大英雄于千载下者云凛凛有生气此特以不相及之世论不可知之人本秉彛之好为尚友之怀云尔尔有躬逢其盛身被其泽如范阳士民之于先生者而能一日忘耶回首庚辛成何景象执情理之常以论事者不遭鱼烂之时不信天地闲有此等事执身家之念以论人者不遇补天之手不信天地闲有此等人先生一人而所任者千万人不敢做之事先生一载而所留者千万载不可灭之思先生之为地方定难一官似叶每拊心以蹈宁武之愚先生之为穷民请命两目欲枯徒收泪以谢杨颙之谏先生之来范阳也若天为范阳特命先生先生之弃范阳也若天生先生止为范阳先生之所已就者剸盘解错既开日月于晦冥先生之所未了者毂转机旋复妙呼吸于橐钥范阳士人能一日忘耶不特此也流俗没溺耳目谁开自得先生而事之域外之观渐着平旦之气每清肉中时觉有骨腔中时觉有心又谁之赐也大要识大识小各随分量之殊崇德报功永无久近之异先生而服官于此尽瘁于此固知其神游于此也某等奉牲引爵合辞以荐仿佛依稀若有见闻尚飨 

　　○祭梁年伯母文 

　　彼其之子蓼莪废篇设身犹痛处地何堪谈虎色变知非浪言含哀哀感此际极难唯母德令兼以福全不孝鴈行冢嗣亦既有年居恒杯酒各庆得天双闱无恙其乐未阑云胡客岁东海讣传不孝某方栖都下惊诧楚酸鸡絮遣吊神思郁烦未几难作扶柩北还冢嗣差强临吊几前握手肠断不禁涕涟以礼相勉收泪强颜幸襄大事鸡骨床闲屡期叩奠有步蹒跚抽思心乱拈笔意澘呜呼同游覆载共舞斑斓何独我辈先陨其萱椿庭孤峙恸眼相看强为豫色欲令子安每一念至哽咽万千是时二子同病相怜母藏有日闻告烦冤力疾从事仪节半删悲辞错出哀绪郁盘悠悠何极脉脉谁宣椒浆一灌直彻九原 

　　○同孙启泰祭贾正卿母文 

　　余之知母则以正卿余初闻百里之外有父没而庐于其墓者因以得正卿之名每咨嗟感叹异其为人而复异其所自生既而有客造门端悫凝重执弟子礼以见者则即昔日所闻之正卿正卿北面致辞则云奉母之命负笈而执经北城之风和兮笼以入袖西江之水清兮取以濯缨两人复咨嗟感叹既幸识其为人又深信其所自生自愧其无能为宁馨之补益不堪对阿母之深情爱此人瑞点缀休明图将松柏以祝遐龄忽传凶耗云母考终闻而错愕审而涕零呜呼千秋悬镜万类提衡人理所恃以长存者亲与子之慈孝人力所不能强致者生与死之哀荣为慝为淑子之材原自母铸为芳为秽母之名还自子成仙郎行谊领袖章缝夫非尽人之子而独以孝著称纲常生色月旦蜚声以此名而还致之母自可以布衣当文绣以菽水当大烹人莫乐于生而为贤者之母死亦复何恨于九京余等谊忝通家情倍于恒布词陈奠有泪纵横尚飨 

　　○祭杨太公文 

　　万历四十七年岁己未杨太公七十三翁考终于家时其孙为司农尚书郎闻不视事者五日为位哭如礼而同署有通家子某某谨以束帛鸡絮之仪昭祭于杨太翁太老先生之灵曰噫嘻翁之面貌某等未及睹翁之謦欬某等未及闻翁之神采意向则宛然于目铿然于耳不啻熟睹而亲闻于何知之曰柱下史复于计部君自边事告警而泛泛悠悠平常敷衍所未解于肉食者之为人臣谁为之掐指流血谁为之尽气狂奔谁为之批却导窾谁为之缕析条分人皆叹弱水难为父文弱难为祖而讵知有是父乃有是子有是祖乃有是孙翁负盖世气切愤世心其身蠖诎其后龙伸勉以即忠为孝恐其急亲后君其北上也诚不欲以垂白在堂分游子天涯之念其南归也终不能以世途暂棘冷生平报国之心盖将子之中情无聊而留孙之意念尤深他人以辽事为国事而翁直认为家他人以国事为人事而翁直认为身祖孙父子冠冕人伦二祖八宗实式照临闻在床褥气尚排云日提辽事数问耗音呜呼翁之驾虽南而意愈北年虽迈而志犹新公之福眞全福公之人眞古人生荣死哀可无憾于奄忽之物化慈孙孝子何过求于缺陷之乾坤唯是边事大坏人心若焚倚藉仁贤共济灾屯翁之子既烦冤于昊天之漠漠翁之孙复奔号于家报之谆谆挽留无术有泪涔淫长才一去奚取如林此日何日此辰何辰偏不凑巧念之摇魂呜呼翁之弥留除问国事绝无及私之词组某等之凭吊除为国事不作儿女之沾巾文弱往返非腊必春务有以发翁之志气不使随观化为销沈盖报国所以养志事亡等于事存勿徒空望天心之厌乱而过疑造化之不仁此于翁之意或有当而来歆乎尚飨 

　　○祭潘怀鲁文 

　　公之死事忠在九庙功在三军揭于日月灿于星辰而清议之外莠言伏根渐窥法废公然反唇有战有不战则战者任过有死有不死则死者受嗔吾无怪于当事者之藉以脱己独深异夫附和者之轻以妒人此何等时存此等心夫道将原异职生死不同论将存而道可不死即将死而道可独存乃出师则道先而将后遇敌则道殿而将奔欲平情以待贾复竟藉手以杀寇恂本末原自明白邪说底用纷纭盖同城交恶之时为调停之说者即以杀该道孤军独陷之日伏脱卸之案者即以失开原呜呼公负远志欲建殊勋监马房而裁冒破扼豪贵而返侵屯三韩视师风采嶙峋可堪恶套反忌拗羣人谁为之应手意已决于致身尝勘磨生死之会低回得失之林当局之冷暖自别旁观之拟议非眞兵交原野天黑昼阴风云惨冽肌骨寒侵呼吸殊状胜败立分当是时手足能不忙乱耳目宁复见闻况大帅望风先弃甲全师走险不择音谁挺只身以拒敌谁洒热血以扑尘而竟出于恂恂雅雅不满六尺之儒臣想其解印付健足策马犯边氛极猛者气极闲者神甘死如饴河边枯节义之骨结忠为厉塞上羁英烈之魂呜呼悲哉呜呼壮哉住世百年到头一死或轻一羽或重千钧公死不死求仁得仁某等识公最早知公最深与公义重与公情亲自公死事岁又经春每对时艰而回首屡谈死友而沾巾公之椿萱尚有玉季金昆为定省公之妻子总从凄风苦雨度朝昏思之痛楚言之酸辛共持诔词于故里复陈束刍于虚坟临风泪洒不知所云 

　　○祭贾太夫人文 

　　论毛里者恩罔极咏风木者恨终天独于太母稍不谓然请代孝子慈孙刻求可以致恨者而未得其端太母先为人妇后为人母既母衔怙翁而复母孔澜子无惭桂孙何愧兰煌煌封诰龙绕凤衔所徼天眷又享大年迩来视孙孙且多男美秀而文拥护膝前回环恃爱作态百般无非以引太母之解颐而侑加餐王母不经见瑶池亦幻传有如太母何必羡仙久而厌尘羽化蹁跹即从子情以索造物岂复置一憾于其闲而衔怙翁苦为摽擗孔澜兄太自烦冤微伤于过殊令人怜即其恸中之恸固知言外之言然前至河东太母为衔怙翁母衔怙翁复为晋人母藉手恩纶已酬至愿近就京邸熟闻太母之抚孔澜快覩孔澜之奉太母惬心嘉会巧凑奇缘夫田园廊庙各有忙闲士庶所不能致者名位之贵显而搢绅所不能兼者骨肉之团圆人闲受享全占实难太母止一身而子父在各天但解切心喜惧谁能缩地河山三公不易一朝诚有味乎其言何因何繇不后不先一堂四世聚首长安盖孔澜兄原以名郎司筦钥而衔怙翁拟以循吏任平反眷属满眼左右盘桓聚顺不啻百日至岂止三以至病而简药没而视含无不亲到无不共看养生继以送死贵显合于团圆略有迟早即难两全事定回思其幸万千虽言外之言莫禁恸中之恸而自恸一番即可自解一番造化无私雨露或偏亦云足矣又何加焉某等孔澜莫逆休戚攸关闻讣之情不胜悼怛而临几之语不作辛酸盖太母之得天最异皋鱼之饮恨可宽言或有当博笑九原 

　　○祭宋怀豫文 

　　呜呼翁之厌世踰二年矣气既归天形当归地佳城已成灵輀将驾凡属亲知咸与执绋自是香山之会少一老茱萸之插少一人乔木世家少一象贤之方躅枌榆乡社少一前辈之仪型曾日月之几何遽沧桑之变易虽然当翁之生即善祝者不能谓其不死迨翁之殁即善毁者不能泯其如生盖奄奄泉下原指见在之人凛凛常生原指千载之气则人之在不在固有别论也翁之在日客常满座酒常满樽气常满堂即醉翁之意原不在酒而看竹之意常在主人也生气淋漓堪傲刦数今虽往矣一登舒啸亭抱膝之吟犹在人耳再上饮光台承露之杯犹沁人肠以至槛边鸥鸟犹写翁之无机心架上图书犹表翁之有别趣翁不依然在乎且也留心继体决策立贤果授简而不忘俱蜚英而未艾尝观云卿兄弟于有意无意之闲做一事必沈吟若以翁在日之做不做为进止交一友必郑重若以翁在日之交不交为去留即或有出于翁时之所未经亦必师其意以为参酌而不敢衡决于闲维之外即简点偶有未周堕落或出不觉而一闻苦口随事转圜长跪几筵自忏自悔以求对翁立贤之本意身外有身死而不死谁谓翁不至今在也因是而有省于祭之义祭称如在非其在乌能使人如在哉故某今日之奉羞以荐无异侍翁之举箸奉醴以荐无异侍翁之称觞陈辞以荐无异侍翁之謦欬又何事以永诀之恸效颦于山阳之闻笛也 

　　●鹿忠节公集卷十三 

　　范阳鹿善继伯顺父着 

　　疏 
　　赞 
　　启 
　　答 

　　◆疏◆ 

　　建胡令芳宇祠疏 
　　建张徐二公祠堂疏 

　　○建胡令芳宇祠疏 

　　窃惟扶舆有正气开晦暝于一方崇报自公心奉明禋于百代事属盛举议协舆情故邑侯胡公千秋眞品当世伟人天于河洛产英雄民向范阳识父母追忆下车之始适当大坏之时锐意担当不辞劳怨才敌八面守空一囊禁衙役之追呼革富民之供应省驿递则一夫一马不作人情宽铺家则一菜一羹必用市价去催头之扰而花户遂免渔侵严盗贼之防而闾阎夜无尨吠肥民瘠己两目欲枯厘弊剔奸寸心几呕均摊以变墩夫之米而安堵千门设处以赈水潦之民而生春万灶问理则耻谈锾赎征收则绝意羡金批决一朝而案无宿事番休诸役而庭有余闲澹泊自甘往来之馈遗尽谢威仪极简经过之鸡犬不惊既矢志于澄清更虚心于采纳培养士气绳督考课之文转移民风申明齐家之律重继绝之义则若敖之鬼不忧除武断之雄则吞舟之鱼不漏至当大节尤见刚肠百折必东一官似叶但欲为地方砥柱何知有身世风波拨乱定倾兆已行于期月批却导窾成可望于三夫谁知萎叹哲人讵意运厄阳九河山莽莽堪悲任事之魂风雨潇潇想见忧民之泪明德远矣生气凛然赤社亿万家传闻父老琴堂二百载仅见神君志未尽酬天不可问然丈夫不朽原非论年直道犹存惟思报德各随力量共事经营谅响应之如云期功成于不日 

　　○建张徐二公祠堂疏 

　　世原有不朽证诸去后之思民自有不忘出于中心之悦孰为召父孰为杜母冯生之众庶堪怜得一张公得一徐公豪杰之施为可想东西去数千里前后隔数十年行乎金容若合符节在张公当纪法凌夷之后使精神一处不到终无天清日霁之期在徐公当财力耗敝之余使运用一处失宜宁有枯润瘁荣之望试捧饮河之腹共集击壤之歌自经界不明并兼得计谁为奸宄绝影乙射甲之文谁为贫甿免地去粮存之害民有以从军避力征谁为严正众擎易举而丁粮减户有以不均成偏苦谁为均齐益寡裒多而徭役平谁寘大猾于法使中猾以下鸟散兽惊谁投黠吏于遐使舞文之雄屏息裹足谁破常格以登民数夺里胥上下之手谁参素行以折两造洞子弟暴赖之情谁积谷七千石以半价平粜谁买牛七十只为穷民代耕谁设处修既坏之城百雉崇而不烦闾左谁焦劳救大祲之岁寸心呕而保此孑遗谁革里长只设法催粮而侵欺绝谁革书手只用吏写算而科敛除流役差银谁革之而善处以集事优免冒滥谁革之而均摊以宽民公差肆磨牙之毒久矣一朝而绝迹乡野谁为之禁官价叹杼轴之空久矣一朝而悉照时估谁为之宽谁折恶珰以卫青衿谁惩邪说以防簧鼓谁悯啼饥之若敖谁旌截耳之令女总之两公实心实事任怨任劳相时而动者节目小异匠心而出者风概大同征粮同不索火耗问理同绝意赎锾吏胥同其防范佐贰同其箝束善善同其若渴恶恶同其若仇衙门内同以为夏日衙门外同以为冬日到任后民同以为得天离任后民同以为失天盖两公见不模棱治非驩虞其约己裕民造福于有象者指屈未尽而其潜移默转造福于无形者意会尤深凡薄感恩重知己之士固自幸亲身见古人即难虑始易乐成之民亦自谓过后思君子念直道原无毁誉有血气莫不尊亲两公品足相当宜以一堂栖同调吾人力求各尽共于义举效深心奉以周旋相为提挈敬于事始略识简端 

　　◆赞◆ 

　　高景逸先生像赞 
　　魁星赞 

　　○高景逸先生像赞 

　　莫谓象非眞先生之神原在象外莫谓象无言先生之意原在言外且非即非离何内何外即外而须眉更外而衣带而冥吾神以为盘礴引吾意以为刻画则先生之辩贤奸如蓍蔡持是非忘利害了死生无芥蔕孰不以为撑柱两闲震耀百代然总于此粗而不足按之须眉离而不相属之衣带而无不一一具在呜呼是东林滴派洙泗正脉子高子之眞任凭吊者之下拜 

　　○魁星赞 

　　有鬼踢斗以字赋形傅会其形未得其情此星一现天下文明斯文未坠有创有承反而求之炯炯莹莹符分赤帝牙建孔庭回乐不改开信未能从何着手淇澳可风而世乃寻之于帖括当之以恩荣本专富贵谬谓功名况于道德久矣沈冥请翻成案告我友朋欲使天下耀采先为此物发蒙 

　　◆启◆ 

　　答李达亭太守启 
　　答王昆璧启 
　　回张诚宇堂翁启 
　　请诸友游海淀小启 
　　范质公窾议序　饯宋献孺小启 
　　答贾民部衔怙启 
　　请左魏诸公子小启 

　　○答李达亭太守启 

　　恭惟台台茂腾声实蔚有典刑共识月斧之精神更仰天球之气韵久幞潜郎之被视草名高今褰刺史之帷依裳惠洽虽云借寇行矣征黄治平不必有赫赫之名肝胆尽从襦袴见殿最自当膺上上之考声华应待玺书增风月平分把麾暂卧于江海云霄直上听履还傍乎星辰某性赋拙疏材仍凋腐冒金花之借发自愧微诚荷覆载之宽容仅从薄谪方循墙而省罪忽洗眼以开函千骑上头何胜芝眉之想双鱼中素惭无玉案之酬己■〈扌弃〉寻社于鸡豚春山秋月坐看匡时之麟凤川楫羹梅瞻恋唯殷敷陈罔极 

　　○答王昆璧启 

　　年台补天巨手障海深心久劳筹策于筦财复试拊循于司土唯兹雄郡幸值名贤争看二千石之得人遥知十万户之禔福骏猷展矣舆论翕然不肖弟契结兰襟有踰骨肉拜违芝宇己易寒暄悠哉念故人几见落月之照屋何以慰远思愿因流风而入怀千里精神爱传系鴈半年心事喜溢烹鱼仪厚锡于琼瑶字深藏于衣袖感余生愧意不尽言雪峭为寒玉摄自爱 

　　○回张诚宇堂翁启 

　　某自去年夏季补任本司代庖踰月即以专擅褫官候命经年因具病情入告并投副奏遂徼俨函奖借踰涯拟华生于铁树挽留过望比日退于阳戈愧且饮冰感而陨涕唯是待罪已久婴病实深所为行之迟迟原避迹之悻悻今既踰岁昨已束装报国有心事徒掷于孟浪涣纶无日疾益重于牢骚仰荷天高地厚之恩敢忘且止第在理穷势极之会岂得更留前疏尚图再封出城拟在二月谨附手奏以代面辞伏冀鉴原可胜衔结禀 

　　○请诸友游海淀小启 

　　怀人言念等一日于三秋逃暑踌躇扳名流于胜地情同氷雪味叶芝兰漫言抗驾竹林不是追踪河朔拂径远看云外影知玉趾之先声洗花近泻镜中波想山灵之改色先一日启 

　　○范质公窾议序　　饯宋献孺小启 

　　君自伸乌鸟情我不洒别离泪杀鸡为黍对酒当歌与其石尤候风何如故人共醉 

　　○答贾民部衔怙启 

　　某启栖乌幕府见日而忆长安射鴈边头窥足而获尺帛八行手捧千里面谈念主忧臣辱之时靡家靡室政彼怠我愤之日惜寸惜分惟相国提阖镇之精神故榆关起三军之气色某初以枢司视草叨承相国属车五柳家园久断行闲之梦一梅驿使忽生塞下之春奖许过情惠贻逾格此盖老伯以相公左右为功人而不知其有愧以王事贤劳待犹子而不知其无庸惟既列肺腑亲何敢辞锦绣段即付刀尺乃服衣裳盖向因元臣而波及全斌之帽自赋续貂今对蘧使而身着范叔之袍永言挟纩伻旋附谢不尽欲言 

　　○请左魏诸公子小启 

　　青旗取义尚云酒不雷同白首论心自谓交非泛滥问是何人之子弟窃比授餐思寻先辈之风流敢为折简宾从类聚坐拟合围 

　　◆答◆ 

　　答满愫丹 

　　○答满愫丹 

　　恭惟台下眷隆金简绩迈铜标天特生晟东西独严保障军惊代李顷刻立变旌旗想草木素惮乎威名故江山不劳于指顾军心冬凛士气春回不肖散发为狂束书自废久荆扉之静掩忽梅驿之遥传感重绨袍愧虚玉案所愿红销烽火声灵震虎豹之关绿映圭茅图画冠麒麟之阁未遑楮悉徒有神驰 

　　●鹿忠节公集卷十四 

　　范阳鹿善继伯顺父着 

　　公移 

　　马房裁革呈堂 
　　酌留金花呈堂 
　　求代题放归呈堂 
　　示诸将 
　　同杜武库乞代题请告呈督师相公 
　　乞代题请告呈堂 
　　议汰麻连关文 
　　议处土米关文 

　　○马房裁革呈堂 

　　户部监督主事鹿善继呈为鳄棍侵吞料草事据坝上北仓脚夫赵梦臣禀称本厂班头刘国祯包揽商人牛尚忠名下钱粮不行上纳又将倒死马匹驴头不行申报料草尽吞肥己等情到职据此随经行拘一干犯证到官查审得刘国祯原系本厂养马军人将本年正月初九日倒马一匹正月十七日倒马一匹正月二十九日倒马一匹二月十一日倒马一匹四月二十八日倒马一匹通不开报又将驴头自去年十二月终巡青科院查阅之后见今缺少三十四头仍将料草照旧冒支及包揽商人钱粮情弊俱各是实为照国家岁费帑金召商买纳料草以养马驴原图实用不意积棍刘国祯隐报倒死马五匹驴三十四头侵冒料草钱粮甚多当面对证情见辞穷一一招认是实似此奸蠹法难容纵计算马驴料草以去年会估之数计之细扣月日五个月内冒支料草共冒破价银三百二十一两七钱二分三厘六毫内除倒死马匹应责买补并马驴冒支过料草俱应照日扣除不待言矣惟买补驴头一节敢附末议驴头少数既已首明认实即应照数责令该厂买补法之常也但闻朝廷钱粮虚冒固多而畜牧为甚畜牧虚冒从来不少而驴头为甚每遇巡青查阅要多雇觅应点但驼马牛骡之类或外面本无或尚须印烙一时难以尽雇犹有多半畜养是则破冒不无而装点颇似若驴头则本厂全然乌有因此物满村皆是一遇查点牵借应卯事已则仍空厩也往者未经出首巡视监督皆难稽核今既首明审实倘欲责令买补势必仍报虚数与其明听虚报每年捐如许钱粮于无底之壑何若请裁此项每年亦革一端虚冒以示去甚之条故驴头一节似宜题明径行裁省可也谓其雇觅冒破甚于驼马牛骡也其本厂冒破三百二十余两并班头刘国祯商人牛尚忠养马各军等倘非严惩何以警后伏乞照详施行须至呈者 

　　又 

　　为鳄棍侵吞料草事先据坝上北仓脚夫赵梦臣禀称前事等因该职查得班头刘国祯侵冒马驴料草缘繇已经呈详外奉堂批广西司行该监督提审报札到本职拟覆详闲又准巡青科院手本为积恶侵吞云云希文回复等因到职窃惟天下事有情实易见而局段难言者今日之提审是也盖冒破之相沿已久首告之发觉骤闻彼时仓卒质对为计未深且不虞职之深究遂于隔壁吊审尽得其情至今则逾月矣停留长智无问隔宿况日久乎而欲复审问其马马必不缺问其驴驴必足数将以更端求为翻案今日之审岂犹复昔日之审耶且事属虚冒耳目昭然原无难推之隐待于再审也据虚冒钱粮三百两有奇原宜题参正法其冒过草料责令赔偿或于月支扣补务令完足冒破原数至于所缺马驴则犹有可议焉盖厂中虚冒成习牢不可破今令补马则补马实无马也令补驴则补驴实无驴也糚点尽似而套习愈坚与其彼明以虚应我明以虚縻费实在之金钱供空名之冒滥何如有缺不补犹可省涓滴以佐太仓乎且查大明会典诸场马驴拣退变卖倒死开除多寡原无定数至今或有续到或有倒死来去亦复不常则是役也就其久虚者而免其买补我非无据彼亦何辞纵不能于各厂引绳批根尽行报罢今但因该厂被首就事论事惩一以警百汰虚以归实岂为过乎夫省一分虚縻裨一分实用理财者即帑藏充溢犹惓惓于漏卮之塞矧太仓悬磬边士枵腹而忍耗财于万万无益明明不实之额乎大约天下事用当于实岂其惜费凡此头匹使所养者为疆场効力固急欲其云锦成羣使所补者或分毫有裨亦可容其葫芦依样而今明知其不补强被以补之名甘耗其财之实何也国当经费不足之时宜择其缓者而渐为减尤宜核其虚者而渐为销如该厂马驴缓不足以尽之是首当议销之处且假手于首告又首当议销之时也况未发之前虽相沿虚冒犹存形迹至既发而竟莫谁何将公然放胆无事回护监督者更无复可问矣不揣愚陋抱将然之虑効一得之愚似应仍参题革削庶几小惩而大戒如以事属巡青准令移文该科院听其覆审似于事体尤较详妥伏乞照详施行 

　　○酌留金花呈堂 

　　为酌舆论复金花以明祖制以济边需事照得每岁广东解到金花银两司官恭进大内此近例也今据该省差官赵崇志解到银五万两听候交纳闻浙江司亦有解到者业具揭呈堂会同本司恭进循例上贡似无可复说矣顷接邸报见督部右堂李有扣留金花之议职始不能无疑焉此时欲仍进大内则部议终成画饼欲径解太仓则俞旨艰若拔山反复思维岂其敢无说而处此盖事至于今用兵之局未知以何时结措饷之路则业以此时穷即加派搜括那借等项不过采摭羣言原非自本部起见而今径以本部受名致令台台鳃鳃苦心而持议者犹以数米为谭柄职之所为愤焉不平也然就此措饷实蹈天下必穷之数只在眉睫闲不免束手且我督迫太甚又惴惴有内变之忧势不得不为变计则莫若扣留金花其为策便而其所济者大查得大明会典载称金花银即国初所折粮者俱解南京供武臣俸禄而各边或有缓急闲亦取足其中正统元年始自南京改解内库岁以百万为额嗣后除折放武俸之外皆为御用又查嘉靖二十二年题准三宫子粒及各处京运钱粮不拘金花折粮等项应解内府者一并催解贮库悉备各边应用不许别项挪借夫曰缓急取足是内府与外府分用也曰悉备各边不许挪借是外府专用而内府不得旁分也煌煌祖诰明明典籍载在掌记皎若日星今边烽之告急有甚于此时者乎军糈之应用有切于此时者乎即举金花全数一旦复还大仓特循祖制而率繇之非强夺大内所有而益之外府也唯是皇上一切批发庋之高阁而中涓荧惑其闲急难得旨惟有一面题知一面札纳银库转发辽左则取数甚巨胜于零星凑处而权自外操不至如帑金之缄縢不可复问也故当今急着与其请内帑不若留金花与其既入而复请不若未进而权留盖凡物业入手之后吐弃甚难未经眼之先捐割或易此固人情之恒也况圣上即爱金玉未尝不爱山河虽坚执大柄以自圣神未始不兼酌缓急以尝臣下使下之所持不移如山则上之听亦或可转如圜近如顺天巡按御史王象恒以止税题知竟未有严旨之切责则圣主顾虑根本之意与颠倒臣下之术相御而行未必专视阿堵为必不撒手之物矣天下事为之有机机难逢而易失及今乘时着力无令当面错过倘事机从此一转因之折十库因之留税银次第施行谁谓此非嚆矢哉且近日章疏议留金花者不一而足无不望台台亟见施行岂加派等项之曲计尚不难舍己以从而损上益下之佥谋顾难合词以请亮台台之所必不出也独是职偶尔承乏适值金花解到留与不留系于进与不进此际闲不容发事属剏获请自隗始故敢酌时事据职掌以请万一宸怒不测职愿以身甘罪不然局外者方议留而局内者且议进千古清议谁其任之卑职未敢擅便伏候台裁 

　　○求代题放归呈堂 

　　为重增宿疴请告原非饰词两奉台批感恩再为披悃事职春初剧病手足麻痹虽药饵之量日进而痰火之根未除比因入夏腹中暑湿泄泻屡作麻痹转甚六月二十日具呈求归已蒙堂批司查静候代题即出国门乃入七月两荷台台批催视事反复温如春之语迸发热如火之肠何肯自弃圣明之朝何忍不为知己之用惟是职性与时违身与病会有惭视草琐细不足裨高深无分随班蹒跚不堪辱鞭策手指拘急载笔重如挟山头目岑昏抽思眩于向若竟成弃物已是废人且不朝不参人皆相传为已去旅进旅退职亦自厌其久留归计不坚将以耽病之身误事名根未断必以恋官之意误身伏乞台慈体物之情爱人以德念职词非虚假准与代题使职早抵家山专意调理则身以无官而轻医人易于措手恩与所生并大没齿永以铭心职无任激切祝吁之至 

　　又 

　　为婴疾日久望痊无期恳乞台慈俯赐代题以便回籍调理事职为抱病不愈从前月再具呈求归谬辱台台过许以才品宽假以调摄愧极汗颜感深刺骨愿早收药饵之功求急効犬马之用讵意病势增剧痊可难期痰盛日见麻痹脾虚久成泄泻气血消弱形骨支离若不抽簪终难勿药职自惟无品无才空负忧时之志多灾多病自怜伏枕之身先帝再收于废弃之余台台过采于形迹之外人非木石遭此知遇苟病体渐轻霍然可望岂其委避于多事之时偃蹇于勉留之日乎惟是困苦迍邅相知皆有忧色绵延沈痼职亦自为惊心已为无用之人徒乞归田之骨伏乞台台察职之情允职之请准与代题早抵家山专意调理宿疴得愈毕世衔恩职不胜激切祝吁之至 

　　○示诸将 

　　居恒闻将官除送礼别无本领不谓时事至此本领如故以本司硁硁之守而犹有投礼单者本领可知也且其假军情以藏礼单即白昼以成暮夜自待非人复以非人待本司矣本司一则指发裂眦恨积习之难破一则腼颜汗踵愧素行之未孚欲即题参恐为己甚碎其单而摽出其使白其事而姑隐其名愿诸将再勿以此眼看人尽洗肺肠别学本领要知今日除军功别无官阶要信本司据送礼即为罪案敬先文告莫谓貌言如负朴心休嗔辣手 

　　○同杜武库乞代题请告呈督师相公 

　　为积病沈绵恳恩代题事职等俱于天启二年八月二十一日奉旨从台台抵关糜饩行闲已踰三载未効寸筹而每善病继病痰火芳病泄痢皆连年举发一次剧于一次至宁远而继几为异物至右屯而芳几无生理昏晕困顿之状皆台台所亲见者不待职等之重述也至是而职等自伤难再以驱驰矣曩当边事告警之日食焉不敢避难遑自揣其无才今值兵政简汰之时引分当自议裁况复重以有病无事而食之名任留远塞一息尚存之骨求归旧山伏乞台慈悯念病苦俯赐代题使生入里门得就医药蔬水没齿总佩生成 

　　○乞代题请告呈堂 

　　为积病难痊恳乞代题以保余生事窃职繇万历四十一年进士四十三年八月授户部山东司主事四十四年八月丁母忧四十七年六月服阕除授户部河南司主事本年七月以借发金花银两助辽饷奉旨降一级调外任用泰昌元年八月奉旨复职十月管新饷库天启元年四月调兵部职方司管题覆本章二年六月奉旨随掌部辅臣阅关七月复命八月奉旨从督师辅臣到关四年九月升本部员外五年四月从辅臣于关外积病缠绵具呈请告于十月闲蒙代题奉圣旨该部知道十一月闲蒙吏部题覆回部供职奉圣旨是理合遵旨赴部以职菲劣戆愚蒙先皇帝拔擢废弃之余每念明恩敢私顶踵是以扶病从戎未敢言病适荷明纶便期沿途调理赴部供职但以蒲柳之躯驰驱四载病因积劳而成气血两伤又因久耽而剧目今延医李郁调理未愈何堪供职恳乞俯赐代题生还旧里倘垂危之病借此渐瘳则己往之年皆属再造为此理合具呈须至呈者 

　　又 

　　为积病日深万难供职恳乞代题以延余生事窃职因积病沈绵阁部代题吏部覆奉钦依回部供职随具呈积病难痊恳乞代题复蒙堂札行职遵照钦依事理赴部供职奉此理合遵札赴部惟念职禀素弱职性好强苟可支持耻言疾病而劳从此积病从此深及病剧而就医己势重而难返目今头晕眼昏手拘足挛痰涎壅盛饮食消减医生李郁谓血气两伤未易补复非一意调养恐无生理职至是心口相维难再以驰驱矣己成废人何堪任职恳乞曲体物情俯赐代题使沈疴得以静养则余生或可尚延 

　　三 

　　为积病日深调理未愈三恳代题以保余生事窃职先因积病沈绵阁部代题吏部覆奉钦依回部供职随以积病难痊两恳代题于本年正月十八日蒙堂札行职遵照先今札内事理照旧前来不妨稍迟时日俟调理稍愈即便赴任奉此职正在调理闲于本月二十一日复蒙堂札以职新升武选司郎中行职兼程前来赴任管理司事奉此惟念职仰遵成命加意调摄冀旦暮之霍然即捧檄而就道讵意涉月逾时有增无减见今手足之拘挛转甚头目之眩晕益深痰涎盛而眠食愈损脾胃弱而泄痢新添蜿蜒床褥徙倚繇人职至是自怜自叹不复可驰驱当世之务矣医生李郁谓气血几于伤尽药饵未易补复非脱离事务一意静摄无复可望此职同乡同官王主事登三所亲见者窃念职四年戎马原非避难之人百病侵寻岂作无情之语药裹日以栖身何堪问职掌蹒跚不能出户何以趋朝参况武选称繁剧之司事既非病躯所能任而郎中非虚悬之缺病更因旷职而倍增此情此事想大智之所必察至仁之所必怜也恳乞台台悯念俯赐代题使职得一意调养则身以去官而称轻病以赡养而或愈残喘可延皆出再造 

　　○议汰麻连关文 

　　为清浮赏裨公用以裕国储事准本寺卿刘关文督放白粮月余以来每阅各仓见多圮坏地每有当换之板上每无夹垄之灰浸淫浥烂长此安穷甚且脊己滚而涂之以疏泥壁将倾而支之以众木尤非计也进署官而计之小坏者当小修大坏者当大修必兼创以为因庶一劳而永逸特苦无可动之银将尽失可仍之贯乃有持簿而领麻连者因究此项未载典章巡视查刷之书办为大端而各门太监与本寺书役亦分其余一年通共赏麻连二万七千八百二十条夫此物一条准一分二厘之价则此三百三十三两八钱四分之金柰何不以供仓中之经费而徒为各役之瓜分也使为各役工食正数犹可言也而细查旧规原出额外故名为赏赏以待有功何功可赏乎其最可执以为名者莫如查刷察院每月呈进御览会极门太监旧例给大库公礼银三钱其后书办不请给银而改求麻连每月二百条若为库中省三钱而不觉其为仓中耗十倍矣公家之物似当先尽公家之用今按仓廒每岁之修盖仓墙不时之崩砌所需工料总费金钱即科院每年临仓收粮备办酒饭以及修整朱匣火具置买桌衣椅垫并修斛买掀巡逻仓支各买皮袄何项不需金钱何不以麻连充此费名正而体得乎惟是事久而情惯则割爱难且地近而口多则丛谤易然仓中实有必需之费不及今借箸终无从出之原额外实有不必市之恩不自己任怨终无停止之日拟从今日尽以麻连作仓中一切经费即岁有赢余并贮大库以待正项支销意图节缓以佐急且思积少以成多人之体国谁不如我既陈一得愿质同心为此合关前去烦为查酌施行 

　　○议处土米关文 

　　为粮务方殷足疾增剧乞改委以便调摄并陈修仓始末以备查核事顷承委任督放白粮已及两月原有贱恙因劳增剧见今举步阶除必须扶掖乌能出入衙门供唱筹之役乎放旧收新总难効力相应别委庶不误事使病躯一意调理傥获痊愈补过有期而行过事体有不容不再陈者原因天字仓之已坏张北仓之将倾而议修仓因经费之无从出而议裁麻连之赏明知久据之物骤夺实难在旁之人寻端更易然苟利公家何辞私怨已蒙台允请旨施行复因将倾之张北不可不急修其中散堆土米不可不急盘眼同署官穷日之力盘入空仓而已折之数不可不开销仅存之质不可不变卖命署官呈请俱蒙批准今土米之变卖有待而麻连之滥赏己革一向工作总费此项但麻连之在仓旋放旋有不得以未放之米预算麻连铺家之纳价旋办旋交不能以煞总之数整交大库而收粮之期已迫修仓之工难缓雇工买料随到随使日犹不足不能待下库之日徐为呈详昨因金尽遂致工停不能强佣人以预做之工只得强铺家以预征之价今修理粗完多支过铺家金钱尚待放米之日补与麻连安得于动工之时有可交库有可呈详者哉是物也久沿充私家之赏相率无言一改充公家之用偏觉有弊然既欲收木屑竹头之用只得冒瓜田李下之疑若一一回避将以掣肘而误工程即一一分说亦以饶舌而生枝节故专命署官一面做去工完之日总为销算细册具在一听磨对而款款之愚犹未已也盘过土米虽有变卖之议而估计无期恐仍停阁今皆嫌贱售不肯担终必并贱价不可得回首决策盘粮之日粮将尽而墙忽倾骤如闻雷宁直失箸适值仓脚退食之顷幸免伤人乃徐问米而亦危矣顾署官而相慰共谓痴儿属有天幸则此八百三十五石之土米乃冒嫌冒险以出求佐公家之用者不可仍旧放下终归无用也身虽病废附尽愚忠烦为查酌施行 

　　●鹿忠节公集卷十五 

　　范阳鹿善继伯顺父着 

　　书一 

　　答友人问边事书 
　　与兵垣书 
　　答友人问书 
　　与大司徒毕白阳书 
　　与容城张令公书 
　　与考功司公书 

　　○答友人问边事书 

　　来教之望边人者切矣而不得谓之知边人忧边事者深矣而不得谓之知边事仆欲一一分疏大者忌于漏泄小者又不足言也请以泛论谈括之从来办大事在不二心之臣而谈信心不如谈尽心盖信心云者持域外之观破盈庭之议彻始彻终成就一是如作文者之有主意诚为先务然必其能尽心而后可语此人孰无心而尽之时义大矣哉未能尽而遽言信卤莽者之所托也世不乏豪杰之概而按其指归祇成卤莽嗟嗟天下事岂易言哉易言者当前立断略不停蓄论事辄曰当如此做不当如彼做论人辄曰当用某甲不当用某甲两言而决耳夫使事与人之为可为否果明白而无藏匿之端又区分而无交涉之处又一定而无转变之情则一搠两开利用直肠何必劳心然而非也有事于此见为当做合下便做乎抑有待乎人皆可做乎抑须择乎明明去做乎抑藏用乎空空去做乎抑治具乎一不相应而事遂裂且此事之形在目前我祇见目前而形在于此机通于彼端于何发尾于何竟皆不在目前而皆当预计中有何人暗藉此以为利后到何时渐乘此以作弊则当做与不当做原共阅一缄且渐生千变总在当事者以深心审几于毫芒而默用其防范犹恐有奇穷之事或出意料所不及敢以直肠立断乎当做者如此即众见以为不当做者倒或不肯显停骤止而若阴若阳借以神不测之用而用人之道亦复如是盖做事必用人而用人即是事人即可用然此事当此人之才否此用宜此人之时否或独用或参用或径直用或颠倒用一不费心能得斯人之用否不直此也求用之人当前而立而人之中复有人焉其人可用其人中之人可用否可用者在其人我如何用其人又如何不为其人中之人所用可用者在其人中之人我如何借用其人者以用其人中之人若为人所用而实暗转用我之人为我用范围宽而针线密或同用而甲乙之色分行或一人而嚬笑之施并见总之体直而用曲直如寒暑之不易曲如阴晴之莫测天下未有以直为直而事克济况兵事乎兵阴道也本为谋敌而默默若为谋己事本繇己而默默若人自出试思法纪陵夷之后何繇而使之渐知奉法士气累败之余何繇而使之渐不畏敌此岂下果着于亲上死长之谊上止凭军法从事之权乎谊固近日所不能得之于搢绅权亦从来有之而非其所恃恃之则有穷时矣不因谊而若为明谊不因权而若为尊权其要在渐以习之默以移之脱人胎换人骨而微意终不以告人用心至此始谓能尽尽心至此始可自信盖信非事外之空主持乃事中之实凭据当局者良工心苦而旁观者何繇知之祇据传闻都涉影响甚至以小人之腹而度君子之心无论忌者日幸其灾即爱者亦虞其败宁知铃阁起意鬼神莫测密令已行居人莫觉即幕中参佐日承謦欬犹有不能尽知者而人乃向行路之人问消息从千里之外揣是非乎此病中于闲散者犹少中于津要者偏多盖国家安危所系之地多就中取事之人或欲伸己前说或欲脱人大罪而不敢出头露面只得乞灵于津要不力造边人无根之毁誉何以倾人听不巧逢津要有因之爱憎何以入己说而津要之人又概有习气果于信己而轻于量人初本堕人云雾既则争己面皮甘心为取事之人所用舍力与尽心之人为敌其见不能当尽心者之万一而自信过之万无自觉其非之日即偶觉之亦万无认错之理天下事尚可言哉韩范经略西夏首以诏中外勿得辄言边事为请此信心之言也实尽心之言也更苦心之言也 

　　○与兵垣书 

　　年来摇乱边事者腾虚冒之谤以行简汰之说边人承望风旨以苟目前之富贵遂有任事八逾月祇点得一遍兵且以各营自报之逃数为自己清汰之数又有任事八逾月祇算得一遍帐且圈哄各营认无实之罪使自割再辨之舌噫嘻十万之师果可减哉试问边人二三年前之事历历可想自十万之师布列于关之内外兵力既集兵威自振游徼往来婴之者碎东方与中土气机相倚东方宁而中土晏然此理之明白易见者今受其成而迷其故日云减兵所当减者何兵耶岂欲减川浙之步兵又岂欲减新集之辽兵是必先减七镇更番之马兵又必减总兵各招之家丁而后当于减兵之旨兵减则将亦当省留一总兵足矣一将去其得力之亲丁皆随之去夫兵减何难独聚之时难耳当河西兵溃退守山海之时关上何兵哉落落南营无甲无马无车无炮徒持黏雀之竿而云以当大敌迄今回首犹可寒心当事者初到攒零合整刚得甲士三千立骑兵营关门于是日始有此一旅繇是而量为抽调繇是而渐为招集始有今日之师今曰减兵累岁之搜罗何足供一日之清汰特恐兵从此少事从此多耳夫三军之气彼此依倚怯者倚勇亦自有胆拙者倚巧亦自生心生者倚熟亦自成技今云所减之数不多夫兵有去一人而三军无色者何不一思也或云减非减其壮特减其弱夫兵安能皆壮用兵安得去弱弱者固仗壮者以作气壮者亦借弱者以助威去壮是销弱者之气去弱是薄壮者之威去者去而留者亦归于无用率是以行关上二三年以前之景象复见于今矣且减兵之旨为省饷也天下事为于从容时自省为于急难时自费急而益急则费而益费向经急难以开此费今幸不益其急遂得不益其费使厌今日之为费而一意求省兵减则为兵而买之马为兵而造之器为兵而讨之金钱皆以兵去无所用前费总成空即兵再集而前项非散佚则敝坏重为主办后费更不赀费耶省耶况事不论所关之重轻而只以省为美谈与其求省曷若罢费与其减兵曷若散兵且省饷云者为饷不足供费而求省也今之辽饷以辽为名果尽归辽用而犹不足而过求于饷额之外耶辽饷六百万今分与辽用祇四百一十四万关上岁解只得二百四十万其在天津又未便得一百七十万则此不可知之数在民当问之民而民无可问也不在民当问之有司谁肯问也不在民不在有司当问之计部而计部既使不完之辽饷得宽于考成复使已到之辽饷散给于别镇于非辽处作情面反于辽做风裁议请议汰不少恕此其名实相拗政宜据经以争之讵意不强为争反阿为奉耶况三军之气宜长不宜灭长则战有余灭则守不足摇首吐舌相戒以不可向迩即有壮夫气立尽矣况谓之守必可以守而后可彼以不敢复辽东之意而遂云守山海夫无辽东则山海不可守非大宁东胜可比其说已具于当事者之入告而不进兵何以复辽土何边人之暗于大较也辽之必宜恢复非直原有之封疆不宜委弃无辽则不能有蓟祸遂迫于京畿也从来守国必据险隘山海关城立于平旷不得称险南北十六里不得称隘而海更有可虞故先守觉华渐图金盖皆所以夺海之用使专属于我高议云台者尚欲騃持守关之说以弃辽乎故恢复非为辽为内地也恢复明旨揭若日月申饬中外协力同心不啻再四而议论滋烦揶揄日甚纵观肉食之谋强半妇人之胆彼既不敢明抗恢复之旨而又不能自暴其中情之怯遂巧为托寄附于他山不必明沮恢复而能使身任恢复之人日刼制于似爱似助之深文置辩则非体而复虞泄机含容又情事不明而权遂渐移其持论大端有二一曰慎重一曰简汰夫兵凶战危当事者身切利害岂其尝试且慎重非执而不变之死法亦非虚而无据之活套惟实心任事者深入于事之中窾却日习踌躇转熟朝士身在事外固无繇得其肯綮即边人之无胆者身若在事中心实在事外彼于恢复两字已目迎而心距之何尝一日实实着手见其所慎者何在乎以此持论不过自居于担迟不担错之着数予人以到底难满之分量而恢复自寝耳简汰之说设端更巧被戎行以尝有之事则取信易为海内持省饷之名悚听更易且兵既宂冒则将兵者当并裁将既虚糜则将将者当并去和同上下救过不暇尚复言恢复乎故慎重原以进取简汰原以振刷俱武之善经也而出于今之君子则慎重非为进取意在退怯简汰非为振刷意在销兵而总以巧行其沮恢复之术夫百计而鼓之进不能当一言之议退三年而集此众不能供一日之议销不征不战去将去兵无论垂成之绪骤废行且前日之患复作辽广溃时都门之光景犹能忆否总之今日身在事外之朝士以隔壁之猜而索边人之情心在事外之边人以一面之词而迎朝士之意索边人之情者遂持边情以为朝论迎朝士之意者因藉朝论以撼边情暗剌明讥此呼彼应协心力以摇当事者而榆关之本色尽掩此可为流涕者也且慎重简汰即不妨从旁论其理而其事须任当事者自酌之如持成说以授之曰某地必不可出某策必不可行某兵必不可留某将必不可用当事者尚可一日立于将吏之上乎谁不畏战而使之不敢退谁好居危而使之不敢去总奉天子之宠灵有所以恩之威之者而人心乃一又军中总奉一人之恩威别无所以分其恩分其威者而人心乃不得不一今事之进止而别有主人之去留而别有门当事者又乌能行其令哉故恢复为必然之画而其要在省议论议论不省事权不一恐祸必中于今也 

　　○答友人问书 

　　生才实难知人未易大老人望昭然共知者不待言而亦有似共知实共不知者则高阳是也尝读识时务在俊杰之语而想见其人从高阳四载见其当国是纷纭边计错乱之时数语持法纪而国是定一出决恢复而边计定每临大计当下便有规模施行便有次第初观之似落落难合而竟底于成然后信时务不易识俊杰自有眞也至其担莫大之任处至危之地冒不测之险历不堪之苦每于极冲锋处安居人谓其天生有胆每以极恶草物自奉人谓其天生好俭而人情不甚相远何独好危难而甘淡薄则致身一念可对天知耳惟无一念不为国遂无一日知有身胆从此生苦从此受而凡有血气孰不感发倡勇敢之气而动忠义之心于是焉有此段境界认国事太眞去俗情太远除萧萧老书记以热肠冷眼相赏相慰于经营惨淡之余世人不知理无足怪所可怪者并其显然可见之功而亦抹煞则不成其为世道耳高阳未督师前有在八里铺下帐者有在十三山杀人者关外无尺地一民为我有高阳督师四载重开草昧奄有宁前以及锦右东西受约束唯谨此不待推勘者故有功无功两言而决以高阳到后为无功试想高阳未到前原有多少辽东以高阳在事时为无功再看高阳既归后添了多少辽东即宁锦战守折长胜之锋夺寻仇之气饮水思源城是谁所修火器谁所教道将是谁所用岂不明明具在而乃高阳以前偏无罪高阳以后偏有功独高阳为有罪无功之人岂不大失事理之平令英雄短气耶高阳不自言功为志未竟也而世遂没其功赵营平之言曰兵事当为后法若此者何以法哉尤可怪者高阳督师为不扶同八里铺筑城之议也君父之安危重遂朋友之情面轻而掩高阳之功反诬以坏辽者即出于八里铺筑城之人非天子神圣几不能免情面之不易破至是令有心为国者何以措手哉 

　　○与大司徒毕白阳书 

　　定兴有籽粒重地国初以土洼咸不堪耕种故在条鞭地亩之外永不起科后因奸民投献或勋戚奏讨遂分为庄田十场一曰干清宫一曰慈宁宫一曰雍靖王妃一曰延庆公主一曰瑞安公主一曰寿阳公主一曰恭顺侯一曰驸马许从诚一曰锦衣卫千户陈尚忠一曰五军营十场籽粒各自催征复因差役之狰狞动为佃户之骚扰遂以征解归之有司然此地概属灌莽之区其不逮条鞭地远甚条鞭地分上史下或二亩折一亩或亩半折一亩每亩征银三分有零籽粒地则不分上中下每亩亦征银三分有零夫地瘠则所入之息既微粮尽则所亏之额不少积逋压欠年复一年牵率包赔日甚一日于是一夫不完累及一门一门不完累及一户一户不完累及亲戚至典房产鬻妻子犹不足以应比则铤而走四方矣先是瑞安延庆两场逃尽遂以所失之额分派之于八场粮愈重则办纳愈难逋愈多则逃亡愈众而八场益困雍靖王妃锦衣卫两场相继又几逃尽室已无朝炊之烟门尚多夜呼之吏初以八场包两场行将以六场包四场其势不至于举各场而尽逃亡不已者不佞某自束发以来习闻此害闲从父老讲求长策唯有折征一法且青县文安久有题疏可比夫穷则变变则通情也亦理也明知困极之当苏恒苦势重之难返既有衙门之层递便多吏胥之揶揄县之粮衙书办府之粮厅书办串通为利牢护此局受患之民日望折征或自下而求申请或自上而得告批概从中寝折征二字穷民所几幸为续命之膏者祇成挂壁之文耳冲阳毕老父母悯佃户之危形采士绅之公议毅然为斯民请命比照青县文安例除干清慈宁两宫不折外其余八场概宜折征通详抚院韩晶宇公祖按院王立宇公祖屯院左浮邱公祖会题候旨寻逢光庙登极恩诏中一款北直定兴文安青县三县灾伤籽粒俱照按屯御史题请事例折征诏书到日人庆更生逃亡之民渐复故业向之满地荒芜者且桑麻相望矣壬戌年闲毕老父母升任署县者忽甲忽乙县事遂如奕棋雍靖王妃司香内竖敢蔑明诏谓折征非法朦胧取旨下部议覆部因行文府县雍靖王妃一场不许折征并追补减过银两彼时毕老父母在仪部心忧此事急商之于府县谓银两且勿补纳尚当据恩诏执争而粮厅已暂借库银星火补纳矣覆水难收可为浩叹一场佃户屡为控告其柰之何抚院张蓬元公祖新受事念此场灾伤一体独不蒙减折之仁银两追还又己断执争之路不得已以雍靖王妃之额均摊之于各场图众擎之易举且兼被之无遗数年以来安居乐业谁知猾胥蜮心未厌鼯技转生思此场既翻遂可渐图其它本年突称五军营不可减折欲比雍靖王妃例已具府文申易州分司转申贵部矣玩其申文谓五军营地减征银一百七十八两八钱三分六厘七毫三秒系原额之数毫不可少而又总计八年内共减银一千四百三十两六钱九分三厘六毫二纤四秒是尽欲照雍靖王妃例每年之额不许减减过之银尚欲偿也孑余之民一场骤加一百七十余两其何以堪更加一千四百余两其又何以堪倘此番再复得计则积渐以往变态愈工各场将次第以听猾胥之颠倒折征一案势必兜底掀翻乍苏之余生再罹汤火暂复之故业行见污莱前日流离景象只在目前矣夫折征之事原非臆说屡经申请屡经批驳然后乃得三院会题一烦部覆再烦恩诏画一之令方思世世守之此而尚可纷更则翻手覆手其又何定之有大都天下事谋始最难毁成甚易敝邑籽粒之害已几百年折征之议图之十年灾民固皮骨俱尽不肖亦心血为枯猾吏舞文百计相难一番阻挠一番辨折亦且舌敝颖秃幸得徼父母公祖之灵以乞恩于圣主流亡复业之日饮水思源感毕老父母之有大造于一邑相与伐石颂功以垂不朽日月几何变更至此台台深筹国计曲轸民艰薄海穷黎共徼宽大至于籽粒一项钱粮实系敝邑一方性命申文到日全望主持上以信明诏下以苏穷民而冲阳老父母几殚之苦心已成之美局永留于桐乡畏垒之闲不致终为猾胥所变乱想台慈之所倍为恻然者也临楮无任嘅切 

　　○与容城张令公书 

　　密迩福星得沾波及之惠不啻在宇下戴德之余还为引分何敢轻通尺牍以溷公清之听惟事系衣冠之裔且当绝续之关情共恻恻谊难默默老父母试垂察焉敝县张都宪之业至其孙序班张一贯而中衰一贯逝嗣子中立亦逝遗孤在抱中立妻王氏抚养王氏逝而抚之者一贯侧室李氏也族中小人垂涎孤产勾连外党或卖或典或明或盗蚕食至今孑遗无几阖县士绅睹藐诸孤之遭鱼肉而忧都宪公之啼若敖也方公同看视札记其产丏县父母主持严盗卖盗典之禁乃闻容城生员阴乐贤以典地告李氏候老父母问断老父母明见万里偏辞必不能行而李氏妇人意不自达生等谨以耳目之最眞代为不平之鸣夫乐贤先典李氏地三十亩李氏所知也其又典二十五亩则李氏不与闻焉其典之缘繇价之轻重不可问亦不必问只一出于李氏所不知则终非乐贤所可有即乐贤果费典价亦惟从其受价之人而追索之可矣安得硬告李氏胁取其地耶夫孤儿寡妇仁者所怜诚能办价何处无田而必屑屑焉于越疆之孤产意不难见也且此地盗典俱当李氏时而必倒提年月以为在王氏时意又不难见也李氏女流亦系衣冠之室而必恐喝以对理驱迫使出门意尤不难见也据乐贤所告羣证张玉等此数人者何如人乎大约茕茕孤寡固羣小之所耽耽也左犄右角里应外合既暗典李氏之地以媾乐贤复明作乐贤之证以刼李氏见者伤心言之指发是役也使告者得逞其志证者得遂其奸旁人受价李氏出地即千顷可立尽于一日矧仅仅着种百亩之田耶都宪公不绝一线仗此五岁之孤而田产者养孤之物李氏者抚孤之人今横迫李氏白夺田产是使孤不能自存而斩都宪公之血食也生等攒眉而叹合辞以陈倘蒙电察赐之斧断使寡妇免于对理而孤产不被横夺则理法犹存天日可见簪裾吐气风化自隆宁直一姓一家之感戴而已临楮不胜激切 

　　○与考功司公书 【 同徐斗南张重光】 

　　陇州知州刘昌运既升南京锦衣卫经历胡抚有疏追论其变法征粮大为民害中闲开款多后官事明谓或出州官之征敛或繇衙役之侵收虽云因陋袭讹实繇变乱成规则刘昌运有不得辞其责者盖事皆三月至六月事昌运之离任已数月矣后官即鲜干材致滋多弊何与前人而追论之即圣人作法能使后世之无弊耶何以服天下也且其所称变乱成规更有可骇异者疏云陇州每里原设收头刘知州增设义民与皮鞭一条下乡打粮民畏威完纳夫粮之完不完非细事也皮鞭而可完又何尤焉即称畏威亦何必并此威而无之而陇州完粮实未试蒲鞭也陇粮止完三分旧矣其相沿之法每欲催征则收头里长共敛民钱以求宽限权在吏书则买吏书权在左右则买左右催一番即敛一番更雇惯捱比者几人苦捱两次即以为三分之数原不能增代陈民隐容其拖欠此莫非粮银而不得为粮用里书既恣蚕食官吏且同鼠眠永以拖欠之名予民以空匮之实予国势已极重而不可返矣刘知州洞悉弊原遂尽除旧法不用衙役而用义民不用刑罚而用劝谕明与说破谓小民虽未完粮实已费钱与其以钱饱奸人而负拖欠之罪何不以钱完正项而成忠顺之名当是时衙门内外无一人敢索小民之钱者但有一钱即得完一钱之粮人孰无良羣然从义从前止完三分遂突然完九分申解之文蒙上官有空谷足音之褒此功耶罪耶使完粮不为功变法遂为罪是不完粮之法为良法而不可变是钱粮之正数为虚额而不必完也国家最急莫如财赋边饷年年压欠处处脱巾宁远至于戕抚臣则粮之完不完其所系何如其重有一人焉于久不完之处而能完更于众不完之中而独完是当如何奖拔以为风劝而乃为陋规作护法诋功首为罪魁秦吏尚可为耶国事尚可为耶大要刘知州做人做事学古认眞不行馈并不谢荐以此取人重亦以此惹人嫌即完粮一节旧日惯使宽限钱之衙役痛恨以为断其喉同时不完粮之庶僚深忌以为形其短以为不处若人则宽限钱不得再使九分粮只得常完毁言日至即胡抚能不堕其云雾中哉然即胡抚之言亦曰第念其志在急公才有可用则本心不能全违已见乎辞矣夫当今之时而有急公之志可用之才不破格拔之以救时而于锦经一秩尚为揶揄此志士之所以负戟而长叹也惟台台为国事惜人才为官常持公道使志士本色遭詈诟而益明终得伸其眉宇为国家效一臂之用其于世教岂云小补刘知州为某同里熟知其为人更为某旧属熟睹其当官非敢为游词以眩名实也 

　　●鹿忠节公集卷十六 

　　范阳鹿善继伯顺父着 

　　书二 

　　与范景龙书 
　　与范景龙书 
　　与范景龙书 
　　与周景文书 
　　答周景文书 
　　与范梦章书 
　　与范梦章书 
　　与范梦章书 
　　答范梦章书 
　　答范梦章书 
　　答范梦章书 
　　答范梦章书 
　　与袁沧孺书 
　　答袁沧孺书 
　　答袁沧孺书 
　　答潘怀鲁书 
　　与洪振溟书 
　　答洪振溟书 
　　答杨明宇书 
　　答杨振吾书 
　　与张诚宇书 
　　答傅丹水书 
　　答王昆璧书 
　　与倪吉旋书 
　　与苏石水书 
　　与苏石水书 

　　○与范景龙书 

　　得足下所以治环者而跃跃喜也读书男子南面亲民甫下车即举地方相沿大蠹而去之若脱转盼之闲乾坤顿改彼环人士感深望外且惊其从何处得来而无愧为环县令也者固无愧为范先生子者也是役也不负天子为忠于君不坠家声为孝于亲而二三知己生平期许不成画饼也为信于友大约天下之大手段从眞肺肠中得之欲则不刚千古明训吾辈一文不爱何事不可为者足下既透此关批却导窾游刃有余矣惟是世变滔滔党同伐异任重道远谨始虑终往常书本生活到此躬行实践别有光景如人饮水冷暖自知爱莫为助则有先劳无倦之言在足下以为何如 

　　○与范景龙书 

　　入京来千态万状何可言然亦何足言惟是删零存整有可以报范阳之相问者一事曰袁印君细讲职掌也九边盐法本司实掌之盐法坏而边饷空有味乎袁之扼腕也寻端绪于河决鱼烂之余运经画于捉襟露肘之日眞一片有心人何幸当吾世而不失无意相遭有奇尽吐弱骨增壮窾綮渐开异日或略有树建是未可知也老先生无穷期许耿耿九原倘亦闻之而色笑耶兹以风便附寄数行盐法诸书大费抄写萧经如暇暂为借用盐书抄毕即令回矣恃爱敢渎或不为罪乎复有一快事连日闻话周景文者数人皆以为当世第一节推生有寄景文一书儿子录出并呈 

　　○与范景龙书 

　　前闻麦种千石作用甚奇嗣又闻破成例以千石谷作汲长孺事也则又奇收利数倍固彼苍助顺之心万泉何幸不后不先而门下适至也抑天欲显经纶之手特令与此时相凑耳某即忧病中藉奇迹为对客口实弱骨增王每忆罗念庵之答唐荆川有云此生若活得千人命便甘心不向世外走有味哉其言之也执是言以论滔滔者孰似门下向此地中讨得受用哉夫立己脚跟与仰人鼻息孰劳孰逸孰巧孰拙且直道在人未应全灭未见利钝之数尽如世俗之所称也觐期不远预储洗尘百斗与同志环聆经年作用以为大快家太母承素丝之赐为门下清苦不忍受而令器坚以成命见委遂不能却此复并谢令器文辞大变直探底里秋闱捷音飞至山城可预措赏犒以待 

　　○与周景文书 

　　癸丑之役抵家晤旧必以兄为谈柄每自诧有缘天下第一流为我所得今秋谒选会徐春宇年兄得闻兄设施风采踊跃欲飞感慨用壮亟归邸与启泰道之以昔所见合今所闻想象叶视一官为民请命勃勃情状弟即弱骨两腋习习矣固知事原可为人在自立独不得如兄数辈布列枢要耳何难太平哉因沽酒相庆大醉酣歌适值雷雨声势相抗当是时既以只眼自雄复以热肠相对诵唐人海内知己天涯比邻之句逌然神往眞宰有灵或当飞入兄蝴蝶梦也人事猬集未暇详书庆幸之私直道其大意如此借徐兄转致之寒温起居恐溷吾笔惟有心人自能解耳 

　　○答周景文书 

　　客岁从徐春宇年兄闻兄近况曾寄候音今春乃于郭孝廉拜兄手教衷肠激烈如亲聆謦欬想前书此时已得则吾两人作书时同也■〈扌弃〉一死字爱一官字古今曲尽矣弟叨计部不自揣日求所谓九边盐法者而讲究之盖国家边饷取足于此袁印君深于其说条有成画以弟为可教倾囊授焉傥借此发明得为国家效半臂力是所以报知己者特弟花样不时未卜税驾耳思兄之极则吟哦佳韵郑重收藏遇雅客始出以观之扇头拙句非敢争旗鼓聊寄远思也孙兄迩来养益邃品益高而数益奇今年上策复淹留柰何感兄雅爱寄声以谢 

　　○与范梦章书 

　　弟自癸丑九月抵家与亲友谈得意事即以得识仁兄为口实嗣复获仁兄手书灯下读之清霜错落徧示亲友无不色飞及今三踰岁遇客自东方来者首询佳况即京尘漫漶最易污人而每想象风采以清头目此境界固不许外人知也乾坤多事需才甚急屈指内召之期以早奉鞭弭为快 

　　○与范梦章书 

　　弟以僻韵误辱清赏从前教爱愧无可当然肝胆犹存河山无恙固不敢借逐臣名色懒散作惰民以负知己也迩因耳目所及触我热肠为仁兄一道之易州守徐君廷松其才其品人所共知宁直上谷推第一也乃今不得上官意矣揆厥所繇祇为太顾百姓自徐君治易百姓如脱汤火而就衽席独有衙役不喜奸恶不喜今乃复为不同志之上官所困衙役与奸恶侦其不获乎上遂得乘而媒蘖之嗟乎犯三不喜而顾百姓智者不为也然事至今日尚堪士大夫之多智哉辽饷烦兴持筹大老怯于格上而勇于诛下加派如鳞征求到骨不肖有司借之以为利徐君苦心苦力欲为此时之鲜于侁其斟酌经营腾那运用断不肯白取民一物多费民一钱其于上官趋承全少上官即不言且以行与事示之徐君柰之何哉徐君初既以争执钱粮不得于府尊犹望提携于刑厅近亦露不然之意矣生员刘烒被误徐察其情欲出之而刑厅坚欲入库书刘名芳异常奸恶徐发其状欲戍之而刑厅坚欲解其最明显者徐君应荐而不肯开荐漫云俸未及也夫玉田与易州同一按属各院荐章通算原属之俸而得列者其人具在何独于徐君而异之则中有物焉故也弟密迩易水观听最眞彼中士民爱戴徐君有悯其太勤过于劳者有怜其太清过于苦者然劳是本分苦是本色人悯人怜弟独为徐君甘之唯至于以顾百姓之过而失上官之欢渐有不得安其位行其志之势则易之士民皇皇如将失恃而弟亦为之歔欷太息愤焉不平也扶持世道以爱惜人才为肯綮四顾彷徨同调有几舍仁兄而谁告焉弟忆仁兄言王立宇公祖亦知徐君者复命荐剡借鼎力从臾之何如徐君固感仁兄国士之知而不敢以世法事大贤也弟今又为秦庭之泣仁兄必有以处此矣弟愤郁激切笔不如舌唯体以意 

　　○与范梦章书 

　　巴不得仁兄做封即墨烹阿之事痛快一番又巴不得以眞闻眞见帮助仁兄借人酒杯浇我磊块然天地闲第一快事却禁不得一字不的确无心肠者勿论即有心肠矣而眼界未必到耳根未必清或为成案所封锢或为奸人所颠倒尽力做去反贻千古之憾弟何敢忘仁兄临别握手之语而欲求一当更不容草草会人既恨不能多闻言又恐不足信天下事眼见是实耳闻是虚仁兄身到地方桩桩都该眼见不可靠耳闻况揣形摸影于数千里之外乎州县事都有项款按款课功无处藏躲只要个个面他时时问他闻邱毛伯月课簿亦实有益只不宜问罪以法而累意仁兄集其长去其短则秦镜在悬课实不必问声也且巡抚二字不相离不巡何以为抚常巡则守令情状一一目睹或虑车徒骚扰饮食若流此易易耳简其仪从止其送迎自备费用谁不乐其简便哉闻节推可任者张瑶之透爽卫景瑗之眞切尹明翼之执持皆留心实事有益地方太守王建和有古人风属吏无敢送一菜弟所闻若此然总不如仁兄亲见其人之足凭也此以后仁兄日有所见日有所行当时以教我弟或偶有所闻不难频寄以备参酌闻中州恶俗好告谎状假捏籍贯串通彼处衙役作奸取利有石维屏作道于状尾即印以冒籍径缴四字而谎状之害遂除人皆思之今不知尚有此风否仁兄前不知此状可到否闻往时上司批准状有司缴还每逢其怒故石道为人所思明衡忧归时事日异何处着手何处开口所恃者圣主原无成心时有变局耳天下治乱系宰相掌舵无人柰何柰何 

　　○答范梦章书 

　　前承远存匆匆裁谢怀德之思郁陶无寄惟时把玩手札紬绎佳刻精神淋漓宛宛如面夫以全齐民命仁兄一腔孕之布置曲折巨无不包细无不入弟即不肖按谱求针蓬心若启因叹总此郡县总此簿书他人以流水数答应祇成风尘之苦仁兄以眞实心穿透步步皆自慊实地也下学上达有本者如是耳内召在即弟尚欲强支病骨受约束于旗鼓下想仁兄不弃我也 

　　○答范梦章书 

　　清通一座岂容以凡骨处之弟在兵言兵他何敢知援笔作答马首东矣年兄亦当仔细勿以平日爱弟之过而自汶其鉴令人谓昌歜之好贤者不免也 

　　○答范梦章书 

　　客岁在幕府接手教即以呈督师相公讽诵再四益增郑重其所为不附报章者已与使者面商之想能达也未逾月而年兄已出春明相公持报示弟不言而笑已复黯然弟以病躯而从戎马戎马不能厄弟竟以病厄顷已借庇得作闲人扶病江千鸥鸟可玩人闲事总不到心头而自省犹有一种事举世所不照管者独时来往于胸中不能断灭或宿因耶客有朱完天者两月来两到柴门昨复持其密友手书求谒年兄其密友吾辈同榜又年兄同官其手字弟熟识之年兄既与同官一见能辨也渠不敢列己名又不敢书尊号微意可想至于其事不待弟言未知肝胆向谁是令人却忆平原君 

　　○答范梦章书 

　　弟是时方为功服搅肠大减饮食一一执友故举平生得意人相询冀以救脾因拈戒诗文求灵梦一联政在叹赏而苍头传吴桥使至带江南鴈帛在座洒然动色谓古称神交原有是理及接素札乃大惊痛因复自痛仁兄与弟俱作无母儿哉弟病卧江干未得以时问起居有失吊慰反辱仁兄于是时念我病馈我药也天地闲同调者相怜同病者亦相怜仰念仁兄至性何以堪此然此时不特意猛提礼字作主则至性将为灭性弟曩害此病只为提醒不早不猛遂成年年抱病之人渐弱渐衰略有感触即心跳气喘四肢无力再不能耐劳烦久思索迄今常以贻家君之忧每追悔恨而已无及今特为仁兄诵之愿仁兄自爱以锡天下福者为报劬劳恩且不以当萱堂变者贻椿庭忧也盱衡海内有几人哉不腆以代絮酒聊伸犹子之谊惟仁兄叱名以告几筵亮不以弗躬弗亲而吐之也匆匆附布百不尽一朱书收讫再谢 

　　○与袁沧孺书 

　　不孝受知翁丈非复世俗境界学焉得师私谓天幸未几遭变转启衷者为夺鉴矣哀迷中过承骨肉之爱都不甚省已而魂魄略复半忘半忆每一回首感继以慨秋高拜别忽入朱明病骨稍强犹半在枕话长则眩坐久难支兀然废人也时惟置翁丈两淮议于案头神爽开卷略昏即阖既苏复开念有所寄神觉渐王夫国事孰急于边饷边饷孰重于盐利盐利孰多于两淮两淮孰壅于今日非大议孰为疏理之法非翁丈孰为疏理之人即哀疚小臣每中夜而起以破常格救根本望诸庙堂今果然矣是役也简命隆事权重治人治法合并而出干旋坤转千载一时盖国家大命所系二祖实式灵焉如仅为翁丈一人之遭逢犹其浅尔旬日来脍在口热在肠习习在腋举医国手段先窃之以起病惟是两淮之事急矣望疏理之前旌如望岁焉想翁丈任事急公旦夕就道而数千里之远当有数年之别脉脉此情专价代叩谨具豸袍青表绿衬为荣擢实用棕扇二柄系以方香静修椒山合并成集具自不孝原非套仪寥寥数种不另列状总祈叱纳乃认眞谊缄书付价神与俱往 

　　○答袁沧孺书 

　　旌节过敝县不孝僻处乡隅有失迎谒歉罪何言乃辱翰教两腋欲飞矣天为国计笃生名世以通其变翁丈谙之积久发之当机此自关气运非偶然者囤鬼不惴尚欲弄伎俩耶然不逢观火之识黎邱且得志矣古来经纶手返极重之势其指可使天下共见而批却导窾十九年之刃若新故功被天壤而人不惊三复翁丈孩之二字良工心独苦哉当是时凡在同盟无不拭目大业预为踊跃矧不孝又素受国士之知者情可知已豚儿何知过蒙笃念文忠之集期以非分万不敢当而意不敢自外也对使附谢不尽欲言 

　　○答袁沧孺书 

　　客岁先生赴淮不孝每于无人独语时以意摸拟据案施行商民更生之状岁杪而贾孔老特以三日收完消息遣闻愉快之极无物可喻今六月中孔老又以今年上解之状遣闻并录示尊札知先生垂念至意昨麟儿出场乃捧篚筐之赐以归开读手札洞见肺腑纲法之立抽自匠心举极重难返之苦一朝解之所称五载研穷临境蒿思其祖宗之灵特为牖启耶国家根本重事一担平挑不孝每对天矢心安得彷佛袁先生一班以稍不媿为臣二字则生世一番足矣倒转疏理更是奇绝细看来却是事理当然自然初非诡异乃知天下纠纷之中自有头绪败坏之局自有胜着特非明眼人提不出耳手札娓娓颁示全书盖重爱鄙人厚为期待以绣谱针法明授之不孝即非人敢自外耶追忆投分之初丹心一片不介而亲所称夙缘端非偶尔踪迹暂分精神常对无柰病骨未平脾伤气弱心力稍劳即困惫不胜何时强健得效驱驰自怜复自恨耳麟儿此番倘得侥幸当共求所以报知己者肃此奉复并谢还托贾孔老转上极目云天言不尽意 

　　○答潘怀鲁书 

　　卧病中忽接翰教无异从天上至也展阅再三精神飞动天下事原非尽不可为而似仁兄于过家之时为体国之事撄势犯难手挽天河即做事人亦不肯为然不至是不足以见眞男子自有本色也军屯盐饷原是国家足边恒产凌夷至今仰屋之叹脱巾之呼遂不可言经国者不于此清理别议搜寻终非本计有味乎仁兄好为清屯张本之一言二祖神灵实式凭之大要吾辈犯得一分难便干得一分事■〈扌弃〉得一分官便做得一分人屯盐二事袁沧老与仁兄分任之袁之南行亦有无限波澜向非把柁挽定几不免于掣肘矣天生两贤胆智相亚弟无似得游其闲袁前以疏理事使闻于弟仁兄复以清屯事使闻于弟皆以同调挈我深感至意至于仁兄清屯始末更愿详闻之盖欲窃大英雄之作用以启愚蒙异日病骨或复尚欲荷戈麾下一效驰驱也贾孔老家人时有往来万祝邮筒不厌频寄是时适有亲友满座皆素知仁兄风概于弟之口实者遍观来札无不色飞且以弟得为大英雄之知己而信其前言为不诬至谬加以水镜之称亦可笑已朔风催冻为国自爱 

　　○与洪振溟书 

　　家父叔误徼洪恩两方成命自惟罪戾殊切悚皇讵意老公祖推爱转殷盛筵远锡恩出过分事属创闻宁惟阖族之众饱饫荣施实自先世以来敬承明德九顿登嘉代为申谢心镂难喻面叩嗣期 

　　○答洪振溟书 

　　乡饮大典家父家叔俱蒙老公祖过为提携伏读尊翰措躬无地唯是家父病略减而体则甚弱着衣见客犹称未能其何以冒风寒而行典礼乎至于家叔则自闻此消息已不知转避何所矣各自谓德实有愧齿未及格出学之日月曾有几何大礼之宾席岂堪遽拥且家父之不可以风家叔之踰垣而避尤实情实事非敢为虚谦之辞以负老公祖盛恩也原柬谨璧伏乞老公祖亮其情不录其罪举家不胜感激之至 

　　○答杨明宇书 

　　居今之世孰有好善不倦如门下也者客岁侍厀席举世俗张设恶套一切革去杯酒长檠非忠孝节义不谈古色照须眉也每与启泰兄私论长安局面渐不可言何幸臭味有人撑持是赖且物色时髦津津说项即门下之留意于人才知门下之有心于世道也生自揣无似不足备药笼既承湔拂亦不敢自外聊附于请自隗始之义捧读手札两腋习习儿子化麟亦承注念风尘之外别有一段古道交情亦奇矣入都有日握手非遥谨附短裁神与俱往 

　　○答杨振吾书 

　　于傀儡场中忽接故人书一可喜书又从泰岱来并为游子同调相怜二可喜寄书者不为洪乔且质直谦厚堪为我友三可喜询王君而得故人肮脏之状即王君亟称耳目所未覩更令仆两腋习习矣是役也门下自率其生平之常而亮节劲骨遂与岱色争高彼东人士想有为揖客传以示千秋者门下得此足矣外此又何必知也复有一奇事敝同年周景文从闽中孝廉寄一书同以是日至周之材品忆与门下清谭时曾陈其概千里同心此怀脉脉而书以同日至且俱寄孝廉之手而孝廉又俱为尘外之品其书中语肮脏复不减尊札岂造物亦知我辈情状而故簸弄之耶 

　　○与张诚宇书 

　　辽饷中断师期已悞呌天不应祸至无时愤懑丛结旧病复作顾影自怜归计已决有辱先帝之曲成并负知己之提挈命也如何黄书办前承台教已许收用而自入京来以此事求进者十余人皆强有力者也一概谢绝彼犹相强某再思古人有言士诎于不知己而伸于知己盱衡四顾知某之深信某之至爱某之过护某之极孰有如台台者乎于台台之前而犹不敢直行其志他何望焉今不能恝然于黄书办一人遂无以塞十余人之口即欲强塞其口必不能服其心再三踌蹰猛焉一断并黄书办不用而某可直言正气硬驱此十数辈矣管子论知我之恩等于生我固恃台台知己不殊古人遂割徘徊犹豫之情行舒眉展眼之事从此库中祇照京粮厅考选攒典之例永不设小帽书办某自负此即所以报知己也病中不能躬叩请罪先兹具白 

　　○答傅丹水书 

　　弟自十一月初三司钥新库阎景阳之往曾草一书而景阳行迫未得挈去后得仁兄手教垂格外之爱方拟报章而飞骑告急之札至矣即此札未至之前弟已两具请帑之疏元老方以为无病而呻也国事至此而人心漠然眼见得大事去矣计无所出具疏求下九卿科道会议又未知到其闲作何模样当社稷安危分途之会而元老雍容谈笑处之目今冏寺青库借银二十万聊以应急而帑如不发终难接济弟愤懑之极已思所以自处盖婆娑一官原为辽饷去复为辽饷来竟当为辽饷罢也但同戴此天即罢亦不得干净吾辈性情生来不会享自在福偏好抱杞人忧天实为之柰何柰何仁兄欲裁饷司归粮厅弟亦欲裁新库归旧库而我自言之谁其听之同病相怜不禁于邑 

　　○答王昆璧书 

　　弟春初一病几无生理调理两月始拊童背以行一日薄暮有友飞字报弟曰河南四十万新饷至矣可健两足弟以为谑复冀其眞再审果然举手加额不觉其足之健也自有新饷来此为第一急公之举原仁兄第一流人为之天下何事不要人做也细读手札其苦楚处刺人肠其周折处陨人泪其感慨处又令人风生腋也因想从来到极难处纔有极好事前人影样一一可覆弟自恨病躯不能耐劳烦邹静长兑发辽东略有短欠所差不远皇甫簿自能口悉贾别驾之品一望而知然何莫非仁兄鼓舞之妙弟每与同志言肝胆风神如王年兄能使死物都活盖偏得造化生气无微不入即王年兄亦不自知也鼎望日隆建牙不远何缘得藉重敝乡为易水燕山一吐精采乎 

　　○与倪吉旋书 

　　不佞旧子民也复以饷事得在下风缘春初一病缠延至今未得面候近虽少愈尚不能束带朝参扶掖入库不移时而出惫不可支矣此必老公祖之所情亮也兹有一事不宜言又不容不言盖不肖即人地卑微而既叨共事窃附同心必无不可信之肝肠无不可尽之语言而后明白贯彻便于展布昨日薄暮老公祖差送公文不佞收讫与差人一名帖暂回而渠不肯回愕然曰柰何只与我回帖家僮谕以一向送公文止与名帖强之使回渠徘徊良久带怒出门即往寻新库店家直入寝处吓之曰察院爷差我来拿你店家惊赴不佞问状渠遂踵之径入二门喊呌震地曰我不是假文书不是假皂隶这样怠慢我不佞见其咆哮之状令家僮抗住庭门不令入渠犹扣击不已不佞莫敢谁何密令门役好言劝回而叫怒之声犹闻于数十步外也不佞病躯方避烦恼遭此豪悍大伤体面其意盖熟闻太仓银库待科院使者故事而遂过望于新库也不佞原非通达世故之人而新库又无周旋人情之具即于老公祖且不能有分毫之周旋而于差人可知已乃老公祖亮之而差人不亮也皂隶诚眞而公文既收则眞皂隶之事毕矣不佞安能独于此人另为破格乎体面既坏展布自难不佞夜不成寐不得不归命投诚于老公祖也饷务烦重原非病夫所可料理旦夕求归矣而犹哓哓者盖于将去未去之日说破此情令后来者得以展布非自为也冒罪直陈伏乞台鉴 

　　○与苏石水书 

　　先生偏具冷眼于世所共弃之物不啻三顾使之鼓舞振迅而不能自已乃知大人君子盼睐中有垆冶所谓不言而四时之气行也区区一官原为辽饷去复为辽饷还苟利社稷敢爱顶踵而外解中断索饷者环空库而泣持此情以告朝贵落落难合两疏叫天藉有协力者得帑金五十万立刻发辽然此法殆不可复与杨文弱共计具疏求下廷臣会议未知结局何如也焦劳烦郁一病几死伏枕逾月尚未出门病骨自怜尚可言天下事乎说起周蓼洲眼前活现全赖先生写意紫芝本像映人眉睫又叹世闲清异气味尽被药笼收尽尔 

　　○与苏石水书 

　　先生既南犹北顾若此近日光景愈出愈奇国势已不可言而羣有力者助敌自攻所谓沸然自烹敌人曾不出薪也仆病犹未平被人驱入兵曹不揣其不能为与耿叶两君子以赤心做莽事入门一着先申国法妄谓法行然后次第可举竟以此开罪于游马两道长十日之闲疏揭四五至既掣其肘复以卸担预束之先生代为仆计当如何自处耶刻下杜门求堂翁代题指日春明门外三逐臣矣夫复何言先生犹以金花事望执政耶热肠一片千里同之谁为担此担者安得先生居此地为国家作大快活事也 

　　●鹿忠节公集卷十七 

　　范阳鹿善继伯顺父着 

　　书三 

　　与左浮邱书 
　　与左浮邱书 
　　答左浮邱书 
　　与毕冲阳书 
　　与毕冲阳书 
　　与毕冲阳书 
　　与毕冲阳书 
　　答毕冲阳书 
　　答毕冲阳书 
　　与贾孔澜书 
　　与贾孔澜书 
　　与贾孔澜书 
　　与贾孔澜书 
　　与李续溪书 
　　与张蓬元书 
　　答张蓬元书 
　　答张蓬元书 
　　与王中讱书 
　　与王中讱书 
　　答王中讱书 
　　答王中讱书 
　　与雷邑尊书 
　　与王涵一书 
　　与王涵一书 
　　与张溶吾书 

　　○与左浮邱书 

　　敝县勋戚籽粒前投小揭于台下过蒙慨纳此一方民命见天之期也闻府县文书至易州道而复停盖本道谓勋戚恐不悦也本县催请数次且深言此事京中乡绅已于屯台前说明只待申文到即题奏矣为小民请命为地方除害勋戚不敢为难也本道乃始允申计此日想到老公祖台前矣然又闻本道将勋戚籽粒照条鞭地亩为减半条鞭每亩征银原额三分三厘近因屡次加派至三分七厘勋戚籽粒原额三分后因包纳别场遂三分有零而其实止三分也三分减半当一分五厘而今比于条鞭减半仍一分八厘五毫似于事理未妥夫青县文安籽粒苦民其条议折征祇就籽粒原额减半非比条鞭例也何独于定兴而异之多此三厘亦未足解勋戚之愠徒令汤火之民未得徼一视之仁耳大要此事两言而决为勋戚则难顾百姓为百姓则难顾勋戚而百姓鬻男卖女之状既不能使坐享者动容号天吁地之词又不能与有力者鬬捷屡议减征每成中沮纔转关即生异同紧申催己历岁月即前日小揭包纳之害得详言之佐贰官重收火耗并征旧欠毙民杖下之状不忍言又不胜言也近日闻折征之议将行佐贰官行贿通同力求停压捱延之情不能讳又不胜讳也当局者自急旁观者自缓视勋戚之供不啻军国之课畏减征之议为发大难之端向非遇老公祖菩提心霹雳手何以破牢不可破之局返极重难返之势为穷民请旦夕之命哉不肖拟躬叩台台再申前请而为求归之疏既上出门未便敢以牍陈亦恃蒙老公祖国士之遇不以寻常缓颊相视也千载一时何敢错过临楮无任恳切 

　　○与左浮邱书 

　　不肖自揣无似误辱特达之知时承肝膈之诲提挈深情淋漓言外自非全无心肠者宁肯甘自菲薄而不求所以一当哉敝县庄田籽粒区区末议己蒙采纳都中曾领面教须再批查以见详慎然本县本道方拟回详而老公祖已同抚按两台会题矣夫不待回详即为会题更见老公祖嘉惠穷民之意如此其急此谊直可于古人中求耳而县道亦遂较然知盛意所向既已具疏不敢复以前详转矣唯是望恩既久得旨无期汤火之民能俟河清乎敝县所比者文安县之例文安籽粒自具题后亦未得旨而即照疏中减折之数派征盖权为便宜暂与折征以候明旨有卢老公祖之批详在文安县遂得凭据遵行今敝县事体政与此合本县本道援例以请专候台批以为遵守盖敝县与文安其籽粒困民同也其比例求减同也其经会题而未得旨亦同也则权为便宜暂与折征以候明旨又何妨于同耶穷则当变比例明悬权即是经宇宙在手为山九仞待此一篑亿万性命总乞灵于生春之笔矣临楮激切伏惟台照 

　　○答左浮邱书 

　　披读翰教既蒙采纳复承指示即往告令君而令君云申文已先起矣如途中无阻计此时已达台前数日不可追矣不肖再三踌躇恐申文或与老公祖指示有未尽合傥复劳驳查再致迟延此事结局未卜何期因不揣愚陋而复有所陈唯台台怜其痴不录其罪一垂听耳老公祖会题之疏除进干清慈宁两宫不折外所有瑞安延庆寿阳三公主庄田与各场一例折征疏中情繇原自明白夫会题求折既未除公主在外则今求台批权宜暂折以候明旨势不能遗公主也即文安批文有除公主不折之语然敝县公主之害甚于文安包纳厉阶实自瑞安延庆作俑老公祖会题已详言之既以各场理穷势极之状作题疏之绘图复以文安大同小异之情劳台批之斟酌一方民命待以生春矣且本县此事图之数年屡为号吁屡经蹉跎盖穷民疾苦非能径达台前也起自本县层迭而上繇府厅至府堂转本道而后达于台台转关既多心情互异往往藉上之周慎以遂下之捱延纔涉往复动淹岁月穷民枯骨欲尽望眼欲穿而一处停阁全局坐废不肖每与令君谈之扼腕今幸逢老公祖当事是天悯穷民而欲存其孑遗倘得蚤赐批准则下之葛藤尽削民之汤火立苏功德宁有量哉临笔不胜激切祝吁之至 

　　○与毕冲阳书 

　　敝县勋戚籽粒事恭遇老父母一力担当为民请命仁属再造功已垂成在穷民为永赖之恩在老父母为不朽之业不肖唯与阖县士民举手加额祝老父母世世公卿耳然老父母建议之初比例青文为减半折征之请此事体之明白直捷无容异词者闻柯老公祖又议将勋戚籽粒照条鞭地亩为减半则不肖不能无疑于此也夫定兴勋戚籽粒旧额视条鞭旧额原略不同条鞭每亩征银三分三厘近因屡次加派至三分七厘勋戚籽粒原额三分后因包纳别场之逃亡者遂三分有零而其实止三分也三分减半当一分五厘而今比于条鞭减半仍一分八厘五毫似于此事理未尽合也夫青县文安县籽粒苦民其条议折征祇就籽粒原额减半非比条鞭例也何独于定兴而异之多此数厘亦未足解勋戚之愠徒令汤火之民未得徼一视之仁耳大要此事两言而括之籽粒征粮旧额原与条鞭略异则籽粒减半不得别照条鞭此异乎其所不容不异也青文籽粒减半祇就籽粒旧额而减则定兴比例青文又安得独照条鞭此同乎其所不容不同也且屯台左公祖已于此事洞悉颠末亟欲藉手以献丹扆意气排云风裁撼岳彼勋戚辈何敢置一喙于其闲耶蚤晚详回或有驳词望老父母即就之以复初议宛转此情于柯老公祖使籽粒减半祇就籽粒旧额而半之则定兴穷民得与青文同视矣夫以百年之苦而幸千载之逢当九仞之时而需一篑之力总劳老父母盛心耳区区抵家劳惫成病未能即叩台端先以笔陈尚容面谢 

　　○与毕冲阳书 

　　籽粒一事仰仗老父母鼎力遂得三院会题各场佃户欢呼踊跃相庆更生不朽大业脍炙千古矣今忽有东江村省祭官王凤彩口称奉命清查荒地佃户不胜惊扰夫此地遭逢老父母下车后即议折征觊望德化忍死须臾住者不逃逃者渐返迩因春泽沾濡各图开垦此莫非老父母搏捖之力乘此招徕政祈宽假忽见清查之使咆哮里中人心惶惑住者将思踵而逃垦者将复委而荒矣三院题疏所称减征蠲逋原不论地之已垦未垦今似不必又查查之祇以滋扰耳且老父母菩提心固明知此地之非国课遂不顾勋戚而为穷民作主两年来仁肝义胆可泣鬼神岂其事已定矣而复清查以滋扰焉盛心必不出此也王凤彩素称无赖毒螫本乡不可枚举今复为此盖寻题规利小人之常指称差委肆其所欲见今高坐寺中号召佃户作威弄势迫胁多端乡之人既畏毒尾之洊加又虑贪腹之难饱展转忧疑莫知所措某闻且见之作而叹曰老父母赫赫盛举星日共昭小人无端阑入欲增蛇足委官情状从来若斯某不为老父母言谁言之者然亦恃老父母格外之爱妄自附于道义之交痴心痴语遂尔叨叨想蒙鉴亮 

　　○与毕冲阳书 

　　籽粒折征题疏既久未得旨想老父母轸民盛心必有不能忘者某闻文安自具题后即以减折之数派征而未得其详昨专役问于纪孝廉盖与闻文安折征之议者也得其回书并卢公祖批详某拍案大快是可比例而完老父母为民请命之功行矣谨统呈览意老父母览之亦必拍案大快也夫此事初议若落落难合老父母力持不变竟得当事者之会题有志竟成语非欺我至于今日权宜折征以候明旨则事体易易不若初番之吃力矣老父母据例以请料当事者业为其难必不辞其易且成例见在有不得不从之势也为山九仞待此一篑千秋大业刻期告完深为老父母庆纪功之文己拟稿矣 

　　○与毕冲阳书 

　　昨遵大命投书屯台得回字呈览盖左公祖有心人也先已图维此事而查前院于文安县批文又有除公主不折之语为此沈吟欲求所以处此而令申详先为之地其言曰县道或于此处分析明白且据疏一详而后酌议夫敝县籽粒属公主者三一瑞安一延庆一寿阳前正为瑞安延庆两场佃户逃尽遂以所失之额责包于八场今雍靖王妃锦衣卫二场逃者过半屈指为瑞安延庆之续势将复派别场始以八场包两场今又将六场包四场矣长此不己祸将何极籽粒租银原非勋戚常禄泽斩之后尚且改为备边此与国课什伯相悬顾可泥旧额而不思以通之乎此会题疏中语也是籽粒之为民害定兴与文安大同而公主籽粒之为民害定兴视文安更甚会题折征原未除公主在外则今求详批暂折候旨蠲可除公主乎左公祖既云据疏一详老父母详中即以此段语意为分析将公主庄田当与别场同折发挥数语申之左公祖必有以处此矣欲事体之相成须呼吸之相应老父母达此情于柯公祖共奉左公祖之意以从事则在老父母既据会题之疏以为详而不为无因在左公祖因得借申详以为批而不为无据矣专候尊裁 

　　○答毕冲阳书 

　　自到关城住孙师相府中不与外事酬应都废忽传有陈指挥捧老父母之字来一闻同里即动乡情矧重以老父母之命乎引入与坐饮食之实叩其志云家贫禄薄俯仰不足闻关上钱粮大欲求吹嘘为糊口计不佞怃然此时关上百务严核力革旧套与别镇不同司马相公挑选材官专要猛健少年长刀大斧略不及格即斥去其意欲志在上阵而陈挥使乃志在糊口主意不合渠见关上光景亦悔其来矣不佞同里人不敢不忠于谋此地原非优游宽大可用乡情之处故资以路费而纵之归彼自欲归不能强留也据实奉复知老父母不以不佞为无乡情人也 

　　○答毕冲阳书 

　　废病之人百念俱销自谓清江一曲隔断红尘而应门剥啄云从塞外来则不觉动旧游之感又是台台使尤触故人之怀手捧八行面谈千里关外城守坚完自足凭恃为守为屯渐推渐广台台所称照常法做去即是胜着大要人与我各有短长匿我之短而用其长避人之长而角其短所谓知彼知己立于不败之地也若事我为感而彼为应感者须料其如何应以为下手又须■〈扌弃〉料着料不着两路尤须多备料不着一路方可以误人而不为人所误今幸台台在行闲必与当事者算定前后着以贻宗社之安某与田夫野老共乐太平也 

　　○与贾孔澜书 

　　敝县勋戚籽粒事图之几年昨始得三院会题茕茕佃户见天有期旦夕部覆谁当其事敢托亲丈为弟道意弟为此事苦心苦境自慰自怜亲丈知之当事者未必知也原议一篇呈上是弟初投于县主而据之以呈详者或可令当事者一见乎弟又有商焉三院会题定有揭到部如久不得旨部中亦可据揭覆否事难悬断总听尊裁 

　　○与贾孔澜书 

　　徐父母事大定矣兄辈怜才盛谊何愧古人哉从来澹题目非热心肠谁肯做此时羣贤萃聚左提右携既以专功为时事济艰难复以余力为一方持公道弟即行吟泽畔有余惬矣仁兄又胪列半舫朴公文弱明衡金溪以及徐师之声实而以己游其闲是极快活境界前以片段之说易莼鲈之思太朴锺元两兄俱以弟为知言仁兄忠君信友何所不足而学张翰耶 

　　○与贾孔澜书 

　　仁兄记齐署雨中事耶吾两人自痴彼一人自梦一时之梦痴何足深论唯至于痴是到底痴梦成到底梦梦者负痴痴未负梦虽然梦有梦之痴痴有痴之梦弟不暇为他人说梦只为自己圆梦江村午睡每寻甜梦然是庄周梦不是邯郸梦新天子另辟乾坤一朝而惊起数十年中外沈昏之梦泽畔逐臣忽蒙环召又夺其庄周梦而与以周公梦累累若若他人争入繁华梦而我辈则望其师师济济共措一世于华胥梦文弱指日还朝仁兄与半舫朴公明衡固先迎之以梦而弟亦策马扬鞭径闯入诸兄之梦大要吾辈人即多无异梦事即奇无怪梦拮据即劳无俗梦唯是朝有恩命而部无文凭非敢抗难进之节实难为无因之至尤弟之所反复徘徊似梦非梦兄之痴即弟之痴则弟之梦即兄之梦虽世事总一大梦而做梦当做好梦喜清梦忌躁梦不得废毛义之捧檄而徒借口傅岩之发梦仁兄岂以弟言为无当而曰向痴人前不得说梦 

　　○与贾孔澜书 

　　老叔何遂至此于人于天都不可解初传此耗硬以为讹简所遗手书以日月未几证客之妄而今竟非妄鴈鱼之迹犹新沧桑之形俱变恸哉怪哉弟再从枢相而东老叔实郊关祖帐彼时只论宗社安危未敢顾亲知离合而老叔脉脉深情实于无语处见之弟痴心妄想每以为事如可知从枢相凯还当于去时祖帐处与老叔笑语相迎而今竟如此恸哉怪哉老叔业骑箕尾想炯炯精英犹照榆塞之征人而弟比以催军需如京瞥见用汝亲家麻巾相揖且茹淡终席也恸哉怪哉弟军需催毕刻下回关矣匆匆中不能细语白金二星以代生刍惟亲丈于老叔几前叱名而荐之 

　　○与李续溪书 

　　敝县勋戚籽粒困民已极弟十年来条议折征于当事者而机缘未偶将成复沮数次矣至按台王老公祖按部询问州县以地方大利大害弟具议投之县县采其意以献于按台按台行查县再详报至府而停阁者一年弟又费许多周折而府文始转按台遂会抚台屯台具题矣中闲情状未遑缕悉惟是三院疏上逾月未得下部之旨或可向政府一通乎弟疏远自嫌未敢径达方老师而冒昧以望仁兄仁兄其有意乎此一说也弟又忆去年王立宇公祖有停税之事夫税银入皇上者尚可径停籽粒入勋戚者不尤易乎王公祖批本县申文有云各勋戚温厚之家自不必争锱铢之人也仁人之言其利溥哉题疏虽尚留中王公祖或可行文到县径照具题之数折征乎按台有行县庶可据不然恐本府仍旧派征按台之德意成画饼矣弟妄意如此未知可否特与仁兄商之如其可也则总藉鼎言耳菩提心肠豪杰作用惟仁兄与按台相与以有成也条议一通是弟投县原稿仁兄一寓目焉必有恻然不惜引手者 

　　○与张蓬元书 

　　敝县籽粒事闻穷民投告于台台批行府厅俱蒙重责拟罪有差赴某告急某惊问其故乃知状词侵吏书也夫告加添止当诉加添之苦告折征止当诉不折之苦即吏书原有情弊亦不必提而茕茕愚民祇知说实话全不谙事体自贻其戚于人奚咎然不如此无以见民之愚而可悯也加添在一时不当加而加既属不堪折征在永久已折而又不折尤为失望求折未得而获罪纳籽粒不堪而令纳徒罪杖罪老公祖闻之或亦有恻然者乎雍靖一场即在敝村某宗族坟墓之所在诸场之苦此为尤甚即年来比例求折至于烦三院之会题奉圣主之恩诏八场一体折征会题疏中己明开雍靖锦衣两场之为尤苦今乃于尤苦者忽生异议偏遗于覆载之外民实不堪非好为嚣也惜其愚不解事未识忌器之义遂以旁溢之语取罪耳夫此事原繇会题原奉恩诏即守陵宦竖有言未尝不可执奏即部有文移府县亦当申请三院听行酌处乃急急而应此原不足服愚民之心也盖折征之议初起县之丞府之厅即俱不喜不喜之故半繇吏书亦知议起自某屡来相难某仗三院公祖之力徼幸胜之而意殊不甘今官非其官矣而吏犹其吏故乘隙而思破坏耳乞恩之民反成取罪复业未几旋有去志某好语以老公祖在上必能深体苦情为之区处忍死须臾以待解悬此一场钱粮折与不折所争不过一二百两然银虽不多而索于悬磬之民年年包纳则必至于鬻妻子转沟壑死亡接踵伤心惨目老公祖在此千载一时必有所以善为之处者只此一二百两钱粮善处之则年年救人不善处之则年年杀人老公祖宇宙在手必有妙用下以救一场汤火之民中以成三院会题之局上以信天子同仁之诏某何幸躬逢其盛 

　　○答张蓬元书 

　　某何人而忽有清通之拟极知老公祖提携至意乃某不顾而东老公祖又不以为相负而益施衮褒也下询关事敢不详对盖关事承大坏之后不容不着手又恐以着手者犯手为忧方大赖相公密用脱胎换骨法更张有渐而耳目不惊初到虑军民之杂处而成万厦复教火器月余而铳炮命中者八千人江将军不胜任以马世龙代之尤世禄王世钦左右之关外置五营为前部标下置五营为后部总之左右前后中为五军军各五营营各三千澄汰营将以新硎易之按营分派各为教演相公时坐营中较行赏罚或命某辈分视之气象觉为一新马帅实知兵其进而借箸相公皆中窾此是大得力处使台省让一年不谈东事则相公之猷为有成眞可恃以无恐此系社稷福耳八月廿后十三山有事关上一日数惊相公静以镇之而密为备至冬杪乃探得其弃广宁去据河为守是时贪功者欲饰恢复名相公不为动治兵自若兵阴道也从前失着在以阳用之某日侍相公略窥其用意矣具茨兄闻室人之病借差回看某与相公望其速来乃迁延过岁遂堕长安云雾中近飞书告急于某相公已飞书援之矣敝县籽粒事蒙老公祖留意人非木石当为桑土孑遗世世衔结所谕中官取旨如寄鄙意亦及此傥再勾出别话愈煞风景愚意只求本府县肯为善处不可与中官争执也盖恩诏折征八场所同其因司香之奏而反汗者独雍靖一场耳求折之数不过百余金此以岁索于茕茕之贫民则夺之命若官府肯于存解诸条按其缓急之数求其可腾那者合凑补之固易易者未有为百里司命而难于百金之措处岁岁迫穷民转沟壑也然非老公祖命之谁为奉行者承老公祖推赤之置无嫌无忌与老公祖商之非敢谓必有当也贱体比相见时加瘦所未减者精神耳近因药饵效浅托四体于按摩者似觉有益未知日久何如感老公祖远念知非套语故以状对 

　　○答张蓬元书 

　　前闻台台以少宰起驰告韦弁大家手额为世道称庆非从旧知起见不谓此情遂达钧听蒙翰教先加并得读答谢稿一字一拊心一读一击节因叹刦数之力足以驱人心而人心之力还足以傲刦数每见刦数尽处必有眞正豪杰濒危而不殆以为重开草昧之资则人心莫非天意台台之有今日盖天所留也至于某之不才加以善病谬蒙新命苦无辞例而欲趋朝又病未能也且台翰所称救时一人政为白眼赖功者所构而波及其同事之人不独若马若茅见当对簿即贱名亦闻屡在物色以有解之者而暂止不知解者为谁所称爱我而非知我盖迂僻之性何尝梦绕春明傥终见抨适获我心台台知我岂以为不然 

　　○与王中讱书 

　　昨承辱顾不敢自安与不知所报之情即言下不能自致而老父母已无不宽谅今亦不敢重絮盖对眞父母天性流行自觉一着世语而即赘因叹世法锢人拔山之力所不能破而老父母谈笑破之即拥肿如某亦迫现其生来面目与鸢鱼同飞跃于法界之宽故知江河不返之说非通论也拜领高先生佳刻当于无人处自为展玩拙稿请教 

　　○与王中讱书 

　　某羁绁行闲不遑问家并不遑顾其所自生未得闻先大母之病而祇闻讣且以遗嘱故而不得以时闻从军荡子君亲两误尚可视息天地闲哉惟是惠徼先侍御之灵而屈台旌价重敝庐光生荒陇借以略减为人子孙者之辠过则愚父子实有厚幸尔某即非人不敢忘其所自生敢忘台爱哉儿麟来省病病幸小愈扬鞭东指大敌在前政喜不以裹革之身了儿女之手中也促其归侍家君因布谢悃 

　　○答王中讱书 

　　日前儿麟至关门得拜读老父母函教所为提诲者至矣感切不肖燕巢幕府侧聆枢辅规模次第原非局外人所能窥则浮言亦何足怪独谓国事至此而旁观者犹从意见门户两端鼓弄风涛轻言天下事轻论天下人良可浩叹顷者关台公祖亲阅情形亦爽然慨风闻之诬今车营之制已成进取之资亦备直须机会何如耳不肖比以催请军需一至都下日仆仆诸当事之前领项自怜笔舌俱敝月余事竣星驰赴关咫尺家园未遑便省窃比古人过门之义然数椽茅屋五亩秫田托在仁侯覆露之下魂梦亦可无牵也但得东事早平便当投绂归来长为咏歌雅化之民足矣邑志未成原属缺事幸老父母雅念及此鼓吹之力深哉范舍亲处既承台命当即转致车营图说附览屡辱明贶殊乏琼瑶之报良自怍也宂次裁谢不尽欲言 

　　○答王中讱书 

　　河干一别不能为情之甚屈指计程花飞可到而复忆临别之语三月垂尽盻盻南鸿忽接手札如从云坠庄诵传观生气满堂且佳咏扇头清风白雪老父母之得于山水者深矣怪来诗思清人骨门对寒流雪满山知言哉夫登临之际吐纳万灵独不宜挟俗客而老父母乃使河干一别搀入想中则明与山水对暗有故人陪即病夫脚线山阴之兴成虚而神往神来固不以天堑隔也独自愧病骨一具腐肠几回每咏多病已■〈扌弃〉人共弃为我写生老父母何所见而收于兰谱则偏驳之嗜好不可以理解古豪杰往往有之岂其然耶杜生昆季并辱国士之知居恒摩厉惧玷门墙区区病未即死强颜其闲时出冷语耸之温念遍及敢不一一传致舍亲孙启泰政在斋头阿馨文气日旺此时学台未到府案尚悬也前委亟思代斲仲春感寒几至委顿头目岑岑者四五十日近略愈而一为抽思辄苦眩晕然万不敢误六月期惟笔软墨薄或反以湮太母之徽烈耳此时政晕若坐舟车而三复老父母千里倡和之指何忍虚此一番勉为二章还用前韵从眩晕中出病见乎辞固知珠玉之章源源而至业制锦囊待之矣如以病中伊吾为能引玉则何敢 

　　○与雷邑尊书 

　　春初拜别忽焉春暮萍踪虽寄长安而瞻依无异侍左右也兹有启者敝县籽粒地薄粮重逃亡接踵苦累包纳所不忍言不肖曾效郑侠之绘图藉毕冲阳父母转达于直指遂得闻于上减半折征十年以来民不苦包纳而粮易完官不苦催科而职易称申文未泯恩诏犹新不待言也乃昨接二父母一字谓地有漏粮当责首报且疑不肖被人簧惑反复读之殊为难解夫折征已踰十年前官如何不闻异议而今一旦忽生别端且王中讱父母定征收之清数此天启六年事彼时粮衙如果包赔有年胡不一言其苦耶且混言钱粮之亏欠岂地短于额耶抑银短于额耶夫地与银俱有原额在可按籍而稽也或某场地少或某场银少祇当就某场而问之不宜泛开出首之门滋无穷之扰也据所称韦家营首地六顷遂欲徧例各场夫此六顷亦甚可疑尚未详其本末就使六场为当时漏报之地亦浮于原额之外此项钱粮何所着落安得混以为补本衙之赔数也二父母到任曾几何时恐在山鬼伎俩中反疑不肖被人簧惑不知二十年来筹划烂熟者谁也二父母曾查当时文卷诏书与孔道之碑文否二父母示威于两江村地方疑寒家有此地故借折征以为利耶事与人各有本末耳目难掩使不肖有私任二父母举发毫不敢避如必以三十板为常数夹棒为常刑逼令首报严刑之下何求不得然二父母断不忍为此不过在左右者佯为孝顺之言而令二父母做不安静之事盖曩议折征时粮衙父母即听左右之人有不相亮之意今或其人犹在欤此事之本末老父母所知也不肖为人之本末亦老父母所知也不肖此时实未被人簧惑万望老父母婉谕此意于二父母使事体寝变乱之端地方受安静之福千家祝老父母世世公卿也籽粒地银清数一册附览 

　　○与王涵一书 

　　恭惟老公祖照临易水某无必然之画仰佐高深殊愧故人之谊则姑以未必然之见妄言之老公祖姑妄听之可乎昨闻辽饷加派六厘勋戚籽粒一例加派窃有疑焉盖辽饷方今第一急需必料其力能办纳者而后加之庶不至临时而有误条鞭地之加派固其所也籽粒地可一例加乎他处籽粒地某不能知敝县籽粒地之必不能同条鞭地办纳某则知之深矣盖敝县籽粒地洼鹻不堪佃户苦累逃亡贻累于地着地着相继为逃亡年年为不完之额势穷理极毕冲阳父母绘图以请王立宇公祖会稿具题泰昌元年奉恩诏减征者也夫以其力不能完旧额而减之今议加焉可乎旧额每亩三分减至一分八厘五毫则所减止一分一厘五毫耳今骤加六厘不几复未减之数乎自减征十年以来即死者不复生而逃者且渐返今复业之席未暖加征之令忽颁魂惊于伤弓色变于谈虎恐未减以前之景象复见于今矣辽饷何等急需而责办于必不能应之处乎本府称照万历四十六年籽粒地同条鞭地一例加派之例而敝县籽粒自减征以来实未尝加派不知其它也犹忆当时直指使者亦有此议毕冲阳父母有说以应之曾以申文稿见示今具在也盖议辽饷至于无地可加而议及籽粒此策之善者也特不必加派耳何也此地勋戚为主佃户纳银当辽饷急需薄海内外无不缩衣减食以充军兴勋戚体国当倍细民则议及勋戚籽粒便当就所纳数内扣算六厘以充辽饷此理之至顺者也谚有之曰要得有要不得无贫莫贫于佃户富莫富于勋戚今此六厘扣算于岁额之内使勋戚少分是问有处要也若加派于岁额之外使穷户多纳是问无处要也此二者相去远矣夫当是时而暂借六厘以纾国难勋戚之清夜亦有以自安穷民以赋之不加而易办辽饷以民之能办而易完一举而三善具焉则勋戚庄田应于各爵数内扣除即五军营牧地应解易州户部备边者亦于该解数内扣除毕冲阳之申文具在是在老公祖再为主持耳或谓此于国于民诚为两利特于勋戚似名美而实薄然佃户以不加派得安其居则六厘之外岁入不缺不至为竭泽之渔况事平即止此六厘依然在乎王立宇公祖会题减征稿毕冲阳父母为加派申文稿并敝县乡绅公揭稿总钞呈览老公祖一寓目焉知此地之以如是减征也则于今日之议加必有恻然为之所者矣等此籽粒也等此六厘也酌理审势却窾自见易加派为扣算一转移闲而国充急需之饷民免逃亡之苦并为勋戚培不涸之仓万代瞻仰端在于斯矣病废之人言无忌讳亦感老公祖之待以故人也故陈闻见以备采择临楮屏营 

　　○与王涵一书 

　　某再细味明文户部之责成本府至矣责成之急为辽饷也但得完其所坐之数不问其出何项也本府既议以籽粒地抵之则就籽粒额数内扣算六厘以足户部责成之数仍申说无地可加只得加于勋戚所占地内而此地又力不能加只得扣于勋戚所得数内亦为辽饷紧急不得不尔知会户部使户部藉手以从事当是时户部但得本府之完辽饷足矣岂其过恤勋戚之私而掣扣算之肘哉天下事势有缓急题目有公私辽饷之需急也勋戚之奉缓也为辽饷有题目为辽饷因而为穷民更有题目为勋戚无题目为勋戚因而厉穷民且并误国事更无题目天幸老公祖在地方辨公私酌缓急以开上谷之蒙气国计幸甚民生幸甚 

　　○与张溶吾书 

　　老父母荣任屈指月余矣仁风熏被草木知春凡在宇下沐膏雨而荡弦歌其色飞何似也久缺修候疏节之罪总恃海涵兹启为舍亲容城县生员孙奇遇兄弟四人一为孝廉三为茂才执丧一准古礼庐墓六逾春秋孝友兼全乡闾称为人瑞已经前按台毛公祖兵尊解公祖节次旌奖今者岁考奇遇抱病入场委不得意开号竟居六等此生甫及壮年尚思力学忽以一日文字之短遂没生平行谊之优不无可惜本县念其素修欲为申请仰乞鼎重于太尊老公祖前稍一斡旋但得申至学台或可望留一线匪独此生感瑕瑜之不掩益期奋于桑榆兼使合郡知文行之相维更有裨于风教台慈闻而怜之想亦不难为之引手者恃爱妄干伏冀垂察 

　　●鹿忠节公集卷十八 

　　范阳鹿善继伯顺父着 

　　书四 

　　与齐羣玉书 
　　与齐羣玉书 
　　与范鉴田书 
　　与魏郭园书 
　　答刘半舫书 
　　与耿朴公书 
　　答耿朴公书 
　　答耿朴公书 
　　答耿朴公书 
　　与徐明衡书 
　　答徐明衡书 
　　答万惺新书 
　　与郭光山书 
　　与贺游戎书 
　　与高景逸书 
　　答陈显吾书 
　　与任赤坡书 
　　与潘太公书 
　　与马沧渊书 
　　答马沧渊书 
　　答马沧渊书 
　　答马沧渊书 
　　与邹静长书 
　　与邹静长书 
　　与刘勿所书 

　　○与齐羣玉书 

　　容城县孙生奇遇事府县申文蒙李老公祖批既有实行准免降黜三辅士恍然若醒各念所生知文艺之外别有立身根本一方风教总徼于此举矣然昨闻发案到县孙生名犹在六等李老公祖固谓申文前已批准案序不必再更然后日该学送诸生考试直凭此案案仍六等便难送考且李老公祖荣转大廷尉矣恐后此受事者未谙端绪或生枝节及今不蚤声明临时未免参差藉重年兄鼎言转达此情于李老公祖使考案与批文相合始终曲全风教永赖一番盛举千古美谈固非为受恩者一人之鸣感也伏惟留意 

　　○与齐羣玉书 

　　容城县孙生奇遇藉托高谊以完前局想劳盛心矣今闻李老公祖有出都消息匆匆之际恐复遗忘则前局不克完后事不可知矣恳年兄急达此情务全盛举裨益风化不浅鲜也弟尝慨当世关说概皆货取似孙生之事虽关名教然冷淡生活向非年兄如云意气如雪肝肠谁肯无为而为为之不厌哉弟求归之疏既上出门未便草此专恳一场盛事千载美谈是在年兄与李老公祖之相与以有成也至祝至祝 

　　○与范鉴田书 

　　容城孙生竟借鼎庇得还故物此在奇遇一人关系犹小独因是役使三辅士于文艺外另开思路恍然覩人生最初本相老公祖眞斯文盟主也事至此不可于风尘模索不可以世俗报谢直是一段佳话扶振三纲掩映千古尔不肖即待罪杜门未得躬叩而感动流泪心倾于氷台矣已而深念有心人如老公祖而今得在其宇下地方关切利害系千万人性命之事而不以上闻当面错过将成长恨敝县勋戚籽粒害民已极佃户有状生员有呈乡绅有揭援青县文安近例求减半折征本县已具申各院已俯允批行详报将洞悉其苦以凭题奏汤火之民欢呼踊跃忍死须臾以见德化而忽生关隔停阁踰年本县再三申催竟不能径达于院此事起根在县过脉在府道收圆在各院仰祈老公祖大力于太尊李老公祖前一为干旋过脉一通首尾相应一方民命赖以更生无限阴骘也不肖等公揭乃去年所投于县者今并呈览前月旧屯院卢公祖复为文安减征再疏昨谒新屯院左公祖谈敝县籽粒之苦更欲即举而措之专候府县申至即具题矣此等地土不肖实无半亩旁观民困心窃伤之每至叨叨而今幸遇老公祖是天终不忍弃此佃户而存其孑遗也临笔手额伏冀留神 

　　○与魏郭园书 

　　大贤过里鸡黍相陪眞趣流行弟亦自恕其简率也最得趣者孙兄之在座夫以数年声气一旦凑合眞称有缘耳仁兄盛使如尚未到弟后圃有茅屋原是当年读书处今早扫除薄暮粗具恃知我之深敢再劳玉趾徘徊于容膝之地即无奇味供养而泉冽酒香脱粟可饱仁兄岂厌之耶区区数种谨献非报也永以为好也亮蒙叱纳疑义快义祈先发数册 

　　○答刘半舫书 

　　归来每对友生即提仁兄在口不自禁亦不自觉也易州公竟藉干旋为世闲留此公道所谓一人知我足以不恨易州公得此于仁兄亦足矣悠悠世俗每以怜才为闲事忧国为闲愁谁似兄好管闲事谁似兄好担闲愁讽咏手札言言欲涕而仅开眉于文弱新饷之一节有心人肝肠如此弟在局外欲雪涕为笑然怕燃犀之见谓弟作违心语也事至今日涕也难涕笑也难笑扇头小诗情见乎辞然以博兄笑耳莫更惹涕也 

　　○与耿朴公书 

　　弟在都时曾以痴自状而并欲以此字加仁兄仁兄坦然受之不以为忤我辈但行己意那管世眼而誉望沸腾推毂者争先此天理不尽销沈之一线盖以闲执谗慝之口而坚独行者之心尔旦暮司铨是庙社之福不独二三兄弟之光也世道转关以进贤退不肖为纲领丈夫有志当世安得避此又何必守令而后行志只要眞实心肠的确识见而又善为运用于不可夺之中行不必言之意毕竟所补者大也如以畏首畏尾之为忧又非我辈本色矣大要有心于避与有心于就恬竞若分而皆从自身起见过犹不及愿仁兄以无心处之嘉惠稠迭报之无可俚讴扇头以佐清风 

　　○答耿朴公书 

　　老兄抚晋自是揖客本色每从京报略闻梗概即喜与家君家儿相慰藉且对亲友作谈柄觉清霜片片在挥麈闲也人非麋鹿安能常相聚羣惟有各树明德以慰离怀如老兄步步向上所称欲穷千里目更上一层楼弟则蹒跚病骨羞点朝班即被命逾年而纔拟出门即有恋家之色盖多病倦游非敢妄扯三千年公案也今且入长安求了前件徐图借差归里耳老兄一札动称古人弟何敢比龟山康斋兄则不屑做新吾见泉贤桥梓自许为有发头陀而位置愚父子以太邱元方弟读而笑曰古之人古之人不做乖张纪便做狂简编揖客生平固如此 

　　○答耿朴公书 

　　仁兄天下有心人也所称不作寒暄不亟裁答弟生平无所解偏解此味至于布算之周下着之稳谊重怜才不难深入仁兄指日戈补天石即一节亦具全体所谓搏象搏见皆以全力也此段情节即秘之又秘不漏针芒而精气喷薄己昼晖天表夜曜斗闲使世界中无此一段神情则乾坤之毁久矣独手教中有谓断不可令此君知盖莫非无为而为之意而弟则以为过矣知己之感千秋所重使此君而遂竟不知所从来于理未协即清白之吏不能厚篚筐而受恩之人自合通肝胆兄自用兄法弟自用弟法此君自用此君法敢抗颜而裁之君子仲尼之徒也岂为已甚哉平心思之其理自见弟何敢面从而背违焉 

　　○答耿朴公书 

　　儿麟于初八日赴试曾作字并诗扇令其亲投揖客想既彻视昨于二十八日范舍亲有使寄来老哥手教联翩且范金为器以揖客垂宇宙之名挈鹿门隐之号镌行落款佐北海樽也大名自经圣问而人心之夜气乍回国家之元气复苏此是圣主转旋乾坤手段盖向来人心尽死遂令国脉难言而重阴积弊之余非得圣主大作用以为宣提何以挽阳和于一线乎然宣提之权赖圣主鼓鬯之用赖廷臣而顺风之呼则不属悠悠泛泛之人而专有所属当是时老哥试思顺风之呼当属谁人老哥即不随人人不得不随老哥即彼谬张其不随老哥之形老哥当自保其不随人之节而事势所底老哥全操其胜非角一人之胜也为国家之元气所赖而完圣主问揖客姓名一段心也至于运用之妙自如阿馨所言然此在老哥自有深意无待浅人之喋喋特鄙怀有所不能已故信笔至此 

　　○与徐明衡书 

　　别来情事从何处说起昨奉谒值两大老在坐故不敢进念仁兄此时正忙何敢必于求面惟素忝道义之交有不容不及时以闻者被难诸贤同膺圣恩而三代诰封周蓼洲郎君之请已奉俞旨各家子弟事属一体欲共陈乞自厌纷然望仁兄总疏题请则一举而诸家之事完已具公呈候投台下缘诸公子住处俱在敝寓前后不时相晤遂以呈稿来商其情切其理顺仁兄仁心义胆必有语未终而据案起者无待弟饶舌也此事须得仁兄做精神掩映纔于国典有光而诸贤之目可瞑仁兄不后不先以是时至造物未为无意也 

　　○答徐明衡书 

　　弟之知兄与兄之知弟俱不得向世俗人说兄自能脱俗弟有志未逮手教娓娓评弟过实面孔如炙而弟固望之以为鹄亦可得力兄之自勘过严反复攻击浑是一篇语录弟又借之以勘己得力莫大焉时事诚不忍言我辈生与相值只得办下着底路数兄荣迁在何部即就其位以谋其政此在兄铁骨雪肠无不游刃弟拭目观之倾耳听之矣兄盛名已满天下从此后就斯人言前之信以抒己未竟之施全在无言之地自为猛健外人靠不着也不愁不上青霄去上了青霄莫爱身敢以是为赠扇头小诗即衍此意 

　　○答万惺新书 

　　不肖方起罪废之余遽有筦钥之役既虑其难任复讶所从来比得敝座师手札乃知出台台意台台才高一代品冠中朝宇内羣伦欲邀一盼而不可得何所取于驽骀而三顾焉士为知己者用敢爱四体惟是事未素谙任难奏效台台既始之复望终之预画规条尽情指教当以匹夫之志守之庶不负先帝之玉成而竟无辱大贤之物色耳捧檄以来匆匆戒装翰贶先施措躬无地长者之赐未敢例却对使登嘉附言鸣谢面侍在即不多及 

　　○与郭光山书 

　　台台十年龙卧一旦还朝君子道长无不弹冠以大贤之出处卜气运也既见天心须从民望故园花鸟想应于烂熳中寓催征之色闲关中作劝驾之音某且偕具茨兄日候紫气于春明门矣愿早着鞭以慰悬眸 

　　○与贺游戎书 

　　别教令人惊愧门下才武自以公道受知于时谁攘天功者且职方郎尽杜请托只凭俸荐即有驾海神通不能飞过如门下之材略自致青云但当纯信职方氏文告万不可以归功之言启人欺骗也素承知爱直布腹心文告附览 

　　○与高景逸书 

　　某何幸以平生所仰为山斗者而交臂遇之即俗骨浊胎无受教之地只邂逅眞儒便足了落地一番大事前件上相公书稿如命誓不以示轻薄人此举原非得已国事至此宁直非臣子爱官时亦岂臣子爱名时耶先生面教致耿朴公语朴公涕泗横集谓聆先生语如再见确斋先生盖朴公为确斋弟子素耳景逸先生之名于其师而驰神者也某原拟亲送书稿再聆謦欬为连日劳惫复动痰火头晕眼赤且恶心不已自怜病夫之不足与有为也专役送稿俟贱恙稍平躬领不倦之诲 

　　○答陈显吾书 

　　豚儿素辱年兄过爱每闲居自语何以报知己今秋徼幸实出望外虽未必实称此名爱厚者固俄惊哄然之传莫禁莞尔之笑主于护其名而不忍苛核其实也弟初意鴈行凤毛而今竟独前糠粃名流落第一榜厚颜然三年转毂飞鸣有时佳公子岂肯作第二人哉朱卷二册即附投琼之使此即场中眞底一字不欲润色政欲留不工之本色以见场中生活固不能字字无瑕亦不必字字无瑕也北人质胜一至于此年兄以为何如 

　　○与任赤坡书 

　　翁丈司驾未几旋治兵于秦陇此当事者思惟东征宜先绥西之意按部之日山川生色可知也昨报谒欲求抵掌一谈值公出未遇前茅指日发矣弟有一肺腑之言不徒从桑梓起见直为国家合豪杰之精神以求济时艰则贵属新选成县令刘昌运者弟道义友也其人映雪肝肠排云意气才品为燕赵树帜困于公交车而以百里请盖推心时事欲有所作为以酬素怀弟阅除书私语同志刘君牛刀小试游刃有余第念头太认眞一味以公家事为主全不向人情世局一照管安得更有如其人者而为之上哉往问之而知为贵属也得其主矣渠之仪貌倾盖闲可识渠之展布到任后可见渠之遭际则得易事之君子而事之即未出都门而精神已天作之合矣翁丈视弟岂泛泛曹邱局套哉骊歌未唱尚图专候 

　　○与潘太公书 

　　久别春风未能走一函仰候杖履疏节之罪想在汪涵忆怀鲁兄之殁已三年余矣虽赠荫已有大典至今日犹不得与循资挨俸者并沐貤封即孝思之未酬知忠魂之未慰某等每为此独居深念中夜徘徊非徒为世谊之相关亦以国家风孝作忠不可少此一番提掇也昨高衷白监军死事题恤之疏某当属草痛念忠烈不胜涕零因读其诀别家人手书以未封其亲为恨遂据此情入疏请以原任职衔给与应得诰命已奉旨准依拟矣当载笔时亦欲为怀鲁兄先立此案倘老伯携世兄来令其比例一陈无不得请者亦怀鲁兄未竟之志也前公祭文并分单稿乞发来尚欲一刻以志同心之感临楮无任怅结 

　　○与马沧渊书 

　　不佞自会大将军后每日有言无言常觉自在莫能名状因悟古人遇合精神掩映史册原来便是这个滋味不负冲圣不负司马相公不负解公祖此自是不必嘱付的话生与具茨年兄从旁点缀英雄登坛之概且念有大将军提旗鼓帐下须得骁健敢战一可当百者数十人以壮军前虎豹之威以听临机奇正之用杨虬髯蒙司马相公破格以待令募平生结交好汉可充健将者速来再买西马若干匹以副英雄驰骋生常会虬髯察其肝胆决不相负又为之布置托西安兵道贾孔澜太守邹静长县令李平田令大家扶持司马相公先已寓书高按台矣事关重大自不造次社稷有福必成盛事生与具茨年兄笑谓只这一封用江马方杨启事便是恢复辽东第一实落着数中外亦俱觉有生气也所谕云云自与王年兄共求报命 

　　○答马沧渊书 

　　此疆场大计不妨与师相面商即意见未尽合政好借以参酌但时局终有难照管处此时此地只当论吾辈正经作用当如何如舍己以照管人人亦何常之有就一步又赶一步到底难依也 

　　○答马沧渊书 

　　固知昨仪非门下本意正欲借告门下者以告同事诸君也当是时大家相信以成关门绝馈送之名岂不提掇清明整肃之精神哉手札复以瓜果饼菜为言勉为登嘉然以后并此亦不劳更成鄙志耳 

　　○答马沧渊书 

　　为京营马价前具禀师相久不见信且疑且急忽见陈旗鼓等来甚快甚快即到戎政府与当事者面付之矣军需之事皆已就绪只为盔甲弓矢腰刀须一一挑拣方得中用掌库中贵初有难色不佞刓方为圆与之道乡情与之送礼物复遍赏其左右中贵欢然待三守备甚有礼任其拣选除原无佳者则已但有佳者尽力拣出共费七八个日子今可完事再向外厂查拣还得四五日工夫也大要诸物皆是祖宗朝时造者为佳近年外解多不堪也先此布复 

　　○与邹静长书 

　　弟善继顿首致书静长仁兄阁下别后寒温不敢叙只以要紧话径直奉告贵治武举杨楫眞是无双国士弟辈引见司马相公司马相公超授都司其相从二人俱授守备奉旨回招取壮士盖司马相公痛怯军懦将十分怕敌累败之后士气难振而欲得骁健敢战之士布列军中以壮虎豹之威以备奇正之用而异杨楫气貌知其胸中必有奇也与之坐而问焉因得其结客之状矢口历历浑是一部三秦人物志遂超授是职使归招其众且出其讲筵所得恩赏赐楫为聘礼此番举动眞足提起英雄之气第楫辈多人素负跅弛必乏乡曲之誉今又招选将材恩雠易起媒蘖易生倘有差跌不为国家之用且酿地方之忧关系不小全赖仁兄加意扶持宣布庙堂意指鼓舞豪杰精神默消地方物议盖此时专取长鎗大剑原非细论名检之时别是一副作用司马相公盻盻然望杨楫一班弟兄早到便是国家今日第一要紧勾当而幸有仁兄在焉地方有大上司作主何事不成此天意巧于安排也弟笔不宣意然谚有之明人不用细说今乃刺刺于仁兄之前吾过矣吾过矣弟与仁兄有共事宿缘即天各一方复以此事与兄共为干旋总之从为国起见千里相应如左右手吾辈不敢夸口或亦无愧古人乎一笑 

　　○与邹静长书 

　　数千里两通鴈足而未暇一语寒温然师相市骏盛举赖仁兄以有成弟每谓师相驻榆关仁兄与孔澜兄俱从函关相应如左右手且西土藉两兄以安使国家得专力东方彼苍安排良有深意是师是徒天下如此关系安危之衣钵有几哉至于弟之痴弟之病自知而不能自已蹒跚于壁垒旌旗闲必有从旁刻画之者昨偶答友人书有云直以共患难非能为有无也敢再为仁兄诵之年来关上断绝交际独于仁兄之馈不敢以他辞却而西飞草中滥辱品题江村主人得与少文仲蔚相掩映矣勉步二草以供胡卢 

　　○与刘勿所书 

　　恭惟台台材栋国楹道航圣渎风高左掖争看剑影之寒云卧东山共识珠光之媚久孚公论亟借老成迩者变起故园政须开济忧劳冲圣特?简书天既为社稷而生李晟贼且以甲兵而服小范海内所以拭观大业竚勒旗常者也不肖虽进履之无缘而执鞭之有愿近复从无盟兄谭及先生壮猷亮节不禁色飞蜀变初起之时尝与无盟闲为商略新开督府应下东方一以断贼归路立见游釜之鱼一以振我天声默销负嵎之虎而曩时位置几成争端十乘之元戎认作一家之护法遂以东路委之先生督府径繇西指鞭虽长也如马腹何犹幸先生出此一路收拾之着尚在掌握第督府既西人意不无觭有所向而呼应自殊耳某才非用世性不通方起草多惭借箸无计顷读大疏良用嘅然恨绵力踽踪弗能仰赞举似当事不免迟回此其根固繇识见之未眞亦因议论之相左虽以势不可缓理无可疑者而犹落落难于照管从来做事之难固如此然西南半壁终恃有先生在唯善摄道体蚤建殊勋国家实式凭之非徒素附下风者之私祝也临楮无任依依 

　　●鹿忠节公集卷十九 

　　范阳鹿善继伯顺父着 

　　书五 

　　与岳石梁书 
　　答岳石梁书 
　　与孙楚惟书 
　　答孙楚惟书 
　　与张见立书 
　　与叶问羲书 
　　与刘方壶书 
　　与刘方壶书 
　　与刘方壶书 
　　答刘方壶书 
　　答赵青城书 
　　答康博士书 
　　与诸总戎书 
　　答张泰宇书 
　　与白惠风书 
　　与杨扶寰书 
　　答高佐击书 
　　与郭苍林书 
　　与阎浮檀书 
　　答陈雪滩书 
　　答茅止生书 
　　与徐恒山书 
　　答徐恒山书 
　　与王坦山书 
　　答郭金溪书 
　　答陈令威书 
　　与孙鲁彦书 

　　○与岳石梁书 

　　枢相初任东事而号翁台助予总从国家起见彼时人疑枢相为附浙也以去翁台者并去师相转盼变局而此时人复疑枢相为附东也以除彼时人者并除枢相枢相自笑不东不浙两无着脚为今为昔总成背时斯言也翁台闻之亦当笑而涕继之矣请一觐天颜而不可得翁台遽讶其别有机彀讵知入春以来愈出愈奇哉矰弋罻罗百倍于翁台任蓟时新夏稍定则犹有天耳一向所患同室之干戈助敌自攻枢相徘徊浩叹苦之久矣安得同心如翁台者与相周旋耶东山之出想不弃旧游也 

　　○答岳石梁书 

　　前短札奉复不能循往来格式翁台果不督过再赐手书且雅意体物公事相质之时捐去篚筐只此一端亦世局中必不肯释然者翁台之相信不以继为非人也扇头佳韵感慨淋漓读至榆关未许泥丸塞二语按剑太息此方是今日为臣子正经案宗继虽腐儒窃附知音至于爱我之过遂辱昌黎翁台善谑不虐继而虐昌黎也前祝修武穆之业当是时有翁台做眞武穆不妨容继作假昌黎亟欲步韵而昌黎文高八代诗每为人所短索性效之闻旆旌指关诸惟面悉 

　　○与孙楚惟书 

　　昨阅雄武营全中者三十八人且一连全中者七人全镇鎗手此为最上相公奖赏其官鼓舞妙术也然即各营之每致憾于宁武营之抢先也则激励各营宁武有力焉盖营房则自雇车辆抢运木植教火器则全占教师苦留多住即各营原该三眼鎗五百而今皆未满三百独宁武四百二十杆也论先论多宁武皆有似宜并行奖赏以示鼓舞特与亲丈商之如不大谬乞启相公施行 

　　○答孙楚惟书 

　　连捧手教眞如面谈老帅以国事为家事老亲翁就家事做国事斟酌身世字字肯綮所称平忌者之疑殷望者之情从来救世豪杰想都有此作用老师已连发三疏以渐而深彼氏之子作何应法庸险愚横固魔障君子不辞独居小人然傥非气运式微毕竟也自下低着授人以隙仔细看来还非上等小人其收权太骤火候未到硬摘生瓜遂致纷纭至使王言如辨揭手脚忙乱弟敢就大札回纹读之曰险而庸横而愚行见其败也又尝见无才小人其柔媚时犹是他旺运到得忽然强阳便是他衰运盖物失其常则败小人失小人之常故也故事关国家有大气运为主君子与小人相薄相荡于气运之中而小人往往作洗发君子之波澜向使不遇小人则无转折不止本色无自昭揭抑且精神或不翕聚小人可称自污以成君子特其心实未然为造物所弄耳弟只以圣上之专任老师卜国家气运之隆遂决小人者无能为也此似无柰小人何而求出脱之理以稍泼心火其实理不外是老亲丈连以松萝赐热肠人有时火从心起即取佳惠细嚼之气渐平汗微出所谓不平事尽自毛孔散诚非诳语则老亲丈视弟之言当歌耶当哭耶丹心一点两地共之 

　　○与张见立书 

　　弟孤踪僻韵梦魂不到清通之座且随相公赴关相公一日在师中弟即一日在幕中极知迂腐无补尺寸而悃款一念主忧臣辱之日情愿在行闲为共忧共患之人不论有补无补也仁兄知我几曾会说体面话即再有齿及者为我谢曰鹿生痴人未出门时已禀念告天归心一路断不至此而作回头想使其至此果作回头想诸君子亦何取于此等人而称之 

　　○与叶问羲书 

　　老哥到关弟以住府不便出访即出访又未遇复不能久候而遄还也惟是面可以不会话不可不讲请以笔为舌王堂翁此番又引边外七十人入水关春初曾如此关人以为从来未有谈之者闭目摇首犹云偶然耳今次则为常矣此何事而可常关人大恐老哥岂不闻耶夫抚边而必引入内地其害甚于不抚不抚为仇犹隔藩篱引入关内遂窥室家岌岌乎殆哉弟书生不习边事但闻边人言从前抚边大臣不与见委其事于边堡裨将裨将盛张威仪引至堂下讲折极有威仪断不轻添一物即彼苦求亦折以事统于尊下不敢许彼以大臣为天上人不可得见裨将因得示不可测之势而若阴若阳使俛首以就绦縼迄至大臣自与彼讲而底蕴露矣彼之要挟无不可遂边将束手边事再不可为矣大臣自谓控驾妙术弄诸掌上而孺子弄影为影所弄得无似之惟大臣必自与彼讲己不敢远出遂不得不引之深入其窥侦我者能保不就此七十人中做工夫耶王堂翁自喜擅长在此不难引入水关他日关有不可知之事且于己无与是关而能保则抚者分功不保则抚者不分罪其自为可称两利但于国家不利且弟复问王堂翁此番大为逃将造福此逃将者既有任怨之人自当有任德之人理无足怪老哥以为何如 

　　○与刘方壶书 

　　年台擢大廷尉而弟不能以一使贺既有西河之痛而复不能以一使吊岂情也哉幕府规模如此年台不督过而佳仪佳刻种种为不报之施弟在此不敢受人一毛而不敢以例雅谊即无可报惟偃然受之尔师相经营辽事屯守已到宁远前哨已及三岔西受约束不敢阑入东亦赭地自守以河为界而我之将士鼓舞于师相之恩威密脱其畏敌之胎渐壮其克敌之胆盖辽事之难为只在战士心寒于屡败师相三年专用工夫于此所谓实实算竟局之着数虚虚提全镇之精神者今乃见其端矣昼夜拮据无一念不在复辽无一事不为复辽辽一日未复食能一日下咽耶特为事机不远事体非轻阃外之进止最忌宣泄而朝中之议论更苦纷纭欲见上面陈之而后举大事乃疑者以为欲据中书堂也咄咄许由果窃皮冠者欤新政初行揶揄更甚边人遂有承望风旨以排恢复之议者以文吏则事外之生手硬搀以武官则营中之骁将连摘是何异于助敌自攻耶夫以天大重担向苦无人着肩既有肩之者乃不来帮扶反相龃龉又顿忘事急时之情状以事缓而遂视担担之人为无味年台所称处堂之燕眞可下忧天之泪耳弟即竖儒为国事到此眼见有复辽之机心恨不欲复辽之人不减于年台之念维桑也叨叨无次 

　　○与刘方壶书 

　　枢相远累臣一疏闻同乡长者有疑言是未细按疏中语意也弟处幕中此情最悉敢再为直解夫累臣之弃辽而归咆哮都门人莫可如何即当国者不敢讼言执之彼固曰舍我无人守关也人亦曰执彼无人可代也而竟执之以付司败者非决于高阳之一语耶累臣大哭语所亲曰我今落在高阳手里此人所共闻也累臣无日不为脱累计舍关事别无题目而枢相当关经营辽土步步荒凉皆楚人一炬所致从头收拾重开草昧固自为社稷计当然初非有意与弃辽者相形而累臣大恐以为复辽事渐成则弃辽罪莫解人所为厚国之藩垣者彼以为固己之罪案遂百计以破恢复之事必欲使辽受不可复之名关现未易守之势而后大翻身整旧案也其氛甚恶其党实繁抵死以与边人为难言路则倡而即和揆席则呼而立应年台试味年来之条陈与票拟其把持牵制线索自明枢相苦之极矣杀之不能遂求远之盖是时如祇为一身计直行己意自是绰然求济国事则大有商量在但得肘不旁掣挈两河以还报吾君即心所欲杀使得缓死亦无不可况以中外所不能杀之人而徒认欲杀之名于己使其毕力以挠恢复之事忠于国计者当何如处耶枢相苦心苦语具在疏中而所最得意者又在待事平再议之明旨累臣向谓辽事平则死莫解今则辽事平而后死可解不得不转其幸败之心为幸成恢复其无挠乎至于人情之有恩怨世局之有反复固非身任危边者所暇计也此语可年台道耳 

　　○与刘方壶书 

　　徐恒山之无愧为渔阳太守也得年台数语留品格于两闲即徒步归田固甘之尔夫以肩重担之枢相欲培养一人以为榆关后劲而不可得尚何言哉时事惊心不独此车营骁将所恃为渡河前驱者一疏而摘其二厂卫之使复络绎关门如此地方而挠乱接踵边人救过不遑何以办敌年台悉其情否 

　　○答刘方壶书 

　　远承密嘱敢不切心年台之所指于枢相者原是公言然枢相之微意枢相既不自言即堂以下门以外便不能解况在数百里外乎弟日侍枢相颇窥其意去冬关上百凡未备而制台自开抚边之局只得令其自完之盖事之始末各有归着年台从容观之其意自见至于江镇不胜其任固未待大疏之及而先已调马尤二帅到关意可知也危关日日紧防大将替身未到有不容不少待者非姑试姑留为儿戏也分营乘陴强半南兵而为守为战非劲卒数万无以供奇正之用辽人皆知难恃三辅又苦无兵不得不抽于各镇阎抚拟三万五万枢相难之不求多只求精合八镇而共调一万二千之数今陆续到矣此不得不然之事而已细经商度非漫然行者若夫各将部署已称一新旧弁留用十之一二怜才使过几烦推敲矣去冬营房尚少诸军犹有扰居民者势使然也今春五部增造营房指日落成民居其尽清乎然关城近日居民甚伙男妇往来景象胜昔可喜也此等事端即具委情即传形略不咀嚼且可硬坐况其标本相权明暗互用良工心苦有可令鬼神泣难以影响寻者乎大率天下事未易言执煞直径便非经纶手段弟生平极肯讲直径道理者迨学更事变态错出有时是反成非深反类浅而后怃然自失故于枢相举动屡进质疑乃知韩公原自有说耳虽然事在枢相者微而可会久而自明无赖人为脚注弟之所读密札而心惊者论新镇数语也弟日与周旋悉其肝胆直可为文大臣不当以武弁论也器识甚远经画甚长岂徒有其表者使尽其才自可办东事此是榆关得力处此是枢相具眼处渠日讨军实而训之奚暇替旧镇修隙且军民之感人有同声仇视者得之乎大约关上人心共归大将有不悦者抚台之左右数辈耳亦人所共知也使此数辈果得遂其簧鼓之术马帅一摇而国事去矣关系不小不容不为年台尽之弟固知年台之能受尽言也 

　　○答赵青城书 

　　捧读手书顿发深省浑是蘧伯玉知非一段公案吾辈立世但能事事自己照对讨个明白是处如何是不徒付暗合非处如何非不虚托引咎则眞性自然常得出头便是求自慊的正路弟幼读先正语录粗欲立志而工夫不实所谓鞭辟近里四字全欠以致颠毛种种殊无进益忽得翁丈一提旧景戚戚然复动是翁丈大造我也不有一番寒彻骨争得梅花喷鼻香今想翁丈政在梅花香境界并挈我凡骨亦有仙意弟尝谓贵同年孙锺元年少于我闻道先于我里居咫尺晨夕受益今行役榆关复以望气而识人龙八行娓娓俨然语录读罢珍藏旋出展玩反复不能去手逢人不觉在口是何龙虎榜有两大贤而弟俱受其益自喜自矜有福人也清惠一一先尝以称尊意归途未知能登堂否盖随相国属车之后不敢另为行止容再筹之 

　　○答康博士书 

　　承谕敢不效力然弟一向绝未曾于关城将吏处轻送一人盖幕中司官送人到各衙门是自作嘱托之俑而其人借荐主之势横骛于各衙门人避投鼠之忌莫可谁何此人情事理之必然者故事若小而所关甚大特求用者匿其本情只以轻省话头来诳吾辈哄得到手遂不可问那时吾辈反为所持矣近来关城亦有一二类此者弟方切齿恨之而敢蹈之乎恐兄丈至诚为人所诳故缕缕以告 

　　○与诸总戎书 

　　此时何时此地何地我辈所干何事师相所禁何言诸君屡以此相遗也不佞从来不做虚头事说撇清话诸君坚不肯相信柰何佳仪并帖完上 

　　○答张泰宇书 

　　幕中倾盖听长者沁骨之谈直拨开当世重重云雾迄今几案枝巢犹带眞人余气弟亦自谓当是时为眞君子知音须侬弟一屈指也深荷大札益认热肠盖师相欲蓄王世忠于年前脱自己袍着之彼时广宁失守而师相远猷已打算着数特兵阴道也不欲先泄而今则时至矣虽然心师相之心者似翁丈几人哉揶揄王世忠者即同室之人其机彀可畏可虑师相于此良工心苦可泣鬼神欲从欲逆两属未便而后师相之妙用始见即安排项兰斋亦自有深意大约事至于此无可他说只曰天祚我明必成此事而已匆匆草复不尽欲言 

　　○与白惠风书 

　　人情常觌面即千秋人物亦不为惊而每于别后追忆地愈远情愈近则年兄今日之事是也以一人就三军易以三军就一人难壮哉旨哉日月几何难易欲作殊观乎且今日之榆关比年兄初到之榆关其难易何如则扇头俚句即未敢于诗有当而于年兄本色有当也还朝尚未定期临笔神往 

　　○与杨扶寰书 

　　别年兄一年矣梁月之思当不待言而事在紧急不暇寒温则目前关事共忧饷绝郭寅丈来弟迫而问之乃知外解未到委官坐侍也嗟嗟此病弟所亲身尝亲眼见管库时曾叫号于堂翁复呼吁于圣上与文弱兄讲求道理莫过于严参罚一节辽饷加派不多郡县果急奉公自能接济只为参罚不严相率捱延榆关何地师相驻节于此日训军实而忽告饷绝年兄思之此岂小关系乎目前命脉莫急于足军兴目前道理莫急于严参罚如堂翁狃情面我辈当以一官争之弟忆当日略严参罚而河南四十一万车轴相摩而至文弱兄曾飞告弟曰甫一行法而方伯急公至是安见天下事不可为也则今日之事在年兄矣弟再与年兄深计堂翁如不肯任怨即行参罚如不能处一二方伯郡守终不济事当力与饷院言之藉其风采以警人心至要至要至急至急 

　　○答高佐击书 

　　前年邂逅已识英雄苟可自效推毂岂待他人从臾而仆深居幕中不私见一将吏凡用将之事抚道镇司之而总承于师相幕僚数辈全无干预师相之位置幕官者即所以爱之安之仆辈稍有知识敢自越局乎门下试思使幕官与用人之事今日用一将繇某幕官明日用一将繇某幕官尚成事体否不独此也旧抚以好用其素所知厚之人而挂物议师相初晓譬再四彼不听而败又况门下明系桑梓易嫌瓜李乎仆生平不敢作违心语不敢作误人事故自述其不能之状如此至于门下原系旧将与新投诸人不同或自有效用道理当事者或应有超用道理惟门下自择便而行之勿泥仆之说以词害意则善矣 

　　○与郭苍林书 

　　昨承面教即以入告师相固心嘉老寅翁为冰雪肠霹雳手也即各衙门事体或有参差而诸公总期于求一是师相正借以执两端师相云饷使手本已批行镇道而镇道不敢辨者发挥明也至府厅诸公于老寅翁卑尊相承自有定体老寅翁亦岂眞欲执各厅使日仆仆庭下哉近日朴责不过委官又未始非因公事下程之说可供胡卢师相处未闻人造此语又岂有师相而自以谐语帮之者寅翁可勿疑也大约师相折衷天下事而非主先入之见调剂士君子而不听细人之言世俗所称朝三暮四背前面后万万无之盐粮一节师相稔闻其故盖白惠风在此曾大发明而非起于山石道也七钱二两虽有成议未惬人心国商两利乃可耳此议专以利商遂至亏国故白惠风不收原为国家惜课且并为自己远嫌既系商人讨便宜则形迹当避也事有关系安危而又别无腾转者则信心不必顾迹若无紧关系而有别商量必欲拂人议何以明己心则迹与心又当合看耳寅翁具文请于师相当有所以处之此师相极知寅翁极爱寅翁欲竟寅翁之大用而且为参酌且为保护旅见不便多讲寅翁或独见一番当悉师相之用心当为终身之得力也弟忝知深直致其说如此 

　　○与阎浮檀书 

　　辽抚有何受享而吠声者求多于先生及师相有西用西之说而人始曰辽抚非人所乐就岂其在北则乐就在西则强迫欤吾侪北人直恁好事是可付一笑矣先生不辩最高水清石见于先生何损焉宁远觉华之事即未敢易言而师相在此着着已渐图之特师相沈几不大声色耳兵阴象也以阳用之则败先生亮已得于言外矣屈指做来试看排觉华之议者含内愧否而先生之不辩也所谓天不言自高也拈笔低回如见颜色 

　　○答陈雪滩书 

　　两奉翰教具悉为国荐贤盛意既经品题定属干城然弟未敢轻见者幕中年余全未私延一将幕僚数辈使用人之事而可预其弊有难言者即眞知其材亦只得听当事者公道收之何敢明白示以径也事体在关城耳目众多如云如雨谁不盻盻然?目沙心?快捷方式无柰以落莫镇之自负痴心始终无闲而彼此异地难以概施想翁丈能亮之也 

　　○答茅止生书 

　　曾于徐老师口中闻足下名于佳刻中见足下才于杨允谐耿朴公坐中见足下面于宋献孺山海道中详足下近况而今复亲接尺书曩为识荆今则投分矣足下天下才也胸中兵甲笔底风云即一刀札无不顿挫跌宕令人心折复令人魂摇仆虽腐儒曼声读之唾壶碎矣天生才必有用才如足下而肘不悬斗大印无是理司马相公知足下之深而不以斗大印相付无是情然必再为踌躇者非过为郑重也爱足下而代为谋之忠也足下才富年富将来无穷建树有心者宝之护之以需其机缘之自凑也足下自于言外得之独仆恨不得即侍人龙为介介尔代书者病自拈秃颖深愧不庄 

　　○与徐恒山书 

　　船事固知台台自任必自紧所以丁宁者恐台台不知进取之期近也事成未易猝办然不遇难事无以见有心人之拮据赵守备六船或亦过求精致且作用闲有揶揄耳老父母既有字与袁自如渠必有说以处此弟可从容缓颊未必即于今径代为告减也何也在袁道则可在弟则不可地使然也老父母只是尽力做去我之力尽师相亦必无过求之理然弟则望老父母于此难处之事比别人多做得几分纔不枉师相提挈之意常想古人每于极难事有巧法嗟咄立办执法不是法试博谋苦想或亦可别生路数分头做之乎弟书生之言非敢谓有当聊以附起予之义何如何如开平赵春元素以急公之谊擅名乡邦弟雅重之如此等人或亦可以托心可以画策否 

　　○答徐恒山书 

　　弟蹒跚自策从师相于岭云岛月之闲殊不觉疲盖与诸将吏同在鼓舞中而且马上行吟不觉成帙自谓诗中有史当为东征纪事也以师相急于为社稷图安遂不避危险然亦必安其身而后可以安社稷师相原自有见非孟浪冒危者比而从行之幕僚安可知已老父母至爱情见乎辞炒栗剥桃细嚼故人之惠边声入座塞鸟窥人遥忆孤竹君在二三百里外微觉异香拂袖此或公余相念时乎使旋附谢不尽欲言 

　　○与王坦山书 

　　老公祖之南而物论哗然不平盖士民实有口且其口众造谤者以势寡而避之前事乃愈明弟窃聆舆论庆人心之未尽死恨末繇缩地一对老公祖悉其状每遇南来客辄讯其识道貌否近乃得之于止生茅兄略陈近况固一一是坦山先生本色且言重门洞开绝不承行反扃旧规因鼓掌快即此一节亦见全体又妬茅见侍厀席醉酒饱德弟独无分窥门墙分余沥一匕箸也平素耻修寒温岂反施于有道然既遇便鸿觉其不容已于一候起居固与世俗寒温似之而非者至于辽事实食息以之亦不敢以告盖兵固难言即枢相累有言而可言者皆非其至者也枢相属请觐上面议边事而疑其脱卸不即许夫此事惟苦人之不肯任不能任既有人肯任能任而又不能信揶揄之端已屡见矣天下事尚可言哉总之事至于今枢相既以身任安危弟辈即以身共患难辽复朝天有日未复还阙无期枢相每举此语弟辈并示诸将春明即赴宁远矣老公祖于邸报中细味语意得无慨任事之难叹同心之寡为榆塞征人一入梦思耶方切戒语忽又叨叨 

　　○答郭金溪书 

　　承谕王父母事自是地方公谊弟有何不亮年兄乃矢日耶至于别笺娓娓无非眞人本色然如祇以对弟言又何妨傥必欲申此说弟何敢漫以负商确之意乎弟原以直肠附交末初亦谓一直足尽天下事迨历世务备尝人情事势之变态始信庄生所论鲁国之儒一人千变万转而不可穷眞善形容孔子之直者便可作人生也直注疏于是不敢易言天下事以事之中有事也不敢轻论天下人以人之中有人也而论人与事于此地尤未易言各有欲翻之旧案各有欲护之残局各有迷人之云雾大要有意造言与随声附和者均足以淆视听而起波澜愿年兄深察之也所称徐公祖王父母自是确论盖郡县之事易知守令之才易见也至于边事则当别论札中诸君子阎可专任乎张可即抚乎王可径释乎毛可认眞乎收辽人另有奇策乎结西人尚有遗力乎此无难见而年兄犹未免循影响也且年兄有所急欲释又有所急欲杀而不自知其欲为欲释之人地者反为欲杀之人地何也此释则彼不得独系所谓事之中有事年兄未之思也关门诸弁耳而目之熟矣札中所列原属可用而必曰不次之擢曰可以重用则材略胜此者尚多徐应垣略似有胆智则犹人而以为智足过矣韩魏公以胆自许又谓入粗入细乃是经纶好手则胆智原非二物今天下谁其人哉师相身任东事其算竟局之着数于丝棼鼎沸之时一眼到底不减淮阴登坛隆中抵掌而其提全镇之精神者寓紧于松寓明于晦寓远于近脱胎换骨而人不惊所称胆智此其人欤使师相不在师中而天下事之去久矣年兄好论胆智前时曾以称阎凤老而以介直无私称师相是全未知师相者师相原不易知年兄又据传闻循影响使作用而令途人可知又安在其为兵机为将略也弟玩年兄语意于此中事情都似未晰忝在深交不敢不以正对近者答友人书颇发此意并录上 

　　○答陈令威书 

　　弟乃于此地逢年兄也然圣主忧辱之时而有具肝胆如年兄者又安得不于此地逢弟也今天下何处不苦繁文何事不成虚套独山海略简近实盖剥落之后天根始复各有职掌惟日不足即好事者到此非力苦于无暇亦意阑于寡和耳如贵衙门尤事之极简者年兄当以亭亭物表助元老之精神肃三军之气色使素餐幕僚得以世谊引重英雄荣施多矣草复不尽引领着鞭 

　　○与孙鲁彦书 

　　老师丹衷石画轶范驾韩军中两年又巧生于熟弟从旁偶窥闲得一斑每谓此中操纵缓急无不曲尽事体深中人情但幸中朝无助敌自攻者复全辽犹运掌耳至于弟原以君父之急从老师于行闲何尝有意好官而求全者且有快捷方式之疑欲释此疑无别法只恃老师知我始终莫讨美官使成就得一个恬字荣于九迁矣老亲丈必以为然 

　　●鹿忠节公集卷二十 

　　范阳鹿善继伯顺父着 

　　书六 

　　上叶相公书 
　　上叶相公书 
　　上叶相公书 
　　上韩相公书 
　　上孙相公书 
　　上孙相公书 
　　上孙相公书 
　　上孙相公书 
　　上孙相公书 
　　与朱戎政书 
　　与朱戎政书 
　　与陈大司空书 
　　与张玉田令书 
　　与方仁植书 
　　答方仁植书 
　　答方仁植书 
　　答方仁植书 
　　答王饷司书 
　　与万同宇书 
　　答李萍槎书 

　　○上叶相公书 

　　窃惟边疆之坏繇于债帅之堕军实债而帅繇于中外诸贵人入其债而为之求帅于职方职方狥诸贵人之情繇于自爱其官而甘为之殷懃职方而不可为则边事终不可为然职妄意此时职方之或可为也盖谓辽东丧其多半四海骚动九庙震惊大家共处覆屋漏舟之中即有善钻剌之武弁惯请托之贵人亦必为自己性命权让职方之秉公而讵意其不然也职方氏受命之初对天誓神泪流满面欲■〈扌弃〉命■〈扌弃〉官尽杜请托之路庶几鼓舞豪杰之精神为国家复疆土而雪诟辱数月以来正路已通旁路已穷而旁路之岐极多势极悍机极险挑拨摇撼无处不到吓职方以罚以降以黜而职方不动吓职方以杀身之祸而犹不动技穷而屡变此督抚之咨所繇来也斟酌可否自是部覆之体乃总督必欲再疏以请而取旨以求胜至有司官岂得违阻之旨而善钻诸棍鼓掌弹冠谓不出吾彀中矣窃亮老师票拟之意明知司官非敢违阻姑为责备之语以为行边本兵存体面耳夫行边与在部无异而争执与违阻不同假使本兵犹然在部其于功令不合者方且事事争执本兵亦必不以为迕何独行边而反重之罪耶且总督之咨从者过半其所不从各自有说司官禀呈堂官而行之堂帖具在可告天下何名违阻言莫予违可以丧邦天子且容廷臣之献替岂以总督遂不容部司之执持一向边事破坏坐在司官违阻耶在不违阻耶彼未用诸弁从前之历履较然此时之线索显然国事至此再禁几番使贪几人使诈中外诸贵人苟有一念眞怜国家陷没之封疆荼毒之赤子当共穷此诸棍之路而乃为之抵死出力与职方争胜耶夫司官禀承堂官者也责在司官意连堂官此时堂司相与有成各具肝胆各负气节即奉此旨岂肯丧其所守诸棍亦逆知堂司之必不以一官易其所守特欲借吓司官者倾堂官使堂司去一则局可破而为所欲为耳职方一官其为诸贵人供给薪水之区久矣久为仰给而一朝断之自不甘心自不罢手不去职方不止然职方去而钻刺者便请托者便即于职方亦何所不便多事之时羽书如飞征调推补百务填委职方一身毕力担当夙夜在署精神劳瘁形容瘦削而以奉公一念遍结雠敌倘获释担何等身轻特此职方去而后来者戒为覆辙恐国家受其不便耳国家之便在奉公而人臣之便在营私公私两途自有难易今幸得一忧国奉公之人不急为护持以劝羣吏反左袒诸钻刺者而揶揄职方几何不冷人心而长邪气故率天下之人而再入旧套永无不债之帅者实自司官岂得违阻之一言始勿谓能违阻之司官为易得勿谓去能违阻之司官为小失也职尝谓今国家之事大坏极敝其大端有二一曰卖法丧师失律全不问罪一曰卖官大将偏裨各有定价而总之成其卖国世不乏能买而难以买不卖之主今之不卖者谁哉谚有云斧打凿凿入木职方木也谁处其斧谁为之凿机括相逼即欲不卖者亦有不容不卖之势不思法卖矣官卖矣而国既卖之日其家安厝哉伏乞老师破难破之情面挽难挽之积习极力主张庶不负一番出山之意而国家受再造之福非止为一司官明职掌也敢披沥陈之唯老师留意焉 

　　○上叶相公书 

　　某同武库司主事杜应芳奉督师相公委催军需在户在兵在京营在太仆者已蒙诸老先生应之如响私自庆幸可还报督师相公不悞东方机宜也独军器种种在工部给发者十余日来尚属杳然在厂者未见束装在库者未闻移札某等仆仆催讨忧心如焚昨闻有具题之数厂发弩弓五百张弩箭五万枝铅子十万斤戊字库发盔一万顶铁甲一万副腰刀一万五千把大梢弓九千张大箭十万枝而止令人惶惑夫督师相公所讨之数疏咨具在某等到京即询厂中所有固知有铅子可足斤数盔八千顶甲六千副腰刀六千把大弓一百八十张堪修者五千箭十万枝弩弓五百弩箭五万枝夹杆铳五千三号双头铳一千四号双头铳一千炮五百固指定在厂者为给发更以在库者为补凑庶于原数可完于急需不悞今闻部题若此是见有之物明明扃鐍不发且原讨之数明明裁减过半也如以为留备都中之用亦当权缓急之宜先尽见在者应关上续以再造者备都中一为变通两不耽悞且措办十万金原奉明旨执称匮乏未措分毫夫原乏之金钱即不敢强原有之军需何又过靳大率借重根本之说以支离东事亦思除定东方之外无以善护都中乎督师相公遣职等来政虑差人易于隔绝移文或成支吾特命面当事者口致急迫之情讵意职等不称任使虽面恳而隔绝如故虽守催而支吾如故乎肥瘠秦越若非共济之舟涕泪号呼谁念无衣之赋军需既悞东事柰何当事者傥一回念督师相公为何事而请自不委诸草莽职等为何事而来当不罪其聒激也伏乞老师移字于陈老先生如原讨之数速为给发拣选精坚勿以朽钝充数东事可以不悞职等可以无言不胜激切屏营之至 

　　○上叶相公书 

　　门生所禀盖闻陈老先生不肯发厂中见有之军器非专以内府论也陈老先生何不提厂中物祇言内府乎味勿急逼急亦难办之语门生之得罪于陈老先生者深矣然原请发其见有原非逼以难办原禀词意自明惟陈老先生留神一简之其或陈老先生原已尽发厂中之见有更以未完之数取足于内府而门生误闻不发厂物遂尔多口未可知然门生痴肠不能顿彻于陈老先生而素悉于老师则今日之叨叨如果出误闻是门生之罪也而东事之幸也死且甘之矣无任激切之至 

　　○上韩相公书 

　　职等所催军需京营马三千五百匹面承朱老先生计议以银五万二千余两作马价听榆关差官自买深为便利又计榆关一向买马则例十八两一匹盖市口马价之外更有盘费草料与税银之费也今发银五万二千余两一匹止作十五两以十八两则例尚欠三两目今太仆寺设有京营马匹待解到折色再补一万五百两为盘费草料税银等项仍各每匹十八两之数夫车营借助于京营边腹联为同体折色复还为本色通变妙于不穷既经三思不烦再议恳乞台台念榆关紧急之需成京营变通之美使蚤得俞旨以便遵行疆场幸甚军国幸甚 

　　○上孙相公书 

　　职等到京遍谒当事者口传台命无不一一响应兵部七万户部七万太仆寺马三千一百俱已题发户部复有十万约在七月中旬可到京营马三千五百匹面承朱老先生计议每匹发马价十五两共五万二千余两实时题发职等初以未合一向十八两之数再以商确又恐挨时悞事多不如速因擅诺之其银鞘装毕又念其运到关上再为遣发不如差官到京就便运买谨此飞报伏候台裁工部军需金钱执称匮乏军器祇应少半颇费唇舌尚未确夺容另报 

　　○上孙相公书 

　　京营五万二千五百之银即于陈旗鼓到日兑发盖兑银在十五日十六日午前出门至十八日灯下忽奉台命则此银已将抵宣镇矣再四踌蹰银已去而复追既难为力于京营马既买而复讨又难置辞于冏寺不如且照前行更为清楚即欲有借讨不妨作二次行之庶乎事不粘滞而各衙门易于奉行也因止赍本官留本未上非敢轻为专擅实详酌其权宜原本赍回职等已于十八日辞朝二十日起身回关先此具禀 

　　○上孙相公书 

　　李生来披示鼎札春温之气病骨欲苏询知老师起居佳胜手额称庆每念老师素原无病病从塞下得既脱塞下自尔霍然门生前原耽病往后复带病归只好强之性耻为病困略可支撑即作据鞍状然亦时复困惫近稍知惩矣惟是宫墙之恋寤寐恒切诚如师命西山之入有时尚能伛偻为奚童伴想比十三山之往大自从容也三年十月十三日之诗为某咏而未以示某业制锦囊以候老师诸稿镌完多时乞每种赐二部盖欲一置案头一藏椟中以老师提诲无已故敢并请恭译题楹十四字不减半部论语某何人斯敢为优孟然不敢不拜赐矣临楮无任依依 

　　○上孙相公书 

　　门生贱体比前略愈而蹒跚之步以点朝班尚觉其难家居藉庇眠食渐复忧旱得雨色动田畴遂忘床头有久压之部檄也然继视此尚不足当鸡肋当是时果有以世法相尼者适相成尔止生诠次老师督师大略已成帙然老师自己事惟自己心自己口自己手乃无不了了一假门下士便有所未尽匪独耳目多所遗忘深心远志原非浅衷所能尽测须老师尽情笔削庶可成不朽之业夫兵事当为后法非关有激而云也老师岂以为不然 

　　○上孙相公书 

　　太仓之谎久假不归长山之辣愈出愈奇而其所以至此者老师当事任而不自叙遂使天下眞以为无功被诬谤而不自明遂使天下眞以为有罪市虎三至能不投杼乎夫老师督师事业总用金钱而金钱百五十万有功则为功无功即为罪原不能做无功无罪之人老师从来只嫌于自叙三年辛苦不曾有几种书册传布搢绅闲渐丢渐冷久而若无遂使有赖功者人赖矣犹不自言则赖者非赖功既被人赖则罪即自我当其有今日势所必至老师初岂见不及此特以为事实在边疆必不容溷赖天理在人心必不尽澌灭而今乃有出于常理常情之外者老师想亦悔其言之不早矣冯异不伐充国言功各有攸当也彼已之子既不遗余力老师今岂犹有所讳而不尽言耶当是时仇我者固多好我者亦有只为老师不自言从前拮据未着人耳目遂使仇我者有所赖以肆其毒好我者无所凭以执其口此事之最易明者也昨见王道长相说一疏论阁臣分派票拟之非谓军国大事宜专责首辅担当已奉俞旨此物极必返之机然老师亦必预有安排不落齐东之手更令台省中同心者协应之方得大鬯指归耳衷情愤郁语无伦次惟老师原亮 

　　○与朱戎政书 

　　某等所催军需概已就绪京营马匹已承台台面谕解银更为便宜关门一向遣官赴市口买马每匹价银并盘费草料税银等项约费银十七八两今台台协助马匹数目三千五百匹照市口买马则例约该银六万余两所费不多所需甚急权宜之柄台台主之恳乞即赐题发以慰督师相公悬悬之望某等早得回关实为恩便 

　　○与朱戎政书 

　　某等前蒙台台题给马价即师台台变通之意具文于督师相公请差官到京取银运买以省一千四百里解银往返劳费今已得请差官到某等处取银恳乞台台即命经厅兑给某等以便与差官运买缘系急需专望速发 

　　○与陈大司空书 

　　某等奉督师相公命催军需咨文巳躬投台台所称三眼鎗鸟鎗概未蒙给即盔甲弓箭腰刀铅铁亦减于原咨数目某等连日入内府及外厂查简见内府中弓箭可用者充栋即照督师相公咨数取盈犹未足损武库之十一独甲除方叶明甲一百副外余俱近年外解殊为粗恶不得不照台台移咨之数领出而外厂甲较此颇胜且铅子尽勾三十万止给十万不能不总望台台之补给也督师相公咨文原就得旨之数金钱军器两者皆需职等不敢以台台原乏之金钱强索亦不敢不以厂库原有之军器求足也前与虞衡司计议知台台目前不便尽给日后尚可再发某且感且服元老深心原非浅衷可测夫军器此时原系急需督师咨文原非虚数即当事诸老先生亦无不于空匮之时用变通之术盖就缓急权标本略腾那于后先遂两济于军国台台急公至谊二祖十宗实式临之不独某等得藉手以报督师相公而已某等无任感激屏营之至 

　　○与张玉田令书 

　　贵治故乡官孙君讳光祖与先祖庚辰同榜同为晋中令孙君殁先祖经纪其事不佞以行役访其家则其嫡孙育兰来凋零之状至不忍见穷苦之词至不忍闻且诉且泣谓与其病父启运侨居二屋地方派使巡夜蒙老父母批免以存先大夫体面也不佞对之同涕复与之同感又言恒产卖去而粮犹存者三十亩盖启运痼疾而育兰幼穉遭人愚弄今始知之而又贫弱不敢自鸣不佞许为代鸣于老父母亦因感老父母批免巡夜盛心故敢以告其中情事以行急不能细详惟乞老父母一留神为寒谷回春温也屈指事竣复经贵治百拜以谢 

　　○与方仁植书 

　　弟自得交年翁芝兰簿中添一胜友每于无言之际默相印可一切寒暄不到笔头而兹有一言实骇观听幸弟在此向诸将为年翁白心事亦幸弟在此代诸将向年翁诉缘因也师相五防一叙部覆稍稽此处人心夜长梦多因问耗于吾司之书办书办遂数其空手来问之罪各派价钱如参将升副将者五百副将升总兵者三千即前屯宁远二总兵已经明旨批出而敕书全不见予曰总待三千之价也其余诸将各有则例其参游之转书办犹云专以谢已至于总兵则明曰原有谢部之礼所称三千者盖堂上一千本司一千书办一千也礼不足数断不覆本是言也年翁得闻之乎弟日与诸将周旋因悉其苦苦于办东事犹可言也苦于办部覆不可言也其言曰他镇安稳年年叙防年年升官今某等在此无一日不防历五防而始得一叙犹要费千百金而始得一覆诸将守法难向危边战士敛钱阁部开恩又被方司书办掣肘柰何弟慰之曰方印君清绝一尘刚成百炼且系阁部门生断无相左之理其稍迟迟必别有故书办所言者骗局也当为汝白之当日对答如此谨告何物奸书张此骗局可恨也其神己之权可恨而又撰谢堂谢司之说以污官长更可恨年翁何等人物政以欲清债帅不难■〈扌弃〉官争之而若辈以此为诬谨固封以闻然望年翁之善藏其用也此辈何足深论第无堕其计而已弟此纸亦不假书手涂鸦自愧归咎秃颖一噱 

　　○答方仁植书 

　　师相督师而年台司枢君臣师友可谓凑泊弟以幕僚袖手观成然承手教即以呈于师相固知年台谆谆于慎重而师相原极慎重者又知年台切切于肃清而师相之加意肃清复不自减也特地隔则情未着心苦则迹难明年台即师相高足弟子亦乌能于目未到之处遥为射覆弟之椎鲁又乌能以笔为舌使师相微意鬯然于年台之肺腑计无所出只以打总法奉告曰年台今日但自审其信得师相过否耳如信得过则兵之进止将之去留应听师相自为之所谓韩公必自有说也谈诗者谓诗有别才非关学诗有别趣非关理诗固然兵为甚兵而谓之用政谓别有变幻之妙运于寻常蹊径之先人而谓之用政谓别有鼓舞之权行于寻常绳墨之外使执定法以决进止执成案以议去留是寻常之事理非兵之理也即如关台举劾大略近之而如尹应聘陈九德则又令人惋惜尹之束伍极严其车营熟练为诸军冠特气太悍性近忍即其行中亦有怨者至于陈九德之教湖兵则关上所重藉也湖兵王光有胡伯灏相继统之而日噪日逃狰狞莫制关人忧之视为大毒师相拔陈九德统之亲放月粮分毫不克复以恩义结其头目而渐去其倡乱之渠魁众遂心服听其教练如线索在手跪拜如意向之大毒今为最得力之兵此其人可去乎年台覆疏亦一问师相意否即不得不为关台亦略削其新加之衔使仍以副总兵管事无不可者 

　　○答方仁植书 

　　师相初到关满目皆逃将是时何敢讼言诛逃密用脱胎换骨法新渐集旧渐去使人繇而不知后先汰过逃将毛有伦王光有胡伯灏倪宠皆副总兵也参游都司则秦希尹周士廉李槚高国桢尚志宏李为瑚田应宿邓茂林史光裕许子敬高从龙宋鸿儒诸葛佐贾登科赵忠诰等未易悉数复有梁邦璧以刑部脱其罪赴关投用近又江朝栋以兵部咨赴关听用皆相继逐之师相何尝不锐意肃清乎然师相又以怜才心用使过法视其可集事者即嘉与维新以收桑榆之效期于有补国家事不欲执定汰逃一路以锢可用之才如赵率教鲁之甲李承先徐琏祖大寿等皆用之而效者即李秉诚亦以初到关时战守之具一无所恃以练火器为救急之着惟李秉诚熟其事因抚道公举遂用之三月闲教成火器手八千人年台试思急难时既用其力独不可稍宽其文法乎而师相于秉诚又未尝不明数其罪未尝不夺其服色纵操互用鼓舞多方非不知其为逃将而混及于宽政也大要当局之运用即旁观者未易悉矧年台在七百里外乎且师相既身任天下事天下即未能默识师相作用之意最不宜旁挠师相鼓舞之权盖必使边人知师相之能为诸将作主而后师相能使诸将为疆场效命年台熟思之也师相政为心事未彻于中外欲于入朝时一明之既不可得弟意天下事孰有大于此者年台何妨亲到关上一晤师相往还不过十数日大事便得明白矣何如 

　　○答方仁植书 

　　前付报章只求剖明不无伤戆亦为国家事对同心友不得不然而年台之转圜也则今人中古谊耳陈将军既藉年台主持可竟其用矣前小启经师相阅过而后发今得手教即以呈师相莞尔可知今而后边将犹得展四体以报师相是庙社福也至进兵一事原未易言然进求克敌守求御敌于以当敌均也年来避敌有如避虎师相提掇鼓舞总以默转其避敌之心日习当敌之技人可当敌则说进说守总是一事而必欲缄口违进字是使人默默习避字也三军之气无言而自索矣事尚可为哉况兵原无定形那得预先执定一说师相三年于此作用难向人言人有描画者非据己所见而影为猜则据人所传而声为吠即爱我仇我主意不同其无当于情实则一耳以年台为衣钵正传是可当面印可故前有奉邀赴关之说年台且难于无故弟何执而回部耶即使师相不容于时不获竟东方之事亦相率归田耳回部则何敢 

　　○答王饷司书 

　　仰止清光情深寤寐过承存注谊重金兰岂其于长者之赐而敢以他辞却惟是弟从相国属车与行闲战士分餐无事而食伐檀自咏凡我旧寅之分俸者概未敢领今于雅惠深用踌蹰而卒难于破例恐以异同无辞于前后之诸君子也再拜附璧想蒙鉴谅 

　　○与万同宇书 

　　师相之服王堂翁知人善任也曰用万于抚用叶于密自是老手故于五防之叙必以两兄为惓惓盖公论也弟每私相谓使寅翁而得一意为师相佐下风不以时值纷纭自晦其心事功烈可胜道哉师相至今每对众谓恨不获竟万之才万亦应自恨未获竟其才于我寅翁在二千里外终当以师相为知己也读故人书如见故人率尔叨叨而非敢以貌言 

　　○答李萍槎书 

　　回首凉庭冬复春矣凯旋未卜聚首何期然关外气象比凉庭所谈日旺一日矣大约士气奋扬争求出关经理河西观变河东总师相提掇鼓舞之效使天祚我明得竟其用三韩唾手归版图耳弟袖手素餐既强颜以对战士复循部俸转官即初随师相原以蹈危三年来凭借洪庇未见危形更称安地有蹈危之名而享居安之实不三褫已及宽政矧序转耶恭喜年台乃为八十子之夫子公门桃李立见为夹日五龙足快也讽咏不朽之业并致师相前得收帖附缴别谕一一领悉此君善士师相雅重之前被波及特为湔浣然专官原系特设他营反失初意弟于将吏事从无敢与今承年台之教妄认则自欺直陈又近诿其实则此君之可无过虑所得于旁观者颇眞年台当转使安心也弟生平作本色如是年台岂以为不可信 

　　●鹿忠节公集卷二十一 

　　范阳鹿善继伯顺父着 

　　书七 

　　与宋如园书 
　　与王翌圣书 
　　与王翌圣书 
　　答张孟均书 
　　答赵明吾书 
　　答赵明吾书 
　　答蔡觉我书 
　　与满愫丹书 
　　答姚孟长书 
　　答朱完天书 
　　答魏子一书 
　　与张石林书 
　　与张石林书 
　　答张石林书 
　　答张石林书 
　　与贺中泠书 
　　与范民部书 
　　与袁自如书 
　　与袁自如书 
　　与袁自如书 
　　与袁自如书 
　　与倪鸿宝书 
　　与沈彦威书 
　　与梁大朐书 
　　与董邃初书 

　　○与宋如园书 

　　都门一别忽忽至今每于侍相公之余景触情生忆从戎旧僚吾二人蹒跚风雨委蛇崎岖之状一一在目而其人已在数千里外辄为魂摇大要患难相随与寻常侣伴自别脉脉之思亮翁丈所同而王阳之驭犹驰徐庶之心已乱紧溜中少一益友天实为之虽然大事既襄辞刘者恐终未忘刘也金革之际墨绖以从即茅兄亦以忠作孝顷袁自如三奉明旨夺情矣挞伐之事政在今日翁丈能晏然乎纯绵到手顿傲峭寒附谢弟仰眉公在千仞之上扇头语殊感深意东事若平片帆千里想赤松子不在我拒也 

　　○与王翌圣书 

　　十二车营尽已教成师相于八月廿八日升堂具礼拜营将而遣之次第尽出关外松锦右屯一带各以屯种为名兵法虚虚实实难以预泄良工苦心固不止以愚敌人也明知中朝有不悦恢复之事者一面出师一面告病不得已而阴阳之乃朝士觑破欲进之意即佯信其请告之词而欲以骑刦代乎三年来千辛万苦所办垂成之绪废于一旦此岳武穆之所以恸哭于金牌十二也于师相身上有何不可独可为宗社恸耳会议云何惟老亲丈详以教我师相必不趋朝弟亦必不还部近日所备干粮煤炒唾手为渡河之用者今且为归田之用矣呵呵 

　　○与王翌圣书 

　　李道长有疏参满桂马世龙旨下部而马有勘处二字夫当壬戌春夏何等风鹤孙相公拔马满于稠人之中授以重任经营关外恢复四百余里使山海在重关之内不以遗君父之忧有人心者所共知也即不叙其功亦已矣而复诬以罪耶至于马帅七万金认客魏之谈更属可笑金至七万不为少矣是必于军中取之而军中钱粮出入不经马帅之手监军与府厅各有销算孙相公已总为奏报即后先求多于关门者搜索备至不闻马帅以赃迹劾则此七万金从何来耶且人情费钱原为做官马帅费七万认客魏便当做官柰何于逆珰极盛时席未暖而去官耶此事理之最易明者也一去二年无人提起金多者固如是乎李疏语意从喻安性刘永基来盖喻坚持关外不可做之说以挠孙相公恢复之议而刘其心腹也里勾外连大事以偾因以难马帅者难孙相公从前踪迹久着耳目而李道长与刘称厚交即其疏荐喻意自可见今日之疏亦不徒难马帅意亦在孙相公也夫当国势岌岌人无固志之时有人出万死不顾一生之计以一身塞万骑之冲宗社获安率土受赐及事略定而各恣事外之口横坐无影之赃为宵人快报复之私一倡羣和几于吠声此英雄所以负戟而长叹也然一偏之见一面之词既不能使之不起所以持公论而服人心洗前冤以责后效全在中枢之主持前日赵率教被督师重劾竟赖部覆得免则今日之事在老亲丈必有善为之解者非从马帅起见亦非止从孙相公起见直从国家起见耳马帅在数千里外此时政未知弟亦非欲马帅知即老亲丈如雪肝肠如云意气施恩于不报之地而古人有云更莫留形迹何曾废古今则不可泯灭者亦自在耳叨叨不尽 

　　○答张孟均书 

　　十年之别忽接手教中外矛盾渐不可长一句已说透情事督师公之不得行其志一年余矣而又不得去政苦维谷乃以哨将被陷之故成其去弟相率归田矣感年兄爱我怜我教我今幸不辱命矣所可恨者河东已有可复之机而我此番接济来归之难民横为同室之人苦相妒害舟师违期陷我哨将失此机会因以遂其逐督师公之志从此恢复两字无人出口此忠臣义士负戟而长叹也最奇者上下不问舟师违期之故只归罪于哨将之轻进根深蒂固一倡羣和尚有人心哉弟从此长往未知得再睹芝眉否落月屋梁之感固千里所同也临笔菀结百不尽一 

　　○答赵明吾书 

　　师相自不趋朝不佞亦必不回部点简书剑相率归田耳三年来事体之曲折人情之苦乐何堪回首本期从麾下渡河而东遂班铭挥笔之愿事乃至此今虽从师相归田梦魂犹日遶黑水白山与前部将军相周旋也捧读手札寸肠欲裂宁直为游子之悲抑岂为离人之泪所手额而祝者代师相之人果肯不改师相之臣与师相之政使河东终归版图则不佞与师相虽去犹未去也前所借骏骑原拟东征跨之今附郭官缴上不佞自此髀肉复生矣临笔涔涔不尽欲言 

　　○答赵明吾书 

　　数年相与自谓都从公家起见台丈俯亮扫除世套因大英雄之信我遂自喜素行之可信拂袖归来语亲友以关外长城专恃台兄并叙三四年交情不减古人敝亲友闻之心折谈之色飞乃剥啄应门而故人之札顿起人疑开读未完令人惊倒令人羞煞因内自讼素行未孚成色止此只此一着把从前相处都成市道台兄疑我乎试我乎原函不敢开即附璧并不敢留使者宿也台丈当另眼看不佞岂惟成不佞之相与一段公情并成台丈之相信千秋盛事也冻笔草复不尽 

　　○答蔡觉我书 

　　不肖里居固其所也翁台而亦习里居耶病固里居而里居不尽关病清江一曲画纸敲针意长者坐对郎山相看不厌时也而又生逢尧舜为乐可知曾题楣闲云山静日长全借明时成乐地水流云在独将逸调写平居此不肖自描行径而难以泛告他人为翁台里居时多故敢举似以博喷饭至于札中所称喷饭不肖欲另转一解盖此而喷饭将不胜其喷宁复有下咽时请以坠驴易喷饭何如新天子神圣天下从此大定我辈当觅一善坠不伤之术仿华山道士佯作坠状糚点太平可也悠悠世态愿洗齿颊儿子每承过爱当图磨厉以副雅望 

　　○与满愫丹书 

　　吾人生天地闲第一等愿要报国家而报国家又全在安危存亡之际台兄前守宁远凭城以战挫敌人累胜之威后救锦州身先士卒矢石相薄折敌人长驱之势台兄之功在社稷其自高皇帝而下实式临之固不枉孙师相推毂一场而不佞亦得从交游之末借光不浅即赏未酬功而此段功劳自在天地遏之而愈扬善妒者喙长三尺祇足为大英雄洗发精神耳 

　　○答姚孟长书 

　　离合之情无能鼓山阴棹存亡之感何堪闻山阳笛以仁兄知我之深而犹为蓼洲事过执朱完天语介介至此乎前者事在急中只得借贷而弟以身任原无契文朱公南还曾自京强遗一契弟已实时火之后有吴桥使寄朱公书来而按其转寄之繇有来无往竟无繇附报章以布鄙衷致长者之介介弟之罪也茕茕孤寡既惊覆巢复苦立壁当是时而介介前说是江南人人节侠而河北无一人义士置弟姓名于兰谱外也自今以后愿勿再提只以此情告于蓼洲兄几前以百五十金当弟千里之束刍则仁兄之爱弟者至矣躬逢眞尧舜乾坤再辟人相慰劳精神相对各天无异同堂重泉亦如复起歌诵圣德仁兄当益琳琅而救时手段想仁兄中夜起坐技痒难禁也有眞尧舜自有眞皋夔予日望之束发闻张异度名未得从之游儿麟乃有缘傥借鸿庇从贤豪长者乘风云之会提挈有人可免堕落无负仁兄期待尔山中无代书人草此附复唯恕不庄 

　　○答朱完天书 

　　别后两从吴桥使读仁兄所寄而其人有来无往不佞无繇附报章此番乃得从张异度之手以布积悃夫前为蓼洲年兄贷事不佞原以身任之仁兄自京遗来之券不佞已实时火之周氏诸孤既惊覆巢复苦立壁岂割饔飧以偿前事必拒不佞于兰籍外不得使效一毛于缓急之数哉仁兄过执不必然之小信而未暇为不佞地今以后愿勿再提只以弟情告于蓼洲兄几前以百五十金当不佞千里之束刍则仁兄之相谅相爱者至矣孟长兄有字亦以此语为报仁兄欲自为信当容不佞使勉为义不佞得自附于义而仁兄之信自在积悰万缕未遑详布先以紧关之情奉复计此纸得达而仁兄之清恙已愈多时天相吉人自当勿药 

　　○答魏子一书 

　　令先公死忠复闻子敬死孝天不难以三纲专付一门而孝之义大柰何以子敬之才祇以从地下为事令人酸心骇诧致叹恨于无穷也虽然连尹二子各自量以行其所见子敬盖自比于尚之义而激足下之必为员也想年来足下日枕待旦之戈无一梦不鞭逆珰之背而今逢圣人出矣逆珰虽死犹碎其尸足下之遭逢远过伍员而连尹九京之魂当拜主恩日来相知传圣主悯念忠魂之语人人色飞而家君与不佞则且喜且痛泣随笑出不能自禁也忆于令先公邸中曾读佳蓺知为凤毛及今每一回首既伤神于闻笛复隐念于覆巢极目天南中心若捣乍接手教雪泪而读之为慰不小国恩且至百唯珍重以成而父之志 

　　○与张石林书 

　　恭喜老年台开府此地非为老年台喜为此地喜更为此时之此地喜六十年不战不争之地勿发其难于一朝非二十分才二十分胆乌足胜其任而愉快主上神圣天地祖宗齐来呵护默为启牖谁令先于此地预备斯人大难一发不需才于远地应时措手如兔起鹘落斯亦奇矣读召对录圣上雄姿英发掩映二祖中兴大业拭目可待老年台所以酬主知者锦囊秘策可略拈梗概以示故人乎薛同知一鹍同里同笔砚且年家今幸且在老年台宇下其材品已经道眼无待曹邱独念其偃蹇一官几成鸡肋乃忽以此地变款市为战场得依大英雄以白面习军旅也军中无苦乐但问所从谁当是时薛君乐哉想老年台磨墨楯鼻或进薛而咏拔剑砍地歌莫哀我能拔尔抑塞磊落之奇材乎满帅到日必当尊意其人沈雄椎鲁大类绛侯高阳相公所不次拔之者素知抚事而以战功闻然于辽未竟其用弟每叹朴直恳到如满帅而得骄悍名老年台试思鼻有口腰无骨之将能办战事否夫以魏郑公之戆而文皇偏见为妩媚年台大手自能通此意于用将国家徼福不浅矣便羽附侯未尽缕缕 

　　○与张石林书 

　　年台治兵劳苦而圣主不忧西顾弟与朝士总席年台之劳苦以为安乐古来圣贤豪杰精神横亘宇宙有一不向劳苦中结成哉满帅固东方所指为骄悍者一遇年台竟成平勃之驩此自年台为国起见初非曲徇于满而满自分一老革何以得此于抚军公鸣感遂欲呕心图报且欲捐脰弟于满之感恩而益信年台之善将将也圣主安得更忧西顾朝士安得不优游委蛇席年台之劳苦以为安乐哉男儿生世身为天子锁钥使举世借以为安乐亦足矣敢因鸿便而扬言 

　　○答张石林书 

　　款段长安未敢于风尘中开眼傀儡中开口独喜接故人书不四六不寒温直道肝膈无异以清冷浆醒头目也云中原是重地而况在此时天幸安排仁兄于此迩读大疏痛切明鬯原是近里着己工夫而人以为虚恢争为款局左袒彼八十五丈人原特受抚边官衔其主款是衙门本色特朝廷起丈人于田闲使督宣大则即总督二字战款俱在其中柰何单标之曰抚边战守和三策操纵在我无不可用而款不可明以为题以款为题则一步动不得故西事之坏坏于以抚边字入总督官衔中从来无此体无此理弟于田闲见此报即对亲友谓宰相须用读书人抚边军门载在何典固不待近日议论之枘凿而始知西事之可忧也既主于款仁兄在此何用即满将军亦何用然又不肯放仁兄则此怀良苦耳 

　　○答张石林书 

　　论边计疏于邸报见而荒政略纔读于刻本极重仁兄极疼仁兄又极服仁兄天下再得几个眞为身家眞为性命者布列于重镇何款局之不可罢何圣武之不可扬也弟与徐老师比邻而居每相过对谈辄以仁兄事为燥脾徐老师分考一番摸索得眞正英雄于最重地最急时为国家撑天拄地是大得意事而同门如弟隐隐借光不禁其说项也特三复泪从腹中下一语不无同病之感弟四年于辽腹中饮泪多少仁兄曾于邮筒中慰我则今日相怜自分比他人不同此亦可共满愫丹道也 

　　○与贺中泠书 

　　国用不足圣主责成计部者至矣计部思所以副责成之旨当按财赋之所以出者大端何在而通为之计使户部考成之法与抚按之举劾铨部之黜陟通为一体而后州县之拖欠渐销军国之经费渐裕夫人情所趋者权也天下之权外在抚按内在铨部而计部之权轻于飞羽且内之黜陟一凭外之举劾则铨部原与抚按为一体独不一体户部耳当户部极轻之时固不能于铨部前与抚按争权而值国家极乏之时又不能于圣主前使铨臣分罪为司农者尚不特地立起拿定主意以自为计者计国乎司农而不自为计谁肯为司农计不完粮者铨部既径为升独完粮者抚按反明为劾如陕西胡抚参陇州知州刘昌运为其变法征粮也陇粮从前止完三分刘知州遂完九分不赏其完粮而尤其变法是明以三分之完为良法也处一官而阻急公者之心借欠粮者之口从此不完粮者不止秦吏矣朝廷再有何法以裕经费计部再有何策以副责成翁台有心人也又贵衙门事故敢商之 

　　○与范民部书 

　　此事幸藉手年兄较若列眉宁直为孙老先生洗发且令为国家任事者不终受不根之诬岂曰小补疏末二语可称寸铁所称得意处不须多一二语便破的也 

　　○与袁自如书 

　　恢复之议翁台呼而高阳应恢复之事高阳鼓而翁台舞乃宁锦屯防而高阳罢宁锦战胜而翁台罢谁实为之误乃公事幸圣人御宇专起卧龙中外臣民庆底绩之有期交相慰也复见大疏为高阳剖白一洗近岁之阴霾再见本来之面目凡在簪绅争为传诵翁台岂阿高阳者哉翁台之任即高阳之任则高阳之案即翁台之案高阳之诬谤明则翁台之展布易此可为庙社庆者也 

　　○与袁自如书 

　　高阳公为八里铺长城获怨于王岵云此自因翁台大议起不待言也岵云修怨高阳而借马茅为题此其心事路人所知亦不待言也两人俱当对簿茅以中途患病未到马则久系囹圄屡经审问矣原参项款俱无踪影而当事者必欲深入明知其无实迹只要强坐总之岵云余毒所螫朝士堕其云雾未易骤解耳昨大司寇忽过敝寓问马世龙事弟不能作违心语直头直脑陈马帅有功无罪之状兼述岵云报怨高阳借手茅马之详且谓再创河东奄有河西实高阳用翁台之议而马帅奉以周旋四年闲无一事不从三人手中过今督师公见在军中何不以马帅事问之而必据无影之参疏强求硬坐乎司寇云亦为马帅屡审欲定其罪又无实迹已作字问督师公求他实实写来弟踊跃许之曰如此则事迹自有卷案功罪自可明白以前之功罪得明则以后之边事可做非小关系也司寇意似稍动而未知其字已彻视否夫马帅之事即高阳事而高阳旧日之事即翁台今日之事且高阳与马帅旧日所行之事又皆翁台旧日所同功一体之事曩者高阳钱粮事举国之诬谤得翁台一疏而立明则今日马帅事非借翁台片言谁为雪其冤者司寇忽发请教之意此天不欲使马帅终苦覆盆高阳复堕坑堑而使乞灵于补天之手然马帅在辽四载岂能一一尽得人意则今日乘危下石难保无人持公道以全大体全在翁台主张耳司寇字或未及茅而回札不妨带雪数语此自关边计非直交情也 

　　○与袁自如书 

　　前书已发而马使持翁台回户部咨来展读数过可胜感服适蔡兄在座细为商搉岵云陷马原所以陷高阳则欲为高阳只在雪马马帅初到问官尽欲深入因迩来长安公论渐明人情归向高阳争有东山起谢之思故于马之狱渐宽而请教于翁台盖明知马帅之事即高阳事而翁台前为钱粮出疏以雪高阳事属一体必相呼应政欲借翁台之语以为雪马地耳翁台大咨情理曲尽而有疑者柳河原系哨将接难民已经高阳奏过今云欲渡河斩级似宜再酌恐深文者借为难端通珰一段似可略宽盖马在罪中禁受不起翁台之语尤禁受不起也咨中有此二段马便难脱高阳便不得干净弟与蔡兄愚见如此又闻蔡兄述翁台千里相念之意故有所疑不敢不明质于翁台亦所以报知己也唯台裁 

　　○与袁自如书 

　　大咨再至是沧渊救命符为人须为彻于寅翁见古谊然岂从一武弁起见哉国之大事在戎而即戎之患莫大于局外掣肘脑后算帐冷尽豪杰任事之心今藉寅翁力为疆场効力人争些地步有益庙社岂曰小补蔡兄无能其肝胆寅翁所重其潦落寅翁所怜今有字往候并致高阳相公书盖海内声气能有几人临风东望可任依依 

　　○与倪鸿宝书 

　　不肖于田闲读大疏恨不即日见之乃抵都踰时而未获一晤犹以为造谒每值公由预约庶可相值方拟约期忽罹阴阳之患先苦感冒大汗而解随苦红痢一昼夜二十余次困惫莫支今虽略愈自忖病弱万不能据鞍比能据鞍台驾出春明矣是终无繇一睹芝眉也夫以台台千载人不肖生同时又同居一城之中竟迁延迟久自虚其田闲想见之愿岂不陋哉拟于薄暮雇小轿便衣造访未知台台与其进否 

　　○与沈彦威书 

　　弟以同门为编氓眞属奇遇而半年来不敢轻通寸楮以溷清严非独引分宁直避嫌实以老公祖一临易水宇下二十城总无不平之事即怀爱助之心无可借题耳而居恒以未効一得于知己之前不无宝山空回之恨今乃幸有可借以裨高深者得诸地方士民之口闻见极确关系吏治最大急为老公祖陈之新安胡令士栋近未列荐不知何故上谷吏治固称多贤据实而论如新安之征粮平收粘重纳姓名于壁仍令领回者有几如新安之问理惟愿和息不事赎锾者有几如新安之买办一照市价不苦行户者有几如新安之供应上官不用富户件件自办者有几如新安之箝束佐贰不生事严戢衙役不下乡者有几且征收即平而合封不无微羡即以本地之物用之本地如战马之买解谁似新安于发价七两之外官自补足而民不扰辽饷之米豆谁似新安绝不佥派令殷实吏就天津买运而民不知如静修祠之重修先以分赀为倡如仇孝子之给绢帛米肉月以为常孰非以新安财做新安事哉至于钱粮则清积年之飞洒于苇产则厘豪猾之蚕食不无一家之怨实闻满路之欢而迎春悉裁陋规船税悉罢征榷娼优不敢入境樗蒲俱已潜踪又未易更仆数者若不论资格惟核治状上谷二十城当以新安为第一而近乃不得与荐此异事也以如是官而不得荐必有中伤之者盖胡令即得千万人之心而未必不失一二人之心其千万人之知感虽出公道而未能操殿最之权其一二人之隐恨虽出私情而或能参异同之议此于吏治关系不小察吏安民系老公祖之事想于按台复命必力为推毂而此时新安令颇闻有去志新安民恐失其慈母即弟密迩邻壤熟闻舆论亦愕然若有失惴惴然恐事之再误也故据以入告聊自付于高深之一助而更为风劝有司勿以爱民为覆辙相率为剥民之事盖共以剥肤之灾求救于菩提心霹雳手非徒为邑令抱不平也 

　　○与梁大朐书 

　　不肖于世事百不知好独闻海内贤豪则心倾神往恨不置身于其侧即贤豪未必我知而无言之地日相周旋曩从刘陇州昌运闻眞正英雄之概近有王中翰锺庞来自戍所剧谈塞下威名令人色飞而拂衣于逆祠上梁之日尤仰云霄之一羽银笔既述不禁说项介其傍者不知其为神交且疑为素交也顷蔡兄无能自言得交于翁台且言翁台屈指论才偶及不肖孔北海固知世闲有刘备耶一笑蔡兄再往遂不能自抑其亲近英雄之想径通姓名愿备药笼之一味督师事宜三册即以侑缄翁台当事榆关此册亦此地当收之文献也我辈意气相期有事直以相告盖高阳公再辟河西气吞河东中遭奸阻大用未竟而王岵云修隙藉参马茅以陷高阳此其心事路人所知也茅病中途马当对簿迩来长安公论渐明大司寇始知马罪之不可强坐又知罪马之即以罪高阳而欲借袁督师之语以为雪马地因借雪马以为高阳地则回咨只就其所问而开解之此案便结所全甚大然马帅当事四年任怨不浅今在袁督师之傍者能保无修小嫌昧大体之人乎一有杂言且乱人意袁督师固命世豪杰而左右其闲使勿惑异说以全大体惟翁台是赖笔所不悉蔡兄有口翁台天下有心人亦不待其词之毕矣 

　　○与董邃初书 

　　敝乡何幸得藉绣斧为甘霖弟何幸得称年台为公祖闻命后两及门俱值公出嗣图积诚而贱足剧痛不能履地凭童为几倚筇为足将一月矣昨闻新邑令谒老公祖领钧语为地方筹米豆事顿令病骨欲苏此一事关系畿民性命老公祖一念及此生民之幸亦社稷之福也弟即以病不获面谈愿以芹议备采择然非自恃朴肠素彻于道眼亦不敢深谈至此 
