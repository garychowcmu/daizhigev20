山海漫谈  明 任环

钦定四库全书 

集部六 


　　别集类五 

　　明 

　　提要 

　　臣等谨案山海漫谈三巻明任环撰环字应干号复庵长治人嘉靖甲辰进士厯知广平沙河滑县迁苏州同知以御倭功擢按察司佥事整饬苏松二府兵备道山东右叅政事迹详明史本传是集为其乡人庾玙所刻凡文二巻诗词一巻环御倭颇着竒迹当时皆以为赏薄不足酬劳其遗集久散佚其子孙搜求辑録所得不及十之一仍名曰山海漫谈从其初也其文既得诸残毁之余故有见即收不暇铨择多潦草应酬之作然就其存者论之古文皆崭崭有笔力且髙简有法度其中如苏门双节记重修白云茅屋记重修文庙祭噐记启明山先生书虽不免叅杂俗格至于送萧西泉朱蒲西二序徳风亭滑县行馆二记与王南崖荅王东台二书皆絶非明人文集以时文为古文者虽置之作者间可也诗如槎泛星河秋作客剑横沧海夜谈兵之类亦间有可观而冗俗者多则其后人编次失于删汰之过也然环之为人无愧忠孝亦不必以韵语绳之矣 

　　乾隆四十二年十月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　山海漫谈巻一 

　　（明）任环 撰 

　　送萧西泉之令荣河序 

　　西泉子陟尹荣河将之任揖余而问政焉余惟天下之生困惫极矣而晋为甚其地狭其民窘其赋厚而庸繁其饥馑洊臻比流冦亟犯其究也逃逋相望闾阎为墟其老弱疲癃存十一于千百则又皆愁叹悲号于荒村废屋之间面其色可蹙额聆其音可涕而泣也西泉令于兹感于兹将必有大戚于其中者矣其忍不为之所乎夫朝廷张官置吏而慎守令谓其于民有父母之责者也守令有父母之责则郡邑之民皆其子也今夫人之于子疾痛疴痒靡弗相关至于百姓则漠然而不之顾又其甚则或有不可谈者是何爱民不若爱子谋国不若谋身哉有达于此者可以言政矣西泉少以孝谨闻于乡尉滑之四年视駉有成绩与之语讷讷若不出诸口考其政闇然不事表暴而蔚有口碑在滑也夫求忠臣于孝子之门吾知其不负吾君矣焉有功加于禽兽而恩不及于百姓者乎以佐滑者而令之荣恢恢乎其有余地矣是役也苏晋鄙之民而康之使逋者来愁者歌上有頼而下有庇将不在兹乎异日纪循良报天子登崇阶树伟业必吾西泉子也吾于西泉有同官之雅重其行且幸吾晋之得人也因其请而乐告之如此云 

　　送朱蒲西之平遥三尹序 

　　滑台朱蒲西拜平遥簿若有虑心请余而求释焉余曰虑者何也蒲西曰吾闻兹邑地瘠而近边民悍而喜讼且簿小而事烦督之者众而动若有碍也余曰君知虑哉遥民之惠也然余请破君之虑虑君之不虑可乎今夫朝廷悬爵禄以驭天下之士不欲其绥民而理国耶然民之于官国之于家分异心同势殊机一尔闻君事母孝抚弟见成立于前业有光其所以教家者彰彰尔矣推其心而达于政其于平遥裕如也奚其虑故地不虑瘠而政虑不腴边不虑近而偹虑不素民不虑悍而使虑不体讼不虑健而听虑不公簿不虑卑而职虑不尽事不虑烦而处虑不要督不虑众而感虑不诚也君之事上也其以孝基之使下也而以慈广之身其地而察其心其虑国事眞若家事焉则上将爱君如子而下亦戴君如父母矣君之虑宁不及此哉抑又见今之拜官者于名邦则泽难施而人望之也重于下邑则恩易及而人责之也轻平遥之政有饥渴之望无觊觎之虞者也存此心而不失蒲西自此升矣将为君喜而反以为虑耶蒲西洒然为间曰得之矣遂书以为赠 

　　苏门双节序 

　　常节妇者苏愿庵之遗室李节妇者苏介庵之遗室也两庵悉予之亡友而介庵者又予儿之妇翁也两庵俱业举子有声于庠尝以秋战之北苦读一室而介庵又杜门不出以自励焉嘉靖甲辰伯仲相继而卒时二节之年俱在三十下各欲以身殉其夫觧者曰尔自靖则得矣然虚舅姑之养者不孝弃人之孤者不慈不孝不慈何以见死者二节翻然曰是诚在我而以孝谨事其姑而以义方畜其子而以丹心苦节慰其亡人于冥冥之中而不少懈盖十余年来如聨珠合璧寳椟深藏如老竹苍松孤崖并秀常之子近游庠李之子亦复森然头角矣观风者亷其风而重之扁其门曰双节斯固来称情之誉髙不朽之事者也鸣呼天之造物也渊乎其深哉始吾两友之亡也孰不曰有志者不必成也而且尤天道之无知也自今观之屈其身也信其妇也啬其寿也昌其子也夺之彼也偿之此也天于有志之士何尝不厚也然犹未也机声断而真儒出荻管画而相才见熊胆含而家声振彼二三节妇固所以成君子之光而三氏之子又能世其母徳之盛者也斯举也吾为二节重而且不能不厚望于二节之子云 

　　重修徳风亭记 

　　徳风亭创自唐时李别驾屹立于上党署后之崇台葢巍然西晋之大观也嗣唐以来代有兴作而本朝则自弘治间知州马公而后无闻焉亭之敝也乆矣嘉靖丁未夏右川孙公来守是郡再期而政化大行上下信恱乃于暇日起此亭之敝而新之且广其台而固以砖于亭之东西两隅复构二亭焉左曰我闼右曰大观左则公之自命而右则侍御漳野李先生之命也工始于己酉七月讫于八月镪不告费民不知劳动惟厥时事成而不廹君子谓斯亭之役也有礼哉而或有问于予者曰兴废政乎予曰然将观逰乎予曰否葢君子必先见天下之隠而后有先天下之忧必先大天下之心而后足善天下之政是故登斯亭也俯覧旁烛若尽寰宇则凢蔀屋穷愁闾阎窃叹一民一物之不获其所者入乎目交乎耳感乎其中将必有大戚于其心者矣故曰见其隠也先之而有忧焉由是而莅徳风则思善其感坐我闼则思广其量对大观则思普其照其转愁叹为讴歌而使民物各得其所者殆非偶然也故曰大其心也而政斯善焉是兹亭之立固勤民淑政之资耳岂曰观游云乎哉虽然公亦惟有是心耳葢有是心则有是亭心因亭见初不因亭而后有是故不必居髙临下而民隠自恤也不必莅徳风而鼓舞自神也不必坐我闼而八荒自囿不必对大观而天下自照也然而必为之亭者公岂为后之来者设欤公以为来者之心不相继风斯靳矣将使其顾亭之名而思义焉则庶几上党之民可庇永休耳于呼公之所以风潞者其深逺乎哉异日公秉洪钧风天下垂青史而风后世又不过自其所以风潞者推而广之耳余更秉笔以俟之乃若公歴履之详诸政之善则有潞之口碑在及诸公之记已核乎其寔矣余又何敢喋喋耶时维二府北山李公西澜张公通府北泉陈公西园杨公推府许南牛公皆赞公之风而同庇吾潞者也义得并书以为继公之后者告云 

　　百户孙氏先茔记 

　　是为焦家庄之原百戸孙公之墓也其左右垄所列者则公之子韬礼及孙英雄勇也公讳隆其先扬之泰州人父旺从太祖北讨有功授扬州卫指挥降陜西狄道千戸所千戸改山西潞州卫左所百戸卜屯于直隶肥之仓坊堡焉公少负竒气骁勇不羣及代父职有万里撃攘之志正统间从征卒于阵上恤之诏封昭信校尉韬代卒其子刚幼礼实公之次子而代之及长而还职焉刚生吉吉代而生通于公为大宗而所谓英雄勇者则礼之三子也英生谅洪海聚寳雄生堂铎景钺勇生渊庆鸾果鳯嗣是而下如碑阴所纪者葢振振然皆礼之后而于公为别系也由勇而上塟于此者其塜六以从祖也自刚而下卜于屯者其茔三以就桑梓且兹兆颇隘殆有所不受也堂之子针念此逺于井里而恐其湮于榛莾也尝以记命其遗孤庠生登登早卒其弟庠生云于余为戚友乃成父兄之志而问记焉余惟古道日逺反本风微世有委坟墓于人西阶之下而不恤者君之父子宅心如此可谓加人一等矣抑余于是而得数善焉是故以从讨者观其忠以死阵者观其勇以代袭者观其义以还职者观其信以无忘其先者观其仁以善继父兄之美者观其孝且弟诸善毕集而子姓之盛不与焉则孙氏之门其所以致此者固自有道矣窃愿尔来者深鍳前休光于尔祖使丘垄与太行争髙此则立记者之深意也反是而自毁孝思殒厥令誉俾尔坟墓间有惭色岂我之所敢闻 

　　滑县行馆记 

　　滑去府二百里许县官以公至者多假宿琳梵有时尽为先客主徃徃停骖康衢问僦民舍至则吏人杂处上下无章余深病之嘉靖辛亥夏白太守张公易元城隙地建屋一区为行馆焉南面城东西临道北为生员李杲氏作堂作吏室作皂房作庖丁所既竣而来居若赴家然上下裕如也或谓余曰子客耳而奚虑之深余固以为来者虑而奚必于余哉独念吾侪号为禄食而尚或艰于所徃则下乎此者可知矣是故君子之为政居则令其有家行则令其有旅匹夫俱获斯已矣仆病未能也因漫书于此与后之君子共朂云 

　　重修白云茅屋记 

　　云屋在滑台之南堤祭酒宋先生所居之别墅也先生之歴履行业具在史册屋乆成墟不可复识正统间司土者祷雨于此有征因为龙祠今亦倾圮惟断碑存焉嘉靖庚戌夏仁和张公来守魏郡重道忧民为畿辅先时先生之后有以兴复云屋请于公适环来令滑公谓环曰兴废令之事耳且先儒之迹与建祠者之意均不可废也子盍图之环受命乃鸠工聚材卜日而并营焉方亩中分周垣以缭西建云屋东作龙祠外各为门中各为堂四楹左右有轩各如其堂之数扁其祠仍旧轩曰思沾曰作霖云屋之扁曰文恪草堂轩曰卧云曰栖霞始于是年九月己酉越三月告成暇日与客登是祠仰临丹霄俯瞰碧潭翛翛乎有凌云驾空腾百川而润九野之意及登草堂觉地逈天髙风清月白先軰典型俨或如见则又有懐古私淑涤荡尘襟而适获我心者焉呜呼士君子之于世出处何常惟义之归是故其息也不可无所养而其出也不可无所为斯二者皆取诸衷不假诸外然亦必有感而后动如此祠此堂是也后之登临此地者其无忘所以大行自淑之心哉又告于宋氏子孙之业儒者曰尔其克念祖徳绍于前休由忧违之操而思龙徳之庥俾进为名臣退为善俦是不负今日之意而此地为不朽矣苟徒视为观羙而有司者又因为宴会之止则斯役也悖道尔殃民尔岂独虚太守公之盛心而秉笔者甚不乐闻有此也 

　　师庄镇重修义勇武安王祠记 

　　王之忠义在当时威灵垂后世而其祠宇徧天下所谓不戒以孚因义而起者也师庄之祠吾不详其始其在至正重修者则殿四楹东西小廊各三楹门如其殿之楹嘉靖甲辰镇人郭大儒建危楼三楹于其东择僧绍云捐地二亩给而守之戊申之秋祠遭回禄大儒曰是不在我乃协李龙倡居民軰出所有而重修焉殿视其旧而増宏门视其旧而増髙西楼视其东而増楹像貌有严丹青焕发神足依慿舆众可仰工始于乙邜二月讫于戊午三月或有问于余曰祠灾数乎曰然神不在兹乎曰否楼东危木盛斯火矣建西金以制之今而后其免夫翼拱于中惟其永图耳不尽其人而窥神者否也抑王心事如日悬天其视老瞒不啻腐鼠故能参天地震华夷歴终古而不朽事王者敬王之貌而不心其心则吾未见其有能享者矣大儒之子庠生克道问记于余盖不没其亲之善而凛乎有畏于王之心故为是说以记之 

　　重修文庙祭器记 

　　上党孔庙祭有器也创自国初而大偹于马侯州守之日岁乆残缺主者多因仍之嘉靖丁巳唐山祝公来刺我邦治民事神纯尚孔氏谒庙之始大惧器物放失曰是非所以报本始尊吾道也维时乃新之陈其帷幄以崇严也修其簠簋以尽悫也偹其百物以致享也戊午仲春上丁禋祀忠信而行要之以礼君子曰观于大夫而致治之道裕如也夫礼有情焉有文焉偹物享者其文明忠信行者其情深情深而文明徳博而化光矣推之天下其如视诸掌乎而何有于吾党二三子其尚由公制器之意以达公不言而化之心藏器于身待时而动如公之所以教吾党者教天下得矣公讳天保号凤石起家丁未进士羙政不可殚述兹特其一云 

　　止碑书与沙博王南崖 

　　前日以建碑之说相告环力止之而先生未及深信朔日谒庙见其所谓碑者已横于地矣睨而视之心大不快夫唐虞以上无碑三代有铭戒要皆自警之词耳惟秦汉以后之世率建碑以颂功徳然尚核其寔当其名皆卓然有可纪述而不徒加灾于石也何近世以来殊异往昔输钱构屋动輙镌铭丰石文词过为称羙其功何功其徳何徳且后世功徳之盛又何多于三代以前之世也耶即今之所谓建碑者非以明伦一堂之修名宦乡贤二祠之立乎然堂之修樊振増之二祠之立申从仁王天经创之彼固沙河之民治沙河之事耳于环何有哉非其有而有之是谓贪人之功为己私矣不意有司贪心之不止而顾及于小民之功也是亦不可以已乎或曰君大夫举事则必书子亦从政之列也以碑纪事安足辞环窃以为不然夫举事必书谓不分其举动之羙恶而悉书之以示劝惩以昭来世也今环窃禄于沙踰年矣岂无可举之过乎是故冲瘠流移之民而环不能招抚之碑可书也而不书长途迎送之苦而环不能调停之碑可书也而不书礼教未兴风俗薄恶刁词横起贼盗时出而环不能化导而清理之碑可书也而不书夫畧其所可书者而不书则警戒之道衰而无可书者反书之则张侈之心盛是此碑之立未必不为平生之累也况使后之继至者必将指环之名而议之曰某也碌碌若此而碑记之则凡可以如环者皆可以得民之颂矣而遂阻其向上之心则此碑之立不独累余而且靳后是可以为训乎诚使诸生登此堂而知明其伦进乡贤而知仰其徳吏兹土者入名宦而知儆其官则碑虽不立固非缺典其或反是则堂祠之立亦文具之虚耳吾如碑何哉况擅立之禁国有明条而过情之誉士所深耻惟照谅而中止之则环方寸之中当为先生刻感徳之碑也如何如何 

　　答张■〈山卢〉山书 

　　年来奔走黄尘守溟海日惟猿猱对垒鱼鳖是见想君子颜色邈焉神驰欲把手谈心以道睽违之苦直是无由惟于北来缙绅口中闻盛羙日益新又诸台腾牍数鸿猷揄伟绩必以兄为称首则又未尝不跃然喜杳然慰也夫勲业基之心术名位定于人品干济质之才华以兄古道纯心髙才厚飬即近如取彼渠凶类之拾芥所以当大投艰声色不动者气量固已见于此矣异日铭鼎钟垂竹帛以鸣国家之盛而流千载之光者兄也滑之治行云乎弟不佞不能蚤见预待而使东南震动边境且有大忧时九死一生自分骸骨无可收者况有他望頼诸大夫士实惟我皇之威刋夷首复宇疆虽沿海近为底清而兽蹄鸟迹所以伤中华之太和者居多罪恐无门恩叨出格覧报伸舌缩项愧汗浸滛下矣夫薄功而厚享力小而任重肝脑万夫而华腴一已是败之府而厉之阶也所关虽微或者弟知免乎哉夫受徳而不报非忠也临难而自诿无勇也安危利灾知进而不知退者弟之所不敢出也时事稍宁即当索我于紫团之巅漳水之浒不然蹈东海塟枯鱼以答君父之恩耳此身之外何有哉曩在邑时秽政种种今思以易之其道末由因一时之快意可畧也而后世是非之公可畏也惟君子秉春秋之笔直书其恶不以故人私宥之使来者得有所考且有所惩则国家幸甚时在上海得兄书与贵乡及诸同事者覧观之弟自幸为大朋之锡而上令感不遗之情诸同事者又皆恨识荆之难也使旋谨此奉谢兼伸下悃北眺云林情何能极伏望加飱以慰羣情万万 

　　答王东台书 

　　闽晋人豪山斗天下伯仲如公又名邦之所山斗者环尝读其文慕其人以为生幸同时无由促地近于滁水何意登龙倾盖谈心沉酣至教感慰无量来安道中更辱手书奨借过周诱引偹至公之于人交道之不污相爱之以徳真当于古人中求之环何幸而获此于左右也夫环未死人也忍情抔土絶裾髙堂多病残躯有息槁木真泚颜汗背浸滛四下于长者之前矣顾金革之命义不敢辞犬马之愚分宜自尽然而时事之难则又不敢不预言者夫东南之患何异七年之病哉夫去七年之病则非三年之艾不可也今之命医者曰速已之速已之医取必于岁月之逺而无旦夕之効则曰是庸医也怒而逐之致使卢扁在旁莫敢伸手强而促之乌附一汤主者洞下吁亦危矣彼卢扁者岂不知缓治之为功乌附之速害顾势有所廹法有所不得施利害交于前是非眩于中求免之心胜则体病之念荒矣今之虚江今之所谓名医也其察识之精运用之妙缓急标本之宜调理攻治之当皆自得于方书之外而取试于屡服之验者也惟尽其所长不促而眩之使医适于药药适于病焉耳虚江之医环知之环輙逢人而道之亦如虚江之所以重于公者而重虚江但未知用医者肯能不促而眩之否环亦受成于人者也以环与虚江事相类故在乎我者吾尽之其不在我与不在虚江者有命存焉或曰用药之道医治三已治七元气不培而责効于金石草木之微此得之彼失之暂瘳之必复之吾未见其为完人也环尝以为名言不识公以为何如率尔谈医不觉琐琐惟公进而教之且不以语诸人幸甚 

　　启明山老先生书 

　　环猥以謭陋叨辱恩知拔泥尘之中置云霄之上虽曰乾坤大造本出无心然而桃李枯株顿回春色邻封窃尹幸覩龙光沙邑看符迭承心诲感恩何既谢徳无由方图日侍乎门墙讵意变生于旦夕椿庭萎而忧讣东来游子悲而匍匐西返未縁辞候兼阔省裁芹曝空悬信愚童之寡昧鸟鱼任适觉天海之优容日者阕余春初北上伏逢途次兼领教言佩服何止于书绅忻跃顿忘其为客匆匆告别忽忽逾时南望云林不尽瞻仰恭惟我明翁尊师台下学负天人道存经济帝心简在朝野声流葢将大授以调元故先歴试其勤隠师台日近相业行占慨元气之难扶定烦国手惟老医之用药应借参苓如环菲材愿充下剂起凋残于一二敢负兼收倘积贮于箱嚢终存本性维兹风便肃此问安如缕下懐率尔未尽伏惟台鍳少宥疎狂更乞珍调永申天眷环无任仰祝之至 

　　延沈西宾书 

　　葢闻学必有师养正亨童蒙之吉易子而教责善全天性之恩不有开先何以觉后敬惟秋元沈大人门下家传心易道足师资迩尝小试昆山预卜大魁天下行中求我惟徳有邻鄙本疎慵素寡义方之训儿俱长大又皆朽木之材敢屈髙轩敬延西馆鼓春风而振桃李妆点门墙沛时雨而育菁莪成就徳器入则孝出则弟岂曰文词诵其诗读其书将求实用谨占十二之吉奉枉文旌外陈不腆之仪先代修脯百惟惠肯无任慰詹 

　　军中寄子书 

　　我儿千言万语只要我回衙何风云气少儿女情多耶倭贼肆行毒害百姓不得安宁我领兵在外不能诛讨啮毡裹革此其时也幸而无事与尔相安于太平做个好人一有意外之变则臣死忠妻死节子死孝大家成就一个是而已 

　　山海漫谈巻一 

　　●钦定四库全书 

　　山海漫谈巻二 

　　（明）任环 撰 

　　呈诸台掲 

　　即今浦东之冦尚有三千焚舟结巢势葢必死此当慎重图之而不可易易视之者也今冬之患本自可虞而来岁之防尤宜深虑调来客卒仅足五千而弱脆不堪又居其半审形量力审彼知己所谓战不足守有余者也督之过浦则主反为宾屯之重地则以静制动得失较然不待明者为今之计宜于华亭上海嘉定等处各屯一枝休养训练使虎豹之势隠然在山仍选地方轻兵及山东箭手零击刁剿多方诱挠迭出更畨使彼不得安息贼计穷困必将四散突冲然后乗机督发客兵击之不出则守之但令内地无虞不妨迟以时日此则寓战于守致人而不致于人万全之道也若狃于近利急于成功率方至之兵攻必死之冦犯深入之戒寡持重之谋万一疎虞则来年之事去矣夫川兵之后犹有湖兵湖兵之后更将何继此本道之所以日夜忧惕而一息不能自安者也夫东南之患何异七年之病岁月培调则以为逺一旦强医求逞于乌附巴遂之剂则主者洞下矣是可不寒心也哉伏乞毅然主张乘机后动使医适于药药适于病迟速缓急各得其宜攻治调扶不至牵制去东南之积滞复天下之太和则国家幸甚生民幸甚师出在迩兵行尚谋言出血诚不敢隠讳请乞钧照 

　　再呈诸台掲 

　　窃惟遭蹶者得便经过者长识本道庸愚不能力主永保二司之兵使之决不过浦致有元日之失青村之事又出意料之所不到至今痛悔无及即日诸冦纵横千百羣出捉来奸细往往称言过浦两军四散之后内无足恃之兵守恐疎虞况可轻进调来箭手千名虽称雄壮然长技止于一射而地利况且未知此与山东士卒其名不同而其分数大畧相等东兵以三千之众而不能剿贼于未炽之前边兵以一千之寡而欲制贼于既猖之后此其不格不待明者况此军原系防秋之兵而宗礼又系北来之将必湏万全以归始于国威无损若复轻挑速戾故踵前愆目下何以纾忧他日何以对上为今之计宜以此兵仍屯浦西以固内势樊参将及各同知之兵分布浦内以防渡越海防道之兵并娄参将之兵及熊同知所督之兵相机发至浦东俱于贼巢之北周浦等处屯札按伏刁剿把总陈习王应麟之兵仍各屯该所每日出兵一体设伏遇有新贼会同各枝先行追撃使贼不得合势若旧贼流动或往西南则并力尾撃或侵犯渡浦则樊参将各同知之兵力行堵截宗佐撃之兵随向遏剿仍行上海嘉定太仓常熟各该掌印官督率新招主兵振扬声威以示有偹如此则以逸待劳贼不败则走矣不得于此则得于浙不得于旱则得于水外此而欲轻试人命以图难成之功复蹈危机又取日后之悔非本道之所敢再言也伏乞钧照 

　　三呈诸台掲 

　　近闻江北之冦将出长江松江之冦将出乍浦此葢闻大兵将至各思逃遁以求生者也夫倭奴之技长于陆战我兵之策得于水攻此固部院之所洞察而亦用兵者之所窃窥者也为今之计合无行令俞总兵即将各总兵船量留防守各口外其余福沙苍船分为二■〈舟宗〉一■〈舟宗〉本官亲自督至金山乍浦一帯一■〈舟宗〉委官督至崇明沙后一帯各按伏深洋不露形迹请乞大兵先于常州江阴之间大张声威作为驱捣之势则江贼必开而兵船之在崇明者或可收捷矣南贼闻风必将并去如尚迟留仍请大兵由呉江嘉兴照前声势则南贼不知为计而收全功者必乍浦之兵船也夫用旱兵之声威则敌不知其所守运水兵之长技则敌不知其所攻此谓致人而不致于人之道也刍荛鄙见率尔冐陈縁系军情合行具禀伏乞钧裁 

　　谢恩表 

　　奏为恭谢天恩事奉兵部札付为捷音事该本部题前事奉圣旨任环荫一子与做原籍卫所副千戸随军杀贼钦此钦遵臣望阙叩头谢恩外伏以天威逺震海洋收廓清之功圣徳弘敷草芥衍流裔之庆恩同大造报乏涓涘宠遇明时感沦肌骨恭惟皇上文武圣神刚健中正囿八荒于度内天地生成示九伐于寰中风霆号令蠢兹倭丑敢犯东南仰仗神谟旬日底定太仓海口方成斩级之勲嘉定江东复奏生擒之绩烟消宿瘴凯听旋歌事岂人为胜由庙算如臣犬马下质衰绖残躯逐队随行惭无扫荡之畧因人成事方深鳏旷之虞敢谓宠荣被沾草木矧诸臣爵赏止及其身而臣沐天恩乃延于世再传殊锡腐儒叨汗马之勲千戸封侯稚子冒干城之寄此诚清庙之特典而书生之竒遇也臣闻命自天措躬无地扪心有愧揣分奚堪但门庭之患未除尚廑宵旰而臣子之心方瘁敢旷恩私臣当益励初心勉图后効晨昏教乳稚之子共竭葵诚金革衔乌鸟之私誓清海甸伏愿皇图岳巩圣寿天齐舞干羽于两阶咸宁万国申丈人以三锡永奠羣黎臣无任感激欢忭屏营悚息之至为此具本专差舍人闻诗赍捧称谢谨具奏闻 

　　陈情疏 

　　奏为仰仗天威倭冦退息恳乞天恩容令终制以全子道以图补报事臣因生母赵氏在家病故臣闻丧连夜回籍外续奉总督军务南京兵部右侍郎兼都察院右佥都御史杨信牌开称留臣夺情奉此遵依窃臣一介草茅蒙恩作养叨中科甲待罪蘓松顷因倭夷犯顺作扰东南当事诸臣檄臣驱剿臣自受檄以来夙夜兢惕深以不获讨贼贻君父南顾之忧为惧犹幸出师微有斩获是皆仰頼天威显灵庙算弘深之所致也犬马微臣惭无寸效蒙荷圣恩优录特转今官臣感激自天图报无地虽尽此生何能仰酬髙厚万一顾臣不幸陟闻臣母之丧今奉前因窃思当事不避臣之义也金革无变臣之分也因时之难而他托以自诿臣之所不敢也顾臣犬马之愚衷曲之苦而不敢不哀鸣于君父之前者臣请冒昧言之臣父先臣任翱娶臣嫡母张氏中年无子晩得臣母赵氏又止生臣一人臣任沙河时臣父在家病故臣不及见臣父之终至今痛恨犹幸以为臣之二母在堂得以慈侍及任苏州时臣母俱以老病侵寻不获迎养屡得家书臣生母病势日甚一日彼时即欲陈情求归縁因冦势方张不敢奏请忍心饮痛遂至今日及思臣母号为生臣而寔与无臣等故臣有一官之禄而不获享其养臣有一命之荣而不获受其封当其疾也旁无侍药之人比其卒也敛假他妇之手病躯委榻形影自怜孤柩在堂谁其奠哭每一思之情如剜割即使臣终三年之丧犹抱终天之恨而又忍情自留则臣无母之人其何敢立于圣明之世耶况臣嫡母在堂今年八十有八夙病纒绵危于朝露闻臣逺出洒泪牵衣不忍释臣之手夫臣之此身赵生之张容之臣之不孝已误于赵矣而又安忍复蹈故辙于张哉况今东南冦势亦畧少缓当事诸臣又皆悉心干济臣之本家上无伯叔下鲜兄弟存者頼以生养死者頼以归土是臣之此身在外不足以为有无而臣之二母必得臣而后可以有济也恭惟皇上道髙玄极孝广因心凡在臣工皆得遂其乌鸟之私而安为子之分如臣犬马之愚衷曲之苦号诉无门而不敢不鸣于君父之前者仰頼我皇上髙天厚地之恩有以矜臣之愚悯臣之苦耳乞勅该部再行查访如果臣言不谬将臣放回原籍俾臣终制则臣举家幸甚臣愚幸甚臣之感恩图报又岂此生之所能尽哉臣冐渎天威无任恐惧待罪之至 

　　四川道监察御史漳埜李公墓表 

　　嘉靖乙夘冬友人李子易持赵安节所撰漳埜李公録泣而谓环曰此先大夫之实录也龙冈先生既铭圹中矣而未有表诸墓者是不在子耶呜呼公之徳望在天下声称在朝廷而流风遗韵在后学必有能书之者不斐之词何足为公重独念鄙生也晩质且闇弱承先君命时及公之门墙受公之益宏矣嗟惟哲人既逺欲往无从诵法昭来后死者事耳是诚在我谨按公讳新芳字符徳别号漳埜世为潞人曽祖琏祖格举髙年耆徳父清仓副使赠文林郎保定府推官母王氏赠孺人继杨氏封太孺人弘治庚戌七月二十有八日王感异兆而生公性警悟母尝口授孝经輙成诵七岁能文不道凢近语辛酉母卒适父客外哀毁骨立敛塟独能如礼里闬竒之少长以诚意慎独为学偶志未惬几于毁生父惊恻委曲成其志其自励有云事在分中皆可做理根心上不难明又曰身心不可告天地面目如何对圣贤葢以圣贤为必可学而宇宙内事皆其事也丁夘游郡庠文章行谊卓冠一时初名翰督学公重之为更今讳焉丙子以书魁晋省监试诸公咸以得真才为庆自是从逰者翕然公皆随材铸就其所奨拔多见成立登癸未进士衡文者悚然起敬曰此道徳功业之器也授淮安府推官秉公杜托锄强伸枉抚按委督塩课懋绩闻于上优锡礼币丙戌父卒于官舍悲号扶柩独脱吕梁之险居丧尽礼哀如一日戊子服阕补保定府推官视淮政益着当路交荐之友人刘子宸以春试至保定感疾不起公出俸为敛具仍相其柩而归子以中聘其女人以为难庚寅考最升戸部主事钦依监徳州粮运悉觧羡余尚书梁公贤之曰眞亷丈夫也癸巳改四川道监察御史正色立朝风裁凝重危言劲节邈焉寡俦都御史王公称为眞御史侍郎湛公称为理学名臣或以我明汲黯及敬轩之后一人者许之人皆以为然按眞定发宄摘奸振扬风纪尤深恤民隠力挽士习劝戒有词见者化悦歴广平阅城忽炮震发公惊堕几至不免乃究县令而知府李腾霄者力为之觧公疑其有他遂至奏闻当路有挤公者独将公系狱年余放归后奉诏致仕公贞白性成髙介寡与虽权贵不敢干以私所至寮宷外示敬服而内实忌之甚遭沮抑公亦不以为意也归田杜门构太虚亭体验身心静观造物所学一以孔子为师次惟尊信颜孟于先儒传注不苟从违其所自得知几图权义皆确然至当足俟千古观者洒然如大梦之得醒也其论世务人品如烛照数计诗文雄浑率关世教至于神竒变化有前人所不能到者赋性刚明御内有礼闺庭肃如也与人交雅尚道谊谈论移日畧无怠容望者意消不觉自失其自奉甚约而祭享曲尽诚孝庚子杨母卒敛塟哀毁如所生眷族无告者量周之购田祖垄之侧以袝塟族人泰顺尹伯考无嗣命以几承祭仍周其所遗其造诣渊深动履卓越类如此其详见实录而其散见则愚所谓必有能书之者兹特其槩云卒于嘉靖庚戌十一月有四日享年六十有一配孙氏慈睦静淑克慎阃仪封孺人子男三长惟中先卒次以中即子易郡学生娶刘氏继牛氏次以几郡学生二子学识行业皆足以继公之后者孙男二人大儒鸿儒孙女四俱以中出所遗有周易大义神易断意语类好学一元四说知几愼独四训太虚甲子经文集若干葢皆有道之言足传无疑者以卒之明年辛亥十二月七日塟秋谷山之原为公自卜之兆呜呼公之生也有自来其出也有所为眞豪杰之士圣贤之徒也究其施章章如是当非其会耳三代而降儒者之道明于下邹鲁遐矣濓闽诸贤悉皆屈于时而其道至今不废葢可恃而传者固在此不在彼也孙松山之称公有云刚毅似伊川而所造尤圆妙理学并文清而超悟独蓦越后世读公之书考公之行者当必以斯言为不诬 

　　沙河祭名宦文 

　　维神宦不同时道乃相似政恤凋冲心劳抚字父母当年师表后世惟兹仲（春秋）式陈明祀尚飨 

　　沙河祭乡贤文 

　　维神昭道树勲修身范俗旷世同心殊途致一邦家之光来学之式惟兹仲（春秋）祀崇明徳尚飨 

　　祭赵耆老文 

　　维公沙阳耆旧太古纯良含章遯世徳厚流光秀孕北川维公之子奋迹云程题名柱史兰出交芬义方之指抑闻比闾残夫化徳有司之庭无公之迹佥曰仁人其道乃直我来问俗登公之堂公已抱疾而徒彷徨自信勿药讵知沦亡鸣呼悲哉徳星殒天哲人萎地世道之衰邦家之厉风木号鸣令人发涕惟兹良辰聊陈薄祭公如有知翻然来至尚飨 

　　祭李子秀乃伯文 

　　乾坤逸气江湖伟人闻逹不求于世溪云乃贲其身亲垄若龎公之遗善垂纶等志和之玄真笃生良胤维国之珍或声流太学而顿起山林之志或宾作王家而早聨玉牒之姻兰芳馥馥麟趾振振葢庆余而知善之积后昌而见公之仁嗟惟我公正宜食子之报福祉无垠胡云顺寂而方踰乎七旬呜呼伤哉华胥之游勿返倚槐之梦堪嗔云掩太行兮天惨淡日落漳川兮水潾洵山峙川流兮空万古穹苍杳杳兮将谁询临风致奠兮不胜其悲悼公如有知兮洋洋其听陈 

　　告天妃文 

　　神人相依夷夏有坊海洋羣丑流毒此邦万井烟消神虚血食堂堂者华兽蹄鸟迹守令之耻江河之羞已仗神威驱之下流执其渠魁党与未散草不剪根犹恐延蔓谨占兹吉率我貔貅顺流东渡取彼猱猴仰祈神慈大赐灵贶假以西飕藉之穏荡凡我士卒忠勇向前一鼓焚巢以待凯旋倘懐二心临阵缩怵明受人非幽甘神殛谨告 

　　祭徐佩文 

　　呜呼佩也生也食余死也捍余竒懐义抱而孰能如桓桓者夫食焉避难视尔之归颜有余汗英魂已矣正气不磨当为厉鬼杀此羣倭旷野悲风胥江落日老泪如泉匪私尔泣哀哉惜哉惟尔之飨 

　　祭毛通府文 

　　呜呼惟天难知士有不死嗟惟先生不幸罹此雄才伟器仅书于乡政绩炳烺十载犹郎一阶晋转而遽沦亡此皆感应之不齐而天道之反常者也世漓道微匪趋斯竞范我驰驱动必以正而有遐思后承余庆可化者先生之形而不朽者先生之行也呜呼太虚造物其竟何如修短以寸毕归于初生理苟促而羡年余然则先生之所得者不已多欤尚飨 

　　祭唐尹文 

　　人孰无生所贵自树人孰无死所贵不愧嗟嗟荣邑孤悬海心巧者避之侯来鸣琴甫及下车民歌召父植我柔良锄彼悍武荒城乆圮鼎筑而新方图西徙以安东人蠢兹倭夷突然蜂起结党连■〈舟宗〉直犯疆鄙慷慨激烈为士先倡屡有斩俘而气方张此岂非自树卓然而于生有光者耶旅无同心寡逢强敌城窦城亏贼縁以入侯忠侯勇挺刃而呼狂奴锋镝乃及头颅隠痛扶伤招民死守蚁聚乌合见敌则走萎焉弃道可杀者身浩然正气足成者仁彼罔而生不兽则鬼与侯相较何啻千里此岂非虽死不亡而自反无愧者耶国典有常崇褒荫子原尔之心岂愿有此烟氛近扫妖垒已空三军之力厉鬼之功玄酒半觞生刍一束临风洒奠为世道哭尚飨 

　　代厚庵宗室祭继母文 

　　呜呼痛哉烍何不幸而罹如此之顚也忆昔七龄烍母舍烍而不旋也一妺呱呱自谓弱息之难延也幸母氏之圣善劬劳鞠养我以聊全也今又舍我而归我心其如煎也复遗女弟三寒其谁怜也仰吁悲号植之其惟天也陈词荐酒将以表微虔也灵不少留泣血其如涟也 

　　岩岩石说 

　　滑台学宫之后有竒石焉惟巧天出人力不至掌教程近斋乐而玩之命以令名乃作亭于南与二三子游息其间相对终日若有隐而不发者呜呼近斋岂好竒欤将玩物欤抑诗人躭咏假此而供兴欤或生长吴越饱饫名山北来无此景象萧索落寞虽得巻块即相冥契若居空谷者闻人足音而喜欤亦物各有遭待识者而后显与君偶相得欤噫非然也葢自士以言兴实由文丧漓而不返乆也弊矣近斋思以易之又惧以言而教也故取诸石以垂训姑使其由象而得意焉耳易以艮为石石者实也近斋以为有其实者不患乎无文二三子亦惟实之务而已是故石之敦敦可以观仁石之定定可以见性崔而峩维徳不磨峭而直维道壁立峙此而上可以柱朝堂安此而下可以镇薄俗由此而兴云作雨膏泽可慰乎苍生以此而砥中流又将障狂澜回惊涛震撼撞激不倚而不折也大哉石之时义其辉光之吉乎旨哉无言之教其后学之思乎又曰石之所以可法者以徳不以形二三子苟徒视其竒竒怪怪者而为剜削雕刻之文视其险阻峻絶者而为艰深诡异之行辞大圭之誉来摧车之评则又贻石之羞而司教者之心愈戚矣有应声者从而歌南山之诗曰维石岩岩民具尔瞻愿师尹有以倡之余谓斯言真砭石也因勒于珉以自厉且告近斋云 

　　山海漫谈巻二 

　　●钦定四库全书 

　　山海漫谈巻三 

　　（明）任环 撰 

　　○五言律 

　　卫津别意送萧四泉 

　　卫水秋空霁仙郎别棹移悬知西土慰应动滑台思仗剑宁辞酒临岐且赋诗晋云犹未逺倾耳听鸣丝 

　　别栗健斋二首 

　　的发当何日孤踪寄逺城念归良独苦闻别不胜情野渡留江艇风烟款客程知君怀缱绻湏我一杯倾 
　　客晤何曽乆他乡却忍离君能开好抱我亦不相思陇树云千里江门酒半巵山川从此隔鱼雁莫教迟 

　　哭归孝子（嘉定生员名守正） 

　　迎盗思安母狼心未转移黄尘犹乞免白刃已甘随饮恨应怜父传家岂待儿何当枭贼首为尔复雠私 

　　道中即事 

　　杯酒酌江天风晴日可怜危桥平地出孤塔半空悬石缺烟云补村虚草树连谁家芦荡里撑出小渔船 

　　上嘉定城隍（有序） 

　　大兵之后加以亢阳民不聊生甚矣环入邑即祷神前累日不应岂诚之未至耶将风雨之权各有所司虽神亦不得而专耶或环之罪过深重为天所厌虽神力为之解而不获所请耶然环之罪自当罪环而固不当以之累民也神之于此俱有民社之责今坐视其灾而不为之救其与环之蠧政殃民者等耳曽谓聪明正直如神而顾肯如是哉鄙诚见乎小词愿以转闻天听早垂甘泽以起雕残若环之罪过自甘万谴神其听之 
　　戎马长驱后何当旱魃连火云空片片云泽竟玄玄却负苍生望还期大有年也知诚未至神不为予怜 
　　庭穴蚁何处长空燕不来正湏潮湿础又见月盈台汗背翻成雨劳心已作灰何当瞻拜际一洒润苍苔 
　　西云不作雨东起亦成空水落三江外民忧四野中天心真黙黙神听却聪聪愿以狂生齿将来换岁丰 
　　戾政干阴谴招灾自有因要知狂子罪不在细民身神奉天诛赏灵来雨海滨但令雕瘵起还作十分春 

　　金山九日 

　　佳节逢重九孤踪寄海涯自怜犹墨绶多病已黄花欲问南来雁那堪此际笳夜深眠不得移枕听慈鸦 

　　○七言律 

　　贺李八泉同年拜南台侍御 

　　花封尚忆甘棠客绣斧终持铁面郎尘浄紫衢骢振野声流金阙凤鸣阳赤心片片酬天子公议明明列谏章寄语狐狸深莫避埋轮原为去豺狼 

　　代人勉诸生二首用宋萃夫韵 

　　学业难成贵强之机非由我更由谁但将百倍功能到纵是中材气也移黄巻髙谈仁杰案青灯深墨范生帷丈夫努力湏年少老大徒悲较已迟 
　　读书湏读没书书活水源头趣有余莫向口头求强记要于心上得安居养成良贾深藏器便是清朝大载车体用一原吾道在圣贤名教岂传虚 

　　徐山人 

　　青囊未识已惊回翻忆当年事可哀藏玉有城依祖去寻龙无处觅君来离宫寸地培余荫坎首分金空木杯但愿清风寒彻底不妨身卧首阳台 

　　题人扇景 

　　不向江头作济船却来山下卧云烟栁阴碍日吟风细草色侵阶带露妍岂是偷闲消白昼秪因回首识青天年来尘梦多惊险休怪先生抱石眠 

　　观河 

　　昔年闻说黄河险此日孤篷冒险来地涌狂澜风雨骤天驱惊浪虎龙催源开星宿当何处水到沧溟定不回日暮潮生迷彩鹢安流时仗济川材 

　　道中 

　　策马山头几逐驰放船江上转危疑长途险作三千里一日愁生十二时佩剑漫随淮浦月望云空忆草堂巵年来归兴浓于酒况复秋风动所思 

　　别史鹤峯 

　　冰壶秋水絶无疵倾盖论心两不疑海国云深春送酒江天月白夜谈诗转官见说还台省别客那堪此日时公到庙堂应问及东南时事莫深词 

　　海上停舟风雨连朝有作 

　　怪雨惊风冥不休潮来汐至总深愁胡涂日月归樽酒潦倒行藏付短舟大造几时分霁色浮生何处觅安流乘槎泛叶者谁子任尔飘然物外游 

　　寄南岑 

　　晋水吴山路渺漫几于清夜梦相看天边落雁千金重（先有书故云）海上驱兵六月难髙会乆虚王子席浮名何用大夫官斗南日日频回首目断秋空意未阑 

　　海上夜征次解都阃 

　　雨余伏枕听潮声不寝因怜月色清槎泛星河秋作客剑横沧海夜谈兵初陈云鸟三军阵已奠江山万里城夷窟分明消虎豹东南依旧见承平 

　　寄张■〈山卢〉山 

　　旅邸相逢惜别筵江南江北杳经年琹张流水黄池月剑挂秋风白马天君有奇才消异变我无长策浄氛烟尘愁离恨知多少独立荒台正惘然 

　　九日 

　　九日有台登不得一官于我竟何为病怜黄菊人千里愁对西风酒半巵潮退小桥分乱水霜严寒鸟择深枝悠悠世路空南北兀兀江头且赋诗 

　　和张石川野航之作 

　　芦花汀畔独移船一曲沧浪兴杳然已付世情流水外遂令心事老江边鱼吹细浪侵书帙燕落香泥缀酒筵便与先生甘订约乘槎直欲访青天 

　　大栁道中 

　　大江东去日西流匹马冲寒役役游千里山川原梦幻百年身世自萍浮萱堂月冷霜华满沧海尘埋蜃气游运甓有心乌怨在朔风回首倍离忧 

　　代人贺门生进学 

　　喜尔游庠为尔忧几畨凭日费心筹三军重敌着孤剑万里惊涛藉短舟战罢太平方是福渡时安稳未为休泮池一窍通蟾窟折桂还湏到上头 

　　○絶句 

　　和仇雄川幽居十咏 

　　扫室 

　　风尘遍海涯一室焉能扫帚柄愿持来廓清天下好 

　　焚香 

　　地僻青山拥人间白昼长草堂无个事终日瓣心香 

　　读史 

　　淳风悲日短天意竟何如怕到浇漓处令人长叹吁 

　　涤砚 

　　荡漾前溪水萍开自不妨蛟龙吞作雨玄泽满天香 

　　观画 

　　霜绡纔半幅描冩尽中华城郭山林里穷愁未有涯 

　　鼓琴 

　　瑶琴空石几肠断未成声听待他年鼓熏风指下清 

　　移榻 

　　松涛度晩风泉窦流闲月移榻对天光不知清兴发 

　　养花 

　　种筠酬彩凤栽树养甘棠更欲葵心吐山居镇日忙 

　　酌酒 

　　严冬风力重寒谷鸟声幽把此太和春愿分天尽头 

　　烹茗 

　　扫雪撼庭梅烹茶折槛竹清生腋底风香润林间屋 

　　冠 

　　昨见尔蓬头飞飞乱于草网网一束来今日方看好 

　　字 

　　淑徳归清议华称亦大箴愿言思义处深顾命名心 

　　挽黄节妇 

　　清血流天地花躯老甲兵野塘岩下士（乃夫也）一日遂知名 

　　冠 

　　今古大经敦首礼圣贤名教责成人修齐自是男儿事头上休空负此巾 

　　谢董千兵面药 

　　颜面増光感徳深从今尘垢不相寻年来也偹些儿药暗室时时学洗心 

　　寿人七十 

　　红尘飞不到心头七十年来真自由醉数又来花甲子蟠桃三熟是春秋 

　　剑 

　　霜刃棱棱星斗寒玉楼生粟几回看万人学敌浑闲事只有心兵克退难 

　　夜访郑颠仙 

　　仙子云巢驾碧台市城深隐即蓬莱玄关不惜山人扣夜半应惊鹤梦回 

　　海上漫成二首 

　　蓬影翻风弄酒杯浪花飞雪点书台一声鼔角鱼龙动天党山人驾海来 
　　枕上时闻风雨声蓬飞天际一毫轻不知声在孤悬里却为旁舟作险惊 

　　示尔孝等二首 

　　昔年走马燕山道今日驱兵沧海涯三尺龙泉书万巻丈夫何处不为家 
　　放船中道转狂风雪浪排山一点蓬燕寝先生明旦死惊危不在海涛中 
　　儿辈莫愁人生自有天数恶滋味尝些也有受用苦海中未必不是极乐国也读书孝亲无贻父母之忧便是常常聚首矣岂必一堂哉呵呵 

　　送人还乡 

　　海上扁舟一叶轻春来送客不胜情到家阿母应相问只道江南已太平 

　　志感 

　　遥忆当年痴小时纔离跬步即相思而今落魄沧江外回首怜儿更是谁 

　　西山道中 

　　马蹄踏破白云乡回首关山顿转伤劳我浮生长是客迷津羞问钓鱼郎 

　　壁鹰 

　　海上何年抟猛气人间不解有雄禽短墙却碍冲霄翮万里空余搏兔心 

　　○古风 

　　书程近斋轴送萧侯之荣河尹 

　　程君手持送行轴中有题诗画半幅问之乃云赠萧侯劝我一言相颂祝君家诗画品絶工安能为蛇复添足中世士夫不好古动輙相先馈金玉广文先生独雅致开巻风烟生满目缺岩高树隐孤城流水荒村见茅屋中间遐想菜色多静听如闻有野哭萧侯尉滑知民艰荣民更比滑穷独此去应调玉律吹转见阳春发寒谷 

　　拾椹 

　　春行孝孝何如柔桑满道结子殊黑者奉母赤自食狂贼见之心恻恻蹄牛斗酒何足言要知诚意能感激呜呼孝哉兮令人悔亲在逺游拾青紫拾来不及泉下人青紫何为泪如雨 

　　扇枕 

　　夏行孝孝难比黄香时尚为童子酷暑庭帏亲汗流一扇中挥一片秋而翁有子鼾睡稳扶持清梦日髙头呜呼孝哉兮恨何说多病萱堂时执热青葢翻然吴楚游犹向虚亭乞冰啮 

　　怀橘 

　　秋行孝孝堪赏陆卿心在亲身上洞庭佳实落尘埃主人相顾真异哉卿家诚孝自感动香生满袖亲颜开呜呼孝哉兮痛罔极江南风味罗前席尝新不及到亲旁却与妻孥相对食 

　　泣竹 

　　冬行孝孝尤异长哭一声动天地湏臾玉笋生满林归来作羮慰亲心沉疴脱体洒然愈芳声千载重南金呜呼孝哉兮我知愧亲卧髙堂思逺味如何不将寸草心却持老竹班班泪 
　　乙夘之秋奔母丧也悲化者之已徃恨孝养之无及追思古人各举一事畧加数语以自恫焉其所谓四节者亦偶然耳又拾椹之事或当春夏之交此固不必深论也呜呼数子髙风邈焉难及事亲者其尚及时自尽其心无蹈予之覆辙哉 

　　代人贺栗裕泉秋荐 

　　八月既尽九月始拱听秋雷方侧耳天涯忽报捷音回广寒髙步独吾子初闻大喜复大惊上党名流多俊英鹿鸣与宴常三五稀奇却为乡邦抚文章岂不动朱衣消息盈虚各有时交辉聨璧看来岁磨刮工夫肯忘之始为惊兮终复喜屈伸相感本常理屈伸相感自诸君天独伸君意有主所以登云独使照闾阎多废屋所以折桂独寒香欲遍人间馥明春更占鳌头独经济谟猷添衮服愿尔立朝同丹衷对主独分官为政同真心为民独宦海波涛中砥柱巍然独急流顺意中缆住扁舟独始终独立众人中不负当年学慎独我本謭陋才不识周孔陆所怀一得见独为知己祝文词惜未工意亦良已笃 

　　○讃 

　　渔樵耕读四首 

　　明月扁舟芦花浅水鱼无深愁漫兴而已 
　　云山砍破挑此一肩留彼新松以待叅天 
　　一犂春雨万顷秋风击壤而歌伊谁之功 
　　刺股悬梁囊萤映雪达之思兼穷亦归洁 

　　○词 

　　代谢二尹送张立庵入觐（有引） 

　　花封出宰九重恩泽入人深金阙朝天三载勲猷称治最庙堂増重黎庻交欢恭惟台侯秀孕秦川粹锺华岳经穷坟典唐虞廷上得心传学有本源关陜门中分正派文藏八斗气吞五湖步万里之云程早扶鹏翮破千层之桃浪连奋龙头葢将大授以留中故先小试而补外琴张百里弦歌聆天党之音锦制一方桃李动春风之色鱼悬白日鹤舞苍苔心事凛于冰霜政声得之讴颂剪除豺虎小人大畏而改行扶植芝兰君子得恃以无恐谣张君之为政乐不可支恨亷范之下车来其何暮上嘉下乐实大声宏品题乆重于台章名姓应留之御屏时维三载九重当入觐之期节届初阳双舄正北飞之际阊阖大开乎宫殿衣冠深拜乎冕旒龙虎相从地天交泰想清夜之前席应问苍生谅曲江之陈谟定开金鉴（某）等叨陪仙仗猥辱恩知壮此行之应寄调元曷胜忭慰念吾侪之难留乆庇殊切怀思聊唱骊歌以侑祖爵词曰 
　　山亭折栁携君手离思浓如酒二天人逺霜寒雪冻谁能禁否　琴鹤萧然囊无余物奏草怀中有此行看取霖雨苍生功名白首（右调贺圣朝） 

　　代人寿岳翁八十冠带（有引） 

　　骨本仙裁诞惟岳降垄云耕断早年寄心事于丘园溪水钓开壮志傲烟霞于湖海半尘不染一葛无求松石醉眠竹枕悟醒浮世梦山泉渇饮桃花寻入洞天春不争若老子之居周大观法庄生之处世生涯风月鸥友忘机活计诗书麟儿育种识髙养盛身屈道光葢惟静极有常是以仁人多福维兹初度已臻尚父之期况沐殊恩出自清朝之典荣添海屋喜溢桃花桂子兰孙舞蹈阶前寻至乐青衫鹤发绮罗筵上饫天真葢诚福寿之两全而卜算之未可量者也（某）恩沾半子望乏乗龙愧无云石之声难赓鹤曲敬効凾闗之献聊侑霞觞词曰 
　　堂开烟外緑野轻寒退清昼永祥云霭春风荡箫鼓淑气邀蓬海更有那青禽黄鹤怜相对　北阙恩颁赉白首青袍带屈指处谁能再俊声归大老眉寿齐华泰凖备着安车稳上磻溪载（右调千秋岁） 

　　代谢二尹贺张立庵受奬（有引） 

　　鳬飞天党方看经济之才豸识人龙已见旌扬之典山川动色僚庶増光恭惟台侯三秦间气一代伟儒学扣唐虞之心天人抱负道传关陜之脉山斗文章夺魁走马于雍西香分月窟射策看花于冀北春占皇洲带回金阙之恩光布作山城之和气丹心悬白日普照无私氷节凛秋霜半尘不染鹤闲清昼一帘草色弄庭前琴鼓熏风三月春光回谷口谅龚黄之盛美难专于前信伊傅之奇勲托基于此惟其下安上信是以寔大声宏名动乌台褒移霜檄原君子之立政本出无心惟大人之观风事如有待行看累荐牛刀难屈于花封伫见乔迁豸斧终持于清代（某）等叨随文从窃沐恩私庆盛典之躬逢聊裁颂曲念攀留之难乆不尽思歌词曰  
　　关西人杰有对日丹心凌霜老节鹏起秋风龙腾春浪早岁声华奇絶多少苍生命脉些子王章机诀全仗赖有脚阳春无情冷铁堪　悦真个是民困方蘓百里弦歌彻子厚情思九龄风致才望齐贤并列休羡名髙豸府更看声流龙阙有时节凤诏飞来岩廊调爕（右调喜迁莺） 

　　代人贺周指挥称号晋野（有引） 

　　天党奇才渖邦名佐金章紫绶早年承雨露之恩铁戟铜符壮志负干城之望博通诸史娴习六韬胷中有数万甲兵武能弭乱麾下看三千礼乐文足经邦内外藉以无虞王朝因而大治春闲虎帐棋声壶韵散余清风静龙旄击玉敲金还自得一时贤士乐与交游三晋乡评翕然归重称其德则不忍及其名敬其人此所以加其号命之晋野允合舆情播之声华将求寔行葢瞻太行则欲髙其忠望漳水则欲下其泽稽唐虞之故址景仰方深覩千里之长封屏藩在念以至西北强侮闻之可以知外防闾阎穷愁见之因以豫内备凢此皆命名者之微意而先生之所当深思者也（某）等乆辱深知曷胜感仰躬逢盛举聊奏声歌词曰 
　　雪花飞入朱帘里锦堂一派笙歌委瑞气满髙筵浓香送酒船　晋野谁程号声华从此茂顾名思义时东君知未知（右调菩萨蛮） 

　　代诸生贺程近斋受奬（有引） 

　　鸿儒振铎唤醒千古之蒙豕野传经绵衍吾道之绪声流畿辅价重蘓湖旌嘉交动乎霜台光彩倍増于芹泮扬由实感道与时行恭惟台侯名震越流家传伊派十年萤雪养成间出之才万里风云未会平生之志成均卒业岂曰深酬献序分官竟云小试葢上天有意于斯人故东郡能来乎君子春风满座门墙桃李属吹嘘时雨一天洙泗鱼龙从变化诗追元白文近欧蘓画品精工书神古拙原君子之盛致不在多能而大人之旁通尤勤小物淤沱议水去思与遗爱俱深河朔校书佳绩共芳声日起迩承绣斧兼下旌书公本无心事应以类山川动而草木生辉文教崇而荐绅有气谁云世态偏寒郑老之毡毕竟人心尚仰韩公之斗（某）等宫墙外望成章殊愧于斐然典礼躬逢作颂遽忘其率尔聊成俚鄙用代弦歌词曰 
　　秋月冰壶纎埃俱絶真个是风流人杰看他八斗深藏三江倒泄论声华日星昭列　秉铎东州逺绍尼山命脉有多少游杨立雪眼见得凤口衔书蒲轮动辙要先生那时正说（右调凤凰阁） 

　　吴淞 

　　翻来覆去淋漓秋雨何时住江上兵船破浪冲锋已半年　祲氛未扫多愁不觉容颜老仗剑西风慷慨悲歌樽酒中（右调减字木兰花） 

　　道中 

　　孤云野水一声长笛芦花里明月江天搔首西风懒待眠　萍踪何处片篷飞下沧浪去子夜吴歌万里征夫奈若何（右调减字木兰花） 

　　别浦杨子 

　　黄叶翻红叶翻行人归斾出阳关天髙烟水寒　别君难见君难从今留得梦中欢相逢知几年（右调长相思） 

　　山海漫谈巻三
