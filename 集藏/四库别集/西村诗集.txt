西村诗集 明 朱朴
　　
　　

钦定四库全书
　　
　　集部六
　　
　　西村诗集
　　
　　别集类五
　　
　　明
　　
　　提要
　　
　　臣等谨案西村诗集二巻补遗一巻明朱朴撰朴字元素海盐人当正徳嘉靖间与文征明孙一元相唱酬是集为其孙彩所编分上下二巻下巻附以集句诗余又别辑补遗一巻其近体格调清越超然出羣古诗差逊然亦不坠俗氛以不为王世贞等所奬誉故名不甚着然当太仓厯下坛坫争雄之日士大夫奔走不遑七子之数辗转屡増一时山人墨客亦莫不望景趋风乞齿牙之余论冀一顾以増声价诗道之盛未有盛于是时者诗道之滥亦未有滥于是时者朴独闭户苦吟不假借嘘枯吹生之力其人品已高其诗品苕苕物表固亦理之自然矣
　　
　　乾隆四十二年八月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　西村诗集巻上
　　
　　（明）朱朴 撰
　　
　　○赋咏
　　
　　题阳明公书扇后
　　
　　落木秋风里空庭夕照边草玄人不见满目是云烟
　　
　　小景
　　
　　木叶凉初下江波静自流日长天地阔闲杀钓鱼舟
　　
　　画玉簪花
　　
　　谁将白玉簪弃掷瑶阶下疑是绮牕人绿髪朝来把
　　
　　渔父
　　
　　渔父裁芦管吹成竹笛声呜呜云外调不带玉关情
　　
　　叶两槐画扇
　　
　　秋水高数寻石壁落千丈时有荡舟人闲来坐天上
　　
　　小景
　　
　　夕阳明极浦高木下天风水调无人和长歌倚钓篷
　　
　　云水僧
　　
　　行云无定踪流水向何处中有得道人无来亦无去
　　
　　雨竹
　　
　　寂寞古墙根苍苔半掩门幽人独未寝疎雨滴黄昏
　　
　　夕
　　
　　出门望南山日夕山光冷山月出未高栖鸦动林影
　　
　　再吟
　　
　　林空落叶干石瘦苔花冷嘿行观道心碧涧流云影
　　
　　闲坐
　　
　　偶来看青山因对白云坐此意同一闲青山白云我
　　
　　独步
　　
　　无树不秋色有时闻鸟声村深山路迮人在磵边行
　　
　　小庄
　　
　　莫谓村庄小田园岂在多平泉与金谷生事近如何
　　
　　秋色
　　
　　秋水可鉴貌晩山宜放船絶怜江浦上好景夕阳边
　　
　　影月陂
　　
　　谁将白玉盘掇入波心里虚堂生白光山童夜惊起
　　
　　奇观阁
　　
　　孤峯嵌高阁千里纵奇观海阔云涛迥山荒陇树寒
　　
　　画牛
　　
　　朝耕上陇田暮畊下陇田年饥征敛急卖尔了官钱
　　
　　画犬
　　
　　胥吏夜催租嗷呶鸣不絶安得长官清开门卧明月
　　
　　兰二首
　　
　　九畹邈已废三湘流至今空吟楚臣句不识楚臣心
　　
　　二
　　
　　入佩既茫昧援琴何寂寥怅然荆棘下白石共萧萧
　　
　　和西皋送春三首
　　
　　来日流莺至去日落花深青春自来去莺花伤客心
　　
　　二
　　
　　南浦送春去緑波江可怜萋萋三百里愁共草连天
　　
　　三
　　
　　春归人送春春去亦催人眼见辛夷发飘为陌上尘
　　
　　俞江村出二景为题
　　
　　一间两间茆屋三树五树桃花借问先生何处钱塘江上人家
　　
　　二
　　
　　千顷黄云未割数峯残雨初收白雁度江南去丹枫随水东流
　　
　　西湖竹枝词五首
　　
　　湖头春水緑于苔滉漾緑酒浮金杯瞰湖楼子知多少扇扇红帘影倒开
　　
　　二
　　
　　谁家女儿金缕衣银瓶庙里挿香归素罗团扇纤纤手笑指鸳鸯作对飞
　　
　　三
　　
　　麦岭风吹小麦花古藤乔木路三义千年玉骨湘累墓万里坚城少保家
　　
　　四
　　
　　阿侬家住湖水傍菰米莼丝野饭香猫头紫笋尺围大沙角红菱三寸长
　　
　　五
　　
　　郎从湖上打鱼鰕妾在湖边只浣纱生长不离湖水上涌金门外是侬家
　　
　　鹌鹑
　　
　　木叶萧萧禾黍稀寒原日晩只卑飞九苞灵鳯多文绣谁顾秋风百结衣
　　
　　紫白双燕
　　
　　飞来别却乌衣国梦里犹思白玉楼零落旧巢人不见一帘疎雨话春愁
　　
　　午梦
　　
　　竹阁凉风午梦迟起来扶杖欲寻诗梧桐叶落芙蓉老闲冩秋山寄所思
　　
　　鸣琴图
　　
　　抚罢阳春意万重余音犹似和松风高云不度层峯顶闲看飞流挂玉虹
　　
　　渔笛图
　　
　　晩峯隔树留残照秋水连天映落霞长笛数声人不见一行联雁起平沙
　　
　　东汀
　　
　　柳色烟光杳不分鵁鶄鸂鶒动成羣洞庭春水东来阔吞尽蘼芜百顷云
　　
　　梅魂
　　
　　玉貌凝香亸画衣烟笼月色是邪非夜深只恐吹琼管化作行云何处飞
　　
　　鸣琴
　　
　　幽谷香风吹紫兰月明泉上发哀弹猿猱不语魍魉避一夜空山孤鹤寒
　　
　　东濵园观黄菊
　　
　　余春园里小春时红白葳蕤剰故枝惟有一丛金寳相风霜不改岁寒姿
　　
　　梦竹
　　
　　湘皋地湿草萋萋春渚相牵思欲迷零落残魂何处断半林斜日鹧鸪啼
　　
　　题水仙花四首
　　
　　碧池妆镜晓寒消不染铅华意自娇恼杀江南赵公子却将金粉浣生绡
　　
　　二
　　
　　碧露盈盈点翠苖香风冉冉月中飘遗芳不入骚人佩泣对秋兰恨未消
　　
　　三
　　
　　粉额涂黄亸翠翘练裙和露束纎腰犹疑汉武长门夜寂寞春寒锁阿娇
　　
　　四
　　
　　月冷秦楼罢玉箫水边飞步倚兰苕幽花剪刻无人识零落钗头白鳯翘
　　
　　习斋
　　
　　磵道春风动绛帷海门山色到柴扉满腔幽思无人论故垒新篁看燕飞
　　
　　东麓山居
　　
　　家在千山欲尽头长林絶壁寺门幽定回残日下西岭虚阁磬声黄叶秋
　　
　　渔笛
　　
　　短笛轻舟水满汀白云青草树冥冥秋风一曲沧浪调不是关山月下聴
　　
　　雪窗画兰四絶
　　
　　雪窗学兰如学禅墨君生意自天然百年纸上看图画彷佛幽香起麝烟
　　
　　二
　　
　　苍苔白石蔽芳丛湛露幽香湿翠蓬自古佳人老空谷不须零落怨春风
　　
　　三
　　
　　一从尼父罢弦琴寂寞哀音直至今留得杏花坛上谱后人传指不传心
　　
　　四
　　
　　白云黄叶满山家又见光风转蕙花不用熏炉爇沈水一帘香霭读楞伽
　　
　　冬晓
　　
　　布被寒多夜更长南荣早起爱朝阳教儿莫埽阶前叶留与苍苔护晓霜
　　
　　题东滨画扇兼柬伯兄丰厓
　　
　　汉水汤汤蜀道难彭城风雨隔江关争如共结青山社万壑千峰日徃还
　　
　　明妃
　　
　　笑拂蛾眉出镜中君王遣妾为和戎后宫粉黛三千辈谁有长城尺寸功
　　
　　托钵僧
　　
　　无事经旬不出山偶因乞米到人间斜阳满地松阴转闲向西林托钵还
　　
　　为僧画扇
　　
　　山中面壁已多年涧草嵓花总入禅日暮凉风何处起却吹松子落僧前
　　
　　僧半筠
　　
　　山僧寂寞老无伴把玩修竹情何长夜深禅定万籁息僧邪竹邪俱两忘
　　
　　秋山
　　
　　碧树经霜叶半殷岩云不雨自飞还瑶琴曲尽无人聴独上高台看晩山
　　
　　姑苏台
　　
　　夕阳芳草故宫春糜鹿荒台不见人七十二峯南望逺翠娥犹学捧心颦
　　
　　凤凰台
　　
　　试上高台问昔游鳯凰飞去几千秋渔翁暗指前朝事白鹭洲邉楚水流
　　
　　歌风台
　　
　　酒阑歌彻大风词不是鸿门舞劔时万里中原皆汉土高王犹有故乡思
　　
　　巫阳台
　　
　　湿翠浮岚埽不开乱峯深处是阳台无情最是巫山女不待襄王觉后来
　　
　　凌歊台
　　
　　见说凌歊宋祖台黄山曽绕翠华来千金一刻笙歌夜化作猿声向月哀
　　
　　画鹿
　　
　　闻道吴王国已亡姑苏麋鹿草茫茫春深废苑无人锁衔取宫花出禁墙
　　
　　为西皋画山水
　　
　　天上归来鬓未秋杜陵幽兴付沧洲丛篁絶壁空山晩独抚寒松看水流
　　
　　题梅花送南溪张公
　　
　　春风未结和羮子腊月先开带雪花折赠一枝随马去余香犹在野人家
　　
　　水仙花
　　
　　白玉搔头金凤翘翠裙袅袅束纤腰紫箫吹断瑶池梦飞落寒塘寄寂寥
　　
　　白菊
　　
　　白石萧萧碧藓荒一枝秋色抱余芳开帘不见阶前影月满空庭夜有霜
　　
　　画
　　
　　霁雨湖天散晓霞緑芜烟水漾金沙行人已渡长桥外没胫春泥带落花
　　
　　河梁别
　　
　　白草黄云虏塞秋廿年辛苦雪盈头河梁泣别千行泪洒向西风各自流
　　
　　武原杂题八首
　　
　　宣慰楼
　　
　　罗绮香消镜匣收碧山空对晩妆楼楼前昨夜新秋月犹学蛾眉翠黛愁
　　
　　紫云村
　　
　　紫云山下紫云村山水盘旋草树蕃桃李春风二三月人家疑在武陵源
　　
　　月色轩（旧志有徐一夔作记）
　　
　　蝶老花残燕不归酒阑香尽客来稀多情只有黄昏月依旧清光照琐闱
　　
　　金粟山（有南宋勑书故云）
　　
　　金粟如来此现身偶来方丈说云云山僧不识开山事指点前朝玉篆文
　　
　　碧云寺
　　
　　塔影萧萧夕照间碧云黄叶满秋山空堂夜冷无灯火惟有残僧乞米还
　　
　　闻琴台
　　
　　晋代相传直至今子期曽聴伯牙琴髙山流水依然在寂寞荒台蔓草青
　　
　　乌夜村
　　
　　玉貌曽沾帝子恩故乡环佩塟归魂千年废寝无寻处夜月啼乌尚有村
　　
　　读书堆
　　
　　兰若双峯碧树隈逋翁传有读书堆数声秋磬孤烟外想见高吟待月来
　　
　　僧寮卧雪
　　
　　风定云凝数峰雪冻木无声涧流絶道人不寐夜方央何处寒钟打山月
　　
　　采莲曲
　　
　　湖南采莲子湖北采芙蓉莲子心犹苦芙蓉花自红日暮高歌下烟渚鸳鸯飞过湖东去
　　
　　董两湖扇图
　　
　　南湖春水平北湖春草緑中有击楫人解唱沧浪曲残阳在山曲未终万壑天风振林木
　　
　　西麓
　　
　　一轩含万景西麓道人家花事春常晩夕阳山更佳卷帘飞宿鹭鸣磬集归鸦记得看秋雨焚香啜茗芽
　　
　　放宫人
　　
　　玉貌委深宫宫花几度红忽闻开锁钥相唤出帘栊省得归人世犹疑是梦中半生憔悴眼拭泪见春风
　　
　　新嫁娘
　　
　　三日新嫁娘上堂拜姑嫜含羞理珠翠纤手整衣裳侍婢濳窥觊邻娥窃较量它时论妇道应不在容妆
　　
　　采菱词
　　
　　采菱南塘下水深菱叶稀菱花比妆镜菱叶比罗衣轻风漾楫去落日唱歌归无情两白鸟来往趂船飞
　　
　　澄心
　　
　　卧病诸縁絶澄心万虑空闭门移白日高树落清风晩节青藜杖家资緑酒筩懐人不可见吟断寂寥中
　　
　　归舟
　　
　　榆柳緑阴成菰蒲野水生好风催挂席迟日衍归程麦熟吴蚕老桑稀布谷鸣南山横一抹渐觉近人明
　　
　　东滨小隐巻
　　
　　见说东濵隠沧溟向小堂蛟龙时变化云鸟淡相忘月出青天杳潮回赤岸长南风鲥正美樽酒共谁尝
　　
　　次石门暮春言懐二首
　　
　　懐君春欲暮花落满西林卧病白日永开门青嶂深修竹无乃道与世若为心惟有谈碁客时来松梓阴
　　
　　二
　　
　　逢迎无奈懒枕簟有余安急雨送花事凉风吹竹竿白云闲埽地黄鸟独慿阑不解干荣禄何曽媿素飡
　　
　　和西皋刈稻吟三首
　　
　　刈稻西畴上愁阴郁未开病禾含绿死寒草借青回黄纸几时即皂衣旁午来邻翁伤岁歉相语共徘徊
　　
　　二
　　
　　刈稻西畴上犹含问俗情榛芜能尽辟坎壈若为情田水涓涓落江云片片轻吾乡多网弋饥鴈欲何征
　　
　　三
　　
　　刈稻西畴上看山野树根辍耕怜犊痩投饵笑鱼吞奄忽岁年暮凄其霜露繁田园莽秋色松菊几家存
　　
　　壬寅除夜
　　
　　歳歳逢除夜家家办酒觞留穷殊不恶却老更无方夕漏余寒滴春灯候曙光静聴童稚喜犹忆少年狂
　　
　　元日
　　
　　剪烛消残腊开门候早春独怜皇正月重见白头人病骨梅花瘦山盘菜甲珍东园桃李树着眼看鲜新
　　
　　扶杖
　　
　　扶杖东皋望逺山物华消息与情闗楝花风过蚕蛾老麦秀城深雉子斑谁氏墓田荆棘底斩新亭馆画图间道傍惟有寒松树吹尽春风只旧颜
　　
　　出门
　　
　　扶杖出门行路难雨深泥淖几时干空肠藜藿三年歉病骨衣裳六月寒天子又闻颁凤诏野人何敢负渔竿故园桃李俱消歇欲就邻家借竹看
　　
　　立秋日
　　
　　井上初闻一叶秋萧然凉月满西楼玉闗逺信悲戎马银汉佳期望女牛草木变衰时又晩山川摇落水还流不知镜里星星髪消得潘郎几许愁
　　
　　奉和丰厓东濵二君子咏红白梅花
　　
　　可是东君特地招两情相倚度春宵西园侍女霓裳舞上界仙人绛节朝逺信懐人谁与寄乡愁乱眼若为消高楼昨夜吹双管声在寒空散碧寥
　　
　　立春日
　　
　　早起城中击土牛顷闻屋角语春鸠人言水旱患无雪我道阴晴知有秋经雨麦苗穿土緑含风沙水带冰流白头渐减青春兴若谓看花尚未休
　　
　　元夕后值雪登西楼
　　
　　西崦楼前枯木堂堂前山木寒苍苍看雪卷帘开画障赋诗啜茗倚绳床城边宿麦有生意江上野梅吹暗香可是东君惜花栁故教残冻迟春阳
　　
　　春夜过宁海寺
　　
　　斜日流辉散夕阴系舟垂栁一莺吟数峯春翠寺门迥三月落花溪水深浮世梦中仍作梦出家心了更何心道人解得尝茶癖乞与清风一洒襟
　　
　　东林别业
　　
　　屋下流泉度竹低屋头高木与云齐人疑束缚同鸠拙自剪蒙茸对鹤栖花隐石棱多结子草妨门径别成蹊平生着我忘形地相送何烦一过溪
　　
　　秋兴用杜韵
　　
　　西风木叶下空山天入烟霏苍莽间微月胧胧隐云汉大星睒睒动河闗寒砧易落征人泪晓镜偏凋壮士颜谁是东华骢马客西岩麋鹿早聨班
　　
　　题范隐君山水
　　
　　寒松歴歴倚云苍碧涧泠泠转壑长此地只疑盘谷口行人指点义田庄春深玉洞桃花发雨过青丘麝草香中有隐君飡白石暮年颜貌转清扬
　　
　　吴江道中
　　
　　江上芙蓉着晩花故人书画泛轻槎廿年往事今重省双鬓逢秋各有华水落湖田渔网集天低泽国鴈行斜垂虹桥下堪停棹碧树红帘卖酒家
　　
　　游虎丘
　　
　　千顷云边木杪亭萧萧风日客魂醒雁来闗塞暮天碧龙起江湖秋水腥松骨半枯僧耐老涧腴新汲地锺灵吴王劔气消沈尽烟雨满池萍叶青
　　
　　楚江秋晓三首
　　
　　星河淡淡水悠悠落木寒云万里秋乱苇风多聨雁起青枫月白断猿愁何人独向南中老有客将从岭外游欲采兰芳吊湘魄野烟萧飒冷空洲
　　
　　二
　　
　　练凈澄江露未晞苦吟犹忆谢玄晖六朝往事青山在三楚空城白鹭飞霜落水村菰米熟石高沙岸栁条稀重华一去无消息目极苍梧泪满衣
　　
　　三
　　
　　卧闻津吏数江程白鸟清莎岸岸明秋色逺连湓浦树人家多绕汉阳城残灯野寺钟初动瘦马河桥客早行三国废兴何处问荻花风起又潮生
　　
　　虎丘懐古
　　
　　行尽山塘是虎丘题诗曽记昔年游千人石在云长护洗剑池空水自流衰柳故宫阊阖晩逺峯斜日洞庭秋江山不尽东归兴千顷云边更倚楼
　　
　　天宁寺天风海月楼
　　
　　水竹西林台殿隈平地涌出髙崔嵬南山苍翠可揽结下方城郭相萦回天风垂帘白云散海月到枕寒潮来倚阑中夜发清啸声入乱峯嵓谷摧
　　
　　立秋夜
　　
　　云敛晴峯翠黛干露擎荷叶水晶团病翁自喜得秋早游子欲悲行路难月白闗山砧杵动天髙河汉斗牛寒明朝自有凉风至且向梧桐井上看
　　
　　上天竺用韵
　　
　　层峦迭嶂拥崔嵬岚翠浮春埽不开竺国楼台从地起空王龙象自天来重岩过雨飞花尽古木丛烟细路回有髪道人今学佛山灵不用更相猜
　　
　　秋思
　　
　　池上荷花落又开水边杨柳暮蝉哀西飞白日无绳系北望青冥有雁来往事闗心空击节余年到手且衔杯贫家御冷重裘在砧杵丁丁莫浪催
　　
　　友人以西湖灵隐寺旧韵索和
　　
　　南宋繁华去已遥西湖花栁为谁娇自闻玉井沈香骨无复龙舟载舞腰云里磬声黄叶寺水心虹影赤阑桥太平歌管多游赏人物于今仰圣朝
　　
　　春日登西楼
　　
　　■〈艹渐〉■〈艹渐〉麦秀依城尽短短桃花隔水开江上风波何日定寺前行乐几人来青山半落沧溟逺白鹭羣飞碧汉回记取重阳此登眺不须携酒觅荒台
　　
　　胜果寺用壁间韵
　　
　　春深再卧西岩雨依旧江声枕上闻谁说浮生闲半日直将身世等孤云黄金浪买丹砂药廏马宁随野鹿羣便欲移家老空谷不教猿鹤动移文
　　
　　西崦楼冬夜看月
　　
　　村荘野人空白头惯从宾客事寻幽东城月出不归去西崦楼髙堪散愁半夜钟声霜欲下千峯玉气地俱浮雪堂词赋谁能续赤壁矶前好泛舟
　　
　　巫山女
　　
　　夙昔钟情拟荐君片时衾枕托殷勤早知宋玉能词赋谁向襄王说雨云巫峡晓峯髽短髻楚江秋水练长裙断魂忽逐春风散惆怅阳台几夕曛
　　
　　寺楼用韵
　　
　　杖几松杉回絶磴衣裳云雾动髙牕山围野色迷秦驻海送潮头上浙江碧树帆樯移个个青冥鹅鹳下双双诗狂难挽天河水付与山僧入酒缸
　　
　　登塔用杜韵是岁北虏冦边南海水溢龙斗
　　
　　岩谷天清落木哀曲阑凝睇首频回南州地坼羣龙斗北塞秋髙万马来舍利有灵藏寳地丹梯无路上瑶台长歌未尽登临兴欲挽沧溟入酒杯
　　
　　云溪羽士山房看杏花
　　
　　云溪溪上杏花开白髪山翁手自栽香雪不融丹灶火彩霞长护老君台月明有客吹箫坐仙境无人问酒来我欲与师连夜醉莫教风雨徧苍苔
　　
　　题画
　　
　　有美人兮山中被素髪兮颜童衣薜茘兮冠芙蓉饮碧涧兮抚长松陟高冈兮舒啸振林谷兮天风
　　
　　画林谷图
　　
　　山寂寂兮出云石潏潏兮泉流有美人兮山中逺纷龎兮焉求歌白石兮荫碧松侣樵牧兮麋鹿与游霹雳魍魉兮风飕飕耳无闻兮目无见处穷谷兮心无忧
　　
　　山中懐逺人
　　
　　空山閴寂兮无人麋鹿猿狖兮成羣风瑟瑟兮自起泉潏潏兮相闻晨光发兮（阙）日夕色暝兮归云独怊怅兮登陟渺予懐兮思君
　　
　　画
　　
　　花落兮莺啼水流兮清溪王孙不归兮日暮芳草碧色兮萋萋感良辰之遄往终岩壑而卑栖求大药之可得望蓬山之髙兮不可以跻
　　
　　秋夜吟四章
　　
　　更漏长枕簟凉佳人思清夜游子悲故乡东方未明河半落北斗正挂天中央谁家和泪捣衣裳
　　
　　二
　　
　　城上角城下柝独宿梦魂惊罢吟懐抱恶江上秋风鸿雁来芙蓉杨栁俱萧索谁家吹笛梅花落
　　
　　三
　　
　　风披披露凄凄草虫互相语林鸟无定栖人来不来闗塞隔月出未出天河低谁家屋头乌夜啼
　　
　　四
　　
　　灯的的虫唧唧香炉余死灰漏残咽寒滴孤萤入屋穿北牖缺月流光隐东壁谁家机杼当窓织
　　
　　拙庵
　　
　　陇西鹦鹉能人言林下鸤鸠拙如我鸤鸠饮啄田野闲鹦鹉雕笼怨人锁举世悠悠机事深岂有机事无机心徒令乞巧向天女未若灌畦从汉阴
　　
　　戴文进风雨归渔图
　　
　　长风吹林羣木亚雨脚如麻水如泻前山咫尺隔杳冥江黒云昏日将夜老翁卷网归去休有鱼无鱼何足忧危樯十丈赀货重愁杀三江估客舟
　　
　　睡鹤图
　　
　　有鸟有鸟巢蓬莱玄裳缟袂非凡胎仙人豢之驭为驾万里一息仍归来归来容与琼瑶窟饮灵泉兮餐药物圆吭无声风露清倦翼低垂雪霜白紫芝香暖栖丹霞梦魂去绕天之涯舟中赤壁三更夜月下青田千里家洞口鸾声吹梦醒满地苍苔白云冷人间可望不可攀极目烟霄微有影
　　
　　铁砚歌
　　
　　我家有墨砚乃是歙溪石岁久磨不穿腻若马肝色厓翁为题铭谓可百金直吾师铁砚如我墨砚圆圈子中间藏太极当时出冶后入土千载犹存火痕赤得非蕤宾青无乃鬼国黒磨墨铿有声蘸笔润无迹铜雀足瑕疵临洮多媚质吾师得此殊可惜经巻香炉同几席师能学帖懐素书千个芭蕉为渠摘师能临摹贯休画五百圣僧从此出麝煤散入五戒香水影流成八功徳呜呼我家墨砚空有材老懒无成毎枯涩何如吾师铁砚坚且竒喜动骚人与豪客明窓凈榻日日临池来洗翰直欲百世相传镇重维摩室
　　
　　赵千里画夏景
　　
　　积雨新晴涨溪水黄鹂交交啼不已南风微动水晶帘百合花开緑阴里重楼迭阁俯层台台下碧树参差回琼轩倒影入溪水十二雕阑相对开幽兰药草香涧谷曲径莓苔随意緑迟迟白石茶臼鸣应有人家隔深麓博山烟断香未消玉钩素箔悬冰绡床头古书忽在手只有爽气无炎歊长安街头困行旅满面黄尘汗如雨不知有客方晏然展席临流坐清暑当时画史非常徒含朱舐緑精临摹四百余年落人世至今名家称伯驹南州火云光崒嵂凈埽华堂挂长日对之不觉融心神疑有寒泉落虚壁
　　
　　次戴双湖子陵髙长句
　　
　　子陵高高于山深于水竿头一丝缕力能回挽两汉之清风羊裘蒙茸不为贱麟阁嵳峩安足崇君臣义分本鱼水朋友意气犹云龙富春之田可以饱我腹桐江之水可以洁我衷客星入座犯天子物色想象由良工古人有至论仕者乃为通唐尧世逺荣禄驰剰见此老巢由同吾闻七里滩前利名路纷纷冠葢时相逢低头顿足不敢蹑崖岸上有子陵先生一亩烟霞宫光华髙出日月上气节直与乾坤终君不见汉家宫阙芜已尽寒云蔓草迷秋宫子陵钓台至今在伟哉万古真英雄呜呼伟哉万古真英雄
　　
　　○燕会
　　
　　东濵南园看花二首
　　
　　玉杯锦席坐春风笑看桃花映酒红为问主人今日醉几回能在百年中
　　
　　二
　　
　　南园三月百花红十客壶觞一笑同胜事欲题题不尽但将沈醉答春风
　　
　　余春园夜宴
　　
　　何处春光好襄阳刺史家池香新涨雨林密暗藏花杖屦通三径图书散几车幽人美良夜河汉忽西斜
　　
　　孙朴居携酒东林翫月二首
　　
　　胜境縁人絶高情与世违携来习池酒兼得少陵诗美在浑无度狂多不觉疲盘中杂莲藕擘玉缕冰丝
　　
　　二
　　
　　露冷残萤堕天清早雁来月随潮汛满花傍酒尊开万里瞻牛渚三山忆鳯台天寳君王乐而今安在哉
　　
　　元夕石门邀社饮因雨次韵
　　
　　寺前双井汲铜瓶自煮茶杯与客倾剰取山林闲岁月从教云物变阴晴烟笼火树春如梦月隐星桥雨满城笑折梅花对觞咏不须檀板按歌声
　　
　　西湖宴集
　　
　　玉壶香醑送金虀船在雷峰塔影西风定白波犹起縠雨晴秋草不分蹊故宫山水余金粉当代词章富品题欲访林逋旧巢阁月明应有鹤孤栖
　　
　　花朝丰厓草堂社饮得迟字
　　
　　五柳宅前春日迟霜红亭上客来时谁供笋蕨丰盘饤自卖文章剰酒赀塘水旋添鱼亦喜杏花将破蝶先知江湖岁晩田园在琴奕壶觞到处宜
　　
　　春日汤宾阳携酒偕数君子访草堂次答
　　
　　燕颔将军气欲飞鹖冠朝士谢轻肥新年共载新丰酒旧雨来寻旧钓矶芹菜摘芳修午馔柳花飞雪点春衣柴门野水清江曲暂住扁舟待月归
　　
　　霜降日得西皋诗中有速诸公社饮意予亦以此订约
　　
　　九月降霜寒草衰三秋落木塞鸿来鬓丝可绾年华住花事聊苏病眼开杜老长贫淹酒债何郎新兴动官梅便须拟看东楼雪莫待缄书再四催
　　
　　立夏日海村社集
　　
　　天气清和月过辰营门细柳集嘉宾尊前芍药犹含笑叶底樱桃已荐新复有琴书延白日谩劳词赋惜余春主人醉拔龙泉舞不忝皇朝旧虎臣
　　
　　七夕饮西楼
　　
　　七夕高楼七秩翁老年心迹少年同人间妙境形骸外天上佳期笑语中酒尽玉壶明月堕歌残金缕彩云空青春昨日花前醉禁得梧桐一叶风
　　
　　三月五日燕沈紫峡池亭
　　
　　何处寻游花正开紫微岩下小池台青山不负新年约白髪重添旧雨来三月暮寒催熟食两峰春兴引深杯临流却忆兰亭事便欲劖诗埽石苔
　　
　　早夏日东濵携酒肴拉予辈过西皋草堂聚饮
　　
　　西郭先生开草堂南州高士载壶觞春回羣木秀而野乐任主人情未央蚕月雨晴方播种麦秋风起正条桑相过半是悬车客更觉田园兴味长
　　
　　中秋前一夕会饮西楼
　　
　　月明何处宴良宵佛国楼台倚泬寥砧杵逺村闻捣练绮罗深院度吹箫银河接地繁星隐玉气横空瘴雾消影转回阑夜方半天风忽送海门潮
　　
　　徐春塘席上同陈勾溪陶简松分得车字
　　
　　南州草堂千巻书五侯门前百两车舞裙歌扇固为乐行酒赋诗应自如落花时节已寒食流水陂塘还祓除欲绘兰亭继陈迹永和人物暮春初
　　
　　濵翁南园宴集
　　
　　曽蹑金鳌海上回袖中携得小蓬莱兰芳桂树各生意月户云牕相向开鱼蹙浪花穿藻去鸟衔春色过墙来玉壶未罄人皆醉击节南山歌有台
　　
　　八月十有八日石门社饮
　　
　　老桂吹香花满阑故人相约把杯看潮随月满涛声壮露应秋髙木叶寒谁遣岁华遮白髪且慿幽事答清驩同游忽念鹓鸿侣五岭三江各羽翰
　　
　　十月望日张西野小楼宴集
　　
　　城中有髙楼十二红阑干丹梯下平地飞甍入云端一朝异时事榛莽生凄寒小楼可丈许亦足罗杯盘佳客不在多八九相盘桓置身固言窄置心有余寛孟冬风日温会合尽所欢寒山拂烟翠霜叶流朱丹冥飞见髙鸿长啸惊白鸾徘徊不能去落日光团团
　　
　　丰厓社饮席上闻前星之喜分韵得国字
　　
　　列圣垂大统吾皇绍华国心同天地仁阳春育羣物元卿立中朝壮士守疆埸臣伏来四裔恩化被蛮貊峩峩蓬莱殿亹亹诗书窟熈熈十五载过眼犹顷刻所懐惟春宫修省慎厥徳圣祖在天灵上帝相感格今兹岁丙申孟冬戊子吉煌煌前星耀太子降坤阈玉皇亲抱送大寳非偶得雏鳯下髙冈濳蛟起溟渤流虹烛宫闱异香散庭掖日月分重瞳山河秀骨骼天子开龙颜圣母悦慈色玉音中使传羣臣正袍笏万方集朝贺笺奏来玉帛金鸡忽翱翔丹诏方烜爀大哉寰宇内和气蔼边域迁谪返遐陬蠲除遍阡陌野夫田间农欢忭释愚惑再拜祈千秋千秋永无厄滔滔黄河流鬰鬰南山栢
　　
　　谷日宴答孙朴居得湖字
　　
　　人日不作阴是岁终无虞今辰谷日晴百谷美而腴吾民赖生成安能不欢娱轩轩庙堂客溷我畊樵徒骑马衣绣衣烹鲜提玉壶向荣木欣欣鸣禽亦喧呼条风东北来畅然纾郁纡髙歌豳风诗音声间吴歈乐矣非无忧后乐在江湖
　　
　　丙戌中秋刘海村席上得鱼字
　　
　　将军遣使昨致书拉客玩月枉及余金闺三彦锺与徐早来税驾乘篮舆朱陈二老巾柴车雪翁石师如满如王郎气骨真璠玙吾家阿咸老于渔同来宾从异襟裾缁黄素白隘林庐相逢一笑临前除以齿列坐青籧篨情亲道合礼法疎中有勤敬无虚誉浮云散尽凉雨余皓魄飞上青冥虚广寒楼阁仙人居沆瀣气逼逍遥墟桂花飘风流绮疏碧池尚有红芙蕖缕切羞脯罗冰蔬紫莼红芡香可茹玉壶倾酒浮玉蛆彷佛吞却生蟾蜍波光入吻胸臆纾开口不觉虹蜺嘘秀句落纸呜琼琚岂惟谈谑文字欤重城漏下夜半且东方睒睒明星初奄忽僧舍撞鲸鱼
　　
　　九月西皋席上得海字
　　
　　去年宴重阳对酒作狂态今年复登髙狂态犹未改尊中酒尽须再买枝上茱茰正堪采君不见彭泽归来忽千载蓝田旧客今安在人生行乐贵及时白髪衰颜镇相待莫辞烂漫倒接■〈罒离〉乱挿黄花歌慷慨白云杳杳去南山明月离离出东海
　　
　　宜晩社成长句叙事
　　
　　石门尊者僧中仙浪迹江海参诗禅虚亭道人今旭颠青铁铸砚磨已穿南野有术将补天一经守道畊畬田勾溪读书溪水边不义富贵浮云然木溪自棹溪上船但钓缩颈槎头鳊西野种禾庐市廛耳目尘土心林泉井南阿戎只好眠半生坐破吾家毡老子蹇拙百不便当筵列坐常叨先违时取适何因縁道义颇合性所偏愿足床头沽酒钱乐夫天命终残年
　　
　　西村诗集巻上
　　
　　●钦定四库全书
　　
　　西村诗集巻下
　　
　　（明）朱朴 撰
　　
　　○投赠
　　
　　画梧竹寄友人
　　
　　石上双梧碧玉枝露寒丛筱共华滋清商古意无人解掇取冰纨寄所知
　　
　　寄顾子重
　　
　　两年闻道更移家鸡犬图书载几车寄语春风湖上酒一尊重醉木兰花
　　
　　邵主政藕湖
　　
　　荷花荷叶锦成团人在风亭倚画阑收尽碧房秋水阔玉龙无数学泥蟠
　　
　　送春日仍送东川二首
　　
　　春来不见故人来及至来时春又回花事旋随风信了独留红药待君开
　　
　　二
　　
　　明日送春江水边送君同上木兰船相思只拟频相见莫学春风动来年
　　
　　寄张南溪方伯
　　
　　太行西去万重山望断南辕尚未还却恨紫薇堂上月独将秋色照秦闗
　　
　　题沈石田画
　　
　　独自吟诗数落花野桥沙竹到君家杖头一帯春山色不是天平是麓华
　　
　　天平寺别山阴秦楷
　　
　　浙水东西路几重白头乡曲此相逢明朝两地看山梦月落天平寺里钟
　　
　　画小巻送人还吴江
　　
　　春江草緑春风起送客江头酌江水安得吴笺百尺长写尽离愁数千里
　　
　　寄赠沈龙山鄞江令尹
　　
　　才华不愧沈休文政事真如范史云惆怅望穷三百里越山如画隔江濆
　　
　　赠郑进道
　　
　　白髪蒙茸已满颠风流不惜杖头钱浮生尽说黄金好不与人间买少年
　　
　　朱可延往池州省少泉叔为赠二絶
　　
　　千里遥承从父颜暮年独上九华山知君揽结羣峯秀缀作珠玑满巻还
　　
　　二
　　
　　去时稚栁未萌芽归路江梅已落花想得一尊除夜酒阿戎今在少陵家
　　
　　石湖放棹送僧平野游吴门
　　
　　君去欲寻何处山石湖千顷水云间湖边阅尽羣峰秀割取金鳌左股还
　　
　　许云村舟过勾溪欲访溪翁为帆急不相见而去寄诗致其情溪翁和答有见嘲意予为作二絶句解之
　　
　　结交头白总忘年相见无因事偶然絶胜当时风雪夜到门空返剡溪船
　　
　　二
　　
　　紫云山下别三年两地音书各杳然为报澉湖春水动放歌相约上渔船
　　
　　逢虎跑寺僧
　　
　　虎跑泉上月曽忆潄清酣秋树落红果晩峰生翠岚楼台连竺国钟鼓应苔龛十五年来梦逢师得再谈
　　
　　答汤廷择见寄
　　
　　清言犹在耳良会更无期岁月频消息江湖有梦思病余秋草变天逺雁书迟自笑疎慵甚惟应爱尔诗
　　
　　次云村见寄
　　
　　避地入嵓谷髙居生事幽紫云回絶嶂苍壁泻寒流山水谢灵运文章秦少游可能陪杖屦寻壑复经丘
　　
　　奉题司马太守西虹
　　
　　自谓偃长虹人疑伏卧龙水锺淮海秀山据石城雄驷马何年度星槎此路通遥知乡国梦月白景阳钟
　　
　　宿集庆寺浩公房
　　
　　野寺摧残后山僧起废初草生龙甃涸花落雁堂虚碧殿栖金像香斋报木鱼看春重借榻犹得饭园蔬
　　
　　答俞怡山
　　
　　越客兰亭彦南来自上虞东岩细雨夜相逢谈道腴手抉天机锦口吐明月珠却爱诸童冠春风在舞雩
　　
　　僧月泉结庐悟空寺山麓
　　
　　沧海浩无边青山断复连水吞湖面月风度石梁泉我昔狂游地师今幻住年看花瀹春茗犹记竹林前
　　
　　与沈东川夜话
　　
　　卖药到春城相逢岁又更会难疑作梦痴絶转多情把酒为鲸饮吹箫学鳯鸣不知江海上白髪为谁生
　　
　　送朱葑溪
　　
　　别驾通州牧新年仗节行地舆分海甸山水帯芜城晩市鱼盐集春潮蛎蛤生才贤易迁擢圣主有余情
　　
　　重阳独酌懐社中诸友
　　
　　登高忽见塞鸿飞九月川原木叶稀宋玉有才堪作赋沈郎多病不胜衣黄花细雨年芳在白发秋风故旧非笑把茱茰成独酌一年佳节忍相违
　　
　　顾子重过海上同宿东林用杜韵为别
　　
　　海上秋风吹客衣清觞犹记送君时两年为别音书杳千里相逢鬓发稀春草路长嗟独往冥鸿天阔羡高飞他时会合元无定莫道分携是暂违
　　
　　答石门翁见寄寿词
　　
　　与君交友是何年恰算春风四纪前楚石钵存常共食棠陵衣在毎更穿情非水淡畴能尔义属金多恐未然惟有山间好风月时时分我不论钱
　　
　　用韵寄勾溪
　　
　　青春犹记卜居年回首溪山白髪前吟与竹笻形共痩坐当书榻膝皆穿传心合祖陈无已履道应师孟浩然歉岁持家卖文字近来聊免税官钱
　　
　　丰厓雨中有懐奉答
　　
　　春雨作风风作雨城南闲却望春台人曽有约漫相失老不待招还自来酒兴诗狂难料理黄莺紫燕莫疑猜倦飞亭上晴堪赏分付桃花缓缓开
　　
　　许云村给事崔石洲总戎同游觉林寺投予以诗次韵用答
　　
　　欲从何处洗尘氛来借青山看白云石壁题诗縁寺下嵒花系马落溪濆将军伟望丁都护给事髙风郑广文却笑无因共尊俎緑阴寒涧坐沈醺
　　
　　和东濵谢詹少府惠酒之作
　　
　　花鸟西园梦亦安一樽兼得助余欢絶怜少府松花瓮尤称先生苜蓿盘秀句已酬青玉案朱颜何必紫金丹及今正好看红药莫待春风作晩寒
　　
　　送吴南溪宪副之任山东兵备
　　
　　圣恩千载念边疆重遣儒臣守四方交割山川扬使节指挥云鸟阅戎行香凝燕寝浓花发雪尽营门细柳长旧日彭城兵甲地即看原野徧耕桑
　　
　　云居寺用石门韵二首书正公房
　　
　　平生几到云居寺直欲题诗满石房千顷翠涛欹短帻两峰斜日据匡床未经霜树多黄落不出山僧更老苍西阁夜凉清事足一灯疎雨漏俱长
　　
　　二
　　
　　落木清秋三日雨故人乡曲白云房病多自感双蓬鬓根钝休论四大床乱石寒花栖暗壁重林夕气莽烟苍扁舟未尽湖山兴一夜无端归梦长
　　
　　陶千兵简松解职作诗见寄和赠
　　
　　太平安敢负君恩无奈秋霜入鬓根我欲低头拜东野君须骑马到西村黄莺浊酒同幽事春草寒篇与细论莫谓贫家只辛苦枕书长日闭闲门
　　
　　西皋以阳春书院诗见寄奉和
　　
　　渺渺清江映白沙依依残栁带栖雅襄王暮雨今安在望帝春魂不到家圣祖洪恩甘自负谋臣短策竟谁差阳春院里秋风起客散梨园更可嗟
　　
　　友人诵许云村独往诗甚有山林风致因和
　　
　　西麓兴来因独往客懐秋色两娟娟白云出岫淡如埽红藕作花香可怜风落晩凉巾不整草侵危石坐常偏无因此夜湖边月共聴松阴万壑泉
　　
　　酬方棠陵见寄
　　
　　逋吏巢边栁色新野棠月下白纶巾百篇秀句劳相忆千里髙风耐可亲社鼓不惊青琐梦宫袍长对白头人题缄目断南征鸟烟树苍茫隔海津
　　
　　答紫峡山人过访
　　
　　溪上寒梅已露春溪边艇子系柴门沈郎病后縁诗痩朱老家贫只破村梦里几回虚怅望尊前一笑竟忘言十年两度真嘉会更上西楼看白云
　　
　　董萝石七十诗
　　
　　道骨棱层气褎然一竿垂老暮江边三千已出同游类七十纔经下寿年不爱扬州骑鹤去常过禹穴抱龙眠阳明洞里真消息都在先生杖屦前
　　
　　寄棠陵次西皋韵
　　
　　清论十年嗟未听梦魂千里数相通寻常想象烟霞表即欲置之图画中海内词宗僵湜籍湖南归兴薄衡嵩朝端尚有同时髦白髪犹骑御史骢
　　
　　次石林韵书西斋阁
　　
　　不见西斋老万回旧堂今许石林开无心乞米城中去有客谈碁竹下来梁燕定巢依卧榻壁萝垂蔓护经台常时供佛教童子折取山花奠茗杯
　　
　　和林榕江游武夷
　　
　　月明苍壁系仙舫风细幔亭流白云安得寄书青鸟使直须相访玉宸君溪回九曲疑无路地拥千峰秀作羣惆怅半生子长兴空余词赋挹竒芬
　　
　　和阳明王公入楚韵
　　
　　鄂渚烟波接素秋仙人黄鹤有髙楼乱山明月停征骑落木寒江倚客舟红袖不沾司马涙清篇唯带杜陵愁炎方自古无霜雪莫遣闲丝上黒头
　　
　　寄文衡山先生
　　
　　天上紫薇郎年髙鬓未霜官辞翰林院家在浣花庄独鹤秋空杳寒花晩节香太湖三万顷风水涣文章
　　
　　云村以杂题见示奉赠二首
　　
　　遥天垂旷野逺海入平川北崦通渔浦南垞遶秫田名山茶磨转细瀑水帘悬自设云中榻常时借鹤眠
　　
　　二
　　
　　隐德非逃世懐材不济川家贫无厚产经训是腴田合涧泉交响重崖树倒悬羡君函谷去髙咏看云眠
　　
　　岑寂中有懐勾溪翁
　　
　　苦忆勾溪溪上翁暮年多病少过逢盘飡不乏怜牙徤世事无闻爱耳聋谁共青灯分半榻自梳白髪对孤峰沧洲寂寞鸥鳬散目送征鸿意万重
　　
　　和曽尹
　　
　　千里乡心去鸟边九江春色暮帆前陶濳解绶纔三月刘宠行囊但一钱风散竹堂教鹤舞雨晴桑坞看蚕眠南丰旧业依然在万巻经书二顷田
　　
　　九日僧虚堂寄诗次答
　　
　　夜雨萧萧昼不休病懐岑寂草堂幽可堪梦里黄花节又负山中緑酒瓯紫塞暮云鸿北度澄江落木水东流翻思十载登高伴泪洒西风两鬓秋
　　
　　僧东冈图
　　
　　深山穷谷蹊径微草树蓊郁行人稀中有道者修白业饭蔬饮水云萝衣经年何曽下平地白日黄昏寺门闭夜深明月上东冈松影隔林山犬吠
　　
　　以画寄云村
　　
　　朝望南山云暮望南山云云山朝暮望一望一思君
　　
　　僧有号可山者
　　
　　平壤无真山见画尚云可况兹水木间积累羣玉垜初疑片云孤忽若落星堕蜿蜒蛟龙形割裂芙蓉朶泉声滴幽隙月影穿细琐吟余可髙眠禅定可跌坐可山殊可人山亦能可我何当僦嵒穴焚香听因果
　　
　　谈东石用李白寄逺古调韵见寄次答
　　
　　迢迢女牛星淼淼河汉水东西咫尺间相去若万里终焉灵鹊渡奈尔阳乌催君心谅未怠妾肝宁不摧安得双玉箫驾鳯登瑶台
　　
　　送沈秦川壻之任江西宪副
　　
　　豫章城上大江西台宪恩书拜紫泥豸绣乍围金带重宫花犹压帽檐低九天霖雨随车毂三楚风云入马蹄魏阙朝班遥想像髙堂禄养喜扶携滕王阁据江山胜五老峰攒翠黛齐官舍昼闲书满案讼庭人静草生蹊青云壮志方驰骤白首离懐易惨凄他日相思闻过鴈莫辞书札重缄题
　　
　　画登髙望逺图寄棠陵子
　　
　　潮落兮江空木脱兮丹枫霜露既降兮物换鸿雁南飞兮秋风望美人兮不见耿予懐兮焉竆
　　
　　赠张惟爱秀才
　　
　　有美人兮山之阴我欲放舟何处寻几时射策蓬莱殿犹自读书松桂林神交千里梦已接诗社百年情独深芙蓉可折不可寄江水浩浩伤人心
　　
　　吴汝望兄弟梧竹图
　　
　　溪水清且涟白石秀而竒上有梧桐树下有修竹枝截坚可以簧斵良可以丝奏之钧天乐鳯凰亦来仪寄言同声子和好勿复疑
　　
　　赠云峯长老
　　
　　云峰大禅师佛日现真相长耳深眸青圆顶毫光放得非惠逺流无乃汤休行了心嵒壑中寄迹云水上若人问所处无住无来往兹夏忽相逢石门古方丈翩翩山云衣系以孤锡杖天龙为护持泉石作供养时焚戒定香徧阅华严藏从游诸弟子一一大小朗我本尘蒙徒心目稍清畅此意良有因累日得闲讲行当谢不敏作礼合吾掌普济在众生功徳不可量
　　
　　为西山钦上人画扇图
　　
　　道人爱西山结屋西山屿朝看西山云暮看西山雨西山契道心相对黙无语
　　
　　萝石山人惠松花饼
　　
　　山风吹林时雨歇云边埽落黄金屑并刀割蜜香在手和作铜盘百规月老夫肺病方作殃一片入口心胸凉舌根犹含兎丝冷肠腑已透龙髯香萝翁萝翁最知我白纸奚囊封一褁金茎沆瀣常恐诧玉碗驼酥聊许可山中老松三百株崖蜂酝液流醍醐春来更裂数十斛乞与一斗知能无
　　
　　夜读图为张横溪
　　
　　春以良夜短夏以火日行读书如力稼辛苦望秋成
　　
　　萝石吟
　　
　　萝乃文石其质中有贞坚外无饰石乃质萝其文外有矜式中无闻中无闻外无饰弃深山人莫识君不见邓林荆山楩楠璞玉天上材斧斤锤凿难免工师菑何如寒藤痩骨蛟蟠虎伏老无用千年风雨生莓苔
　　
　　寄向海西画史
　　
　　南山美人清且豪种田读书霜二毛有才不解取爵禄无辱只愿居蓬蒿寻常手持快刀子剪断鹅溪千尺水中山兎颖利如锥碧緑殷黄口中舐松醪半酣诗兴发凈几髙窓恣挥搨千山万山心法竒大幅小幅目光割金瓶牡丹世所宜尔画恅愺无人知君不见大痴水墨近为寳铁网珊瑚须有时
　　
　　湖东野人歌湖
　　
　　东野人秀而雅礼法迂踈气潇洒小堂结构湖上头白苇黄茅杂陶瓦门前野水鸥出没屋后平林树低亚少年不肯谒官长读书学医兼学稼买药济病不射利富家得钱贫即舍扁舟一叶轻如萍踪迹常时徧吴下傍人不识云水仙错认烟波钓鱼者
　　
　　茶谷为约上人题
　　
　　不是春风野草花山深依旧自年华新烟未改青枫火细雨先烹粟粒芽喜有酪奴修客供幸无钱税恼官家道人不解机锋语日日相过且吃茶（用赵州和尚语）
　　
　　○感寓
　　
　　挽陈墨山二首
　　
　　人言李太白醉月沈江津如何汨罗水能死独醒人
　　
　　二
　　
　　摹冩溪山苦嘲吟风月愁断肠今絶笔烟雨墨山秋
　　
　　过刘木溪故居
　　
　　不见故人刘木溪溪边乔木冷凄凄一间不废藏书屋三亩全荒种药畦
　　
　　春夜宿石门旧馆志感二首
　　
　　诗社于今已寂寥旧游山水益萧条忧来欲共精魂语月冷灯昏不可招
　　
　　二
　　
　　踏翻船子是何时灵爽升沈杳莫知惟有门人缉香火影堂风雨夜论诗
　　
　　再宿石门志感
　　
　　清尊见月焚香待拄杖敲门踏雪过孤馆夜寒春梦短落花风急雨声多
　　
　　寒夜
　　
　　往事真成梦忧来不暇忘老年终少睡寒夜故多长漏屋窥残月重衾压曙霜鸣鸡知有为嗷雁欲何翔
　　
　　过许东山永州故居
　　
　　潇洒湖南倅丹成骨已仙常来谈信宿永别又三年竹墅縁溪水沙村入野田东山旧时月还到酒杯前
　　
　　杨公祠
　　
　　敬诵杨公传其如嘅叹何行求前代少恩感后人多翠琰非无刻甘棠未足歌仪刑空想像涕泗欲滂沱直节曽谁桡精灵信不磨愿焉宾陆相千载食嘉禾
　　
　　乙酉岁除书事
　　
　　去年我病淹残腊今日荆妻卧岁除欲向春风问消息不知真宰意何如留穷且免揶揄笑徇俗聊为渐耳书强把一尊酬节序齿牙摇动鬓毛疎
　　
　　吊岳武穆王
　　
　　淮阴死谤功成日武穆罹奸志未酬骨肉虎狼甘就戮烟尘龙衮可忘仇泉香古甃银瓶冷树老新祠碧殿秋犹有行人拜遗像宋家陵墓总荒丘
　　
　　友人长思巻
　　
　　秋风吹折连理树寳镜跌碎菱花铜离鸾不返孤鳯老缑山寂寞瑶台空心折肠枯独无语梦里犹闻弄机杼锦字回文织不成夜夜清灯照寒雨
　　
　　哭张西野善士
　　
　　一春我病君怜我今日秋风我哭君千古道縁伤永诀百年知已痛离羣蓬门野屋将谁欵木榻云堂可再分欲写衷情作哀些老懐凄絶不成文
　　
　　秀碧峯禅僧坐化
　　
　　碧峰禅僧坐化死闭目含笑生欢喜外人争看活弥陀累日门前闹如市平生不聚一文钱死后能结千人縁若道修行无证果何得此有僧中仙
　　
　　闺妇怨
　　
　　三年索居贫且苦颜色凄凉心独古机中锦字织不成镜里青鸾为谁舞夫壻天涯消息稀洞房泪湿蛟绡衣人传荡子底心性别恋红楼终不归共惜芳菲令再嫁翠眉羞向他人画闭门落花风雨寒低头忍饿蓬蒿下
　　
　　苦哉行
　　
　　年荒莫蠲粮蠲粮民益荒岁歉莫赈济赈济民益伤虚名及小户米入官家仓仅为公门需那得充饥肠苦哉复苦哉淫雨天降殃但闻流水声不见白日光菜甲短栖亩麦苗已委黄湿薪及烂槎其价十倍强二月春已半桃李无艶阳出门泥淖深况复多虎狼苦哉难重陈泪下沾衣裳
　　
　　纪事
　　
　　弘治岁乙丑秋月已踰仲重阳后第四夜半天宇空月落斗指寅谯笛将四弄老我贪睡汉布被寒独拥忽然床席振彳亍惊我梦起坐急披衣身仆心愈恐铿然堕屋瓦戛尔摇柱栋灯底翻膏油壁下倒虀瓮老妻呼难言稚子亦号恸始惑稍方悟乃知是地动传闻心胆寒目击毛骨悚夫惟地静物奚乃健而踊或云气纾缩阴结浊且重或云鳌背负是否鳞甲耸知者既云寡言者徒尔众得非世运闗妖孽先发纵为语当路人修省勿蒙慬谆谆二蘓诗我语安足用
　　
　　懐节篇
　　
　　吾家老祖母吴姓里中女洪武乙丑生既长归吾祖行年二十九吾祖遽作古上侍老曽姑下抚吾幼父父始年六朞从父方学乳饥寒更死丧茕独事嫁娶虽有薄田庐未足输官府恒产及性命持护弗失所秋蓬断孤根九鼎悬一缕哀哀十五年父稍立门户觊觎岂无人决冽中有主其间少差失一坠不可举我父尚莫保我辈安足数细故天莫知不得伸伛偻但能获微祉强健力辛苦卒成化己丑世寿七十五呜呼我生晩耳及热肠腑抱此感激恩徒切一无补惟恐后来人日逺谁与语不见沟洫水源塞流乃阻不见草与木本敝枝即腐因为懐节篇揭之旧茅宇
　　
　　哭姊丈沈宏度
　　
　　公昔婣我家我髪未受束公今去人世我发亦已秃周亲能几何断我残手足平生数见面一岁难五六况兹永诀絶长往不可复我姊茍存活短熖然寸烛岁月坐成暮谁来慰幽独芒棘刺我肠冰炭置我腹添我头上霜销我骨中肉钟情与愁激饮泪不成哭仰天天为高俯地地难缩却恨海门山青青长在目
　　
　　巢鹊篇
　　
　　野鹊共林樾安巢异枝柯口衔寒木樵纒绵缉藤萝物情溺便利奈此欺罔何心懐用力少意谓成功多瞰亡乃相窃徃来逓经过东巢不得成西鹊徒奔波辛苦旬日余两树无完窠触物感我情叹息成蹉跎世人好攘夺利欲争纷拏灭公以私心自足靡有他楚汉割鸿沟讵能息干戈三国定鼎足未必安山河终焉一抔土蔓草埋岩阿何如顺事天勿伤同类和
　　
　　沈列女（名云年十七未嫁父母将有别议女闻即投河而死）
　　
　　君不见桃李花随风飘宕落谁家又不见君子竹叶叶冰霜守寒緑忠臣许身能殉国列女许身心不惑沈家有女子未嫁夫已死自言生为夫家人死作夫家鬼有眼不识夫君面妾心如石不可转有足不及夫家门妾身安得如车轮东流之水来胥溪万年不复流向西妾身愿随水流去直到黄泉葬夫处嗟哉陆家女死余千年（吾邑史载三国时陆绩女死烈迨今始有此女故云）今得此女心同然后恐太史遗青编援笔特书贞女篇
　　
　　向烈妇歌
　　
　　王家淑女向氏郎年少结发从爷娘红丝牵幕归洞房春风一见桃李芳良人赋命尺寸长奄忽弃妾成沦亡绣帏割裂双鸳鸯秦楼鳯去遗孤凰愿随良人死不妨夫柩在室姑在堂糟糠素食麻衣裳重门一闭严风霜门外荆棘多豺狼妾身安得如■〈犭屯〉羊口欲絶食姑乃防截足断臂肢体伤此身未死忧未忘此志一决愿已偿袖中白练夫所将脱手系颈悬空梁精灵飘逐云飞扬含笑已在良人旁天寒月黒夜未央白日杲杲生昼光呜呼世有男子行驰逐富贵声利场一朝事势逢更张随流逐溷堕渺茫贤哉一女千男强菊枯兰槁根蒂香金镌玉刻懿徳彰特立衰世扶纲常
　　
　　寒食行
　　
　　寒食清明天气晴家家上坟齐出城小家丛冢不栽树虽有纸钱无挂处大家新坟松栢多罗城石柱髙嵳峩儿孙跪拜女妇笑杜鹃啼血黄鹂歌谁家古坟生荒草满地落花人不埽当时从葬极繁华碑碣犹书鳯鸾诰凿地聚土作玄宫术人指点来三公三公不来术人去只有石兽嘶秋风子孙流落无可奈翻道此坟风水害又疑棺椁有金银掘作平田向人卖呜呼世间万事空纷纭贵贱变化皆浮云生前但有一杯酒身后何须三尺坟
　　
　　细腰蜂为羣儿所伤有感而作
　　
　　蜾蠃蜾蠃草下青虫衔一个飞去飞来绕户庭呜呜有声祝类我孩儿害物何不仁驱逐顿令巢穴破当时逺计为儿孙逺计无慿近成祸因之令人三叹息黄蜂采花劳羽翼辛苦功成不得食割作他人口中蜜春风三月桃李时不如就使花狼藉
　　
　　大麦谣
　　
　　谷中之粗惟大麦老农岁饥如玉粒何意天将絶人食十亩不得收一石陈红无钱充贵籴三日不饭无气力母妻嗷嗷儿女泣旱苗不雨生蟊螣君不见城中官长不忧畊不忧织日日公堂命筵席肉羮鱼脯嗔变色怒把里翁鞭
　　
　　四十卖妇谣
　　
　　东家少妇价万钱西家大妇五六千痴儿肚肠铁石坚妇人性命徒茍延不闗恩爱无因縁又非两情相弃捐灶前数日无火烟腹中饿病何由痊官家赈贷解倒悬予夺已属豪民权初来写券涕泗涟放手恸哭声彻天肢体割裂心连牵恨不死别归黄泉明朝捉落江南船只有去日无归年懐中弱息呱呱然抛掷竟堕蛟螭涎风吹落花江水边蓬漂梗断不复聨妇人去家何足怜风俗所系谁之愆我今歌此卖妇篇倩谁冩入筝琶弦官家早晩开玳筵一弹一唱公堂前
　　
　　东家篇
　　
　　东家起髙楼易主了官债西家营墓圹于制颇有碍迁移蚁封垤弃置如土块长绳拽石柱柱折割尔爱君不闻楼台未起鬼先瞰造物乘除宛然在自得还自失谁成复谁败花开花谢由春风免使他年子孙卖
　　
　　天宁寺前堤岸四十丈许王本仁者舍百金筑成官道董实夫作记余为歌之
　　
　　寺前古堤四百尺水激沙崩地卑湿年深日逺坍近墙人马交驰路欹侧王君克家余百金病涉似有忧民心麾金买石砌长岸坦道如砥功何深行人伫立惊且叹中有富儿邪目看有钱何不遗子孙却与他人作闲干不知积金遗子孙子孙为金翻悞身逋租役占犯刑狱奢侈荡费随风尘王君石堤坚不壊百年千年镇长在不须更道求福縁仗义散财心独快耳傍岂无懊恼词慷慨勇决真男儿世人读书空达理此道寥寥谁得知
　　
　　○集句
　　
　　古意
　　
　　千里佳期一夕休鸟啼花落水空流请看石上藤萝月曽照张家燕子楼碧落有情空怅望春山无伴独相求黄金用尽教歌舞不及卢家有莫愁
　　
　　上已日紫峡山人席上
　　
　　三月三日天气新杏花飞帘散余春但将酩酊酬佳节何用浮名绊此身城外青山如屋里东家蝴蝶过西邻一年好景君须记能解闲行有几人
　　
　　拟少陵秋兴八首
　　
　　一片闲云万里心数峰残照半嵒阴惊风乱飐芙蓉水玉露凋伤枫树林永夜角声悲自语西山冦盗莫相侵步蟾倚杖看牛斗天上星惟玉垒深
　　
　　二
　　
　　江涵秋影鴈初飞家在千峯独掩扉棋局动随幽磵竹白云应长故山薇越裳翡翠无消息蜀道干戈有是非多少朱门锁空宅五陵衣马自轻肥
　　
　　三
　　
　　秋日野亭千橘香满城风雨近重阳林深老桂寒无子水国蒹葭夜有霜信宿渔人还泛泛海天愁思正茫茫西风白髪三千丈自笑狂夫老更狂
　　
　　四
　　
　　上尽重城更上楼烟波江上使人愁九天阊阖开宫殿万里风烟接素秋啼鸟歇时山寂寂寒鸦飞尽水悠悠城中车马应无数来徃风尘共白头
　　
　　五
　　
　　海燕西飞白日斜城头落日起悲笳归鸿欲度千门雪奉使虚随八月槎钟鼎山林各天性鳯笙龙管是谁家芙蓉生在秋江上莫怨东风当自嗟
　　
　　六
　　
　　红树青山水急流浴鳬飞鹭晩悠悠溪云初起日沈阁长笛一声人倚楼织女机丝虚夜月芙蓉小苑入边愁鱼龙寂寞秋江冷欲采苹花不自由
　　
　　七
　　
　　一片孤城万仭山愁看直北是长安天空絶塞闻边鴈日绕龙鳞识圣颜岭树重遮千里目玉山髙并两峯寒武皇没后巡游少宫殿参差落照间
　　
　　八
　　
　　教儿且覆掌中杯尊酒家贫只旧醅白髪不辞今日醉黄花深映棘丛开青枫江上秋天逺旧国霜前白鴈来闗塞极天惟鸟道临岐终日独徘徊
　　
　　仲春望日予为社主诸公有不赴者是日无诗且散去雨中闷懐因取杜句继以唐宋人句集诗九律各志所感奉寄诗皆人所习闻者姓名故不列载萝石隐翁时在禹穴
　　
　　为人性癖躭佳句方驾曹刘不啻过南去北来人自老浮云流水竟如何山中习静观朝槿洞口经春长薜萝今夜月明何处宿稽山烟雾郁嵳峩
　　
　　石门秀师
　　
　　山僧独在山中老来往风尘共白头闗塞极天惟鸟道石门斜日到林丘花枝满院空啼鸟夜思千重恋旧游棋局动随幽涧竹微躯此外复何求
　　
　　朴居柱史
　　
　　秋来何处堪消日多在青松白石间一卧沧江惊岁晩独骑骢马入深山人生有酒须当醉世上浮名好是闲此地由来可乘兴白云长在水潺潺
　　
　　南野上舍
　　
　　客有可人期不来蓬门今始为君开不嫌野外无供给且尽生前有限杯草色全经细雨湿榆烟将变旧炉灰白沙翠竹江村路到老相过得几回
　　
　　勾溪外史
　　
　　舍南舍北皆春水芳草和烟暖更青几树好花闲白昼一方明月可中庭笋根稚子无人见江上流莺独坐聴寂寂柴门村落里何人道有少微星
　　
　　西皋太守
　　
　　洞口春晴花正开无人不道看花回山妻早报蒸藜熟村巷传呼宰相来白昼放歌须纵酒百年多病独登台明朝别后门还掩风雨惟知长緑苔
　　
　　海村麾使
　　
　　自笑鄙夫多野兴谩劳车马驻江干双双瓦雀行书案片片轻鸥下急湍杏酪渐香邻舍粥花枝欲动春风寒且看欲尽花经眼明月明年何处看
　　
　　紫峡隐士居峡川
　　
　　诸公衮衮登台省东老虽贫乐有余岭树重遮千里目故人那惜一行书藤花委地香犹在谷雨干时手自锄闻说小斋多野意白云闲钓五溪鱼
　　
　　石林上人
　　
　　石林精舍虎溪东尽日门前独看松年老身闲无外事眼看春尽不相逢月明古寺客初到睡觉东牕日已红今日鬓丝禅榻畔一畨清话又成空
　　
　　○诗余
　　
　　风入松次宋人题西湖
　　
　　武陵春酒不论钱红杏竹篱边画桥一带青青柳兰舟系玛瑙坡前隔树数声鹦鹉谁家一簇秋千　朱唇玉板鹧鸪天歌罢鬓云偏杜鹃啼歇清明雨楼台锁几处新烟沈醉折花归去路傍拾得遗钿
　　
　　念奴娇（雨中）
　　
　　荼■〈艹縻〉初谢又山丹开过蔷薇零落二十四畨花信了清暑緑阴帘幕五月陂塘熟梅风雨病怯春衫薄重门静掩客懐无奈萧索　惆怅緑绮弦空紫箫声断好事翻成恶睡起无聊还欲睡梦绕白云丹壑怨别伤离新愁旧恨一醉都抛却数声山鸟醒来人在西阁
　　
　　西村诗集巻下
　　
　　●钦定四库全书
　　
　　西村诗集补遗
　　
　　（明）朱朴　撰
　　
　　为勾溪画独钓图
　　
　　松吹凉生锦箨冠鸟还云出坐中看勾溪数畆清泠水更着何人并钓竿
　　
　　题文衡山竹
　　
　　衡山先生玉堂客援笔戏冩青琅玕萧萧痩干疎疎叶疑有清风六月寒
　　
　　为僧浩公画雪嵓图
　　
　　雪嵓道者僧中杰踏雪曽参雪窦禅归到雪岩心似水梅花纸帐日髙眠
　　
　　访许云村不遇
　　
　　发兴寻闲为破闲闲人底事出青山春风似惜空归去一路飞花送客还
　　
　　雪景
　　
　　水映平林雪满山孤舟撑出断桥湾梅花未漏春消息闲向湖边载鹤还
　　
　　红梅
　　
　　寒花本是冰霜面怪见谁家雪里红应恐路人轻着眼故将颜色换春风
　　
　　孝隐村沈元懋国初人夏荣作孝子传程都宪巽隐为跋于后
　　
　　巽隠为书元懋传昌黎曽作董生行安丰县即丰山里今古同存孝隐名
　　
　　为朱南野画扇
　　
　　镜中白髪星星变江上青山日日闲尽向镜中忧白髪谁来江上看青山
　　
　　为养泉上人题
　　
　　洗钵修斋煑茗芽道心涵泳静尘砂闲来礼佛无余供汲取甆缾浸野花
　　
　　鸡冠花
　　
　　绛帻昂藏緑叶稀凌风起舞欲髙飞无因为报天门晓独立闲阶顾羽衣
　　
　　联节坊张方洲二姫剪髪自誓邑闻于朝表其门
　　
　　剪落乌云四十秋死生孤苦雪盈头金兰玉树联芳第不数张家燕子楼
　　
　　画寄孙白峰
　　
　　枫落吴江叹索群草青南浦正思君春深不见归飞鴈独上危峰望夕曛
　　
　　正月十五日谢乡饮
　　
　　邑宰持书枉及门野人安敢负君恩羣贤毕集衣冠盛老我虚当齿髪尊芹泮暖风闻雅乐杏坛晴日丽芳樽酒阑拜罢扶归路月挂梅梢雪后村
　　
　　上已同友辈村郊行乐
　　
　　三月三日出郭行风和日暄天气晴衔泥补巢旧家燕隔水唤春何处莺垆头小姫酒正熟道傍古坟人自耕劝君行乐贵及早明日清明花满城
　　
　　赏菊
　　
　　草堂秋色富于春霜露飘香上幅巾病眼又酣前度酒寒花应识暮年人三闾赋后谁曽咏五柳看来迹已陈千古清风君独领肯教篱落负芳辰
　　
　　初度日
　　
　　一度生辰一掷梭百年有限奈如何同时骨肉看将尽后辈才能觉又多乡饮荐书惭久负社祠嘉会数相过白头又识春风面笑折梅花对酒歌
　　
　　箫杖
　　
　　五音刳节过眉裁七尺连枝九窍开笻干固非韶乐具紫鸾聊假化龙材停吹夜月歌桃竹倦倚春风奏落梅年少风情衰老伴扶持还想鳯凰台
　　
　　题南极老人图寿爱槐王德泽
　　
　　南极老人霜满颠瓣香图像寿觞前人间五福元推右天上三星合让先赤县王乔同谱系缑山子晋亦神仙为君遐算从今祝愿见重登六十年
　　
　　孝子顾子芳刻木为母奉事如生及顺继母慈孝相感以诗嘉之二首
　　
　　刻木为娘刻意深视成怡悦听成音雕工易刻慈亲貌难刻人间孝子心
　　
　　二
　　
　　事死怜君若事生母无前后孝俱成卧冰守柰千年后肯许王祥独擅名
　　
　　丰山孝子徐览割股救母因赠
　　
　　儿股伤残母命存神功亦为感慈恩悬知今日丰山里不媿当年孝隐村清誉只应敦薄俗上书谁与乞旌门由来此道无他报会见传芳到子孙
　　
　　近山为徐履卿题
　　
　　垂萝絶壁好跻扳只隔烟岚数步间不用移居深处隐桃源风景在人寰
　　
　　山中晚行
　　
　　烟光寂寞夕阳时逺近钟声即复离路静乆无尘鸟迹客来惟有鹤先知
　　
　　送汪白埜还杭立春日
　　
　　野寺门前江可怜柳条难系木兰船穷郊岁晩冰霜合刚待春风上别筵
　　
　　咏盆中桧寓懐
　　
　　老桧何年解服盆病肤犹带石苔痕不知多少挛拳苦消得斯须灌溉恩屈节无材干梓匠秾华有类阅朱门从渠束缚人休笑岁晩心期只自存
　　
　　走索
　　
　　绒索为桥跨彩虹步从平地上虚空绣鞋半湿花梢露罗袂轻杨柳面风神女踏波行洛浦素娥辞月下蟾宫更怜玉臂垂双翼彷佛青鸾舞镜中
　　
　　送孙白峯北上次韵
　　
　　千里南还又北行碧江烟艇画中清琱弓中鹄须持满粉饰倾城让后生老我期君尝结梦是谁推尔定知名都城见月孤吟夜应忆山中别后情
　　
　　为云居正长老画小幅山水
　　
　　记得危岩倚石楼西湖烟景坐来收遥岑寸碧空王殿断岸飞鳬独客舟九曲屏山因雨洗六桥练水带花流重游预订春来约未许青山笑白头
　　
　　谷芳上人创二石桥谢以画并题
　　
　　村径两徒杠津岐赖相接岁久木尽摧来往多病涉吾师好施予毅然探囊箧伐石来西山架梁通便捷摅心不知劳旬日足功业行人履坦途无复待舟楫平生好修葺于此意自惬福报固不图一念歴千刼愿焉寿无疆期頥稳登蹑
　　
　　悼孙太初
　　
　　太白山人谪仙李气节风流无乃似拄颊香炉瀑外烟翻身采石矶头水一从骑鲸飞上天复来人间今几年来无定踪去无迹只有丽句人间传终南山髙几千里苕溪霅溪渺涯涘此老精灵何处归还在西湖月明里孤山放鹤招同心巢阁先生林处士
　　
　　谢王雨舟灵寿杖
　　
　　武当山高几万丈中有千年灵寿杖金光玉芝秀所锺生在青霞石嵓上雨舟先生道者流赠我一枝东海头琅玕润滑铁坚痩昂首屈项苍精虬老夫病足如跛鳖藉此扶持少颠蹶朝出横拖石壁云暮归倒拄溪桥月乘舟着篙马着鞭凌髙涉下无不便为寻短句谢远意遶径啄碎青苔钱不愁化龙忽飞去不愿提携朝玉陛但愿长挑沽酒钱日日登堂共君醉
　　
　　雨中寄勾溪
　　
　　冥冥稻花雨漠漠野云秋飒响悲黄落丝飞乱白头乍于灯下细偏傍枕边稠累月宁苏旱愆时却送愁湿萤仍草莽迷鹤独林丘天地非无为江湖可散忧积阴霾御气深淖阻宸游忍冻吾庐足啼饥比屋侔自非原宪病谁是子桑俦颇忆钓鱼伴孤吟蘅杜洲
　　
　　醉闲巻
　　
　　富翁买田过千亩日日匆忙不饮酒贫老无钱囊橐艰日日饮酒醉且闲富翁回首问贫老酒尽囊空奈何好贫老答曰翁不知树上好花开几时儿孙各有儿孙计死抱黄金将付谁
　　
　　哀湛秋
　　
　　江瓶锡江湖三十年姓名徧与诗流传山中老屋裹薜荔一爨累月寒无烟采辑盛音仍绣梓行道参禅了生死身事忙如风外云心情淡若江头水翩然踪迹归乎来维摩示病销筋骸一龛寒月锁委蜕三昧热火烧成灰老我交游痛凋丧不解吾师脱凡相肠断吟魂何处飞也应只在秋江上
　　
　　西村诗集补遗

　　朱朴，字元素，号西村，嘉兴（今浙江嘉兴）人，一作嘉善（今浙江嘉善）人。好诗。善小幅山水，似黄公望、吴镇，作蝇头小楷，题诗其上。《嘉兴府志》、《海盐文献志》、《嘉善志》
