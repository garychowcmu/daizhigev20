　钦定四库全书

　　集部六

　　倪文僖集

　　别集类五

　　明

　　提要

　　臣等谨案倪文僖集三十二巻明倪谦撰谦字克让号静存上元人正统己未进士及第官至南京礼部尚书谥文僖据李东阳序谦所作有玉堂稿一百巻上谷稿八巻归田稿四十三巻南宫稿二十巻又有奉使朝鲜之作为辽海编别行于世今皆未见此本凡赋辞琴操古今体诗诗余十一巻颂赞表笺箴铭一巻文二十巻盖谦所自编于生平著作汰存六分之一者也三杨台阁之体至弘正之间而极弊阘冗肤廓几于万喙一音谦当有明盛时去开国之初未逺前辈流风余韵往往而存故其文步骤谨严朴而不俚简而不陋体近三杨而未染其末流之失虽不及李东阳之笼罩一时而有质有文亦彬然自成一家矣固未可以声价之重轻为文章之优劣也

　　乾隆四十五年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●倪文僖集原序

　　文一也而所施异地故体裁亦随之馆阁之文铺典章禆道化其体盖典则正大明而不晦达而不滞而惟适于用山林之文尚志节逺声利其体则清耸竒峻涤陈薙冗以成一家之论二者固皆天下所不可无而要其极有不能合者故君子观人之文不必识其面闻其论议亲见其所施为而其器识材用之称乎此或宜乎彼断断乎其可别已是虽殊世异代操吾说以求之无所不得矧耳目所接风声义槩之在天下方盛而不可冺者哉东阳辱青溪倪先生舜咨为同年交最深获见其先文僖公乐与天下士诵公所为文旧矣公居南京有火厄手掇旧稿数帙以出青溪复力检得之虽颇散佚尚多不能尽録公既没青溪乃取公所自编订者为三十二巻刻梓以传东阳始得而备见之作而叹曰我国朝定鼎开基奄有六合光岳之气全得于天自髙皇时宋学士景濂诸公首任制作而犹未得位文皇更化杨文贞诸公亟起而振之天下之休养涵育以暨英庙之初富庶之效可谓极盛矣而刘文安诸公出焉逮于宪庙其用犹未已也时则有若文僖公相与先后扬厉其名大着其在景泰间应制赋诗中官常立俟以进自余碑板金石之文云涌川溢沛不可御尝奉使朝鲜即席命笔略不构思国人皆缩颈吐舌骇叹不能已及归梓其作为编至于今存焉盖公之雄才絶识学充其身而形之乎言典正明达卓然馆阁之体非岩栖穴处者所能到也故虽中歴巇险晩登通要不得尽见于用而其于典章道化关一代之盛以为后观者如此岂非不朽之事哉昔孙盛作晋春秋传之外国后有购者于辽东得之宋孙甫作唐书甚自珍惜尝火后归问其书他不复顾斯文出处与此正同然二氏之书卒不见于世者谓其子孙不足以继之也公修英庙实録未及终青溪继入翰林以成事告校诸前代其班马氏之风乎且青溪为学士为礼部侍郎尚书趾美承阀当代所仅见行业之着其于公益有光焉后世称江东倪氏之盛者殆不独文之为重而文其征也是固不可以不传已公讳谦字克让学者称为静存先生己未进士及第官至南京礼部尚书致仕卒赠太子少保文僖其赐谥也文有玉堂稿百巻上谷稿八巻归田稿四十二巻南宫稿二十巻通为巻百七十则裒为家集青溪与其弟工部主事阜軰共藏之而辽海编别行于世云弘治癸丑秋八月一日赐进士出身中顺大夫太常寺少卿兼翰林院侍讲学士经筵讲读官兼修国史晩生长沙李东阳序

　　●钦定四库全书

　　倪文僖集巻一

　　（明）倪谦 撰

　　○赋

　　早春赋【景泰四年正月二十六日应制】

　　叙曰孟春者四时开辟之端生育之首天地交泰万物亨通古先哲后政令所行罔不因时之宜故于是月下寛大之书行庆赐之典所以体好生之盛德也肆惟皇上临御之四年为景泰癸酉时维初阳盛德在木皇上既于元旦受万方朝贺中外毕集拜舞称庆固已合人心之驩戴矣复于辛日祀上帝于南郊风尘屏息瑞日晴丽又有以致天心之昭格焉乃者涤垢掩瑕行庆施惠裁成辅相叅赞两间四海臣民咸遂生育其法天体德之心与古先哲后实同一揆是以和气薫蒸充塞宇宙条风应候惠日暄妍庶草蕃庑物无疵疠鸟兽鱼鳖罔不咸若则自天降康丰年穰穰从可卜矣臣猥以菲材职司文翰伏覩盛美不胜忻忭谨拜手稽首而献赋赋曰繄日临于营室兮开六合之朗晴呈山川之秀丽兮发草木之光荣散瑞霭之氤氲兮布和气之淡荡表盛世之休征兮信丰年之气象惟斯时为何时兮属句芒之御辰斡一元之气机兮回八荒之蚤春睠龙精之戒旦兮正青阳之司候摄提指乎孟陬兮玉律中乎太簇既配仁于四德兮复属木于五行乾坤坱圠以无垠兮动植乐育于生成漏暖信于梅枝兮见天心之来复窥韶光于栁眼兮验百卉之回绿划残凘之已泮兮増太液之清波倐积雪之尽融兮欝琼岛之嵳峩鴈嗷嗷以思归兮羌呼羣于水曲鸟嘤嘤以将鸣兮欲迁乔于幽谷蛰虫闯其启户兮纷蠕动而翾飞潜鳞跃以上氷兮竞鼓鬛而扬鬐探上林之桃杏兮含无穷之芳意况御苑之蜂蝶兮亦聮翩其游戱感万物之畅逹兮乘淑气以陶镕想春光之九十兮塞宇宙之冲融仰圣皇之御极兮迈唐虞之盛德亶体元而居正兮茂对时而育物开明堂以布政兮居青阳之左个乘鸾辂而驾仓龙兮庆赐行而弘播躬郊坛之祀事兮格精诚于昊苍修祖庙之肆享兮通肹蠁于先皇为万民而祈榖兮曰农事之当布悬象魏于观阙兮谨昭宣乎宪度施政教以顺序兮涣号令以维新运堪舆之妙用兮法造化之深仁恩波溢于海■〈宀禹〉兮祥光被乎四表惠溥及于鳏惸兮泽旁覃于胎夭在日月之所照兮及舟车之所通具颅圆而趾方兮孰不涵煦于覆帱之中顾微臣之肤陋兮徒窃禄而无补圣德奚以名言兮惟颂歌而蹈舞歌曰震宫初动时孟阳兮木德惟仁万彚昌兮惟圣天子开明堂兮流庆施惠法天常兮玉烛和调日舒长兮世跻春台俗醇厖兮河海清晏迈虞唐兮四夷宾服来享王兮小臣作颂肆揄扬兮伏愿圣寿亿载无疆兮

　　听鹤轩赋【有序】

　　予友郭君彦理曩在南京尝持听鹤轩巻索予为赋予时偕计北上迫于试期不获遂所请今从亲至京复出吴中书希纯画此花索题其上故为之赋
　　元造运兮无停羣彚勃兮生成曽物物以雕刻乃自色而自形何琼芳之毓秀擅秾华于广陵繄幽魂兮久逝恍唤起兮如醒尔其煤麝扬芬毛锥脱颖意匠方玄天机乍警剪瑶岛之纎云印碧纱之清影柔柯澹兮相依宻叶蔚兮交暎纷总总其繁英讶晩妆之闲靓盖能驻春色以常存斡化工而自骋者也当其结根后土破蕚蕃厘氷须缀粟素脸凝脂粲玉容兮照眼蔼天香兮逼肌鲜颷动揺歩宓妃于洛浦零露厌浥醉阿母于瑶池疑玄圃之仙卉儵六丁之夜移羌地灵兮所锺岂人力兮能为顿使羣英失艶千葩夺竒谅寰■〈宀禹〉 之独歩意东皇之见私遂令江都之名胜境因物而犹垂也乃若迁客追欢骚人继访雅韵争裁髙吟竞爽唐昌观里浪夸仙女之逰无双亭畔素惬醉翁之赏想神物兮禁诃寿千龄兮无恙奈边骑之方来掲本根而长徃待息体于遗蘖终禠魂于槁壤览物理之兴衰嘅予情于俯仰彼灵区兮犹昔望媺人兮不还继芳踪者谁子惟见聚窈窕兮八仙匪托迹于剡素将孰识其孤妍噫吁兮麒麟之生异乎犬羊鸑鷟之翥烂乎文章是皆出则应瑞见而靡常顾兹琼芳之拔萃抑亦和气之酝酿虽噐车兮莫俪殆三秀兮可方然而鸟兽草木信希世而呈祥者矣则夫公卿将相岂有种而流芳也哉

　　种德堂赋【有序】

　　吏部考功郎中永丰彭先生尝出其曽祖雪崖先生种德堂巻示谦知雪崖系出宋御史中丞公之后以医活人子及孙世其业至先生昆季发身科第列职中外先生冡嗣公鼎贰县东莞羣从盛而且贤君子谓为种德之报也缙绅大夫着为文辞述之备矣先生不以谦为不敏特命赋之不敢以芜陋辞谨制斯赋以复赋曰
　　永丰之邑潭西之濆有隐君子雪崖先生之居为宋御史中丞九世之孙抱遗经而不售外声利如浮云广善药之贮储济斯民之遘痻有翼其堂扁曰种德方寸之地是为阡陌俾绵绵之若根见芃芃其允植收所获于百年譬有秋于力穑者也尔其载芟载柞固为善畊使无良畴厥功曷成或耘或耔固为善艺使无嘉种厥生曷冀必大田之既戒复镃基之待时始东作而可兴羌耒耜其能施然而或水旱之相仍或螟螣之蕃滋孤终岁之勤动乃求餔而得饥孰若此德根于性天匪有假于外求第反躬而自全茍栽培之日厚蔼生意之勃然顾后艰以无虞恒丰腴而有年想其莳之以仁播之以义易以礼乐壅以孝弟振声华以若苗懐忠信其如穗以谦逊为沟洫来渊泉之善类以明决为耰锄去稂莠之私伪岂助长以戕生惟直飬于浩气亶心逸而日休顺所天而无媿誓秉志以终身谅食报于来世猗欤先生古贤为俦灵缤缤以上征泽津津而下流有孝子而不匮更孙枝之好修擅家学以专门克绍述于箕裘逮曽玄而益大信复始于公侯彼曽者何合浦双珠伯天曹以考功仲王门而曵裾擢科第以聮芳扬中外之美誉彼玄者何蓝田羣玉长佐邑以哦松季待价而韫椟皆懐瑾以抱瑜方以似而以续繄此德以既菑嘉肯播以相承卭天道其不爽宜后叶之迭兴昔三槐之阴连与五桂之芳腾由本固而末茂实异代以同征爰引长而弗替将蔓延而曷胜挹前哲之髙风怅九京其莫作缅遗范之可师允有开于后觉胡愚黔之蚩蚩致牛山之濯濯既芜秽以就荒抑何望于能获念揄扬于世美托文辞而永垂纷篇章以有述粲玑琲之陆离举陶旊之窳缶敢厕陈于鼎彝摛毫端之覼缕寄仰止之遐思

　　竹坞精舍赋【有序】

　　竹坞精舍者苏之昆山钱君景和藏修之所也景和家食时尝爱竹有岁寒之操环植舍外森然有淇澳湘水之胜其清尚之志可见矣景和兹膺剡荐起为侯门师范乃以是征题于予予嘉其请之勤也遂援笔为之赋昆山之麓有林蔚然结重阴于十畆泻灵籁于九天露叶低回翔紫鸾之夭矫霜竿离立倚翠袖之婵娟羽葆张兮待月碧玉暖兮生烟逗薫风以脱绷冐夜雨而行鞭时有旷达之士避俗之贤托之为友望之若仙辟精舍以相狎日盘礴于其间或膝其琴或手其编坐芳根以对奕藉苍苔而肆筵拊琅玕以吟啸髣髴泛湘浦而入淇园也一日舍之主人逰乐之倦隠凡而息梦一瑰特君子长身秀眉青衿翠帻俯而揖拱而立曰天下之物可爱者多矣何独于竹而见溺乎将谓其色堪玩则葱蒨者孰若粉黛之妍晳其声宜聴则铿戞者孰若管弦之繁急清标之芬岂胜麝兰之袭稚笋之味宁似肥鲜之适乃弃彼而不御顾于兹而致怿子之意其亦有所择乎否耶主人曰不然吾之爱夫竹以其有徳也彼其羣而不党直而不挠虚乎有容洁然自髙溪壑幽闲足以遂其性霜雪严冱不能变其操此子猷所以一日不可无而七贤六逸恒于是乎逰遨也若乃葩华秾腻艳冶哇滛虽可惬情而快目适足丧志而蛊心畴似此君之冷淡与之交岁乆而弥深哉君子曰子之于竹可谓真能爱矣既知爱之慎勿害之彼元之也与之何仇忍刳其腹以建黄州之楼此子陵也与之何疵竟剪其支以系桐江之丝或操之为笾篚或辱之为帚箕固因材而见取抑岂此君之所宜子尚戒于斯可也主人矍然曰天之生物必资于用藏噐于身待时而动使伶伦之有求亦不一徃奏九成而来仪凤乎于是君子轩然大咲尔汝忘机倐风雷之破壁化为龙而奋飞遂蘧蘧以惊寤但见翠华之满衣

　　观泉赋

　　当春日之载阳兮栁袅袅以垂丝畅冲襟以抒冩兮陟层台而自怡云冉冉其出岫兮风飘飘而吹衣睠翠岩之石罅兮县瀑飒其双驰恍银河之倒泻兮讶玉龙之竞飞神爽忽焉飞越兮人世沓然以如遗慨古今之禅代兮少日壮而老以衰惟兹流之喷薄兮亘四时而不移嗟人生其如寄兮徒扰扰将何为伤余懐以兴感兮足踟蹰其忘归

　　○辞

　　寿谖堂辞

　　览名区之殷庶兮纷甲第以次鳞中华榱之肯构兮蔼庭户以藏春挹秾英之余馥兮曰丛谖之攸植介慈闱之寿考兮頼忧忘而乐集繄媺人之克孝兮羡嘉卉之标竒岂移根于玄圃兮抑接畛于瑶池凉露潄其芳润兮晴吹梳其翠葆锺淑秀于玄造兮毓灵芬于富媪惟蟠木可共谱兮必瑞芝可连苗期后天而不老兮凌三光以同凋将倚槛以载观兮频缓颊以微哂龄胡慕于籛铿兮卜胡问于詹尹嘅庄椿以早谢兮羌三釡而莫将鼓坎坎以承欢兮舞蹲蹲仍自伤虽物理之难齐兮实显融于不朽也尽爱日以宁亲兮固将寿兹谖于同乆也乱曰谖之敷荣厥得地兮緑叶黄华纷表瑞兮能忘亲忧乐罔既兮眉寿无疆俾昌炽兮立朝有子佩玉珊兮宸翰昭回诰竚颁兮谖烨増辉亲觧颜兮华堂永固岿乎并南山兮

　　梅月辞

　　岁冉冉以将晏兮肃万里之氷霜山林黯然消瘦兮草木薾其摧伤何天意之有偏兮独储美于孤芳先百花以竞放兮早有得于春阳粲珠玑之错落兮挿繁英于晴昊当六雪之缤纷兮羌迎寒而索咲骨棱棱以屈鐡兮肤淡淡以凝脂振江妃之琼佩兮浴王母之瑶池逗微风以馥郁兮度暗香而袭人蹇独立而无偶兮净不染乎纎尘睠江南之乆违兮别幽姿而莫亲怅驿使之空来兮谁寄余一枝之春繄若人之神妙兮拔紫亳于秋兔洒苍松之翠烟兮为传神于缣素忽披图而宛见兮俨横影于孤村罥蟾华于南枝兮照万古之氷魂慨月姊与花神兮洗铅华而相暎岂藐姑射之仙子兮整靓妆而临镜入华光之三昧兮得补之之不传炯清光于眼底兮觉化工以无权余爱之而不能舍兮首屡徃而回顾聊涤余鐡石之心肠兮效广平而作赋

　　○琴操

　　风木操题文学江先生风木图

　　有树芃芃兮山之阿树枝欲静兮天风多风不停兮柰尔何儿有禄飬兮为亲怡亲不待兮将何为感皋鱼兮泪空垂我语天风兮莫吹彼树上乌彼乌能反哺哑哑引其雏嗟嗟我生兮不如乌

　　○古诗四言

　　君子之騘【有序】

　　君子之騘别李公也李公以国学儒彦入宪台为御史宦辙所至有声时望攸属祇奉纶音緫理畿内学政钱唐倪某故作是诗以赠云
　　君子之骢载骤载驰驾言行迈孰授之维曷云能维帝命是将蹇蹇匪躬矧敢怠遑岂无他人式举宪纲不如君子德音孔彰文化久孚善政亟布海隅江左讴歌载路山有松柏泽有兰苕皇畿千里济济誉髦敬敷在寛哲后明训爰嗣铎响有鍧其振相彼小子侯国之琛因材长育其成若林时雨沃之仁风薄之睠言归只天子乐之
　　君子之騘四章章八句

　　慈乌【有序】

　　慈乌悯孝子也四明宋子升早丧父頼母训以底成立而母亦继殁后迁西夏追慕不忘作堂扁曰思训钱唐倪某为体其意而作是诗焉
　　慈乌在林爰返其哺哀哀母氏弃我弗顾慈乌在林载飞载集哀哀母氏弃我弗恤人孰无父我独早孤人孰无母我独告殂昊天悠悠降此大咎忧心憧憧疢如疾首朝跻于堂泪交我颐夕降于堂泪渍我衣我绩我蚕我书我诗惟母之训云何弗思兰山苍苍鄞水汤汤心之思矣曷惟有忘兰山岌岌鄞水湜湜心之思矣曷其有极
　　慈乌六章四章章四句二章章八句

　　萱堂【有序】

　　萱堂寿贤母也詹事府簿赵君有母夏淑徳着于宗族尝梦感锦帨生二子伯曰敏以科第起家为校官仲曰政即府簿也有孙八人一领乡觧君子谓为积善之泽云今年寿届八十康宁无恙府簿君禄仕于朝欲迎飬未获悬念不已予嘉其孝为作是诗俾寓归光溪以为贤母初度之颂焉
　　彼茁者萱于堂之域母氏戾止心乎孔怿其怿维何锦帨告祥邕邕双凤斐然有章名之逹矣以显以扬彼茁者萱于堂之背母氏戾止心乎孔慰其慰维何孙枝诜诜元兮恺兮洵美且仁亦有克子践乃后尘彼茁者萱于堂之阶母氏戾止心乎孔谐其谐维何齿聿云耄淑德柔嘉享有寿考自天降康永锡难老岂无天禄为养匪薄岂无旨酒式燕以乐孙子若兮母兮噱兮寿考无期等乔岳兮
　　萱堂四章三章章十句一章八句

　　倪文僖集巻一

　　●钦定四库全书

　　倪文僖集巻二

　　（明）倪谦 撰

　　○古诗五言

　　金台咏

　　忆昔燕昭王招贤筑髙台千金市骏骨郭隗乃良媒方延乐毅至复数邹衍才猗与剧辛辈衮衮弹冠来得道信多助英风扬九垓芳躅久沦谢遗趾犹崔嵬落日伏狐兎清霜披草莱悠悠览陈迹仰止情徘徊

　　逰正阳门

　　兹晨值休沐髙歩城南楼徘徊俯层构一览八极周吾皇驭宸极善继弘逺猷羣工乐趋事神功不日收万雉切霄汉八窻干斗牛提封亿万里赋贡走夷酋増崇天府国伟冠帝王州抽毫未能赋微吟纪斯逰

　　送同年李进士郁归省

　　忆昔挟长策同上黄金台排云呌阊阖竞吐琅玕才日华丽五色星采聮三台春风曲江宴烂醉流霞杯香衢控玉勒飞葢相追随长歌激层汉此乐真快哉遂令名与姓一日传九垓鹄立侍通明恍若登蓬莱我约赴星期袖拂天香回君思定省旷又向家山来觧后遇金陵倾写懐抱开交深志逾合敬久情不衰欣然叙畴昨共酌葡萄醅未谐投辖欢且复张帆催飞飞白云逺淼淼清流洄到家亲意舒喜色知盈腮升堂奉甘旨拜舞应徘徊岂惟邦家光实为闾里辉私恩既云遂公义未可乖渉川藉舟楫调鼎资盐梅我将驾大舶临风遡长淮朝阳菶菶枝髙冈迟凤喈聊兹一分手离思■〈冉阝〉能裁

　　题竹兰古石

　　湘皋风雨深磊磊石应长芳华散幽馥寒玉揺清响彼棘何夭夭托根乃同壤千古仲尼心援琴动遐想

　　畊乐翁

　　春风动阡陌万彚俱欣欣负郭数顷田及时畊且耘朝带西畴雨暮拂东皋云芃芃长禾黍不辞沾体勤妇子事晨馌羹藜芼香芹日入荷鉏归逺下牛羊羣山村四五家鸡犬声相闻秋成共收获遗秉何纷纭但见仓庾盈孰知尘世氛瓦盆注新緑畅饮总成醺醉来歌击壤此乐宁可云嘅慕鹿门老永懐盘谷君斗酒欲相劳银鱼未能焚

　　陈氏终节堂

　　挺挺霜崖松泠泠古井泉伊人秉贞洁可以况清坚芳龄二八余于时移所天白首榖同室岂云中道捐结帨甫六载矢心期永年遗息方在哺顾影常悲怜从兹屏膏沐孝养志惓惓蔬食每不足姑嫜饱肥鲜殷勤脱簮珥为粥简与编幸侍二亲老继复归重渊艰苦已备尝家立子且贤髙堂坐华旦彩衣舞蹁跹抗节世多有孰保终始全景行人所钦青史容无传

　　永思堂为钱唐朱彦明赋

　　椿萱嗟已零棣蕚继凋丧永佩过庭言无复倚门望始頼伯氏存亦祔泉台塟子立复何依旦夕增凄怆皇皇没世悲耿耿终天怅愿言守厥身名宗庶能亢

　　山水画

　　苍山迭秋旻岩壑欝萧爽虚亭閴无人古道絶来鞅云迷逺近村树隔东西瀼安得濯尘襟中林恣幽赏

　　送陶进士希文南还

　　丹穴有凤雏夐出风尘表振羽凌紫霞翩翩五云绕一朝览徳辉下翙梧冈晓和鸣叶九奏快举愕羣鸟方冀巢阿阁更许浴灵沼何为铩其翮相违向中道依依送将归开尊冩襟抱灵物孰能遗岁寒宜自保嗤我本潜鳞尚逐鱼在藻终当入蓬瀛相从拾瑶草

　　石蒲画二首

　　齿齿水中石翛翛石上蒲清风一披拂踈翠自纷敷宛若避世人悠然山泽臞坐疑碧溪月移影在庭隅
　　青蒲翳拳石秀碧浮东海龙骨自紏纒霜须更潇洒九节信通灵四时常不改不遇九疑仙中流复谁采

　　题画金兰

　　柔毫夺化工冩此湘皋荣猗猗转光风粲粲敷金英此君静相倚岁寒同结盟珎重置座隅将况交友情金以坚利断兰以扬芳馨

　　王母储氏贞节咏

　　盛年结褵时择配良偶谐将期共白首遽云中道乖大义徃从之岂复惜余骸仰思亲在堂俯痛子在懐茹蔬保贞洁蓬首仍无钗从一志靡移宁如枳逾淮竭力奉姑章孝养谁能侪青灯课儿学贤希参与柴寿今过古稀徳光讵终埋赫赫颁旌书昭昭下天阶绰楔表髙门荣宠垂无涯千古共姜节清风与之偕

　　赠赵生文愽西还

　　昔我占科名所学惭未充一朝拜官爵谬厕词林中吾子鴈门俊鼓箧游泮宫不辞负笈劳千里来相从自视尚昏昏何以启子蒙嘉子志勤笃馆置幽轩东篝灯诵经史午夜声沨沨问辩恣研讨物理靡不穷操觚事修辞吐语超凡庸磨瑕刮其垢文藻尤舂容由子性明朗有若金在镕荏苒经二霜所得亦已丰矫首懐故都归思何匆匆再拜别我去严城动晨锺时当秋气凉一叶飘井桐到家展省余事业宜専攻况子宰臣后乡里称儒宗宾兴谅不逺髙折丹桂丛偕计上春官朝端会重逢黾勉崇令徳庶俾声光

　　隆萨编修母挽诗

　　桑榆景西颓耿耿即玄夜八旬逾二龄溘然遽殂谢平生遘多艰辛勤靡偷暇姑病谨扶持为祷北辰下岂惟侍汤药甘旨极丰腴丧塟礼咸备夫孝名与俱夫亡屏膏沐家贫恒晏如诗书课遗胤喜践青云衢云衢岂不好所伤隔逺道封章未及荣玉躯已难保翩翩南飞乌忧心惄如捣泪洒玳山原流丹渍秋草

　　中村别业和草庐先生韵为临淮尹彭光赋

　　忆昔中村居名流盛诗赋百年何所余合抱当时树良畴尽膏腴丰年咏多稌况负邑城南相违一舍许桑麻遂敷荣牛羊乐孳乳累累近古坟宰木烟云昏日落双锺畔惟应狐兎蹲欲持一杯酒徃慰千载魂承家有贤令余庆知长存尚期守兹业绵绵在儿孙

　　陪祀三陵倡和诗【时正统丁卯长至也】

　　出都城用晓字
　　嗣皇谨时思烝祀烈祖考摄行遣贵戚分陪及微眇陛辞赴三陵出郭天乍晓员精升旸谷晴晖散林杪况当一阳生便觉春意早仰顾天寿山巍巍倚天表
　　途中遇风用色字
　　蜚廉西北来长途肆狂愎鞭驽渡清河凛冽势转亟扬沙眯双眸举袂频自拭岂容披襟当正藉貂裘敌行行抵山陵薄暮殊未息且须就村舍把酒慰寒色
　　入山用林字
　　同寅二三友联镳陟嵚崟欝欝龙虎地苍苍松桧林爱日丽中天寳殿光流金三陵若鼎峙永镇坤维深圣灵仰在天何以致居歆虔恭相明祀精白惟此心
　　谒陵用间字
　　閟宫閴清穆三后奠此山吉蠲致孝享玉陛联清班祠官献爵帛秩秩仪度闲髙明以承祀俨若临天颜列炬烂有辉髙暎河汉间礼成夜逾半策马行当还

　　送郭仪

　　风雅三百篇删定自鲁叟齐韩毛郑流笺训非一手千载何适从异说互纷紏不有紫阳翁畴能撤其蔀至理焕以明昭回粲星斗坐令三代前温柔见敦厚郭生英妙姿好学志不茍执经逺相依羣疑藉分剖媿非万石锺何由启撞叩所喜务研精不间辰与酉展巻鹰隼视落笔龙蛇走乃知牣其中必在勤斯有京华歳将淹思亲重翘首别我向恒阳升堂娱父母戏着莱子衣满献椒花酒再拜庆履长敬祝期颐寿方今际休明麟凤在郊薮期尔与之游此意还知否新春景暄妍和风散虚牖毋为中道捐亏篑同培塿

　　题兰寄潘景瑞【有序】

　　浦城潘君景瑞为吾应天教授节庵李先生之壻也景瑞为馆甥时尝与予讲学于玉兎泉东书楼之上情好甚洽寻以遭乃尊鸿胪府君丧扶柩还闽遂尔别去迩来十有余年矣每一思之未尝不引睇南望也适其姻娅余正术考绩来京始得询其起居之详然予闻之古人之交友有曰金兰契者盖取易同心之语也兹正术归无以为景瑞赠因求中书希纯呉先生作为墨兰并题数语于上托正术以寓景瑞庶以附于古人交契之义而伸久别之忱云予之所望将必有征于他日也
　　丛兰在幽谷濯濯氷雪姿霜筠共贞操楚楚琅玕枝光风泛踈颕白露凝华滋清芬被百草岂为无人知我欲结为佩采芳荐彤墀怊怅隔澧浦路逺莫致之悠悠十年别迢迢千里思含情托毫素永固同心期

　　清心轩为徐彦澄赋

　　至人本无欲贤者能寡之天真洞轩豁灵台果何疵彼哉夸毗子汨汨务外驰玄珠浊水昏宝鉴凝尘缁畴能濯与拭粲然发光辉南州孺子孙克已恒自持冀令方寸间清如湛涟漪心清万理明酬应靡不宜寜知众欲攻伺隙抵我巇勉焉慎毋间素魄当空垂

　　题画龙

　　蟠泥伍鱼鳖畴能识其神一朝云雷便奋跃飞天津叶公岂真好刘累安可驯苍生望已乆为霖沾八垠

　　题画虎

　　锦文何斑斑电目复炜炜日落啸空山百兽皆披靡横道正磨牙在阱乃揺尾威强勿终恃君子贵循理

　　双节行【为华靖赋】

　　曾姬正青年嫁作朱家妇三岁丧移天一女方在哺【一解】
　　辛苦奉姑嫜育女已及笄贰室得贤婿丝萝幸有依【二解】
　　夫婿亦云亡呱呱遗弱子子母共居嫠矢心如白水【三解】
　　子今长能孝慰母与外姑双节厚民彛咄哉首鼠徒【四解】

　　送杨侍讲还陜省墓分韵得把字

　　我舟故乡回君帆亦南下相逢白下桥襟懐倍倾冩金陵最佳丽逰览时并马攀萝抉幽僻歴磴穷清雅暂会忽云别解袂若陶瓦迢迢咸阳道烟云护松槚展墓伸孝思椒浆奠琼斚君能济时艰非可闲逸者北辕宜早旋努力支大厦会食玉堂杯明年殆同把

　　题墨梅

　　歳晩霜风严万木僵欲折胡为此粲者孤髙挺竒节潇然出世姿不受尘土湼繁英揷晴昊瘦骨欺寒雪华光写其真照眼色清澈浑疑藐姑射羣仙振环玦和羹他日事老干且屈鐡肯学桃李花徒媚儿女悦

　　集陶挽王守正主事【编修■〈亻与〉父也】

　　东方有一士委情在琴书清飊矫云翮婉娈憇通衢覉鸟恋旧林息驾归闲居歩歩寻徃迹浪莽林野娱有子不留金嘅然念黄虞校书亦已勤出则陪文舆荏苒歳月颓指景限西隅一朝长逝后壑舟无须臾谁云其人亡至徳冠乡闾生有髙世名过此奚所须幽室亦已闭精爽今何如千载拊尔诀言尽意不舒

　　题四景画

　　春花正堪赏春酒复可沽驾言策双蹇挈榼携奚奴溪桥纵闲适风斾遥招呼暖香袭襟袂粲然桃李株梵宇隔云林亦可寻浮屠归来锦囊重想多明月珠
　　竹轩启蓬扉中有校书叟扶笻抱古桐来觅赏音友莲塘花乱开香气入户牖扁舟荡兰桡载送百壷酒山僧出古寺杖钖竞奔走何如俯清流咲饮拍铜斗
　　幽亭閴弘敞占胜居崇冈杖藜三五叟相携此徜徉俯视木叶绯醉晕朝来霜行旅渉逺道闲僧归上方溪渔有至乐一叶云水乡抚景淡忘返遥岑留夕阳
　　六雪花正落积玉髙峻嶒山城絶过客古寺无逰僧孰云石径迷有木尚可蒸孰云水脉缩有鱼尚可罾擎盖沽酒归拟欲浇凌兢寜知下帷士顿忘寒气增

　　送曹冕中书南还省亲三十四韵分得青字

　　宣尼古大圣训子重过庭韦贤汉名相传家惟一经顾兹燕翼谋在昔有典刑引之乃弗替世徳流余馨昻昻千里驹逸足追风霆姿仪更清澈俨若鸾鹄停严君领缙绅雅徳崇朝廷延师务启廸编简对踈萤奥理善研析牛刀初发硎藻思复敏赡髙屋方建瓴抡材向明时染翰依槐厅声誉蔼儒彦有耳无不聆时望孤云飞思亲恨无翎暌违在南国几易尧阶蓂封章彻当宁诏许谐归寜翩然戒行李祖帐开离亭骊歌遏行云酒倾双玉瓶西风掠眉鬓去去亦易醒况当秋欲深瑶空霜露零草木属揺落华泽凋颜形独余东篱菊粲粲呈修莛黄花正堪采称觞介遐龄想当敞华燕贺客联歌伶矫首向中夜光射弧南星彩衣舞蹁跹绛蜡扬晶荧大斗酌春醑孰辨渭与泾为乐未渠央至孝薄紫冥南桥北山梓并秀何青青圣皇御宸极垂拱负扆屏渇贤屡侧席药笼需参苓东风扇微和春意回林埛鸟声碎花坞草色迷烟汀此时宜北来沧江称扬舲忠孝贵兼尽行看承宠灵

　　聴秋为过庭章赋

　　大块气一噫触物皆有声胡为琅玕枝遇之声更清况当秋髙时商音属金行万叶脱如剪昻然挺孤贞髙人抱幽独种之周四楹时还洗尘耳宴坐聴琮铮缓若朱丝弦疾若衔枚兵珊若佩环响铿若宫县鸣聴之乆不厌神爽心和平隠几得真趣万虑何所萦我欲夜相造为踏凉月明披襟挹天籁双耳定须倾

　　梅庵为杨祖顺祯赋【子海府学生】

　　林逋去我乆孰能爱孤芳谅匪髙世懐视此徒伥伥江南春欲回万卉亦已僵老干正屈鐡繁英傲氷霜北来当岁寒翘想恒彷徨寜知此庵内忽挹君子香丰姿逼人清粲粲玉雪妆贞白以自守耻登桃李场岂惟吐竒芬结实味胜常和盐荐鼎鼐需贤闻有商

　　贺李尚书寿八十【大学士李贤父也分韵得景字二十二句】

　　煌煌寿昌星午夜光现丙瑞应列仙儒八旬娱蔗景素驰长者誉忠厚着乡井积庆锺俊良髙歩蓬莱顶经纶济明时内相钧轴秉老仙荷推封锦诰凡四领何异尚父荣犹存武公警名位接三台禄养丰五鼎威凤来虞廷伟甚仪观整适当初度期九夏日正永绮席延南薫璧月耀东岭杯分春酒滑碗送氷浆冷儿孙迭称觞酳馈祝噎哽金紫萃一堂贵盛畴与并仁者寿而康遐筭超溟涬辟榖有飞丹谁慕陶弘景

　　题朱用浮孝友巻【有序】

　　用孚与兄用章客淮扬用章病用孚极力调护请于天乞以身代用章临絶口占诗一律言渉佛老遗言愿世为兄弟既卒归其丧上谷交游嘉其孝友赋诗美之故予亦有是作
　　韡韡常棣华粲粲紫荆树睠彼柯叶荣由兹本根固嗟哉弟与兄同胞均乳哺形从一体分何异手足顾京城缮甲兵淮南歌尺布浇风日逾扇紾臂视如路畴能念天显二惠忻仅睹承欢共克谐干蛊胥逺骛凄凉伯氏埙天涯遘沈痼姬旦彼何人仲也心切慕恳恳捐此身乞代仰天呼髙玄弗见察大梦竟难寤絶笔脱尘凡遗言激衷愫瞑目頼有依旅榇护归祔友爱本因心至性天所赋砥柱屹颓波古道独回泝厚德闻四方辅世非小故千龄孝友名可以垂竹素

　　倪文僖集巻二

　　●钦定四库全书

　　倪文僖集巻三

　　（明）倪谦 撰

　　○古诗五言

　　山行画

　　喧烦厌尘事思此丘壑清二老有夙期杖屦山中行穿云入翠微渐觉路不平深林不受暑夹道如相迎长风万里来振作涛籁鸣新凉洒襟袂满耳俱秋声况携三尺桐可以宣幽情横膝发孤响古调余咸英岂无考盘叟岩栖此迯名相过叙情话浊酒时与倾兴味自相赏共结泉石盟

　　晓行画

　　鸡鸣众星没驾言即长途靡靡事行迈从以两仆夫■〈氵虢〉■〈氵虢〉溪水流欝欝陇树敷日髙门未启隔渚烟村孤逸蹇树两耳健于千里驹长鸣度溪桥野色迷平芜问君此何之观光上皇都将弹贡禹冠不受终军繻丈夫四方志致身乃良图懐玉勿自衒所贵待贾沽岂若乡井儿龌龊惟守株

　　橘斋为刘傅赋

　　端居抱冲素一室无尘污至道契轩农独与世好殊后皇有嘉树移植当庭隅氷霜气逾厉华叶纷荣敷清阴覆衡字悠然悬一壶香侵捣药杵色暎烧丹炉岂云拟侯封冨役千头奴摘枝饮泉水坐使沉痾苏活人蔼春意宁让缓与卢苏仙去世乆惟君乃其徒何当造君庐一掬从君需颓龄为予制白髪还成乌

　　题芜湖陶氏所藏渊明归去来辞图

　　渊明归去来初非薄五斗悠然独徃意寓兴诗与酒三径有菊松门垂五株栁清风北窓下羲皇以为友大书晋征士千载名不朽至今一篇辞讽诵在人口良工得其意模冩出妙手后人能寳藏什袭若琼玖传家岂不美所贵徳世守勉焉继髙风名宗庶无负

　　题小景二首

　　秋山秀而髙秋水湛以碧山空水脉缩冉冉霜叶赤孤村卖酒家长桥逺行客古寺数声锺斜阳在东壁
　　苍苍嘉树阴髙阁临江渚水光暎山色长夏不知暑幽人系小舟来此坐容与啸傲涤烦襟谁能送清湑

　　陪钱学士饮郁景章宅有诗见遗次韵

　　忆昔随骥尾早承君子知同朝笃交义何殊凤鸣岐宁知信素履世路多艰危章公既触穽钱公亦逢巇而我复婴祸三人各分驰虽云居患难志节同坚持谅是松柏性不畏霜雪欺天道乃好还光辉今若斯司制起永叔典乐咨后夔疲驽骖末乘敢辞筋力衰公皆国桢干允为天子毗拔茅误及茹自揣夫何宜喜兹展清燕深杯安足辞乆别重欢聚岂伊人力为慷慨发髙兴示我清新诗阳春本难和聊叙衷肠私

　　金兰为华徳题【父守正号怡兰】

　　蕙兰被幽谷緑叶何纷披紫茎擢芳蕤英芬吐清竒岂同凡草伍自与修筠宜终岁抱贞独不求人见知所以君子心对之情自怡谁将丘壑容涅以黄金泥光辉烛人目粲粲生华滋外貌虽可夺至性终不移

　　九月十日王祭酒鸡鸣山登髙分韵得日字

　　昨朝属重阳阴雨何蒙宻今晨忽晴霁仰面见白日浮云喜尽敛四野青山出司成重佳节招邀登崒嵂遥指鸡笼巅兹焉遂闲逸极目骋遐瞩一览风景悉仰瞻寳公塔俯憇瞿昙室坐听颕师琴泠泠鼓清律张筵对黄花酒泛金尊溢况我八九人俱是清闲秩缅思陶渊明东篱兴髙率周雅咏凤凰唐风歌蟋蟀若复不尽欢转盻流光失胜会苦难常后继安可必明年知谁健莫厌杯行疾

　　○古诗七言

　　赋得天上麒麟歌寿卢大海【时正统改元除夕前二日大海即廷佐初字也】

　　麒麟本是天上物头角峥嵘光五色紫皇案前颇驯扰雷祖跨下尤竒特碧蹄蹀■〈爕〉凌紫霞毛骨凛凛无纎瑕忽然掣断黄金锁来降江南卢氏家多君生来最清澈逸气英英称敏捷碧玉暖发蓝田烟氷壶冷浸瑶空月横经早向芹宫逰文光夜夜摩斗牛伫看破浪出南海一枝折落蟾宫秋秪今岁毂行将暮喜遇佳辰是初度画堂日暖篆烟长南极流辉照庭户流霞满酌琉璃巵玉管鸾笙次第吹碧桃花底东风软玄圃天中白日迟神龙出图龟出洛丹凤翱翔入阿阁灵物纷纭感盛时岂可将身老丘壑白驹疾去不可呼及时汗简当涵濡知君固是麒麟种姓名拟向麒麟图

　　双桂轩为侯给事臣赋

　　君家轩前双桂株何年移植来庭隅深丛劲干互盘错凌云欲碍西飞乌秋髙木落万山瘦不与凡卉同凋枯鲜飊轻逗翠云卷漙露微渍丹霞敷朝来海色在庭戸照眼宛似柔桑扶又疑没水走象罔同根绾出青珊瑚借问此种尘世无云曽歩月飞双鳬霓裳笑舞緑阴下珠宫贝阙开银铺吴刚假斧竞斫取灏气夜肃砭肌肤素娥敛袂不暇惜但剰一片氷轮孤竒葩秾郁良可娱归路夐絶非人途共言持此献阊阖扪参直上天阍呼天颜一见喜曰都腾芳挺秀无纎污勑培艺圃近槐棘作我梁栋知非诬红光争射斗牛粲逸气并吐虹蜺粗仙标沐尽凤池雨天香泻入龙涎炉世人仰望起歆慕似隔弱水瞻蓬壶我闻此语吁嗟乎冷然恍若余醒苏始知在人不在物乃比连枝二丈夫郄林燕山世已徂百年佳声犹合符大噱絶倒惊奚奴大噱絶倒惊奚奴

　　败荷鹡鸰扇面为卢大海题

　　蒹葭滴露芙蓉死画舫娇娃摘莲子莲房摘尽雨盖枯几柄犹存夕阳里鹡鸰羽翼何轻盈随风下上双飞鸣几回谑浪学沙鸟并立莲塘如有情烟寒水冷秋无际画史挥毫岂无意入手看来倍感伤闲倚南薫咏棠棣

　　题周中书璇画松赠戚贡士文湍

　　东吴才子天池客染翰从容在西掖不嫌墨汁污朝衣爱向溪藤写寒碧淋漓元气何老苍筋蟠骨立龙蛇僵腥风洒地鳞甲紫震雷裂石须髯张夭矫拏空形狞恶一见惊人前复却持镵欲劚千歳苓警露疑闻九皋鹤英标自是梁栋姿头角峥嵘应有时歳寒且为厉贞操待用明堂非尔谁

　　捕鱼图为夏得中题

　　烟渚蒹葭扑晴雪蓼花暗染猩猩血七月八月江水深戱藻穿蒲饱鱼鳖大船小船髙揭篷罾罩竞入洄流中碧涛徐卷手初举锦鳞翠鬛翻秋风个个肥鲜真可爱石火争敲煮鲑菜收筒欲向浦口归携筐拟就沙头卖船尾儿牵阿母裳瓦盆酒熟爷试尝母笑持飱儿待哺浑家共乐云水乡尽日忘情对鸥鸟万事无萦贫亦好却嫌富贵有危机此身甘伴沧浪老

　　竹坡为丁文暹赋【能画】

　　君家不种闲草木数竿碧立蓝田玉此种知从何处移若非湘浦应淇澳邻近时从一借看只疑误入篔筜谷几回欲傍曲阑行履痕恐破莓苔緑由来士俗不可医多君标格真清竒碧窓半启静相对雅懐幽絶谁能知鹧鸪飞去月当戸凤鸟不鸣云满墀淡烟低抹翡翠羽仙风击碎珊瑚枝有时轰雷走岩壑绕地龙孙迸头角一夜新梢出短墙锦绷朴簌林邉脱浑讶团团葆葢张转惊叶叶金刀错四檐寒影不胜清满耳秋声无处着披襟但觉尘虑消岂容俗客当闗敲香残琴罢趣闲逸剩扫百幅鲛人绡只今纷纷何足数歳寒宜结冰霜交莫恠频过纵吟赏玉芽为我还须烧

　　芦滩水禽图

　　清霜乍落邉风髙鸿鴈南征吹羽毛长天飞尽楚江晚冲烟几点投衡皋山骨孤竒水痕落晴沙一片平如削虞机良少菰米多任尔从容饮还啄饮啄知谁伴寂寥黄芦白苇声萧萧危梢半折蘸寒碧雪花不向波间消收拾秋容入毫素应使弋人何所慕夜月西楼过数行秪恐随羣破汀雾

　　王舜畊山水为缪行人朴题

　　烟岚万壑吐复吞雨过泛涨溪流浑野桥山店夜初晓杳霭不辨东西村嘉树苍苍迷近逺白云滚滚银涛卷苔封古道閴无人未放曦轮上孤巘舜畊王翁八十余眼明能看细字书醉挥老笔元气俱风景似是图匡庐多君长才擅専对好山览遍芙蓉翠看画駪駪忆晓行诗成正揽皇华辔

　　江村晚景图为赵汝宏题

　　建炎六龙飞渡江江南有水分天潢王孙脱驾向何许风景独怜闽海傍东列二老峯南峙五马山凤凰胡蝶相萦环金鳌突兀翠釡覆文笔立扫云烟间王孙来此躭幽独深入江村结萝屋扁舟一叶傍渔矶醉里浩歌山水緑日落不归去曲肱篷底眠丝网髙晒芦花邉西风欲下海鸥渚明月正堕蛟龙渊王孙已逐江流去今见云仍玉堂署百年世徳动遐思毫端写出沧洲趣玉堂老仙来索诗诗拙不似斯图竒多君自是神明后文献风流知在兹

　　题竹林图

　　徃年京城少修竹好事移植今颇多我屋庭前四五个鲜飊披拂青婆娑爱此浑如水苍玉坐对清标良不俗倚阑吟赏趣无穷洗尽胷襟尘万斛紫芝山人人品髙风雨落笔声潇潇渭川千亩箨龙骨并刀剪入蛟人绡初疑帝子云中下葆盖霓旌翠堪把复疑流水潄云根中隠徂徕逸游者山人山人尔多才今我一见心眼开此境人间在何处便欲蹑屐凌苍苔洞箫石上吹一曲月明定引鸾皇来君不见萧郎惯貌湘浦秋后来独歩文湖州近代商集贤更数柯丹丘意匠经营斡天巧却羡妙墨追前修太史知从何处得挂向虚堂净如拭不须买地费栽培置身常在篔筜侧竹兮竹兮歳晚节愈坚先生之徳亦复然武公化去已千载为尔重歌淇澳篇呜呼为尔重歌淇澳篇

　　山水画为祝给事题

　　连峯起伏如蟠龙幽壑下浸冯夷宫溪深水逺足鱼鳖时有孤舟垂钓翁人家几簇依林薄共食溪鲜有真乐黄鸟啼残碧树枝白云锁断青山脚籛铿之孙冩作图笔法不让方方壶当时清隠宛在目万朶芙蓉浮太湖我亦有居环水竹西风吹老千竿玉披图日夜忆江南梦绕溪头旧茅屋

　　题渝川邹贵彛墨竹【有序】

　　渝川邹君贵彛购得墨君一幅笔势精巧甚有生意盖古迹也君寳爱之示子索题其端予素爱竹而未得种竹之法移輙不活因覩是图不觉起予之歆羡也遂赋此以归之
　　平生爱竹渐成癖幽丛每欲从人移当轩一本颇失养隔歳顿令枝叶萎长镵劚去良可惜月夕风晨秋寂寂邹君过我出此图爽气飘飘生两腋渭川淇澳千万竿潇湘两岸烟水寒天生胜境不能往咫尺尽向毫端看老干新梢生意足箨龙怒角抽寒玉髣髴风雷起平麓只恐髙飞穿我屋看罢殷勤卷付君持归逺到清江濆髙堂素壁时挂此何须别种篔筜云君不闻此君一日不可无栽培灌溉胡为乎不如似君冩数挺举杯吟对聊相娱

　　万里江山图为唐县史赋

　　先生之巻不盈尺中有万里江山图展图心目顿开豁一叶况见烟波徒嗟我平生好逰览梦魂长夜飞江湖微官覊绊不能徃怅望汉广峨眉孤画工毫素得真趣簸荡海若并天吴三峡涛痕绕白帝九疑翠色连苍梧安得乘风破巨浪饱帆瞬息追奔乌宜君得此重爱惜青藜夜光惊仆奴珍藏什袭岂无意宁止供玩资吟娱问津非欲近星渚梯云应拟游清都诗成莫动海天想且对西山倾百壶

　　题成侍御清风亭歌【有序】

　　侍御成澹庵善为竹写真尝筑亭于故山小金峯下沧浪池上效云林子友石生篆籕法作万竹于亭壁入其中爽然若清风之袭人也字其亭为清风而属予赋之
　　云林之子骨已尘九龙山人亦复徃今日沧浪有澹仙篆籕独追秦汉上结亭正傍小金峯素璧虚白四座空醉挥垩帚扫万玉烟梢叶叶含清风清风翛翛石床冷梦入壶天吹不醒兴来吟断碧池秋身上潇湘水云境红尘不受暑不侵箨龙满壑幽且深墨华尽带科斗迹翠袖疑传环佩音亭中有书兼有画牙籖如鳞揷髙架业成射策谒九重一日四海闻声价铁冠执法寳殿东衣绣更骑青海骢霜台黙坐对古栢岁寒标格将无同澹仙为我同年友十载论交托诗酒我欲从之访此君因风问讯平安否

　　题山水画

　　蓬岛烟消翠光湿巨鳌不动蛟龙蛰壶天地暖自长春瑶草琪花俯堪拾重楼信是仙者居十二玉阑临碧虚吹笙时下子晋鹤命驾或上琴髙鱼瑶池宴罢刚风起归驭飊车凌弱水一羽飘飘瞬息间飞度洪流三万里尘氛溷溷非我徒借鹏正欲寻麻姑手掀星斗遡廖廓何用坐守烧丹炉

　　修竹仕女

　　芳闺倦绣清昼长小园踏碎苔花香鸣珰闲过碧筠坞惊起玉枝双凤凰云鬟半亸娇无力含颦似怯莲金窄欲将瑶瑟吊湘灵翠袖生寒弹不得几回脉脉立斜曛林下仙风吹茜裙应恨韶华若流水岁晚青青输此君

　　何太守云山图为江侍读赋

　　米丞墨妙非等闲百年复有髙房山只今竹鹤何太守意营惨淡能追攀连峯半露苍龙脊云起溟蒙翠光湿小桥流水緑通村野艇无人闲傍石清溪万顷净不波溪上茅屋空烟萝岩穴谁云遗逸多惟有丛桂山之阿嗟我平生偏爱画败素豪缣不论价近得四幅旋失之却叹通神皆羽化玉堂老仙之爱与我同朝回对此心神融便欲因君买东绢为乞援毫图华嵩

　　万里江山图为浦友谦赋

　　乾坤浑沌二气相荡摩盘古未出浩刼渺渺知如何一从髙下奠清浊山岳峙立流江河至今山作漾沙势水载厚地无停波百川万折竞趋海连峯迤逦堆青螺嗟我闲情本好逰一官束缚如茧窠天生好景在人世未得放棹穷经过老彭翛翛江海客胷蟠造化谁能识醉握毛锥写作图万里分明归咫尺风雨溟蒙元气俱林霭阴森鬼神泣令我披图思爽然恍若掀篷倚秋壁髙者何为如削玉峨眉熊耳通巴蜀低者何为如伏象灔滪瞿塘雪涛涨逺如羣龙飞上天近如万马奔饮泉深壑幽沉积苍翠浅渚洄洑涵清涟巫峯十二凈可摘瑶篸散掷夔门邉汉皋春晩客遗佩湘浦晓凉人刺船山长水逺望不极满目但见浮岚烟钖山浦君最潇洒不爱黄金偏爱画得此何殊席上珍白璧眀珠喜盈把君不见平生李谪仙千载马子长足迹所到皆文章芳名不逐草木腐直与山水争辉光宁知此兴亦不浅抚巻为君歌慨慷还君之画停我笔呼童捉酒浇诗肠

　　陈贞女诗【未嫁夫亡自缢而死】

　　陈家有女年正芳修容毓秀居兰房诗书女诫过目诵保抱诸弟淑且良父母生平最钟爱明珠在掌门楣光一朝许为舒氏妇夫壻贤美年相当通名纳采币行乆及时待叶于飞祥宦逰浙上甫堪羡客死淮阴殊可伤蓬山愿结连理树丹穴竟作孤栖凰含悲扼吭气顿絶从一以殁礼所防寸心贞烈贯金石万古大义扶纲常玉环击断痛莫续寳剑悮分终共藏始知至性本天赋况乃茂族由冠裳英灵飒爽骨不朽镇重富媪摩穹苍事君携贰返不逮泯灭何异露与霜更生有传我欲继作诗聊为先揄扬

　　题李琼司训先生庐山图二十二韵【有序】

　　京庠司教万载李先生清雅愽物士也尝得颜夏官庐山图一幅甚保爱之间索予题其上庐为古之敷浅原也自昆仑分支南为衡岳东南为五岭东北为庐山其景最竒絶古之幽人逸士徃徃遯迹其间予毎慕之而未尝亲歴其地有愧于子长者多矣披阅之余赋此以塞其意云
　　我闻匡庐镇南服云是禹贡敷浅原昆仑支脉逺分析衡岳五岭遥相连大江西来浪翻屋万古眤立洪涛前层峦迭嶂数千仞五老香炉凝翠烟金轮紫霄荡白日鹤鸣双剑摩苍天氷帘一片泻空阔元气喷薄银河悬昭明旧隐在何处中有古寺名开先潄玉之亭最奇胜飞瀑正注神龙渊栖贤谷西白鹿洞李渤读书今几年濯缨枕流双螮蝀突兀共跨清波眠陶潜醉石亘长磵逺公东林开白莲平生慨想不一到梦绕落星湖水边五羊颜君南海客胷中丘壑谁能光兴来泼墨冩此景妙夺造化天无权青山蜿蜒欲飞去满壑浮云纷擘绵澄江浩浩渺无际但见万里乘风船渔村樵径徧林麓有路宛逹诸峯巅披图可望不可即似隔弱水观蓬玄先生鉴别称俨然寳惜不啻琼瑶镌髙堂素壁时挂此顿使襟怀尘虑蠲朝来索我赋长句愧乏大笔挥如椽何当把酒呼李白共和六一山髙篇

　　题画海东青歌

　　有鸟横絶来海东白日片雪飘天风决云万里过榆塞敛翮误投虞网中三韩五岛渺何许此地胡为遭绁笼将军得之不敢畜爱护献入明光宫神姿矫矫托缣素特立似与银瓶同剑锋新淬劲翎整玉花细缕竒毛丰星眸琼吻水晶距英气满鞲真俊雄常思霜鹅上霄汉肯争腐鼠趋蒿蓬圣明端拱罢逰猎虽有长技谁能穷何当为尔解绦旋看击凡禽摩碧空
　　海东青鹘属鸟之鸷者中国所不产出辽海之北东海之西济喇敏之地夷人徃徃以之入贡武定侯郭公镇宣府时军校有举网得之者公乃献之于朝而命工画者图肖其状其子聦请题于予故为赋短歌如右云

　　题李白应召图

　　仙人本在九天上谪向人间特豪放酒酣诗思卷沧溟吐出焰光髙万丈名花欢赏宜新声玉环正倚沉香亭翰林供奉在何许天子呼来犹未醒清平调进词偏美白璧青蝇生暗毁采石江头恨不穷明月沉沉浸秋水

　　倪文僖集巻三

　　●钦定四库全书

　　倪文僖集巻四

　　（明）倪谦 撰

　　○古诗七言

　　应制寗戚扣角圗歌【景泰三年闰九月十三日】

　　齐桓有国东海头贤声藉藉闻诸侯会盟歃血霸中土能以大义尊宗周当时左右赖良弼弓旌不惜频招求君门万里孰能达犹有隠沦甘饭牛寗生驱车卧牛下夜叩牛角商声讴南山白石发髙兴坐叹尧舜逢无由短衣至骭老贫贱壮志功名行且休公闻歌声加敬礼知乃异士非常流一朝振拔置相位宵旰与之圗治谋功光赐履保民社麟笔曾经宣圣修攘夷匡世岂不美惜假仁义无弘猷何如圣主建皇极钓渭畊莘俱见收羣贤致主迈三五宁有耆畯居林陬赓歌响荅在庭陛永固皇圗千万秋

　　三顾圗

　　炎精煽余耀赫赫楼桑村宁知大耳儿乃是隆准孙东都九鼎忽倾侧羣雄盻睐孰敢扪当涂朶頥独凶悖刼迁入许将豪吞将军仗钺正宸极飞羽桓桓万人敌间闗荆楚功不建拊髀几回増叹息一朝氷鉴称卧龙三顾枉驾来隆中奋髯跃起翊天步契分交驩鱼水同兴复遑遑竭心膂赤壁东风飞一炬遂令鼎足地三分立国西南拓疆宇出师表八阵圗忠烈智略古所无渭南乃逢狼顾徒两敌相遇非天乎英声义气垂千古仰见遗容膺独拊王佐堪追伊吕俦若论管萧安足数

　　山水画

　　碧山在水江无波小舟一叶如飞梭山光压舟载不起满目排空横翠蛾中林可是扬雄宅路指岩阿放舟入问字须教酒剰携谁识先生玄尚白苔封藓蚀一径微緑萝古树环荆扉阴岚漠漠每入户空翠蒙蒙常湿衣夜来一雨经林薮添得江声满前浦开门万壑緫浮云吞却山根犹未吐幽邻雅好能无同一簇人家居瀼东危桥策杖从小童来往惟应桑苎翁嗟哉卧龙躭隠约何似为霖徧寥廓君不见伊尹当年畊有莘三聘幡然起丘壑

　　题松鹤圗

　　髙堂屏障开见此古君子昻然尘外姿何日传画史苍苔缓步双足髙楚楚临风梳羽毛引吭清唳向寥廓声振林木惊寒皐千年顶上丹砂重素翮翩跹欲飞动青田路逺可思归赤壁江空曽入梦骨清本是絶粒仙栖息合居云水边半溪新涨泻寒玉一树古松揺翠烟写真旧数薛少保此笔人间亦应少子晋瑶笙杳不逢双双影落缑山晓披圗爱尔非凡禽万里常存瀛海心人寰一夜忽超越碧汉徒传空外音

　　万壑苍烟巻为邹允达赋【并序】

　　金陵凤凰台之西有胜地焉邹君允达先茔之所閟也茔之外尝辟别墅以当山水之会有古松数万株望之欝然相缪若蛟龙蜿蜒拏云攫石交绾争奋入其中翠涛满耳苍雪洒衣林霏涧霭爽人心目不知尘氛之侵暑气之及而身之在人间世也允达乐之恒避諠蔵修其间闻秋官郎中周公善绘事乃请为髯叟写真既成因命之曰万壑苍烟要予赋之乆之未有以复也今春会试来京谓予曰此圗必得子诗与之争苍古可也予媿其意勉为一歌书以为先容若予者岂能发后凋之竒然允达英迈有气节磊落不羣观其志尚足以知其人矣歌曰
　　君不见泰山之巅蟠老龙髙葢偃蹇排寒冬参天自是隔风雨胡乃坐累秦人封又不见匡庐之崖霜雪盛马鬛麈尾枝交暎已从方士资养生更向桑门作谈柄何如凤台之西千万栽一一长身封緑苔贞姿髙洁负竒气磥砢緫是明堂才乍疑森森剑佩羽林客怒髪冲冠鐡衣涩又疑翩翩云罕纷前驱翠葆碧幢攅列戟大株小株鳞甲坚正直岂畏藤萝纒露滋雨洗浄如沐但见万壑揺苍烟道乡之孙我之友爱隠松闗与松偶城市红尘没马深谁解寻盟岁寒叟秋官放笔写作圗墨华满纸烟模糊经雷蜕骨缩人瘿拔地怪柯编虎须披圗浩歌对君酌素云絶胜苍烟壑上苑霏微烟更多来游好控巢松鹤

　　山水画为李考功题

　　倚天壁立青芙蓉蜿蜒起伏如逰龙夜来惊雷挟飞雨化作白云千万重白云如波起平地楼台不辨金银气但见苍苍玉女峯离立分明露羣髻山深寂歴天欲秋重重緑树临溪流无人复歌小山隠惟有桂树枝相樛披圗似是房山笔元气淋漓墨华湿并刀剪取沧溟波方丈蓬壶归咫尺天官李卿家上饶早谢旧隠登清朝看山莫忆钓逰处且作夔龙匡舜尧

　　题母子虎圗为许寛序班赋

　　南山荟蔚何苍苍深丛巢穴虎所藏负嵎长啸百兽恐时取黄犊充饥肠雌雄乳孙并哺子引向人间聊戏耳世人只谓势生狞宁识驯然有如此良工意到笔法精长缣扫出扵莬形松根激石怒涛卷疑有猎猎雄风生我爱此圗深有补猛恶犹知依父母何事人间枭獍徒面目虽人不如虎

　　溪山琴意圗

　　我生虽有烟霞癖玩水穷山记畴昔一从为宦步青云闲却登山双短屐忽惊尺幅堕我前■〈山赞〉岏翠岫浮岚烟清溪雨过碧波涨石罅■〈氵虢〉■〈氵虢〉皆流泉浓緑阴森拥髙树树杪晴云如擘絮谁向矶头结小亭占断溪山最佳趣亭中有客藉紫苔抱膝长啸襟懐开瑶琴宜鼔水云操已见苍头携到来转轸何当弹一曲坐想余音振空谷游鱼出聴鹤鸣皋云根细和泠泠玉幽人适兴山水间白云静与人俱闲溪居疑隔鹭鸥渚残照满崖犹未还惭予谬应宾兴举窃禄无能报明主看画悠然忆钓游思绕江乡旧衡宇

　　雪拥蓝闗圗

　　西方有佛名浮屠形神寂灭乆已殂何年委此趾与颅流传震旦惟其徒唐宗信重如琏瑚遥自凤翔迎至都韩公抗疏恳伏蒲愿投水火斥其诬忤旨谪逐瘴海隅迢迢逺道劳驰驱于时严冬雪载涂蓝闗秦岭云模糊老成有子字清夫冐寒慰劳惊相呼作诗示意嗟可吁衰朽之骨其收吾一身不惜万里徂人心复正赖公扶曾闻顷刻金花敷诗聮涌出此则符湘乎仙乎知有无至今画史写作圗

　　沧浪弄笛圗

　　江枫翻绯松叶青江水湛碧迷烟汀隔江好山开翠屏闲渔罢钓舟为停船头晏坐景清絶手把湘皋紫筠节老龙吟秋吹一阕响遏行云山石裂天吴惊起风卷波纷纷乱落梅花多安得桓野王岸上来相过便呼拍浪儿独速舞短簔相与三弄沧浪歌

　　商山四皓圗

　　商山郁嵯峨中有三秀芝四皓此避秦采撷充其饥清泉白石境幽旷长日消尽松阴碁嬴网髙张正流毒冥鸿矫翼安能覊一朝轵道口衔璧万方耿耿炎精赤据床嫚骂溺儒冠岩穴深藏甘敛迹谁知袵席间以爱迷至公国本将遂移母后计亦穷伟哉留侯建竒策礼币直走商山中翩翩乃偕来愿为太子死赤帝见之惊公胡至于此把酒相看意惨凄黄鹄歌残泪如水一出重九鼎汉业安如山拂衣不受万锺禄为乐孰似商山间髙风杳邈仰图画名与兹山同不刋

　　金人五马击球圗

　　长白山髙连海东混同江深盘黑龙金源立国素强犷拜天射栁球场中球场如镜洒油筑不使砂砾碍马足何处飞来两三骑窄袖轻衫紧妆束锦韀玉勒黄金覊相攅都来二十蹄球星一点下还上杖月半湾髙复低球惊杖奋随手脱臂转身翻竞拏攫过马浑疑飞弹侵睡龙可信明珠落奔腾便捷勇莫当纵猎忽来辽海傍挥鞭一举指燕代南瞻赤焰无精光百年世事如流水古蔡城西叹多垒竹屋凄风吹断烟千载幽兰抱香死当年意气扫地无乃知恃力非良圗披圗懐古増慷慨端拱修攘真逺谟

　　观奕烂柯圗

　　野樵拨云来翠微深林曲磵探幽竒息肩暂憇古崖侧忽遇两髯闲奕碁伫立相看未终局斧柯已烂何其速自是壶天日月长却惊世上流年促

　　吴廷晖山水为陈秋官题

　　扶桑冉冉金乌飞翠连万朶迎朝晖琼云卷絮互吞吐玉女峯头应晒衣山深似是蓬莱岛弱水无波自环绕五粒松枝千岁桃中有仙人拾瑶草流泉百尺垂晴虹髙阁下瞰冯夷宫幽亭隔渚对深院赤阑逺见危桥通眼前佳景看不足更爱渔舟两相逐安得投闲弄水云来侣鱼鰕友麋鹿

　　题健儿牧马圗

　　龙河四月春始回健儿纵牧沙埸隈坡陀草软茁新緑腾骧风逸皆龙媒羣饮团圝藉鞍■〈革占〉湩酪分尝红入面四弦弹出塞外声醉起蹁跹舞胡旋圣皇恩露覃遥天宴乐休养能生全只今衔尾尽入贡日见赤墀千万牵

　　题竹石山鸟

　　楚江暮雨迷苍梧淋漓緑玉烟模糊巢深何处宿鸾凤声断不闻啼鹧鸪一竿湿重欹踈翠山骨巉岩露鳌背孤仓特立此栖身何异幽人独沉晦昻头缄啑常忍饥羽毛应待朝阳晞明看旭日放新霁一任长空万里飞

　　绋讴三迭【并序】

　　镇朔将军总兵官武强伯杨公将畧兵威深仁厚徳足以服北塞而惠边人忽尔中道倾逝哀慕何极灵輀载道返塟京师乃作绋讴三迭俾执繂者歌之以助哀云
　　燕然燕然髙揷天上摩日月含云烟屹如砥柱镇北鄙残敌睥睨不敢前具瞻方为人倚赖一旦倾頺嗟变迁呜呼讴兮讴声切霜雪入树皆僵折
　　洋河洋河水潺潺银汉下注来人间润滋边地足生植循山激石波回环洪深正资人饮潄奔流入海何由还呜呼二讴兮讴益怆豼貅百万精神丧
　　上谷上谷连朔漠戍楼清切鸣鼓角英威逺振边尘空天骄闻风尽胆落皇天不吊心孔哀将星夜殒何萧索呜呼三讴兮讴已终重城万里来悲风

　　朱绣衣母陈孺人寿诗二十四韵

　　东风二月春无涯堂背竞开萱草花倚门喜聴噪檐■〈散，鸟代攵〉忽报逺道儿还家逺道见还自何所玉关紫塞迎风沙儿从前年持宪节邉城遍歴临荒遐严霜凛凛拂绣斧揽辔胆落青骢騧幽障云收絶烽火深戍日落鸣寒笳威宣徳洽境宁谧马肥丰草兵无哗岂不懐归养阿母载驱四牡歌皇华流光荏苒岁两阅细数归期忻及瓜昨来受代整朝佩银河水暖回仙槎龙楼入觐五云晓天颜有喜承褒嘉下堂阿母重迎劳问儿乆别时何賖谁知说帨正初度母子欢聚人争夸况树髙门表贞节命服煌煌荣翟珈童颜红晕体康健緑鬂未改如堆鸦寿筵弘敞杂尊爼冬冬画皷闻频挝绣衣新换彩衣舞香云蔼蔼笼乌纱新妇将孙拜堂上桂枝挺秀兰抽茅幕开黄雀自堪馔氷泮白鱼还可义才闻王母致碧藕又见小玉供胡麻更看伯婆年八十一门双节无纎瑕晚膺禄养享胡福人生至乐谁能加我观南极吐光耀赋罢南陔空叹嗟何由升堂祝母寿玉杯春酒倾流霞

　　周秋官山水画为李贠外题

　　江村杳霭路不分野人作伴鹿与麕五月六月雨三日千山万山皆白云平堤漫漫江水緑翠树重重复萝屋苔封石径絶行踪持镵何处寻黄独模糊泼墨扫烟鬟前代画手称房山郎官意匠得其趣岚光不散迷孱颜多君生长山水窟到处爱山常拄笏宁知皓首出榆闗坐对燕然惟咄咄天台鴈荡浙水东夜夜家山乡梦浓有待拂衣归旧隠与君林下会相逢

　　烟竹为邹侍郎赋

　　美人遥隔潇湘渚一望琅玕翠如许欲往从之路阻长两岸冥冥足烟雨雨余满林秋气清緑烟常向沧江横日髙不辨鹧鸪影风细时闻鸾凤声万竿玉立何潇洒谁把霜毫为君写逺水平吞青草湖寒云逈接苍梧野老仙公退居南宫爱此湘皋氷雪丛莫嫌岁晚镇相对为与此君标格同

　　夏景诗意画为于景瞻题【并序】

　　前府军于君景瞻谪居上谷予亦继往卜邻几四载矣今春同荷恩释南归故乡出陈兴祖所画唐髙骈山亭夏日诗意索题予阅之宛然湖山甲第故家景物乃若烦兴祖先为之者而君得之良不偶也君之归水光山色朝登夕眺固已饱餐有不待观斯画而意兴自足但欲就君轩楹之末平分半榻招黄鹤而邀飞仙歌逺游之篇举流霞之觞一洗千古尘土胸臆不知肯着老夫否因诗以讯之
　　柳花飞尽春归后翠屋重重嘉树茂日长庭院梅雨过满地浓阴间白昼参差池馆倚碧空台榭半临湖水中曲栏飞栋落晴影分明倒浸冯夷宫谁言緑暗红芳歇一架蔷薇染猩血棕榈叶战起薫风万斛沉檀座中爇珠帘挂在珊瑚钩暑气不侵楼上头嫩凉细细透白苎天吴供与人间秋冲烟白鸟飞频到跃渚鲜鳞俯堪钓抱琴逸士许登临倚槛幽人从笑傲荆关妙手真絶奇毫端冩出无声诗清涟杰构照双眼佳境似倩夸娥移深深门径红尘隔此地宁容车马客剡水闲居贺监家辋川别墅王维宅君辞旧隠西河滨几载看家慿四邻只今归去手亲理圣恩已许为闲人踏花旋扫湖边路雾阁云窗总如故啸歌声落云水乡水伯山灵亦惊顾蹇予自斥青琐班与君住对燕然山枯鱼纵壑马脱馽放舟同向江南还何时访君帆独挂来赏湖山避炎夏置身俱在图画间奚用重看古人画

　　题赤壁图为钱景和赋

　　坡仙豪气隘八荒馽羁天脱神龙骧思如百川赴东海嬉笑怒骂皆文章天门萋菲多鬼蜮放浪逺投云水乡江山如此良不恶况有赤壁临沧浪天存此景似相待新秋灏气传清商老仙载酒赤壁下烟波万顷一苇航是时东山月始出浩歌棹雪迎流光清风徐来水波静毛骨飒爽生微凉慿虚浩浩不知止空明坐击凌苍茫水天一色粲星斗恍若有路通银潢座中何人吹紫玉呜呜怨泣孤舟孀倚歌相和豁襟抱拊景慷慨悲兴亡山川千古留霸迹东望夏口西武昌昔当曹瞒顺流下舳舻千里旌旗扬临江洒酒气何壮傲睨已灭孙吴疆东风一炬悉灰烬庙筭岂料输周郎只今英雄果何在惟剰山色摩青苍寓形宇内海一粟日月苦短江流长游挟飞仙不可得有酒且共浇诗肠江风山月不须买匏尊相属乐未央洗盏更酌醒复醉枕罍颓卧夫何妨后此时维冬十月重继斯游从雪堂仙魂化去邈千载独遗二赋铿琳琅我曽奉使向荆楚扁舟载月经蕲黄醉呼坡仙酹赤壁招魂拟欲凭巫阳横江尚见旧孤鹤掠舟西去蹁玄裳愧无词赋续髙兴梦想风流今几霜良工意匠有深趣笔妙不让顾长康平生于公想兴慕爱貌此景归毫芒一朝眼底且惊见彷佛坐我尊爼傍始知人生贵适意何用屑屑嗟行藏

　　双松圗为陈叔谦赋

　　几年逰宦红尘陌处处垂杨荫华宅东风吹春入绮园名花旖旎饶颜色东家锦幄笼牡丹西家红药围雕阑髯松偃蹇挺孤秀诗人移植庭前看陈生好事者家有琴月楼绕楼不种闲草木从人貌得双苍蚪弹琴玩月有真趣岁寒对此情夷犹披圗一见之如向徂徕野天风飒飒毛骨寒恍讶奔涛座中泻却嗟举世爱妍华得似陈生怜丑■〈者鬼〉抽毫为生赋思与神俱清何当登生楼试鼓三尺氷洗我平生尘土梦刁萧聴作松风声

　　孤凰吟【并序】

　　吕氏为赵氏妇四岁丧其夫方当盛年能守志不易以养其姑育其子赵氏赖以不坠其节坚其孝笃诚世所鲜及者矣朝廷既旌其门君子又多为诗文以美之吕氏之志足以白于天下矣故予为作孤凰吟以述其志云
　　凤皇巢丹穴双飞复双栖生雏甫三岁凤去竟不归孤凰失偶鸣声悲欲随凤死念雏饥况凤遗老母风雨巢倾危葺巢养哺母与雏誓言不逐他凤飞母健喜有托雏成毛羽竒海水可竭山可移孤凰之志终不亏百鸟慕节孝上达天帝知天帝旌其巢千古万古声名垂

　　送徐泰士亨知罗田

　　我帆纔向清源落君舟亦来闸河泊客边相见喜无涯握手交驩叙畴昨自惊别君数载余不知出处今何如为言已预乌台选一官左授罗田除闻君之言为君惜无乃多财被时疾明经乡校旧无双射策君门曽第一时遭诋訾妄见疑覆试禁垣文益竒真金百炼愈精彻烨烨四海声名驰从此材华日増重宜侍清班居法从何为犹以富生嫌造物于人真戏弄龙媒逸步游天衢局促乃同辕下驹牛刀小试众称屈感事抚时増叹吁此去罗田亦不恶百里熈熈事耕凿得官且足为亲荣临治应须究民莫君毋自馁当自寛人心感化知非难好敷仁惠及封内自有美誉闻朝端緑杨两岸揺晴色氷满官河留不得丈夫壮志贵逺圗九万从兹展修翮

　　倪文僖集巻四

　　●钦定四库全书

　　倪文僖集巻五

　　（明）倪谦 撰

　　○古诗七言

　　题张中书子俊画孤舟读书圗为吴宗起赋

　　昨夜沧江雨初歇两岸山屏翠烟迭江空浦极悄无人但见小舟横一叶舟人所适非取鱼危坐船头惟读书音声琅琅出金石冯夷起舞鼋鼍趋兰桡不举随流去渚北汀南无定处只知兀兀了残编不觉亭亭倚髙树知君自是隠者流孤篷短棹轻王侯经年对语手中巻镇日忘机沙上鸥澹古先生青琐客挥毫日儤金门直忽看高兴落江湖却向烟波写真逸王摩诘张志和画意诗情相荡摩樵青篷底唤不醒西塞山前春雨多

　　上国观光歌为沈侯官司仓用宾赋【能画】

　　袖有五色笔囊有万言策笔可补造化策可干明辟纔闻皐朔诣公交车又见严徐向都邑奋志遥从上国逰扶摇九万抟修翼日月明三殿虎豹守九闗玉帛会诸侯梯航来百蛮金张甲第亘紫陌夔龙礼乐严清班光华眼底观不尽致身已在青云间不慕绾金章不羡乗丹毂自分草莾臣但足升斗禄东葛方容就督邮南闽复许烦捜粟清晓君门开谒帝趋明光天仗建羽旄箫韶仪凤皇玉阶稽颡荷恩出海峤行覧三山苍携壶送子都门道晴日辉辉照芳草酒阑征斾逐薫风回首蓬莱五云绕

　　风雨归庄圗为钱景和赋

　　阴云蔽空如墨堆长风入林声撼雷木叶惊飞水波涌忽送一天山雨来山翁行行在中路急归逺向溪桥度破伞髙擎稚子扶杖瘦泥深不能步到家入门呼老妻快烧榾柮烘我衣

　　雪后山行圗为前人赋

　　深山雪后岩壑空槎牙古木号严风长溪流澌冻欲合野径时有行人通青骡装重征途白三子懐氷凛寒色乡园何处渺覊愁岁晚天涯犹作客前村有酒不惜钱泠气直透三重绵

　　湖口石钟山为库部王郎中恕赋

　　彭蠡之口两石锺上下壁立金芙蓉何年鼓铸出炉冶造化融结当鸿蒙山灵昔闻诉真宰帝令疏凿驱鬼工雕锼险陋向山麓空洞穴隙纷玲珑鸣声底用事撞击自有巨浪乘长风何殊张乐洞庭野大音迭奏闻金镛五老分明俯垂聴鉴鍧撼荡冯夷宫尔来世歴千万古至今追蠡悬髙空坡仙当年适临汝沿洄南去路自通平生好事此足见放棹特过湖水东明月夜抵絶壁下怪石正与风涛冲噌吰镗鞳互响应寓目始得穷竒踪此景居民乆应识口不能道嗟渔翁诗成援笔叹且笑汉人语简唐人庸我皇曽此戮鲸鳄攀崖上登山阁中龙香落纸洒宸翰沧江夜夜光如虹忆昔皇华使荆楚奈予王事方匆匆天生佳景不一到怅望思逐南飞鸿王君旧隠此游衍要我作诗抒素胸不知夙愿可偿否泛月来逰追长公

　　五龙圗为胡监丞题

　　我曽读易披韦编干龙飞跃当天渊神物变化不可测千古惟闻爻象传忽惊波涛卷虚壁真见羣龙纷纠纒分明五色照双眼峥嵘头角争蜿蜒须鬛狞张紫戟竖睛瞳闪烁金钲悬前拏后攫爪牙露左巻右舒鳞甲坚居中夭矫更雄健簸弄明月骊珠贠飜身怒击海水黒嘘气暝结阴云玄挥霍疑驱鬼神会淋漓讶与河潢连乗潮欲掣巨鳌足鼔浪正涌饥蛟涎鲸鲵丧胆深窜伏鲲鹏矫翼遥腾骞阳侯冯夷骇且怖一吸愁将空百川望中惨淡白日晦凄风飒飒来狂颠恍惚长空洒飞雨霹雳破山挥电鞭噫嘻好手岂易得经营笔底何精专竒形异状恣挥写直与造化工相宣想当盘礴何处见禹门西上春风前僧繇已矣所翁死絶艺信足追前贤古来好龙惟叶公君今志尚亦复然髙堂悬此静相对坐觉窗户生云烟嗟哉粒食民所天旱暵每忧民瘠捐便当叱起作霖去四海常令歌有年

　　母子虎图为前人题

　　昔年曽侍朝元殿虎豹守闗龙驭辇凤皇在薮麟在郊济济四灵俱入献圣皇端拱垂衣裳大韶击拊谐宫商至和感召及羣物凤仪兽舞争趋跄就中于莬引三子炳炳文章妥其尾驯然拜跪伏阑圈天子见之心亦喜一从宦辙走西东几年不复见汝容良工笔态巧为此将汝置之圗画中目光射人威百步意气扬扬甚虓武一声长啸岩壑间疑有凄风振林薮举头髙为城掉尾长为旌生狞虽可畏犹识子母情一儿顾其母一儿跳且舞一儿当母前相向得其所怡怡不见怒与嗔但觉哺乳恒相亲磨牙吞噬向百兽乃能骨肉全天真君不见魏家良将初授钺子肉遗之甘饱啜又不见广武城头翁就烹一杯欲索分其羹何事人心忍为此争如物性仁恩明更忆弘农施化理斓斑渡河还负子胡为仓卒弃吾儿天岂无知天不畀人言虎猛我言虎良母慈子爱蔼乎一堂曾参之养闵子孝对此为君歌慨慷

　　张廷端画楚水推篷墨竹为郑簿贤题

　　长竿半入空短竿如卧龙张氏之子笔意工题作楚水推烟篷篷窓所见仅如许外此目力焉能穷想当倚棹湘江渚密叶翛翛翠含雨中有钩辀鹧鸪语隔岸何人吹紫箫彩凤迎风欲飞举郑虔之清如此君岁寒髙节夐出羣并刀入手为持赠截取湘皋半畆云

　　学士杯歌【并序】

　　冬官陈进之雅好客予尝访之于官舎留予饮出一金盏觞余形如佩环甚巨曰此盏予新制未有名也今得先生至而始试之其遂名曰学士杯进之不善饮而好劝客连饮予数杯酒酣强予作学士杯歌因援笔以荅其意归与亲朋觞酌间举此杯歌此诗亦醉乡之一乐也
　　精金百炼方在镕暖光烁烁飞晴虹一泓倾泻紫液冻炉锤妙手资良工员不从规方不矩形若佩环深几许曲生欢伯每相投却付尊罍为伴侣冬曹陈君真好竒制此絶胜金屈巵我来擎出便斟酌云是新成曽未持谓余玉堂仙素有江湖量锦袍湿淋漓曽醉宫壶酿此人正与此杯宜满劝频斟不容让乃锡以嘉号名曰学士杯杯惜以予辱予亦因杯颓何如唤起谪仙李一饮一石襟懐开今君棹酒船归向三江口髙阳有旧徒总是文章友举杯吸尽瓮中春吐出新诗千百首

　　淮之水挽山阳友义毕居士

　　淮之水去悠悠公逝矣不我留乗云至帝乡上挟飞仙逰俯视下土方孰轸苍生忧万金不惜济穷匮古亦罕见今无俦淮之水波湜湜入人深公之徳身荣章服维民则子登甲科务学殖夭之报施宁有极淮之水流无已公之名垂后世髙风杳邈徒仰止呜呼九原安得起一为哀歌歌义士

　　为易太守题日本僧所作田庐圗

　　在昔寻仙闻祖龙欲度弱水求瀛蓬徐生楼船载男女沧溟逺泛将焉穷海洲驻节不复返至今有国扶桑东君民举国奉夷教诗书亦沾邹鲁风圣人在御重柔逺梯航万里车书通来宾重译贡方物授馆致饩恩优隆史臣笔底晓词翰丹青绘事兼能工始知文化洽殊俗意匠彷佛荆闗踪礼曹郎官青琐客溪藤数幅陈南宫召之放笔恣挥洒风景写出江南同野桥百尺跨溪水旗亭一簇依林丛长途策蹇过行旅隔岸骑牛来牧童居民比屋事耕稼郊原禾黍方芃芃岂其经行写所见家山想是劳形容郎官出守分虎铜携圗谒我幽轩中为言此画非所重以出逺人聊见崇为君乘兴写长句日华正照东窗红

　　题松阴假寐圗歌

　　云山万叠深复深山根碧磵清人心幽人长夏忽来此避暑坐爱苍松阴坐来睡渇目双瞑谁计斜阳在东岭如雷鼻息和泉声风卷松涛吹不醒满襟凉思寐正浓吟魂缥渺随天风不知清梦向何处但见据膝身如弓华胥览遍神应悦乐聴钧天情更惬邯郸只恐熟黄梁漆园浑讶飞胡蝶南柯或为太守公腹上忽见生长松仰天大笑堕驴后逰仙或卧莲花峯天官笔韵含飞动此幅尤为人所重披圗堪叹古今人往事悠悠皆一梦

　　送杨洗马京闱较艺还朝

　　先生自是文中豪魁名烨烨驰清朝早登翰苑阅中秘寻入宫坊居上僚京闱多士如云集圣主亲烦司黜陟经幄初辞讲读班词垣暂辍丝纶笔乗传南来半月程深院下帘秋气清抡材晴案寸心白批巻夜窗双眼明誉髦简拔皆精确尺璧明珠光烂若伫充庭实献彤墀喜动龙颜承宠渥

　　泰山春云圗歌

　　泰山雄跨齐鲁东自古以来称岱宗造化锺神揷天表文人日观罗诸峯氤氲元气互吞吐时见层云生荡胸触石而起肤寸合顷刻弥漫横太空曽不崇朝雨天下坐令四海歌年丰惟我藩垣老方伯仰韩素与兹山同百万苍生属摩抚熈熈共陟春台中天瓢在手慰民望一心黙会神明通欲云而云雨而雨川岳効灵无不从仁恩洋溢洽东土嘘枯起瘵苏疲癃遥望春云蔽岩壑官舎坐对心神融顿使移来在窓几笔端意匠资良工山藏云气自嶻嶪云连山色常溟蒙只今春云满琼岛悠扬日护蓬莱宫乆待公来作天瑞轮囷粲烂昭时雍会当乘之起东海直至天门之九重文明有象众咸睹五色夹日随飞龙

　　大藤贼谣【并序】

　　东莞陈君敏任广西平南训导成化改元春大藤峡有贼焚刼县治掳君及妻王妾孙十数口去驻鹿儿山王诉于贼言夫亲老乞释归养取银收赎贼从之乃属夫曰但赎女以出纵赎吾出亦无颜见人也比贼起营入峡坚执不行王与孙皆被害君收其遗骸塟之鹤塘缙绅表曰贤烈兹君来教京卫武学予闻其事伤其抱节而死足以励妇徳也为作大藤贼谣以哀之
　　天地有沴气锺此大藤贼峡深路复险慿恃为窟宅禀性若豺虎吞噬乃其徳官军不能制时出冦城邑成化改元乙酉春贼入平南烧县门人财驱刼如豕奔羣聚鹿儿山下存嗟哉儒宫陈广文传经讲习师道尊一家妻女十数口同时被掳罹妖氛厚邀金帛赎性命杀人为戏轻鸡豚陈君有妻王义不受贼辱诉贼释夫养父母语夫携金将女赎一身自分不茍活夫女得归甘暝月贼入峡纷起营迫王去坚不行贼怒杀之妾亦殒生二妇并贞烈照暎氷壶清千秋万春扬令名安得上帝遣六丁下铲迭嶂如砥平贼失所恃无欺凌夫妇相保民永宁

　　悲哉双凤皇吟

　　东莞陈公世珍从戎于亷重义轻财乐于周恤人以徳公称之成化改元秋城为广西流贼所破公与妻胡氏皆被掳驱至大虫埠孙贵携金徃赎遇他贼夺而杀之贼议欲释其一公夫妇哭让不忍舎遂皆被害其子平南训导敏求得尸归塟之亷城鹤塘兹敏来教京卫武学言其二亲死于非命为之伤痛不已乃作悲哉双凤皇吟以哀之
　　悲哉双凤皇双栖复双翔雄鸣雌应之雝雝向梧冈覧徳一出为世祥翼覆百鸟无羸尩岂知羣枭夜突出肆侮驱逐离故藏山深丑类多搏啄毛羽伤何异鲁郊麟顿踣遭鉏商双凤皇良可悲雌雄相让不忍离雌为雄死雄亦随眼中见义不见害肯圗茍免亏天彛双凤皇悲罔极洒泪向天天亦泣凤幸有孤雏文采备五色恨不磔枭罔其奈弱无力含痛负凤归瘗之鹤塘侧鶵兮仪舜韶逺向天池集帝怜凤义恤鶵孝会有天恩下褒钖双凤皇悲罔极

　　玄都看花诗意图

　　播州司马南迁客万里归来头尚黒玄都观里看花游千树新桃好颜色刘郎初来花满庭刘郎再来花尽零隆替都来十四载眼中故旧如晨星抚时感事诗成后佳句流传在人口人生得丧等浮云义命于人宜自守嗟予去国亦有年披圗懐古心汒然赢得闲身老林壑一任晴春花竞妍

　　夏太常半壑秋声竹

　　太常夏卿凤池客曽向鳌峯挥翰墨兴来爱写青琅玕顷刻毫端生秀色眼中此幅尤絶竒籊籊总抱冰霜姿大竿凌云势直上小竿枝弱形斜欹大竿小竿如玉削飘萧叶叶金刀错西风昨夜入中林恍觉秋声满岩壑疑君皷棹游湘川两岸修篁摇翠烟苍梧望断滴风雨笔底闲将幽思传又疑推篷向淇澳漪漪满地瞻新箓醉将筠管扫烟梢似惜佳人在空谷当年湖州妙入神意趣所到皆通真免起鹘落有遗法异世接武卿其人念我平生性孤洁重此清风与髙节展圗一见爽心神凉袭衣襟洒苍雪挂君髙堂絶点埃紫箫好备伶伦裁月明试弄参差管应引和鸣栖凤来

　　十六日与学士钱公亚卿章公会饮于崔都阃宅赋此以谢

　　龙蟠虎踞金陵邑佳丽繁华称自昔万户笙歌多宴集况乃更遇烧灯夕崔侯好客慕三益绣幕髙张展瑶席邀我三人饮琼液三人宦迹乆离羣一朝会合交欢忻我侯好武兼好文明时仗剑期策勲华灯照座凝火云麝兰杳霭扬清芬欲歌湛露过夜分只今四海无兵戈圣主在上玉烛和年丰时泰黍稌多弹丝吹竹宛转歌回风舞袖纷婆娑东君手持金叵罗如此不乐将如何

　　访卢大叅庄所次钱学士短歌

　　东郊游赏情难尽独有卢庄占佳胜不辞路逺访幽居门枕膏腴麦苗盛我公自是天池鳞读礼暂为林下人绕庐緑树作俦侣入户青山成友宾烹鲜命酒忘归去村径还谙旧来处好鸟留人不住啼垂杨马首苍烟低

　　题竹寿太常李先生立之

　　乙未五月十二日乃是太常先生之诞辰肯堂献寿写緑玉薫风满座清无尘髙堂四壁悬长幅我独爱此看不足眉寿应期卫武同满劝霞觞咏淇澳先生美质玉粹温步玉早登金马门只今容台挺髙节叶叶雨露涵天恩一片岁寒心千古箫韶意老去终为清庙器虞廷九奏凤来仪好恊至和鸣盛世飘飘正带凌云气

　　萱草圗为吴元玉题

　　吴家堂前春日杲光照幽兰与萱草兰萱开作黄金花母心忘忧颜不老阿母看花开寿眉香风满座春昼迟金鳌突兀出沧海扶踈挂罥珊瑚枝花前称觞献阿母膝下佳儿彩衣舞佳儿已作水部郎喜看禄养荣三釡佳儿与佳妇日日娱堂前萱花倚慈竹色与兰争妍一片心如寸草微仰视白日当空悬阿母年年在好花岁岁开慈颜比花花不如秋霜不到堂中来曽闻邹衍谷吹律和气复何似君家寿域中万彚融融光夺目为母一奏长春曲

　　题月夜鸣琴圗为庄知州赋

　　空山无人秋夜凉银河荧荧流月光苍龙百尺落松影松梢露滴沾衣裳幽人中夜耿不寐起抱丝桐幽思长坐据苔石不知泠横膝对月调宫商山髙水深趣未巳谁其知者同徜徉七弦不尽太古意下听独有仙娥嫦调髙余响振山谷啼鸟惊起争飞翔夜深欲鼓广陵散斜月半落山苍苍呼童抱琴且归去浄扫白云眠石床

　　题山水圗为董英赋

　　烟岚溟蒙山万迭根蟠古桧虬枝结滚滚流泉何处来激石穿崖浪飞雪竹林古洞深复深石床露泠莓苔侵洞口幽人横素琴弹出步虚云外音两髯并坐如黄绮山风吹衣净如水闲读黄庭一两篇满地白云飞不起山深地僻人迹稀惟许仙家依翠微何当来访赤松子濯我尘缨临石矶

　　倪文僖集巻五

　　●钦定四库全书

　　倪文僖集巻六

　　（明）倪谦 撰

　　○律诗五言

　　顾维周以诗见寄因次其韵兼柬杨景通

　　忆别过梅暑今看近麦秋秪将诗遣兴还藉酒浇愁气吐双龙剑文成五凤楼可同杨伯起相对说予不

　　送张都运还治

　　鸣佩晓朝天修程着去鞭马蹄经海上鴈影落淮堧日照千岩雪风飘万灶烟梅羮待调鼎早晚谒甘泉

　　征聘圗

　　避世非吾愿恬居乃士操从知丘壑陋孰与庙堂髙天上来纁币林间集鴈羔祗应谢田里接武向夔皋

　　李文璧挽诗【号九川子年四十八卒】

　　已矣九川子临风増惋伤俄成蕉下鹿竟作井中桑宿草秋迷塜陈编夕在床四枝丹桂好云路看聫芳

　　题竹送吴佥宪赴湖湘

　　方岳选才良重烦出建章湛恩承晓露直节澟秋霜衣绣过江表乗骢到汉阳临岐无以赠交意托潇湘

　　送王克敬南还【乃雪坡公子母舅也】

　　舅氏头全白贤甥鬓亦苍百年消几别两地讵能忘归兴临江渚离情在渭阳赠言欣满卷珠玉照行装

　　题庐山景

　　竒絶匡庐境芙蓉翠万重云迷白鹤观日照紫烟峯虹影悬晴瀑鸡声透晓钟何当谢覊束林下散闲踪

　　胡司训挽【章子拱辰任御史号养拙病耳塟蛟峯】

　　悬车多晚节振铎仰余风独抱濂溪拙谁医长史聋文鹓□□□白璧瘗蛟峯潜徳书新刻虹先照墓松

　　赠姚惟聪江湖逸兴诗

　　壮歳常为客飘飘类转蓬山河千古在登眺几人同云树边沙緑烟花入沛红倚篷弹古剑目极大江东

　　寄上海李仲潚知县

　　上海有贤令九江文献家长材刀中窽清誉玉无瑕吏静常封印民安早放衙讴声闻百里传诵到金华

　　贺刘中允父寿六十号松溪

　　我爱松溪叟贤声闻海东耳从今岁顺颜胜去年红好客酒多贮陶情诗自工遥知荣禄养寿与大椿同

　　送滑志庸楚府良医

　　行人去武昌药笼共诗嚢医国驰清誉传家有异方雨中淮水白云外楚山苍到日悬壶处应添杏几行

　　希颜子林琚廷振挽诗

　　不折非为夭君名久益新学徒希四勿年仅越三旬南斗销丰剑西郊踣鲁麟斯文天已丧宁不为沾巾
　　志希颜氏子天不假之年徒抱为邦器曽无买椁钱卿云嗟易散白璧恨难全庆遗贤孙子儒风百代传

　　送宪掾赵纲归南昌

　　江南方溽暑何事独言归赤日齐纨扇清风越苎衣橹声鸣鹭渚帆影掠渔矶万里青冥阔行看一鹗飞

　　挽寿官赵公韫【九十应诏赐冠带有荣寿堂翠云轩号听鹤】

　　荣寿人何在芝兰播徳馨轩云迷冷翠垄树耸新青汉诏优加级姫文特与龄九皋遗怨鹤清唳有谁聴

　　次韵罗都宪归老诗四首

　　解却都堂印红尘百虑休乡心中夜枕宦况五湖舟已遂林泉乐宁忘社稷忧菊松三径里相过有羊求
　　故园风景好归去乐无疑濯足临清泚充肠茹紫芝金章违世宠黄髪系宸思会逐蒲轮起调元晚更宜
　　脱簮辞上国归斾掠匡庐恩已俞封疏名犹载玺书西山朝气爽南浦暮云踈笑指门前路幽清水竹居
　　年未周花甲翩然拂袖尘髙风追往哲全节见斯人栁映陶庄晚棠遗邵陌春嗟予亦散吏惜别向江津

　　秋林寄傲

　　林下日夷犹萧萧黄叶秋乾坤双白眼杖屦一苍头笑看乌鸢吓闲陪鹿豕游闭门展书卧髙枕亦何求

　　畊心轩

　　有地纔方寸多君用意耕町畦无限隔垄畆自寛平但觉荒芜垦宁容稂莠生百年惟种徳孙子乐西成

　　爱溪诗为江右刘仲穆赋

　　环溪风景好遗爱在儿孙载酒船犹系垂纶石自存常教髙栁护忍使别流浑无限羮墙感难忘罔极恩

　　胡大宁挽章【病目】

　　涵素嗟何在逃名自得名据梧常瞑目策杖每怡情诗笔遗残稿儒林冷旧盟无惭郭有道曽志凤西茔

　　和同年话旧韵

　　浮生嗟命蹇宦海足风波去国忧方切还乡幸已多新恩来紫禁故道复黄河君徳知难报华颠敢谓皤
　　禹门桃浪暖奋鬛早随波流水年华速浮云世变多播迁依塞月湔涤挽天河但惜成衰老清霜入鬂皤
　　清风来绮席尊酒緑生波访旧情偏感论心话较多浩懐鱼纵壑佳会鹊填河信是同年友萧萧发共皤
　　诸公抱竒节砥柱障颓波致主勲庸盛匡时事业多麒麟在灵囿龙马出荥河我独真驽劣妨贤媿鬓皤

　　盛竹庄处士挽章

　　早岁辞淞渚移家住帝乡六龙方在御羣凤喜鸣阳翙翙翔霄汉冥冥避稻梁闲招扳桂客细和考盘章神采无瑕玉词锋百炼钢著书常满案种竹已成庄山水供藜杖烟霏护草堂竒才追屈宋髙卧傲羲黄惊坐名何重趋庭教有方凤毛看擢第玉树复聫芳共羡家声振由来庆泽长从知心匪石其奈鬓如霜梦熟邯郸枕寒生薜荔墙秋风来吊鹤夜雨泣栖凰硕徳俄凋丧深情益惋伤髙山空仰止清泪欲沾裳

　　送许太守赴南安

　　翰苑才名重容台秩望清几年频荐鹗五马忽专城紫禁分符去华轩露冕行文星南斗避卿月上江明想尚雍雍治寜求赫赫声文翁敦教化黄霸务寛平抚字心无倦绥和政有成岭头梅早发回首寄瑶京

　　胡宗肃世徳堂

　　肇迹由妫汭传家自越州万支原共本一派转分流瑗族今承宋陈封逺绍周邓林多杞梓卞椟剩琳璆兰茁阶庭秀麟从薮泽逰宦门足诗礼儒业守弓裘省觧名方显师资望更优阿翁荣荐秀夫子乐林丘方伯难兄贵科名令器收青云聫济美懿徳允垂休循理全中得为仁岂外求学皆敦古训行总肖前修厚泽何能斩芳声孰与侔绵绵若瓜瓞翼翼着谋猷乔木光闾里恩波下冕旒子孙钦厥世复始见公侯

　　○律诗六言

　　送蔡明逺南还二首

　　三秋故国久别一臂京华乍交天上丹葵向日林间野鹤辞巢酒泛菊英晚酌碁落灯花夜敲归去沧江岁晚北风为送船稍
　　严装归兴非浅对酒离情不堪寒飙正吹客袂暮栁难挽征骖蓟门烟树新赏禹穴神竒旧探明发相望何处落花芳草江南

　　○律诗七言

　　寄金陵诸旧游

　　书剑天涯惜解携偶从霄汉蹑云梯文章幸渎宸眸览名姓亲劳御手题天近玉堂人语静晓趋金阙佩声齐旧逰多在长安外几上髙台望眼迷

　　午日内赐扇并彩缕

　　五日垂绅侍晓朝明时恩赉喜亲遭彤庭新赐蓝笺扇茧馆初分彩线绦绮席瑛盘堆角黍玉壶金盏出葡萄醉归马上仙风软犹觉天香袭锦袍

　　题画

　　平生幽僻爱林泉客里看圗思渺然松磵水流花自落草堂人去鹤空还湘潭暮霭连苍黛庐阜晴晖散紫烟野渡扁舟能借我拟从江上访坡仙

　　和少保扬澹庵游九龙池诗韵

　　神物何年去复还共留灵迹此池间怒吞海气雷奔壑净潄云根雪满山时雨每添新涨阔晴岚常映碧波闲仰懐先帝登临日怅望垂髯不可攀

　　竹轩为宋以临赋

　　琅玕特立绕茅檐清逼幽懐称养恬风细佩声来静几月髙鸾影落踈帘碧窗烟细茶翻乳曲径笞深笋迸尖何日抱琴容直造倚阑吟啸一掀髯

　　送李检讨绍还安成

　　词臣荣着锦袍归便觉文星阙下稀骥足方将开道路鹊声先已报庭闱闗河杳杳多秋色桑梓依依映夕晖晓殿论思专有待早来同候掖垣扉

　　送袁尚宝忠彻致仕还鄞【善相】

　　明时深沭宠恩偏老赋宜休世共贤青眼阅人聊戏耳黑头为宦已皤然公卿出饯东门祖童仆归耕负郭田方文蓬壶应咫尺醉逰莫惜杖头钱

　　送章进士纶毕姻还永嘉

　　咲带炉薫出晓朝故园归去赋桃夭瑶池阿母初通信银汉天孙已度桥龙虎榜中春擢桂凤凰池上夜吹箫香闺可似张京兆眉黛殷勤手自描

　　龙眠书舎

　　四檐古木数椽居一点寒灯半夜书载酒岂无人问字到门时有客巾车碧山雨歇朝吟后石榻云开午梦余闻说昔贤勤学处或从长白又匡庐

　　山水画

　　披圗尘眼一时醒岩磴浑疑旧日经深树雨余云满壑危桥波涨草连汀山屏晚称支頥对瀑布晴宜洗耳聴林下岂无髙士隠欲携藜杖叩柴扃

　　哭同年施修撰宗铭

　　多士同传玉陛胪可怜先聴独先殂空留姓字题宸翰无复丝纶翼圣谟渺渺白云乡国逺冥冥长夜旅魂孤老天速夺知何意泪洒西风只痛呼

　　送陈侍讲中还南院

　　曽向鳌头压俊英词林载笔久驰声紬书旧沭莲金宠校艺今推藻鉴明寳殿香随双佩逺玉壶氷映一官清辞朝不用伤华发衮职弥缝重老成

　　觞月楼

　　午夜清辉万里同开樽邀玩绮楼东金波散彩明虚牖緑蚁浮香注碧筒汗漫神游银汉表风流人在玉堂中寒芒吸尽襟懐爽吟就翩翩气吐虹

　　送胡进士拱辰宰黟邑

　　鳬舄翩翩下九重青年膺诏宰花封满城桑柘春风暖百里弦歌化雨浓枳棘暂看鸾翙翙梧桐终聴凤雝雝宦逰况是头俱黑好掬清泉淬剑锋

　　送陈侍郎琏致仕还东广

　　丹扆弥缝重老成那将白发谢时名夷夔礼乐兼能典韩栁文章最善鸣冠佩晓辞双凤阙柴桑晴望五羊城黄金宠赐知多少剩与乡人乐治平

　　寄卢廷佐【谢赴京时惠带】

　　石头城下一分襟路入金台别恨深乡梦空怜终夜到寿觞还意去年斟已从元服加三祝好向明窓惜寸阴自是临岐情最宻故将束带表同心

　　栖云

　　悠悠出岫澹忘机敛迹相依与世违轻絮乍开风满榻素涛低卷月当帏肯教碧落从龙化惟许深巢护鹤归最是蘧蘧迷晓梦秪疑庄蝶绕身飞

　　寿少保杨澹庵【二月二十一日】

　　南极呈祥瑞气飘莺花二月庆良朝晓瞻台座星偏粲春入沙堤雪已消彭祖寿龄方七袠阿衡事业重三朝化成喜际明离盛金鼎塩梅正倚调

　　万竿烟雨圗

　　谁研清露染霜毫扫出潇湘万玉梢满地苍苔穿稚笋一溪流水浸香苞风雷夜撼龙蛇窟烟雨寒倾翡翠巢疑是南郊驻严跸霓旌羽葢五云交

　　咏内阁雪山呈少保杨澹庵

　　玉署朝抟白凤羣琼山重迭望中分补天想炼娲皇石行雨疑笼椘岫云雕琢岂劳经妙手品题何幸及斯文太平有象遗蝗灭应有讴歌处处闻
　　几迭氷崖拥禁墀玉堂吟对喜相宜银屏恍自云中敞瑶岛应从海上移爽气晴连鳷鹊观涷痕融注凤皇池鼎调深仗阿衡力寜惜嵳峩暂效竒

　　和少保杨澹庵内阁雪山诗韵

　　絶怜嘉瑞喜亲抔顷刻参差势自缪天姥淡横银抺额麻姑全露玉搔头六花令属玄冥布一篑功由内相收终润土膏流素液南郊彩仗已鞭牛

　　贺冯郎中宗勖升秩

　　九年嘉绩着工曹超擢还应服旧劳天上承恩看委佩风前节役聴鸣鼛冬官经术明周礼水部诗名逼楚骚清操只今知愈厉海鹏终见拂云髙

　　送姜太守浚赴广南

　　喜分符虎荷优除作守劳君万里余花发玉京朝趣驾云开铜柱晚停车蛮津水暖渔投罟僰道风暄客趂虚好布天恩化殊俗九夷虽陋亦堪居

　　送萧编修镃归省

　　晓辞丹陛散鸣珂诏许南归喜气多栁外行装青雀舫花邉供帐紫金荷月明华表应闻鹤雨过春山正拥螺展罢孝思还恋阙纶闱载笔候编摩

　　巫山图

　　壁立巫山奠蜀中彩毫幻出万芙蓉岚光映日三千仭黛色参天十二峯峭拔连屏秋竞爽参差羣髻晚偏浓不知神女今何在空说阳台梦里逢

　　雪坡为顾维周赋【镇逺侯子】

　　六出纷纷费剪裁侯门深积静无埃一帘梅月朝犹在满地梨云晚未开坐想琪花敲玉斚行看珠履散瑶台雅懐对此多清赏司马应专作赋才

　　祷雨恒岳五月一日发真定途中有懐【甲子岁】

　　使节晨持出北门迢迢古道入荒村日烘槁壌似霜色风荡残沙成浪痕解渇仆夫求茗汁疗饥野妇劚藜根行看至祷通恒岳海内均沾雨露恩

　　祷雨恒岳甘澍应期喜而有作

　　恒岳巍峩神所都肇禋灵贶喜潜孚九重正切桑林祷一雨先回麦陇苏生意骎骎盈海宇驩声蔼蔼遍农夫有秋总已资玄佑却叹干封是矫诬

　　和韵送习侍读祠东岳

　　东行泰岱属祗祠拟介蕃厘在此时丹诏早从金阙下青绫还向玉堂辞岩岩鲁望千峯秀荡荡周行四牡驰修祀灵坛看应祷祥飊将雨到阶墀

　　倪文僖集巻六

　　●钦定四库全书

　　倪文僖集巻七

　　（明）倪谦 撰

　　○律诗七言

　　竹雪轩为陆元泰赋

　　六花万点扑琅玕清逼幽轩称倚阑云母屏风金佩冷水晶帘幕翠翘寒初惊衮衮凌髙节浑讶翛翛舞素鸾吟兴颇同袁令尹径来不问主人看

　　送曹子琛还句曲【弟义吏部员外郎】

　　在原常诵鹡鸰篇视弟亲劳到日邉叙话夜床忻对雨思归秋斾逺冲烟家邻弘景烧丹灶地接茅君种玉田莫厌西风霜入鬓刀圭好乞驻流年

　　送贺司训懋赴应天【本学人也】

　　儒职清髙荷美除南还荣养有谁如官居鲁泮诸生表家近秦淮半里余前绛雨沾新背笈北堂花拥旧肩舆悬知讲罢归来晚彩服乌纱慰倚闾

　　分题得泗亭懐古送友别

　　舣棹闲登泗上亭残碑犹载旧时铭鹿亡自合归隆准蛇断何为泣素灵芒砀山头云漠漠沛丰城下水泠泠大风急起歌台莫舟子开帆未肯停

　　洒墨轩

　　几载临池事偃波玄霜一握手轻磨挥毫逺法宣王皷扫素曽笼逸少鹅飞絮落花春欲老问竒载酒客频过只愁杀尽中山免芳草累累笔塜多

　　送宋尚寳懐赴南京

　　拜官南去沐恩休清贵明时第一流逺道髙风秋气肃长江霜落水痕收职司御玺双龙纽身近皇家五凤楼从此两京佳丽地扁舟来往属遨逰

　　送殷主事谦书最南还

　　海上星槎夜入河天门献绩沐恩波凤麟终合归灵囿龙虎犹歆擅甲科寳殿云开辞负扆石城雪霁想鸣珂临岐为有同年旧笑看豪曺意气多

　　次韵荅内弟姚秉常

　　儒冠何物是生涯揷架牙籖理复斜月桂好分天上种霜毫应发梦中花文章著述逾千首经史冥搜近百家愧我无能居散地迟君高会际亨嘉

　　行人成君始终寄江夏胡先生诗二首用韵寄荅

　　乘舟仙客汉川回枉示封题手自开凤髄龙团劳逺寄建溪顾渚不须猜■〈奭斗〉泉旋煑轩辕鼎酌酒且停鹦鹉杯苏息苍生知有志鸣珂蚤晚日边来
　　人生萍梗受风吹踪迹分飘底用悲碧海鳞鸿传锦字清秋鸾鹄见氷姿为师喜有胡安定知已岂无锺子期铃阁玉堂清切地抽毫来与共论思

　　徐进士父挽诗

　　思亲有堂橘有轩苔封石径无尘諠持竿随处坐临水抱瓮或时行灌园服鸟三冬止萝屋凤鶵五色翔薇垣逺道奔哀泪如雨莫向月明重聴猿

　　筠川书屋为清河太守致仕李君赋

　　一川寒玉水沄沄晚节髙风对此君藜杖醉吟三径月角巾闲步九皋云碧窗灯影穿林见石榻琴声隔岸闻治郡功成身早退贤名千古重斯文

　　云我轩

　　素涛一榻洗烦襟兀坐相忘契谊深入户往来如有约随时舒巻共无心端期捧日丹霄上还拟从龙碧海浔欲访岩栖不知处晓猿夜鹤伴秋阴

　　寿醉畊老人【七月四日】

　　老向青山友鹿羣养髙林壑不求闻一壶常醉床头酒数畆闲耕陇上云碧汉寿星晴晃曜玉炉香篆暖氛氤郎君彩服承欢好为问秋光到几分

　　蔺学士挽诗

　　碧山泉石赋归休俄共耆英地下游老去葵心犹向日病余丝鬓岂禁秋南宫阅巻思甄拔东阁挥毫忆校雠媿是门生情倍感无从双涕奈横流

　　陈恭侍郎父静诚先生挽诗

　　九霄云尽六龙飞启沃深劳补万机凤驾屡过诸葛径鱼竿独慕子陵矶朝端勋旧俱丹毂马上山人尚白衣完璧莫伤归梦早圣皇谕祭古今稀
　　儒门奕叶旧簮缨髙步风云际圣明剪刈羣雄资翊赞奠安四海属经营生前节义辞髙爵殁后哀荣冠列卿媿我乡人生最晚清风时仰静诚名

　　国子吴检讨先茔四景之二

　　枫桥月落
　　吴江枫落水通桥斜月将沉斗转杓两岸秋声随籁发半篷寒影带波摇渔舟乍起吹残火估舶争开趂早潮几度吟诗忆张继钟鸣山寺夜迢迢
　　寒寺鲸音
　　招提遥隔阖闾城夜半蒲牢吼地鸣度岭微分山市晓穿林偏带野泉清髙低夐彻三千界次第频连百八声独有思亲情倍感乌啼月落梦魂惊

　　松月轩

　　偃蹇长松拂四檐瑶空移上海东蟾金波湛湛光浮榻苍雪霏霏影入帘老鹤惊寒时振羽怒虬终夜自垂髯幽人对此浑忘寐一任更深漏转籖

　　和王廷器检讨夕燕李挥使东轩诗三十首【并序】

　　承示杰作捧诵之际若寠人子入市睹寳货骈集不觉目眩心掉然业已许和故不揣驽劣废一夕之寝强成其数録奏廷器翰长宗大挥使非敢言诗第欲践言云耳
　　宾主论文对酒巵灯前传令影交驰香云拂座元无定华月窥檐似有私李广雄韬予所慕王维佳句世同推明时幸接丹霄羽致主黄虞敢共期
　　坐对云屏不启闗恍疑蓬岛在人间锦衣华胄多君武玉署清资羡客闲取醉漫劳新酒劝谐欢频用巧辞讪秪应义重能延欵不放花骢歩月还
　　繁丝豪竹弄新声绛蜡光分绮席明投辖已■〈扌弃〉厌此夕飞觥何惜到残更酒酣风月胸中满诗就云烟纸上生忆昔洪都髙客赋独夸王勃最先成
　　词源浩瀚泻三江百斛龙文笔可扛艺苑雄才君独步吟坛勍敌我须降银丝细斫吴中鲙玉管新畨塞外腔昭代行看树勲业隠居谁羡鹿门庞
　　逺寺昏锺已罢撞锦袍黒发映明釭清歌声度黄金缕法酒香浮白玉缸笑语送阄人隔座豪呼博塞月盈窗良宵欢会惟三益此乐人间信少双
　　为问潜阳几日归谈玄浑讶泄天机醉狂始觉醒来好今是方知昨已非莫向蓍龟占否泰且从裘马共轻肥深情能保如胶漆青史陈雷继有辉
　　开轩待月费吟思诗律曽推一字师宴乐尽■〈扌弃〉今夕醉功勲须及少年时名驹未试谁能识良贾深藏世寡知但使酒肠寛似海何妨连进紫金巵
　　奎壁方中北斗髙谪仙醉着锦宫袍庭松月浸苍龙骨槛竹风梳紫凤毛杯送赪霞歌宛转炉围红玉坐周遭赏音可羡徐东海一曲氷弦动誉髦
　　寳鼎龙涎散碧云剑横秋水自随身月华堕地明如昼火气当筵暖似春饮酒每歌鱼在藻感时又遇鴈来宾醉中和得迎仙曲凤管吹将向玉宸
　　座上金莲彻夜开故人相遇且衔杯一庭霜月醒残醉万里风云入壮懐分阃伫看持节钺调羹须是用塩梅结邻若许通幽径不惜移樽日笑陪
　　千金结客重交逰诗酒相忘不解愁汗简细评科斗篆仙闗疑接凤麟洲冯驩客里须弹铗王粲吟边独倚楼谁似此轩幽絶处髙歌取醉倒琼瓯
　　貂裘坐拥不知寒月转琼筵卷幔看羌笛且教停折栁瑶琴谩听鼓猗兰圗形拟上麒麟阁执法休论獬豸冠豪客新诗三十首锦笺书就墨华干
　　将军能武复能文书重羊欣白练裙韬略已看推巨擘旗常行见纪元勲肯将节操炎凉改剩有声华逺近闻况是东轩多胜赏新题时与故交分
　　石屏积翠喜凌霜遗戒谁曾效赞皇九曲峯峦争起伏四时松竹共青苍开轩久玩情偏爽把酒闲吟夜正长醉后不禁喉吻渇霜柑细嚼紫香囊
　　子乔飞舄下西清来听古桐弦上声玉椀香云传茗汁金盘丹魄荐芝英凤麟焰吐乌银屑牛斗光腾寳剑精却羡主人能饮客酒行只用兕为觥
　　碧天孤月起东林人在重门画阁深吟赏每招诸友共清幽不受一尘侵琼巵烂醉垆头酒彩笔亲题汉上襟坐久但闻香贯脑凉烟如穂袅檀沉
　　金猊添火爇香尘酒入欢肠不醉人竒石喜看三仭玉早梅谁寄一枝春紫檀鐡拨繁声急彤管云笺丽句新散步虚庭霜月泠清风袅袅动垂绅
　　封侯万里建旌旄今见班超骨相髙小帐金杯淹翠袖长檠绛蜡照绯袍今宵痛饮宁辞醉他日摅忠肯惮劳会使燕然重勒石功名端的冠时髦
　　琅玕玉立俯清渠岁晚珊珊绕燕居客到闲从林下饮诗成多向节问书九天风月瞻光霁一气阴阳验惨舒宾主交欢何所似依依緑水泛红蕖
　　满注葡萄瓮里春开轩剧饮见天真菲才自愧登金马壮节君看剖玉麟灯下呼卢人影乱庭前贯苇月华新吟坛强和惊人句梦入池塘觉有神
　　姓名早晚出金瓯秉烛何妨入夜游舞曲有腔频换谱酒杯无筭不论筹闲中运甓思陶侃醉里弹棊笑奕秋逸豫每能存惕厉行藏随处沐天休
　　宾主相看共眼青喜聫冠佩侍彤廷多材俱羡成竒器驰誉争夸正妙龄凤斚深浮千日酝鸾刀细簇五侯鲭及时欢赏真明达莫待霜华短鬓星
　　碧落惊寒鴈影踈东窓月上卷帘初已成雾雨南山豹须化风雷北海鱼午夜偏能娱盏斚三冬知不废琴书明朝我试来相访一榻清风醉梦余
　　胸襟潇洒更疏通燕喜应知有古风一曲清歌畨子夜百壶春酒醉新丰更收残漏霜初下云度轻绡月淡笼千载南楼传故事庾公髙兴与今同
　　斗室幽清自不羣日华常映海东云麝煤入鼎浮香篆蛇腹横琴散断纹每喜三冬频会友谁云一饭敢忘君却怜月夜霜华泠涷捐琅玕瘦几分
　　碧海鸟沉莫景昏东君娱客管弦諠年丰已卜经三白阳长方当会一元鹤发喜瞻南极粲丹心常仰北辰尊貂裘绣褥围炉坐谁道连床席未温
　　佩玉鸣驺总俊贤诙谐探赜更钩玄酒开腊蚁清歌送菜簇氷丝玉指传榾柮暖煨霞满座阑干醉倚月当天萝闗一径殊幽僻絶胜王维旧辋川
　　良宵踏月逺相寻翠壁踈篁助细吟度曲不须敲象板赏音惟许操瑶琴佳人惯索纒头锦公子闲抛买笑金宋玉髙堂曽有赋丽辞传诵到如今
　　酒酣耳热脸生红剧辩髙谈四座空繁弱笑弯何慷慨豪曹独拊自英雄清音袅袅频吹竹爽气飘飘欲御风醉倒秪应同枕藉日华还待出篱东
　　夜永铜龙滴水迟玉壶春酒送青丝鸾笙细咽浑忘醉鲈鲙分尝慰所思虎卫将军偏爱士词林仙客每留诗何当一拜髙堂上寿母亲称百岁巵

　　送古亷李祭酒南归

　　立朝四十有五载名节赫然闻九州岛请老许从今日去効官真与古人侔喜看羣弟上封疏即诏有司供驿舟圣主虚心思旧徳乞言还见起林丘

　　览秀舫分题得番阳湖

　　番湖风静水无波此日曽乗画舫过万顷天光澄素练一拳山色涌青螺朗吟赤壁苏仙赋闲和沧浪孺子歌佳胜经行宜纵览应知清兴倚篷多

　　送张驿丞

　　明时作宰向雷塘薄宦那知谪逺方身事不须惊宠辱人情何必叹炎凉一双白璧元无玷百尺青松老更苍万里渑池终奋翼重登朝着讵能量

　　扈从谒陵十咏【正统戊辰春二月也】

　　驾出都城【二十六日壬午】
　　銮舆晓发带春曦韎韐桓桓起六师御路尘清森虎韔神皋风暖掣龙旗寝园祗荐存周典原庙修祠陋汉仪济济公卿扈仙跸不才何幸亦追随
　　沙河驻驆
　　晓驻旌旗遍野红貔貅百里卫行宫山连北极三千刃身在中坚十二重散骑徐牵金络马将军齐带宝琱弓八珍已进天厨膳甲帐弹碁啜紫茸
　　御营启行
　　御营五夜发沙头满路金莲散不收天外长风驱铁骑海东初日耀戈矛花香逺逐龙涎喷草色低承凤辇游圣徳神功弥宇宙万年玉刻护松楸
　　寝园祗谒【二十七日癸未】
　　翠树重重宝殿开五云常日绕蓬莱纔趋玉座函香进忽报黄麾导驾来下辇还须中使引合班不待礼官催鼎湖怅望飞龙逺空抱遗弓泪满腮
　　恭陪大祀【二十八日甲申】
　　人间节序属清明天上时思轸圣情法从班连庭陛肃粢盛香拂几筵清礼严陟降终三献孝格幽明在一诚此日微诚陪祀享只歌潜颂答升平
　　侍阅军容
　　圣皇阅武禁门西翠葆葳蕤簇仗齐云拥旗旛辉日月雷轰笳皷振山溪材官结队皆罴虎寳马成羣尽駃騠勲业由来输卫霍却惭簮笔侍金闺
　　银山从猎【二十九日乙酉】
　　日上千峯紫雾消银山搜猎按銮镳露香芳树攅红锦风淡长杨亸翠条逈野鸣鞘围万马层空飞箭落双鵰从官谁道相如吃赋就凌云气独飘
　　龙池锡宴【三月一日丙戌】
　　水殿筵开对碧峯大官颁赐拆黄封方壶缥缈环三岛灵瀑铿锵喷九龙在镐昔闻同岂乐奔流今见总朝宗幸逢上已当修褉分得恩波似酒浓
　　辇道回銮【初二日丁亥】
　　三陵辞罢启髙牙振振还宫辇路賖上将方移行殿垒前茆已驻曲河沙九天日驭临黄道万乘霓旌拥翠华时喜昌平贤父老争持牛酒进官家
　　北郊迎觐【初四日己丑】
　　清道龙骧已载途甲光映日似银铺百年礼乐逢昭代万古山河壮帝都朝士蕃王齐觐谒黄童白叟竞携扶词臣归从銮舆后惟听嵩髙振地呼

　　倪文僖集巻七

　　●钦定四库全书

　　倪文僖集巻八

　　（明）倪谦 撰

　　○律诗七言

　　卧云重题居处谧巻

　　一枕悠悠卧翠微白云满地掩柴扉迎风疑化蒙庄蝶泛月谁収玉女衣有梦终同玄豹隠无心遥接紫鸾飞欲分半榻陪怡悦莫道红尘未息机

　　贺盛叔大升御医

　　医国神功奏十全新承雨露日华邉清资喜到金闺籍素问多传玉版篇晓月禁垣双佩入春风都市一壶悬几回欲觅烧丹处红杏林深虎正眠

　　聂司训玩芳亭

　　玩芳亭子泮之涯身在毘陵即是家促席翠烟浮绛帐倚阑红雨湿乌纱秋香篱落陶彭泽春草池塘谢永嘉莫向西风叹消歇雪横墙角看梅花

　　次卢廷佐寄来诗韵

　　青春去后几时回银汉仙槎待子来卞玉且为蔵椟器蠡舟终是济川才秋风北渚歌遗佩晓日南山咏有台忽睹双鱼传尺素吟看懐抱郁难开

　　宣圣五十五代孙孔克愚挽诗【徙钱塘】

　　阙里移家住海乡系分沂泗逺流芳壁中旧简存蝌蚪墙际边宫识凤凰放鹤亭空湖雪冷采芝歌断野云荒百年一枕钱塘梦弥弥寒潮送夕阳

　　同王侍御饮东郭草亭【并序】

　　侍御王公满绩书最四月六日谦持酒往贺至则棘寺沈先生草窓刘先生内翰徐先生宪幙陈先生已先至置酒东郭草亭之上侍御遣人来速遂往同罄一欢退而赋此以纪其胜
　　杨卿亭子郭之东此日能来笑偶同緑酒旋移花底榼玉珂遥驻栁邉骢雅懐喜遇王文度末席叨陪太史公醉后聨镳归去晚丽谯犹带夕阳红

　　送彭状元弟纯正还安成

　　阿兄喜中龙头选难弟能谐鴈序情天上客床方对雨沙边官棹已开晴黄花篱落家千里红叶闗河路几程归去宁亲知有暇书斋良夜赋秋声

　　送杨编修假御史职佥兵兖州

　　天书晨下紫泥封奉使旬宣向兖东深仗干城当阃外足知兵甲在胸中蓬莱久载词臣笔海岱俄乘御史骢万里封侯谈笑觅旗常行见策元功

　　题刘季康緑筠书屋

　　半亩多栽緑玉丛小轩深结路斜通踈林细雨儿孙长髙节清风父子同鸾影常时翻简帙佩声良夜入帘栊乡人相访应相讶只道秦淮是剡中

　　世医堂

　　一家医术妙通神心地俱懐利济仁肘后方书传父祖囊中药物备君臣丹砂夜伏芙蓉鼎红杏春铺锦绣茵试问白头无恙客几多先世受恩人

　　送萧都宪启出镇山西

　　绯袍金带拜恩光玉节青骢入晋阳疆域广轮连朔代土风勤俭自虞唐三秋碧汉西飞鹗五夜威弧北射狼边务方殷君暂去归朝还拟振台纲

　　宴仁和聂广文东轩次刘邦彦韵【景泰辛未】

　　东轩曲宴荐南嘉最喜斯文会一家青佩执经时问字苍头隔竹午敲茶床边酒熟开银瓮窗下香清绕碧纱醉后髙歌双耳热月钩从上紫薇花

　　逰宝石峯次邦彦韵

　　积雨初收日已髙湖光潋灔欲平桥幽禽绕树畨歌舌细栁沿堤学舞腰山水尽为金相窟衣冠曽是紫宸朝登临不用懐前古尽放春醪入翠瓢

　　过严先生钓台

　　深隠层台把钓钩独将名节傲王侯故人大度符髙祖夫子清风迈许由已有衣冠盈凤阙何须轩冕换羊裘客星自落桐江上千古犹能姓此州

　　水竹幽居为唐克敬赋

　　移家久傍贺兰山卜得幽居水竹间氷镜光涵丹凤尾翠云阴护白沙湾雨涛夜皷溪头涨风箨晴抽谷口斑有待叩门叅玉版小舟乘月弄潺湲

　　途间赠王都宪公度

　　禁垣宪府厯亨途慷慨当朝翊庙谟大节一生存正气元凶万死有余辜邉尘汛扫收戈甲国计常充送舳舻勲业岂徒垂太史丹青麟阁看新圗

　　刘司训产双生子题兰桂同芳巻分韵得徐字

　　明月双擎掌上珠兰香桂馥蔼庭除为竒为偶数无定寝地寝床欢有余昨夜紫光方照室今朝佳气又充闾行年四十非为晚赋命应知有疾徐

　　和许太常彬宅赏芍药诗韵

　　零落残红逐砑光君家庭院有余芳花凝晓露胭脂湿叶逗薫风蜚翠香低傍画阑争逞艶逺胜砥柱独回狂只疑昨夜嘉宾散遗却尚书紫荷囊

　　送吴司务天爵从蒋都宪巡抚贵州

　　万里巡边佐宪臣春风一鹗振青云荣循旧是江东俊温石今空冀北羣百粤停骖消瘴雨五溪飞檄靖妖氛化行徼外恩威布应向明时早策勲

　　刘医官原博挽诗【号草窓能诗】

　　蚤继簮缨赋蓼萧竒材雅望重清朝国风共许千年在劔气俄惊五夜消济物参苓遗药笼传家珠玉富诗瓢春来緑遍王孙草堪叹吟窗閟寂寥

　　挽葛节润【并序】

　　予与句容葛节润节文兄弟交非一日矣皆文雅笃行谊节文商于江湖客死陜右予哭之前年予过句容尝主节润今别甫二载其子濂来京始知其已于去岁卒矣又得不哭之恸乎故赋此以寄予情之哀
　　君家兄弟玉连枝何事霜风数见欺客路旧怜归衬逺乡闗今痛讣音迟一朝永诀成千古两地相违仅二期有酒莫浇原上土凤毛相对不胜悲

　　送徐瑄御史按蜀

　　绣斧分巡出凤池使星五夜拂参旗岷峨江水元通楚卭筰民风旧近夷谕蜀岂劳司马檄入夔应忆少陵诗临岐不尽同年意伫看澄清体睿思

　　送镇江钱医官

　　拜官归去沐恩偏医国功应奏十全药自赭鞭知异品方从金匮得真传錬砂尚仗炉中火摘橘还分石上泉为想江城春市里杏花如雨一壶悬

　　景泰壬申九月初六日经筵讲退蒙召至文华殿皇上负扆而立面垂顾问赐楮币一千贯复遣中官赐雪花梨及鲜果一笼荷恩感激赋此以识

　　中官宣召入文华虎拜丹墀沭宠嘉双玉不移留独久重瞳屡顾语尤賖内庭翠楮裁云叶上苑仙梨酿雪花仰荷恩颁深感激天光辉赫照贫家

　　送周徳元还昆山以文学举阻于例而归

　　冥鸿风便偶髙骞路阻云程尺五天故国迢遥足归梦礼罗踈阔竟遗贤莫言张翰莼偏美须信相如璧自全寄语山灵勿相拒草堂已赋卜居篇

　　题画赠平江侯南京镇守

　　久镇清泉着庙谟召还仍命守南都金龙洒翰新颁勑铜虎临戎再剖符万井苍生沾霈泽一心清节湛氷壶分携辱在相知后聊写微情寓画圗

　　送李保章宗善

　　太史三年谒帝廷言归秋日正冥冥霜沾行李城南路风引征帆泗上亭金阙云霞朝倚汉玉衡牛斗夜占星重来洗耳谈天术漏咽岩扉拟共聴

　　送张节之主事赴南台

　　怅别音尘十五年青云科第愧卢前两京兄弟谁能及一榜交亲子独贤晓日朝端双佩委薫风江上片帆悬官曹见说清如水剩有新诗白下传

　　送吴中进士知清流县

　　除目新颁出凤楼荣看宰邑向清流莫言虎榜三春客只博花封百里侯天上圣心需抚字海滨民力困诛求君家宦业多循吏会见功名指日收

　　送童轩给事还南京

　　金榜香名擅甲科夕郎三载近銮坡青年贾谊才华富素悃匡衡諌疏多两袖天香丹凤阙一帆春水白鸥波锦游乡国真堪羡把酒临岐柰尔何

　　江湖胜览为王景和赋

　　万里江山一短篷壮游随处豁双瞳三湘洲渚推敲外百粤风烟笑傲中赤壁梦回秋月白金台望断夕阳红京华刮目惊相见非复东吴旧阿蒙

　　谢定襄伯郭公登惠马

　　渥洼神骏齿初齐惠我来从紫塞西素鬛梳风流电疾玉花照夜白云低千金未许论髙价万里何当试逸蹄从此朝天骑去稳不愁风雨汨涂泥

　　题竹

　　金壶素楮墨淋漓写出扶踈带雨枝湘浦啼痕秋作点淇园翠色晚含滋窗前把酒闲吟处篷底停桡独聴时沧海新波添几尺长竿欲系钓鳌丝

　　咏宝剑赠董侍御

　　身佩吴钩百錬钢芙蓉出匣耀寒芒断蛟直欲趋东海斩马何劳借上方怒斥奸邪惊落胆气凌豪侠澟飞霜平生致主凭三尺星斗遥看夜有光

　　刘詹事宗器挽诗

　　先生亷介着孤标步玉登金志不骄久擅文名髙一代曾挥史笔记三朝胄筵徳望追前哲宫尹清班接上僚委蜕翛然成永诀芳魂空赋楚辞招

　　寓宿大胜寺诗次韵【景泰七年冬至陪祀三陵与地官杨亚卿同赋】

　　清晓聫镳驻宝林禅房花雨坐来深上卿酌酒陪髙论老衲焚香话夙心供食频分香积饭闻经时渡海潮音不因修祀承朝命此地何由共盍簮

　　题周秩教谕哭兄诗巻

　　见说君家好弟晜伯埙声断几朝昏紫荆堪恨花先陨义竹空悲节自存鸿鴈秋风吹别思池塘春草役吟魂诗成要识情深浅衫袖重重是泪痕

　　送胡克容上舎南还

　　挟策聊为上国游故乡归去属深秋黄花佳景多清思青镜流年正黒头科目从知非力取功名须信待时收相如珎重连城璧他日重来价定酬

　　送柯状元归省【新改尚宝少卿】

　　宫花六见落厅槐乡思临风不易裁旧业暂容辞翰苑新衔却喜换符台名从黄甲抡魁早身约青春作伴回彩服宁亲多乐事秪应清梦绕蓬莱

　　西池草堂为周仪宾英璧赋

　　西池池上草堂幽门对波光一镜秋卜宅也知同杜甫观鱼聊复似庄周懐人髙兴歌沅芷玩世闲情狎海鸥白藕作花真可爱家声无忝绍前修

　　挽何忠节和何太守澄韵

　　硕徳长材素有余豺狼宁意与同居苌弘不化千年血苏武空传万里书义重丘山惟自守光争日月许谁如皇家锦诰褒忠节奕奕双桓在故闾

　　题楚府于教授菜圃巻

　　躬曵长裾也自嘉却从老圃托生涯汉阴抱瓮无机事涽□蹲鸱有岁华紫芥放花晴舞蝶碧茄成子雨鸣蛙闲来如作氷壶传露夜黄韲谩自夸

　　送韩旸布政致仕还越

　　阳春到处辄回苏老去辞荣乃丈夫已负盛名垂汗简只余清节湛氷壶归田早办欧公録赐地应分贺监湖鹤骨松姿行益健幽寻不必倩人扶

　　挽萨侍郎琦【丧子】

　　翰苑编摩二十年容台典礼荷乔迁为臣报国才须尽哭子还乡病已纒四尺孤坟嗟自掩一椷遗藁竟谁传可怜宦逹俱成梦追忆平生倍怆然

　　送周先生分教崖州

　　□崖南涉□中洲此去传经是胜游月映珠光浑有泪云连蜃气摠成楼莫言土俗兼黎獠会使儒风变鲁邹有待化孚趋觐日恩波重沭凤池头

　　寿徐溥编修父六十号荆南渔隠

　　荆溪之南有渔叟手理钓丝今几霜秋风拥蓑芦叶老春雨放棹桃花香六旬华发介繁祉七月绮筵生嫩凉玉署贤郎致遥祝寿辞为寄水云乡

　　和内阁李学士赏花诗【并序】

　　文渊阁前花砌旧芍药三本频年萎不自振天顺二年首夏五日敷荣畅茂开成深红浅红淡白三色者八朶重楼累蕚粲然夺目阁老冡宰李先生置酒邀院长彭吕林李刘钱六先生共赏予亦幸聫席末会者八人适合花数冡宰以为花既异常名亦不可袭旧宜制佳号以宠之乃名浅红者曰醉仙颜刘先生以为合用玉堂盛事为名以别凡品遂名淡白者曰玉带白葢以表冡宰之荣赐也予窃名深红者曰宫锦红亦用李供奉故事冡宰乃作诗一章连和九章以倡筵开献酬赓咏尽醉乃散翌日诸先生和章次第皆就予才愧踈拙勉和十章敬用録呈教正乃幸
　　青宫出阁正年芳礼蕝先当习太常翰学八人期会合宫花一夜巧铺妆珍羞旋簇筵前绮金印初封肘后黄独乐争如能与众共将髙咏送清觞【是月八日东驾文华殿开讲先期三日诸学士相会习仪而此花适开故云】
　　玉署藏春发旧芳细推花数象纲常八枝相应攅新朶三色齐开逞盛妆嫩叶飜风梳鸭緑香须倾日捻鹅黄菲才何幸承清赏到手宁辞潋灔觞
　　三种天葩各献芳策名容可袭凡常锦拖宫様袍初制玉琢琼华带始妆放蕋竞当炎夏赤托根终近省闱黄颜红更爱羣仙侣沾醉瑶池阿母觞
　　少年曽探杏园芳今见名花忆往常彩襭蒸霞浓有态玉杯擎露淡无妆华筵欢赏倾醽醁佳句赓吟写硬黄气运隆昌吾道泰静观物理谩传觞
　　兆协文明夏始芳昔贤何乃视为常凤池培得千金种鳌禁堆成百宝妆近侍曽闻亚姚魏品题今喜頼苏黄调髙春雪知难和引兴还须釂巨觞
　　四朶围金昔吐芳八花簇锦胜闲常梅询谩说薫香袖何晏徒劳傅粉妆地切清华依日月气锺灵异本玄黄不须逺论韩公事千载能无慕此觞
　　太史挥毫纪异方意同麟简不书常数符元恺知呈瑞会集夔龙为洗妆内省花容真富贵词林才气总骊黄吟安独愧偏踈拙举白堪浮緑蚁觞
　　省药元超百卉芳几年寥落喜归常士逢圣主垂情眷花被天工着意妆壶谱雅歌鸣鲁薛诗盟髙会及江黄太平宰辅仙儒軰自合公余醉玉觞
　　艺苑英华久潄芳连篇捧诵句超常不资诗伯风骚体争慰花神锦绣妆玉液满斟恩露渥紫微髙应徳星黄时和已卜丰年象后乐何妨各尽觞
　　胜日追陪与宴芳会开真率具家常畅懐内酒频斟酌照眼仙姿任点妆宝篆当筵焚吐白玉瓶堆案拆封黄明年此际期重盛问讯花神酹一觞

　　清溪蘸玉便面为孙廷璧户侯题

　　玉枝半落水晶宫泠浸琅玕翠色浓照影疑翻丹穴凤腾身惊化葛陂龙凌波仙子烟中度解佩湘妃月下逢一握清风欣入手洒然凉意满襟胸

　　送支立司训京闱较艺毕还毗陵

　　麟经褒贬究宣尼较艺京闱属命题深院下帘朝品藻明窗批巻晚然藜桂香偏喜从人折日色宁教过眼迷乡榜已开公道显此行清誉许谁齐

　　赠朝鲜陪臣工曹判书朴元亨还国

　　曾于文字久相知赋敌杨雄思不覊楚国包茆频入贡虞廷彩凤喜来仪东藩地逺山川隔北阙天低雨露垂归去观光知有得襟懐应负子长竒

　　倪文僖集巻八

　　●钦定四库全书

　　倪文僖集巻九

　　（明）倪谦 撰

　　○律诗七言

　　夏日游宣府李挥使北园席上步于景瞻韵二首时天顺庚辰六月也

　　野花园草竞芬芳坐爱南薫透葛凉饮量任开千日酝醉魂犹到五云乡原思自信贫非病杜甫谁知老更狂倒着接■〈罒离〉浑不省路人争说自髙阳
　　绮席风生酒气芳清酣何必按伊凉得朋自喜皆同志为客宁愁在异乡归思空怀弘景逸行歌堪叹接舆狂举头瞻望长安近一片丹心独向阳

　　和韩都宪诗【有序】

　　予昔奉命校文京闱精于去取一秉至公权臣有因子故不获售其私者大为所恨遂妄生媒蘖中以奇祸必致死地以快其忿时则有都宪韩公持正不阿力为脱解始得减死谪戍边城感刻无极呜呼悲夫顷者公亦奉敕临边喜获二天之庇权臣积恶贯盈殒于非命报亦烈矣惟公知予诬枉之详荷蒙惠顾复以诗见慰殊增感怆谨步严韵二章岂敢言诗聊以泄不平之气与夫怀徳之衷云耳
　　身婴缧械出君门逺谪穷边泪暗吞触祸只应当薄命含污何以雪沈寃未言息壤宜投杼欲诉旻天惜戴盆感荷力全垂死际拊心恒愧莫酬恩
　　肯为权奸启幸门祸机阴中只声吞南冠独受羁囚苦东海谁明孝妇寃直道不容还似柳小才见杀已如盆丈人何幸怜枯鲋呴沫时沾勺水恩

　　再和前韵荅韩都宪

　　昔承诏狱下黄门五百严刑气若吞虐熖相陵将致死皇威虽近敢称寃女生不见门悬帨妾殒空怜坐皷盆幸得投荒离虎口北行深荷九重恩
　　边塞穷居荜作门举家脱粟强须吞千金剑利甘遭折六月霜飞苦抱寃堕地何殊星化石洗天惟待雨倾盆安能释系归田里没齿衡茅颂圣恩
　　待漏曾陪紫禁门气豪云梦羡胸吞持平难解奸臣忿忍耻常怀逐客寃望眼空悬栖凤阁澡身欲借洗头盆喜逢伯乐能知己朝夕能忘国士恩

　　锦衣狱中有作追录于此

　　不才自保一生无祸中阴谋恣矫诬贡院本期登俊造圜扉何意齿囚徒通宵不寐更三皷终日相亲火一炉圣徳好生疎禁纲肯令寃滥及非辜

　　次韵于景瞻百様娇【即丽春花也】

　　雕阑频倚暗销魂其奈风前百媚存春醉半醒霞晕薄晓妆初罢粉香温凌波仙子娇相倚解佩江妃笑欲言宜化彩云归阆苑纷纷凡卉敢同论
　　羣芳秾丽不沾埃六月纔从塞北开玉颊争妍偏惹恨锦苞凝艳半含胎雨滋巫峡行云倦风引昭阳侍宴回可是多情怜国色殷勤分种客窓栽

　　次韵于景瞻秋怀五首【有序】

　　承示秋怀之作五章宦情羁思读之凄然然予岑欝之衷宁独异此顾亦未之发耳因步严韵聊以自泄诗成快吟数过不觉感伤泪下盈掬是则四时之景惟秋可悲岂非古今所同然者乎
　　暝云寒雨暗亭皋范叔谁怜为解袍涉世逢屯宜自遣谋生多计亦徒劳小窓字画临羲献孤馆诗笺究郑毛图史相亲如故友窥人况有月轮髙
　　塞垣榆落早惊秋鴈影砧声总是愁客里诗情元亮酒天涯乡思仲宣楼抵金书信凭谁寄画虎功名付道谋身堕穷边俄二载不知何日大刀头
　　萧瑟西风送晚凉千山揺落寄他乡烽烟时警深边戍磷火宵明古战场蝶梦悠扬云杳杳萍踪飘泊海茫茫久知身后名无用莫羡杜陵黄四娘
　　百雉孤城夕照明班超空动玉关情尖峯刺眼呈秋剑灵籁伤怀鼔夜笙陟险自怜盐骥苦知机不及海鸥惊中宵睡醒烦忧集卧听朝鸡戒晓声
　　愁边得句口能占荼蓼亲尝味转甜风挟尘沙欺病目雷驱山雨扑穷檐秋来倍觉丹心壮老去频看白髪添喜决天池无限水不令辙鲋一毫沾

　　和胡炼绣衣昭君词

　　昭阳常向梦中归无羽何由得奋飞愁压眉山慵对镜病消肌玉不胜衣伤心白草呈秋色极目黄沙起夕霏真使妾身能制敌汉家良计孰云非
　　万里空看汉使归羞随骄子効于飞穹庐马湩初尝酒寒碛貂裘为换衣忧思酿成云黯淡啼痕散作雨雰霏琵琶苦调和羌管举目堪怜亊事非
　　旅鴈年年去复归此身陷敌若为飞心情流水趋沧海世亊浮云变白衣出塞哀笳声袅袅当筵甪旋舞霏霏阳关北望伤神处蔓草寒沙道路非
　　辽鹤犹能故国归越禽亦解向南飞坐看絶塞时弹铗起视明河夜揽衣无语暗伤情脉脉长吁空结气霏霏君王早辩图多伪何至红颜委命非
　　鸟声愁听不如归此地忻无杜宇飞玉漏宁闻催晓箭翠裘空念警宵衣银釭兰烬嘘晴熖石鼎茶烟扬暖霏眼盻宫车劳望幸回思往事总成非

　　辽阳张敎授升谪寓隆庆为社学师以诗见寄次韵奉答

　　新篇词藻发春荣逺慰羁怀见旧情道比曾参犹受谤迹同康伯且逃名一窓晚黛供吟笑满座春风属化成随遇悠悠皆自得莫论隆庆与襄平

　　和韩都宪秋夜雨有感

　　欹枕无眠夜气深绵绵积雨异商霖空阶滴沥侵双耳孤馆萧条搅寸心短熖此时惟对烛清声何处忽闻砧离怀赖有诗能遣坐拥寒衾谩自吟

　　乙酉元日立春试笔时五十一

　　年华荏苒鬓如银甲子今朝过五旬成化新正初改岁大钧元日正回春九原先垄关心切千里乡山入梦频只待河开便归去江村耕钓老吾身

　　次金太守伯玉诗韵乡举后同赴京道中阻冻故云

　　岁晚官河守冻时宦途能起昔年思多君久荷分符宠嗟我中遭失路悲故里相逢成老态交情闲叙展愁眉如今有子俱登第更羡贤郎早出奇

　　书怀

　　世情宜假不宜真齑臼功名只剰贫垂老独怜丹悃在相知空叹白头新青蝇积毁能销骨骍犊分甘足养身长啸碧山宁负我何如归去作闲人

　　乐清轩诗为沙士清题

　　门枕清溪画不如杜陵新卜浣花居兰英绕砌清宜佩柿叶垂檐绿可书磬折奴颜羞媚世羽轻仙骨欲凭虚洛城多少行窝内争候尧夫驻小车
　　毂击蹄奔耳不闻一轩幽僻离尘氛吸残竹叶杯中月梦断梅花帐底云古画品髙烦客定新题韵险向人分年来久抱濂溪拙谁读宗元乞巧丈
　　日出城东未启扄卷帘山色送遥青萍池水暖鱼留子苔径风暄鹤堕翎甪里高歌垂钓槛子云晏坐草玄亭只愁秋晚秦淮上太史应占有客星
　　不是诗仙是酒仙逍遥物外阅流年絫山移得云根石凿沼分来竹里泉袖手厌谈当世务闭门闲着养生篇支笻几度寻幽径疑入蓬莱小有天
　　竹床髙卧静无哗谁识城中隐者家棋局不收苍藓石纶竿常占白鸥沙短篱带露惟栽菊碧椀抄云或饭麻安得青囊医国手为君痼疾起烟霞
　　敛迹销声乐道真床头酿熟味偏醇还巢社燕如归客窥榻寒蟾似故人落落乾坤双短鬓悠悠泉石一闲身如今老我投簮绂结个茅茨作近邻
　　平章风月信多能佳趣秋来分外增鹓鹭行中无梦到凤凰台上有诗登梅窓点易研溪露棐几躭书费剡藤已觉胸襟忘物我萧然浑似了禅僧
　　抱膝长吟倚树根肯为形役丧吾存采芝客去方欹枕看竹人来又叩门春晩落花薫几席夜深华月沁琴樽人生出处多关系何日相从与细论

　　章方伯尚素家山十景之四

　　堤流围玉【有圜堤如带上建游息亭】
　　游息闲亭结构低萦回流水漾玻璃圜桥有象清环璧带玉无瑕净绕堤五夜光芒粲星斗三秋气熖吐虹霓渚莲汀蓼供吟赏雅称幽怀取次题
　　江旭浮金【江东通桃花渡西通舜江】
　　桃花渡接舜江潮景态朝来未易描一片彩霞扶日上万条金缕逐波揺龙门鲤化翻朱鬛蛟室人归弄绛绡满目晴光观不尽乗槎思泛海天遥
　　月湖放棹【有贺知章故宅】
　　幽居新构月湖傍湖上烟波正渺茫客棹每依鸥鹭渚渔舟常寄水云乡辋川应许王维老镜水曾容贺监狂他日尘缨端可濯闲将一曲和沧浪
　　雪岭归樵【有白鹤山】
　　薄暮深林雪后天野樵归担耸寒肩踏残白鹤山头雪斫尽青松岭上烟短笛数声离谷口长歌一曲到窓前清音入耳忘尘虑闲咏丁丁伐木篇

　　和胡大宁悼亡诗韵

　　瓶沉簮折事希奇造物年来颇见欺白髪几茎添短鬓青灯一点照孤帏棃花梦断春归早桃叶歌残月上迟昨夜有人弹别鹤隔墙粘弄不知谁

　　和髙仲显送弟敬宰吉水

　　出宰花封羡季方烦君逺送到江乡青山影落朝移舫白雨声喧晩对床满耳弦歌闻鲁邑一襟风月付奚囊归来莫放秋容老有待登髙把菊觞

　　挽刑部刘尚书【有序】

　　南京刑部尚书刘公显孜忽感奇疾两疏于朝始得予告濒行予往候问见其体羸神耗心窃忧之不意力疾登舟至严滩而没感念畴昔为赋此诗以致哀挽之意云
　　半世台端着绣衣晚居司宼肃刑威匡时有术君恩重执法无私士论归抱病乍回疏傅辙招魂忽傍子陵矶海邦畿甸存遗爱望絶苍生雨泪挥

　　贺卢廷佐父母同寿

　　鹤髪双亲寿考同五花鸾诰拜恩封武公盛徳歌淇澳僖母髙年颂閟宫冠簇骊珠明翡翠袍呈鹭彩绣芙蓉光荣共享儿孙养千岁冰桃荐酒红

　　谢严克勉送蛇酒

　　酒浸蚺蛇醉骨香曲生风味信非常捕难曾记宗元说酿美应传白堕方万里缄题来桂岭一尊分惠到茅堂感君仁惠扶衰病有意相携入寿乡

　　和郁景章寄魏冡宰诗韵

　　世事于心了不关杏花春雨堕红斑著书觅句情偏乐卖药修琴意自闲林下白衣供酒至山中黄耳寄书还独怜扰扰尘劳者费尽机谋在世间

　　次韵奉学士钱公原溥

　　昔陪劝讲侍文华共秉丹衷辅国家只以谠言资启沃肯将曲学骋浮夸几年客路随芳草今日庭砖踏旧花何幸南畿重聚首同年契谊自堪嘉

　　次韵奉亚卿章公大经

　　志务忠诚肯务华直言端不顾身家名髙四海人争仰望重羣僚世共夸节向疾风知劲草文从丽日见奇花愧予亦得陪清会细读新诗字字嘉

　　次韵奉谢总戎成国朱公

　　手提虎旅镇京华自是元勋世将家徳泽深为黎庶感忠勤频荷玺书夸爵分茅土传千叶阵挟风云演六花武畧文谟匡社稷明良会合际亨嘉

　　寄甥徐州卫苏寛挥使

　　一别贤甥岁易徂每思把酒看昆吾十年道路秋云满千里音书旅鴈孤牙帐风清知校武柳营月白想投壶对床夜听萧萧雨有约重来觅二苏

　　柯詹事孟时挽诗

　　平步金门上玉除龙头妙选振芳誉瑶编毎进青宫讲彤管时紬石室书陆贽有才人共仰贾生无命席空虚旧寅大半伤凋谢目断闽天泪满裾

　　松坡竹坞二庄处士挽诗

　　白茅山下有双坟云是庄家好弟昆已共舁棺还故里曾同卖药在都门怀金客去宁求报种杏人存尽感恩喜见凤麟为世瑞绵绵余庆属儿孙

　　黄楚祥院判母挽诗【有孙中举】

　　歌残黄鹄抚遗孤玉立儿孙尽琏瑚医国术髙龙授诀掇科名显凤栖梧堂前零落忘忧草林外哀鸣返哺乌苦节清风垂阃范百年无媿下从夫

　　赠韩都宪永熙致仕

　　指麾诗将耀天戈百粤苍生属抚摩藤峡渠魁皆剿絶蓬门士女尽讴歌胆摧素仰韩忠献威震今闻马伏波名遂功成归故里碧山之乐奈公何

　　送周司寇廷玉献绩赴阙三首

　　弼敎南台正五刑满腔春意蔼仁声紫苔翳雨封嘉石绿柳凝烟绕贯城已建于门容驷马还闻郑履进孤卿精神拜舞龙颜喜寅亮天工属老成
　　秋台司寇老尚书满绩今看觐玉除白鹭洲边扬去舫苍龙阙下整朝裾上卿雅称三台列元徳偏宜八座居喜有阴功传燕翼薇垣鳌禁接芳誉
　　几年宪部总刑章此日朝天促去装只以寛仁辅尧舜肯为刻核事申商九重入觐当清晓一叶惊秋送早凉昨对紫垣瞻北极泰阶两两正腾光

　　送崔冡宰克让赴阙

　　徳尊望重有谁如来典南铨数载余位冠六卿周冡宰官聨八座汉尚书寸心向日倾葵藿万里朝天振佩琚喜动龙颜逢旧弼畴咨应见席频虚

　　九月八日蒋宗诚请冶城登高分韵得将字

　　冶城佳节近重阳絶顶登高景倍常极目青山皆绕郭放怀绿醑正盈觞塞鸿江上涵秋影篱菊尊前散晚香燕客喜逢诗社友一壶宁待白衣将

　　一碧轩为盛锟题

　　北塘一水接清溪万顷波光望眼迷星斗不分天上下烟涛常拍岸东西暖铺翡翠平如掌冷浸芙蓉绿似荑爱此结庐成小隐沙鸥来往共幽栖

　　梅挥使冰玉轩

　　一轩潇洒絶纷华四壁图书趣自嘉清气逼人冰欲泮垩光满座玉无瑕何殊天上神仙宅不比人间富贵家独坐长吟诗思好篆烟闲爇度窓纱

　　欧斋为陈杰主事赋

　　欧公昔以斋名舫今日君将舫作斋翠岫入窓岚气润绿杨当户鸟声谐烟波自觉闲情遣尊酒浑敎俗虑排日上舵楼眠正稳野鸥沙鹭共忘怀

　　送卢大参廷佐赴官

　　喜遇清和四月天逺从郊外送行鞯论心义重车难挽惜别情深酒谩传夹道黄云翻麦垄几村绿水没秧田欢声想沸东西浙应荷天恩广布宣

　　倪文僖集巻九

　　●钦定四库全书

　　倪文僖集巻十

　　（明）倪谦 撰

　　○絶句五言

　　题花鸟画

　　芳园散香风春色遽如许幽鸟寂无声名花娇欲语

　　题小景二首

　　碧水摇荻花金风剪桐叶山中有幽人坐待东林月
　　渺渺平湖水烟波接太空栁汀垂钓者坐袅一丝风

　　题画

　　移家白云深静枕清溪曲日暮门不开茶烟扬萝屋

　　题花卉翎毛

　　簇簇海棠枝双双白头鸟何处闻一声春风琐窻晓

　　家庆堂为吴宗政赋四首

　　广堂播光风踈帘散香雾中有孝亲人承欢在阶阼
　　升阶拜家庆载笑亲心乐莱衣戏舞余大斗时复酌
　　酌酒介期頥丝竹亦骈列但愿瓮中春消尽头上雪
　　雪消寿自延善积庆由天试看浮世上谁得似渠贤

　　题四景画

　　水深不可厉欲济川无梁不有榜舟子踟蹰空断肠
　　青青不改色江水自清深寄语同舟客休生敌国心
　　山中怡白云危冠坐清秋亦有幽栖志朝簮未许投
　　孤蓬载晴雪棹破寒江玉何处赴佳期林踈认茅屋

　　为江阴伍敎谕题葡萄三首

　　满架延秋蔓虬须拂面长草龙珠帐底偏爱午阴凉
　　秋冷骊龙卧髙垂颔下珠紫駞银瓮里遥想出天厨
　　玉露承金掌溥漙下碧虚内园知此味应赐马相如

　　风雨归渔

　　江树风力斜江波雨声急孤篷有归渔清寒压蓑笠

　　水仙画二首

　　媺人有所思江皋静无语翠袂含香风翩翩欲轻举
　　南国水中仙芳姿皎氷雪罗韈暗生尘盈盈歩明月

　　把钓

　　幽人倚孤松垂钓沧浪波逰鱼未吞饵水风吹绿蓑

　　朱买臣

　　樵夫荷雪檐太守懐金章世事多反复贵贱安可常

　　鱼

　　苹藻绿依依鲜鳞跃处肥江湖宜适意切莫近渔矶

　　竹

　　悬崖见一枝露叶青可数宛转逗回风翩翩翠鸾舞

　　梅

　　孤根春意动忽放八九花莫将稀踈看清香浩无涯

　　山水小景

　　苍苍云外山磊磊磵中石古道无人过长桥浸寒碧

　　题蒲石

　　拳石浸清漪灵苗亦自竒虎须真可捋相近莫相疑

　　刘主静学士题墨梅见寄因次其韵以复四首

　　故人天上客遥寄一枝梅问是谁知已鳌头旧大魁
　　一斥投邉裔寒肌瘦似梅下帘秋院里犹想共抡魁
　　咄咄坐终日何心复赋梅惟应学弓马塞上缚渠魁
　　蓬莱春日暖金鼎待盐梅早践台衡地调元酌斗魁

　　○絶句七言

　　留别卢大海

　　同居泮水采香芹契合金兰独有君只恐一帆江浦上离襟愁对夕阳分

　　秋雨有懐卢大海

　　秋雨萧骚思不禁小窻无寐拥寒衾只愁静院空阶里滴碎相知鲍子心

　　聚禽图

　　花容相映鸟相呼无限春光在画图可爱争栖傍修竹不知谁是鳯凰鶵

　　题画

　　谁向山中友鹿羣书声清夜隔溪闻石田茆屋如堪借我欲来耕陇上云

　　墨竹推篷图

　　倚风争舞翠云翘半启篷窻酒晕消薄暮欲投湘浦宿隔江谁弄紫鸾箫

　　题竹

　　露叶凝香翠欲流月华凉浸一庭秋恍疑阿母停鸾驭玉节玄旌散不收

　　小景为冯副使赋

　　春山春水足追逰满目韶华兴未休说与苍头多载酒景逢佳处即停舟

　　寄赵永祥杨景通

　　退朝两神带天香时复凝思入故乡白屋近来曾到否素轩修竹长应长

　　次韵状元梅

　　暗度寒香散碧虚百花头上喷骊珠看图却忆胪传罢醉促前诃过紫衢

　　莲塘水阁画

　　曲曲阑干面面风危楼半堕水晶宫清香何处浓薫酒一色芙蓉十里红

　　生子报内叔

　　画楼日暖鹊声干俄见深闺已报安偏喜呱呱供一笑朝回频揭绣帘看

　　月梅

　　兔魄移从海上来玉龙水底误疑猜夜深鳞甲惊飞动万颗骊珠脱蚌胎

　　寿萱堂为陈用文赋

　　花前舞袖膝前歌酌酒看花笑语和但愿忧忘春不老花开常近北堂多

　　怡亲堂四时诗为临川程潜麟赋

　　深深帘幙护香云脸晕丹霞酒半醺试学儿啼供燕喜春风笑语隔花闻
　　白纻新裁换越罗仙郎能舞又能歌晚来侍寝频挥扇但觉凉生枕箪多
　　堂上筵开晚未收霜柑初破洞庭秋婉容膝下承颜色不借萱花为解忧
　　冰下寒鱼入馔鲜红炉画阁火频然灵椿不改青青操自是春秋过八千

　　画楳

　　紫毫唤醒老梅魂人在孤山月下村从此春风消不得玉容犹带雪霜痕

　　西湖图

　　湖上岚光紫翠浓髙低台阁画檐重乡山满眼不能到何日归看九里松

　　题风烟雪月四梅

　　想见氷姿照素袍数声横笛汉江皋如今不逐春风落慿仗中山紫兔毫
　　一笑羣仙齿粲然霏霏玉骨锁寒烟蹇驴踏雪曽相遇流水断桥山店邉
　　东君私许冠羣芳万斛明珠夜有光朔雪纷纷莫相妬六花争似五花香
　　孤芳宜托歳寒交尚白何须费解嘲五夜不禁清到骨半痕斜月挂晴梢

　　题竹

　　谁剪修篁百尺梢独余翠筱半含苞不妨紫鳯飞来晚认得烟菆有旧巢
　　一夜凉颷转素商鳯毛月下影回翔玉枝瘦损知谁似却忆夷齐在首阳

　　题画

　　散步林皋带夕曛忘机飞下海鸥羣缘溪古树半黄叶隔岸好山多白云

　　题海棠莲桂梅花四仙子

　　酒酣红玉晕香腮几树红葩一笑开满地彩云春梦里只疑神女下阳台
　　盈盈罗韈惯凌波低首无言敛翠蛾欲约水仙游洛浦临风谁唱采莲歌
　　云鬟翠袖玉搔头缓步行依桂子秋记得霓裳羽衣舞飞神曽向广寒游
　　一别江南几度春折梅谁寄陇头人诗魂不作罗浮梦何事冰姿照眼新

　　小景画

　　雨后来登水上亭残红柔绿满前汀道人不是怜春色为爱芙蓉万朶青

　　题夏仲昭墨竹

　　曽移緑玉到檐齐几度诗成节下题偏爱小窓明月夜紫鸾飞落翠云低

　　寄仁和聂司训

　　缟带随车去莫攀诗名重见动江闗画舡醉倚芙蓉露吟到西湖第几山

　　画菘菜

　　秋末园蔬己着霜青青偏爱晚菘香沙锅烂煑和根咬谁识淡中滋味长

　　双鹤

　　绿树寒泉雪羽明引吭时送九皋声飘飘两腋迎风举我欲乘之上太清

　　题山水画

　　溪上长桥对水扉野翁来往澹忘机白云隔断人间世尘土何缘得上衣

　　寄邹廷璋【号南湖醉渔能画尝作谒陵图未完】

　　几年书剑客京鄽扫尽溪山水共烟今日南湖应改色翠篷添只醉渔舡
　　掉头不顾拂尘衣骇鹿惊猿去似飞我在京华仍旧好毎看残墨思依依

　　枯荷脊令

　　秋冷池莲叶半凋夕阳飞并影萧萧幽禽尚有相亲意却叹淮南尺布谣

　　题过廷章所蔵钱惟心墨竹石

　　箨龙叶战风泠泠满耳秋声生翠屏便好参差裁绿玉九苞鸣鳯在虞廷

　　辛未八月初四日奉天门朝见口号

　　端笏晨趋玉陛间御炉香细绕龙颜嵩呼拜舞朝天罢宝殿东头缀旧班

　　初七日选预经筵谢恩

　　经帏启沃赖贤才何忆虚名及草莱仰荷圣恩天广大愿倾末学报涓埃

　　十六日文华殿进讲易象禹谟

　　绯紫锵锵集殿庭君王负扆坐横经儒臣讲说通天聴圣学光眀似日星

　　讲罢赐宴

　　御宴宏开左顺门玉壶琼液满金尊经年乡国劳奔走今日新沾雨露恩

　　题葡萄二首

　　密叶风生夏日长草龙珠帐晚生凉主家留客琅玕簟何用氷壶出蔗浆
　　鳞甲纷披照眼低鼎湖去后更谁骑却疑刘累真能扰夭矫长髯到地垂

　　草虫二咏

　　蜕殻清髙寄碧柯寜知螳背已操戈人生得意须回首近日呉园露更多　右螳螂捕蝉
　　清秋趯趯草虫鸣残蝶犹翻粉拍轻促织不知缘底事微躯时起触蛮争　右秋虫残蝶

　　牧牛图

　　怪雨盲风撼栁梢便骑老牸返前郊任将破笠轻掀去莫卷江村屋上茆
　　弄鶵牧竖倚陂陀闲纵芳村绿草多残喘只今谁复问古槐阴处痒频摩

　　题刻丝莲花水草

　　渚花交映玉芙蓉彩缕妆成锦一丛自是天孙机上手当年刻楮未为工

　　题枯木竹石

　　天上曽乘泛斗槎归来闲置海东涯波涛洗出金鳌背叶叶琅玕拥翠华

　　雨竹

　　九疑清梦隔烟螺湘水悠悠别思多满眼翠华秋色晩倚风谁唱竹枝歌

　　题画赠王都宪公度四首【有序】

　　都宪戅庵王公奉勑総督京输抚循畿甸直节英材着于中外还朝未几使车复南尝得小景一幅因析为四咏题其端以识别聊以寓同年企慕之私耳诗云乎哉
　　髯龙偃蹇负竒姿紫甲苔封屈铁枝歴尽冰霜心不改后凋应向歳寒知
　　翠屏屹立耸嵚崟不受纤尘半点侵絶顶去天惟尺五苍生深系仰韩心
　　暂解簮缨憇翠微公余清适澹忘机此身虽在江湖逺魏阙心悬只尺威
　　银汞遥飞石罅危望中一道玉虹垂九重天上多恩泽常注汪汪万顷陂

　　喜鹊

　　辞却星桥路已賖飞鸣犹占海门槎不知来报缘何喜昨夜银缸也着花

　　傅说

　　审象旁求傅野贤商宗一梦格皇天为霖束取岩前板已筑王基六百年

　　题夏仲昭墨竹

　　云锁秦楼鳯不归慿谁重把玉箫吹太常游戏容台上翠羽分眀拂砚池

　　红梅

　　仙子朝元下石坛却留丹灶付云看玉蚪偷得三千颗瘦骨清癯耐歳寒

　　捕鱼图

　　双飞紫燕掠春波绿渚芳洲次第过试问舡舡争举网不知谁个得鱼多

　　题奚官调马图【幼年在学中作】

　　不是奚官不敢骑自缘龙骨世间希琼林宴罢逰春陌应使人夸匹练飞

　　贡院撤棘黄学士以诗见遗步韵以复

　　命题当避歴科同细检经书启素栊夜半录成分次第鲁论先得祭于公
　　考校新增八子同三千文巻集窓栊五经搜阅分诗礼兼判春秋十二公
　　従知内外乆扶同防范其如限一栊得谤成雠俱不计已将盟誓付天公
　　共说前科志操同肯交闗节透帘栊飞章交构徒为尔美谥玉成文介公

　　倪文僖集巻十

　　●钦定四库全书

　　倪文僖集巻十一

　　（明）倪谦 撰

　　○絶句七言

　　仲秋丁祭礼成分胙见及因成小诗二絶录奉掌教王先生

　　陪祀成均振佩琚年年鼎肉馂神余谁知万死投邉裔亦荷分膰到谪居
　　庶品颁来出豆笾亲尝深仰道如天此心若也含微玷举筯能无媿圣贤

　　八月二十日梦与二美人共饮席上各请赋诗余得一絶醒而忘其首句因足成之漫纪于此

　　蝉鬓云鬟逞丽妆郁金香喷紫罗嚢平生未识红鸾字愿借春纎冩数行

　　于景瞻以闺情和予梦中之作少寓热中之意因效颦以复十首

　　几回搦管不成章空把盐枝挿路傍封臂绛纱何日解菱花一夜恐飞霜
　　又逐残云过女墙曾陪歌舞在昭阳如今羞见纒头锦空惜余音绕画梁
　　湖山石畔好烧香银汉无波玉露凉低蹙翠裙深下拜细将心事诉穹苍
　　落月流辉照屋梁又看红日上扶桑若为化作山头石望见夫君志亦偿
　　千金不惜买文章永巷秋深灏气凉若得重瞳亲一顾含羞谁引驾车羊
　　又逐鸣鸠到耳傍青春背我去堂堂谷风自昔歌葑菲泾渭相形益可伤
　　偏讶愁随一线长肯同桃李竞新妆此心非石安能转自保坚贞比卫姜
　　一刻千金孰与偿瑶琴无复鳯求凰妾心有似池中藕虽断柔丝绾更长
　　已甘抱节比枯篁曾荐青奴一夜凉就使秋风能再热敢辞辛苦侍帏房
　　只愁金剪割离肠恩宠难慿苦不常已媿短檠墙角弃何时游鲽海东洋

　　青山白云图

　　苍苍万壑暝云浮谁伴深林鹿豕逰眼底乡山故无恙一帆孤负五湖舟

　　鹭丝画

　　白雪毵毵好羽衣藕花洲渚恣鸣飞自缘肌骨生来瘦岂是鱼虾不疗饥

　　次韵董廷器闺情【有序】

　　昔周之国风为孔子所删定其间男女夫妇之诗殆居其半盖男女者三纲之首万事之先人情之所不能无者后之君子或去国之逺或不得于君则多托之以寓兴望夫壻之不来冀君王之眷顾怅年貌之衰谢欲才用之及时也读者弗察类以房闼狎昵之私视之岂足以知诗人之旨也耶若碧溪董先生所示闺情之什盖有以近之矣率尔和去辞媿弗工览者能以此意求之则思过半矣
　　栁絮飞时雪作团乱人心绪正漫漫侍儿呼取添衾褥道是轻盈不御寒
　　黙倚雕阑数鴈行双眉蹙破逺山苍不如后院闲消遣去送秋千唤女郎
　　逺道回车未肯膏为图名利逐儿曹归期望断门空掩坐对梨花月影髙
　　片片飞花逐水流园林绿暗不胜愁断肠无计留春住人老东风燕子楼
　　鳯帏抛却绮罗香一别天涯有底忙几阵黄梅窓外雨飘潇润浥藕丝裳
　　白汗凝珠拭素巾垄头麦熟又尝新锁窓倦绣停针线蛱蝶飞来最恼人
　　栁岸凉风透葛蕉心旌愁絶正摇摇兰舟去后知何处新水空添没断桥
　　破愁曾借步兵厨一枕浑忘醉梦余鹦鹉无端却饶舌鬓云低挽独踌躇
　　逺寄寒衣手自缝泠泠凉雨滴踈桐孤灯相伴坐来乆不觉忽闻山寺钟
　　髙栁清秋咽露螀声声应是怨凄凉妾懐敢向何人诉只祷虚空爇夜香
　　散歩苔阶晚饭余月华如昼列星踈碧天多少南征鴈若个能传万里书
　　昔赏黄花到夕阳奉君欢饮罄壶觞如今九日人何在纵有香醪不忍尝
　　壁灯炯炯夜笼纱霜气生寒陨素华坐拥绣衾清不寐数残更点思无涯
　　愁绪无期毎自来翠蛾双锁遣难开夫君不学衡阳鴈一去如何忘却回
　　香满金猊火满笼灯花报喜结芳丛阿鬟向我忻相贺眀日归期却又空
　　鸳鸯戢翼两心安此愿何时得了还空慕青青松与竹歳寒不改旧容颜

　　题小景画

　　白云红叶已惊秋萝屋凉生境倍幽长啸碧山寜负我不胜清兴绕沧洲

　　题鹭丝画为龎地官赋

　　羽仪偶别鳯池行暂落芦花野岸傍回首凌风忽飞去碧天空阔海茫茫
　　洁白清修立钓滩云程遥待逐鹏抟渔翁不识孤髙性漫作沙鸥一様看【自仲秋丁祭而下皆寓宣时作】

　　二月初四日夜梦中作

　　庭前昨夜起秋风落叶潇潇万木空独有此君颜不改依然无恙月眀中

　　题王孟端碧梧竹石

　　朝回曽据鳌峰石薤叶淋漓草制多一别掖垣成白首鳯凰栖老碧梧柯

　　题画寄杨尚书宗器

　　一卧林泉絶世埃柴门深傍碧山开故人遥在青云上常夜频劳入梦来

　　墨梅和苗学士韵王牧之笔为谢景眀题

　　姑射仙人去不还临风玉雪想容颜王乔袖有长生术唤醒冰魂楮墨间
　　海月初髙瘦影斜凌寒璀璨吐冰花一枝悬向髙堂上玉树从来属谢家

　　题米南宫云山图

　　雨声入树密如烟云气埋山白似绵钓罢归来掩闗卧不知春水到门前

　　金兰画为王司成题

　　幽独元无富贵心谁将花叶染黄金援琴试鼓宣尼操惟有灵均最赏音

　　题悬崖墨梅

　　深冬崖畔一枝悬几点踈花鬬雪妍五夜影横清涧底抱珠疑是老龙眠

　　画龙

　　夭矫拏云出海深九霄常抱济时心何当卷却沧溟水去作人间六月霖

　　画虎

　　雄视耽耽夹镜眀空山日落恣横行壁间只作寻常看一啸风生百兽惊

　　题渔舟小景

　　山色浮岚水拍空钓舡闲系緑杨中饭铛旋爇芦柴火一股炊烟散晚风

　　观莲小景

　　髙阁凉生五月秋芙蕖万柄出清流披襟独倚阑干坐为问先生可姓周

　　易洞为丁无咎赋

　　羲皇卦画本天然首赞何劳拟太玄独抱遗经深洞里不知几度絶韦编

　　为郁景章题竹和张廷端韵

　　从敎桃杏逞春酣独立江皋分所甘谁把紫箫惊宿鳯凌风毛羽绿■〈毛参〉■〈毛参〉

　　题赤壁图为太守金伯玉

　　赤壁江空水接天举匏挥翰忆坡仙如今只有东山月曽照当年载酒舡

　　题悬崖竹

　　晩移孤棹过湘川翡翠晴摇两岸烟吟倚断崖清不寐一枝凉影月中悬

　　又题竹石

　　昔年视草上鳌峰日照琅玕翠影重一别鳯池今十载枝枝犹带露华浓

　　题竹二首

　　扶疎林外几枝存犹有清阴落酒尊莫惜烟梢半摧折春风争看长龙孙
　　萧森緑玉楚江浔积翠凝烟自满林试看岁寒冰雪里青青方见一生心

　　○诗余

　　临江仙题观泉图

　　桧壑泉垂朝雨后冰帘一片谁收两髯闲坐古矶头回头频指点飞雪洒清秋白羽停挥凉意透冷光晴射双眸夕阳不尽古今愁伯牙弦上趣曽遇赏音不

　　菩萨蛮题小景画

　　短篷载雨随流下木兰画桨无人把两岸碧波平羣山似马行浮沉飘一叶逺水长天接欹枕惬吟情有诗成未成

　　满江红题把酒问月

　　灵籁无諠良夜永冰轮初上秋如许金风荐爽素波清泳白玉台髙天咫尺褰裳览眺吟懐畅便浩歌把酒问嫦娥遥相向如汉水葡萄酿似鲸吸江湖量乾坤两白眼任渠豪放想是长庚来采石金銮乍别青藜杖待更阑抱阮好归休林鸡唱

　　明月棹孤舟题月下抚琴图

　　露下天坛秋月皎闲来此豁舒襟抱细拂冰弦闲调玉轸弹曲广陵仙操思入冥冥尘虑扫绕十指鹤鸣鸾啸流水髙山子期何在不见赏音人到

　　好事近题踏雪图

　　江路晓风清满地乱堆琼屑谩策蹇驴闲步采梅梢香雪小桥流水不知寒春意已潜泄望隔岸何处有珠宫瑶阙

　　汉宫春题半身停箫仕女

　　金缕裁衣更腰系霓裳内家妆束蛾眉淡扫髙绾烟鬟凝緑隔窗遥见倚东风海棠春足还堪恨被遮罗袜凌波步莲双蹙一枝楚江寒玉露纎纎十指春兼轻掬秦楼何处怅望凤鸾追逐何当拂管启朱唇暗留芳馥想只待赏音佳伴为吹个洞天仙曲

　　次韵鹊桥仙贺费彦升寿六十

　　庄椿甲子费壶日月厯象也难推候瑶池阿母向西来特地把蟠桃荐酒竹梧标格鹤鸾风采但见年年依旧称觞莫道我来迟喜和得阳春添寿

　　踏莎行题扇

　　湘竹披烟剡藤裁雪敛舒蹙就棕榈折动揺一握展开时半弯恍讶瑶空月赤日低焚火云髙结人间何处逃炎热便将入手不停挥凉风满面真清絶

　　浣溪沙题夏景

　　紫燕营巢语画梁海榴喷火散清香困人天气日偏长夹道槐阴张翠幄满池莲艳鬬红妆薫风殿阁送微凉

　　喜迁莺词赠南京太常少卿莆田陈公赴戸部侍郎之召时李立之少卿尚留南寺

　　帝城清晓见彩鳯衔来九重丹诏宠溢弓旌光生轮帛云有圣恩宣召伟器惜居闲散雅望合登枢要典三礼有一夔自足何须双妙争道旧曾向粉署蜚英乆矣推清操政贰民曹班聮常伯看展经邦才调趣驾曹参乍别前席贾生初到敷奏处聴薫弦阜物世跻熈皥

　　小重山题斑竹白扇

　　十二江妃白练裳微风吹不散郯藤香斑斑清泪洒英皇离魂断金佩冷潇湘暑气正探汤堪怜一握入手相将翩翩凤羽近人翔全慿仗付与透襟凉

　　昼锦堂送都宪髙公致仕

　　黄甲髙登乌台峻擢其奈亲老谁将几载白云入望搅乱柔肠一杯菽水懐桑梓两封章奏达岩廊吾皇道争似此人忠孝暂许还乡欢声心事遂便卸却朝簮整顿归航一水家山咫尺况遇秋凉都门出祖离觞滟画堂献寿舞衣长兹归也好看椿萱并茂乔梓同芳

　　沁园春送程司马还新安

　　能武能文禄位功名始终保全想身依凤阙亲承恩露手提虎旅汛扫蛮烟镇守南都命参机务司马兼收将相权也只为把险艰厯徧足疾纒绵一封疏乞归田俄优诏遥飞下九天许暂返柴桑优游泉石勉亲药物頥养天年当宁思贤人惟求旧早晩征书来日邉从今去遇家山风景且莫留连

　　倪文僖集巻十一

　　●钦定四库全书

　　倪文僖集巻十二

　　（明）倪谦 撰

　　○颂

　　圣徳格天颂

　　臣闻皇天无亲惟徳是辅徳者格天之本也乃者正统四年自春徂夏亢阳作慝灵雨不降沟浍干涸来牟萎瘁莳挿有后时之忧西成失有秋之望皇上恻然悯之曰天有数之适然在人宜尽理之当然乃祗承勑厉反躬自咎减膳彻乐省寃恤孤下寛大之诏停不急之务兢兢业业罔间晨夕遂致圣徳潜孚达于冥漠天心降监霖雨应祈以和召和捷于影响天人感应之机何若是其速矣乎昔成汤旱暵七载宣王饥馑荐臻桑林自责云汉兴忧乆而方解孰若我皇有感即应较之商周实为过之臣才謭薄不足以美盛徳告成功恭沐休泽曷容以黙谨拜手稽首而献颂颂曰于惟圣君父干母坤昭事上帝子育黎元谓天盖髙视聴伊迩至公无私惟徳是与数有适然或愆其期人事既修天即应之顾兹春正逮于夏月亢阳作慝川泽以竭沟塍龟坼来牟瘁枯藴隆虫虫嗟我农夫莳挿后时茂兹荑稗仓箱既空室家奚赖皇曰于乎斯人何辜耗斁下土寜丁我躯乃益虔恭兢兢业业鼎珍不举宫县以彻既省滞寃复恤惸孤众务斯复民力用苏懐柔百神惕厉祗若仁慈潜孚达于冲漠帝谓圣君予懐明徳监视四方宜沛尔泽乃叱天公乃驱丰隆阿香推车巽二起风虐魃诛殛啇羊鼓舞月离于毕甘霖斯溥土壤优渥禾苗勃然仆者以起萎者以鲜三农欢忻康年可必全吾所天伊谁之力乃知彼昊明徳维馨以和召和若响随声昔有成汤暵干七祀祷于桑林责以六事亦有周宣赫赫炎炎云汉见忧八章屡言睹兹持乆天心始回惟我圣君有感立随于惟圣君徳与天俱超轶商周比隆唐虞于惟圣君徳与天一荡荡难名巍巍莫述成功盛徳用告神眀臣拜稽首谨扬颂声以似以续歳书大有臣拜稽首天子万寿

　　○表笺

　　请建皇储表【南京礼部】

　　伏覩成化十一年六月十八日钦降礼部勑书朕皇子年已六歳尚未有名恁与翰林院会议定拟来闻如勑奉行钦此臣等闻之不胜踊跃欢庆以为国家离明有继主器有托诚宗社万年无穷之福也臣等窃以贻谋燕翼周武所以咏丰芑预定太子汉文所以尊宗庙自古圣帝明王君临天下未有不以蚤建储副以为宗庙社稷万世之计者也肆惟皇上嗣膺大宝十有二年矣向尝建立储闱不幸早薨今东宫乆虚前星敛耀中外臣民遑遑仰望已非一日一旦恭闻勑旨知华渚之虹流喜斗枢之电绕孰不以为皇上必遄降徳音即定大本以之正位于少阳而尊居于鹤禁也哉然渉月经时不闻明诏臣等心如焚灼踧踖靡寜乃敢询谋佥同合辞上请伏愿皇上念承祧之重塞窥觎之端俯徇舆情特赐明断立皇子为皇太子以定人心以隆邦本绵社稷乆长之庆绍祖宗统绪之传庶以惬中外羣臣之心慰四海万民之望宗社幸甚天下幸甚臣等言狂计愚实出忠爱干冐天威不胜悚惧待罪之至

　　册立皇太子贺表

　　某官某等伏覩成化十一年十一月初八日册立皇太子诏谕天下谨奉表称贺者臣某等诚欢诚忭稽首顿首上言伏以震器承祧衍本支于万世离明继照溥恩泽于八方正一人之元良罄兆民之欢戴恭惟皇帝陛下圣由天纵徳与日新承祖宗积累之洪休抚国家灵长之景运是以祥开宫壸笃生龙凤之姿庆锡穹苍允协麟驺之应遂定天下之大本懋隆宗社之昌图臣某等职守南京忻逢盛事仰前星之瑞世祝圣寿以齐天

　　贺皇太后表

　　伏以长乐慈闱至养孝隆于圣主重熈景运厚泽庆衍于神孙恩被臣民欢腾海宇恭惟皇太后陛下寛仁雍肃柔顺温恭赞先帝之勤劳母仪四海翊嗣君之徳理子恵羣生遂宏宗社之逺猷聿定储副之大本承祧有托垂裕无穷五百歳而圣人生适符其数亿万年而邦本固实启其祥臣某等职守南京忻逢盛事睹前星之拱极徳协重华仰坤元之配天功齐厚载

　　贺皇太子笺

　　伏以明两作离光继四方之照洊雷居震器承万世之安庆洽邦家欢腾逺迩敬惟皇太子殿下聪明天授浚哲生知龙鳯之姿卓冠乎羣伦天日之表首出乎庶物性全孝友而仁爱心具恭敬而中和是宜钦膺册命而正位春宫也臣某等职守南京忻逢盛事仰前星而敬拜祝寿筭以千秋

　　○赞

　　处士程用中赞

　　蚤罹绎骚避难奔走长际圣明丧厥父母墓封崇以若堂面哀毁其如黝祖构克承而孝行聿彰阃弦弗续而恩义弥厚知乐颜堂生也何忧丘首得正死也何负呜呼此其所以为忠壮之孙伯苻之后者耶

　　周亚卿画像赞

　　堪舆锺秀笃生伟人文名应乎列宿徳誉冠乎朝绅爰竭丹悃受知紫宸允惬乎中外之望付托以东南之民无隠不烛有言必陈邦计资以充羡黎庶乐以拊循容之舒也温其如玉泽之溥也盎然如春身厯事乎四朝行不染乎一尘诚所谓国之柱石帝之股肱民之父母世之凤麟者也

　　嘉庆堂赞【并序】

　　昔宋吏部尚书梦得叶公髙宗朝以节度使致仕归老霅溪其后子孙散居包卞二山之下殆今千数百家若惟让者是已惟让之先有堂曰嘉庆元季厄于兵燹惟让即旧址募工伐材而构之屹复故规惟让寻迁寓京师遂与堂别而此心未尝忘之也乃征学士大夫珠玉纪咏乎斯堂以其子顺天庠生寛尝从予游欲赘一言予阅其所修世谱而知叶氏嘉庆其来尚矣尚书之后有旸谷者隠居行义不慕荣进辟田治生家以丰裕嗜赒恤穷匮人目为长者生均茂克肖其志当元政失御歳歉人饥嘅然曰吾岂可忍视一乡之瘠而俾一室独肥乎即发廪济之大疫殍死盈道又为斵槥掩埋之生伯森荐经乱离克守世业不坠生子谦获际圣明海■〈宀禹〉清寜益修植徳善务于继承子谦所生则惟让也慷慨有大志尝曰吾家世以诗书之泽相传岂可自我而废乃涉猎经史恢拓前人旧产积遗书修谱牒有子五人皆敎以义方硕徳令闻蔚为包山之望斯堂之构特其光前垂后之一端也观其嘉庆之实若此其名不亦宜乎予嘉斯堂存而复亨也谨拜手为之赞曰
　　有翼其堂包山之阳制实轮奂名亦允臧厥名伊何是曰嘉庆奕世相承弥逺弥盛嘉之为义众美所储庆之为义积善之余爰求庆源肇自逺祖老成典刑为宋室辅遂有旸谷均茂继之既塟人死复济人饥是庆之嘉其泽日侈孰衍其流伯森父子逮惟让公克孝且贤肯堂肯构有光于前岂惟光前垂裕尔后尚培其基以峙不朽公侯复始跂予望之有如不信视此赞辞

　　杨贡知县待漏像赞

　　外之睟也冰清玉泽内之充也海汇山积自黄甲以策名致金闺之通籍奋鹏程于九万近龙颜于咫尺道在经纶志覃忠赤端笏峩冠垂绅正舄接晓班于鹓序向岩廊而鹄立此其九门未辟而待漏于左掖者也

　　猫互乳图赞【并序】

　　太仆少卿钱唐王公家畜二猫一状类狮子一斑类玳瑁各产四子衔置一栖互乳不择盖和气之应也公尝绘为图其子中书廷瑞出以示予予览而异之遂为之赞赞曰大钧播物元气浑沦惟人克全物乃驳昏嗟嗟二猫形质有异生子互乳不相猜忌捕啮鼠辈猫性所知胡于他产一视同慈匪猫之慈盛徳之应以和召和表兹家庆家孰无猫孰若我卿父父子子蔼乎中庭信及豚鱼昌黎所纪千载北平允俪厥美伯竒履霜闵损御芦人反不然盍视此图

　　尚宝宋君士皋像赞

　　猗与宋君衣冠伟如梧竹其标金玉其躯气清神融阳燧方诸美质令望圭璋瑾瑜学问富蓄山藏海储文辞丰缛云敛雾舒发身名科春榜乡书列职近侍紫垣玉除肆夏以行采齐以趋礼以为卫敬以为舆孙志守谦辉光不踰方物发谋应务有余图书满家以味道腴琴瑟在侧尘虑以祛正而不阿通而不迂彼美若人君子之儒二恵竞爽凤鶵龙驹接武瑞世其在此欤

　　兵部尚书徐贞襄公像赞

　　容庄而肃气温而穆惟徳章只凤羽之文麟趾之仁为世祥只用逷蛮方曰来享王振干纲只守备南畿叅赞戎机勤靡遑只位长夏卿作帝股肱弼元良只钖予便蕃宸章屡颁被宠光只境宇寜谧功存社稷纪太常只清白一节孰可磨涅允贞襄只仰瞻遗像为国凄怆我涕滂只积之孔厚保艾尔后衍余庆只

　　鹿千户镛行乐像赞

　　系宗五鹿职典千兵徳容外睟才略中弸彼交匪敖其仪不忒兎罝好仇羔羊自得

　　李靖庵像赞

　　癯然山泽之儒而味乎道真泊然声利之途而超乎世尘心存希夷抱先天而独玩神游溟涬与太古而为邻吟发浩浩之趣醉懐拍拍之春是盖将戏弄日月于费壶凌歴甲子于荘椿者也噫此其为太虚山中之散人也耶

　　徐医士季东先生像赞

　　长身而美髯气充而神全少适情于湖海晚遯迹于林泉非礼弗为而寡合者人以道自乐而所契者天心惟尚千古之交手不释百家之编传世学于青嚢精药性于赭鞭治病能生死而骨肉察理则造微而入玄斯人也虽其聊试工巧而为当代之名医实则不求闻达而又号大虚散人为在野之遗贤百世之下髙风邈然

　　讷庵陈士谦像赞

　　良玉在璞盛徳若愚遨游湖海浮湛里闾洗箕颍之耳读洙泗之书松雪书法马夏绘事笔之所工金石遗文鼎彛古器家之所储放懐少陵之诗髙隠子云之居抗志物表逰心太初兹非在野嘉遯之贤斯文博雅之儒也耶

　　李太常立之父像赞

　　坦乎性情肃乎仪形着徳容也岷山峥嵘江水渊泓秀所锺也存心有恒待人以诚持敬恭也周恤孤惸舟捐槖倾义是从也遗子金籝何如一经致登庸也宸翰褒称命服光荣貤恩封也贵而不矜名重乡评仰髙踪也子孙衣缨奕世其承何天之龙也

　　邹宗伯宗盛待漏像赞

　　徳懋学邃神清气豪早擅文于甲第遂司武于兵曹其律已也着氷檗之声誉其修职也致夙夜之勤劳是以克笃忠荩荐荷宠褒方圻父九伐之法是典遽伯夷三礼之柄是操职践容台之长位居宗伯之髙幞头革带象笏绯袍献纳待九门之漏明良庆千载之遭斯人也观其累朝委重奕世济美岂非国之麟角家之凤毛也耶

　　约庵柴永春像赞

　　挺梧竹之髙标适江湖之清意虽泰不骄以义为利视人无间于物有济乐悠悠之性天存坦坦之心地噫斯其为约庵之风致也耶

　　李太常宗周陪祭像赞

　　得缮性葆真之旨负稽古考文之学宗黄老之玄虚典夷夔之礼乐心之静也千顷之陂神之清也九皋之鹤早践容台之尊继荷清卿之擢扬厯两京以肃雍而相祀事厯事五朝以寅清而承宠渥观其齐明盛服有孚颗若其诗所谓温恭朝夕执事有恪者欤

　　友竹张志确像赞

　　谓为穷也则与翰林诸老酬唱于较艺之宫谓为达也则与考盘硕人寤寐于山磵之中盖其身虽隠而道则显外虽约而内则丰学之博也着于赋咏擅髙岑之妙才之良也形于翰墨夺锺王之工徳之孚也则授徒而户屦满孝之笃也则养亲而甘旨充所友者青青数竿之竹所托者冥冥万里之鸿观其结社吟坛诗琴壶奕悠然胸次之洒落作宾乡校衣巾杖舄肃乎礼度之雍容此其人其真得曾点舞雩咏归之乐而不改颜渊箪食瓢饮之风也耶

　　封兵部主事爱竹卢公像赞

　　此爱竹翁之像也灵台丹府廓然太古之天修髯美姿洒若物外之仙其立志则耿介而不茍其操行则正大而不偏处事惟仁义是尚交友务始终克全是以敎子为国家之用致身荷锡命之専备箕畴之盛福享荘椿之永年观其赴郊逰词客之会居乡饮上宾之筵望而慕之者孰不以为香山之老洛社之贤也耶

　　罗都宪公服像赞

　　鐡面霜威足以慑奸回绯袍象笏足以肃敬仰早结当宁之知荐擢外台之长激浊扬清伸寃理枉横鹏鹗于秋空击豺狼于草莽是以郡邑赖其澄清而朝廷优其爵赏斯人也其髙明之识刚大之气盖得孔门赐也之达孟氏之养者欤

　　画士汪孟文小像赞

　　其为气也■〈月翟〉然而清其为人也悫然而诚蚤游心于画苑遂驰誉于墨卿天机超越意匠经营此所以笔端造化咫尺有万里之势胸中丘壑磊落成一代之名也欤

　　学士钱先生像赞

　　性姿清粹风神秀朗文能华国驰翰苑之名学足致君进经筵之讲籍籍书香之传楚楚凤毛之长抚夷却金着使节于南交牧民遗爱建生祠于东广天挺三呉之豪人歆一代之仰兹非所谓有大设施者由其有大涵养者欤

　　○箴　铭

　　存养轩铭为周文彬作

　　烝黎克生曰彼天厥形惟肖理赋焉心为神明性体全纯粹至善岂有偏仰惟亚圣觉乃先惧斯戕贼操靡坚昭晰大训垂七篇存之毋似鸡犬然养之勿若杯与桊修身以俟惑罔牵天命我立圣可肩惟周力学务一虔不舍不害志愈专服膺弗失匪外迁俯仰无怍希先贤

　　守谦斋铭为马駩作

　　天道亏盈曰谦是益惟人时宪宜守勿失牧已以卑承物以虚尊而有光卑不可踰处髙斯危履满斯涾虑以下人邦家必达相在兹宇持之靡忘无往不利终焉允臧

　　寜静斋箴

　　周尚文甫以寜静为窒欲之方而征题于予予虑其未知要之所在也故为遗之箴曰
　　心处于中也甚微而欲攻于外也甚众譬彼冦攘俟隙而动使扃鐍之靡固将轇轕以毕乗御匪有道曷云能胜所贵君子惟寜惟静岂槁木兼死灰若止水与悬镜洞然其明浩乎其虚虽纷接之不足吾随应而有余物莫能迁事莫能乱理欲之几于焉以判嗟嗟寜静曰敬是持厥要为主始克胜私古我圣贤从事于此墨卿司训用励厥始

　　存素轩铭为锺廷玉着

　　人之一心皎然虚白是为太素纯粹靡忒外物交诱其中乃移一为欲染本源竟缁汨汨而生贸贸而死禽耶兽耶相去无几庶民则去惟君子存持循固守仁义是遵务克已私用反天理刮垢涤污日新不已如彼日月出云以升始非加损今非有增惟一惟静存存弗失掲铭座隅式警晨夕

　　寿山石铭【有序】

　　尚寳司卿蹇君伯荣太师忠定公长子也君初度日其子时泽时润尝获竒石以献背文隠起曰寿诚寿征也君因命曰寿山余为铭曰
　　山之寿文隠籕翠峰■〈山赞〉岏耸竒秀堪舆阐秘介耆耉俾弥尔性永同乆山之寿后天朽

　　坦斋箴为呉敏宗政着

　　道若大路人莫不由矢直砥平曾何阻修行之以仁蹈之以义践之以信运之以智八荒洞达无往不然斯善履坦以全其天昧者弗循妄存官府出门有碍自贻伊阻枉者弗遵私立畛域乃骛他岐为间茅塞人欲滋炽冐险履危心劳日拙其存几希乾坤之徳曰惟简易自昔先民心同天地彼君子兮坦然此心永保页吉而戒是钦

　　马升云逵字箴

　　维人有身长与稚异首服既加幼志斯弃字言孳也名义所生大宾攸命爰责其成锦衣马公桓桓貔虎秉国宪纲兼资文武笃生震器秀眉王肤麒麟之乗凤鸾之雏升也其名云逵其字木生地中易象之义君子观象厥徳是修至于髙大积累之由乃跻显荣如木之发接武青云亨衢九达乃赞宸画茂策华勋勒铭鼎彛图像麒麟是为亢宗亦曰善继袭组传珪子孙弗替崇阶峻级不已其升询名考义拳拳服膺
　　冠而字所以责成人之礼也锦衣指挥同知马公有子曰升聪敏好学材器隽伟冠而字以云逵盖取义于易象也巨卿宗儒从而发挥之已无余藴尚容置喙其间哉然云逵尝纳交于予则是朋友有箴规之义也故本易象言之

　　尚士亷字箴【有序】

　　孟子曰可以取可以无取取伤亷廉者士君子守身之节操也然非心清而欲寡则见义不明处事不审其于所取乌能保其不伤亷哉盖礼义亷耻国之四维亷耻立则士习美而民俗厚国之纲维于焉以张而天下治矣故士莫贵于亷士之不亷犹女之不页继有他善奚足尚哉金台尚君名清宾为制字曰士亷尝与予同舟南下朝夕促膝而谈欲予演绎其字之义而体诸身也予闻古有训亷之箴因推是义乃为箴以朂之箴曰
　　先民有言货悖而入者亦悖而出君子临财勿事茍得亷于所取由心之清心茍昧理溪壑岂盈故分所当得虽舜受尧之天下不以为泰使或非义则不取诸人以一介富春七里滩洛阳三尺雪视利禄如敝屣凛千古之髙节胡椒八百石锦障五十里徒敛怨而召祸菑害逮于一已咨尔士亷贵审厥从蝉蜕污浊兰雪清风为鉴孔昭朂哉夫子敢布训辞用告侍史

　　白石砚铭

　　良玉生烟中含太玄是为吾田以笔耕其间用资吾之所欲言

　　木枕铭

　　木之质坚如石中凹自成匪雕饰以藉吾首荐寝席莱尔安眠体舒适

　　倪文僖集巻十二

　　●钦定四库全书

　　倪文僖集巻十三

　　（明）倪谦 撰

　　○记

　　故叅政胡公祠堂记

　　正统五年夏四月某日致福建叅政事广徳胡公卒卜宅兆于井亭峰东黄姥岭之原即地构祠以祗奉祀事既成其子英衰绖走京师谋名公志刻以归塟系牲有石属予为记俾后之奉祀者有所征也予谢芜陋不获命惟胡氏逺有代序自宋安定先生讳瑗敎授苏湖家泰之如皋后徙寜国复徙桐川之东冲代有闻人至菊隠公讳士通晦迹弗仕公讳廙字致恭菊隠之长子也年十二而孤母陈敎饬谨备口授以经书皆克通念晓析比长遣补州学生肆力问学大有攸进母殁号恸毁瘠庐于墓者三载永乐初升太学擢工科给事中居职蹇谔有诤臣风节摄通政司事懋着忠亮简在宸衷仁庙绍统升交址按察佥事寻以位不称徳留公緫台宪未行进拜都察院右副都御史大振风纪疏涤寃滞持三尺无所低昻激扬紏核直言无忌蒙恩赐诰追赠祖父如公官大母及母皆为淑人出为福建叅政拊安孤老剪鉏强滑浚福州城河以通舟楫至今人赖其便正统改元盈秩至京陈词乞骸骨上俞其请遂以所居官致仕公有材畧尚气节赒人之急出贷力犹弃秕稗务道徳犹嗜刍豢尝奉命入蜀取材见贫民亲丧不举谕令俭塟多助给之建伏波将军祠程明道先生道南堂以敦风俗晚年惟以睦宗戚娯宾友课子侄为事一旦遘疾且革神色不乱手书二诗呼诸子示戒而卒呜呼公以深淳之行乗时奋庸扬厯中外懋着嘉绩宜其生致显褒殁垂令闻而又笃生克子以承厥宗可谓济美矣宜畀以诗诗曰
　　胡氏大家舄奕繁衍徳积而昌及公斯显始居侍从喉舌是司屡疏论建受知于时擢揔台宪风裁聿肆出莅闽藩式靖以治既老而休益砺晚节进退以道是谓明哲溘然永逝实维考终爰卜幽宅黄姥之东山有松柏是虔是斵乃垩乃髹作庙奕奕孝孙来享卬盛豆铏陟降堂止惟公妥灵我作铭诗丽牲是刻亿载万年承祀无忒

　　琼林宴归记

　　正统四年三月初一日皇上将临轩策试礼部所进士百人是日以颁降徳音诏移次日及日上御奉天殿策以六经治道之要将亲览焉读巻官自光禄大夫柱国少师工部尚书兼谨身殿大学士杨荣而下十有二人提调等官自资徳大夫正治上卿礼部尚书胡濙而下二十有六人各共乃事惟谨其进士裒然举者各陈所见以对扬宏休而谦与四明章绘预焉明日各诣国学领进士巾袍履笏始释褐又明日皇上衮冕御正殿廷设卤簿百官朝服侍班鸿胪臣引进士至廷陛传名发榜时洞庭施盘魁天下士谦第三人赐进士及第绘第二甲前列进士出身明日赐状元进士朝服冠带楮币有差勑光禄具醪馔赐宴礼部命太师英国公张辅主宴读巻等官咸在焉实月之初五日也眀日拜表谢恩又明日乃诣国学舍菜先师礼成而释服时进士皆天下俊造攸萃旅寓京师惟绘以赀富徙实家安定门外宴之夕沾醉而归乡闾好事者荣之为肖其貌于毫素绘喜其状之酷似且有警也装禠成巻题曰琼林宴归以谦同年属记其事谦仰惟圣朝之待士礼意至厚恩荣至渥夫岂亵其宠灵哉盖将感发其心而望其裨赞国家之理也士子服是殊遇寜不惕然思竭报称于所施乎谦观是图知绘之图报也切矣盖士之绩学未出穷经考古监前人已行之迹孰不喜其成而愤其败贤者乐与之齐不肖者羞与之齿吾茍得时行道必为此不为彼此恒志也及一旦遭际圣明践履亨衢确然不易厥志者固多然囿于荣利日负而月忘之以至于萎薾者亦有之矣绘用是大愳左右是图莅政之隙时展而阅之必曰皇上优待我者若是绘宜如何报也以此自警则必为此不为彼之志惕然常存非荣利所得而易予知其勋名徳业将与古名臣埒上不忘殊遇下不负科名必矣茍谓是图将以夸示于人人是岂知绘者哉绘字尚素今主冬官水曹事有声其以斯宴曰琼林者宋毎宴进士于琼林苑盖仍世传之旧云

　　重修豫让桥记

　　距赵城南几十里水自东山来横亘于道古有桥架水上以济行旅即战国义士豫让死所也代乆倾圮于水裹足经是者咸病焉知县事呉桥何君友闻于正统辛酉由进士出宰于斯兴踣起废有为有守歳甲子秋八月尝出按行至水涘爰仰遗烈惕然懐感乃税驾谕父老曰若知夫豫让之所以义乎昔臣事智伯感其国士之遇及智伯为赵襄子所灭壤地三分家无噍类而让以死报之挟匕首入其宫中涂厕以冀得志于襄子也至被觉获幸得释又漆身变容吞炭变音违妻拒友必欲成其志去伏此桥下俟襄子出而图之复被觉获竟斩其空衣而死屡仆屡起畧不少变虽未得扼其喉揕其胷而一念之加于襄子者固已尽矣此其义何如也让既死于此桥其灵爽将不亦依于此桥乎今颓缺断壊民病于涉无让犹将举焉矧有让之烈乎昔南国爱甘棠不忍伐以召伯生憇于此故也则夫死于此者能不加爱而忍视其废乎大义耿耿诚足为委质事人之法吾将表其迹以风厉吾民也尔谓何若父老咸稽颡曰诺于是首捐俸资裒舆情所乐助计得钱若干缗乃募工甃桥以石中劵水窦上隆旁杀广二丈长倍之髙一丈五尺为祠堂桥西以妥其灵费不在官役罔及民踰月功以成告是年冬君朝会京师过予家属记其事予以君一举得三善焉夫追复古迹俾前人之遗烈以彰义之发也俾行旅之济涉以便恵之及也俾斯民之趋向以劝仁之推也一举而三善具可谓能知为政不有过于郑侨也欤代之理人者非法令所急不皆加之意君独急法令所缓若此非贤而有才殆将有不暇也君在壬戌癸亥歳尝修建中镇伏羲娲皇三庙又尝修宣圣庙以暨城墉坛墠罔不完固其规画率类此务民义敬鬼神君有之矣因并记之以告于后之人

　　墨庄记

　　人恒以田为荘未尝闻以墨者盖田衣食所藉以出故莫不竭终歳之勤以为廪庾之积丝枲之储至有连阡陌跨郡邑而不以为多者利之所在故也至于墨饥不可以为食寒不可以为衣而宋静春刘先生之家乃聚书千巻谓为墨荘若与田畴之富者争雄迨及后人宣泰居新淦览冈复能修其业而不少坠不已迂乎殊不知田之多者人力或有不齐旱涝蝗蝻或有不时则秋成之获也失望而况厚藏者大盗之饵沃壤者势家之资茍子孙孱弱而不能守之以义其不转为他人之有者鲜矣故当静春之时其富埒封君固不知其几家今能保其旧荘而独存者果何人也而惟先生之荘无人力之扰旱涝蝗蝻之虞无大盗之窥势家之欲而子孙缉遗编理陈帙致使其墨越数百载而无恙其所获果孰少而孰多耶然庄之所以无恙由畊者之相仍也闻宣泰之曽祖伯昻尝畊乎是而得河南文学祖永诚继起而畊之父与寿复起而畊之今之畊则宣泰也朝畊以舌暮畊以笔以精神为畚锸以心思为耰锄垦其荒芜芸其稂莠而义理之生森然日以滋长宣泰获而有之含咀其英华佩服其仁义则世之膏梁文绣举不足以动乎其中矣杨子曰耕道而得道其斯之谓欤由是而知宣泰所获于墨者固已敛诸方寸而为子孙之耕夫岂不又有余地也哉兹宣泰来游京师征言为记予故为举其异于以田为荘者以告他日倘得南翔过君之荘肯许暂畊其间愿执耒耜以从

　　愚庵记

　　贵州都司龙里卫指挥使凤阳储君廷用尝即所治之隙构为燕息之所颜其楣曰愚庵征言为记予惟天之赋于人者曰仁曰义曰礼曰智谓之四徳而人所同有者也全而尽之则为圣为贤否则反是至若愚者智不足而戅有余蔽于气禀之偏者也廷用卓荦有为敦诗说礼志希圣贤之道其肯以愚自居哉矧受朝廷分阃之寄雄镇一方出提戎旅则运机决策开阖若神坐守疆圉则休兵恤民寜谧安堵又非愚者之所能也以是名庵厥义何居予尝思栁宗元之序愚溪有曰宁武子愚不可及智而愚者也颜子不违如愚睿而愚者也皆不得为真愚然则廷用也其可谓之真愚哉夫钓声以钩誉鼓力以射利智者以为巧而愚者拙于是也奔竞以冒险狡狯以欺天智者以为长而愚者短于是也是智也乃穿凿私智非吾所谓天赋之徳也是愚也乃颜宁之愚非吾所谓气禀之偏也廷用之愚其在于是乎然犹未也孔子曰聦明睿智守之以愚老聃曰君子盛徳容貌若愚愚而至是则于圣贤之道几矣予亦世之所谓愚者因记廷用之庵也遂书此以偕勉焉

　　重建阳春桥记

　　昆陵东南大郡也统邑凡四而无锡为大邑有水贯邑城中道阳春门以出盖由京口入淛江演迤八百里名曰运河以通餫饷者也今作石梁跨河上曰阳春桥因门以名之俗曰跨塘按锡山志阳春门外初无桥有路自顾桥偏门出下塘达景云泰伯垂庆延祥四乡至元末伪呉据平江重筑锡城而偏门废洪武戊辰邑民黄龚等始于门外数百步许架木为之燥湿迭更木易朽腐兼水势冲囓风雨震陵桥不能支厯载以来随葺随罅涉者告病焉正统初永嘉项侯来宰是邑见而悯之欲甃以石以始至而未暇也适冬官亚卿庐陵周公廵抚畿甸及境顾谓侯曰是桥当水路之冲飞樯走棰者毕集于是夹岸而居者龂龂焉不特四乡之民所由出入也倾圮若是可不图所以坚乆者哉侯曰唯此吾志也乃率邑丞王郑主簿邺各捐俸资倡之士民慕义乐助者翕然遂命耆宿冯伯全等董厥事鸠工伐石革故鼎新兴役于正统丁已某月日毕工于戊午某月日费缗钱若干石甓若干相距若干尺其崇若干修若干上夹栏槛可以驰方轨下疏斗门可以通千石舟由是川行者如履平地不复知有一水之隔矣众感侯之恵咸欲书其事于石属言为记古者辰角见而雨集则除道天根见而水涸则成梁桥梁之政王道之攸系也项君之莅锡邑以仁厚存心均徭薄赋省身洁已无非岂弟之化而又能成亚卿之美兴百世之利作桥梁以济病涉王道之端仁者之心于是有征焉可谓急所先务而善于为政者矣予故备其颠末登载于石俾后之经是桥者知其利之攸自也君名伾字如佥发身名科有学行秩垂满当迁遽引年而退君子与其不媿古人云

　　慎轩记

　　松江宋君孟颙居华亭南梁辟一室庋图史其中为藏修所匾曰慎轩去年冬挈其子潜来游京师未几治任将归翰林检讨钱君原溥与孟颙有乡好而雅重其为人乃干永嘉谢廷循甫图其所谓慎轩者而属记于予以赠予尝思之人之一身所以运用乎四体者心也所以管摄乎一心者慎也慎也者岂非修身之要乎夫事物之来也纷纭轇輵毕集吾前茍不接之以慎其不为之诱夺于中也者几希是以君子所遇虽有险夷而险夷一致其慎所居虽有隠显而隠显一致其慎慎而若是则中有主不可得而诱夺矣盖险者畏途也夫人而知慎之惟不忽于夷则无适而不慎矣诗曰用戒不虞是已显者眀处也夫人而能慎之惟不忽于隠则无时而不慎矣诗曰不媿屋漏是已然无适无时而不致其慎固为美矣使或有初而鲜终亦何益哉故昔皋陶陈谟必举慎厥身修思永为言慎而思永则修身之道备而天下国家之本立矣孟颙读圣贤之书倜傥而尚义言无妄吐行无非践■〈躹，弓代米〉■〈躹，弓代米〉若临渊履冰而恐陷坠也故名轩以慎而自警焉则于险夷隠显其必知所用力矣予恐其慎于始而或忽于终也故重以思永之说孟颙果持是慎乆而不息则私欲以遏天理以存道有不在于是乎此固翰检之意予特申而记之也尚慎之哉

　　巴湖草堂记

　　昆山徐公孝氏尝诛茅结屋以居居之南二里许有湖曰巴城因扁其居曰巴湖草堂主客主事夏君存良其乡契也为之请记于予且曰巴城邑之巨浸也望之郁然有桑柘蒲栁之阴就之粲然有菱芡芙蕖之荣近湖皆沃壤旷夷宜稼掬湖水以灌之歳入恒倍公孝朝出耕暮归輙偃仰是堂樵歌渔唱之往还烟蓑雨笠之出没渚禽林鸟之翔翥皆在堂外而为公孝所有又其麻枲足以衣秔稻足以食果蔬足以实豆笾鱼鳖鸡豚足以备鼎俎凡可以赡其生者皆无事于他求公孝居而乐焉客至则击鲜呼酒以适其适酒酣浩歌杜子美卜居之篇盖将自附于浣花沧浪之胜者也幸一言以记之予惟君子得遂隠处之乐者必在于治平之时康衢之老出作入息而不知帝力者有唐尧之在上也子美以文章名海内然遭天寳安史之乱干戈播迁殆无寜歳虽营堂于成都然居未三载而入梓及阆复居成都居未一载竟卜戎渝而出峡矣堂之敝也噫谁与葺之公孝际圣朝明盛之时四海寜谧里无桴鼓之警门无追呼之及而迹无转徙之虑日与田夫野老优游逸豫以畅叙其隠遯之懐则子美之不能得者而今得之讵非公孝之幸而斯堂之遭乎虽然地不自胜因人而胜前乎子美浣花之溪固自若也一得子美遂流闻至今而名益彰前乎公孝巴城之湖亦自若也今其美既专于公孝矣则巴湖之名将不因公孝而有闻于后世乎公孝抱徳不试其清节雅操贤于人也逺矣尚恬然自守毋使外诱得以夺之而轻于去就可焉不然吾恐草堂之灵得以移文而拒之矣遂不辞而为记

　　处梦轩记

　　圣朝勋贵大臣镇逺侯顾公有冢嗣曰维周别号雪坡警敏英伟博涉经史攻翰墨喜吟咏畧无纨绮之习嶷然圭组之器庙堂之具也予雅重之而乐与之游暇日尝过其第坐余轩中图书四壁修广不踰寻丈睹其楣间扁曰处梦予疑而问之雪坡曰人之处乎世殆若处乎梦也予昔生于贵阳比长寓于桂林寻移家金陵今又居于金台也其间忧喜相仍聚散靡定窅然而失倐往倐来而不可把玩以今思之曷异荘生之蝶淳于之蚁而郑人之鹿哉抑岂特予为然彼微之为草木舒翘吐英非不秾郁可爱及其凋谢澌尽则向之可爱者非梦乎巨之为江河奔涛激浪非不澒洞可愕及其风恬水落则向之可愕者非梦乎髙之为山烟云之兴方弥满岩谷而忽泯于无迹也则向之兴者非梦乎大之为天雷电之作震耀宇宙而忽寂于无声也则向之作者非梦乎故以今日视往日则往日为一梦也以今时视往古则往古亦梦也今之视往固知往之为梦后之视今恶知今之不为梦乎故凡物之有形者皆有变也皆有变则皆为梦矣虽天地且然而况于予乎予用是视处斯世若一大梦焉吾子以为何如予曰噫卓矣哉雪坡之见也人生百年瞬息其忻戚得丧倚伏去留纷出于吾前也皆非吾之所有也狃于造物莫知其然而然也彼昧者不知出此汨汨然营营然务求惬其所欲劳其形以殒其生孰能以梦处之若雪坡者乎若雪坡可谓达观之士矣虽然非吾所有者不可不以梦处之吾所有者不可以梦处之也茍吾所有者而亦处之以梦不几于老荘之虚无释氏之寂灭乎吾所有者何性也是性也具于吾心藴之则为徳行之则为道建之则为事业昔孔子于富且贵也视如浮云浮云者梦之类也及其寤寐常存行周公之道则恒梦见周公焉周公之道何道也即吾心所具之性也周公尽之故能参天地赞化育道行于当时泽覃于后世此孔子所为拳拳也雪坡生熈洽之朝荷纉承之托行将珥金貂袭茅土以翊佐皇明之运其以所藴建为事业必矣尚惟孔子之道是存是行寤寐之间梦见周公则策勋树绩隠然为国名臣而不媿乎圣贤之徒矣讵非善于处梦者乎雪坡忻然曰吾子规我以道敢不黾勉从事幸为述之以记斯轩之壁于是乎书 

　　椿桂堂记

　　顺天府学敎授梁君■〈石肃〉尝持一图示予予展观之有堂曰椿桂之堂堂之内外男女衣冠秩秩如也予验其人君曰此予家庆之图也堂之上衣绯横金坐于左者大父宪使复庵府君也衣绿绣翟坐于右者大母夫人王氏也左立侍者长伯父宗吉隠居不仕者也右立侍者姑梁氏丧夫守节蒙恩旌表者也西轩之内坐而对奕者二伯父宗仪举贤良三伯父宗会为给事者也堂阶之东倚屏坐而鼓琴者四伯父宗止右春坊右司谏坐而聴琴者五伯父宗干县令也堂阶之西坐而观画者六伯父宗常县令立而观画者予先父宗仁县令也先父在时偕诸伯父奉侍大父母于一堂之上天伦之乐友爱之情蔼然可掬乡人慕之相与名其堂曰椿桂盖取冯道赠窦禹钧诗语也先父绘而为图藏于家歳乆朽败长兄矼惧遂湮没以书抵■〈石肃〉使更新之而是图用成敢干一言为记予尝观世之名宗右族开于先者有矣后之子孙不能以皆盛盛者有矣不能以皆贤此岂人力所能为哉天也闻诸梁氏系出宋相克家其家溧阳自封缙云侯汝嘉始后有克昌子居简尝为宋汉王郡马奕世载徳簮绂相继深培厚积庆源绵衍故复庵起而承之以儒业奋身自县令擢宪使亷能之绩着于官惠爱之泽及于民笃生七子一女两居侍近粲然聫壁之辉三宰百里昻然鼎足之峙一则待诏公交车一则端居求志而处闺阃者亦能坚守从一荣沐褒旌一门昆季并沾恩禄是虽本于家敎之懿天资之美以臻显融谓非上天储祥委祉锺于徳门岂能致如是之盛且贤哉且复庵寿踰九十而诸昆令名烨然中外灵椿之老丹桂之芳信不让于古矣昔荀季和有才子八人时号八龙以比古之元凯节妇女子也毅然有丈夫志厕伯仲间虽谓之梁氏八龙可也今也椿桂惊秋俱已凋谢■〈石肃〉以髙材实学克世其家然而位不满其徳天将复兴梁氏欤椿桂之荫盖无穷也遂书此为后征云

　　湖山清趣记

　　淮安大河卫户侯周大用氏河南固始人也继承世勋以有禄位虽居武弁雅志诗书尝作别墅于城西擅林壑之胜其北若青芙蓉万朶献秀几席之上则有钵池之山焉其南若铅光一镜浸淫栏槛之外则有西湖之水焉大用毎当治事之隙则载酒约朋往游其中或哦诗鼔琴投壶博奕以适其适前顾后盼但见草木之葱蒨禽鸟之和鸣樵歌渔唱之往来野马红尘之不及恍然如度弱水居蓬瀛不知身在人间世也其为趣也不既清乎因题其别墅之楹曰湖山清趣大用以董漕至京谒余求记惟夫趣之清者由心清也心清斯趣清矣人心本清也然多役志于物欲溺情于富贵而汨没于声利縦处埃壒之表岂能祛其尘氛之怀乎惟君子之心湛如水之无波莹如鉴之无疵事物交于前而不能动也纷华接于外而不能诱也虽居城市之烦其清自若况即境之清乎以清心即清境清趣之发有不可云谕者矣大用其有得于斯乎抑闻之孔子曰知者乐水仁者乐山大用之清趣在于湖与山也固有合于仁知之心矣矧大用以乆劳于外今年请以子代谢事而归退将佚老于是兹归也笑傲泉石之间采美钓鲜怡情髙尚所谓知者之乐仁者之寿将不兼有之乎他日倘得如君休官南下道过淮瑌访君别墅分风月于半榻清趣之妙其亦肯以告我否也姑为记以俟之

　　南安府重修庙学记

　　学校王政之本也君子欲化民成俗必由于学故古之王者建学居民以敎学为先务观诸家塾党庠州序国学之设可知矣自元入中国学校未尽备圣道榛塞肆国家诞启文运四方万里海隅塞徼莫不建学立师以迪民彛作士气迄今治平几百年风俗还醇贤才足用盖已追复隆古之盛矣然而奉宣敎化作新学事则有赖于守令焉及观郡国之间民俗有美有恶士风有盛有衰相去倍蓰不啻何哉良由为守令者有屈力单虑祗顺徳意有视为簿书所不责漫不加省以致然也若南安郡守金公伯玉其知祗顺者乎南安旧有学岁乆屋敝景泰三年秋公受命来知郡事甫下车祗谒孔子庙顾瞻殿庑荒陋弗足揭虔妥灵堂舍倾圮弗足讲学行礼以为端本澄源之地摧壊若此容可后乎即图撤而新之乃捐俸赀为倡寮友及郡县慕义者咸乐助之于是鸠工庀材并手偕作庙殿讲堂馔厅门庑以次完告壮伟闳耀焕然改观自经始至落成以月计者若干何其用心勤而成功速也公述职来朝征言为记将勒石以示乆逺予闻君子之治民也有政有敎政则导民使不为恶敎则化民使入于善也敎民必始于学而学有儒师之教为之守者盖亦提撕策厉而已公治南安首新学校以策厉多士将成善敎以为善政之本焉其视文翁之治蜀韩子之治潮诚不异也诸士子弦歌爼豆揖让于其间可不勉于学乎学之为道在穷经考古而经者尧舜姬孔之道所由寓也于此讲求佩服得于心而守于身使才之成皆能任天下国家之事而无难徳之立皆能临祸福死生而不变则士气自兹而盛风俗自是而美一郡之人咸归于道徳礼义之域而治功成矣夫如是则居于是者不惟不负国家建学之意抑亦不负贤守修学之意茍徒夸记览骋文辞以钓名干禄而已是岂上之所望哉故为记之以告其郡人且以为他郡劝

　　顺斋记

　　天地之道万物之理顺而已矣在易有之震上坤下其卦为豫震动坤顺有动而和顺之象故其彖传有曰天地以顺动故日月不过而四时不忒圣人以顺动则刑罚清而民服予尝求其说矣日月之行景长极于南陆短极于北陆而分至启闭之序为不失四时之运春生夏长秋敛冬藏而析因夷隩之时为不爽何则顺乎气也使气有不顺则变异生之矣经正于上而庶民兴善于下是以刑清而民服何则顺乎理也使理有不顺则乖戾及之矣在天地圣人非顺且犹不可况乎君子之身其可外顺以为动乎顺之为道率性而巳夫喜怒哀乐未发性也发皆中节则谓之和和者顺之至也是故天下之大日用之繁物之所接轻重长短至不齐也身之所遇休咎通塞至不一也要皆以顺处之虽大行无所加不可枉道以从人也虽穷居无所损不可违道以干誉也安分而乐天行法以俟命是以其心休休无入不自得使或凿智以自私逆理而妄作是犹却步求前倒植求茂乌能有所达哉古之圣贤大行者有若大舜伊尹傅说周公者矣穷居者有若仲尼子渊者矣观其渔于泽耕于野筑于岩而不以为辱君天下相天子而不以为荣烈风雷雨而不以为变跋胡■〈士冖田疋，上中中下〉尾而不以为戚畏于匡厄于陈蔡居于陋巷而不以为忧非颓乎至顺奚能无适不安若此哉故所接虽不齐而顺之则齐所遇虽不一而顺之则一非顺之齐一也道齐一也是则君子之顺动可不以圣贤之道自勉乎礼部右侍郎兼左春坊左庶子余杭邹公宗盛尝读程子所作动箴而有得于顺理则裕之旨颜其室曰顺斋而属予记予少与公同逰应天府庠知公为深盖公为前詹事府少詹事赠太子少保文敏公之子也文敏公以宿徳旧学受知仁庙先在青宫遣公读书京庠谕之曰用心学业俟长用汝比文敏公殁上特命有司营墓建祠春秋祀以少牢公感朝廷期待在于纉承先业奋然肆力经史志掇巍科仰副恩意宣徳中贵游子弟援例入国学以规进取咸谓得计独公不愿务学益颛果于正统戊午领乡选明年登进士第观政兵部大司马邝公素知重公荐授职方主事精敏有为秉操廉介门无私谒俄转员外迁郎中寻擢亚卿进今秩清徳雅望为时名臣其于动箴之言深有取焉者良由其平日动必以顺而无一毫外慕之私者也制行之美学术之正于天地圣贤之道可谓无愧矣嗟夫玉音在耳世徳弥存而公佩服纉承一惟理焉是顺其于君恩亲徳又何负乎君子登公斯斋观公斯名足以知公之所养矣是为记

　　倪文僖集巻十三

　　●钦定四库全书

　　倪文僖集巻十四

　　（明）倪谦 撰

　　○记

　　环溪清趣记

　　去新喻邑东百里有溪曰梢溪水自葛岭百丈仙峯而来东流数十里汇为一湖复溢流而东入于清江程氏潜鳞之居正据湖上门对仙峰翠色森然可掬水势萦回环其屋趾临水面山有幽絶之胜毎溪流遇雨烟霏尽敛波光岚影掩映澄彻渔歌樵唱之往还锦鳞白鸟之飞跃潜鳞视之意趣为之清焉因扁其居曰环溪清趣顷来京师征予文以记余以谓天下之物至清者莫踰于水观其湛然莹洁万境俱涵清可知矣彼黄若河流浊若行潦者清何自而得哉殊不知为泥沙之所汨污秽之所杂耳使渟泓之乆则清之本体固自若矣人之一心虚灵不昩万理皆备不异水之清也彼仁义梏亡天真斵丧者清何自而得哉殊不知为私意之所蔽利欲之所昏耳使存养之乆则清之本体固自若焉君子知心之诱于物也扵是已私务克天理务明以清其心心既清则意趣之发尚何往而不清哉潜鳞居占梢溪之胜环溪之间无非清境即其境之清有会夫心之清而清趣发焉于是藏修容与悠然自得则诵诗读书耕道猎徳莫匪清之资也援毫鼓琴投壷愽奕莫匪清之宣也把竿弄舟枕流潄石盟鸥放鹤采芹种莲莫非清之适也心逰鸿蒙之外志超埃壒之表查滓为之消融邪秽为之荡涤其意趣之清何如哉虽然外以清感则内以清应斯固潜鳞之贤矣然犹有待于外焉使舍是溪吾之趣将有所不清乎要必环是溪清如是之市朝亦如是不以境迁不以物变然后私无所容而清无所间徳岂不益造于成乎潜鳞详雅好文好为江湖之逰予虑其出或异乎共居也故终之以恒清之说潜鳞其亦有领扵吾言矣乎遂为之记

　　江山好处亭记

　　太平为郡在南京之南百里之逺右枕长江有山焉曰采石有矶焉曰牛渚江自西南来合湘沅汉沔之水直走矶下姑孰之溪则自西而横入于江惊湍骇浪昼夜冲啮有声矶之南正值天门东西二梁中束一水苍翠修曲宛若蛾眉旧尝为亭矶上以占其胜矣去蛾眉之左下坡数级地势颇卑而坦夷幽旷山益近而竒江益近而驶其地尤胜有非蛾眉所得而擅者旧亦为亭于此名江山好处元监府鸿吉哩氏易名观澜岁乆倾毁景泰三年丰城李侯若虚来守是邦政平讼理民安物阜尝考寻遗迹以为是亭乃郡之絶景自昔骚人韵士若温峤袁宏谢尚李白崔宗之诸贤皆尝于此登眺而吟啸者也岂惟政余吾軰可以藉是消烦而释意邦人岁时亦得以遂逰观之乐也容可坐视其废乎乃捐俸赀为倡命广济寺僧修惠募材重建亭成太守与客携酒肴登而落之凭亭逺望则烟岚之杳霭云涛之汹涌风帆沙鸟之往来长鲸巨鼍之出没仙梵之庐渔樵之居举接扵栏槛之外千态万貌景象无穷有以使人心开目明神爽飞越于是扬袂引觞曰乐哉斯亭因复其名曰江山好处属记于予予以谓花鸟本平时可娯之物也然感时恨别者见之适足以惊心而溅泪郡之江山信可乐矣使为守者化未能敷于下为民者政未能安于上外有责于人内有愧于已则登斯亭也触物兴怀无非悲伤感慨之境孰见其为可乐哉今太守涵煦休养措斯民扵袵席而民亲爱之不翅父母上下之间心孚意洽盖无适而非可乐者况目当江山之好处哉是宜太守之乐其乐而使民同其乐也亭之复古讵不宜乎

　　尊闻斋记

　　人之一心本高明也而每溺于污下者私意蔽之耳诚能撤其所蔽则人欲净尽天理昭晰其脱凡近以逰髙明自有不期然而然者焉然理欲混淆要必愽学审问以广所闻所闻既广则理无不穷知无不致而理欲判然矣扵是恭敬奉持尊其所闻一惟天理是循得不进高明之域乎且夫学者之所欲闻者何圣贤之道也圣贤往矣而道恶乎闻然其精神心术寓于典籍抑亦即其典籍以求之耳典籍乃经传子史百家之言积之充栋载之汗牛其扵道徳性命之原礼乐刑政之本修身理人国家天下治乱安危之故靡不具载于焉讲诵而通悉之所闻得不愽乎闻贵乎能愽而尤贵乎能尊不愽以求之则浅狭固陋无以通古今而逹事变不尊而守之则泛滥支离无以体诸身而适夫用愽闻而至于能尊则道在我矣在我者重则在外者轻天下之物举不足以动天性之真焕然呈露其髙大光明也为何如哉在易有之艮上干下其卦为大畜象曰君子以多识前言往行以畜其徳兹非尊其所闻之谓乎彖曰刚健笃实辉光日新其徳兹非髙明之谓乎圣贤之道不外乎是而已矣曽子守约动求诸身而曰尊其所闻则髙明矣宜其独传圣人一贯之妙至汉董子又引是为武帝告此其所以为汉之醇儒也欤朝鲜任元浚子深甫尝名其读书之斋曰尊闻盖有得于曾子之言而志乎圣贤之道者矣顷以使事羽仪天朝以予尝使临其国也谒文为记予闻子深以明经领乡书擢甲科第一人仕至其国典农少尹文章名于时才徳见于用能尊所闻之成效欤尊而不懈其进未可量也嗟夫国家诗书礼乐之化洽于四表而朝鲜越在海东不亦渐溉尤深故其士君子皆彬彬好学穷理尽性不畔圣贤之道若子深者焉是诚可尚也已故不辞而为之记为子深者尚若董子其亦以是而道其君也哉

　　狎鸥亭记

　　朝鲜王城之南十数里有水曰汉江其源出自金刚五台二山而会为长江西流以入扵海予昔奉诏往使其国尝至江上登楼燕咏又放舟江中泝沿为乐见其涯岸弘阔波涛浩渺风帆往来沙鸟上下襟怀轩豁景趣无穷恍若置身沧浪汉沔之间而忘其身之寓于东方也别来数载毎遐想江皋风致未尝不神俱往也天顺改元之冬朝鲜吏曹判书韩君名浍者承其国命来陈封事君旧辟别墅扵汉江之涘构亭其间而未之名也以余尝驻节经逰知其胜槩伻来问名于余因征言以记余为名之曰狎鸥而复之曰鸥水鸟之闲者也灭没江海之中飞翔洲屿之上非人可畜之物也而胡为能狎之乎然色斯举矣翔而后集鸟之见几者如此故海翁旦之海上鸥之至者以百数以其无机也及欲取而玩之鸥乃舞而不下以其几动也惟无机心则鸥自相亲而可狎矣君长身玉立仪度秀伟仕于藩国着甄别公明之才使扵天朝谨服顺敬畏之礼则还国也柄用方隆何暇鸥之狎乎不知万物之情必无机心而后相感万事之理必无机心而后相成不可使有一毫私意寓焉机心诚无矣则立于朝也人莫不乐与之亲登斯亭也鸥莫不闲与之狎至扵富贵利禄固将漠然无所系于已岂非道之髙者乎亭以是名盖亦宜也昔宋韩魏忠献公亦尝名亭以狎鸥欧阳文忠公赠诗有曰险夷一节如金石勲徳俱髙映古今岂止忘机鸥鸟信陶钧万物本无心忠献得诗喜曰永叔知我中外虽不同而人心则同古今虽有异而吾道不异故予之望扵君者殆亦若是不知君之心谓予为能知否倘以为知则幸以斯言揭诸亭中以为记

　　西村耕隠记

　　去浦城县西五里许有里曰上相里邑人李君公器世家焉公器有屋数十楹环植以竹背负羣山冈峦起伏而临大溪水势萦回溪之南则有梦笔之峯西岩之山以相映帯溪左右皆民居相接鸡犬相闻蔚然成村公器有田数百畆扵斯土皆膏腴公噐恒负耒躬畊其间视世之荣禄泊如也公噐居而乐焉因以西村畊隠自号顷者其女兄之夫潘君廷瑞被医学训科之荐来京受职乃寓书抵予属为之记余尝念夫公器先君子节庵先生为应天府学教授时公器年方弱冠质清气和性敏悟笃事诗书习举子业文思赡逸予与之朝夕讲明丽泽之好甚洽也自其侍父满秩去遂尔乖违逮今几二十稔以其所素得而涵蓄之乆意其志扵继述将必奋身科第接武亨衢以出効世用顾乃违吾所望遁迹溪山从老农学稼以自附于沮溺之徒岂其然哉徐而思之则知古之贤人君子闲居之际未尝无所事也若吕望之事于渔百里奚之事于牧买臣之事于樵而畊则伊尹之所事者也当其有所事也身固隠矣一旦聘于成汤猎于西伯赎于秦穆举于汉武则皆释袯襫弃纶竿却鞭笠捐柯斧幡然而起婴轩冕之荣服文绣之华论道经邦以佐成覇王之业功着当时泽流后世回视曩时则渭水渔翁虞原牧竖稽山樵叟而莘野之农夫也是岂终扵隠耶公器智不足以营商贾巧不足以为工技其所守者先君子之田庐也匪事于耕将曷事乎于是春而举趾夏而耘耔以服勤于南畆之间耕辍则取先君子所遗之书细读熟玩以乐尧舜之道秋而刈获裒其所入于以偹甘旨之养奉宾祭之需皆可以无求扵外而自足时不我用则藏噐以养晦时乎我用则行道以济时巻舒屈伸惟时是视公噐之志宁不在于斯乎由是言之则公噐之所谓隠盖所以基乎显也于古之贤人君子之所存殆同一辙矣遂书以记之廷瑞归试以余言讯之其必以予为得其心乎

　　瑞竹庵记

　　广东左布政使临海侯公仲勲其先君子乐庵先生之没也塟于城东白竹山之原宰木已拱矣景泰已亥春墓林之中有竹焉忽发一笋挺然秀出初不知其为竒也及夫枯箨乍觧嫩叶始敷数节之后则岐为二枝偕荣并奋干霄直上见者惊讶于是咸以为异焉曰此侯氏之瑞也因名其墓庵曰瑞竹之庵顷者方伯丁艰起复来朝京师乃以是征言为记予闻之记曰嗜欲将至有开必先天降时雨山川出云是则祥瑞之来未有有其兆而无其应者也侯氏之瑞不生于他所而生于其亲托体之墟非其世泽所积之厚而灵秀之发自不能已欤不锺于他卉而锺于岁寒之节非其子孙之生既盛且贤而物之同徳者感是气而先兆欤是竹也不着乎他异而着乎两岐之美非其家兄弟友恭夫妇好合无乖戾之风而象之有见于物欤信佳瑞也夫徳者无形之理藴于中而难见者也理既尽则虽不求天知而天自知之必假夫有形之物出竒效异以彰显之而使之易见焉故韩昌黎作董召南之诗谓其孝慈之行惟有天知而为之生祥下瑞焉此之谓也方伯以明经登第为名进士拜刑科给事中为良侍从擢叅广藩再擢今秩为贤方伯徳之修于身刑于家而施于民者已无不尽以故上天生祥下瑞假其墓林之竹以彰显之而又昌其后扵无穷也夫岂偶然之故哉由是厥应不爽将见方伯之名位寿考固同是竹之坚贞而子孙之森然杰立抑同是竹之骈茂者矣遂不辞而记之

　　唐张中丞庙肇祀记

　　常之无锡县西锡山之麓旧有唐御史中丞张公庙一区庙之前有泉一泓乃宋崇宁间道士卢至柔所凿丹篆瓴甓甃而为井假公之神以主之凡有疾疫祷公请泉饮无不愈代着灵异具有显迹锡民钱守常谓公生能捐躯为国没能御患救民考诸祭法能御大菑捍大患则在祀典之义合乡耆白于有司以为公死节睢阳已有庙祀而公阐灵兹土受惠独厚顾无报祀礼典缺然愿春秋致祭以答神贶有司具其情逹诸礼部以闻朝廷许之实天顺元年四月十六日也命既下有司恪遵诏旨毎遇春秋二仲享祀如仪锡民得遂所请莫不跃跃以喜佥谓宜伐石以记其事守常爰请予言记之盖公讳廵邓州南阳人登开元进士第由太子通事舍人出为清河令调真源令安禄山反至徳元载起兵雍丘讨贼移守宁陵拜主客郎中河南节制副使二载贼攻睢阳急乃入城与许逺共守迁御史中丞临机应变出竒无穷守凡十阅月前后大小四百战斩将三百卒十余万力竭城陷为贼所害诏赠扬州大都督宋建炎间加封忠靖王元至正间累加护国忠靖威显洪济景佑真君之号呜乎自古忠臣伏节死义以身徇国者有矣然未有若公之烈者也观其以疲卒守孤墉抗强虏援絶食尽人知必死众议东奔公曰睢阳江淮保障若弃之去贼必乘胜长驱是无江淮也于是忍死以待邻兵之捄岂料其终不救耶可为扼腕而痛恨者也及城陷见执慷慨就义视死如归忠烈之盛何以加诸人孰无死死而得所则虽死犹生也故曰死有重于泰山公之谓矣使当时无公以扼其冲贼席巻而南肆其凶毒生灵受害可胜言哉是则蔽遮江淮保全王室公之本心也东南之民知公之心感公之恩庙而事之思有以报此锡山所以有是祠而肇祀于今所以不容已也然公锡福于民愈乆愈著者由公刚大之气充塞乎天地而不散贯彻乎古今而不泯故随其所在有叩必应无非一气之感通也况锡民积诚以奉公公得不鍳其诚而锡以福乎自是民之于神以我粢明与我牺羊而享祀不忒则神之扵民将俾雨旸以时百谷用成菑害不生物无疵疠抑亦黙佑于无穷矣斯举也守常倡之合于礼而务乎义可嘉也已是用记之俾后之人知祀事之所由始

　　顺圣川新城记

　　去宣府城西南百七十里有川曰顺圣水泉流润厥土维沃壤厥草维繇地宜字牧自国初以来以邉兵之强实资马力爰择斯地广为蓄牧剏城堡建室庐为处凡一十有七厥惟旧矣歴岁滋乆废弛荡然肆皇上光复寳祚之三年为天顺己卯修举马政遣工部主事孟淮至宣府经理其事时镇守太监王受镇朔将军总兵官武强伯杨能恭承上命偕诣是川考求遗址议以为川之东西相去百有余里地界辽隔遇警何以保障且旧堡湫隘无水亦难乆居宜于川中别筑大城为便乃请于朝诏报曰可遂相与恪遵睿旨度鲜原观流泉兴筑新城悉心规画命万全都指挥使李显鸠其工守备蔚州都指挥佥事赵瑜保安卫指挥佥事焦玘董其役扵是陶甓庀材云委山积版锸猬兴并手偕作惟二公轸念人力数往抚慰用是士咸感励役不告劳而工不待督凡为城毎面相距以歩计者三百有六十城之崇以尺计者三十有二址之广为尺二十有五其颠为尺杀扵址者八隍之深以尺计者十广为尺三十有五城为门三南曰永盛东曰锦云西曰寳顺门为楼十有二楹城之中为室庐五百楹他如神祠仓库与夫董牧厅事靡不完缮经始于天顺庚辰三月七日而五月某日乃讫工佥谓宜琢石勒文以垂示乆逺顾以属谦辞不获命乃言曰易有之王公设险以守其国书曰惟事事乃其有备有备无患国家以宣府地邻漠北而兵马为边藩大务于以兴仆起废修复旧典甚盛举也太监公以典廐内臣武强公以元勲世胄英名勇畧为镇守总戎扵斯乃克恊心恭命度土地之宜画长乆之策高城深池以设其险敛兵归牧以有其备外无所虞内有所恃马盛兵强疆圉严辑由是以战则克以守则固尚何冦侮之足患哉则夫为国屏翰以永亿万年无疆之休于斯见矣古昔作灵台閟宫皆形诸咏歌以着厥美矧边城之重者哉谦不敏既纪其成绩复系以诗其诗曰朔方之墟为古兾幽维兹宣府雄殿北陬乃命重兵乃简智勇咨以武强元戎是总亦有中贵来自禁庭布徳宣威边尘肃清牧马有川是曰顺圣震惊之余斥弛维罄天子曰嘻宜复旧规爰命冬官汝往视之维我二公相度地势虑时有棘逺莫能庇以询诸众众谋佥同匪旧可仍盍新厥墉列疏以闻帝曰俞哉乃作崇墉当川之隈登登凭凭乃筑乃削楼橹既宏室庐斯拓于以囿牧马息以蕃于以域武士嬉以安天子神圣庙谟却顾桓桓二公匡国之歩不日告成永固塞边守在四夷天子万年

　　计边亭记

　　国家之事以边备为重而备边之道以计谋为本计不出于素定而欲临事有为伊何能及故孔子之行三军必曰好谋而成而孙子之着兵法必首之以始计是知自古用兵行师未有不本扵计谋者也况乎莅边鄙之地统士马之众临出没之敌而欲使吾食足而兵强守固而战克寇不敢窥敌不能犯以靖疆圉以藩皇国可不资扵计谋乎备边固本于计谋然非明智之识弗能运也非刚健之才弗能行也故必炳物情扵几先如烛照鉴茹而不疑中肯綮扵事会如矢激衡决而不滞然后兵出万全而动无遗策矣兹非善用计谋者乎宣府大同屹为西北要藩壤地相接以其北距沙漠也朝廷皆宿重兵命武将以镇御之至扵养兵之方制敌之略又命台宪文臣经营筹划共集大勲诚以事莫重扵边备故也都察院右佥都御史姑苏韩公恭捧玺书来莅塞垣宣府大同盖总理焉二处宪院之后各有亭一区公往来听政之隙退息是亭扵边务机宜熟思审处以求合乎至当而后行焉因颜其扁曰计边所以着其志也公负明敏之资经济之学廉直之操器宇魁梧襟韵高爽早以明经第进士擢侍御史出贰臬司入长内宪抚循江右休闻聿昭正色立朝风棱峻整皇上知公更事中外特达有为以为边藩重寄惟公可任乃召至便殿面垂奨谕特加厚赉而遣之前此命官希阔未闻实异数也公佩皇上知眷殊恩劳心焦思笃尽忠悃于边城隘口靡不亲歴道路险易敌情虚实靡不究知布徳施惠兴利除弊戎政一新以至申练习之训明斥堠之望谨要害之防严扞御之法广储偫之备凡可以内修而外攘者次第毕举月未及朞边尘晏清颂声载路皆出扵是亭之所计者也岂非所谓有文事者必有武备不出环堵之室折冲千里之外者乎嗟夫谋之运也惟明智者能成之计之行也惟刚健者能决之公之才识信兼备焉是宜收效之速也昔周宣中兴贤臣毕辅诗人美之有曰文武吉甫万邦为宪又曰不显申伯文武是宪吉甫申伯克全文武之才者如此三代以还缙绅介胄岐为二途而文武全才世不多得乃今于公焉见之尚何媿扵古哉则自今以始抒朝廷北顾之忧为万里长城之托功存扵社稷名垂扵竹帛固有属扵公矣公尝谓谦曰吾尝名吾亭曰计边盍为我记之谦不敏请以是言揭诸亭壁

　　宣府新建义学记

　　国家内自京师外及郡县莫不建学立师选秀民为弟子员而教养之至于边卫则未始有学也宣徳中尝建卫学矣而未之能徧也若万全都司所统卫所凡一十有九惟都司及开平卫有学又皆以教屯营子弟而有官荫袭者不与焉兹非缺典乎都察院右佥都御史韩公奉命巡抚宣府大同总理边务驱驰戎马徧歴塞垣武备既饬輙隆文教顾惟边藩介胄日相寻扵干戈而儒服爼豆之事漫不知讲用致学术不明节义罔识遇事难处临敌寡谋慨然以作兴教育为已任乃檄宣府大同都司及各卫所守臣置学延师以教荫袭子弟使无一地而无学无一人而弗学兾以养成其材而备国家之用盖达为政之本者矣其徳不亦甚盛矣乎宣府文昌祠侧有隙地焉可以营学公乃发羡粮积赀募工简材命万全都司都指挥使李显都指挥佥事江山经理兴剏始于天顺辛巳四月十七日中为堂曰申义左为斋曰时敏右为斋曰日进为师生训肄之所以间计者各五堂后为宅二区以处其师以间计者各九崇垣四周高门外伉规制焕然罔有不备以是年某月某日告成至于束修书札笔墨凡百所需皆给扵官名曰义学前刑部员外郎李衍平阳知府杨辕谪宦扵斯聘以为师诸生来学者百二十余人廵按监察御史朱君铉躬奨厉之扵是是学衣冠彬彬弦诵洋洋仪度之盛殆与庠序埒矣嗟夫古者文武非二道将出征受命扵祖受成于学出征执有罪反释奠扵学以讯馘告古之制也故诗人美鲁僖曰既作泮宫淮夷攸服矫矫虎臣在泮献馘此之谓也然受成献馘莫不在学其故何耶盖欲先礼义而后勇力耳后世此制乆废士皆乗时以赴功名之会而无礼义以为之本以愽陆之贤身都将相功存社稷而不学无术卒偾其宗况其下者乎今公追复古制嘉惠后学萃武弁子弟而逰歌扵斯教之以诗书六艺之文孝弟忠信之行成徳达材明体邉用使皆知圣贤之道君臣之义以淑其身将见其朝益暮习日改月化忽不自知其造乎髙明之域而就逺大之器文武全材名臣良将胥扵是学焉出见义而能勇临节而不夺用无不宜任无不效则外蕃不足服而边患不足殄矣此则公之所期待者也继今以往为国育才咸能以公之心为心俾是学相承而不坠遗泽之被其有穷乎是用勒诸坚珉以示扵后使知是学之兴自公始公名雍字永熈姑苏人以进士起家为监察御史转广东按察司副使迁今秩相其成者镇守宣府御马监太监王公受镇朔将军总兵官都督同知陈公友守备长随张公遐副总兵官都督同知董公斌总理粮储户部郎中马君驯也

　　大同新建义学记

　　子思子曰修道之谓敎烝黎有生莫不各具仁义礼智信之性父子君臣夫妇兄弟朋友之伦率而行之所谓道也然不能尽率其性而合乎道扵是圣人为之裁制品节使其仁亲于父子义尽于君臣礼别于夫妇智睦于兄弟信实于朋友不过教之顺其道而已茍逸居无教则必肆欲妄行而民性天伦皆斵丧而昏斁之矣是以古者建国君民斆学为先非可后也矧武臣子弟皆将服官政典兵戎出死力以卫国家捍疆圉使不务学则徳业不修材识不充而不知君臣之义统驭之方教之又可后乎用是都察院右佥都御史姑苏韩公奉命廵抚大同边备既饬即以教育武臣子弟为事乃相度城中隙地而建义学焉中为申义堂左为时敏斋右为日进斋髙其闬闳崇其樊垣区域幽深制度宏壮衣冠萃止弦诵断然诚足为讲学育才之地也公尝谓谦曰斯学之建虽创意自予至于材之所出工之所役经营区画劳心殚力以底于完美者实有頼于总兵官彰武伯杨公焉盖公乃颕国武襄公之犹子将畧本于世授威名振于中外而又崇儒好学兼资文武是以能急先务志与予恊而成此学也盍述之以示后谦闻干羽舞而有苗格泮宫作而淮夷服自昔懐逺之道必本扵文徳之敷而不专恃乎武力之竞者也今斯学之建文事武备交修不怠岂惟足以格服逺人于以教成将才出为国用假以岁月其必明伦尽性徳修识充皆足以受阃外之托折冲之任则夫今日盖藴干橹扵礼乐藏甲胄扵诗书而伏至险扵大顺者也长顾却虑吁谟逺犹志不出扵一时而为经乆之规不在扵一身而为边防之计若二公者岂非以安社稷为悦者乎由是知非公之知本达变不能以作新斯学非彰武之乐道有为不能以恊成公志惟二公徳同道合心孚形契是以谋无不臧动罔不吉其致斯学有巍然焕然之盛也不亦宜乎是用告扵后人使知兴剏之自天顺壬午四月十一日八月十五日则始讫工之年月日也

　　丹阳新建七里桥记

　　成化元年秋八月某甲丹阳渎口新作石桥成以其去县治东七里也名曰七里桥明年致仕户部尚书邑人沈公固具事状寓书京师以记见属按丹阳为镇江属邑有运河焉上通京畿下通苏松浙闽交广凡乘传递供漕饷修职贡上于京师者舟楫往来率由扵斯而珥渎则运河之支流也水达珥村坝入于金坛溧阳之境水口旧尝横木为梁以济不通元延佑间僧祖袾易之以石材恶工盬旋就倾圮仍横独木于上毎值霖潦暴溢或霜雪凝冻泞滑为甚牵挽之夫负载之徒冐险而进者少不戒于足輙致坠溺岁不知其几良可悯悼县尹蔡侯暏之恻然兴嗟曰此民患之切者而废不见治非有司之缺尖欤欲易以石而计费浩穣都察院右副都御史刘公奉玺书拊循畿甸亦尝欲建是桥而力未及侯以白于公公曰吾志也即斥公帑羡储白金三千两以助厥费侯扵是设法规画捐俸赀之入致劝募之方定罚赎之科广裒财用乃庀工徒积灰石礲硺甃砌蹲鸱为趾环券为窦犬牙交错务底坚良以正月甲子始事阅八月而功告讫桥之修一百二尺有竒高三十一尺有竒广得髙之半而窦之高二十五尺上设栏楯蛟蟠螭结制度精致所费以亿万计由是往来者如履康庄无复坠溺之虞者矣尚书公寓书有曰兹桥之成邦人歌颂都宪与邑宰之徳者载路咸愿刻石以纪其绩垂于无穷谨磨坚以俟惟桥梁之役古者毎岁当天根见而水涸之时则治之有民人土地之常事耳今丹阳为诸路会通要冲之地桥以济人厥系重矣长民者往往坐视其废而不加省刘公总宪一方能恤民病之急首为佽助蔡侯力任其责措置有方一毫不以劳民不数月间成此巨功除此切患夫岂可以有司常事槩论哉昔子产以乘舆济人孟子讥其惠而不知为政若公与侯其惠而知为政者矣是宜书之以永邦人之思刘公名孜字显孜万安人素着徳望今擢南京刑部尚书蔡侯名寔字以诚鲸川人有治剧才所行善政为多是役特其一端云

　　京口运河疏浚记

　　镇江为郡濒杨子江通江有河曰运河与江北瓜洲相直凢苏松江浙闽广之人舟出扵江者率由是径而易达然自京口闸至常郡奔牛坝一百六十余里间地势高隆河形浅狭止利小舟之行其漕运巨艘与夫官民帆舶俱从夏港渉大江经圌山始克有济水道迂逺暗沙险阻不时风涛发作轻则樯倾楫摧重则覆溺戕生或遇冦盗动罹刼害且并河之田一遭旱暵则水脉枯涸不能浸溉坐受饥毙公私病焉景泰间郡长吏欲事疏浚具疏以闻诏廵抚工部尚书周公忱相度事宜勘计工费疏入而公以谢事去天顺间总督粮储都宪李公秉继廵抚于斯诏下覆实以行公始图经费以举是役寻召还朝后廵抚都宪崔公恭奉命踵至以为便国利民莫切扵此遂与郡守林公鹗申度前议自新港至奔牛旧河则疏浚深广京口吕城旧闸则修甃颓缺别于郡城灭度桥増置一闸用以潴水潮汐洪大则开闸放舟微小则闭闸车坝庶水有所蓄舟楫通利田畆沾沃永为民便所用众材则于浙江嘉湖二郡取之徒役匠石则扵苏松常镇四郡庀之议定乃事兴剏裒材用鸠工徒严期约刻日咸集分官各司其役至于规画劝督则身亲莅焉趋事惟勤并手偕作举锸如云斸土如山其河狭者拓之浅者凿之务底深广使多受水其闸旧则立其崩颓补其刓缺完复前规新则下木为桩实甓为基絫以灰石固以鐡键制度如式务底坚致以时蓄泄常使水与闸平不致盈缩以某年月日兴役某月日役止其为费木以株计若干石以方计若干鐡以斤计若干役以工计若干初役之兴也下民颇以为劳逮今十数载间水常弥漫非独舟楫得渉安流頼免风涛冦盗之虞而田畆得资浸溉大享丰穣之利益思前人之徳不置咸欲刻石以纪其绩丹阳尹蔡侯寔因民之情乃具述疏浚设置颠末属言为记惟浚畎浍距川禹之绩也自井牧沟洫之制废而后河渠之说兴古昔能浚河导川者史不絶书则水之为利诚为政之先务也功之巨者其费侈利之愽者其劳多然不一劳者不永逸不暂费者不永宁故扵是役李公不恤其费志图兴举于前而崔公不惮其劳力任其责于后则卒溃扵成者崔公之功也不亦能急先务者欤故今遗惠在人岂惟起人无穷之思而伟绩在世其必郡乘载之国史书之与古能浚导者同垂名于不朽矣遂书以畀之使刻焉

　　倪文僖集巻十四

　　●钦定四库全书

　　倪文僖集巻十五

　　（明）倪谦 撰

　　○记富

　　春清隠记

　　新淦严君陵岳世居邑之仁和其先洪武中以富室徙实京师故今居上新河修废举之业秉礼好义敦尚儒素子三人曰诚曰徳曰祥皆谨饬有士行卓然树立陵岳以其世系盖出于汉之严子陵也因以富春清隠自号富春者原其世居之所自清隠者宗其世徳之所尚也夫君子抱道怀竒固欲以兼济天下非独善也时不可道不行始飘然逺引甘与木石居而鹿豕逰岂得已哉彼子陵者道可以匡时泽物而才华是閟也徳可以轨世范俗而声迹是铲也身可以纡朱拖紫而羊裘是着也手可以秉钧持衡而纶竿是执也其意何居盖谓西京之末谀佞茍容名节扫地当建武初羣龙满朝足以为治所乏者名节耳于是抗志青云思有以振之蝉蜕嚣埃之中自致寰区之外所以助成王化者深矣卒使东都名节相师成俗虽国歩艰虞羣雄角力咸朶颐汉鼎而莫敢动伊谁之力欤若谓其不仕故人无心于世而甘于隠者抑亦观其迹而未察其心者也故其桐江一丝清风千古在常人景仰歆慕尚不容已矧陵岳为其后人也耶陵岳生当熈洽之朝太平无事之日安分乐天无求于世虽居廛市之中而取予不茍志不营利其恬静幽逺之趣殆不异于岩栖谷遁者焉则其谓之清隠者盖亦师子陵之心而不泥其迹者也其不可谓世之逸民欤陵岳介其友沈廷庸征予为记遂为之书

　　友松记

　　姑苏施侑廷乐甫世家洞庭东山乃予同年状元宗铭之从父也读书好礼乡称善士尝以友松自号顷游京师谒予静存轩中观其投刺题曰友松予怪其所友物而不人则曰吾学孔孟之道者也孔子曰无友不如已吾于是求胜已者友之而有合于孔孟之道者不易得也惟松也岁寒后雕孔子亟称焉是以友之也曰松之有合于孔孟之道者安在曰吾观世之人胁肩謟笑面而不心者多矣而是松也苍颜鐡色不媚于世其所谓正颜色斯近信者乎世之人翻云覆雨枉已徇人者多矣而是松也露滋雪虐不知荣悴其所谓富贵不能淫贫贱不能移威武不能屈者乎世之人噐小材薄缓急难恃者多矣而是松也扶颠持危梁栋不挠其所谓不可小知而可大受者乎世之人见利则趋见势则附者多矣而是松也挺拔林立无所阿比其所谓矜而不争羣而不党者乎其有合于孔孟之道者若是是则君子也是则大丈夫也故予与之定交岁月既乆情分益宻虽陈雷之胶漆愈郊之云龙不是过也予闻而叹曰嗟乎自五交三衅之说兴而友道几絶昔大舜与木石居其殆是乎则廷乐之于松其真得胜已之益者矣其亦善学孔孟之道者矣遂援笔为记其语云

　　石室小隠记

　　山川竒特夐絶之壤深藏逺秘人迹所不能到固宜让猿狖麕鹿以为宅使其与人境相接乃弃辱于樵童牧竖得以踯躅輘轹焉夫岂君子之所忍哉故古之幽人畸士遇有佳景必薙芜畚秽以出其胜亭焉台焉以当其会从而逰观啸傲以畅其懐非志敦高尚者孰克与于斯常之宜兴有东山别墅焉乃蹇律伯度之所居也去西南十五里有石山山有一洞洞前多修竹竹阴有一磵自山之阳而来注于慈湖磵外平畴弥望有逺山皆屏列拱揖于前真佳景也洞为崩土堙塞弃辱有年矣居人虽多莫知其为异也伯度顾而惜之命工除拓于是深得数十尺广得文余高得几丈恠石玲珑石笋下垂竒絶始露岂天藏此固有待于伯度耶伯度构屋数椽竹间名曰石室小隠士林诸公以细草春香小洞幽之句分题赋诗以咏其胜亦有序而记之者矣佥宪罗公与伯度交契复为求言于予予以谓隠无有大小也出处茍合乎道又何朝市山林之择哉故君子非不欲仕衒玉求售则丧其所守矣隠居求志席珍待聘孔子有取焉伯度生当国家治化隆洽之时身跻太平之域不知帝力之我及穴山而居临水而亭延修竹之清风聴流泉之嗽玉覧遥岑之凝翠使石室之胜弃于昔而显于今忻而逰倦而憇逍遥卒岁以怡天真客至则相与谈诗书而究道徳以觞以咏以弦以奕其隠居求志之乐虽考盘硕人岂是过哉此其心盖泊然以道自守而无求于世故能摅幽发竒日与之娱若是使或有累于物则寂寞之濵不能一朝居也是知伯度岂非高尚之士也欤宜诸公之咏之也彼世之处士顾藉隠逸以盗虚名索高价致贻林磵之惭愧乌可与伯度同日语哉因佥宪之请为记之若此倘石室肯分半榻当命驾而宿留焉虽老矣尚能为伯度一赋

　　刘忠愍公祠堂记

　　人臣负经国济时之学者必有长虑却顾之见存爱君忧国之心者必有忠言谠论之陈幸而其言得行则足以防涓流之微杜履霜之渐而祸患消弭国家宁谧不幸其言不用而身以危其言卒验而治以紊此忠义之士所以痛哭而流涕也翰林院侍讲安成刘公球字求乐其学邃于春秋登永乐辛丑进士第授礼部仪制主事文行卓然为学者所宗少师东里杨公尚书毘陵胡公雅相敬重正统初荐入翰林预修宣庙实録书成授前职入侍经筵有启沃之益岁癸亥殿庭有雷震之异公上疏条陈时政得失凡十事以进言皆剀切最要者欲上总揽干纲不使权移于下敌众乘衅宜为御遏之谋疏入用事中珰见之虑见削夺深以为恨日夜聚议必欲杀公以钳言者之口寻假他事下公锦衣卫狱嗾司刑者加以非法公竟死狱中自是缙绅丧气言路声塞权珰益无忌惮专恣日甚司刑者怙势作威薫炙可畏公乃于其家附其子以为厉逾六年己巳秋敌果犯顺权珰挟上北廵大臣恳留不听六师出境遂以失律误国死于乱兵司刑者亦为廷臣捶死于朝朝野称快公之言至是验矣若公之心一出忠爱知有后患恒为国忧故披沥肝胆恳恳为朝廷言之兾以感悟上心收权立政思患预防以兴太平之业使用其言固国家之幸也卒扼扵权珰言废身危徒使其言中若蓍蔡夫岂独公之不幸也哉朝廷念公以忠谏没追赠为翰林学士赐谥忠愍遣官谕祭于家复命有司肖像于郡之忠节祠足以慰公之灵矣然未有特祠祭公者公之子广东叅政钺浙江副使釪乃市地邑治北构堂三楹龛扵中以奉神主翼以祭库表以崇门室于后居子孙以奉祀事以至斋庖之舍咸具焉郡侯许公聦邑侯唐公寛继至皆给材助金以相其成祠始于成化戊子冬十一月而明年春三月乃讫工钺以书抵京属谦记其事于石用垂不朽夫表扬忠义以树风教守令之职也不敢以芜陋辞谨为之记系之以诗曰人臣事君其道曰忠茍利扵国不有厥躬侃侃刘公有学有操横经讲筵引君当道天忽示变为戒孔昭宜修徳政菑其自消吁谟逺猷乃具入告犯讳触奸祸机是蹈谓公必毙我柄斯专岂意假手毙尤烈焉泰山鸿毛等扵一死磔鼠踣麟快彼惜此帝念忠谠曰我良臣恤以渥典幽愤以伸爰配乡贤五忠一节爰作斯祠式专对越公归来只顾兹烝尝公神在天千载耿光我作此诗永歌公徳子子孙孙承祀无忒

　　太平芜湖县重修庙学记

　　学校乃三代治民之具所以明彛伦淑人心厚风俗而兴贤材是以后世率循莫之或废况我国家化民成俗尤必以是为先务任承宣者顾后于是奚可乎哉芜湖为太平属邑有学在治东南一里许宋元符间始建国朝永乐初盖重修焉景泰天顺间尝补苴罅漏仅而克支至是岁歴滋乆风雨侵凌虫蠧毁剥栋败榱倾日入于壊成化丙戌徳郡陈源来尹于斯谒庙周覧嘅然兴嗟遂以増崇修饰为任乃市美材佣良工经度而侈大之易其朽腐正其倾欹加瓦甓以厚其庇覆施丹青以新其■〈黑乚〉昧殿堂斋庑悉复旧规复以师生合食之无所也建会馔堂三楹于堂左以藏息之无居也建学舍四十二楹于堂后舍后则建观徳厅于射圃以习射学前则建题名碑于灵星门外以书科第氏名他若神库官廨门墙道路湢庖靡不完具邑佐陈侯侍御邑人黄譲实赞其役于是庙貌俨如学宫伟如蔚为东南之冠教谕长乐谢文礼训导丰城黄乐金陵石正嘉侯兴作之勤不可使无闻于后乃命学子赍状来京取文以记其成惟夫庠序者国家之元气也风化于此焉系人材于此焉出必宏大其居斯足崇祀圣贤作兴士类使颓敝弗称何以修奠献之仪极教育之美哉惟侯克知乎此甫当下车輙有事焉盖得为政之本而深体国家化成之意矣不其贤乎自是儒师俊乂得以雍容其间教化行而风俗丕变徳业成而人材軰出孰非贤令之功也哉即是一节观之善政之多可知矣是宜书也故为之记复系以诗俾多士歌侯之徳其辞曰扵惟宣圣立人之极垂教万世道存六籍国家兴治惟道是宗徧祀寰宇煌煌学宫凡我秀民咸萃于学不有能官孰知振作惟我贤令乃圣之徒嘅此颓敝曰新是图载经载营乃葺乃构焕发奎光规越于旧于焉讲肄弦诵沨沨匪侯嘉惠化基曷隆邦人载瞻益端趋向兴贤育材奋庸相望噫侯为政敦本所先弦歌武城无媿昔贤来学无穷世仰丕绩我作此诗永歌无斁

　　长春寿域记

　　寿星所直之墟南极所临之野有长春寿域焉肇扵鸿蒙之初开于混沌之后不见于禹贡之制赋周礼之职方而隠然于八荒之表其地宏旷无町畦疆界之限其土夷沃无险僻硗确之陋其气淳厖其风温和其日舒长其景暄妍是以四时长春如一日焉彼其赤曦酷烈烁石流金而域中之春自若也清霜严厉摧枯陨箨而域中之春自若也朔风号寒堕指裂肤而域中之春自若也故物之生其间者草木则有紫芝苍松蟠桃大椿而荆棘乌附之属不茁焉鸟兽则有威鳯祥麟莲龟巢鹤而蝮虿枭獍之属不育焉人之生其间者则有黄髪儿齿孺色台背后天不老而终古长存随大化以遨嬉与太初而为邻者焉昔尝造其域者若广成彭铿李聃击壌之叟海濵之老茹芝之皓皆逍遥其间近若香山睢阳洛社至道之英则亦渉其境者也柰何世路﨑岖恒相背驰遂至视之若神洲之不可到仙源之不可寻良可慨已今有一翁盖生且长扵是域而不自知者也其为人也呼吸元气之精饮漱太古之醇神融而貌泽身康而足轻方曈緑髪睥睨物表泊然外其形骸而不为其所役者也尝挟陶朱之术土苴金玉散以济饥帝以章服华之扵已若不与也有桂五枝芳馨袭人将以一寄之月窟而移献帝傍此其志也翁徜徉玩世逢人不道姓名人鲜知者有烂柯樵子过而识之揖之曰吾尝观子奕于长春寿域中相别固无恙乎予适过而惊曰长春寿域中乃有斯人耶疑其年而问之曰彼何人斯樵子曰此人顾其姓昂其名世隆其字阅甲子三百诞弥之祥岁舍玄虎朱明届孟蓂荚始抽时也予闻而异其人遂为之记

　　和州儒学重修记

　　和州之学旧有尊经阁在棂星门外前俯市河左通城堑右瞰广衢水道环绕舟楫可行象古泮宫之制也岁乆阁废地为豪家所侵筑垣作室垂四十年致水道隔絶宫墙湫隘成化己丑太守万州陈逊贰守会稽董锡相继下车协心为治顾而病之欲有事焉未暇也阅又明年惠敷化行利兴废举始以其事达之董学御史陈选遂复其地而通道于其上学门之前为他地所隘亦买而开广之伐石跨河甃泮水桥正接王道而达于河南夹道树松柏百十株又甃小桥其傍以便来往岸南复买地百十丈以通左右而达于广衢建泮宫育贤二坊翼于两端学门庳陋则撤而高之仓庾倾圯则构而新之凡筑墙以堵计者三百甃街以丈计者二百于是庙貌尊严靓深学宫恢弘敞爽林木蔽亏水波萦回地虽复而壮伟逈过于昔矣费甚巨皆资募助而不取于官役甚大皆事佣僦而不劳于民相其役者则有节判龙游徐■〈忄胥〉吏目博兴刘泽赞其成者则有训导浮梁许英遂安洪思琳工始于成化辛卯孟冬而毕于次年壬辰季春仅六月焉亦可谓成之速矣和之耆老暨学之士子咸谓斯役也不可无文以纪其事儒学生焉永贤乃来征言于予古昔尧舜禹汤文武身任君师之责以井田封建肉刑为治以庠序为教治化之盛非后世可及周衰圣王不作孔子有徳无位于是身任师道之责独取先王之法载诸六经以教后世不过推明民彛物则之道而已凡有身者用之则修悖之则戾有家者用之则齐悖之则紊有国者用之则治悖之则乱有天下者用之则平悖之则颇肆生人得由斯道而不化为异类者谁之力与是以万世遵承衮冕尸祝崇事于学校礼之宜也故先王之法井田可废封建可罢肉刑可除惟学校则歴代相因而不可后其不以此与国家建学兴化所以尽君师之责也然钦承徳意以教学为先非贤守令则不能今和之为学敝隘已乆莫之谁何一旦頼陈董二侯开拓修建焕然一新其振起斯文嘉惠后学至矣可不谓之贤乎诸子于斯尚潜心孔子所示之学穷经考古明体适用端正心诚意之功尽民彛物则之道近足以修其身而齐其家逺足以治其国而平其天下斯善学孔子者也如是则学有所本道徳明秀殆见出于科目者皆实材用于朝廷者皆真儒岂非斯学之光乎是固国家建学与诸公兴学之意也故因记其成并书此为诸士励焉

　　皆春轩记

　　常郡太守吉水龙君遵叙尝扁其轩居曰皆春人因以皆春居士称之士友云间郁君景章尝为兹轩之客而坐于春风中者乆乃来属予一言以记将以为居士赠而置诸兹轩予闻诸易曰复其见天地之心乎天地之心何心也心乎生物之仁而已矣故大哉干元万物资始干之仁也至哉坤元万物资生坤之仁也一元之气浑沦旁礴资始资生未尝间息虽则穷冬积阴若无春矣而一阳来复生意已兆此天地之心于斯而可见也至于三阳和气充周万物咸畅勾萌甲拆翾飞蠕动盈覆载间莫非春矣是时也无一地而无春无一物而非春兹非天地之皆春乎人之有身天地之所赋也以一身视天地则天地为大吾身为藐囿于形矣以道视天地则天地此心也吾此心也形可囿乎人能心天地之心则天地之塞吾其体天地之帅吾其性干父坤母民胞物与凡与吾并生于两间者孰非吾之所当尽心者乎是以君子同物我于一视洞八荒于一闼自一身之微而达之天下之大面背睟盎肤革充盈一身之皆春也父父子子兄兄弟弟一家之皆春也老安少懐各得其所天下之皆春也飞潜动植各遂其生万物之皆春也人孰无此心也然性以情窒理以物蔽于是方寸之间自为町畦利于其身隔形骸而分尔汝利于其家隔藩墙而分比邻尚何望民物之皆春也哉虽然万物向荣而一物独悴则天地非全功满堂燕笑而一夫独泣则君子非全仁春未易皆也孟子曰茍能充之足以保四海亦在其善推所为而已矣遵叙天资淳厚襟懐洒落学问该博才识明敏容人之量宏爱士之诚悫而表里一致焉其名轩以皆春者盖能以天地之心为心而欲充其仁者也故其以名进士拜监察御史知苏之嘉定县擢知徽州府今知常州所至推其所为治官如家爱民如子布徳施惠逺迩周浃被其泽者洋洋然熈熈然若逰春沼若登春台非由其一身拍拍皆春何以致随其所及而物物皆春如是哉用是上而廵抚重臣嘉其循良下而田里细民感其恩徳推是心也岂惟一郡皆春而已不日大用是承上佐天子对时育物有不能致天下皆春也欤是用记之以俟

　　瑞芝亭记

　　成化八年六月二十九日福建布政司左叅议卢君廷佐丧其先君子爱竹翁于金陵君闻讣即日觧任匍匐奔丧回家拊棺恸絶爱竹翁尝得寿地于城东之栎山廷佐乃扶柩于斯斸土穿圹亲执其劳用朱文公灰隔法以塟塟毕庐墓侧増培丘垄手植松柏悲号不辍人不忍闻然有母老在堂每念母时一归省省已复诣墓所乆之山培日髙松柏日茂欝然成林墓左右忽有芝丛生甚众蔽于茂草初不知也中有如盘盂者突出草际始觉而视之大小得十二茎有紫色者有金色者有五色者予尝往访之目睹其异嗟叹良乆因名其所居庐曰瑞芝亭而为之记曰人子之事亲贵乎生能养而死能塟也竭尽心力而无所不用其极者乃子道之当然初非过分之事也然孝徳之至可以通神明一念之诚可以贯金石况草木之微者乎此芝草之生有以见廷佐孝徳之感也廷佐平时事亲孝谨其居官也父母已受封凡得一佳帛一美味不敢服尝必寄归以奉亲及居父丧不忍亲在泉壌居庐泣血亲培土树松又时归省母以致其孝遂致丛芝煜煜产于墓茔至十二茎之多岂偶然哉夫芝草无根世不常有乃天地至和之气所锺秀此所以为瑞也廷佐执亲之丧惟知尽其所当为而已抑孰知至孝感通昭格于天天得不生此瑞物以表异之乎且不于他所而生于墓茔其为征应盖昭昭矣昔易延庆丧父庐墓侧手树松柏旦出守墓夕归侍母紫芝生墓西北继生玉芝十八茎人以为孝感所致以廷佐方之其事正同于以见天鍳孝诚不以古今而有异也延庆之孝頼太宗文皇帝采入孝顺事实以垂训万世廷佐之孝有能举以上闻得不昭之为世劝乎虽然能孝于亲未有不能忠于君者也廷佐举进士拜兵部主事升郎中进今职廉名素着行将服阕趋朝朝廷求忠臣于孝子正欲得廷佐其人以为用吾知廷佐以孝徳推扵有政其事业之恢弘徳位之崇显可以预卜矣遂用记之以俟

　　康宁窝记

　　勲业着于朝廷者必蒙优待之厚恩功名戒乎满足者必保终始之晚节故大臣得君于上全名于下荷圣恩愈乆而不衰者其感激思奋敢不佩服圣谕铭诸座右以示终身而不忘也哉此南京叅赞机务兵部尚书兼大理卿程公康宁之窝所以名也公本新安名族移家河间早擅文名擢登进士列官禁近者乆两佐雄藩再领羣牧遂进都宪出镇东陲入长秋台肃清邦宪寻进司马赞画兵谋扬歴中外声望赫然已而蜀夷不靖特命正位夏官总师西伐不数月夷境削平上甚嘉悦旌以兼官未几以南京为祖宗根本重地遂勅公南来镇守公早夜精勤百度修举逺迩畏服中外晏然奈染足疾虑妨政务具疏力求闲退盖思以满足为戒焉皇上念公勲业之盛注倚方笃深欲勉留重违其意乃始曲从特降玺勑有兹特允卿所请命还乡里従宜调治尚其勉进药食用臻康宁疾若脱然去体其母乆安于家之谕其所望于公者深矣公拜勅欢忭厥疾顿减朝廷之于公何其优待之厚若是也哉公感恩眷乃取勅中康宁二字名其所居之窝朝夕瞻仰如对天颜其喜辛为何如耶夫皇上冀其康寜而复起者优待之至也公功成名遂而身退者保全之方也君臣之道交相尽矣虽然公出将入相材兼文武出则定疆圉安社稷入则靖邦畿保万民辅弼四朝为国股肱心膂畨畨国老不可一朝而不在位者则公斯去也其果长往而安老于斯窝也哉昔宋文潞公彦博请老致仕再起平章军国重事后请老复以太师致仕公虽抱微恙而年未周甲况日臻康宁诚如皇上之所望矣尚若潞公复幡然一出以弘修大业待乎年至则归老斯窝尚未晩也公卿大夫多为诗以咏美其所谓康宁窝者予僣为之记且以讯扵公云

　　金坛尹汪君瑞麦记

　　瑞应之来岂偶然哉皆一心之感召也心极其恭敬则能体信逹顺凡所施为自然各当于理治之所及羣黎百姓莫不各得其安以至气无不和而四灵毕至无非是敬之功效也是知一心恭敬岂非感召之本欤故曰修已以安百姓又曰致中和天地位万物育此之谓也观于金坛县尹仁和汪君仲和瑞麦之生有以知其然矣仲和乃绣衣公之仲子翰林修譔伯谐之弟也明麟经登壬辰进士第成化甲午拜前职先是凡天下县尹吏部率取太学生年深待次者授之往往以乆淹仕途而考核既严虑致废黜骤得临民心无固志而多为身谋惟图一已之私便不顾生民之休戚欲邑之治不可得也朝廷知其然近乃诏择进士之有治才者选补之治有异等则拔入为台宪扵是人人以科目自重砥砺名节而县令始皆得人斯民始皆得所若仲和则尤卓然者也仲和之为金坛也有学问以为之本有义理以养其心有廉洁以固其守孳孳然以徳化民而不尚刑罚课农桑以养之兴学校以教之恤其饥寒捄其疾苦均其劳役而顺其欲恶盖其存心处事一惟以恭敬为主而无少惰慢是以民翕然向化而欢然爱戴逺近和洽协气薫蒸发为嘉祥去年二麦大收其中一茎两穗者遍扵四野是非仲和一心恭敬其何以感召瑞应之若是哉夫天之于人一气相通此以和感则彼以和应不啻桴鼔声响之捷者也仲和为县方朞月之间政通人和上下充塞遂致岁丰麦熟两岐呈秀家有足食之喜民获养生之乐而邑以大治一何感召之速哉其为徳政之征盖彰彰矣一邑士民暨缙绅君子皆发为声诗以侈其美绩庠生周昱裒为一帙来请言为序昔张堪守渔阳而麦秀两岐其民有乐不可支之歌今诸君子歌咏乎仲和者如是则与张堪诚异世而同符也将见观风者举以上闻必蒙朝廷旌异之典太史氏録之必续于循吏之传不日入陟宪台大其设施则徳化所及当不止一邑而已也遂为叙诸篇端以俟

　　句容龙潭新驿记

　　驿站之设所以通朝廷之使命待四方之宾客陆给以骑水济以舟供其廪饩而便其驰骛者也是以上徳以宣下情以逹而庶事以济为治者其可后乎句容龙潭驿边临大江与江北仪真相对凡自北越江而南者必首抵于是盖江南第一驿也自洪武初年设立然以其岸江而迫近于水频年以来为江涛冲啮岸日崩圮遂及是驿亦沦于水居者无栖身之地来者无止息之所驿丞新昌刘谦白其事于直隶巡抚都宪毕公公顾而病之曰是恶可废而不复者哉乃为择地而重建焉于是相度其宜陟巘降原躬行阅视得隙地于岁积仓之西蟠龙山拥其后大江横其前方山逺峙以为印山水拱迎风气完固诚悠乆不拔之基也乃与应天府尹鲁公府丞白公谋之而协专委通判李公董其役知县濮公庀其材始工于成化乙未九月是年某月之某日讫工迎劳有堂燕室有寝享有内庖乘有外廐主吏有第役夫有区周以高墉表以重门措置有方程督得宜民不知出材之费工不惮趋事之劳栋宇一新轩昻轮奂规模胜旧逺矣谦以新驿之成不可无文以纪于石乃述其事造予而请焉予以谓凡事之兴剏不有以倡率之则继承者难为功不有以继承之则倡率者无所托况乎传徳泽布政令必事乎驿诚为政之所当务者也今是驿也荒废无存頼都宪公相择其地俾事兴作而倡率于前于是通判李公知县濮公仰副指画得以继承于后一旦易废为兴起壊为成制度宏壮有足为江南列驿之冦矣是则非都宪公无以启剏始之功非李濮无以任营为之力上下相资始终相济自是江涛不及形势便安至者如归永无后艰其为利也宁有既乎遂为登载于石使后来者有考焉

　　麻城县新建南门桥记

　　麻城县湖广黄州之属邑也其县治黄河之南汉江之北四通八达之地城南有水一溪曰黑龙池春夏则水潦泛涨秋冬则水缩凝冱前人尝架木为桥梁以通往来以其高而且危也啇贾樵牧驱车驰骑与凡邑民之由扵此者稍有不戒輙遭堕溺人多病之知县事胡公琮举丙戌进士先知江陵有善政巡抚巡按交章荐其材能召试果优等拜监察御史寻以诖误复改知麻城下车以来勤于抚绥矜恤疾苦修举废坠不朞年间一邑以治顾木梁非经乆之计欲易以石乃捐俸赀为倡命僧人真亮等募财召工伐石扵山以建之下列三券髙一丈有五尺长十有三丈广二丈有四尺凡用石以丈计一万有竒石之灰以斤计十万有竒鐡以斤计三千有竒米以石计五百有竒佣工之金计之以两二百有竒经始于成化乙未之夏落成于丙申之春宻筑深甃坚致完好杀髙为平易危为安人不知材之出工不知己之劳穹然若长虹之亘空而巨鳌之卧波也于是行旅无堕溺之患往来有坦涂之便矣方伯李公正芳邑人也偕邑之僚属暨士大夫佥谓不可无文以记其成请予为记惟桥梁不修昔人以为过乘舆济渉贤者以为讥是故知为政者之当务也况县令为亲民之职贵在聚民之欲去民之恶则人心感悦亲爱若父母政化所及盖有不言而信不令而从者矣胡君之令麻城惟其心一于爱民视民如子故凡其所欲者必与聚所恶者必与去即是一桥为民之病思以利之虽费穣工巨为之不惮其余从可知矣宜乎斯民爱戴有以服从其化也虽欲不治得乎若胡君诚有为之才大用之噐而不愧古之循吏矣方伯诸君虑后之人享其利而不知其所自也谋有以志于石可谓不忘本矣故为之记

　　倪文僖集巻十五

　　●钦定四库全书

　　倪文僖集巻十六

　　（明）倪谦 撰

　　○序

　　赠贰尹俞君重理嘉定序

　　余杭俞君贵芳为嘉定丞九载矣秩满上天官吏民遮道留不能得则相与谋曰昔事耕作体足沾涂横吏渔猎宁恤有无俞君为政而吾力已苏矣昔事蚕织缲车夜鸣狡隶呌呶鸡犬不宁俞君为政而吾业已成矣煦寒哺饥子惠孺妇自君之来民有父母鉏强植弱莠去苖登自君之来礼义以兴其有功徳于吾民者若是今以盈考而去虽不忍舍如王制何曷若借请于朝庶得以乆安吾民于是合四千余人拜疏乞留诏可之升食知县禄俾仍旧职既得请其民咸歌舞于道呜呼为俞君者果何以得此于民哉传不曰民之归仁犹水就下兽走圹是则仁者诚出治之先务治民之大本也世之莅民者率多酷刻以为能垄断以罔利其民视之奚啻宼雠不旋踵而为其所讼者有矣安望其致存爱去思之感哉今俞君乃能使民如就下之水走圹之兽咸归仰于既去之后则其存而见爱从可知矣岂非行仁之明效也耶虽然官恒怠于宦成山或亏于终篑尚宜不变所守卒成嘉绩吾知吏民之颂将不异于前日而声闻日以大矣同乡士友在京者荣其行需言以赠遂书以复云

　　赠孝子王维学序

　　一气运行于两间而人物以生此性此理未始不同也观夫虎狼之仁蜂蚁之义豺獭之礼睢鸠之别其灵固亦有同乎人者以其得于禀受之一偏惟人也全备万物之理而尽其天赋之性是以与物并生而独灵扵物也或名为人矣而彛伦之本乃不能然曽物之不若尽其理矣虽物亦可以孚而格之何哉同此气也同此气斯能感之矣若侍御王公维学少丧父事母尽孝家无赢余母辟纑易书以劝维学维学遵教厉志登进士第任四川道监察御史母老不任进道分禄以养之母寻殁号痛顿絶奔丧而归径抵茔域既襄事庐于墓侧蔬食水饮昼夜哭不絶声面黔骨立见者怜之墓前有陂曰洋萍鳬鹥逰狎其间翔集悲鸣若助维学哀者遇人不惊扰张罗可尽得人不忍捕之宰树新植未拱举手可折鸟鹊舍丛薄遍巢其中童竖爱护不忍伤咸以为维学孝感所致郡上其事朝廷嘉之诏旌为孝子表其门以励风俗维学致御史事已数年矣重荷宸恩至京廷谢比还乡友方亮需言赠之予惟孝者百行之本万善之原也能尽乎孝者则可以动天地感鬼神而况于人乎况扵物乎惟维学孝亲之心始终如一故其精神所感不惟化乎人而又格乎物也然人心不可以伪欺而物情不可以伪得征诸人物之协见其一气所感之同维学之孝信乎为可嘉矣闻其风者得不兴起乎哉

　　送王廷噐宰湖口序

　　金华王君廷噐初拜九江之湖口令濒行过别于余曰人始入官如入晦室乆而始明兹将往宰一邑子亦何以赠我应之曰予不敏何足以知之虽然尝闻之矣昔宓子贱为单父宰过扵阳昼曰子亦有以送仆乎曰吾少也贱不知治民之术有钓道二焉请以送子夫投纶错饵迎而吸之者阳鱎也其为鱼薄而不美若存若亡若食若不食者鲂也其为鱼也博而厚味子贱善而行之而单父以治君能体乎斯言是亦子贱而已矣君试往治必有骈接而迎吸之者是则所谓杨鱎也求味之美乌可得乎尚速其邑之耆老宿贤而求夫所谓鲂者以咨其民所疾苦恶欲之方而建革施利以顺迪其性所谓厚味者良在于是吾知斯民必皆欣戴其化信服其令莫不曰贤大夫诚我父母不然何知我之悉也何爱我之至也何使我安其居而遂俯仰之乐也而一邑翕然以理矣将见治绩有成而声闻腾播譬之行非为影也而影自随呼非为响也而响自应矣则夫圣朝之旌擢岂复外扵君乎昔曹参相齐延问盖公而齐国大治用是道也廷噐曰敢不承命遂以是赠之

　　送赵维静宰肃宁序

　　常熟赵君维静初授河间肃宁令同庠士友卢信偕乡人征言以饯且曰维静务学明理始由髦俊贡之天朝而升诸太学世业儒医扵琴书之隙恒杂究丹书脉诀之秘故在京师药人之疾累收竒效焉予曰医之为术盖惜夫人之不知所养以夭阏其生扵是投以药物起人于阽危而跻之仁寿之域其用心亦仁矣推是心以往则所以治人之道孰有外于是理者哉县令者扵民最亲而休戚所系甚重一邑之内民有病者多矣或鳏寡孤独疲癃残疾者有焉或流离转徙操瓢嚢为沟中之瘠者有焉或蚕食于豪右强夺扵横吏而疾蹙其首頞者有焉其气也欝而不和其声也呻吟而不平若是者固将望上之人之药之也为民父母者果克尽夫湔涤之方则其痾瘵宁有弗瘳者乎维静以仁存心则其药物固已富矣兹而往疗肃宁之民必能穷其受病之源酌其缓急之宜弦歌礼乐以导之务农力本以利之鉏强扶弱以绥之公平慈爱之化沦浃于其肌肤骨髓之内由是欝者舒呻者歌而疾蹙疲瘠者举脱其旧日之患而安于袵席故曰上医医国此之谓欤殆见岁终稽事其获夫十全之效也必矣维静儒者也而医乃其余事予以其有合扵治道扵其行也故喻之以医

　　送李教授赴广州府学序

　　天地之气混沦磅礴流为江河峙为丘岳昭为日星而幽为鬼神莫非是气之所为而人得之以生则所谓浩然者也然而有义气焉有血气焉义气者集义所生故沛乎有余血气者失其所养则欿然而馁人能自反而缩以养成此气则充塞无间亨否所不能移威武所不能屈而扵天下之事行之勇决举无所疑惧矣若李君道逺殆善养是气者乎道逺宜章望族也生而警颕不羣笃志问学以骯■〈骨塟〉自用年甫弱冠輙领乡书登贰榜第分训广西之武缘固已见其理明而气充矣及秩满升秦府教授又数用直言谏诤触发祸机竟罹谴谪虽徙戍边陲而不悔焉其执徳不回盖非亨否所能移也去年春麓川陆梁大司马总师南征耳其名奏置幕下数与计事乃画平蛮八策上之悉悬中事几甚见噐重寻命赍兵符如车里征师进讨俾自将之于是直捣贼砦渠魁授首大司马出内帑金帛犒赉有加其忠烈振奋盖非威武所能屈也比班师上其功天子嘉之擢拜广州府学教授夫文武非二道也诗曰在頖献馘是则学校固为爼豆之所而射御之习孰谓不扵斯而讲之乎道逺既以其刚大之气着而为事业矣扵兹往也复以其浩然者发而为文章俾羊城士子则而象之皆有以充其所得而成其文武之噐则效之及人者不亦逺乎声华事业之着将来又未艾也兵部邝亚卿为其砚席友且与缔姻故其行也属予序以赠之

　　赠兵部司务金君序

　　朝廷政事所出之地士得簉朝列者君子以为荣予友金君伯玉待次铨曹试优等名在首选拜兵部司务亦荣也已予扵伯玉有可贺者三事应天郡庠天下首善之地士歌鹿鸣而起者不乏逺者姑置之自定解额以还至扵今士凢六举皆随牒外补惟戊午所举四人为伯玉为张君子诚为邹君宗盛为予伯玉今占朝籍宗盛主职方事予承乏词林独子诚振铎安吉旷扵古而萃扵今殆非偶然之故者此可贺者一也初伯玉之艺不售也卒业贤关染翰纶阁所主之舍邻火窃发炎灼畧无余储人为不堪伯玉抱琴言啸自若漠然无顾惜颦蹙之态谈者谓非有所养不能以予数年之推反不如祝融一夕之能誉也有大涵养必有大设施此可贺者二也昔郴江邝公尹应天时伯玉在庠序有名公甚加爱礼遣子从之逰今公位少司马而伯玉赞治于幕府往而有合必矣此可贺者三也盖制军诘禁以紏邦国者夏官之职政事所出莫大焉君抱涵飬之材重之以司马之知而佐政斯地伸其谋议展其底藴下其膏泽赫然着厥嘉绩可期矣君子之所荣者良在扵是岂徒以日近清光位望华峻而然哉如是则事业日建宠擢荐跻后之数是科得人之盛有不指君为称首予不信也予与君业同庠举同年仕复同朝合三同而挟三可贺虽欲黙乌得而黙诸

　　送山西林叅政之任序

　　圣朝统驭万国分天下为十三道有藩司统郡邑以治民有都司统卫所以典兵而又有宪司统兵民以总察三司鼎峙列扵方岳维持纪纲保障乎国家者也皇上宵旰图理跻世平康而其所托一面之寄独委以三司七八大臣其责任之重何如哉是以匪得宏才旧徳之士未尝轻以畀之也比天下藩宪之位多奏缺皇上集公卿大僚扵廷各举所知择堪是寄者秋官大司宼金公首以贵州司郎中林公文载名上闻皇上擢公为山西布政使司右叅政命下同寅诸公偕中朝大夫士咸以为宜爰谒文为其行赠予惟叅政之名创于唐绍于宋盖以施诸相职者也我朝以是移之藩臣岂非示隆重之意扵岳牧哉公由进士出知郑州满绩入迁郎署宏才旧徳着闻朝廷今擢居是职当山西一面之托责任重甚果何以统治之乎尝闻蒲夏平阳尧舜禹之更都栁子所谓有茅茨采椽土型之度温恭克让之徳师锡佥曰畴咨之道百兽率舞鳯皇来仪扵变时雍之美昌言儆戒之训无为不言垂衣裳之化故其人至扵今俭啬善让好谋而深和而不怒忧思畏祸而怡以愉者也方今尧舜在天子位雍熈之化洽扵四海者乆随所向而易于为治矧犹有三五遗风之地者哉公往而统治于是承宣徳泽善政亟施以为郡邑之表率诚易易也必使是民日以平康绥靖其即尧舜之民矣则公无忝扵岳牧之寄若然殆于相职匪特承其名行必有以践其实呜呼可不勉哉

　　送崔太守赴莱州府任序

　　郡守统治千里跨临数邑田里之旄倪士女恃之以安其生朝廷之政令徳泽恃之以致诸民而郡守中立其间必屹若砥柱植若桢干而后足以副上下之所恃夫事几之无穷其源泉之混混也众务之交集其捄度之陾陾也使不有以自立将顺流而东之投土而难凭其曷能恃乎上下哉故郡守之任朝廷以为重当有所补必预有所择也比山东莱州府知府阙闻扵廷皇上询择其人于公卿大夫时主户部事克让崔君贤名素着而受知于少保尚书武英殿大学士杨公者乆公首以君荐乃授君为是郡守地官寮寀诸公华君翘举爰要予言赠之惟东莱禹贡青州之域地负山海利擅盐鐡太公用之而富人管仲资之以兴覇号为盛强盖自古记之矣君得有而拊之则政令徳泽旄倪士女皆恃君之身以安以治果何以副厥望哉盖君为顺徳之广宗人登丙辰进士甲第理河南司实阅六载果敢有为而材徳优厚以是理僻琐之郡虽事几无穷众务交集犹屹若砥柱植若桢干能为上下之所恃矧当盛强之地者哉其克副所望也必矣或曰今之莱非向比也民之流移者殆半是不然夫昔汉王成不尝治胶东乎胶则莱之属也其流民自占至八万余口治有异等赐爵关内侯其故何耶盖以成劳来不怠可恃以安其生也君诚若砥柱桢干足以为民恃则其自占又岂有异于成哉治成之地而能不与之异吾知朝廷爵秩之赐亦不与之异矣

　　赠长史杨先生致仕还呉序

　　郕王传杨先生以年髦谢事将还故里审理李公合诸僚佐设供张祖道都门外咸顾瞻徘徊胥与感念曰先生徳及我軰厚今一朝辞位而去情何以堪虽欲留行弗可及已乃谋授简于予俾序以赠先生而抒其情曰先生尝与子同官固所知也子乌得无言乎予曰先生学端行洁器量宏深莫测端倪仪矩斩斩然而言论容接则盎如春阳之煦物也故居扵乡■〈尚阝〉而人薫其徳立扵朝廷而士宗其学史馆编摩受知于圣明讲筵启沃致重扵藩邸天下大夫士闻先生之名者不问识不识亟称曰厚徳君子厚徳君子云走生也晚幸尝从先生之后而先生之盛名在人耳者有不待予置喙于其间而芜陋之言亦不足为先生増重也诸君固要之予度不能辞乃为之序曰先生吴人也素有隠操洪熈改元始以求贤起江东授翰林检讨预修仁庙实録进编修再预修宣庙实録进修撰正统辛酉皇上以弟郕王当就傅择宿徳儒臣于翰林得先生命为之辅未几升右长史朝夕纳诲多所禆益踰四禩先生以年至求去上俞其请王若曰贤傅即舍予去予将何以考徳而问业乎疏奏留之更踰二禩而先生年七十有六矣求去益果王勉留者再四而先生之志讫不可夺遂蒙恩得赐归老焉予闻凢去就出处何常惟义之归先生弹冠而起拂衣而还进退从容无所愧怍何往而不得其义之安乎今之归貌虽异乎壮老而家山钓逰之迹则固宛如昨也身虽渉乎隠显而道义之具于一心则不因之而少有变也故曰士穷不失义逹不离道噫所谓厚徳君子微先生其孰与归审理君曰是可以抒予情矣遂録之以识别

　　神京咏别诗序

　　神京咏别者何咏神京之景而别薛凖宗禹假之以泄其思而抒其情也天下之景多矣独有取扵斯景者何神京王气所锺灵秀所发壮帝居而拱宸极是岂他景比况游于是而别于是固不得而外之也景之目者何居庸迭翠玉泉垂虹琼岛春云太液晴波西山霁雪蓟门烟树卢沟晓月金台夕照是也予阅之而叹人之不可以无友而友道之有益于人也奈何曰诗之为教经之以赋比兴纬之以风雅颂今是诗托比兴于景物而因以赋其事得三经之旨然其音节和平出扵辇毂之下非风非颂大抵皆雅音也夫比焉兴焉赋焉者率有意义岂不谓居庸之翠由积土之厚所发欲子积中发外之似之也蓟门之树由培本之固所达欲子培根达枝之似之也琼岛之云敛散之无时卢沟之月盈亏之有欲子体其变体其常也太液之波澄澈之无涯西山之雪皠粲之无滓欲子师其量师其操也以至玉泉之虹盈科而行金台之日容光必照又非欲子之法其有本乎诸君子辅仁之益丽泽之资良在于是不然则讽咏之可也直言之可也何特规规扵是而不寘乎宗禹可谓端扵取友矣宗禹为今应天府丞公之子年富性敏学行勤悫受父母命毕亲迎礼扵京师将还亲所宗禹往哉尚体咏歌之义益进其学修其行策名荐书以济厥世美将见偕计而来簉羽朝列则今日咏别之地岂非他日立身之地乎勉旃无负遂以是冠诸羣玉云

　　邹处士挽诗序

　　东吴处士邹公公敏有二男子一女子男子之长曰亮南京秋台司务次曰顺北京冬官主事女子之夫则顾行人■〈目寉〉也公用是游歴两京名重公卿大夫间所至皆倒屣惊座今年夏自京师南还亮所未几俄以讣闻凡朝野之士迩者遐者疏者戚者行相孚者齿相埒者靡不浩叹惋惜发为诗歌以哀挽之所以哀者哀公之徳腆而食报廉也哀公之鼎养丰而遽不禄也哀公之寿甫逾六望七而即止不前也哀公之老成典型后死者失所仪范也可哀者不一而足大篇短章川溢云委予闻之而心悲诵之而涕霣也主事乃装褫成帙挟之以归将使引柩者之歌之也嗟夫自虞殡绋讴而后有黄鸟以哀三良有薤露以哀田横今之挽诗即其遗韵灵輀在涂以是诗歌而引其绋吾知匪直宗族之姻闻之而恸悼虽会塟之人莫不恻怛也匪直会塟之人为然虽行道之子莫不凄怆也匪直行道之子为然虽天地亦必为之结阴而云烟为之改色也禽鸟为之悲鸣而泉壑为之凄咽也孔子曰丧与其易也宁戚噫则是诗之助其戚也不已多乎作邹处士挽诗序

　　艮庵文集序

　　文言之成章者也道理之无形者也道非托于言其理不能自明言非载夫道其文不能行逺周子曰文所以载道也轮辕饰而人弗庸徒饰也况虚车乎六经之文唐虞三代帝王之道所载孔子之圣所删定万世祖之不可尚矣战国秦汉而下学士大夫蹑尘嗣响者代有闻人然求其言不畔道文不悖经者汉则董子唐则韩子宋则欧曽及濂洛诸子元则虞邵庵焉上下数千载间文章大家不过十数人斯亦难矣盖文运与世运相关文章之盛者世道之盛也肆帷圣朝汛扫区宇奄践唐虞之藩域光岳之气扵斯复完逮今治平几百年鸿儒硕士济济挺生匪惟侍从之臣恢张皇度粉饰太平者其文超轶前古而奉将帝命者亦足鸣一代之盛焉若成君始终是已君生十五年即用志古学自先秦两汉魏晋唐宋近代诸名家之文靡不沉酣咀嚼茹其醇吐其疵于经不悖于道不畔然后肆笔而形于言观其所著有金匮杂书百篇理筌三十二章记序箴铭赋说等作共若干首亦云勤且富矣论辩明切辞旨隽永若岩窦出泉迤逦而不穷若武库兵森然无所不有若入宗庙见三代虎蜼瑚琏之器信非虚车而可行诸逺者也君家常之无锡登正统己未进士第今拜大行人咨谋宣度足迹殆徧海内齿方壮强而又资之以博洽其学之进也未巳晚年才气益老勒成一家言俾董韩之绪及君而不坠斯寔予之所望也不鄙谓予同年属序其集故不佞而书其端

　　周同知挽诗序

　　呜呼此为哀挽同知建宁府事周公之什也予读之不能无感扵衷焉公第永乐乙未进士入翰林为庶吉士擢广东道监察御史扵南京激扬弹压威望赫赫豪黠欺负之徒靡不闻风敛避而独与今湖南房尹张先生过从相得也盖先生与公同出越之山阴予时年甫十余授业先生讲下获拜公风采公一见诧曰是子殆不凡遽脱乌纱加予首顾予咲曰子异日名位当不在吾下此其子有也予幼稚未有知识不知公何见而云尔也然恒识扵心而不忘后先生通姻于公而公之子钝鲁数往来先生之门而予亦尝识焉乆之公以满绩去得郡以治先生以文学起家寻宰百里邑自是声迹不得相闻接继予偕计北上承乏词林日获交天下士每遇闽人颂公之徳者如出一口念公赏鍳之明果不予妄宜其洞烛民隠而能得其心也及公觧官归故乡遣钝补邑庠弟子员遂领乡书会试礼部不偶卒业太学一日过予家获胥晤焉私恠其被服缟素徐而询之始知公扵正统乙丑某月日已物故矣相对为之于邑兹钝归襄葬事太学呉汇合羣彦咸为诗歌以悼公欲予序其端嗟乎以予受知于公言犹在耳尚忍执笔序公之什哉然诸君哀发于情悲伤惋惜固本于公硕徳令誉感人之深而然由今出于钝之友而观之是公之徳誉由钝而益以彰也可不谓之孝乎矧钝青年秀质学行邃美已起而接踵芳尘簮笏之传也可占不坠而鲁继是亦将崭然而出吾知公虽死犹不死也呜呼仁者必有后其信有征哉俛仰今昔遂抆泪书之简首

　　倪文僖集巻十六



　　●钦定四库全书

　　倪文僖集巻十七

　　（明）倪谦 撰

　　○序

　　虞山归隐图唱和诗序

　　虞山归隐图者为琴川陈君性孚而作者也性孚少有隐操读书虞山中杜门却扫不求闻逹邑长吏亷知其名以贤良方正荐举之出为衢之江山丞有惠政及民声绩兼茂无几念蕙帐久空草堂谁葺而白云猿鹤之无侣也将归而终隐焉以偿初志乃抗疏遗荣奉身引退不翅惊鸿骇鹿之难覊也行人成君始终喜其行之勇决手绘是图复为诗以发其志凡善性孚者迭从而赓之成君子以予职文翰且识性孚也既索予和更需弁以言辞不获命輙为叙之若此性孚归哉倘遇幽人畸士于清泉白石之侧席落花泛羽觞取是诗击莭而歌之殆必有赏音者矣遂书以归焉系以所和诗曰虞山绕衡茆苍苍开画图君昔杜门隐其处诗名磊落闻江湖贤良一鹗忽膺荐披腹直上天阍呼与其丘壑徒守株孰如致主追黄虞白驹无复歌空谷耿耿丹衷志匡国为丞捧檄莅江山社稷人民归所属抚字常怀岂弟心光明徧照逃亡屋徳化由来易感孚黎庶讴歌总欢服故园花树满晴川归夣夜夜飞吴天丝莼玉鲈味偏羙几载长竿闲钓船式微赋罢喜欲颠上疏乞身通御筵诏书方报紫宸殿梵樯已拂沧波烟到家野老应争席拄颊看山日西夕翠霭深藏水竹居黄埃夐絶轮蹄客君不见人生弱草栖惊尘古来贤逹今几存惟有芳声照青史何用踯躅依权门此去留君君不止琴瑟离堂为君理曲终强和归来篇展巻挥毫自知媿

　　赠魏克明还南康序

　　刑部尚书南康魏公年甫六袠余得疾乞致政朝廷素倚重公勉留视事请益力乃赐玺书褒嘉给路费以优其归归一载而竟卒讣闻天子悼惜遣使谕祭命有司营塟事恩至渥也公冡嗣克明率二弟诣阙祗谢将还乡人寓京师者征言赠之惟尚书公厚徳雅望为时名臣功在社稷泽在生民行绩在太史振声腾茂天下所共闻垂芳无穷与霄壤相敝天不慭遗俾年未跻上寿以死虽若可憾然有五子十二孙兰茁玉立以承其家而克明隽伟敦茂尤其白眉者焉天之所遗其在此也嗟夫代之为理官者厥后多不扬匪直不扬亦多至乏继岂其独不利于子孙哉任情倚法而髙下其手虽足快一时之私不知怨戾所积天监孔昭适足成身后之累尚书公一念之仁随地而着为御史尝便海民鱼课活西民时疫为布政使民流绥辑以子之地旱致雨以沐之为亚卿平江右盗兵不血刃为尚书整饬边备戍士安利至其用法平恕特绪余耳所至惟知殚诚尽职初岂计后之盛否何若而为之然天报厥徳不能不加厚于公宜克明鸾停鹄峙称其家儿昆季皆贤从以孙子也克明昆季朂哉胥以继述为念修身慎行以迓承遗休务学敦礼以光大遗业出而掇科取士则思遐躅是蹈否则亢宗绍统为一邦之望族而罔贻李绩訾房杜之嗤其孝不亦大哉朂哉克明昆季

　　送连州朱太守赴官序

　　嘉定朱君廷玉拜东广连州太守濒行进士潘君时旸其乡人也征言赠之惟连州介楚越间僻在岭表前古例为谪地凡获戾于朝者輙寘之若唐刘禹钖韩愈宋张浚軰可见不惟夷视其民而且轻视其牧何待连之薄若是也肆惟圣朝以四海为一家中国犹一人虽遐陬絶域拊之咸同赤子矧近在南服之连者乎用是大铲积古之弊选授民牧率与中州郡县等开科取士登庸其俊良亦与中州才士大夫不异其民窃自奋曰朝廷待连若是其厚吾軰宁容自薄哉故力本务学习尚醇悫逮今蔚为佳郡所谓齐变至鲁鲁变至道者欤廷玉为守于是葢出于材选者也廷玉通伏氏经论秀扵乡登名太学天曹试所藴拔寘上第遂得守连而连非昔日之连也夫朝廷既不夷视其民而其民又能勇于迁化岂不为易治乎以连之易治而能宣布皇上恩徳以文翁教化为先不骋材于期会以阳城拊字为心不衒能于催科彼非木石孰不感恱爱戴服从使君之令者哉天曹以连授君固谓君能尽是道者矣君其朂诸尚体朝廷待连之意

　　赠国子学正王先王赴官序

　　南京国子监学正致文王先生受任将行客有征言为之赠者予尝辱先生知虽芜陋固当有一言识别况重以客之请乎先生世家湖之归安蚤从翰林编修孟简周先生游问学大有成就宣徳己酉选浙江乡试明年会试登贰榜不愿就职去游南胶癸丑会试复登贰榜乃就仪真教谕丁艰起复改山阳通绩九载进今秩先生端雅凝重言动有则望之栗然就之温然盖道徳充牣于中而睟盎自见于外者欤先生之在江淮以师道自重设教有定规奬进无倦容随其资之髙下使皆得底成立故江淮士风丕振不下昔之蘓湖而逺迩衿佩仰其光缙绅誉其贤殆以为胡瑗之复出也瑗之教蘓湖也科条备具从游者数百人庆厯兴太学取其法着为令召瑗为太学官其徒益众太学至不能容礼部所得士瑗弟子十常居四五伊川谓从其学者醇厚和易之气望之可知今朝廷进先生于太学岂非以昔之待胡瑗者待先生乎先生兹往六馆之士靡不动色相庆不特讲下弟子为然薫其徳渐其化则醇厚和易之气油然自生而从游之众简拔之多不待智者而可知矣夫成已所以成物圣贤大学之道不外乎是而先生尽之能事毕矣故予于是行所以序先生道徳之实若此若夫功名逺大之地进膺可期然先生素不以是累于心而予亦不敢以是渎言之也遂书以赠

　　送王景和还金陵序

　　王君春景和字也其先潞州人厥祖以茂材举因至南京家焉景和与予居相邻比而少予一岁总角时常各挟书册就乡塾师讲授以故相知有素其后稍长君以干蛊遨游四方而予宦寓非京音尘违越者颇久一日访予静存轩中即其容则庄重修洁俨乎其有仪也聆其言则详雅确实烨乎其有文也叩其所歴则罗浮武夷三峡五岭江汉河淮然后知其得于游之助也多矣夫夏虫不可以语氷井蛙不可以语海何哉所见者隘也景和足迹无所不到其目之所接耳之所闻不特践前人陈迹而动怀贤吊古之心其日与四方贤士大夫伍而渐渍熏陶之益亦已深矣则所见乌得而不广哉予亦有好游之癖然縻于职业不能暂离顷因使至恒阳不久而返未尝一骋眉睫以豁平生襟抱安得不因景和致予之健羡也耶景和念尊甫士能甫定省久矌过予言归乃酌之以酒而歌曰江东之云兮日暮多我思羙人兮钟山阿喜一遘兮在帝畿岁聿云暮兮胡遽言归髙堂有亲兮违定省雨雪载涂兮风色凛凛辕已驾兮不可攀美人复向兮江南还箧有彩衣兮尊有春酒我亦有亲兮安得相从君同祝千万寿歌竟酒酣遂抗手而别

　　谢钦院判医效序

　　太医院判士谦钦先生圣朝之名医也僚友院士莫不服其业之精理之明而缙绅大夫以至委巷士女莫不竒其效之神也医至于是亦至矣夫人具血气之躯喜怒哀乐炽于中风寒暑湿蚀于外差失所调病于是乎侵焉轻贼其形重戕其生虽至亲莫能复而孝子莫能代也而医也投以匕剂輙能安其危全其亲而遂其孝欲致人之弗感得乎此冬官亚卿王公所以有报于先生也公夫人病寒热积数日不觧举家惶惶以先生有乡曲旧好趋告急焉先生往胗之药一再投而疾徐以瘳公曰何其神也先生曰寒热者客邪也所以害乎元气者也吾之药内以护其真元外以祛其邪气调和遏絶使自遁焉彼刚峻之剂非不快于一时而不知元气抑已伤矣昔之善医国者亦然养民以徳所以护元气也御寇以兵所以祛邪气也是以伊傅周召培植六七百载之商周萧曹房杜能培植三四百载之汉唐率用此道若商君之医秦劲悍猛鸷不贷毫髪痛刬而力鉏之其国富兵强甚为快也然四肢枵然而大命以随适所以蹙之也公为朝廷良相用因以是告焉公惊曰先生之徳匪惟寿吾室家而又有所厚望于吾敢不服膺乃授简属叙以为谢予特为书之使天下皆知先生非直良于医也

　　赠张行人诗序

　　句曲张君仲书正统乙丑科进士也观吏部政逾年拜行人司行人夫行人之官肇自周礼大行人掌大宾之礼及大客之仪以亲诸侯小行人掌邦国宾客之礼籍以待四方之使者此其职也歴代以来职无定名我朝尤重其选铨授必以进士诚以其将命万里专对四方君徳之宣国体之重于焉以系可不慎择其人哉仲书以诗经取高第爰当专对之任信无忝于厥职矣虽然适数百里有惘惘之色入直三省有刺刺之语此人之恒态也则出使于外无几微见颜面若殷员外者几人兹观仲书受是职将衔命以出乃独跃跃自喜而不恤其它其志果安在欤予有以知之矣岂不谓在廷庶僚限于职守多专而不咸惟使臣周咨博访得以广上之聪明逹民之利病使天下受其赐况乎当茂年负美质辙迹所到探竒览胜观风考俗益足宏其学识广其闻见以为辅理弼亮之助宜其跃跃自喜也仲书其亦有志士哉由是迹其所至所谓若健者升梯举足愈多而身愈髙矣使遇韩子于今日则必将以称侑者称君予言何足增君之重也朝之大夫士凡善仲书者相与赋诗为赠谓予同乡且厚是以属为序云

　　赠严正学序

　　予友严君正学为安庆通判可诚公之季子也公丞上元时正学与予同被选入应天府庠未几朝廷遣侍御史稽理学事以正学非邑民弟子不许正学退即官廨攻举子业年茂性敏而嗜学声名籍籍也予暇日輙徃访之正学居一室图书四壁与之谈吐论英辩或时取壁上琴为予鼓一再行意度洒如也善为诗有思致一时知名士多乐与之游尝当大比挟所得入试不偶遂弃举子业笃志古学冥捜博览于书靡不通究其志盖不安于凡近也后侍父官安庆父卒归乡里藩省大臣知正学者争欲使出门下遂就承事浙藩事毕谒选天曹予见而谂之曰以君之才则明逹而敏以君之学则博洽而邃固大用之资也何乃屈节于是哉正学曰君子非不欲仕又恶不由其道茍得其道于崇庳何计焉承事虽微犹可假是而行所学矧吾先君子亦尝为之者矣吾固不得而辞也观其所负之大而甘所就之小若此其贤于人也逺矣兹得典传仪真过予要一言以别夫位尊而徳薄者虽不与毁期而毁自至何则非其所当得也惟徳位相埒然后谓之宜今正学徳浮于位譬犹以合抱之木备榱桷之用见者必■〈目咢〉眙动容交口称誉必求宜得之地以处君则髙位厚禄之晋承可以逆知于他日矣予与正学相知惟素而义不容黙也遂序其出处之槩以致望焉行矣正学其尚懋慎之哉

　　赠李郎中升秩序

　　都水郎中李君孟阳行在工部尚书友直公之子也尚书洪武末任北平布政司叅政太宗皇帝举兵靖内难留尚书守城及登大寳擢冬官亚卿深被宠眷迁至大司空正统戊午卒于位皇上悼惜录其功遣官祭塟赐一子官授孟阳工部虞衡主事葢特恩也孟阳姿貎硕伟器识宏逹虽所职在山林川泽之事而朝廷以其长于规画凡将作之经营缮治悉以委之以故三殿之告成百司庶府之翼正城墉之完固摅忠效谋寔与有劳焉比满九载适都水郎中缺员中外廷臣咸以为匪孟阳莫胜斯任奏名于朝诏践今职缙绅君子荣其绩之成而位之进也需言贺之惟上天眷佑我国家不惟挺生竒才以匡翊景运于前必笃生贤子孙以承藉于后所谓世之不显厥猷翼翼是已然朝廷于有功之报优其禄重其位以待其嗣人者岂徒然哉盖以前人之徳望之也昔周宣命仲山甫必曰纉戎祖考王躬是保命召穆公必曰无曰予小子召公是似未尝不以世徳勉之今尚书旧为大司空而孟阳复陟冬官正郎则纉之似之固朝廷所望于孟阳者也孟阳为政既焯有成绩由是益加祗慎夙夜尽心以图报俾仰不负于天子俯不忝于前人则名位之进也未巳世职之承将不有见于他日哉庸书此以为之贺

　　赠国子学录耿先生序

　　先生河东人也洪武中厥祖以闾右起实京师占籍应天之江宁故先生入京庠为博士弟子性资警敏清洒不羣于书过目若不经意輙记不忘着为文辞说理详尽尔雅宏畅不尚竒诡博士甚礼敬之而同侪皆逊弗逮也予少先生十有二歳时亦在弟子列书舍与先生为邻诵声琅琅日相闻予方治毛氏诗思义弗得多就先生问焉先生和厚从容剖析必尽底里不少靳尝袖所为文质之先生诧曰此非稚作也汝能是乎盖与之也不数载先王领乡贡上春官登贰榜第得分教河间东光自是仳离而鄙吝萌于予心者多矣先生教有成法因人材质髙下而导廸之故小大皆有所就而足以为国家用垂满以忧去官起复调永平其为教不异东光时也兹以盈秩来朝天曹课厥绩最等升国子监学录而予承乏词林鸣玉曵履复得与先生联班于朝岂非幸欤夫太学贤士之闗皆天下已成之材所萃止也非厚徳硕学之儒曷足以表率之哉先生始为一邑师而教有成继为一郡师而教益振则厚徳硕学固已驰誉于时矣今而为太学师也岂不宜哉将见表率于上而诸生效法于下其争相磨濯得不彬彬为盛乎同庠仕于朝者荣之属言为贺予必申以夙昔之好者以见先生善教之有素也先生名纯字惟一姓耿氏云

　　赠仁和聂教谕赴官序

　　大年聂先生临川故家子也躯干魁梧学有源委材器隽爽不覊以儒绅奋尝分教杭之仁和迎母就养先生传经讲道之余归率子弟奉巵进羞为母寿母心乐焉谕先生曰汝父之殁也汝犹在腹及汝之生也聂氏坠绪不絶如髪不图今日享汝禄养而孙枝满前死无憾矣后果殁于学舍朝廷嘉其贞节下诏旌表先生解官归塟制终改教常郡通阅九载绩满来朝擢授仁和教谕予初不识先生湖海之士持先生词翰至京师者予每见之锵然韶钧之鸣轩然鸾凤之翥未尝不诵而爱之而以未得胥觌为歉侍御成君敬之常郡人也兹主于予家先生需次天曹时或过之因得叙数年相闻之好以偿其歉予亦间造其馆视巻轴之积几上者森如束笋又以见人之有求于先生者不独在外为然也夫朝之公卿巨人知先生者不为少矣使稍汲引之则掉臂于石渠昻首于兰台必获大展其抱负乃以限于资格不皆加之意至于有意如予而又力不能为也于先生之去能无介然乎虽然仁和昔先生孝奉贞母之地也先生躬行以表率之诸生感化靡不惇行孝行则其为教有不徒事呻吟占毕而已今复往也向之及门犹有存者匪惟乐其业之卒成而后进之士得先生而启廸之得不同归于造就乎予于是虽可为先生惜实足为先生庆也矧先生材名徳誉章章若是文学之任岂足以久稽之耶杭之缙绅凡寓京师者属言为赠予故不容以黙也

　　续谱翰选序

　　宣圣承尧舜禹汤文武周公之统而无其位嘅道不行于当时也乃载之于书以诏来世由是人极以立纲常以正凡厥有生得并立两间而不沦于禽兽之域所谓为天地立心为生民立命为往圣继絶学为万世开太平者也圣人有功于天下后世若是其遗徳余休得不愈逺而愈盛乎故天地不坏圣贤与之同流而不壊人类不息圣胄与之同存而不息观诸孔君唯伯之所谱益可征矣唯伯别号若庵素士宣圣五十七世孙也系本东鲁自四十二世挍书郎桧后唐同光间避难航海始家温之平阳实为南孔之祖五十五世克愚随父文学翁任为西湖书院山长因徙家于杭实若庵之曽祖也故若庵今为杭之仁和人南孔旧有家乘克愚尝续之矣若庵承父司封员外郎希徳之命重加校录始于校书而终于五十九世彦泽支分沠别昭穆秩然学士大夫从而见之者莫不仰圣泽之深长叹后贤之杰出咸着为歌咏以美之若庵彚为一巻题曰续谱翰选一日手是巻造予谓曰诺阙里之裔孙也游学京师顷得会大宗衍圣公彦缙于城东明照里第惠以太祖髙皇帝戒谕石刻本及鲁司冦像手植桧铭金丝堂记各一通属诺来拜林庙诺不敏将有事焉欲携是以为合族之华愿一言弁其端惟能言其祖郯子见称若庵遡流穷源修明世系岂特能言而已哉其致人之称颂也宜矣然诗有之曰无念尔祖聿修厥徳若庵诚唯世徳是求保有家声而勿坠则克肖象贤信不媿宣圣之子孙矣若庵尚念之哉是为序

　　赠武学教谕葛君致仕序

　　京卫武学教谕葛君维镇以年踰六十请老于朝诏许之将归四明之慈溪予同年王君用节与君有僚友之契爰属予言以赠昔孔戣年七十三上书去官韩退之谓曰君尚壮奚去之果戣曰吾年至一宜去吾为左丞不能进退郎官唯相之为二宜去退之叹其贤奏疏乞留以谓戣守节清苦议论正平筋力未衰不宜茍顺其求不留自助也夫以戣年当致事又处重难此其去诚宜也而退之尚亟留之今葛君之年甫逾六望七不若戣之多葛君之职事简望尊不若戣之难而清节正论不减于戣不知葛君负何宜而去也使遇退之必见惜请留乌能使其遂所愿哉虽然三揖而进之一辞而退士之节也老马为驹不顾其后诗人于是而兴刺焉葛君于永乐丁酉举明经于乡登宣徳丁未春选分教闽之晋江秩满而迁京卫身任师道二十余禩文武之士材成而徳立者中外相望其善之及人也广矣故倦羽必思故枝潜鳞必乐深渊道既行于当时名图全于晚节若霁斯行若潦斯止亦其宜也是以不待年至而辞荣以归则其身虽退而徳实进矣由是而观葛君之去岂为无所负乎君之归角巾藜杖逍遥徜徉指童子钓游之迹寻海乡鸥鹭之盟邦之人必相顾歆慕以为香山之老洛社之英世果复有斯人也不亦韪乎用节喜曰吾子之言可谓得其心矣盍为我书之遂録如右

　　倪文僖集巻十七

　　●钦定四库全书

　　倪文僖集巻十八

　　（明）倪谦 撰

　　○序

　　赠湖广道监察御史沈君序

　　沈君廷器予同庠友也登正统戊辰进士第观政邢部逾年以材选拜湖广道监察御史或谓予曰廷器擢台宪职之雄峻清要者也众人以为华廷器不色喜若虑夫任重责大之为难称焉予曰否廷器学赡才充端厚勤敏其在刑曹不数月而疑狱健讼咸能断决邮罚丽事与老于吏者齿兹居六察正其宜也又何称之难其必心存敬慎而着于色也夫器之受物也小者易盈而浅者易溢御史临制百司紏绳不法威望凛然彼喜事者受之则骄矜自恣徃徃至于盈溢不以其器之小而浅乎廷器知朝廷假我以重柄者固将望我匡济于治化也是以临事而敬慎存焉由是器度宏深惟思致力于内而不知有华于外也功名事业得不茂建于天下乎然廷器之存其敬慎也何若亦唯中正是持而已盍观台端之栢乎孤根特立挺拔直上故能贯四时凌霜雪茑与萝非得附丽固不能以自立也善乎周书有曰无依势作威无倚法以削势我所有也法我所用也茍不惟理是循而喜怒予夺率附丽以行其私必至于作威以削是茑萝之类也故必介然持其中正蹇蹇谔谔无所依倚而不异于栢则节操之贞风采之振人心之慑服从可知矣敬慎之存其在是乎予以廷器实栋梁之具也故伸之以台栢之说廷器其以予言为然乎否耶

　　赤岭云松图诗序

　　襄阳均州学正郑师禹先生笃信诚孝人也满秩来京尝手一图示予且曰夏世家莆田里之澄塘去澄塘二十里许至安乐里柯山西南有岭焉曰赤岭先大父讳天麟行亿十八之塟地也以世父讳元行兆二世母李祔焉而大母陈别塟糓城山之燕尾峯夏与堂兄蕃失怙皆幼比长蕃登宣徳庚戌春官贰榜第司教淛之庆元改青之博兴夏之继武则于正统己未沿牒湖襄宦辙背驰各天一方而松楸之祭扫缺然頼有兄子熊克承父志修厥岁事亦第乙丑贰选以出司教江右石城则祭扫于焉益缺矣虽恒命子侄之家食者摄之然如在之诚终莫能致欲乞假一归用展孝忱而蛇豕横道又莫能逹则此心歉歉殊无已也兹又当外补因绘赤岭云松为图随寓展观虽弗克躬扫墓田庶其云松常接乎目而得以少慰其心也先生与夏有同年之雅其尚畀一言以道夏之志也乎哉余闻孝子于亲之殁睹其诗书桮桊不能举之饮之者以其手泽口泽之存故也夫以余泽之存且不忍忘况其体魄所藏之地而忍忘之乎是以古者士去其国则哭于墓而后行盖哀丘垄之无主必有返国之期也先生晜季子姓席祖考遗徳皆以文学起家聮辉竞爽有光先烈诚士林所罕得然而丘垄之违欲主守而未得图返国而未能也自非先生状其景物常存于心目之间抑何由而寓其思乎予知其每一披视则崇封峩峩俨乎其若堂也宰木森森欝乎其林立也苹蘩椒荔肃乎登兆域而陈荐奠也则其身虽去国而精神血气固已黙相感通于赤岭之下矣讵非善致其孝者乎先儒有曰不忘先茔孝之大者也先生以之予既道其志复系以诗使时歌之以泄其思诗曰白云兮英英苍松兮亭亭纷弥漫兮散复凝蹇蔽亏兮先茔先茔兮何所柯山西南兮赤岭之下竞怀禄兮逺鹜君胡为兮心独苦念遗体兮亲支亲何在兮悠然以思驾言返兮故国路阻絶兮何之图之成兮宛可识君之睹兮伊驩匪戚皇风大振兮沴气清迟归展兮明日

　　赠黎先生赴西安教谕序

　　大量黎先生临川故家子少孤笃志务学不懈比长授经于翰林吉士傅太常先生之门学益端邃宣徳初来游南京即以能文鸣今冡宰南斋魏先生时为太常卿名徳巨儒学者师尊之见先生所著輙加称赏先生因拜门下就正所业南斋深器待之予时为郡庠生甫冠钝志于学先生不鄙忘年而与予友每聆其论议亹亹令人洒如也一时从之逰者屦集于户虽武弁之士亦执弟子礼声闻烨然居数岁乃絶江而北去游淮阳淮阳之士执经而受业者视南京为益盛也无几又絶淮而北去逰都城都城之士执经而受业者视淮阳又益盛也正统己未予偕计上春官始与先生会于京邸方頼其资予所未至而先生被知己之荐径赴池阳文学矣今年先生绩满来朝盖相违十载而复会尝得其雅斋集观之大篇春容短章峻洁浩乎江河注而波涛之冲激也肃乎堂庑立而亷隅之整饬也其气盛其才充故其辞日昌固可追古作者而无媿顾予学殖荒落徒勉然以应四方知己之求虽欲刋谢浮藻一归大雅而力不能也于先生得无健羡乎夫以先生绩学之有本授受之有自萍寓两京尚能致从逰若是其盛况乎受朝廷之命任分教之职其为盛也当何如哉宜其作成多士出登科第而最绩书于天曹也兹膺明陟得衢之西安教谕西安之士沐先生之教彬彬成就将不异于池阳也又可知焉嗟夫今之为师者率患教之难施才之难成往往以课殿被黜然于先生则惟见其易其贤过人不亦逺乎兹将赴官虽久欲相资而不可留也故予赠之以言然必道夫夙昔之好者以明先生善教之实为予所素知也是为序

　　赠应天通判兰君赴官序

　　予尝慕古之为人牧者不徒绩着于当时而名誉之美又能流闻于千百世而不冺果何道以致是哉迹其行事率务孳孳爱民不矫亢以为廉不苛刻以为能而循良之政为可尚已以矫亢为廉则甑尘釡鱼非不能钓名矣而实惠不及于民徒廉也然一钱之选百纸之受者何害其为亷以苛刻为能则苍鹰猛虎非不能集事矣而遗爱不怀于民徒能也然蒲鞭示辱征科政拙者何害其为能诗云岂弟君子民之父母盖必岂以强教之弟以恱安之则是爱民如子而民爱之为父母矣绩恶得而不著名恶得而不逺乎以今而求循良之牧若兰君景清固其人也君为蜀成都之蕳邑人自太学释褐通守湖广之常徳以忧去官起复改南京应天闻君之在常徳未及朞而去其民之食力于家者懐其徳而靡忘士之官游于外者颂其美而不寘窃意君为郡未几而感召之速若是岂所谓能钓名而集事者耶及君辱临敝郡始获瞻拜下风挹其徳容则端重而不浮观其矩度则舂容而不廹聆其言议则又温厚而不伐也然后知君为岂弟君子而非矫亢为亷苛刻为能者比也感召之速宜矣哉且应天京郡也其民五方之人事繁且剧初通守之缺也所司驰传以请皇上命吏部慎简贤者授之吏部即以君应诏是则铨衡之知君又已久矣夫以外郡而迁内郡地不同也而民固同自逺户而视近廛民不同也而心固同君兹徃也孳孳之爱循良之政必以治常徳者以治应天则应天之民懐其徳士颂其美者宁独异于常徳乎然则君声绩之益茂在此行矣予也喜刘宠杜暹刘寛阳城其人之为吾郡也故乐序以为赠而深致吾民之庆焉

　　冶亭登髙诗序

　　九日登髙厥有故事而南京诗社诸君子每岁九月九日携酒殽登城南之雨花台更畨作主以为乐惟正统已已以朝廷有事不果登今年八月十六日恭闻太上皇帝銮舆还复臣民惘不忻忭于是大司空周公之子仁俊作主折简速宾欲寻旧盟适值阴雨以雨花台泥淖不可徃改登冶亭盖冶亭在城内朝天宫通明殿后冶城山上近且易陟故也至九日伏遇圣天子徳音涣颁大赦天下恩泽诞敷人心恱豫仁俊以为圣化维新理宜胥庆今日游乐云胡不可遂约会于道录至灵胡公文珪所是日所速之宾二十有八人至者则尚寳宋士皋黄门刘有融翰检王之深进士陶元素挥使彭大用士人徐时用江文初贺存诚蒋主忠严克企张廷桓张志确金彦端李启明叶廷玉吴宗启方元服以及道录玄义李明善万宗贤时天已开霁诸君褰衣登山拾级而上亭左右草木蒙宻后有竹林森茂于树罅间俯视居民万屋鳞次石城壁立萦回势若飞凤西瞰长江若匹练在地东望钟山又若苍龙起伏黄金殿阁隐映紫翠中佳气欝勃皆接于几席之上诸宾列坐亭中仅而可容仁俊持殽捧觞以享宾酒数行而止请自亭而降仍至胡公所则已张筵以俟复以次序坐笑语欢洽酒行无算或谓今逢菊节乃无黄花可对非负美景乎胡公亟取一盆置堂中诸宾益喜更迭传令举觞不如令者浮以大白蔼然斯文之乐也酒半仁俊起曰胜会不常岂容无述盍举唐人独在异乡为异客每逢佳节倍思亲遥知兄弟登髙处徧挿茱茰少一人一絶分韵赋诗一纪一时之胜可乎诸宾曰诺皆即席赋成而韵独不及予意欲予为首叙也日将夕诸宾皆沾醉散去其不至者仁俊亦遣人投韵索诗翌日诗皆就仁俊积为一帙示予予读之则曰先正有云士当先天下之忧而忧后天下之乐而乐诸君子昔也遭时多故则怀忠愤之诚可谓先忧矣今也万方欢庆斯讲游观之好岂非后乐乎然诸作铿锵要眇冲淡和平不惟在位者类皆能言之士而韦布丘园者赤足以鸣国家之盛焉于是而知岩穴之间有遗材者多矣惜予力绵弱不能以汲引之也姑因序其什而深致意焉且予承乏词林者久兹得请归省幸获从诸君子之后明岁北觐此会不可复得是用纪其胜而不辞

　　南京礼部尚书王公挽诗序

　　太宗文皇帝龙飞改元之初首赐进士曾棨等四百人及第出身有差复简拔秀异之材二十有八人入翰林为庶吉士盖所以上应乎二十八宿也今南京礼部尚书临川王公实与焉赐阅中秘书日勑大官具食夜给膏火费万机之暇上每躬课其业嘉待优礼倍万恒品所以储养造就为后日宻勿赞襄之具也公长身美髯昻然朋行中上独异之已而擢翰林修撰升侍讲进学士职上累北征沙漠公必从行逮仁宗昭皇帝宣宗章皇帝尤见宠遇升公礼部侍郎入内阁叅预机务正统间修国史为总裁开经筵为讲官弥纶启沃厥绩维懋国家以南京为根本重地镇静硕画必藉威望老成之人于是命公南来公至是甫及二载而溘然下世矣可痛矣夫谦有二亲在堂得请归省适值公丧启行还塟时公卿大夫士执绋而送者数千人讴吟哽咽发为诗歌行道闻之莫不掩泣公诸子乃録其可知者得若干首聫为一帙而命予序之嗟夫国家以公为四朝老臣实维文庙培植以遗后者故都邑之重惟公是托所以宸衷无南顾之忧者有公在也今公已矣国失所倚而人失所望则凡有知者孰不泫然哀之乎哀不能已而胥着于言于以见非一人之私情乃天下之公义也故为叙于篇以备史氏采录之一端云

　　赠天文生万英序

　　云梦万君英字世才通厯数星官之学今年秋当道荐其名于朝上命礼部钦天监试之术果精习获补本监天文生交游者咸荣之征言以赠惟星厯之学尚矣以厯数言则自伏羲画八卦以象二十四气炎帝分八节以纪农功黄帝迎日推策乃使羲和占日常仪占月车区占星气大挠造甲子隶首作筭数容成综斯六术考定气象建五行察发敛起消息正闰余述而着焉谓之调厯而后世本之然以圣人之智其于天地之理阴阳五行之运日月星辰之纪考验推测无有不尽其立法倚数固宜歴万世而不忒也然传之稍久其应輙差自尧舜三代及汉唐宋以来歴未尝同何也盖天地之数妙不可测者常在于毫眇之际而其象与气推移赢缩亦有时而不齐积以岁月则不能无差理固然也圣人不能使歴无差而能因其差而是正此歴所以屡变也以星官言则自黄帝创受河图始明休咎降及髙阳乃命南正重司天北正黎司地尧则命羲和岀纳日月考中星以定四时舜则在玑衡以齐七政夏则昆吾商则巫咸周则史佚诸侯之史则鲁有梓慎郑有禆灶齐有甘徳魏有石申皆掌着天文各谨图验其巫咸甘石三家后代宗之而相传至今者也肆惟圣朝祗若天道治歴有法而无所差忒观天有器而无不脗合所以前民用而授人时占吉凶而审灾祥者亦已备矣自非性识明逹深究古学岂能极占歩之妙哉英较试其术既已精习而无沗所荐则推气数以验天常观天文以察时变必能举其职业矣职业能举禄位由是而进焉英声茂实能不着闻于观台之间也哉英益勉之庸书以俟

　　赠陈编修归塟诗序

　　景泰纪元之春予与黄门司马先生自朝鲜使还至辽阳闻编修陈先生奉命来祀北镇祀毕诣盖牟启父榇迎母归盖尊甫姑蘓人宣徳间谪戍于是以殁而母因寓焉故也予乃偕黄门聮骑往盖牟致祭墓下升堂拜其母期同还朝而先生启竁未及遂抗手别不数日先生至京暂厝父榇都城外奉母居官舍当是时先生即欲归塟以入仕未久不敢言私既逾年先生书满考称天曹奏赐勅命当赠父如子官母封孺人先生曰是可以言归矣疏其情以闻诏许之舁榇及母发舟而南同寅诸君子咸着为歌诗以咏别谓予宜序不敏何敢僣于斯窃闻宋鲁之犒赠也乘韦先而吴鼎后是以不辞尝观世之故家令族不幸而遭迁谪者多矣徃徃星驰水逝一去而不返其能故国之复者几何人哉先生当门祚中衰之秋父母昆弟越在海东而先生岿然若鲁灵光独存京师蚤莫淬砺肆力问学大有所就竟以明经领荐策名进士为第一甲第二人拜官翰林入侍经幄卒致父榇返于祖茔母氏归于旧庐龙章宠钖光贲存殁故国既去而复归门祚既衰而复振骨肉既离而复合非由先生之克子能若是乎先生之归也襄厥大事敬恭桑梓孝亲之念可以无憾矣然皆上之赐也肆惟皇上富于春秋懋隆圣学而先生为经筵讲官以启沃为任固不宜以久去也故曰君子不以私害公不以家事辞王事尚式遄其归以副同寅诸君子属望之意可焉是为序

　　贺曰温孙先生寿七十序

　　国愽丰城竹轩孙先生有子五人谦识者三人也谦为童子时尝从春坊谕徳临江黎先生游获拜今致仕都宪公曰良先生与公同谪宦居南公遇物豪畅器度弘厚谦心慕之盖都宪竹轩之次子也谦在京庠时获执弟子礼于教授曰让先生讲下先生善于启廸深承奬励谬领乡书以出谦心徳之盖先生竹轩之季子也谦在翰林时获与侍读曰恭先生聮官先生先逹老成亷介方古谦心敬之盖侍读竹轩之中子也三君子材徳闻望中外相埒余二人虽不识畹兰崖桂之华珠聮璧合之美当不异也矧曰俭先生仕不出乡又早世曰温先生初不仕谦不之识也固宜使曰温先生亦岀而用世材徳闻望讵后三君子哉先生有子约以礼经登乡选升诸太学循例南归省侍其亲时教授先生主客礼部谓兄今年七十九月十日其初度也乃笃爱兄之谊属笔于谦俾叙寓归为兄寿谦闻曰温先生性孝友好施予重然诺长身修髯言黙可则甞叹世降俗偷乃合邑之好礼者三十余每旬为叙伦会崇俭任真去奢革伪为逺近所称道是知先生虽不一试以泽润生民而徳之薫沐于乡邦者亦已深矣然则先生臻是寿者乃天因其材而厚之者也譬则苍松翠栢有栋梁之资隐于穷林邃谷不为匠石所采录俾得以歴寒暑全天年固其理也先生之寿岂异是也哉越是以往由耋耄而臻期頥有不可以限量之矣谦媿无文承命不容以黙遂书此为千里贺

　　贞节堂诗序

　　贞节堂诗者乃缙绅大夫为王君允母孺人刘氏而作也孺人年及笄归王君云年二十有六而寡生二子允方五岁信方三岁上无舅姑下无童仆茕茕孑立饮蓼茹荼誓守其志躬勤纺绩以抚诸孤允年七岁即授以经遣入郡庠为博士弟子员鬻簮珥市典籍以资其学视其勤惰时加奨励故允业成名立登正统乙丑进士第拜福建道监察御史今孺人寿跻七袠康宁无恙此贞节之堂所由以立而缙绅大夫之诗所由以作也予闻之易曰贞者事之干也又曰贞固足以干事夫人之遇事所以頺堕不立而失其素志者不贞故也知事之为正坚固确守无所移易是以谓贞君子处事莫不当然而况妇人从夫之义者乎在恒之六五有曰恒其徳贞妇人吉传曰妇人贞吉从一而终也夫终守从一其徳恒矣此所以为贞也孺人以盛年婺居甘心穷约教育二子自鬒髪以至种种守其从一之义近五十年志操坚确凛然如秋霜烈日其徳之有恒如此谓之贞节不亦宜乎彼有徒虑饿死自失其身以沦于禽兽之域者闻孺人之风媿死无地矣昔卫之共姜守义甞作栢舟之诗以明其志当是时阴教行于闺门先王之泽未冺夫子取之所以为世劝也诸君子咏歌孺人之节大篇短章极相推羙使观风者采之以附栢舟之什而传诵于天下后世其于共姜又何逺乎肆惟国家礼教兴行表厉风俗凡闾阎士女有能守义若共姜者輙旌其门若以孺人之节上闻予知旌门之典不旋踵而及之矣矧御史君身跻顕融躬致禄养蹇谔之操着于台端朝廷乃推所自将必钖之宸章宠以命服以为孺人荣又以见天佑善人其理不爽死者有知宁不含咲于地下乎呜呼御史君之名由孺人之教而有成孺人之节由御史君之孝而益着是皆可书以为世之为母为子者劝也用是述于篇端

　　赠御医孙先生医效序

　　少保兵部尚书于公之壻锦衣卫千户朱骥患伤寒疾既愈而复作势日向剧頼希贤孙先生治之而愈骥感其活已且念其术之良也征予言以彰之于闻昔汉张仲景本内经难经之旨着金匮玉函经及伤寒诸论其论六气之所伤最为详备晋王叔和纂岐伯华陀等书为脉经叙阴阳内外辩三部九候分人迎气口条陈十二经洎三焦五臓六府之病尤为精密二氏之书诚千古不刋之兴也后之学医者莫不本之近世以医鸣者曰刘守真张子和张洁古李明之軰号称医道中兴守真子和攻伐邪气多用宣泄之法洁古明之护养元气加多补益之功盖皆明夫气运之变而通于阴阳之化者矣今之言医者莫不宗之先生之为医也精究张王之书深传刘李之妙其攻疾也陷陈克敌若韩彭之用兵其养病也绥辑拊摩若萧曹之治民辩证于指下取效于目前随宜应变未尝十失一焉异乎世之泥古守常者矣是以先生之医着闻京师凡婴疾者必徃求治屦集户外至不能容而先生应之亦未尝以贵富贱贫而有所择也夫疾既愈而复作他人治之孰不以为难也在先生则易易焉其术之良岂不于是而可信乎惜予言不足以彰先生之美而尽骥感徳之情也先生浙之仁和人世业医永乐初侍父居太医院今为御医其学得于家传尤多云

　　赠河间太守王君赴官序

　　京卫武学教授铜梁王君用节因荐擢河间府知府或有言于予者曰河间大郡也宻迩京师顷者边尘犯顺震惊畿甸河间之民仓卒骇散轻去城邑頼天兵扫除逺窜漠北其民稍稍引归喘息未定心迹未宁王君兹徃不亦难于理乎予曰不然骇散者非其民之罪也守土者之过也使守土者能捍御以为之保障则民有所倚而不慑矣至乃奉身先逸民有不从之者乎惟其如是故朝议以为保障其民惟王君为能故共荐之而王君者由进士起家为刑部主事以事解官大臣交章论荐复起而任教职学术之正足以启廸乎后人材识之优足以建立乎事业今奉命出守虽当乍散复归之余从而推诚布公宣徳振惠以修内政兴治补弊思患预防以御外侮民有所倚必帖然而宁谧矣譬则良医之治羸病而投以参苓之剂慈母之字孺子而审其恶欲之方病宁有不瘳而子宁有不安者乎吾见其易而未见其为难也昔汉朝歌盗贼充斥邓隲举虞诩为之长故旧吊之诩咲曰不遇盘根错节无以别利器及到官设法擒戮境内获平后迁武都破败羌众招还流亡假贷贫民开通水运家给人足一郡以安故艰虞之际正志士立功之秋而谓王君难之乎子徐待之英声伟绩不久振闻于都下矣或者无以对未几用节启行诸同年仕于朝者咸岀祖以饯之予亦在列因举与或人言者为监察御史张君孟弼吿孟弼请遂述之以赠用节于是乎书

　　赠苏郡太守汪君序

　　大江之东郡之大者以姑苏为称首户口之版土田之籍视他郡奚啻倍蓰故生殖富而愬讼繁其财赋之上供于京者以亿万计然欲使其民礼教兴行奸宄屏息遂俯仰之愿无征科之扰非有弘杰之材为之守煦之以仁制之以义绳之以礼约之以法而由之以诚未见其政善民安而悦服于心也故凡为守于是者恒遴选其人焉比者苏守以缺闻皇上博简羣材而得地官正郎汪君清夫遂以授之清夫为陇右义武王世显之后自金入元代有显人与予同登己未进士第居地官之署十有四年矣材有猷为而不为威武慑观其当皇上临御之初敌扰邉闗奉命与将臣率兵遏之还守京城躬擐甲胄不避艰险寻命入陜选领乡兵入援事定还朝或边粮之当积或餫道之当理必命清夫徃治咸称厥任其材之弘伟着于朝端久矣今俾岀守一郡人多为之惜予则以为宜也何则盖清夫先君子宗贤尝通守淞郡有能名清夫寔侍左右淞与苏地若齐鲁然土风民俗固所素谙者也以弘伟之材而居素谙之地仁义之施礼法之布一岀于诚而无伪政有不善民有不安予不信也矧近之为苏守者前有况公后有朱公况之治也以刚果朱之治也以简静而皆臻于理清夫兹徃将为况之刚果欤抑为朱之简静欤昔赵广汉守颕川以威名闻韩延寿继之以礼让化及黄覇代之务以笃厚因其迹而大治今之苏殆不异古之颕川而君继二公之后将不异于覇也审矣他日政理有成声绩兼茂其致玺书褒美入于庙廊又岂异于覇乎尚慎旃哉凡同年而升者燕饯其行谓予载笔于朝属序以赠

　　倪文僖集巻十八

　　●钦定四库全书

　　倪文僖集巻十九

　　（明）倪谦 撰

　　○序

　　赠都宪王公诗序

　　都察院左副都御史王公公度二亲相继早世皇上御极之初尝推恩赐勅赠其父为给事中母为孺人矣又三年复赐诰加赠父为佥都御史母为恭人公思欲録黄燎告丘陇时奉勅总督江淮漕运抚廵畿甸郡邑属频岁河决为患水旱饥疫相仍民生寡遂公劳心焦思方务筑塞赈恤未敢言私今年为患者已息相仍者已苏时渐康复岁之秋仲还朝议事始疏其情上陈乞归展墓皇上若曰朕倚卿以国计之重民务之殷而卿眷念桑梓孝诚可嘉事毕卿其速来以副朕望于是锡楮币为道里费俾乘传归以宠荣之恩至渥也陛辞朝之公卿偕同年诸君咸赋诗为赠而授简于予以叙之予以谓君子尽心王事不以私而害公者急君之义也报本反始必先公而后私者厚亲之仁也孟氏曰未有仁而遗其亲者也未有义而后其君者也忠孝尽于君亲而仁义之徳着矣非公之谓乎公之先湖南人移家河州早逰庠序以明经领荐陜藩擢魁春官为名进士拜户科给事中进佥宪再进今职其在朝也数上书论天下事当銮舆北狩权奸误国则奋大义以快众心及外蕃犯顺提兵追击拒扼边闗则扬天威以挫勍敌其奉命以出捄灾恤患还定安集则化冻馁为饱暖转呻吟为讴歌民頼全活者以亿万计有优为之材而又有刚大之节果何为能然哉盖公性资英迈识逹政体其浩然者有以充于中故表然者有以着于外也是浩然者在天为景星为卿云在地为醴泉为朱草在物为麒麟为鳯凰人争快睹之而锺之于人则为雄伟不常之器皆是物也公得于是者独厚是以发为事业磊磊落落功施于社稷泽被于生民岂惟天下想闻其风采而名之传诸后世垂诸简册可得而泯也耶公之归展敬亲茔龙光辉赫照映泉壤邦人必皆歆艳叹慕以为西河之间前此未有也于以见皇上体人子之心而遂其孝而公之德实足以承之所谓非闾里之荣邦家之光者也故予乐为天下道之若夫遄归就职仰承睿旨此公之志也而诗已具矣兹得而畧焉

　　送王公佩归侍诗序

　　太医院士松月王先生正统间以老谢事其子公佩自淞来京代之先生获归佚于乡余时恒于士大夫所会公佩接其仪度言议雅爱重之以为若公佩之才宜就儒业以出足为天下用乃覊于医曷克展邪及其卜邻甚迩朝夕往还益洽然后知公佩幼从内翰杨廷端先生游学有授受为亚卿周公侍御赵公郡博孙公所器待咸欲举入郡庠而公佩亟以代亲为事不果其孝可嘉矣公佩攻书喜吟咏毎偕二三友过予静存轩中篝灯夜酌辄投壶聨句以为乐酒酣竒语迭出拊掌谐笑兴意洒然胷中抱负何如也见予鄙作必加赓和顷刻数十篇不厌睹其词锋差差余固敛锷之不暇也景泰改元公佩随王师往平闽寇而余亦乞假归省遂尔阔别明年予还朝又明年闽师始班公佩以功授医院幕职食其禄不事其事乃复胥晤暇即寻盟过从情好固不异于畴昔也兹公佩念二亲衰暮久旷定省得请于上翩然戒归余性木钝不能俯仰与世谐頼公佩不鄙弃予今其归矣则酬畅之乐谁欤望之及思公佩始之遗外功名甘就医业者既为亲而出今之登名仕版思尽荣养者复为亲而归一念之孝始终在亲予敢以朋友私分怊怅于其去乎于是举觞饯之而歌以侑觞曰南风之薫兮三泖波九峯无云兮欝其嵯峩君兹归止戏彩服而进春酒兮亲亦怡止髪皓而颜酡燕喜之乐兮奈尔何朝家需忠贤以翼理兮惟孝之求岂容君兮抱道不试而逺逰车载脂兮马就服君来朝兮吴淞不可以久留歌竟在坐之宾咸歌咏以饯之命予序之然必及夫交谊者以见公佩与予斯文之好若此也

　　赠内翰戚文湍序

　　古人论不朽者以立言与立德立功并称故君子道明于已而不获见诸行事则必立言以垂后若史氏之职是已三代以上之史即诗书春秋皆经圣人所删定不可尚矣秦汉而下其英君谊辟之盛德大业贤臣名士之丰功伟行与夫一代典章法制之施理乱污隆之迹使后世得以究其颠末详其是非逮仐久而弥彰者不有頼于史笔之存也耶使无载言之笔虽功髙德懋孰为传而有闻乎是惟言不朽乃功德所由以不朽宜其称之并也以立言为职者其重且要不亦明甚矣乎今之史职在翰林曰修撰编修检讨朝廷于是职必慎简甲科文学之士以充而余姚戚君文湍获拜翰林编修葢出于慎简也文湍自幼侍亲宦途夙承家学性精悟不凡年十五六时操笔为文章雄词丽句已累累不穷比弱冠其辞益骋若百金骏马追风絶尘逸气横出盖其得于天是以过于人也予毎期文湍之才足以魁多士居翰苑而无媿其后出领秋荐果登进士髙第选翰林庶吉士被擢为史官竟如予之所期但少歉于魁名耳兹文湍既陟清华禁近之地任立言要重之职则纂述鸿猷铺张盛化褒功赞德着于简册以传信于天下后世者固朝廷所望于文湍者也而无识者类以闲冗视之尚曷足与议也哉顾予学殖荒落亦尝职立言而不知所以言以今观之増愧于文湍者多矣然则文湍善培积而不已其向往可胜既乎太医院士滑志庸君郷人也荣其拜命来需赠言予与文湍交最久知最深故喜一道之以见朝廷用贤当其才而且为吾党贺也

　　赠刑科给事中王君序

　　给事中言官也以諌争封驳纠劾为职在昔諌议拾遗补阙即其任也古者諌无官工诵箴谏瞽诵诗谏公卿比谏士传言谏庶人谤于道商旅议于市上自公卿大夫下至士庶工商无弗得諌者汉唐以来谏官始有定员以天下之政四海之务得失利病萃于一官使言之其任不亦重乎是以天子深居九重而耳目所及罔不周知者由谏官以言之也为是官者必练习宪章明逹治体有长虑却顾之识存忠君爱国之诚衮职有阙则犯颜而不难大臣有失则直指而不忌诱以厚利而不动临以白刄而不惧然后为有以尽其职也易曰王臣蹇蹇匪躬之故斯之谓已虽然进言固难而纳言尤难鸿惟皇上言路大开纳諌如流为言官于今日者岂不足以行其志乎泸川王君廷鉴夙负异姿先君子耕乐处士朝夕躬课以诗书比长博延名师训廸故其学有授受正统戊午领荐而起两辞教职不就卒业太学业益充博景泰辛未擢进士髙第今年秋拜刑科给事中君之在太学门下从游之士甚盛乃相率来征赠言于余余惟有官守者修其职有言责者尽其忠官守言责不得以相侵也然使当责者拱黙而不肯言不当责者又侵官而不敢言将何以善其治乎君抱充博之学有用世之志兹获任言责之重际纳諌之君则昌言论列而効蹇蹇匪躬之节盖千载而一时也蹇蹇之节着则言之行者道之行也由是善治裨于国家风采振于廷端尚曷让古之谏臣也耶昔宋欧阳修余靖蔡襄王素为諌官当时重之谓之四谏余于今固有望于廷鉴矣遂书以为之赠

　　刘侍御挽诗序

　　呜呼此为吾亡友叙珙刘君自新哀挽之什也然缙绅君子哀吾自新者抑何若是之多耶盖以自新早失怙恃克笃志力学攻苦毄淡不以祈寒暑雨少懈遂以诗经发觧于蜀登正统己未进士第拜官行人九载荣满荐授贵州道监察御史奉勅谕蜀山都掌夷寇迁秩甫半载髙位厚禄未及晋承而遽以疾卒此其为可哀也自新魁岸磊落为行人将命四方擅专对之誉为御史深入贼境晓以祸福诸寇悉降不烦师旅其才畧为甫见弘猷大志未及尽展而遽止于斯此其又可哀也自新尝言吾先世以来多不得寿不知吾龄之延否也乃以山岳名诸子今自新甲子果不及周年仅五十有一其命矣夫此其尤可哀也自新之可哀者若是则凡缙绅君子篇连牍累所以悼惜之者安能已于言耶言之发也人情所同又安得而不多耶予与自新同年举进士交契甚厚其子山叙郡荐为阴阳正术以其为世宦之家也山顷来京授职乃以诸作辑録成编征为之叙呜呼吾尚忍序君兹什也耶虽然世固有跻华陟要者矣其官资非不髙也寿年非不长也至其材德畧不为人所称甚则诋訾交集在生前且不免焉况身后乎由是观之则吾自新虽不得隆贵寿于生前而所以寿身后之不朽者固有頼于是编也故不辞而序之使传焉

　　清风林诗引

　　出南京朝阳门外四三里有俞氏文贵居焉文贵维扬人居于是数世矣父彦清偕母氏年垂八十具庆在堂文贵有兄文显文德文德任南京留守左卫百戸皆敦睦有行谊丰于赀畜贤而好礼家林有竹数千挺望之苍翠蓊欝贤士大夫乐与文贵游者恒造竹所啸咏时或天风徐来柯叶披靡触挠参错播而成声恍若登有虞氏之廷闻鸣球之戞击趋文石之陛聆佩玉之珊然也挹之者污浊为之疏瀹烦嚣为之涤蠲不惟悦人之耳而又爽人之神也因名曰清风之林文贵商于湖海心未尝不在是林也顷来京师慕太常卿夏公墨竹妙天下乃持缣素求图其所谓清风林者而时展玩焉将征名能诗者题咏其上以写其适介秋官员外钱君原博属一言为之引惟夫风大块之噫气也不自为声而声生于物之所激不自为形而形生于物之所遇故风一也簸尘沙则为狂鼓涛浪则为怒泛兰转蕙则为香是皆因物而有变也至于竹中虚外直有冬夏不易之节中立不倚之操物之至清者也惟竹之清也故激之而成声遇之而有形而风也亦从而清焉是以人之挹之悦乎耳而爽乎神徒知风之为清而不知因夫竹之清也且天下之物可爱者多矣而文贵于竹而植之而图之而咏之而独加厚焉何耶吾知其心必穷逹不移其守得失不渝其志羣居而不附丽特立而无比周于竹之清实有契焉者观人之亲其徳者无不爱而接其仪者无不悦是何异于竹风之相值也耶此文贵所以不他之爱而独厚于是良有以也诗曰维其有之是以似之其文贵之谓乎昔者吉甫作诵穆如清风今诸君子皆能言之士诗之作也固亦若是文贵披是图也咏是什也不知清风之在林欤抑亦清风之在诗欤其所得当益深矣是为引

　　赠扬郡太守王君赴官序

　　昔太史公传汉循吏谓其能奉法循理不尚威严故得列于是予尝思夫代之为理者法而能奉则承流宣化以尽职而非法者有所不为矣理而能循则持廉秉公以守身而非理者有所不行矣如是则徳化渐洽而民心悦服又何待威严之及哉凡假威严以为治而强民之从者皆不足于理法者也内之有不足而惟外是假欲臻治理之效不可得也及效之不臻而乃诬民曰难治岂理也哉扬之为郡介淮海之间自唐以来天下繁盛之地称一扬二益人民之伙物产之殷逮今犹然乃江北一都会也比者郡守以缺闻少保髙先生其郡人也欲得循良之守以惠彼民而素知大理寺副王君宗贯贤荐之天曹奏于上擢补是缺宗贯陜右三原人中辛酉乡试登戊辰进士第选翰林庶吉士日亲炙馆阁耉老成人所闻所学皆康时之略圣贤之道寻拜官大理刚毅颕敏着于有为屡平反大狱执议不回无少阿慑今都宪萧公时为棘寺卿毎以第一人称之其足乎材立乎志者若是宜为少保公所知而擢守大郡也夫扬固大郡也顷因水旱相仍民多告病使或为守者矜智挟私而立威以逞其何以堪之今乃得材足志立之宗贯焉则夫斯往承流宣化持廉秉正惟理法是循是奉葢可知矣其徳化容有不洽民心容有不悦而治效容有不臻者乎由是岂惟将受国家増秩赐金之褒他日傥传循吏又当不后于古人矣君将赴官内翰刘君偕缙绅征言以华其行故述期望之意为赠

　　丹阳董庄睦氏族谱序

　　睦氏之先望出鲁国五季时有睦三府君始自真定来择练塘之南句曲山之左居之是为丹阳董庄之睦嗣武畧将军镇江卫副千户良佐念其先人武畧府君尝修辑歴世谱系未就而没兹承叔祖伯林景曦二公之命详加考订以睦三府君为始祖其后有迁毘陵者维扬者茆山者彭桥者瓮城者朱巷者石漂者市居者黄土桥者坊前者凌口者合之为一十九代析之为一百四十二枝逾五年始克成编一开帙间则上下五六百年之乆昭穆世次粲然有伦俾后之人知本所自出而笃尊尊之义知支所由分而尽亲亲之恩其用心亦勤矣岂非敦本厚伦之士乎谱既成自序以见志复征予言予以谓三代世家自得姓受氏有五宗之法以统族属故列国皆有本系秦汉以来天下无世卿国灭宗散其法遂废于是以门地相髙而谱牒始兴隋唐之时盖家有谱及五季丧乱相仍散佚者多自是知其本者鲜矣宋兴惟欧蘓二氏之谱著称于世遂为后人之法焉夫世系之自非谱何由而明昭穆之别非谱何由而叙族属之繁非谱何由而合是宜良佐汲汲于家乘之修而追成先人之志也其孝可嘉矣然其为谱断自五季而下其上也不敢妄引而强合焉是为得实亦可见其先世所积之厚故逺而益盛若此也良佐之贤既能承先志以成斯谱为后人者继继绳绳皆能心良佐之心以光其族则蕃衍昌大未可涯涘续是而书者又容有穷乎遂为识其左而归之

　　潞渚骊歌序

　　景泰六年八月定襄伯郭公奏臣生三月父丧母守节教臣获底成立至正统初母丧遗言与父合葬南京祖茔属有同产兄病不能往权厝西山俄兄又丧七年南征麓川十四年北征留镇大同景泰五年召还往返备边久未归葬臣得禄思亲不胜哀痛幸赐回迁葬以副遗言上悯其情许之诏工部为营葬事遣官谕祭有司给驿舟归其丧陛辞将行缙绅交游胥与饯于潞河之渚咸赋诗为赠凡得若干首合而命之曰潞渚骊歌盖取古逸诗之义也谓予辱葭莩之末宜叙简首惟人生大节忠与孝耳子尽孝于亲仁也臣尽忠于君义也仁义修而君子之徳立公世家临淮大父营国威襄公从太祖髙皇帝削平宇内为开国元勋男尚贵主女侍椒房一门贵显世莫与伦公为戚里贵游器宇瓌杰材识英迈而能折节事学书无所不读发为诗文清竒雅赡脍炙人口是盖有得于天而非积习所能及也自洪熈初宿卫禁庭立朝几二十载才不少试既而仗剑临戎南征北讨始克展其将畧累树战功用致茅土疏封河山入誓时族嗣侯方有酎金之失公不藉梯媒复起而得之龙章褒锡貤荣祖祢非忠尽于国曷能尔乎兹复拳拳以继述为心念母夫人顾言力襄大事不逺千里奉其体魄祔于祖茔非孝尽于亲曷能尔乎忠孝两全大节以立君子之徳莫有逾于此者矣然朝廷于公顾遇至渥今日遂公之孝者又将望公之忠于无穷也昔周宣王之命仲山甫有曰缵戎祖考王躬是保命召康公有曰无曰予小子召公是似自古继体之君所望乎世臣者盖若此君子不以私害公然则公也岂宜久于去哉予谂于公公曰唯唯

　　赠吏部侍郎俞公赐告序

　　太子少保吏部左侍郎嘉禾俞公以疾在告上疏愿归故里调治诏许之谕之若曰朕久留卿冀疾有瘳而卿固愿归治卿归宜慎疾自爱务近医药疾愈速来辅朕有司其月给米十石初公得疾上数遣太医来视予善药逾年不愈公始欲归上疏不许又逾年疾如初乃再上疏至是始赐告官其一子为给事中俾侍疾南归公何以获朝廷眷遇之隆若此哉盖公以醇实之徳博赡之学正统中侍皇上于藩邸讲明正心诚意之方敷陈尧舜周孔之道朝夕纳诲辅成圣徳故皇上于嗣统之初进公鸿胪寺丞寻擢少卿累迁至今职方倚公赞理弘猷共兴善治公亦竭忠尽瘁展布其才奈何沴气侵而疾疢作矣孟子曰汤之于伊尹学焉而后臣之髙宗命传说曰予小子旧学于甘盘自古圣君哲后未有不资于学以成圣者是以皇上缅懐旧学恩意惓惓勉其留厚其去而望其来也使公无恙岂宜一日去左右哉宜其眷遇之隆若此也抑予闻之昔秦少游卧病汝南直舎髙符仲携辋川图示之曰阅此可愈疾少游得之喜甚即于枕上引之怳然若与摩诘入辋川数日疾良愈公之归故郷山川歴歴在目睹先世丘陇之所览童子钓逰之迹其心之喜殆有甚于少游之观图者矣疾宁有不愈者乎尚勿药早来以仰副睿谕之盛心是缙绅之所望也太子少保兵部左侍郎俞公偕诸君子笃僚旧之好属笔于余以为赠于是乎言

　　赠逹先生赴襄阳教授序

　　先生括苍之宦族也始祖哈麻仕元为镇江路逹鲁花赤髙祖志公为抚州路同知曽叔祖兼善进士及第死节封魏国公谥忠介祖彦广仕国朝监察御史升湖广佥宪父文有隐徳不慕仕进日以诗书教子姓以故先生之学得自家传深有源委永乐庚子以诗经领荐浙藩登甲辰春官贰榜第来教应天府庠宣徳初大理卿西昌胡公抚廵南畿大兴学校増广生员谦甫髫年预在选列获隶先生讲下执经问难启廸良多方资卒业于朝夕而先生以满考去矣后闻先生擢教新淦再擢镇江所至勤于诱掖士子彬彬造就镇江乃其始祖宣化之地卒葬于此丘陇所存先生因卜居焉先生有三子曰显曰褒曰镇皆秀敏克家而显之子曰颕曰毅性亦聪悟俾二孙俱入郡庠绍儒业今年再以满考来京将辞老归于镇江遂休致之乐天官卿谓其耳目聪明筋力不衰而年且未至不允奏补襄阳教授不日陛辞将行括苍新淦以及镇江诸缙绅慕先生之徳咸征能文者为序以赠应天诸君子以谓吾辈可无一言矧子职文辞又在门墙桃李之列欲黙得乎谦惟以门弟子而为文以赠师果理乎哉抑观古之人于其师言动之详必谨録而识之不特孔门为然则文以赠之盖亦理也先生性温厚坦易执礼恂恂然甚恭遇义举则毅然不让为文不事絺章绘句必傅于理教人随其资禀高下训谕之皆有所得存心介特一毫无所苟取此其槩也故其三歴名邦前后三十余载道化日孚徳誉日广岂偶然也哉则夫先生斯往襄阳士子固知坐于春风中矣谦不佞因述先生言动之槩为赠用附于古人谨识之义云

　　盘泉诗集序

　　诗者言之有音节者也言之有音节一皆本于自然而不容已焉若康衢之謡击壤之歌二南之咏是皆髫童野老委巷女妇逹其情之所欲言者初岂有意而为之哉以今观之虽学士大夫反有所不能道何耶由其被先王教化之深而发乎天性之真者自然而成音也后世之为诗者养之未至而欲模拟古作极力驰骋排偶声律风云月露以为工牛鬼虵神以为竒而古意索矣惟陶韦之冲逸李杜之典则脍炙人口世争传诵之以至于今岂不以其音节自然有得于风雅之遗者乎盘泉先生名实字笃恭姓李氏盘泉其别号也先为豫章人九世祖始徙丰城先生生而长身美髯居家孝友早从乡先生朱至贞逰刻志问学授徒于乡不慕荣进永乐中郡守以秀才荐起之理刑宪台拜河南卢氏丞持身廉谨有惠爱之政后谢事归以寿终平昔喜吟咏毎有所得輙形于诗词逹而止不事絺章绘句然惟以自适多不存稿其子太平知府若虚掇拾遗墨仅得若干篇彚萃成帙凡古选歌行近作絶句诸体畧备所谓存十一于千百者也以予有同年之契属为校定既刻诸梓复俾予序之予观先生之诗冲逸而不窘廹典则而不竒诡有和平自然之音无模拟驰骋之态盖渉陶韦李杜之蹊径而上追乎风雅者也考其所咏或酬答亲友或纪述宦逰或写已懐或勉子徳无非天理民彛之懿而其操履之端学术之正涵养之厚居然可见得不有传于世乎孔子曰有徳必有言于先生信之矣若虚以名进士出守大郡文章政事卓称于时尝荷推恩赠先生为兵部主事兹复图其不朽者如此是则仁人孝子之用心矣遂忘其謭陋而序于篇端

　　赠夏文振序

　　易曰上古结绳而治后世圣人易之以书契百官以治万民以察盖取诸夬夬扬于王庭其用最大也故周官保氏掌养国子则教之六书书必同文汉制太史试学童能风书九千字以上乃得为史又以六体试之课最者以为尚书御史唐则有明字之科墨试说文字林通者为第古之重字学也盖如此诏令之出政事之纪道徳功业之载制度文章之述率惟字书焉是頼可不重乎使作字者或体有未精义有未究而弗得其法则其所书非谬必俗乌能布诸简册而传诸天下后世哉是以国家慎重其选凡贵逰子弟能攻字书者俾入纶阁以精习之俟三载业成授之以职盖即古昔教试之遗意也昆山夏文振氏乃今太常少卿仲昭先生之季子也先生早以髙文硕学登进士第入官翰林以精字学选书圣制太宗文皇帝爱重其书尝面加奬谕示为人法于是先生以善书名天下文振秀颕超特笃志儒业读麟经究褒贬之旨暇则操觚染翰传其家学体义兼精波磔有法字画遒美无谬俗之弊今年秋时当大比以侍父官舍不获还乡就试上章乞习书翰苑以便孝养试之入第诏允其请交游咸以为荣征言以赠惟夫自古专门名家匪独经生学士为然字学亦莫不然也故以王逸少为父而有献之以欧阳信本为父而有通以米元章为父而有元晖以赵孟俯为父而有仲穆世遂以二王大小欧阳二米二赵并称兹非名家者乎今先生既以善书名天下而文振复起而济厥美不日业成致有禄位于以粉饰丝纶黼黻皇猷以扬于王庭则南桥北梓聨芳禁闼世之称诩者夫岂独专于王欧米赵也耶庸书以赠

　　倪文僖集巻十九

　　●钦定四库全书

　　倪文僖集巻二十

　　（明）倪谦 撰

　　○序

　　赠都督赵君叅戎宣府序

　　正统己巳秋边尘弗靖今戸部侍郎杨公时为翰林侍讲奉勅假御史职往山东纠率义旅以备非常寻召还朝与予论及山东帅臣亟称都阃赵君良佐之贤不容口敦诗说礼善于用兵有折冲尊爼之风予心识之未几良佐来京备御胥晤于侍郎公所目其仪度则详雅而不矜肆耳其言议则忠信而不回遹探其气略则振迈而不萎薾盖将才也始信侍郎公之言不诬景泰甲戌秋朝廷知其贤赐勅俾协赞果敢营军务君制驭有方兵校悦服今年秋宣府左叅以缺闻朝廷谓惟君可当斯任遂擢署后府都督往补之镇守懐来永宁等地实遴选也夫锥处于囊其末未有不见钟考于簴其声未有不宣君惟抱负之在内者有素故其材美外见声誉外宣自有莫之能御者是宜峻擢之加有以简在乎帝心也盖君世家鳯阳曽大父某从太祖髙皇帝起兵削平海寓累功都指挥同知伯父徳胜官至大都督封梁国公配享仁祖庙庭父某任都指挥分阃山东君幼嗣为指挥使用太子太保吏部尚书王公荐亦陟父秩其传珪袭组固有以见其世泽之逺而振拔有为克光先烈则君之所自致也今往叅机画发谋出虑诘戎慎守内卫京师俾同盘石之固外御侵侮俾絶烽燧之警此则国家所望于君者然也尔公尔侯河山带砺所以酬君之勋伐者得不有见于他日乎君陛辞戒行缙绅咸燕饯之而属予为之序行矣良佐尚懋之哉

　　故工部尚书周公挽诗序

　　天启国家兴隆之运必笃生俊伟非常之材以辅成鸿业若诗所谓降于卿士实惟阿衡保兹天子生仲山甫是也故其存也人仰之去也人思之殁也则又皆哀伤悼惜有不能自已焉孔子曰吾恶夫涕之无从孟子曰哭死而哀非为生者是哀者岂有所勉而然哉情之感者深则哀之发者甚也昔子产之殁郑人为之巷哭叔子之殁西州为之罢市盖以是夫庐陵周公当太宗文皇帝龙飞之初策名进士与曽棨等二十八人进学翰林为庶吉士授刑部主事进员外郎越府长史奉勅廵抚京畿擢工部侍郎进位尚书歴事五朝几五十载玺书褒异信任日隆恳以年至乞身归老归再逾年以疾卒讣闻上悼惜命有司营葬事再致谕祭赐谥文襄公卿大夫相与哀于朝农工相与哀于野商旅相与哀于涂而东南之民相聚而哭有失声者焉公何以得此于人人哉盖以公负博赡之学温纯之徳卓越之材所谓俊伟非常者也平生事业皆焕然可述而廵抚之绩为特着所至锄强植善兴利除弊其理经费常赋既足而余粮充羡以之赈饥奉公天灾流行而民不忧利役繁兴而民不扰修废举坠百度惟新而民不知所出功施于国家惠洽于黎庶岂惟东南列郡仰之如神明戴之如父母而公卿大夫莫不挹其仁风而景其贤范焉故于其谢事尚惋惜公以为何可一日舍斯民而去既其去也东南荐饥无术以救尚望起公以为必有通变活民之方岂意公之殁乎宜乎哀之甚也哀之而有言言之而成章公冢嗣仁俊辑而录之属谦为序呜呼上天生公实以资于国而国家用公足以尽其材髙位荣名保全终始丰功盛烈垂休史册可无哀也而公卿大夫犹哀之甚何邪诚以公为国之股肱民之山岳老成凋谢不可复得而情之所感有不觉其咏叹之深焉皆为国哀之为民哀之而非出于一人之私者也哀不于私情而益有以见公之徳之盛诗既就编遂欷歔而为之引

　　都门送别诗序

　　君子之去国也哭于墓而后行所以伤丘陇之无主也一旦得返故园复守茔域以尽余齿得不为人所庆幸哉淮南罗礼文甫文节其字草亭其别号也以文学名淮海间士大夫识与不识皆知之曰草亭先生儒者也多遣子弟从之游文节古貎癯然而惟道腴是味惇徳饬行清约自守俄有以疑似之迹诬之者文节弗与辩牵于吏议谪戍辽阳文节长啸就道畧无愠容辽阳地边奚霫女直斥堠弥望镇御皆猛将犷卒日寻干戈以备不虞闻文节名咸尊敬礼下之罔敢辱以属凡有边务輙就与谋议文节为筹划悉中肎綮则又皆曰草亭先生吾师也居辽数年其道益显圣天子临御之秋大沛恩泽凡臣民坐累戍边者悉复其职业文节蒙是恩获觧戍过阙祗谢南归东瓯襄武王孙锦衣挥使汤公让与文节有斯文旧好合缙绅赋诗以壮其行积之成什题曰都门送别诗而以首简授予予以谓贫贱得之不以其道惟仁者为能安之是以处困而亨阨穷不悯盖无入而不自得也文节横罹非辜自乐境而渉畏途在他人鲜不至于怨天而尤人矣文节乃能随遇而安悠然自得非确然有守能若是乎宜其徳之孚于人也昔汉管幼安尝避地辽东操尚闻于海表以司徒华歆荐遂征还郡文节徳孚海表获宥而还殆无媿于幼安以公让为知已寔有过于华歆用是交相咏歌以贶行李为公让者岂无意于文节也邪文节斯归展墓而入其乐可知顾其装槖珠聨玉缀行色粲然可谓不落莫矣遂不辞而为之序

　　髙氏世谱后序

　　名宗巨族莫不以贤子孙而盛以乏贤而微其所以盛者由其积徳累善庆泽深长奕世济美继绳而不坠也四明髙文正氏其先汴人始祖琼仕宋真宗朝景徳初契丹入寇上幸澶渊琼扶辇渡河卒摧丑虏康靖宋室授检校太尉封卫国王谥烈武功既着于朝廷有子十四人皆教以诗书至仁宗嘉佑英宗治平之间登用羣贤辅成盛治徳复深于天下其开于先者如此故其后贤振振迭出陟武阶升文资建功树业者前后相承与宋终始宋祚已讫族属散居四方而寓居四明者为特盛有号唯庵老愚者尝谱其世次始自烈武至文正凡十四世越四百七十年昭穆之序秩然有伦文正宝而藏之以求予序予闻昔范匄歴陈其族而鲁叔孙豹以为保姓受氏世祀之不絶不若立徳立功立言之不朽髙氏之先功徳之隆固已光启后祚为子孙者允能立徳立功立言以亢其家则不朽之实得不益逺而益盛乎尚懋之哉遂以是书于后

　　张怡筠寿像序

　　冬蜡月初吉内翰钱先生携酒肴过余为寿且持怡筠肖像展示余曰此姑苏张君廷义之容也廷义世居阊门西积徳尚义尝输粟赈饥奉勅褒旌受命服之宠昆季五人行敦雍睦二亲早世祖父寿九十余康宁在堂胥极孝养罔或违缺余雅重其为人顷以此像诣余请益曰年近知非之岁愿有言以教我余与廷义交莫逆无能为教敢转以请亦将以为廷义寿焉余以谓廷义徳进知非固已觉今而悟往矣余方混混于是非之途亦欲就先生而请益顾何以为廷义告哉虽然荘周氏有云身非我有是天地之委形也人生寓形宇内耳目鼻口虽尧舜无不与人同独全其性分所有而积中发外之容则夐然与人异耳故君子道徳之藴畜于已者既盛则英华畅逹其睟于面盎于背施于四体者亦皆出乎自然而无所勉夫岂常人所可及哉今观画工之貎怡筠也置身翠壁丛篁间峩冠褒衣坐阅经史风采粲然于以状其抱石之介全竹之贞所谓不惟得其形似兼得其神气性情者也余虽未识廷义即是而观岂非有徳之士乎有徳者必得其寿将不如石之不可磷竹之不改色乎昔蘧瑗行年六十而化宣圣七十不踰距尚父八十陈丹书卫武九十着抑戒年弥髙则徳弥邵廷义希是以勉其为徳也宁不与年偕进乎余敢以是为廷义告第余尚少廷义数岁也庸安知余言之非非乎先生以为何如

　　庆孙母董太夫人寿九十序

　　太夫人董氏乃奉天翊卫推诚宣力武臣特进光禄大夫柱国会昌侯孙公之尊壸圣烈慈寿皇太后之母也皇太后诞育圣躬纉承丕绪康靖家邦复正宸极功徳隆盛亘古罕伦皇上志笃尊亲爰伸公义于岁首端月之良恭率羣臣拜上徽号大孝聿昭舆情允惬而太夫人髙寿适当九十身际太平之昌运目睹旷世之盛典心益怡乐体益健强耳目聪明饮食加进盖不知阅世五百四十甲子矣太夫人有子五人曰继宗嗣会昌伯以翊戴功进侯爵曰绍宗曰显宗曰续宗俱锦衣卫都指挥曰纯宗指挥女六人孙男十人曰琏指挥曰瓉曰珍曰玹曰璘曰理曰珑曰瑀曰瑛俱千戸曰璟尚幼孙男女十人曽孙男女六人诸子若孙皆谦恭谨厚孝养备至庆太夫人寿跻九十日击鲜酾酒以次捧觞升堂为寿太夫人亦乐为之釂恩光庆泽萃于一门噫何其盛哉拜庆之顷不鄙命谦为序以致颂祷之意谦惟本大则末茂源深则流长故有非常之徳必享非常之福也太夫人出自名门来嫔华族克相君子内行纯备徳善既厚祥祉自臻用致笃生母后备任姒之圣训成子姓着阴樊之贤翟茀在堂金貂绕膝肴核旅陈丝竹迭奏富贵尊荣登于寿考洪范五福太夫人寔全备焉岂非古今之所仅见者乎稽诸礼九十者日有秩君命使人受饮食不离寝天子欲有问焉则就其室以珍从所以致尊养之义也此隆古礼待人臣之老者若是况在母族之至亲者哉是以皇上于太夫人眷赉便蕃中使存问者不絶于道尊养之义匹休往圣而又加封诰命极其优崇有端淑恭慎慈懿静专徳着闺门仪于宗党之褒大哉皇言固有以深知太夫人之所积者矣皇上推睦族之仁诸子若孙克尽承欢之孝太夫人之寿算延长自是越百年而往诚不容以数计之矣其享非常之福也不亦宜乎谦敬拜寿筵无能为辞尝闻閟宫之诗有曰俾尔昌而炽俾尔寿而富黄髪台背寿胥与试俾尔昌而大俾尔耆而艾万有千岁眉寿无有害谦不敏敢诵是诗以致颂祷云是为序

　　赠南京礼科给事中白君序

　　常之白君廷仪以诗经登丁丑进士第逾年拜南京礼科给事中内翰王君廷贵合同乡之士谒余言以赠余以为今之六科即古之门下省也其属歴代不一有侍中给事黄门侍郎纳言諌议拾遗补阙诸职掌献纳諌正奏覆审驳之事若给事中者秦汉以来专掌顾问应对以有事殿中故曰给事中隋唐以后始移门下以省读奏案驳正违失至国朝并废省职设为六科毎科有都给事中左右给事中给事中凡三等不惟职司封驳而諌正纠弹之任咸归之则是以一官而兼众职矣职分者事寡职兼者事剧则今之给事中视古不亦重乎南京国家定鼎之都也百官有司咸备自銮舆北驻天下奏章悉逹帝所而南京六科无事封驳科务稍简于是毎科特存给事中一员以总之虽不事封驳然或朝廷政事有阙失皆得以諌正大臣百官任非其人皆得以纠弹也则是以一人而具众员矣员众者事易员独者事难则南科给事中视今不亦尤重矣乎廷仪当英妙之年负敏赡之学一出而角艺文场辄能策名甲第蜚声于时及谒铨部职清地禁复登近侍之列则兹往南科居兼职独员之重亦将何以举之乎盖廷仪宦学相承世父叔瑜尝由永乐甲申进士改庶吉士亦拜礼科给事中父道英以乡进士任大冶教谕则廷仪宪章之练习诗书之讲贯耳濡目染得于家庭者有素矣余知廷仪兹往諌正纠弹必能慎重自持进竭忠谠务禆治理以举其职岂若穷乡新进世务未更之士立名好异观望喋喋以挠政事者哉昔司马温公尝谓言官当以三事为先第一不爱富贵次则重惜名节次则晓知治体以廷仪之贤殆无愧于斯言也名位之进此其基焉可不勉哉是为序

　　赠南京兵部侍郎李公序

　　昔有周既定都丰镐复营洛邑以朝诸侯是则东都西都之制从古为然我太祖髙皇帝龙飞淮甸削平四海以金陵形胜甲于天下爰定鼎建为京邑城阙之壮廨宇之华制度周宻规模宏逺逮我太宗文皇帝入正大统益加修饰翼翼濯濯罔不大备永乐中车驾北廵肇建宫阙廨宇于行在设官授职悉如京邑至正统中乃革行在为京邑而以京邑为南京于是两都之制始定朝廷以南京为国家根本重地凡六卿之缺必慎简宿徳重望之臣以任之盖将以镇安宗社而弹压乎人心也况六卿之中司马尤重叅画戎机申严武备又必得逹时知变之材然后可恃以无虞也简任之际可轻乎哉肆惟皇上光复宝位综核名实式序在位而于南都六卿尤注意焉进退之间务在得人故今一时所任皆老成忠义之士今年南京兵部右侍以缺闻皇上命简于吏部而佥议惟南京通政叅议李君为宜朝廷遂擢以是职赍牒畀之然必以君为宜者盖以君之祖某尝以诚笃之学髙明之识事我文庙自侍从登银台拜礼部侍郎着声于朝而君以名进士起家给事黄门亦登银台文学政事无忝乃祖则其名位固宜绳其祖武也且其歴官既久徳声尤着既负宿徳重望之雅复懐逹时知变之材则司马之任非君宜任而孰宜乎嗟夫世宦之家父子祖孙固有俱显逹者矣未闻祖孙歴官名位相埒若李氏者也是固本其世德之昌而国家化育人才之盛亦于是而可见也可不勖勉厥职以图无负于缙绅之所望朝廷之所恃乎初君拜命未几伏遇万寿圣节拜表诣阙将还通政张君允中相率贺之以予亦尝为僚也属叙以赠君名震字用初永平人

　　赠浦城医训潘廷瑞序

　　浦城潘璧廷瑞乃江西抚州太守至善公之孙鸿胪少卿文锡公之子应天府学教授节庵李先生之壻也节庵以髙文硕学厚徳雅度表仪京庠为多士所爱慕余时亲炙讲下深承礼待异于诸生而廷瑞居节庵贰室与其内弟公器皆妙年负英资笃志问学节庵遣从余同窓友王文通习举子业获连砚席而二君不鄙肤謭就相资益乃朝夕相与讲明经训之奥商订文义之疵相得甚驩由是节庵凡有曲谦酬劳文通必召余与偕后鸿胪病没廷瑞以忧去节庵秩满公器以随侍去遂尔相别然相忆之情恒惓惓也正统中余以领乡书北上成进士承乏词林虽与二君南北相违而音问往还相续毎开缄见其手札宛然如接颜面也意期二君必褎然取科名以出然皆孑立无他兄弟备养用是力学以侍亲若将终身焉乃者邑之医学训科缺员而廷瑞尝旁通医经脉诀着活人之誉佥以为宜乃荐其名于朝廷瑞因趣装来京始获胥晤宦邸以二十载相违之久而遂一旦相叙之情其乐为何如未几廷瑞就试医院中式诣铨曹奏补前职别余南还不可无一言以赠乃告之曰士君子出膺时用者率皆逺去乡戸仕于外方廷瑞之拜官也独能守其丘陇田庐之旧一可庆也列于庶位者率皆身亲案牍政务惟繁而廷瑞之莅职也独能施其医药利济之仁二可庆也挟是二可庆者以游于乡容可慆慢以怠事髙满以凌人乎尚益恂恂恭慎谦巽自守以常保是庆庶身修职举徳成名立以无忝父祖家声顾不韪欤此余因畴昔之好用敢致箴规之义若是归见公器为我谢曰明天子在上可以跻禄仕为亲荣矣廷瑞瞿然曰敢不承教遂书以识别

　　送延平教授吕先生序

　　延平闽之大郡也山水为东南最其灵秀所锺大贤君子迭见往昔若中立杨先生者北从明道程先生之学于颕昌升堂睹奥号称髙弟及归明道语坐客曰吾道南矣后先生倡道东南及门之士潜思力行任重诣极者则有仲素罗先生仲素传之愿中李先生愿中所传则考亭朱夫子也故论道学渊源必以濂洛闗闽并称而闽学之盛莫逾于延平也今天下之士读圣贤之书者悉以程朱之说是宗况延平为诸儒讲学之地流风余韵犹有存者士生其间其感慕景仰希踪前哲得不倍于他郡乎会稽吕先生公愿乃宋相頥浩十一世孙也先君子任南京大理少卿学端行髙以古道自居先生侍侧熟闻义方之训宣徳间以春秋领乡荐中春官备榜授巨野教谕秩满升淞庠教授所至以启廸贤才为务沾化者道融饮徳者心醉士论翕然归之兹以丁艰起复迁教延平淞庠缙绅暨门下尝从游者要余赠之以言余以谓道丧千载而二程夫子始绍其统以传于龟山豫章延平则所授业者也二先生毎当讲诵之余危坐终日验于喜怒哀乐未发之前而求所谓中盖以天下之理胥由此出既得其本而存养益熟然后触处洞然泛应曲酬而发必中节矣此其学之所得者如此故其接后学答问昼夜不倦随人浅深诱之各不同要之以反身自得为本也先生司教于诸儒毓徳之邦而抠趋者又皆感慕景仰希踪前哲之士使操于已而化诱于人者诚以二先生为法则道学复明士风丕变茫茫坠绪得不振起于今日也耶行矣先生予日望之

　　赠华亭知县杨君赴官序

　　余被命在东阁重修天下郡志偶阅淞郡所上志书见其登载名宦不数人而于上海则纪杨尹之绩曰尹名昕字某温之瑞安人以进士举于乡升太学景泰二年来为上海推诚感物以廉自信人不忍欺母以就养终昕奉柩归葬邑人争赙之不少顾百姓有哭于道而且歌曰杨中堂杨中堂来何迟去何忙又歌曰杨知县为政淡然民自便各里聚钱六七万馈送杨侯侯不盻云余以谓古之人于去任之际有选一大钱受纸百畨以徇民情者今君乃更一毫不取其廉洁之操殆有过于古人矣心窃多之时学士钱先生与余同预纂修席相聨也先生华亭人于上海为邻封余因举杨君之绩谂之先生亟称其贤不置曰是信然也况吾郡之志乃太守叶公所修公治行卓越慎许可侯亲为其属使其绩果无可称公讵肎虚誉之哉然后知君之绩盖实録也居无何君以服阕来京适华亭尹以缺闻学士乃举侯前绩逹于吏部曰淞民素慕杨侯使华亭得侯为理民望惬矣吏部遽以君奏补是缺邑之缙绅皆喜相率征言以艳其行惟国家之治天下以安民为本而守令之承流者以爱民为先爱民之道以廉为要持身廉则心无所蔽而烛理也明情无所徇而处事也公既公且明民心恱服其爱之也莫加焉求民不安不可得也昔君之治上海民固已歌颂其廉今往华亭清节将自是而愈厉华亭之民又容有不安者乎杨君往哉余恐两邑之民有相争于境上者矣虽然士之廉犹女之贞固当然也世惟有行亏于闺门节隳于宦途而后贞廉之名始重朝廷于是褒旌及之禄位加之所以为世劝也君立志之坚始终不替朝廷将必宠之以显秩而太史将大书特书与古廉吏同垂名于信史矣岂特郡志载之而已乎杨君朂诸遂用书为之赠

　　赠姜先生典教固始序

　　鄱阳姜贵宪先生早侍叔父邓州学正志逹先生在宦途渐濡家学时今内相李先生执经就讲学行出伦辈贵宪因与先生获连砚席有丽泽之益先生寻以所业擢魁河南登进士髙第累官吏部尚书翰林学士入秉钧轴而贵宪因叔父觧任南还卒业饶庠屡逰场屋不偶今年始膺有司之贡来京师试髙等入太学方得与先生胥晤叙平生欢契分蔼如也未几以母老在堂陈辞愿就教职得禄以养母诏许之试复髙等拜河南光州固始教谕先生虽欲留之而志不可夺也濒行交游大理廷评浦君偕缙绅需言以赠余以谓相业与师道势若相悬而事实相资也相为天子用贤于朝廷师为天子育贤于学校学校有所育而后朝廷有所用师道有所立而后相业有所成是知学校者贤才之源朝廷者贤才之流也以位而言固相崇而师卑以功而言则育难而用易以难易崇以卑易易其事正等耳贵宪之于内相昔未仕也其业则相资于一已今既仕也其道复相资于国家夫岂偶然者哉肆惟圣朝以深仁厚泽化成天下虽山陬海隅莫匪声明文物所洽矧当中州之地乎贵宪出自儒宗富于徳业今往践师席正已以率之尽心以廸之材虽有高下也教则因其所资道虽有精粗也语则量其所及将见士子歆慕感发充然无不有得材成徳立嶷然无不可用不日彬彬接武而出擢于科目扬于明廷以待国家任使宁不有资乎相业之成也耶师道之重若此故于兹往特举相业之等者以明之贵宪尚懋之哉

　　赠刘少尹赴应天序

　　太祖髙皇帝定鼎金陵是为南京以集庆路为应天府太宗文皇帝驻跸北平是为北京以北平布政司为顺天府两京二府有尹有丞其秩尹视六曹丞视九卿并以方岳及侍从之臣居之所以重其任也稽诸古周官有内史掌治京师汉分置左右内史后更京兆尹左冯翊右扶风是为三辅后汉都雒置河南尹以三辅陵庙所在不改其号唐都长安为京兆府以河南为东都又増太原为北京是为三都并以亲王为牧置尹以贰之各以少尹通判府事宋都汴为开封府牧尹不常置牧以皇子领尹以文臣充又以河南应天大名为南北西京皆置留守其后武林建邺亦建行宫武林视汴都建邺视三都并系执政从臣以充歴载以来罔不以是为重诚以畿甸之内辇毂之下百官军民萃焉四方万国瞻焉匪得闻望素着为缙绅所推服者以居是任曷以壮国本而慰民情也哉朝廷授任之际必慎加简拔而未尝轻以畀人为是故也刑科掌科事给事中刘君洙兹被擢为应天府丞盖出于慎简者也君广信之贵溪人尊甫先生尝典维扬严郡姑苏三学之教启廸有方士风丕变君随侍左右过庭之训渐濡有素用是徳崇业广以书经举江右乡试为第一人登景泰辛未进士第拜给事中封驳章奏无所违失出使暹罗渉歴鲸波不避险艰布宣圣徳得将命体使还进掌科事未几擢丞应天夫府丞古少尹也给事国侍从也以侍从而居少尹固为宜矣况君簪笔螭头观风海外其徳望素为缙绅所推服也哉则兹往也尚念朝廷简拔授任之意若是其重展布弘材以赞庶理俾朝廷之基业益以固京畿之黎庶无不安则国本得不頼之以壮而民情得不頼之以慰乎予郡人也喜吾民之得所頼也于是合诸君子饯君之行而僣为之序

　　倪文僖集巻二十

　　●钦定四库全书

　　倪文僖集巻二十一

　　（明）倪谦 撰

　　○序

　　顺天府乡试录后序

　　国家立贤无方广延英乂于开科取士不惟简拔于学校凡贵游民秀兵校史胥皆得抱艺来试诚欲尽天下之才虑有遗珠之惜也士生斯世抑何幸与天顺已夘秋适当大比太学及畿内士就试者几三千人盛矣哉顺天府以考试官上请皇上以命臣定之臣谦因顿首受命恭诣试院悉心简阅以承休徳得文之合矩度者一百三十五人遵定额也乡试录成故事宜为后序臣惟人君之驭天下未有舎贤而能治者粤昔贤才之盛称稷契繇益周召毕荣其谟训功烈亘古鲜及者由有尧舜文武之君作之于上也我国家自太宗文皇帝建都于斯气运隆昌克生多士列圣相承甄陶教养盖已有年故自永乐开科以来所得之士出学校而登天府者岂惟一时扶景运翊鸿猷佐成太平之业迄今允頼其用焉则今日所得者又有以匡赞亿万年之祚于无疆也匪作之有道其何以致是哉然考试惟取其文所藴由之以得何则文者徳之华也如山焉上有丹砂者下有金上有陵石者下有锡如水焉圆折者有珠方折者有玉孰谓观于外之文不足以知其中之抱负乎故策名是录者皆抱负之卓然者也肆惟皇上崇儒右文聘召遗逸躬亲万几懋图治理圣徳之隆超轶尧舜文武矣凡在四海之逺尚皆作于圣化矧京辅之近者哉譬则日之升旸谷先被其光江之流峨岷先沾其润则人才独盛于斯宜矣诸君子由贤科以升幸遇大有为之主行将角春官对大廷释褐登朝可不勇于自励乎先儒谓豪杰之士由科目以进所谓豪杰固不以一得而自足也天之赋于我者大矣充之尽其道养之得其义足以运阴阳而顺四时辅天地而遂万物道济天下而不以为徳泽被后世而不以为能宠辱临之而不惊利害迫之而不变若是者岂徒然哉由其不安于小成不诱于近利故能就大器而立逺功也夫然后可谓豪杰之士矣可以与稷契繇益周召毕荣并驱而争先矣使得鱼兔而忘蹄筌以是自足而不知所以自重人将诮之曰古今人不相及者若是是岂不孤皇上求贤之盛心也耶愿与诸君子共勉之

　　潞河燕别诗序

　　皇上复辟改元之初以太常少卿陈贽先生久典眀禋祗慎共职赐诰命以宠荣之追赠其考吏曹郎中公如其官先生寻以年逾六袠上疏乞身上谓其精力尚强勉留视事越眀年重悯其老诏始许其归适其子给事中世用奉命使海外国因得侍行朝之缙绅莫不咨嗟叹慕以为朝廷得优老之道先生遂退休之志而给事遇偕行之荣于是相率载酒殽设供张燕饥潞河之湄又各着为声诗以颂其美酒既行有议者曰先生年未七十学问老成居容台清华之地逺政府繁剧之劳岂容去乎或曰先生素安恬逸遗外声利与其峩冠鸣玉之检束孰若杖藜制芰之逍遥也与其驱驰埃壒之间孰若啸傲烟月之表也此其去也余曰不然君子幼而学壮而仕老而休皆顺夫自然之理而已是以七十致仕载于礼着于令古今所同在上者不强以事以尽为君之仁在下者不贪其位以尽为臣之义君臣交致其道进退各得其宜斯为美也议者之言岂知先生者哉且君子全名为难全节尤难常情孰不思有立于壮盛之时鲜有不少变于晚暮之日若先生者早以眀经荐授杭郡文学造就有方为藩臬重臣所器待请总修浙省宣庙实录秩满来朝选入翰林为待诏日直内禁进典籍再进五经博士文章著述传播四方用荐出叅广藩当海冦绎骚尽心拊绥民多感化未几入居奉常叅总礼乐着寅清之誉扬厯中外始终无疵可谓能全名矣兹又知止足之戒不待年至奉身引退可谓能全节矣名节两全不易所守贤于人也不亦逺乎则先生兹去不特可为缙绅之楷式而乡邦贤士大夫歆其风槩子弟接其仪刑抑又足以敦化而善俗矣其为世教之益不既多乎诗既成题曰潞河燕别咸欲余言以弁简端遂不揣而为之叙先生字维成余姚人别号蒙轩云

　　赠于永亨南还序

　　钱塘有惇本厚伦之士曰于君永亨乃前少保兵部尚书公之子也尝与其弟故府军户侯景瞻同谪戍塞垣永亨遇宥南还而景瞻独留马营永亨不胜白昼看云之思两度居庸来视之天顺已夘收其先人遗骸归塟西湖之堧既襄事复念其弟不置北走数千里度闗直抵上谷与胥晤于宣城寓馆友爱之情蔼然可掬虽二苏夜雨对床之欢不是过也总戎都阃大臣见其克笃恩谊雅推重之而凡相知者又莫不歆慕其徳而嘉羡其贤也永亨兹虑先茔久违归兴浩然于是前锦衣戸侯杨君廷玉合素所交善携酒殽往饯之余亦在座酒乍行余执爵而谂之曰人之处世也适乐土者情所欲涉畏途者情所惮也君已脱畏途而安乐土曷异鸿毛遇风而巨鱼之纵壑也在他人语及旧游必掉头摇手而不之顾矣君乃往返于斯至于再至于三而无所惮鸰原之情果若是其深矣乎永亨曰嗟乎余自幼赖先人教育以底成立抚爱不翅所生况先人无他嗣胤惟余与景瞻耳余幸荷恩庥获返葬先人少申罔极之报至念吾弟独谪于斯忍一日而忘于心耶是以亟往亟来惟见有可乐而不见可畏见有可欲而不见可惮也尚遑恤其它乎余闻而叹曰噫使天下皆曽闵也则孝友之名不闻惟于父母兄弟之道有不足而后孝友之传始立观永亨孝于亲友于其弟如是谓为惇本厚伦之士非耶视古史传所称可以嫓美而无媿矣遂连饮以数爵余亦乐为之酳瓶罄颜醺抗手而别

　　北园燕集诗序

　　天顺庚辰夏五端阳日余被谪来宣城僦屋以居有公事则出应驱策否则杜门守静以经史自娱宣府前卫有挥使李君者亲贤嗜学辱枉过余数要至其家欵待甚至遣弟经从余受进士业家有园一区在城北门外六月十有七日李君以时炎酷请余出为避暑之游忻然命驾偕行者则有故刑部李文盛锦衣杨廷玉朱尚徳府军于景瞻皆谪寓于斯者也乃聨骑出北郊循城之濠折而西行仅一里许至园所下马入园则董挥使弟珩单挥使弟祥士人姚寛王敏及李君君弟绅经皆已先至园周四十余畆南面坚墉北负羣山翠屏环抱聨属不絶有泉出山址自西而来流过园前以入于城引之灌畦中树桃李数十百株蓊然成列外多榆栁高皆数寻园旧无亭榭君预于林隙张幕除地设几席具壶奕以俟于是解衣盘薄往来行游或荫茂树或阅嘉蔬玩山挹泉惟意所适还至幕下则翠阴满地坐而行觞肴续芳鲜酒注清冽择佳实撼树而陨之浸泉以进坐久出而投壶觥筹交错笑语欢洽但觉凯风徐来烦歊自逺恍然若堕广寒之窟而濯清泠之渊也一何快哉既而饮酒乐甚景瞻索余赋诗余亦要其同赋更唱迭和斐然成章弗计工拙座有为吾虑者曰先生昔居馆阁当以藻绘为业今既罹司冦之议为放逐之臣所宜省躬缄口庶逭官谤何诗之为余叹曰夫子爱我良厚然亦非所虑也昔栁宗元苏子瞻之谪岭海也率放浪山水间赋咏不辍盖儒者他无所能惟藉文辞以宣烦而导滞耳矧今四夷向化边尘不惊而荷戈与祋之役未见及已则余与二三迁客得以游于此啜清泉足以沃热中之懐醉醇酎足以释恋阙之思吟风弄月消遣襟抱何为不可使时有警其能然乎由是而知是游也莫非圣徳之赐幸而是诗偶为好事者所传四方之人有以想见边亭塞垣人心暇豫有如此者岂不益验国家太平之盛也哉众以余言为然相率属和或自有作比日暮尽醉乃各上马归眀日聚诗得若干首遂次第成什而冠以是言李君名绂字士章濠梁宦族淳雅有士行克笃孝友好客之心本其世徳云

　　咏雪唱和诗序

　　雪之为物当隆冬寒冱之时锺严凝清肃之气其为形有霙分六出之奇其为色有莹白无瑕之洁其为徳有潜消疫沴平治险秽之仁其为功有润泽土膏覆灭遗蝗之大故雪以时降自昔称为丰年之祥而骚人韵士爱其形色而重其功徳者于雰霏雨集之初晴开委积之顷往往见诸赋咏以形容而颂美之若宋之谢恵连唐之韩昌黎宋之欧阳永叔苏子瞻黄鲁直诸贤皆有大篇其它律絶尤多而永叔守颍州约客赋诗至禁体物语以见其巧子瞻继之所谓汝南先贤有故事醉翁诗话谁续说当时号令君聴取白战不许持寸铁者是也余被谪来宣城闲居无事岁十一月六日晓起凝云欲同天意酿雪挥使李君士章置酒于家速予与前秋官潘君时旸锦衣杨君廷玉朱君尚徳府军于君景瞻高尚董君士珩为破寒之会华筵乍启羽觞竞飞俄六雪缤纷交错蔽空而下近则穿帘承幌覆屋凝阶逺则冒陇蒙山萦林羃径顷刻之间万里一白士章喜曰兹非国家之瑞乎不宜无述也于是予与诸君彼此唱酬各成诗二章于以叙一时之清欢追千古之高兴虽不能效欧苏二公禁体物之巧至于拊景写懐而寓夫爱重之意者则不异于昔人也既而雪止酒阑客皆散去予退而僭书所咏并序所由于巻以贻士章庶见士章以文会友之美而诸君之作即各具于左方诗曰
　　六花庭院舞廉纎吟赏金杯酒共拈素练渐看埋屋角瑶篸俄讶拥山尖香生石鼎茶初热暖拂铜炉火旋添醉后风狂天已霁玉尘飞卷下南檐
　　迁客何劳赋式微开尊对雪启重扉铅华有晕轻盈堕云母无声自在飞酒敌清寒须纵饮诗赓高韵却忘归羇懐总为高情散义气如君古亦稀

　　知庵稿序

　　姑苏韩公永熙正统壬戌以眀经登进士高第拜监察御史按巡河上大振风纪锄强制暴裁处得宜馆阁诸先生亟称公年富才优超越伦行举其河上所为数事之善以语同列予时在史局亲闻其论已知公长于政事而未知其能古文也后公进位都宪出镇江右得公所作西江诗选序观之见其议论宏博始知公长于古文而以未获多见为憾焉兹予谪寓宣城公奉命来理边政目其剖决庶务随刃而解规画事要口占以授书史几于腕脱其机警天成非人可及不鄙出其平昔所作知庵藁见示俾序一言然后幸睹全集阅之连日不厌歌咏其诗则众体咸备咀嚼其文则词致高逺秩然其有伦粲然其有光浑浑其无疵滔滔其不穷所感者无非爱君思亲之懐所谈者无非经国恤民之图盖公浩然之气养于中者既盛故其所发英伟洒落而光眀正大虽词林之老于文者未易方驾也岂非豪杰之才圣贤之学者乎夫政事文章非二道也公之文章得韩文公欧阳文忠公之矩度公之政事有陆宣公范文正公之志节然政事非韩欧不施而文章非陆范不能也各举其盛者而言公盖兼而有之矣嗟乎古之君子其学也内以修身外以治人所学弥高则所治益修而成功益崇是以建立于世则天下被其泽今之所谓儒者幼而学之仕则弃之故从仕数年比之进取之初固已大异矣安能有所树立而厌满生民之望哉公立朝为才御史居臬为能按察登台为贤都宪临边为名方镇所至政声赫烨泽被生人艮由其学有所本不以既仕而弃故着于文词者如此其美而又极其富也其传于世也尚何疑哉公齿方壮强徳业之修藻思之运日新月盛媿予言不能文姑承雅命引诸篇端以复至于续集尚有俟于大手笔也

　　送应天府通判林君叙

　　宣徳中始建万全都司儒学于宣府及今几三十年矣一时游于斯者固多英俊之士而策名科第崭然露头角者则有林君孟旸孙君良佐为杰出焉良佐尤非孟旸比良佐中春官贰榜就陜西咸宁学谕以行独孟旸不安小成必欲取进士高第以偿素志每战辄北益砺不衰孟赐不特精举子业尤工古文辞善笔札所谓莫邪为钝铅刀为铦卒不能与主司合非命也夫然夜光结緑自有定价宣城人士歆其徳范珍其辞翰莫不争相爱重行孚于乡亦云素矣今年选期当及天官卿不恤其志槩使就试寘诸前列遂拜南京应天府通判职司马政孟旸于此盖有不得而辞者矣虽然进士出身之阶耳得与不得恶足为孟旸轻重哉或者以为孟旸之志得进士则立朝着登法从足藉是以行道今居京辅子黎民有不足以行道乎吾知孟旸之志亦遂矣夫问国之富数马以对是知国之强弱虚实兵之胜负盛衰胥此焉系岂细故哉是以国家于天下郡邑广为孶牧任之必择其人専其职久其任而责其成功所以求国马之蕃息也欲致蕃息岂无故欤尝观卫文公秉心塞渊而致騋牝之多鲁僖公所思无疆而致駉牡之盛大抵立心深逺者措之事业无适而不善也马政云乎哉若孔子为乘田则牛羊茁壮及其相鲁则强公弱私政化大行百里奚爵禄不入于心故饭牛而牛肥及其相秦则显其君于天下可传于后世一皆是心之所为也孟旸行谊着于乡问学邃于已徳性温厚用志逺大兹往南都以是心而莅政临民则善教之所感仁声之所及必翕然从化乐然敬服而皆毕力于乃事矣致国马之蕃息也何有哉若夫牧事有成朝廷宠以峻擢随所任而善其事业又于异日见也不诬矣孟旸将赴官平昔交善者征予言以华其行予应天之编氓也遥为吾郡得人贺用为序以赠之

　　泉口竺氏族谱序

　　昌筠竺君自什伍长以军功累升宣府左卫副千戸读儒书性朴固才良行端事凡有窒于理者弗肯为也总戎大臣以鈇钺来镇上谷者皆敬礼之延置幕府与筹边计俾署行军断事裁决得宜言辄见聴未尝依势作威倚法以削也年甫逾六旬以老谢事家无余资箪瓢屡空惟以清白遗子孙此其志也尝出宗谱一帙示余要一言以叙竺之先本姓竹后因避仇乃加二画而为竺后汉竺晏尝为拟阳侯此可考见者也南宋时有九十者家富族盛始居绍兴上虞之牛步称牛步竺世九者分居嵊县之灵峩称灵峩竺世十者分居眀州之泉口称泉口竺今宁波奉化之泉口是已九十一者生一子讳廷振理宗时贡元廷振生二子曰奇一奇二奇一生二子曰尚一教谕尚二处士尚一生五子曰与一教谕与二处士与三教谕与五处士与六学正尚二生一子曰与四学录其与三教谕本尚一子出继尚二后殁塟本里厉家山者昌筠之曽大父也讳颙生处士殁塟本里金鸡山者昌筠之大父也讳大■〈釒忩〉洪武中谪戍上谷卒于保定藁塟宣城东今以昌筠贵诰赠武略将军宣府左卫副千戸者昌筠之父也大■〈釒忩〉自离乡井间闗转徙艰苦备尝而能笃意于宗谱虑后世子孙昧其所从来不知出于奉化之泉口也乃自述其世系之详复为图以眀之时昌筠尚幼举以授之其有望于昌筠也至矣昌筠果能成立不负所望什袭保蔵装辑成帙所至携以自随复加増修罔有遗缺使若赵伯鲁之简不犹断港絶潢而何据以穷其源乎兹焉頼是得以知其上世宦业之传书香之袭其来者逺则昌筠今日仆而复兴微而复盛而克绍簮缨之美者岂非世泽之深长也耶嗟夫杞宋之文献不足孔子惜之鲁国之分器不守春秋讥之今竺氏宗谱大■〈釒忩〉作之于前昌筠述之于后父子一心传守弗失可谓克尽尊祖敬宗之孝者矣竺氏之子孙抑何多贤也欤昌筠旦暮将昼锦南归持是以往访其泉口宗族坟墓之所在百年之系离而复合足华其宗而慰其祖矣是为序之

　　北庄雅集诗序

　　宣府前卫戸侯张铨孟文甫有庄在北城外五里许土壤膏沃岁入颇丰足以供宾祭之需山势蜿蜒环抱如拱如揖其前则有栁河川水自西而来萦回东注泻如玉虹湛如素练而此庄实据其胜盖佳境也天顺癸未正月望日适当元夕帝京火城金吾弛禁上谷虽居塞垣而边尘不飞蕃方无警倾城士庶亦皆烧灯张宴以乐太平之盛盖佳时也时孟文置酒在庄上请予往游偕行者则有吾同辈谪宦诸公以及儒宫士友皆文雅之流而无介弁之杂盖佳宾也既至笾豆具陈盏斚交错物备水陆之品座无丝竹之諠盖佳会也夫以佳境遇佳时合佳宾而预佳会则觞酌笑谈歌咢欵洽得不畅佳懐也耶于是酒酣耳热诸君子多有所作尽醉乃散翌日孟文来需予言以纪斯会之盛予以为君子所遇不同贵乎无入不自得今吾辈寄身边野皆顺时安命略无离忧旅戚以自陨获况孟文尚礼好客虽在军旅不忘爼豆殆有祭征虏之风焉情分之相契燕乐之相亲宜乎诸君子尔汝之相忘发为咏歌不自觉其欢然而成什也嗟夫良辰易徃盛筵难再则斯会也可无述哉因叙所由于羣玉之右

　　高昌家乘后序

　　高昌家乘者乃宣府前卫指挥同知高公伟所修者也伟生于遗腹谱佚不传得元奎章阁学士虞文靖公所撰高昌王世勲碑为据始有统绪辑成是谱今其孙宁亦生于遗腹嗣为本卫指挥同知以战功升指挥使于其家乘自祖伟而下既已续书欲子一言以序考之高昌有国居西北辉和尔之地在元魏时有名曰布克汗者生于木瘿遂为其国君长寔高氏之始祖也传三十余君在唐时是为伊啰勒德济其子格埒勒德济徙居交州又传百七十余载在元时是为巴哩珠阿勒坦徳济伊都呼伊都呼者其国王号也举国归附太祖仍为伊都呼卒子谔格勒济徳济嗣卒子茂穆尔徳济嗣卒子和尔齐哈喇徳济嗣卒子纳琳徳济嗣封为髙昌王卒子特穆尔布哈嗣卒弟齐吉嗣卒兄子布逹实哩嗣卒子华善嗣在我国初举国归附为立高昌卫拜为高昌卫指挥同知仍统所部赐以世袭诰命卒子伟嗣即修谱者也累调宣府前卫卒子永早殁而宁嗣尝观自古有国之君易世革命泽微流逺子孙降而为庶者不为少也今高氏肇自木瘿较之人迹鳦卵之事尤为神异所谓麒麟蛟龙之生异乎犬羊鱼鳖盖天实启之而非偶然之故也是以奕世载徳有土有人弥逺弥盛至厯千数百年之久而传珪袭组泽流无替始虽本诸天而所以培植承藉之者未尝不存乎其人也宁字太清美躯干英毅沉雄勇于有为而读书好礼循循雅饬用能保蔵是谱重加修定敦本厚伦仁也尊祖敬宗孝也不贤而能然乎其光前而焘后又宁有涯乎为不辞而书其后

　　送太常李少卿献绩朝京诗序

　　国家大事在祀与戎而祀事之奉所以报本反始达天子之孝敬交神明而通肸蠁和阴阳而遂万物事无大于此者况南京为国家根本重地天地山川社稷之坛墠在焉高皇之陵庙在焉厯代帝王国学先师及开国功臣之祠宇在焉与夫祀典当事之神时有所祭月有所荐皆隶太常所掌自非清徳雅望精白一心者恶足恪承祀事而致神眀之昭格哉逺者不暇及姑即正统间言之若冢宰魏公雍言郑公学士金公皆以弘材硕学为卿于兹岂惟礼备乐和祀事修举一时道徳文章蔚然为士林所归重诸公既去继之者鲜用儒流是以内乏格神之徳而时不顺成外无及人之善而士不歆仰寥寥久矣圣天子嗣统之初首严天地百神之祀适南京太常卿佐以缺闻诏简儒臣补之于是天官内阁重臣咸谓翰林侍读李君立之为宜遂以应诏乃辍经筵史事与地官正郎陈君同擢为南寺少卿君勤慎端介修眀礼乐严恭祀事罔有怠忽其精白一心诚足对越神眀而无媿者也未几陈君召还为地卿而季爵夏君又以大理少卿转秩而来诸君皆起进士弘材硕学伯仲颉颃道徳文章士林归重顿复曩时之旧地因人而胜不其然哉兹立之三载书满献绩诣阙缙绅多为诗以饯其行夏君以予与立之有旧寅之雅属叙简首予以谓翰林太常皆士君子养徳之地也翰林以文字为职太常以礼乐为任皆无政务之累者也以其余闲沉酣载籍穷探圣贤之奥博究古今之变足以极其学力之所至立之之学之徳昔之养于翰林者已久今之养于太常者益大由是而置诸密勿之地其经邦弘化岂不能尧舜其君民也哉君之往正当国家愿治之时羣贤彚征之日馆阁诸老又皆君之知己为朝廷倚毗以天下为己任者君往参焉以辅理宣泽流溢四海使予沾溉余波仰观圣君贤臣之事业于蓬藋之下虽衰朽荒落亦能勉效汉之王褒宋之石介作为诗颂以咏歌太平之盛不徒老死丘壑而已也相见故人为我谢焉

　　容台别意诗序

　　舜命伯夷为秩宗命夔典乐今之太常即其任也命皋陶作士明刑以弼教今之大理即其任也夫典礼乐以事神眀刑以治人而必各専其任者其亦因其材徳之所宜欤仁和夏君季爵以进士拜官秋台擢丞大理进南寺少卿丁艰起复转南京太常其居大理也讯鞫详审谳决平恕尝着眀允之效及居太常也精严祀事统和神人复着寅清之美是则古人各専其任者君则兼举其职矣其材徳之施固无所不宜哉盖君博综羣籍该通典故谨持三尺练习宪章故能随地而着其绩也兹者朝廷泽覃四海寛刑肆赦以承天意恒虑断狱或有未中而南寺正卿久缺念公昔在大理奉法守正风绩素闻遂擢为正卿俾辍礼乐之司仍践明刑之任则其已往之效简在帝心有可见矣命下将往视篆同寅李君立之暨诸寮属感君徳谊相率赋诗以赠合而命曰容台别意属弁以言惟夫上天眷佑我国家生贤辅治济济其盛然文学吏事各负所长鲜有能兼焉者也兼之者仅见于君斯非天独厚之以为一代之良弼乎今朝廷慎于用法亟于求贤而惟公是擢公仰副从欲往俾庶狱一清将见人心悦服和气自臻跻世隆平致君尧舜隠然为时名臣而擅皋陶夷夔之美于今矣诸君之诗珠聨玉缀颂其徳业荣其恩眷非直叙其别意而已予故为序之以附于大雅崧高烝民之什云

　　湘江春雨竹巻引

　　古之善写竹者唐则萧悦宋则文与可元则赵松雪李息斋诸人皆能以艺名世以予所见不过独幅数竿而已未有相连数十幅相聚千万竿若是巻之富者也若夫湘江乃多竹之地延之以洲渚润之以风雨其山回水绕之势淋漓潺湲之态亦未有若是巻之曲尽其妙者也盖姑苏夏公仲昭以进士起家学赡才高精于书翰拜中书舍人时锡山王孟端与公同官以墨竹妙天下公从而师之尽得其传下笔辄臻其妙韈材日聚遂擅出蓝之誉四方之人得其一墨竞蔵去以为珍玩后公迁吏部郎官出守瑞州入为太常少卿名徳日重公每自靳意有不合求之或不可得遇嘉朋契友虽不求有得意笔则举以遗之予旧辱公爱尝记与公游武定侯家圃见其卓石甚奇语予曰闻子使朝鲜得其佳楮肯见遗乎予曰诺归遗二畨越数日乃作墨君遗予下带坡石细视之乃圃中所见也公笑曰吾岂欲楮乎特为米芾图石丈也其风致高迈如此今为同寅李公宗周作湘江春雨图后序云宗周雅好书画适兴琴棋与予徃来甚久索予墨君未能酬之又云今年夏公事颇简雨久不出故为作此则公与宗周情契允合重其清尚故挥毫命意致多且妙如此岂易得哉一开巻间莫非篆籕波磔之法其水石阴森枝叶茂密恍若倚烟篷而弄水云度三湘而望九疑不觉神爽飞越尘襟荡涤则是巻留于天地间尚何让于古人也哉计公平日所作似此巻者当亦无几公兹已物故此巻诚何可得宜宗周之寳爱之也间出示求题其端慨念畴昔为之惘然

　　倪文僖集巻二十一

　　●钦定四库全书

　　倪文僖集巻二十二

　　（眀）倪谦 撰

　　○序

　　送都宪高公归养序

　　人子之事亲也能以父母之心为心则可谓之孝矣故古人之于养亲必曰忠养曰养志者忠谓尽其心志谓体其心也能心其心则啜菽饮水足以为欢不能心其心虽日用三牲未足为孝此大舜之心所以惟欲顺于父母也南京都察院右佥都御史贵溪高公上达以进士起家累升前职家有二亲赖一弟侍侧为养故公得移其事亲者以事君既取科第以为亲荣又能修职以济时用致朝廷雨貤恩封褒显乎亲其亦遂人子之至愿矣公受恩感激竭智殚诚以图报称英声茂实烨然着于两京朝廷知公材可大用委任日隆公亦克肩重负仰承上意其建功立业固骎骎而未巳也奈何弟忽殂谢二亲衰老年近八旬无人备养二亲之心岂不欲公之在左右乎然人臣之道不以私害公是固难于启口也公之心岂不欲辅成盛治乎然人子之道不以义掩恩是固坚于引身也故公之始也备以三宜退者上疏自陈欲乞致仕上方倚注不之许终也备以亲衰老者上疏再陈恳乞归养上嘉其孝乃许之盖公所存惟以父母之心为心必求归养以顺之不得其请而不止是虽禄之天下有弗顾系马千驷有弗视矣其肯贪荣慕利忍遗其亲于衰耄之日乎此其为心真仁人孝子之心矣视彼分羮而不之恤絶裾而不之顾者讵非公之罪人也耶兹归也率其妇子拜二亲于堂上会聚之顷恩光耀于里闾欢声溢于房闼不知天壤之间复有何乐可以加此者也南京刑部大理诸卿佐咸歆艳其行命予为序以赠于是乎书

　　送少宗伯章公归省序

　　天地有正气得之者为正人正人之生也心术则正而不谲学术则正而不曲处事则正而不僻事君则正而不阿道之所在则任之而不辞义之所激则勇往而不惮志节坚峻可与泰华争高氷霜争严莫非正气之所为也古之正人吾不得而见之矣今见一人焉章公太经是也公学端邃有气节登正统己未进士高第授礼部主事升郎中立朝謇谔以肮脏自用拳拳以爱君忧国为心匡时泽物为志遇事敢言多所禆益景泰中上言十四事剀切恳至备沥忠欵朝廷恶其峭直逮寘圜扉天下闻之莫不重其人而危其身公怡然处之曽不以死生祸福少动其心也所谓正人非公其谁欤天顺初英庙复登宸极嘉公忠义诏复其官寻擢礼部右侍郎调南京礼部召至文华殿面加奬谕赐白金文绮而遣之其简在帝心可见矣未几赐诰赠其祖父皆如公官祖母母皆淑人既而迁南京吏部所以致恩眷者甚厚今上嗣统之五年复擢南京礼部左侍郎其倚注于公者日隆重也兹公念自出仕以来未得一归其乡先垄久违慈帏旷省具情以闻诏许之趣装戒行南京诸公卿咸出祖以饯以予为公同年士也属赠以言惟夫忠孝臣子之大节也公之事君惟思勉竭公义不敢少顾私恩是以至是始言而朝廷从之忠孝为两尽矣肆惟朝廷方用正人以辅理兴化如公者岂宜久去位哉展省之余还斾早来以副朝廷之望可也公为闽王审知太傅仔钧之二十二世孙旧居浦城始祖贲生太尉务始迁乐清南阁宋之时若楶若得象若淳诸宰执皆其世徳之显者也公盖无忝先烈云

　　庆兴宁尹刘君寿六十序

　　予友刘君士达初知浙江丽水再知湖广耒阳今知郴州兴宁三宰名邑皆在江南故凡遇考绩述职必得便道过家省丘垄会亲戚故旧以叙乡情去岁冬当会朝之期北之京师今春朝罢受勑还治归经故里适士达寿届六十三月十三日其初度也于是亲知咸为之喜为醵会以贺之其内弟戸侯胡君彦奎谓予与士达相知尤厚宜序以言正统间予与士达同游应天府学年皆弱冠朝夕相与讲习讨论丽泽之好甚得也时司教者则有咏庵张先生提学者则有昚庵彭先生皆吉人与士达父祖同乡里视士达如子侄深爱厚而期待之士达学日有名二先生问其所与友未尝不以予言也二先生于予亦加爱厚焉士达之故也后予赖二先生之所奬厉出登仕路承乏词林而士达遂得百里以治二先生亦未尝不为予与士达喜也予二人在仕路几三十年士达年已六十予年亦五十有八矣媿予以未成之学误遭时用曽无寸长少补于世自宜引退而归而士达方展其材智布宣圣天子徳意以及于民不啻大鹏遇扶摇抟其劲翮良骥适康庄骋其健步予得不敬羡之哉夫治民与治身初无二道也治身者不挠天真以顺乎理不伐天和以养其气则身无不安而自得乎寿治民者不拂民性以顺其欲不扰民业以养其生则民无不安而各全其天士达之治其民所至能使其民无不安者一皆推治身之道以治之也是以不特寿其身而又能寿其民也孟轲氏以君子大过人为善推所为岂不信哉士达为县既久民情世故更厯老练无所不知行将满绩趋朝必有大用之擢其所设施夫岂后生小子可及晚年声华事业倍于少壮之时也审矣若夫寿年之永士达固有自得之道有不待予言之祝焉

　　赠祭酒王先生献绩序

　　国家之治本于贤材贤材之用取于太学而太学之教主于祭酒盖天下之士学业有成膺科贡之选者始得升于太学太学之士教育有成登铨曹之选者始得列于有位是则太学者贤材之渊薮祭酒者师儒之纲领也故国家鼓舞一世之人材尊贤使能俾厘百工之绩而尽君道之责于上祭酒甄陶一世之人材举贤荐能俾周百职之用而尽师道之责于下是致万事以理四海以治而兆民以安者祭酒施教育材之功也其任岂轻也哉自非学行足以表于人徳望足以服乎众者未易以胜斯任也若毘陵王廷贵先生岂非学行之兼备者乎先生神韵清粹博极羣书志操淳雅辞藻俊拔蚤自京闱出领乡荐景泰辛未会闱高擢殿试赐进士及第为第三人入翰林为编修升侍讲进左春坊左庶子载笔史馆纂叙鸿猷劝讲经筵缉熙圣学寻擢学士于南院文章之富传播京邑蔚然为士林之宗其学行徳望企仰于人也久矣一旦南京国子祭酒虚席朝廷素重先生名特擢居之先生恪尽乃心端严自持正已率物左绳右矩动遵礼则训督诸生悉遵成规诸生得于观法皆改行迁善一趋于正出应任使者莫非有用之材而又増修黉舍焕然一新用是师道以立儒风以振而士习以美昔人谓韩文公为祭酒国子监不寂寞其先生之谓矣兹满三载献绩于朝朝廷爰念旧学必留侍左右以为辅弼则褒封进秩之典有不及于先生乎先生匡时泽物之志有不着于朝廷乎王荆公赠胡安定之诗有曰先收先生作梁栋以次收拾桷与榱于是行见之矣翰林旧寅南京太常少卿李立之诸公相与饯其行而属予为序庸书此以致望焉

　　困志集序

　　乐清章公大经予同年进士也平生性鲠介负气节景泰中为礼部仪制郎中上言时政缺失十四事皆闗国家之大计格君心之大猷不意批逆鳞触忌讳诏下锦衣卫狱三木囊头五百残肤备尝楚毒颂系三年人皆为公危幸而不死公茹荼如饴无所怨悔惟形诸赋咏以自适积久成帙题曰困志集天顺改元英宗皇帝复登大寳遇赦得释上知公忠义召至文华殿深加奬慰特擢礼部右侍郎阅一年拜南京礼部赐以金币未几迁南京吏部复转南京礼部左侍郎予悞蒙圣恩获厕僚末日得接公绪论间出是集见示予捧诵之则见其发诸肺腑协诸声音者皆和平怡怿凡以寓夫爱君忧国之诚思亲懐旧之感而絶无怨悱抑郁之态焉故曰在心为志发言为诗观公是诗忠孝之志可知矣嗟夫君子之事君固以行道为事是以自古忠谏之士无非欲致君尧舜措世隆平而道因言以行也初岂暇为身家计哉使其有所顾计则畏缩而不肯为矣惟公炳炳寸丹孶孶为国是以披肝沥胆直言无隠冒鼎镬而不避当雷霆而不慑果何恃而若此哉不过恃区区之忠义耳故公甘就羁囚与死为邻而夷险一致安危一节使他人处之将褫魄丧气无聊之甚矣何暇寤歌啸咏以抒写其胷中之耿耿乎孔子曰素患难行乎患难君子无入而不自得焉公之谓也公之谏疏已有学士钱公叙之矣不鄙欲予一言叙是集呜呼公之大节着于国家闻于天下夫人而能知之至于处患难之高致则未之知也使得是集而睹之其仰慕又当何如是用叙之使传于世

　　同年唱和诗引

　　正统己未科进士仅百人至成化甲午三十六年间物故者已过半而仕于南都者惟礼部左侍郎永嘉章公都察院右副都御史淳安胡公而已寥寥若太白之配残月吁可叹哉去岁朝廷复起侍读学士云间钱公于翰林悞起予于礼部礼部翰林皆在禁垣之东官署相近而胡公宪台乃居直北太平门外相去殊逺欲会颇难故钱公章公与予三人以近得数会焉况予三人皆尝中遭坎轲一旦咸荷天恩出畏途而就夷旷相与聚首于此视百人为后死私窃庆幸又幸代遭圣眀职清务简公退之暇遇凡有所燕会予三人未尝不偕会辄作为诗歌更唱迭和以为驩盖君子不以外之所遇为戚忻而视中之所存为何若茍中无所怍虽在畏途亦无入而不自得使有所媿虽处安荣尚何足以为乐哉故予三人者惟其志同道合俯仰无歉是以发诸声诗虽云畅叙燕乐之懐无非寓夫感恩图报之意与鸣国家太平之盛也钱公收拾众藁录为一帙其门人内翰周君宗勉儒士刘君振之偕自海虞来访于翰林偶从几上见而阅之宗勉欣然操翰编成若干巻而振之遂欲刋梓以传噫予三人一时唱和岂有意于传哉而二君忠厚之意不能遏也遂叙此于简首

　　赠都宪张公巡抚宁夏诗叙

　　士君子能建大功树大名于天下者由其材识志节涵养有素故举而措之无难也使或养之无素一旦授以重柄寄以重地乌能巩固疆圉辑宁邦家也哉故曰有大抱负者必有大设施讵非然哉巡抚宁夏都察院右副都御史张公腾霄保定涞水人也自父祖以来皆事儒业祖领乡荐拜庆府长史父举进士拜职方主事公生于宦寓器识英伟少承家训学问充足登景泰辛未进士第拜山西道监察御史正色立朝志操卓特遇事敢言风裁凝重竟忤权要谪戍广西其所养有可见矣今上登极宥复其官重立台端清操逾厉甫二年擢福建按察使又二年擢都察院左佥都御史巡抚两广又二年改任南台眀年仍改佥都督运淮上寻命巡抚淮扬等处又明年仍改南台甫三月而宁夏之命又下矣盖公所至抚绥有方剖决无滞严而不苛寛而不弛处事当乎人心举措合乎公论是以士民感悦动致成功朝廷知其材名徳望久矣故一闻陜西巡抚宪臣有缺上以为更事老练无逾公者遂排众议而特用之此其所以有是擢欤夫宁夏东接延绥西连甘肃边防之重镇也背负贺兰以为屏蔽南面黄河以为环卫其险足恃易曰王公设险以守其国况乎边镇可不恃险以为守乎然自外蕃构逆频年侵扰境用靡宁兴师进讨累厪圣虑柰其出没无时兵至则窜兵退则集非不为我兵所摧而袭故蹈常终不知戢夫御戎之策以治内为本治内之道在于明斥堠阻要害勤哨掠察奸细精简练备储偫利器械蓄威养鋭以逸待劳凡若是者固皆公胷中物也内治既修则以战则克以守则固曷虑外侮之不戢哉公往抚军膺斯重柄必不以险为可恃而以内为当修运筹帷幄折冲尊爼而兵备无不饬可知矣自是敌骑潜踪边亭卧鼓参旗井钺廓然太清则疆圉容有不固邦家容有不宁者乎所谓北门锁钥万里长城非公其谁也如是实足以仰答皇上之知遇而大功之建大名之树有不于是行见之也哉南京六部诸公卿荣公之行咸赋诗以赠而命谦叙简首云

　　松冈先生文集叙

　　永乐二年太宗文皇帝选状元曽棨而下进士二十有八人为庶吉士上象二十八宿储养于翰林出中秘书及古法帖使之诵习亲临课试期之曰文必如韩欧字必如羲献礼待优异儒者荣之后果成就皆为名臣宣徳中宣宗章皇帝遵永乐故事亦选进士若干人为庶吉士储养之意礼待之优皆比二十八宿乐安姜先生实与是选先生宣徳癸丑曹鼐榜进士也天分既高而又得阅秘书以博其学日从阁老文贞文敏文定三杨先生及泰和临川二王先生游聆其议论观其制作浩然有得故其为文舂容详赡和平典雅一以韩欧为法诗则清新富丽有唐人风致宣庙时召试于文华殿爱其所作特加称赏每一篇出脍炙人口遂著名于翰林四方来求者屦满戸外宣庙亟欲用之授以检讨而宫车上宾矣英宗登极命纂修宣庙实录叙事有法咸称其有良史才书成受燕赉进职修撰日以文字为职业所作益富然体素孱弱竟谢病归其乡归未几而竟卒其所遗文稿甚多子乡进士京收蔵于家久无知者去年秋先生门人淮安太守袁洁士莹就京录得三百余篇虑致泯没乃亲加校正编为十一巻先之以文后之以诗总题曰松冈先生文集以予与先生为旧寅相知也走书来京求序是集刻梓以传未尽录者俟续编也嗟夫道者无形之理文者有形之器也无形者茍非有形者以载之则道何由而见乎故文者载道之器文不载道虽工无益也载道之文六经不可尚已自亚圣七篇之后至唐而有韩子宋有欧阳子皆能发眀斯道振起衰陋一趋于古其时号文章家非无栁子厚李翱籍湜王临川曽苏之流至论大家正脉未有过于韩欧者也是以朝廷独重之先生之学本于六经贯穿乎诸子百氏生际文眀亨嘉之运光岳气完之日资诸老渐濡之益荷朝廷作养之厚是故胷中所蓄理足而气充笔端所运意新而辞达今观是集升韩之堂哜欧之胾其材之辩博若入万金寳蔵左携右取而用不穷其势之步骤若驭千金骏马长驱逺骛而力不竭追大家而接正脉有不在斯文乎诚不负朝廷之所期矣使其获久于世则视草北门代言东阁足以润饰丝纶而无愧而事不可必如此此固士君子之所共惜者也然其一生精力所寓頼士莹而有传焉亦足以慰先生于地下矣其与李汉集昌黎之文同一厚于师者也汉自为韩序士莹顾谦以属予第慨当时旧寅皆已物故存者惟予一人此予所以不得而辞也故叙其储养之故以见朝廷待之有在云先生名洪字启洪松冈其别号也

　　赠司训方先生之淮上序

　　人非生知岂宜不学学岂容无师生而不学则无以通古今识事变必至于擿埴而索途面墙而居暗也学而无师则业无所授惑无所解必至于孤陋而寡闻茅塞而榛芜也是以古人为学莫不有师况乎承祖宗勲业之重荷朝廷貂珪之荣茍不从师而授学焉将何以成就徳器出谋发虑建立事功而匡辅国家也哉此国家于元勲世胄必为立师以教之而世卿之家亦必延师以求学也元服方先生世家钱唐徙居金陵学邃而才清行端而徳茂黟国庄敏公前为平江侯守备南京时闻先生名延居家塾遣其子今嗣平江伯陈公志坚师事之执经问难开牖良多寻荐之于朝特授训导之职馆于其家有年后平江伯嗣爵登朝青年伟器为朝廷所重奉勑佩征蛮将军印镇守两广先生与偕军机戎略多所裨补已而淮上官军疲于运饷念公祖恭襄侯理漕遗恵欲得公继绳祖武连章奏达于朝皇上乃召还移镇于淮公至区画得宜漕运通利国计充足官军便安颂徳者如出一口是虽公材识过人所致然先生平日造就引翼之功亦不可诬也自公总戎淮上先生留居金陵恒往来其间今年夏公乃具舟遣使迎先生至淮以居盖冀朝夕相亲得聆诲益也其始终典学之心夫岂沉酣富贵者所可及哉先生挈家将行告别于常所来往于是陆君志学与先生有斯文契好来需言以赠其行尝读韩昌黎师说有曰道之所在师之所在也是则公之师先生者岂不以其道欤今公之董漕也徳合天心而致河渠之盈溢忠契圣心而致简任之専倚恵洽人心而致逺近之欢爱其声华事业为日盛矣而又崇儒重道迎先生以求其所未至焉他日丰功伟烈表表树立足以纪旗常而铭鼎彝者可量乎哉予知先生兹往名固重于九鼎矣是为序

　　赠浙江叅议卢公赴官序

　　古人有云士之致逺先器识而后文艺是虽以器识为先文艺为后使其器识既优文艺复美其致逺也得不益有以建立事功负荷爵禄也哉此予于卢君廷佐有以见其人矣廷佐予同庠友也素知其为人美姿仪寡言笑沉毅而庄重寛裕而有容立心正大居家孝友处事详审裁制得宜其器识之过人也早游京庠博学能文材藻英赡领荐而起登进士高第其文艺之超众也故其授兵部主事升郎中持廉秉介清誉籍然尝奉勑选军河南策应闗陜师行有纪秋毫无犯擢福建布政司左叅议缙绅咸以小其用为惜廷佐忻然自足虑弗克称到官不惮险僻遍厯郡县以抚绥之时值岁荒饥民将相聚为乱即为开仓赈济施以恩恵遂皆宁谧未几以父忧去官民爱慕挽留不可得奔丧回家塟毕庐墓侧者三载手植松栢旦暮悲号有芝草十二茎生于墓傍人皆以为孝感所致南都公卿多为诗文美之服除当诣阙念母老在堂不忍去左右将有终养之志然其贤名素闻于朝特改授浙江左叅议即其家起之廷佐不得已辞亲赴任所喜幸者道里便近音问易达甘旨易将可以少慰其衷焉今夫覆杯水于■〈土幻〉堂之上则芥为之舟何则其器小也惟沧海则万川归之而不见其盈尾闾泄之而不见其虚夫夏虫疑冰井蛙疑海何则其识小也惟鲲鹏则扶摇九万而徙于南溟廷佐器识之大固不异于沧海鲲鹏而又文艺美孝徳着昔叅闽藩当饥馑之际尚能拊安其地今往浙藩乃康靖之时其抚安之效有不倍于往昔乎吾知其事功之建立也必益大爵禄之负荷也无不宜尚何逺而不致乎南京礼部司务徐铉闽人也思公遗爱合诸缙绅属笔于予以为赠于是乎言

　　前通议大夫都察院右副都御史陈公挽诗序

　　喜怒哀乐皆人情之所发也然发而尤迫切者惟哀为然若孔子于旧馆人之丧则恶夫涕之无从于颜渊之死则不知恸哭之至是乃出于至情而不容遏也今观缙绅诸君子于都宪陈公之殁发为声诗以挽之所以哀其志之无成遇之不幸伤痛迫切至不忍读兹非出于人之至情而不容遏者欤公讳价字维藩别号退叟其先为河南光山人元未徙蜀之铜梁家焉自幼颖异学识过人弱冠领乡荐登进士第知临湘县选擢山西道监察御史升江西按察佥事进副使迁贵州按察使召拜右副都御史此其厯官也其为县令也遗爱在人至今思之其为御史也清刷京畿诸郡文巻巡按河南辩出积年寃狱人称神眀也先犯顺抚安郡县民皆安堵其在江西也聴断眀决狱无滞囚豪猾屏迹风裁凛然其在贵州也土官懐贰奏发其奸宣布朝廷威徳遂致革心向化夷獠猖獗坐制息灭边境以宁其为都宪也勅巡宁夏英宗皇帝召至文华殿面加奬谕赐以楮币今上登极遣赐白金文绮甚厚及锡以副都御史诰命封赠祖父母父母如制此其政绩之槩也及其移巡陜西也时值频岁旱饥亲行赈恤固原州土民满俊夷种也潜起逆谋据石城山以叛公虑其与河套达兵毛里海通为患非小宜急讨之乃与总兵官会议进兵俄得巡抚延绥都御史王鋭使报会期同进公以方略已定势不可止惟嘱其趋行策候为上遂谢其使而行兵去敌巢不逺遇敌与战杀伤甚众忽狂风起西北尘坌障天彼此莫辩两军俱溃遂退驻蔡祥堡议复进战间得报朝廷遣都御史项忠等以京兵来会因退驻固原以俟协谋再举比项公至旋致克平王鋭兵竟不至且怒公异已乃奏公贪功失律取败以避责征还勘验无状犹编管贵州此其被谪之由也公在谪中但分咎自责惟以诗酒自娱于得丧不计也尝省侍其亲于乡遭母丧哀毁感疾竟不起嗟夫迅雷不及掩耳故兵机以速为神也公料敌势方合当及其未固而破之缓则滋蔓难图矣使不为风尘所挠不旋踵而扑灭之矣不幸天不见祚遂有以来诋訾之口非命也耶卒之年仅六十大志未获少伸而含垢以殁则夫缙绅诸君子感伤之深痛惜之至又乌能已于言哉是宜形诸哀挽其情迫切有如是也其子南京兵部主事揆裒集成帙属言弁首予与公同己未榜中人也嘅念公平生事业扬厯中外表表奇伟虽晚遭坎壈而裨补于国家着闻于天下者固不容掩也公论久而自定天道好还安知积阴之不霁乎遂抆泪为序以寄吾哀

　　寿南京刑部大司冦周公七十诗叙

　　南京刑部大司冦周公以永乐丁亥降诞距今成化丙申盖七十年矣南京诸公卿大夫皆喜其享有寿考作为声诗以贺之属予言叙首简余以谓公自入官以来辄司邦宪诘奸刑暴眀法慎罚者四十余年厯台省之光荣荷朝廷之眷顾禄位之进有加而无已信任之専有隆而无替岂无其故哉良由公存心忠厚仁恕公平直而不阿寛而有制惟求厥中而无所枉抑是以刑清民服而人皆仰戴岂非一敬慎之徳以为本哉徳之厚者福之厚也是以公厯世四百二十甲子而精神炯炯容貌悦泽色若孺子步履轻便健若壮夫高寿之征不于是而可见乎昔司冦苏公式敬尔由狱以长我王国以苏公之司狱惟在乎敬慎故能重民命以延国命已之寿命亦由之而有永也公之敬狱不下苏公寿命之永不亦宜乎不特此也至其诸子又有若荀龙之盛而且贤长子伯常任翰林编修为经筵讲官以文学向用次子綋领荐乡书以科名登进森森兰玉亦皆克承家学将接武而起又有诸孙若干人环侍膝下世泽之长不于是而可验乎昔于公为狱吏所决人皆不恨后起屋高大其门曰吾为狱吏多有阴功后子孙必有显者令可容驷马高盖车至定国果为丞相公之阴功不下于公子孙之显不亦宜乎公既有致寿之由又有裕后之本则自兹以往年弥高徳弥邵屹然为国老成人不翅砥柱之峙中流泰山之凌霄汉朝廷有所倚赖缙绅有所表率其福寿之来有若川方至日方升殊未已也予也辱公爱厚不可无一言以贺诗曰乐只君子邦家之基乐只君子万寿无期敢诵是诗以为公祝焉

　　倪文僖集巻二十二

　　●钦定四库全书

　　倪文僖集巻二十三

　　（明）倪谦 撰

　　○书

　　与岳内翰季方书

　　向者区区逺使湖湘得闻先生荣登黄阁遥为斯文之贺后回南京复闻先生播迁关陜重为斯文之感然身虽困而道自亨迹虽晦而名益着其于进退岂不绰绰有裕哉浮云白日始翳终明是以先生有此还召始信公议之在人为不冺也大用之承翘足可俟尚当一出匡时泽物竟其所施匪特慰区区之望实足慰天下之望也区区不幸被权奸阴中以祸谪居塞北如坠阴崖穷谷日与魑魅杂处命途多舛一至于此小儿岳回言获奉颜面保养康胜无异平昔忻跃不胜又言居母子之戚重蒙寄声几欲裁书奉慰不果昨者令婿萧秀才到来荷以椒厯垂惠益感厚情兹因回便客邉媿无可将薄有闽扇二握用以侑缄暑炎惟善节哀保玉

　　与王都宪公度书

　　向会武昌重蒙款曲不意别后又多更变然得归安故土顺时养晦且为阁下喜也甞愤豺狼得志辄肆吞噬虽能屈公而不能屈世之公论虽能病公而不能病公之名徳抑岂知其旋复摧残亦不自保是知于公欲屈而反伸欲病而反腴之也天下之人识与不识凡谈者皆欲公起万口一辞有若被人负贷者然近闻朝廷果特起公始临西陲仍督餫饷光复旧物柄用益隆人心称快若负获偿天道好还如是得不深为阁下贺乎区区不幸因秋闱主试杜絶幸进触忤权奸被其阴害谪戍邉鄙命蹇途穷一至于此然而见害者俱殒絶首领天报甚烈虽所报不专在予然罪恶贯盈固可见矣困中安分乐天頼庇茍安不足为道因便敬奉素楮少叙鄙懐薄有粗帕二方用将逺意关山限阻不能趋接风采所冀大展宏猷泽利民物使区区逺荷余光是所望也临楮翘企不胜惓惓秋凉惟为国爱玉

　　与定襄伯郭康济书

　　逺违旌棨岁华忽已两易行间重承盛饯眷爱厚情懐念不忘养拙林下百念灰冷遂久缺奉谢使者南来累辱存问其为感媿何可胜言恭审起居清胜甚慰驰仰然久慕墨妙未蒙慨然倘不以暗投为惜使得增小轩之重闲中日与相对则足不待移而已置身岩壑中何乐如之不识能终偿鄙愿否也人回媿无可将宣毫二贴奉助挥洒伏暑万万为国爱重

　　与吏部章亚卿论考察书

　　既奉诏会各堂上官同考矣复欲独疏退人故书止之
　　甞闻天下之事合众人之见者则论议所至或无大相逺任一已之智者则聪明所及或有所未周而况断决之果则事得以定于一更变之数则人得以售其私亦自然之势也顷者朝廷虑两京庻官不职行考察之典南京进退之柄乃举而归之阁下其委任之隆至矣非阁下徳望素为朝廷所重能致是乎孟子有云左右诸大夫国人皆曰贤曰不可然后察之见贤见不可然后用之去之则是既合众人之论尤加一已之察则进退鲜有不得其当者矣违众而独察则不惟不能周切恐所及反中仇人之计矣区区杜门却扫休闲里闾窃闻阁下宠任隆重进退百工不胜雀跃然人才全备古今所难第望阁下洪度优容去其太甚合众人之论而无恃一已之察断决之果而无事更变之数则事定于一而私无所售上足副朝廷委任下足致人心帖服灾变可弭而和气可臻徳望益隆而宠任益笃不然诚恐众怨纷然羣轻折轴可不虑哉以阁下大公至正之心固不虑此然区区辱在同年过蒙爱厚不得不为阁下过虑故敢以狂斐之言私布于下执事如刍荛可采望于后举少回执意停思可否可止则止幸甚惟阁下其审度之皇恐干冐不宣

　　○说

　　赠赵履正字说

　　刑部主事姑苏赵公常理有子曰贞及冠学士金先生常字之以履正然未有为之说者其外舅宪正俞君需言以申其义考之于易贞者干之一徳于时为冬于人为智文言曰贞固足以干事贞正也贞固之足以干事者知正之所在固守而不去则万事依之以立如板筑之有桢干也然其中徳多言以利贞贞吉利永贞者不一而无非欲人之守其贞也知而守之所以为智茍徒固守其贞而所履有不正则是非不谬于他岐之惑者鲜矣乌足以言智乎是以君子不徒守之于已必将履之于事彼其周道如砥其直如矢吾从而履之无反无侧王道正直吾从而履之一举足也惟正是履不枉于蹊径一跬歩也惟正是履不陟于町畦日用常行无所履而不出于正斯为善守贞矣则何事之不立何行之不达乎在履之初九曰素履徃无咎信乎素位而行徃而无不善也履正年甚富质甚敏笃志于正心诚意之学内有所承外有所规欲交底于成立之地尚顾名思义俾正之所在知而守之而加夫允蹈实履之功他日掇科跻仕着于事业则正声劲气不变平生之所守者良可期矣履正其勉乎哉故说

　　钱昱起东字说

　　日者阳之精也附天而行运动不息循环无端然地处于天中为其所隔故出地则光昱而为昼入地则光敛而为夜至其出也常在于东东动也阳气所动也是以制字之义日在木中木若木也日所升降在下为杳在中为东在上为杲诗曰杲杲出日是也夫日必起于东而没于西无南徙北易之忒是其所出有常所也必登榑桑而至虞渊无越度失次之变是其所行有常序也其丽东也容光必照是其有常公也其既徃也必复于东是其有常信也然其所以有常者岂非实理以为之主乎理乘气而立气由理而行道之体因是而可见故孔子观川流之不舍昼夜而叹之曰逝者如斯噫逝者果何物哉所以明道体之本也然道无形而难知故状于水之易见夫岂特水为然日亦犹是也观于日之有常与夫水之不息而道之体为可识矣有志于道者可不致力于斯乎古杭钱生昱由先世徙为京民以颕秀之资选入京庠为博士弟子员比冠宾字之以起东盖欲其体道于是也夫道原于天而具于人心所谓秉彝恒性是也大焉君臣父子之伦是道无不寓小焉起居食息之故是道无不存道不可离如此为之昱者尚于日之起于东也旦旦而察之实用其力自强不息而无一毫之间断体其有常所则操存是心不俾其出入之无时体其有常序则率履不越不俾夫彛伦之攸斁体其公则明尽渣滓而不蔽于私欲体其信则至诚笃实不役于伪妄然后表里洞彻光辉宣着道积厥躬而日造髙明之域故他日掇科跻仕藴之为徳行发而为事功又何所不宜哉昱也勉旃毋徒负其名而忽其实也遂如其请着是说以贻之

　　丁氏五子字说

　　清江丁嘉谋世居邑之蛟湖徳善行谊着于乡井子姓皆读书习礼克守家法不坠以兄贵居京师逺来省视天显之念和乐之情蔼然可挹然嘉谋及兄有子五人胥未有定名乃偕造予为请且欲制字而伸其说焉予惟世之名宗茂族所以能弥久弥盛者由世泽垂衍于无穷也为后人者诚能浚之而益深导之而使流然后通达而无滞焉可名其伯曰浚而字以胜通夫泽既浚而通则水深流长而未已也使其末流之积也不大则将支离而难收微弱而莫振必使如海之停蓄承受而无所不容可焉可名其仲曰海而字以胜容泽之积既若海之有容则浩瀚无津弘广之势自见随风涣散天然之文自成可名二叔曰浩而字胜弘曰涣而字胜文也浩乎其弘矣涣乎其文矣又必于湍急之处而观其澜焉于此观之则泽源有本益可见矣可名其季曰澜字曰胜本是知浚者所以施其功海浩涣澜者所以底其盛然功之所由施盛之所由底者非徳则有所不能也为五子者尚聿修厥徳以为衍泽之本则丁氏之兴盛容有涯涘盍胥与勉之哉是为说

　　赠李彦昭字说

　　物之昭明者莫如日日者太阳之精也运行于天而其机不停出地则光煜为昼入地则光敛为夜当其出也羣阴尽伏六合辉朗无容不烛无逺弗及逮夫丽中天临下土光芒炳耀莫容仰视及其入也虽沦于虞渊之下而星月晶荧莫匪光之借也故每旦发于旸谷而进进不已焉时或为云霾所翳薄蚀所干其本体昭明固自若也修徳君子可不于是而知所勉哉夫人之有心犹天之有日心之虚灵不昧具众理而应万物犹日之光精不亏而照万方也然天赋是理于心局于气质而有不同焉其心之精粹而无疵者常明之日也心之昏驳易昧者干翳之日也而本体昭明实未甞息故必因其所发而遂明之以复其初可也易曰明出地上晋君子以自昭明徳其此谓欤诚能克其气质之偏不夺以外物之诱则所赋之理森然毕具而无少欠缺昭晰洞彻而无所壅蔽初何异于常明之日也欤姑苏娄东冯景辉之壻李姓而昪名未有字而问于予予曰昪日光貌为字之曰彦昭而伸以自昭明徳之说昪复问昭之之要曰盍稽诸大学昪曰唯遂书之

　　风宪说赠监察御史沈时宜

　　沈君时宜以进士拜福建道监察御史于时贺客满座或问予曰内外百司庻府官资率有定名至若御史何独又以风宪称也予告之曰声教被物谓之风悬法示人谓之宪故风行于上而物动于下宪振于此而人肃于彼职专法令者若可言宪矣不可以言风典司声教者若可言风矣不可以言宪惟御史于天下之失得生民之利害官吏之贤否可美可惩可兴可革可紏可旌皆得以言于朝廷而决于一已其风之及者广而宪之持者严是以独举而归之御史也然风也宪也若何能广且严乎曰风之被也有所不率必辅之以宪曷虑所及之不广宪之示也有所或昧必导之以风曷虑所持之不严二者盖交相用也且风被于物时乎长养则当借吹嘘而使之荣时乎肃杀则当施扬厉而使之枯不可胶于一定之迹宪持于已以吾之中中天下之不中以吾之正正天下之不正不可狃于一偏之见若是则风宪之能事可毕矣时宜世宦之胄也笃志绩学以科名显庸于朝跻华陟要职居风宪道之大行兹惟其时使物之被其风已之持乎宪诚不胶于一定而狃于一偏岂非吾所望于时宜者哉或者唯唯都指挥李公闻予言而善之因请书之为时宜赠遂录其说

　　松泉子说

　　天下之物飞潜动植洪纎髙下至不一也莫不皆有理存焉茍徒以物视物而不以理视物其不为物所夺者几希诚能以理视物则凡触于目而感于心也皆足为吾养身修徳之助昔小雅诗人之陈善纳诲也有取于鹤鱼檀谷玉石之物其意以为诚有必着之机理无一定之迹善无全美之类恶有相资之功盖以理视物而非以物视物也然则陶君曰忠以松泉子自命得不有合于诗人之意也耶且松之为物坚劲峭拔歴氷霜而其色不变此其体也及着之于用则能栋明堂而不挠柱大厦而不颠泉之为物渊泓澄澈贯四时而其流不竭此其体也及着之于用则能滋稼穑而有秋成云雨而泽物曰忠之学将务明体以适用其有取于松泉也宁不在是乎若曰席其凉阴饮其甘洌躭林壑之幽趣是乃物其物矣非知曰忠者也盖曰忠为晋都督交广荆江八州军事长沙桓公侃之逺孙世家临江新淦公有读书台洗砚池及陶母墓陶篺陶窑遗迹具存公甞谓人曰大禹圣者乃惜寸阴至于众人当惜分阴岂可逸游荒醉生无益于时死无闻于后是自弃也世传以为名言曰忠为公后人尚以斯言自朂则其徳成材达而着于用也当不异松与泉矣曰忠甞介中书舍人姜君孟圭过予征言是为松泉子说

　　凌昉字用端说

　　钱塘凌君士亨之子昉将冠而未有字其交善卢君廷佐来问于予俾及其宿而命之予告之曰日始旦之谓昉盍字之曰用端夫日太阳之精附天而行者也其出也必始于东当其浴于咸池拂于扶桑光明渐着逮乎丽于中天四海之大罔不毕照然日之行固有所始君子之为学也岂无其端乎故为山必本于一篑而流水必进于盈科未容躐等而凌节也是以洒扫应对小学之端也而为精义入神之权舆格致诚正大学之端也而为修齐治平之张本登登之筑至于百堵千里之行由于跬歩茍或谨始而怠终务本而遗末岂能若日之明从微而至着哉此君子所以贵乎自强而不息也廷佐闻予说而善之请书之为用端勉遂为之书用端貌丰气和白晳可念且笃志力学年方弱冠攻于书翰作为诗文材藻英发予每诵而敬爱之盖其世父尚宝司卿士昌公以善书登进而尊甫复以诗书教授乡曲用端天资固美然得自渐习亦有素信为名家千里驹也使其为学因予说而加勉不以始终有间不日策名甲第崭然露头角而出济时用其所至果可量哉其所至果可量哉

　　孙时相字说

　　太医院御医钱塘孙希贤先生有子名佐年茂质美笃志力学从翰林编修岳先生游先生嘉其志雅器重之因其冠也字之曰时相其同舍士友为之请说于予而致勉焉予谓代天理物而居斧扆之尊者君也助理万物而居端揆之任者相也君垂拱仰成于上相正百官均四海以承令于下于是事合于一纲纪不紊而治功以成古之有国者莫不皆然黄帝举风后力牧谓之六相虞舜举八元八恺谓之十六相伊尹仲虺汤之相也周公召公成王之相也汉之贤相曰萧曹丙魏唐之贤相曰房杜姚宋宋之贤相曰韩范富欧此皆勲业着于当时而声名流于后世者也然其行实载于经布于史册皆可考而知时相绩学以待用仰师古人尚友前烈抑将何所取法乎甞观韩退之之论周公有曰当时天下之贤材皆已举用奸邪谗佞欺负之徒皆已除去四海皆已无虞九夷八蛮在荒服之外者皆已宾贡天灾时变昆虫草木之妖皆已消息天下之所谓礼乐刑政教化之具皆已修理风俗皆已敦厚动植之物风雨霜露之所沾被者皆已得宜休征嘉瑞麟凤龟龙之属皆已备至夫周公相业若是则古今之相岂复有过于周公也哉此时相之所当取法者也果能以周公为法斯不失人臣以道事君之大节而致主于黄虞三代之盛汉以下不足道也虽然用与舍属诸人者也学存诸我者也在我者不可不力而毋徒自诿可焉时相勉乎哉

　　赠萧廷器字说

　　孝陵卫指挥使萧君名玮字曰廷器君以命字之义未达请予释之予乃为之说曰石之美者谓之玉玉之美者谓之玮玉人得是美玉于是琢以为珪为璋为瑞为璧为球为佩为节为琬为琰为琮之器所以着其用于宗庙朝廷之上也然器之为用必贵乎玉者以玉有温润而泽之仁缜密以栗之智廉而不刿之义垂如坠之礼叩之其声清越以长其终诎然之乐瑕瑜不掩之忠孚尹旁达之信玉之为徳若是古人用之所以象其美也故镇圭以合诸侯以恤凶荒用其仁也齐有食玉用其智也牙璋以起军旅用其义也国君相见以瑞相享以璧用其礼也鸣球佩玉用其乐也邦国玉节用其信也琬以结好琰以除慝用其忠也两圭祀地黄琮礼地用其能达于地也四圭祀天苍璧礼天用其能达于天也圭璋特达用其能达于徳也此器之为用所以必贵于玉也今夫执玉而谓人曰吾欲以为珪璋人必曰可何哉周于用也执珪璋而谓人曰吾欲以为琮璧人必曰不可何哉局于器也廷器将门之胄也美风仪攻书史精骑射膂力过人承父祖之勲烈守国家之陵寝孝尽乎继述忠竭于勤慎材美莹然固八尺无瑕之玉也培养厥徳全其在璞之质以立其体则以之用于诸侯而仁见焉用于军旅而义见焉用于相见相享而礼见焉用于结好除慝而忠见焉随其所用而无适不可是之谓不器诗曰左之左之君子宜之右之右之君子有之吾有望于廷器焉若昔孔子谓赐为瑚琏之器是局也廷器勉旃尚毋局于器哉是为说

　　王锴廷坚字辞

　　人生而名命于父冠而字命于宾礼也古之冠礼元服三加与夫命字皆有辞今此礼废已久非好古君子孰能行之左府都督分阃辽阳太原王公于其冡嗣锴之冠也能举三加之礼锴之外舅前都阃陈公为命其字曰廷坚既行其礼可无辞乎乃为追补字辞以朂之曰屹屹之台崇构九成基惟坚也弥久弗倾煌煌之舆逺道千里材惟坚也弥劳弗毁矧兹锴鐡西方之精孕灵太白粲然光荧厥性从革曾不少变巨鞴洪炉贞姿百錬淬锋清泉敛锷越砥水断蛟龙陆剸犀兕不缺不折坚莫与俦清霜紫电凛凛横秋君子浩然以志帅气直养无害充塞天地磨不可磷涅不可缁物莫能屈介然自持咨尔廷坚勿渝雅操尚顾斯名唯实之蹈

　　赠刘氏二子字说

　　髙阳刘公普观其先自永乐间来居京师惇徳乐善世承诗礼公有子二人长名福次名祥福精推歩之术居钦天监为天文生祥尚输粟之义获荣冠带之赐二难秀敏莹若连璧首服既加宾甞字福以顺卿字祥以达卿而其义未白贡士姚秉常为请予说以发挥之稽诸礼有云福者备也备者百顺之名也无所不顺之谓备言内尽于已而外顺于道也忠臣以事其君孝子以事其亲其本一也上则顺于鬼神外则顺于君长内则以孝其亲如此之谓备唯贤者能备能备然后能祭也孔子曰我祭则受福是知福之受于已者岂非本于能顺乎道也哉顺卿勉之尚于凡百云为罔不顺之于道则福即此而在矣礼又云天不爱其地道不爱其宝人不爱其情故天降膏露地出醴泉山出器车河出马图凤凰麒麟皆在郊棷龟龙在宫沼其余鸟兽之卵胎皆可俯而窥也则是无故先王能修礼以达义体信以达顺故此顺之实也董子曰和气致祥是知祥之萃于世者岂非本于信实之达也哉达卿勉之尚实体此信于身则其所发自然中节达无不顺而致乎祥矣为二子者一则仰观俯察究天地之秘一则忠君孝亲服朝廷之宠皆能挺拔自振出乎流俗者也况佳名美字本诸礼经余特略述梗槩以告若夫意义之全则祭统礼运备焉请考于斯而躬践之庻名实相副而为知礼之君子矣秉常既欲畲言则忠告善道固所当尽者也遂为说以贻之

　　李克静字辞

　　予自上京束书南归买舟潞河得与金台李君安共载君亦欲南游为贸迁之图盖皆为名利所役而然者也舟中闲叙因论及其名与字而询于予曰安之有斯名也宾实以克静字予殆今不遑宁居未知所以为静而能称斯名也欲底安静其道何繇予以谓字必有辞所以着其义而示规戒焉古之道也安而字曰克静其得缮性之道矣于是辞而告之使勉焉辞曰
　　人生而静天性自然浑然在中不倚不偏泊乎无营是曰安宅天君以宁虚室生白感物而动欲斯有迁驰骛胶扰日戕其天所贵未发黙加存养夜气清明无物不长致省于动在审其几必慎诸独察乎隐微闲邪存诚敬以直内知止能得物莫能累惟克静甫尚保尔真不闻不睹以全灵醇事变纷攘沉静以待目无全牛迎刃而解我辞尔告古训可征尔服我言毋忝尔名

　　赠江氏二子字辞

　　金陵江淑政浙西旧族也其先洪武中以赀选来居京师遂有籍于是以徳善修其身以礼法治其家以诗书教其子闾党称忠厚诚笃之士必曰淑政也淑政有二子长曰勇字克礼次曰容字克寛夙承过庭之训皆端谨信慧怡怡孝友入其门蔼然春阳之和煦也且善勤生治产以致养旨甘滫瀡之奉罔不充给可谓克家之子矣交亲者咸爱重之于是倪公仲仁为请于予曰二子克礼克寛得字于既冠之日为已久矣然其义则未闻也兹欲一言释之以致勉不识可乎予以谓冠必有字字必有辞礼也今既失是于前追而补之不愈于终失乎乃为之辞以告庻使知进徳之方以尽交规之义厚之道也辞曰
　　人之为徳贵乎有勇茍无所主必至妄动暴以傲物刚以凌人一朝之忿亡身及亲所以孔子戒乎血气自反而缩养以理义见善力行礼为之防勇而无礼实乱厥常嗟嗟克礼尚思自厉以礼制心勇斯合义人之为量贵乎有容茍有所蔽狭乎厥中窒而不通拒而不受自暴自弃甘于污陋所以孔子美乎能寛岂惟得众万善归焉不辞细流海斯成大朝盈夕涸沟浍之隘嗟嗟克寛尚廓其天籓篱不隔八荒洞然我作此辞用进厥徳朝斯夕斯服之无斁

　　陈孺人质素说

　　掲阳郑君秉贞之妻曰陈孺人潮阳故家女也孝奉姑嫜相夫教子咸尽其道淑行确实不事华靡宗族贤之皆称之曰质素户科给事中萧君龙其壻也为之请说于予闻诸易曰无攸遂在中馈贞吉诗曰无非无仪惟酒食是议盖妇人伏于人也事在馈食之间无所敢自遂焉况可有非议乎有非有仪非妇人也况可有文采乎夫质者文之素素者采之质质素者妇徳之本也故天下之物必先有质而后有文使妇徳而从事繁文则趋于巧餙而非室家之所宜矣此其所以贵乎质也绘画之事必先有素而后有采使妇徳惟务采绚则流于浮藻而非阃阈之所尚矣此其所以贵乎素也妇之徳有四古者九嫔以教九御曰徳曰言曰容曰功徳必贞慎而后谓之质素有所矫伪则非也言必信慎而后谓之质素有所虚诳则非也容必婉娩功必精致而后谓之质素有所曼冶纎丽则非也昔者先王之教始于闺门关睢麟趾之化播于二南所谓窈窕淑女歌其徳也害澣害否歌其言也曷不肃雝歌其容也为絺为绤歌其功也有勤俭孝敬之美无慢易骄侈之习其质素为何如孔子删诗列之国风之首岂非垂法万世而为闺门之所当法者乎妇人之行不出中门固有不可得而知者然即宗族所称以求孺人之实其于四者之徳质也素也必能兼备而有合于诗人之所歌者矣用为说以贻之

　　殷氏五子字训

　　礼生必有名冠必有字人道之当然也名命于父字加于宾所以致成人之望也甞观冠礼宾告之以字之辞曰爰字孔嘉髦士攸宜宜之于嘏永受保之古人之于字致其属望也如此今人之于字贸贸而受泛泛而称有不知义之所在者多矣尚安望其能宜哉殷氏兄弟景禧景和居金陵新河有年矣务徳向义为邦人所重有子五人教以诗礼举止详慎景禧子名冕名晟名昂景和子名颢名昱亦既冠而字矣亲善胡某嘉景禧景和之有子也来告予曰殷氏之子冕曰廷贵晟曰廷章昂曰廷振颢曰廷秀昱曰廷哲宾既加以美字矣然未知所以为宜也愿示以宜之之道使知获福保守之方则幸焉诸君子之用心可谓爱人以徳者矣言何靳夫字必有训诂而后义理明人必资训迪而后徳业进乃为训以贻之所以释其义而厉其徳也其辞曰
　　冕者冠也肇自轩后有覆有旒加之于首天子所服既美既华端冕于廷贵莫与加人有天爵是曰良贵冕也克修人爵自至晟者明也乃日之光照临下土无逺弗章人有明徳光辉彰着明明在廷以匡百废章则为贤昏则为愚朂哉惟晟勿昧厥为昂者举也自下而升如彼鸟羽振举骞腾庻事孔殷惟才克理致用于廷提纲振纪才适于用资学乃成朂哉惟昂百废自兴颢者清也清英之气气锺于人乃为秀异昱者明也阳明炳烈气锺于人乃为明哲惟秀与哲勿丧厥良扬于王廷邦家之光字乃名孳允为嘉美所望诸子体之而已体之云何惟身是修孝悌忠信仁居义由本之诗书文之礼乐斯为成人何愧何怍廷斯可用蔵器待时实与名称恶有不宜所望实深斯为无负神之听之锡尔纯嘏

　　席氏三子字训

　　姑苏包山右族有席氏焉晜弟三人长名敏诚次名敏惠季名敏政皆未有字也敏惠游于京师获交金陵之士于是沈君廷庸为之问字于予予为字敏诚曰以忠字敏惠曰以仁字敏政曰以徳廷庸以为相规以善朋友之义也乞为训辞为其晜弟朂乃告之曰真实无妄是之谓诚纯一不杂天理流行天地万物无非实理人之一心与天同体心有未尽则渉伪虚事皆无实小人之趋是以君子必贵以忠忠实不欺诚存于中嗟嗟敏诚宜忠是力心主于忠斯无不实分人以财是之谓惠见困必矜遇穷则济民胞物与其本实同岂以彼此有间于中心或有偏遂生畛域喜戚何加秦越肥瘠是以君子必贵以仁心存恻隐万物皆春嗟嗟敏惠宜仁是务一视同仁惠斯能布法制禁令是之谓政政者正也率必以正正之驭物如彼准绳观感而化无为而成道茍弗行心何有得本之则无恃末何益是以君子必贵以徳徳以临民有耻且格嗟嗟敏政宜徳是崇家亦有政孝友睦雍惟尔三子尚隆厥义夫岂逺而欲之则至存之在我体立用行朝斯夕斯黾勉勿忘

　　说梅箑

　　草木具贞白之操者莫梅若有识皆重之王君牧之善写其真赵君伯颙甞求其一枝于箑翰林诸公见其可重咸排葩剔干着笔于上以寄兴伯颙虑弃捐于秋风也乃装褫成轴复有发挥之者梅亦逢矣夫当其写是梅也本以餙箑而已初无图传意也及再经品题遂为士林竒物以传然则士君子不求有功不得已而功成不求有名不得已而名立有异是梅者乎予于是乎有感

　　王徳明字说

　　金陵王公士英其先钱塘人也厥祖洪武中以富室徙京师遂家于斯公敦厚谨愿惟礼义是蹈乡称善士有子曰晟性资纯笃端重寡言克遵义方之训年踰弱冠未有为之字者乡贡进士宁君廷用为请于予予为字之以徳明而为之说曰晟者日之明也日乃火精众阳之宗秉乎气机运行于天光辉烜赫而明无不照者也当其出于旸谷升于扶桑丽于中天凡在下土无不炳焕者明之至也日固至明然入于虞渊则昏昧矣隐于丰隆则晦冥矣乌睹其为明乎殊不知地虽能隔于一夜至于平旦则明云虽能翳于一时至于开霁则明盖明者其体而蔽者其外也外曷能亏其体哉人性之徳亦犹是也性受于天虚灵不昧万理咸备其体本明也然不能不蔽于外诱故物我相形利欲相攘颠倒是非混淆黒白而沦于闇矣君子当加刮磨之功因其心之所发而遂明之若孺子入井之事感而恻隐之心发则推之以尽乎仁而仁之徳以明蹴尔嘑尔之事感而羞恶之心发则推之以尽乎义而义之徳以明以至辞让是非之心随感而发无不扩充而礼智之徳以明则外诱不能蔽而厥初为能复矣由是天理流行本体明彻尚何异于日乎易曰大人者与日月合其明斯之谓也闻之晟愉色惋容事亲克孝甘旨备供念劬劳之徳无可以为报也本浮屠法不饮酒茹荤者三载虽于礼有未合而其志则可尚矣予字之以徳明者固望其推孝亲之心充四端之善日用之间惟理是循而不蔽于外则徳无不明而用无不当矣徳明尚观日之象致其学力以明其明徳于已哉是为说

　　赠杨氏二子字辞

　　杨氏之先山东青州益都人也洪武间来居金陵今为江宁人兄弟二人长曰铭次曰芳皆通敏有才识勤于治生克隆友爱雍然以和乡党皆称美之有字铭以徳新字芳以徳馨者字义则未知也其所友善者来问于予且求言以为之勉予谓名必有字字必有辞古之道也乃申辞以训之曰徳之在人具于一心均禀同得众理森森或拘于气或溺于欲茍不知修必至亡梏所以大圣惟我成汤铭之于盘自警不忘其盘伊何沐浴之器其铭伊何日新不替身之有垢皆知洗为心之有恶洗反不知所贵君子日新其徳犹洁其身去其邪慝旧染既去灵台凈蠲日新又新动皆以天铭乎铭乎尚加修复净洁身心如恒澡浴勉旃弗怠勿间始终是为君子表里冲融华之在物芬芳馥郁冉冉袭人其气可掬所以兰茝空谷自芳宣尼鼓琴灵均佩囊不以无人其芳不吐保其天真人自见取物芳以华人芳以徳明徳惟馨非在黍稷人之为徳本无不明私欲蔽固乃始晦冥狡獝奸回日流污下秽恶彰昭掩鼻不暇所贵君子在明其明刮垢磨光朗然太清本体既明应物咸当美在其中馨香外畅芳乎芳乎尚与天游徳充有本其芳自流勉旃弗怠勿入于昏是为君子香名逺闻惟尔二子卓然有立早暮交修在乎务徳我作此辞用训尔成实茍克践何愧斯名

　　侯完字以全说

　　侯氏仲良江右人也生子曰完年当弱冠既加首服宾为字曰以全其友史信为求字之说于予天下之物完则为全器缺则器不全故肉好完则为全璧輗軏完则为全车惟人也以形而言则四肢五官百骸九窍有一不完固不得为全人以理而言则四端五典百行万善有一不完又岂得为全人哉故气禀于天者既有以全其形矣则理具于心者可不思有以全其性乎盖性分之中万理咸备纯粹至善浑乎天真无少欠缺本皆全也及其随所感而发也乃或寡仁鲜义蔑理无智孝薄于亲弟缺于长忠亏于君信爽于友而始有不全何哉利欲之私蔽之耳故君子克去已私动无非礼以义制事以礼制心使其操存久而涵养熟则天理复还而性真以全初非昔不足而今有余也于是体备用周泛应曲当左之无不宜右之无不有其为全人又何异肉好完而为全璧輗軏完而为全车也哉虽然世之人于物不完者非全器形不完者非全人夫人而能知也至于性行不完者非全人则有所不知也故举以为以全告以全尚惕然以思吾之一身頼父母全而生之矣其务全其性行以无忝此生斯之谓孝以全其朂之哉

　　倪文僖集巻二十三

　　●钦定四库全书

　　倪文僖集巻二十四

　　（明）倪谦 撰

　　○跋

　　跋赵松雪东坡像赞

　　赵松雪在翰林文名重当世其游戏翰墨特余事耳而类非人之所及盖其人品甚髙兴意所至自然絶伦今观其写东坡遗像并书山谷赞辞识者谓其白描类李伯时楷法类姜尧章斯固然矣抑亦论其迹也原其心其殆有尚友之意乎呜呼公为石泉作此石泉已矣而持信能保藏公已为之感叹今持信何在而公亦仙去流传于世乃为朱氏所珍袭予安能无所感哉然而公之遗墨固无恙则知公之名宁独重于当世也

　　书赵松雪人骑图后

　　右赵吴兴人骑图自云得意笔距今相去百有余年而神采精明势能飞动若坐松雪斋中睹其抽毫落纸时也非有神物黙相奚能不为炲毁螙蚀若是岂易得哉前后大夫士更相咏赏已尽厥美词翰清古宜与此图并传皆不易得也尚秘重之

　　跋泉坡先生书

　　自汉张芝创为草书笔势流动纵放不羁遂为学者所宗至晋王氏父子以善书名天下而逸少乃谓我书比锺繇当抗衡比张芝犹当雁行其重芝如此然论者谓逸少书飘若浮云矫若游龙子敬书如丹穴凤舞清泉龙跃世遂称为字圣今观泉坡王先生为艾崇振氏书虞邵庵风入松辞一阕俊迈飘逸不窘边幅整整斜斜真有羲献气韵其得宗家之典刑也耶盖先生道徳文章着于事业者赫然为昭代之名臣胸中所养浩瀚端邃故形于翰墨清洒神妙不求工而自工者如此崇振宝而重之其知所好尚哉

　　跋巙子山墨迹

　　康里子山在胜国时官至翰林承旨浙省平章风神凝逺制行峻洁其遇事英辩法家拂士弗能过之博通羣书刻意翰墨名重当世史称其片纸之存人争宝之不啻金玉此迹乃其所书汉延淑坚与李文徳书也观其笔画遒媚转折员劲信乎为可宝也虞邵庵以谓清慎明哲之所寄兴谅固然矣临淮彭茂宰博雅好古其袭藏乎此者盖亦尚友之意乎

　　跋徐氏西成图

　　吴兴徐君孟珵躬畊畎畆不求闻达因以畊乐自号旧得古画一幅而悦之盖状田家刈获西成之事也画不著作者氏名而笔法甚精孟珵常征文学宇文君记之学士张公浮屠纯一师咏之矣然其画岁久粉素朽剥孟珵因其子士权仕游京师更命钱塘夏君临之而仍冠旧图记咏于其上示予征言昔宋马和之甞作诗经图传于世予观是图彷佛大田良耜之篇是图或出于和之欤不可知也夫农事生民之本天下之至劳者也彼世之贵富子姓生于豢养孰知稼穑之艰也若是孟珵父子用是重绘此图而冀其久存岂徒以为陈玩而已乎无非欲使子孙之观之者居畎畆之间则当知効此而不惰食朝廷之禄则当知致此之不易也其诒谋之道逺矣呜呼贤哉

　　跋李瑢书

　　右朝鲜国王李裪第三子安平君李瑢所书予甞使其国所得者也夫以三韩逺夷而能工于笔札如此于以见文化之无外也敬奉内翰钱先生共赏鉴之

　　跋瀬东送别诗后

　　右得全诗二十首作者十二人乃仓使浦君廷玉曾祖之遗物也廷玉辱与予交甞曰珎曾祖讳仲渊其先髙昌人发身科第仕元为嘉兴路同知卜居建康之溧阳州后升湖广廉访使州守林公辈绘瀬江送别图成赋诗为赠聨成一帙元季兵戈抢攘中遗失不知所在国朝正统初访求得之然图与前后章皆已裂毁所存者仅此残墨而已予闻之因阅诸作多以场屋为惜簿书为勉似未第而作掾于宪司者殊与廷玉之言不类姑置弗论独惜夫长篇短章珠玉辉映皆可传诵然甫及百年辄已零落使无廷玉之贤购求而表章之则此终为覆瓿之具而先徳不几于湮没乎传曰莫为于后虽盛弗传良有以哉遂为题其后而归之为浦氏子孙者尚什袭而藏诸可也

　　书司马温公告身后

　　右司马文正公授龙图阁直学士告身一通公十二世孙给事中恂之所藏也公之在宋朝正声劲气天下共知今观所降之勑词极襃奬岂惟天下知之而受知于君亦深矣惜其垂老入相仅八阅月而卒不获竟其所为然已变为嘉佑治平之治呜呼世岂复有斯人乎九原有作吾愿为之执鞭

　　书宋权通判婺州军州兼管内劝农事司马俨拟转朝散郎告身后

　　此宋权通判婺州军州兼管内劝农事司马俨转朝散郎之告也俨为温国文正公之孙今刑科给事中恂之十世祖给事公重装褫成巻出以示予予因叹夫名宗旧室何处无之然为子孙能保其先世手泽者曾几何哉今给事公岂惟保守不坠而又克绳祖武其贤矣哉文献足征于斯见矣

　　跋孔唯伯所藏夏日纪兴诗石本

　　右驸马都尉永春侯王公夏日纪兴诗六首从而属和者六人钱塘孔公唯伯得其石本装褫成巻出以示予不惟见逢掖之士方袍之徒类皆能言而聮姻帝室者亦足以畅其性情之正焉国家文运之盛槩可征矣尚宝藏之

　　书聂广文懐坡堂巻后

　　士有旷百世而相感者有同世而不相知故孔子去周公若此其逺而寤寐时或见之庄生与孟子邻壤平生不一接识使庄生知慕孟子而求就正焉将必闻道而不至于寓言以诡世矣故前修往哲能致懐慕于人者由其志同而道合也志同道合虽旷世且懐慕之而况于亲炙之者乎仁和学谕临川聂先生甞以懐坡名其退公之堂复为文以记之盖慕苏长公之为人也长公文学政事足以名世其进用也论思密勿不自知其在于紫微玉堂其迁谪也间关转徙不自知其在于琼崖儋耳盖其嬉笑怒骂莫非文章之发而视得丧为一致天下之物果足以动其心哉先生博学能文慷慨有气节甞以绪余淑诸人而未得一试于用则其所以懐坡者殆得孔子寤寐周公之遗意夫岂徒以长公两为是郡与先生两司教铎声迹之同而已耶孟子曰是尚友也先生以之

　　书重建司马温公祠堂疏

　　司马温国文正公葬陜之夏县晁村而其子孙居于越者因随建炎南渡故也公着资治通鉴一书明治乱正纲常以幸万世其功与霄壤相敝故佐食孔子庙庭天下共祀之矣至于掲虔妥灵专庙而祀又其子孙追逺之孝所当然也越故有庙久废公十世孙庭芳欲重修建而力未赡将援众力之助以成之于是乎公之遗子孙以清白而子孙世守其清白皆可见矣读公之书仰公之烈者孰无敬慕之心哉刑科给事中恂如庭芳子也持疏诣予故薄言徃助视予力之所及焉

　　跋耶律楚材赠刘阳门诗

　　有元起北方庻事草创法制未备至太宗始立中书省以耶律楚材为之令当是时用事者皆诸蕃降附武犷之人独頼太宗信任楚材故稍得以儒者之道匡捄其间使无楚材恶能立其国乎观其赠刘阳门一诗蔼然忧国恤民襃贤嫉恶之语岂非一代之贤相乎诗后题庚子乃太宗即位之十二年楚材执政已十年矣先是国令凡失盗者令民代偿民苦之多亡命所谓黎庻逋逃殆以此欤是年楚材请悉以官物代还盖其心一以安民为本故见阳门能安民而发此以赏之所谓唯仁人然后能知仁人也阳门诸孙廷瑞浸润诗书家业昌盛呜呼仁者必有后岂不信哉楚材作是诗之明年太宗崩幸臣专政言不见用又四年竟以忧卒惜哉楚材后封广宁王谥文正予甞使朝鲜过广宁见其墓在城北三里医巫闾山之麓云

　　跋赤壁图后

　　宋神宗元丰二年东坡为李定舒亶所构欲寘之死頼王安礼申捄得贬黄州二赋之作乃在黄之四年他人之遭迁谪必抑鬰无聊之甚矣而东坡方且与客为赤壁载酒之游吟览江山傲睨物表其休休之乐若无入而不自得世之荣辱岂足以动其中哉钱塘刘君廷瑞甞以东坡后赋求陈君士谦状而为图复求侍书蒋先生以楷法书于后今去东坡几四百年读斯赋也观斯图也当时风景宛然在目盖廷瑞志慕东坡之为人非取翰墨之工以资玩好而已也览者当知之

　　书陈祭酒赠杨编修序文后

　　翰林编修宗器杨先生荣膺勑命襃赠其亲得请还咸宁燎黄展墓此序乃南京国子祭酒陈公所作手书以赠先生者也先生甞卒业南监在公讲下故公知先生甚深特加器重是以序文述先生峻却太守之女力辞都宪之职二事为详谓可以戒贪得厉廉耻而抑奔竞先生志节之髙固不止此二事然此二事众人所共知故详言之其所不知者可类见也先生予畏友也素以克笃之学负海内重名秋闱春榜俱擢第一殿试赐及第持身正大处事明决足以当大任而不疑然恬于进取故富贵不能以累其心也夫君子惟知在内者重故视在外者轻茍或持志不坚则虽能谨于暂未有不忽于久者先生自寒素以至通显坚守一节终始如一非其烛理明而知几审能若是乎易曰介于石不终日贞吉先生近之矣

　　跋嘉瓜图后

　　福建道监察御史句容张君孟弼大父讳观洪武五年夏六月甞有嘉瓜双实同蔕产于家园以献于朝上顾甚悦荐诸太庙特加锡赉亲为文赞之伏读圣制有愿尔世世家和户宁有志子孙封侯列公虽千万世休忘劝农之语复有草木之祥生于其土亦惟其土之人应之之谕大哉言乎是虽皇上谦冲不有之盛心抑以见瑞应之臻非偶然者夫溥天之下莫非王土况句容为国家祖乡当建国之初而和气熏蒸灵物是生固足兆宗社绵绵之庆矣然不于他壤而独茁张氏之园岂非天监厥徳有足以与国匹休者乎皇上既归其应而又称愿之实张氏千载之遇也今其子孙自观以来食指数千诗礼相承簪绂相辉蔚为盛族而孟弼又以正声劲气著名台端玉音所襃于是益验猗欤休哉孟弼予同年进士其在廷也不啻凤麟芝草人快睹而景慕之呜呼张氏之瑞岂独嘉瓜也耶

　　跋王会图后

　　右王会图一帙乃新淦崔溪万石长席氏缉简所家藏者也缉简顷游京师出以示予观斯图所绘四裔人物竒形诡状被服纹罽饰人人殊种凡二十有八咸有名识其拳发深目或系帛或手器或耳环者有十类曰芮芮曰滑曰渇搫陀曰狮子曰胡密丹曰白题曰于阗曰周古柯曰呵跋檀曰龟兹其用帛裹发或玄或素者有五类曰河南曰武兴曰靺曰宕昌曰邓■〈一上正下〉有加帽戴冠若莲花豹尾者亦五类曰波斯曰百济曰新罗曰倭曰髙句骊其躶而以帛络臂者有三类曰北天笁中天笁曰狼牙修其被发者髙昌以花帛掩踝者天门也以豹皮抹首者建平蜑以虎皮双尾饰首者蜒也最前一种冠缨笼巾朝衣寛博翼以二侍类大酋长者缣素朽败失其名识考之唐贞观三年闰十二月天下太平逺方诸国降附甚众中书侍郎颜师古请如周史集四裔朝事为王会篇写图以示后乃命阎立本图之当是时突厥突利可汗入朝前类大酋长者岂其人乎且太宗之为君也削平僭乱统一中外其功固巨矣为师古者正宜引君当道夙夜兢惕以保王业若周公退逊于越裳召公戒谨于旅獒斯为美耳奈何以是图侈荡君心而启其好大喜功之志也耶卒使十渐之失不克终而辽海之役勤兵于逺师古不得逭其责矣今去有唐几千年要之是图非当时立本之笔乃后人模临无疑然笔精墨妙非龙眠居士辈不能作虽有残缺不害其为可宝也缉简尚珍藏之

　　书研山图巻后

　　此巻有米颠研山图及其所自述后图拜石事并系论说又图马式并述滕困学所记则梅花道人也米颠之书似与后笔相类岂皆出于梅花欤最后有即之扎子则亲笔也黄门司马先生出以示予一展玩间获见四贤之髙致宜传好事用广见闻跋宋克温所书赵松雪兰亭十三

　　跋右宋克温所书兰亭十三跋

　　正其中年得意笔也夫赵松雪以善书独歩当代而于右军兰亭石本至为之屡跋而不已使其得见未入昭陵之迹其爱慕当何如说者谓羲之为字圣信不诬矣克温亦以善书独歩国初然必书其所跋者其爱慕松雪有异松雪爱慕羲之也耶刘君既康德其刻本装褫而宝藏之是又爱慕克温者也

　　跋米家书画巻

　　米元章天资髙迈书法入神画有竒思元晖博学嗜古能世其业作画草草而成不失天真书亦臻妙论者谓宋之有元章元晖犹晋之有羲献也元晖绍兴中拜兵部尚书髙宗眷待甚厚赐御书右文殿碑又诏书道山堂碑其见重如此元章墨迹余甞见之而元晖之笔则未睹也锡山应先生忽持此巻见示谓为元晖真迹题曰米家书画昔山谷赠元章之诗有沧江夜夜虹贯月尽是米家书画船之句先生尚保藏之余恐光怪之发将亦不可得而掩也

　　书叶秀实传后

　　自古啸聚之盗其初也率皆焚庐舍恣杀掠以胁人之从及其后也攻城邑僭名号蔓延而不可制当乌合时使得材武者草薙而禽狝之厥患顿弭不然必至兴师用兵始获摧破其党虽卒归殄灭然生人罹其残毒祸乱相因而起而国随以亡者不少焉若汉之张角唐之黄巢宋之方腊盖若是已苏之昆山有妖僧提点者在元季时聚徒焚劫势日猖獗有司莫敢谁何公伤乡人被其杀虐奋不自顾率敢勇士掩捕之皆就显戮使是时微公祸有不可胜言者其阴功厚徳何如也僧既死公甞戏作举火文以状其恶公五世孙与中今为山西叅政赞戎边阃録是文以传于世予于是而叹唯公阴徳之厚故能锺庆于后贤唯与中之贤故能表章乎先徳皆可书也

　　书朝鲜权近应制诗后

　　朝鲜陪臣权近可逺当洪武丙子夏被征来朝奏对称旨我太祖髙皇帝嘉其笃实恩礼优厚命随班文渊阁及宴游都市以宠异之累命二十四题俾之赋咏复亲洒宸翰制律诗三章以赐后近祗捧还国追感天恩之渥遭际之隆谨用缮誊附以已作珍袭永为家宝国王闻之为锓梓以传不朽甚盛举也吏曹判书擥为近之孙有事天朝以谦甞使于其国也出以见示属缀一言窃谓自古帝王有作惟大舜甞为勑天之歌皋陶于是乎有明良之咏乃元首股肱相与责难于一堂之上未闻疎逖之臣得预于此者也惟皇祖以天纵之圣削平海宇悉土悉臣仁同一视虽若近之为陪臣者亦得以沾龙章之赐伏读强无诈习不纳逋逃载修礼义之句大哉皇言诚得抚饬藩邦之道者矣圣徳之盛固已轶于有虞古者列国皆有诗惟吴楚缺焉盖巡狩陈诗将观得失以为黜陟时吴楚不承威令黜其诗者所以深恶之也仰惟皇祖命近陈诗询朝鲜开国之由迁京之故与夫邦域之所届道路之所经固不以夷而外之也而近也敷析详明音韵谐畅可谓能言之士矣圣治之盛抑又过于有周良由朝鲜自箕子以八条之教化导其人而诗书礼乐沾濡圣化者久故其国克知畏天恪谨侯度而士皆好学用不乏贤则所以维持巩固相与延国祚于无穷者固于是编见之矣真世宝也三复敬叹而书其后

　　书黄学士铙歌鼓吹曲后

　　余甞被命在东阁纂修天下地志欲采当代人物以见其郡邑之所产然名公巨人建功立业者莫详于国史乃发内阁秘藏因得拜观累朝实录而太祖髙皇帝创业垂统之迹制礼作乐之典具在然其所作之乐用于郊庙而隶太常者则皆譔新曲而协雅调用于朝会燕享而隶教坊者则皆譔新辞而用旧调至于戎旅启行凯还之际所以扬武徳而振国威者其乐则未之见焉岂朝廷惟务偃武修文而未遑及之欤故迄今用于戎旅之乐虽协旧调抑亦有其声而无其辞耳翰林学士金城黄廷臣先生甞撰铙歌鼓吹十六曲以备纪我朝太祖太宗之神功圣徳辞意弘壮音调铿锵诚可施之戎旅者也使朝廷于启行凯还之际举而奏之岂不足以补戎乐之未备乎若先生可谓有志于礼乐者矣庄诵之余敬识其末以俟

　　跋李挥使绂所藏庄生说剑图

　　书曰后从諌则圣拒諌者未有不丧亡者也然人臣进諌其道有二有直諌有讽諌犯颜不讳之谓直婉曲开导之谓讽直諌施之明主无有不从况讽諌乎讽諌施之庸主且不敢必其从况直諌乎赵文王好剑士庄子欲諌止之先治剑士服往见以投其好徐以天子诸侯庻人三剑为谕以开导之文王虽庸亦能从之而罢剑士昔齐宣王好货好色好勇孟子皆因其情充其善以格其非庄子之意亦犹是也故曰巽与之言能无说乎若庄子者可谓纳约自牖而得讽諌之道者矣此画笔意精工状出当时说剑情态甚妙殆非李龙眠辈不能原其所以作此者以见臣得进諌之道君有纳諌之美者也岂徒资玩赏而已哉虽然庄子为人大扺以全身逺害为髙而不肯用于世今乃从悝千金之请骋游说以蹈危机何也其亦寓言也欤

　　跋定襄伯郭登画

　　定襄伯郭公康济乃开国元勲营国公英之孙以贵戚入侍仁庙为勲卫累立战功疏封伯爵其天分极髙自幼折节务学博洽羣书为诗文有竒气尤工书翰甞从鹤城金文鼎先生游先生善绘事师董源黄子久公目得心解落笔辄自不凡府倅冯君得此幅见示意必中年所作观其简淡萧散意趣髙古真可与鹤城颉颃孰谓矫矫虎臣跃马提兵摧锋破敌者乃能弄粉墨于毫楮间有如是之妙也耶盖其襟韵闲雅故形于游戏者自与庸史不同能武能文信一代之竒材也矣然公亦自靳少与人作故知之者鲜用是冯君欲予言以彰之抑亦爱重其人者欤

　　跋赵魏公书文赋

　　赵文敏公书法妙絶当代以予所见其石刻散在天下者不下百数十本而墨迹流落人间者称是所见者若此所不见者尤多也论者谓其人品极髙故其形于笔端者自臻神妙虽然亦由于积习所致也古人有云笔秃千枝墨磨万珽不作张芝即索靖盖文敏天分既髙又加之以积习宜其书法逺过人也此本文赋乃山阳毕廷玺家藏故物观其行书笔意皆自羲献中来而融会变化极其精熟诚不易得也嗟夫书法士之一艺耳非积习则不能以致精况事有大于此者乎

　　跋英国公张懋先世遗墨巻

　　太保文安忠僖侯张公文端终年甞作二絶句用隶古书之以示其侄英国公廷勉有收纶罢钓媿懒读书之语盖侯弟兄鼎立享有茅土为国虎臣丰功伟烈垂迈当世世之人惟知其为骁雄武勇之士孰知其中之所存乃能知止足好文学形诸韵语若学士大夫之所为是岂常人所可及哉宜其以功名始终也廷勉谨识而珍袭之其与无恤保懐中之简者曷异亦贤矣哉予于此有以见故家之文献矣遂书以归之

　　跋赵驸马所藏朱文公墨迹

　　晦庵先生著书立言垂训万世当时笔削裁定之际其稿奚翅充栋今欲考求其折衷去取之故虽片纸只字有不可得顾其与人往复书简乃于士大夫家往往见之观驸马都尉赵公所蓄斯帖岂惟笔法精熟其道髙徳盛词气谦恭蔼如接春风颜面于几席之前抑何幸哉后生小子以才性自负者睹此老成典刑自足折其骄矜之气是亦所以为教也公不宝金玉而宝此是知崇儒重道者不亦圣贤之徒也欤

　　跋刘尚书刘氏文献后

　　南京刑部尚书万安刘公显孜甞以其刘氏文献集示予求题予阅之有曰子清者公之髙祖也平冦赈饥所活百千万人吴文正公铭其墓赵文敏公邓文肃公掲文安公赞其像曰桂平者公之曾祖也受业吴文正公之门为淇州学正刘岳申序其行甞建义塾文正记其事曰桂宁者公之曾叔祖也好施重义克肖先志虞文靖公铭其墓此其文献有足征者矣嗟夫前数公者皆一代道学师儒文章宗匠也常人求一识面且不可得况望得其词翰之多称誉之至若刘氏者乎世徳之懿为当时所重有可见矣尚书公谨录以藏粲若明珠百斛光彩夺目信为传家之宝也欤然观其奕世积徳先后无间余庆所锺厯百数十年至尚书公之身而始发焉文靖之铭所谓天将迟其获以厚其报茍食其报则其获必倍于斯验矣先正立言不茍如此世之怠于为善者当天之未定辄曰天道无知盍于刘氏乎观之

　　倪文僖集巻二十四

　　●钦定四库全书

　　倪文僖集巻二十五

　　（明）倪谦 撰

　　○跋

　　书抱呆子集后

　　盈天地间凡物之有声而鸣者皆轧于一元之气使然若雷之轰鍧风之刀萧水之砰湃木之吟号兽之吼鸟之嘤虫之噪其声之发为气所轧虽欲不鸣而不可得也他若窍于竹縆于丝虚于金冐于革其为声也虽假于人以鸣谓非轧于是气不可也惟人也得是气而理寓焉情郁于中则声必发于外其音响节奏长短疾徐亦皆出于自然而不容不鸣者也故其为声可歌可诵可喜可愕上而朝廷学士大夫鸣国家之盛下而委巷肖夫女妇自鸣其情者何莫非是气之所为乎此君子所以贵养其气气得其养则声之鸣者自不渉于凡近矣金陵孙政秉忠甫先世以武功官挥使至君食禄不事事雅志恬静隐居凤台杏花之村工绘事喜吟咏其所徃还非帯笭箵之翁则负袯襫之叟萧然物外与世相遗胸中茍有所得辄形诸声诗文辞以鸣其情之所欲言幽清闲淡脱尘絶俗盖有庄生逍遥屈子逺游之趣焉非其浩然之所发耶秉忠甞録以见示题曰抱呆子集抱呆其自号也君子即是集而观之固足以知其所养者矣

　　恭题宠荣録后

　　永乐中太宗皇帝北巡仁宗皇帝监国时则有春坊庻子进詹事府少詹事邹济职辅导侍左右敦厚纯诚端慎和易文词雅赡才徳老成启沃匡赞多所裨益上邃于圣学好文重士于公心志契惬眷顾特厚恒有诗及手札以赐公殁上登极追念旧徳赐诰祭赠太子少保谥文敏其子南京礼部尚书干缮写为副彚为一帙名曰宠荣録锓梓以传出示臣谦且告之故曰先人所得宸章凡八纸第一纸为丁酉冬至朝贺毕上遣中使陈昂赐肴羞十卓于家并赐此诗第二纸己亥春随侍皇太孙五皇孙朝京陛见文庙喜曰这老秀才还好时为善阴隲书新成未颁特赐一本留月余遣还上遣中允黄琮赐腌鹿五只内酝五十瓶至滁迎劳并赐此诗第三纸有进谗诬构者文庙曰这老秀才是朕所除者置不听上闻之喜赐此诗慰安第四纸上因皇孙进学孝爱赐此诗褒劳其后四纸一则索书一则答问安一则病中寛慰一则谕祭者也臣谦闻之沐手捧诵伏睹圣制有贤良作辅翊及鼎鼐得其人之句慰札则云卿之苗裔余为提挈必不使坠入蓬蒿之流谕祭则云勑有司建享堂置坟户岁时致祭嘉爱之情顾后之恩恤终之义蔼然溢于言表三复仰叹圣徳如天所以待公者若是其重公之事上以道所以得君者若是其深皆可见焉观之当时宠遇之隆君臣道合哀荣终始者盖惟公一人而已猗欤休哉嘅今宫车上宾公亦侍游霄汉而天葩丽藻粲然具存公之子孙固宜保之于亿万年矣然天下后世得是録观之则知仁庙资贤乐善之诚形诸赋咏其与帝舜明良之歌成王敬之之颂夫何异欤干起家进士兹果不坠蓬蒿致位宗伯清慎端介绍休前闻为时名臣克副上之所期于昭在天之灵其必有知而忻慰矣自今子孙尚继承家学出为世用以无坠先业无忘圣徳哉谨拜手稽首而识其后

　　跋杨文贞公书途中诗留别李勉庵

　　正统四年少师杨文贞公奉命归省于庐陵途间多有所作至清河手书以遗太守李公信圭诗虽止十一首而其重交情感今昔念君亲重死节乃具见焉不独辞致髙逺而字画亦竒逸心志之存可识矣公文章为世所重未甞轻以示人而以遗清河则清河为公所重又可识矣今为清河子冬官副郎遇所藏岂非李氏之家宝欤公之诗有东里集传于世以今考之十一诗皆无焉岂其録刻者早而晚年者有未及欤有若是轴者存后人得以徧采而续刻之庻无遗珠之惜也

　　跋王文端公论李勉庵文手墨

　　太保王文端公与郡守勉庵李公同乡相友善文端在翰苑者四十年文名满天下勉庵甞典文衡然以厯官郡县故文名殆为政事所掩耳今观文端评勉庵之文谓皆有理趣非茍作者则勉庵之作岂饰轮辕者乎又举欧阳文忠公三多之说告之予以谓三多以读书多为本书读既多文不求工自工矣所谓读书破万巻下笔如有神也二公以是相规益其有得于文忠者深矣岂不足以见其渊源之所自欤勉庵子冬官副郎遇敬父之执宝藏是帖于家其贤也已

　　跋卢廷佐所藏先世田叟醉归图

　　姑苏卢文义先生好古博雅家藏法书名画甚多此巻画骑牛醉叟笔意精工因无题识漫不可知故说者不一或以其冠帯谓为田畯或以其帽插牡丹谓为洛阳赏花者未知果得作者意否大抵时和岁丰穑事有成少有所给老有所养故于春时祈年制为酒食以相燕乐而田野之间有此醉归之叟也其亦摹写太平之气象欤夫农衣食之本天下之至劳者也今观此叟陶然醉饱而得此一日之乐岂不可喜孰知其沾体涂足而竭彼三时之勤为可悯乎此君子所以当知稼穑之艰难也先生珍藏此巻意良在是其子爱竹翁暨孙福建叅议廷佐相继什袭手泽如新其克承世徳者哉

　　跋香山九老会诗

　　庐陵香山乃王公恒安所居成化庚寅秋恒安弟益安自河南归友竹周公偕弟仁迪逊庵陈公徃贺至则会恒安及弟利安子侄省孚墨庄刘公于在春堂凡九人年逾八十者二人八十者一人逾七十者一人近七十者五人益安开筵以齿序坐皆苍颜皓首笑歌为欢友竹首为七言诗以倡序以纪之八人者皆属和金舂玉应锵然成什诚一时之嘉会举世之鲜有者矣友竹之子琬绘而为图刻梓以传而属题其后昔唐白乐天甞于香山履道宅为尚齿会预者九人今友竹之会地名人数皆与之同岂偶然哉乐天作诗有曰除却三山五天竺人间此会更应无夸美如此孰知今日友竹之会遂与相埒安可谓此会之更无哉况乐天会上皆拖紫纡朱之客而友竹诸老不过三四世家宗族世姻乡闾逢掖乐道髙隐之贤尤为难得其视壤叟芝翁又何异哉但不知此会此夕太史曾奏徳星之聚否也予与友竹数十年前甞游冶城登髙赋诗为乐阔别既久复见其有兹会之乐知其赏心乐事虽老而未倦也故喜而为之书

　　恭题永乐四年御赐新进士鲁穆还乡勑

　　国家之于贤材鼓舞作兴奬厉而振拔之则贤材孰不感激思奋砥砺名节以祈不负于知遇也哉伏覩永乐四年太宗皇帝赐进士鲁穆归荣之勑玉音谆切始终以圣贤之学勉之又以自满自怠戒之其期望于臣穆者至矣为臣穆者果能不负圣谕由进士拜官福建道监察御史升福建按察佥事超拜行在都察院右佥都御史厯官中外三十余年氷蘖之操始终一节受知列圣宣宗皇帝赐诰有廉敏刚方焯有风烈之襃英宗皇帝赐祭有卿以先朝进士久厯风纪允操廉洁之誉则知臣穆頼圣化之所陶成亦已深矣今臣穆有子臣崇志克笃前烈世跻其美亦由进士拜给事中升南京太仆寺少卿超拜应天府尹清声雅操接武芳猷宝藏是勑出以征题诗曰岂弟君子遐不作人又曰世之不显厥猷翼翼其鲁氏父子之谓矣庄诵之余谨拜手稽首而书其后

　　题三舍刘氏族谱后

　　自五宗九两之法废学士大夫能知其先者有氏族之志存焉唐初恶故家以门地相髙乃取其说一槩而非斥之至唐衰而谱学亡矣宋欧苏二家始为世谱后有作者咸宗焉故程夫子甞曰管摄天下人心收宗族厚风俗使天下不忘本须是明谱系立宗子法又曰宗子法废后世谱牒尚有遗风谱牒又废人家不知来处无百年之家骨肉无统虽至亲恩亦薄是知谱牒之修其可后乎南京太常少卿安成刘公绍和博学慎行笃于宗族取先世谱牒而续修焉始于南唐工部尚书适其后三世孙以下相继皆补成均乡人遂目为三舍刘氏传至三世孙南寿始为之谱十五世孙埙嗣修之又四世至绍和复续之自宋元以及我朝厯年五百有余厯世二十有四由根达支泝流穷源昭穆世次一览具见其所以收宗族厚亲恩者实頼于兹可谓能尊祖敬宗不忘其本者矣末复作簪缨一志其有望于后人者岂浅哉夫不有作之后将何述不有续之前将何传今刘氏作之续之世有其人得不传述于无穷哉后之人继继绳绳皆务学修徳以光昭先烈庻不负绍和之所望矣遂题其后以告其宗人

　　书王亚卿救灾奏疏藁后

　　孟子曰有安社稷臣者以安社稷为悦者也夫社稷之安者由民安也书曰民惟邦本本固邦宁是以古之大臣以安社稷为心者无不以安民为务视民之饥寒困苦必求有以安之不惟身任其责又必闻之于朝以冀言之必行非安社稷之臣抑何能若是哉予于今南京户部亚卿王公见之矣公于成化九年为刑部侍郎时奉命总理河道因见自京师抵扬州频年旱饥临清武城至徳州又有黒气之异民多流亡雨泽少降具疏言状乞朝廷遣祭山川之神祈祷雨泽及诏廷臣讲究弭灾恤患之策皇上览其所奏恻然兴嗟即下诏尽蠲山东税粮顺天被灾处所亦量减免仍发仓储出内帑以赈济之仍遣礼部侍郎刘吉祭告东岳镇东海之神凡其所言一一举行皇上敬神恤民之心如是是以天心昭格灾沴顿消遂致畿甸山东之境雨旸以时岁大丰稔粒米狼戾民食以充天人感应之机何若是其速也哉嗟夫上有愿治之君则下必有兴治之臣惟圣明在上听言如流忧民之忧而仁覆四海故公道合计从得行其言而惠洽羣黎也仁人之言其利不亦溥哉盖公登进士第入翰林居棘署出典大郡任藩伯擢都宪而进今官学博才宏清方慎密故所至政善民安蜚英腾茂而又知无不言言无不纳用致冀北山东百万苍生咸遂生息而邦本由之以固所谓安社稷之臣非公其谁欤予知公将来之徳业日益大矣三复之余敬书此以识其后

　　书玉亭题名记后

　　南京翰林院后旧有亭环植以竹侍读学士云间钱先生学富才雄以文章鸣海内服外夷及居闲于家朝廷念其旧学复起用于南院先生至号其亭曰玉亭因念我国初至今掌院事者氏名无纪实为缺典乃稽故牍题其氏名刻石置亭中使后来者有考甚盛举也谦于成化丙戌夏甞奉命南院视事未行而迁礼部则南院者谦亦甞授任于斯者也南京太常少卿西蜀李公立之安成刘公绍和皆辍翰林讲读而来相与嘉刻成而徃落之并识岁月于后云

　　题白鹤山人传后

　　韩昌黎甞称燕赵古多慷慨豪杰之士如郭隗乐毅荆轲蔡泽之流皆其人也今观白鹤山人岂非袭其遗风者欤山人名瑄字韫辉仕至尚宝卿大司徒夏忠靖公之子也山人虽世居楚而实生燕赵间好侠而任气有朔方之余习少驰马试剑喜论兵志欲有为于世而落落与世难合甞三上章欲募兵北出祁连不果乃去而西游华山南望匡庐越洞庭上衡岳返棹黄鹤矶下泝襄汉以归博物洽闻不下司马子长所至感今懐古慨念时事辄形论议发为诗辞浩瀚而洪放皆凿凿可行世寡知者独兵部王亚卿知其人甞荐其有经济才时不能用山人益韬晦晩求南都便禄以养母然山人负其竒崛不少屈节于人用不用一付于命故作白鹤山人传以见志予读之而为题其后曰
　　平生磊落负材雄争向明时惜未庸白鹤不知髙几许山人气节拟相同
　　纷纷肉眼笑狂迂谁识经纶志有余莫道山人无胆气也曾三上靖边书

　　题韩公大传后

　　天佑国家莫先于生贤佐故必有命世豪杰之才出际文明之景运弘太平之盛业初非偶然之故也若右都御史韩公锺淳粹之秀气全英毅之美质文章政事之兼优文事武备之并懋四方頼之以平王国頼之以定勲业炳炳照映今古非上天生是异材以保佑于我国家也欤观学士钱公所作公之大传可以见公之为人矣公生而姿禀异常幼已为人所竒矣及长而甫冠辄领乡荐登进士髙第拜监察御史升广东副使擢都察院右佥都御史巡抚江西改山西副使召升大理少卿寻复右佥都御史奉勑巡抚大同宣府升兵部右侍郎出为浙江左叅政未几拜左佥都御史督征两广蛮冦寻升左副都御史提督巡抚两广加赐彩币以劳之闻父丧守制勑升右都御史起复总督两广军务开总府于梧州得便宜行事久之引疾乞退上初不允乞休不已乃赐致仕此公厯官之槩也其为御史也辩寃狱平冦贼能声蚤着巡抚江西也均徭役定岁办赈饥民劾不法其居台端也事有枉抑者辄固诤之多得伸雪其镇边方也广储蓄却强敌严军法军中震栗其征南也提兵捣贼大藤峡破之余寨悉平威名大振其竒谋妙筭举无遗策广人为立平蛮碑以纪其绩其它筹划悉合机宜此公政绩之槩也且其胸次轩豁机神明敏藻思英发沛然莫御心地坦夷不设城府诚命世之豪杰也非天为国家生之而何哉昔尹吉甫作蒸民之诗以美仲山甫既备举其徳复备举其职是即山甫之传也然必归之于天故曰保兹天子生仲山甫今考公之传与山甫之徳业不异则其生也何莫而非天乎公久劳于外虽暂居闲而朝廷之上四海之逺无不仰公勲名望公复起入而保王躬补王阙以弘济大业此固山甫永懐之心而亦公之志也故吉甫作诵以慰之予固非吉甫比然知公永懐之心有素故题公传后而亦以是慰之

　　跋钱宗嗣医者满腔生意画册

　　右画一册乃金太守伯玉及善绘者为名医钱君宗嗣所作者也其画有山水花卉禽鸟总题其端曰满腔生意来征余言予以谓生者天地之大徳也人得是理以生所谓仁也仁者以天地万物为一体民胞物与一视无间恻怛慈爱无不欲其同生并育于天地之间然欲行吾之仁惟医为然故医之为术济人利物起死回生施其药石之功跻之寿康之域其生意何如也宗嗣于此观其山水滃然而云霞舒森然而林木茁无非生意之流通观于花卉禽鸟发荣之畅茂条达飞翔之悠然自得无非生意之动荡即物理之生意有感乎满腔之仁心其生意之勃勃果孰能御之哉是则绘者以是画为宗嗣赠乃所以为其仁心之助不特资其玩好而已也 

　　忧乐格言为夏都宪题

　　莫之为而为者天也莫之致而至者命也君子纯乎天理故能乐天知命虽处贫贱亦坦然荡荡无入而不自得小人不知乎此所以虽处富贵而其心常戚戚欤古之人至以万乘之君不如陋巷之窭夫为言其垂训也至矣都宪天台夏君甞得前人所书格言一方足以警于其心也装于巻端而求题其后君执法宪台茂建功业悠然东归无所系累此其能乐天安命也可知矣宜其珍重是书而不之弃也岂非知言者哉

　　○策问

　　乡试策二道

　　问礼教导民于将然刑罚禁民于已然者也是以古昔帝王之治天下尚徳缓刑率有导民之典以故教化兴行世臻熙皥在唐虞三代其载于经有可考见者欤肆惟我太祖髙皇帝条成大诰三编太宗文皇帝纂集为善阴隲孝顺事实宣宗章皇帝采辑五伦书列圣相承前后一心无非劝善警恶导民归于礼教而已其亦有合于经欤三诰五伦其终始以何条善孝二书其终始以何人欤五伦君臣之道则详其目父道而下何为畧之欤三诰三书其理亦有相通否欤诸士子服膺圣训有年其悉陈之毋泛毋隐
　　问洪范八政以食货为首盖食者民所急货者民所资而政莫先于养人故也方今上供京师之食率仰给东南餫饷军民相兼漕挽止藉一渠之达使渠水充满则舟行通利而粟可致矣设或水浅舟胶则有起拨之费水溜舟覆则有偿纳之费及登岸抵京又有僦车之费岁复一岁欲军民无疲困也得乎稽诸古有请籴近粟可省漕卒而后果便者有江淮之道各自置船而免倾覆者有诸州回船给盐以偿其费者有引泉便漕舟通而陆费省者可得闻其设施之方欤其法亦有可行于今否欤方今通行四方之货曰银曰楮曰钱银出山川所产岁有常额市有定价惟钱楮出于国家铸造使相兼而行则利柄归上而民亦便矣今则楮日加轻有停滞之弊钱日加重有盗铸之弊银日加散有消耗之弊日复一日欲国用臻富足也得乎稽诸古有言不惜铜爱工而盗铸自息者有设质剂之法而民以为便者有出内帑收授而会子自重者有赴平准倒折而子母相权者可得闻其措置之术欤其法亦有可行于今否欤夫穷则变变则通通则久治法之所当然也伊欲水陆无虞费无浮浪而人力以苏轻重得宜物无翔贵而国用充羡必有其道愿酌古准今以对将采而献之于上

　　○对

　　味澹对

　　无欲丈人与味澹叟相遭于广漠之野丈人曳杖逍遥外物不挠而人世若超叟曰此有道之士也吾可与之定交乃周旋追陪携手同归髙坐剧谈钩玄索微言投气合泊然忘机丈人指其轩中之扁而问之曰人之吞耼必待调齐入于唇吻然后可味至若澹者歠焉漱焉若吸风饮泉虽已下咽而莫辩其然叟之味之请闻所言叟曰走之愿纳交于丈人者实以为知我今顾廑问厥情曷左盍试为我陈之而走也敢先琐琐乎丈人曰口之所别其味有五曰酸曰辛曰咸曰苦以至曰甘澹非其数生于五行洪范是谱咸生于水苦生于火金木酸辛甘则生土薄乃爽神厚伤臓腑酸多败脾辛多损肝咸苦甘多心肺肾残初虽不觉久而疗难孰若此澹吾心所安不燥不湿匪热匪寒惟兹是味他总不干诚为滋益气血之良剂保养寿龄之大丹意必有在于是也叟曰此所谓味五味之澹者也人具是形固当调摄保玉以全尔天年虽然似陟乎方外之习有我之私也走之志未止于斯
　　丈人曰君子于味所存以正所嗜以常常则可久正则允臧彼酰醢淋漓烹饪精凿禁脔侯鲭山珍海错虽可以塞尔饥肠充兹大嚼然致之匪易得之亦艰茍庖人之弗继将必俯铉朶颐顾鼎垂涎是以动色于炙染指于鼋宁知祸福于是纠纒孰若此澹味得天下之正而恒在日用之间至美不和纯质以全一饱之外曷足以累吾之天叟之意其在是乎叟曰此所谓味饮食之澹者也孟子曰饮食之人则人贱之为其养小以失大也请言其大
　　丈人曰人之一心众欲所攻物交于物乃引厥中是以耳悦淫哇目好冶容鼻臭兰茝口嗜肥秾四体所务安佚是从骄奢宴乐鸩毒厥躬彼其居列粉黛筵开绮罗食前方丈笑拥笙歌酱酒藿肉刲羔宰驼沉湎败度其存几何出则鲜衣怒马宝鞭玉勒牵黄臂苍遗钿堕舄百万呼卢千金结客嗜欲无厌终岂贞洁至有非分妄求贪多务得富拟封君田连阡陌忘身殖货珠贝骈集髙明之家鬼瞰其室孰若此澹有典有则音在黄锺色惟尚白环堵之宫聊以容膝韦布自暖藜糗可给掬月吟风枕流漱石一榻之外举为长物中有真味匪言能悉若是何如叟曰此所谓味澹薄之澹者也武侯曰非澹泊无以明志此亦儒者之素行耳愿闻其它
　　丈人曰作徳者逸作伪者劳顺理优裕逆情郁陶富贵在天穷达有命恬澹自守何事奔竞尔其爝火乍举羣蛾竞集酰瓮一开蝇纳自溺走利丝毫奔禄寸尺是以衒玉求售投刺愿识趦趄嗫嚅患得患失囚首丧面奴颜婢膝吐露肺肝指誓天日初若可信久宁有实尔或美宦是跻志盈计得声势夸诩骄蹇可挹恃其矫剧惘不怍其心迹其至位髙则嫌势均生敌疑轧惧逼承间伺隙既挤于井复投以石此固世所常有与穿窬其奚择敦若此澹无营无求与造物者游载沉载浮若不系之舟随寓而安万虑以休乐天知命夫复何忧其味之隽永虽太羮玄酒而莫之与侔若是何如叟曰此所谓味恬静之澹者也夫君子孰不欲仕又恶不由其道故孟子比之墦间之乞盖甚之也然知命乐天非体道之君子不能走甞从事于斯矣更闻与进
　　丈人曰邃古之初是曰大朴其民颛蒙其气浑噩无思无为不雕不斵观其动止则茹毛衣革穴处巢居卧则呿呿起则吁吁鼓腹而游含哺以嬉俗虽鄙野至徳自如观其饮食则燔黍捭豚抔饮污尊篑桴土鼓致敬鬼神礼虽简陋天真自存逮夫绳结既舒风气渐辟人文日宣寖胜厥质遂至琼宫瑶台榱题数尺笾豆簠簋锦衣玉食物我相形利欲滋殖故智者攟摭而兼取愚者株守而窘迫变诈旁午谲狯百出攘敓纷拏庻狱狼籍试一味之舌本遭螫欲挽太古伊何能及孰若此澹天君泰然身处今世心游古先衣茹虽非毛革而与葛天无懐之民比肩居处虽非巢穴而与浑沌赫胥之子周旋古澹是嗜世味徒妍彼夸毗之劳扰殆犹蠛蠓之过前若是何如叟曰此所谓味古朴之澹者也夫唐虞三代而上其天地日月即此天地日月也则知其人之心独非此心乎走诚愿学焉丈人盖先得我心之同然者矣虽然尤欲闻其古味之实
　　丈人曰人匪生知孰容弗学具载方册博文守约知其味者贵乎能嗜嗜其味者贵乎能乐蹊径一差大道丛薄故四圣爻象帝王谟典诗之性情春秋襃贬乐则神人以和礼则上下以辨洙泗问答濂洛讲明大弥天地炳若日星逺征近取拳拳服膺施之于家则长幼序措之于国则教化行布帛菽粟是为典刑彼庄老玄虚杨朱仁义申韩刑名管晏功利苏张纵横范蔡辩议不韦吕览太公史记以至愤世嫉俗幽人狷士放言髙论殆千百计非不驰骋古今发挥理致丰缛美新骇闻惊睇脍炙人口膏馥可味然以之辅世植教迪民成治致逺恐泥其流也不能无弊孰若此澹在乎圣言揖尧舜于寤寐接丘轲于几筵蔬食水饮箪瓢陋巷而得所乐之自然饱经饫道含英咀华而忘鱼兔之蹄筌若是何如叟曰此所谓味理趣之澹者也得之矣然犹未也史谈曰儒者博而寡要劳而少功岂其然哉岂其然哉必有至当归一之论幸毕其说
　　丈人曰厥有一物生天地先张主人物万化出焉代明日月流峙山川飞潜蠕动发育两间存乎吾心之中则纯粹而混融虚明而宣通不偏不倚至正大公推乎其前而弗究厥始推乎其后而莫知厥终不以桀跖而有啬不为尧舜而加丰但全之则为圣为贤失之则为狂为蒙是为古今之会事物之宗故舜禹之精一执中所以执乎此也汤武之建中建极所以建乎此也周公之思兼三王思乎此也孔子之一以贯之贯乎此也易书诗礼之所载载乎此也洙泗濂洛之所明明乎此也则叟之所以味之者容非在于此乎于此玩味涵养本原刮垢磨旋光性真皎然存天理于流行之际遏人欲于未萌之先自强不息终日干干茍无二以无杂可希圣以希贤此冲澹之极致而莫有出乎其前者也以是闻于叟何如叟勃然改容避席局蹐而言曰此所谓味天真之澹者也至矣尽矣其靡有加矣斯固走之所愿闻也走端居守道存吾心养吾性以事乎天犹惧坐井而未有所明今得闻丈人启蔽焕然若执热而濯我以清泠也谨再拜稽首以为终身味

　　○上梁文

　　应天府学门上梁文

　　应天为京兆之大府儒学乃首善之名区枕秦淮而引清溪风气于兹而融结左锺阜而右聚宝山形相向而拱迎梵■〈土答〉凌空卓东南之文笔江潮通海涌朝夕之词源是宜庠序之聿兴雅称衣冠之萃止前修侈靡古迹留竒宋学士之聮句金舂泉题玉兔吴皇象之断碑鼎峙号纪赤乌英俊来游进其徳而修其业师儒乐育诵其诗而读其书深究濂洛关闽之传上泝禹汤文武之道共沐菁莪之化雨皆成朴棫之良材济济多士之克生落落名贤之迭出月宫攀桂云路跨鳌魁京闱而冠甲科文章追班杨董贾登台省而荣斧衮政事迈韩范富欧际文运之大亨仰先圣之遗泽惟是庙堂之空阔夙恢门阙之峥嵘棂星居朱鸟之中离火当文明之运兹焉取象伟矣开祥奈何风雨之震凌遂致材木之摧腐不有改作曷耸观瞻兹者恭遇府尹鲁公府丞白公台郡儒宗昆陵宦族斯文山斗善类栋梁顾此一门之当为欲图千古之不朽撤其挠栋易以贞珉府推王公既协谋经始于其前府判宋公复互力赞成于其后掌教耆硕克符厥志分训诸彦各罄乃心士希贤贤希圣圣希天予何人也穷则变变则通通则久吾岂匏哉相与效修泮之鲁侯不惜召剖璞之荆卞乃感地不爱宝岳则效灵琬琰出乎昆冈琼瑶臻乎泮水断来山骨全无斧凿留形移至云根犹帯峯峦余润断鳌足以立四极巍然数仭之髙表杏坛而启重扉浩若千金之费崇素王之庙貌饰夫子之宫墙云汉昭回上擎天而下镇地枢轴旋转辟则干而阖则坤壁立闲吾道之大防矻峙障回澜之砥柱精黉改色逢掖増辉从古所无迄今始见任使风吹日炙管教地久天长十年百年千万年垂衍无穷大书特书不一书揄扬罔既念我昔为游歌之所可于侯无赞颂之词请激昂工匠之歌听敷唱儿郎之伟
　　梁之东泮池春水禹门通好待一声雷奋蛰锦鳞个个化苍龙
　　梁之西云路攀蟾信有梯礼乐丹墀期射策胸中文气吐虹霓
　　梁之南四书六籍贵沉酣占却鳌头春宴处恩波新赐浅拖蓝
　　梁之北灿灿三台星拱极人才培养頼贤侯要使公卿从此出
　　梁之上门阙重辉新气象于昭黙佑在天灵此去俱堪登辅相
　　梁之下弦诵洋洋宣教化席珍待聘应时需美玉良金无定价
　　伏愿上梁之后学颜志尹家稷人皋岁拔真才接武宾兴之选朝多名宦比肩进士之科凤凰台来今日之凤凰龙虎榜集盛时之龙虎藴明体适用之学辅弼朝廷收致君泽民之功翊扶社稷儒风丕振圣道益尊

　　倪文僖集巻二十五

　　●钦定四库全书

　　倪文僖集巻二十六

　　（明）倪谦 撰

　　○神道碑

　　明故奉天翊卫宣力武臣特进荣禄大夫柱国武强伯杨公神道碑

　　昔我太宗皇帝虑北边遗患频岁亲征朔野清肃宣宗皇帝亦尝北伐殱夷殆尽自是息兵思得熊罴之士不二心之臣固守要害保乂王家时则有若颍国武襄公洪勇略不世出朝廷乃拜为游击将军御边独石寻佩镇朔大将军印镇宣府公凡出兵必与其犹子武强伯能彰武伯信偕战輙有功用致羣丑窜伏威震中外天下称边将之武者必归杨氏后洪卒能佩镇朔将军印镇宣府信佩征西前将军印镇大同东西掎角保障边陲深为国家所倚赖天顺庚辰闰十一月朔能亦卒年五十有二讣闻上震悼为辍视朝遣礼官谕祭致厚赙命冬官营宅兆其弟伦扶柩归京师以是年十二月某日葬阜城门外钓鱼台原谦尝为志纳诸圹矣伦兹伐石树碑墓道复欲谦为之铭谦荷公爱厚无可酬徳不朽之图其奚敢辞谨按状公字文敬姓杨氏能其讳系出太原霍山王宋有讳辀者官杨之六合因家焉曾祖讳政陜西汉中卫百戸祖讳璟嗣皆以颍国贵赠柱国昌平侯父讳琳以公贵封荣禄大夫后军都督府同知季父忠以彰武贵封骠骑将军后军都督府佥事初颍国嗣父职调开平二弟与俱自陜来宣寓居城南而公生公幼荘重异常儿从耆儒魏禋宗讲学习孙吴兵法膂力善射宣徳中尝还汉中展墓督府称其孝颍国欲玉其成赀遣使游公乃之齐鲁吴楚之墟亲贤取友智充识博比还颍国益竒之正统甲子春从颍国出战以克列苏敌弃辎重走擒获塔喇海等二十余人以功升开平卫所镇抚有族侄开平指挥使宗幼疾不任事颍国欲易以公疏闻诏许更代于是公任指挥使宗任所镇抚戊辰冬与敌战滦河三岔口败之擒获竒彻赫等己巳春擢都指挥佥事秋从颍国与敌战大同聚落店追至拷■〈扌老〉山败之擒获珠卜丹等夺回所掠人畜寻从左叅将都督朱公谦与敌战懐安城东败之擒获蒙克都勒斡特穆尔亲解诣京上嘉其功赐以金币冬从颍国还朝有金币之赐时敌扰边地诏公追剿遇敌紫荆倒马二闗连战败之擒获伊竒喇斯等夺回所掠人畜景泰初元春擢都指挥同知赐以金币寻拜游击将军御边宣府锡以戎具金币甚厚夏战敌八里沟及荆子村败之擒获省洪大使等秋还朝擢都指挥使冬诏仍充游击将军统神机京兵辛未春丁毋夫人陈氏忧寻擢后军都督佥事充左叅将镇宣府夏进都督同知寻充左副总兵锡以诰命甲戌春召还总神机京兵天顺改元春以迎复功擢左都督赐以金币寻命总兵宣府赐以金币夏大同有警诏禆将徃彼会兵御之公奋然请自行战敌磨儿山及石灰站败之擒获绰和尔等夺回所掠畜众秋进爵武强伯食禄一千石乃上疏欲乘敌弊举兵殄之上不许赐勅奬其忠勇戊寅春赐以诰券加封奉天翊卫宣力武臣阶特进荣禄大夫勲柱国制辞有刚毅忠良驱敌振军之褒秋诺延来欵塞言敌且入冦公欲以狄攻狄给以礟火谕使夜斫其营果大败之俘献所获于朝上善其策夏敌扰大同复请进讨敌闻公至悉惊遁秋战敌新河口败之擒获努色尔寻徃独石战敌韭菜冲追至保昌州敌势穷蹙悉弃辎重遁诏发兵策应大同敌闻公至退去乃还兵保境敌闻公还复入公复驰徃敌又退乃耀兵境上驻逾月敌竟不敢复入而还初公师行中夜有星如盂坠城中光烛地如昼众咸为公忧师还未几公果卒卒之旦犹力疾坐厅事筹边日昃而逝言不及家事公沉毅警敏善用兵号令严明秋毫无犯有食民一瓜者輙寘以法驻营则寂若无人欲养马力常与士卒同步寒则给以衣裘病则给以肉糜遣医调视死则给槥祭葬之用能得士死力所至成功北兵詟惮至以杨爷呼之处事详慎尝垦隙地鬻蔬粟以供公费尽革军卫科扰弊筑室数百区以居河南戍兵省其僦屋资顺圣川牧地建议兴筑二大城措画有方工不逾月奏免征偿军士物故马疋人徳其惠律身廉介烛理明析剖决愬讼深中下情重文教朔望则诣庙学谒拜督厉生徒性至孝侍膳问安不离亲侧敦睦宗姻不遗故旧倾身下士忘其势分故卒之日宣城为之罢市逺近号痛如失父毋虽女妇童穉亦皆哀感非公恩徳曷以致兹虽古名将不是过也夫人蒋氏卒先公八年继王氏子一人禄早夭女二人赘龙门所千戸弟王英嫁龙门卫指挥使张祥公无嗣以伦袭羽林右卫指挥使铭曰
　　阴山燎扬久未扑锺毒蓄谋繁种落弱则欵附强弗若潜伺乍集肆凶虐我皇赫怒整于铄称戈立矛靖絶幕爪牙有将雄胆畧奕世虓武秉忠恪委以北门司鎻钥授钺拥纛镇云朔乘障以待骑且彍有或婴之疾击斮累累劲敌俯就縳生俘死馘气沮索孑遗余孽遁遐邈边烽息燧静鸣柝威行塞外疆圉拓民安国奠境清廓章徳昭勲儋显爵鐡券金章誓河岳长城万里副攸托忧抒北顾心孔乐今无与俪古可角凌烟宜并褒与鄂营头星堕光明烁乘云上征返冥漠讣闻当宁色惊愕悼惜褒恤恩典渥螭蟠龟负石坚确载徳墓门媿笔弱吁嗟九京不可作千秋应有来归鹤

　　故定西侯蒋公墓碑铭

　　公讳义字惟忠姓蒋氏扬之江都人髙祖讳三公曽祖讳八公祖讳从龙皆赠定西侯父讳贵封奉天翊卫推诚宣力武臣特进荣禄大夫柱国定西侯食禄二千石追封泾国公谥武勇母李氏封夫人公生而颕敏自幼言动不凡倜傥好学读书过目輙成诵克通大义尤厌饫左氏春秋有会心者相与究遗经之奥论古今之变虽对谈竟日未尝有倦色闻其言者皆心融而意惬也性刚毅人有忿争不能平者率曰公正人也盍往质之公为据理折其是非咸悦服解去无有后言平居恭慎自将严若不可犯及至接人则谦和乐易畧无贵游习好为歌诗有思致笃于教子俾从明师讲艺周人之急义所当予捐百金不吝茍非义虽一毫莫得也故友金姓者父丧不能举公怜之为市棺资以金帛有赵姓者贷公金三斤久弗能偿或曰必致于理始可得公叹曰始吾济其急今虐之仁者固如是乎即焚其券言者大惭人以是益髙公之徳量其行多类此正统己巳武勇公为冢嗣当袭爵以足疾辞进子琬袭焉越三年赐诰封公为定西侯天顺改元春公有疾时上命琬祀神武当濒行谕琬曰吾父起戎行积勲伐以遗我后人汝膺重爵宜朝夕策厉思绳祖武报国恩以忠臣良将自期吾死瞑目矣脱有不讳汝其识之比琬还而公已卒是年六月二十九日也春秋四十有四娶王氏封夫人有懿行子男五长璟蚤卒次即琬学博而行笃克世其家琰瑾瑜皆幼女四武强伯杨能永康侯冢子徐昌东胜卫指挥使张玙会昌侯冢子孙琏其壻也孙女四呜呼国家之兴天必生雄武不常之材以佐成鸿业庆流子孙与国匹休非偶然也武勇公早从义旗征交址靖沙漠镇松潘平麓川经营四方兵罔弗克丰功伟烈冠于当时着于信史公席遗庥藴才徳正当大究厥施如李西平父子纉令闻而亢厥宗乃以疾废甫荷侯封而又遽止于斯也惜哉武勇公制葬于榆河乡义井里之原公之卒上遣官谕祭命工部营葬事以卒之年八月十九日祔于墓琬惧潜徳未彰乃奉文学金君鋭所述事状请予铭其墓碑孝子之志也铭曰
　　猗嗟蒋公泾国世勲盟重带砺有赫前闻公宜绍休为国方召千里龙媒淹于枥皁天病厥形弗病厥徳既武既文动合矩则澹若儒素左图右书忠信为佩仁义为舆继志象贤是曰克子兰茁其芽复济世美爰绳祖武属之闻孙公拜列侯推封宠恩赤芾葱珩煌煌命服下寿未跻溘焉不禄玉瓉黄流必以类应禄寿是膺盛徳斯称为善者惧谓理莫征天乎孰知寿之以名帝闻曰咨汝予世胄祔其先人官为营甃矗矗墓门我铭其石贤者之蔵过车宜式

　　登仕佐郎应天府阴阳学正术薛公墓碑铭

　　公讳富字仲徳姓薛氏京口人髙祖某仕元为万戸父士明毋羿氏公幼聪敏志学博通载籍尤精星厯易数之学洪武丙寅以明阴阳征至京因家江左永乐初应天府复设阴阳学府丞王公谅荐公堪任学事诏授正术公在官恪勤厥职寅畏小心候时诹日罔有差忒公学务简府长吏知公廉济事輙属公禆赞为多公存心忠厚导人为善有不善务为掩覆人称其长者句容县令受民嘱隠开河事觉上命核实府以属公公勘他所以复令得释上将北巡粮运甚急府推俞某恇怯不能督转属公公直抵江北给馈不乏府尹向公瑶深器重之被荐预修永乐大典校正范围术数皆精确诸司盗课钞事觉朝廷命追偿阖府官无得免者独公不预尝署经歴司事属征丁盐钞万计假贮江宁邑厅代者至公虑有失僦民库贮之甫移去邑夜火焚罄钞得无恙若有神预告之者咸叹公为盛徳所致内局织工制造盬恶属公追偿公不忍加刑众工相戒曰勿宜累长者悉输完其仁恕率类此以老谢事蒙赐勅命进阶登仕佐郎正统己未十二月七日以疾卒享年八十有二生元至正戊戌六月四日公为人谦和乐易言行端慎温然君子也人皆乐亲之居家孝友弟道玄早卒拊其孤璘同已生莅官清介一毫不妄取于人故卒之日家无余财配蒋氏有淑徳有子曰玉璘琦瑜玉钦天监主簿瑜嗣应天阴阳正术有孙曰谦诚谊让谏谨详谦天文生让亦嗣正术墓在江寜安徳乡冈墓村原葬几二十年矣而墓石尚未刻璘深惧潜徳冺没而昆季又相继谢事茍不及今为之将有无穷之憾乃述履歴之槩偕诸子来乞铭可谓笃追逺之孝者矣呜呼人道无亲常与善人若公者非所谓善人乎故身被荣名寿考以殁而子嗣之子殁孙复嗣之簮缨相袭者三世后未可量也天之所与盖于是而可征矣铭曰
　　降衷自天兮公乎惟克全兮履道于平平兮专门之学为世用启厥先兮以似以续流遗泽其永延兮彼君子兮兹其阡兮

　　明故中奉大夫山西布政使司右布政使谢公神道碑铭

　　公讳佑字廷佐姓谢氏世居安庆桐城之清净乡曽祖惠一号添锡祖住庆值元季世乱有乘时入乡刼掠杀人者公从容谕止解其所縳而纵之赖全者众世称其有阴徳逮入圣朝天下平定即乡之朱清渡葺旧庐以居乐善好施乡人号为心善先生父永富毋王遘疾刲股和粥愈之人谓之孝子妣钱氏有懿徳生二子长俛次即公也公天姿隽爽幼有巨志父早卒家贫贱躬纺织以拊之尝牧牛田野间毎袖书于牛背上读人咸异之甫成童县尹欲举民秀増广学校生员时赠知州章公某封员外郎黄公子清俱为庠生共举公族长之子以充族长度子弗堪集族子弟问孰愿为皆黙然公独应曰吾愿往毋惜之为泣下公慰母曰儿得为秀才不愈于牧牛乎遂补庠生寓员外公所拜为师员外公教之习字肄业公遽知用功日进一日窃朱书欲求生富贵须下死工夫十字于几员外公忽见阳斥而阴重之教谕冷公暄初至选公聪敏者数辈注意训迪日授书数千言公读不过二三十遍輙能背诵冷公深期待之诸生遇假日多事佚游公独理课业于史志诸书无不博览工诗赋及骈俪之文不泛交际遇益友必执贽以求讲订知州公爱如已子供其所费不靳习诗经患无师传赖南昌朱孔修先生引拜吉水尹司正先生得经义百余篇以为式自是融化成文越三载经书豁然通贯宣徳乙夘遂领京闱乡荐正统丙辰登进士第观政刑部邑自国朝开科以来无登进士者登进士者自公始举邑咸叹慕之丁巳授本部陜西司主事谳狱公恕己未秋以疾辞归辛酉疾愈赴京壬戌春调戸部四川司主事莅政有能声命赍官银万镒赴辽东籴粮以实边庾升署本部广西司员外郎景泰改元赐勅褒美赠考如公官妣封太安人妻封安人迎太安人就养官舎己巳秋北骑入冦以公有风力改监察御史奉勅出镇大名练兵保境以为京师声援公至修城垣造器械拊流移训士卒号令严明百度振举军民帖然事定还朝升署本司郎中复奉勅往督山西边储接济大同宣府事还与实授未几升广东布政使司右叅政天顺改元复赐勅褒美加封赠其父母如制追念先徳求前礼部侍郎羊城陈公琏为文表诸墓寻升河南左叅政戊寅升山西右布政使公莅官慎勤存心仁厚凡所设施务使民沾实惠前后志操始终一致两主提调科场士类悦其公道成化丙戌年方五十有六苦风疾具疏恳乞致仕归家杜门养和不干世务奉觞寿母乐其天伦为人器宇轩豁脱畧覊馽絶无町畦发言谈笑一座尽倾好评论人物穷其底里人多服其至当作文雅淡诗有唐人风致书简得欧苏体有宦逰稿蔵于家晩于祖基作室为佚老所凿池养鱼开圃莳蔬周垣植以嘉树客至则开宴堂中觞咏为欢或散步园池以为适己丑太恭人以寿终公哀毁丧葬一依文公家礼不用释老二教乡人化之庚寅春至邑中访故旧首谒文庙次造员外知州二公家分惠俸金以酬旧徳越数日还乡而风疾复作矣以四月十六日终于正寝享年六十其生为永乐辛夘十月十五日配朱恭人性贞淑妇道母仪为闺门式先公十五年卒侧室丁氏亦先卒子男二长瓉娶太守章公女卒次瑾娶监察御史方公妹谨厚克承其家皆朱出女三一朱出二丁出适周道吴希道章显皆宦族孙男一孟祥孙女三瑾已卜卒之月二十六日葬公于祖茔马公觜之原兹来京师奉太守公所述行实请予为铭将勒石树于神道太守与公自幼连砚席同寝榻讲学几十载先后俱登进士第又为姻家厚善亲爱莫加焉则所述信而有征可知矣遂取而次第之而系以铭铭曰
　　精金在矿良玉在璞焕乎成文必假追琢公负异质如玉如金刻志力学允为国琛间气所锺超出凡伍维岳降灵生兹申甫策名甲第独步无前歴职郎署声绩卓然经国保民才兼文武擢长雄藩累承褒诩位居方伯为古诸侯吏畏民爱徳孚惠周入为辅臣缙绅望属以疾引年克知止足优游林壑遂其髙情千载疏傅接武令名甲子数穷公亦永迈甘棠之思广存遗爱勒铭神道式着徽猷青史有録兹焉是求

　　○墓表

　　明故懐逺将军指挥同知李公墓表

　　皇上嗣登宸极改元景泰薄海内外诞布维新之命谦奉诏使朝鲜道次辽阳塔山时北兵潜冦境上守御塔山定逺卫指挥同知李荣率兵追剿敌悉遁去谦见其威武心甚伟之比使还荣泣告曰不肖先考懐逺府君齿未半百輙已不禄卜葬塔山之西痛惟潜徳弗彰恐遂湮泯先生职文翰幸畀一言以表诸墓道再拜以请谦尝伟其人世徳之美可征矣奚容辞按懐逺公讳旺姓李氏古邳石兰社人也曽祖讳五祖讳九世父讳驹俱赠懐逺将军指挥同知父讳绍兴世父勲绩从太宗文皇帝举兵靖难懋立战功累升应天卫指挥同知公袭厥职沉毅有勇畧凡遇敌必先登陷陈无所恇怯永乐间数征迤北公輙与焉宣徳戊申调兴中征哨擒获敌兵牛马人口朝廷嘉之赉以白金楮币布帛庚戌调寜逺卫守御中左千戸所剏建城郭经度规画不惮劬勚卒底成功善拊士卒皆结以恩信及今人思悼之正统十三年九月六日以疾殁于正寝春秋四十有五配董氏刘氏子男二人长即荣次显女二人妙能妙连董所出也女一人妙明适百戸苏友嫡嗣全刘所出也呜呼国家蓄罴虎之士列在疆圉所以保边防而遏冦暴也公材识超迈果敢有为能使敌畏其威士懐其惠其贤于长城也逺矣天诚假之以年其屹立东藩折冲万里足副所托曷为夺之速耶然有子克踵遗躅勇烈绰有父风岂惟保厥余庥爵秩之崇将日进而未巳也可卜矣为子孙者尚益绍隆于弗替哉是为表

　　明故赠金吾将军锦衣卫都指挥使李公同室太夫人郭氏墓表

　　公讳观音保姓李氏其先西域人也曽祖穆尔古祖衮古噜在胜国时任西寜州同知遂家西寕父都尔苏母吴氏都尔苏有弟二人曰纳木喀嘉勒灿当元季兵乱边疆多事纳木喀移家陜西之华阴居焉洪武初举族同弟珠噜归附国家太祖髙皇帝嘉之授纳木喀镇抚职俾镇西寜纳木喀殁子英嗣提土兵累征迤北逹冦茂建勋绩朝廷与之分土锡爵会寜伯仍镇西寜公沉毅有谋虽不事事凡军旅之务英必咨问于公公与之商画皆悬中事机故英所至克捷为时虎臣公之力居多焉公性质直与人交开心见诚无所隠伏遇事有违理者必面斥之不少贷故人皆亲爱而敬服之公次子文方数岁嶷然如成人公尝指谓其母曰是儿骨气英英非凡材也大吾家者其在是乎可善教之恨吾不及见也盖春秋四十有三而卒时永乐丙申某月日也子四人长玉早丧次即文次通次赟孙男十人铎镛铉钊铨铸钢铭鋹鉴孙女六人指挥使鲁鉴祈瑛陈云其壻也余未行太夫人郭氏西寜人也自幼端静柔惠为父母所钟爱及笄归公逮事舅姑早暮恪勤孝养妇道克修主中馈相祀事皆身执其事不以假人综理内政秩有伦绪待婣戚御婢仆曲周恩意及公谢世即屏膏沐誓守厥志拊训诸子恒以继绍家声不坠先业为勉诸子遵承慈训无日敢怠而文膂力善骑射尤好书史叔父会寜俾侍左右以备任使洪熈改元随会寜征剿黄逹实有功宣徳改元进贡来朝入见宣庙奏对称旨明年特授西寜卫指挥佥事四年会寜召还擢文陜西行都司都指挥佥事代之镇守寻召还擢都指挥同知俾锦衣卫北征有功擢都指挥使赐之诰命推封其三代故公赠金吾将军锦衣卫都指挥使郭封太夫人文之配张氏封夫人宠眷优渥时人荣之景泰甲戌正月十三日太夫人以疾卒春秋八十有一文衔哀具疏以闻诏许归葬乃匍匐归以某年月日葬之西寜城北八里车卜鲁川之原既葬还朝天顺改元春以翊戴功累擢前府右都督佩征西将军印镇守大同惧潜徳弗彰乞予为文以表诸墓呜呼国家并包总揽惟贤才是用忠勤能効而爵赏随之李氏族着西疆世笃忠欵用致析圭珥貂爵崇五等绩亦伟矣公上承世泽克加培植而不食其报以殁然庆锺厥子龙章褒赠贲于身殁而郭亦已亲享其荣则亦何憾之有哉矧为之子者材武出伦方隆柄用功业之建日进未巳则其所以荣亲者又寜止于是耶故为表之以俟

　　明故奉议大夫周府长史张公墓表

　　洪武丁夘二月十五日周府长史张公以疾卒于官归葬邑之三溪地邨山之原越七十一年为天顺戊寅其孙端被荐来京始克奉状谒予文以表诸墓按公讳凤字景翔号白羽生其先光州固始人后唐间有为太师梁国公者随王氏入闽后有为将乐簿者因家焉故今为将乐人曽祖讳日宣祖讳徳昭宋朝奉郎父讳本元元统癸酉进士仕至福建儒学提举母萧氏提举少从外祖宋进士廖公游廖公之学私淑龟山之传授受有自故公所得本于家庭明易书诗三经子史诸书靡不通贯元末盗攘行省署公为本县尉公防御有方盗不敢犯国朝天下甫定开设学校公以经明行修首被荐为本府儒学训导公以师道自任勤于启迪凡经其陶铸者咸克成材时延平有濠梁唐公铎庐陵胡公子祺相继为守二公皆贤牧皆礼貎公子祺至为公立传托尔和为兵部尚书荐公孝行适诸王初封就国选贤为辅遂擢周府长史公在藩八年开导匡翼无所违失毎以春秋进讲发明尊王贱伯内夏外裔之旨甚悉王輙称善深加敬待盖春秋四十有八而卒配汪氏先公十年卒生男一曰基女二适李宗亮吴恭继杨氏后公五年卒生男一曰某女一适汤某孙男一即端也公仪观秀伟性资和厚笃于孝友事亲克致色养抚兄遗孤不异已出应物一以至诚临事务存大体呜呼士君子克积学饬行以足于已则随所用而无不有以自立观公为尉为师为傅咸卓然有立如此不由其学行之足乎已欤惜不及下寿而赍志以殁此其为可嘅也今有令孙将由荐逹进有禄位则余泽之承有不在兹乎遂为之表

　　明故昭勇将军万全都指挥使司都指挥佥事致仕李公墓表

　　孔子谓文莫吾犹人也躬行君子则吾未之有得孔子岂未得于躬行哉盖以诲人不可事虚文当务实行也去古既逺世降俗漓若汉万石君陈太丘淳谨长厚化行家邦为世钦仰岂非所谓躬行之君子哉余至宣府闻致仕都指挥李公敦徳服义子孙秉礼能循古道虽名武弁儒绅犹或难之兹非万石太丘之伦欤而今则已矣惜哉公讳徽字子素姓李氏凤阳临淮人祖讳济元行枢宻院判元季世变鸠兵保境天兵临濠梁率所部归欵从太傅徐公取苏州授广信卫镇抚洪武初征闽建寜将乐松溪克之改正千戸调守阶州赠明威将军指挥佥事祖妣陆赠恭人考讳庸嗣授秦州卫正千戸讨平阳河州迤西巴撒川及七伦族诸畨冦擢指挥佥事寻擢陜西都指挥佥事妣时封淑人兄讳循嗣授平凉卫指挥佥事谪交南攻破吉利册安老慈麻太原蛮寨复职殁于化州无子永乐丙申公嗣之改宣府前卫甲辰扈跸北征宣徳戊申从阳武侯薛公战敌古北口败之俘获人畜什器甚众有白金文绮木绵楮币之赐庚戌敌冦青边口追击败之夺还被掠人畜寻奉勅哨备开平明年命领神机兵巡边乙夘诏守青边口数年敌不敢犯正统丁巳上命大司冦魏公出视边政荐公才堪任剧进署都指挥佥事掌万全都司印政修事举戊午综理兵屯劝课有方时朝廷发京储实边命镇逺侯顾公督运自居庸抵大同毎三十里为堡士卒接逓镇逺举公董役公病推挽劳困米积不前建议粮在道者皆随处收贮为便疏闻上从之人赖苏息镇逺嘉其材识解腰带以赠癸亥诏守柴沟堡明年从叅将杨公战敌伊克穆苏败之获其人畜什器实授昭勇将军都指挥佥事己巳年五十八即上章谢事以子绂代之君子贤其能知止足也门居十年以天顺己夘正月十一日告终于家年六十八遗言勿作佛事生于洪武壬申六月一日公乐易寛仁沉毅有谋其北征也粮竭士饥比餫饷至骤得饱食多胀懑死公集米帐下节约分给所部不死一人百戸韩荣拾遗甲部卒诬以盗上怒将斩之公为诉其情于安逺侯栁公转闻于上得贳死荣徳公再生朔望輙焚香向公所拜祷之其战伊克穆苏一卒失马危甚公呼载马后从者因脱駄马乘之得出后卒偕父诣公泣谢公不以为徳也毎出兵必囊药以疗病卒多所全活公既谢事适敌大举入冦守将统兵出战独都宪罗公城守督令严急柝声不絶公谓宜静防之都宪用其策城守无虞敌既退我军多遗神鎗铳炮于战所公谓宜收取以备军实至今沿边得资其用公之力也尝有客寓粟数百斛于公家值雨湿浥公为宻补所损不使客知天性孝友父早丧事母务得欢心汤药必亲尝时新异品必奉母而后食必咨而后行母殁哀毁与弟衍恩谊冞笃衍卒语及輙悲恸乐施予姻党婚丧有不能举者出赀周济喜书画遇善本捐金购之好延纳宾客亲贤善交晏宪佥彦文瞿长史宗吉谪寓于斯公皆执弟子礼从之讲学故公行业过人逺甚毎从大将出师必延公至帐与叅筹划退而未尝语人迹其徳善可谓无媿于躬行君子矣配董氏封淑人前指挥某之女懿行纯备子六长即绂宣府前卫指挥佥事以战功升指挥同知阶懐逺将军次缙绅缜纯经缙卒经习举子业女四嫁指挥周贤杨琳杨俊一未行孙男女四绂以公卒之年二月七日葬于宣城东马头山祖茔而墓上之石未有文以刻乃奉乡贡进士林孟旸所述事状请予为表其幽潜呜呼徳厚者流光徳薄者流卑故视其子孙之兴替可以占其世泽之厚薄今绂昆季质愿雅淳饬徳厉行不惟强于武事而又力乎儒业非公厚徳之所敷遗能致然耶则夫聮珪袭组以光大其宗可识矣是用原其徳而为之表

　　明故万全都司都指挥同知文公墓表

　　公讳弘广字同仁庐之合肥人也祖考讳道国初从龙而起累立武功积官永平卫指挥同知考讳郁改富峪卫基徳流泽日厚日瀼锺庆于公魁梧刚劲闲武畧善骑射性资轩豁落落有竒节洪武戊寅嗣官改兴州中屯卫再迁宻云及广寜二卫所至不乆皆有成绩着能称永乐庚寅扈跸北征劳绩居多赐文绮二表里楮币八百缗壬辰改宣府前卫壬寅复扈跸北征奋勇前驱为宣庙所器识宣徳丁未四月因进马入见文华殿特见嘉奨擢指挥使赐白金二十五两文绮二表里命掌卫印公祗承其基徳兴仆起废兵政一新士卒恱服七月从大将出塞俘获逹兵鸿和特穆尔等献于朝赐白金三十两文绮三表里楮币三千缗九月驲召至京奉勅往使迤西伊伊斯康等国辛亥复奉勅往使迤西额尔巴拉等国跋渉险阻俱歴三岁始还克将上命罔不服从正统丙辰朝廷以其乆劳使事威望着于逺裔赐勅俾统精兵三千分守柴沟堡地当北骑出没要冲公练兵息马多设方畧以谨备之敌不敢犯屹为宣城保障十一月擢万全都司都指挥佥事辛酉闻敌近塞公统精兵出境遇敌战闵安山俘获逹兵托和齐等献于朝擢都指挥同知赐白金五两文绮二表里壬戌婴疾不起公有家在宣或劝之还家疗理者公曰我受命守边死于此分也胡可为自便计耶家人不从强舁以还逾二日竟卒实是年十二月二十七日也春秋五十有七生于洪武丙寅九月二十日配李氏妇道母仪着于闺阃天顺壬午某月某日卒次配吴氏马氏方氏方亦卒子三人长曰瑄嗣官宣府前卫指挥使歴树战功升万全都司都指挥佥事分守柴沟堡克践先烈次曰珍曰珤女二都指挥陶忠孟玺其壻也孙男三人锦锜镇孙女一人公生于世禄之家而能秉礼好义端方不阿事亲孝处弟曰昌通逹克笃友爱抚羣从曰瑀璇玑不异所生家庭雍睦驭士卒结以恩信尽瘁王事未尝退惮惜乎用之未竟而年之不假也悲夫以卒之明年正月二十六日葬公于城东不食之原而墓上之石乆无文以刻瑄惧潜徳弗彰奉事状再拜以请乃为摭实而表其墓曰自古明臣良将际国家亨嘉之运以出布徳宣威攘逷奸宄以佐成一代盛治绩着当时庆流后裔何其伟也公雄杰武勇负材不覊受知朝廷委以边寄用能慑服边庭懐柔絶域功崇业懋身荷宠荣视古人何多让哉昔博望通道西域汉徳昭宣于逺李牧坐镇北庭边马不敢南牧若公者可谓兼之矣呜呼是为表

　　故中书舎人曹廷端墓表

　　廷端讳冕号可斋姓曹氏廷端其字也其先由汴中徙濠梁宋南渡迁句曲族蕃盛因名其地曰曹庄有讳万四公者始迁茅山之百社村生三子分东屋西屋中屋三泒廷端东屋泒也曽祖伯逹祖道铭俱赠吏部尚书父义南京吏部尚书致仕毋某氏封淑人廷端姿表明秀如玉雪可念风猷酝藉自幼端重无童习见先生长者于道执礼甚恭咸器重之性闿敏夙承家教笃志问学尚书公欲博其材遣从祝给事中颢授进士业沈郎中为忠习书不鄙从予攻诗皆有造诣又遣通外国文字能精译其义着为文辞则舂容一本诸理不戾于榘彟诗歌则清逸有巧思粹然成音字画则端劲遒美甫弱冠老成者多自以为弗及也挟所得将奋身科第适朝廷选能书者给事馆阁廷端在选中年虽少被服素洁絶无贵游气在公恪勤乃事无怠退则延名士讲学贤声藉甚未几擢鸿胪属秩满进中书舎人入直文渊阁恭巽和厚举止闲雅出入有常度不愆于仪诸阁老先生深相敬爱礼待有加凡朝廷髙文大册内外制诰四裔君长诏谕多其手笔润饰纶綍朝臣荷诰勅推恩其亲者得廷端书輙喜幸以为荣居清资几二十年士誉翕然归之尚书公以疾卒于家讣至廷端号恸几絶遽奔丧归体素癯弱遂积哀成疾不起年甫四十天顺八年正月初三日也距生洪熈元年正月十五日廷端性孝友事尚书公尽色养客至承顺左右共子职无惰容处朋友克全交好不以始终有间赒人匮乏倾赀不吝有在患难中者虽逺方必缄金附寄以济慰之其好义如此不善饮而乐欵客至必觞酌尽驩论议古人赓酬篇什情兴蔼然士大夫乐从之游若聂文学大年诗名重当世亦折辈行与为友更唱迭和葩藻迭出动连百数十篇不止四方赍巻轴求其作者充积几案森如束笋家多蔵古图画朝退宴坐一室时取而展玩之以自适或焚香瀹茗鼓琴一再行或散歩庭除观花卉生意或倚阑黙坐延清风而待明月髙懐雅趣超尘絶俗不知轩组为何物也故廷端之卒人皆惜其气禀过情故造物靳其寿欤所著有可斋集若干巻蔵于家廷端元娶李氏董氏俱卒继陈氏无子以弟之子某为后以是年月日祔葬某原祖茔其从兄上舎廷明介朱侍御良玉奉童内翰大章所为事状请予表其悬繂之石予于廷端辱有一日之长义不可辞乃为论次如右而复为之言曰长山邃谷必产良木名宗世阀必生英材呜呼若吾廷端其可复得也耶尚书公有丰其殖载徳委祉固应发于廷端也而仕不厚禄廷端殖学禔身立志逺大固应致于耆艾也而年不中寿抑命矣夫抑命矣夫然其材名徳业表表着闻文献相承克济世美异于弗堂弗构者万万呜呼廷端此其为足以不朽矣源深者流必长获而食之不逮于今有不在于后乎是用焯其遗芳掲诸墓道尚有考于来者

　　故监察御史张先生墓表

　　承翰张先生有用世之雄才而弗究厥施以殁此世之人所以共惜之也惜其人则必求其志节之懿而表着之斯不徒惜矣先生讳金陵姓张氏字承翰以字行世居吉水文昌乡西团生而气质警敏不凡九岁就学读书过目成诵作诗对輙有竒句攻举子业师逸功倍先生长者皆器异之比长长身美髯丰度英爽音如洪钟言动磊落颀然伟丈夫也宣徳壬子中顺天府乡试明年中会试乙榜当外补召试内庭与梁楘等十数人同被选留俾冠带进学成均盖养成其材将大用之也凡遇瑞应庆贺必制诗赋以进輙蒙赐赉正统改元仍中会试乙榜以母老就职得授应天府学训导在任以师道自重乐于启迪亲之者欢然若挹春风瞻霁月也先生善属文援笔立就作诗歌藻思清逸论者以太白乐天拟之一时文价大振求之者屦接外戸时总戎襄城伯李公尚书损斋黄公南斋魏公深相推重恒延访之乙丑秩满被选理刑内台踰年拜南京河南道监察御史激扬清浊风裁峻然都御史周铨所为不法会同官劾之或有危之者曰吾用尽吾职耳他非所恤也寻果为铨党所排左迁栁州雷塘驿丞铨亦竟死于狱安逺侯栁公总戎广西以象州屡为猺獞侵扰民无寜居会藩臬重臣议起先生署州事先生为立信设法掲榜抚谕猺獞解散民遂生业景泰甲戌上计京师藩臬方交章荐知太平府事遽以母丧去官矣遂归家守制先生旧有背疽已愈比服阕复发竟不治卒实丙子八月十六日也春秋五十有六遡其生为洪武辛巳三月二十三日先生在成均时号储庵在内台时号柏庵所著有南京文稿吟稿人瑞轩集蔵于家曽祖道益元延佑进士祖安礼鄂州学正父伯颕号勿斋举进士累官翰林修譔母刘氏娶旷氏卒继邓氏子四峻嶙崘峒嶙卒女二淑寜卒沛寜在室俱邓出初葬枥山越八年迁葬河家源南塘山天顺癸未二月十二日也先生为人豁逹豪迈坦易无城府与人交倾倒尽底里乐周人急虽千金不惜人有患难必极力拯救之事亲笃孝爱待宗族乡党有恩义先生在京校谦在弟子列受教良多深辱知爱奬许今不可作矣仰惟厚徳曷胜永嘅峻来京师泣谓予曰先君之墓已有佥宪王公铭之矣然悬繂之石未有文以刻敢以属墓表于先生无能为役则掲徳振潜当效执笔第媿文辞芜陋弗克揄扬而义又弗容让也乃为之表曰先生早以材选向用有待俯就儒禄为养孝可嘉矣峩荐台端不畏强御毅以弹击举职忠可尚矣然官虽挫而志不挠虽抑而名益振视彼首鼠脂韦媚世取宠者贤不肖何如耶使天假之年必蒙简拔以酬平昔国家储待之意而竟止于此抑命已考其平生忠节信足垂家声而遗世轨故特表之以示其后之人

　　友义居士墓表

　　友义居士者何淮南毕公文徳其人也友义者何公平生惟义是务公既殁淮之士君子不忍复称其字以其乐施于人乆而不变故私谥之曰友义也其为义者何公赀甲于乡不擅其有以周人之乏不惮其难以赴人之急此其为义者然也义举甚多未为悉也试言其大者正统初朝廷募民输刍粟助边公嘅然应诏致从子瑛授职千戸身膺冠带之荣丁已徐淮大水民饥发粟二千石贩之己巳朝廷命将南征士阻淮涨不可渡乃造巨艘二于清河口济之民有李氏妇以舅借邻牛死欲卖身以偿即代偿之天顺癸未黄学士廷臣谪广没妻孥扶柩归葬陜之兰阳甲申夏舟阻淮上不能归巡抚王都宪公度吊而悯之询可任其后事者淮之父老咸曰非义士文徳不可乃以托公即请籍实馆于家买地葬之市屋居其妻孥财物俾不失所成化丙戌民饥粥子女者众悉以善价收育立合券约岁丰还之凿义井十余口以济汲置义阡三区以便葬造桥四座以利渉设义学清平坊以教贫家子弟施药饵圆明寺以疗人疾疫婚无以娶者钱帛之死无以敛者棺衾之其汲汲为义若饥渇之嗜饮食惟恐不及于是义声溢于淮甸虽贩夫野妇皆知公之笃于义也尤好崇饰祠宇若淮之雷声殿杭之紫阳院正殿颓壊费巨皆公为新之又新三官祠紫霄紫极二官玄妙观徐节孝祠东岳行祠真武诸像或涂金或范铜用财不计亦义举也四明陈祭酒敬宗记其事甚悉淮阳髙少保世用序其恩庆之堂谓公寛惠行善如杨旬窦禹钧平量助丧如李珏郭震西蜀江少师时用亦云人之累赀巨万而贪得无厌见人疾苦未尝兴一善念以周急之是乃守钱虏耳视公所行得不汗颜乎时以为确论公讳徳姓毕氏文徳其字也以字行宋司农卿世长之后至和间有曰公叔者苏文忠公尝遗以手札今蔵于家祖震始自姑孰徙淮父升名士母叚氏公幼颕悟读鲁论未竟輙晓其义师大竒之经史多所渉猎性孝友父蚤世母病医莫疗毎夕爇香于臂祷北辰愿以身代病即愈与兄文贵同爨五十余年一钱尺帛不以自私治家雍肃咸遵礼度其事先尽孝敬处宗族以和待宾朋以诚驭奴仆以恩子玉敏而好学遣游邑庠以明经中景泰癸酉乡试登天顺丁丑进士第授文林郎知曲阳县毎贻书戒以守官律身之道玉遵其训有亷济名公一日疾革语子侄曰人之负髙赀者贵积而能散也吾无益于世惟乐赈施庶以行吾志焉汝曹勿厚自殖宜修徳以承之能用以义斯善矣勉之勉之遂卒成化四年七月十三日也享年六十有五逺近闻之皆惊悼曰义士己矣自郡大夫而下赴吊者皆哭尽哀配程氏继濮氏皆有淑徳子一即玉娶裴氏女一适杨伦孙三永逺亨孙女二长适甘棠次许徐茂玉卜以次年正月初三日葬公钵池山之原已得钱学士原溥之铭纳诸圹矣兹复具事状再拜遣使者来南京谒予文刻石墓道为不朽图予与玉有斯文之雅而公之卓行不可不着之为世劝也乃不辞而大书以表之曰兹惟友义居士之墓其平生义之形者乃其仁之发也其施恩于不报之地者盖自有报者存也呜呼君子哉若人尚徳哉若人

　　倪文僖集巻二十六

　　●钦定四库全书

　　倪文僖集巻二十七

　　（明）倪谦 撰

　　○墓表

　　奉政大夫广东按察司佥事顾公墓表

　　成化七年辛夘三月三日广东按察司佥事顾公以疾卒公无嗣其兄伦弟信卜以是年九月二十八日祔葬公吴县杨寳山祖茔奉云南大理知府丁太初所述行实乞予文以表于墓按公讳俨字廷望姓顾氏曽祖泰祖至善封中书舎人父叔恭中永乐乙未乙榜任河南淇县教谕母张氏季父叔谦任礼部精膳主事公之先苏之吴县人洪武中中书以富室徙京师因家金陵公幼负美质器宇魁梧有志于学早从里中师游輙能诗赋工书法若老成人人皆竒之既长侍主事公京师从翰林侍读学士士谦张先生学学大进累试京闱不偶乃归教授乡里逺近来学者屦满戸外正统戊辰廵按御史齐公闻其贤以经明行修荐于朝召试优等授嘉兴县学训导教人有法士多成就登名甲科景泰乙亥丁内艰服阕至京适朝廷选儒臣以充台宪公与焉拜陜西道监察御史以绩最赐勅命阶文林郎赠教谕公如公官母室皆孺人公持廉秉正纠击不避人严惮之尝廵视京仓善于立法盗息弊革奉勅清理福建军政边军多有以诡名来扰者逮系妻孥邻里累年不絶公究得其实罪其奸而雪其诬民始获安沙汀民叛贼杀不辜公偕镇守内臣领兵抵其境诛其首恶余党悉平还朝升广东按察司佥事时广贼方炽公至即往髙雷诸处招抚叛民新会杨江有贼数万总戎赵公辅檄公剿之公提兵五千直捣贼巢斩首千余级追复被掳男妇千余人牛马什器无算总戎上其功蒙朝廷银器采段之赐公在军中不解甲者累月冐矢石犯霜露以劳致疾乞归田里遂致仕还吴中公性孝友早丧父迎母就养官舎奉侍甚备少尝鞠于伯父贤伯父卒无嗣毎思及輙悲泣主事公尝遘疾几危公刲股煮液以进遂愈公兄弟三人极相亲爱无间尔汝交友以信义相与所得俸赉輙以赈施故旧宾客晩结屋城东时会乡耆故友燕谈为乐或携尊出游登山临水把酒赋诗澹然忘归世事一不以挂懐抱人皆髙之卒年五十有五生于永乐丁酉十月二十七日配张氏生女一适梧州知府徐汝旸之子吴庠生楷以兄子镇为后呜呼仕无所茍者君子所守之正用无所局者君子所藴之备也茍焉而仕则知进而不知退局焉而用则优此而短于彼又何足尚也哉廷望之为儒臣也以荐为宪臬也以选以劳休致也以疾仕无所茍如此守之正也可尚已司教则能以善淑人司宪则能以法绳奸以武戡暴用无所局如此其藴之备又可尚已所可惜者用未究而遽退年未耄而遽止祀未续而遽尼得不重昆弟宗族乡党之哀也耶使无是石以纪其徳履之祥而垂之无穷将恐百世之下有不得以考而知矣故为之表

　　故竹隠卢公暨妻包孺人墓表

　　封兵部主事爱竹翁丧其父竹隠公母包于姑苏权厝浅土景泰甲戌始得吉壤于吴县横路桥侧彭华乡之原亟欲归葬属有疾乃命其子乡进士雍还吴以是年二月八日合葬焉予尝为铭以志其墓矣今成化甲午雍为福建布政司左叅议丁父爱竹翁忧展墓于乡追思祖徳欲立石以表于墓以予亲契甚厚知其家世为详复以文见属予义不容以不敏辞乃为之表曰竹隠公讳成甫字文义姓卢氏吴之旧族也曽祖荣祖名俱有隠徳父镒国初知福州永福县廉勤惠爱遗徳在人公丰仪秀丽广颡修髯器宇不凡人望而敬之孝于父母笃于学业有志用世会永福府君殁独任家事遂隠不出以永福号竹轩因号竹隠闲居以经史自娱虽佛老医卜之书亦皆博渉好蓄古法书名画缙绅多与交往至輙出求赏鉴所得评跋翰墨为多临财廉介无所茍取有佣者劚地后圃得金数饼以献公曰尔所自得何预我为悉推与之有司闻公贤举为里正公刚直无所偏徇有争讼者不赴有司而赴愬于公公为剖析是非莫不信服委督区赋民相戒曰不可以吾辈事累长者率争先完纳无敢后乡饮延为大宾公仪度有容观者歆慕岁荒民乏食公极力区画以赈给之赖以全活民感其徳相率图公像于神祠事之子清附籍南京时迎公就养公至雍方五六岁公爱之抱置膝上拊之曰汝父甚孝幼年时官府督匠急家人皆避匿汝父独挺身出见官被捶楚不少怨母病焚臂香以祷其孝如此汝能如汝父之孝可也见雍秀异教以笃事诗书曰亢吾家者必此孙也今果如其言惜公不及见也包孺人同里着姓唐集贤学士融之后讳妙音端重贞静动循仪则事舅姑以孝姑殁居丧哀毁岁时奉祀皆躬执其劳治家有法待宗姻抚卑幼咸得其宜一旦遘疾召诸子妇训之曰居家以和睦为本慎勿多言构非以生离间吾死无憾又曰闻孙雍读书有进宜遗书勉以忠孝大节可也公之卒在宣徳壬子二月十八日享年六十有六其生为元至正丁未九月六日孺人之卒在正统辛酉三月十一日享年七十有六其生与公同年之十月二十日生四男三女十孙男二曽孙呜呼诗书之族所以弥乆弥昌者由世徳之积也故徳厚者流光徳薄者流卑一自然之道也卢氏之先世徳相承者乆至永福则推以及于一邑竹隠又推以及于一乡积之厚矣故其流泽至廷佐之身而始发策名进士歴官大藩有为有守廉称焯着用致貤恩于亲父子显荣光昭前烈况其徳业之建名位之隆日进未巳则貤恩于祖又可待矣予用是表之于墓使人知卢氏流光于后者实厚徳之报也夫岂偶然之故也哉是为表

　　明故前奉政大夫湖广按察司佥事成公墓表

　　天顺癸未三月初五日予同年友锡山成公敬之以疾卒于乡春秋六十有一既葬邑之某山某原十有二年矣其季子邑庠生约今秋来应京闱乡试谒予以墓表为请予尝记公殁后其伯子绘以教官守制起复来京知公与予同年契厚求为挽诗序属调官赴任期迫不能待而去今余心缺然则斯请也敢不为一述以偿其伯季意乎公讳始终敬之其字也姓成氏别号澹庵曽祖荣七祖玉山父彦文俱隠徳弗曜母夏氏以永乐癸未九月十八日生公丰神秀异长身美髯嶷然不羣髫齓时日记千言过目不忘比长六经子史无不通贯又解音律多艺能攻举子业以资进取深于理趣以儒士应宣徳乙夘乡试中式登正统己未进士第观政内台拜大行人使陜右禁茶又使赍经于楚蜀所至咨询民瘼凡道途所经古人陈迹及名区胜境輙形赋咏语意温雅力追古作襟度洒如也风宪缺诏铨司遴选擢公河南道监察御史时朝廷方重军伍选御史优于材畧者十二人分廵天下以理之公居第一俾清军政于四川比至播叙诸州苖冦叛逆勅督官军策应兵部尚书靖逺伯王骥深入冦境擒除党类筑城叙州选练士卒守御民赖保全还朝北兵犯边复勅领兵紫荆闗策应会昌伯孙忠敌悉遁去还升湖广按察司佥事敏于疏决狱无系囚臬事有未当者多所举明以直言为当道所忌休官还家怡情泉石畧不以得失挂懐抱结屋数楹如舟名曰锦江舲以示知止之戒又作海岳轩于横山别墅花竹环绕分泉注于轩前名曰导泉暇则枕流漱石咏歌不辍以自乐所著有澹庵文集金匮理筌纪行集澹庵诗集行于世配杜氏虞氏子男二长绘任教谕次约性女二刘清臣冯泰时其壻也孙男二呜呼君子抱道于己而致用于时固思以济乎民物也然时之所遇则有通有塞一惟顺理以安之而道之全于我者自若也是以进退用舎无与于己其嚣嚣自得抑何往而不乐哉吾友敬之学博而材清志髙而气直早有得于圣贤之道一旦由科第出以効用贤劳使职肃清宪度兼优武畧叅预戎机道已及于民物矣抑且见几知止拂袖而归开幽旷之轩亭乐林泉之雅趣置利禄于土苴寓情性于篇什是则万锺何加一簟何陋其髙风逺度岂不真知轻重大丈夫哉虽其材未尽施寿未尽享若有不足然所以遗于子孙者则有余矣况其文章之瑰竒常存光焰于世乎予故为述其行蔵之槩于墓石后有闻公之风而致夫懐仰者未必不有征于斯文也是为表

　　恩荣官张廷端墓表

　　嗟吾廷端汝何为遽止于斯耶千里故山来视其子子秩垂满将膺超擢汝何为而不待耶遗素残墨流落人间至寳横弃畧不自惜睹物思人将使吾何时而忘邪盖廷端精于墨竹名著当时评者以为夏太常后一人而己仲子任南京礼部铸印局副使自吴中迎至京南京公卿缙绅求其写竹者辙交于门廷端性豪放酒酣兴发輙肆挥洒凡巻轴及屏障间皆其笔也见者惊讶如在林澳予与廷端交最久情最洽以久别复会寻盟叙好意气蔼然乃出一长巻烦布湘川之景洲渚萦回万竿林立以为传家珍玩然非一朝可成时造予部后春亭中为之曰此地隔諠避俗可放笔也予时举杯以助其兴不似平时豪饮窃窥其容己有病态矣竟不能成巻而去去数日忽报廷端以不能加餐药不奏功而卒物在人亡此所以増吾之伤感也欤廷端颕敏闿爽卓荦不覊早失怙与兄廷言同鞠于舅氏邹自牧延师教之长自树门戸奉孀母四十余年尝游学邑庠期以科第进不偶援例赴京入国学例止滞留京师国戚太傅会昌侯孙公昆季好贤礼士乃延于家塾诲其羣子弟相处凡二十年廷端言论侃侃多所规益侯昆季甚加礼待为买屋居之成化初又为乞恩授冠带荣之其契爱如此晩思故乡翩然来归日以诗酒与乡人娱乐甲午冬来金陵若学士钱公太常少卿李公刘公祭酒王公皆故人也相与延欵为欢论文赋诗以畅叙雅懐殆无虚日萧然与世事若不相渉也识者髙之其所著在京则有玉河稿肯堂稿在乡则有蔵春园稿江南钓矶稿蔵于家卒于成化乙未八月一日享年六十有二生于永乐甲午闰九月二十日廷端常熟人讳绪廷端其字也以字行初号梦椿太师杨文贞公诸公皆有诗文嘉其孝别号肯堂曽祖乐常祖亿之考以大号友竹妣邹氏配杨氏有贤行生三子四女子曰宪娶程氏曰惩即局使娶吴氏卒曰心习举子业娶顾氏女之壻曰邓雷举人王锐邹鹤王堂孙男四循环健登孙女四其一择配安州杨太守子恩余在室惩扶柩归卜某月日葬海虞积善乡郁泽里祖茔以予其父执也自为状衰绖蹐门请言以表于墓呜呼有志之士孰不欲以所长成名于世然无所取重而托后无闻者多若吾廷端虽敛其才而不获少试然以墨君精妙见重于世后有睹其竒迹皆从而仰慕之此其名又安得而泯没之哉使廷端获用于世则其成名于后未必有过于是也呜呼廷端其亦足矣吾故抆泪而表于其墓使世之仰慕之者并以得其为人云

　　○墓碣铭

　　义官梅轩华公墓碣铭

　　景泰五年东南大侵饿莩盈路朝廷诏发仓廪以济有不足则劝助于民锡山梅轩华公首输榖千斛于官得赐冠带阶九品之荣退检租簿凡累年逋负者以万斛计曰民饥如此何忍责偿一笔尽勾不复索复贷佃粟千余石不取其息乡人感戴皆举首加额曰愿公福寿自是梅轩髙义之名振逺迩成化二年十一月八日公年八十以寿终诸子卜以五年正月某日葬于某山之原欲树碣墓上为不朽图乃介予同年友王公敏行具书币赍乡儒邓伦氏所述行实来乞文刻诸石孔子曰君子喻于义呜呼公所谓好义之君子欤是以表其行以闻于世按公讳佐字仝亮姓华氏别号梅轩生而魁岸凝重不好弄年虽幼如老成人从学于乡先生余子温性资颕异先生伟其不凡比长即干父蛊父喜曰吾有托矣悉委以家事休闲自适公遂偕二弟仝恱仝绍日课童仆服田力穑以殖业家日起乃一新其居凡奉祀养亲延宾教子之所皆位置坚朴为久逺计人艳其能遭母丧哀毁骨立人称其孝延明师于塾以教子侄暇则与谈理道资其丽泽宗姻间待之恩礼兼尽不致失驩贤声日着邑长吏举督区赋仁恕公平大家牛车小家担负争先乐输公充其储而民徳其惠时廵抚工部侍郎周公既知公端介命为总收深加礼待好施予尝建石梁五甃通衢数千尺以便行旅所费不訾感外祖徳则构亭立碑表其墓念大母及母二族无后则建祠奉其祀皆盛徳事也于家事综理尤宻律身严谨外内斩然整齐有气节一毫不挫于人人有过輙面折不贷乡人有讼率走白于公聴其一言而解其为人信服如此晩年以后事为意一日语弟侄曰合族同居固为美事异日恐不能保吾见他子弟因赀致讼者多矣孰若及吾生前为汝处析不亦可乎皆谢不敢乃取田庐帑蔵奴婢均析之付家事诸子优游燕居与知己觞咏为乐朔望则焚香诵佛书而己一日得疾诸子以医药进却之曰吾年至此巳矣何药为汝等但能谨身饬行不坠家业死无憾遂卒公系出宋戴公子考父食采于华因氏焉春秋时华督其裔也南齐有孝子寳家锡山十八世至荣仕宋徙汴又三世至原泉随宋南渡复归锡居梅李乡隆亭里又七世至璟宋徳清茶园正捴领则公之髙祖也奕世衣冠为邑望族曽祖燧祖得昌又徙兴道墓塘里父修文有隠操母陈氏配邓氏子三人芝兰薮女一适顾雍孙七人威立本节朴质敏女六人曽孙二人铭曰
　　胄启于宋公族之宗逮齐孝子始居锡峯后徙不常复归于锡代多闻人衣冠舄奕噫惟梅轩伟乎其容慷慨好义古人之风折券捐赀惠周于众邃古孰俦南阳樊重散给昆弟均一不偏遐则谁匹茂陵文渊家事勅断质成感恱河内向平太原王烈东汉髙士今复见之章服有曜称徳惟宜大耋令终自天锡类身去名存闻于世世

　　京庠生黙庵陈克逊墓碣铭

　　克逊讳让姓陈氏黙庵其号也其上世为云间人洪武间徙□石曽祖子真始移家来居金陵今为上元人祖思聪父廷辉皆不仕克逊自幼好问学聪悟不凡比长入京庠为増广生进徳修业勤厉不懈试优等补廪膳生以家去学逺夜宿学舎兀兀焚膏读书殆忘寝食工文辞说理精确同舎生以为不能及累以尚书举于乡輙不中人为之咎主司克逊则安于义命未尝少挫其志也性孝友朔望必归省侍母有疾刲股愈之父母相继卒居丧哀毁几灭性遇忌日及正旦冬至輙不茹荤躬诣墓所祭奠事其兄某敬爱兼至拊兄子祥如己出为人端谨和厚交朋友有义气重然诺取与不茍介然以节操自持隆于事师不以家俭而废其礼提学宪臣以古之为教先徳行后文艺命教官举诸生中有徳行者以示劝教官首疏克逊孝友之实举宪臣甚优礼之由是克逊之名益重于缙绅间矣克逊不为崖絶之行遇人无贤愚皆温颜以待人乐亲之执经从游者甚众相与剖析疑义教之作文曽无厌倦恒哀亲不逮养冀取科第沾一命得国家褒赠之宠以为亲荣今秋举又不中郁郁不得志因致疾卒于学舎可哀也夫卒时神思不乱区处后事甚悉成化辛夘十一月九日也春秋三十有八生宣徳甲寅四月十九日配南氏有贤行自克逊病毎夜稽颡北辰求以身代又刲股为糜以进卒不効呜呼士负学术之美志行之髙者宜得贵显寿考理必然也今克逊不幸不获一遇以究厥施而中年夭折又无一息以继世果天道之无知耶抑天之未定也耶然孟子以令闻广誉为良贵韩子以生而不淑为非寿死而不朽为非夭由是言之克逊为贵而寿矣克逊之卒也闻者皆痛惜之其友陈士行为经纪其丧与其兄择是月十六日葬之神策门外石炮山祖茔复伐石树墓上欲予为铭以彰其闻于后世予素重克逊既哀其贤而不幸且慰其心于溟漠也畀以是铭铭曰
　　孰俾其业之丰而身之穷孰俾其徳之隆而厄之逢志不一通竟赍以终视天瞢瞢莫知彼穹嘅颜殇与跖寿盖今古之攸同援笔洒泪抒九原之幽愤来万里之悲风

　　○墓志铭

　　故新建荣僖侯夫人赵氏墓志铭

　　天生瑰竒之才建非常之业盖必有贤嫓相成于内焉若新建荣僖侯夫人赵氏是已夫人世家河间交河性恭顺有识量父某母王氏尝竒之曰是息必贵非凡子耦年十七同邑李公士中闻其贤聘为子妇遂以归玉玉即荣僖也侯幼从戍营州左护卫在具庆下夫人执妇道事舅姑尽孝敬洪武已夘文庙靖难兵抵太寜侯即归顺随驾南征夫人与别曰丈夫乘时奋庸当以身徇国毋畏危自幸而懐内顾也侯是其言遇战疾力故积有勋绩以底平定遂由总旗四转至指挥同知夫人在戎戍艰苦备尝处之晏如也宣徳己酉侯又以功四转至伯爵膺诰命阶勲奉天翊卫宣力武臣特进荣禄大夫柱国食禄八百石追赠三代夫人获再封焉时家既贵显夫人克谨礼法闺门雍肃毎训子孙必先以起家辛勤之道下逮媵妾有螽斯之美均视嫡庶合鸤鸠之徳至疏戚长幼处之罔不顺适正统辛酉侯先下世至是而夫人亦卒矣实丁夘五月二十三日春秋七十有五子男七长曰英袭任府军前卫指挥使次源早卒次海次贤次良亦卒次春次奉女四府军前卫百戸范逹其长壻也余未行孙男七竒端佐伦俦仁使孙女五曽孙男二瑾璹曽孙女二以是年某月某日祔于荣僖之墓而英持其僚友都指挥佥事掌府军前卫事李聪所为状来请铭呜呼志不以穷阨而动行不以亨豫而渝卒相君子就大勲享厚禄作则垂裕其贤可书以铭曷辞铭曰
　　虓虎之雄克奏肤公孰翼成之由贤在中享有茆土龙章锡封贵富寿考徳福并隆安仁之原是为幽宫体魄永托流庆无穷

　　勅封孺人亡妻姚氏墓志铭

　　呜呼此为吾妻姚氏孺人之墓孺人讳守真以景泰庚午闰正月初五日殁于南京年仅三十有二距所生为永乐己亥四月二十九日殁后两月予自朝鲜还朝始闻其讣乃为位而哭祭之以文曰昔我闻尔出自名家故讲姻好我取进士赴京请命南还与尔结姻尔叔父用归于我同舟北上寓居官舎迩来盖十年矣尔父早丧尔母来视母子欢聚于此亦已九年我仕朝着尔赞家政勤苦卓立甘守淡泊与我志同和厚于亲戚惠睦于邻里众口一辞皆称曰贤生子女六人乳养保抱艰辛万端然有浃旬而卒弥月而卒不及晬而卒虚劳爱育痛切于心今存者男得倪岳女得淑静而已尔于前年产后天癸不至询诸名医佥云有儿食乳者不为疾去岁春初忽感热嗽累治数医绵延弗瘥秋来国家多事人心惶惑诚恐尔生惊忧病益増剧故急遽之间遣尔与尔母还家料理想尔喜见亲属病必可痊我徐图便差来视不意奉使东行比还即得凶问闻之顿足搥胷伤痛无极况圣恩锡我勅命尔封孺人三月八日拜受天宠正宜永享光荣何为不待而逝命之凉薄一至此耶夫生必有死此固常理然不及下寿而青年夭折永违偕老之愿此所以为可深痛也岂心思抑郁之难疗耶抑疗治之不及耶抑大数一定而不可逃耶言与泪俱不胜哽咽奠此一觞聊伸我心呜呼哀哉祭讫翌日上疏乞省祭诏许之撤位而归爰卜是年十二月二十日举柩祔葬江寜县新亭乡祖茔之次燎黄以告孺人有徳容性聪敏通书史大意克谨妇道父讳友直其先杭人也移家京师占籍上元博雅好古为时闻人母王氏贞静慈淑孺人之贤母氏之教也叔父曰友闻兄曰恺弟曰恒曰恱恒为应天府学生铭曰
　　孰畀之淑也噫曷夺之速也噫从尔姑于兹麓也噫尚歆承命服也噫彼苍者天茫不可告也噫

　　明故奉训大夫戸部员外郎王公墓志铭

　　戸部员外郎王公年五十忽感竒疾奏乞养痾于家诏许其归归家检方服药优游十有一年而卒时景泰癸酉十二月七日也春秋六十距所生为洪武甲戌正月二日公讳镐字子京生而丰秀动止异常童长老咸器之被选入州学授博士经学大进甫弱冠以礼经中永乐甲午京闱乡试上春官屡辞乙榜弗就入国学卒业业益成宣徳已酉拜戸部主事居官廉慎勤职业性凝重不妄言笑处事精宻吏不敢为奸用是利泽下流人沐其惠秩满书最朝廷锡勅褒之封赠父母妻室大司徒雅重公奏迁补员外郎缺声绩兼茂物议以为得人正统丙辰闻父丧归躬负土成坟手植松柏哀号柴毁人不能堪有芝生墓侧乡党谓公孝感所致欲赋诗颂公公曰草木何知力谢絶之服除仍旧资司徒方倚重公竟以疾去公家法严肃以力本务学训厉子姓昼耕夜读日有程课故玺以明经登进士拜戸部主事公之教也呜呼若公之材使不困于疾克尽展焉则利泽所及益广禄位所进益崇矣而遽止于斯不亦可慨也夫然庆锺后人足绍前烈抑亦可无遗憾矣公先世汴人随宋南渡自髙祖允恭而上皆居建康谱逸世系无考至曽祖永福始迁和州故今为和州人父仲文乐善好施以公贵封戸部主事母汤氏封安人配陶氏有淑徳亦封如母子男三长即玺次璟瑜女二适陆显宋俊孙男六世荣世昌世美世俊世杰世显孙女四公之卒玺解官归将以年月日葬公郡西歴阳乡祖茔乃奉吏部考功郎中陈君亶所述事状来请铭为之铭曰
　　学邃而端行方以完治世之贤中道遘痻弗究所存竟止莫前奕世济美允蹈遗轨簮笏有传兹蔵体魄我掲其徳永固万年

　　卧云处士居公墓志铭

　　卧云处士者句容之耆彦也正统庚申秋予省侍南归尝游其邑过处士见其子邑庠生辅侍侧循循执礼闺庭肃如知其徳之刑于家也退遇邑人事有未白多就处士求直无不恱服又知其徳之信于乡也心窃重之岁丁夘秋辅以明经中乡试归处士已得疾逾月竟不起矣惜哉实是年十月一日也春秋六十辅以明年正月十日葬处士移风乡小干村原尚未刻石志墓景泰甲戌辅会试春官大惧潜徳弗彰爰奉监察御史张君绅所为状征予铭归纳诸圹予素重处士者铭奚辞按处士讳安字处谧性闲旷逺声利偃息一室霏檐泛榻皆无心物也因号卧云祖仁父广咸读书有行义母李氏处士幼有巨志嗜问学乐与儒者游所交皆天下知名士或劝之仕曰以漆雕子若从游圣门尚未能信于斯吾何敢矧羣贤满朝吾得沾沐徳化耕凿食力以尽吾齿为太平逸民不亦可乎君子知其志之髙尚矣平居言笑不茍持身甚严辟家塾以教子弟小有过輙加诮责以故皆驯谨无外骛尝谓弟庄曰父母生吾兄弟三人长兄敬早世惟吾与汝在恒恠世人阋墙生忿良由为异姓所惑也尚戒于斯又谕诸子曰吾与汝叔生既同胞死当同穴宜表曰难兄难弟之墓此吾志也汝曹识之故邑之名有家法者必曰北郭居氏处士宅心仁厚拯人饥寒恤人患难惟恐不及前后赖其举丧婚嫁者甚众呜呼易有之曰不事王侯髙尚其事又曰履道坦坦幽人贞吉书称惟孝友于兄弟施于有政今观处士被褐懐玉不求闻逹而慕仁好义率其素履笃乎孝弟于易书所云盖无媿矣虽抱道不试种而未获然教子登科将跻显荣食其报者不在兹乎处士配陈氏有淑徳子三人长曰范次即辅次曰辚女一徐禧其壻也铭曰
　　与云为徒乐山泽抗志不降徳茂积身虽云晦誉籍籍惠爱在人永无斁甲子一终反窀穸庆垂厥嗣光舄奕欲知幽潜视此石

　　明故赠刑部主事刘公墓志铭

　　永乐辛夘二月日赠南京刑部云南司主事刘公以疾卒越四十年是为景泰庚午以子让贵始受勅命又三年让为闽藩叅政因拜表阙廷始自述状谒予为文志诸墓让之言曰让丧先考时兄敬甫六岁让甫晬皆未有所知识比长先祖及母尝道先考行实以诲让让谨识不忘兹赖遗庥获有禄养而先考不及见痛恒在心重惟先考赍志早丧而潜徳卓行皆宜表见于世乃使郁而不彰不孝之罪也先生让故人幸矜而赐之铭将归燎黄追而纳诸圹予不获辞按公讳浩字孟然世家永平滦州之七里河其先有讳君荣者仕元金牌万戸君荣生天麟袭父爵守大兴州天麟生彦和值元季兵扰失其官偕毋避乱真定之井陉彦和生通甫通甫有五子曰士中士举士员士兴其季即公也迁居沧州故今为沧州人公生有美质慎举止寡言笑自幼即知向学通甫常拊之曰吾家世为武臣至我父子中经乱离隳厥遗勲今遭际圣朝偃武修文四方底定汝尚以文进用毋坠先业乃遣入乡校读书洪武丙子偕乡先生孟铎赴京讲读御制大诰受楮币之赐回家益力于学入州庠从学正宋经授尚书晨窓夕檠志不少懈逾年经爱其笃学补廪膳生两赴秋闱乡试不偶修徳讲学持操愈厉平生不解饮酒不近博戏专力儒业于秤斗较锱铢市利俱所不识因积学过勤得疾经岁不起竟卒年方三十有二通甫葬之龙堤北三岭原毎阅公所业輙仰天大恸曰天乎何夺我爱子之速耶我何以生为亲邻闻之莫不洒泣通甫拊教二孙遣让入州庠绍公志语人曰吾行不媿天既折吾子此孙必将显吾宗也恨吾老不及见之今让登进士第拜秋官擢叅政其言有征云呜呼公旧为簮缨家功徳及人者久遭世多故门祚中衰公积学种徳将起而振之亦其时也而青年夭折此天之莫可致诘者使世为善者观之不几于怠乎然庆锺于子致位显融公虽则不获禄位于生前而荣享褒恤于身后为善之报信不爽矣是宜系之以铭铭曰
　　命虽夭名则寿骨已化徳不朽约于身丰乃后龙堤峩峩土深厚兹焉是蔵启厥佑我铭明之永垂久

　　陆母王氏墓志铭

　　太学生陆通孝于父母得请寜亲于家时率其妇若子列拜称寿承颜养志恪修子职亲心甚乐也逾三年通治任北还太学辞亲以行而母疾遽作即解任召医躬侍汤药疾日转剧临终谓通曰吾为妇弗逮事舅姑力勤俭以相汝父克有今日及午刻吾逝矣满眼惟汝一子所望出为时用宜砥厉名节毋贻祖宗羞庶足光门祚也汝其慎哉言讫气息奄奄而卒盖景泰乙亥九月十九日也春秋六十有八洪武庚午十一月十一其生之曰通哀毁持丧将以明年三月十六日葬于城南牛首山文殊岭祖茔之次乃缄翰林编修戚君澜所述事状走书数千里来谒铭予与通为同庠友又同里闬素知其孝又知母贤铭奚辞按母姓王氏讳澄字本清旧为姑苏着族洪武中家以闾右征遂移实京师为上元人曽祖讳徳仕为安仁尉祖讳兴二父讳文贵母吴氏文贵无子惟弟一子少钟爱毋甚及筓为择嘉壻得同里陆友诚曰王陆载郡乘枎相垺遂纳诸甥馆友诚善治生母助理于内产业益丰裕日致滫瀡滑甘以养父母皆手自烹餁不以假婢使后文贵卒母谓其夫曰妾父承宗系之重不絶如线幸从弟已长欲俾自立以绍王氏宗祧可乎友诚贤其言尽推所有与之惟取荒顿朽败者自给久之业复起虽家无赢赀而吉凶宾祭之需未尝告乏由母之能节缩也平居寡言笑御下寛肃有矜恤心尝有贾媪寘货物于母去而暴卒物主索之急媪子莫知所寘不能偿母召而归之媪子徳之为称颂于人人用是里■〈尚阝〉皆知其贤云子男一即通博学多材以庠生升太学跻显融有日矣孙男二曰贞曰崧贞早卒孙女四铭曰
　　子也克孝妇也尽道母也知教徳也允蹈前培后绍爰食其报勒铭玄兆百世有曜

　　倪文僖集巻二十七

　　●钦定四库全书

　　倪文僖集巻二十八

　　（明）倪谦 撰

　　○墓志铭

　　大明故平羌将军甘肃总兵官西寜侯宋公墓志铭

　　国家以神武戡定区夏允赖罴虎之士佐成鸿业于是锡爵酬勲俾传罔极然出自阀阅者恃崇髙而昧学识备员尸禄者为多求其席父祖遗勲荷国家重寄輙能懋腾声绩者予于西寜侯宋公盖仅见也公讳诚世家凤阳之定逺曽祖讳晟膂力有威重当我太祖髙皇帝龙兴初随父兄来归从下江南定中原东征西伐勲名日盛拜佥右军都督府事出镇甘肃太宗文皇帝临御升后军都督府左都督寻授平羌将军充总兵官遣廷臣即军中进封西寜侯世父讳琥驸马都尉尚安成公主袭侯爵仍授平羌将军总兵甘肃祖讳瑛驸马都尉尚咸寜公主亦袭侯爵北兵扰边扈驾将兵往平之没于战阵追封郓国公谥忠顺父讳杰袭侯爵典宿卫禁兵克笃勤慎母萧氏中都留守萧某女贞静有淑徳公幼聪悟好读书性孝友躯干魁颀隽爽及冠美须髯善骑射有勇畧景泰初侍父居京师壬申往视别墅于凉州冦入境掠牛马长驱而北者公时率家僮出猎遇之连发三矢殪三人敌骇散驱其所掠而还边人惊叹曰真将种也甲戌还京痛祖死节承父命还南京祖茔具衣冠以葬乙亥春侯疾作驰书召公夏五月公兼程至京泣拜侯床下侯曰吾忍死待汝今及见吾目瞑矣越七日而卒公哭踊几絶殡殓如仪上遣赐祭营葬公扶柩归葬祖茔罔不周慎秋九月襄事诣阙谢恩诏令嗣爵毎侍朝上顾其状貎甚竒之谓可属大事不数月命署右军都督府事政如素习寻赐玺书命出镇甘肃授平羌将军印充总兵官公至镇夙夜惴惴图绍先烈训戎兵拊士卒谨边防明斥堠革奸弊公赏罚秩然武备修饬封疆完实一日阅武教场忽中风疾亟舁归而气已絶矣时天顺丁丑十月二十一日也享年三十有一讣闻上悼惜为之辍朝配田氏旗手卫指挥田忠女克营公丧戊寅扶柩至京择地都城北某庄之原以葬请命于朝上遣有司谕祭营冡圹卜以今年某月某日葬焉呜呼公本貂圭世胄宜为骄侈所溺乃能折节务学养成其材是以甫嗣侯封遽登枢府总戎西陲月未一朞即收安辑之效使天假以年则外服羌敌内固边境屹然为国保障当与古名将垺矣大厦方建梁木中摧不亦可慨叹也夫公无子以弟让嗣封让乃具事状请予铭其墓予与公有过从之雅其塾师钱司训景和予故契也素闻谈公家世行已为详忍无言乎遂为之次第而系之以铭铭曰
　　神龙飞天云骏奔阖辟再造干与坤桓桓虎臣识所尊慷慨仗策归辕门挥戈崩角孰敢扪率师奋伐车啍啍秦陇底定戎旅屯甘肃出镇作屏藩分茆锡爵功首论食邑西土傅后昆双麟并出玉润温嗣侯尚主通天阍继世守边临浩亹振扬丕烈光炳辉乃父禁兵司虎贲銮舆扈从陪金根惟公挺生志髙骞长身玉立虬髯掀胷蟠豪气云梦吞好文能武勇畧存国家倚任锡宠恩督兵枢府肃不喧眷顾西陲古煌炖往佩将印平羌浑威行徼外控诸畨奕业济美古莫伦边尘不惊靖塞垣武备甫饬嗟沉沦圣皇悼惜恤典惇命虽夭折名节完灵輴归来万里魂白璧下瘗城北原我铭掲休刻玙璠令徳亿载永弗谖

　　故锦衣卫指挥使徐公墓志铭

　　天顺改元之春皇上自南宫复升宸极维时锦衣卫千戸徐公旸从总戎中贵衷甲挺刃以防不虞事定以功升指挥同知赐白金文绮越三日召旸至武英殿劳之有曰朕在南宫卿毎仍共事逹忠欵不避艰危朕念不忘其升旸为指挥使子孙世官倍赐白金文绮俾御用监写经日给大官酒馔越明年夏病暑六日卒于澄清坊甲第实戊寅六月十三日也享年五十有二讣闻上深悼惜之公字孟旸姓徐氏旸其讳也浙之鄞人其先世家于杭十世祖某宋承事郎某生谔举进士尚书省干官谔生天佐临安府监税天佐生天民国史实録院校勘官丞相江万里表知安吉州辞不受归以琴自乐琴得东嘉郭楚望天台刘志方之传与守斋杨少师三衢毛敏仲制紫霞洞谱传世徐氏琴自天民始天民生企宋承节郎元世祖既平宋遣使召天民时已卒促企入觐世祖闻琴叹曰腾格哩浩尔齐华言天下乐师也俾授完颜寿曲为制完颜谱命官不受归隠檇李南阳村企生徳符举茂才两浙鹾司大嵩场管句制琴史杂言曲调卒于鄞县大白里因占籍焉曽祖和仲通春秋编宋史要言鄞学训导文庙潜藩时以琴召见受重赉及即位和仲已卒召其子惟谦及孙守真俱至南京克传家学赐第北安门外扈从来京仁庙嗣统拜惟谦右顺门待诏未几惟谦守真相继卒公之祖父父也宣庙知公世琴命隶锦衣共事御用监正统九年皇上选公写经赐楮币以琴直南薫殿景泰初以年劳拜府军卫镇抚转锦衣寻调留守壬申鼓琴称旨复转锦衣甲戌升副千戸两转至今职简在上心眷注方殷孰意其遽止于斯也耶哀哉公居家孝友乐善好义质直无隠伏与人交全终始性颕敏轩豁博渉羣书工律诗书法尤精不嗜酒退直偃息一轩左图右史幽清絶俗客至焚香瀹茗谈古今理乱论人品得失亹亹不倦或乘兴取琴鼓一再行襟度洒如予毎造之尘虑未尝不潇然涤也公感上知遇一念忠爱贯乎金石虽风雨漂揺曽无少变其气节不亦可尚也夫公妣吕氏生公及昭其众弟曰琳琏玟瑶配田氏循妇则子二长甫东驾随侍舎人次用皆能业琴与书以承公教女一武功左卫指挥男王宣其壻也甫用以故乡逺不能归乃择地都城朝阳门外某村之原卜以卒之月二十六日葬焉乃奉刑部郎中钱愽所述事状请铭墓石予与公交久且厚为知已而刑部之状又可按不诬谨取其忠义之着世所共知者铭之其辞曰人囿于气数固有定修短与夺孰云非命已乎孟旸侃侃忠敬忧国忘家罔知危阱卒翊龙飞底于康靖皇曰贤臣功莫与并宠数方隆一偾不竞岂其定者有司其柄寿止于斯延后有庆勒铭堂封百世可证

　　奉训大夫钧州知州项公墓志

　　公讳嶷字伯髙姓项氏浙江金华人也世居溪下界通济桥曽祖某祖寿钦考文昌俱隠徳弗辉妣李氏慈惠淑柔文昌于洪武二十五年以赀殷富移实南京占籍应天之上元居龙江复成桥乐施予多以棺槥助丧赒恤贫困不望其报公天资淳厚器宇凝重自幼不好逐里中羣儿戏举止老成长幼咸异之嗜读书不待督劝而勤永乐间以民秀选入应天府学为弟子贠习毛氏诗学日有进弟曰富克干蛊以治其家公养亲有托克毕志问学昼夜恒居郡黉率朔望休假乃一归省为师友者皆推重之挟所得屡游场屋不偶不以病有司务学益力宣力五年贡于春官升北京国学迎亲就养十年秋丁母忧权厝都城之南服除诣铨曹正统四年奉命随监察御史按廵广东有能名六年使还释褐直隶真定府通判在保定易州山厂督合郡官夫采运薪炭以供国用公廉勤端慎子惠下人待以诚信课工必均其力输纳必寛其期用是乐于趍事国用无亏人不告劳九年春丁父忧官民保留例不许扶柩并启母榇归葬金华婺女乡马海坂之原服阕工部尚书陈公恭总督易州薪运具奏保公廉济十一年冬乃转山东青州府判仍旧督运十四年移山厂于满城事甫新创规画得宜景泰四年满九载秩五年以最绩升河南钧州知州公宅心平易孶孶爱民民皆恱服毎懐止足之戒天顺改元春有事来京陈辞请老遂获休致之命闻者贤之公体貎丰硕冬感寒嗽喘逆医久莫疗以明年月日卒于京师春秋六十有五距所生为洪武某年月日室俞氏同郡医族女贞孝静专克遵妇道子男二长曰铭先公一年卒娶刘氏次曰锺娶某氏女三皆未行呜呼公朴茂沉笃表里如一待人温然可亲处事介然有守外无钩距内无畛域信乎君子人也谦自垂髫读书社学即被公所知时大理胡卿廵抚南畿兴学广士公言谦于卿召为府学弟子贠遂游公讲下承其诲益则谦今日得践仕阶者皆公之赐也安敢忘公大徳乎锺以逺不能归乃奉母命择地城南东皋村之原卜以是年八月日葬公来问铭于予谦伤公寿不附其徳诚为可憾然其平生始终惟谦知之为详也非谦铭之而致有遗徳不亦尤可憾哉乃敢不媿芜陋以谦所知次第书之俾铭刻石蔵诸墓铭曰
　　徳藴厥躬若玉在璞才充于用若鐌之削不殚民力趋者自乐循良岂弟恤乎民瘼辞荣引年制行之卓允矣君子不负所学存者实丰胡寿之约永蔵斯丘土厚水渥斵石扬芳其辞也确百世垂休后者其作

　　明故大中大夫山东参政左公墓志铭

　　公讳璒字世瑄姓左氏世为江右南城宦族以明经中永乐甲午乡试登戊戌进士第观政都察院辛丑拜浙江道监察御史壬寅丁父忧起复改湖广道正统戊午升广东左参议景泰辛未九载秩满升山东左参政癸酉以目疾乞致仕天顺戊寅得疾终于家实五月某日也公少聪悟好学甫七岁补郡庠弟子贠成童母婴疾阽危徒跣走祷于华盖山比殁哀恸柴毁既冠从乡先生前御史聂宗尹受春秋经先生见其端厚颕敏曰此吾鲍宣也以女妻之父尝患背疽时年八十众医已莫疗公已出仕丧耦适以续姻还乃祷于天愿以身代忽遇逺医至疗之获愈人以为孝感为御史时尝奉命按治陜西平反寃滞绳纠贪墨风采甚着代还受勅命进阶文林郎封赠父母及室时都御史顾公佐总宪台纲振威望独器待公凡疑狱难决者必以属之寻督处州银冶趋利者众恒弄兵争敓公痛绳以法莫敢犯尝有虎为民害公捕絶之复奉勅考察浙江官吏激浊扬清旌良斥暴舆论允惬其在广东时清理军政奸伪莫售尝往琼崖招谕黎猺悉聴约束漳潮冦发公以兵擒首乱者罪之余皆释去广冦黄萧养势日猖獗公即率兵还讨又往广西征兵造船以御之冦平与有功绩满复受诰命进阶大中大夫封赠如制其在山东时总督民赋公征输有艺赋足而民恱甫二载谢事去其居乡里比岁荐饥公发粟以济全活者甚众乡人徳之公寛裕仁让和易可亲以清约自持不为斩絶之行歴官中外几四十稔所至兴利除害惠泽在人毎思世人节夸辞而寡实行因号讷庵以自厉所著有讷庵稿辞旨温醇务于析理又尝编次晦庵删定古文孝经及春秋要旨藏于家春秋七十曽祖讳明叔元三公府从事祖讳彬卿平乐州学正父讳彦彰赠监察御史广东参议母周氏累赠恭人室聂氏早卒继白氏赠封皆恭人子一人曰赞登进士任吏部稽勲主事白出也孙男一人孙女三人赞将归卜以某年某月某日葬公城北黄湖山之阳奉其同邑国子慱士房令所述事状来请铭呜呼若公文章政事表表着闻而功名始终克全晩节其徳若斯铭何媿乎铭曰
　　干霄之木节劲匪曲栋此厦屋也大钧之柷八音禅续厥声穆穆也缫藉之玉莹无颣蓄终返初椟也老成范俗胡然不禄景仰贤躅也黄湖山麓玄兆所卜铭用振其馥也

　　明故奉天翊卫宣力武臣特进荣禄大夫柱国武强伯杨公墓志铭

　　天顺庚辰闰十一月朔镇朔将军总兵官武强伯杨公以疾卒于位倾城骇痛市为之罢逺近无间老稚妇女皆哀慕如失父母讣闻上震悼惜之为辍视朝一日遣官谕祭命有司营葬事赙恤其家公无嗣其弟伦自京师来奔丧扶柩还京卜以是年十二月某日葬阜成门外钓鱼台原从母兆也乃欲为兄不朽之图丐谦铭其墓石谦辱公爱厚义弗容让谨稽其世系勋伐徳善之迹为序而铭之公讳能字文敬系出太原霍山王宋有讳辀者官扬之六合子孙因家焉髙祖顺不仕曽祖政汉中卫百戸祖璟嗣政璟皆赠柱国昌平侯父琳封后军都督府都督同知妣陈氏赠夫人督府昆弟三人伯洪昌平侯追封颕国武襄公季忠封后军都督府都督佥事督府其仲也洪武中颕国嗣百戸调官开平偕二弟来宣府督府实生公于城南寓舎公端重和厚早知向学习武事勇畧过人宣徳中督府命公省先茔之在汉中者公独走闗西展奠尽礼挈族属还聚宣城督府喜公之孝正统初颕国知公材器不凡俾客游江淮吴浙以博见闻还留侍帐下甲子春从颕国战伊克穆苏生得战士二十余斩首倍是获其畜众什器拜开平卫所镇抚初公有族弟智歴官开平卫指挥使殁子军家奴嗣亦殁侄宗嗣幼疾颕国欲以公易之丁夘秋疏闻诏能嗣智职宗嗣能职戊辰冬颕国遣公出境诇敌遇于滦河三岔口先登生得若干斩获有加擢都指挥佥事己巳秋从颕国哨大同遇敌聚落店追北至栲栳山生得二人夺回被掠人畜什器寻从左参将都督朱公哨懐安战敌城东生得一人亲械诣京有白金文绮之赐冬勅召颕国还朝公从之赐以白金文绮时北骑入冦势猖獗甚即命公督兵征哨战敌紫荆倒马二闗左右臂中二矢生得若干斩首有加夺回被掠人畜甚众景泰初元春擢都指挥同知赐以白金文绮寻勅充游击将军提兵宣府廵边赐盔甲弓矢佩刀银杯文绮楮币夏战敌万全右卫及西八里沟矢中左股生得一人斩首有加秋还朝擢都指挥使冬诏仍充游击将军统神机京兵辛未春居母夫人丧夺哀擢后军都督府都督佥事命充左叅将镇守宣府赐以楮币夏诏洪充宣府总兵官挂镇朔大将军印能进都督同知仍充左叅将信进都督佥事充右叅将信公从弟也一门三将同镇边陲时人荣之壬申冬命充左副总兵癸酉夏赐诰封赠父母妻甲戌春勅召还朝总练神机京兵天顺改元春迎上复辟擢左都督赐白金二十五两彩币二表里寻奉制谕充总兵官挂印镇宣府赐白金五十两彩币四表里夏大同有警诏公选精兵付禆将讨之公愿亲行赐勅奨厉命统前兵战敌磨儿山及石灰跕生得六人斩首十五级及夺回被掠畜众秋进爵武强伯食禄一千石时敌饥敝公欲乘机出剿诏虑轻敌勉使持重不果戊寅春锡以诰券加封奉天翊卫宣力武臣阶特进荣禄大夫勲柱国制词有刚毅忠良能驱强冦之襃秋诺延卫来报敌将入冦公欲以狄攻狄给礟火俾夜斫其营果如公计破贼已夘夏敌近大同公引兵赴之至皆惊遁庚辰春城顺圣川工不阅月人无告劳秋敌入洗马林公追及于新河口生得一人寻独石有警公出兵剿之战敌韭菜冲追北数百里至保昌州敌势迫皆弃辎重遁获其畜众什器师还俄大同警报即引兵往敌已退公还兵保境敌闻公还复入公复驰往敌又退乃耀兵塞上敌遁不敢复入逾月师还奏罢军士官马征偿官仍为给补获免者数千家仲冬廿六日公自阅武回偶感寒疾医误以气治病六日遽卒悲夫卒之旦犹力疾筹边务及昃而逝无一语及家事公先往大同时丙夜兵将发有星如盂坠城中光烛地有识为公忧之至是卒验云公英敏详慎慷慨好义平居循循然遇敌则勇气自奋善用兵号令严明师行整肃有食民一瓜者輙置于法与士卒同甘苦遇寒冻者则出私帑市皮裘衣之病则给以肉糜遣医疗视死则棺殓祭之必归其丧故人畏威懐徳乐为效死北兵敬惮至以杨爷称之虽古名将不是过也修筑边城斥堠得法敌不能犯择地莳蔬鬻供公费尽革科扰之弊筑室数百区居河南戍兵乐得其所持身廉介深逹下情有愬讼者灼见情伪咸服其明性至孝视膳问安不离亲侧未尝輙入卧内惠睦宗姻尝出赀嫁族之孤女不遗故旧交全终始下贤礼士人乐亲之盖春秋仅五十有二而卒距生永乐己丑十一月十五日配张氏先公八年卒藁葬宣城今迁柩合葬继王氏女二长适宦族王英次适龙门卫指挥使张祥铭曰
　　天佑国家笃生英贤降神锺灵节彼燕然伟器雄姿视前无古将畧世承允兼文武乘时奋庸懋建武功由禆及专遂蹑父踪乃总元戎乃酬阀阅铁券金貂虎符龙节边庭畏却保我塞疆惟忠徇国罔敢或遑桓桓虎臣为北藩屏威徳昭宣永息边警国有辅翼人有怙依而不永年其谁不悲谁能不死贵遗休声猗嗟武强芳流汗青钓台之原深閟玄宅掲徳振华为刻此石

　　故骠骑将军万全都指挥使司都指挥使李公墓志铭

　　公讳显字君谟姓李氏山东济南泰安州人曽祖讳先赠明威将军蔚州卫指挥佥事曽祖妣陈赠恭人祖讳旺前淮南枢宻院副枢洪武初归附从薛右丞常国公徐丞相西平侯宋国公定逺侯颕国公等征伐四方靡不克捷累官大同左护卫指挥佥事祖妣戴封恭人考讳荣嗣前官改大同左卫妣张公自幼龄丧父优给以禄永乐庚子嗣前官宣徳庚戌从杨武侯城独石赤城仍从恭顺侯出塞燎荒廵边乙夘选领骑兵沿边廵哨正统丁巳从总兵官都督方政游击将军杨洪廵哨彻尔山断头山等处寻以刑部尚书魏原选统兵驻札沿边桦皮沟等处廵哨癸亥从左叅将石亨统骑兵出塞偕弟茂茂子瑄遇敌金山战胜有功甲子擢指挥同知赏白金绢布茂瑄皆升大同左卫千戸己巳用荐升指挥使守备大同再升署都指挥佥事寻加实授截杀敌兵斩获有功景泰初元升都指挥同知赏以银布复遇敌兵战胜有功辛未升署都指挥使天顺改元诏加实授寻奉勅充右叅将分守西路未几调万全都司掌印视事辛巳冬十月十三日以疾卒于位公性乐易和缓不立町畦凡事务从寛厚有长者风容貎不踰中人而沉毅有胆畧善用铁义遇敌不慑所向必克识见超卓文移山积剖决无滞发摘奸隠吏不敢欺勤于任事恒日昃不暇食不告劬勚用是在官无逋责在下无稽怨临边有中贵将臣台宪公事之皆合其志寮属虽多公处之皆得其情治家雍睦交朋友克全信义御臧获有恩中懐坦然未尝营利卒之日家无余赀其贤可知矣公疾革谕子英曰吾疾殆不起矣汝当祗承世绪宜以忠君孝亲为志善事季父友爱弟昆教子孙以诗书习武事雄宦逺方吾不得见矣子在汝所其善拊之言讫厌厌而絶享年五十有七距生永乐乙酉八月六日配张氏大同左卫千戸张忠女善助有淑行侧配黄氏子女四人长即英大同左卫千戸次雄广东潮州卫千戸女一嫁锦衣卫百戸朱逺俱张出次俊黄出孙男三人玟琦珷孙女六人俱幼英以今年某月某日奉柩归葬大同白羊城西祖茔赍公事状衰绖蹐门泣请为铭以志诸墓谦被谪来边荷公待以客礼矧目击盛徳于公也无能为役则铭公之墓尚奚庸辞铭曰
　　世泽之延有开必先源深长也转坤旋干大明丽天来祼将也爰佐有虔摧攻无坚武惟扬也戎阶屡迁奕叶承传功用偿也嗣龙受旃簮绂蝉聨业弥光也噫公早年日薄虞渊克自强也受命廵边乃息烽烟兵威张也名日以宣进握将权竭忠良也分阃万全委任益专勤靡遑也厚徳宜绵寿阨不前咸尽伤也如彼力田获在后贤允繁昌也峩峩新阡掲芳有镌永寜斯蔵也

　　守备塔山指挥使李希仁墓志铭

　　正统己巳冬余尝奉诏往使朝鲜道经塔山时辽东新被冦钞敌势猖獗数入为患守备指挥同知李希仁率兵剿杀追北出境敌穷迫弃辎重遁去获其人骑而还予目击其事嘉其年壮志鋭勇于敌忾为作逐北歌美之是后敌望风畏慑莫敢逼其境他方有警希仁輙提兵往援战屡有功朝廷重之擢为指挥使天顺六年以骁雄奉勅简拔统兵御敌希仁率精骑五百遇敌义州敌有众三千希仁以为彼众我寡非力战不能破乃令士卒下马各执刀铳免胄亲冐矢石歩战而前无不一当百敌大溃斩其酋哈逹巴图等一十二人俘献于朝上録其功方议襃擢而大用之而身不待矣可嘅矣夫其弟显顷来京师奉事状谒予泣拜以请曰先君之殁赖先生尝赐之铭予先兄辱先生爱厚不幸亦殁幸哀而重赐之铭予顾希仁才畧胆气表表出伦恒期其建功立业为国保障必将铭鼎彛荷貂圭有不难致者孰意其遽止于斯也尚忍铭其墓哉虽然知希仁者莫予若铭奚可辞按状希仁讳荣李其姓希仁其字也世为古邳人祖讳兴洪武初从太祖皇帝削平僣叛以战功歴升应天卫指挥同知父讳昭幼嗣父职克自树立志节英伟累从太宗皇帝北伐后备御辽东有功尝受内帑之赐宣徳庚戌新设定逺选公董治卫政寻剏塔山复推公筑守公规画有方不逾年城郭完缮公廨府库甲兵悉皆充备希仁嗣守斯土绰有父风遇战身先士卒不避艰险慷慨临敌勇气自倍未尝挫衂以故声振边鄙凡论边将之威武者必及于希仁也希仁性至孝父卧疾半载昼夜侍汤药衣不解带比殁毁瘁成疾事毋夙兴必先启而后视事得佳味必奉母而后敢甞与弟显友爱无间志忠笃昔驾在北庭毎旦具衣冠登城向西北泣拜誓欲雪愤好问学乐施予公余手不释巻赒人之乏拯人之贫丧赙以棺槥独老赠以粟帛人徳其惠善拊士卒乐为効用凡有警各城皆清野入壁独塔山耕牧自如十数年敌絶窥觇境用寜谧希仁之功也卒之日士卒哀悼如其父母北使过者亦皆拊膺大恸设奠乃去其徳义感人有可见矣希仁生洪熙乙巳五月十三日卒天顺癸未八月十日春秋三十又九娶白氏金州指挥使白能女继娶孙氏徐氏周氏子五人永寜永宗永宣永宜徐出永安孙出女五人以卒之年九月四日祔葬塔山城西祖茔铭曰
　　鹰扬凤翙而孰畀其全兮山颓玉折而孰夺其年兮太微郎将澹其余星躔兮华表海鹤何时归来乎故阡兮子孙孙子尚弥永其传兮

　　静庵徐处士墓志铭

　　徐处士昱字季东别号静庵金陵之隠君子也其先为姑苏茂族曽祖谷祥祖仁皆以徳善着吴中父子宇先生洪武间以儒医征入太医院始迁京师故今为金陵人先生硕徳雅望为时所重与蒋恭靖公齐名其所交与皆名贤巨夫处士夙承家教日侍燕谈得于耳濡目染以故学邃行端动止不茍少欲愽观天下名胜吴越闽海多所游歴所至亲贤取友其识益充游力既倦乃归构一楼扁曰怡晩栖迹其中有终焉之志庋列图书自圣经及诸史百氏靡不贮储日事披索以自怡得异书必手自抄订尝曰圣贤之道在是吾终日求之思以体诸身也或劝之仕不应尤精于医得家传之秘治人疾无弗愈者酬以直不受曰吾既不试此亦可以济人耳岂计利哉人徳其惠争为诗文以颂之士林诸贤闻处士名多与内交萧山魏冡宰公临川王宗伯公雅重处士闻其及门躧履迎之或造其庐讲论弥日冡宰已归休年九十余犹贻书不絶呜呼处士抱道于已而无求于世若此可谓隠君子非欤处士仪观修整性度矜严与人不妄接待人必以诚居家孝友奉父母得其欢心事诸母伯兄敬爱老而弥笃家饶于赀乐周人之急生二子曰垕曰圭皆有树立方将以家事付之不幸相继夭丧垕遗子镇处士拊爱甚至叹曰吾行不媿天遽夺吾二子何也抑昌吾家者在此孙乎乃辟西塾延师教之镇亦英畯好学骎骎有成配余氏早卒终身不再娶垕娶刘氏卒继鲁氏圭娶顾氏皆以贞节自守女三人某某其婿也孙女二人俱幼养子育之以恩不异已出处士恬静寡欲人期其必登上寿然春秋仅七十有五而卒以故咸悼惜之处士生于洪武辛未八月初五日卒于成化乙酉八月十一日镇将奉柩以是年九月某日于江寜县万善乡燕湖村之原启俞氏竁合葬乃奉其师乡进士陶古渊所为状来乞铭嗟夫古有特立独行之士不用于世则不能自见于天下匪得史氏表着之恶能以传于后哉然则今之特立独行非处士其人乎顾予虽不足以表着之或赖是可以传于后此所以不可以无铭也予何辞铭曰
　　噫嘻处士敦古学也全醇保和还太檏也销声閟彩蹈遐邈也玄酒在卣玉不琢也虽约尔躬泽流渥也委顺归寜其蔵确也我铭无媿辞庶用昭其卓也

　　故靖庵处士李公墓志铭

　　金陵有清修廉静处士曰李靖庵者年六十有七以成化三年五月九日卒于正寝其季子观予门壻也奉佥宪王公所状事行及其侄孙应天府学生寛续述来请铭按处士讳咏字太素姓李氏靖庵其号也先世姑苏吴县人髙祖道复元世祖朝为平章政事翰林学士承旨曽祖春山明宗朝为监察御史祖成之父文正入国朝俱不仕洪武中以赀富徙实京师占籍应天上元处士生而端慎详雅有志于学祖父暨兄时芳皆擅鉴别攻琢寳玉异能入事尚方永乐宣徳间累蒙圣恩优复其家家日饶裕处士用是得休闲自适从谢儒士孔昭游博渉文史兼得其画趣闻冬官华主事某讲易有得由是潜心于易手不释巻与刘中书某论书法遂善书志尚恬退不慕荣进于世味纷华势利之习畧不挂懐抱谦巽自守与物无竞惟日以图史资捡阅得昔人诗文未刋者必手自抄订好蓄古彛器物恒置座右以供玩喜吟咏趣有所得多于诗发之所著有醉吟稿少遇方士陆致中口授铅汞龙虎丹诀毎欲脱屣尘凡栖迹太华山以太华有太虚台因号太虚散人作太虚散人传及古朗月歌招隠辞以见志构一楼以居扁曰此乐凡佳客过从必开樽谈笑豁舒情兴为文记之暇则或策蹇或肩舆登山临水以遨以游竟日忘返事亲尽敬养预买地为寿蔵人称其孝呜呼若处士者虽居市廛之中然安分乐天无求于世其特立独行夐与流俗自异故其生也为无忝其殁也为无媿盖有隠遁不污之节焉可嘉也已处士生于洪武辛巳九月十三日配臧氏子四晋娶徐氏益娶周氏节娶尹氏观娶倪氏女二适潘衢石城尹罗瑄孙男四琼璨玘瓀祔葬凤西乡先茔其葬之日则卒之月十九日也铭曰
　　所乐者道而不逐物迁所甘者澹而不嗜物妍所牧者卑而不为物先呜呼兹非尊尚之贤委顺天年是曰归全焯徳有镌永安斯阡

　　故艾庵陈先生墓志铭

　　金陵有儒医曰艾庵先生天性淳厚居家孝友读书寒暑不辍世业医克究家学父菊隠翁为太医院士永乐中车驾北廵仁庙监国翁当扈从先生请于仁庙乞代行不许因留侍左右日见亲宠多所嘉赉好种蒲养以盆池竒石供清玩一日梅雨中置蒲轩外忽一叟冐雨至揖曰闻子幽清来共赏之乃延入座话若脱畧世故者久之辞去竟不通姓名先生异之他日雨叟复至先生待愈恭叟曰医贵有恒于子见之五月一日宜候我虎踞山吾有以教子至日疾不果往越三日去则叟莫知所适矣惟于寓所得书一函归启视之皆方书秘诀也由是洞明要旨药人疾一匕輙愈人皆以其遇异人故京师有一贴之称且心存济利未尝责报大司马靖逺伯王公少宗伯羊城陈公吴郡金公皆有赠言推重好古今法书名画尝捐金购之景泰中居毁于火先生惟抱歴世遗像自烈熖中奔出他一无所恤喜宾客座席常满谈笑生风尝以出自相门世胄扁其堂曰培徳以自警曽学士鹤龄为之记宣徳辛亥丧母哀毁还葬四明蔬食者三载菊隠归老南京先生善于奉养膳羞药物无不顺适其意扁其轩曰蒲术张学士士谦记之正统癸亥菊隠殁反葬母茔毁瘠弥甚平居惟务教子俾人治一经书声琅琅不絶后奉诏优老以长子代一日得疾神色不乱濒殆索汤沐浴浴罢服深衣就寝奄然而逝可以见其所养矣先生讳恺字仲和姓陈氏别号艾庵世家考亭宋有曰升之者相裕陵封秀国公谥成肃弟申之昭化军节度使子泽补京秩以言青苖谪官四明子孙因家焉曽祖澐元四明驿丞祖杞考伯俊号菊隠以名医征诣京故今为金陵人母韦氏娶张氏继孟氏二冯氏子男三长锺娶梁氏太医院士克绍世业次钢娶金氏乙酉贡士次镜娶丘氏壬午贡士科第聨芳时人荣之女一适贡士髙敬皆张出女二适夏官锺郎中子宏士人杜原庆皆冯出孙男四淮济清洛孙女四幼先生寿七十有九生于洪武庚午七月六日卒于成化戊子三月二十九日以其年某月日葬某原锺等奉金太守伯玉所具事行谒予为铭予虽不识先生而闻其为清雅惇行之士且其子皆以明经举于乡将成进士跻于显荣足知其家教之有方矣铭何辞铭曰
　　猗嗟艾庵行修而业专猗嗟艾庵遇异人而得异传故其医之良也药无不愈而懐仁逺利世重其贤诸子诜诜承家擢第所以衍遗泽而迓恩封者固可待矣尚奚憾焉

　　收庵先生墓志铭

　　牧庵先生讳景字克企收庵其号也以成化五年秋七月二十三日卒其孤以是年某月日葬于江寜安徳乡麻儿村祖茔以谦居连里巷于先生有平昔之雅请司训方君元服状其世系行实来乞着铭于其墓谦家食时尝辱先生知爱去仕于朝懐徳不忘近者归休而先生以七十获升宾筵赋言为寿方幸往还接笑谈而薫道徳岂意遽捐馆哉先生之铭宜得名笔顾予言曷足为先生重然其孤请之勤元服之述核而信谦于先生之徳为所素知尚安忍辞乃按状为序而铭之叙曰先生姓严氏世为姑苏人曽祖亨甫隠徳弗曜妣潘氏祖道通处士以医业起家徙居金陵妣顾氏父尚节先生传家学以名医召为太医院士擢梁府良医妣沈氏先生资性过人好学不倦通周易尝习举子业有志用世竟以攻医而止读书不数遍輙能记至老不忘于素难灵枢伤寒诸书对客谈及了辨如响故其医为精永乐中朝廷诏太医院选名医子弟读书以备用命赵友同吴敏徳二先生教之先生方弱冠在选中得于授受益探阃奥二先生独爱之曰是子不羣他日必以儒医鸣也后先生果以儒医鸣都城求治者众先生不避寒暑不问富贫皆往治輙取神效于是擅名大方学者皆裹粮来从先生悉以所学授之学成不忍舎去先生为人气岸髙狷介方直不从俗取容毎岁春暮人家多扫垄先生祖垄未登有来召者皆不赴其动必以礼若此平居读书手不释巻喜吟咏尝学诗于云间许士深先生得其法凡有所作援笔立就语意清粹脍炙人口学士周公功叙结诗社于金陵先生预焉诗筒酬唱多出人意表同社敬服喜宾友至则命子具壶觞为乐尤能赒恤匮乏爱好人伦兄弟四人兄克昭先卒拊其孤踰己子与弟克勉克明友爱弥笃有以族众求分者赀财任其所取一无所问曰非吾志也晩剏一室扁曰颐老左图右史日玩索其中或经旬不出克勉新居市桥西不半里许时时一往情话而返去年忽遘痰喘疾剧而平者再今秋复作先生度不可起遂戒家人治后事果卒享年七十有三生于洪武丁丑九月二十二日配陆氏有懿行先四年卒子男二曰缙善干蛊纶勤问学皆贤而克家女二嫁同郡顾旻赵骥孙男三俱幼呜呼自世教衰士之敦古道者鲜矣波颓风靡之余有如牧庵行谊志节屹若砥柱特立于世岂非古之遗民也欤铭曰东汉风节陵实启之髙尚其事惟后之仪猗嗟牧庵世承令徳抗志物表先民是则早肆于学愽极羣书医精理明由师硕儒儒者于医存心利济名烨有闻学徒云诣素藴之发一寓于诗居家友爱伯埙仲箎制行端方髙洁自守树徳务滋休储厥后麻田之原有封若堂过者其式君子之蔵

　　进阶亚中大夫荆州知府张公墓志铭

　　公讳嵓字廷瞻姓张氏其先君灌州宋仁宗时国子丞叔完徙青州五世孙赠太常丞泰来又徙汴太常子至仪扈从南迁始居上虞今为上虞人至仪十一世孙与贤迪功郎奉化丞与贤生原道原道生九功宜春教谕宜春生孝先则公之父也以公贵封当涂知县母俞氏公幼从宜春府君学性资颕异志复恳笃学大有成遂以诗经中永乐癸酉乡试登春官贰榜授寜国宣城教谕九载秩满以少师杨公荐知太平当涂县摄广徳州事秩满以绩最赐勅封父如公官母妻皆孺人时太平寜国徽州三郡交章保公知府事不许擢公南京云南道监察御史未二载升镇江知府又三载丁当涂府君忧去官服将阕升公知泉州命赍凭与之未几又改荆州三郡通歴九载当满考去公亦上疏请老官民连疏保留诏増秩三品还公于荆寻念母老复以疾谢事不许乃援诏书例竟弃官归归四年卒成化四年七月二十三日也享年七十生于洪武某月日公在宣城以师道自任色严而气和望之可畏即之可亲立教条严课试诲人不倦指授为文皆有典则士多成就登名甲科尝出俸赀倡好义者创尊经阁庋经籍备士子观阅修治殿庑讲堂斋舎不以扰有司非公务不至县门令丞敬惮之在当涂一更宿弊慑奸以严字民以惠县以大治毎春时輙亲歴畎亩劝民耕稼乏牛具种子者为助给之旱则为文自责以祷神修筑圩岸陂塘以潴水凡利民者无不力为屡致岁丰有瑞麦之异靖逺伯王公率师南征麓州所过州郡惮于供亿多窜匿道由太平郡守忧之公曰吾能办之乃使人谕民无恐集各县徒役分具刍粮别以旗号迎犒江上将士咸恱有军士掠民牛畜以去公陈于靖逺即斩以徇诸军肃然民赖以安在内台不事苛察务持宪体尝监操京卫军马督察城禁劾其将官弛纵军令以振有妇人被诬谋杀亲夫系狱十八年不能决公讯知其枉即奏出之在镇江以地邻当涂民素知公比至抑强扶弱勤于拊字逺近恱服在泉州俗多狙诈颇尚威严州有大道众惑于怪废阻不由公即辟而通行仍植树以荫过客士大夫服公识正作诗颂之有市河久塞前守以役巨惮为公设法浚之遂通舟楫毁尼僧庵百余区改为社学延师教民子弟尼僧悉勒归嫁郡有土豪纠结肆虐乡邑莫敢谁何藩臬亦不能制布政石公属公治之公亲书一票遣卒召之曰来则良民不来且有罪豪曰此公忠信廉洁不可犯也即赴府见公谕令改过许其自新遂稍戢敛既而石公至索其人公复召之豪见石公大悔曰我以公召故来若石布政何来也石公以其罪恶深重终为后患卒命公杖杀之乡民戴香路侧豪党潜走京师奏公上命法司遣官诣泉体勘事皆无染抵豪党罪移置口北在荆州郡王府下人多出扰民公以正绳之无敢恣肆公刚毅有守歴官三十余年未尝营产业才髙识逺治剧有余所至以兴学为务太平当涂二学颓毁公为新之镇江学僻居委巷公奏迁之在荆泉亦然政暇诣学讲析经书督厉诸生尤尽心刑辟详于讯察务在得情狱无寃滞持身廉洁一尘不滓退则静处一室焚香观书萧然若物外人为文古雅诗尤清逸字法欧虞时应人求举笔立就争寳传之配赵氏有妇徳生一子一女子曰玢女嫁会稽章怿侧室某氏生子璥马氏生子某孙男二洙泗孙女一曽孙女一以卒之明年十月葬官様山原玢走京师奉山东布政使叶公冕所述公之行实乞予为铭予于公素所知识铭尚何辞遂取所述叙次之畀之以铭铭曰君子之志行道济时茍得其位大布厥施于惟张公道明学邃所养既充用无不备横经师席士类以兴作宰近甸烨然政声入陟都台宪纲以立曰范曰张邦之司直出典大邦所至爱人曰召曰杜有脚之春居有异绩去有遗爱氷鉴玉壶名闻中外方究厥用俾赞化机去就明决浩然言归今之名臣古之循吏功徳在人懐思罔替公则逝矣有不逝存流庆之逺贻于子孙

　　倪文僖集巻二十八

　　●钦定四库全书

　　倪文僖集巻二十九

　　（明）倪谦 撰

　　○墓志铭

　　进阶亚中大夫山东按察司副使致仕眘庵先生彭公寿藏铭

　　先生名朂字祖期姓彭氏别号眘庵出唐定安王吉州刺史玕实宋御史中丞思永十二世孙也居庐陵山口至六世祖司农少卿少英从信国文公起兵勤王始迁永丰之潭西故今为永丰人曽祖贵徳号雪崖累科不第遂隐于医名其堂曰种徳祖景忠克绍厥志父叔敏累赠奉政大夫吏部考功郎中母黄氏封太孺人赠宜人先生素有异质幼不好弄七岁入学日诵数百言即晓大义尝随乡老入寺礼佛独不拜寺主琇师强之斥曰佛乃祼跣何拜为师大竒之考功遣从里中硕儒曽以南学不数载于经书悉通贯作为诗文词理渊永沛然莫御年十六龙泉刘思文聘为塾师永乐甲午年二十五以书经中江西乡试明年登进士第释褐观政独念亲老家贫奏乞教职就养诏许之授南雄府学教授九载秩满赴吏部会宣庙登极求贤试以唐相房杜姚宋优劣论拟宋真徳秀进大学衍义表过梓宫感怀诗中首列补建宁教授盖少傅杨公荣举之也在官几九载闻父丧归正统元年起复适朝廷设风宪官提举学校少傅复荐之召拜监察御史赐勅提督南直隶郡邑儒学几九载闻母丧归起复冡宰王公直荐之升吏部考功郎中侍郎赵新恶先生不附已奏其学行虽优踈于吏牍宜黜为府同知上不允乞归田里不许遂求补外仅得山东按察副使时议少之先生裕如也居四载年六十有四以老乞致仕不许巡抚山东刑部尚书薛公希琏为之陈乞乃许之时景泰癸酉岁也今归休十八年年八十有一弟昂领举累官唐府伴读娶阮氏封孺人赠宜人继谢氏二李氏封孺人缪氏封宜人吕氏子六铉铎钝钢钥镡铉清苑县丞铎国子生钢府学生女六适王诚明冯长勲周京岳秀萧襄夏超孙男六洪润澄济淮湖济县学生曽孙男五先生在南雄时勤身修职端介自守得一美衣食必先寄亲诸生惟事记诵陈文侥幸乃令各置经书熟读讲解教其为文选陈纲等二十人躬诲以导多所造就学旧有神女祠能作祸福先生初至家人詹暴死众为祷神而苏乃积薪焚之平其地为厕布政司委同礼部主事彭孚恂督修郡县志书所至不受馈遗应聘考云南乡试入广南府界有称临安府生者以黄金为贽拒不纳至则黔国沐公晟都帅沐公昻及布按二司礼待甚重请主文衡出题余不预乃知前生故遣尝试也在建寜前此尸教者多以贪酷被黜学规久弛先生至一新教条率之以正士气勃兴尝奏褒崇先贤朱子其词谓孔子删述六经垂宪万世集羣圣之大成朱子注释六经裒集诸子集羣贤之大成今朝廷于孔子阙里春秋庙祭设官教其子孙以爵贵其嫡嗣乞于朱子建宁旧宅祭其祠教其子孙蠲其徭役疏上公议韪之又建尊贤堂祀建之先儒若胡安国蔡九峯真徳秀耆民许崇道以医画得幸权贵与生贠游亨有隙时按察副使王増在分司遘疾疑魔魅崇道即以亨居近童五郎祠入诬増惑之收亨父叔七人株连者四百余家先生因官吏聚揖对之辩其诬増忻然尽释逮者尝歴考浙江湖广乡试士服公明著书传通释有益后学在南直隶不猛不苛甚得大体教人必倍诵经书史籍而后较其艺劝导有方士乐甄陶人材軰出尝辩嘉定民朱行等三人非谋杀建平陈良二等十五人非强盗众服其明劾罢教谕周子葛温彦澄训导刘瓛胡溶徐善同扬州知府李贞安庆知府陈泰郡县悚惕修葺各处学校及汉五更桓荣大司农朱邑呉将周瑜宋儒胡安定欧阳永叔朱晦庵游定夫元学士危素高邮守李齐等坟祠士知尚义奏毁天下丛林寺观停给僧牒及勒年少僧尼还俗禁剏寺庵修设斋醮又乞免征户口盐钞赈济饥民粮买陪孳牧马牛考校守令宜以逃民多寡为殿最无举人教官宜考不通经降用取人宜开觧额多见采纳在考功凡赴选官曽犯公罪者旧皆降用先生白于堂谓宜依不降律杂流官犯罪者不论功绩即于原授资级降先生又白宜从当升资级降皆如其议吏役歴满叅问重歴初无定规先生奏乞定为条例在山东车驾北狩奉勅操练军马固守城池简民兵饬军器屡抗攘外安内之疏循行郡县无不亲歴以洗寃泽物为己任所至怀贤吊古多形赋咏有胜览诗集及着各郡通志藏济南府学先生归江浦张公瑄常熟程公宗相继来为郡守皆先生门下士也时来谒见絶无私嘱惟以均徭决狱爱民利物为勉二公佩服皆为良吏先生歴仕几四十年囊无余赀以遗子孙诗书业业与布衣时不异成化改元诏进阶为亚中大夫优游桑梓清徳雅望为乡邦所重先生内无城府与人交以诚信坦易可亲先生常得吉壤于里之东陂乌台山乃为寿藏于斯欲谦为铭以志命子玹具叶教授孟明所述行实来寓谦所谦昔尝授教讲席先生不以谦为非侣过蒙奬许辱知爱甚厚恒念无能为役兹承严命敢以不文辞谨按状序次之系之以铭铭曰
　　大江之西山川融结灵秀所锺挺生贤哲得气之正美姿异常龙泉淬砺凛乎锋铓学愽而精履行纯笃少为儒宗讲道乡塾为亲而出名科是登俯就儒禄咸以孝称横经皋比一洗陋习教铎再宣士多成立惟昔先贤有功斯道修祀追崇光我名教手秉宪节施教益洪时雨所及蔼乎春融义行如秋棱棱面铁无枉不伸有奸必折言茍见用道由以行逺由辰告雝其凤鸣入司黜陟执徳不回曽谓神骏而可绁覊出登外台清操愈厉海表澄清泽亦逺被翩然解组进退从容时行时止合道之中垂槖而归全名保节氷鉴玉壶一尘不涅国之桢干士之范模俯仰无媿圣贤之徒乐丘斯营逹观一世载徳贞珉用诏来裔

　　承徳郎应天府通判林公墓志铭

　　公讳春字孟阳姓林氏其先台之宁海人曽祖某洪武初以戎事迁居金陵祖某又迁山西太原府古护卫父本荣又迁代州至公又迁万全都司龙门守御千戸所至宣府乃定居焉公生于太原性资颕异有志于学比来宣府时缙绅儒硕谪居于是者众公往从之资其讲益入万全都司为弟子贠习尚书精究典谟训诰誓命之旨博览羣籍学日宏肆为程试之文深有理致尤工古文辞乡人多持巻轴求之家有其作精于书翰师蒋廷辉黄养正镇边重臣若都宪罗公亨信李公秉侍郎刘公琏参政叶公盛皆雅爱之深相推重景泰庚午应顺天府乡试中式会试中副榜当得校官不就入太学放依亲归参政举同纂修都司地志搜考订定善于序述持身端慎遨游公卿间惟以礼接一言不及外事有事逮系者多赍重贿要其借重解释力谢絶之虽以礼遗以金帛者亦却不受人皆曰士居贫而能有守若此真难得矣复入太学从翰林学士吕文懿公卒业志期必举进士文懿尝向予道公之学之才之美予已知其人而未识也天顺中予为权宄所陷谪宣府尝至学中见少师杨文贞公扈从北征诗刻石堂上碑阴刻吏部尚书王文安记公所书也予初以为养正书问之乃云公书又于他处见其所书已作甚多叹曰名下无虚士信哉未几公乞假归始获面晤言温气和薫然君子也乡人素爱之延请者无虚日多速予以陪公能饮至数斗不乱酒半必握拳啇射呼笑为欢意度洒如也后别去意必举进士竟不成待次吏部仅授应天府通判専理马政人咸为之惜公曰始仕得六品京官于吾足矣所患职弗能称耳及至官以清节自厉攻驹考牧恪尽乃心公平不苛民受其恵无敢干以私者每行县较阅止食公廪一毫不取于民莳蔬公廨隙地至则摘以自给其廉如此或有笑其迂者公曰我儒者诚迂若杨伯起则古之迂者也我愿学焉初考献绩于朝吏部以最闻诏嘉之锡以勅命进阶承徳郎赠其父如公官赠封母妻皆安人再考复以最书政声日起性酷好书每暇辄磨墨伸纸挥汗呵冻寒暑不废字体清劲遒丽得之者皆珍袭之予幸被宥还复得与公胥晤南京相处者六载每造公必留饮至醉呼笑之乐不减畴昔今年暑气最炽公中暑毒适当开科属理场屋事劳遂成痢疾不能食予往视之言论尚如平时不数日竟卒呜呼孰意其遽止于斯哉公为人外虽和易而内实刚毅处兄弟友爱交朋友诚信接寮寀敦睦居官孳孳爱民廉介之操乃其素志不以始终有变故其卒也贫无以为殓裒积众赙仅能举其丧归其制行可见矣公生于永乐辛夘七月九日卒于成化辛夘九月五日享年六十有一配朱氏子男四泽娶田氏润娶宋氏浃泗幼女二淑兰适士人袁寛淑蕙在室孙男四熈辉炫熠孙女一公之卒也予吊而哭之泽等泣拜曰不肖孤遵先人治命将扶柩归宣府卜以明年月日祔葬城东祖茔先生辱交先人最厚墓上之石敢以累先生呜呼予曷忍授笔铭公之墓乎虽然予不铭当孰铭者乃为之铭铭曰
　　己乎孟阳才高当世而徳重一乡己乎孟阳五十为郡而六十告亡志方行而未大恵已洽而皆瀼一尘不涅贤声振扬显陟不待噫其可伤予发其潜使后之过者知其为廉吏之藏

　　勅封承徳郎兵部主事卢公墓志铭

　　公讳清字茂林姓卢氏姑苏呉县人也高祖讳荣曽祖讳名祖讳镒国初知福州府永福县考讳成甫母包氏公自幼孝友出于天性年六岁时包有疾公依依母侧忧泣不食医至辄向之拜泣医为感动昆季四人公齿居三凢事知敬让二兄永乐中贠外张公某承旨取匠于蘓限里报数成甫时为里正不忍以平人槩报惧责避匿官索之急公时年十五即代父赴官致被棰责怡然不怨恐人以为难年十七即能干蛊挟赀往游陜右翰林检讨呉公公祖母弟也居官南京公贸易还因往省之滞留者久之艺闻知者遂以名荐入尚方辞不克释因寓于京公寛和公正守备太监罗公深爱重之工作之事悉令总任命协赞南京工部郎中王公用督理众工咸有成绪岁癸夘归省于呉值母有疾焚香于臂以祷母疾果瘳后以身縻于官不获归养时迎二亲就养京师后父母相继殁于呉中痛弗克归襄大事茹哀成疾乃命子雍还呉合葬之于横路桥侧彭华村之原公性鲠直正大无所回曲人有过即面折之有相争者就质于公以理谕之无不聴服释去宅心忠厚尤仁慈虽无嬴赀而好施不吝尝见邻人死不能殓公悯之脱子珥饰市棺济之有贷财不能偿者辄焚其劵尝有所识贫病为市药予之时怀钱阴付其家为调摄费不使病者知后病者觉感激呜咽又尝遇人河侧置所赍入浴浴罢赍为人窃去乃他人物也惧不能偿泣欲投溺公问其赍几何为解囊金如数与之遂解其溺其人感悦而去又尝造屋邻家有病者来告曰脊冲吾家病因所致公即为解造家人难之曰业已成矣奚改为公不答已而病者相继死始来谢罪其长厚多类此时置米及钱戸侧遇丐者及门辄分与之一日不与即不乐也丐有受恵多者耻复经公之门如路有病行井有病汲者皆为出赀甃砌尚义之心如一日尤矜物命饮食未尝妄杀见笼禽鸟必买放之笃于教子以雍秀敏遣游京庠督厉其学雍果有成举进士为兵部主事以最绩进阶承徳郎天顺甲申朝廷推恩封公如雍官身虽显荣不踰素履徳积益懋郡大夫礼重之每乡饮必延为上宾公仪容秀伟美须髯闲于礼度揖让有容观者忻羡成化壬辰六月二十九日以疾卒享年七十有七生于洪武丙子五月五日公平生蠲洁好修心地坦易絶无城府处事一以道义交朋友诚信和洽克全终始未尝吐刚茹柔乡党中称公厚徳者无间言故卒之日人皆哀之曰善人已矣配张氏有淑徳克内相以成家封安人子男五雍熈泰和皥雍今为闽藩左叅议有廉能名泰皥早卒女三适沈铭唐良杜元吉皆士族孙男二礼裕孙女二长适翰林院编修倪岳次幼雍奔丧归卜以是年十一月二十八日葬公于江宁凤东乡连城桥侧栎山之原自述状属谦为墓铭谦辱公爱甚厚公有疾谦时往问候疾革语谦曰以后事累子言犹在耳痛哉铭谦固宜为念公徳善愧笔弱不能尽发其懿然知公者无踰谦又公命也其奚敢辞乃撮其槩为铭铭曰公本宦族有闻于呉以材艺举始居南都出入尚方承事靡忒上下服钦匪材伊徳古者乡教六行为先公罔不有天性则然孝友于家睦婣于族任恤于乡久而弥笃履仁蹈义康庄是从汉之长者周之可封教子登庸荣养有禄恩锡自天煌煌命服为善纳祜天报孔昭公不自有其心嚣嚣秩秩宾筵肃肃礼度仪观伟然见者兴慕栎山之壤为公乐丘公所自卜溘然长休度徳与年庶亦无憾遗恵在人怀思永叹流庆之原来其绳绳其盛无替将谁与京呜呼善人其藏在此昭誉无穷死而不死

　　蒋务本先生墓志铭

　　先生讳主孝姓蒋氏人以其所居斋名称之曰务本先生自号樵林居士其先魏州人五世祖安中金国子助教以直諌不聴弃官隐居扬州之仪真明医道以传子孙高祖埜山处士曽祖静隐公元扬州路医学教授祖伯雝元进士入国朝用荐为翰林修撰辞以疾出为阳丞考用文徙居句容龙潭妣王氏用文累官太医院判遂家南京以文学徳行歴事三朝卒赠院使谥恭靖恭靖生四子长主善太医院使次主敏次即先生次主忠先生世其家学以儒医鸣凢抱奇疾莫能识者经先生胗视无不愈急于捄人有求辄赴虽雪夜炎天不辞而亦不责其报有疾之家必以先生为归活人不可胜纪先生性敏质淳好学不倦博通儒书故于医为精以内经乃先秦以上之文辞理古奥疏其义以示学者或劝之仕曰仕者将行道以济时也非吾所能吾虽业医庶徳可以济人奚必仕为喜吟咏祖杜少陵虞邵庵气迈神壮每酒酣辄诵杨铁■〈遂〉八陈图斩蛇剑二赋击缶为节以自适正统初与苏雪溪刘草窗沈崆峒王金粟及弟主忠结为诗社后诸公沦谢复与贺存诚张友菊诸君子相唱和所著有务本斋诗巻及樵林摘稿若干巻藏于家爱临古帖得李邕赵孟俯笔意尤精鉴古凡彛鼎图书皆能别其时代久近真赝多蓄为玩而亦不留意焉笃于友爱上事兄姊下抚子侄曲尽恩情家庭之间怡怡如也理家惟尚质素男婚女嫁悉有定规坟茔祭器无不周备房帏整洁絶无华饰曰我等不畊蚕而得饱暖可不为天地节无益之费乎至遇孤贫则周恤无所惜沐其恩者甚众襟度洒落于月夕必焚香鼓琴作文王楚歌之曲一再行音韵激烈闻者感怆自制有樵林操人多传习之子谊有异姿年少能文章先生训使先本后末曰本不立文虽工不取也后谊举进士授杭州府推官贻书戒之以俭曰不俭则不能廉试看贪官皆由不俭故也又曰昔范文正韩魏公赵清献吕夷简皆尝为是官尽心刑狱后皆以名节显汝宜效之故谊居官有廉能名成化壬辰八月十四日以疾卒享年七十有六生于洪武丁丑三月十五日配史氏独醉公瑾先生女子二曰论次即谊女一适浙江按察司佥事呉璘孙一绅谊等卜以是年月日葬先生于都南城乡祖茔条述世系行实来请铭其墓呜呼先生之清材硕学淳徳雅度当于古人中求之今不可得矣则夫表幽潜以垂世范其奚可辞谨据所述叙次之继之以铭铭曰
　　温其如玉兮厥徳孔修卓乎物表兮先民之仇彼有位兮泽或不流嗟先生兮系人戚休先生去兮孰恃孰求后车过兮尚有式于兹丘

　　通议大夫南京户部右侍郎黄公墓志铭

　　成化癸巳二月二十四日南京户部右侍郎黄公以疾终于位南京吏部尚书广宗崔公与公旧尝聮官相知甚深既为经纪其丧复状其爵里行实命其子谦以志文为属将扶柩还闽涓年月日葬于其乡狮子峯之原而纳诸墓予与公同进士举至是盖三十有余年矣辱公爱厚而哀公之逝志也固宜其敢以芜陋辞黄氏世为闽之延平将乐人九世祖伯固举宋进士授建昌尉累官四川安抚制置使兵部侍郎卒赠少师谥忠简八世祖谠举进士授通奉大夫自通奉以下俱隠居不仕至公始显曽祖徳字子实妣傅氏祖贵字彦高妣杨氏考崇字宗允妣萧氏以公贵赠祖考皆通议大夫南京户部右侍郎祖妣妣皆淑人公讳琛字廷献生而聪敏过人博学强记善属文尤长于诗宣徳壬子年二十中福建乡试卒业南京太学月试常居前列祭酒陈先生深礼重之正统己未中礼部会试廷试赐进士出身授户部四川司主事升本部贵州司贠外郎山东司郎中景泰癸酉升江西左叅政寻升左布政使丁母淑人忧服阕改浙江左布政使在任几一月升南京户部右侍郎仍食从三品禄三载秩满将入奏绩入朝俄奉勅往巡四川赐诰进公阶以其官封赠二代及妻出巡几二年召还然以高年劳王事精神渐衰犹力疾事事不懈是日自部归觉体重不佳至夜不起公卿大夫闻之惊愕曰天何为夺公之速哉皆吊哭尽哀公之在户部也时尚书淮阴金公濂号知人妙拣僚属一时所得皆天下之选公在稠人中尤耿介有为最为所器重尝檄监商舶税于扬州督输刍束于天津八卫及河南诸郡清理粮储于苏松等郡所至皆赫赫有能声在苏松尤着苏松自工部尚书庐陵周文襄公奉勅巡抚得便宜行事所在公庾积有余粟凡有兴作辄以取给费出无经豪民猾胥因而得为奸利部使者往往为威富所敓不能根究公至稽核严明搜抉私隠一裁之以法无毫髪寛假豪猾惮慑宿弊以蠲时论韪之其在江西也有奸民数百辈啸聚贑州山谷间剽刼为民患公直抵贼巢擒其首恶数人置诸法余悉不问盗遂屏息公歴官中外年力精强有志事功于民情吏病靡不究悉以严察见称人不能欺及长户部也庶务虽剧乃更御以寛简凡事总其大纲余悉责成所司吏或有挠于公辄不贷也论者以为得大臣体其巡四川也兵荒之余民甚凋弊公所至布宣上徳问民疾苦考察官吏失得兴利除害旌贤善黜不肖不惮险逺跋履山川虽偏州僻邑赈恤抚绥无不周歴由是政令一新民用安裕公为人性朴厚坦易内无城府外无矫饰与人交一以忠信言温而气和遇事刚决则毅然不可犯持身廉洁服御俭约衣无华靡食无兼味出入敝舆羸仆所居厅事仅容旋马与物无竞同官尚书鳯阳陈公俊至无室庐公即他徙以所居让之好施与僚属有被诬之京贫不能行者即以白金若干两助行喜接宾客言论欵洽忘其势分有不知官资之崇贵也其平生立心行已真率负义气类若此卒年六十有一生于永乐癸巳十月二十日配陈氏屡封至淑人无出侧室李氏生子三人长即谦国子生次让早卒次谨女一人未聘铭曰
　　闽山之英剑气之灵挺生我公为时巨卿先世有闻逺自忠简公袭其芳亦以儒显侃侃居位经国如家出藩入辅声绩懋嘉周宣帝仁遑遑靡及公也劬瘁而民则逸靖共匪懈夙夜在公一徳终始惟怀朴忠其心休休其介如石蹈素履夷噫孰与匹方隆倚注弼是仔肩曷不慭遗俾也命延哀讣上闻恤葬有制我作铭诗永闻于世

　　儒士萧先生墓志铭

　　先生讳瑄字廷璧姓萧氏其先江右庐陵人洪武间徙闾右来京师遂移籍江宁县今为江寜人曽祖文兴祖友富考学让妣王氏生子三人伯琦仲即先生季瓉皆能世其家而先生资禀尤异聪悟不凡学让甫不授以他业惟遣从明师习举进士业学既成三举经明不就三试京闱不偶开门授徒从游者云集多所造就先生事亲孝处兄弟友爱甚笃家庭之间雍雍如也与人交不立町畦坦坦和易缙绅大夫闻其贤多愿与之交长者车辙日交集其门先生材高识卓通逹当世之务长于料事每论成败得失后皆如所言故人有疑不能决窒不能行者多就质焉先生为之剖析开明罔不切当退皆信服敬慕之虽屡为场屋所抑然用世之志未尝少衰尝曰使予得効一官必能粗举职业不在人后志不克遂奈何先生身居畎畆而心恒忧国爱民闲中尝条陈时政十数事几万余言以在草莱不果上然颇传诵于人守备南京总兵官成国朱公雅好贤重士闻之亟遣人礼致先生先生往拜之公一见驩若平生恨相见之晩时馈遗于其家其为人所重如此先生虽不仕而教授于乡足以自得良时胜日与文人墨客逰名山奥壤赓唱迭和适意斯文足以自乐胷次洒然畧无所系累也今年盛暑中先生偶得微疾犹能与人对奕然医者误视连下之遂至亡阳而殁实成化癸巳六月八日也闻者靡不惊悼曰先生所至未易量也而遽止于此何耶皆痛哭惋惜之享年四十有九生于洪熈乙巳九月一日先生无子兄琦为治其丧以是月十三日葬安德乡大井村先生与予素所知厚而墓上之石虽不忍铭然非予孰当铭者适琦以中书舍人罗仲祥所述事状来请遂衔哀而为之铭铭曰
　　文行蔚然为时名儒车可致逺柅于通衢养高林泉以道自娯虽隠其迹乃显其誉璞碎乎玉渊陨乎珠咎将谁执非命也欤百身莫赎扼腕欝纡勿怨勿尤以慰幽墟

　　勅赠承徳郎南京工部主事呉公改葬墓志铭

　　南京工部屯田主事呉珵元玉未第时先君子以成化改元乙酉岁三月十五日卒于京师葬崇文闗七里铺东皋村之原翰林学士丘先生为铭志其墓盖十年矣岁甲午元玉献绩赴京念亲越在异土乃起榇迁归南京改卜地于安徳门外石子冈贾家山之原择是岁十月某日葬焉乃自为状复求予铭志之按公讳逹字道通姓呉氏别号思庵呉江人呉之得姓原于泰伯呉江之呉则其故国遗胤也自高祖寿七而上世逺谱逸莫可考寿七遭元季乱诸昆散亡独与兄寿六存世平收复遗业惟余耕牛一金蟾一乃析以居寿七取耕牛以金蟾逊兄乡人咲其呆遂称为呆宅寿六为虾蟆宅寿六子姓洪武初谪滇南在呉江者犹盛寿七生荣一荣一生真一真一生彦铭则思庵之曽祖祖考也荣一有巧思尝观梓人造梵刹悉能谙其榘度邻有显忠寺将建荣一谓僧曰吾能为尔建之僧殊未信及召集羣工示以成规果致结构坚美业梓者咸忌之荣一卒时取闾右实京师众梓遂以真一举因移籍上元家于金陵思庵早丧母周甫八岁又丧父育于继母周比长精书数传世业以高艺闻永乐初执役于尚方寻扈跸北上洪熈改元奉命还南京营缮弗果正统初复召北上占籍顺天之大兴时剏建府部百司公署当道俾敦匠事抡材度工审曲面势盛极精当绩成劳勚居多同侪衒求者多得授官思庵独退巽不伐耻于干进而天性直易乐善好施遇人之疾厄艰窘及贫无棺具衣衾者虽家无赢赀必极力以济强为之备间以自己所置送终之具与之居东有长渠桥圮独力为之以至修井甃路皆助其成以便行汲所部工有老疾者援例白当道释之或持物来谢固却而去平日读书知大义尝举古人言行之善者与人言亹亹不倦以子珵聪颕遣从明师讲学资给不乏尝谓之曰吾家虾蟇泒有登元进士者入国朝不仕年百六岁卒吾泒有祖姑尝许归乡之士人未行而士人卒者誓不再适以终其身吾家世尚节义尔当勉于忠孝勤学厉行以无坠先绪可也天顺己夘珵中顺天府乡试会试辞乙榜不就期中进士以为亲荣而思庵下世矣惜哉逾五年己丑珵始中进士拜前职以绩最受勅赠思庵为承徳郎南京工部主事配连封太安人子男一即珵女一适儒士张瓛孙男二襄裒孙女二长适周经次幼珵告予曰先君藴徳器于身而不及施晦迹众技中而世罔知不肖既得禄为养而竟不待使又不得归葬故乡何痛如之故兹改图望先生矜而赐之铭以伸不肖之心使先君子虽无闻于今庶有闻于后此则先君子之幸而不肖之志也予闻其言而哀之畀之以铭曰
　　君子之心求尽在已得丧之逢不为戚喜嗟嗟思庵徳厚才良所见试者徳艺之长度能第功孰出其右彼躐取荣我独退守乐天安分敛晦不施力之所及见义必为所取者廉所遗则腆有子奋庸日跻贵显一世之短为报实长褒赠幽壤没世有光首丘故山孝子之志我铭其藏因诏来嗣

　　中都留守司正留守徐公墓志铭

　　公讳显隆字文盛徐其姓也世家凤阳曽祖讳逹从太祖起兵平定天下为开国元勲封魏国公追封中山武宁王祖讳膺绪骠骑将军中军都督府都督佥事考讳景弼左军都督府都督佥事曽祖妣孙封中山王夫人祖妣朱妣毛皆封赠夫人公姿容秀朗举止详慎虽生贵族而克知向学驯雅温恭无骄蹇之态年二十二袭授府军右卫指挥佥事处事勤敏绰有政声守备南京丰城侯李公贤深器重之委总教场操练军马严约束精训习号令明信士皆畏服修举废坠声威振起天顺丁丑恊同守备镇逺侯顾公兴祖荐之于朝言其知识超卓武艺精熟莅事公勤律身廉介乞加奬厉诏调南京锦衣卫治事锦衣典朝廷禁旅职任亲密公剸理繁剧善于裁决无不允当材能益着成化庚寅中都留守司留守缺贠诏兵部推选兵部以公应诏遂擢公署正留守事留都所统八卫吏牍民词日填委于案公剖理无滞境宇晏然属时亢旱公率所属官吏父老斋沐致祷于城隍神祠雨泽随澍逺近沾足遇秋谷不登民乏食公悯之为请于朝田租悉皆蠲免民徳其恵朝廷眷待専重凡祭告皇陵必命公行事公感上知遇夙夜寅畏竭忠图报奈何底藴未及尽展而体玉微和遽感风疾即具疏乞闲诏仍回原卫拨医治疗回南京未几竟以是疾卒于大功坊第实成化甲午十一月二十七日也享年五十有二生于永乐癸夘二月二十四日配唐氏龙江右卫指挥彬之女有淑徳执妇道子男二铎袭南京锦衣卫指挥佥事娶济川卫陈指挥女继娶武安侯郑公侄女钺授承仕郎娶鹰扬卫胡指挥女孙男一世恩孙女三长适本卫千户刘寿余幼铎等卜以是年十二月二十一日祔葬公于祖茔奉进士陶元素所述行实来请铭为之铭曰
　　惟我皇祖龙飞濠梁曰有魏国同起帝乡奉命徂征所至必克四海削平功居第一上公锡爵加以王封河山带砺垂裕无穷曰子曰孙继居督府赫赫元勲奋扬厥武笃生我公英毅出羣长嗣父职官居府军乃登帅坛总师教练乃陟锦衣公勤无倦留都缺守简命往充案无留牍讼简囹空雨泽愆期有祷辄应奏免田租以全民命在官数年恵政实多所施未究归欤养疴嗟公之生王门戚畹与国匹休世承贵显公徳之懿寛厚温纯不骄不纵服义怀仁公行之良尊礼儒硕持盈守谦动循矩则国方倚任何遽云萎遗爱在人其谁不思欝欝桥陵公祖陪葬公祔于兹我为铭圹

　　旌表孝行龎公墓志铭

　　公讳景华字宇春别号松云世为呉之松陵人曽祖积之祖升甫父彦恭俱有隠徳洪武间以产殷徙京师占籍应天今为上元人居长安街西彦恭号安分平生行履见侍御金公庠所撰墓志母呉氏有懿徳公幼有至性彦恭殁方九龄即知哀毁母孀居守节慈训有方屏膏沐躬俭素粥簮珥以市书籍遣公就学里塾归则课其所业公佩慈训力学不懈人以为非是母无是子也比长为娶妇徐氏服从姑命勤于纺绩织纴家因以饶孝养丰腆母心安且乐焉宣徳戊辰母尝得疾阽危公汤药必亲甞夜则稽颡北辰以祷差而复作乃刲股为糜以进疾果瘳又尝作痢刲股如初复甞粪甜苦谓其妻曰粪苦母不死矣果复瘳甞至龙潭江浒时大风舟多覆见有溺水起附舟底者十六人公即捐金购人驾舟往救之赖以全活又丹阳道上有井夜行不知者多失坠公见而病之为命工凿石为栏以护其拯济多类此天顺戊寅春邻火爇近所居乃吁天曰吾母老矣愿天留此终余年顷之风反火息人皆以为孝感所致母寿九十余有司以其事闻天顺己夘诏旌其门曰孝行复其家丁役成化初纂修实録尝采其行迹以进母至九十有三而终公号恸痛絶衣衾棺殓悉合于礼太史安成彭先生为铭其墓葬凤台门外安徳乡王家山之原与父合窆遂庐墓侧朝夕哭奠有强盗十余人欲发其墓闻其哭声曰此孝子也遂各遁去有慈鸟集于松栢灵芝产于阶砌搢绅多为诗文美之成化丁亥府尹王公弼江宁丞廖公世清欲举其孝廉不果乃以宾礼请预乡饮乡人墓之成化乙未二月二十六日以疾卒卒时取纸笔述身后事以遗诸子享年六十有五生于永乐辛夘三月十五日配徐氏有贞行克勤内助子男四拯娶张氏抚娶朱氏抚卒朱守节拱娶梅氏抡娶王氏抡以儒士荐供事南京礼部将授以官孙男一佑孙女三长适陈某余在室诸子卜以是年三月十六日举柩祔葬祖茔奉礼部印局使张惩所述行实来请铭呜呼人之行莫大于孝景华孝于亲者如是其于子道尽矣是宜朝廷旌之为世劝也可无铭乎铭曰
　　生事葬祭事亲终始孰能尽之曰龎孝子嗟嗟孝子发于一诚病不惜躯葬则守茔谓天莫亲乃息延燎谓人叵测乃止强暴乌栖芝茁瑞应毕臻拯危济难孰非此仁至行上闻有诏旌表双桓在门于以劝孝嗟殒其寿不殒其名曽闵虽往公袭其馨玉山之藏既安且固过者式之孝子之墓

　　陈御史母太孺人徐氏墓志铭

　　成化十一年乙未六月二十五日南京陜西道监察御史山阴陈直夫丧其母太孺人徐氏于官舎先是成化丁亥直夫以公事赴京复命未归而先考居兰处士卒弗及亲殓痛恨罔极今又以考满赴京太孺人适七十且受封七月七日其初度直夫亟归将为寿而太孺人已病直夫获侍汤药日増剧竟卒哀哉所幸者得亲棺殓归稍迟则又抱处士之忧矣兹将扶柩归山阴启处士竁合塟于黄龙尖山之原奉南京工部呉贠外元玉所述状来请铭直夫少从予游有旧好尝升堂拜母予固当铭按徐讳某其先真定人父得中任杭州右卫百户太孺人年十四归处士今赠文林郎监察御史处士娶未数月代父戍交址时交址不庭道梗遂止寓广西梧州北流太孺人日躬纺绩以给后处士召还乃随居京师家益落太孺人佐以勤俭得弗坠处士性刚方与人寡合虽龃龉于时卒无一事罹法网者皆太孺人有以相之也处士夙丧母事继母尽孝养母惮京师苦寒将挈所生儿辈还杭自便留弗从太孺人罄簮珥服饰之积以资其行直夫奉太孺人扶处士柩归塟时母尚在未几亦卒太孺人连遭大故易戚兼至又具棺殓塟兄丧之不能举者平生惟简静寡言咲不好华饰无故不踰中域闺庭肃然宗■〈尚阝〉妇女相观而化者为多家无赢赀而好济人之急盖其心所乐也祀事之供必蠲洁亲宾之御必丰腆季子直夫少颕异处士俾就学直夫亦克奋厉所与贤人君子过其家必亲治具以延欵之处士弟早丧所遗儿女教育婚嫁无异已出直夫既拜官每谕之曰吾幸已见汝成名矣汝宜检身心持清白毋怙势作威以古人之风绩自期庶能常保此名以光汝祖汝父于地下吾受汝养心亦少乐吾虽无翟母之贤汝可不以方进自勉乎直夫所以侃侃自立不徇流俗者皆太孺人有以教之也太孺人生于永乐丙戌闰七月七日享年七十子三人女一人长子曰雄早世娶董氏守节二十余年终于家生女二朱钦庄晏其婿也次曰勇娶杨氏生女一尚幼次曰壮即直夫娶章氏继徐氏赠封皆孺人生男一曰忠女嫁锦衣千户王福铭曰
　　嗟太孺人安于固穷相夫令终教子奋庸妇道母仪懿徳兼隆封勅之华禄养之丰易约为泰不知在躬训厉之切惟孝与忠惟庆之积源泉日东从夫龙山同掩幽宫过车宜式贤母之封

　　明故奉政大夫修正庶尹荆府长史司右长史孙公墓志铭

　　公讳本字仲立先世浙之钱唐人大父仁父荣皆有隠徳洪武中以赀殷徙实京师遂为上元人公生而姿容俊雅性敏悟蚤丧父事母尽孝有司以俊秀选入京庠问学恳笃经书子史靡不研究尤长治易尝构一轩轩外植梅因号梅窗读易别号养正取易蒙卦义也学者多从之游宣徳乙夘登乡选明年中春官贰榜授闽之武平县学训导丧母扶柩归山路崎岖备尝险阻竟抵先垄以塟起复改教浙之严庠勤于启迪各因人材高下以施教士子多所成就秩满擢湖之安乡教谕一以严之教法教人赖其甄陶出而効用于时者为多景泰癸酉东广秋试藩臬闻其学行聘主文衡一本至公去取允当号称得人秩再满擢荆府右长史公慎勤密夙夜匪解责难陈善献可替否禆盖良多歴事两王深蒙眷顾善处僚属咸相敬让抚恤军校莫不感悦在藩府一十七载人皆称曰贤相焉尝蒙恩典钖以诰命赠考如公官赠妣封妻皆宜人公自以位既通显年复衰累章乞致仕王不许成化乙未冬命使于京师舟还在途忽遘疾子大有侍行至仪真遂卒实七月十日也讣闻王深震悼数为堕泪累遣官赐祭恩礼隆厚享年七十有三生于永乐癸未二月二日子一即大有恩授七品义官女二长适南京工部郎中潘杰次适严州守御所千户赵瑛卒孙女四长适蕲州庠生陈大经余俱幼公为人学博行醇心平气和持身以礼接人以恕平日于货利淡无所好惟好蓄书籍累千数百巻不已喜吟咏操觚染翰吟风弄月出人意表每遇佳音良朋宴乐则浩歌以自适胷中洒如也其在严陵有居诸集安乡有呵砚集蕲阳有仕学稿藏于家公乐蕲阳风土尝卜其地大原里木麻保之原以为寿藏今大有将举柩塟于是而杰为之壻今年省公于蕲适公有北使之行拟待公回而遽尔永诀乃述公行实请予铭以志于墓予与公少同砚席薫公徳谊有素自涉宦途会面无几今则不可复见矣感念畴昔则墓上之石固所当铭也乃为之铭铭曰
　　操行端介谨步趋学穷彖画味道腴抗颜师席为世模辅导藩王忠荩输名与董贾可并驱坦然方寸恬以愉斯其允为君子儒青山是处可寄居勒铭贞石永不渝

　　中议大夫赞治尹建宁府知府浦公墓志铭

　　公讳镛字廷用姓浦氏先世苏之长洲人考讳浩原馆甥于金陵蒋文徳家遂为金陵人蒋卒再娶毛氏生公颖敏端重不事游嬉长补应天府学生读易有造诣为文典实详雅为同侪所敬让领景泰庚午乡荐登甲戌进士第拜南京山东道监察御史公忠信明决乐易廉谨动循宪度都宪河南轩公古曹李公皆重之有疑狱必命公谳公不事姑息不惮权势有知县某受赂民讼之持刑者欲出之公核实其事必寘于法不少贷有守备内官欲用官舟同事者倍与之公减数内官邀公会公曰吾为御史知执法耳奚会为卒不往三年绩最推恩封父如其官母蒋毛室周倪俱孺人寻丁外艰服阕改南京广西道理盐法田土及各卫马册等务皆得其当众皆悦服巡视凤阳仓粮去奸惩贪抑强植弱辨理寃抑风声凛然歴任几九载威徳兼着戊子升福建建宁府知府公兴学校课农桑正风俗一郡大治庚寅岁饥民有掠食者上司捕之公曰皆吾赤子也毋庸捕即加赈恤民皆感悦屯军有欠税粮者将鬻妻女以偿公为损已俸偿之夫妇感泣乙未考绩北上同寅以公用白银数锭为赆公使籴谷以赈民饥却不受公廉公仁恕多此类明年还治民皆欣悦以为得蒙终恵不数日疾作皆奔走祈祷竟不起时成化丙申八月四日也距生永乐己亥正月廿八日春秋五十有八先娶周氏继倪氏生子三长祯娶姜氏次祥卒次祺聘潘氏女适士族顾让孙男一瑄女二幼兹者丧自闽还卜以明年月日葬公江宁新亭乡徐墓村先茔之次其子祯等衰绖踵门奉工部主事建安龚沆所述事状来请铭予与公同游京庠知公实深公问学渊弘善书能诗操行端确平生所著有公退稿若干巻以公之材器抱负正宜为时大用以展布底藴而仅止于是甚可惜也予也奚忍铭公之墓哉虽然使予不铭则无以传于后而信诸逺也遂不辞抆泪为序而铭之铭曰
　　骅骝绿耳骋乎康庄龙泉泰阿粲其锋铓材器健利公也可方峩峩豸冠曰范曰张翩翩五马曰龚曰黄逺大是期赍志莫偿嗟徐墓原有封若堂流泽之逺俾炽俾昌

　　倪文僖集巻二十九

　　●钦定四库全书

　　倪文僖集巻三十

　　（明）倪谦 撰

　　○传

　　通判严公传

　　公姓严氏绍兴余姚人也讳诚字可诚性敏嗜学授业于乡先生庸庵宋公之门为入室弟子公长须秀眉仪度详雅占外可知其内尝诣邑仓纳米为叅政罗公所竒留承事藩省公恳恳以父兄早世而身系母与外姑之养辞叅政曰君子抱道于已以见世也得禄为养以成孝也曷庸辞公度弗可违乃就随事効劳无纎芥稽慢藩长贰嘉其恭慎咸以逺大期之事竟谒选得播州驿丞时外姑已殁奉母之任公善承顺颜色母安其孝不知道之险逺也未几母终于播舁榇归葬服阕调丞雍丘满陟涞水巡检获造伪章者三人擢北京中兵马副指挥发摘奸伏冦窃闻风敛迹改丞上元邑窦村民被刼民与邻村有隙因诬其为盗系狱公至察知其枉辩出者一十八人咸扣颡曰活我者公也都宪李公采木徽州郡檄公率徒二千往役拊绥得宜逮终役徒无逸者都宪劳之曰使董役皆若严丞何事不济尝督官粟抵清源入仓主者要赂公不聴怒欲谴公公以事理面折之其人媿而止朝廷嘉公政有成绩赐勅赠父宣义郎上元县丞母孺人室孟亦受封公感激曰吾无以报君上也满秩请老于朝不许陟安庆通判郡有余忠宣公庙岁久剥陊頺败公谒祠下慨然曰表忠节以厉民守令职也即命工葺之并镂补其文集刻板以传属邑怀宁学旧无文庙立为剏建以疾卒于官年七十有一公为人和厚易直行端方敦信义在上元时与长干僧月山交善常以白金寓公所僧病且革公具以还僧曰吾无可托以后事累公僧卒公备为治丧塟余物付其弟子知觉公明敏有才局性恶狡狯而恤良善故当兵逻则以严察举职居牧民则以岂弟着声急所先务逹为政大体视财利泊如也有三子曰肃威方尝诲之曰吾歴官四十年恵泽皆归于民所余者惟约素耳吾无所遗以清白遗尔辈尔惟勉之肃克树厥家威今卒方攻儒业负器识起绍先烈为仪真驲丞太史氏曰公始以力学养亲为志固无意于世也一旦遭时贤汲引幡然効用展其村智卒致仁爱结于民名声昭于时恩荣及其亲有古循吏之风焉伟矣哉故为传之以闻于后

　　忠义子传

　　忠义子名锺姓张氏滁州金牛墩人也父瑀任山西行都司都指挥使生四男锺其仲也居家孝谨习孙呉兵法慷慨有志畧膂力絶伦善骑射正统己巳北兵扰大同总兵官定襄伯郭公登召募敢勇士以充先锋锺年十八仗剑诣军门应募定襄见其骁雄英迈甚奇之曰薛仁贵岳鹏举之流也即留寘帐下有警即率以杀贼景泰初元庚午正月从定襄出塞遇敌沙窝先登陷阵奋不顾身敌奔溃生禽其酋诺海齐等获其车马什器及夺回被掠人口三月敌临大同驻城北阳和坡从总兵官武清侯石公亨出城击之敌败走追北至石佛寺等处生擒其酋呼察等而还四月复从武清赴京率游兵前哨行至沙河村遇敌三路入冦偕父及叔瑄兄钺将兵五百人与敌接战敌众四集纵击我军我军不利皆退走止遗锺父子四人锺恃勇跃马冲入敌阵引满左右射无不应弦而毙敌众披靡俄所乘马中矢仆锺坠地乃舎马步射杀百数十人矢尽遂为敌所围敌愤其勇抜刀斫去其左手曰汝复能射否锺犹用右手挥石以击之敌益愤划其手指尽开身被十七创瑀调兵复战敌引却乃载锺回大同道路之人见其痛楚无不涕下沾襟翌日创甚而卒时是月二十四日也得年十九塟之城东王覇村原城守总戎以及大小文武士咸扼腕悼惜广灵亲藩哀伤其志亲御翰墨篆书忠义二大字以赐复为诗挽之大夫士从而歌咏之者甚众初沙窝石佛寺之捷两上其功诏两升锺为大同右卫所镇抚比报下而锺已没至是定襄复上其死节之事诏悯之升锺百户锺无子今以弟镇继其职寻积其功定升正千户云史官曰谦承乏词垣日凡天下忠烈贞义盛徳大节足以厉世范俗者皆执笔论议具载国史若锺者毓徳将门尽瘁王事遇敌忾而不慑蹈白刃而不恤忠义凛然千载犹有生气使玉其成功业之懋必伟然为世名将矣不幸鋭气方张遽遭折衂呜呼其可使之无传哉用是特为着之以备采录诗不云乎彼苍者天歼我良人可悲矣夫

　　茂国刚毅公传

　　茂国刚毅公讳彬字质文姓李氏凤阳定逺人曽祖福祖荣昭世笃徳谊为乡善士父信有材畧勇鋭絶人从太祖皇帝起淮甸平定天下积功至明威将军济州卫指挥佥事洪武己巳以老谢事公代之时年二十九磊落有大志辛未率所部兵从颖国公征北畨歴诺延雅克山追袭其酋昻吉实哩至洮儿河身先士卒多所擒获复歴黒岭寒山磨镰海子及黒松林熊皮山追袭其酋乌梁海擒获有加太宗皇帝居潜闻其骁雄召见与语竒之遂隆眷注明年遣巡视宣府沿边诸城起信为辽东都司都指挥使癸酉遣相度宣府城基明年率兵筑之并筑徳胜口城乙亥又筑万全保安城明年征哨泥河营黒松林至哈喇还驻兵广昌己夘靖难兵举公为前锋首率兵攻克蓟州遵化进指挥同知继攻克雄县漠州进都指挥佥事已而战真定拔永平下大宁刬埧上取广昌明年鏖白沟攻济南累树竒勲进都指挥同知其冬破沧州明年斫敌单桥击众藁城追夺顺徳畧地定州勲绩愈懋进五军都督佥事冬战杨村中伤上亟遣医疗治赐药物俾还北平公不自馁愿力疾随军自効上嘉其忠勇谕之曰卿其暂辍戎事之劳归辅世子居守壬午上渡江正位宸极命护中宫至京念其劳绩居多癸未永乐改元定功行赏封奉天靖难推诚宣力武臣特进荣禄大夫柱国同知右军都督府事丰城侯食禄一千石子孙世世承袭锡以诰券追封三代自曽祖至父皆丰城侯曽祖母湛祖母王母张妻周皆封侯夫人由是倚任益至甲申夏镇守江西秋召还明年送赵王赴北京还往捕皁君山冦丙戌南征交址命充左叅将有白金文绮之赐率师入境水陆夹攻直捣贼巢禽获魁党俘献于朝悉平其地戊子凯还加禄米五百石寻命剿平东海倭冦明年总督操江寻往长河禽贼李法良械京庚寅剿捕福建海冦频年为国弭菑除害耘锄海内不避险艰未尝少息上深嘉奬锡予稠迭一时将臣无与为匹壬辰佩征虏前将军印命充总兵官镇守甘肃有白金文绮寳襁之赐至镇振扬威武边尘清肃甲午召还扈跸北征边塞明年镇守陜西丙申召还扈跸还京寻佩征夷将军印命充总兵官镇守交址在镇七年逺人畏威怀徳莫不帖伏境宇清谧壬寅年六十二卒于位交人市为之罢相向号哭如丧所亲讣闻上震悼为辍一日视朝厚加赙赠勅有司归其丧遣官谕祭赐宛平县西安里之原追封茂国公谥刚毅加封三代祖考皆如公爵妣皆封夫人子贤嗣封贤卒孙勇嗣太史曰天开一代之祥必于兴王之地笃生豪杰龙腾云蓊出佐景运共成王业若汉祖开基萧曹陵勃皆由丰沛以从光武中兴邓贾呉岑皆自南阳而附策功锡爵为时虎臣非无意也我圣祖提三尺起淮甸一时从龙而兴者大抵皆濠梁之杰也积功累勲率皆小隶化为公侯尚何异于古乎今观茂国之父奋迹濠梁既以勇畧从定天下致位阃帅而公继之复从义旗清内难丰功伟烈卓冠当时卒致生拜侯封殁进公爵大国荣名上及三世非天实生之以为兴王之佐而何视汉丰沛南阳之豪不足多也公为人仪状奇伟襟度宏逺深沈果敢端静有谋忠诚以事上恩信以服下小心畏慎有功不伐有劳不矜用能深荷主知信用日笃凡有大事辄以属公咸克有济信为一代之名将矣公谢世已久子贤孙勇世爵相承一徳惟肖皆典兵柄有声于时流庆之长于斯可见矣公之勲伐具载国史然世之人或未之知也故为着之以补家乘之缺云

　　○哀辞

　　八趣陆先生哀辞

　　冽彼甘泉兮涓涓其流山环水萦兮境深且幽中有隠者兮巢与由淡无营兮焉求溘泠风以上征兮魂杳杳其逺游俯人寰以超忽兮遗小华亭之故丘石田兮雨愁书榻兮阳收白鹤怨兮云惨清露滴兮松樛烟灶不午兮月亭已秋雪压梅坡兮霜摧橘洲怅八趣之寂寞兮怀斯人之好修锄间之咏兮归田之讴林壑收声兮孰唱孰酬瘗白璧于印墓埂之原兮风木飒其萧飕予将掬寒泉以为酒兮采秋鞠以为羞荐芳馨以一酹兮路阻絶其无繇徒临风而永慨兮托楚些以写忧呜呼有子跻显融而荷推封兮行宠贲乎天庥

　　肯获李先哀辞【并序】

　　先生地曹主事朝阳之父也得年七十有五而终于正寝不可谓不寿然朝阳善于厥职朝廷方将赐勅以推恩其亲而先生之硕徳雅度宜享其荣而遽尔即世此朝阳之心所以致其痛憾而予与朝阳为同升亦不能不为之永慨也于是乎哀之以辞辞曰
　　繄羲和之于迈兮杳一去而难追少者忽然壮兮老冉冉其濒衰睠往古以逮今兮孰长存而不死惟修徳以全归兮庶名称于没齿顾硕人之制行兮外声利如浮云躭六籍以明道兮推所存而淑人善俯察以仰观兮入灵台而应召曰慈颜之违养兮诗百篇以自悼羌以老而辞禄兮竟拂衣以言归喜鶵凤之覧徳兮翥舜廷之羽仪封章指日以宠颁兮胡溘然而弗待树欲静而风不停兮宁不致人之永慨余耿耿之清操兮固百世以扬芬衍绵绵之庆泽兮将裕流于后昆逺莫致乎生刍兮徒前修之慕也托楚声以写哀兮惟令子之故也噫

　　已山先生张公哀辞【并序】

　　已山先生张公讳逸伯安其字也世居句容为右族曽大父进甫大父仲明皆隠徳弗耀父谷宾洪武初家园尝产嘉爪一蒂骈实以献太祖高皇帝亲制赞以美之命史臣宋濂为之颂人咸谓为善庆所锺无何雪叔父谷恭之枉于朝以寃死家徙崇山先生在行既而徙赤水母殁于沅执丧哀毁年逾弱冠笃志问学闻白撒王子立魏仲高素史李白佑河阳潘子安南平赵弼皆有学行往与交游虽颠沛中讲习弗厌叔父谷善尝道病危甚先生驰祷于天愿减已寿延之病果愈笃于教子遣子谏从明师游业成举进士为监察御史以廉能称暮年思故土挈眷东归弟伯启滞留中道先生侨寓上新河迟之越三暑矣景泰壬申以谏贵勅封文林郎福建道监察御史谏得请归省始克迎先生还乡既还之明年以疾卒盖春秋八十有三矣临卒犹命诸子厘秘器为二以待弟其孝友盖如此迹先生平素遇事必勇于义持身必本于礼尝单骑开谕羿蛮兵息变弭糜药食疗征卒生死肉骨以至受王成遗孤之托资姚彧寡弟之生全敬一承宗之祀皆行谊之卓卓然者他未能悉数也且喜吟咏不为茍作着家范以诫子孙终日危坐如对大宾华靡之物不加于身非圣之书不接于目高风雅范起人歆艶故先生之归夷人号泣遮留遗庄委舍无忍毁败其盛徳感人有可见矣先生卒君子因所号称之曰已山先生呜呼诗称绵绵瓜瓞以谓周人之生先小而后大也况一蔕骈实岂非子孙蕃大之祥乎然返遭颠踣疑若有兆无应今观先生既徙复归身荷恩封享有寿考而子孙贵盛聚族同爨者八百余指是知祥瑞之臻示之于中微而告之以终吉固已黙定于先矣天道不爽岂不信哉谦先生郡人也与御史君同年契好向归省时尝拜先生于江上获瞻风采今几何时而遽闻即世宁不重谦之哀也耶乃为辞以抒余哀辞曰
　　吁嗟已山三峯■〈山上酋下〉崒摩青冥堪舆敏秀蜿蟺旁礴元气凝丹砂石英名材奇产宁独胜笃生伟人魁梧杰特着美称耕道猎徳诗书讲贯务研精好仁乐义若饥嗜食渇饮氷阨穷不戚安命顺理困弥亨虽在蛮陌忠信笃敬亦可行既老而归不忘厥初乐所生封章褒锡命服宠被承恩荣繄天报施处高聴卑信有征宜膺遐筭轨世范俗瞻仪刑胡云一疾崦嵫景迅不我停首丘义垄全归得正没以宁缅怀高风矢辞不多寄哀情吁嗟已山终古仰止同垂名

　　○祭文

　　祭施修撰宗铭文

　　曩予与君道里隔越名闻相接比聆罄欬闱棘始设是缔交之由肇也桂籍名侪鹿鸣宴开喁喁嘻嘻欢咲孔谐是乡荐之同领也多士坌集鏖战未息予亦后君脱颖而出是春试之同升也金榜题名禹门激浪聨骑道周聴胪天上又黄甲之同登也冠佩辉煌宠恩浃洽通籍金闺聨班琐闼又玉堂之同任也然而稔数年之交合四同之义则取友天下若予与君者果孰继哉予以姻事未毕别君逺去今式遄归而君遽不谷疾不及视棺不及敛痛裂肝肺曷其可赎惟君于徳也修于学也力使天假以年则成世巨儒为时名臣不辱矣乃丰其名而啬其寿然则造物者噫何酷哉玉碎瓦全固君子所为痛哭也韩子云生而不淑孰谓之寿死而不朽孰谓其天然则君之死可谓不朽且淑矣灵将载途用返故乡勿震勿惊丘首是藏清酒是酹永诀于兹号呌恸悼不知所辞呜呼哀哉

　　祭兵部徐尚书文【晞】

　　望重澄江位崇台辅名埒鄼侯量侪叔度始为冬官焯着才贤继进郎署兵曹是迁简在宸衷深蒙宠异命掌司徒居根本地爰念旧劳曰逺匪宜寻召还朝益隆倚毗蠢彼夷酋俶扰南纪师行薙平转馈千里凯奏陛廷圣席屡虚嘉厥丕绩擢任尚书鸾诰推恩上及三代子复有官才亦超迈光前裕后自古鲜俦富贵寿考厚徳之由霜露见侵移疾在告讣音忽闻罔不哀悼国凋元老天不慭遗缙绅趋吊霣涕交颐矧托葭莩情恸尤切敬酹一觞哀哉永诀

　　祭杨文定公文【溥】

　　惟公学行端邃忠诚自然圣王之佐命世之贤早占乡闱继登甲第豹蔚彪炳鸾停鹄峙编摩翰苑彤管是操屡承顾问深沐宠褒擢正词垣黼黻丝纶功在社稷泽被生民掌帝之制圣心攸注寻迁太常用旌殊遇学士再升武英之殿尚书礼部益隆宸眷帷幄论道孤阶特承长庚烂若公辅以升一柱擎天独公寿考天实慭遗以殿诸老总裁国史名闻四朝经筵启沃位冠百僚玉带绯衣童颜鹤髪长养人材务勤简拔凡百君子望公无涯胡不万年重我国家馆舎忽捐千古永诀孰宣皇猷畴补衮缺天子震悼恤赠倍常辱在侍从宁不衋伤输诚以辞公其歆止举奠临棺霣泪曷已

　　祭副都御史丁公文【璇】

　　惟公气锺秀淑挺生金陵横经庠序徳誉早鸣齿方弱冠膺荐以升春闱得隽策名俊英入承清问对扬明廷六龙初驭图治励精公践甲科烨然有声拜官冬曹载经载营惟职是尽顾祸乃婴谪戍逺徼顺受以行心志筋骨劳苦曷胜实天玉汝増益未能诏求遗贤公首被征峩峩绣豸重沐宠荣发摘奸伏激浊扬清风威凛若振国纪经麓川绎骚炎方靡寜公往按治备谂贼情归报天子赫怒整兵擢都宪台公复就征王师压境厥角尽崩氛祲扫荡凯还于京锡赉有加贰宪继升维彼贵藩罔或不遵辑宁邦家双鬓已星立朝侃侃缙绅仪型忘身尽瘁为疾所萦上章归政皇鉴厥诚投老故乡将保余龄胡不慭遗大命以倾天丧斯文国失老成士乏所仰民忘所凭某生公仁里挹公德馨承讣告哀怛然神惊拊棺心裂拜像涕零江东千里发纼有程恭致一奠爰逹幽冥俎体匪充笾实匪盈岂伊物腆情因以形公来格思勿昧爽灵

　　归杭祭祖茔文

　　某以不肖早事儒业发身科第获仕朝着列职禁垣实维先世积徳累善庆余所锺爰念移家南京已六十■〈礻冀〉茔域荒凉越在故乡久违祭扫引睇南望曷胜怵惕兹幸得请言归桑梓敬趋墓下芟治芜秽増培旧封谨以牲醴庶羞式陈奠献呜呼木必有本水必有源人之有身厥由乎祖报本反始礼所由先伏惟尊灵体魄永托万年安固尚垂黙佑庇我后人谨告

　　祭河南王副使文【钰过武城时祭其墓】

　　惟公学问该博器质颖异横经序庠发身科第预皇上简拔之选登翰林清华之地藻思英发天章辉丽史馆编摩著述升班马之堂经筵启沃献纳挽程朱之辔抱经纶有用之才负刚大不挠之气朝野久振乎贤名缓急足胜乎重寄尝辍讲而即戎盖文事而武备爰擢贰宪暂辞文陛大振风纪尽祛奸弊未弥月而施政辄阖境而蒙利何婴疾以难瘳遂出人之不意始传闻而悸心终得实而陨涕予兹任复朝端舟次河际怅苍海之珠沈顾黄壤之玉瘗清醑式陈微情攸系于以见死生之交于以伸僚友之义灵其格斯予亦行忌呜呼哀哉

　　祭妻叔友闻姚公文

　　惟公器宇魁梧丰姿洒落诵诗读书克事问学和以处众信以待人履道坦坦蔼然阳春徳为世重行足人法荐书起公遂登师榻循循善诱启沃实多教有义方子跻贤科身将命官子将得禄情未一伸胡逝之速故乡何许委顺于斯闻讣倐至曷胜痛悲匪物之丰惟情之切一奠写哀继以呜咽

　　祭刘状元文【俨】

　　昔公挟其所得掉鞅文场早有声于乡解乃复藏修于家而多士从游已如众山之宗岱是以一出而遂魁天下临轩之策见其学术光明而正大既入官翰林大放厥辞议论敷陈则又瑰奇而古怪盖由其材之藴于已者明敏而气之得于天者豪迈故每纂述为副总裁则删定笔削繁简适中而是非不贷尝主典夫文衡去取惟公而世家被黜者反交章而见害卒之邪不能干正志不少挫而廷议克伸圣明是赖果使用尽其才也则可为士之榘矱国之蓍蔡奈何英魂杳邈遽尔翛然而寿不登于耆艾恤典是褒谥加文介礼实异乎常僚恩盖逢于希代灵輀戒途謦欬如在聊寓情于一觞重吾侪之永慨

　　祭刘秋官文【玭】

　　功名事业贵全始终中道毁折祗系其逢当正统初甲科高擢学有家传深探茟削牛刀小试出宰于莆独承旌异徳化以孚大比京闱入司文柄藻鉴精明得士为盛寻进乃职扬于秋曹嘉绩维懋复膺宠褒才优行端着闻有素白璧青蝇乃罹罣误迢迢辽海驾言东征安分乐天孰知辱荣执经相从至者如雨俾各有得如饮河鼠荏苒岁月谪居六朞恩典方及嗟公已归士之升沈漫不可料岂谓如公获此非报位既弗逹命亦匪延莫可致诘悠悠昊天旅榇南归祔于先垄一望怆然泪雨如涌洁觞荐爼用慰爽灵同年之谊死生之情呜呼哀哉

　　祭母舅何公文

　　噫维我母丧在孩提赖有舅在如睹母仪辱仕中朝家累是随扶持左右得所怙依中道颠沛累卵之危周旋拯济易险为夷解网归来复承咲嬉为别未几获毒遽罹饮恨而终怒触山摧厚徳未报痛莫可追越在南服梦想神驰敬陈一奠情寄此辞

　　祭墓文

　　维我祖宗世积徳善锡福垂裕启佑后人致有男岳发身科第继入翰林授职编修获沾禄位兹者歴官三载乞假归省追念声容莫觌瞻望封茔曷胜哀慕谨以清酌庻羞敬伸荐奠伏惟尊灵来歆来格

　　祭姊夫吏部主事徐公文【昱金华武义人】

　　惟公夙负材器秩授天官典司封爵有声朝端仕路方亨遽思勇退解组归休不贪名位优游林壑以道自娱高风清节可敦薄夫负郭有田耕食自足泊然无营敻拔尘俗维我有姊早归于公偕公东归思慕曷穷昔我来杭片帆东下竟逹武川获伸情话回首未几我姊沦亡岂意今日又闻公丧子虽先倾有孙克继女亦有家心无累系寿踰八十令终归全路阻莫吊心焉怛然东望伤神淡烟残日再觌无期百酸交臆遥致一奠式表寸忱灵爽如在其来鉴歆

　　百日祭萧延璧文

　　惟公有才有学有识有谋累试不偶一疾遽休志无一成孰不痛惜日月不居倐临百日君每期我许用朝端今果见用君已盖棺使君生存其喜必倍今焉知否九原茫昧慨念交义永隔死生特陈一奠以告幽灵

　　祭定襄伯文

　　惟公间气所锺天挺人杰炳炳文谟桓桓武烈博极羣书一览即彻形于述作日光玉洁旁通六艺种种精絶器宇豪迈魁梧宕跌开国元勲世承阀阅翩翩贵介材气卓越早以国姻宫闱进谒纠纠雄姿龙马蹀躞帝曰虎臣留侍禁阙带刀宿卫忠勤罄竭蠢兹麓川蕞尔狂孽一旦兴迷肆行冦窃皇赫斯怒整旅遏灭受命徂征兵柄手挈乃佐元戎耀武蛮粤深入贼境捣其巢穴磨楯走檄越江飞楫牙旗所指靡不摧折我武维扬百蛮畏慑贼穷送欵南徼有截奏凯还朝天颜夷悦位进都督宠冠朝列乃眷西顾云中守缺乃简于众公宜受钺推轮往镇虎符龙节威宣万里雷轰电掣外蕃狡凶边城犯刼帝诏亲征齐驱驷驖军声沸腾瀚海为热六龙所临视敌如蔑岂意权奸矫制驽劣车驾蒙尘行营渫血敌来诱我临城诈谲公欲潜师可还圣辙敌觉而遁谋成诈泄义胆忠肝可贯日月敌抵近郊敢恣猖獗公率壮士短兵交接斩馘无筭追奔逐北人畜邀回蔽满山垤敌遭败衂于焉■〈竭上足下〉蹶边陲以寜和议始决露布以闻献俘报捷论功第一时无与埒乃进伯爵茅分土裂金书铁券垂裕后叶赤心筹国言极剀切扰地有龙飞天网设神谋妙筭机智明澈古有孙呉公为超轶事定召还帝嘉勲业命守南都境宇清帖胡为左右已进谗说西土居闲著书不辍我皇驭极梦想贤哲虚席以俟总理戎牒人望所归舆情允惬出入相将方召穆契六师奋张四裔震迭遽谓老成不臻耄耋封侯赐谥恤典辉煜灵輀南来瞻望哽咽聚寳之山风气完结妥魂于斯千古永诀敬陈一奠情深物亵宰树栖风助我悲啜

　　祭王司冦文【槩】

　　繄国家之用贤惟老成之倚仗顾董正于五刑乃于公而是望何司冦之朞年遽溘然而凋丧失股肱之才良动缙绅之悲怆念当公之早岁登甲第以发身陟秋台之郎署体钦恤之至仁持三尺之法律俾枉雪而寃伸致刑清而民服为明时之鳯麟寻擢叅于湖藩继暂佐于汴省既正位于外台振宪纲而肃整复召居于棘寺挈廷评之襟领终进位于六卿冀调元于台鼎荷圣心之眷注若皋陶之任専锡三代之宠诰沐雨露之恩偏年未几乎六袠命已掩乎重泉竟赍志而长往不慭遗于彼天呜呼国有黄髪则谋议审朝多君子则治道隆如公等胡厌世而委蜕在我辈徒抆泪而扪胷孤榇返乎冀北一舸下乎江东敬临风而致酹盖上为朝廷之痛惜而下以尽僚友之私衷

　　祭少保吏部尚书兼文渊阁大学士彭公文【时】

　　稽古之学济世之才出登科第为天下魁入官翰林文名早着荐居内阁深承恩遇侍帝左右近日月光遂进侍读入长春坊继迁太常职兼学士黼黻皇猷典司内制荐承宠擢天官亚卿寻居司马秉持钧衡乃陟崇阶位大冡宰表率百僚平均四海保护太子进秩三孤为国元老辅翼匡扶眷命益隆三公之少寅亮天工经邦论道朝廷委任方切倚毗云何一疾泰山其頺缙绅惊惶天子震悼恤典褒扬加封易号谥曰文宪赠以太师哀荣终始畴与等夷猗嗟我公名位已极所乏者寿人争惋惜爰命祭塟圣恩惓惓魂归故里丹旐翩翩舟次龙河言还有日凡我同侪孰不伤衋敬陈一奠聊表素情灵其歆格有泪如倾

　　祭太常寺少卿赠礼部侍郎学士林先生文【文】

　　于惟先生钟灵毓秀学问渊弘徳性温厚早领乡解名重南金抡魁甲第入官翰林史馆编摩纂述精确进侍经筵缉熈圣学敷教中秘师表近臣清名雅望推重缙绅仪举雍容特立朝着淳然可亲琼林玉树待人处已惟诚是存汪汪之度莫测其津朝之正人世之君子虽老弥壮遽思知止悬车桑梓益乐寿康岂意一夕善人云亡天不憗遗为范乡邑哀讣逺闻孰不悼惜某等尝与先生昔侍同朝魂今逝矣杳不可招遥望南天闽山迢逓一奠寄哀爰伸旧谊

　　倪文僖集巻三十

　　●钦定四库全书

　　倪文僖集巻三十一

　　（明）倪谦 撰

　　方外

　　○古诗五言

　　题辛冲和云谷轩

　　浮云起岩石叆叇能成霖乃栖崖壑间结兹数畆阴变化宁有迹巻舒本无心若人守雌者内观趣弥深茅盖隐玄关逈絶纤埃侵终朝味道腴何必婴华簮心逺境自僻岂必巢云林渊黙养冲和兀坐万虑沈古人若逝水孰能遗至今长生有真诀休沐容相寻

　　题画送姜惟寅

　　山人住蓬莱瑶草俯堪拾茹之可长生红腴好颜色一朝驾苍螭凌云朝紫极天门笑相遇已注真仙籍别我下江东何以慰相忆囊中九转丹还应乞余粒

　　赠济川航上人还京

　　深山多白云散漫随飊风沧海有浮萍飘泊无定踪人生四方志况乃为禅宗江湖足行脚幽胜靡不穷昨来挈诗瓢长吟度居庸浮杯桑干水振锡燕然峯老我居桢陵一笑忻相逢跏趺共情话万事回头空边城落日黄朔吹号寒冬拂衣归旧隠南迈如惊鸿嗟我误儒冠何由脱樊笼临风起深羡离思徒冲冲

　　○古诗七言

　　魏尚书墨竹为靳上人赋

　　我昨移棹游湘皋潇潇西风吹凤毛嫩凉轻透白苎袍推篷把酒歌离骚仰观劲节排云上緑玉交加静相向落箨宜裁汉祖冠翘枝欲化壶公杖羲和鞭日秋阴清扶疎影重弄晩晴耳边忽闻鹧鸪语钩辀格磔林间鸣朅来乆作瀛洲客梦想竒游知未得偶从精舎见图画墨花尚带江云湿上人爱此如拱璧重是司冦尚书笔此君何可一日无幽窗坐对心神怿

　　题彭道士山水画

　　黄冠本是仙者徒惯写万壑云模糊酒酣袒跣倒墨汁兴意所到成狂呼长林蔽亏知逺近野水微茫疑有无包藏元化在胷臆不让前代方方壶平日相闻不相识往往缣藤睹真迹定应缩地术通灵雁荡匡庐移咫尺空山无人耕白云但见家家横屋脊我欲寻幽一问竒不知谁是扬雄宅

　　郭熙山水图为丁道録烱然题

　　仙家洞天三十六地脉独数华阳灵我师佩印主其所雾阁云窗常不扃支铛玄夜煑白石飞檄白书鞭轰霆茅君礼罢月如水控鹤直入秋冥冥玉皇闻师司下圡召赴弥罗紫霄府命临真境向蓬莱玉佩霞琚绾簮组旧游为别今几春时忆家山魂梦苦危峯飞瀑正当门闲却长桥跨溪浒郭熙画手称良工运毫命意趣不穷当年应预写句曲深林邃壑何其同我师得此如拱璧索我开图着诗笔赋诗看画思飘飘何须更蹑王乔舄

　　正月十七日谢省长老过访

　　碧峰老师八十余松姿鹤骨清且臞春来自负足轻健徒步访我新楼居忆昔我师年正少诏选来宗法王教法王返斾向西天北上京师觐天表大斋修建沐恩辉给牒复许江南归归来黙坐守空寂深隠禅闗依翠微久向山中厉清苦双舄何曽入城府念我如乘雪夜船逸兴翩翩孰能阻感师意气真古人平生交契老益亲年华迅速四十载愧我踪迹犹红尘我昔归休乐泉石曽向山中候巾舄只今复握南省章路阻云峯隔秋碧师精易道妙入玄神机深得一行传吉凶悔吝掌中见谈锋落口锵流泉坐倚南牕话情旧洗尽胷中尘土垢虽无清供出伊蒲喜有名言破孤陋兴阑别我还碧峰手内却嫌扶短笻出门一笑不返顾飘飘两袖扬春风腊高逾八今望九知与须弥同不朽待我来携一瓣香敬祝我师千岁寿

　　○律诗五言

　　送羽士吴道璇

　　穏着飞云履还乘犯斗槎蓬壷拾瑶草勾漏觅丹砂野峤应看奕仙源或饭麻何时拂苔石联坐读南华

　　松隠为羽士吴碧山赋

　　老树不为栋山人应共潜瘦枝横鹤骨密叶洒龙髯翠色侵孤榻秋声落四檐苍精宜驻景服食定能厌

　　寄珍上人兼柬聪公

　　南国违支遁于今已十秋绀园成久住白业自精修思演林间梵待归江上舟遥知聪侍者清意满高楼

　　○律诗七言

　　送暿上人见中住延庆

　　一襟归兴下林丘方外芒鞵足胜游碧汉有声闻锡过沧江无浪见杯浮莲花漏滴祗园晩贝叶经翻石榻秋谈柄宗乘应大阐剩驰清誉满南州

　　静庵为定上人赋

　　把茅为盖静为铭断尽尘縁养性灵花雨曼陀时散彩林开檐卜自多馨蒲团定起云生衲石鼎香消月满庭已觉禅心如止水须妨投砾试清泠

　　春谷为神乐沈道士赋

　　和气薫蒸徧九垓谷中风景胜蓬莱夭桃艶李能红白舞蝶游蜂信往来别有壷天行日月全无世路接尘埃从今解得寻君处夜夜丹光烛上台

　　姜羽士涵碧轩

　　天上五城十二楼此楼直接凤麟洲翠华当户山如马碧影涵窗水似油鹤氅乘风宁受暑鸾笙吹月最宜秋飞仙弭节神清爽安得相随玩白鸥

　　题画送姜惟寅

　　久别相逢白玉京仙官欲陟太常清十年夜雨瑶池酒二月春风紫禁莺江上鱼龙迎桂檝山中猿鹤候霓旌梦梅犹抱烟霞癖接武天衢好致声【梦梅者予旧友赵惟宁也】

　　送宗华上人主杭普福寺

　　佛印相传属恵能萧然尘外一高僧逺归天竺湖边寺暂数长干■〈土答〉上灯紫竹秋岩和月卧緑萝春径拨云登何当蹑屩分清赏共指双峯话葛藤

　　送戒璇住苏州定慧寺因得省祭

　　妙年奉檄主禅闗杖钖宁亲故里还宰树近连祗树緑衲衣新换彩衣斑丹青势出烟霄上锺磬声传紫翠间选佛场开花雨散方袍来会有诸山

　　赠济川杭上人还京

　　残冬分手向郊埛路入重山挹翠屏上谷已游秦郡县燕然曽访汉碑铭朝来清供苍龙钵雪后归装白马经行触禅心总诗趣吟成莫惜寄边亭
　　庭松偃翠月如银一锡南飞邈莫亲芒屩正侵边地雪衲衣不染塞垣尘道传干竺机縁息诗拟汤休句法新回首居庸暮云隔天涯谁念未归人

　　松鹤轩为丁羽士赋

　　长松几个傍檐楹老鹤如童静不惊剑气晴冲苍雪冷丹光夜烛缟衣明九皋聴彻神偏爽五粒餐来体自轻间向炉中添艾纳一琴相对有余清

　　答赵惟宁羽士恵诗次韵

　　诏许休闲故里归圣恩深念侍储闱黄金腰下惭横带白玉堂前忆赐衣世上面朋秋露薄眼中心契曙星稀新诗慰我情偏厚沐手吟观向夕晖

　　夏仲出郭归迟暮投山寺而宿与无垢瀞上人坐话漫兴赋此

　　僧房宴宿境幽偏野衲岩栖不计年木食草衣修净业薫炉经巻伴枯禅云生坐石诸縁断月印寒潭一性圎晓起扬鞭入城去南山回首羃岚烟

　　七月四日避暑天界禧上人西庵号天祥

　　西庵避暑逺寻盟洒面松风夹道迎竹坞披襟毛骨爽石床欹枕梦魂清庭前树古知僧腊林下云闲识宦情大地苍生望霖雨凭谁呼起钵龙行

　　草堂归隠为大觉住持渶性源澜性海赋

　　相携无着与天亲卓锡诛茅遂隠沦世外不生尘土梦山中共息水云身烟霞闲伴初归客猿鹤欢迎旧主人悟得真空诸念寂草堂风月倍清新

　　○赞

　　无际画像赞

　　广颡丰頥鼻头埀下是谁露一毫端觑着非真非假道印古拙吟坐蜀山逮下征以鳯诏遂逺觐乎龙颜开解脱门守毘尼藏住法席之宗师为缁素之皈向匪独自利兼欲利他游如来寂灭之海等功徳恒河之沙莫从幻相深求要识个中风味一轮浩月澄江万古长空无际

　　张仙神像赞

　　六星煌煌耀斗极降精委灵着竒迹神司若禖福寰域好生之仁合天徳手挽长弓姓可识子囊累累冨储积有求必与无所惜盍观睂苏得辙轼格不可度矧可射凡百君子尚翼翼

　　维摩赞

　　维摩在昔以灭为乐四大増损百病俱作有身是累私智所凿一性真如无病无药咦法门不二任人行撒手超然登正觉

　　九霞道人范玄宇像

　　赞鹤骨之清松姿之古翠羽衣裾玄云步武烱神明其内腴澹冲和其外睹乐奏六律至音资以谐和法受五雷元气属其吞吐其飞神也仙洲鳯麟其访道也名山龙虎遂致进经箓之清阶主真人之紫府观其鞭笞鬼魅则羣邪伏藏叱咤风云则甘霖沾溥此其人盖诚格高穹功施下土壷公之俦旌阳之伍其自号曰九霞者岂其餐日精于东华觞瑶池于西母者欤

　　○泉铭

　　天马山幽谷庵玉乳泉铭【并序】

　　太平之当途有乡曰归善有山曰天马境深地僻人迹罕到其东则有天王山峙其左其西则有黄渺山环其右又有老目山拱其南大现山拥其北四顾盘互为灵秀所萃结居民濮氏据山之西而家焉濮之祖甞睹山东最胜之处而爱之曰此地宜建佛刹非凡民所当处也乃构草堂三间其上庄严佛像名曰幽谷庵延僧以主香火既而物故继者乏人有宗受上人者号心印杭之仁和人自幼出家西湖之灵隠礼韬光真如海为师授禅教遍游名山参礼耆宿尝憇锡大报恩寺景泰间去逰当涂濮之彦曰■〈日上永下〉一见上人若有夙契遂敦请以主斯庵上人方倦行脚顾其地真足栖禅遂从其请于是翦榛芜拓旧址重建佛殿三间左右廊庑禅堂庖廪十间象设供具靡不完备丹雘金碧照暎山谷蔚然为一佳刹也第所恨者山高而峻石坚而顽乏水以给僧众每取水直抵山下涧边■〈奭斗〉汲相去一里有半山势陡絶肩不可担用筒背负祁寒暑雨践氷霜触炎热犯淋渫艰辛万状成化甲午经歴李公玉衡精于地理尝至山中上人语以乏水之故公指山左石上而告之曰此中有水何不凿之上人乃焚香祷于佛殿及山神随其所指而凿焉施工至二丈余果见水泉涌出甘冽香美泛溢而上足充庵给乡人闻枯石得水奔走聚观啧啧叹异上人于是介玉衡来京谒予请赐泉铭并乞名以纪其事将传示永逺予为名其泉曰玉乳而记之曰人必资食以养生食必资水以烹饪故一日无食则馁一食无水则废是则水者日用之尤切而不可缺者也况乎斯庵也食指颇众粥鱼斋皷开口待哺而苦于无水艰于逺汲若之何而不告病乎一旦遇李公而指示之遂能得清泠于山椒出云液于石窟汲之者谢险阻而就平易自是絶负筒之劳去陟降之苦果何由致此哉实出上人戒行精専诚意感孚是以山神効灵佛力垂佑假乎李公以发其秘也岂偶然哉是不可以不记系之以铭曰
　　水行地中实维土脉石也燥刚水何由得繄维幽谷山骨厚坚饮啜之养乃资涧泉里半有余方逹涧浒负筒逺汲登降良苦衡也今璞天牖其衷独具神鉴启窒为通石窦发祥源源不息岂伊山灵泄兹髓液积诚所感金石为开地不爱寳润泽后来汲者免劳饮者获济匪由上人曷臻斯异昔八功徳移自竺西今穴此孔将无与齐石中得泉讵非玉乳锡名作记永示千古

　　倪文僖集巻三十一

　　●钦定四库全书

　　倪文僖集巻三十二

　　（明）倪谦 撰

　　方外

　　○记　序　说　跋　茶榜　塔铭

　　海天秋月记

　　京口姚道宗氏务神仙学有蜕世出尘之志始受业于朱公可名之门继从姜公可常学五雷法云中玄济张先生予识也深于丹学之秘道宗复从而师之常与遡回遨泳海上寻安期羡门之属访方壶悬圃之佀时值秋夜海月丽空皓彩夺目恍若置身广寒清虚之府而挹桂子之天香也因以海天秋月自况一日玄济先生偕道宗黄冠羽衣谒予馆下袖出是图征记其事予惟天包地外地处天中天地四方莫非海水所通其大无穷其深叵测月则阴精与天同运而不及有体而无光其盈亏也以受日之光多少逺日则光满近日则光尽海惟深且大故月之出没望之皆在于海夜当夕阳既收列星有耀水天相薄遐迩莫辩狂涛汹涌万变惶惑吁可骇畏也已逮氷轮挟潮东升纤翳不干影落渊底上下合璧激荡动摇金舆翠旗隠现鲸波之上常夜之月莫不皆然惟九秋之夕天高气清万境澄澈兎魄光明于斯特甚幽隠毕烛洞察毫末珠胎蚌母含英孕华鱼龙鼋鼍蜃楼蛟室但见踊跃后先光恠明灭此海天之月所以宜于秋也道宗以此自况其意岂不以为海天之月亘古今而常存者也然吾心之明不犹秋月之光乎心之处形气之内不犹月之运于海天乎盖欲探阴阳之机体两仪之妙保炼其形气明其性真而遗世独立后天不老者也其意不亦逺乎夫学道易守道难羽流有是言也道宗立志若是可谓善学者也尚宜信守弗懈他日九转功成殆见坐泛仙槎游遨斗牛银渚上倘得顾兎不死药不识肯以刀圭见遗否也遂书以记

　　翠松记

　　茅山玉晨观住持希安杭錬师方外士也山中多古松盘薄而偃蹇翠色高寒凛然若辟谷仙人癯然离立之状希安爱之因以翠松自命而征记于予予观古之离尘絶俗之士莫不寓意于物而未尝累于物故烟云月露林壑水石变化儵忽流峙无穷凡可以适性情之正者则皆取以自近至若草木之微其芳洁孤高生意畅茂尤易以感人之情而为人所爱若灵均之兰蕙小山之桂树子猷之竹渊明之菊和靖之梅茂叔之莲乐之终身不厌至形于词咏以写其情之数子者其天分之高兴寄之逺类非污陋之士所能窥其万一初非物于物也独松也未闻为人所爱而希安取之其寓意得不有类于数子乎哉盖松物之寿者也其翠色贯四时而不变歴岁寒而后凋注沆瀣之华薄日月之光白鹤栖其颠清泉沃其根灵飙时至声振笙籁希安遗世独立錬精保形朱颜若童其比徳将无翠松之似乎宜其冥契于心而见取之深也希安兹提点观事而斯观相传为展上翁开基歴周秦汉晋至人高士往往于此登真至梁陶贞白即其地建昭真台以藏诸宗师丹经寳册唐改紫阳宋改今名寔霞外胜地也希安少慕玄学亲得以文杭公暨长春刘真人所指授故造道深诣不惟力树宗门继前修之道徳而寓物自适之趣复有类于古人是岂污陋所能窥哉或曰千岁之松下有茯苓食之令人寿昔偓佺食其实能飞行如走马希安所取容或在此予曰审若而言乃假于物而累于物非知錬师者也不可以不记尚俟见希安而讯焉

　　愚乐记

　　江阴邓太初氏有道之士也能用五雷法劾治鬼物及祷禳皆有竒应成化四年夏祷旱黄州巴河市致玄帝两现像于霞光之中秋祷旱罗田亦现霞光五色雨皆大澍人以为神异争敬事之甞以愚乐自号顷游京师介罗田尹徐君士亨谒予因请记其所号愚乐者予闻而疑之孔子曰知者乐未闻愚而乐者也夫愚者气质暗劣之谓得赋之偏者也菽麦之不分是非之不明胶柱调瑟见刖废屦瞢瞢然若擿埴索途而莫知所从也昧昧焉若尘镜晦蚀而莫知所茹也是故学者必刮磨克治以捄其偏学问思辨致其知也笃行践其实也人一己百人十己千功施倍也然后气质之愚始可化而为明焉今顾以愚为乐是乃安于愚而不知学也其可乎哉况太初能旋乾转坤驾风鞭霆无不如意愚者固如是乎或有在坐者曰太初非不学者也其将学颜氏之子乎颜子学于仲尼闻其言不违如愚人而已及其退也居陋巷之中簟食瓢饮不改其乐是其愚非真愚而乐乃真乐太初之愚乐其在是乎或曰太初非学颜氏之子也太初老氏之徒其学老氏者欤老氏之言曰我愚人之心也哉沌沌乎俗人昭昭我独昏昏俗人察察我独闷闷愚何加焉然又必曰我独异于人而贵食母夫无名天地之始有名万物之母乃大道之玄徳也顽鄙无知独贵玄徳则全纯抱朴虚无自然而有感必应此其所为乐乎予闻二人言疑尚未决乃折衷于士亨士亨曰二说不同后说近是遂书为记以复太初太初其亦以为然乎否耶

　　送道士徐得振归虞山序

　　姑苏常熟之虞山有坛宇曰三元凡修真乐道之侣多栖迹其间道士徐得振者则其一也得振年富质敏慕老子法遂遗弃人间事从主致道观炼师李启阳逰兹以尚未给部符至京请授既沾圣恩飞舄南还乡友吕志祥辈要予文以赠行太史公曰道家之术以虚无为本以因循为用凡人所生者神所托者形形用则竭形劳则蔽形神离则死死不复生离不复合故圣人重之由是言之则知世之宗其教者是盖合其离生其死固形存神后天而不老者欤自柱下史以道徳五千余言唱之于前而后和之以庄列其流寖逺其言愈炽今其琳扎琅函至于充栋自匪得于真传曷能闯其门径哉歴世以来高人竒士克臻厥妙者载在仙史不可谓无矣意所行必有其序所造必有其方得振归于虞山逍遥物外潄石枕流吞烟霞而饮沆瀣不知红尘野马隔方壷于几重也尚即其书而索其理因其人而验其实一旦心领神会九转功成将恐若缑山之鹤长揖而谢世矣得振勉诸试归而叩之于师亦必以予言为然

　　神京别意诗叙

　　祭天神祀地祇享人鬼兹国家之大典也然其钟鼓玉帛之将升降击拊之节自非廉静寅清妙解锺律精闲仪度之士以赞相对越于其间乌能来肹蠁而致蕃厘也哉维寅姜先生出自姑苏名族性资警敏神情高亮早谢尘俗寄迹老子法中国家建天坛于都城东隅即其傍萃多士而居之俾执天地百神祀事而维寅寓焉乐之奏和而有伦礼之行秩而不紊盖其心志専一而恒存乎敬者然也所谓廉静寅清之士非欤正统初太常列卿以其才行迈等擢居典佾服勤効勚年所多歴今年春乃具疏荐之于朝进授南京太常寺赞礼郎先生既受命治装将还中朝缙绅所尝交好者咸绘圗赋诗以叙别彚次成帙题曰神京别意谓予于先生尤旧属首叙焉尝忆正统庚申予得请南归谒先生于涵碧楼上掀睂笑谈焚香煑茗弹琴赋诗意气相得己而出嘉酝觞酌握拳呼射剧饮欢甚天忽阻我以雨遂与连榻数夕倚阑聴竹潺潺作碎玉声恍然如入方壷圎峤不知身在人间世也自抗手一别于今十年每念斯乐未尝不神俱往也今先生名重荐书位列清选复得展良晤于官舎叙好平生喜慰方殷而先生遽回辕南指矣予之心讵能释然乎虽然予有二亲在堂朝廷方崇孝理不日辱赐封勅其必容一省觐而归可卜矣先生往哉尚俟我轩楹之侧春日载阳碧桃始花予将于是而寻盟焉姑书此以先之若夫职业之修禄宠之厚此固先生所素能而宜得者有不待予言之赘也

　　赠万全都纪萧錬师序

　　万全都司道纪司都纪志渊萧錬师居宣府朝玄观主盟玄教为倾城所向慕暇日余尝往访之见其方丈之室中列玄像事之以香灯锺鼔甚严而壁间所悬复有方巾褒衣耆宿画像疑为世间得道高士之流而祇事亦谨询诸錬师曰此何人斯炼师曰此吾所生之父景行居士也吾世家钱唐少慕玄学洪熙改元年十九辞父母出家于杭之长春庵投礼都纪靖和袁公为师宣徳二年去游龙虎山进谒正一嗣教四十五代张天师蒙传授五雷祈祷大法四年北上京师闻乡先哲履和养素崇教弘道阐法通灵周真人居大徳观乃诣受教蒙传授灵寳斋法八年镇朔将军总兵官永宁伯谭公奏请开设万全道纪司蒙朝廷授以前职今岁吾年五十有五矣逺离父母已三十余年而晨昏甘旨之养未尝得一日侍于其侧以申其孝念欲回杭省侍奈为卑职所縻而不能遂也不幸吾母早世吾父年已八十慨慕容仪耿耿于懐乃寓书族人为图父像转寓吾所庶几得见颜面虽不能承欢养志谐膝下之娯而献寿称觞亦聊以尽客边之奉此像是也予闻之跃跃以喜曰世之所谓道家者流率以割恩断义为髙而游乎方之外率以炼形存神为事而超乎物之表不知此身者何自而生欲炼存形神乃割断恩爱而忘此身之所自是自絶其本矣尚足以为人哉尚足以为道哉今炼师虽寄迹老子法而立心制行顾与吾儒之道不悖谦冲而简静踈通而质直拳拳焉不忘其亲而画像以事之将欲报其恩着其爱而姑为是不得己之为者是亦孝子之至情也使其果获侍亲之侧其孝当何如宜其于道有得而异乎寻常忘本之徒万万矣予于是贤之为延誉于人人而同具秉彝者亦翕然贤之属序以赠夫乐道人之善君子之道也故为书之不辞

　　五台山倡和诗集序

　　五台山在云代之间峯峦有五巍然若台故以名焉在昔相传为文殊示现之地往往有神光之异号为灵山又名清凉山栁宗元送文畅逰五台所谓将与文殊不二之会是已其岩壑雄秀林木茂密凢幽絶之境多为僧寺所据金碧楼殿辉映山谷灵踪古迹所在有之世之缁流素士慕兹山之胜而蹑屩来逰者肩摩踵接日有其人然未闻有能形诸歌咏以传于世者岂其僻居一隅而闻人韵士未有一驻足者欤抑虽有作者而无好事者以传之欤千载寥寥惟宋相张商英提点河东刑狱时曽游于此赋律诗六章载在清凉传遂为古今絶唱云中僧觉同师虽学佛氏而善楷书喜吟咏灵区奥壤多所涉厯亦尝来逰是山登览之余诗思焕发乃取商英所作倚其韵而和之既而来游吴会南过金陵每遇作者輙举似之亦皆为之属和积而成帙题曰五台山倡和诗集由是兹山名胜抉幽探奇捜罗殆尽矣岂非兹山之遭也欤师既锲梓以传征言为弁天下名山大川乃天地清淑之气磅礴而郁积其灵秀所感降而为人则生圣贤命世之英若尼丘之尼父崧髙之甫申是已锺而为神则成仙佛幻化之境若崆峒之广成句曲之茅君补陀之观音五台之文殊是己未易徧举然其事载于诗书其迹纪于志传必待考而能知非若声诗得于讽诵之间而易足以感乎人也觉同师知其然乃于五台若有夙契特取古作载赓迭和广传于世岂惟使天下之人歌咏之顷有以知兹山之胜大士之灵抑欲感发其心咸懐向慕同趋觉路而入不二之门者也其志不亦大乎是可嘉也遂为题于简首云

　　无声诗序

　　金陵羽士丁惟正従其师道纪曹公于云间其神清以腴其气夷以和其道得玄虚之奥其趣脱尘凡之陋岁尝还金陵访故旧亲戚往来不厌头戴华阳巾身被鹤氅衣或飞双舄于呉门之墟或杭一苇于江涛之上人望之飘飘然神仙中人也性好诗兼好画遇良辰佳景触目感懐辄形诸诗咏思致髙逺辞旨俊逸真不吃烟火食语其所交与皆方外名流儒林奇士赓和唱酬以抒写其胸中之妙略非世绊可得而羁绁者凡士之工于绘事者必具楮墨请其着笔人亦乐为点染以投其好所得甚多葢其所写不过以状古人诗意初非庸史俗工研丹涂铅竞华骋丽者可比也间尝出以见示则见其峯峦起伏烟云变灭长林古木山村野墅与夫寒汀逺渚酒船渔艇之景灿然溢目所作非一人所图非一境莫不各极其闲雅之趣探造化之妙焉惟正请题于予并求序引予为题曰无声诗葢以诗中之妙有画画中之妙有诗诗乃有声之画画乃无声之诗也惟正时取是画而阅之开巻之间莫非诗意则其所可歌者不以口而以心所可闻者不以耳而以目意之所会将不手舞而足蹈乎且仙家者流多隠迹名山洞府灵区奥壤之间市廛之喧鲜得而溷焉惟正虽游戏人寰而其襟想固超埃壒之表是以爱夫丘壑泉石之胜于豪端萃而玩之则其境与心融殆必従赤松招偓佺偕安期羡门相与神游于阆风玄圃之中瀛洲蓬岛之上者矣又岂常情所能窥其万一哉惟正闻予言乃划然长啸有若鸾鸣鹤唳彻于烟月之空呜呼惟正其有道之士乎哉遂为书此以为无声诗引

　　九峯禅要序

　　世尊大法自迦叶二十八传至菩提达摩流入震旦乃弘教外别传之旨谓不立文字单提直指可以见性成佛此禅学所由始也达摩之后六传而至大鉴大鉴之后五传而得临济若今黙堂照禅师则临济二十四代之法裔也师父母早亡年十三志愿出家入蜀山遇衲头正和尚遂师事之寻往道林叅无际宗师深得玄奥后礼洁空和尚于银光言下有契乃蒙印可退隠九峯之东印者数十年叅究玄机精进不怠脱然顿悟心境圆融畧无滞碍故其形诸提唱凡升堂示众及诗词歌偈等作一一无非发明向上大事俱従真实践履及肺腑中流出即非拟议而成直而不俚显而无迹真救病之良方苏旱之膏雨济生死苦海之舟筏也门人圜太虚以师平日所说亡佚者多近即其仅存者编集成册题曰九峯禅要将锲梓以传以求予序予闻单传之道以静黙为本师于接物之际乃费辞说致多如是何耶殊不知师说而非说非说而说览是録者诚能不即文字不离文字扵其言意之表恍然有得始信本来面目各无差别斯不负师吃紧为人处矣茍徒事寻行数墨譬之蜂鑚窗纸欲求出路何可得哉师形若虎踞音吐洪畅剪髪留髯其长过脐世寿七十有五说法三十余春门人四十余众示寂东印阇维得舍利甚多可谓善于智识者欤予瞢于斯道而来意恳悃不可无辞以复也用是勉为书此以贻夫世之禅学者

　　航上人字济川说

　　僧録右街阐教古心坚公有上足弟子曰戒航字济川者姑苏琴川人也夙有至性警悟不凡精究内典而于儒书亦多窥闯喜吟咏作为韵语清新洒脱无蔬笋气故名动江湖有能诗声尝典大隆福寺书记及主维摩寺比者蹑屩振锡来逰宣城将穷探塞北山川之壮风景之美以着于诗遇吾党之士则乐然相与而不相逆兹非于吾道有慕而墨名儒行者耶间尝以诗为贽谒予上谷寓舍一见若平生驩方自困于塞云朔雪之墟忽接诗僧清话以沃尘襟不啻空谷足音之喜也乆之告予曰吾师尝名吾曰戒航禅林耆宿有字吾以济川者敢请一言明其义以淑吾身予弗容靳乃告之曰书云若济巨川用汝作舟楫葢航者两舟相并之谓周礼大夫方舟是也川则泉流注海之谓夫水天下之至险者也使非舟航其何以济之航固济川之具然篙师柁工不慎其操则有樯倾檝摧之患而不能以有济矣要在张帆正舵顺其所适虽有巨川之险奚足虑哉其达于岸也何有人之济乎世亦犹舟之济乎川也私欲之害亦犹巨川之险也使或肆情縦欲而不慎其操则有陷身溺徳之患而不能以有济矣要在正心诚意不惑他岐虽有利欲之害奚能及哉其造夫道也何有诗曰无然畔援无然歆羡诞先登于岸此之谓也上人学佛者也而有慕吾道故举吾儒之说以告诚如古之人黜其畔援歆羡之私以济乎斯世而曰不造乎道未之有也上人年茂性敏勇于精进观其遗世逺引超尘脱俗固知黜利欲之害矣其能造乎道也审矣遂为说以赠之

　　跋宋梵僧仅师画犬

　　昔支遁好养马人有讥之者荅曰爱其神骏聊复畜尔然则仅师画犬得趣其亦有遁之道欤后乃画观音易旧作葢亦知非所当好矣韩昌黎尝言浮屠氏善幻多技能观此画信然宣城士范原博家蔵此画上有米元章所题真迹可谓二絶皆不易得也

　　茶榜

　　缓火炙活火煎鼔阴阳于槖钥前浪平后浪涌沸江汉于釡鬵非闗煮蒙顶之露芽自是瀹蓬壶之瑶草丹丘子服此而轻身换骨玉泉公饮之而返老还童湖海交游因效采苹之献坛场凡圣幸鉴倾葵之诚仍须七碗平分毕竟一尘不滓渴睡汉従今唤醒长生药何用别寻看取冷淡家风剩扫三冬之瑞雪高超清净境界同挟两腋之清风请尝试之乃所愿也

　　故性天皎禅师塔铭

　　师讳如皎字性天四明鄞邑周氏子也母金氏师生甫七岁患肠痈医剥生蟾蜍以治师见愓然曰物我皆命也忍害之乎夺而放之父母奇其幼慈曰必佛种也病愈乃命出家里中观音院礼正庵中公为师洪武壬申正庵携师至京请祠部得度为僧时年二十因挂锡天界寻受具戒奋然有志学佛首叅僧録左街善世兼鳯山住持同庵简禅师同庵一见器之命处侍室迁典蔵钥复依南隐正公究明楞严经旨讲读昼夜不懈因而过劳得咳血疾或曰与其劬神若是孰若礼教外单传岂不省力师闻之即徃方丈叩决同庵举拂子示之师茫无领会未几同庵谢世值正庵主饶之景徳师随侍偕徃旧疾増剧不能安禅欲还天界养病正庵曰吾方赖汝匡辅汝若去吾独处此无益也遂退席偕还疾寻愈闻古拙俊禅师居繁昌乃函香而往重乞开示古拙命叅无字话头于是复回天界发愤究竟誓不出山禁语千日永乐丁亥会古拙奉诏旨天界山居终老师幸亲炙一夕夜静推帘见月蓦然触破同庵举拂子因缘叹曰原来佛法初不离见闻也翌日诣山居见古拙入门不作礼震威一喝古拙曰皎上人今日冷灰豆爆莫是贫人得寳么师曰寳即不得得即非寳曰凭何恁么师即趋前问讯退位义手而立古拙曰父母未生前毕竟作么师屹然一默良久古拙曰还我向上句子语未絶师以衫袖幪首趋出少选古拙师与无相玉峰同饭玉峰问古拙曰皎知蔵适来酬对若何曰见牛矣未得入手也因饬师曰此亦大事要得彻底风光正好用功在师因呈偈云午夜推帘月一湾轻轻踏破上头闗不须向外从他觅只么怡怡展笑颜古拙阅之以掌抚师背曰此正是持不语底人也汝既得之且可去水边林下颐养道胎亦以性天二字述伽佗为之助喜云皎然心地冷如霜肻为时流错较量性即是天元一体旃檀不刻也馨香师承印可遂侍正庵同入南山卜筑阳林■〈山夸〉以居俄正庵示寂少师勋国公复卜居左为茔乃飘然度岭至西坑别筑庵名圆觉居之时甲午冬也自此影不出山者二十年至坐死闗千日宣徳壬子武林请主虎跑不应明年祖堂幽栖复固请之不获已一出据猊提唱学徒云集未久倦于槌拂拂衣归隐日与圆明大宗邻宿往还酬唱优游卒岁而已正统癸亥三月初示疾至十六日集弟子垂诫曰文章佛法空中色名利身心栁上烟惟有死生真大事殷勤了办莫迁延复问云死生既大汝等且道如何了办众不能答徐云我今无暇为君说聴取松风磵水声言讫而逝师存日尝自垒塔于庵左陇之阳越七日其徒翕奉全身瘗焉师以洪武甲寅七月二十三日生世寿七十僧腊五十所度弟子若干人师仪状魁伟性格清奇度量含宏威检坚峻口不言人过失徒众越度者惟以氷颜示之待其自化有犯之者怡然不与较兼涉外典书有晋意平日漫成偈语无非发明祖意以示人其孙祖传既为结集行世复状行业恳乞予为塔铭可谓不忘祖徳克笃继述之孝者矣用是悉取所述于状者序之而系以铭铭曰单提之学直指性原钝根沈滞孰究生前惟性天师徳本宿植大事恳求遍叅知识始投鳯山继谒繁昌精进不懈如百炼钢言归故山苦行益笃缄口内观如枯槁木慧月当空了然顿悟如徃鹫峰亲见慈父把茅盖头深入南山足不踰阈冷坐死闗挥尘幽栖聊复出世松偃山房林泉増媚敛迹茧蔵人则向依如大海水众流自归观化従容飘然只履苦海航摧法门栋毁有巍窣堵英山之陲永示来世观此刻辞

　　先少保文僖府君自游庠序即负重名平生制作极富成化庚寅回禄之变岳方归省于家仓卒之际挈一笥以出及归他已无及由是先世所蔵荡然一空惟先君文藁幸在笥中得存岳即收拾散亡今为百七十巻钞录数本与诸弟共蔵之其间有经先君手自校订者得诗若文八百九十篇别为三十二巻谨用刻梓以传噫自先君弃不肖今且十有五年而始克就编稽缓之罪诚无所逃因拜纪刻完岁月于巻之未俾后有考云时弘治癸丑秋八月朔也资善大夫礼部尚书不肖男岳百拜谨识

　　倪文僖集巻三十二
