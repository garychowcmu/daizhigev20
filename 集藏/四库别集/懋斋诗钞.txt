懋斋诗钞  （清）爱新觉罗 敦敏　

　  东皋集
　　自山海归，谢客闭门，唯时时来往东皋间。盖东皋前临潞河，潞河南去数里许，先茔在也。渔罾钓渚，时绘目前。时或乘轻舠，一槁芦花深处，遇酒帘輙喜，喜或三五杯，随风所之，得栁阴，则维舟吟啸，往往睡去，至月上乃归。偶或有所得，輙写数语，以适情，率以为常，然未甞示人也。癸未夏，长日如年，偶检检箧衍，数年得诗若干首，大约烟波渔艇之作居多，遂以东皋名之，夫波渔艇，素所志也。他年小筑先茔之侧，一棹沧浪，想笠屐归村，应不至惊犬吠也。书此以代异日卜居左券。
　　水南庄
缓步临流四野赊，水南庄外钓竿斜，小桥野草归村路，隔岸垂杨卖酒家。芦荻烟深聚网罟，萍波水暖长鱼虾，小园终日闲双手，种菜还兼学种瓜。
　　谒三忠祠（诸葛武矦　岳武穆　文信国）
三忠庙貌古祠堂，下马遥瞻肃客裳，同为中原谋帝业，仅留遗像付空王。江山西蜀余荒草，宫殿南朝冷夕阳。断碣残碑倍惆怅，芦花枫叶搃悲凉。
　　题敬亭弟松崖披卷图二首
花木幽深荫小轩，倩谁重谱旧西园？闲牕看罢添惆恨，三十年前莫谩论。
射鵰试遍郊原马，怀古曾传塞上歌，更向林泉深逸趣，一人一卷对烟萝。
层岩苍翠古松边，倚石临流倍适然，随处家山堪傲隐，他年不屑买山钱。
想见庐山面目殊，丹青临墨费踌躇，欲将峭石孤松畔，添个东坡笠屐图。
　　登观音阁吊安亲王故园
落木响萧飕，遥登古佛楼，白云樵子径，黄叶废园秋。台榭啼乌恨，邱林落日愁，临风吊遗迹，竹外梵声幽。
　　宏善寺题壁兼赠昙瑞上人即和壁间惺存居士韵四首
衣尘抖擞见真宗，禅室从敎一榻容。见说清谈兼妙法，座中诗句钵中龙。
郊园落日怅西风，荒草芊绵曲径通。一瓣禅龛何处所，上方清磬一灯红。
载酒闲看古寺花，探幽静院絶尘哗。诗人老去空遗迹，坏壁龙蛇势整斜。
梦幻惊从莲座傍，蒲团香火坐僧房。石坛影落归途晚，今古钟声一夕阳。
　　登庆豊闸有怀敬亭
古渡人烟阔，溟蒙薄板东，秋连野水碧，霞入晚山红。芦老渔舟聚，草荒村肆空，独来登眺意，一鴈呌西风。
　　王植三（槐）自山海闗至
人自榆闗至，相逢感旧游。风烟辽海月，行旅蓟门秋。小话怜深夜，豪呼上酒楼。遥遥思徃事，无那付闲愁。
　　村宿
柴扉薄暮静，高卧洽疎慵，村祭隔林火，风声逺寺钟。夜昏闻犬吠，屋老借云封，更喜沽来便，寒深酒兴浓。
　　清明东郊（已下己夘）
郊原寒食候，晓日出城闉。古渡花争发，荒祠草又新。野烟人上冢，啼鸟自含春。无限幽栖意，临风一怆神。
青帘遥隔岸，野肆绿杨烟，把酒问渔艇，临风试马蹄。孤篷春水阔，古寺夕阳低。薄暮未归去，人家烟树迷。
　　送汪易堂南归省亲
别味卢沟路，匆匆携手余，高风行迹杳，古道客囊虚，燕市悲长铗，西湖有旧庐，驾言赋归去，不是为鲈鱼。
一剣轻行橐，单车出蓟门，青衫游客泪，白发老亲恩。烟水江天阔，莺花乡路繁。秋风桂子月，预设故人樽。
　　春暮同敬亭贻谋泛月二首
晚风寂寂水潺潺，载酒临流买钓船。莫漫夜游愁秉烛，孤帆明月绿杨烟。
树色溟蒙绿几行，临河亭子水南庄。荒祠古墓鸦风晚，半夜水声啮坏塘。
流水无人古渡头，大家争取小渔舟。月光波色明于镜，欲把闲身托野鸥。
微波潋灔月玲珑，深夜迎人擘栁风，重酌残杯廽船尾，一篙遥指小桥东。
　　春日偕敬亭贻谋载酒逰道院用少陵题张氏隐居韵即题其壁上
东风野外几探求，曲径遥寻道院幽。松影石坛深古洞，竹烟丹灶小林邱。平台花阁宜豪饮，斜日钟声感旧逰，咫尺蓬莱絶尘俗，此身莫漫问仙舟。
　　怀易堂次敬亭韵四首
书剑今何处？翻怜作客时。探奇遇废寺，吊古访遗碑。水阔孤帆逺，春寒旅雁迟，顿教离别意，徃事偣堪思。
忆昔秋深候，同君客锦城，临风当月上，把酒看潮生，旧路长新草，荒山余乱荆。悠悠隔南北，落日不胜情。
相逢频把袂，回首订交初，燃絮供分韵，擘笺试较书，豪呼春酒暖，小话夜窗虚，依旧琴樽在，空劳叹索居。
金山泉第一，茗战自然工，更拟食新笋，还怜摘晚菘。人思京路北，乡咏越江东，到日歌烟棹，西湖明月中。
记得凌河畔，烟波学钓徒，旧逰悲雪爪，春事点花须，越水吟归客，燕山静掩庐，通津南去路，日望北来舻。
　　二闸迟敬亭不至
临风一棹趂扁舟，芦岸村帘分外幽，满耳涛声流不尽，夕阳独立小桥头。
　　水南庄题壁同敬亭贻谋用苏韵
荒尽园林颓尽山，泊船此地共留连。废祠亭畔生新草，村菜篱根潄野泉，隔岸绿杨茅店酒，片帆飞鸟夕阳天。诗人老去空流水，谁复当年逸事传。
　　晓雨即事
淅沥声惊晓梦中，卷帘云气正溟蒙，小阶乱落槐花雨，低幙斜穿燕子风。遥看丝丝罥烟柳，坐听细细打窗篷，海榴昨买豊台种，喜见宵来分外红。
　　雪
梅信今年早，花飞满禁城，闭庐寒有梦，入夜静无声。飘瓦铺霜洁，临窓疑月明，谁怜袁处士，门迹絶人行。
　　敬亭同贻谋村宿见忆有作次韵答之
天高平野望无垠，人在南郊卧白云，落叶引风填废井，老狐拜月入孤坟。荒村薄酒应思我,夜火寒窓正忆君。遥想对床聫旧约，（谓敬亭贻谋）可能病念沈休文。
　　丁丑榆闗除夕同易堂敬亭和东坡粲字韵诗回首已三年矣追忆旧逰因复和之并简易堂敬亭
一歳余一宵，両年争夜半，回头三十一，空劳抚髀叹，忆昔锦城逰。山海凭眺玩，倐忽已三年。浮云悲聚散，挑灯犹故歳，且与今年伴。儿女夸新妆，直欲坐待旦，具食喜山妻，颇解齐眉案。举杯还自倾，頋影颓然乱，信心无垢尘，持身尝涤盥，所惜负居诸，去去不可缓，遥望古竒人，意气虹霓贯。嗟余愧眉低，耻就书生懦，爆惊竹諠阗，起坐添兽炭。因思弹铗客，短檠对孤馆。西园守歳人，欢酌围炉暖。消息问春光，一枝梅初粲。
　　春栁十咏
　　　十咏者，镇国将军嵩山次苏雷岩韵作也。讽咏之余，不觉技痒，然二作在前，又恐意涉雷同，爰分十种，仍次原韵。
　　隋堤
御河河畔问埀杨，飞絮飞花尽可伤，遗恨绿烟犹夕照，旧逰金穗锁横塘。龙舟南幸人安在？汴水东流路正长，莫向春来寻故迹，鸦啼别苑搃廽肠。
　　金城
伤心触目柳初眠，流涕攀条倍自怜，人已何堪空寄恨，树犹如此忆当年。新枝玉笛歌边调,旧种金城长暮烟。相对无端思徃事，闗情最是艳阳天。
　　灞岸柳
相看无语倍魂销，踠地轻翻闘舞腰，又送行人新作郡，空怜板渚旧埀条，晓风残月笼征袖，翠色晴烟绾画桥，莫唱骊歌频折赠，年年风雨最无聊。
〔感慨系之矣〕
　  永豊
乐府歌残事已空，荒园南角恨无穷，新晴嫰绿离宫里，景色和均上苑中。尽日无人谁作主？有时经雨自春风。诗人词调犹堪记，触忤心情类转篷。
　  永豊
乐府歌残事已空，荒园南角恨无穷，忍将上苑飞花种，空付离宫乱草中。尽日无人谁作主？有时雨自春风。诗人词调犹堪记，触忤心情类转篷。
　　灵和
记取风流年少时，蹁跹旋舞闘腰肢。南朝旧恨余丰韵，六代新愁付雨丝。情绪依依空有忆，轻盈漠漠不胜吹。灵和殿里堪惆怅，欲把柔条寄所思。（肢）
　　彭泽
柴门静闭栁依依，腰折当年事尽非。三径己荒唯蔓草，五株掩翠背斜晖。归来自分堪篱卧，春去谁怜作絮飞。一抹青烟遥对酒，不教紫陌易缁衣。
　　朱门柳
二月风微景色柔，笙箫别院翠云浮。鸟啼烟重横金缕，人怯春寒倚画楼。汉苑眉纎春正浅，楚宫腰细舞堪愁。朱门従古空流水，几树埀杨过客舟。
　　官道
披拂埀丝夹路平，万条斜照晚烟晴。客亭不尽名长短，沙路遥看色重轻。何处临风登古渡，谁家送逺惜离程。销魂莫漫重回首，少妇楼头搃系情。
　　江干
料峭东风洒薄寒，千丝万绪拂江干。孤村古寺僧归晚，细雨轻帆烟未残。両岸绿阴来酒客，一鞭斜照控金鞍。六朝遗恨青山逺，多少长条不奈看。
　　村舍
村村流水渐成堤，遶屋霏微柳色齐，肯向朱门夸绣障，但随冷月伴鸦栖。炊烟遥接青烟暗，麦浪低含翠浪迷。不管人间离别意，条条斜拂小桥西。
　　蒲帘
萧然茅屋傍幽溪，买得蒲帘恰隐栖，烟锁绿云埀户逺，风吹白雪压檐低。谁家玉箔春围暖，何处银钩翠幙齐。一枕小牕门半掩，江花江月梦离迷。
　　题携琴过桥图
云压断崖低，水流薄板上。即此便儛家，携琴欲何徃？
　　送和怡斋牧马塞上
跃马临边塞，将军正少年。笳声胡地月，雁阵戍楼烟。万骑连云暗，羣歌射猎旋。送君怜壮志，回首泣青檀。
　　水南庄即事
斧声遥向水声传，伐木丁丁两岸邉，好两今年春涨满，临河争补钓鱼船。
栁丝拂拂栁花飞，晴雪河干鱼正肥。落日烟汀収钓艇，绿阴深处网人归。
　　午睡梦逰潞河醒志长句
一枕蝉声睡思融，惠河西岸小楼东。草蓑竹笠渔舟雨，绿树红桥酒斾风。何处烟波来意外，别无尘梦到胸中。醒余清簟凉如水，笑忆南柯此亦空。
　　立秋前三日雨中作兼怀敬亭弟
终夕淋漓雨，携樽漫自斟，当门苔藓合，一径菜花深。凉气忽飘簟，秋声遥在林，冲烟小山顶，登眺只孤吟。
　　客来
客来无貌更无文，真率相投气自熏。不善逢迎应恕我，但湏谈笑总由君。公荣饮酒胸诚阔，阮藉看人眼太分。蕉鹿梦原同戏局，未来过去搃浮云。
　　骤雨晚晴纳凉有作
铄金飞火燎长空，独坐摊书一室中，几片云生伏日雨，半帘花落晚窗风。绿阴满地来幽蝶，霞色遥天没彩虹，溽暑渐消凉意逺，无端秋思碧烟丛。
　　秋来见新月偶成
最喜看新月，秋来眼倍舒。疎钟人静后，小雨晚晴初。遥隔帘笼瘦，幽含花气虚。小园闲彳亍，不寐立庭除。
　　闭门闷坐感怀
短檠独对酒频倾，积闷连宵百感生，近砌吟蛩侵夜语，隔邻崩雨角垣声，交故一别经年阔，徃事重提如梦惊。忆昨西风秋力徤，看人鹏翮快云程。
　　大钟寺同敬亭弟作
古寺传风铎，闲来逰屐抛，野花开废殿，吠犬出荒庖。僧意殷相问，客心聊解嘲。禅房茶话乆，斜日转松梢。
　　送敬亭之羊房
匹马南郊故道遥，秋来行旅倍萧条，看花一路豊台近，细雨斜风过草桥。
今日孤村宿白杨，东皋昨夜醉飞觞。笙箫畵舫重回首，古墓鸦啼又夕阳。（前一日敬亭东皋泛舟征歌）
　 芭蕉
为爱潇疎种，芭蕉束几攅，夜来秋思苦，窗外雨声寒。绿蜡烟犹冷，芳心春未残。风前如有恨，聊伴寂寥看。
　　暁起
打窗一夜雨，暁起花枝乱。天际敛阴云，溟蒙烟未散。
　　同贻谋过敬亭松轩看竹小酌即题其壁间竹深留客图以赠
刁骚一夜风兼雨，暁晴喜向松轩启，轩中畵壁烟迷蒙，轩外琅玕青如洗。主人好客雅好诗，淋漓墨渖杂酒巵，卷帘翠色聫座隅，醉余奋袖争题之。我诗不道畵中景，但写眼前欢笑酬唱时。西风韵冷竒莭劲，苔纹绿茁箨龙迸，何可一日无此君，欲取斯言为君赠：君不见，元卿好竹性且孤，唯许羊仲求仲俱。倩谁更展畵家茟，为君重作留客图。
　　秋夜偶思丁丑岁客居锦州天桥厂正此时也因感成长句
剪烛西窗夜漏频，旅怀遥想客中身，土人举火惊村鬼，闽客扬帆祭海神。待月观潮悬潋灔，看山走马踏嶙峋。当年逰屐存空匣，门掩潇条懒是真。
　　敬亭招饮松轩
谢客兼旬总闭门，今朝喜得醉松轩。对秋我负重阳酒，扫榻君开三径樽。旧雨飘残霜雁冷，新愁零乱晚烟昏。
　　同二弟对酒书怀次韵
叶落砧声雁呌愁，疎狂无那兴偏悠，身闲分拟随猿鹤，世味何妨应马牛。芸馆久疎仙桂月，西风又老碧梧秋。升沉漫向君平卜，欵叚奚囊认酒楼。
  　芹圃曹君（沾）别来已一载余矣偶过明君（琳）养石轩隔院闻高谈声疑是曹君急就相访惊喜意外因呼酒话旧事感成长句
可知野鹤在鸡羣，隔院惊呼意倍殷。雅识我惭褚太傅，高谈君是孟叅军。秦淮旧梦人犹在，燕市悲歌酒易醺。忽漫相逢频把袂，年来聚散感浮云。
　　题芹圃画石
傲骨如君世已竒，嶙峋更见此支离。醉余奋扫如椽茟，写出胸中磈礧时。
　　访卢素亭（知命）不值见其令郎而归诗以寄之时寓居萧寺
钟声古寺晚烟疎，曲巷来寻处士庐。明月一帘花径掩，白云何处夜窗虚。醉残禅榻僧求画，秋冷寒毡自著书 。喜淂阿戎谈共乆，敢题凤字到门闾。
　　过贻谋东轩听易堂弹琴
易堂乆擅中郎调，高山流水时歌啸。东轩偶为一挥弦，松韵泉声彷其妙。我素不识琴之音，泠泠静听清人心。我亦不知琴之曲，抑抑漫聆空尘俗。昔闻无弦陶渊明，能得琴趣薄琴名。我欲问君弦指妙，到底指鸣共弦鸣。弹罢无言拂衣起，满天明月凉于水。
入春己十日，登眺怀郊墟。君悟少游语，早乘下泽车。梅里寻古寺，雪岸吟蹇驴。昨歳庆有秋，野老闲话余。豊台道上酒，海子桥南鱼。一醉到田家，云卧荒村庐。
　　人日寄敬亭即次其村中韵
晴看栁影欲横斜，人日输君醉野花。泥饮连宵兼畏客，背人潜步到僧家。
　　上元夜同人集子谦潇洒轩征歌回忆丙子上元同秋园徐先生妹倩以宁饮潇洒轩迄今已五阅歳矣因感志事兼怀秋园以宁
记饮君家又上元，氍茵红烛管弦繁。江天水阔春无雁，（时徐秋园为浙江令）衾枕寒深人闭门，（时以宁新断弦）到眼风光悲旧雨，入年花事忆青罇。珠灯九陌千家月，一曲琵琶漫自论。
　　闻雁
又值东风散栁丝，那堪嘹呖雁声悲。春阴酿雨欲来候，旅夜怀人乍醒时。我梦江南逰未得，汝归蓟北究何为？最怜禁阙蓬瀛里，松岛沙堤任所之。
　　暁起即景寄敬亭
春寒连日阴，云浓低欲坠。昨夜纸窗鸣，凉气入梦寐。暁起舒望眼，雪花飘如繸。到地忽如无，旋空纷似织。毕竟阳和胜，雨洒花台渍。迸土草半青，染烟栁还悴。松轩高卧人，诗思何处寄？明朝拟载酒，小话聫床醉。遥登控鹤峯，一眺西园翠。
　　春雨过松轩同敬亭话旧
竹喧雀噪杂莺鸣，都入松堂作雨声。到眼春光过己半，关心身事百无成。闗山梦逺人东望，沙漠云深雁北征。犹忆卢龙旧风雨，蹇驴泥滑客中情。（丁丑客榆闗行役卢龙正此时也。）
　　和敬亭春郊吊废园
依旧芊绵荫草痕，亭台只有客传樽。断桥流水过荒圃，细雨闲花开废园。醉眼狂歌惊碧落，斜阳古屋易黄昏。当年事业凭谁问？残碣尘埋卧短垣。
　　行舟四咏
　　　蓬
沙岸复滩头，孤蓬泊处悠。冲烟寒带月，听雨夜衔秋。芦底眠渔稳稳，栁堤入畵幽。何能乘帆去，风送到瀛洲。
　　　橹
渔舠自鼓枻，欵乃下前川，逺荡波心月，轻揺芦畔烟。苹开廽浪合，莲动撼鸥眠。无限苍茫意，清流逸兴偏。
　　　篙
一篙芦花外，飘飖荡碧流。凭谁擎柱手，乘我顺风舟？杨栁烟初破，芙蓉露未收。移船向亭榭，水涨小桥头。
　　　纤
前渡望茫茫，舟人挽力强。横拖风荇逺，遥拽栁丝长。潞水春犹浅，隋堤事可伤。何如坐渔艇，一棹歌沧浪。
　　莲花池道上
风雨连宵入夜昏，朝来一蹇过郊园。圯桥水断归村路，新栁烟屯废苑门。火焼荒原人上冢，鸦啼古庙客销魂。年年寒食东皋道，傍岸何时结草轩？
　　二弟病足诗以慰之
君不见乐天敝袍春晚天，摩挲病脚日阳前。又不见秦系五字偏师劲，徃徃躶足常终年。自古诗人多此疾，君今同病应相怜。犹不废我啸歌乐，尚能彳亍林泉邉。朱门曳裾苦覊靮，长安徤步多奔颠。慎勿轻信道人术，勃踤始悔酬诗篇。赠君一言应怡龙，到处驰驱不得意，不如闭门静坐无事即神仙。
　　吊宅三卜孝廉（宅三有「両部蛙鸣新雨后，月明人立小桥头」之句。）
昔年同虎门，聫吟共结社。月明新雨句，岂在樊川下？无何游浙东，飘然竟我舍。昨岁遇燕市，酒楼频系马。嗟君泣路穷，谁属知音者。逆旅艰逰子，竟去修文也。招魂赋楚些，辞哀不能写。
大暮安可醒？一痛成千古！岂真记玉楼，果为芙蓉主。青枫照夜寒，薤露悲吟苦。想君深闺梦，念切题名簿。（宅三因会试驰赴京师入闱前三日而卒。）呜呼埋玉痛，暂寄他乡土。仰天忽大呌，俯首泪如雨。
　　八里庄望山
平生不识西山路，望眼欣逢一霁颜。两屐未穿幽磴险，孤峰遥接白云闲，青松古寺来新雨。碧嶂晴（宝珠洞）振衣秘魔崖，灵山辟天窍。陡壁俯千仞，树林森杳渺。同向这里看，俨然若天造。（崖西一山凿石成龛，供古佛一尊，傍书「向这里看」四白字。）相传二青洞，古迹不可暁。（崖傍有石池，俗传二蛇相据有大青、二青之■）下山觉步奔，夕阳山更好。
平生惭徤步，强踏西山道。三百古寺中，安能穷其奥？随意松林边，翱翔羡飞鸟，匆匆一览间，应使山灵笑。归卧下泽车，岸然烟霞貌。
　　归途有怀敬亭
松溪石磴几幽栖，归路匆匆日又西。若使惠连来此地，一时题遍古招提。
　　草屦次韵
散步偏宜野服轻，相怜赤足倍多情。香山漫自飞云去，东郭还疑踏雪行。碧草软承春有迹，瘦笻闲趂缓无声。莫言朱户三千贵，歌啸年来问阮生。
　　子谦再约西山之逰余因事阻书此却寄
灵运风怀半属君，更怜泉石意殷勤，晚烟白透衔峯月，暁日红蒸隔岭云。人忆旧逰花烂熳，山从新霁草芳芬。最怜小阁屋崖上，万鸟声中酒半醺。
　　豊庆闸酒楼和壁间韵
古渡明斜照，渔人争集先。土堤崩积雨，石坝响飞泉。烟破来孤艇，林深隐数椽。村垆更清雅，芦外酒帘悬。
　　寄松溪
无端樱笋又逢时，绿树闲窓感别离。苦忆客来慵诣客，惯寻诗思懒吟诗。疎慵自拟嵇中散，泉石君怜頋凯之。堪笑両人徒老大，山林朝市尚迟疑。
　　咏壁上尘
软红何事傍闲居？入户穿帘费扫除。人去旗亭诗暗淡，烟昬古屋畵萧疎。飞扬不受将军拜，依附偏宜贫士庐。识得庄生野马意，遥瞻环堵自如如。
　　和敬亭与西宾上人倚水阁看雨
小阁风萧飕，黑云飞苍莾。野水下沟塍，遥与平桥长。蓑笠满汀洲，欵乃渔村巷。石坝束飞泉，倒海翻波响。君真卧云人，窓推烟云上。眠底雨势低，望里诗襟敞。嗟余静闭门，竹翠上书幌。
　　和敬亭夜宿朝阳庵兼忆旧逰
记取西风古寺眠，聫床小话早秋天。归渔别浦横孤艇，枯衲当门烹涧泉。村肆夜沽老鹳酒，佛龛醉证野狐禅。芦花细雨烟深处，今独怜君买钓船。
　　怀二弟住东郊
沧茫烟水忆君劳，市买鱼虾村酌醪。万栁旧逰如梦逺，直沽新涨接天高。绿杨蝉噪人孤艇，别浦渔歌雨一篙。凭吊应怜诗客杳，王园园畔问东皋。
　　赠芹圃
碧水青山曲径遐，薜萝门巷足烟霞，寻诗人去留僧舍，卖画钱来付酒家。燕市哭歌悲遇合，秦淮风月忆繁华。新愁旧恨知多少，一醉酕醄白眼斜。
　　赠张芑塘
数载劳心忆，相怜把袂初。三京平子赋，一醉伯英书。北固留青眼，西湖有故庐。秋风乡味重，莫漫思鲈鱼。
　　二弟以南村与李秀才作泛水之戏有作依韵却寄
秋雨村村积水湄，竹罾木筏任君之。歌声小醉归渔晚，蝉噪西风落日时。一苇遥怜苏子兴，举觞恰有世昌随。东皋记否烟波逺，孤艇横撑拂桞枝。
　　送以宁妹倩之白都纳省觐
客路三千里，秋声一雁过。大风看渤海，落日渡辽河。山势长城逺，霜威古塞多。萧条愁折桞，莫漫唱离歌。
匹马雄闗外，三韩古道程，人烟识铁岭，风物望神京。位镇屏藩重，心驰省觐情。趋庭诗礼对，章服彩衣荣。（以宁新授农部茟帖）
　　雨牕偶感
萧飕何处雨，凉意满庭柯。鴈呌寒云重，秋声落叶多。星星双鬓掩，草草半生过。回首成清梦，惊心感逝波。
　　访曹雪芹不值
野浦冻云深，柴扉晚烟薄。山村不见人，夕阳寒欲落。
　　复斋宗叔邀同敬亭寅圃饮酒赏雪余因事未徃即用敬亭同复斋寅圃城南酒楼原韵却寄
门巷萧条掩薜萝，雪花纷藻带烟拖。疎慵分拟袁安卧，宴赏遥怜太傅歌。南阮酒狂应洒落，（谓寅圃）西园诗思近如何？（谓敬亭）梅花他日豊台路，肯共奚囊策蹇过？
　　雪中月
洇散高空霊敛藏，乾坤一望白茫茫。素花遥趂流辉逺，皓魄寒侵冷艶光。剡水人归一掉影，庾楼客散满帘霜。羡他银阙三千界，此际应开白玉堂。
　　送二弟之羊房
帝京重新歳，人事喜奔走。吾弟何淡泊，飘然住陇亩。小卧溪西村，薄醉郊南酒。寻僧古寺烟，看月荒园栁。灯花九陌繁，视之若尘垢。去去入云深，我欲随其后。
　　和二弟羊房之作
年年人日卧烟萝，薄酒浓斟醉欲酡。向月夜寻枯衲语，趂墟人聚古田歌。看云遥向孤峯逺，策蹇时怜野老过。劳我闗心村畔桞，春来烟水更如何？
　　偶检箧笥得月山夜窓课数篇感赋二絶
败蠹凋残倍黯然，挑灯和泪读遗编，闲清书屋重回首，宿草寒烟十五年。
半生铸砚志何坚！帷下芸窗忆共毡。手泽犹存徒老大，空劳青眼仲容贤。
　　遇朱大川（渊）登酒楼各话旧逰感成长句
阮途白眼自夷犹，一笑相逢上酒楼，击筑未妨高士节，雕虫深悔壮夫谋。江天旧忆维扬梦，海月空悲榆塞愁。到手清樽且尽醉，伤心徃事等浮鸥。
　　二月十五日过松轩忽忆去岁亦此日同敬亭贻谋大川小集松轩用阮亭集中韵各赋七律一首转瞬一年矣因用杜句花枝欲动春风寒分韵余得花字
又过松堂索煮茶，依然此日醉君家。百年几度三春桞，两屐何堪双鬓华。旧雨不来窓外鴈，东风无恙砌前花，更期明歳今朝约，竹径传杯兴倍賖。
　　送敬亭逰西山
去年四月西山道，桞翠烟浓花正好。（余去岁曾逰西山）嵚崎直上白云巅，眼界胸襟何浩浩。层峦秀叠重崕埀，招提半属前朝基。君今二月奚囊去，我能历数西山竒。到山径寻翠微境，柏榻禅龛梵宇静。谷声镗鎝鸣钟声，鸟语松风彂猛省。迂廽石磴走嶙峋，香界庙貌香烟新。（圣感寺今改为香界寺）朱门碧瓦离宫院，仙风绰约仙姿春。（香界寺有牡丹数本）煮茶曾试龙泉水，一泓如镜清且旨。遥从飞洒觅源头，此泉寕止此山里。怪哉秘魔真竒异，二青谁与传其事？崖横路断老樵踪，古涧幽深藏鬼魅。振衣更上蹲嵯峨，峯□相峙楼台多。南望白石卢沟路，西看碧浪昆明波。宝珠古洞森烟萝，中旋一隙通岩阿。问君幽宿何方寺？跻攀天太（山名）可能过。平生自负双屐徤，春来逰兴为君羡。去去西望想诗怀，一时古寺题留徧。
　　有怀敬亭
斗洒双柑春正浓，苍崕古寺旧逰踪。一鞭残照吟归晚，今宿西山第几峯？
　　送贻谋之西山访敬亭
溪桞样晴丝，明媚西郊路。谁蜡阮公屐，徃随灵运步。奚囊一肩诗，烟翠千山树。薄暮醉村醪，飘然入山去。
　　读史四首
　　　宋武帝
虎步龙行奋战功，寄奴一世为谁雄？葛灯绳拂留阴室，贻笑孙谋田舍翁。
　　　齐高帝
新亭白服忆初心，弾指应怜泣汝阴。一自东昏凿金后，萧郎又早进生金。
　　　梁武帝
菜羹可食面牺牲，佛忏偏来侯景兵。悔不终身同泰畤，一时昏瞶死台城。
　　　陈武帝
一例相传又号陈，霸先俶傥不犹人。如何亲见台城饿，也向庄严去舍身。
　　二十六日得敬亭山中书并诗书此却寄
山中真七日，（自二十日入山至今恰七日）邱壑倍相思。历险韩公癖，惊人谢朓诗。探竒入村寺，引古问遗碑。惭我风尘客，山灵应笑痴。
　　春忆杂诗次渔洋先生上巳辟疆招同邵潜夫陈其年修禊水绘园八首原韵
半天突兀斗姥阁，星河暁向檐前落。春来拾级一登临，四野苍茫时自若。莺啼花老春渐深，东风作悪吹荒林。白云遥遥望仙境，彷佛犹闻钟磬音。（斗姥阁道院）
行吟载洒兼提壶，桞阴系马坐青芜。寻僧不绎禅悦味，烹鲜且就蔬笋厨。古亭高会恐迟暮，夕阳鲁戈挥不住。溪芦流水春又生，故人遥向江南去。（陶然亭饯秋园先生）
海天日落鲸波明，长城古道闗山情。暁风残月伴行旅，山程水驿如趋迎。二月清明桞初擘，北平门外憇松石，眼前兎耳叠竒峯。（兎且山名）白云堆里挿双戟。（榆关道上）
岸然道貌烟霞友，青眼相逢与我厚。花木清幽荫竹轩，草亭潇洒大如斗。华表千年鹤已飞，园林易主空沾衣。至今重过西州路，鸦啼茖日迟迟帰。（怀索敏亭先生。）
潞河曲港通渔溪，溪边钓艇春烟迷。暁来拂桞行两岸，绿阴浓处莺声啼。得鱼不湏上城市，沽酒且向篷窗里。一声欵乃下沧浪，月上疎林廽船尾。（水南庄）
青铺碧毯何能唾，鸟语花香小雨过。幽深曲径叩禅闗，支公塔冷烟霞卧。前朝石碣敞诗襟，上房仙梵发清音。坐乆帰路不知晚，松风谡谡来禅林。（逰古愍忠寺）
名园畵舫学水媐，板桥埀柳山禽啼。四面楼台树阴里，中间亭子荷香迷。竹林苍翠凉如雨，肆野村醪白于乳。颓然高卧醉且歌，起向风前自挝鼓。（右安门外王氏园）
野畦烟老芍药红，小桥曲水遥相通。豊宜门今在何处？离离禾黍荒城空。夕阳霞散西山麓，看花欲向村垆宿。眼前红绿扬香尘，归途喜买数竿竹。（逰豊台）
　　闻敬亭贻谋従西山一带复之北山诗以寄之
迤逦巑岏又北行，湖光山色倍幽清。碧云寺接香山寺，应上来青第五楹。（香山寺有来青轩五楹，阑楯外垣以瓦甓下临絶壑，玉泉诸峯按伏其前。）一带蜿蜒似畵图，出山仍自入山居。汤泉春暖正堪浴，尘梦于今想尽除。
　　闲居漫成兼怀敬亭
城西幽僻似村居，竹榻闲窓一枕书。池草晚烟人静后，杏花疎雨雁来初。春愁欝欝同新栁，好梦依依忆故庐。遥望西山频怅怅，诗人吟眺近何如？
　　戏赠敬亭山居
棒喝云门久自竒，谈禅应问古招提。逺师自在山中住，曾否清谈过虎溪。
千崖恨不接蓬莱，嶻嵲逰踪亦壮哉。我笑振衣长啸客，月明骑鹤有谁来？
　　雨后漫成
潇潇鸣午夜，早起倍悠然。碧草向阶静，野花入市鲜。疎烟寒食候，小雨暮春天。何处吟怀阔？门闗面壁縁。
　　小雨访天元上人
断桥横钓艇，小步叩禅扃。烟褁一林雨，风传隔院铃。竹深僧室暗。苔染石坛青。坐乆寻归路，溟蒙遍绿汀。
　　村雨暁起
烟屯茅屋乱云深，四野溟蒙敛暁阴。（禾罢）稏畦连春正好，雁声啼雨过疎林。
　　瓶桃限韵
疎棂香隔影迷蒙，一种清幽似畵中。何必武陵寻钓艇，自然春色隐帘笼。开来忽漫侵书暗，落去无愁流水空。静对军持还闭户，任他舞蝶乱东风。
　　吊张郎（塜在二闸北岸）
相怜萧寺话西牕，乞食天涯志未降。不忿穷途艰客子，那堪旅榇阻埽艭。孤魂白日逰荒塜，乡梦频年隔大江。感吊无端闲寄恨，夕阳古坝水淙淙。
　　和敬亭苦雨之作
阴云凝塞阴气媾，十日滛潦无昬昼。出门不敢恃油衣，以瓦为之亦复漏。溜檐方收飞瀑声，悬空忽作倾盆骤。荒园径合青藓斑，小斋壁染苔纹绣。我甞爱雨如狂颠，见此何堪双眉绉。安得女娲炼石手，璺补青天无渗窦。晚来稍喜霁色新，黑云又向西山凑。
　　郊行
古道通河泒，淤流积水浑。曲穿禾黍径，别入薜萝村。烟长一溪雨，云屯五桞门。翛然疑世外，邱壑忆仙源。
　　村宿
醉了村醪宿薜萝，野云和雨上庭柯。风声遥送涛声急，今夜烟波入梦多。｛阙文｝客，河源寻取凌云霄。凭栏忽羡钓徒好，烟波淼淼来渔舠。
　　题敬亭琵琶行填词后二首
西园歌舞久荒凉，小部梨园作散场。漫谱新声谁识得？商音别调断人肠。
红牙翠管写离愁，商妇琵琶湓浦秋。读罢乐章频怅怅，青衫不独湿江州。
　　葛衫
逃暑闗门懒是真，偏宜野服称闲身。絺丝不必夸精细，浣濯终期絶垢尘。拂袖轻随清梦杳，披襟凉入晚风频。任他裾拽朱门客，触热争趋罗绮春。
　　小雨漫成
凉意来疎筚，浓云起四围。秋声寒入鴈，竹色冷侵帏。小雨散花圃，西风欺葛衣。息机养天趣，鱼鸟自依依。
　　秋夜感怀
叶落疎窗向夜敲，短檠幽思倍难抛，蛩吟断砌悲今雨，燕去空堂剩旧巢。少志未能兼射虎，壮心还欲学屠蛟。香炉茗椀秋无寐，自笑身闲如系匏。
　　秋海棠限韵
西风秋老雁声苍，一点檀心映夕阳。妃子睡酣犹被洒，西施舞罢故遗妆。入帘红雨和烟瘦，隔院晴霞带晚凉。冷艶应同仙菊隐，肯随桃李一齐香？
　　和敬亭同朱大川贻谋子雨饮集见怀之作
冒雨多佳兴，相将卧短篱。论文严渡豕，读史识撑犁。竹韵松堂洒，秋声花院棋。烟云劳见忆，梦入惠连诗。
　　次韵敬亭西河泛舟
禁阙横岩峦，西山当咫尺。一艇放中流，晚烟波光碧。
　　秋郊晚眺次敬亭韵
郊原秋老菜畦薇，欵叚奚囊趂夕晖，积雨疎林滑客屐，遥山晚翠扑人衣。烟浓树隐孤村逺，云散天空一雁飞。暂把洒船呼钓艇，持杯浮拍蟹螯肥。
　　盆竹限韵
布石苔分断砌痕，几竿苍润恰宜盆。碧深凉雨寒侵案，翠染疎烟緑到樽。对榻忽疑开蒋径，傍窓别欲赋淇园。此君随处堪移置，啸咏何妨悄闭门。
　　九日和敬亭韵
不把茱萸兴自豪，青丝幸未带霜搔。题餻诗自惊飙馆，拄笏谁能识马曹？但得有钱堪纵饮，何湏循俗强登高。西风秋老黄花徤，一醉酕醄读楚骚。
　　镜中灯次韵二首
金相高悬焕彩新，焰芒熌敛若传神。秋潭影散虹千尺，桂魄光揺月一轮。是幻是真俱属妄，为空为色了无尘。禅龛一瓣遥相对，欲向维摩叅筏津。
净垢都随一鉴圆，菱花灿熳篆寒烟。岂真月照姿罗树，恰似花生含利莲。太极未分已有象，珊瑚欲烂尚藏渊。试従生灭窥消息，明镜台空心静娟。
　　怀敬亭贻谋逰潞河
又向烟波鸥鹭游，斜风细雨荡轻舟。东皋东去烟深处，应上临河卖洒楼。
　　菊枕
几年瘦菊伴闲吟，忍使飘零委暮砧？残蘂淡随清夜永，余香幽共黑甜深。听秋漫向东篱觅，入梦应来陶令寻。惭愧邯郸同一枕，何如常卧白云岑。
　　雪后访易堂不值即题其壁上（时易堂下第余挑选未就）
同为失意客，相访意偏殷。门掩一庭雪，人歌空谷音。青灯怜白发，壮志悔初心。燕市湏沽酒，无劳问泪襟。
　　古剎小憇（癸未）
柳绕山门俯碧浔，松花一径野云深。近来颇厌新弦管，古剎禅龛听梵音。
　　过贻谋东轩同敬亭题壁分得轩字
十五年前事漫论，春来依旧绿盈轩。焚囊惭负东山教，嗜酒频劳北阮樽。栁已作花初到鴈，气凭鸣剑欲凌鲲。伤心满壁图书在，遗迹先生手泽存。
　　典裘
典裘为春服，服成有余钱。探囊留有用，筹划都不便。沽酒问市价，买醉颇充然。到眼花桞媚，入馔鱼虾鲜。开樽愁独酌，有客来翩翩。相呼复大呌，对坐松石边。三杯岂云圣，一斗何足仙。金樽自湏满，不必拘十千。莫愁缾罍罄，春服尚可捐。
　　小诗代简寄曹雪芹
东风吹杏雨，又早落花辰。好枉故人驾，来看小院春。诗才忆曹植，酒盏愧陈遵。上已前三日，相劳醉碧茵。
　　月下梨花
院落溶溶暗自芳，是空是色费评章。画栏幽隔花无影，皓魄光揺雪有香。好向晶帘看漠漠，疑従云路梦茫茫。天然合作婵娟伴，沽酒何湏更洗妆。
　　风中杨花
半天晴雪隔帘栊，直欲飘飖上碧空。淡荡自应随化境，飞扬岂必藉春风。愧余岑寂如沾蒂，似尔逍遥忽转篷。一望弥漫猜色相，不妨真幻有无中。
　　饮集敬亭松堂同墨香叔汝猷贻谋二弟暨朱大川汪易堂即席以杜句蓬门今始为君开分韵淂蓬字
人生忽旦暮，聚散如飘蓬。谁能聫同气，常此杯酒通？阿弟开家宴，樽喜北海融。分盏量酒户，即席传诗筒。墨公讲丰韵，咏物格调工。大川重义侠，击筑悲歌雄。敬亭妙挥洒，肆应才不穷。汝贻排酒阵，豪饮如长虹。頋我徒老大，小技惭雕虫。最后易堂至，谐谑生春风。会者此七人，恰与竹林同。中和连上已，花桞烟溟蒙。三春百年内，几消此颜红。卜昼更卜夜，拟宿松堂中。
　　题画四首
　　　张可山梅溪小艇
流水六桥烟，曲巷罗浮路。夹岸泊渔舟，错认武陵去。
　　　沈石田青山宿雨
深山落微雨，一夜响空涧。晚起开僧牕，蒙蒙烟未散。
　　　谢时臣溪山岁晚
溪水淡空山，古木闻樵唱。山深不计年，岭梅寒欲放。
　　　张璞庵万竿烟雨
尺幅绿千寻，苍茫烟欲吐。秋夜对寒牕，疑堕潇潇雨。
　　题朱大川画菊花枝上一雀
此花称逸士，此鸟亦朋友。相对雨忘形，浮之以杯酒。
　　题邉禹亭便面画菊花佛手各一枝
清香莫漫夸仙品，疎逸何湏傲晚风。想见世尊传法日，拈来一笑搃成空。
　　刈麦行
黄云盖地看迷茫，村南村北人攘攘。我来无事立陇首，风吹习习饼饵香。麦秋天气晴正好，不祈风雨祈骄阳。男颜欣欣女颜喜，手足胼胝争奔忙。刈者未毕拾者至，穷民蚁聚如蜂狂。老农为我前致语，去春麦亦不寻常。未能上场伤滛潦，郊垧汪濊成凶荒。今年四月愁亢旱，桑木甘雨荷吾皇。何湏两岐并九穗，金茎珠颗含光芒。幸喜八口免沟壑，纷纷此軰来何方？仰首加额祝上苍，但愿年年豊稔足仓箱，任他鼠衔雀喙终无妨。
　　分咏得套杯
浅深层叠侵玻璃，雅制偏宜到处携。诗胆无劳分大小，酒肠従此问高低。坳堂沧海同归尽，五斗三蕉夲不齐。遥对无端增饮兴，相将一一醉如泥。
　　黄去非先生以四川县令内升比部主事进京相晤话旧感成长句
百里何能滞祖鞭，征书羣识汝南贤。剑闗逺自七千里，燕市重逢十四年。清级曹纲新紫绶，遗编蠹简旧青毡。虎门绛帐遥回首，深愧传经负郑玄。
　　莲花池道中
榆桞阴浓处，田田荫渼陂。流泉新雨后，野浦晚烟时。莲动香微散，风来水自漪。潞河四十里，此地倍情移。
　　闻敬亭自潞河过通州至邓家庄访鸿上人偶忆旧逰书此即赠
桞压河干绿正遥，荻芦烟重隐渔舠。一鞭暁色蒙蒙月，茅店鸡声八里桥。
新城直接旧城逰，斜日登临上酒楼。遥拟江南风味好，买鱼亲上打鱼舟。
通运门前水似铺，牙樯锦缆狎飞鳬。篷窓倚槛重回首，一带风帆接直沽。
蹇驴沙路步如登，邓老庄前记我曾。半掩柴扉数株桞，野云古寺一沽僧。
　　咏庆豊闸流水
石坝束流急，奔涛素练长，寒飞千尺雪，白挂一帘霜。喷雨珠还迸，悬秋月倍凉。滔滔惊逝水，渔笛满沧浪。
　　目病初愈示敬亭贻谋
浮云渐尽尚模糊，惭说星眸恋若珠。对面花如隔秘雾，推窓月似障纱幮。难同阮藉论青白，好向维摩叅寂无。忽忆东堂狂饮夜，灯光烂灿醉呼卢。
　　敬亭病疟诗以慰之
谁言壮士不病疟，汉大将军寒栗作。又闻明德重君子，来病君子是为虐。热欲倚氷山，冷思着火灼。播弄一任其炎凉，来如潮汐时不错。吾弟少年壮且强，何亦为彼所束缚？自昔怖疟晋石虔，威敌陷阵真矍铄。愈疟更有齐桓康，人畵其形争惊愕。君诗不让老杜强，试自诵之又奚若？不然逃疟湏善忘，纷纷投赠殊难略。君不见，正气日胜邪气衰，中医自古称勿薬。
　　谢敬亭送枣子葡萄
如卵如瓶味自殊，芬芳到口胜醍醐。暖烘晴日疑红玉，秋饱寒浆讶绿珠。不羡安期来弱鹿，欲将金醴问蓬壶。应劳早日西园里，携赠筠篮露尚濡。
　　秋事
秋事无端剩暮蝉，王孙芳草倍凄然。近来心意凭谁问？流水声中看菜烟。
　　宿松堂和敬亭弟韵
已分星星染鬓华，闲将欵叚夕阳斜。开樽预醉重阳酒，冲雨来寻三径花。瘦菊烟深吟旧圃，荒池秋老散鸣蛙，对床记取今宵约，不作渑池道上嗟。
　　九日过东皋吊问亭将军
亭皋临潞水，佳莭倍凄清。木叶愁风力，芦花助雨声。荒台无客屐，空槛剩诗楹。遗韵思前代，词华愧后生。
　　九日冐雨过敬亭夜宿话旧
登高愁负东园约，骑马何辞泥泞前。酒榼话残挑烛夜，竹廊风响对床眠。小窓雁冷三更雨，短菊秋荒一径烟。犹忆题诗鹤岭上，（控鹤岭西园山名）苔封藓蚀十三年。
　　哭小女四首
一念旋教泪欲埀，那堪深思倍神驰。灯前空屋重回首，最是黄昬钟静时。
膝前欢笑恰三年，锺爱非闗少女怜。忆汝临危犹眷眷，连呼阿父泪潸然。
小胆依人姊妹行，时惊鸡犬一彷徨。如何衰草寒烟里，一例孤坟傍白杨。
汝弟纔亾未十日，汝姑先去只三朝。夜台相见湏相护，莫似生前太恃娇。
　　十月二十日谒先慈墓感赋（是日系贱辰）
古稀歳月半相侵，碌碌无成泪湿襟。截发已虚慈母志，食羮未遂小人心。七年哀隔松邱冷，（先慈自丁丑见弃迄今七载）此日悲依枫木深。泣罢回思还竚立，白杨萧瑟暮烟沉。
　　东郊感怀
平原极目四围宽，篱栅村村夕照寒。童牧烧残荒草黑，斧樵声入野云干。濯缨亭畔遗碑在，万桞塘前落叶残。欲吊旧逰人迹杳，断氷流水咽危滩。
　　以寕自松闗载酒遗敬亭敬亭以诗见寄依韵奉酬并简以寕
喜峯峯矗高羣山，俯瞰滦水流湲湲。我昔携酒万峯顶，辽东蓟北开心颜。古松亭上挥醉笔，题诗危踏挟飞峦。君今行役亦此地，暇日买醉烟霞间。朝日随驿路，夕月看烟鬟。余兴忽念长安客，携赠捆载瓶罍还。绿樽倒夜光灔灔，青缸戞韵声珊珊。胡为公荣戏置我，涎流喉燥愁无援。君不见，渊明不逢江州使，篱邉餐菊合掩闗。
　　蜡梅次敬亭韵兼寄易堂
艶借鹅黄色静娟，梁园雪后倍幽然。开樽不觅罗浮路，剪烛真宜帋帐眠。蜡国暖香融玉骨，孤山晴日染霜天。相看载酒容相过，欲向东坡学问禅。
　　全闲居八首用紫琼道人春日园居杂咏原韵
闲居宜僻地，花竹自成园。古木幽啼鸟，东风静闭门。疎慵愧高卧，悠忽是虚尊。遗训遵坡老，括囊六四坤。（苏诗：「我今已括囊，象在六四坤。」）
挿桞迂疎径，移花傍小亭。窓开新草绿，门对逺山青。说鬼何须强，谈竒任不经。客来但潇洒，有酒莫言醒。
慧意従心出，随时觉阿难。禅参非好寂，枯坐为澄观。净垢思明镜，虚灵即涅盘。空言知莫补，理足自相安。
小瓮当鱼沼，吟瓢汲活泉。萍开一鉴水，月印半池天。佳兴幽谁共？真机趣自圆。胸怀歌浩荡，拟坐海楼前。
对客随天趣，相将敢妄为？遥分把酒约，预订看花期。燕市醅新酿，豊台鬪艶姿。人生行楽耳，此意吾能持。
短草含生意，萌芽彂旧丛。小窓滴竹雨，深巷卖花翁。明眼自青白，孤怀敢异同。当前春烂熳，湏看岁寒终。
聚土成山势，高低山意浓。危岩分古洞，小石叠竒峰。登眺来吟思，经营忆匠宗。翛然具林壑，吾欲信吾从。
未到莺花丽，春郊兴不穷。黄垆飐酒旆，青藓递诗筒。淡荡河干栁，轻柔花信风。韶光悟造化，漫负此微躬。
　　全敬亭示以南郊小雨诗偶忆旧逰和韵三首
郊南一带雨痕斜，烟桞轻扬绿水涯。记得桥南沽酒路，村篱篱畔露桃花。
云烟疑入辋川图，细雨斜风兴更殊。记得王园溪水外，踏泥手自摘菱菇。
野溪新涨碧烟澄，蓑笠农家也学罾。记得栁堂春水阔，竹楼小雨话禅僧。
　
　　同敬亭贻谋大川载酒逰潞水时三月五日也分韵得东字
　　咏玻璃瓮金鱼限花字
红浸寕真玉有瑕，摩挲诗眼望偏賖。锦鳞小跃疑无水，碧浪初浮似落花。荷蘂夜开寒浦月，潭心秋静晚天霞。真机相对悠然处，空色俱忘絶世哗。
　　九日同敬亭子谦登道院斗母阁
嶙峋危阁挿天竒，望眼欣逢佳莭时。烟树万家村落逺，秋山一带翠痕披。龙山豪放参军酒，蓝水悲歌工部诗。莫向西风问萧瑟，黄花红叶正迷离。
　　书怀聫句同敬亭用昌黎纳凉聫句原韵
蟪蛄无春秋，朝菌昧晦朔（懋）。淄渑辨浅深，泾渭分清浊（敬）。阿谁苦骥伏，何人奋鹏擢（懋）。痴情散楚云，迂泪洒华岳（敬）。激湍矫潺湲，砥柱立瀺灂（懋）。世味薄于纱，境遇冷如雹（敬）。对人畏巉巗，律身慕端悫（懋）。始菀讵知枯？端忧已兆乐（敬）。嗟哉彼燕雀，哑然笑鸾鷟（懋）。诗穷怜孟郊，酒狂忆徐邈（敬）。少小勤下帷，经史日盈握（懋）。世好鄙区区，自强奋卓卓（敬）。每喜燕宾朋，颇许荣头角（懋）。羣儿不随奔，长老容置啄（敬）。对策御笔新，赐墨天息渥（懋）（故事，宗学季课，钦命题优等，颁笔墨。余同敬亭屡承恩赐。）。缀文亦自竒，吟诗不湏捉（敬）。涵覆荷乾坤，收登愧轮桷（懋）（用蔡襄语）。风趠帆可驶，水清缨宜濯（敬）。祖鞭何寂寥，匣剑自卓荦（懋）。精金练莫邪，完玉秘太璞（敬）。颕无毛生椎，拙守农夫穱（懋）。崎岖似茧足，危险任累鷇（敬）。山海忆遨逰，衣襟耻龌龊（懋）。闗碛壮胸怀，风霜徤礲斵（敬）。古塞少人烟，匹马横弓槊（懋）。猿猱乱秋吟，彪虎惊暁觉（敬）。归掩松菊闗，羞对风尘皃（懋）。一枝觅新巢，三冬恋旧学（敬）。青云何谁登？坦路何自扑（懋）？雄飞翮未齐，雌伏足如镯（敬）。闭门种野芹，抱瓮同茞药（懋）。我身■浮沉，我命岂蹇剥（敬）？众口聚嚣纷，蛾眉滋謡诼（懋）。好峯多嵚崎，幽岩自礐硞（敬）。疾行趋径迂，悪影举足数（懋）。射虎犹神驰，雕虫唯茟搦（敬）。纨裤侈轻肥，布衣甘素朴（懋）。文辞屏藻缋，古简费研搉（敬）。蕉案仍吚唔，鸡窓听嘤喔（懋）。弄泉岂流枕，爱山非石欶（敬）。聫床忆夜雨，棣萼怜花幄。明珠加磨莹，荆璞湏采琢（懋）。
　　全虚花十咏
　　　雨花
点滴天公费剪裁，丝丝舞态自低徊。洒空应有神鞭驭，散处疑従天女来。入夜霏微依畵槛，落阶灿烂锁苍苔。经坛只说缤纷下，春色何如遍地开？
　　　雪花
粉萼天然韵更凉，梁园合作赏花堂。缀残梨蘂春无迹，开遍琼枝冷不香。设燕宜従金谷酒，傍檐也学寿阳妆。霜威栗冽饶清质，不借东风逞艶芳。
　　　氷花
结凌如缬自玲珑，一种花纹信化工。织萼无劳金帐里，清姿合贮玉壶中。应惭冷艶藏阴室，难把幽芳语夏虫。几叠棱层倍皎洁，不湏点缀待春风。
　　　浪花
望眼欣逢水面春，茫茫万顷白于银。晴烟潋灔幽纹细，香雾空蒙碧色新。临水疑随渔父棹，凌波欲赋洛川神。莫言开落无根蒂，拟托青莲不染尘。
　　　笔花
中书新判五花荣，异彩疑従腕底生。文士有椎皆烂熳，才人入梦倍峥嵘。霜毫寒带秋烟重，露颕光含春色明。棐几闲看更堪赏，砚池墨渖趂幽清。
　　　灯花
金谷豪华夜宴开，颜烧绛蜡带春回。苞含小粟凝红蘂，焰冷疎烟绣绿苔。忽见飞蛾疑是蝶，忍敎香骨化成灰。阿谁喜报张罗幕，烛影金莲上苑来。
　　　剑花
深蔵几许奋龙蛇，开匣光涵晕有花。月冷龙泉生艶雪，夜寒秋水耀霜华。白虹斑蚀如红雨，紫电锋芒绕赤霞。背倚灯前倍璀璨，壮心牛斗气横斜。
　　　镜花
得意看花莫认真，是空是幻正难论。金光遥映春光好，鉴彩潜生缯彩繁。明月寒夜侵桂影，澄潭秋静印霞痕。相看悟向禅心净，色相无庸滞语言。
　　　茗花
骤雨潇潇已沸汤，兰芽别自蔼清芳。地炉帋帐疎烟薄，活火寒泉飞雪香。几片绿云凝露润，一瓯碧玉喷珠光。茶经陆羽真能事，轻细相看入品甞。
　　　酒花
潋灔杯深几寸鳞，醉中误认武陵津。玉壶红浸仙葩艶，金斝光浮碧蘂新。但得樽前堪静赏，何湏郊外觅闲春？韶华九十花如许，不及酴醿饮是真。
　　河干集饮题壁兼吊雪芹
花明両岸桞霏微，到眼风光春欲归。逝水不留诗客杳，登楼空忆酒徒非。河干万木飘残雪，村落千家带逺晖。凭吊无端频怅望，寒林萧寺暮鸦飞。
　　过古寺同敬亭对酒话旧
载酒招提花径迀，十年旧事感浮屠。僧归竹院钟声寂，人语禅闗客味孤。燕市春寒啼过鴈，江天水阔忆飞鳬，（侯际可曾寓此寺时为县令）遥寻逰屐重回首，梵语松风逸兴殊。
　　题凯亭写意十二册
　　　鱼
不画渔竿与钓矶，清溪萍藻自霏微。我非鱼却知鱼乐，相对悠悠両忘机。
　　　荷
肯将颜色属东风，一种清姿入畵工。毕竟萧疎是君子，不湏强比六郎同。
　　　鹰
徤茟崚嶒神俊姿，风霜素练倍离竒。高飞应有云霄路，托足何劳借一枝？
　　　菊
纔题菊便说渊明，风韵陶家未便争。何似凯亭多高致，自将晚莭谱秋英。
　　　双鹭
浴水霜毛风格清，秋塘烟雨自和鸣。爱他蓼岸沙汀立，不向烟波险处行。
　　　枇杷
馋口无端见一枝，筠圆几簇荫披离。金丸嬴得琼浆味，忆杀江南五月时。
　　　山溪渔艇
苍岩簇簇水潾潾，风味江乡入梦频。欲倩香嶙老居士，再添一个捕鱼人。
　　　倚石听泉
清流细响独依依，不羡临渊问钓矶。坐对寒泉不知晚，满山苍翠扑人衣。
　　　春郊携琴
斗酒双柑逸兴深，春逰携得一张琴。应知花鸟声歌里，谱出高山流水心。
　　水陶山庄
傍水临岩结草庐，白云经阙自迂疎。山深小涧无人迹，闲倚南窓读道书。
　　溪桥策蹇
断岩逥碇自嶙峋，小寨秋原流水滨。莫讶吟鞭频指頋，宵来有约看山人。
　　云岩鳬影
昔陶仙会化飞鳬，今见君容画更殊。羡杀峭岩苍翠里，有人闲对自跏趺。
 
