愿学集　　（明）邹元标 撰


　　愿学集八巻明邹元标撰元标字尔瞻别号南皋吉水人万歴辛丑进士官至左都御史谥忠介事迹具明史本传元标有祭诸儒文自称甲戌闻道盖是时年方弱冠即从泰和胡直游也其学亦阳明支派而规矩准绳持之甚严不堕二王流弊初刻有太平山房集后重订为此本凡诗一巻文七巻其乡人龙遇竒廵视淮盐时为之镌板序者无虑十数人杂题万厯丁未庚戌甲寅已未等年其文皆不足録考元标起用在天启壬戌此集刻于已未以前故所载无非讲学之语而后来奏议乃别行云

　　乾隆四十六年二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　愿学集卷一

　　（明）邹元标 撰

　　○三言古

　　简会中同志

　　急开眼谨贴身乾坤内做个人学不疑功不真疑不问气不振际嘉会乗青春鱼有水德有邻宜黾勉莫因循年年会日日新

　　○四言古

　　别友

　　迢迢觅道与道背驰归而求之自有余师朋友切切兄弟怡怡大心体物敬以自持实有诸已信予匪欺

　　仁文书院

　　父母生我耳聪目明能思能索手持足行至道难闻宁虚此生乗时勉学敢告同盟
　　其二
　　先立其大在识本心时时黙识海里寻针把柄在手点铁为金有鹤在林遗我好音
　　其三
　　大明中天千载一时无叅意见无涉支离卓彼先觉示我良规上帝临汝心实严师
　　其四
　　英贤济济聚首一堂商搉疑义剖晰毫芒凤毛麟趾规圆矩方日新月盛笃实辉光

　　客有惠予菜图者予悬之斋头日夕爱之书俚言自勖

　　咬得菜根百事可成不负天子不愧苍生【其一】
　　咬得菜根可以躬耕无忝庭训贻亲令名【其二】
　　咬得菜根进退惟轻舍我斯退用我斯行【其三】
　　咬得菜根物不能撄如霆斯震我心不惊【其四】
　　咬得菜根与世无争所至虚舟坦坦平平【其五】
　　咬得菜根髙卧柴荆何必崇膴布衣也荣【其六】
　　咬得菜根义利严明为世之瑞为国之祯【其七】
　　咬得菜根万善皆诚塞于天地心迹双清【其八】
　　咬得菜根扶危定倾首阳人逺匪弟伊兄【其九】
　　咬得菜根顺事无情味虽澹薄其中有精【其十】

　　家训

　　诗咏多福易言余庆积善之家罔不繁盛眇予小子厕名士绅愧无实德裨补君民未能治国愿教吾家敷诚布衷寂听无哗凡我宗人无忽予言洗心涤虑培根达源敬奉天地孝养双亲与其浊富宁守清贫勿利货贿嘱托上官小民呌寃尔心何安输赋无讼迹絶公室尊宪守约终鲜差失里闬姻党情谊无涯富贵轮流转眼虚花出入以度惟公惟平夜半叩门尔心不惊永言孝思世德作求我语谆谆我心悠悠毫厘不差神明临汝良心不昧三复斯语

　　黙庵和尚

　　莽莽谭禅谁否谁得有喙三尺横恣胸臆真学道者先须一黙甘苦自尝无徒耳食

　　书刘生卷

　　手开斯卷剖晰玄微芝兰并馥珠玉聮辉愧我不学启口知非冥心冥心尚杜德机
　　圣逺言湮浑浇淳漓意真词繁道德背驰问子痛痒子必自知曰孝曰弟归有余师

　　示昆弟

　　告我诸弟予猎浮名忆昔负遣万死一生圣主恩深归卧溪衡萧萧华发絶知屏营人间毁誉羽毛斯轻惟此簧鼔世比蛙鸣水田之麓可以躬耕岂无好我示我周行

　　勖从子

　　勖哉诸子无汨尔真诜诜轮轮难得者身修身维何蹈道履淳彼佻者子自堕沈沦躭于酒色比于匪人时移运失受此艰辛光阴驹隙黾勉青春纵尔不思当念尔亲

　　○五言古

　　题许给谏广易通

　　归善杨少宰卓哉百世贤一从观化后南望几呜咽挺然赖夫君研易续新编易道通三才谁能得其全明珠并瓦砾随地有真诠达者须识取一勺即深泉矫揉非大道神圣以天然寄语会心人素琴本无弦

　　复真书院覩雪蓬旧隐处

　　不见雪蓬久今见雪蓬屋图书留四壁白驹贲空谷髙风人去逺遗响振林木

　　别曾舜征仪部

　　结发为兄弟恩爱永不离羽翮既差池几度长相思一见一回老悲喜不自持所嗟津途逺问道何多歧前驱日已暮策足可迟迟
　　君处衡之南我处湖之西悠悠一水间辽阔渊与泥言笑方衎衎征马苦长嘶一间若未达犹堕千刼迷莫年戒在得圣训岂无稽

　　涉沅湘歌

　　浩浩湘江水终朝不断流天地有穷处水流无时休东没千顷田西荡百沙洲桑田曾几换厯尽几春秋青青红颜子忽忽尽白头问之何能尔光阴不蹔留试看臂鹰手力能取公侯一朝忽倾否白骨委荒丘俯仰天地间身世如蜉蝣堪怜昏昏者拘拘如楚囚所以洙泗叟耻为寝食谋逝者叹如斯川上坐相求所以碧玉老一生阳春楼背汗虽未收木绵被重裘先哲开我蒙惟有濂溪俦汉唐不知此思之仍含羞学术苦未力终夜犹多愁万物皆备我汲汲当猛修典籍如汗海役役如倒牛吐辞即为经莫把六经抽白云满磵户归袂风飕飕顺理为穷达无心羡勲猷撒手悬崖坐海岱一腔收可生亦可死身外复何忧

　　有儒生思南胡精邵尧夫数学持李同野大叅书谒予赠之以诗

　　圣学本无言言者即不知大道本无思有思属外驰荣华寻常耳今古更共之贫贱信所遭富贵亦有时鹍鹏元万里鹪鹩自一枝万里元非逺一枝亦非卑嗟嗟寰中士扰扰竟何为局蹐一生耳徒令达者嗤置身五行外庶不负男儿君更勿念我久矣玩庖羲

　　叅知蒙山陈先生八十

　　金玉为公资松栢为公质少年谒金门端笏扶天日未老先悬车半榻斋金栗道容穆以睟洗心藏于密忘道复忘名世味悉荡潏士林瞻北斗泰山何崒嵂望云空遥祝畴能入公室

　　示郑天台山人

　　身在三才中学超象数先有相终为幻无为本自然问予何所事饥餐与倦眠流云闲出岫栖鸟倦飞还万物皆如此谁能悟真诠我欲杜吾口忘言玄更玄

　　独对亭书怀次王阳明先生韵

　　几从江上过危峰坐中见清秋披蒙茸始得陟崇巘诸贤聚一堂图书已识面忆昔迷歧路困衡不善变博文并格物留情经与传于今两寘之深荷圣衷眷古人弃糟粕用为来者劝素琴本无弦了心何足辩

　　雪中偶吟四首

　　人皆笑拙宦我独乐有余浮气日以敛性天日以舒名者不祥器况复窃髙誉洗心力澄汰庶不负居诸
　　其二
　　嶻嶪白云司乃在玄武滨湖中有佳果四时常鲜新昔年产明珠灼烁光四邻今乃伏泥滓一望常悲辛堤上松愈好日暮隐龙鳞
　　其三
　　予性本刚方予度甚汪洋片言切名理服膺讵敢忘泰华难尺度沧溟岂斗量嗟彼夸毘子咄咄徒刚肠
　　其四
　　我钦邓宗伯髙斋絶轮鞅贫难供菽水潜身卧草莽一朝膺特命贤闗振韶响簉迹夔龙间游心羲皇上学问窥天人玄珠得象罔念予性孤贞髙轩时来往拟卧西山曲疑义共欣赏予本澹荡者一见心惝恍

　　杂兴简同志

　　予性本跌宕投闲性所宜济济青衿士设礼强为师忆昔文中子抗颜年少时予学本蹇浅模范无足仪古有青蓝语辞让亦何为斆学元相长矢心共提撕
　　其二
　　大道茫茫尔孝友是根荄利欲戕贼之正路成蒿莱濯足沧浪水轩举泰山隈髙卑皆自取孺子得予怀人生多陷溺平旦良心开良心虽几希达之贯三才
　　其三
　　洙泗微言絶濂洛扬其徽我明诸大儒鲁阳戈正挥世儒纷口耳中心昧是非泰山千仞冈予其欲振衣鸢鱼察上下至理无显微冥心复冥心谁其杜德机
　　其四
　　大镛列东序横击乃有声彼物为妖者不叩而斯鸣孔门称善问竟以大儒名有疑斯有问有问斯乃成教然后知困予任良匪轻
　　其五
　　昔谒庐山师一见相提携嗜利蔽天性【师告予云喜子澹泊予见好利者如下地狱不得出头】斯言予诵之父母同天地因利失孝慈兄弟本同气因利失和怡贫乃士之常颜宪有良规愿言二三子冰霜慎自持
　　其六
　　彼美池中鱼队队何活泼彼美林间鹿一草相呼掇宇宙原同胞八荒皆我闼矧我同心人忍自相秦越迢迢千里道得侣斯不躠为语同心人斯道相濡沫长吟伐木诗慰我中情豁
　　其七
　　涧水何莹彻仁峰何巃嵸弦诵比邹鲁先辈多淳风处则躬孝友出则懋清忠史书扬其烈髙风激予衷年来古道丧随俗而圆通我资禀庸愚耐可守颛蒙藩篱须自固一德以初终
　　其八
　　诸生事占毕朝夕圣贤书六经何浩瀚汗牛与充车古人骨已朽言语皆土苴吾能得其精经史糟粕余斲轮解我意请观无极初年华如流水勿自负居诸
　　其九
　　文章千古事壮夫比雕虫雕虫虽小技斯文岂易工今人竞词藻古人性灵通性灵既以通源泉滋不穷六经文章伯无语不鸿蒙笔可叅造化谁与领春风
　　其十
　　圣贤亦有过此心在自知但能洗心改便是得师时昔为屠沽子撒手证菩提昔日蒙不洁沐浴帝监兹仲由喜闻过卒为百世师人心良炯炯无为蹈自欺

　　闲居杂兴

　　尘途争捧檄皇皇曰为亲苟遂犬马事而坠百年身曾子能养志颜生重归仁岂无负米者扬亲亿万春家有圣善母七十共艰辛容我衡门老朝夕共鲈莼
　　其二
　　万乗原非重一芥不为轻茅茨即广厦沟渎亦沧溟翩翩复翩翩振衣我何营至理已跃如岂必证无生其三逖观尘途士党与纷欢呼世无师旷耳亦获珪璋誉转盼骨己朽人与年俱徂廓落乾坤内万古皆吾徒

　　舟中寄怀张明成学士邓以德太史涂汝髙侍御三先生二首

　　维舟章江上江门多故知念我成逺别朝夕数追随杂佩各持赠伐木有余悲惭余虽驽马敢复背良规长风催彩鹢恨恨不能移招手成南北永夜徒相思
　　其二
　　学士富经纶四海拟伊周太史性寂莫雅志躭玄修侍御温如玉澄清志已酬我本淡荡者干时诚足羞我性非干时我志在千秋所志如未偶长揖谢王侯为语冥寥士异派终同流

　　纪慈训

　　尔上金陵去何事泪浪浪阿郎听吾训朝夕慎莫忘尔心虽慈善尔性何太刚半生滨九死天度幸汪洋古人佩韦弦国手审温凉良玉比君子何事不易方罔发他人隐罔恃自己长扬善不扬恶齿颊有余芳循循身有德汪汪度难量和气蒸闺阃子嗣自繁昌勉哉崇令德古语戒垂堂阿儿听我训朝夕慎莫忘

　　出都门宿大觉庵遇二僧时偕曾职方徐尚宝

　　我志在烟霞肝肠常皎皎言辞鹓鹭班振衣寻窈窕偶逢识面僧髙卧白云杪谭宗振空谷羽翼还二妙我本素心人久絶尘寰扰不藉金箆力一晤能百了

　　赠但友孟皋

　　父母生我身圣贤觉我仁毫厘如有差爱敬皆非真彼美名家子意气凌苍旻浩瀚破千卷挥毫若有神明月千古珍灼烁光四邻用之弹鸟雀叹息道旁人颜生尊四勿张也敬书绅美玉藉山石盘铭在日新

　　安节吴公之还朝也情不能已再为诗十章

　　有客扬青骢衔命报君王抚枕不能寐起坐意彷徨彷徨意何许美人天一方
　　其二
　　老去空山里同心觉渐稀江河方滔滔世故日以非眽眽不能语泪落沾我衣
　　其三
　　四海论交日结发称弟兄出处虽殊致相期良匪轻送君从此别归卧掩柴荆
　　其四
　　会面知何时望君崇明德明德旨惟微不大声以色纯一以不已无为见天则
　　其五
　　会心人已逺世儒苦支离葛藤还自缚苍苍以管窥不如两忘之日星自昭垂
　　其六
　　寒灰应六律万卉自春风堪笑夸毗子人力夺天工玄珠得象罔忘言意自融
　　其七
　　莫谓人身小巍巍可配天廓落复廓落匠心谁与传庭前有竒树莫负此因縁
　　其八
　　百年瞬息耳至难得者人我心非一掬我性岂识神二曜昭昭在各各自天真
　　其九
　　勺水即深泉我心万古心一唯即一贯不用苦搜寻试看望影者长啸振空林
　　其十
　　少年不省事忆昔徒奔波金屑还翳目知音岂在多休心复休心尔我勿虚过

　　杨如石孝廉计偕

　　相见温如玉相交情断金君登青云去何处寄吾琴泰山千仞髙龙门百尺深髙深会有极莫负百年心玄珠藏草泽谁识象罔寻
　　大道惟率性至人无饰说圣门贵皜皜行谊常髙洁世纲久沦亡邈矣媿前哲回首长安道朔风苦栗烈殷懃欲有赠衔杯气已结

　　过杨椒山墓碑【其碑为孙玄亭开府题曰明忠臣杨某之墓】

　　髙碑揷穹窿瞻拜心震惊今日泰华重当年一羽轻勉哉岩廊士勿愿有斯名
　　宿墓多青草黄云莽莽垂欲别不忍别令人有遗思毒死忠良士奚独一分宜

　　○五言絶句

　　游石莲洞

　　洞是何年辟寻幽我乍来拨云餐石髓朶朶莲花开【其一】
　　下榻万缘空泠然欲御风真人不可作谁与论叅同【其二】
　　束发诵遗篇生迟五十年焚香端不媿心迹可青天【其三】
　　前辈风流在后来渐不如江河无计挽深媿彦方居【其四】
　　经宵即出洞密偈付藤萝时有松风至为僧发浩歌【其五】
　　是谁为洞主非我亦非伊承前须直领不用转头思【其六】
　　岂是鬼神凿幻出琼花竒月照黄金屋雪留白玉枝【其七】
　　遥指岩头桂先生亲手栽蒲团趺坐稳时有暗香来【其八】
　　开士叩禅闗朗公已出山题诗岩窦里未许落人间【其九】
　　直上怀濂阁愁深虎豹闗九重天浩荡赢得老僧闲【其十】

　　柬王梦峰

　　掀飜尘见解推倒旧河山谢絶寰中扰亲身见孔颜

　　观澜轩次谢虚亭韵

　　消磨豪气尽踪迹任浮沈有地堪逃暑无人可会心
　　芙蓉我独宿君自恩江来为结同心友禅闗日日开

　　题觉今堂

　　大道元无定如何说觉今须知觉了后不减原初心
　　借问觉者谁未许落言思向日华堂下寒温祗自知

　　朋来亭

　　圣贤久寂莫六籍总荒芜夜夜庭前月相看自不孤

　　闻泉亭

　　沥沥泉声响因风杂涧篁仲尼观逝水孺子咏沧浪

　　大意亭

　　突兀羣峰耸凭栏多大意道人何所见心境还俱弃

　　舍身岩

　　万法皆应舍何论泡影身岂因禅定力久已渡迷津

　　赠郭生善篆图书者

　　平生无所好所好在图书藉此传心印千秋意不虚

　　偶占七首

　　赋性本颛蒙﨑岖一线通万缘随分了撒手大从容
　　初学苦支离闲心自得师纎毫皆帝力无语付天倪
　　人笑我痴愚胸藏明月珠万方都照彻随处得真如
　　圣学失其真由人认识神识神生死本仇怨结交亲
　　生涯惟白业心事只青山花落云深处牧童自往还
　　少日冒虚名蹉跎百不成无成真我学倍觉去来轻
　　手种千桃树扶疎向日红须教时雨露岁岁领春风

　　别杨如石孝廉四首

　　我漱江边石君棹渡头船船去几千里问君何日还
　　问君何日还衷情赖汝宣极目天边雁频将尺素传
　　秋江有芙蓉采采赠夫君采之不盈把聊以慰停云
　　聊以慰停云伫足听芳闻怪杀江边水流影照离羣

　　龙华寺坐

　　华堂闻鸟语隔林送鸡声悟证无生理空门掉臂行

　　漫吟二首

　　多病宜逃世浮名合敛踪杜门安偃蹇自性本愚慵
　　千句竟成闲片言如泰山欲知语与黙意在合离间

　　感事三首

　　慷慨当官易蹉跎林下难斋心期白首敢负主恩寛
　　传家惟食力笔札当躬耕酌水潄残齿优游度此生
　　铅华曾久谢老去能依人眽眽绳床坐情偏水石亲

　　同贺汝定偕诸宋曾二文学登韩相岭二首

　　何年韩相岭此日共攀跻尔我投闲意相看路不迷
　　石如狮子吼山作石头城剰有莲花座云深可结盟

　　○五言排律

　　太常王塘南先生八十

　　白首盟心日祇园独坐时鹏搏三万里椿寿八千期海宇仪公望吾邦颂鲁尼游神本淡漠赋性自希夷常灌门前李深编戸外篱春风拂客座时雨润枯枝东海为仙醴庐山作寿巵独怜多病客无路一探竒

　　○五言律诗

　　禾川别母

　　问归情更切驻马复迟迟泪尽长川逝心悬寸草知乖离终是恨重庆岂难期会有金鸡诏遐方酹酒时

　　夜坐

　　跏趺聊独坐髙枕忆王孙雨滴阶前树鸡鸣塞外村真空怜我独妙用向谁论四大都零落还余一息存

　　观音寺杂兴

　　予僦居湫隘仅能容膝都匀观音古刹余每旦同二三子往焉静坐中偶兴到不觉成咏题为寺中杂兴云
　　病骨淹旬久乏裁还尔思残经谈去逺香积到来稀黙识同尼叟忘言忆惠施未须嫌寂莫吾学贵心期

　　偶成

　　家徒四壁在短鬓坐黄昏微月临周幌清风拂杜轩闲来忘业障静极见天根俯仰乾坤里谁人知我尊

　　诸生天坛歌咏盈野

　　拨草天坛坐翛然似习忘雨余千嶂静春老百花香玄论惊潭渚狂歌闹夕阳依稀童冠乐不让舞雩乡

　　写照口占

　　暂寄镜中影谁知物外身本来无色相何处着纎尘事业从飘泊生涯付隐沦千秋谁只眼彷佛见吾真

　　柬罗公廓给谏

　　老去交情重怀君意转深廿年青琐客同赋白头吟突兀千秋意蹉跎万古心嘤嘤闻好鸟相唤出幽林

　　别朱鉴塘老师郊外口占二律

　　停车郊外寺重会是何年数仞宫墙峻千秋情义偏聆音今几席判袂各风烟出处真无计回思亦怆然【师惓惓教予出处事故云】
　　三吴雄镇地斧钺下青霄简命先臣牧纶音切帝尧戈船云里集楼阁镜中飘筹策多公暇坐看海气消

　　太平山房

　　凿石临青嶂开门俯碧流生涯聊自适世网复何求睥睨千峰晓藤萝万木秋牛羊三径里樵唱好赓酬
　　其二
　　出郭才半里小构两三间禾黍平髙下牛羊任往还穿林寻窈窕移步弄潺湲架上书千卷闲居取次删
　　其三
　　邻曲两三家晨昏共岁华春来烹细笋雨后试新茶嵎虎成朝市林蜂散午衙居然寂寞意静景得无哗
　　其四
　　一榻挂楼居八牕映碧虚观空腾野马纵目数游鱼懒慢身堪寄登临眼独舒门前花鸟乱疑枉故人车

　　章衡阳省丈赴谪罗定州道文江宿小斋

　　十载知名久初看是梦中坐来人似玉谭去气成虹百粤风烟壮千山道路穷愿言频爱护朝论倚山公
　　其二
　　英雄俱失路聚首倍堪怜把臂风尘絶停杯意气偏驱车君似隐面壁我疑禅细雨分离处无言亦黯然

　　文昌书院东诸秀才是日校文

　　运当明盛际芸馆傍江开济济名家彦泠泠白雪才赋堪云汉丽剑拂斗牛回百里贤人聚精光绚草莱

　　清明登先江安人陇有感

　　艰危曾共尔舍我竟仙游云佩飘何处鸾台黯不收乾坤难寄恨日月此堪愁却忆鼓盆者何心得自由
　　万里方伊始修途遽失君百年悲短发四望莽愁云月落惊鸳梦风髙急雁羣重泉应念否无语对斜曛

　　冬至展先母罗太安人漕坪陇有感

　　违逺慈容久新冬始一过有身成病楚无泪不滂沱草木蒙茸湿云山变幻多重冥真隔世心折此烟萝
　　其二
　　矗矗云山壮阴阴草木稠昔年曾瑞鹤此地见眠牛地胜疑天意人和岂力谋先慈多隐德佳气正千秋
　　其三
　　狂愚南窜地我母泪千行寸草方承日萱亲竟萎霜断机声在耳尊足戒垂堂多少君花意无言倍黯伤

　　蓝豫阳国学赴选兼柬孟我疆尚宝

　　卧病衡门下愁闻一叶飞霜添征士铗泪湿故人衣灯火怜吾党交游忆帝畿除书如己下早为报庭闱
　　北海孟夫子风流迥不羣经纶齐董贾著述拟河汾玉树曾频梦尺书久未闻翩翩南雁至何日慰停云

　　别依仁山馆

　　为厌城西地郊墟别业开山光临户牖水色浸楼台座有谭经侣庭悬问字杯秋深芳桂吐带月我重来

　　宁阳别孟我疆尚宝有怀

　　燕市论交日空门共被时见来何太喜别去飜成悲月迥云阶草风回鸟树枝邮亭客店晚银烛两相思

　　刘调父国子应召

　　几年龙卧稳此日上征轺官以横经重名因射策饶言辞猿鹤侣重听凤凰韶吾道须公等愁闻丛桂招

　　与汝光太史聮舟投赠【自复真抵安成】

　　青云附骥年形影共相怜世态烟云变交情金石坚忧时频击楫吊古更谭天应律春长在吾家事可传

　　甘子明雪中过山居

　　尔我故穷交相过藉白茅惭非扬子宅聊比野人巢地僻天疑迥情深俗可抛浊醪长日共寂莫任君嘲
　　学道共年深俄惊莫境临青山原不厌白雪故相侵听鸟便幽意看云协素心但期肝胆在那复问知音

　　春日赴白鹭洲

　　春水引行舟桃花夹岸流沙明羣鹭白雨过万峰幽浊酒浇孤兴青山笑晩愁萋萋芳草绿无语对江洲

　　○六言古风

　　题徐柳川树德堂

　　终岁谋生树谷百年之计惟德种谷时有丰歉树德性无通啬俯仰不愧不怍今古可法可则知者休心忘念宇宙山河一息直下仁为已任千圣俟之不惑

　　○六言絶句

　　偶兴

　　是处亭台有月谁家院落无春直下劝君荐取东山满目嶙峋
　　聚众谭来即有退后闲居说无动分有无二见斯人永堕迷涂
　　饥餐渴饮倦床春暖夏热秋凉若是英雄男子平常尽可承当
　　峩冠博带名流举目扬睂可羞处处人人本分兄兄弟弟真修
　　少小浸浸谭道老来一窍难通自诧边知半见可怜万紫千红
　　嗟尔藏名隐姓休哉忘世忘年布履依然平地危冠髙戴青天
　　问我何由杜口双眸炯炯逼人万刦良缘难遇千秋骨骼谁真
　　人怜满腹危机彼负一生入微病在膏肓难洗谁哉伯玉知非
　　隐隐层峦鬼魅恢恢千仞鸾凰试看八窗洞达始知虚室生凉
　　生来眉秀口横一任手持足行自笑田夫不异难逢诗礼先生
　　百尺竿头进步千层浪里安身惯向虚空跳斗翻然直脱迷津
　　不忮不求不怨何思何虑何营欲界谁人满愿翛然与物无争

　　○七言古风

　　归禾川酬诸同志歌

　　六载之前禾川去六载之后禾川归记得扁舟江上来士民相聚牵征衣长沙一去何时返相顾不禁泪自挥赠之骊歌饮我酒如斯髙谊古今稀恭际圣时得归期故人道旁迎嬉嬉笑我不殊麋鹿性依然还怡丘壑姿去时正值桃花放归来亦在初春时重指桃花固堪喜忆昔艰危益可悲拟共山中结岁盟只因新命自丹墀箧中短剑难分赠聊写长歌慰相知借问何以慰相知重此江门千古身重此堂堂千古人廊庙江湖俱有事神交切莫负青春

　　题南皋小隐处

　　昔云大隐隐城市我今小隐隐招提招提半在山之曲水之涯识破万事等浮沤残生从此托一枝忆昔射策黄金榜英风凛凛逼斗维誓策功勲报天子笑杀管晏何卑卑于今老去岩壑里日月不居双鬓丝床头一剑蒯缑尽闻鸡起问夜何其壮心只今己销磨侧足空门有所思半榻时枉明月照短衣不禁松风吹野僧终日问姓字笑指白云莽莽垂我生无姓亦无字迹遍名山号无为有时散发解天弢有时放歌和天倪有时醉酌花间酒有时闲题壁上诗无修无证亦无持但教名姓不出山那管世人知不知

　　登九华山歌

　　扁舟昨日过匡庐沐浴焚香谒五老今朝乗兴上青阳九华苍苍色更好厯厯星辰皆可扪迢迢直上青天道青莲居士何太竒江上看山便题诗胸蟠珠玑何磊落于今岩壑光陆离新建生平真好游献俘重来十八秋心印只今谁直领乾坤俯仰空悠悠空悠悠泪双流识得一万事休悟来只在刹那间山僧含笑虎溪头石火光阴转瞬过文章道德莫蹉跎古今不少竒游者几人山色共嵯峨

　　荆溪吴节母贞裕挽诗

　　结褵自昔期偕老琴瑟欢娱百年好讵知莫莫敓所天称未亡人何太早欲将此身殉夜台谁为宗祏荐苹藻矢节昌胙肩一心氷雪棱棱日杲杲簧鼓可耐帷墙口操刀刈发盟穹昊季公有子犹之子煦偷鼌夕躬文葆机声轧轧霜始凝乌啼惨惨天未皓百折不回百酸尝儿能搦管长虹扫鹏搏九万程如只节母顿破忧心捣帝旌节义纶俞下六珈锡来恩波浩女贞树自向冬荣雨露栽培真宰造真宰造福福无垠世德绳绳怀逺抱一门三叶式诒谷始信善庆自有种荣名不在玉为宝
　　其二
　　堪怜黄鹄歌早寡身外荣华付土苴独抱一片金石心羞彼淟涊何为者惸惸嫠室对孤灯形影相吊呼不譍鷇得仙儿能笑语怳压羣音度迦陵丸熊画荻不辞倦囏贞百倍谁为援天悯节烈笃世祚公侯复始真才见绰楔遥临玉女潭龙綍辉煌焕斗南毋德君恩两不朽节孝门第瑞气酣君不见杞妇殉夫宗祊殄魏妻鞠子孙乃显何如节母殖庆长朝阳鸣处凤毛腆慧龙骧首扈宗伯忠犯逆鳞称蹇蹇诜诜曾孙世济美文章秀发一时选残膏剩馥覆后晜千秋不媿贞裕匾

　　乙巳秋会青原有怀

　　忆昔少年来问道恭逢名硕聚一堂空林歌声裂金石德音孔昭奏宫商转眼韶光三十载可堪耆旧半消亡岩头只见白云飞巍巍古道成榛荒今年天气倍清明虚堂秋色来萧爽赖有济济诸年少闲将疑义共欣赏一木岂能支大厦媿我无端成独往但使耳根声不断不嫌孤峰独拍掌君不见老僧凿石寄岩阿朝朝苾蒭念弥陀吾侪空负缨冠志竟将岁月苦蹉跎夜来检点平生事俯仰先贤媿已多寄语同心齐努力莫将古洞挂薜萝

　　○七言律诗

　　禾川别大哥

　　驱驰万里旅魂惊为别相看泪满缨去国谩怀乡土念临歧更怆弟兄情书传絶域秋鸿逺梦入荒山夜月明归到文江春色好逢人莫说二难名

　　草堂杂兴

　　寂寂寥寥扬子居悟来那用五车书春凝池畔莲将茂绿满牕前草不除得意举杯邀去鸟会心束手伴游鱼惺惺正属吾家事未忍无成岁月虚

　　书室初成

　　不禁岁月苦相侵细雨开窗祗树林趺坐髙随山石并投踪潜拟海云深鱼飜萍沼传真印莺过杨园送好音谢客岂缘求静果从兹欲了百年心

　　读书

　　红尘玉案休相侵为爱名山即道林残卷开题珠影遍空斋长掩白云深眼看大易原非画弹到朱弦别有音何处更寻糟粕句斲轮先已得吾心

　　寄大哥

　　长拟求归竟未归几逢佳节恋春晖争传荆树庭前秀忍看鹡鸰江上飞季子古来遭堕落元方应不羡轻肥太丘曾颂难兄教好向江门娱彩衣
　　禾川把袂二年期乡报长闻歌白眉缊被几悲同睡处残经却记旧题时但观明道识仁句胜赋惠连春草诗离别不须多怅望萼楼旋拟奏埙篪

　　奉简朱侍御座师【时巡吉安未敢躬谒】

　　天王简命重南巡绣斧遥临法象新荒郡何缘重拜覩菲才有赖再陶甄一封慷慨忧民计十载间闗报主身章贡水澌流欲尽共言骢马早行春
　　圣主恩深贾谊才风流又上豫章台峩冠掩映云霄迥彩笔凭陵日月开铃响堂空疑乍至鸟栖鹤唳喜重来人传郡阁梅花瘦夜夜精光烛斗台
　　曾持三尺驻江城野鸟山花识姓名白鹭应同贞节白青螺能及使君清蹔寛郊甸埋轮意须记邮亭卧辙情寂寞侯芭难载酒殷勤想见旧诸生
　　北望齐东眼欲穿相传击壤独归田河山摇动搴帷色父老欢腾揽辔年棣棣威仪今不减棱棱丰骨尚依然桃花未识朝天急隔岸深深绾画船

　　访朱鉴翁座师

　　不辞蹑屩逺寻师廿载襟怀始一披几向南中瞻海岱今从座上挹琼芝谩言潇洒吟风日愿学屏营立雪时滥厕门墙成底事抠趋惟有泪双垂

　　玄潭次罗文恭韵

　　玄都风境尚依然陈迹回看已十年渔唱浅深来渡口桃花烂漫放溪边鱼龙隐见澄潭窟松栢髙叅古殿前胜地清光容易得同游切莫负良缘

　　玄潭观

　　扁舟古渡正清秋宝阁凌空翠欲流骑鹤仙人诗可在焚鱼学士榻空留长松乍吼苍虬动迭浪初飜白雪浮霜剑磨崖千古色振衣还上最髙头

　　谒周元公祠

　　水漫平田绿树滋野塘孤浦敞遗祠春融砌草年年长云拥图书片片垂未拜匡庐犹仰止坐听彭渚亦流澌乾坤负荷者谁子独立庭阶有所思

　　玄潭观次曾司空韵是日祀二刘文学

　　俎豆堂开系所思丹枫露冷正秋时昔年立雪人如在此日吟风客自知渺渺长川迷古渡悠悠世路共心期庭阶不尽迟回意千载真传为语谁

　　王塘南少卿会讲龙华

　　记得髫年此旧游重来说法使人愁天留故老传宗教人向空门悟实修野鸟有情凭槛语碧云无恙傍檐流诸君不用多惆怅试看青山自点头

　　同仁书院柬诸同盟

　　同仁丽馆枕山隈有客翩翩暮雨来我里衣冠原不忝此乡文物更多才虚窗尽袅桐云色曲槛斜通玉涧回最是传心难寄语春风习习到江梅

　　次汪静峰使君见怀韵

　　独向牕前抱膝吟春来偏觉主恩深悬崖忽堕仙人露碧水遥闻宓子琴断去葛藤时杜口坐穿木榻解忘心青青栢树缘非偶请听流莺送好音【公来诗有此时欲说无生话何事良朋空好音之句】

　　同诸友集讲太云寺

　　倦鸟投林意已闲何期招我入云山新硎自媿无全技寸管敢云窥一斑风送泉声侵佛幌日将树色拥禅闗咏归尽有沂雩意春在岩前指顾间

　　少原余明府集通邑士缙会讲坐上有怀

　　一别禾川二十年归来此日共谭天鹿鸣似解怀人思【时有歌鹿鸣者】莺韵如闻出谷篇浪迹不堪追往事虚名犹自媿前贤春风满座还谁领庭草交加意已传

　　昔年赴戍道出禾川承龙袍溪带湖贺巽东修吾昆仲及龙生作霖髙雅感念今昔怅然有怀

　　细雨泥涂行戌时多君髙谊共相期危楼尊酒看雄剑野渡扁舟听子规仕路蹉跎羞短鬓林皋懒慢负深知悠悠禾水潭千尺照我肝肠有所思

　　阳明祠有感

　　元化曾将赤手扶名贤髙牓映寰区先朝勲业谁能并此地宫墙半欲芜檐际闲云蛛挂网松梢明月鹤呼雏岩前空对苹蘩色几向庭阶荐束刍

　　青原偶感

　　少年曾此问迷津荏苒韶光及此晨大药不教顽石变春风难遣鬓毛新还凭麋鹿山中性来结烟霞物外身丘壑盟心吾敢负翠屏千古自嶙峋

　　赠刘述亭郎中

　　刘向传经事已违归来仍掩白柴扉空门似待幽人往莲社飜令静者依澹荡久便麋鹿性疎狂新制芰荷衣相看不尽泠然意彼我何时杜德机

　　同邓博罗登鸡鸣山时汝德司成同登

　　鸡鸣楼阁倚层霄我辈同登未寂寥曾向罗浮专五岭今从白下忆诸朝钟山云气当窗袅册府莺声傍柳娇不禁乡思春烂漫紫荆花下听鸣韶

　　理旧稿偶成

　　少年竒气颇峥嵘中岁蹉跎短鬓生著述漫言窥二酉谭玄空自守三庚雕虫篆刻非吾事覆瓿藏山亦世情徙宅欲巢衡霍顶春来驱犊带云畊

　　谢亲知见存

　　诏许巢由作逺臣衡门吾亦爱吾真极知城市逢迎苦肯受亲朋礼数嗔野鹤青霄承沆瀣冥鸿天末逺风尘不妨裘仲时相顾容我山中自在身

　　寄陈光庭效尧夫体

　　济济衣冠聚一堂须怜道脉类亡羊纲常万古天难泯师友千秋谊不忘弱草纷纷随逝水寒松郁郁自严霜振衣直上髙台望骀荡春风遍八荒

　　看月怀陈光庭

　　皓魄凌霄夜睡迟科头松下漫支颐光涵天地堪谁说影动鱼龙祗自知露下风髙看斗转庭空木落听蛩悲会心人逺空陈迹千载嗒然忆惠施

　　别少原余眀府

　　春风澹荡送行舟花满禾阳得胜游阖邑桑麻沾雨露邻封童叟起歌讴家传安道源流逺政类中牟惠泽稠下榻不禁明发去壮心欲折大江头

　　鹭洲胜会以病阻赴漫占二首

　　懒慢山中学耦耕丁丁伐木忆同声天开章贡千年会人卧衡庐百感生未许春风分半席独将明月拥孤城从来鹭水澄澄绿好向江门共濯缨
　　东风吹动万回青夜送花香扑满庭野鸟间闗还解语青山突兀对传经少年碣石髙谭麈老去江湖是客星独往独来无一事大夫不是醉为醒

　　访刘静之光禄

　　怪来何事不相容久别那堪意气慵春到莺声求友切斋悬榻影带云封萧萧华发还同社渺渺苍波任去踪松竹岁寒吾敢负不妨时醉酒家佣

　　桐江晤徐献和廉访使

　　三十余年老弟兄相思几度梦魂惊忽闻青雀云间至不觉幽怀座上倾世味尝来偏磊磈人情阅处太纵横匡庐乞得闲身地岁晚相期共耦耕

　　少白先生归三吴

　　原是清朝执戟臣飜然孤艇度迷津乍看紫气神偏王久听玄谭意自真笔底青山堪寄老腰间宝剑未为贫悬知别后遥相忆江草江花入梦频

　　寄谢李廉访题仁文书院

　　西山凝望耸岧嶤宪府中开爽气摇厯乱鹅羣随彩笔蹁跹凤翥下青霄河滨岂合当题品院宇真看动斗杓千载竚瞻从此始况堪棠荫见文饶【李文饶唐代名臣有文饶集行于世】

　　○七言絶句

　　题阳明先生像六首

　　登坛济济说良知不着丝毫更数谁抛却语言诸伎俩日星千古自昭垂
　　羣贤列圣无他语惟一惟精只此中腊底雪消山尽处柴门夜夜领春风
　　辛苦平生几问津迟回歧路倍伤神于今识得先生面野草闲花一様春
　　吾心宇宙有同然却道金溪是学禅不是先生勤指点谁令吾道日中天
　　吾乡先辈盛流传疑信相叅苦未坚踏破草鞋无觅处始知吾道有真诠
　　人疑此道大圆通规矩方圆妙不穷效地法天无两事圆神方智总吾宗

　　仁文席上有破瓮者

　　斯道天开万象陈根荄枝叶总吾真诸君欲问传心者请听街前击瓮人

　　自警二首

　　收敛精神入太虚终朝兀兀总如愚老来不识原头路只恐青山也笑予
　　今朝不知明朝事肯效人间寿者痴若要了时即便了乾坤伶俐几男儿

　　送龙紫海侍御之秦二首

　　秦川自古帝王州此日乗骢亦壮游莫道匈奴今逺避黄沙莽莽使人愁
　　三月莺花江上行大宛万马自逢迎骊歌不唱阳闗曲鹭水悠悠万里情

　　龙华寺旧谭道处也归来不觉愯然辄成四絶情见于辞时自都匀环归

　　十年不到龙华寺归卧山僧旧草亭笑予漂泊西南久消得楞严几卷经
　　眼前事业岂为真世上浮名几误人寄语芸牕年少者莫将章句送青春
　　当年碣石谭天友白雪泠泠一代才长望青霄人去逺孤身独遶法王台
　　拟向山中学耦耕归来犹自急王程莫将猿鹤移文诮须鉴当年报主情

　　赠唐仁卿【仁卿以弹王阳明先生祀事被谪】

　　范民部持册索别仁卿予于仁卿非燕游之好故其行也以规仁卿其有意乎
　　知君试政数年前把臂金陵岂偶然此别应须各努力莫将闲语负前贤
　　千圣相传只此心夫君何事外头寻雷风露雨无非教休向沙头只漫吟
　　谁道文编是学陈陈王学脉定谁真停轺如过江门里碧玉楼前春草新【君有白沙文编故云】

　　赠谢盘谷山人【山人系蒲州人年八十余匹马入都门讲学其祖父四世受业于诸君子】

　　棱棱丰骨自天成老向长安觅友生座上不须弹法指庭前菉竹已同声
　　堪怜四世老箕裘白髪萧萧亦壮游尘世相看成独往几人端不为身谋

　　马上吟

　　时逢闲处练元神过眼浮荣未是真雨散云消浑不碍山河大地露全身
　　忘思忘虑意闲闲莫道风尘老客颜独往独来无一事垂鞭马首看西山

　　出都门谩吟

　　萧萧行李去匆匆人拟前身是晦翁还少当年十二考氷壶秋月此心同
　　平生踪迹使人疑一片丹心祗自知雪搅长空人语少且携妻子共流离
　　自笑逢迎百不能人间好汉亦相憎萍踪到处曾飘泊游宦恰如行脚僧

　　谩吟六首

　　浮云抉破青天开撒手悬崖万丈台悟后浑然无一事无修原自有修来
　　廿年踪迹遍穷途到处人间费浪呼今日猛然无可道不妨人笑是痴愚
　　无古无今无显微千年贤圣竟同归庭前草色青青长未许人间说是非
　　腰间三尺龙泉剑付与人间斩葛藤未断葛藤终浪语须知斯道在人弘
　　纷纷谭道何多歧道听途闻也自欺纵说良知无觅处谁知吾道在希夷
　　有意搜寻终道逺安排着意亦成魔鱼龙髙卧澄潭彻莫以无风更起波

　　薛钦宇督学楚中

　　翩翩文彩迈时流拥传俄看出帝州大别山前春色满还谁同眺岳阳楼
　　濂溪溪上草绸缪月色岩光迥不侔寂寞河东风咏后沅兰湘芷忆前修

　　俞定所同年赴大名道

　　久别相看慰所思送君惟有泪临歧黄沙莽莽无穷意不为尊前感别离
　　赤水玄珠何处寻觉来大地悉黄金金陵紫塞迢迢道碧海青天夜夜心

　　杨如石任仁堂

　　巨海浮沤浪得身还谁一窍见天真东风吹动江门树一夜寒花遍地新
　　萧条陋巷可希颜今古何人解订顽为语故人杨伯子工夫只在舞雩间

　　示宇初同年

　　浮云不碍水中天翠竹亭亭大士禅江上渔翁髙卧稳随风吹去渡头船

　　天池寺次阳明先生韵

　　嵯峨峭壁有髙台太乙谁将混沌开见说逺公曾说法空中纷堕雨花来
　　问道山僧谁是主山僧指点空中取空中无相亦无色龙过山头行暮雨
　　是处青山能作主年来无住亦无取琼浆一掬正泠泠翻手为云覆手雨
　　趺坐凌空并鸟宿雷声隐隐来东麓须臾雨散银河净月满岩头云满屋

　　友有以居间事谒者作此示之

　　四壁萧然未是贫清斋聊寄水云身请君试看岩前鹤刷羽千峰有半尘
　　岭外桃花深几许庭前松竹自青青江头几遇纫兰者也向渔翁咏独醒

　　和周吏部海门公韵

　　记得濒行倒玉巵春风系缆己多时别来几度增惆怅只向人前说项斯
　　文水潆回遶故城几呼渔父盏同倾醉来搔首忘机事独上冈头看月明
　　壁间时挂不弦琴风度泠泠万古心我欲一弹山水调却嫌人拟太髙深
　　闲眠饱食只寻常不用人间费忖量欲向虚空弹一指却疑傀儡此登场
　　纷纷异说总纵横春到园林万木生檐角风传天籁处有声谁听到无声
　　毎临秋水情偏淡兴揽千山迹不孤欲赠夫君难寄取临风倍觉一言无
　　江门渔父老渔矶笋蕨山中生事微莫道小臣忘报主春风时舞芰荷衣

　　丁酉元旦口占

　　春色光芒映太玄梅花吾意共相传年来心事浑如水也共儿童逐世缘

　　沈慎庵父母雪中赴泷江书院投赠

　　春风堂下集诸生一日能开万古盟莫道壶浆迎父老千山飞雪迓行旌【是日大雪】

　　文昌诸友共集投赠

　　尔乡先辈着千秋勲帛名髙第一流俎豆堂开如在日愿将忠孝答前修

　　偶怀简泷江同社

　　泷水泷冈天下竒翠微深处竟谁知我来欲傍渔翁宿鸥鹭闲随钓艇移

　　题焚香图

　　先生检点已多年不待焚香始告虔却笑纷纷欺暗室犹将底事赖苍天

　　题枯木图

　　铁干铜柯耸碧霄凌霜傲雪过前朝生来不是墙头柳耻向东风舞细腰

　　偶吟

　　尘埋宝镜已多年一旦光辉彻万千不是主人勤拂拭淤泥那得吐青莲
　　当年我爱薛夫子日日焚香可告天复性功深濂洛秘谁云书录是言诠
　　流水何曾与物争只缘造物忌髙名闲观世态心如水几为浮名误此生
　　避世无难涉世难人情反复几波澜从今卷却丝纶手不着羊裘不钓竿

　　信斯轩偈似曾文螺

　　铿然舍瑟春风里弄月吟归得我情千载真传谁会得好将一唯振家声

　　紫极观梦先太安人

　　夜阑紫极云深处梦里分明见母颜起听檐鸡催曙色两行血泪对青山

　　偶占与廖绍松

　　蹔借禅林一夜眠悠悠细雨到牕前空门即在人间世泥吐莲花色更鲜

　　予独宿太平山房果清上人逺顾云欲复归宗寺予再三难之渠心甚坚予熟察其愿力学力必有合也漫书三絶赠之

　　踏破匡庐百万重不知何处是归宗堂开可结东林社来听阇黎半夜钟
　　我向青山学懒慵君还古寺振髙踪他年法雨诸天集惊起潭中久卧龙
　　宝地久无狮子吼野狐时复出蒿莱回看佛骨青霄上照彻寒山万劫灰

　　同虞汝薇游太云寺

　　僧依水竹情偏寂客到空庭念亦休尔我相看无词组心随明月大江流

　　再游灵谷寺时邓定宇少宰孟莲渚通叅杨止庵符卿同游

　　题诗曾记昔年游一别俄看已十秋松桧参天人境静会心无语万缘休
　　寺在锺陵最僻处千年香火志公开无心更觅空王法何日吟诗此再来

　　题无学卷兼柬三怀上人时同寓匡庐

　　见说栖霞曾住世忽闻飞锡在匡庐非生非死应须识莫向岩头又著书
　　持经为母到西台五两风轻一苇开月照蒲团猿鹤静好骑白鹿再归来
　　乞归久作青山主饱食闲眠学懒慵春来准拟岩前卧瀑布还当第几峰

　　栁渠翁与先大夫双崖公为儒连蹇世皆笑之而二老自喜今后人犹世儒业不废谁谓儒可笑哉惟贤世兄过我感今追昔口占奉勖

　　与君数世是通家仁厚诗书泽未涯天意茫茫那可问相逢且自惜年华

　　蓝生扩之常虑予召毁故作此解之

　　一入云山百念轻蒲团坐破竟无生碧潭深处藏名好纵是孤寒梦亦清
　　看来万事羽毛轻氷玉泠泠出世情不逐众生留口业祗将心事托神明
　　怪得叔孙毁仲尼忧心悄悄亦何为死生进退浑忘却无恙青天祗自知
　　人间毁誉寻常耳定脚江门我最真千古真人千古眼尧仁跖暴总纎尘

　　黄仪部庭翠

　　江头系艇苦旬余无奈前旌望竟虚春鸟嘤嘤春水绿与君相见更何如
　　君依珠斗侍明君我傍岩头领白云心境纎毫原不二年年风月自平分
　　懒慵髙卧钓台深白鹤飞鸣递好音无限心情难寄语独将长啸振空林
　　年来白业事如何驹隙光阴荏苒过莫道心斋无个事悬崖险峻误人多

　　赠梁绍东画士

　　问君能不绘予心只在青天月下寻莫怪病骸还偃蹇试看野鹤在松林
　　莲花绰约淤泥里肯逐东风逞艳姿外直中通元不染漫将彩笔寄予思

　　观音岩

　　观音妙相原非相洞里观音不是真若向此中参得透观音处处现全身

　　文江八景

　　墨潭澄镜
　　潭水澄澄清且沚心源不动湛如水一波才动万波随观象吾今悟至理
　　巽峰卓笔
　　峰头有笔大如椽一扫东南半壁天纵倒银河题不尽时嘘颢气欲凌烟
　　仁山拥翠
　　仁山万仞插芙蓉中有髙人伴赤松我欲从之不可得他年结屋最髙峰
　　字水拖蓝
　　风行水上字如云秀撷千山韵不羣岂是地灵呈象数故开宝篆兆人文
　　金滩春涨
　　春来江上鹁鸠鸣夜雨萧萧卷浪声无限中流频击楫和风相送片帆轻
　　剑石晴云
　　当年劈石自天成秀削芙蓉夹岸明云护风雷时作吼中宵隐隐似龙鸣
　　白沙晩照
　　水碧沙明两岸分斜阳拥照丽江濆山头倍有松楸慕风送渔歌不忍闻
　　桐江夜月
　　桐江江上水悠悠一派青山天际浮最是无情深夜月相看不尽古今愁

　　胡瑞之廉宪过访

　　十年抱病卧柴门过我频烦使者轩道在不须论出处坐穿木榻久忘言

　　别无念禅师

　　廿年白下忆相逢尔自西兮我自东神剑元来终会合夜看斗气贯长虹
　　稳把渔竿坐钓矶嗒然不辩是和非问予消息寻常事且向山中饱蕨薇
　　半生皮骨走红尘回首杨朱倍怆神老去垂缰今已晚出门有路即通津
　　归来兀兀坐空山藕断丝连意未闲夜半天风吹铁瓦千门万戸破重闗

　　客有绘无念禅师像者戏赠二絶

　　谁写云烟枯木容观来个个呼无念我知无念元无相想是灵光常现见
　　金陵过我嘴巴巴于今老去寂无哗持珠合口街头坐拍手儿童呼佛爷

　　勉明卿

　　明卿始以孝旌既而以忌者抑不知抑所以旌也
　　古来操行畏人知丘壑藏踪正所宜男儿无限平生事炯炯良心敢自欺

　　游青原翠屏

　　翠屏千古自嶙峋此日来游意独亲忽听歌声林木起始知天地属闲身

　　愿学集巻一

　　●钦定四库全书

　　愿学集卷二

　　（明）邹元标 撰

　　○书上

　　上朱金翁

　　窃常论相天下者事业不在既拜之后而在未拜之先何者其道贵先自重也自重而后人重之近时不无因依于人而始进势不无所因依则虽有炳煌之业其谁与我吾师身虽未进而得自重之道今虽不相又何憾焉且近时风俗愈下而议论横滋太阿倒置而机渐内移无论其尤者即一美事而甲可乙否以小人之心揣君子之腹道旁之议何事无之即一端士而朝夷暮跖以忌妒之心肆不根之谤萋菲之口何人无之此最今所当寒心者人心至此极矣握世道者譬之撑巨筏洪涛中赤戛戛乎难哉迟之风恬浪息利涉大川天其有意我师乎惟自重以待不肖又闻士君子齐三才灵万物匪仅仅以爵位自表见也陈剰夫胡敬斋彼一布衣也而千秋不磨师以正学示我弟子则师之所贻与弟子之所企期者又奚论相不相也友道相知不为貌言矧不肖于师何如惟师督诲之

　　谢萧兑隅

　　大都不肖之学务在自信自得夫依人谭说非中藏之珍也随人脚根非坚贞之守也元标宁甘遯世不敢附会以自欺宁守固穷不敢波流以逐世此则不肖仕与学者如此

　　启邓定宇

　　世纲沦废极矣匪有至人难语至学匪有至学亦难与至道归根以静太史公养邃矣至道非公凝而谁
　　其二
　　白云居士金带悬腰我本无心富贵怎奈富贵催人庄定山老翰家栖三十年赴部补官李西崖阁老曰定山衙门出色人物当优之丘仲深曰我不知所谓定山也仍补南郎中丘又曰引天下士叛君父者此人倪文毅复计之先朝号称隆盛时如此罗文恭晩年私与门人曰官家以国师礼处我我当一出乃严分宜徒每得文恭书把翰回环曰达夫达夫老夫不曾用得你已又曰名髙了嘉靖时如此章文懿数起不赴国师必赴文懿官虽尊然平生国学稍有施为余不过大官中夜思量君父之义文懿必有怛然不自安者毛义亦是不闻道的人细想他色喜真是不虑而知的真性不肖先年以出处之义商之诸老及先生与念兄佥云当出弟亦以老慈年髙七十余乘时得沾一命人子心稍慰遂无复留滞即播弄不悔今亦甚喜白云菽水视昔戍时所得良多太君年八十余画舫相将江鱼竹笋进则振铎归则戏彩何所不得惟先生图之熟计之清静之士特优于躁进者若龙德正中大人则有间不加不损知性者出处视之一也惟有以教我是祝

　　柬友人

　　吾乡学问极能纒缚英豪三尺竖儿口能谈阳明问其所以为阳明白头不知也言及此令人厌甚吾兄直当摆脱诸陈言旧见直求自得苟能自得刍荛可采矧先正乎未能自得孔孟且不信矧阳明乎真正大英雄决不随人口吻决不随人脚跟至于学问中一段机权诡谲之术先贤决无此家法弟初年堕人术中不觉近始识破未得其学先得其术如入千层囹圄永无卬首之期此古今学术所繇分也吾兄以弟言为然乎吾辈千态万状有过失不妨使人看破惟是遮护不可有耳

　　复羊嵩原侍御

　　吾侪树立乾坤全在此学学术既明如沧溟之无所不容不然沟浍皆盈纵有微长亦如服乌头毒终有时发也丈在案牍中无非学术抛却寻春之说则似学有方所矣乌台之职在振风纪迩年政尚操切民其若焦存寛大弘博之意是即所以振风纪也且丈半棱整峻一望已俨然可畏即恩如春育下吏罔不奉法矣

　　答方鳯轩民部

　　近世之士卑者亡足论即髙明者亦有住着处何者未闻道故也足下来云肩头要树得起脚跟要站得定口头要守得定心肠要洗得净弟则以为只在一处作功吾侪顶天立地只靠得一个心心肠一净肩头自树脚跟自定言语自定孟轲氏曰先立乎其大者则其小者不能夺也此之谓矣不然千派万路应酬之所撼震亡穷而功夫之所料理者有限顾此失彼其将能乎此集义义袭之所由分惟足下教之弟入长安亦已三月在稠人中不善作便佞趋承之状众皆木石视之又其下仇雠视之矣弟恬不以为意时而用我必竭尽驽力以答清朝时不用我芒鞵蓑笠匡庐彭蠡何处不投足也独弟见今时士气太卑无论大闗系大节目闪烁万状即纎若毛发色动神疲国家气运全系此辈今若此殊可悯心

　　答颖泉翁

　　维持正学与充塞正气原无分别夫学而无益于世则玄虚之谭也气而不本之学则血气之刚也吾辈学无可见见之于事事无可考反之于心世岂有扶正学者而无正气耶亦岂有正气者而无正学耶太山岩岩厯陈仁义所如不合浩然不屈孟氏之正气孟氏之学也一生厯朝不满期年患难死生讲而不辍晦翁之正气晦翁之学也使当时谓孟子朱子而不足以维持正学则三尺童子所不信矣古人身任天下之重无一事可少而今人视事有躱闪者必其学之未有至也翁以为何如

　　答罗近溪

　　不肖年来亦渐有路妄谓此学一得即得不得即终身不得夫所谓即得者非影响袭取先儒所谓用力之久而一旦豁然贯通之谓也吾学贯通直是与天地同流廓然无涯更复何物可以易此先生以为然否望裁教之

　　答李见罗

　　不肖自总角时誓此心无愧天日即触染性回首提撕即得本心自有志大人之学妄谓此心无愧即是当下圣人此心牵绊纵谭王说伯如拖泥带水永无卬首之期故常于独知处人虽不知已独知之不谓翁一见而洞烛不肖之肺肝也虽然行百里者半九十所恃以夹持箴规恃有翁在不肖亦不敢不勉焉以无负此生以无负台教耳
　　其二
　　迩来正人颇难用世然正人亦不必于尽用吾学苟明吾心无愧即终身泉窦吾甘也所愿先生以身任斯文之重攻之者愈坚而执之者愈力继往开来舍此更无功课
　　其三
　　老先生眠食自爱皇仁如天必不使老勲臣抱向隅之泣正法眼藏正当此时寻绎出而一为千古吐气吾道有遭乎万里寄心

　　答文谷宗兄

　　弟窃观士君子在仕途君子有君子病小人有小人病小人病在卑污或乘机而射利或与时而竞进此如面上之瘢有目者见之君子之病病在髙明如澡躬自持过于刻厉则污者忌中立不倚过于激昂则懦者惭且人情之迟速异宜强之以不堪则过天理之隆杀异宜责之以大难则甚此皆髙明之士所自以为是者犹入骨之疮非有国手鲜克用瘳丈得无类君子之病欤一或类是今日正动心忍性之地裒多益寡之时未必非丈之助而弟之所深庆也圣人于知及仁守犹曰动必以礼则圣人经世之猷槩可识矣敢以是与丈共勖焉弟性资愚鲁自登仕籍葢几十年而贬而谪十居其九窃尝沈潜磨勘自知病根种种前之云云者正欲揭病根祈丈之不病以药我之病病也若谓屡经多难解安心诚愧之矣
　　其二
　　门下抱玄黄之学具千古之眼往往以不可抑之气为世仄目林栖数年果浩然独存耶亦返之恬淡寂莫之乡耶恬淡者道之都宅而三才之枢纽也元公提衡有宋无欲二字即恬淡之义愿与门下共镜之不肖在家别无伎俩惟从困衡中煞于此学稍有入处非复往者袭别藏以为已珍夸都市以为家宝可进亦可退可抑亦可伸而彼山鬼执伎俩以挠山僧者亦大騃矣苟此志之无怍誓将奉以终身

　　答尤鉴峯民部

　　兄前柬中意大都嫉世之虚谈而害道者夫虚谈者世间尽有总之实学者鲜不足以转移之若实学者多则虚者自消孔门一时仁贤彚集岂皆颜曾之徒惟在涵养而薫陶之故人才济济兄只当于自己身上整顿起来世之种种自欺者亦自有所观感而兴起也学问固以躬行为是然未可便以躬行是头脑若以躬行为头脑不知所行者何事如行孝所以行孝者何物行忠所以行忠者何物今人激昂慷慨外沽忠直之名而中藏恶垢有许多在果可谓行忠耶即此一事余可类推孟子曰行不着不着处便谓之不知道不然行足矣何以曰不着又何以曰不知道圣贤言亦不可不玩味之也兄云人之求为圣贤如人之求却病延年必质之卢扁考之素问等书然弟意窃谓病必有根善医者必察其病之所自来若不惟其根之求而惟其标之治旋治旋发扁鹊不为也世无良吏总之缘上无良观察上无良观察缘上无激劝人才之实兄来教真切大都风俗愈下滔滔江河挽之不止同志者亦畧救得一二分便是好手段吾兄志真才髙不可不任其责也集事以才成事以志志立学则为真儒治则为良吏愿与兄共勉之

　　柬吴安节

　　弟在患难中于近世谭学脚跟不能无感总之发根未真徒逐人谭说故不得不因世变为盛衰视宋儒精神万分相逺愿与兄发愤矢心宁为真小人无为伪道学须从隐微处鞫审无令渣滓未尽不患不到光大地步也
　　其二
　　弟年来知台下功深志笃无从请教今天幸请正有日待仙舟过文江时弟扫径奉迓为万古之盟荆川先生二语正此老葛藤处山中念念不放过此从念盘桓者居官事事不放过此从事料理者是则心事俱是非则心事俱非此须觌面商量乃可耳
　　其三
　　舟中相对自与孟我疆邓文洁相友后今日重见之海内于此学心心念念须臾不舍如台下者不多得薛文清是朴实路头从此学决不误事久之洒然处则一而已弟年来深山寡侣常认无分别处即学日以笑谭亲俗子为事非知此学路头者决不开口然自省毕竟是讨便宜心肠自与台下别后又自有入处乃知学问无尽友真不可不会也山中去抚州数日敬持一书代候临书绻切
　　其四
　　书去数日即得手教谓神相感非耶台下若果再照白鹭青原弟当负弩前驱何止扫石莲洞片石待耶寡欲之说昔文洁数数勖弟至人之言不约而同佩服佩服虽然此义甚细若以世间行言欲则又易见矣何如今年新中诸君逢人感台下德爱乃知善教得民心如是附闻文洁集成乞多赐数册诸同志索之者多也此老学问甚浑深即文亦髙厚惟同志者知之耳

　　答吕新吾少司冦

　　老兄家食时弟胸中屈指海内同心至中州首必新吾先生恨无由一请正耳兹幸同舍覩老兄精神凝定气象端严心服曰真有道君子也已在公会厅虽促膝片晌然老兄意旨总能窥其一二晩复承过我亹亹辩论弟言虽激自谓未尝有过老兄安得有一过耶而自署三过弟不敢以为然长空皎洁自生障碍耳老兄终日省过弟窃谓吾儒之学有大头脑头脑既定譬之大将威望有素小小奸宄亦自灭息若终日过上盘桓是破屋止贼灭于东而生于西终不能御贼枉费精神耳过固过也省过者又谁也识此而道思过半矣老兄恐弟髙明之资易于豪雄超脱之识乐于径顿意甚良厚末复云明善先于诚身知止后于能得正协弟愚见夫曰知止止者何物曰明善明者何事必未有从事枝叶终日牵纒而曰知曰明也释氏诸书弟亦未尝泛观然其语未易道陆子阳明白沙三先生弟方奉之为指南老兄欲弟束之髙阁是欲弟适越而北辕也不敢闻命三先生书商量处颇有而欲弃之弟不得其故老兄夜云极喜明道周濂溪先生书弟窃谓三先生直接列圣之统而与周程比肩者也若于三先生未信必其于周程未深信耳老兄思之弟自幼时不知者目之为清狂之士既登第后人目之为气节之士然弟蚤夜惶愧不敢自以为是者诚有见于道无穷性无穷故耳往年终日纪过终日书学正与省心纪相类也复有南皋日程敢以呈览弟虽愚钝必不敢视此身为赘疣而慢不加检顾弟所检者与时人不相似葢不在妆点间着脚中间省惕楮札难悉也我疆兄之学弟窃谓北方之学未能或之先至南方之学亦莫有过之者老兄不妨细细切磋他日知弟言不虚也吾侪路头不妨不同惟此志亘乎万古则不容不同弟后生小子何见何闻辱老兄教爱不得不披肝以闻诸图册谨领外具记一通说一通请教并新刻三种仝上望老兄终教之正来草归得无又谓弟纪过簿乎统希再示
　　其二
　　寄到呻吟语畧一册如获面承夫学无穷尽欲书之即削南山之竹不足悉其藴奥惟于无可着言处煞有理会始信六经皆我注脚真所谓尘编一字无也不知门下能彻地信此一步否弟初拟春初乞归不谓量移不允迹涉怨望优游云司收敛恬淡实见得无可怨尤者在非勉而能之也何时得同门下一共淬砺念之念之
　　其三
　　山西之书曾拜于家以南都人寄至迟亦无便使修谢未几覩丈入为中执法矣弟深为社稷庆幸亡何覩邸报有弹射呻吟语畧弟不觉呀然大笑夫吕先生之所殚精继往开来者在此而乃为廿年老友所借口昔宋氏诸老亦曾有此书不患不传之古今矣既覩丈无一字辩驳又服吕先生之定昔日当呻吟今日不当呻吟此俱有天则惜乎吕先生不明告此义于朝以开其窍也今世士习眩惑极矣昔为钻穴则又跳而之乎此如鬼如蜮不可方物由当事者一様葫芦故士巧有所避后有所觊丈其知之乎人品真诚屈指可数丈须大开胸襟勿为世界所惑也至嘱至嘱
　　其四
　　违教日久读丈疏可泣鬼神闻诬丈事令人胆寒穷竒饕餮之徒不兼容于朝则可乃欲驾人以家族之祸此等心术鬼神有知宁食其余念之可为发竖目裂吾辈所可自信者惟天理二字人力终不能胜天也丈幸自寛常思与丈相处丈若谓弟不善藏身以沈蓄厚德如丈今亦遭此此俱可付之一遇矣孟叔龙往其余稿幸一收拾之邓定宇先生辞世天地闭贤人隐今不但隐矣念之可为世运扼腕想丈同此怀抱也昔士不得志于朝则山林而已今山林何如境象惴惴然惟祖宗坟宅是惧所至愁蹙即髙卧得乎如弟连遭先母先妻之变百苦酸心两鬓已班以心知如丈不得一把臂开颜每南望中州令人神往因夏邑敝同年曽兄便附布鄙况书不尽苦情万一也不尽

　　答赵心堂中丞

　　学之不明于世久矣卑者堕落声色利达固无足瞬即髙者搏空扪向触处成障如先生彼已无碍此非几无我之学者能之乎虽然其几始于无欲无欲则明明则公公则溥公溥视人犹己无复窒碍之患矣元标初拟先生学虽力践然一意潜藏恐于斯世斯民痌痒不甚闗切今试之何如禹稷思天下饥溺犹已饥溺孔孟遑遑成己成物此真无碍之学不然恐流于世之所谓无碍者其于吾儒似稍间先生以为然否

　　柬周山泉总漕

　　近时以情识为仁体岂但非仁体即亦非真情识如飞鸟依人人自怜之以丈夫作妾妇态可羞也愿先生特行一意无使只眼者窥我德不孤必有邻何必混混逐逐而后称仁恕也不肖近在林皋磨勘先天一步之说无可言说有可言说者皆后天时事若涉教门即道路不同然不害其为一总在发根处要皜皜洁白若根缘不洁白到老迄无成功习气疑根即圣贤不能无一真百真一不真百不真不可不辩
　　其二
　　少宰归来麟冈生色黙察此衷有加损否朝堂更鼎转眼沧桑人生飘萍孰为不变嗟乎孰染世味动附儒流此今学者之大病也我辈安敢不勉不肖窃窥神明临尔真是可畏纎毫未净无少隐匿道心浓魔军长从古然矣我辈可不严慎

　　答金存庵少司冦

　　葢尝慨道之明显莫盛于今之世而学之不甚取信于人亦莫盛于今之世下焉者固无足论而髙明者凭其意识揣摩敷演成章无复体认深力故其入人也不深读日录种种心得井井有条昔人谓茧丝牛毛良工心独苦今于老先生见之矣钦服钦服不肖总角妄意先哲鋭意向往初入仕途年少气盛自干用罔谪处荒塞良心不死颇加磨勘孤陋无侣自谓有得及出而涉世故吾犹在根浅易摇顷复归家幸初志不坠觉此学真如菽粟布帛甚于水火恨未能坐春风听法诲耳

　　答周友山司农

　　宇宙虽广同心之士寥寥无几奚以面不面为亲疎焉间亦有号为同心者然发根隐微渣滓未尽千古之下犹可窥觌矧生同时乎若先生则固挺然南服者也长安倾对半朝别来不胜企想先生之学岂非所谓千万人吾往者欤夫学贵直入直入千溪万途总属囊括而实无纤毫之不尽也虽然能信实难来教习气疑根时相扰病良是良是先正云大疑则大进小疑则小进不但信为功德毋疑亦指迷之津疑亦未可少者惟是性气从有生来消磨不尽孟氏之岩岩程伊川之棱角朱晦翁之屡为人攻总之习气未了矧吾辈乎惟是不肖觉吾辈学不长进只缘精神有渗漏处非下全力终难廓彻不肖近一切抹煞愿终身请事惟先生迪我于成过必告善必闻是千万古知已不肖敢不奉以为指南望之望之

　　答陈心谷中丞

　　先年曾贡荛语请质退而自愧狂诞已而思台下端人也休休者也容人尽言者也必不以我为迂为诞兹奉鼎翰洋洋若将诱不肖尽言而惟恐其言之不尽令人颂服奚胜紬绎玄旨台下已闯圣学之窔而卓然先立其大前所赘陈者是何异捧土而塞河也虽然台下示我以圣学之鹄不肖有俗学请质诸前台下云其功在勿忘勿助而吃紧在慎独元标尝用勿忘勿助之功矣勿忘勿助在持志而养气一日忽悟曰暴气固不是而持志亦未为全是夫志即心之神也神无方而易无体非如一物拘拘然执之为已有也故惟恐其忘者非真忘也若真忘则不以生而存不以死而忘虽忘而未尝忘也元标亦尝用慎独之功矣以独为在心从而反求诸心盘桓数年犹自惉懘迩年来始知独非内也心意知虑固独也而鸢飞鱼跃亦独也戒慎恐惧慎也而优游涵泳亦慎也兀坐一室之内慎独也即兵戈抢攘千万人吾往亦此慎独也而庶几孔门慎独之旨虽然元标咸其颊舌孰若台下恂恂躬行之为愈乎然元标亦不敢不勉矣台下征色发声察言观色之语此自圣门视履考祥家法前不肖所陈者葢见今世风会日流忌嫉成风乡评不足据而官声不足以征故常谓士君子真有掀揭宇宙之思自信自考虽一国非之不顾也天下非之不顾也葢若有惩于今之时而不觉其言之过激耳望台下终裁之
　　其二
　　不肖常云吾侪心肠直要建诸天地质鬼神考三王俟百世若必以当时口吻验自已得失恐谐俗者多调停而凌特者多拂逆亦将以是为准乎望老公祖自信老公祖身系一方重镇其不能无冗无溷无窘者其迹也而实无冗无溷无窘者其体也本体自如不动不摇未可便谓之蓬心若必以是为蓬心则孔孟之汲汲皇皇周公三吐哺三握发其冗且溷如此可谓之蓬心乎惟是迩来虚文胜而实意衰议论繁而成功尠此在老公祖所深痛也当此颓靡之日静以制动简以御烦和而勿倡亦足以少济望老公祖教之

　　上朱鉴翁师

　　门生回思年华忽明年四十矣往抠趋函丈时英气勃勃今伎俩已尽木落天空无能光衍师训中夜惭惶惟是不染不取克遵矩矱此生誓不敢负我师也夫学道发志易耐久难苟能耐久精神与圣贤相为揖让语云不变塞焉强哉矫有味哉言之也学诚有得用世而非强世爱物而无尤物古圣贤无不可处之人无不可仕之国有一毫愤世意在与道较逺师其以为然否
　　其二
　　不肖窃惟人在世法门料理功夫有疎有密惟从了心处印证无有歇空时南中旧游多为大贵人惟王洪阳道气相为煦沫奈此君去为醉翁主人今亦甚寥莫有道心者有道态有世心者有俗态此不足异也承师问及敢以此复若不肖半生经厯功案颇有万却陈于前听之而已师与冯老先生昕夕聚首亦一时间气愿师彻明心体无泥经书无参意见此处得有转身地便是了心时愿师无二心可也
　　其三
　　自师入都曾两奉书一自邓定老一自敝邑刘上舍不知何时先后入览献岁元旦祝师万福今年师奏最计在四月间良足欣悦愿师收心内观得再生世兄一二人此门生祝师者如此学不可执见夫子焉不学一执见所入便有限性海无穷经刼难明于离意诚思想处密密参印殊觉见之不可执也焦从吾周友山杨复所刘明自师与之朝夕必有心得望以教门生门生年华老大师恩未报惟彻明心地一事止报师门万一不敢退惰师时加鞭勉茫茫宇宙真志真行至虚至谦愿矢此答师终身世间行未足渎师听也

　　答颜冲宇侍御

　　不肖于此学煞有入处不作疑不起障此不肖实得力处安得就正我翁世道茫茫同心者寡髙官者自视至尊无对卑小者以富贵利达为事不肖誓奉此志终身无改有便幸督我于成先觉之责断不容诿不肖能受大炉锤也

　　柬徐鲁源太常

　　学之不明久矣言孔者率本于二氏元标自绾发来闻江门余姚之旨尊如蓍蔡近颇不能无疑焉余姚直指良知其说画一而江门之说则杂矣语录中禅伯偈语时时备陈此葢由方外而超然自得者就其中以无念为宗与圣人老安少怀之旨亦自悬隔何者彼所谓宗者犹未免有意之也圣人则无意无必无固无我曷知有宗而未尝不宗也由之忘物回之忘善其所谓忘与今人之规规焉以声色名势为物以好为人师为已则又逺矣先生既已窥无念之路愚意曷不以孔氏之仁为宗斯真正孔氏家法何如虽然江门精神如僊鹤搏空飘飘然不可得而羁圉仰而思之吾师也焉敢缓颊元标学未成章而随人口吻则吾岂敢
　　其二
　　来教云久乏良友则意孤不假提醒则缘竟逢大势利则好遁习有重坠则难反其意与文成同一恳恻敢不钦服虽然先生云觉惟此性无穷无染无累无伐夫觉矣则居斗室而不为寂应百折而不屡迁处匹夫匹妇而不为少处王公大人而不为贵凋三光齐万有皆是物也

　　答宋都宪桐冈

　　夫学之为世讳久矣自非独往之士谁肯以身任之又谁肯以身发挥之读佳制良工苦心真为独得学在得悟得悟则忠恕即一贯也明德明此亲民亲此更无他岐不肖居乡惟此一味功课

　　答锺文陆侍御

　　夫学非可以意气承当非可以知识揣摩日推月捱自有光融要难以言传也

　　答杨贯斋方伯

　　夫学贵有要得要则一齐俱了如明道定性识仁二书千古様子示学者作圣阶梯二程诸书似太少愚意当于二程语录内增入不知髙见以为然否弟数年栖身闲地于此学颇有入处学须从自已磨练黙识出来乃为自得乃为深造一切从闻见从意想得者终是剿说

　　答丁勺原参知

　　学在得悟终日讲说还是画饼终日躬行还是添足然欲入悟须从收敛退藏入语云收敛退藏乃见性情之实收敛退藏不是将形迹做假模様夜半而起见得此身种种浓酽计较满身过恶方才有虚受境象出来此收敛退藏入路也人年四十譬牵屠羊者愈入愈近思及此少年盛气伎俩一切批摋

　　答史忠屿比部

　　学问与政事原无两事以为有两事者自生障碍如文移迎送皆是实学随事于人有济随各官于彼有省发此是真学若舍却诸事别去寻道理孔孟复生亦无能为丈试察之弟近在寒寂中看民生不遂只是吏治不精吏治不精上课吏治或以交情或以乡曲或喜其逢迎一点虚灵遂为其所蔽而不觉故贻害于人长且逺丈于此等处切勿放过考人所以自考也

　　答李心湖仪部

　　夫道无巨细学无精麤真修真学慥慥皜皜此是终身依据

　　柬冯文所督学

　　来教云任事有休任仁无休之语具审近来体认实功但不佞意分事与仁为二者世儒之见也夫事即仁也仁外无事事外无仁任事者无休任仁者则有休不休不足以为仁易曰休复吉此不佞年来麤入处幸出与柬溟丈正之

　　答萧汉颍太守

　　翰教云非我者不难于破而难于絶在我者不难于觉而难于完非实研究近里何能为此语不肖久从先辈浪习无所得年来从百死一生中探究实有见于万物皆我之旨夫有见于万物皆我本无可破可絶亦无可完可嫌可取愿老丈细究深信无落二见幸甚移风易俗儒者常谭然我惟因之则可顺之亦可无故取斯人而日忿戾之整齐之是驭马而烧之刻之也

　　答王丰舆方伯

　　教云须当下受用打成一片方为实证实悟夫所谓打成一片者非强而合之以已合彼之谓孟氏曰仁也者人也又曰形色天性也识得仁即是人人即为仁自本自根无思无为更有何事虽然理有顿悟事以渐修古先圣贤兢兢业业至逺不休者何哉除却此段未免以欲为理认贼为子奔溃冲决莫知底止弟与兄丈咸有世道之责可不慎与

　　柬李元冲司马

　　兄志甚确人甚真愿力持之不变塞塞者不通之义此所以为强世间多少同志到仕途上以周密为功课以情欲为仁体一片滚滚到老何曾有成立兄勉之弟不槩祝也
　　其二
　　年来讲学先生在仕途人皆不信其不信之由亦当自反总在尘途上躁进周世狎俗夫既已冒讲学之名而又官必美俗必谐非不佞所敢知也

　　柬徐匡岳督学

　　世之任道者须先开眼若眼未开所任者意兴气魄久则弛兄以为然否近来同志入仕途八字定脚者甚少故于吾兄不能不怀思
　　其二
　　得来益稿读之服丈信道之笃任道之勇尊师之诚吾榜中得丈真增光九鼎吾道中得丈真竖立万仞但觉丈谭道如贫子暴富成一家当丈若将辛苦所起家当一手打破手里起得手里散得作一穷汉便成真匡岳不知丈以弟为戏言乎亦以刍荛为可采乎学问只到止则修在其中若更提修是二之止不容易匪修何能得止丈若真知止则仕与学无两事出与处无两心何必以洁身为髙从官为污哉宜乘精力健朗报答明世为祝

　　柬吕叔简中丞

　　顾弟与兄所蒿目千古者不以一时升沈荣辱之迹而在万世学术之的兄苦心拮据亦既有年今澄然无事乎日休乎未能日休譬之负土填海力尽而毙先正云千休千处得孟氏云行所无事明道云内外两忘此正学眼藏一差毫厘迷缪千里弟自去年后豁然一醒非复向时吴下阿蒙敬食芹而美逺以荐兄勿入口而辣也何当执手相视一笑

　　柬冯望山孝廉

　　夫子论仁守矣必先曰知及之葢知及则所守者不错孟氏论始条理为知之事葢知则入圣有基孔孟之所谓知即所谓悟也道丈悟耶未悟耶日捱月磨水尽山穷始知仁知合一之旨良非欺我形色即天性无气质之可袪万物皆备我无物累之可融天自运川自流本无蔽锢亦难粉饰信此而后为达天德若徒规规较量名色器数先贤语言浅深正所谓贫子谭金与沈溺欲界者清浊何后先焉不肖年来颇有契于此一语如虚甘伏妄言之愆神明其鉴我心不二矣
　　其二
　　大学一书全在知止知止则修齐治平物格诚正一以贯之心斋先生云斯止无止斯所无所若以为有所者子莫执中也木落藤枯水尽山穷门下必恍然无疑于此不肖受家师提直之恩生平心口不敢自负近归来闭闗自省足不敢履枨闑近刻二册并祠记一通请教门下索我于语畧中亦见一斑矣

　　答祝无功明府

　　夫士患无真志真学耳真志真学愈练愈光世间行岂罣灵襟哉兄丈晩登一第苦心为令而上人不尽知其为儒下人不尽信其为难遇此足以见兄丈之真能从此勘得明晰屹然不变亦可少歇脚矣若彼攻作用以酬世者伪儒也不愿同志有此

　　答周中岳进士

　　吾辈有挺然不拔之志要有汪汪千顷之量故曰士不可不弘毅近士喜谭竒气劲节皆是气习之病究竟与委靡功名者一耳一心近里便自平常安稳

　　答傅楚筑方伯

　　台下今当雄藩孜孜知人安民是真悟也舍此而索之窈冥昏黙是视悟为空心与事为二矣昔象山点慈湖于讼扇时而赵清献则于坐堂上有省此从事磨练而入不以思索为悟境明矣

　　答钱继忠

　　夫君子不必之人而所必者此心吾心真诚则凡毁誉计较之私方视之为蚁鬬为蜂戏而真定自若老丈其确信无惑瞿塘滟滪维檝既固所向无复迷津矣

　　柬陆五台

　　吾辈立朝庸人有庸人病好人有好人病庸人病在好利好名好人病在情识夫情识不去则虽朗如秋鉴终是渣滓夫渣滓不能为太虚之障亦能为太虚之累常爱先辈因女壻求官推桌碎食器于地一事思之冷面寒铁令人发竖

　　柬汪登原督学

　　先辈谓此官须浑身是天理孟轲氏曰反身而诚乐莫大焉仁者以天地万物为一身而曲儒则认一身为身认检制防闲为反身无惑乎其未能乐

　　柬孟云浦文选

　　人真人也官假官也吏曹假之所从出乎假者居其地密情缛仪送往迎来厚同乡同年旧僚旧交预报升除曲为应援此感其小惠彼称其厚德是人亦得微名仕途仕途亦误采而用之弟尝窃观之譬之藤萝左纒右绊非大斧利刃不能割断大丈夫宁为辕驹无为社鼠宁为苍松无为藤萝多少英雄误入此坑堑矣若吾兄昂首何似易曰过涉灭顶愿三复其言弟愿兄无迷本真若曰本无真假无作真假观则弟当三缄矣

　　答田竹山太守

　　赤子之心无中外无遐迩尽同此心若谓大人者为赤子时其心独异则亦非天命之性矣大人为赤子时此啼哭此乳抱凡民恶人为赤子时亦此啼哭此乳抱不增不减无凡无圣大人者特顺此心凡人迷此心恶人逆此心凡人不迷而悟则大人矣恶人不逆而顺亦大人矣人于此处看得亲切真是人皆可以为尧舜直是超凡入圣愿门下彻地信此若谓又须格物格物格其迷而逆者非多其闻识之谓若多其闻识适足为此心之障耳阳明之良知乃干以易知之知非有对待之知也既曰无对即中心即性即中即道即行即天理实无有二义后儒之所谓良知去阳明又逺乃知识之知夫识非不可谓自知来而实不可认贼为子虽然阳明语有为上达语者亦有为下学入门语者曰其言语正当快意时便翕然收敛得下又曰如猫捕鼠如鸡伏卵那有工夫说闲话管闲事此等语亦自警策舍其心性诸语而取其警策者亦自有受用处似不必有异同也予独怪今之谭良知者以识为知不知尚有无知之知夫无知之知不落拟议不落情识此不肖有志未之能也愿与门下共竟之

　　答江缵石中丞

　　世肩天下之重任者须是明天下之学夫学非一人之学天下之公学也此心生生之机流盎宇宙不作见解不起测度便是羲皇气象人皆可为尧舜者以此弟痴儒一心以报国为事为世龃龉此自有任其责者于已何伤移官南来良朋亦不少萧寺名园趺坐谭心与门下建牙听政其心一也感念同心之雅辄布愚悃不尽

　　答沈镜宇少司空

　　夫上之朝讲及东宫事此虽第一义然难以口争调和而黙护之可矣后进出位言者虽有亦不可病之笃恭不显万古消沈向此中惟翁与诸君子留意不肖来南实觉无可增减者忆昔年自贵竹茹艰履辛百死一生自谓于学有进既涉官省垣私觉未也幸谪南刑幕一年余不肖不敢退堕一日年余转铨曹自谓再谪之力居多已自铨曹归家五年一朝稍有所入自谓庶几矣已之都下又觉未也葢以血气为德性以知识为性体以卤莽为直捷愆尤种种认贼为子幸复来南动而知悔始知道无穷尽功无间断从性气发扬日放日怠从性气练磨无时无功则天所以成不肖者意良深厚不肖并不敢以名位为轩轾也翁再勿为念不肖不敢请告者见左迁者便悻悻不安其位不肖不敢躁急以逆君又方奉母南来遽奉之归亦非子道不肖不敢薄亲两推不允遽欲辞官是遗佚而怨阨穷而闵圣贤决不如此不肖不敢拂造化惟听大计后瓜期且近或可儌一命报亲从容而去于臣子之义不悖如是而已

　　答冯慕冈佥宪

　　近时学术龎杂入门宜慎夫学未有不从磨练经厯而能有得者足下久当知之不敢多赘也
　　其二
　　顷承寄念知道念精进忧世心切但未见示近日用何功得以知密修密证处方有商量倘未有实落亲证虽日近名友相处成话柄耳世之沦废固可忧然未有学不亲切而能以意见用世者此不孝孤折肱而来非虚语也不孝孤顷覩廷推命窃为世道加额乃复不果何说要自有数存静以俟之
　　其三
　　足下入楚鄙意疑其与时不相合今果如此足下安之世间言语不复为足下道惟是从万死一生中勘校多凶多惧千苦万楚中间吾性安在明得性体方不负此畨受用若要熟须从这里过不然纵说向道未免从世间语言妆点意气撑持语言妆点终露色庄意气撑持终有消歇足下勉之上聪明同尧舜好生同天地心知足下为国为民一点真心但恐吾辈负君负国不愁君与国负吾辈臣子勉之勉之处困而亨亨字了心之谓能了心始是亨通吾岂望足下以一世人哉临书不尽肝肠语仰乞台照自爱自寛

　　答刘澹峯给谏

　　不佞再入金陵无可为梓里道惟是不怨不尤近里着已不敢不勉葢尝论今之学者动喜称竒气劲节其流与沈溺欲海者则一夫士固自有真愿与门下交镜之

　　答冯谦川太仆

　　夫道原自平坦中流出自可久可大一切少年英华刚鋭之气宜剥蚀消铄

　　答吴念虚太守

　　吾道于忙处辱处难处能镇静寛裕此即入道之门

　　答刘淳寰廉访

　　承谕衙斋坐对烟云鱼鸟不减林皋知丈趣自别但学如有见簿书纷挐亦烟云鱼鸟也不然恐成玩弄隆万间同志济济求如近溪先生能作个了事汉煞难其人丈取识仁篇从后阅起一次至十次他日见教吾辈生既知向学再无得作不生不死人无得作半间半界人无得将聪明来倩无得将意见抵无得将平生行谊算数将身是个一无知无能愚人得转身路方谓首出庶物

　　答宋正吾吏部

　　标伏在林皋于同心之友未尝不睠然有怀忽承台翰胸中添我宋先生也何时得一奉色笑以完心愿此道如水至淡无味轻重随人自取足下在浓艳中独索之淡然之味又加意于寛闲病夫此其趋操元标谨拜而藏之中心并承尊指发挥一篇付盛从以行盛从至止小庵三日笔涩词不足道心中万一养之不到故言之不茂负足下来意矣邓定老有太夫人之丧恐未能执笔冯丈古心古行幸勖之以闇然自饬爱身所以报国也

　　答周海门吏部

　　得扇中语知兄于斯道撺身研穷但中云欲中亦有礼不行中亦有非礼二句似有未莹欲即理也不行再无有不行时性犹水也水岂有不流时节原宪是未识性将来把捉故夫子但许其难不许其仁再具

　　答别幅请教答陆时乘孝廉

　　足下伟姿时入梦思大鹏宜翔寥廓犹滞丘樊此何以故得读佳作多聱牙诘曲岂袭钩棘之体忘雅驯之度乎夫祖庄列瞿昙氏口沬以文圣贤之精神此近世之陋习非大英豪不能回首足下宜无所事此夫理无得于心而妄为穿凿者舛也学无彻于见而妄为附会者谬也不佞常谓今秀才家谭天说地试问渠自家性命何似则茫然置对何者学未有见也足下欲有见乎试掀畨窠臼自辟一乾坤一生受用不尽岂独一生即夙世良因皆于今生植之足下勉之不佞二毛参差无补盛朝徒负浮名为造物忌归来悬一榻白云之隈时有知巳或以为师或以为友或在师友之间亦时有向往处不敢负光阴耳草草布谢书不写心

　　答刘直州吏部

　　门下归未得走一介请益顷有僧传门下逍遥匡阜间恨不得侍杖屦来往白云窝即证千古然心向往矣以门下之才之志何坚不穿何微不入满载由已解缆亦由己更不从他家托钵惟是吾辈终身结果系于最初一念最初一念即是配天地并日月质鬼神稍有渣滓终身必现古人形着动变之语岂欺我哉门下三乐俱全天纵颇笃更无一毫足以芥冲抱者易之潜爻实惟其时如不肖多难灰心年几老大精神非复故吾惟有休心以坚末路无足仰裨髙明门下不以腐物见弃窃愿虚心有闻焉佳诗冲然大雅捧咏如披清风时值水寖举足泥涂未能酬和空有愧赧惟髙明照亮不尽引企

　　答刘开卿吉卿茂才

　　吾侪有志于道宜出身担当大开田地更不沿门持钵一心开荒牛具种子齐来得见大意即当发誓度人更不向竹篱茅舍藏身足下勉之
　　其二
　　昨冒病走雪中百余里上文昌书院梁归从舆中思及贤昆仲葢谓吾邑如巨室必须有人撑持其所撑持必须有人承当此学此学岂易承当乎未开眼千古虽属大儒亦名影响可不惧乎来教云僻性难除客气易动近于难除时十分磨刮于易动时十分把捉愚窃谓僻性客气未足为学累惟十分磨刮十分把捉则其为病不小贤昆仲欲寒彻骨乎毎相见时能向我终日开口使贤昆仲开不得一口是其彻骨时矣今尚早在他日必知之

　　答朱汝虞大理

　　久不得吾兄教殊仰殊仰得来教云道理无涯究竟匪易诚然诚然吾辈发根处真工夫日子深舂杵竟成针未知学人却要发愤既知学人非全放下终难辏泊起炉作灶把捉意念自以为实得力不知去道愈逺何啻霄壤吾兄以为何如

　　答李养愚中丞

　　黄友来具审道候万福贵邑两名儒挺出非丈一表章其间先正流风几于剥落乃知地方不可无端人也感应之理今古不爽他日必有传丈之学者丈真修密诣弟何敢赞一辞但招引初学欲其脚根稳固不东走西驰必以实践为言若真正工力完密之人直当以彻性命为了手来教云心无停机学无止法夫无停机者造化生生之妙也吾辈又欲施人力其间似乎与造物争衡故曰率性之谓道世儒以意念纒绵妄谓实功终无得力之日不知丈以为然否弟亦实无所得徒一时臆见然亦自师友困苦磨练出来故不觉缕缕且与丈廿载生死之交敢有隐情伏乞斥正
　　其二
　　曩承重委不肖细批善山公卷觉此老尽入细微故谩揭其入处扬之简譬之井蛙窥天天虽小不可谓非天也得来教洋洋满纸具仞丈苦心实功孔曰习逺而在慎习孟曰恻隐而在扩充丈身任继述之责握孔孟之印即此二语足以质往圣开来学何必一一谈良知而后为学乎敝郡人谈二字者甚多居官褆身有能如丈之不愧孔孟否虽然弟有请焉曰习逺不知所逺者亦算得性否若谓不由于性则所习者谁为习之曰四端在扩充不知扩充还假人力否既曰真心亦不俟扩充而自弥满六合也风便幸批教来教云今主教当用一转语夫道一而已矣精神不真转语成虚吾辈惟当息心置辩务底自得道在天地原无病也何君归愧无以发之实而来虚而归空有赧颜

　　答蔡鳯池明府

　　逺承台谕知门下勃然有志于道至末云修道以仁仁者人也道即为身身即为道门下闯斯道之奥矣虽然此非可以亿度言非实透彻则身是身道是道邈然其不相涉昔杨慈湖问如何是本心象山指点断扇讼是本心慈湖遂廓然大悟门下今犹听讼际试一印正果与慈湖当下无间否若疑猜未断身与道犹二之也不肖生平实从忧戚患难屈辱寂寞磨练而来不敢诳语门下宜办坚定必往之志无以二三之见杂之斯道幸甚敬谢逺存不尽仰止

　　启盛平寰主政

　　不肖裁尺一谢夙爱而老丈不鄙夷我累累数百言皆近世末学之膏肓老丈似亦有槩于中诚哉其言也夫既称为学道人矣而复落声色货利进取坑臼彼虽得一世浮名利一世进取然君子视之如见肺肝其与不学者卒同归于湮灭腐朽而已此不足忧也惟是弟观世之愤人之假者多弃已之真夫彼之假可嫉也我之真可寻也我精神若逼真直贯日月通四海流万古矧今世之人不可以感动乎弟愿丈且爱己之真实从子臣弟友忘情声色名利竖起脊梁务达天德不负此生斯弟所効忠者如此贵乡先哲如尤西川先生近世醇儒丈取其书而究之必有以复我临书不任依切伏惟炳鉴外小刻二册为受教地幸正之

　　答杨惟举谢汝敬孝廉

　　未知足下归息时时有怀忽捧翰教次于面炙贵邑崛起二公人人拭目以观竖立夫竖立科第者一时之计竖立道德者百千年之计足下雅志素办愿更努力葢人生世上如石火电光直当与人为善与人为善不在哓哓争同异惟在独知处密证自修众人所欲者我能不欲众人所为者我能不为久之人亦自化于善矣今之人不为不欲良心岂不昭揭只为欲根一萌天地为昏转眼沧桑并所欲者无纎毫受用祗见不学者之愚也足下登髙招臂其见必逺窃听佳誉以慰同心敬谢逺存诸不悉

　　启曾植斋宗伯

　　先年以鄙见请正辱长篇娓娓惟惧弟之落坑堑而欲拯之非丈卫道之笃何能有此弟心服心感予辈学最怕执见以为家舍弟若执止无所止以为是则亦有所止也丈若不执有所止以为是则亦无所止也弟所奉告者两人以此密证而丈所告者则谓启迪后学不可以此立教诚然然弟犹有请质焉弟读大学常谓启后儒纷纷异同之辩实此一书葢以其多落阶级若中庸只一性字便自包括身心意知物包括国家天下阳明先生只提一知字以包之诚善读大学者也我辈认得性字透即大学且为注脚彼儒者若何为异若何为同可一笑而置矣文王之止仁止敬止孝止慈止信岂如今人一一而求之葢文王之德之纯纯者纯是德性也为君自仁为臣自敬为父自慈为子自孝与国人自信故诵文王曰于乎不显若一一以求所谓孝敬仁慈信而止之则亦显矣且弟所谓知止者即易所谓休复学问不得受用只为不得休无论陷溺利欲为不得休即终日兢兢天理亦为未休易曰天下何思何虑又曰易无思也无为也必如此谓之穷神谓之尽性至命舍此而学不过以意见纒缚道理而已非自得也弟愚见如此老兄弟不妨时相商搉宇宙内同心能几人也谨此请正伏惟批教

　　答许敬庵中丞

　　先生起家时滞迹周南方欲修讯而棨戟遥指八闽矣一中丞不足为先生喜惟是紫阳后遗风凋落山川寂寞得潜修实儒提衡其上此足为世道喜也窃谓民生不遂由官纪不清小臣不廉由大臣不法此其机若转圜匪言语能喻先生勉之世号为儒者口谭性命身堕欲界一入仕辙乗机伺便辄攘臂争先吾辈今日惟愿以身发挥之悟贵透彻修在慥慥诸圣复生无以易此门下其谓何不肖束发嗜学苦困有年庚寅值四十初度日日思年华老大寂无所闻幸天灵偶有所入翻然出山思欲乘壮时为国家効一割而忌者黠者相斗捷其中至令今上有三黜之疑实非上意先年请告未允今已发乞休疏葢进退礼义用行舍藏褆身要领不敢坏先贤轨度即以此得重谴所不辞谨因注存申谢并布近况如此临楮瞻遡不任

　　答刘奎阳

　　读足下来教知用功良深但云觉此中时有空明境界此段境界儒者执之为人间洞天知学者目之为阴山鬼窟若不从此鬼窟度日始知真学足下欲功夫无间断所以间断欲主宰归一所以不归一请道不欲无间断不欲无归一作何调停此处即子不能得之亲也弟昨日自文昌上梁冒雪而归正思邑中无有担当此学者得来教慰我心期望丈教之学志不可不成此当事者之责不然他日有不可知者惟丈倡之

　　答余镜原中丞

　　吾辈既知此学此皇极之福学无用以事为用道无体以事为体日间于事事物物无放过处即此便是实学更不必羡入山也惟是不孝觉生平麤志于此浮气为祟未能入里处事自家庭以及众务皆从刻薄一边此最害道不浅伤造化之元气昔人称孔子曰太和元气流行近而悔之无及门下既志此道愿以不孝为戒宁心迹不见亮于人而吾身之元气决不可伤不孝孤折肱于此故首以是言即此是深造即此是自得即此是心传门下以为何如刘淳寰丈真修真品服官不孝孤亦欲进此语世间好人蹈此二字以为家当者不少以是知吾辈宜学也

　　答沈铭缜太史

　　荒牍冒干典记乃辱门下推老先生爱俯蒙优答兼辱赐奠髙谊泠泠寸心难冺不孝于门下未面然门下心事卓荦才猷宏巨则时于老先生所悉之今有斯世斯道之寄者患无才将之有才者患无诚门下才诚养之有素将来何巨不肩不独通家之私愿也窃尝窥孟子登东山而小鲁是教人开见地一着登髙一步则见大一步故先儒曰内重见外之轻今之重外轻内者彼无所见之也孟子惟开千古之见故屣万锺藐王侯世儒漫读过只云所见既髙则其视下益小所见者果何物耶若只在名相义理上恐便不能轻小外物门下以为何如望进而教之不孝襄先慈大事外即结茅深山之滨与樵夫木石为侣怀我先觉此心悠悠如之何久欲申谢津梁阻絶敬因入贺杨使君布所请正如此临风仰止

　　谢袁玉蟠太史

　　不孝过不自揣冒干名贤乃辱不鄙夷赐之教言洞肝决肠兼赐奠唁更辱雄文跪而告之先灵九原有耀元标益信此心无内外无人我无逺近无古今纎毫不隔也年来海内于此学有窥者不孝方期之为仕路津梁乃皆垂趐而归世遂以为诟病岂天忌其开眼而坚其成乎亦保任之功尚疎耶夫学犹不离保任此不得已为痴人面前解嘲若真正开眼保任更何复言门下亦以不保任为保任耶亦未离保任耶亦保任犹不害为不保任耶昔吾邑先正末年单提收摄保聚四字不孝窃疑其神识用事今拘儒犹以此为救命灵符门下将孰之从

　　柬刘云峤太史

　　小力归备述丈雅谊此自丈锡类之仁念不孝孤千辛万苦无能报亡人万一故必欲底于成弟何修而得此于大贤惟有感篆而已先慈复荷丈雄文厚奠九原生色感极欲涕久欲申谢缘只身躬襄事之后积忧积苦积劳积病且家无可遣之童遂成稽迟丈必不谓不孝弟为不知德人矣兹敬专人布下忱丈归而养髙此自千古定着即欲负天下之重未有不自艰难静观出来无论诸贤而严分宜先生黔山之养十年诗云元无蔡泽轻肥志不向唐生更问年此何等志气世皆以大任器丈不孝弟则云大任今古无限惟真心为大人则不以彼易此定宇先生往矣此老我辈矜式奚以名位论轩轾哉西江谭学令人掩耳直证圣修不孝不能不望丈为前驱幸有以振之不孝孤襄事毕已结茅山中楹帖云居深山之中随俗所便生圣明之世与天者游【其二】野兴还来羣鹿豕庸才端合老山林【其三】新辟山门径躬耕陇上田丈肯驾雪夜之舟不孝弟当开蒋诩之径无言扫周益公雪矣临书引睇

　　六科公书

　　不孝腐儒也握发从诸先达游今二毛种种矣窃窥吾儒之学别无竒特惟亲其亲及人之亲子其子及人之子如是而已故孟氏曰人人亲其亲长其长而天下平夫天下平至难事而不外亲亲长长非孟氏眼髙千古安能道此不孝自先母先室之变茹痛忍死以考满事辱我门下哀逝闵生翼我于成俾不孝得跪告先亡者则谁之赐哉所谓亲其亲及人之亲子其子及人之子于门下见之即此便是善与人同门下更无他让不孝更不以世语谢矣

　　柬余少原

　　自门下别文江后顷过禾川令人覩遗祠而兴思耳圣旨未下在门下必不为苦有志作人有心世道者正是磨礲处受苦一翻则进益一翻心细一翻始知世间不得意人亦有不自由处方能以已及人方能恕以待物方能忍人所不能忍学非从困衡中纵聪明伶俐极终成话柄厯观古名贤不孝不能无疑心耳以其未困也门下勉之世间可语者甚少有志者甚少易之睽曰君子以同而异日间与人同者迹也黙黙进修体认则同而异也不孝移家深山中万不得已葢苦难言处亦自知得近日体贴静后观喜怒哀乐未发前作何气象乃知宋儒亦深入此正着实用功处门下试之必不诬各项参来学方不错始有归一处日间与友朋相处还当敬而静此正近日对证功课心悬悬左右附此谭心惟自爱

　　答钱启新侍御

　　吴中使便多是匆匆无从寄候知门下杜迹深山与世相忘尝念世无真正为国家担当之人有真正担当之人又羣起而忌之门下是也门下何负于国哉每从友人熟数门下巡粤西状过则有之不及则未也窃为敛衽门下近功何似吾辈学学其同于人者非学其异于人者与渔樵牧竖匹夫匹妇同体是真正学问千言万语俱从自家身上体贴方为实学不然以为天地间一场好事一场好话无异儿戏弟所谓管先生末一条路者煞难言不孝知丈之一条路又微与不孝不同须聮榻而后知之世路崄﨑合并良难南望令人脉脉向往矣不孝积忧积苦言难宣心三小刻请教丈未忘我再望嗣音学脉闗系千古周父母使源源来也临书惓惓

　　柬郭青螺司马

　　李见罗公修身为本此艮背功夫此老必不言大旨不越此刘云峤兄净土此生死功夫李则凝神一窍刘则结念一虔凝神者不欲使神外走结念者不欲使念分散净土功夫闲时货急时用也两家道路各不相妨能两兼之亦可能两忘之更妙翁丈今日能两兼之两忘之乎愚意翁丈于生平竭力一二不朽之图毕精竭知亦已尽矣日间无事宜一味休歇将去不思善不思恶平平坦坦熙熙穆穆自有好消息相应易曰休复吉此弟请正鄙意幸批教之

　　答前人

　　足下髙明但沈涵收敛之极便自稳当久而知不肖言有味也起灭不易持循此处难商量欲持循即自起灭而又欲持循无起灭乎幸参之

　　答曾敦吾二守

　　足下引诸贤世德为言此犹落见解足下知渔樵畊牧家世业即世德乎过信此一步则不敢卑今而尊古矣

　　答管东溟佥宪

　　初丈寄七九录刘野僊者到丁年兄者未到弟披读之中间不但如前批驳且有许多可疑处动辄说梦说应感说道统有归说转轮王令人大生疑丈心夫使学者竭蹷而不止者谁之过欤弟年来觉无可说得丈书动辄万余言究竟必欲合三教为一即此是妄心即此是多事今日弟不苦口与丈说破谁复为此言者弟叨庇襄先慈后事已结屋深山中楹铭云居深山之中随俗所便生圣明之世与天者游即此是弟一部问辨录苏老云但愿生儿愚且蠢无灾无难到公卿弟云但得生人寡且陋不僊不佛不圣人丈之病在多若无若虚是丈今日受用处附此谢并布欲言书不尽结万一

　　柬蔡虚台选部

　　顷从青原山中匆匆奉谢中间不记云何是时楮笔不恪计知已垂亮丈金玉君子近精进此学行且一日千里惟是学以培养天地元气为主则自不差若自己身上做得光洁于他人身上全然不管此于世间称好人而元气亦薄矣说明德便即说亲民一民失所引为巳责古人往往如此丈有志世道有天下国家重责者幸进此一步则福气更无量以丈仁心为质于此学更有根基弟不望丈谁望哉弟在农间十年无开颜事近闻上册立爰立二事喜极欲狂江湖小臣难道无心廊庙但中间机括不知上自转乎亦有斡旋者乎幸示弟敬此候起居并布欲言如此临书不尽心中万一仰干心照

　　柬刘斗墟宪副

　　信友为君子已亦君子矣信友为圣贤巳亦圣贤矣有一毫逆度心损巳莫甚学仙者扶持一人升仙即是一仙吾辈须如此乃能处末世之局促者浩浩其天也

　　贺李本晦进士

　　罗儒士行曾匆匆布忱书行后思足下孝友置之古人中不过而一段慈衷至性则又天地神鬼之所鉴昭也居尝谓绘神者必先以沈檀为质未闻其以沟渎朽材此贵质之说也足下有其质矣从此以至性而一乡一国而天下俾世覩真儒明德亲民之学以吾里为鹄则足下之明德逺哉不佞老矣望足下以衣被吾文江者犹落第二义惟足下勖之万里发轫政自今日始此学如入海无以望洋自沮不备

　　贺萧拙修进士

　　观人者观其细微细者巨之征也不佞熟足下居里细行至详备今足下第是天以仪我邦人士也有不为也可以有为轲氏明言眉山氏发挥最详尽足下其必大有为于明世若区区以一第贺不堪足下一瞬吾里先辈彻始彻终光明俊伟孜孜求友以故出处皆有章程惟是不佞老而懒亡能为他山之助然谈及足下有奋心矣

　　贺郭章弢进士

　　足下第为足下喜为曾舜征喜而里中人传有贺客凑集庆堂者甫翁曰此何大事与族中亲友相约一茗而别此之清风谭之有生气咸曰非是翁不生是子足下资本金玉虚已下人又加以家庭烝又培养之自臻广大髙明与古人为徒竟甫翁所谓大事者予日望之且以鞭末后着矣

　　贺萧如城进士

　　君家少师之所贻者何浓郁而深厚哉宜足下之挺然明时也足下有今日自青衿向闇夫弟数道之此不必为足下贺少师旧书在秘阁中可取而读之吾郡数年藜阁不入岂有待耶幸勉之仕路危道学入微始不为危所侵谨固维檝亲正人为切砥幸毋少置念不宣

　　答髙景逸大行

　　人有一种真精神相感通处有终日相对眉面南北者有一面未交万里几席者有日坐皋皮终日谭而人不入者有口不谭一字人折肝相信者门下冰心玉骨入微造室不肖神相感孚几三十年如一日如连衽常恨无由一登堂请正得奉手教宛如面承乾坤许大谭道颇有然非入义理则入揣摩非落意想则堕神识不肖束发志道转折葢不知其几近老而越知其难年来觉种种罪过自懴自悔自以为悟矣不知隔千山万山自以为修矣不知造千魔万障建天地质鬼神考前圣俟百世处尚逺中夜起坐真有皇皇不欲生者恐迷浪而返如之何门下其无忘我老而时督教之羽便即附八行也见门下初问道时掉入商量卜度丛中无足以助发门下髙明今想看破彻此迷云矣泾兄已往东林主席惟门下是任万古在前万古在后幸无怖苦以忍耐心树铁脊梁作东南砥柱是望

　　答张鸡山明府

　　河山异域真心千古相照况生同时乎窃常思西地诸君子有一人挺然而起即千圣赖之以重光门下今其人矣紬绎来教是不暖暖姝姝学一先生之言自足者葢直欲见宗庙之美百官之富故无险不穿无家不参宋时诸儒濂溪明道象山慈湖尚已我明学有两派河东醇儒也新会余姚则直拈圣学之宗矣诸家语曰静中养出端倪曰致良知总是止啼法夫道一而已矣惟一一此惟精精此辨必了性命之志彻闻见支离之障颓然穆然若不识一字人如是者久忽然日开月朗先圣言皆我心所已言者若何为良知若何为天理若何为端倪可不言而喻矣学非从妆点声色可成者如食本以求饱如衣本以御寒如讲学原以完吾明命明命未彻纵模拟极工隔千山万山不肖束发有志今老矣念及全归一着汗皇欲死然路头曾经踏破故逺承教爱披肝奉复门下以为然否便中望教之肃肃如对

　　答刘君东孝廉

　　承教知道况万福并谂近来静中学力精进见与区侍御书翁丈见地的确不但吾里鲁多君子酝酿之功亦年深证验之力所论阳明先生生知不但阳明是生知人人是生知无一人不生知翁丈试观孩提爱恋父母果学而知乎亦生而知乎若生而不待学则人人是生知矣体到此处始是人皆可为尧舜所云无善无恶心之体是到家语未到家者语之宗庙之美百官之富鲜不惊骇旴江归善如陆子之于慈湖岂容轻测翁丈谓然否大都学人只一味自参自悟既到家如人饮水冷暖自知不必先横是非异同之心在胸中此意畧存为毒最烈鄙见请教幸财之贤郎相处数日知其练达老成令孙玉立翁全福人殊可喜舟中捉笔八行殊不尽鄙忱倘未当翁丈嚼武夷君数碗一浇之一笑

　　柬于景素仪部

　　常念今之学者欲学古之人如翁兄仪刑中外信服今人有余师矣约情归性权不离经此二语诚千古正论诸走而之他道者是自昧其性也弟看来闻道还要愚人愚人得即能守颜子黙识颜子之愚又曰参也竟以鲁得之处今日时不自托于愚鲁不可得也弟与翁兄并锢山林亦天以成吾两人之志作大官转眼空花山林原不负人也志山脚底不知走何处佳音未到不知委作何文字弟于翁兄何敢辞惟所命耳顾弟今下半年病疟精神未复闻翁兄精神如六十岁人羡之敬附教诸不尽

　　柬唐凝庵太常

　　久不问翁起居中间有便非翁相知故不敢托年老大越喜前一班朋友得讲嘉靖间先辈行事安得不翁是思哉宪时编是大著作幸早成之宋儒谓孔子传颜子者另一道是寐语若然是真有隐乎尔此道如大海能饮一杯者能饮一盂者各充其量各得性之所近孟子秋杀亦是孟子性之所近明道伊川两兄弟便自不同均不害为道惟干元统天乃为全学保合太和乃为实功和不本于元则流于情元不发为和则流于寂显微无间体用一原翁窥其全矣弟愚庸之资固守山中无可请政因来教敬布所欲言此生缘岂遂再无日乎心时时如对也月峰公为诸少年口角此老不竟其用可惜可惜近闻澹生公编吏部书祝其竭力阐此老无听人言也翁谓若何

　　答冯少墟侍御

　　同声相应同气相求不佞于门下应求非一日矣乃今春偶于张鄢陵得闻其槩今得亲承手教神情会合针芥相投何幸何幸捧读大集宛侍几席聆金玉之音而令人醉心起舞也门下一段冲襟恢恢不以既至自足不以成章病人犹于楮颖外悉之门下入无涯矣拙序聊当请事亦以志神交万一此生如有晤时乎则道缘未了刳心有日此生如竟无晤期乎则数语订盟亦永千秋惟门下大加斤斧无贻同志笑也不肖年已老大今秋初病疟大半年精神未复门下年甚少俟河之清有日两地悠悠所恃者真性流贯不作纎毫间隔实时时如见也拙刻颇有道长行人只身难携容得当呈上

　　答胡趋儆侍御

　　常窃疑海以内播迁几三百人岂无申只手辟巨眼为吾道一吐气者偶从李君所得读碑诗四首予惊而起曰此开眼先觉也急欲通姓名左右而李君行迫遥望中州一星斗悬夜望斗极心亦与俱悬门下其有以自重矣自重者而后能重天下万世今日举动后日榜様越严越微吾道倚赖是祝是望不肖生平从生生死死千起万折稍通一隙举目寥寥难相告语怀我良朋何日觌面相看也承台函敬此复去秋七月病疟至今皮骨仅存杜门谢客伐木有怀惟深心相照是祷

　　答杨晋庵都谏

　　不闻问者又几二十年怀我同心岂竟无缘一把手耶不然是于心吾云浦二兄有缘而于翁兄竟相左也必不然矣中州之学云浦可与语上而从大集中知自得之深匪肤儒所能窥从此直达天德日宏日邃作千古正宗望之望之弟生平从百折磨练而入匪从顺境中来安得与老兄就正一榻是此生之幸也李君来承台教佳集敬附谢不尽言两地脉脉弟此时因病疟八月未能霍然难以细布惟台亮

　　答余鸣雷鸣盛

　　别后二十年来教云髯如戟不佞老可知也为之怅然书中有急急承家学之意具为足下喜以仆观甫翁居官禾川垂泽甚逺秦中功最髙近管大察公而恕其所贻者良厚足下辈当尽人事以承天之眷佑不佞学无他长惟望世之学者从规矩准绳澹泊立定脚跟即学脉不同然已先立其大不然纵聪明才华此如无根之花立见其瘁人家处势盛能澹泊家范严肃自守未有不长逺光大者也尊翁居官良苦制行亦苦惟仆知之足下辈居官时始知之仆病自去秋疟起至今皮骨仅存杜门谢客偶逢盛从至谨口授以请教楮短情长惟心体力行之不宣

　　答李用行

　　足下传经中州尊母夫人教良是学问即浅近即神化舍近而慕髙逺舍家庭而离亲游俱非正理足下学有入而性又敏但愿从规矩准绳万不失一至道之凝以至德敦厚之谓凝藏密之谓今人不及古正少此一着足下勉之得暇过我彼此一切究之是所望也

　　答赵干所吏部

　　承教中多奋世激烈之语世间人品不齐赝而售者多亦天意也吾辈学惟法天则兼容并包无不在覆帱中足下如璞玉望味古人切磋琢磨之义已精益精巳密益密自能虑以下人不见世间过于斯道方能坚凝不肖语折肱而来不敢以虚语事足下葢所望者长且逺也万勿以为狂言得覩尊容堂堂正正阳明用事宜其表表伟伟妄题数语不知有当髙明否
　　又
　　正气之伸有日望大着心胸寛以待人严以自待世间人不必着一恶心岂但作大官者假即得美谥亦假者众世间事往往如此世界原无定准本心自有定向惟不昧本心即是为己之学一切世间升沈毁誉得失如浮霭往来太虚无加损也持此直布少墟先生既相信望细细商量日求所未至

　　答徐荩夫尚玺

　　贱生荷隆爱愧无以当嗣无从申谢然心中时怀仰不置兹复劳逺存知门下留心大业家学重光甚为助喜不肖自去孟秋病疟至今皮骨如削杜门谢客久疎笔砚念门下孜孜为道之意兼所选者精而核令后学易读晓故病余不辞执笔谨具稿请正幸斤削为望学问不论脉络只要精神逼真精神真千条万派同归于海不然纵谭王说伯何用今人动辄议晦翁去晦翁精神何啻天渊门下之见卓矣敬谢教

　　柬吴玄水仪部

　　往承教存嗣有入都门者即裁书奉复持书者至而门下已捧命出国门矣常怏怏无从请教记从一游学者曾道此意想亦浮沈矣心相映照世间形迹不必论也舍亲李文源兄归始知门下移官白下舍攘构纷华之境趋恬淡寂寞之乡此天所以坚门下道缘即此越过学人多矣吾辈学无别证世皆进从退处安得世皆浓从澹处耐得此正学之受用真为致知格物望门下以身发挥之

　　答钱肇阳明府

　　昔人云颜子没圣人之学亡愚见圣人之学千古千今人人本有未尝亡也在人悟不何如曾子之学犹有可传者故人得而祖述颜子四空悬崖无可倚靠故曰末由学者未能悟循循曾氏家法亦是游于彀中晦翁格物一解虽有异同然精神建天地质鬼神有功后学甚大不得以其批注而少之愚见如此髙明裁之

　　答髙景逸大行

　　正病危中得手札及会语三小幅时不能作字命穉奴曰此同心之言宜谨藏之近稍苏欲附请正报翁兄而穉奴从故簏中搜不可得始而怒既而思曰此天以启吾两人不在文字中卜度过日子记得札中有自诚明二句分疏语又谓从崔后渠集有所悟格物夫后渠非知学者翁兄取其言虚而可知诚明两字要活看学开眼即诚即明即明即诚分疏不得初未尝内顾胸中此时是诚此时是明若将先儒语言较长竞短再无有了期又记得三札内录出会语恐有不妥翁兄一段冲襟俨然圣胚学问先立其大横说竖说正说偏说逆说顺说俱是又不在言下说是非目前可望拈出正宗与千圣相印正者惟翁兄实赖至道非至德不凝以其人足以胜之翁兄是已久而知不肖语语血诚也满眼风波正藉之为切磋砥砺之资请看风急天寒夜谁是江门定脚人白头髙帽顶青天是其时矣直布知心寒暄不渎

　　答钱梅谷侍御

　　读黾记稔老先生学问渊宏与世儒大不同语语提唱曰仁曰生生则其造诣可知此之谓效天法地之学从此路殊可以参天两地方谓之圣胚不肖老矣学之未能故于同志不惮饶舌知台下与太虚同度也

　　答汪登原中丞

　　久不得台教意者弟无足以受教耶常念之如在目前承翰示喜不可言弟即当趋教老年兄弟聚首此宇宙间快心事顾鄙情具复会众札中夫以名德元老如翁兄笃实光辉一弹指羣山助响诸君岂日对岱宗而不知乎弟窃以为嗣会即以贵郡诸士缙为盟主即有余师毅然行之自贵邑始灯头有火起抱薪叩邻家门求残烬语云早知灯是火饭熟已多时愿翁兄力任之敬此谢台翰之辱诸不具

　　答新安会中诸友

　　道乡佳盟下招腐儒谊当竭蹶以趋遂夙慕真心顾归耕二十余年杜门一壑遂成孤性而去岁一病元神未复坐失良晤岂不佞道缘之悭乎虽然以不佞未来乎思诸君子济济锵锵聚会一堂金石迭奏不佞神未尝不往也常谓有一方区宇必有一方胜槩有一方胜槩必有一代元夫窃覩乡有元夫杰儒而日溺于见闻者非忌则怠辄不知景而效之是犹家有夜光而羡人之抱一珠一玑以为竒也夫贵郡之黄山白岳代有名儒即近代诸老以予所款交或秉斧钺或司谏诤或持宪纪或理民社皆烈烈大儒名贤芳猷此必有根器潜修未易语人者世不之深求而别有所索是道在迩而求诸逺也是家黄山白岳下不知其奥而别宗孤峰半岫以为雄也诸君子一降心揖志举目有余范矣诸君子生长紫阳里意谓紫阳学似今日稍晦不知晦翁精神建天地质鬼神考三王俟百世谁能淆之彼之持说稍异者正所以翼晦翁未坠之绪而光大之皆紫阳血脉异同不足计也又以二家学并驰域中乎不知道一而已晦翁云新安无朱元晦青田无陆子静以二家并驰者是二之也通此则纷纷藉藉不足较矣惟思天之与我者自成自道为仁由己当仁不让千古以前千古以后谁能御之语云纵不识一字终是还我堂堂大人愿与诸君子交勉之不佞近又理会晦翁释至善云事理当然之极无一毫人欲之私此语直接唐虞精一真传若以些小见地理欲交杂去至善天渊即起陈王二先生言亦卒不能越此敢以此毕请正之私莫往莫来悠悠我思惠而好我示我周行元某九顿日望之矣

　　答冯少墟侍御

　　拙作聊定千古之盟而翁丈冲襟与进皇皇恐恐弟自先秋感疟至今春大剧几与天游幸稍愈杜门谢事始知了死生一路此路一提不知事者硬以为佛氏之学不知易曰原始返终故知死生之说吾夫子先道之矣不然未有不流入见闻觉知生灭路去也开示后学少不得与之拄杖若吾辈年俱老大归根复命是脚根下事谨以请政同心千古兄弟惜道路逺无由数请教明月在天有怀如结

　　答肇阳明府

　　先是曾有近刻三册托太和王父母呈上得来教似尚未到门下学日新月盛吾道之福来教引诸先儒具仞逺心但吾辈老年脚跟下事要明白一切名号俱是色相倘自己本命元辰受用不来即千万世名我辈以大圣大贤皆是虚假的然闇然处正在于此愿与门下共竟之太史归来共竟大事父子师友天伦真乐他日出而任天下之重始知家学渊源良为同心慰不肖先秋病疟至今春剧几与天游近杜门谢客日有鞭策不敢放过辱门下爱敬以谢

　　答钱机山太史

　　闻门下以大老先生初度请归门下以为寻常事而观者羡庭闱乐事仁孝完福儒绅中仅见者昔孟氏所称三乐人辄漫读过不知所乐何事不愧不怍实有用心处倘非如尊公及门下夙常根究则世之父母存而育英才者岂少哉窃常思文贞先生一生入细微处真不可及故临事种种有致门下乘时一寻先辈遗轨此分内事不必逊也干大事肩大任未有不自穷庐始不肖老矣与世何求念同心之求故敢请政一切世间语不敢渎望努力明德以光家学不宣

　　答萧畏之孝廉

　　足下枉教知神情凝定得来教又知于学脉寻究仆晩年得此良友喜幸何其诸老云云如药方随人用用得一方着久久自能开悟悟开如人饮水本地风光受享无疑不待人告语矣总只在发念真真一生结果无量足下勉之

　　答刘石闾中丞

　　翁德学日新浙人诵清净宁一之妙不容口今始知笃恭不显之说圣贤切实语不欺我也弟年来觉惟有闻道一路再无别事愈收敛愈真切愈真切愈进步一切声色俱属幻泡弟尝私念云厨前火杖能得几时不自猛省真为枉生惟翁无弃我督之成是祝山林朝市相对此心纎毫不二耳敬谢不宣

　　愿学集卷二

　　●钦定四库全书

　　愿学集卷三

　　（眀）邹元标 撰

　　○书

　　荅万思黙光禄

　　文洁长逝心益孤矣翘首豫章门望翁何啻太华之昂霄心不归依实同浪子不肖浪子耶顾自归乡来西江使稀即有使村使不知问台宅是以疎违翁犹记存末学具感厚徳窃尝言吾辈在天壤间一段真精神照映精神逼真千万年不言而喻不然即终日相对二之也翁沉毅清邃精神在吾几席未尝疎矣归家十年家园外不敢窥左足闻翁秋到桐江幸先期我当拏舟走侍

　　荅钱肇阳孝亷

　　春来百卉敷荣伏首田间不胜求友之想忽拜琅函美人之心先我同然昔人云千百世之上有圣人此心同此理同元标于今益信矣至读证义首掲时习章至人知有意之习不知无意之习与不肖所说格致诚正之义相印证一时亟尽上论同处尽多门下见地已到佳处从此日积月累融而化之吾不知其止也门下勉之荣名有尽此理无穷吾置身无穷中视世之浮名一吷耳不肖衰飒半生髪白且老闻门下之风亦从此不敢自退堕

　　荅孙月峯总督

　　朱金翁书道翁语云为相在结主心又在不失天下之望疑不失天下之望必不能结主心结主心又安能副天下之望不肖则谓此二者原不相妨此一段精神在茅庐中果是不失天下之望精神即结主心人不疑我翁谓若何翁语黙动静成象成爻犹歉然谓举足有错具仞冲度翁信圣人举足有错乎只宜信圣人不从错处追咎从无错源头处理会此一着不错则无之非是此一着错即举足皆是亦错矣是集义所生者一着不错之谓也义袭而取者举足不错之谓也慈湖是贵乡具只眼的汉子盖渠每夜披衣静坐忽然露出此一着精彩故有言即峻譬之即泰山絶顶者见日出只言日出光景再不顾世间有从山内盘旋未信世间未登絶顶者此濓溪诚通诚复之说为其落阶级一扫无疑也学问大有大益小有小益生有生益死有死益不尽在事业上见若尽在事业上见则孔孟何尝事业只护持尧舜禹汤文武家法俟来学足矣翁谓宋义利之辨甚眀故今天下虽有逆民卒无附和今之诸儒暖暖姝姝只是守此义利之辨待来学足矣义利之辨甚细微非如世儒所谓义利者必欲求事业轩轰即为出位即为妄想即为多事即当大任而未必有所树立亦无损于此学盖此学属性地邉事而功业则属才情近日敝里王塘老云阳眀先生长于兵事亦属才带来即无功业可见亦无害翁宇宙间气当代先觉元标谨剖愚衷请正翁不以为然再批教元标又当求进也

　　荅陆海门眀府

　　得手教知吾弟服官畿辅少年入仕而又为人师非老成端重不能取信于人愿吾弟一切从规矩凖绳中立脚不但居官为人亦当如此仆看来近世学问敦厚崇礼一步决少不得古人说知崇即说礼卑髙眀英爽多易脱畧礼法之场总之无大人之志大人以万世为度敢薄待其身乎吾弟细心勉之他日涉世久知仆言有味也

　　荅陆锺阳孝亷

　　吾弟青年英英宜以古人为必可学愿取胸中所最喜者上嘉下乐若只从今世人眼目过日虽容易过亦可谓负天之与我矣世间科名不少究竟与草木同朽吾弟开此眼目举足再无了期贵地孙淮海李同野当时在人争易之今为贵州人品吾弟辈有一人向此路行吾志遂矣自爱自立

　　柬文时甫眀府

　　足下学见大意切须珍重盖畧见头面恐遂流于放荡还当终日干干白沙云终日干干只是收拾此而已仆徃庚寅年畧有所入既入都眼空脚阔幸再谪金陵与邓先生相处始逐渐入于细微今觉犹未细微在古人说智崇礼卑煞有味愿与足下终身共勉之

　　荅粤中友

　　复所兄置之文苑不如两置之以俟后来论定弟与此兄迹甚疎然庚寅一处于都下数日两晤于文江知此兄真正不落世儒窠穴非世间眼孔所能窥也来教谓其宗佛老后孔孟此世间学者祖述常谈象山抱此寃于宋白沙阳眀抱此寃于明世之学者一稍知向上便自以为佛老不知诸老即于佛亦苦向上鑚研故能知儒未知佛必不能知儒如今人未知佛之道何若一闻佛名便自硬排强非譬如有司听讼只听一邉说判断恐未足服其心也来教又谓复兄寛纵此兄寛纵诚有之然寛纵彼意有在盖心不见世间过不堕分别想不落拣择障以无削吾道元气非如世儒兢兢尺寸从名根起念以结果一生之谓也即寛纵亦正其仁处君子过于爱过于厚观过知仁夫子尝有言矣又谓其受门生之累夫夫子不闻以聚敛之冉求短丧之宰我贬圣奈何门生能累我复兄门生千百人中有一人眼目眀延此绪不冺即为千百人受累所甘心也世间与人为善者少忌善者多眀善之脉络者少不眀乎善者多复兄生平文事任情不攻则置之文苑生平竭蹷于道有闻则严为责备吾兄岭南一丈夫名儒与不肖相处三十年知心老友犹相信此语不过更谁复有信者弟老婆心切故敢缕缕夫此道此学平平铺铺无大奇特越精修越浑成越不入世人眼惟吾兄信之不尽心期尚俟再请

　　柬许敬庵司马

　　间尝闻四方友人论翁与杨少宰学不同大不相能然耶否耶学术不同父不能得之子师不能得之弟有学而得性之所近者我之所见安能必其质之千圣不惑耶人之所见亦安能必其无一是耶故世之论学恶异党同者皆起于有我我心未除恶乎巳之是人之非耶此不肖愚忱翁以为然否贵里有周海门者不肖心友也相劘留都觌体寒舍不肖两人似无异同见所谓九谛二公良工苦心矣此君贵里一只眼人翁幸廓然其之昔人云新安亦无朱元晦青田亦无陆子静今浙中宁有许与周乎吾侪今日学术流弊为整顿法门则拈皮带骨无之不可若欲跻圣域开一脉以俟千圣则神髓处有人理会者可轻置之乎谨此奉候并请正伪翁不拒不肖种种欲请正望翁教之

　　荅钱肇阳孝亷

　　此道四通六辟非诸家所能尽譬之射有中于上有中于下有中于左右人闻其箭声在的皆以为中然中红心者自别不上不下不左不右始为妙技圣贤悬的示人岂一弓所能尽苟于此心未信吾直求自信信心所以信功令也天命之谓性命犹令也维皇降衷厥有常性不自尊从是为背功令今人所谓尊功令者盲引羣盲相率入火坑举头天外望者始知惟自性是尊即性即功令矣门下谓何门下著述既富却宜空诸所有陶朱能手致数万金亦能散数万金是真汉子门下俯鉴愚言

　　简唐凝庵太仆

　　近世谭学以为世间一美事置身其中不肖常云人有真精神不可掩吾辈惟求所谓真精神者即与古人相揖让矣门下谓何

　　荅孙竢居比部

　　吾辈在山中老态浸浸且至惟相期寻不与世凋残者共相勉励斯可进可退不以世间行为重轻不肖心灰体惫足下行且一日千里愿有以振我

　　荅雒少隐廷评

　　门下资本淳龎志追先达年来玄探邃诣知月异而岁不同无由缩地一聆玄提奈何奈何先正云东西南北此心此理无弗同者能时时不起纎毫意念即异域比邻然不起处煞难非学见大意未易臻此愿门下深心究竟道一而已无二法门也不佞学未得力目长足短系心同志不惮饶舌

　　柬冯可大佥宪诏狱

　　日望足下早膺特恩竟不果帝恩有在但恐臣子辜负耳愿足下以日为年时时惜寸阴斯为不负福堂光景顷编杨斛山刘晴川周都峯三先生集知三先生当时在狱中切劘可几古人今相处有如昔人风味否学问要着身受用意兴承当终有消煞惟实见性者自不容己自无消歇若不知学人便自以为足望足下百尺竿头更进步也

　　荅喻养初司理

　　簿书即道惟在信得深厌与不厌总任之有心除厌又增一厌厌厌相寻再无了期知学者忙里偷闲厌处即休台下彻此无之非佳境矣

　　荅钱肇阳孝亷

　　贵乡诸君髙者沉酣文史及烟云诸艺足下独究儒先所用心处真可谓有志丈夫先儒谓千百年几人有志志是志个甚既不着迹亦不落空近世儒者髙眀悟入根宗于伦常乡党中多所脱畧不知伦常乡党即性即命笃恭不显慥慥笃实越学越入细越浑成不见与众人崖异而相悦以化不言而信者浸浸如鱼之入水此真有得仆学之未能足下勉之晦翁学岂容轻议仆看来是儒者大教主如人有本钱开南北货店任君自取若执寸斑而轻议不肖心未敢未尽则可谓其不是则不可此老晩年有独至处定论可按也惟紬绎愚言足下祀田一节学行于家惟将身挫在万物之下则学行于乡志超于万物之表则学行于天下朂哉读证义者人人拭目矣若不肖曲士目长足短何足云云

　　柬冯可大佥宪诏狱

　　昔不肖过长沙一先軰敎之云日间宜以经济为心庶不冷淡不肖告云如是是犹不能割断意今而知其言之有味也悔当时错过时光主上岂忍终舍足下纯臣愿留心世道庶不寂寞学问与经济原非两事留心学问即是经济留心经济即是学问看得是一非二始无碍同事诸君子劝之乘时修悟若以为好光景便是好光景境无好恶皆起于心心既安乐即是福堂三忠选可时玩也

　　柬朱玉槎司封

　　出而为国抡材入而戏彩此儒者荣遇且门下温然玉润即之也令人鄙吝心消不言饮人以和门下之谓矣吾辈学从闇然处证处同寅无得崖异近学成者成一我相故物不能入此不肖学而未能回首无及者门下天赋春姿黙与道合必无此弊矣何如

　　柬涂镜宇中丞

　　晋中一奉敎后无从起居林皋人又僻处深山无真信使荷门下念我再辱瑶华昔人谓年相若道相似故声应气求不佞于门下同志年而道则敢望仙踪盖步趋不遑矣匪谀匪谀修身为本之说近从见老集中始知此老根宗传曾子一派学问一向得其书即散圣门宗派惟颜子卓尔地步难言不如曾子学问足继徃开来宜门下服膺之不忘也

　　柬孙月峰总督

　　翁书葢今年春初乃至年暮始到通问之难如是捧翁书受教良深以明徳纯诚大老如翁犹自省有错欲循循阶级即此二语百代后学典型矧下根劣士敢哓哓自取罪戾惟有黙黙虚受耳盖尝论学有宗门有教门易首乾坤干天也宗也坤地也教也自诚明谓之性自然是诚眀的非由人力强勉凑合而来由强勉凑合而来终是断续终是造作易复之诸爻不逺复祇曰无悔频复曰厉惟休复曰吉休复者休心一处千休万休之谓白沙云非全放下终难凑泊欲从册子上理会欲从闻见上撑持欲从形迹上比拟欲从识神上照应终是一间未逹干之诸爻曰羣龙无首如上天之载无声无臭至矣尽矣昔清献赵公闻雷鸣书柱础曰兀坐虚堂空隐几心源不动湛如水一声霹雳顶门开唤醒从前自家的归休题髙斋曰腰佩黄金已退藏个中消息也寻常世人欲识髙斋老止是柯村赵四郎寻常二字却当玩味翁今之清献生平理会此一段功课必有说倘见者以此段为禅而抹杀之苦矣天下无二道天下无二学世间真正出类抜萃人一眼照彻乾坤肯以疑情自生阻隔子曰中人以上可以语上矧人品上之上者乎天民先觉匪翁谁望一觉万觉即心即圣矣

　　柬邹孚如光禄

　　兄年来学问何似著述意宜轻盖世聪眀人宜于性命上讨分晓无为只眼者所瞒方不负此番出世愈肯入入一次知世间人知学者瞒我多少兄与漪园丈时相过否此兄世知学者兄细心叩之知弟望兄意真弟庚寅年有入处心粗盘桓至去冬又觉疑情稍断然尚未在此时正叅求之切敬以请教兄惟兄留意书中惟此切务

　　柬冯慕冈佥宪诏狱

　　得书慰我悬仰春初闻解网之息既而旋沮风霜雨露无非恩也只当顺受之义详于易易困圣人繋之曰亨曰有言不信尚口乃穷曰致命遂志何以曰亨亨了心之谓心中无死生无是非无毁誉之谓也有言不信尚口乃穷只一味致命遂志命字有从性地初言者有以气言者初学且从凝气入则性地一齐俱到凝气一分致命一分凝气十分致命十分收敛精神真见世间小而我有与天地无对者在上之恩所赐者大矣万苦千苦臣子本等不为足下解足下无错过好时光也

　　荅刘云峤太史

　　世间学问不眀策身王家欲托隐为髙此其心不忍乂有欲在家作学问者此皆看仕与处道理作两様出也无损处也无加道理平平坦坦在外朋友多夹持众身子躱闪不得精神退避不得只要自家火候真耳且南都与家乡一水奉太君徃江鱼竹笋足供菽水如转大司成及少宗伯少宰俱在南中得便太君诚妙即不然内转亦奉太君徃今古圣贤在世间各有模样不能尽同邓文洁精神不能劳吾辈所知晩年一出弟实从臾倘渠晩年不一出门下谓当渠老夫人后彼无追悔平此处真心真道理更无回互处且门下骨气精神力量学问皆能担当世道万无堕世儒窠臼
　　又
　　鹭洲问荅为人所逼信口说出正欲露丑请教然从今又愧未到处甚多幸教之蒙山先生是笃实先辈修福地生人天者晩年谢客安间间亦有见处是邉眀邉暗辈无大开眼目刘述亭见地似过之陈思冈语未然岂以在北都为仇耶既转官便去如此等形迹切不可有亦不必形之言门下久而知此言妥当世间人成人美忘形迹者少即文洁先生昔时亦非必要南都当时事体难言只合如此门下何所罣碍南北一也思之

　　柬俞定所观察

　　得兄教犹有规矩以为规矩世间规矩岂人为得天自圎地自方圣贤去后圣贤来我辈惟自成自道可也无作葛藤想葛藤语安老真正骨立学者但其学素肯用功抛舍不下观其序近溪先生语畧曰学把捉不定不知以何为把捉又曰学者未能从矩先学从心不知以何为矩从心即矩也此二见地正有商量处昔人谓得力处在此受蔽处亦在此兄阅而知之得暇出此书与安兄商量透此二闗始知弟老婆心切弟有一记一序十诗赠此兄行老婆舌头干矣兄取而阅之有见教处千万见教

　　荅吴安节侍御

　　拙稿本无足观以台下心交故只得献丑台下欲布之万万不可弟学未成章去冬所入视前语为敝帚其不可传一弟年尚未一生浮名为祟患不闇不患不章患不幽不患不显无实盗名鬼神所恶人理所厌其不可传二弟生平欲学藏身以恕犹不免于忌者书传必憎兹口其不可传三昔先师庐山先生集欲刻潮州其友王未庵力争之是时先师年六十五犹为友所争师敎当尊其不可传四千古圣贤相传只此心心未明书集何有弟于心尚未透虽有微眀亦多管窥天假数年更有进步望寛以俟弟进机何似其不可传五弟屏迹山间与世无营无故而劳有司公祖刻书彼口虽不言心鄙弟为好名小人其不可传六望台下爱弟以徳弟知亷耻人也如必以弟为可敎待台下持斧日或贤公孙及贤郎仪部兄大行日圗之未晚有此一册在徳门弟亦增荣耀弟有可观者多在外集也呕心奉告神眀鉴之

　　柬顾泾阳光禄

　　海内同心真修如兄不得促膝时时商量我懐如何兄学卓然成章要须彻地会见吾人精神与天地同体万物同情纎毫无与愚夫愚妇异者方为真为巳方能闇然稍加矜饰色相荘严即落世儒巢穴兄谓何如弟今无别念但得诸兄弟聚首一畨便成好世界

　　柬冯慕冈佥宪诏狱

　　客冬满眼风波故持书者望国门却步此亦天理人情之至未敢归咎他人也足下经济书成此书从苦中过与耳食者不同容圗请教今人吃饭求饱穿衣御寒学道缘何事为有甚于饥饱者在无终食之间违仁衣食不知道则其违禽兽不逺古人学道觉自己身上受用得力足下今日在死生患难中非平素志学何由得此但今从此得万古不变的洒然氷释起古人诸名贤相对不疑不惑始为真学得力足下勉之恐虚过此好光景也

　　荅刘宿之

　　久别荷来敎甚喜首不得于心总之未知心体若知心体平旦与向晦一戒惧即不睹不闻不睹不闻即戒惧把持与不把持不必言矣后二不得于心愚意属妄想说得眀白是周公孔子事与身子何干只脉脉叅求何者是我本心心体父母未生前何似叅得谨精神向里有日天光发更不向古人踪迹处比拟迹不同其致一也敬复持此为后验

　　柬孟连珠通政

　　南都一别遂成陈迹翁玄修何似曾有仙仙逰者至乎弟亦曾细叅此终未遇其人学有修有为俱属幻迹惟天之所与我者无修而无不修无为而无不为弟愿学之未能也翁丈以为何如弟自归林皋多难灰心母妻舍我长逝寄家万山中孑然与世相忘翘首五云念我心知在黄石山中与羲皇逰不能不动伐木之想敬因敝同年刘斗墟入贺敬裁短笺用鸣别悰书不既心

　　柬王洪阳中丞

　　山中无别念每念及翁丈数千里如见良朋悠邈切磋鲜俦独处山中竟成孤徃安得不知己是思也翁丈近作何功课儒者学若执一家以为家当东向望不见西■〈土廧〉南向望不见北方须是六通四辟旁通曲畅各路俱走一遍而后能折衷不然如人果腹即有天厨玉馔彼有所不受翁丈谓何再上小刻四册伏乞严批弟得闻所未闻也

　　柬涂镜原廷尉

　　闻丈拜廷尉为吾道喜丈有味于平之义久矣今进而为天下平衡平而轻重取法总之无意今天下所以不平者人各懐其意见以自封彼求多于此此求多于彼求之不得则两相胜不相下而惟学人为尤甚彼曰吾学然此曰彼学不然不知道有同耶异耶一而已矣宋儒云青田无陆子静新安无朱元晦此语煞有致弟敢以四小册请敎山农心行畧具一斑丈幸无人我相为批驳幸甚

　　荅李梦霖

　　来敎以看庸言庸行与神化作两件夫物有两件即有先后庸言庸行即神化先儒云洒扫应对便是形而上者此语最精当去心上障翳合灵府光眀亦是两截语肯信良知原不昧从他外物岂能撄又曰心性何形得有尘此先正真血脉语若不眀白未免堕落世儒窠臼知足下有志斯道一切摆脱陈见与眀眼者商之若日与乡里学究叅研再无有出头日子真切

　　荅萧昆阳比部

　　祠堂建矣谱牒葺矣生平功勲荣华滋味尝矣人生世间必有一大事兹能从无滋味中特地寻出自家寳藏来方名真正英雄翁丈直信此一段始知千圣万贤路头居尝思昆老大江东精神射牛贯斗如之何临老不作了事汉九顿致意常叅如何了手自不容巳

　　荅但孟皋

　　读扇头所书细语足仞真见阅外篇则又微有晦足下年方茂著述念宜且迟一味涵养沉蓄之极久之迫于不得已则机不可遏未晚也近来称悟而以荡踰绳矩者不少仆近尝称引吴康斋先生格物虽眀无补日用二语吾辈有悟须宜于日用事事中规中矩始算得数不然口谭说而已愿吾弟共勉之夏邑君事此公书至当不敢负所托不肖废弃林皋久所恃者无求硁硁之节若并此硁硁废之所学何事年来惟有谨束再不敢放松也

　　柬王塘南太常

　　宛陵王生时学陈光庭先生门人来禀学望翁指其迷教之不肖不觉老矣生平万却数年苦心亦不敢错过具拙见小刻中一向藏丑徒向无志人说法不肯有知人前斫头今忽忽忘其我见一一请正翁翁幸一一批驳之不肖又当洗心以进求不负翁王生坐守而归不肖渇中以俟

　　柬汪登源中丞

　　兄诚完福更复何事惟有学问一事是兄一生要紧事此皇极之福未易承当兄巳闯宋儒门庭此外有圣人室奥在望兄一洗昔人窠臼掀天掲地真见本来面目始知邹生为有情人也据前兄与周海门兄会时畧闻兄一二语则犹与旧时一様居安地步兄已到资深逢源地步兄自省何如生平心知舍兄无多兄爱弟不啻肉骨言之涕零无能报兄惟有此耳

　　荅徐石楼中丞

　　台下责愈重望愈众愿益毖饬小心翼翼如初仕文水时弟为至愿一日二日有万几焉世儒以为人君不肖则谓不独人君几之言微也即一常人谁无万几而上之人至微而显一不入细投之者众愿台下敛之若虚若无取古名臣传熟玩之即贵邑唐贞襄先辈其风度可思也贞襄开府所至肖像而尸祝之以其有恵泽利民故台下之才之度何减贞襄先以是为祝贺更有进于是者则以俟他日弟蒿目俟之矣

　　柬王塘南太常

　　不肖具拙见请正盖出一腔血诚翁不为涂抹岂以不肖无受教地耶亦或以成事不说不肖惮弹射耶不然矣翁来教云悟即事即理者恐成玩弄放荡不肖则谓若玩弄放荡人纵说即事即理事到手终是隔碍筭不得数既悟即事即理未有不自困心衡虑百般磨练出来朱子云用力之久一旦豁然贯通之语不肖常深服其言以为极至未有无所用力从口嘴叅和而谓之用力者既以困苦而得必不以玩弄放荡而废大兄创业之子千辛万苦虽极富裕与庸众同操作若世之玩弄放荡毕竟入手悟者未悟以为悟眼不眀者为其所蔽耳不肖一生从生死忧戚患难升沉憔悴百折中而来三十年前承先觉之训服膺于心未得时不敢轻出一语稍见时不敢自以为是汲汲皇皇惟恐负天负师负先觉至自负早夜叅求不为不潜数年始悟识神之害事又越近年而有悟心性之旨此昔面正于翁者翁来敎云父母未生前朝夕赖此一件不肖近于此句大有省发父母未生前此引人语实到家语肯安心时时是父母未生前越妄捜求越叅证时时是父母既生后翁所谓一件者是有一物乎有一物即不中无一物即落空有一物无一物之间即是调停学问无调停法故曰大人者不失其赤子之心者也此语诬人奔走一生深入鬼窟犹自以为仙都天堂此学之极弊也不肖敬九顿以谢敎并以为受荆地尝恨世法束人不得时侍翁左右得求砭剥故不觉饶舌

　　柬陆仰峰眀府

　　得来敎知门下以学为政神情闲雅喜不可量李先生学自得不可知其开发提示处宛然曾氏家法即欲不信其可得乎夫今所可与人告语者惟此一段天何言哉四时行焉百物生焉此难下语能者从之吾辈勿论李论张论孔论曾惟日间当下体验自己受用何若有不烦告语者看破此孰孔孰曾孰张孰李一笑无余事矣看破煞难非实下功夫未易透透此更无葛藤语何如

　　柬李见罗中丞

　　自陈绎曾归无时不仰思翁然迹虽疎而心神尝时时对越翁尝与友语云李先生在七闽虽不必吐一字度一人而二十余年囹圄及戍所规度即起宋儒与之较孰古孰今即此有余师矣使人知学之不为患难楚更患难愈久而愈光者翁也不肖火候无当铸人无术偷闲万山中作懒汉无可就正翁者

　　荅文时甫眀府

　　覩临湘命窃恨西江不得借我慈父又恨仆早废林皋且久仕路满目新贵人无能为吾友地道恐眀珠不无按剑且将奈何既而思吾友骨气学力有目者自能物色未必风尘中俱眯目人也愿吾友以古道禔躬以世法待人褆躬贵严待人贵恕既恕示世间种种责备我者皆情所必至常见学道者遇上司及地方枘凿不相入此皆起于学问未周彼此无益未可尽归咎于人且近世学者先有一个学问模様在身见世间人作恶意重已不能容人人亦不能容己古人盛徳容貌若愚一味闇然君子无众寡无小大无敢慢爱亲者不敢恶于人敬亲者不敢慢于人不肖近为朝夕功课学问本体无可说只在亲民上见若临民处事上有渗漏说甚本体说甚功夫近世学不得力正坐此弊吾友其日间体此数语事上接下有多少不周贯处即此是学之切要也

　　柬余少源侍御

　　不肖尝意髙忽畧近读一日二日有万几焉匹夫匹妇若胜予焉以为不独人君凡为人者皆有万几能时时谨几人人切胜予之惧近世学者才髙意广荡而无制皆坐几之不慎愿以此二语奉报门下一么么小官覩之即胜予如是心才入细不肖无补世道只为心粗世故不觉言之有味又不肖昔承周山泉公敎谓人得意中能收敛是大福气人望门下时时收敛无以得意中错过好光景正好以作县之心行绣衣事福气大何如之敬此奉闻老婆心切耳

　　柬刘云峤司成

　　门下学成行尊徳风广被为父兄者恨不令子弟早依法席此岂可强致天之生物因才而笃父母爱其子不以愚不肖贤知异惟知一团春风和蔼大以成大小以成小方为天地之仁弟近有味范围天地之化曲成万物不遗二语天地之化吾侪范围之贤知者多流于过曲成之则罔有遗致曲之学自至诚以下即当从事然至诚在今日亦当致曲乃所以尽性也门下以为然否弟在山中十三年近深知道理无穷得少为多强迷为悟终不济事如之何不负今生谨此请正

　　柬李见罗中丞

　　先正云若要熟也须从这里过今世儒亦云然利达者从一生顺境中强排道理遮人眼目曰儒品如是足矣世亦从而儒之元标尝以只眼拂拭宇内无当观者或以为狂为刻不知元标非狂也刻也千古大事岂脆骨柔颜人可承当翁徃谈学剑江上从者如云不肖未敢以为然未免落世间利达中儒品今翁廿年间又回首前剑江上何如语云非至徳至道不凝天地之于物风霜剥落而后万物严凝儒者于道百苦备甞而后至徳以备翁千死千生万死万生熟矣凝矣昔伊川先生自涪州归曰世学皆变独杨谢二子长进今翁门杨谢为谁有变者有不变者愚窃谓非诸人之变诸人本相自在乃伊川未之涪陵眼不清耳附以贺翁亦以为盛朝天助吾党贺始知昔之穽翁絷翁者皆严师也何时拏舟中道一为请正

　　荅周耿西中丞

　　今人日从扰扰中迷惑有一人焉从冷淡处静觑视世间人何啻斗蚁儒门自少为之乎也者所迷惑既入仕髙者为立徳立言所迷惑稍知检束者又为名相所迷惑功入细者为识神所迷惑有告之曰道有正宗有法眼辄曰此禅也此异端也或著书流布世尊以为正学有识者从而窃笑之儒门冷淡千古含寃翁直信海内只此一宗再无二宗更有何事虽然斯道无思无为其体也有思有为其用也思思此不思也为为此不为也翁今有思乎无思乎有为乎无为乎即思即无思即为即无为乎明知体本如是未能瞥然一下咎在何处不肖所以日夜盘桓者以此惟翁裁之来敎凈土之说近时从此甚众夫谈宗者拨净土天下无不净土之宗谈净土者拨宗天下无不宗之净土真实无二在人自信吾儒安土敦仁之说与此大相类不肖尝又语诸学佛者曰有相功徳智公止能拨梁武帝初学道者当以此为定脚一心心从济人利物起念则道根稳固翁幸以此度世秘藏难入人口也谨布直心摅谢逺存赤心如对不尽归依

　　荅赵侪鹤铨部

　　得手敎及佳稿弟喜不置尝恠世间聪眀男子信学不过知信学而又从门面荘严丈直从源头理会此岂寻常小儒所列忆壬辰弟冩数诗正于丈丈即复书有许弟诗无修原自有修来语弟亦以丈漫言不谓真有所入天挺真儒岂偶然哉世之知丈信丈者未知皮毛之百一耳愿为万古自立自爱丈文甚卓絶近来作者逺拜下风与世间作者自别受敎良深弟赋性极愚庸生平于此道不敢退堕容竭蹷请敎人不可无年越老一年越进一年多少曲折多少阃奥与丈为千古之交从今日心心相对也

　　荅陆开仲司理

　　居常思门下虔州一行去百年不可拔之弊垂亿万年无疆之泽神天同证赋役一书泽及全省无不行之理未尝无同心之人诸琐琐呶呶总不能齐此彀津中不足计也得披传翼真从本地风光叅来即谓斯道正脉亦可读数篇巳自印心容再细详领新得世间有大道有大学匪异人任仲翁曾留心此门下复世其学世不易得望摄心一味归根此道此学世间诸声色俱有销歇惟从不可磨灭者实下承当此真正本分事知心爱不惮直布

　　荅钱肇阳眀府

　　久未奉敎殊仰得承证义合编畧披一二真是良工苦心阳眀先生之学及晦翁之学从此合并门下有功斯道甚大门下半生矻矻殚精斯道力已竭矣末由地步门下谓有事耶无事耶先正云大段着力不得白沙先生云去耳目支离之习全虚圎不测之神煞当理会支离说得极细渣滓未化亦是支离人生天地间只是一副真骨头真精神杰特三才世间有形有象尽属作为夫道与学一有名相犹隔千山万山老年人慥慥皜皜更复何事愿与门下挥鲁阳之戈为望不肖心无世外想门下来敎领悉

　　柬孙月峯司马

　　近世学者动辄辨驳性命而愈谭愈支离多增色相辨驳者闻翁此语亦当心服子贡虽云不可得而闻正子贡入室处离文章无性命离闻无不闻此子贡巧语非闻恶知不可得而闻但子贡一语当今人千万语现前实用工夫真性命也洒扫应对即形而上搬柴运火无非真如舍素位更何有性命故曰君子思不出其位晦翁即物而穷其理甚精细粗言之每事而穷其理深言之人堕地来一灵物也穷其何来归何处何以不虚生不虚死何以谓朝闻夕死必如是始不负晦翁此穷理第一步不然即每事尽善理是理事是事合并不来翁以为然否

　　荅郭青螺司马

　　承示的闇之教足仞翁学虚而严啻不知翁所谓闇者何指岂退然穆然一无事事而为闇然乎不肖自冒浮名常体究于此矣吾辈心如海涵春育生生不已此真闇也若外托静黙中涵杀机迹闇而实的也翁入仕四十年来所至不为不欲曾处置人穷极之地乎曾阴害一物乎曾果以私意杀一人乎今虽以功学悬的天下正翁笃实辉光处弟尝谓无意无我心常生生即的而真闇阳嘘阴吸闪烁万状即闇而实的阳眀先生宸濠之谤此自少不得文章家不顿挫则光焰不长可以类此李见罗公今日事世眼以为祻造物或以为福啻此老学执我相耳不肖老矣其章其亡虚舟视之愿与翁暮年所交淬砥一段与人为善真心一有不然当呼天誓曰天成我如是不含弘光大是为负天此则不肖愚见惟翁裁之

　　荅诸景阳仪部

　　门下学识其大犹孜孜汲汲反求诸儒先实功未能而欲勉至君子之域即此一念其造圣域何难夫圣人君子诸儒皆随人品题自古至人各留一影落人间夷之清不能如惠之和惠之和不能如尹之任较彼度此徒劳卜度惟于自己真性命讨得消息不被古人瞒过方为实受用门下以为何如弟老而髪白目长足短懐我同心旦夕为劳聚首谈心此生不知有缘否精白此心愿交勉之

　　荅友

　　元标资本庸愚少日有志今忽髪白且老惟觉吾辈学问真切视愚夫愚妇皆吾同体一有压倒人之心实滔弥天之恶彼敎家以一夫未度不成正觉仁者巳欲立而立人巳欲达而达人学必学此敎必教此如是期毕吾生焉圣人君子名色亦自后人品题夫子在周末亦自安人道本分未尝以圣自命若当时知为圣岂止三千之徒故学以圣人自命者皆狂妄也性海无穷惟以无穷心当之若执定君子圣人品级未免落阶梯门下大力量褰裳而涉何之不可敢直心为万里之助

　　柬朱相公座师

　　曾肃书托闽中丞使候台福未乆即闻师台端揆之报此天所以相社稷也语云登髙招臂其望益逺顺风而呼其闻必速师登髙而招顺风而呼矣虽然今日事体招而未必师听呼而未必师应九重邃宻师且奈之何哉门生所恃者以师生平之德与福征之尝窥凡人有隐行者天必阴祚之以相其成师醇德慈心必沐天监无疑而数十年间相臣之福有如师者否则回天转日豁然使世道一解颐者寔在师矣夫志道者但办肯心天必不负师肯心生平一辙不忍伤一人害一物今必不忍以己之私喜私怒而进退乎天下天下又安能以己之私喜私怒而窥吾师之倪也人心圣神且灵海内不知其几万耳万目一日二日有万几焉匹夫匹妇若胜予焉门生敢以此语助师几之为言微也道心惟微是微未有不显匹夫匹妇且胜予峩冠侧弁而日叅侍左右者何止匹夫匹妇师为千万世救世名相乎门生当饮洗肠之水磨东山之石颂师功徳无纪极沗在弟子籍亦借世世光荣矣言不能悉鄙衷惟师垂鉴焉

　　荅徐鲁源太常

　　天将以夫子为木铎木铎体虚无心而感人闻之而动亦虚心而应顾世之滞名相者其知弥觕其学弥逺圣贤与愚夫愚妇千古同体圣贤即知视愚夫愚妇无加愚夫愚妇即不知视圣贤亦无损观此自不容不洗心藏宻本分之外不加毫末即欲求异于人不可得故曰尧舜与人同耳此孟子实言

　　东东林书院诸同盟

　　不肖西江腐儒半生漂泊壮而归耕束髪有志于道从事诸先达长者游今老矣屏迹水田之坳与樵牧为伍忽承泾兄及诸老先生委作依庸堂记不肖不知学妄以鄙见请正道公道也学公学也倘有未当老先生不妨直敎元标刳心以受文发后偶得依庸堂二楹聨其一云坐间谈论人可贤可圣日用寻常事即性即天又一云光天下做个人须循着规规矩矩落地来有场事要识得皜皜巍巍盖既献其丑又不避至再至三真所谓面披铁甲不知亷耻譬之唱啰连者人虽不佳其言可采有心者闻之亦悚然有起色乎贵地四方之表从此普天皆邹鲁矣吾党皆见逐于清时者不肖尝自体徳薄寡积不能见用于世即用于世亦无可用徒生衅端吾党肯从青山白石良朋胜地寻绎千古真脉方幸锢之不早不怨不尤下学上达是吾辈今日事故凡为人所锢必其自锢者也

　　荅李复台

　　吾里言学者多真正求适道者寡一旦得来敎读之喜不自胜如大哉干元一章足下学见其大更复何说吾侪学不济事只是不肯出身担当若出身担当即是首出庶物首出庶物自然大明终始大眀终始自然乘六龙御天合而言之首出即始也御天即终也此之谓统天之学诸章或涉牵合吾侪胸中要空空如不识一字如此得路行自然葢天盖地东西昔合似涉道理障余或涉闵世嫉俗之意须要知天地间种种色色一一如吾辈意思不得因之亦可忘之亦可大贤能随时一黙移之亦可非言语所能悉也敬此谢来敎之辱千万珍爱以有余者公之后进俾火传无尽也

　　荅西国利玛窦

　　得接郭仰老已出望外又得门下手敎真不啻之海岛而见异人也喜次于面门下二三兄弟欲以天主学行中国此其意良厚仆尝窥其奥与吾国圣人语不异吾国圣人及诸儒发挥更详尽无余门下肯信其无异乎中微有不同者则习尚之不同耳门下取易经读之干即曰统天敝邦人未始不知天不知门下以为然否

　　荅宋绎田侍御

　　甲申年同贵里孟尚寳我疆先生谒岱宗即门下梓里乃二十年间有门下巍然而起为当今第一流品业从士缙中心识之不谓门下为有心人而着邹生胸中耶邹生回首前缘真如渔人觅桃源情况十五年从一丘一壑中以供蔗境无事从一榻上悟古人精神稍窥万分一具拙稿中奉上请正门下幸忘其丑而斥正之昔不肖与我疆先生逰岱我疆曰吾与邹兄游非为岱为证学也元标今想此老一段为不肖意真成虚负门下年甚青宇宙无穷事业倚赖且又博综典坟其于古人用心处自得必深其何以振不肖三吴如入万花谷中氷心人苦其有代谢者时时于无代谢处立脚今天下非一手一足所能斡旋如西台诸君子在差上尽可为相天下根本手足康强无恙亦卫腹心之一道若腹心之责非言语所能转古人经济重实事门下其留意知人安民即救世之良筞也

　　荅吴安节侍御

　　吾侪同心兄弟时时如对老丈近来何若世间人堕落欲海固非然落道理安排障与沉溺欲海者一也不问孔颜诸贤何若只要自得其得自得其得在透心体心体一透更有何事只是保任而已老丈入朝愚意出外开府在外尽可行志在内一渉言语便有人我异同之路且世事既如此即言之无益拜上彻如兄仪部若未转不如讨一差归亦可出位无济易曰盥而不荐是吾辈今日事老丈谓何彼此老冉冉至只是收拾头颅为末后一着彼此共勉之玉体何似幸倍加珍爱执斋先生委不敢不承大都文中带学不得不头巾全待大作为前茅盖弟丑中有当损益者老丈责也仰峯公君子真正学者不安其位可知老丈立朝必得争之从此人望剑江屏迹矣见罗公谢世此老力气吾道贲育失此先辈吾道益孤知兄同此念

　　荅杨眀府

　　台敎复临具荷记存不肖誓藏身丘壑为待尽计一切世人道理语门面语俱扫尽没齿焉已矣语云道不同不相为谋自古然矣前来敎云今人无论月至即日至亦少不肖则谓夫子语要活看曰我欲仁斯仁至欲仁即至则此至即一日千古一息万年何论日月若论大究竟处且无已仁安在我且无至又安有不至有仁便有不仁有至便有不至此不肖之愚见也又近来敎云谓庐师后学脉自先生斩此等语不肖不敢启口先生不肖所师者衡斋书具在若以学脉自先生斩则乙酉后吉安人从梦寐中如驴挨磨不但负人且自负且负天地生人生物之心亦大忍矣不肖云圣人即愚夫愚妇愚夫愚妇即圣人惟道理自持名相自缚则自逺矣鸢飞鱼跃先儒指点化工与人看惟活泼泼地而后能知鸢之飞鱼之跃若又从鸢飞鱼跃下注脚又成一话柄矣不肖村落腐儒无可为复极知无当大观因二敎殷懃敬敢布腹心

　　荅李懋眀明府

　　居尝思与吾弟投分莫逆然与吾弟有未尽言者吾弟世道之柄日重一日吾辈所恃以担荷者全凭此学人知贵里二曾宦达不知仲氏笃信此学而伯氏亦依仲氏与乡里人眼孔大不同人品品万世官品品一朝吾弟深夜澄思即都三事如何了得自家事自有不容己处思与谷平先生相映照此不佞惓惓吾弟者幸留意吉中前者已老后者在吾弟幸以身任之

　　荅新安书院诸同盟

　　伏以道原有待而传不戒以孚神自无媒而合一气相求乆慕名邦夙雄列郡山岳晴空欲滴川原秀色可餐世毓耆儒代锺元士迩承紫阳心印益慕濓洛宗传大辟讲帷人耻独为君子髙悬绛帐言必尊乎先民道韵弥深门户何殊邹鲁仁声逺播闾阎坐挽唐虞簮缨尽皆投诚童穉犹为顶礼真东南秉礼之国洵畿甸首善之宗顷以主盟滥及曲士元标握兰有志伐木兴思夙慕黄山白岳之竒况承瑶函华币之召敢不担簦而赴相期涤衷以趋不有益于人必有禆于我虽难追其徃或可冀其来此系初心亦诚深愿顾杜门乆擅一丘之僻而削迹曾无百里之游自念与寡身危戢身庶几寡过亦且徳薄名浮藏名似可惩愆纵有管窥终成蠡测未能自度焉能度人敬望空而遥辞璧来仪以稽首伏愿念神交千秋比席思道符万古同堂何圣何凡直承即是曰性曰天起信惟艰举头便是青天那容点染开眼无非白日不着纎毫确行所知父子兄弟足法无替初念国家天下可通丕承正学髙风尽洗虚谈流弊他年榜様此日箕裘

　　荅孙月峯司马

　　翁生平笃实光辉俨然濓洛家法来敎娓娓盖有感于近世空谈流弊今日得翁言正救世良剂周程张朱与阳眀白沙诚髙先正云自古圣贤各留一影落人间不必同不必不同象山工夫从管库日进难道实践力少但人生于中古视上古气习不同生于末刼与中古气习又不同生于上古者譬居逺村深山无文物浮华以挠其习亦不必费涤荡洗除之功世间能有大帽子者甚少有大帽子者衣冠自然济楚还是以竹笠为大帽故有躱闪此不肖愚见也翁以为何如

　　荅沈继山司马

　　翁留心正宗此莫大因缘弟尝论天下古今盖世聪明苏文忠第一其碑文公曰天之与我者岂偶然哉不依形而立不待生而存不随死而亡者此等语说得何等亲切岂诸文人所能到盖缘文忠从岭海﨑岖跋渉眀珠大海诸灵攸萃故半锺于迁客翁从灵地而来宜其聪眀彻此一件若弟虽从﨑岖中过资性本顽又在多山中故顽皮到底然此心终不以顽皮自限近来惟发愿以慈心处世真视世间种种皆吾师也方幸锢之不早敢有出位尤人之念从荒山中四面皆盗日与有道先生为侣一榻外无他思矣

　　荅余瑶圃给谏

　　今有沟中之断绘者刻以为像朝夕虔诚肃心而祷有祷必应皆神感神应故门下之爱不佞类此不佞束髪向道今二毛森森矣屡经多难真觉学难言昔老僧云大悟多少小悟不记其数夫悟非悬空而悟以境而入悟心本无以境而有古人于境上行有不得反求诸已此真入悟法门不肖所行皆逆境所赖同志提撕能知反求今尚觉虚负在门下于此道志甚真功甚宻但愿于境上磨练深入则入徳坚固近世妙悟之士眼界髙逺脚底空阔害道不少吾辈惟黙黙自身从笃实收敛起不患不到光辉地步曰知及必曰仁守曰知崇必曰礼卑始为全学

　　荅周海门少叅

　　闻兄长玉体平复甚慰弟今年杜闗数月觉学问道体提撕得眀然须是享用得若眼界髙逺脚底空阔终无济事寂然不动性之体也感而遂通性之用也用即是体然须是发而中节若未中节毕竟是寂然不动处有不清楚故即浮云即天此等处能令学者放荡忘返兄当加意珍重千古学术毕竟有所持循始不差弟尝谓龙溪翁若再小心翼翼更复何说兄等与同志一商之

　　柬方本庵

　　惟翁行方学粹不佞得之耳剽者乆顷荷翰敎及佳刻俨然濓洛家法窃为浣服昔先辈执名象而拘器数有洞彻道源者一为点破葢闵其劳而罔功今道体既眀末学未尝致力一旦以小聪明搀和冒认其贼吾道不浅致令人疑而沮向道之心此救世之君子有深忧焉宜翁之有同心也文台兄过我相期力挽前辙寜为未悟又安敢以悟而引入之深坑长堑规矩凖绳之死靡他望翁有便敎之小刻五册请敎殊无当大观今求所未能此其端矣

　　荅吴观我

　　眀水来荷手敎喜次于面眀水其人可敬但若早来诸书可无著述吾辈学惟光天化日匹夫匹妇可由不是鬬竒逞异今一陟竺干家便自以为了生死吾儒如糟粕然不知此糟粕世藉之以生生足下谓何

　　荅余瑶圃给谏

　　仆心不忘门下即门下不忘仆也顾仆无信使未敢奉托耳门下家学渊源培植已深而又惓惓浸进世道无量之福来敎云世有修而悟悟而修者由修而悟则其修不迷缪由悟肯修则其悟不虚妄前辈学问有成皆从澹无一毫浓酽相皆从苦无一毫富贵相皆从寂寞无一毫热闹相今人多浓酽富贵热闹中谈悟能有成者鲜矣故今日学者肯苦修卓竖便是真正学者况今之谭悟而自诬者不少也龙溪先生见地若能小心翼翼断世间行岂不照天照地吾辈愿加意交勉之

　　荅周海门少叅

　　弟日望兄起家豫章乃尚迟迟岂苍生福缘未到耶兄精神何似弟则两足大不如前盖旧疮杖伤临老气血不足始难支持吾辈相期越老越精神无得放寛弟近有坚晩之誓事事言言留好様与后人作模楷不可为模楷者切勿萌之思矧言与行乎以龙溪先生见地能小心翼翼不堕世间行岂不照天照地以近溪先生若再谨饬一下后学谁得而议之望兄与后学言褆饬修行一路再不可忽不然纵说得伶俐与世与身子无干真切真切

　　荅于景素仪部

　　翁丈万福读佳刻学淳语正真近世之津梁吾侪于此学如衣之必暖食之必饱苟暖矣即布与绮罗一饱矣即脱粟与膏粱一未能暖与饱区区较同异者迂儒无当之见清虚之见诬人不浅实脚踏地亦自稳当愿与翁丈交勉之世局似说破然为忧正长逺在杜门诵洗心藏宻之章眀进退存亡之几是吾辈今日事弟偶得二句云但得青山无恙在相逢不必问弹冠并以此致请敎之私

　　荅蒙独山土司

　　仆昔在省垣曾记令尊简问原仪曾托陈给谏璧上谅不浮沈兹复劳记存仆不徳何足劳贤乔梓厚情至此感谢公厚意当领顾仆昔在贵地于各州司不敢领一蔬一米仆今既叨宦数年后且笔耕力耕不至冻馁足矣何敢当公等惠敬用璧上幸照入仆亦有鼎不敢不自爱公意良不薄无以为报愿公念先世承此土以待公等掌握亦可谓安富尊荣矣惟愿公等体天地好生之心思人之性命如己之性命地方百姓有罪只照大眀律治之自妥无轻杀戮盖佛家论业报以杀为首戒近江南士大夫家屡世不杀一牲以为功行第一义公等如念及夙业因果宜发大慈善心或者以土司地方不杀则不威不知威不在杀处置得宜钱粮早完亲贤守法上司称某州司守礼恭顺威莫大焉播州自作孽报亦只是杀机大盛故上帝不佑仆欲公之土地人民传之子孙千万世故不惮苦口幸留此言传之子孙曰吉水邹先生谪处此土惓惓敎我家者其言足采贤者闻之奋愚者闻之惕亦他日作一场佳话仆如受百朋之赐矣仆居家与人讲为学不外好生二字惟公其听我原仪或以之修桥布施作功徳即如不佞拜公赐也

　　荅汪君畴

　　来敎心性公案此非元某所知世必有知者他日或知以告足下愚意且如今步步踏着实地一念一事将此心此身与天地鬼神相质对精神逼真久之心与性一及不一不待告语了然眀白无疑不佞即与足下言一与不一何益人谓性善同而心则有不同此有真消息者才说得此话不可以我意见抵住他留在胸中他日知不佞不敢负知巳勉之

　　荅李梦霖

　　别久得来敎云除去妄想未几妄复萌焉随而又着力拔除又复萌焉此自初学本等足下志学有年矣苟志于仁矣无恶也足下从恶处检点不在从仁处黙识若从仁处黙识则始知此妄念皆自作自受愿足下黙黙识此妄从何来又从何处消则中间本无妄消息不烦人告语矣

　　柬王洪阳中丞

　　弟精神便觉衰飒翁精神何似吾辈相期精白一心以坚末路诸世缘无足道近觉晦翁格物一说被新建一口推倒岂大聪明如晦翁不知万物皆备于我而先自物格起遗落自性乎此弟今日会堂中逼出一段精神来敢以请正学问不可执一遗百随处黙识贯通始知先辈苦心翁谓然否弟欲徃山东哭先师必期翁一晤然举目触足畏途惟有相时而动耳

　　柬钱肇阳眀府

　　自盛从归无从请敎惟有驰慕庶常君归知家庭间自相切磋必有余师学须从澹泊真实越稳当越光辉世间浮华真如烁火如电光凡种种浓艳我者皆魔君也门下其以不佞言为然乎

　　荅史纬占宪副

　　来敎有钝根习气之说具仞实际钝莫如不肖习气自大贤皆所不免惟是一点真精神落地来果不昧的然在万叠波涛中自能骧首吾辈所恃一生千生此真精神耳来敎有惧鬼神阴殛之说非真修不能为是语不肖常与友云二十年来只信得报应二字亲切知逺知近之语圣贤何等苦心如是自然兢兢业业足踏实地说实话行实事存实心愿与门下交勉白首各天永矢此心耳不肖老而多病世路絶无梦寐辱厚望并谢

　　荅贺修吾

　　承敎知丈留心此学甚为欣慰初学人从一念之欲即当克去此初入门法既学人善念当扫此是进一步法若论究竟法何欲何善何克何扫非真彻性体者未易言矣丈老年且觉自己从何路入从生至熟从熟至化有非人之所得而致力者惟在精神逼真耳精神逼真金石为开愿与丈交勉之

　　荅徐丕承

　　吾弟欲逺行尊翁止之此父之情吾弟俛而就馆此束身敛性之道来敎知生发有机如所云前在俗情中错过大非谦语信师不笃一俗酒朋旧友难以面皮抛舍二俗怕人讥议三俗再不思量老来何以结局四俗如此脊梁只溷过光阴去到老未免空过一生仆亦有俗情开眼看世间人无道缘一俗因世间人意不笃遂结口不言二俗不汲汲皇皇求人任其自取三俗随顺众生自以为道宜如是四俗恪信匪我求童蒙之道五俗如此俗情元标亦老去一生空过此生耳念及此泪欲死今年山中日子多思回首末路一着旦夕皇皇得来敎遂不觉忉忉第所云须乐有着实下落处足见不任光景公若求着实处欲仆语层山饭能令仆饱即以来告若公食饭自饱更不他求也前五讲义欲为题数语后人知吾师生情可总括来敬谢敎

　　荅邓敬中弟

　　吾弟笃信此道无量之福世间人笑迂阔笑道学此等人如沙何足筭数吾弟有疑说悟说修修悟是一是二又疑意知物是二件如何是一件心性命是三件如何是一处欲仆有所开发仆若言恐成话柄知者冷笑吾弟云每日静坐返照此正好消息且从此二年三年又十年耳邉自有人来告吾弟始知不肖未尝孤负人也珍重珍重

　　荅彭茂先弟

　　茂先落地来有一至寳不与物对者久失一旦欲寻究此正好消息仆久欲为足下作招帖今肯鸣锣必有报信者至不患至寳终失之也嘿而识之是报信引子幸无忽

　　柬祝南山二守

　　簿书丛剧处是大法门无当面错过我辈必不利于仕途惟当以闻道为第一义饱食终日无所用心固可惜而功亏一篑者其致一也兄果闻道耶亦半眀半暗耶半眀半暗是今日学者通弊以悠悠为功课最是害事同侪中一副心肠拿出与人看能得几人兄诚有物我无间之胚但须深入彻底研求不彻底研求如彼良玉不斵削难为国寳此弟苦口吾元兄更将何以敎弟倘有新得不妨直示弟近归数年觉林皋不解错过人只是错过山林何时与吾兄披襟匡庐之巅一订千古学脉耶

　　荅祝南山二守

　　阅王麟泉疏云中有不在期会簿书之间弟甚不喜此语作官期会簿书是实学如周茂叔吏事甚精程眀道筦库必亲嗣望长兄留意当以此自反弟尝反发言太易思长兄发言更易今当彼此更勉此皆欠涵养沉潜之故徳盛者发言自中节也年华渐入佳境此件大事当彻底理会弟为一官在身归来五年不敢一出门庭毕竟不是翻飞汉子伶俐汉子若是古人直当尚友四方那能左顾右避何时得与长兄相看一翻犹胜静坐三年念之念之

　　荅顾泾阳光禄

　　丹阳书至知丈入南都今得台函似尚未到任此是正当道理吾辈老矣入队丛中为官乎为国乎为官非吾辈事为国不能弟尝思念庵先生再三劝荆川公出山亦当任其责丈谓若何丈于此学机将露当下绎容当细请终少放下一着放下而后能知源头闗头除却当下更何处讨源头闗头丈久而知老友心头热也季时兄以丈入官故不敢寄奠为世道伤正人弟岂无心附具见一刍惟麾顿致之莫春四诗此等题目考倒秀才容当具上记得元旦日已有又忽忘可知老矣敬此复诸不尽祠记弟当作丈不知弟世系与南都共派也此自后人之责幸致声

　　荅钱启新侍御

　　弟云未发时善耶恶耶诸语似有意来敎云遗下未发之中似又添一层注脚此时欲讨未发之中何处讨大力量大聪眀如门下向诸人谈书义非弟所望总在精神真真则万派千流同归于海镜中生妍媸影子来敎诚然诚然吾辈在山林世路一切抹下不必问除目也拜意贤郎世兄一入台省且归向家庭静修一畨今日言路有言与无言则一相机而动可也

　　荅王丰舆方伯

　　门下来敎洞彻无碍之体吾辈既彻此体又能小心翼翼乃为完学盖习俗浸滛五浊交攻不免为识神所使今誓坚末路惟门下敎而掖之至于世路念头弟久已抹杀山间亦有功课与门下出处一心实时时如面也

　　荅钱继修太仆

　　吾軰冉冉老矣不论在外在家各各收拾旧头颅求不愧天之与我者自成自道一真百真一实百实口嘴说得眀笔下冩得开济得甚事悟后以心宰事事无不妥未悟与半悟少不得因事求事亦致知之一道强而求心与事合未免凑泊仁兄诸条从体验力行中来可救近世径情空荡之弊弟受敎多矣

　　寄孙月峯司马

　　刘泸潇敝里同志其开眼处亦畧涉彼敎入而此兄初生时梦龎居士入其家此兄遂生不肖一日与之坐语曰龎居士此转身却折了本渠笑曰还添了些岂至折本又此兄最不信因果曰人去即去形声俱无予曰君以春秋经发家左传所载彭生事不一而足何言无轮回掉头者再余启之曰君中乡试曾有梦否曰有曰奈何又不信轮回不肖指诸粪语之曰去谷为食出腹为粪粪或于田为嘉榖于园为佳果果食于人又复为粪生生不已人生之修持千生之报应皆如此此学不透此其修地必不真此兄真心粹行今已矣敢述其言以告于翁翁盖不知精薫几千刼来生忠孝之门作清朝名卿岂龎居士可比再于此畧叅一畨始知邹生受翁教爱不敢负翁耳陆平湖亦岂漫漫人者子曰未知生焉知死又曰原始要终故知死生之说儒者多忽畧而不讲故不觉饶舌

　　荅顾泾阳光禄

　　弟犬马之年杜门自省劳大篇以学相商弟不敢复教惟审而敎之来教云学到知天命至矣由知命而耳顺还隔十年岂知命时尚有未顺耶愚见知命者知性也吾辈初入门久入门于性地难道无窥处惟觉隐隐疑情未断则亦有不顺处至耳顺则于知性处无顺无逆耳来教云孩提之童知爱亲知敬兄此不虑而知良知不学而能良能所谓从心不踰矩者也盖自堕地已然乃由耳顺而从心岂耳顺时尚有未从耶愚见孩提知爱知敬总是心发窍处此孩提之矩夫子不踰矩者亲其亲及人之亲不独亲其亲长其长及人之长不独长其长故平天下只在絜矩孩提亲长是平天下端倪圣人从发窍处指点是圣胚见人皆可圣夫子不踰矩则已直入圣域学至不踰矩如中秋之月大圎眀境界知爱知敬则初升之月耳来教云说者谓耳目口鼻以精气用惟耳以神用耳顺听以神也作如是分别见然与否与又曰耳顺无复好丑拣择也试思好丑是同是异同则何庸拣择异则何嫌拣择作如是颟预见然与否与愚见此语似无可疑惟以神用则好者是好丑者是丑有同异无同异见有拣择无拣择想若以为无拣择无好丑无同异则所谓神者是顽而不灵不谓之神矣来教云耳奚而顺乎知命之果奚而结乎从心之因奚而起乎有渐次乎无渐次乎无渐次何以逓列而为三有渐次精粗难易不近倒置乎愚见结果原于发因发因即是结果发因地总不外一志志小善人即结小善人果志善士即结善士果志真在闻道则有渐次也要走过走过然后无渐次处自然透得穿透得穿如白沙先生云一齐穿纽一齐收拾者自然理会倒置与不倒置无可言说海中皓月捞者知之耳夫一息尚存此志不容少懈时时提醒此志志学即知命也耳顺也从心也吾辈今日万分苦心筭不得夫子志学处愿各勉之昔有一乡老年六十从刘狮泉问耳顺之旨狮泉笑曰今日劝尔当耳逆诸人愕然请狮泉曰你好饮酒以后众人劝尔吃酒你逆勿饮你好客气儿子劝你与人打官事你逆而勿动气是即耳顺诸人皆大笑吾辈今日于世间种种习见习闻顺处一逆丢得下得力处舍得下然后于古先贤圣性命处摸得着即逆一下正所谓耳顺也弟与老丈并处林皋境以逆为顺论学彼此商搉以顺为逆逆乎顺乎鞭勉末路取日虞渊愿两地同心焉

　　柬朱玉槎文选

　　江阁相对大足快心覩计籍见所未有已自畅意而每覩启事真令人喜而不寐昔人云时当可出寜须我今始见之门下功在社稷甚伟大不但桑梓之光也至于未竟拂衣犹仞门下濯濯无欲真脉此一段即是仁为已任何微不入仆老而庆斯世斯道之有人也窃尝窥世间一欲字颠倒多少豪杰纵谈王说霸言与声尽以是心服门下之得请里中数十年间无此髙识仆有余师矣九顿称贺匪为其私惟恕不躬而麾顿之

　　荅涂镜源中丞

　　自奉教后覩奏凯时闻倡学塞上又定封事真真实实皆社稷伟代名硕经纶吾里人何负君父而以科名论轩轾也翁丈胸中光霁故所至表表伟伟敬服敬服弟以翁丈今在谦三爻矣说者曰谦者有而不居之义夫知其有而不居则犹有居之意未化知其功而不伐则犹有功之意未化谦者只见其无见其虚夫安得不谦翁丈肤功不有弟所深信若满腔子知止修二字未化得无似之语曰为学日益为道日损损之又损此道之极也翁丈计日必有殊恩所云善刀之义亦当不作套语弟尝与青螺翁兄云为国家不可不作官为自己计不当出又与郭氏诸子云有余不敢尽此切至语敢奉闻见道友不作貌言迟数年再出领百官未晚造化忌盈思之思之及其老也血气既衰戒之在得谓学有所见有所得即得也山农直布惟翁丈亮之

　　荅吴彻如光禄

　　见上赐环足下白云司以足下仍在家山不谓足下之任矣仆喜而可知仆在此处照磨厯俸一年员外厯俸两年半亲厯无一日空闲尝自念不肖生平气髙心粗得此以降心抑眉始知人间官不必美能降心抑眉即美尝念今上吾师也吾师也吾何敢忘之仆当时有魏敬吾再谪有邓文洁朱鉴师相朂勉足下今友谁氏余不敢知弱侯仆畏友也足下幸信而与之切磋直谅多闻今人谁伍足下无错过仆在刑曹三年半不少一日足下肯以此为练魔场望耐心处之仆之能是部者亦有由乙酉仆转铨曹入仪部拜汪登原覩主客题名吾宗文庄公尚为郎中不肖屈指文荘公辛亥生辛未鼎甲尚为郎官我何人斯而之比耶泪数行下故尝有言曰世人之患患官小吾儒之患患官大足下勉之郎中非小彻如先生自大毋忽鄙言不尽

　　荅于景素仪部

　　久未请事殊仰殊仰顷友人有传翁居里事弟心喜可为末流师法吾辈立朝有立朝道理居乡有居乡道理孔子立朝侃侃居里恂恂是圣贤家法学无可见见之于行故曰君子以成徳为行日可见之行也翁丈见之行矣弟心喜者以此来教似有厌博求约之意一段冲襟令人可挹自以为不归宗即归宗矣自以心未愿息肯息即息矣夫所谓约者非外博而求约也翁知搅丝者乎千脉万络约而之一处故经之纬之无不如意圣贤千言万语只是约到自家身上来将以反说约也反者反到自身也修齐治平约到修身身即约也何待言说故曰以约失之者鲜矣君臣父子夫妇昆弟朋友节目何等不一只约于亲义序别信亲义序别信必有所从出之原圣贤曰心曰性曰命又提之曰知此约之至精至妙处而实总知止上天之载无声无臭约且不得名之此学之极功也夫子教子贡曰恕终身可行恕虽为约然吾亦无加诸人非尔所及则恕非约之至处可见夫子一呼曾子一唯至此名言两忘声色俱泯即博即约即约即博夫子曰约之以礼亦可以弗畔矣畔者无然畔援之谓非有邉际非有一物捧而持循之谓翁丈寻究此向上一路必有恍然自得处白沙先生云如今老去无筋力独坐江槎看水流敬以此请正若云学有着岸处学海无涯回头即岸议有异同处理会自家异者自异此弟一得异见未知当否惟高眀裁之

　　荅薛钦宇方伯

　　学问先在见性性体一物不容而近来诸公见地太髙是以舌见性也黙而成之不言而信愿与门下交勉之门下今捖钱榖之司濯濯无欲弟处林皋之下兢兢自守此真见性也髙见谓何末路难持神眀难欺言及此令人懔懔

　　荅马冲六贰守

　　承教渐觉知放心矣足仭学力不知者谓为放达之放知者则谓不从神识中认心虽然放之则弥六合语体也卷之退藏于宻语功也门下一言一动一饮一食士民观望同寅左右窥伺岂能放得兢兢业业小心翼翼乃真放也先正云心能大亦能小知大而不知小会流于狂路承问及敬复幸教之

　　荅文别驾

　　学问固不在任情识然人情物理未磨练亦未可谓从性中流出性中有节文有条理白沙先生谓分殊处须理会正理会此先儒谓儱侗佛性正此意吾弟一副骨骼任道之器既在仕途愿从人情物理处一加意所恶于上一节请以此致爱助之私不尽

　　荅刘学博

　　尝念门下服官虔中竟不得一闻耿耿来敎具仞学问大进水落天根见信然观法是学佛者初入门无奈此心何故敎之观十八观其总萃也然上根中根者亦无用此兄谓圣门不以观敎人诬矣黙而识之观入细矣父在观志父没观行观其所由无非敎人观法但被世措大错解兄既信此一步日消月融自有时节不消言说也吾辈老冉冉至不大发愤非男子愿各努力

　　荅曾先醒

　　世间事故俱假然见道假亦真不见道真亦假真假无二若不从悟道入未免厌弃世故忽畧庸徳足下叅之众醉独醒四字不佞不忍书此未知醉者醒乎醒者醉乎圣贤惟思觉天下不忍自居已于醒居天下一节虽孟夫子语亦不敢书中云不得志独行其道语亦未莹吾辈不得志生平何止数千万人乡党夫妇父子兄弟朋友终日如鱼在水相泳相游难道是独行足下谓何

　　愿学集巻三


愿学集巻四

　　（眀）邹元标 撰

　　○序

　　四书大全纂序

　　圣人心如眀镜学庸语孟皆从大镜知中吐辞为经昭哉烁乎不可尚已厯代以来家执锥凿人健私见圣人之旨始晦子朱子忧之于诸圣贤语句寻字绎凡大儒有一言足抉先圣阃奥者必采以证如步天者日月星辰左右次舍毫厘不爽如注水经者沟港断流源委必悉圣贤道昭如指掌名曰集注我成祖诏诸儒臣胡广等校定赐名曰大全集注惟惧学者溺于异指令童习家学见之躬行厝之政事以翊戴皇图无疆之治而近时学者因陋就简至不知朱注何物且有操戈向者懐古陈公复忧之虑大全灏瀚繁衍学者不能徧观尽识则取大全集注删其繁冗名曰纂注约而精之可谓紫阳功臣矣书藏箧笥乆而公嗣侍御君思公一生沉埋兹道盖欲镜今传后岂可令之饱蠧鱼来巡豫章遂锲以传盖曰前是书成皆吉州豫章诸大儒为政诸大儒护紫阳如护要领引人者于其素习则人之从之也常易入此侍御君意也以尊制则忠以阐扬家学则孝以承前启后则仁一举数善备焉陈氏眀徳逺矣侍御君属元某一言缀之简端余惟道布濩天地间如日月经天江河流地亡弗眀也亡弗行也有弗行弗眀者私见害之也以紫阳之精神光天地质鬼神岂其不能晰至道之精盖虑学者蜡等而进中人以上可以语上古今几人故其言之切说之详叮咛告戒不遗余力世偶有管窥者輙执公格物穷理一言为疑城物非在外格物非逐物紫阳岂不了了且其释眀徳曰虚灵不昧不昧者何物释时习曰眀善复初何者为善何者为初如释学思曰劳心以必求不如逊志而自得如释知性知天曰知性则物格之谓尽心则致知之谓此岂从逐物上起者有能悉心忘见始知紫阳之学必不从脚注下盘旋精而一之是在纂注中矣嗟乎时当凶岁有货东海之粟者辄奔而赴即有袖眀珠者光烁烛天人跳而不顾以无当于饥馁紫阳之注吾道菽粟也懐古之纂注择稻黍稷麦以为菽粟助也肤学小生井窥蛙鸣以爝火槩太阳此侍御父子之所闵而欲援之也

　　学庸或问选序

　　学庸一书本文自眀顾无奈后儒之溺其旨也子朱子忧之作或问余读其语大学曰学大小不同其道则一而已中庸曰庸惟其平常故可常而不可易若惊世骇俗事可暂而不得为常此二语足以槩学庸之阃奥千载而下洞若观火啻其忧时之心太切觉世之心太重虑时之人不深惟圣贤所以故千言万语勤勤恳恳不嫌于反复叮咛譬之严父贞母忧其子无成也大言之小言之深言之浅言之随其子耳入或一有得焉可以为人子朱子意葢类此乃后世观者苦其浩瀚终年白首竟未入目又如荡子以父母规为瑱也者且格物一训为后儒所异同新安之学遂少晦嗟乎继徃开来慥慥皜皜今有新安其人乎余执鞭所欣愿焉荩夫氏约而传之不但有功朱子且有功斯道甚大语云多闻守之以约多见守之以卓荩夫之谓与昔文贞公在穆庙时集海宇冠裳订学悬识仁定性二书以为士鹄眀道新安旨虽不同至其精神直欲接孔颜真传则一今欲上长安有佹而至者有逶迤至者迟速不同其至则一有志斯道精神而真何论程之与朱孰异孰同哉荩夫氏丕承烈祖缵绪有耀余为斯道庆敬拜而弁之首简

　　孝经序

　　太史贞复杨子学悟性宗一见与余论合聨榻信宿而别一日出所编孝经征余序余卒业迟回者久之经曰身体髪肤受之父母不敢毁伤余之足已毁矣又曰爱亲者不敢侮人敬亲者不敢慢人予生平取世忌嫉不少必予爱敬之未至矣虽然吾有尊足者存卒不敢以世忌嫉弛吾爱人敬人真心敬敛袵而序之序曰大哉经乎千圣之道之总萃咸备于是无所容吾赘矣古今称孝舜曰大孝武王曰达孝下此者即不得谓孝余请纵言之可乎乞人贱行也丐者行食于道得食饮即遗母母食且为之歌数阕尽欢而止彼不得不丐者遇也丐而娱亲者真性也苗乃异族也有苗泣亲继以殒命彼沦于苗者族也不以苗忘亲者真性也禽兽无知也而跪食而返哺禽兽未始不知有亲也夫大者谓其弥纶六合有一物不孝者非大也达者谓其达之天下有一物不顺者非孝也呼途之人曰来吾语汝以大道彼未必不四顾踌躇惟语之以孝亲三尺竖儿心动神怡觉世君子从人所常有者提撕之则人不沮于其难而吾言之入也常易此杨子惓惓于是经不忘也或曰集灵引证何居余曰草木微物必有以鼔动之始甲而拆拆而条达子舆氏曰乐则生生则恶可已此集灵引证意也罗子宗旨何居余曰鹄诚设射者至之轨道诚立行者由之罗子宗旨孝道之轨鹄也一切揣摩意识思虑悬想仪章度数盭宗旨逺甚且斯道也吾不知其所自来也穷之无原执之无端用之不可既洞焉通焉广大无际穷天蟠地无弗周浃以之事君以之事长无二道也仁曰仁宜曰义履曰礼知曰知乐曰乐所谓不敢毁伤不敢侮人不敢慢人者皆是物也皆人所固有罗子非能为人加益之也必眀乎斯而后可以言孝事父孝故事天明事母孝故事地察不然事父母且不知父母矧曰天地嗟乎安得起罗子而质之余闻陆象山氏曰孝经十八章夫子从曾子笃实处说出来学者必践履笃实久则恍然无疑斯语晦庵年方七岁即题其上曰不如是非人呜呼思先儒格言绎罗子微旨而后杨子之志不孤

　　圣学宗传序

　　夫道一而已矣昔者圣人仰观俯察形容摹拟此一不可得于是系以一画画之阳者曰干干曰大哉干元万物资始乃统天此宗统所自来也夫子曰文不在兹子舆氏曰见而知之曰兹与知虽不眀言所以而万古斯文之统卒不越此寥寥数千余载唐昌黎氏云尧舜禹汤文武以是逓相传授宋周子所谓太极程子曰识仁我眀新会曰自然新建曰良知皆是物也随人所指而名之譬之天一也东南西北之人各随俗而名之而仰观太虚昭昭日月星辰则无不一然难言矣予友绍兴周子早志真宗学有本原虑前圣以一脉相传恐后之人不曙斯义乃遡自羲轩及我朝诸儒先有闗斯学者名曰圣学宗传盖其意曰帝之与王圣之与贤隐之与显微之与彰虽异位而人同人同而此心同此心同通之千百万世无弗同独奈何不求者既委至寳于草莽而求之者又横以意见意见穿凿是取至寳而付之烈焰又不如隐于草莽之为完璞也其意良苦矣予读是书因有感于昔儒曰虞夏之书浑浑尔商书颢颢尔周书噩噩尔今于兹书亦云读虞夏商周之语如身逰浑浑颢颢噩噩之天未尝不神逰心醉厥后源逺派分辩驳愈多心愈戚心愈戚视浑浑之风益逺虽然此亦诸儒先不得已也滔滔东注其何已时长天永日恃有此真性在真性不昧直息诸见揖唐虞周孔羮墙间兹传也吾不知其尽也

　　圣学象教图序

　　夫今以注易名者葢亡虑数十家大都憔悴枯槁山林间发愤于世者所为可以观世矣子曰作易者其有忧患乎忧者幽也迹不潜则神不幽患者幻也迹不幻则神不化易化书也非近心粗心浅心者能入干初九曰潜龙勿用勿用乃潜潜乃化邹子沉埋半生矣亦尝手一编稿形深菁然生平醉心慈湖氏已易尝睹诸君子于卦爻象变各有所主茫然自失虽有管窥徒藏之腹笥而已至于圗书尤不敢注一语近阅岳大夫某所注诸图如木难波斯百寳杂陈光怪夺目私恨曰安得促席从公指点以毕残生一水非遥徒自怅惘一日公以范围象教圗见示欲余一弁其端余一生从老头巾度日半眀半暗于易也浅公彻上彻下于易也深其何能复公惟是觉公恐释与玄之乱吾儒欲纳之范围中其忧患深矣忆昔有友欲折三教者余曰虚空之中何所不有各自为宗虚空不可剖也又有友欲合三教者余曰天下之道原贞夫一一分为三三归于一此自然之理太虚原自合也友唯唯否否公之意得无同友人之悲乎不佞与公皆在潜之初爻矣不易乎世不成乎名即欲易世成名其谁与我惟在确乎其不可拔释者曰确如石声坚确然余谓石声犹有消陨坚石亦可磨磷学惟休心忘见则无我无我乃能遯世能遯世乃能不见是无闷凡人得一爻即足以毕世眀夷一卦文王得之内文眀而外柔顺箕子得之蒙难正志文眀而曰内艰贞而曰晦眀潜之义可窥矣夫子于易曰终身焉尔已愿与公共请事焉

　　圣学启闗臆说序

　　夫道在天下犹水在地中地无之非水人无之非道所恃提衡斯道者则系乎人古我先王虑民未若于训也时有省方之举察民刚柔迟速异宜立之轨则操而化之故曰先王以省方观民设教而后天下服后世舆圗日广人主端拱深宫以巡方付绣衣使者问其所以报天子曰纠吏治察民隐惩奸宄丰裁凝峻使人不敢卬视如是焉止观民设教之意微矣龙侍御紫海自少志大人学资敏行醇筮仕金华鼔吹六先生遗绪揽辔三秦又续横渠先生流风而见之行事政暇偕巡茶张使君同过闗中书院院故有少虚冯公为里中祭酒率诸乡绅子弟肃听教指者几千人侍御为之剖晰疑义者竞日已复条欵目示诸生冯先生曰此后学津筏恶可弗传君又续诸先正语录于后总名曰圣学启闗臆说余得而卒业广大悉备大都复性足以该之虽然性未易复也复性必先于透性透性者悟也轲氏曰尽心由于知性知性斯知天夫此非落言诠非入意识非有等待非有加损透之可浓可淡可穷可达可生可死即剥即复即圣即凡何内何外何异何同何安何勉一以贯之无余藴矣然透岂易言哉病寒者汗一息不流风邪隐隐流于腠理故神医以汗必透体始苏侍御云诸生试观一堂何尝外却一人一人何尝离却一刻此心运用此道现前即易简即神化洒扫应对便是精义入神可谓倾槖抉肠有能于此直下承领不作纎毫疑情者于开闗启钥之志不孤矣世欲拒人不得入也则为之闗以御之欲人之循涂而入也则为启闗以导之此需人为启闭者也性吾性也坚自拒也机自辟也能识自辟自阖之机则不以有人而作无人而辍而又谁能御之诸君勉矣世乘传四方者何限独侍御一举足使闗中数百年道脉光大有耀归而报命九重四方且则而象之所鼔畅仁风助流皇化者岂浅鲜哉予故乐而序之首简

　　易叅序

　　从海门周公而得知养初喻公公以陪巡偶过田间谭学娓娓去未几入为谏垣以射取隼备兵岭表人谓公以日月近臣拮据簿书必拂其出入补阙拾遗之心侘傺抑郁又不然攀云弄日消其磊块亦情所必至者而公视内外险夷澹如也一日寄所著易叅示余曰不佞半生偕诸荐绅谈易苦无入幸官五羊无事垂帘焚香直探四圣之秘至坎维心亨一语颇有会心处偶笔之名曰易叅子为我证之余首披乾坤二卦以元亨利贞皆属干干阳为大为眀自始至终流行变化莫非干道所统曰未有庶物先有干元此易道之总萃也大象曰自者不息之真源眀曰自明道曰自道成曰自成得曰自得舍自别无所为天是不以易视易而以身为易也坤曰干之所至坤亦至焉干资始坤则顺承其始干主覆坤即载其所覆是晰乾坤合徳之源也大象曰厚徳载物非离物以为自成物所以成已即实其自强之学而已此皆直抉前圣之秘握乾坤之藴乾坤眀六子无余藴矣八卦彻六十四卦无遁情矣公曰叅者盖不知黙识体认者若而年真有寝不安席食不知味身依殿陛也不知其为华出镇藩服也不知其为诎盖与易若将终身焉耳矣易繋曰叅伍以变夫子曰立则见其参于前瞻之在前恍然心目曰叅而曰叅伍以变又不滞于心目间故曰知变化之道者其知神之所为乎公曰变者自变中有不变者存不变者天则也非人力私知能安排也此非真知变化实叅实悟者未易至维心之亨公殆非虚语耳海门子见之嘉乐何似余故掲之首令读兹书者共叅究焉嗟乎易出于太虚太虚以前冯冯翼翼何象何卦何圗何书而圣人象之卦之圗之书之此皆不得已而有所寄其思于不寄学者复从卦象圗书下盘桓冯其意以穿凿而圣人之易亡善叅者浄乃心黜乃意不以易会易而以身会易始知易叅语语从体验中来可以证自心斯可以证四圣之心倘不洒濯乃心而屏知去意叅何易言哉

　　像象管见序

　　此名侍御启新钱公撰也余自庚寅别公公时将巡粤众方以公必为时镇臣不谓公以蹇谔与予等同锢矣闻公杜门谢客颛颛易学余恨不得睹公大全一日公冡嗣侍御君巡三楚以一册贶余且属序余拜而卒业公盖虑世之谭易者荒唐龎杂令学者贸贸然莫知所之也故极深研几而作像象管见公学窥其大管见者谦辞也公之意悟圣人二画即人之像不成像则无以成位其中实见得即人即像即像即理无一人无一事无一息不有像存定天下吉凶成天下亹亹咸此像基之顾象亦不一有错象有综象有正象有隅象象有卦情有卦画有大象有中象有爻变象有占中象公皆一一求其指归焉毎卦每爻本其象必求所以像求所以像而又归根于象所以像不可见而公阐可见者垂之篇始知盈天地间皆象也皆像象也彼滞象者泥于有而耽于像象者沦于空是二之也公之所深闵也若以像为理之近似是彷佛假借之见公谓易无是也视诸谈易家真所谓良工苦心矣昔圣有言曰作易者其有忧患乎夫以聪眀睿知如诸大圣是书犹必本忧患而来盖忧患则困心衡虑其迹幽迹幽则神潜神潜斯穷无穷极无极故曰圣人以此洗心退藏于宻吉凶与民同患其与民同患也亦自洗心藏宻始非以意识推测揣摩而得之也后学易者处逸乐之境加以不専之功欲以探圣人之阃奥此与射覆奚异公戢影岩扃茹荼坚忍者二十余年才可济埏垓敛而不试道足包九有秘而不用困矣幽矣潜矣天完公与公自完者其在斯乎公曰始于屯仍为屯终于未济仍为未济公虚至矣余谓屯者乾坤絪缊之气所凝也未济者乾坤生生之意不以既济而遂已也倘终于屯终于未济是剥复不相乘乾坤不几于毁而何以成易哉道不终晦公以此学日见之行为复硕果为泰抜茅端有望于公公幸无容自诿三十年前公以白面书生出宰吉州批却导窽片时而决偕诸耆宿嘐嘐谈古昔今公卓尔如是惜乎不令诸先生见之予夙叨爱雅犹得序公鸿撰窃为斯道幸安得公再临鹭水一弹指间共窥无象之像俾鹭水含光螺山助响人人坐公太极中世钱氏易无涯也

　　宗儒语畧序

　　沔彼流水朝宗于海海水之宗也予孙枝叶繁硕有大宗有小宗而后其统系不淆谓道有宗乎神无方易无体何有宗也谓道无宗乎济济三千独一唯曽氏得其宗未始无宗也仲尼祖述尧舜宪章文武宗帝王也轲氏愿学孔子宗孔子也葢道一而已矣一则天二则人天则亘万古而攸同人则涉末流而多歧道无岐也学之者岐也惟多岐而百家龎杂莫知攸宗甚矣道之难眀也余夙荷眀师良友指点夹辅年来偶有隙眀于先圣一脉真传似无所蔽诸儒最有契于衷者在宋则眀道象山慈湖在明则白沙阳眀心斋六先生于是手抄其语与道相发眀者名曰宗儒语畧其言浅近详畧不同不谬于孔氏之传则一而已夫名臣巨阀必有宗谱孝子慈孙一展卷孝思悠然而生是书虽谓儒之宗谱可也学者由兹直证本心顿息诸见揖唐虞周孔在斯须间若复辨儒释较同异取余所编者为辨驳地是人也意之为害其去道也逺起诸六先生与之同堂合席何益乎邑恺衷黄侯爱是书捐俸授梓敬拜手引其端

　　月川录粹序

　　余体孱弱好阅方书遇名方辄手录心注之有告予曰人生在神与气神与气随腠理宻而康强无恙虽有禁方无所用之余近味其语此治未病之说也忆余十年前勃然师古而最慕用河津凡有忆见悉录之以纪吾学若效读书录也者而最后又慕新建江门若以为圣道非从此不入口念心维然盘回十余年来身心互持未有得力幸返林皋至庚寅岁差有所入始知先儒之语皆言己之得非我之得也而我持其咳唾求道是不亦贫子拾贷册称富翁乎故凡儒先语录以为此特名医良方而无病则方可置不甚省阅既入都门余友叔龙氏持月川录粹一巻命余引其端余匆匆别叔龙叔龙亦未竟余之学乃数以书促余言夫以余之所未请事者而欲学人殚精于是是欺来学也虽然叔龙表彰先贤加惠来学意良殷勤余故识其首若先生笃行沉修岿然醇儒直遡濓洛而开我朝道统之原则固不俟余言也录中云心非血气之谓先生之见卓矣世号宿儒以血肉为心者岂少哉即此只辞亦足以抉世儒之一膜也夫

　　读书全录序

　　文清先生大儒也醇儒也读书全录微之而神化性命巨之而修齐治平广大悉备譬彼良医禁方名品备载无遗呜呼盛矣某髫年即知慕用先生每读兹录如天鉴在兹如神明临汝栗栗乎神为之加悚心为之加清惰为之加谨间有所窥期师先生万一然几成帙而散于火遂弃去已而泛滥于他家竟无所得谭及先生辄不敢措一辞今年春虔南中丞李公刻全录以恵后学命小子引其端邹子敬拜手言曰道不在言言者麤也道不着见见者虚也道难卜度卜度者意也夫道虽不可以言言而匪言道亦无由寄虽不可以见见而匪见道亦无由入虽不可以意卜度而亦可以意会日积月累久之羣言亡众见消意解氷融虽言而无言也虽见而无见也虽意而未尝意也此先生之学也后儒辈出其趣操与先生不同盖先生学以复性为宗谓必闲邪而后可以存诚谓必去念而后可以入道后儒以见性为宗谓惟在复礼万物皆已惟在知仁万念皆融此其说诚圣学之宗传但语云中人以上可以语上又曰深造以道欲其自得夫中人以上深造以道不可易得而遽直达天徳则千里得一士如比肩焉且世之驾言了悟卒至藩篱撤大防溃不忍见闻者始知先生诚上溯邹鲁之轨辙而继徃开来之正鹄也善学者请事斯录履绳蹈矩日融月化意言两忘其达天徳也何有中丞公重新是书以贻来学其有所思也夫

　　康斋先生语畧序

　　丁巳秋举青原会少叅吴公持新编康斋先生集畧言于众曰我国朝以学倡者康斋先生先生一传新会再传余干俱易名从祀吾道吐气顾其师寥落似于报称之义未当时或以先生有争田讼不宜见知石亨为疑不知先生于诸弟子来从学者率之力耕而食未有田也而奚讼好是懿徳凡人皆有石亨知先生荐先生未尝有求于世何于大儒过之深也邹子曰公以陈胡二先生谥与从祀也于陈王二公有加乎而吴先生之不谥不祀啧有烦言也亦有损乎曰无曰然则予等当从不加不损处理会更不必从世法上度长絜短一从世法论俾世之学圣者于形迹上比拟而圣人之旨荒矣且余自幼闻先生讼田也以弟鬻祭田故夫士大夫无故不鬻祭田礼也先生秉礼者也即讼非过而文清在大理一内使不荐曰南京好官惟薛卿可以是病文清乎夫人之精神映照百世者百世千万世者千万世故曰百世以俟圣人而不惑学如先生俟不惑者可矣二程从祀后舂陵继之朱新安祀久李延平近始举行礼乐必待人而举公无为吴先生过计也

　　文简先生语畧序

　　文简先生集流行域中亦既裒矣读其书者曰大儒也醇儒也横渠之后先生中兴顾集中有语畧数巻同志仲好氏择而锲之以传其心葢曰世之学者凌髙厉空志非不逺言谈斐然非不謏闻然索其实履与言颇不相符契为吾道蟊贼不小吾夫子掲博学审问慎思明辨笃行之旨何谆摰也夫跬步未发而谩言神圣是白日而羽化也余弗敢信寜使学者履绳蹈矩足蹜蹜有循虽则沿洄实不泛驾若先生慥慥皜皜其言彰彰如是真吾道金汤且语中大言小言显言微言天地鬼神身心性命之奥亦既备矣道在迩而求诸逺非适北而南辕哉此仲好氏刻以公来学欲邹子弁一言以告邦人士意也忆先生与吾宗文荘公俱以文魁天下以言事谪州倅同为留都郎署同比屋而居顾两人各龂龂自信文庄公受学新建守师说不变先生禀濓洛旨绳检自如席间辨论有差而意色自如退而各相服也今士林谭两先生有不兴起者乎是孰使之然哉其必有神孚言先者在又读先生集者所当知也

　　仁孝训全书序

　　有婴儿于此投之抟黍欣然喜或与以鸩毒长者饬而止之曰此杀人不可食童子掷之地有人于此情识既开机知横至语以大人之学则眺弗信而或其所学者党同伐异饰已自便至矜一知饰一能以自荘严视世之人无与我同之人也命之曰天之戮民所谓驱而纳诸罟擭陷穽之中者也长者复诏之此非大人之学亦封而不肯舍岂知不童子若耶故曰大人者不失其赤子之心者也旴江近溪先生赤心为道絶无他念其尊信新建良知白首不移顾世之谈良知者或索之隐微杳冥先生掲仁孝之旨本赤子不学不虑之真即美大圣神之基令人易知易从可久可大事业亦不越此宜门人杨子并董司冦广而传之而全学博某重锲以振铎于庠序也与先儒曰勿以学术杀天下后世仁孝者生世之嘉榖也易道首乾坤干曰大生坤曰广生故曰生生之谓易呜呼先生之学本于易质之千圣吾知其不惑矣

　　胡敬斋先生粹言序

　　敬斋先生以布衣从祀庙廷而学益光盖先生学与文清公皆昭代鼻祖文清业从祀会请祀陈王二先生而上以先生并陈王从祀盖上重先生笃行沉修渊懿圣衷匪夷所思臣元某窃以为昭代苐一盛事闻先生散步长吟鬼为唱和质鬼神无疑俟圣人不惑先生以之先生有语录为西粤吴献臣所编者恩江眀府吴觉生载以出入拳拳服膺欲刻此为多士鹄属予弁其首夫献臣得先生学颠沛造次未尝少离卒谥清恵世宗朝名臣令君世先生学又欲以公之多士学道而后爱人于令君益信矣

　　罗一峯先生集序

　　徃扪萝东山羣峯矗矗磅礴蜿蜒亘百余里龙蛇生焉羣峰中独一峯撑云凌霄如伟丈人端笏朝堂凛不可犯因悟曰士之耸壑昂霄者犹是也又常涉溪涧清沼眀烛须眉洎遵青齐观渤海排云凌雾莫可涯涘因叹曰昔人以风行水上为文而兹犹有至文焉吾乡先达罗文毅足以当之然先生进于道矣我朝理学河东余干并树标的独陈新会以自然为宗先生虽与陈称石交乎然学非陈之学紫阳之矩矱也巧力不同矩矱则一乃近儒一禀新学谈及先生辄以未闯性天之窔为疑不知性不离伦物之常进退取与是已先生有一不尽道其间乎盖世儒之所谓性也者如以指标月先生之所谓性也者如以足履地标月者指即有象履地者身在忘言则先生之所韬者固也徳清吴侯自幼庭训心师先生政暇敬奉先生集删讹增遗锲之以恵来学而问序于余余惟圣门之学传失其宗曾子以皜皜发眀道体迨宋周子提衡无欲一言为入圣之要先生之学虽不得而测其涯然皜皜无欲可建天地质鬼神考三王俟百世天假以年遡周曾而上之无难矣先是有诏廷议诸从祀名贤他唯唯否否独先生翕口同归不可征良心之同哉此虽不能即得之今日然有待也呜呼登凌霄之峯培塿为卑瞰巨海之涛涓流为隘学者如有景行之思乎巍然沛然在吾心目者果何物哉悟兹而先生之学可窥矣苟不究其所以然而猥随俗之誉言是观山忘本观海忘源必无以得其髙深予特着篇端俾愿学者有所览镜焉

　　谷平先生粹言序

　　谷平先生学以求仁为本以闲邪为功以直任天命流行无事安排为实际余幼时闻长老述先生居常齐明盛服如对上帝族子及诸门人侍坐至竟日不轻发一语穆如也盖是时新建学兴整庵罗公犹徃复辨难先生不复与辨惟期实有诸已文恭罗公云晚循渐次以知及仁守为难能未尝袭世人弊以为髙竒此善言先生者也世或疑文恭为先生髙足颛颛发挥新建余旨似与先生学分道而驰不知文恭一步一趋宛然先生家法安在其以言尊先生也世皆知先生养邃不知先生丞通衢十年读易梅亭所得于动静消长之机与造化俱生俱凝未易以语人者境至幽而仁至熟矣余每读先生语录谓为濓洛饩羊敬语诸先生家子弟曰夫先世有良田在后之人植而耘之先生言吾党之嘉榖也播而殖之是在二三子诸君跃然刻以传敬拜而引其首以识仰止

　　罗东川先生语录序

　　吾吉正嘉间有名儒东川先生者慥慥笃实君子也初新建从剑江闻宸濠变归舣棹先生而得倡义之说先生偕新建夜叩郡门太守踉跄出迎既百务总总先生至代郡守檄各道兵饷及新建屡推功先生为当路所忌即以先生崇望守二千石特宴享为郡国冠冕转叅知竟挂冠归先辈出处不苟如是先生故交新建而学则龂龂自信后新建说盛行而先生学稍掩先生孙某某从予逰余语诸孙曰先公之学布帛菽粟濓洛饩羊宜为世津梁诸孙是余言谋而刻之予题其端如此刻既成邓征君皇明书出及吴郡侯载公三祀志俱列公名臣且知公学沉抑已久舄奕一朝诚不可掩如是

　　王门宗旨序

　　陈督学长卿谒新建公祠以正学训诸生娓娓既思曰先生功在西江显著学以西江人传且信顾海宇于先生学疑情未断则不旨于味之过敬托少叅周公继元大司成陶公周望于先生学撮其大旨令诸人士望的而趋徳意甚盛二公竭日夜力于先生片言有闗学脉者必録如徐曰仁王汝止汝中钱徳洪为先生髙足者言必载书成名曰王门宗旨山阴令余君有志斯道走使属元某一言引其端元标谨拜手言曰夫今以良知为出自王先生者诬也夫子及门之士如由非所称闻善必行者乎呼而告之曰知之为知不知为不知曰知徳者鲜孟子在战国时则曰不虑而知者良知曰见知闻知以知为教是自孔孟时已然最后诸大儒出曰学在知其所有朱考亭氏释格物亦曰人心之灵莫不有知诸儒先何尝不谆谆以知开示人哉顾当训诂沉溺之后先生抉此二字以觉羣迷若谓先生独创也者不知非先生臆言圣贤所已言也古有单方久尘故牒有佹得之持以活人者羣医辄诧以为我辈百方试之良苦奈何一匕有余有闻而喻之曰方以治病病已方可除识者以为名言良知者度世之一筏既度无事筏矣窃尝谓先生之学直接陆子或者又谓陆子与先生学皆禅不知知禅者然后知先生学知先生之学斯能知禅倘未尝以身研两家情状先以意见横入曰此禅此儒以自阂阂人禅与儒两寃亦并以自寃于先生学无损元某生也晩犹得闻及先生门者謦欬窃窃然疑之乃任其僻愚自寻径窦叨天之灵更数十余年始知先生言备尝艰阻直证天德与近世剽谈者霄渊故尝有言曰余初不信良知者乃所以信良知也良知即干知大始之谓本自皜皜本自慥慥不以识识不以知知非刚健必堕于欲非笃实必二三其徳体干之健法恒之久殊可与入而世以诡谲辨博圎融迁就沉溺欲海为家舍是良知蟊贼先生而起掩耳何疑嗟乎学无门可入则苦茫荡有门可守亦属藩篱子不云乎曰无知也由兹门至于六通四辟无宗而无不宗斯又善会王门之旨而宗庙之美百官之富行且分孔氏庭何论王门天下万世寜无其人乎予与前诸君子日望之矣是亦长卿使君传宗旨意也

　　石莲洞全集序

　　耕莘氏有先知觉后知先觉觉后觉语余尝谓知觉寜有先后以先觉后似二之也久而思先知先觉者作者之圣也后知后觉者述者之眀也先而匪后其流不逺后而匪先其传不真天不忍斯世斯民之罔觉也必先命世之贤以寻绎其端倪又不忍端倪之不可不衍而弗光也必挺间世之贤以接续其统绪此斯世斯道晦眀之机自古至今不容诬者当新建之说一倡海内羣而疑疑而攻者十之九独吾吉诸君子起而信之诸君子非信新建也信自心也而所传有通有塞有全有偏亦各随其寓之所值力之所到至我文恭罗公信而愈坚然于诸君子言有从有违世或有据识神以为知者公曰世间无现成良知新建公从龙场万死千生得来譬之祖父辛勤立门户拮据茹荼不知几朝夕子若孙享膏腴不知祖父之苦辛必至荡覆无余卒未能世其家也与诸君子徃复言甚辨信者唯唯否否然公遯世无闷半生作苦林泉者真有寝不安枕食不下咽意故大节细行光昭日月海宇人言曰新建学得吉州起得公而尊然后知公无现成良知语乃所以深信良知也漆雕开有圣人依归犹曰吾斯之未能信盖疑其所信而后信其所疑倘公以耳根入不复深究其旨是漆雕开所难者今之人反易矣孔门之学从逰者甚众颜曾而外惟孟轲氏起绍衍而光大之读其七篇夫子之道昭如日星轲氏私淑孔子者而以见知自任公于新建亦在私淑之列一言一画皆心传所宗谓公为新建之见知可也可与世之掞藻扬芬者伦哉予又因是而备论之世无见成良知一语公为以情识当良知者药也顾良知全体不见而章无为而成浑然各足无欠无缺先天地而不为始后天地而不为终时人既未窥其全体而复以情识当之曰此现成事物是认贼作子以狗尾续貂也公恶得无辨愚尝为之说曰人之所不虑而知者良知也业已蔽矣恶得无虑故虑也者所以复其不虑之知也人之所不学而能者良能也业已失矣恶得无学故学也者所以复其不学之能也庶几世之莽荡者既不敢认情识为现成必求之寂然不动之真世之止修者亦将由学虑大路以全本然良知之体或亦文恭公之意乎故因侍御公重新公集而并识之石莲公旧隐地公自题曰初平一去惟留石茂叔从来只爱莲系集兹名其坚介清浄之意可想见有能不淄不染从石罅中吐青莲一瓣荐公者乎余且下拜心师之矣侍御名于庭字孟谔号中湛起家乙未进士宜兴人先是安节吴公巡豫章刻公文要风世今复刻全集与吴公后先振道盛心嫓美先知先觉有作之先必有继之后者鲁多君子予于阳羡益信矣

　　罗念庵先生文要序

　　善言天者孰晰于易乎资始流形形形色色可谓大通矣然必曰利贞贞正也固也盖惟收敛归藏而后能亭毒万有乾坤以六子为用六子受成于艮不艮则雷动风散雨润日暄兑说有时穷矣故曰成言乎艮夫天道至纮以大无以尚矣犹节其章光爱其心神矧吾儒学以法天尚安能弊弊然役其精神久薫劳不息驰骋而不既乎故惟圣人能以此洗心退藏于宻曰洗心则荡潏无余而非有形声可拟曰藏宻则其端无倪而非有声臭可即嗟乎微矣元某生也晩未获从里文恭先生游然得侍从游先生者剽窃余咳最吃紧语曰世无现成良知曰收摄保聚元某叅究十余年曰孩提知爱非不虑而知乎曰收摄收于何处曰保聚聚者何物窃不能无疑恨未起先生九原请质之又十余年覩世未尝愤悱冒认识影以为知体而稍窥端倪者辄荡踰绳检乃知先生言真末世津梁有所激而云然非过而诸刳心捐形直达天德语类颇众门人未能尽殚其藴奥先生之学本于易成于艮传之无弊也固宜人知先生宗依新建不知其初盖禀承邑先达李中丞公而李公黙受玉斋杨公于所谓澹然无欲者既已渊源杨李而又壁立千寻仰止金牛齐庄寛裕切磋西昌安成两文庄海内有片长小善先生冲然有以自下宜其集诸儒之大成也彼津津新建残唾谓道止此外有可以开覆抉翳投之辄缩武不敢入视先生何如也先生有集十余巻先是尝与同志曾大理于健郭中丞相奎刘光禄静之谓宜稍约以贻来兹而竟未就侍御安节吴公神交先生有年观风螺川撷江芷荐先生祠下谓先生语末学正鹄托塘南王先生删订数巻题曰文要公曰子同邑后进不可无言元某拜手引其端如此用志私淑敢谓窥先生窔奥万一哉

　　欧阳文庄公年谱序

　　凡名儒公卿没门人子弟谱其生平德履千百世读者犹有兴起焉而自善谱生平者莫踰吾夫子志学章先儒谓夫子自立而至不踰矩亦此志归宿处盖终身学术始于一念一念根荄终身枢纽余今于文庄欧阳公亦云世尝见公立朝以道佐人主三十余年不动声色所至承式不知公年方弱冠谢计偕鬻田而谒新建初志何壮也公学见其大好恶俱泯偏党尽融所称尽人物之性赞天地之化育惟公有焉视彼世儒颛颛学一先生言无当于世用者恶能得公之大全也公年谱成冡孙录事君宗翰谓余里中后进有志者属引其端敬为识公之大者如此

　　胡庐山先生全归稿序

　　先生既没之眀年同门督学郭相奎氏与令子顺捜秘牍中得所为闭闗小录及补过困学翊全诸录寝室警语总名曰全归稿珠璧错陈随地流辉顺等不忍捐置谋镌之以传或问予曰先生以尽性至命为宗以存神过化为功学已闯圣窔矣诸录得无赘乎余曰学以悟为入门以修为实际悟而不修是为虚见修而不悟是为罔修先生已洞然圣学之大而复与困学同功兹所以全而归也曰日录揭稿诸家报何曰洒扫应对罔非精义出处进退人道大端先生虽倦逰闻君命则恳辞中途不得请则单车赴任委曲恳恻用意忠厚其仕进亦何以礼也曰先生临终也而手笔谓何曰昔曾子临终启手足以示门人庶几无忝所生先生生平战兢而终犹惓惓三极之真百圣之宗则易箦之志也披巻者可以兴矣余尝观良农之畊也播之美种矣然必深畊易耨然后荑稗不生乃惰农复从而姗之先生铢铢而积寸寸而累其心良苦乃世之学者冯其荒唐揣摩之私漫无所用心过计先生之苦难岂不左与诗曰是穮是蓘必有丰年凡我同志共朂之

　　何善山先生文录序

　　予友中丞李公自吴归泳游溪衡日惟眀道觉人为事一日致书余曰邑先哲何公善山称新建公髙足弟子著述虽刻而逸予惧先哲风流绵邈近剞其副以公来学庶几邑人士有所师承乎子为我弁其端予敬受而卒业而知先生之学非肤儒所能测也盖良知之说余幼而闻之长而不能竟其义近始觉世儒之谈良知者谬也夫学从外入者必非家宝非家宝斯有所得有所得斯可得而守也先生曰心性既无形声何从而得既无定体何从而守知无所得即有所悟知无定守即有定主彼耽耽欲捕风捉影者可醒矣世儒有窥见性无定体者又不免滞空先生曰本体固无声臭然不可认定一认定未免为声臭所染彼詹詹欲沉空守寂者可思矣先生之学予不得而测其涯焉余向闻先生言曰学务无情断灭天性学务有情缘情起衅不识本心二者皆病之语留滞胸中二十余年近益信先生之所谓识本心者即程伯子之所谓识仁识仁言有亦可言无亦可不识仁言有滞迹言无落空无一可者也惜生也晩不得侍先生以竟绪论敬推臆见先生学术崖畧与同志就正焉中丞公述先生有隐行没也邑人有思祠祀其乡又孙劲幼而孤其母复以节着先生之学虽没世遗范犹存此不可观先生之大哉中丞公与先生家世姻清真雅素进退不负所学惓惓兹刻尚友可知虔人士读先生书闻中丞风可以兴矣

　　黄洛村先生集序

　　先是善山何先生集成元某序而传矣中丞李公折简余曰子奈何以己见而槩何先生学大都中丞公槩近世骋虚见眇实际者其言诚救世良剂然古今学术无二眇实际者必无真知道无二也今年夏公复以洛村先生集命予序余既不能阐何先生大旨复欲序黄先生拜命饮氷不知所厝既乃披先生集读之曰以意念之善为良者知为有意之知觉为有意之觉臭腐元气同为本领邹子戄然起曰世儒以有意知觉为良知者开目如是安得起先生九原而质之曰精于用力莫慈湖若所谓絶四不起意者其用力处也邹子曰当时以学为赤帜者视慈湖如滛声美色然著书辟之先生见何卓也曰良知一而已晰之离合之赘浑然天成灿然条理使拟议依违其间非毫厘千里乎夫当时谈良知者而晰之而合之而拟议之者众未有亲切着眀如先生者惜乎见之晚也谨撮其要题之首世必有以予为知先生学者若复加拟议依违其间先生谓我何嗟乎斗大雩城名儒叠出山川雄瑰锺灵如是余将一苇拜先生祠拜聆中丞公侃规焉

　　邓文洁先生集序

　　当正嘉朝浙有枫山先生以耆儒为海内宗盟惇尚恬退屡起屡上书辞免毎即家强起积官至大宗伯考其施为惟一见成均愚常思之必有不蕲言而言不蕲信而信昭天地光日月而质鬼神者在不然何永终有誉如是乃隆万间吾西江又有定宇先生科名出处大畧与枫山先生同官国子领铨曹亦以在家强起至再至三乃拜海内尊之也若威鳯祥麟共目为希世之瑞韩子云青天白日奴隶知其清眀先生以之盖尝考较二先生学术章则步趋濓洛言动一遵先程矩矱邓则澄神内照洞彻性体当西江诸儒祖述良知后既不落其蹊径而亦不遗其精诣务求自得而已元标盖辱先生莫逆尝窥先生退然陋巷中纯诚孺慕外即几案床榻尘埃满座而容凝然而神穆然而心窅然有友问曰道何似曰难言再问之急曰知而言未晩絶不得窥其涯涘先天而天弗违先生殆其志于斯乎先生薨海宇不胜梁木之嗟侍御安节吴公知先生最深当先生隐约时尝特荐于朝顷按郡江右怆然念九原之不可作也已崇其庙貌风励后学而又欲表章其遗言余乃搜求诸门人私相抄录以应命微言词组神情毕露达者自取要难口舌传也谨为述其崖畧如此先生耻为纂述絶不作应酬文字万不得已亦经十余年始应与人接终日不轻吐单词先生如有知乎得无曰吾欲无言尔瞻奈何以言求我以言求我卒不见我虽然世求见先生不可姑从其仅可见以窥其不可见者夫此恶足知先生

　　识仁编序

　　此近溪先生论学语太史杨子彚而梓之名曰识仁编以传同志者也忆丁丑岁先生入贺至都予侍先生榻月余夜半请益先生曰子骑乎余曰然登髙何居余曰执辔身仰而前下坂何若余曰执辔身俛而后先生大呌曰公他日无忘我余不省先生行乃草书呈先生曰学有宗旨有功夫有入门有结果先生卒详教我先生折简曰孔门之学求仁为宗求仁莫先于恕自名乎仁也曰己欲立而立人己欲达而达人自名乎恕也曰己所不欲勿施于人老吾老以及人之老长吾长以及人之长幼吾幼以及人之幼天下可运之掌以言其体则不虑而知不学而能体此于已学而不厌推此于人教而弗倦本体即功夫功夫即本体入门处即结果结果处即入门功夫宗旨可一言而尽也余颔之迟回至今始知先生所以醒余者甚笃且切惜当时资愚质钝未能直领无疑方欲请质先生而先生已为古人今从简册中识先生亦晩矣夫仁者何即人之心也识仁者即识人之真心也是心也古今圣愚人人本具而必俟识者何葢赤子之时见父而爱见兄而敬无作恶无作好和之至也顺之极也识萌而情动情动而欲炽逓相牵引而真心亡矣故先儒立教欲人识其真心盖于其溃败处拯之东支西吾未免灭东生西惟直指其本有则一正百正领端裘理斯圣学之宗传而昏衢之宝烛乎孔子曰道二仁与不仁而已入乎仁则出乎不仁悟则识不悟则迷未有立仁不仁之界而处乎迷悟之间者也虽然岂易言哉仁固仁也识亦仁也以仁识仁不几执柯伐柯乎在学者证之而已罗先生汲汲一生与物为徒中所载诸语盖有契于大易生生之旨故其言包括万古综统乾坤生而不益生非以意识承当之谓也医书以痿痹者为不仁先儒谓其最善名状今之嗜利者辄曰不仁不知嗜利不仁者譬之痿痹疾在四肢可瘳也嗟嗟不落意识者谁乎或曰识仁矣其功何居余曰巨室之子幼而播荡于外长而有知思其祖父庐舍澘然出涕知者引之归舍曰此尔祖也尔父也尔庐舍也彼既识祖父庐舍矣其无所解于心者天性也而由人乎哉轲氏曰反身而诚乐莫大焉曰反身即识仁之谓反身未诚犹是二物以己合彼又安能乐故人患不识仁矣识仁则生生则恶可已而何事之与有同志诸君子刻是编铨司属予引其端余敬序之并述先生之所以训我者引于首盖与是编相发明且志余负先生之教也

　　东越证学序

　　东越证学周子继元譔也或问曰学何证为邹子曰学斯证证斯学周子自学自证亦欲人共学共证也证者眀也诚也诚明人人本有然或蔽一隅或局声闻声闻者如人谭山水之胜闻者据以为实不知陟巅穷源者不以谈也蔽一隅者如从隙中覩日以为日体如是不知日之体光周九有而不滞一隅也今末学暖暖姝姝总不越此两途辙至有直窥性命自然而告之又如蜀犬吠日兹周子证学之所由传乎邹子故与周子同籍初周子拜南部人谓其奕擅国手者久而又谓其通象数者更十余年周子从谪籍起复与邹子聚首南都旦夕惟以学相切劘余讶其变而之道一日大会中觥筹交错周子复持论娓娓邹子中以小言归而周子与诸同志大并心神一旦恍然无疑既持宪东越过邹子茅庵相对旬余始知周子刳心于无穷之途不匮之源忘能所泯色相视彼弄影抟空者方且悲怜之无及真可谓大勇矣或曰新建传习诸录所称存理遏欲谆谆详摰天津证道初语如花欲吐尚含其萼后龙溪氏稍稍拈出闻者多不开悟周子复扬其波何耶邹子曰学必知性体而后为真学证必彻性地而后为实证山尽水穷能者从之龙溪见地非不了义者所能究竟继元后龙溪而出者也双目炯炯横冲直撞所至能令人胆落心惊亦能使人神怡情旷东越之学从今益显益光者非继元氏乎虽然语上语下吾夫子盖并言之望鞭影而行者千里得一士如比肩焉继元其谨护世法坚持末路世不自证以继元之身为证者重且周矣

　　王塘南先生全集序

　　忆吾吉正嘉前宗邹鲁祢濓洛家相踵也新建悬铃耳目一新诸前辈龂龂自信载在困知录犹可考记而罗念庵先生起尊信其说然以洁履凝操足取信天下新建学得先生始信先生后有塘南王先生言必曰文恭文恭而静定幽探耆年如一新建学又得先生一衍元某自绾髪叅海内诸同志总其途有二端有谓学在透性透性别无余事此即程伯子识仁之旨然于伯子所谓识得此体以诚敬存之之语便以为落第二义王先生独不然曰未悟为悟盲引众盲卒堕坑堑言甚辨有谓大德曰生孔生机在辙环易世欲易世机在转当事者以易千万人然予覩未转法华竟为法华转者两者俱自败之道也王先生年未艾悬一榻金牛鹭渚上口不挂当时事坚志熟仁不易乎世世未有不易者夫学有规矩惟静与无欲为正犹衣之有幅也衣而无幅即不衷先生泊乎无营澹乎无欲步而步趋而趋夫非吾道规矩正宗耶易曰立不易方先生以之回视海宇所称透性易世者何如余不无遐思矣旧故有孝友堂稿数种传世叅知萧损之氏并刻金华致书邹子引其首谨识先生大者简端叅知为先生髙足淡凝雅尚步武师门先生学其有托而海内因叅知得覩先生大全又因先生遡吾吉邹鲁余风叅知功在斯道者逺哉

　　友庆堂稿序

　　友庆堂稿侍御桐栢顾公彰教鹭渚日属塘南王先生门人贺汝定氏编也侍御公曰先生一代耆儒语录诸文宜精复者宜删汝定尊命惟谨而公刻于豫章致书邹子曰先生于本体未尝不赞引而末学妄认虚谭流弊谆谆针砭不少假贷似今日救世良剂子一言序诸简端余忆先生语录及集序凡至再其何以复惟是公谓王先生痛惩妄认虚谈者言为有当此真卫道盛心元某谓此俱无足忧者昔有私挟田父幼子之楚者田父数年犇而之楚冒他人子归面目相肖也语言相似也归而情若楚越何者天亲不可人为也老农果腹咏游山涧羽客向之谈天馔仙厨甚具乃其腹枵然又欲从农家持钵世之妄认虚谭何以异此人心至神也耳目至众也三尺竖儿晶晶莹莹欺人者祗以自欺无论虚谭与冒认者即身都讲席宾宾学子纎毫疑情未彻后之人洞若肺肝矧此戋戋者乎使道而可假借也宋至今数百年何独濓洛闗闽我眀二百余年又何独薛陈胡王诸君子以道鸣也元某谓无足忧者此也道非一人之道也千圣之所总萃也天地日月之所昭鉴也鬼神之所炳灵也考三王俟百世一以真精神为之流贯千古在前千古在后非人所得与子不得献之父臣不得献之君弟子不得献之师以诚而基以静与无欲而入世儒非不谭生生矣不知天地大德生于春长于夏秘于秋冬卦至十月剥落极矣复始见天地之心乃以辙环济世为夫子家法口谈生生身落世间行言与人俱尽王先生学从诚静与无欲入五十挂冠八十四而化精凝神一何深不极何机不研读先生集者贵知所源本焉先生同时有衡庐胡先师及旴江罗先生文洁邓先生皆侧身岩穴濯濯风尘之表用能通微致大九原可作吾将谁依余因先生又思及诸先生求真儒豫章若酌水于河钻火于燧有余师矣敬以是毕侍御公澄清斯道表章前哲盛心而于王先生语终不敢下一脚注或者曰圣道易简王先生语未免令末学望洋而返不知直下承当廓然无圣寥寥有几王先生所谓风急天寒儒门定脚者也

　　王梦峯先生语录序

　　葢余自孝亷幞被侍王先生切砥后计偕谪亥步穷处叨起家碌碌南北与王先生迹稍踈然心神映照时时在王先生左右近归耕先生已为古人徒得其子印所刻语录读之如聆先生謦欬读先生言者当知先生从万古磨砻一点真精神有卧薪甞胆之意岂声音笑貌为哉或曰王先生学何如曰藉用白茅慎之至也慎斯术以徃无所失矣此王先生之学也

　　纪善新编序

　　此予乡梦峯王君所撰者初名续为善阴隲余以圣制未敢绍述故更兹名君为罗文恭先生弟子先生在君颖敏视髙足者稍逊先生没后使人不疑于学则君是己君乐道人善最好道古先哲节烈孝义事隐微者彰之显扬者颂述之如徒步拜六一文山之墓澹庵之闾又尝庐墓三年君是编上自大圣以及诸儒硕名臣故阀有一善必纪见为善一脉自尧舜至今日其心一也嗟乎圣人之道大虚者其体也体无不善有不善者则意之动也善学者悟无善无不善之体致谨于善不善之动斯庶几哉可以语为善矣盖善不善之几犹之河堤然始之浸滛也如蚁穴其卒至于滔天懐山不可收拾颜子有不善未尝不知真知也真知者真体也惟知则未尝复行乃世儒误以知先行后若两特然而善之旨不眀易曰知至至之传曰不眀乎善不诚其身余安得眀善者而语之圣功哉兹余所以蒿目而思抚巻而懐也君孜孜一生老而手是书寄予予故捐俸刻之斋阁冀吾邑士人有所观感焉君老矣覩是书成其可幸也夫

　　李同野先生先行录序

　　予昔与友谭学友箴予曰学岂在譊譊为哉躬行足矣曰子知适燕者乎先诇道里寥廓山川纡回然后可以适燕不然其不至于摘植塞途者几希学之不讲徒曰躬行亦奚异于是曰先行其言而后从之者非耶曰此夫子告子贡问君子意也子贡堕在闻识故药其病而告之且圣人与君子有辨曰圣人吾不得而见欲得见君子者此可以见矣他日又告之曰予一以贯之此希圣极功也未几同野先生以先行录命余弁巻端余叹曰韪哉先生之心乎古之学者学之为君臣焉学之为父子焉学之为夫妇昆弟朋友焉言理便是实理言事便是实事近学者谭杳眇之论髙入青冥忽庸行之常真若跛蹩其为不学子讪笑而讥议者甚矣呜呼其是天下今之天下即古之天下吾之人心即古之人心彼讪笑而讥议者亦吾躬行之未至与先生论学而以躬行名录诚末世之瞑眩也友曰子今左躬行何居曰知行一体识得语知而行在其中语行而知在其中语先而后在其中先生昔尝以母意为宗观其言曰学贵修行若不知德与不修等如入暗室有目不见以手扶壁有足不前子可以观矣子知先生之学则余昔之未以子躬行为是今以先生躬行为正盖各有攸当未可以膜说为也万里圣途即之则是凡我同盟请绎斯语庶几为适燕之指南也夫

　　王塘南先生语录序

　　此塘南王先生语录也或问曰先生学在是乎邹子曰得道者忘言先生可以忘言其有言者先生生平潜修宻证之所书也入燕者身经吴越齐鲁曹滕之墟道路险夷风俗美恶丘壑瑰竒覩宫阙宗庙百官美富辄识不忘老于都门视前所经者若固有耳先生自得非斯语所能尽先生斯语两忘之矣且夫人有语者有所以语者语者人皆得袭迹也所以语者已不得隐人不得欺神也余侍先生三十余年窥先生神万一矣先生结髪入朝皓首为儒家数空而一介不苟诏三命而坚卧不移和而介幽而贞渐上九象曰其羽可用为仪吉不可乱也海以内惟先生以之此先生所以语也苟徒规规然执是语为先生学而不得先生神焉在为善学先生余尝疑良知之学流而浸假圎通之说文巧宦之习甚至使世人以学为诟病之人也谭若琼屑未落口响随声消先生秉气寒凝初终若一使世知儒之必有真学必有的则兹语恶可弗传耶余友郭相奎辖楚折简予曰王先生吾与子严事者兹刻其语镜来学子曷一语为前茅余谨拜书用引其端若复从先生语录中下一脚注是为剩语且负先生

　　张阳和先生文选序

　　清江令张肃之氏抱其先宫谕牍过泣曰此先大夫生平心神所寄简帙烦重愿更定以传子与先大夫辱在心期惟无让余思与公度星沙公先一日登岳麓去予后公一日宿古寺睹公诗淋漓壁间次韵急归慰吾母意谓劔合有期乃公再出元标乞归旧隐公遂为古人两人徒书牍徃来今复从故牍中拟公嗟哉元标杜门旬日凡公所谭学者碎语尺牍亟收之而所阐扬忠孝节烈事亦并收不遗公志也昔人有巨魁者曰志不在温饱然史不载其学术鑚研何自公自登第后所至求友汲汲皇皇若撃鼔求亡子闻一言当于心也拜而受之里民有疾痛也引为己辜不难以其身为百姓请命公何心哉真以斯道为己任而任道者必以明明德于天下为极致此公学之崖畧也盖尝论谭学华亭时易谭学江陵时难华亭时右名理即以理学为窟宅朝登讲堂夕踞华要江陵时禁锢斥逐殆尽世且为波流且为茅靡公亭亭孤鶱至冒江陵诮不辟易公勇矣或者以公未大行天下为憾不知古人不得志独行其道道无穷达也昔有大臣善鉴人者覩舒文节未第时曰子今之文毅既文节魁天下再过之问曰止此乎曰忠孝状元子小之耶假令起罗舒二先生与得意者论必不以彼易此先生为秀才时作赋吊杨忠愍登仕未几上书危言而扶掖太仆公﨑岖羊膓鸟道万余里两上书叩阍鸣太仆公寃心可剖血可枯命可捐以报亲九泉即古忠孝何加焉先儒云学之为言孝也忠孝立百善从之先生之学其必传也无疑徃余闻先辈论学谓夫子言仁子舆言义横渠言礼新建言知今当提信字此皆谜语也夫道犹水然溟渤汪洋不测一勺之水亦具全海言仁而义礼知信毕具语一德而四徳浑然天下宁有无仁义礼信之良知乎顾谭良知者多凭神识为家舍王汝中氏发挥详眀公羽翼汝中如两骖然神而眀之存乎其人汝中以之不言而信则公其人矣嗟乎余自立朝覩绍兴多贞纯不二心之儒与公辈同心同徳以阐绎圣真近复名儒班班辈出如公冡嗣肃之两令剧邑以循良着行见新建之学浸眀浸昌夫孰谓种佳榖于地而弗生生也者新建之传藉公等无涯哉

　　处惺堂集序

　　贺汝定予严友也步趋王奉常不难弃一官卫奉常莫年此其志岂今人哉一日抱其尊先人遗稿曰处惺堂集过而曰先子为令与教兢兢官下而阨塞也实以学故从水邉林下得与诸耆宿互相切丽也则以阨塞故兹集故一叙何司冦一叙刘太守沚以久漫漶遂再锲于家塾令先子学世世不坠子为我一言弁之余因得闻先生之槩持身敬养民惠范士端稍行志即巻而懐之出处正矣诸谭学者惟拾人残渖以为家舍先生学以反观为主深究宻叅未尝一涉人履迹其功宻矣元某捖髪逐队谭踪至年四十始有所入妄拨诸先辈语义客有问静后喜怒未发气象者即拒之曰看则已发矣如是者更十余年近读易至复卦曰复亨刚反刚反则亨语忽悟曰人心之神属阳阳必刚刚为果决为直遂不反则神不入神不入滔滔东注何日之与有于是始信古圣人静専静翕之语为极当不易之论反则専而翕専而翕则所谓不逺复休复敦复独复者自有条理而宋诸大儒为后学深切着眀非末学影响所可推测先生反观之旨即复之义三复斯集命我深矣嗟乎元某使不叨天之灵几如以一苇入飓风中且至灭顶安望有济此予读先生集而深有当也先生伯子某由给谏官宪副奉常谓其收功一源可为全归而汝定复力任斯道纯粹凝定夫不知先生之学视先生子而知渊源之宏且逺不知先生之官视先生行于家而可知先生之政矣瞻彼先觉悠悠我思九原不作吾将畴依

　　吴安节侍御日省编序

　　黙而成之不言而信存乎徳行徳行者觉也诗曰有觉徳行学而曰觉信在言前干也颜子有不善未尝不知知未尝复行知真知也真知真体也问仁夫子以克己复礼告之宋儒以克己复礼为干道知言哉然干岂独为干匪坤弗运坤岂独为坤匪干弗宰故曰乾坤合德乃世以一落爻象拟议辄以为未窥干体嗟乎二之矣故非后天则先天无自而见非拟议则言动无由以成变化兹安节先生日有省时有讼而惓惓不忘斯义也洗心退藏于宻先生有焉或曰心神物也何所容洗心无住着何宻可言邹子曰此惟首出庶物时乘六龙御天之圣者能之不逺复无祇悔颜氏学其庶几乎学颜氏学沉潜黙识不显亦临此篇其嚆矢矣先生在豫章徳风广被白鹭诸生沐先生笃教偶窥先生宻藏抄录几于腕脱郡邑侯敬为流布其将以为甘棠以为盘铭也者先生语将与鹭水千秋同濯濯哉亦

　　定轩稿序

　　昔有友呈静功长者前曰习静危楼此心之定如水之澄如镜之莹乃稍稍应务而茫无所之若何而可长者曰夫是执一境为定也众罔测其旨余诏之曰性无动静危楼之定是水之流而遏之也镜之眀而匣之也惟常流常鉴而不失其明且顺此真定也侍御中素陈公奉圣天子命揽辔秦晋豫章所弹压间匡救闾阎扶植纲纪最烦剧矣而公不动声色羣吏向风四境晏如大纲小纪提挈若新至于豫章年来旱沴水灾无岁不有民赖公出之水火宗藩刼夺浸谋不轨赖公一疏眀嫡庶之分功在宗社此又其巨者人服公卓识伟抱不知其得于定力者深宜公之表表伟伟为使臣冠冕也视世局儒执涧沚之清返鉴索照其于定何如也圣天子习公复简命东鲁亦以公于秦晋西江皆频年饥荒之余而能为国抚流移恤死亡无量故东鲁残伤之后上以畀公公如神医所至尫瘵得之而起三省不幸无年犹幸有公在今日之孑遗皆公之云仍而望亦定轩以为神皋以为奥区者岂少哉公勉哉一人定国咸于巡方觇之矣元某耕东山下几三十年杂樵圃久劳公以道情煦沫因公别读公亦定轩集敢拜序简端使世知定之旨非堕空相斯世斯民被其休泽乃真定也

　　宫洗四山先生全集序

　　此宗友汝光氏集也首泰交录汝光在交戟中覩上不视朝久即心膂臣无由一觐天颜乃辑泰交录进具切要含讽上为留神省览次讲义汝光以学行简为储傅毎入讲及陈说治要青宫霁颜次诰勅汝光以文鸣一代海内沐皇纶必思儌邹先生一言为荣而汝光絶不蹈旧语语尔雅次职官志汝光与修国史典斯志镕诸职司而括着之词类周官经制烂焉次酬应诸作世作者多摹拟不则恣逞耳汝光独匠意力追邃古然徍徍抒心得扬榷竑义词林得汝光一振余尝谓吾吉馆阁宋自欧阳子周益国我眀解大绅杨东里诸先生后汝光其表表者也余与汝光缔石交者垂四十余年两人以千古相切劘然余鹿鹿半生文质无所底汝光乃不独文事卓絶学亦深沉诣极藉汝光镞砺而成者比比矣予心期汝光为世舟楫乃无端中人言归盖汝光侍直久众所尊信中者与忌者交斗捷而汝光一意内修不习世间行故卒罹媒糵耳刘征君调甫刘太仆扶生罗给諌公廓尝相向语邹子曰汝光吾党神龙一坠田间骧首何日邹子曰夫果神龙也可潜可见奋之乎九天而非赢也韬之乎九渊而非诎也故曰见羣龙无首吉惟无首乃为天则吾党与汝光究极乎干元之微而烛所为无首者九渊非九天乎虽然龙不需世世不能不需龙后之读兹集者必怃然而慨曰汝光盖代史才当为国宝而忍令抱璞自老不能不为世蒿目也

　　广易通序

　　徃从杨少宰贺文昌习给谏许子倡道海南心窃向之顾许子舟过文江者再亦急余而终以予谢客深山相左近致书以广易通质余而复相左余得书惆怅者久之谓许子且遡洄去乃客有谓许子采药螺鹭者余急买舟问许子病许子闻余至喜甚雪风栗烈持炉炙酒谭笑甚驩别去读许子所谓易通者时方元旦谢客焚香肃衣冠而卒业许子以其所学者通数圣人之心有得余心同然者有得余未发者盖易之道六通四辟如大海水酌者自取许子邃于易矣余家世易年来有会心处辄欲勒成管窥以俟来禩终以易道广大阁笔久之独时时与友罗给谏有得即谭谭而复忘却许子自罢谏官而燕而齐鲁而吴而扬得之帆樯烟雾中视世之升沉得丧无足以芥其灵襟也者夫上之赐逐臣者逺哉回视作赋吊湘以自广者大相径庭而士之不可不闻道闻道不可不勇也如是乎余敬校毕以付许予并致声曰吾闻琼州在大海南其山川所锺为瑰竒者代有异人如丘文庄之文学海忠介之节义俱彪炳宇内所谓道徳有于身化文学节义而一之者必有其人许子勉矣夫续余友杨少宰如线之绪也

　　孟我疆先生集序

　　予与孟子成先生交者盖十余年初交于都门讲舍再晤于张秋镇逓相诘难相劝相规则无如今更久也先生赋性端凝一见知为古人幼毕志六经已从宏山公学宏山公盖北方学得其宗者先生始而疑中而信又终而恍然有得己巳膺恩选庚午辛未聨第南宫仕为昌黎令升廷评徙职方主事出镇山海闗为忌者所中以计事谪官先生决志言归箪瓢陋巷敝衣缊袍泊如也近以言者荐起比部郎浮沉仕途盖十余年因得以尽交海内同志海内同志亦人人慕用先生乃真知先生者寥寥焉先生学以无欲为宗纎而一介视若万乘故世见先生与世澹然也辄以清节目之不知先生所谓无欲者乃直透性体至无而有至虚如神日跻乎圣域者也先生才与诚合为令直追古循良在山海闗巨帅掣肘谭邉事纚纚顷刻千余言令得时而驾其功用与今人不可同日语乃世见先生之与时龃龉也辄以优于徳名之不知局儒者先生之所鄙也尝自言曰学贵透性又曰学须学通儒先生之学可见矣先生有集数巻盖修辞立诚眀学致用具载无余者余与同志友孟叔龙氏谋镌之以公同志余掲先生之大者列之简端无使今知先生者希而令先生私擅其贵也虽然学如孔子犹曰假我数年又曰七十而从心所欲不踰矩先生年方六旬其进固未见其止也忆甲申岁扁舟访先生蓬门因谭学娓娓各未有契余曰为泰山之逰可乎先生欣然只身同余逰者旬日而返时有开发既别去始知先生所以朂余者不在登临间也先生属望余者意甚殷厚将何以报知己努力千古矢志圣津恃有先生前驱云

　　篔筜馆集序

　　甲戌秋于健曾公自燕市归过余曰顷睹制艺知子才也今仪子知子心也未坠之绪是在子子勉之与余论心数日不忍别既过君别业即所谓篔筜山房者万竹萧森罗络经史相对旬日夜半两人披衣起坐论甚且余谢而归公仍以竹兠子别予十里执手曰白驹难絷其将奈何时时觌面不负久要为祝既幸附骥尾公曰徍相见时神孚黙契天启之耶予出入必视君为度顾余初涉世僻性又好执事有不合者见之词色公必谆谆开示曰吾辈岂能必一一如意者子时时冷面向人人岂能堪诸友间多从予公曰余期尔曕匪浅诸君毋以世交待之务予必易辞色后已世之爱我者有如公乎既予以狂谪公挺身赴护六七年间诸交不无二三其意乡里小儿调笑讥谑不少公备述以告余曰子即死亦不死乃癸未幸与公同起家拜台省两人喜赋诗为纪未几公谪海州余亦谪留都公自匡庐来泊舟秦淮夜月相对亡何公拜职方余亦徙铨曹眀年余请急归数年间余于都门无只字徃还即君家伯氏亦然独于公无间庚寅余再起家未几调南公扼腕曰官家处子大不情事予曰世以无情处我我不作无情想南北屈伸臣子雨露亦皆学人醍醐公偕一光禄旧尝同余掖垣者祖道十里许予不觉失言光禄色变公徐曰子厯多艰犹尔尔余谢而别不谓从此与公竟别矣尝语公家子侄曰大理世父我軰杰楚词组只字皆脉络所系恶可弗传会彻如吴公观察湖西念公与其尊人安节公为心膂交乃捜其遗集寄余编摩余畧为校其次第观察公刻而布之属余序予忆此可见者公言也公初逰文恭公门勇徃无前廿年间石莲芳规藉公犹存生平絶无泛交与人语谆深粹穆不轻吐单词人不能窥其涯际遇同志未尝不倾肝抉肠强年入仕始悔曩者露崖角分齐见一意埋光铲采不求同世亦不求异世不磷不淄之守隐显如一忧国急才自其天性每遇一秕政相对无好颜者竟日不得竟其用也亦以触时宰故呜呼公已矣公正气元神所弥漫天壤间者岂与公俱徃不藉兹籍有无也虽然当时诸夙学暖暖姝姝学一先生言眯人自眯公自第后时悔曩学之滞于色相也欲正之予时亦封于见以公之中新学也今覩公之诸书大半皆非近儒所及语曰君子上达公有焉安得起公与吾党并聚一堂印证千古哉此予所以反复思公不能起于梦寐也亦安节公父子之同心也

　　荆南稿序

　　夫子传干九三曰修辞立诚所以居业释者曰修者修省之谓又曰修者饰也如是则言与诚二之矣愚谓诚者吾性本然之真浑浑噩噩盖不知有言可修有业可居言不在先诚不在后率为真言言可自传居为大业业可自久此显微合一之旨也故曰诚者自成予盖于荆南稿而有征焉荆南安节先生别业也先生自幼奉宗伯文肃公家学长而抠趋周都峯万履庵两先生门灌溉封固所植者菀以故徃哲典型熟于耳目浃于心神其所厝注于民牧省方者一惟哲范是型于世所谓机刻巧媚之习非惟不为亦且不知以故有所谭吐皆惟其性所欲为欲言者絶无一毫安排纂组其间先生之言即先生之人先生岂好为言以传世而不能不传者先生诚所著也嘉隆年间毘陵太史以文与何李相旗鼔黜世间饾饤模拟之习先生于毘陵庶几近之矣门人刻荆南稿成予谨书之首简结髪弟兄自谓貌先生万一不知有当否盖尝思先生老矣其精神志气犹能为国家黙调元化今先生啸傲荆南之侧亦非盛世事易曰王眀并受其福王之福也必自天申之也非予所能必也

　　四书证义序

　　邹子曰性犹海然知性者犹之观海归而诧竒观于家河者拒不信彼习见者河也又有临河谭河事于濵江者拒之不信彼习见者江也夫斯语一线匪深匪浅无髙无下无隐无显不难不易能者从之耳自尼山振铎后由汉及宋至今以来家持一锥人具一帜其见有偏有蔽有得有否吾不得而悉数独有一二力探本原之士出其间世辄诋之为禅金溪先立其大与孟氏何殊新建发挥一本金溪时又从而禅之世所谓禅者非真能知儒释异同不过随声附和曰吾尊朱吾不溺新学倘诘以天之所命何物儒释之命脉若何彼茫无置对嗟乎可哀矣余读钱肇阳孝亷诸证义盖不随众声响直究所谓元初者与古人相为揖让于一堂之上可谓深造自得矣肇阳之言曰覩仁文约中三语而有取焉故以名吾义盖肇阳不知予方愧悔无故拈出此三语亦属影谈今且忘之余愿肇阳亦置之乎夫学有二妙悟者眇实际地证在虚必参蓍乃固笃实者未开见地证在实须苏苓乃畅智崇礼卑则今日证之证也证义后附诸条肇阳得无有惩于此观者无葛藤视之矣嗟乎以肇阳才取一第而拟之尔乃投牒礼部不遇蠖屈者廿年卒能光绍一线之绪夫使肇阳第而偃仰簿书风尘中即黾勉不落壒埃相安能并力鑚研尔尔乃知天之所以与肇阳者非一世区区荣名已也谨题数语于首见者得无曰钱君世海濵见地宜然而子家在扬子奈何亦作海观

　　四书五经疑问序

　　昔吾夫子振铎洙泗济济云从后儒推漆雕开已见大意开一生学术在吾斯未能信一语曰斯虽不眀言所指者何似后儒释之曰理又曰心牵合附会汗牛充栋超然自信今古无几既不自信当求所以信欲求所以信必先有所疑而后能入乃世儒从少小受句读长饾饤为文章取显仕曰如是足矣此无异余独怪业逐队登坛以道自任者耳根所入轩然自以为有得于道视昔人所谓大疑大进小疑小进者又鲜其人此承庵先生所以为难也先生于四书五经皆有疑问虽以疑问名然其疑者乃先生之所信信愈笃则疑愈深疑愈深则信益彻即诸儒先复起未必不为首肯先生于斯道也勤矣汉儒诸注疏人一其说当时掌故并存不废故得以流传至今今守一家自鸣者无论言之破的与否辄以为悖诏令欲请有司絶勿进呜呼性海无尽觉路难穷诸儒先在今日有一言几乎道必虚衷而受必以昔儒言足以蔽圣真则吾何敢吾安知是书不知藏之太史请着为功令者乎王子雍化尊人与先生莫逆请予序先生诸书余谨括数语附王生徃王生为我致声先生曰邹生昔颇有志于道今老矣一榻岩居宁复知有文字近觉学从言语文字疑者亦自言语文字而悟从言语文字悟者亦自言语文字而止八卦未作龙马未呈时先生疑从何起倘先生翻然置诸羣疑如雨雪见睍当与先生歌天何言哉春风沂水之章

　　易原序

　　邹子曰六经文章之祖易尤六经之祖三才之撰神明之奥咸赅而存焉盖难言矣邹子虽以易起家乎然不过拾遗唾侥一第倘先觉诘以奥旨目瞚舌挢张而不能阖非不欲言绘天者难为工测海者难为度不能言也迩更大戚二毛渐霜勃勃畴曩之悔乃挈旧易结读易窝万松深处滴露研朱期居而观乐而玩焉忽溆阳门人萧子来鳯鸣鳯张子祖延叩我玄室贶易原数册曰此我邑侯甫翁南衡陈公所著公故名进士官仪部郎以忤时宰拂衣归里著述满家而易原其尤著者溆阳人士欲世陈氏易我邦愿师引其端俾溆人士有所触而兴焉邹子拜而卒业连旬卦爻象数或以理显事或以事证理或理事双标即一字一义咸凿凿有据若探河流者必极源委乃止思深哉公乎且释咸九四贞吉曰人心本正出于天命自然顺其自然则无徃不吉取证于继善恒性反身而诚诸语公于圣学盖恢恢乎闯其窔奥非如世之托鸿撰以窃名缥囊间云也古今着易者星见踵出无虑百余家邹子得沾其余沥虽学有麤宻不同大都不遇于时退而抑鬰发愤所为盖其遇困故其身潜身潜故迹幽迹幽则神入微语曰作易者其有忧患乎昔夫子曰假我数年卒易可无大过夷考大过象曰泽灭木水而浸木木在水中亭亭孤立不挠何大过如之独立不惧遯世不见知而不悔则非曙于大过之旨不能也易体贞于一而用或穷或通皆随所用而用之以善困者十而九即我夫子犹善用困之圣予独怪天生圣贤俾之不用易以开泰裁成辅相左右吾民而徒使之熟俭徳避难之旨席为藏身之资则世道否泰之机可镜矣三生曰易原絜古作者孰优邹子曰公不云乎有伏羲易有文王周孔易有诸儒易盖人各有情情不能不动动而后易生焉情境不同伏羲不得之文周文周不得之孔子及诸儒各以其所身至者为易然易亦随其所至而即在故曰随世变易以从道又曰为道屡迁倘必一一焉度长絜短彼易此非易彼是此非是则易亦滞而不通矣其为言人人殊一致未始不同干之三曰知至至之可与几也又曰同归殊途一致百虑天下何思何虑嗟乎通何思何虑之旨可贯百家可知易原矣慨自六籍以秦焰俱蚀惟易与神农书并存不废然其学皆有颛门弟子徃徃不敢悖其师说有诏杂问皆曰吾师所传如此兢兢不敢失尺寸易学传于家庭父子间者洛下为盛朂哉侯业在蛊之初爻矣有子考旡咎意承考也神眀黙识使陈氏易有闻世世哉三生其以予言告侯并以谂尔邦人士

　　师模录序

　　罗君以良辑师模录成数过山房求序予念其年已七十孜孜是书何心哉盖尝论一事一职皆可自效惟师则戞戞难言哉圣人繋卦曰师谭者皆归于用兵予窃谓亦寓师道焉师而容众即有教无类之旨师而不律则道不立师而或宾宾学子何为军不丈人败绩是惧与学术不得宗杀天下是惧故彖曰以此毒天下末学被其毒者岂少哉公门桃李如羣儿拍肩入市至暮而散而师道亡间有以师道自任者而垣墙之外坚壁深垒师道又亡惟夫以心相印如颜曾氏于夫子彬彬洙泗之濵真有天下不与气象外是而汉而唐而宋及我眀诸君子犹存饩羊详载籍中为人师者研究有得乃所称模而模矣

　　东逰草序

　　曾舜征端凝深造余四十年畏友也两年过我玄亭班荆累月相视莫逆于心徂秋辞我泛舟南海予送江干语曰子其逰乎归来为尔序逰草乃今岁夏归贶余逰稿一帙曰东逰记予披阅之所至会友切劘名理不知者曰舜征为禅伯知者曰理无二致悟者自取舜征貌甚朴眉目隐隐有烟霞气海宇名胜履迹殆半余自还山足不越步武即此一事媿舜征已多而况其它幸有兹编在时时箕踞长松下读之足当卧游矣

　　少墟冯先生集序

　　余生平所藉以切砥者北地自吾师青州朱鉴塘先生外则有我疆孟公洪阳王公中州心吾吕公云浦孟公此五君子者大儒也我疆常挟被过舍中人皆迂之孟先生曰余不知邹君为吏部郎也吾师及两孟王公俱为泉下人常念之澘然不禁归而离索日久曰安得此师友以摩切余朝夕闻秦中少墟冯公继五先生力肩正学心尝仪之会友人周鹤峋观察贶其集曰子不可无一言以谂同志余拜而卒业大都谓学必有宗吾儒学以理为宗理必操而存孳孳矻矻如寒求衣饥求食其诱入也如春风煦物其拒诸说不使阑入也若操戈御巨冦夫使闗闽学晦而复朗者公也此世儒皆能知之然公之入微人未易知也公示曲阜诸生曰举躅盈眸皆是鸢飞鱼跃现前笃信圣人能无出入笃信自家始为不离卓乎渊矣以詹一家学名者非所以观道也道非一人之道也必六通四辟始无所不入无所不受公学虽有宗然于新建亦极笃信曰致良知三字泄千载圣学之秘有功吾道甚大虽不免疑无善无恶一语又曰非无善无恶之说并非致良知之说者俱不是盖公不欲以虚无寂灭令后学步趋无据非虚而公眀而溥者安能之彼世儒入主出奴妄筑垣堑者视公何如哉易之上爻潜见惕功亦宻矣四曰或跃在渊者或之者疑之也疑则渊之与天上下悬殊不疑则位乎天徳天徳不可为首惟吾夫子足以当之其余即颜子犹一间未达元某束髪问学九折羊肠褰裳凡几而隐隐疑情未断夫一丝未断对面河山敢自以为质徃诏来无疑公疑思录曰吾斯之未能疑即夫子启漆雕开亦何以过此夫吾儒患不能疑耳一息尚存此疑不懈九天九地何之不入愿与公终身请事焉嗟乎华岳崒嵂造天黄河澒洞无涯代有巨儒横渠之后明仲木今有仲好可称鼎足可以张泰亦可以张明矣予与公天假之缘得一合并其所请事者有在顾余老矣莫徃莫来悠悠我思知公有同然也

　　闻湖志序

　　忆丁丑春余与沈太史茂仁陈仪部伯符同宴伯符咨嗟竟席茂仁黙不语予豪饮向伯符曰君最少我与茂仁登第亦称早老儒郁郁者何限而君不足所乎伯符曰非也政虑年少折腰风尘为家大人忧耳余醉与二君别亡何茂仁选庶常第一人伯符诏归娶予是冬窜夜郎二君不相见者七八年甲申余起家谪南比部遭茂仁济上聨舟论心出其子数人头角葱蒨今麟祯其一也茂仁谢世予时时问其家亡恙前数年有传麟祯业魁北畿忽中断去又未几得其著作予曰置馆阁中视乃翁不知雌雄以浮言置之忍矣今年观察祝公持生书一欲予序闻湖志盖生念其大父石云父受学王新建与予邑罗文恭切砥莫逆剏祠祀其师亦吾邑周侍御佐之成更数世恐前徽冷落缉志永传以周罗二公皆文水人欲余一言引其端余拜而卒业叹曰人尊师非尊师也尊道也尊道所以尊生也人不有其身始弁髦其师弁髦其师即所以弃置其身世之人徍徍迷不悟者当新建倡道时仄目者众惟吾吉诸君子生则师事没则私淑纪载太常为百世师夫事师众所共尊时易于众所共毁时难石云公尊信如是宜其着声琐闼为名谏议树绩薇垣为名方岳令子闻孙眀徳奕世永永不替此非公善于遗后者哉元某迩尝语于人曰欲明此道当思畏天良知炯炯天之命也弃天亵天知不良矣善畏天者当法祖祖功宗德昭昭耳目弃先不恤身不修矣今以观于麟祯兹举盖于法祖畏天尊师之义三善备焉可以传矣虽然晓钟既撞长夜不醒者何限麟祯其思尔先大父大父太史褆身宅心者亦步亦趋里人必有闻风兴者相聚合并其间俾曾大父之嘉恵无涯而新建流风与湖光相为摩荡郡人指而曰此沈氏世泽也麟祯之孝思逺矣嗟乎之姑胥归者夸太湖之虎林归者夸西湖胜不絶口予谓太湖一片石峭峍青翠置几席不过供一清玩西湖烟栁花月笙歌之声竟归消殒有能分闻湖一席继石云公起者是余所愿闻也

　　龙泉文明会约序

　　元某之栖迹山中于世法踽踽凉凉惟是赖二三子切砥焉而溆阳诸子亦时时过我其行谊卓然文藻蔚然如萧生来鳯鸣鳯彭生承芳日星之麒张生延祖谢生亨升皆伟人也予尝语之曰世法束人读书人以科第足槩一生科第人以显官竟一生享祖父世业以饱食美衣良田华屋断送一生念之真可哀怜诸君其无负此天聪天明全在此学学非多闻多见华言亮语之谓惟在叅天命之性一语眀得尽处而孝友称善一乡出而善天下始不负诸君之顾予也一日九邑有青原盟诸长者曰龙泉学者少宜以人代诸友闻而奋曰此吾乡辈继徃开来衣钵非人能任吾党自任之于是醵金为费辛勤者廿余日长者啧啧曰学在人倡于今益信邹子语之曰仁为己任即此其倪愿诸君时时如此日也于是诸君归而举文眀会章章有纪邹子为之约行见真儒挺出为是邑重余亦藉以火传矣

　　仁文会记簿序

　　昔老僧有不贪香饵味始是碧潭龙语余自少诵之为心铭尝自惟曰龙必不饵饵非龙矣睽之上九见豕负涂载鬼一车邹子尝曰豕负涂者贿于财也鬼一车者入市攫金者而不见人也故曰见金夫不有躬嗟乎躬吾躬也千刼万生禀灵毓粹而来奈何一见金遂不有躬为父母兄弟妻子僇辱哉先正以破除名利闗为小歇脚小之不除大者安在予辟仁文馆与一国人所砥刮者先自义利闗始此册虽小小出入人品心术攸闗愿诸君子髙掀眉目为碧潭龙不愿一失足为负涂豕

　　仁里斯文会簿序

　　里故有会会祀诸缙绅先生自嘉靖初年始徃业举者即会后更议非诸生不得与即诸生中徙他道者黜他有杂祀者里非从科第明经及奉褒崇者不得与类聚严而祀典眀备故为四方鹄它来取法者俱不得肖似吾里之风俗雍淳人才彬彬有以也夫会旧有籍久而墨渝诸君子重新之属元某一言弁其端元某闻之长耉恒言曰吾邑以簮弁甲海内若吾里四五姓壤地偪仄而贤硕滃起项背相望倘一邑俱如吾里盛当何如又曰吾里闗一邑气候吾里盛则一邑盛徃诸先辈结社论文者七人起家为显人者六人一人虽逐末为生事乎亦膺辟荐为国博其盛如此又曰里朴茂先辈为显臣与庸众讲敌礼酒食相招邀直书其名为里人敬惮走避者共诧为异事淳厚如此予与李汝顺同年举于乡犹记诸先辈呼其名而劳之故足述也今有老成私忧者曰俗与才之不竞也滔滔东注奈何邹子曰四时春而冬造化元而贞者数之穷也而贞必起元冬以基春者亦理之常也天不能有春无冬时不得不贞而复元所可自尽者人亦有元徳焉仁是己子曰里仁为美吾里自昔曰仁里仁者人也仁逺乎哉此虽自少熟其语白首不能殚其旨归难以口舌传也其在人哉嗟乎醲■〈酉卢〉玉酶虽糟粕稍泄酿而不失为佳醴也者刚方淳直虽间有杂操望而知为里人也者则何忧不复还先进之盛际哉谨为述前闻如此亦恂恂不能言余意也

　　仁文会约序

　　逖思邃古有操行无论议何彬彬也正学荒榛人心汨溺宋诸大儒阐眀圣真学者如秉烛昏衢知有坠绪可寻吾邑在宋元班班史册者不暇悉数沉修隐约若刘南甫胡敬之罗融斋王充耘张道山周以立诸先辈羽翼斯道功在六经我眀如卧庐刘先生学遵考亭一第即隐居求志谷平李先生学在存诚官中丞澹若寒素慎独侍御袁先生经厯兼素张先生笃信正学壁立万仞陈公甫于袁有不负平生袁御史于张有夫君只比庐山髙之句没而先生为位哭之叅知东川罗先生谠论在朝言行慥慥近太史文恭罗先生学主归静深修宻证他若以儒行着闻者如解观我刘章江杨玉斋张兼素郎中夏贞斋贰府周七泉明府尹求庵文学赵子良诸先辈几数十人海内宗吾邑不啻星之辰山之岱宗耳矣前哲既逺周行犹在江阳龙华聚会岁无虚日葢皆以承前启后翊国运而熙昌祚辅学政所未逮云龙华为城古刹石楼徐侯始创仁文书院以居吾党诸君恐无以诏来兹谓余宜有言余不敏敬矢心与诸君子约或曰神明黙识存乎其人羣居并处嘐嘐焉撃鼔如求亡子何居余曰夫黙识存乎徳行然修徳其功在讲学学之不讲圣且有忧岂曰吾侪或曰会非古也余曰羣居终日宴游征逐古耶诸君子幸自约厉道贵超悟学贵真修诸先进流风未泯里有善俗世有真儒予私心厚幸苟入闻斯道而悦出以纷华陨志是又与宴逰征逐者奚异予之所大惧矣

　　湛源集序

　　子舆氏以入孝出弟为士功余尝伟其言真千古巨观未尝不三叹曰守何易言哉嫠妇栢舟矢志茹荼吞炭不知经几风霜而始完节子舆生当战国权谋捭阖之徒横放无忌独以仁义孝弟砥柱狂澜说者曰功不在禹下予窃谓与禹同功亦与禹同苦故言守也亦自间闗百折而始能知之此未可与庸人道也世宗朝新建氏起鼔吹金溪之学益昌而明惟时尊信者有宗伯文荘公新建说赖公以衍而信余又尝思公以弱冠登玉堂取公孤如转瞚公寜甘寂寞五六十年戢影丘壑守师说不变今海以内知有新建即知有公公没而有太常公父子以衍公传知文庄公又知有太常公父子而最后又有今侍御汝圣汝圣早孤念及先尊人及贞母履霜事未尝不簌簌泪数行下起家进士为大行为名御史自归里日又讨公庭训日与里中父老子弟阐眀之如公所称庸徳庸言惩忿窒欲迁善改过语数数奉为蓍蔡不少变视世所称引者絶不复进侍御之学盖根苑孝弟中来所谓守先徳廸来兹者非耶嗟乎以汝圣才猷乘骢皇路何之不竖亦同余等沉锢廿余年日所自得方正宏博尽载湛源集湛源者侍御隐处他日有知侍御功在斯道亦知侍御拮据数十年之苦辛乎倘世以湛源为东山复古一毡终非侍御有矣

　　侍御鉴翁朱老师还朝序

　　万厯丙戌秋江西按臣当瓜代台长谓直指青州朱公故尝为西江李官以亷能着又簮笔南床以骨鲠着请以公徃从事上念公初起田间当内徙不得已以地借公命至环百城属公者曰是尝治文书若撡豪曺刈菅薪者是尝敝衣缊袍衙如禅室者是尝出入挟麦饼一饱者是尝不御史二月而以謇谔为民者是尝在田间躬畚锸以自给者公古人也我辈何能奉公百一知者曰不然沟渎雨集皆盈海则万川归之不知何时而止公深于学者亷也能也直也公有之耶公至适水潦后所在莽苍公曰起凋残者在百有位顾文具已成未可旦夕移也乃颁条教纚纚千百余言可着为絜令察吏治也不以一能见知而督过也不以片瑕见弃下之人亦不以虚文沮色事公咸内雪其志虑外束其躬行以求当公会李文彪余孽作乱当辟者若而人公孳孳求生比髪白者半赖公以全活者甚众岁大祲悉心赈恤赖公以炊者无算又清故尺籍利垂世世勿絶岩硕老叟谓弊絶风清百余年所未有独见公公既得代去向所凛凛者乃私相谓曰吾侪小人也曩以貌貌公今观公海也而莫可端倪矣邹子于公为门下弟子乃述而告曰吾师乎吾师乎先儒谓唐虞事业如浮霭升沉太虚彼非为是哆言也繋珠于空空岂能受金宝虽珍置之目则为之尽昏夫吾性之体亦若是矣师其有得于尽性之学而然者耶曩吾见师之泠然氷也则憬然服又见吾师之凛然节也则又戄然畏今师示我以廓然大也不觉瞠乎其难从矣虽然性体至大而实难言诗云上天之载无声无臭此未易语也师其为我前驱乎元标敢不竭蹶从事而步一步趋一趋也

　　太仆少卿王洪阳先生之滁州序

　　余尝云学人谈道如素士绘佛必沉檀为质百和为绘金寳为采而后佛尊未闻其以沟断为质粪土为绘蓝缕为采也者则贵质之说也盖有感于世士阴依附重迹同市井袭圣贤口吻号为儒若重惩世之人也非过余尝取友四方多精纯洁白之士北地则茌平孟我疆寜陵吕新吾新安孟云浦聊城王洪阳先生余在铨曺与此四五君子者俱相劝相摩昕夕无辍丙戌予请告去吕以世忌出为外吏我疆化去云浦今为司勲郎王先生以言事左迁南大理余亦调南刑曺相见先生若鱼依于水鸟栖于林非如煦沫卵翼之私己也先生为大理着平反声世俗仄目不计余日无事事惟骑瘦马同先生再续讲会而未几先生徙南太仆去同志依依不忍别相率祖于江浒咸有言赠属余为序余与先生相安无言者久矣即言能有加哉聊为述平昔质言可乎忆余两人会中先生论口之于味诸语子舆氏何以分性命为二予曰性命无二知性则知命二之者非也又论养气持志余曰志神物也非如物可抟之为己有也论勿忘勿助余曰是调弦之说大音自然不调而合也论七十不踰矩予曰志即志此矩特工有生熟非二理也先生则谓圣人之言栉比丝聨不容踰越同志心佩其言余则谓圣人之道贵得其门而入孔孟以后诸君子拮据辛苦其门亦既辟矣譬之行路有径至者有纡回至者径者已至犹曰未尽纡回状不亦惑哉若曰孔子必七十不踰矩颜子年未三十何以未达一间先生其以为然乎滁多佳山水名贤逸踪所至如是以学为百年津梁今推毂伯安氏愿先生率诸人士详究之也先生学成行洁不言而予信之海内有不洁而谈道者请以先生为鹄并为予荐绘佛之说

　　焦弱侯太史还朝序

　　弱矦以文行为士林祭酒者二十余年年五十始魁天下天下士闻而欣喜习其文者曰罗络经史贯穿百家无坚不讨无微不究与之处如游琼林武库探之无尽藏也服其行者曰髫龄慕古贫不变塞即登第来矢志一德未尝以温饱动念斯诚儒林中之踔絶者也而余谓不足以槩弱侯也盖自予友海内同志来髙者检束其身视天下人无一可语者不知医家谓之痿痹而孔门则谓之不仁哆谭说者广著述严辨驳以为绍圣真开来学知者譬之贫子数巨室寳藏身受其馁而彼不知也又笃志自信者望影为月以识为知自谓得三教之宗无极之旨不知生灭相续毫厘千里其孰能觉之余观弱侯不尚谈说不执意见浑浑乎若无知也若无见也视世儒之珍见健言直将土苴之弁髦之斯岂得而探其窔奥耶盖自得者真矣今天下士习诪张人心变幻忧世君子患无正己物正之大人嗟乎世无正己物正之大人非学术不眀之故与弱侯殚心眀学亦既有年其所谓正己之义将安所在余谓大人者惟眀己而后可语正己正己则天地万物莫非己也故先儒曰认得为己何所不至然认岂易语哉易曰黙而成之不言而信夫曰不言而信必有不蕲言而言不蕲信而信者在和以天倪神感神应此非予所得而知也弱侯勉矣夫

　　送文台陈先生谒选序

　　盖余自别先生者七年每冥心郊垧曰枵腹欲尽者人施一菽粟辄有起色乃世嘐嘐谈天者诘其素履资人唇吻不浅吾道非耶因悟曰先正资学视今人什百此岂其不能如今人之谈锋也者逡巡言不过物盖寜使人逰于彀之内不欲使人跳于彀之外盖彀之内力也可得而步趋也而彀之外巧也不可得而言也故传之千载无弊乃今薄视先辈为无当至今未学薄而自恣此讵可令先辈见耶乃今先生过我与予所闵世者同情曰学贵端严余欣然曰先生命我矣语曰师严然后道尊又曰师出以律不臧凶臧不臧系律不律奈何以口给为实际地则所谓不言而信存乎徳行者圣人欺余哉先生且谒选人世所赖陶冶者无穷有质美而欲闻斯道者幸以此言进之

　　别文台先生序

　　夫匹夫而为世师则以其握世之同然者始有不言而契神动而天随者焉而世之据髙享尊名位足以号召人羣世从而师之坐拥皋比居然先觉叩其学非揣摩意识则徽纒名相依稀义理以瞽道瞽迷而罔觉可哀也余徃在白下得友陈先生文台盖先生常逰旴江门墙学悟其大一见语合予归畊者八年先生始挈九经翼过我云庐昕夕相对神孚意解先生造日邃功益笃周逰匡庐五羊间从逰者众先生得一士欣欣然喜动颜色谓千古之托于是焉寄汲汲皇皇惟恐一人不入扵道惟先生可以觉世师世先生忽念新安宛陵诸士辞余行予送先生江介烦为邹生致语同志曰道非可以识取可以理缚可以相求千古之前百世之下无不同然在人自信耳泰州以师道与君道提衡而论闻泰州之风而兴起者今亦不乏先生勉之火传也吾不知其尽也

　　别刘扶生先生之南太仆少卿序

　　昔余友王洪阳中丞由南大理之滁州少卿诸同志属余为序予以绘佛之说进盖言绘佛者必金玉其相而后佛尊喻学之贵质也王中丞质有其行卒奠安江左为名臣虽归卧东鲁天下信之乃世非无颕悟过中丞者据其言津津不作三代以下人物而神情隐约识者怜之予友扶生今三十年来扶生为诸生为司李为驾部入铨曺尚玺十余年不调天下信扶生无异中丞者以扶生质胜也今扶生徙为南冏卿去邹子送之白沙之浒执手告曰扶生吾与若三十年挟策谈心朝市山林不为不久虽然子闻昔友聮辔都门者乎﨑岖风尘沐风栉雨将弛担一友以岐路迷甚哉末路贵慎也吾与若冉冉老矣生平经厯转目陈迹今谈者非不了了然堕坑堑者不少子行戒之哉二十年前余过滁州饮醉翁亭不胜先达之思说者以为吾里此老风流人豪予窃以为此老知宋事将不可支托之乎酒今天下事尚可为世有求重厚少文属大事者舍扶生谁属亭畔老人有问邹生无恙者为报曰邹生挟旧易宿白云深处泉甘土洌不减丰乐恨知已如扶生者去为醉翁主人邹子能无独徃之嗟乎

　　别甘子开宪副序

　　徃予与子开一见各以心相许余宿青原山好为采真逰独子开莫逆既同举进士入试中秘选子开忽腹痛作楚予走视欲槖笔随子开不试既稍愈子开与选而余以十月上书阙下子开百方左右予得不死用是忤权贵人出为御史御史复不容出宪八闽子开上书致仕归予幸起家又四年丙戌子开即家起浙佥宪明年又以忤权贵人得谪庚寅予起家选郎调南比部子开亦至予哂曰主事敢与老员外衡子开曰此如以芦席着地所髙几何子开忽徙兵部升仪郎子开复嘲曰新郎中可衡老员外否余曰芦席语尚在相传人人胡卢癸巳予入计即乞归明年子开亦以粤督学请归两人为水邉林下逰者十余年山林中子开多爽达自喜予时于子开似喜似愠子开于余言有从有违迹时合时离离亦合也愠亦喜也违亦从也此予两人自知之子开再起家贵州晋闽宪副予走而送江之浒祝子开曰吾两人白面书生老冉冉至矣君尝譬仕途如舟有巨舫阻于沙濑者有随时而驾者余窃谓舟无大小不溺于波即是余又譬人之涉世如行旅渡闗今谈道者譬坐一室谈篙师不善维檝此以言试者也夫居尝谈名义事髪上指冠稍涉利害缩舌却足则有利害闗在津津热途味若含饴稍不如意没齿有余憾则有得失闗在闻人誉言如枯骨傅肉闻人毁恨不剚刃其腹则有毁誉闗在君不难以身犯重人怒而护视余于死生中三十挂冠婆娑林泉幽石者几二十余年君惟洒然自喜闻人毁与誉若飘风过耳于此三者君身备厯诸闗而一无所于变尝论余之不动也得之于逆君之不动也得之于顺余质如钟山之铜数经火锻而始销其渣滓君殆如昆山之玉温润而栗岂其得之天者厚亦禀大父亷平先生家训而培植者深耶虽然犹未也昔余侍诸长者讲席西昌陈两湖符卿年八十余涕而语诸君子曰末路难持诸长者曰先生才名一世意尚尔尔吾师乎吾师乎是时未知其言之痛今老而益知言之有味也夫松柏之亭亭也叅天浴日非饱霜露其不为风雨飘摇者几希余生平有志于性学而子开迩志玄修年来谢絶诸好専修笃志道虽不同慥慥皜皜则一而已夫透性诸有皆空修命精神长存然从有末有不入无者吾不敢必子开所至而知子开其终必返辕也宋有二友临别割所同宿毡去酸儒谓其俭徳予谓盖寓勉旃之意敢以此当两人半毡

　　知天问送玉槎先生典铨序

　　玉槎先生恬栖岩谷者五年所圣天子念铨事至重藉清公粹白者一振之乃特诏起先生田间邹子谨送于江之浒客有在座者曰典铨洵在知人而昔贤以知人必归知天天可知耶邹子曰天有显道付之于人曰性惟知性则知天矣曰何谓知性曰黙而识之入性之门也何有于我知性之实地也虽然难言矣今老师宿儒逓相祖述以识为性以推测为知不知识之与性何啻天渊而以推测为知何啻筳之与楹顾识而非识推测而非推测斯可语知性者曰知其性则知天然则知性后乃知天耶曰性即天也知性即知天性与天无二离性无天离知性别无知天非可以次第先后言也曰知性斯知天然则于知人何所与耶曰昔轲氏语之详矣尭以天下与舜曰天与之故天子能荐人于天诸侯大夫能荐人而皆不能必此非知天者不能为此语世握进退之柄进一人以为德自已出退一人以必快己意此皆欲以人力夺天工者嗟乎欲以人事君享拔茅之吉无朋亡之害得乎玉槎先生生平志学盖不以世儒之所肤测者为是而必欲造古人自得之域以无负知天之实余辱道义之知故书以就正焉

　　别谢叔兆先生之嘉善令序

　　乙酉岁余从礼部得读吉州诸制义而独韪刘谢二君文即过汝光太史曰二君必以文鸣天下已刘果取上第官翰苑而谢连蹇春官不第予窃怪之今年谢果为有司所录予闻之喜走而贺其家二子肃予居不蔽风雨泊如也余低回而叹者久之近时士一策名礼部归而鲜衣怒马华田美宅饱僮仆乐妻子凌轹里中有司不敢闻而君独退然陋巷偃庭絶迹此何为哉志有所不为故也汉时有孝亷科今士试于礼部者即曰孝亷然名不称实者十而九若君者与古之孝亷者有异耶即在汉时亦且尊显以为世鹄君今徃为嘉善令或曰地华靡多荡心駴目之属君子攻于文而士民熟于机知非君所宜予窃以君之淡然无欲太璞不斵者处其间譬彼方炎熇濯之清泠之渊未有不骨为之竦而神为之清也余与君相契者吾吉先辈以学为箕裘而近稍稍退随者此不难知理与欲不并驰而真与赝不两立精神一真足以贯金石孚豚鱼非可声音象貌为也君真矣愿求真之真厯万古而常存者是余与君相期之素心也君勉矣夫

　　送陆仰峯眀府赴调序

　　仰峰先生令虔中余得接于文江谈吐竟日居然寛博长者私计安得借先生为吉人士楷模乃闻先生移剑江客有在座者为先生忧予曰先生难剑江耶剑江难先生耶客曰昔大儒如周濓溪竟以议辟与上官左欲拂衣去矧曰今人而剑江在豫章所称难治非一涂径即素称强知有力者四顾踌躇其间矧先生诚不逆人之诈余盖谓两难也予曰非也剑江提修身之学几于风动而先生周旋其师于缧绁中证止修之旨以师倡之于先先生提铃振铎其后其治更易客曰公迂矣夫今实止实修者几何人不皆止修乃公教穷矣且龚黄与濓洛提封而治世无孔孟右龚黄而左濓洛何疑余曰有是哉亡何先生果中忌者言得调邹子曰岩谷鄙儒不知世情如是宜三用而逐逐而锢之已晚然予窃幸以笃学浑朴不受尘滓如陆先生从风波中陶汰坚定是天以坚先生之忍性吾知先生且欣然从震撼中臻凝定境必不以此易彼先生行敬遣门弟子护之前津为相勖者如此

　　寿大宗伯金翁朱老师六十序

　　徃元标偕计入南宫私计得一当先生已发榜果出先生门下喜而后可知也先生得元标巻即以骨鲠臣署卷尾比入见先生先生目摄者三次日先生徃过敝邸曰予读子巻知子昨羣而造予不问知其为子也子亦知古人大有为于世者乎为也当而后为非未事而为也言也当而后言非未任而言也干将莫邪善自韬矣先生始朂元标者如此既元标狂言被诏狱先生造狱中者四执手相劳苦曰子忘我初语乎然子遂子志我亦称得士子不爱身予奈何爱官余终不以子累我而有二志乃为文千余言手书以畀元标又捐俸佐行李费元标在戌时时折简遗劳有曰我里新建公以贵竹为进修地天王圣眀子终不为夜郎鬼其无以愤懑抑鬰费失时日先生继朂元标如此已元标蒙恩赐环给事掖垣是时言者发抒江陵私事絶无顾忌先生语元标曰子只字修郄道徃非子素矣元标遵先生教不敢违间覩元标言事频数则又曰白髪在堂始脱间闗就养京邸日以其身供宵人耽耽而贻老亲忧非计元标闻而戄然先生终朂元标者如此嗟乎世所称曰师曰弟子云者有如先生之于元标乎哉元标庚寅再入京先生已读礼家居矣每过先生旅邸辄为之低回嗟咨不忍去云今年甲午秋先生屇六十初度之辰同门袁子寿氏观察吾吉两人共谋所以祝先生者子寿曰予冗不及文子为先生祝元标不敢辞语云凡为弟子者于其师无不学也元标炙先生久窥先生闲家禔身操虑存心盖晰于微矣先生为彭泽翁仲子翁亷而贫先生为贵近臣而取与最严自处俭约有寒素所不及者入先生庭闻夫人躬自纺绩先生旦夕惟手一经咿唔不絶二三僮仆亦不知其为先生仆其闲家一何严也先生每吐词下笔宿学大儒辟易不敢敌而雝雝循循身若不胜衣带言若不出诸口未尝闻先生一语摘人微颣天性固然其操心积虑亦何粹以白也江陵柄政时先生左右不肖有诇而报江陵者江陵不能无望然卒不能加先生者以先生不能淄也既江陵败后人人皆自述其昔时见侮状而先生絶口不言当时事余间以先生厚徳宣于人先生固属予勿言夫始而不嫌其异卒不自言其所以异所谓立朝正直忠厚于先生有焉盖不肖深究先生之学矣世之士人或吊诡以树竒或标名理以自炫异而先生隤然若谷渊然若冲韬乎其事心之大元标卒不得而名焉夫寿者受也谓有所受之也以先生之养兹六十者如川之始至耳不肖何足以祝先生子寿曰子咏游山泽久知今日事乎先生在林皋天下所需以为霖雨盐梅者今上留意旧讲帷不二心之臣诏起行且及先生矣元标曰愿先生出其绪余以寿天下以寿苍生是元标所深愿也古之大儒名臣如司马君实范文正欧阳六一虽其人之不朽乎皆有门下眀徳士以为之传播其徽懿其人言语足以取重当时文采足以照映后世元标淹蹇沦落士文词言语无足重轻又笔芜学疎徒知述先生琐屑万一若先生讲筵启沃掌礼敷奏则藏之石室元标不敢轻言读元标文者知淹蹇沦落士出先生门■〈土廧〉亦足以庆元标之所遭也乎

　　鉴翁朱老师五十序

　　先生为太仆少卿时佞幸■〈氏鸟〉张忠邪倒置先生力辨白其间与当路龃龉遂拂衣归未几洮河如沸羽书告急上抚髀思畀锁钥者廷臣推毂先生甚众门人邹子元标省先生山中先生方食牛罢茅茨数椽蒹葭十里吚吾其间陶如也临行风先生仕先生曰鳯凰不与■〈氏鸟〉鸮争食余与佞幸立交戟中儌升斗哉予曰奈贫何先生指木奴百余章曰此娱朝夕耳即不给吾且甘之余退而服先生之髙又半年大臣多更置乃起先生大理少卿先生特疏乞身相知沮弗得上寻晋佥都御史提督操江军务盖是时许刘孛贼閧闗中而倭奴闗白息弥警上不难先生之南盖以南为丰镐遗迹欲先生坐镇之耳至之日素甲玄幕云屯鱼丽军容甚都天桂飘香秋月扬辉正先生五十初度之辰予走拜先生函丈下先生滋不悦曰余自蚤年见背慈母是日即亲友亦不敢面小子无溷我余乃举酌晋先生曰先生忘丁丑时事耶忆丁丑余被械以南先生归田以北穿布衣跨蹇驴出石城门雨雪飘萧朋从星散独余与先生沽酒葫芦中洒别耳先生解古剑赠我夜郎北海鱼鴈沉寥是时寜知有今日哉小子虽不能光大师训而师重登乌府新领节钺独不当为清朝庆耶先生曰此君恩也予两人终身愿无忘此日再酌而进曰今南都非昔南都矣戊巳两岁大祲行伍空虚士不能饱卒岁万一倭贼闯我门庭蹂我疆里虔刘我赤子将何处之夫将之道决胜数千里之外者上也两军对垒俘馘凯旋者次也婴城重闭观望自全又其下矣先生雅善将将愿奠我南服为文士吐气先生曰余敢爱髪肤沗天子眀命又酌而进曰先儒云四十五十无闻夫所谓闻者谓闻道也盖尝味诗云鼔钟于宫声闻于外之语钟之体空故叩之即鸣声之应亦空故逐之无迹此闻道之说也寂兮廓兮鸿洞无涯休心自然之场恬淡无为之乡悟则万里圣途举足即是不悟则北面冥山愈驰愈逺此真闻道者而儒者以名闻为闻以声色为道斯于闻道愈逺先生谓然乎先生正色曰百家龎杂学无全力予厌闻乆矣孔子大圣也自志学至从心何厯年所也卫武公所称至圣也至耋犹不忘国士交儆何老而弥笃也若然则夫子七十从心之训卫武九十交儆之说欺余哉小子更无复进司封刘生日升者亦先生门人也对余曰子知千仞之台乎积基累土积土成丘自小成髙而台成焉亦知百川之赴海乎由江入河由河入海而海成焉台之峻也不可仰而探也海之广也不可泳而游也此可喻先生之学矣盖先生之学已立其大意不欲使学者哆谈说而眇躬行慕知崇而忽礼卑意其在斯乎余两人具闻先生大指退而共绘砥柱中流济川舟楫圗为先生百年祝砥柱者志先生之崇髙舟楫者期先生为世津梁也并用纪先生之学于篇俾来学有所师承焉

　　焦弱矦太史七十序

　　子思子括天地一言曰为物不二不二者何物乎之物也先天地而独存后天地而不朽先儒谓汉唐诸儒不识此义非不识也择不精语不详犹未识也有宋诸大儒寻绎坠绪至我朝而始大眀国初诸儒即有窥眀此脉者未敢张言至姚江始一提嗣后传者各以其推测所至感人亦随其所至而止嗣是罗旴江起学者闻其说始奋然各各自信然未有我友弱侯先生之超然独诣者先生弱冠即举孝亷博及羣书为文步武诸代取一第犹掇之尔乃先生不得与诸少年分席而入及艾登上第人望先生计日领缙绅乃先生又以方枘取忌复不得偕同事聫袂而仕人始谓先生困诸生今谓先生困锢籍不知天所以成先生也葢斯道至澹非厯憔悴困苦之味则不入斯道至难非厯毁誉荣辱之境则不凝斯道至微非坚清静寜一之域则不研先生为孝亷陋巷箪瓢至不能具饘粥驱驰南北飘泊二十余年憔悴苦困极矣此恂恂一书生也倐而登玉堂誉腾九霄倐而归故乡毁生求全先生不知其所自起人亦莫测其所自至毁誉无端至矣处四国之中谢客一室兀然穆然手一经看飞鸟数游鱼庭草蓊鬰絶鲜世趣清静寜一极矣夫非所以坚先生之操之定之微耶故先生言一吐学者闻之若聴金石破蟋蟀之鸣文一出世争布之若悬夜光以照于市先生不以世用舍为重轻而世之尊先生亦不以世之用舍视先生先生今七十矣吉郡诸同志谓邹子与先生莫逆属邹子为祝辞余何以祝先生忆先生尝有言曰吾夫子十五志学三十则舍志学矣四十舍立矣七十从心则舍耳顺矣此千古独到语余尝欲问先生云使夫子而在七十以徃舍从心何似元某今愿有请于先生夫天之宰斯世也必生博大淳固之儒以翼道统使后学有所禀承而又不以世间所称爵位者苦其身形前己丑魁天下者吾邑文恭罗公文恭澹泊宁静当时与诸得意者较文恭似不得与之比肩今以文恭为何如人而兹己丑先生复步文恭后尘孰谓天无意斯文哉谨函词献先生先生其慎眠食为斯道自爱昔人谓子云容貌爵位不能动人故不好其文余谓今人于先生亦云他日始知吉州人士不以爵位容貌视先生者盖吉州学术根株者逺矣

　　寿海门周公七十序

　　维天之命于穆不已此天命之性也生生不息者也文王缉熙敬止诗咏之曰于乎不显文王之徳之纯释之者曰纯则无二无杂不已则无间断先后无二无杂即惟精惟一之旨无间断即允执厥中之谓然此俱非人力可致也天之付我者本自至纯本自不已在人不觉耳人妄以已意穿凿其间愈驰愈逺尧舜周孔之传不续于是天不忍斯道之晦而弗眀也则挺生诸大人以觉之宋时诸贤如濓溪周子眀道程子象山陆子我眀有白沙陈子至阳眀王子而大宏学亦浸昌浸眀莫盛于西江尤莫盛吾吉自王公没后绍兴赖龙溪王子衍其传然海内疑信者过半龙溪氏徍予尝以失传为忧乃天复挺生吾友嵊县周子继元周子于仕在时诎时伸之间视龙溪遇则过之于学则与年俱进视龙溪不敢向人开口道者又过之周子盖非特有功龙溪实有功新建不但有功新建斯道果有正鹄且有功斯世周子年七十矣先是奉上命晋太仆少卿例得引年周子宜必有疏余谓今都三事者皆八十余三朝耆旧周子即疏不得请宜尊君命于礼为恭祁太守□□公门人也率诸同门为祝属予致辞余思一别公计廿年未得促膝问君心得然吾辈向道者视年华迟速则惕然惧知道者视百年如昼夜浮云徃来太虚何能为公祝惟是昔文成一为南鸿胪卿一为滁少卿皆以学与诸人士提唱至今余响流布人间公尝一为南尚宝焦翰撰致书曰周符卿在留都如李光弼临军中旌旗改色其鼔铸人如此今复之滁州曾记文成在滁语门人曰余近遭谤实觉前者皆乡愿意思今自入滁实无乡愿意思在所至得谤阳眀先是多以为善去恶一语接引人至无善无恶一语透彻殆尽今南中辟无善无恶一语不遗余力余尝不量螳臂拒之曰一到家语一发轫语此两涂也今公之所以引人者将如何为计还复有乡愿意思在否今去龙溪之年尚逺天不忍使斯世斯道之懵无所属也寿公一人乃所以寿千万人俾人知天命本自不已日跻于纯吾知公之寿无涯矣诗曰乐只君子万寿无期请以是歌于醉翁丰乐间君得无南望曰吾友尔瞻逺在青螺白鹭间未知予等之乐只也

　　别郭通宇序

　　予昔赴黔竹微服飘萧人莫余知郭君通宇索余泥泞中帅诸生祖余郊垧谈学者竟日盖其乡先正道林先生倡学里中里中贺松涧先生为其高足流风余韵所至成俗予居尝念之意郭君且跃然起乃连蹇三入彀不遇贡入太学访余山椒与之语古今成败道理若烛照数计倒嚢珠而丸走坂也又最好节义予友冯佥宪慕冈为楚而下诏狱君周旋左右谈及辄泣数行下君盖烈丈夫哉君且别去予执手语曰吾两人昔面如渥丹今冉冉老矣然有不老者在君知乎即吾两人觌面相对者是已其勉之哉君归而访桃冈里有种桃其人者为我闻之

　　别李君闇序

　　君闇困诸生中削迹衡门予语之曰子知观道乎初六童观君子则吝六二窥观女贞斯利丈夫桑弧蓬矢射四方子得无伐木思乎君闇惕然束装为吴越游已为粤逰余进之曰何观曰吾睹昔人陈迹则澘然志感睹宇内境物繁庶觉吾身不啻太仓一粟而所经洞心駴目者目未尝少眗心志未尝少变焉余曰似矣未几以壁经魁省闱侍其尊人计偕辞予北征予告之曰子今且观国光矣于水见黄河之变于山见岱宗之髙于陈迹见齐鲁曺滕韩魏之广于宫阙睹百官之富帝王之盛不可谓不遇矣子向所谓太仓一粟者眇乎小哉然知所谓眇乎小者而不知心志未尝少变非謷乎大哉者为之君耶知吾身小则憪然思有以自下知大者为之君虽欲不首出庶物不可得也易道总萃三才莫过于生故曰生生之谓易观之六爻三曰观我生进退五曰观我生上九曰观其生五君道以民为生故曰观民三与九属臣曰观生所生者何在进者辟也来者伸也退者阖也徃者屈也故曰一阖一辟谓之变徃来不穷谓之通屈伸相感而利生焉宋儒发其义观喜怒哀乐未发前气象而陈公甫以静中养出端倪为要此其义即黙识识仁之旨不观则孰从而窥其端知端则知生故曰性者生也子之先有谷平先生者其于生道至深且奥但吾里先辈多有余不敢尽一传而石莲石莲后或光或晦或断或续余不得知子行矣力肩正学有孚颙若语养也下观而化徳之盛也天下观子者且无量不佞藉予鞭于后矣

　　别李质卿序

　　今学士忧世者曰以制义取士士一得意弃如刍狗不复知昔所自谈许者何欲世隆盛莫若复乡举里选贤良方正科殊足得士或者又曰今诸为名公卿者尽皆制义起家而曲学阿世夫孰不由里选贤良科进耶余曰诸为名公卿者必其素贤良方正曲学阿世必其老而不学者也曰何若予曰贤良者情胜方正者骨胜彼其初得天之和而介厪厪勉强螽气方新既老而惰骨柔情奈何不阿世所好哉孟氏七篇仁义所如不合卒不少贬由仁义行浩然者养之素定即欲以贤良方正名不可传也余友李质卿自为诸生里人推逊顷客有谈其隐徳种种余闻而神悚心服恨不如昔人里选法以质卿进乃今年质卿偕其侄孺徳并举于乡乡之人无不色喜凡事闗宏巨者曰有质卿在嗟乎质卿得此于乡亦难矣质卿行且为天下用天下人有不信吾质卿如里人者哉轲氏曰达不离道故民不失望余曰进不变塞故达不离道塞者不随时求通之谓质卿先世谷平先生为比部为佥宪中丞所至与世忤道卒不少变屹然为世大儒此不变塞不离道之极则也质卿近师之有余学焉

　　别李本晦序

　　本晦才志士也胸中开霁真吞云梦八九而孝友醇笃即古人中不易见今年以文偕其叔质卿魁省闱余闻而喜乃视前益韬而藏则又喜以本晦目寜复有今人在而本晦歉然思有以自下其必有惩于中真见学无驻足者然与元某入仕路年与本晦相似诸先辈皆以藏之义相勖勉未知言之有味也屡经百折自以为藏矣如草覆于石石去草复萌芽叨天之灵年来读易而有所得也易之艮曰艮其止止其所也圣人因地下艮上名之曰谦坤在下六画皆偶偶象心体之虚也艮下画皆偶上画为竒竒止也非虚不止惟止乃虚而吾犹有所藏焉去心体何啻天渊大学首章曰止至善如是始为至善本晦必不以今世人自待而必求至圣贤所躬造者幸一叅究之始知予望本晦者逺且大也他日予藉本晦鞭所未至焉

　　赠吴眀水序

　　昔有老农以力田致饶其子长而嫉农之不文也有方外诱以仙术曰如是则吟风饮露霞举可计日待父晓譬之曰儿彼可唫风饮露霞举宁能偕吾子犹食我田间粟而落人问耶儿曰彼亦暂游戏人间而以我为寄者久而鸾鹤无闻老农复呼儿曰我家一犁自上世相传无负儿昔过矣予尝思吾夫子之道天叙天秩自唐虞至今不陨坠濓洛诸大儒益光以衍近有厌弃吾儒曰糟粕曰不足了死生然诘其所为彼敎家清规所不载其与方外士大言不殊夫吾儒学足以治天下国家君君臣臣父父子子未尝不了死生特诸儒不深言以滋人惑耳此流弊吴中为甚故吾于眀水之行不能忘言明水行笃博极羣书其撰着尤竒闻予言未知能廓然无封滞否倘未能坚决余言有来问者幸告之一水田老农而已别无竒也

　　但孟皋百说小序

　　孟皋昔从予逰余服其博雅浸浸期之入道别几何时孟皋所恵百说二册予披阅之有发先儒所未发者有发近儒所同发者见地亦甚分眀昔人谓大哥煞聪眀孟皋有之但不知孟皋从用苦磨砻中入亦聪眀涉猎而入耶孟皋年来读礼家居不可谓不困苦矣夫见地所入有二由涉猎而入不能持久古人所以贵仁守也语曰固聪眀圣知而后能达天徳固者聪明圣知固而不有之谓种树者其根欲深其土欲固孟皋年甚少去竒黜聪颓然漠然深根寜极含章以贞即无一说吾知孟皋终日言之不尽也是义也孟皋发于潜说蒙说中何俟予赘再为拈出不独勖孟皋藉孟皋朂余矣

　　知新录序

　　南丰季子汝虞笃志嗜古于诸儒先诸发眀学庸语孟者辑而刻于芸林馆过而就正予题曰知新录生矍然曰世一语异先民指辄目曰新学恨不操戈逐之先生颜其名益恣其怒恐不暇细叅先动其盛气矣于斯道何益予曰世云操戈者亦以言操耳彼而以身操戈必入室入室必见宗庙之美百官之富方且衎衎乐而忘返方且搏颡投戈不暇何暇逐人性天性也命天命也考亭氏云命犹令也令出于天即三皇五帝谁能越之而近一有与道契者辄以功令格之不知书曰维皇降衷若有恒性克绥厥猷惟后又曰惟天地万物父母惟人万物最灵灵性万古常新更千万世不能殚其阃奥圣贤既去圣贤复生有能直闯圣域足以副圣天子薪槱之化昭大明之盛彼耳聴肤末者谓之以尽先圣藴是以礨空尽大泽我朝曰大明岂无有哉虽然诸儒先语亦镜中影耳眀镜人人本有须从不识一字暗室屋漏中叅研十年至数十年一旦恍然则诸儒已言皆吾所欲言若未有得徒以是书为津梁祗益之障耳故且不知新于何有敬以是题其端只眼者其谓我何季生盱江里人鲁无君子斯焉取斯岂虚语哉

　　龙沙学录序

　　龙沙学录岵云王公官豫章纂也前系大儒学案后附已意盖公身体心融有与诸儒同者与诸异者有发前圣未发者孜孜矻矻如寒求衣饥求食人覩公胸弢二酉笔总万彚日总总机务中游刃有余以为公博学宏猷得之天授孰知晰于道而出之有本如是也元某卒业亦妄以管见请质道公道也学公学也遇嗜学者而不求以互证是自蒙也盖尝论世学其途有二有从宗入者从屏除见闻敛神匿影日叅夜寻求所谓本心者一旦恍然亲见孔颜此所谓得其宗而入也从敎入者谓学必由师传诸儒先茧丝牛毛皆我师也于凡所彰敎者一一体验之无少抵牾而后敢自信是所谓由其敎而知归也由宗者不涉程途提刀直入如入无人之境由敎者寻源问津如入百花之谷各从其质之所近及其至则一也公大半守先儒涂辙即资禀卓颕惟恐其与先儒异指而于所自得者时超然破的年来宋氏门庭几至萧索赖公提唱学者晓然知学之不可卤莽如是有功来学大矣虽然人苦不知学知学矣须不知有学知有学则必有见有见则必执执必有言而是非纷然同异炽然无见何异何同何宋何眀一以贯之无余事矣夫凡情易脱圣解难舍一落圣解与凡情何异敢以是赘学录之末公谓何如世以沙髙于城为豫章圣征此谜语也夫大江以西戴天履地员首方趾庭修乡习人人具有圣体不着不察遂视圣太髙公斯录出豫章人士得藉金箆龙沙从此若增而髙矣

　　愿学集巻四

　　●钦定四库全书

　　愿学集卷五上

　　（明）邹元标 撰

　　○记

　　圣像记

　　太和郭使君相奎督学蜀中寄余圣像一幅余肃将刻于邑学宫葢余见名家子荡析离披说以眇论卒莫能化长老乃悬其祖父像于庭南面临之其人潸然泪下怆然悔悟卒为善士今之学宫经义造士冀得醇儒阐明圣真乃视为青紫荣禄之资既得志若刻氷镂脂无当于用圣训谓何意欲使学者仰止而兴思也夫孝子慈孙覩先世遗容必思其启处思其操存求无忝箕裘洋洋兹像如在其上读其书淑其教当何如无愧圣门矩矱圣门矩矱莫先于仁夫子自名曰为之不厌不厌者仁也仁自孝弟始孟氏以孝弟括尧舜之道决机在为不为之间人患不为尔为也而良心发越火燃泉达谁得而御之幼读赞圣诸词有以圣为天纵者我非生而知之之说伪乎有谓生民未有者祖述尧舜之说诬乎有以圣为絶徳者圣人可学而至之说非乎心窃疑之长闻大人之学至江汉秋阳之喻以为此足貌圣万一近窥圣道本无染也何所于濯本无污也何待于洁浑然无迹未始有洁白之见也夫子自名曰发愤忘食乐以忘忧曰空空如也愤故乐乐故空空此圣功吃紧后人以为谦辞诬矣圣门得其宗者惟颜子仰鑚瞻忽亦既竭才卒叹曰从之末由学至于末由是岂以形像窥圣奥者哉故曰颜氏之子其庶几乎又曰回也庶乎屡空是谓见孔于卓学者从斯体究羮墙如见不然即起夫子同堂比室其室则迩其人则逺

　　文江证道记

　　戊寅予寓贵阳有郁丞父过会稽曰令宜兴吴公子同藉一言为吾儿地予谢曰流人为世忌讳不佞敢爱言请益坚不得已肃一书往亡何得公报意直而壮视世间巧宦阴阳其辞色者天壤予自遭贬后书可传者公与南海王唯吾氏二人王名学曽官侍御光禄两以谏罢予心严二君异众人言不足知人哉予起家公适起调丰城往返江上得接公教公仪度丰硕望之知为巨人言间凿凿先民风度虽在簿书中神超邃古往来论心者吾师庐山先生吾犮定宇先生二先生器公甚逺以治行召入为御史一巡而归卧阳羡山中者十余年迩奉诏起家予私心安得借公为西江福利无几何果得公予闻公至玉峡以小渔舲迓公江上坐谈甚具姑记其大者公曰罗旴江作官皂隶亦讲学余曰此公精神无处不到又曰闻旴江库不鐍官钱无纪任其散漫予曰此传者过此老作郡县作两司所至民绾结如慈父予尝见海内诸公为政赤身无世间相者此公一人新建后发挥良知不落边见者亦此公一人世无知其学路故妄传人耳此天人师也安可测量公曰然但今学之流弊认欲为理以情为性以防检为桎梏以礼法为戏场滔滔江河莫知底止所以语悟者害人不浅若不重修无有是处予稽首曰公言诚末世津梁中流砥柱学诚当重修盘桓数日将别予告公曰后会难期敢爱一言昨公语修悟双提世不可无此言若在公自度再当有请公愕然曰何居予曰公行履笃实慥慥皜皜若终日如此敎人自有升堂者世间伶俐汉望鞭影者不少夫天地间天自信天地自信地我自信我耳聪目明手持足行心思睿知更有何事自堕地来何物不备无故提一悟字已属谜语又提一修字亦属疑情夫道不可造作也强造作之不可修持也强修持之世间有造作有修持者即属形象有形象即有生灭凡人之审音也必调弦之缓急而后音平能知无音之音琴可置又奚调之有夫以调停之术为究竟实际则予不敢敢布腹心同里俞定所公同年同盟幸出此证之邹生言有当万一否姑为记以俟异曰

　　太平府重修儒学记

　　高皇帝廓清乾坤功冠隆古实肇基太平郡郡钱榖甲兵疆域形势差杀各郡然风气淳龎圣善首及拟之汉事则三辅股肱之邑云郡故有学剏自青田刘公制颇称善嗣凿池通桥地气宣泄规画加隆而岁乆不无少圮刺史陈公以名给谏出守是邦下车谒庙眺诸形势慨然思复其旧苦力不支乆之得窖中金若干公斥之治城城完乃以羡更治黉宫实池夷洼隆左伏右后廓前舒庙庑翼翼斋阁巍巍邦人士咏斯游斯歌曰我陈公力也公欲诏诸人士以余固陋夙尝究心儒先糟粕乃遣教官刘廷绶谒记于予予惟孔子至圣宪章文武从周之训何娓娓言之不置葢忠质兼用周家道法最为详盛故圣而孔子亦不能舎周他适余辈生当盛世涵育圣化最乆太平且为圣祖兴王之都余何庸援引古谊树眇论以相高哉尝思我圣祖当戢戈槖矢之后即以六谕训民曰孝曰敬曰睦曰训后曰安业曰无为非大哉皇谟与往圣达徳九经三物之旨相为彪炳即诗书所称何加焉虽然达道有五行之者一也圣谕渊涵郁而未发至肃皇始阐敬一之训揭之学宫实与六谕相表里葢谓人心驰荡六飞难驭敬则定定则一一则遇亲自孝遇长自敬遇邻自睦而训后安业无为非一以贯之若网在纲珠在绳咸有条理非一一强而致之也道化渐摩硕儒辈出河东主复性新会尚自然新建以致良知为的而余干则一于居敬穷理虽入门顿渐不同要以味寻道腴上无负列圣菁莪之化逺可遡六经语孟之传则一今诸贤并列两庑元标尝恭诵今上从祀之诏曰操修经济皆是实学夫非示人以为学之的耶而世之学者尚操履视性命为幻妄谭性命鄙伦常为赘疣家持坚白若聚讼然不相下不知圣人之道如天如地无物不有亦无一物能为太虚之障顾动于意则昏耳若规规彼为得此为失安知伪得之中不有真失乎彼为是此为非安知伪是之中不有真非乎诸士弦诵其中宜思祖宗六谕之训敬一之旨先儒未坠之绪一禀自然无动于意尊大明学术以翼我国家鸿龎景祚于亿万斯年岂不休哉郡旧为太平路我朝乃更置府宋儒云教人致却太平后某亦愿为太平民诸人士顾名思义得无意是乎若曰吾言无甚高论而弁髦之是孔不必从周而宪章为虚语也登孔之堂倍孔之训是曰异学异学有高皇宪令在则吾岂敢陈公名璧莆田人丁丑进士政追循良兹学政其大者

　　弋阳县新建文庙并修儒学记

　　弋阳在西江故绾闽越之交圭峰攅蹙溪水回环苞灵挺秀代有奇硕葢居然文明胜区也邑学自嘉靖戊子重修乆且弗饬今上戊戌夏文庙忽颓诸学博屡请当事者不得会司理江陵陈公以署篆至顾瞻庙宇鞠为茂草不胜咨嗟乃召学博洎诸生熟筹之而终以诎于力苦父老为过计会公并署郡篆廉郡藏羡金若干乃意授诸生诸生请于守道汪公中丞夏公直指冯公佥报曰可公遂领其事费不足则益以俸及锾金为役凡五月而文庙告成事诸堂庑斋舎败者易旧者饬巍巍峩峩民悦子来士歌棫朴盛矣予婣友胡君裘以孝廉署邑教事及训导朱君某诸生某等书扺邹子曰裘不敏无能以家学陶镕多士赖我陈公以教以式泽宫且用是聿新诸青衿荷公徳不敢忘愿子大夫记之予窃闻古者建学不但导士以诗书六艺弦歌洗爵俯仰之容祭祀乡射养老之礼即政刑于是焉出葢民有两造咸于斯质成诗曰在泮献囚正此之谓公典司肺石而先徳礼其亦有取于古人明刑弼教之余意耶公可谓达治本矣记曰刑者成也谓一成不可变又欲以成人徳达人才之谓也成周以乡三物敎万民而宾兴之曰六徳六行六艺故当时兔罝武夫足为王国腹心何其都也我朝造士一仿成周懿范虽取士以言徳行道艺之士彬彬史册无论海宇即弋之先辈可覩记已葢弋之先贤名硕淳深浑厚行即言言即行学即政政即学兢兢一禀先民矩矱不敢越尺寸乃今时士所称茂颖者洸洋变幻薄先圣之道为无当跳而越经常之外彼自诧以为神奇使孟夫子而在其所谓诐淫邪遁生心害政者不知何如或者谓为异教所乱徐取其言绎之彼教家所不载大都从剽窃饾饤而入故处不足以缮性出不足以致用所学谓何良足慨矣居今之时公私告匮所至焦沸忧时之士不胜嫠恤予窃谓此不足忧惟士习龎杂文词刺缪乱吾夫子之道政足忧耳夫吾夫子之道如日中天庸徳庸言无他奇也愚夫愚妇知能即察乎天地赤子不虑不学即美大圣神知为入门止为实地信之则不隔纎毫意之即相阻阂今之学以识为知者有矣而晰于止之意者则寥寥焉陈公朂诸士者得无有惕于是乎宫墙荒芜守土者之责今庙貌蔚然圣道犹然榛塞纵其浸淫异说而莫之堤防则谁之咎乎书曰庶顽谗说若不在是挞记恐后不在是者骋异奇乱常典之谓即曰谗说古之人教专用严无非欲人并生并育而近以一切苟简为务即士浸谗说上下相蒙恬不为异提吾道之正衡纳诸士于皇路则胡君司教者之责也其尚强勉率先诸士迪乃典常顺乃天则实体愚夫愚妇知能何以察乎天地赤子不学不虑何以即美大圣神优焉游焉不见异物而迁焉所谓大人之学一旦恍然万物备我质千圣而不怍俟千禩而不惑庶几无负公徳意元标虽伏山泽乎夙仰三十二峯名胜欲览葛溪余风而诸士济济恂恂有能明先圣之道无愧文节后进者岂独弋人士之幸亦斯世斯道之福也哉用记以俟

　　南康星子县新建儒学记

　　星子故有学而近于市不称朝廷尊师养士至意刺史闽中田公下车痛之乃捐俸谋更兹地学使汝虞朱公闻而助洞租相其成庙堂斋阁聿然一新刺史日倡诸士咏歌其中呼诸士曰士来夫自新建以擒濠功拂拭兹土元勲讵不烂然宇宙哉顾其以良知树旌尔乡士浸溺而不自觉斯不可无辨元晦山斗大儒包罗六经搜剔百氏世禀承如蓍王氏一切弁髦之是操戈入室也且知行两者譬之两轮阙一则毂不运端端曰知是毂可无两轮也言甚辨诸士子镌布之余适赴南曹公觞余开先寺理前说余质于公曰公以学者遵王离朱之患哉顾世遵王者内鞬揣摩外缘见闻诘以良知真宰茫然罔措彼所以学者非其真也使志而真诚一禀良知不变晦翁复起当为揖让而世亦且赖之公是余言余别登舟去邑令吴君某仰赞公志力任其事率诸博士某诸生某俨然具衣冠谒余为记余少有志斯道今跛蹩不能跬步其何以诏诸生终公卫道盛心第余观今之志道者家珍素见人健私闻见闻不能协一者羣起攻之彼曰此异端此曰彼异端不知圣人之道廓然大公此是乎彼非乎果且有是非乎圣人之道无是也孟氏欲正人心曰息邪说距跛行放淫辞非有言息之放之距之之谓也在眀先圣之道故直指其要曰大人者不失赤子之心夫大人巍巍荡荡人望而震焉而赤子之心尽之葢赤子之心无思无为盎然天机不事雕琢顺此者为大人为圣人存此者为君子为贤人悖此者则其违禽兽不逺程子曰人须是识其真心赤子之心真心也学有得于真心千派万条若百川赴壑恶乎同恶乎不同苟未明真心欲起而息之以言止言譬抱薪止火亡益耳嗟乎真心岂外烁我哉一觉有余师焉诸士勉之无负刺史公猷念刺史性淳实而行端确惓惓学校可谓急先务者昔田公锡出守睦州下车建先圣祠兴学造士请颁国学羣籍给诸生有诏褒答史载以为美谈公岂其苖裔耶何政相类也

　　星子县新迁儒学记

　　星子学故修于万厯庚寅时方落成子以赴南比部舟至田刺史率诸生请记去今廿余年矣先是测景者谓基弗宜诸生屡以闻当事者当事虑役重非得其人不可迟回乆之会楚王侯至诸生复申前请侯曰砥砺徳材诸生事也薪槱之责寔在司牧者昔文翁何如人乎而不佞敢自菲薄遂身其事相地得余家岭源自庐阜蜿蜒而入前挹鼍州后枕五老皇祠郡庠峙于左右二水■〈氵虢〉■〈氵虢〉汇入泮池由巽折而西崇塔巨浸适当其前居然一奇观也地故属余太史旧宅后为陶司冦别业而余闻盛举遂举以易旧址议成侯以闻郡大夫费公力赞其成而守道葛公屺瞻遂捐二百金为倡工始于癸丑冬至乙卯冬告成事自乐助外悉公捐俸并赎锾为殿堂斋庑焕然一新诸生来游来咏曰匪我师侯不及此则复相率遣予门人但孟皋等请记予忆昔记斯学时田刺史剽剥新建甚酷而予以大人不失赤子一语发之是时谓足以阐圣藴万一近年老矣而觉不失之义未尽详也夫不思不虑特为指其天然之妙然长而情识叅焉亦可语不失乎孟氏指四端在扩而充之始足以保四海扩充者毫无情识之谓也故曰天地变化草木蕃不然其不流为狂诞无忌者不少此不可为训而矧曰治天下国家夫金出于沙经几炉冶始为精金玉出于璞经几雕琢始为良玉吾人真心经几动忍始现全体指赤子发端则可而谓足以尽大人全体则世有指一勺一沫以为全潮者不少此不可不绎也兹地为周朱王三先生过化地予每入其境浑厚纯一之气烱然心目故家遗俗衣冠在望西江求古之道兹郡其选矣诸生之志于道本自天性而矧又有名贤酝酿之者既深且乆夫世毎以科名多寡为盛衰此倒见也胡不观俎豆两庑岂尽由科名起者倘有能植身缮性眀吾夫子性与天道合一之旨文艺乃其余耳豫章方藉以为重奚论一邑登斯堂者开千古之目庶不负葛使君费太守及令公徳意始知予所告语者今昔无二意不知有当否令公自酉服古有乡行起而服今官度田兴废追古循良难更仆数兹学政其大者湖广麻城人

　　新复巩昌府陇西县儒学记

　　南安郡邑学剏者三百余年会刘观察卑旧制湫隘乃更万寿寺爽垲者时急于趋事郡狱蔽前皷楼踞右不暇深计以故自移学来无论科名寥寥即辟荐者不竟用郡邑绅衿俱以为请先是闻于直指林公公欲从诸士绅请而濒行会安成周观察至林公曰吾有念而时不暇及易狱与皷楼以新学使君责也亡何直指吉公又临诸生如前请吉公又以属观察观察与诸郡邑守相昕夕卜度狱可移而皷楼事重难遽议一日率诸属雩于故学宫改为万寿寺者址故吉登高而望诸峯叅差而稍易向则羣峰耸秀意罔决闻西安曾元卿者谙形家言檄而致幕下卜旧学果吉啻易其向前挹桦林珠聮星灿渭水漳流并汇襟裾诸人士咸谓地灵昔閟而今开岂天以相其成乎观察于是命官庀材鸠工以院道及部堂诸所捐助者为倡而复蠲俸襄其成工始于万厯年月中为圣殿左府学右为县学言言翼翼宫墙数仭诸生来游歌棫朴薪槱者踵相接也观察以事不可无记乃致书以属犮人邹子邹子曰夫今以科名多寡概学盛衰者非也十室之邑有一士昂昂颙颙不可谓非盛而世之巍科膴仕聮袂接踵为世指名者亦可谓盛乎予闻古圣神继天立极不但后学蓍蔡即千圣亦且上师之盖宓牺是已夫非兹郡邑所锺灵耶其精藴泄于图画先儒曰图虽无文终日言之不离乎是予悬于斋阁者数十年余以求所谓精藴者一言且不可得矧曰终日葢以象求之不得以画求之不得以奇偶求之不得至以奇偶间求不得一日思圣人仰观俯察后又近取诸身逺取诸物始通圣明之徳类万物之情夫然后归而反求诸身始觉奇偶动静阴阳不在画而在我干之健者我自健也坤之顺者我自顺也坎陷艮止震动巽入离丽兊恱悉自性显现圣人不过模写此性使后人深思而自得耳后之圣人始从而卦之彖之象之辞之皆后天语先天而天弗违天且弗违而况于人乎况于鬼神乎后天去先天已逺而世有探古圣人之藴又从后天言辞下上使其去周孔时又逺伏羲之精藴日之所幸天之明命人人具足反求诸身揖伏羲几席间是诸使君新学望诸生之徳意也古圣人精藴已明出而治天下国家将无所不辨诸生勉乎哉观察揽辔滇南以一身全阖省生灵今通国士女尸而祝之口碑具在兹复为羣人士覃敷文教如营家舎此国之纯臣世之真儒也部使侍御诸公力襄其成弦声四沸要荒邹鲁异日必有歌文或为宪章以昭徳意是役也提督则知府某效劳于下某某例得并书

　　景东府新迁儒学记

　　尹子学孔匹马为贵州幕时余方坐戍往还甚浃折简尹子曰子无司税无视篆善事上官无以夷方故有厌心尹子具如旨官声大振三年上用御史疏尹从事贤升景东别驾余时方召入为给事中复属尹子曰六诏夙称雄藩五马亦从大夫愿无自满尹子至益用淬励既已度田得民和乃周游黉序覩旧制弊陋旁皇咨嗟曰余虽不类业荷上命有帅师之寄邦人文无论不得企中州万一即且出滇诸郡下百步之内必有芳妍吾敢以不敏辱多士乃为诸士择师训诲又躬自相视得偃武亭隙地一区坦夷周旷襟山抱流遂捐俸修启圣祠土守陶淞指挥陶仁冯钦诏乡缙绅及诸生皆闻而叹曰此故盛典而辱使君使君俸入几何遂庀材鸠工殿门斋阁剏建一新学成尹子升王官去诸士子有泣送数千里者尹子归道文江执币告曰小子官虽浮于资职事实不浮于官余利东土者惟度田兴学二事最乆逺度田业有纪惟先生一言为我记学政使遐方士有所兴慕焉余闻夫子欲居九夷而以何陋答或人之疑说者谓君子所居则化余窃谓九夷不同者地也无王国无四裔皆同者此真性也同此父子同此慈爱同此夫妇同此和睦同此兄弟同此友于未见与中国异也若欲以文明之习化之是璞而琢之丝而染之擢其性也夫贲岂不称至文哉夫子系贲曰白贲无咎圣人之心槩可想见矣景东古柘南地纯白有贲之余意完尔璞无务而斵之全尔素无务而染之庶几哉无负尹子作新至意彼蒙乐澜沧耸峙淳滀诸士沭浴日月泳涵圣泽己乆亦有悟圣人何陋之旨乎悟则见孔于卓予所深愿也夫蜀僻在蚕丛自文翁过化郁为名区尹子志不减文翁不知景人有庶几蜀士应运而兴者乎必有记斯典无涯余言特为之前驱云

　　许州新修儒学记

　　许之称名职方氏者自春秋时然哉汉有事兹土以功名显著者曰长公次公则称循吏矣宋则司马先生及吾家忠公是皆明徳大儒不规规以吏事名者我朝则有文庄邵公邵公以宿学名儒出典方州所擘画不为一世计泽皆可垂乆逺碑李长沙记中今数十年而又有郑大夫公临大夫文庄里人诸美政一一如文庄故事朔日坐诸生明伦堂商畧秇文引之于道间集诸缙绅问桑麻订道术大不落时趣其志逺矣一日覩学舎殿堂斋庑不治且乆遂捐俸斥所自理赎羡以义民某等董其事自甲寅春正月鸠工至三月告成财出于公役不繁民称焕然矣大夫未临州先有学正苏君州俊常以学与诸士人会而吾门人萧鸣鳯梁克勤佐之兹三君覩大夫嘉志于学也益不胜感奋以大夫徳意不可諠也率诸生安业卢观礼卢成徳王民化等持币走使求记予惟世非无嘉意学政者然其志大半为诸生青紫计此自父兄子弟所争趋不暇无待于人大夫自少志大人学葢欲推所自得者以廸诸生俾履兹地兴羮墙之思耳善言夫子莫如子贡以夫子道譬之宫墙谓不得门而入不见宗庙之美百官之富今诸生济济锵锵由门而入祭礼射读之仪讲诵歌舞之容一俛思间果得门入耶所谓美与富何物耶又曰性与天道不可得闻岂性与天道即所谓美与富者耶性天而离文章则为虚幻文章而外性天则为粗迹隠即显显即微此子贡悟后语欲使学者黙识而自得之非终不可得而闻也圣门善学夫子者惟一颜子曰卓尔曰末由不可尚已继颜氏者惟孟子以不虑而知为良知不学而能为良能是皆抉千圣之统绪以俟千百世不惑者天祚有宋河洛程夫子起予最佩服识仁一书直入圣域曰识得此体不须防检不须穷索夫以防检而存必以不防检而亡以穷索而得必以不穷索而失发圣人之藴者伯子也诸生由伯子所谓识仁者一究心焉始知美富非外烁我也天之与我者本自具足焉始得其门羮墙见圣不然日泳游其中去吾夫子何啻千里此非大夫公所望诸人士徳意耶多士勉之常思尔乡仲弓潜身颖中能动天象能感瑞应能化盗贼此必有精修密行为之感格流贯不然盛服先生所不能得者而仲弓尔尔或者又谓其不闻道嗟乎不闻道如是闻道者又何如予敢谓之末学哉上广厉学宫玺书时时下顾三十年前奉行徳意者失之刻至士人不敢卬首信眉兢兢救过不暇近者亦失之大寛学使数年不一临至有不尊轨训而泛驾者说者曰谨庠序之教大寛则废予谓谨者非以法整齐之必有深入其心使之渐渍其中不自觉者此救世之善物也大夫与诸学博图之大夫名某某无锡人庚戌进士学博苏州俊起家孝廉山西曲沃人萧鸣鳯江西龙泉人梁克勤山西武乡人俱恩贡敬系之铭曰
　　新泽宫继往圣前有邵后有郑集鸿雁民攸定薪槱广身所令帝鉴兹需嘉命碑嵬峩标美盛告千禩式仁政

　　新淦县重修儒学记

　　新淦与吉州俱属湖西而其邑羣峰卓诡川光眀媚君子勤礼惇信义小人淳龎葢亦名邦也予尝登其金川馆与诸士游问淦之义诸言人人殊或曰兹地故有紫淦山又相传为仙人炼丹而沙有金色遂名然皆不可考诘学故在邑城左其原自中皁山迤逦而为东山又蜿蜒而为学宫前峰郁郁青青秀色可餐形家谓邑故胜而学犹胜顾学自修于宣徳间将作不供颓败日甚有司者辄相向嚄唶若无可如何会番禺曾公以名进士来令兹土公故慈祥政惇大体民安士诵日晋诸生训之覩其状乃呼诸生曰行之不修二三子责学之不治有司者治之遂奏记当道当道报可乃捐俸及赎锾数百缗一不以烦民若门若堂若殿阁斋舎废者兴败者饰焕然维新诸民惊而告曰吾侪小人子弟肄业其中成兹巨工民若罔闻知不义而诸士议于校者曰吾师成我所不斋心负师教者如日于是教谕邓子宗故与予同戚里遣门人某以告邹子为记邹子曰侯可谓端政本矣夫今有司多传舍其邑惟期会簿书是急得旦夕释去为幸侯新乃学既厥心力为永逺计此非有志兴古人之学者未易能也古人之学详在大学在明明徳一语天下有一人不明其徳引为已责阿衡一夫不获时予之辜故惟欲以斯道觉斯民阿衡之觉即大学之所谓明夫明匪于明徳之外别有增益也即从其日用所由者而觉之耳古之为敎笾豆簠簋之有仪乡射饮酒之有度周旋折旋之有则非故繁为器数正欲使士由之而悟其所不可使知者夫不可使知惟民则然非所望于士者迨今惟训诂制义是急俗学业已蔽锢而既登仕籍辄为名场羁绁心目不开一闻是语辄迂而■〈言册〉笑之由之不知甘与凡民同科夫士而无志天下国家则已有志天下国家者不知大人之学是欲适北而南辕也必无幸矣大人之学人人咸备物物各足譬之杲日丽天蔀屋毕照反身而诚眀徳自在顾不知从事者溺于习俗不肯以身为世鹄而知从事者又柴于意识以见与世阂夫与世阂也而又安能与世有济也大人者天下一家中国一人不知人之我我之人通天下国家为一身夫是之谓明明徳是谓圣学之极侯为尔多士愿者意在斯乎侯为陈公甫先生里人又为予友杨少宰贞复同志褆躬清真笃实兴利剔蠧可与名令伯仲诸懿行未叙兹特记学政云邓君惓惓不忘侯美又不以予腐言为无当欲讨而训多士此其意皆非今人所能及也训导某某皆襄厥成事例得并书

　　重修袁州府儒学记

　　予昔过袁覩其山川秀郁泽宫宏逺入其堂一读旴江记窃叹曰谭泽宫者率艳称旴江一记未至其宫若神游其庭焉此地后先彪炳未必非旴江一击之力入我眀来凡几修矣而以年乆殿堂斋庑颓圮日甚诸生某等上状太守汪公公慨然曰是吾责也复上状当道诸使君而捐所自赎锾计百有余缗于是颓者起旧者新学宫焕然学博林子若企偕诸生某等将汪使君命谒记于邹子邹子惟旴江一文即善为辞者亦多披靡矧元某腐儒其何能为役惟是忆旴江昔所讽谕多士以治与乱衡言欲诸生值乱而死忠死孝陈谊非不甚高或有所激云然予窃谓良师帅训子弟也如姆母爱其女然姆母训其子也居尝限以重闗饰以佩玉即寝则絓结其身既字于人惟告之曰无违夫子及采蘩采苹诸事而已必未尝教以截发割鼻斩指之事葢父母爱其子也道其常常者天地之常经也万一事穷时危葢出于情之所不容已而势之莫可如何虽秉大义者时扬搉一二以厉世磨钝然亦非贞轨彰教者所忍言也故上古曰校曰序曰庠总归于明伦伦有五君子惟道其常以故歌咏有章进退有度陶镕有方藩篱絓结何周以密皆所以兴其志意束其筋骨镕其躁心归于中和内而修身缮性由家而乡而国而天下斯学之实也夫以节自见厯世而不覩一焉顾近世之所以为学者平日视泽宫为赘龎足终年不一至号颖敏者多拮据以博青紫既得青紫视前语如刍狗不知生平所期许者谓何间有知吾之所业者徒为利禄计视古人明徳亲民之旨未万分之一欲窃有志焉则又从而姗笑之而古人之学日荒袁代有闻人无华丽以荡心娱志其之于道也直反掌耳学而闻道则不虚生不虚生必不虚死临难而不可夺乃余事耳多士朂之哉刺史（阙）

　　庐陵县学新建文塔记

　　庐陵多士卜旧学吉冏卿刘公谋之先令漳浦胡公复之而今建宁陈公至又相其成业有记三公又以学左为下流宜树之镇乃为塔金几千缗民罔闻知皆二令公拮据赎锾羡金及观察宁波丁公太守云台张公司理毛公佐之而冏卿心孳孳为一国计俱良苦矣塔成强记邹子邹子未习青乌家然窥其术于学有可取譬焉曰龙龙者隆也若隠若约或见或伏突然而一脉贯通始可议基吾儒自千圣至今一脉相传流衍者何异是曰堂必蔓衍寛平四山环抱而后可言止吾儒学聚问辨寛居仁行括以知止一言何异是曰下流宜高即竖塔意旨吾儒之障颓波柱中流千万人吾往者何异是斯义也易备言之矣圣人作易俯以察于地理曰观地之宜即干缊可绎思焉干六龙潜见飞跃惕亢归于羣龙无首羣龙无首变化无余矣又曰时乘六龙御天又曰首出庶物葢惟首出而后庶物尽出其下庶物出其下而后能乘六龙御天不然者以眇眇之躬当庶物交攻其孰能不波波斯流流斯荡荡斯罔制今之士不荡而首出者几人绣其盘帨■〈言翕〉■〈言翕〉訿訿惟惧不谐俗韵则孤立之难既得志华涂在前吏议在后毁觚刓方以逢世资则不变塞之难间有一二慕古道者声闻意识递相纒缚则独往之难圣人之于民也出乎其类拔乎其萃可生可死可贫可贱可夷狄患难不以死生荣辱毁誉动念而后可言首出兹或二侯及冏卿望一国人士意乎盖尝思堂堂有宋三百年文物礼乐天下匪我信国回天浴日三百年养士及诸儒峩冠博带居尝谭说者成巵词矣又尝思使濂洛诸君子丁其季当何处岂亦效今儒曰圣人无死地窃明哲保身义鼠服鸟窜偷生幸免者为知杀身成仁者为矫激为沽名为不通性命乎此其说荡而为祸犹非浅鲜故性命一也首出者是谓御天若信国是已呜呼多士不信予言请观今学左屹屹昂昂壁立万仭干霄拂云不屈不挠亘千百年不变者何物乎故曰可以喻学侯与冏卿公不以为狂言请碑于塔之阴丁公名继嗣浙江人癸未进士张公名鸣鹗杭州人己丑进士毛公名堪苏州人戊戌进士胡公名廷宴漳浦人乙未进士陈公名圭建宁人戊戌进士冏卿刘公名日升邑人庚辰进士

　　临湘县新修棂星门记

　　临湘学门重新盖邑令文君尚宾经纪其事观察某公蠲金佐之成者令君走使数千里属元某为记予惟令君敦龎笃实津津向道所以诏邑人士者必详予可无言啻其意良厚予不能无言予惟圣人之道有室有堂有门室言奥有精微之义堂言中有高明之象而门则有从入之义勇如子路闻善必行夫子但许之升堂而以所立卓尔之颜子犹云未达一间则室概可想见矣知足以知圣人之子贡曰得门者或寡故不覩宗庙之美百官之富然不指美与富者何物它日但曰文章可得而闻性与天道不可得而闻岂所谓美与富者即文章而不可得闻者即不得其门者耶夫子贡得圣人为依归犹致外望之叹予侪去圣人数千百年徒于典籍宫墙间见圣亦末矣其必有憬然而兴思者颜赐后愿学孔子者惟一孟子其言曰游圣人之门者难为言元某谓善发圣人之藴者惟孟子予欲一言以复令君予不可得而言非不欲言不容言也诸君覩斯门一阖一辟进之而堂又进之而室回思孰启之而孰由之可使由之亦可使知之欤有知之者见吾夫子羮墙间矣

　　泰和县重修明伦堂记

　　西昌故吉儒邑无论文献甲海以内即明徳巨儒代不乏人岂非巍然名区哉学故有堂旧额曰明徳文信国手泽存焉后更为明伦堂乆圯弗治会司李宁波刘公来署邑篆徘徊堂序叹曰是恶足居多士所得赎金悉出鸠工更为新计明年宁国张侯觐归复叹曰此固司牧事而厪使君猷念恶用令为又复斥赎金佐之先后约费五百余金未几刺史杭州张公至复捐半年俸以助帑不由公役不烦民葢迄五月而告成事诸博士及诸青衿走吉水谒记邹子邹子曰公与侯徳意有目者见之无俟缓颊顾汲汲新斯堂者其义可绎思焉书曰天叙有典勑我五典五惇哉天秩有礼自我五礼有庸哉曰典与礼惇与庸与生俱生非外烁我也明伦者明徳在身我固有之也明庶物察人伦至舜极矣轲氏曰由仁义行非行仁义夫顺性而动由仁义行者也作而致其情行仁义者也明伦者明所谓顺性而行者耳葢夫子尝云民可使由不可使知知即明也然圣人不以其不可使知遂已也党庠术序教之有地司徒宗伯教之有人劳来匡直辅翼教之有方礼履之乐和之刑成之其义归于使人自得而已盖善教者如春风披拂物不知其然而然然后足以使人继其志而矫其偏夫圣人岂故好为是不自逸哉圣人为子孝矣天下人有一未能孝圣人曰是予不孝也乎况人性本自孝也圣人为臣忠矣天下人有一不忠圣人曰是予不忠也乎矧人性本自忠也圣人为弟恭交犮信矣天下人有一不恭不信曰是予不恭不信也乎矧人性本自恭与信也众人以已为身而圣人以万物为身众人以一腔为心而圣人以天下为心故曰圣人人伦之至也伦性也圣人知性者也有一人之不协于极皆性之余歉也有世道之责者夫独能已于忧乎嗟乎是道也天地以之位日月以之明江河以之流星辰以之丽鬼神以之幽而其义本庸庸常也又经也上自天子以及庶人内自中国以及蛮貊率未能有越是道者在天谓之命在人谓之心众人由之为道圣人修之为教皆是物也予独怪夫圣人之教庸徳是程大经是经而世之学者往往跳于经常之外游情溟涬脱畧名教自以为逃世网解天弢知者谓之乱常谓之拂经夫拂经乱常者是曰邪慝圣教所不容而徳之贼也兹公与侯之所忧而新斯堂之义也或曰爱亲敬兄盖自孩提之知已然果可为明伦乎邹子曰赤子之心真性也长而因物有迁矣葢不与物迁者圣人之尽性也縁情起识者众人之罔觉也今而有明所谓不因物有迁者乎予所愿学焉元标幼而肄业斯堂长媿未践厥旨敬本父师生平之习传者以复博士诸生之命而司李公与侯之属望诸士人或有当万一云尔是役也董其事者邑楚府纪善郭君尚璇淮府教授曾君文光思院副使陈学聪县尉鄢尚卿巡司郭天仁而相其成者学谕应君某文君某桂君某诸生康敏刘纯臣刘若庚胡坤萧景绍欧阳一举刘公名某浙江宁波人张公名某泾县人俱壬辰进士诸徳政别纪兹特载学政云

　　清江公署新刻六经正义记

　　圣人尽性者也六经圣人尽性之书也性有体用体微而用显微则动静往来之神未易以研几显则万事万物之理未易以成务圣人通神明之徳成天下之亹亹得之心宣之口笔之书后世述之为经经常道也在天谓之命在人谓之性由之为道修之为教父子亲君臣义夫妇别长幼序朋友信爱曰仁宜曰义履曰礼知曰知信曰信皆是物也如日月丽天无所不照如江河行地无所不流焕乎备矣圣真既逺后儒辈出不得圣人之心各以其意测圣人之言而圣人之道益晦山东民部宋某氏笃志正学曾订学予乡李子某李子告之曰圣人之道至平至易至简为注疏所晦惟刻六经正文诵之其义自见今缙绅崇信异学至委吾道草莽反经谓何宋君感其言敦请金陵同志李子某考订精核遂捐俸付剞劂流传海宇学者朝夕于斯始知圣人之言至平也无务以险测之至易也无务以难阻之至浅也无务以深求之超然自得书言象意之表凡父兄所不能诏师犮所不能授者豁然贯通如氷之融无复窒碍之患矣宋君将代事去板留公署惧乆而佚致书同予友冯子某问记邹子俾后人无忘兹意邹子赧然者乆之六经炳若丹青予言又安能为后人地况世有勒金石名琬琰者乆且与草木澌灭殆尽竹简非有加于金石琬琰而欲长存难矣凡天地间有形有象物也物则有成有壊无形无象性也性则无生无灭贯六经流行万古惟此性尔吾党欲六经常明乎惟自明其性常存不息而已闻先正云匹夫匹妇胸中自有全经夫易者易也随时变易以从道也吾倐而视倐而听倐而言动思虑孰为之哉即易之变化也书言政事诗咏歌三礼之敬春秋之褒贬其义虽宏演奥深然友于兄弟是亦为政思而无邪可概三百吾心之肃即为礼吾心之是非即为春秋所谓具有全经者非耶故曰夫妇愚不肖可与知与能者性也圣人亦有所不知不能不知不能者性也穷神知化徳之盛也学者以经视六经开卷茫然以身视六经万理咸备凡鼔如雷霆润如风雨代明如日月错行如四时鸢飞鱼跃花卉瓦砾皆六经也皆我也顾人日用不知耳日用不知经未尝亡予独怪寥寥数千余载一杂于注疏再夺于制义中有欲寻坠绪于万一者则又横之以意见夫道为公道学为公学执一意见以概道是何异从户牖而窥二曜之明执盆瓮而欲汲江河之深哉轲氏恶执一害道此又读六经者所当知也宋君当舟车辐辏钱榖冗沓间加意正学其趋操诚逺生平师友切劘者愚言有当于心否乎宋君名某山东镇海卫人己丑进士

　　仁文书院记

　　县庠水流而东汇为鉴湖汪洋停蓄左有地隆然髙阜相传为盐仓岭续名东义仓仓徙入官剏文江书院万厯庚辰江陵尽毁天下书院市地归民间海宁陈侯令兹邑谓余居湫隘以俸易而归余癸未余滥麈省垣以复书院请上报曰可余折简归其地于侯已侯升比部去兰溪石楼徐侯至余申之曰此故辱名礼让之场荆莾蒙蘙乆矣开兹堂奥以待来学其侯今日事乎幸无让侯乃筮日庀材鸠工以义官娄世洁董其事为屋三层缭以周垣翼以重廊视昔倍加壮丽名曰仁文书院谓吾邑仁峯崒■〈山上聿下〉文水潆回馆介其间又取曾子辅仁会友之旨令多士知所取裁侯甚盛美余谨握管为之记记曰粤稽上古学校庠序上无异教下无异学樵钓屠贩即人而道在即地而学寓书院古未有也有宋诸大儒出阐明圣绪如白鹿鹅湖石皷岳麓皆其过化名区后踵其迹者书院遂遍域中亦仿党庠塾序余意辅学政之所未逮云葢学政废弛士师之所督责父兄之所期盻子弟之所传颂惟占毕是习稍一谭正学羣相讧哗以为是不利进取至书院非齐明盛服不临非仁义不谭泳斯游斯有不赧然内媿勃然神悚回心向道者非夫也夫学难言矣夫子以正学为七十子依归得其宗者莫如颜子观其问仁曰克已复礼为仁其自叙曰夫子循循善诱博我以文曰言仁则未尝及文曰博文则未尝及仁兹得无岐而二之乎虽然夫子所谓仁者非枯槁寂灭之谓义礼知信皆仁也宇宙之至文在焉所谓文者非泛滥词章之谓视听言动皆文也吾心之至仁生焉仁也者即性也礼也文之枢纽也三代而下善学颜子者莫如程伯子曰学者先须识仁又曰不须防检不须穷索存得便合有得而世之识仁者以穷索为妙悟以防检为戒慎而仁逾逺嗟乎非神明黙识之君子仁未易言矣汉髙祖围鲁鲁诸儒讲诵弦歌不辍故曰齐鲁文学自其天性余吉彬彬海内称为邹鲁往学禁方炽独余吉不少变仁为己任继往开来吾于诸君子有厚望焉元标进未得行斯学于朝退愿得行斯道于埜俾乡子弟孝友忠信雝雝翼翼庶上不负圣天子明盛之世下不负良有司振作之美余睠睠欲开斯地之意庶几其不孤也欤

　　崇儒书院记

　　抚州海内名郡也其先多明徳大儒如王荆国曾文定陆文安伯仲吴草庐康斋诸先生者醇学粹行斯文岱宗遐荒逺裔且私淑而俎豆之矧其乡乎先是明水陈公以学为郡人士倡曾祀象山二吴于临汝已旴江近溪罗公至毎会讲禅刹月余别去诸缙绅继峯舒公愚所陈公儆黙曾公若士汤公后先议曰吾抚在宋黄勉斋氏剏有南湖书院以开来学是时人材彬彬家有弦诵今吾等寄迹招提谓先训何屡图恢复而议弗克就顷侍御督学懐鲁周公归读礼暇时集诸耆硕究心名理学博李公惟本布衣周子某徐子吉甫告于公曰昔人谓工必有肆书院吾儒之肆也南湖淤塞不可复矣临汝稍逺东城闉下桥禅林方圮其东隅隙地背岘台而面青云灵谷汝水金堤百雉回环左右几席间迹左隅而宫之庶几复还有宋遗风乎周公乃告邑明府吴公吴公曰予以不榖牧兹土常惧无以化诲诸人士阐幽迪后吾责也遂与周公捐金为倡周公复首捐田以助来学郡刺史张公司理程公力赞其成暨缙绅诸生咸乐从事聚材鸠工兴役于七月其规制临孔道为门门东折而南为大门直甬道而上为堂后为祠甬道东西为号舍悉南向左为阁为桥江水如带帆樯下上面北为亭为圃池塘晻映竹树蔽亏顿还南湖伟观颜曰崇儒书院夫以廿余年不克就者不三月告成则吴公与学使之所感人者深也诸公将涓吉祀诸先生于堂徐子吉甫持明府吴公侍御周公书及学博李公所志书院颠末走吉水谒邹子元标为记元标懐古有志目长足短方执笔徘徊间偶宿禅龛松风谡谡明月在天忽梦肃刺迎一儒冠者面古眉龎曰吴康斋先生予请曰伊周事业先生能否先生曰老矣惟启沃主徳尚能効力一二心喜而觉曰予方有事崇儒之委末就神交名儒岂无意乎谨为之记记曰夫道一而已矣无圣无儒语体也有圣有儒语造也孟轲氏曰终条理者圣之事也曰大而化之之谓圣曰终条理则必有所以始者曰不可知则必有善信美大为之基者非圣学之正宗欤夫子诏子夏为儒提衡君子小人二语儒本为君子而复有小人赝出其间何哉圣道如天天体圆圆则不可端倪儒学如地地体方方则不无廉隅葢常论儒至有宋盛矣其弊至摸仿形迹之似卤莽自得之义象山氏出直指本心不假修证足醒俗学之支离圣学至象山明矣其弊至以情识为性而放荡礼法之场康斋氏出严毅方正师道自任足挽末俗之颓波乃世儒之宗圣者一曰吾心明矣迹涉有为皆足以障性而碍道一曰吾行敦矣语涉心性未免逃儒而入佛则意之过也视二先生之教何如哉二先生者抚产也其知则圆其行则方翊先圣而开来学功灼灼如是生其乡不知其教可乎虽然圣其的也儒又希圣之梯也予读礼至儒行篇其懿美未更仆数然曰自立曰特立曰独立曰刚毅有执圣人语自立特立不一而足命儒之意槩可想见他日又曰可与适道未可与立象易之恒曰君子以立不易方则立诚儒者居身之珍也夫所谓立者戴仁而行抱义而处非礼弗履可贫可贱可生可死而不可辱六七先生者其于圣体所见或全或微虽不能尽同然居广居立正位行大道不淫不移不屈则一而已圣人者与乾坤而合徳诸先生得易之恒者也恒其徳洵足信今而传后苟不恒其徳恶足以共学而适道登斯堂者愿勉旃哉知欲圆而崇效天行欲方而卑法地若儒行阔畧借口圣真彻藩篱而毁廉隅无论不足以入圣而害政害事良非浅鲜亦非诸君子重道崇儒之旨矣或曰三陆孝友二吴笃实南丰有功六经粹然无疵独荆国史有遗议何耶邹子曰荆公儒而无欲者也拜相之日矢寒山以自老罢相之后托颓垣以终身彷徨尘垢之外逍遥无为之业斯其人可得而磷淄耶当时为诸人攻者惟新法耳新法之行荆国固失之骤新法之罢君实亦失之激急于罢者若以为政不可一日有而今一一以为良法公固儒而有为者也身未执政天下誉之不加信及既执政天下毁之不加阻彼其心视毁誉如浮霭之往来太虚公又儒而自信者也六先生享有令誉如无瑕之玉公犯众怒羣猜如百炼之金其趣撡何后先殊焉且麟经絶响是非无凭乆矣九原有作执鞭吾所忻愿焉子于公又奚疑乡缙绅乐相厥成者则瑞泉伍公龙津陈公谷南髙公春江刘公养和谢公文台吴公望坪祝公念庭周公念初聂公继疎吴公诸生某等予昔侍诸君子同官于朝今复同栖于野诸君子慨然先哲示我周行可谓一世盛事予迂儒也于诸先生学术徒啜其糟粕亡能有所发明谨为述其崖略如此忆昔登太华望金临诸峯龙跃霄汉允矣仁贤都会于他日当斋心而来跬武法席謦欬徳音增所未闻诸先生许我乎是为记

　　匡山阳明先生书院记

　　葛使君屺瞻以邃学名儒由仪郎起拜浔阳观察提饬纲纪吏民向风顾使君所殚精者在千古正学欲以此自迪迪人一日由会城归式道州祠徘徊庭阶思元公在宋为开钥大儒而我明文成学绍元公且昔擒逆献俘率诸士勒石纪勲遗响犹振林木兹地不得一荐明徳景行谓何于是从浔阳南熏门下地得爽垲者名曰小匡山为堂三中祀先生左曰讲堂右曰习堂翼以号舍中为甬道前为门二台以眺逺亭以昭旷五老羣峯争逞奇于几筵间者目不暇接费不繁民役不踰时焕然一吾道坛坫矣工始于壬子秋落成于癸丑夏诸生肄业其中有晋而问新建学术事功优劣及太极良知孰为同异使君所以剖晰其原于一者纚纚甚具复念邹子腐儒伏首蓬蒿乆于先生旨或有所测窥走使受简为记予窃惟使君功在斯道千秋自有歌谣者兹役无足以尽使君而先生教行海宇豫章人家尸户祝亦不以兹祠为重轻使君意葢曰豫章祖述先生学者十而九兹地岂无闻知者在祀而思思而感发兴起彬彬有闻亦吾道之休使君心也嗟乎学从则效影响入者非真性也男儿七尺堕地天与真性烱烱不昧无凡无圣无古无今百姓既不知而仁知者又失之过总由不识自性不识自性由无真志无真志则真性不显真性既显孰圣孰贤孰愚孰不肖凡所谓良知一脉直追元公立跻圣域者不可言喻矣此又使君心也或曰上往年从祀人于新建学唯唯否否何耶予曰此难口舌争也先生学从刳心槁形中来不以知知不以识识易曰干知大始曰干纯乎天则不藉人力坤犹二之矣乃世肤儒未覩全潮徒向孤州野岸以一波一流谓可以尽全潮之大有是理乎或又曰新安学在格物穷理先生学似与之异何耶予曰晦翁所云穷至事物之理岂以一身遗事物外而不之省究意葢曰直达天徳上知有几姑假筏以为人度夫以言识见解入者皆筏也其由筏而能舍筏与否以俟知者此晦翁意也二先生宁有异乎谨以复使君倘以为然请勒之碑阴与同志共扬搉焉忆予丙戌年谒道州祠池莲青青宛坐太极图中时赋诗有乾坤负荷者谁子独立庭阶有所思之句今虽老何年一俎豆匡山有闻使君教而毅然负荷二先生之綂者乎则使君之志不孤矣地不百里巍祠相望诸人士何幸亲逢其盛必有赋薪槱荅使君者愿有闻焉使君名寅亮字□□别号屺瞻浙江钱塘人辛丑进士

　　郑溪书院记

　　今有人焉啼饥必与之食一不得食则毙有人焉号寒必与之衣一不得衣则仆此人人所易知也倘有人语之曰人不闻道不知学必有甚于饥寒者尔知之乎则人之应之也唯唯否否惟真知学宁可饥寒而死不可不闻道而生闻道即一日千古一息万年不闻道即百岁亦与草木澌灭殆尽故曰逸居无教近于禽兽今人之异于禽兽止此几希此几希之性与天地并垂与日月并耀四时并序鬼神并吉凶上之为圣人次之为贤为君子又次之为一乡善士皆此物也人知吾里贤哲彬彬即一命士出而有为孰知得于学者深哉先是永新少原余侯倡明新会于禾川诸在座者曰宁与永新兄弟之国冠带之盟惜不得与其间众佥谓其邑人物淳龎山川卓诡必有明徳君子应时起者乃不乆而今侍御紫海龙公起公禀质清淑撡行醇粹自为令以至巡方皆以其学与士民相为煦沫金华西秦横渠六君子之里士民之闻学也耳根既深未易感动咸服公无间言公之学可知已会公报命还朝乞归日与里父老子弟游察其朴而易入也与之语学诸父老子弟听公教指相率捐金助公剏谭学馆于郑溪之墅万山崒■〈山上聿下〉一水潆回雅称盛地明府某力襄其成申闻当道以为盛事咸报可又率其子弟属予记予谓谭学于素所习闻之地人非溺于意念则柴于见闻其入也常难谈学于郑溪无意念见闻牿其天真其入也常易男儿戴天履地天聪天明■〈目亥〉而存焉为仁由已于已取之而已先儒曰仁者以天地万物为已认得为已何所不至诸君勉哉真知不闻道有甚于饥寒者在必闻道而后为不虚生非愧耻则志不奋非黙识则神不潜非困心衡虑则入不深学如大明处惇淳俗出为荩臣入其乡者如游化国侍御之开来明徳千万世与金华西秦横渠六君子流风愈乆愈新征侍御之学出与处皆一致矣

　　重新岳麓书院

　　司理陈君某署郡篆且期年士诵民恱政余思岳麓先贤过化地诸名公时式临焉柰何任其颓圮而不治恐无以继先志开来学乃捐俸及自理赎金庀材鸠工于是祠宇前后庙堂斋舍焕然一新君思此役重恐将来者委徳意于草莽走使求邹子为记予忆庚辰辛巳间江陵在事有诏尽毁天下书院诸凡先圣贤遗像捆而投于江者盛服先生嚬蹙言曰祸及斯道吾道非耶予语之曰子忧道之废耶夫道先天地而不老后天地而独存者凡覆载雨露日月星辰人物礼仪威仪周旋进退皆道也穷乡委巷边鄙瓯脱无一息不与道游岂以一祠宇为兴废重轻有所待而兴必无所待而废岂道之谓欤先生曰子之言道固尔尔然人之于道仁者见曰仁知者见曰知百姓则日用不知圣贤不忍其陷于不知也故多方以诱诲提撕之凡可以使之景从而触其真心者将无不致其情如覩人之饥溺必思引而出之安全之地然后其觉世之心始遂不然天之生圣贤也视斯世一无足以动其心而上天生之之意孤矣予拜而服其言会予癸未起家备官掖垣奏言旧毁天下书院伤道化蔑名教非所以维风淑世上报可而岳麓则首报可中予归田且廿余年常思率二三子徘徊兹地寻朱张二先生遗迹于徍训畧一振起焉而又以世多畏途无由亲覩其盛为歉而不知其倾颓若是倘非陈君有千古之志即明诏许复竟与昔时境象何殊焉君父子兄弟世以正学为箕裘其所佩服诸儒者深且笃矣宜是典之重光也可为吾道庆矣予又忆当议复时予谒大宗伯语曰天下诸名书院如岳麓白鹿嵩阳睢阳诸胜境今幸一新然所以主张斯文不可无人愚意从近郡邑年轮学博一人典其事而礼各邑有道术者如昔周允升彪徳美吴徳夫诸君子辈岁挈诸弟子讲肄其中春秋凡二祀则斯典可垂之永永不然吾惧莓苔长狐鼠夜嘷也且宋时不有山长例乎大宗伯曰子言良是会宗伯去不果今岂无司教者得尸其事乎予并以系之记末读予文必有留心世道而不负陈君今曰之举者元某虽老于兹地犹若梦寐见之冀与诸君子一下上其间振二先生之泽于无涯也是役也主张于上则有观察某公续至太守某公协力襄成则有二守某公别驾某公皆以斯文为己任者例得并书

　　正学书院记

　　灵壁即古虹州予门人锺叔和氏拜是邑长予折简曰邑与洙泗伊迩我圣祖龙飞地涵泳圣涯浸灌深厚而俗固质直右儒以子淳衷古行稍一振铎必有闻风而兴者叔和懔懔不溺于职事上下交孚声名畅茂稍间从诸士请捐俸及锾金辟馆罗诸士肄业其中颜曰正学书院中祀先师左右为号舍诸水汇池巽峰耸峙转东南剏文昌阁诸士来游来泳若身亲洙泗之境而与三千七十子游于惟盛矣虽然以正学名馆得无意乎夫正者邪之对有正则有邪今天地间何者为邪世儒必举而归之二氏二氏书具在微辞奥旨皆洞抉性命之精柱下片言夫子犹有取焉我圣祖亦谓其扶翊国运助流世教非浅眇以邪目二氏则束于教第吾儒中千溪万径有不容不辨圣贤千言万语无非欲人识其真心既得真心言皆糟粕乃有取陈言而俎豆之若射者审的然虽亿则屡中入海筭沙徒自困惫万物皆备于我物岂外乎心岂内乎至一生瘁心格物视心与物犹二之也间有惩逐末之弊曰致虚立本曰良知不知所谓虚者即未发之中即天命之性非人力得而与其间人力得而与其间窒而不灵矣所谓良知者不落知识不堕生灭不着意念以知是知非求者是生灭根也嗟嗟正学不明乆矣非学不明以意承之者之过也先民不作吾将畴归乎昔夫子生周末尝宗尧舜宪章文武矣书诵尧舜曰克明峻徳诗诵文王曰缉熈敬止大要以明明徳于天下国家为极致天下人有一人不明其徳以为已之徳未明也其心切故其责重一生辙环鲁卫曹滕之墟皆此志也予少闻宋儒有天地立心生民立命语未竟其旨研磨之乆叨天之灵始知天地无心以生民之命为心天地心无所寄故不得不举而归之人人非此无以为学非圣学无以开太平中庸论中和必归之位育而至诚尽性必以尽人物之性赞天地之化育为极致然俯仰乾坤今古几人近紬绎我圣祖御集不觉手舞足蹈即我夫子复生舍圣祖孰为祖述孰为宪章乎忆自有元以来教化废弛大道晦而弗彰赖我圣祖皇纮再整日月重新为生民立命即尧舜禹汤当为揖让仁孝卫道之训炳若日星真万物并育而不相害道并行而不相悖视诸儒暖暖姝姝守一家自鸣者径庭矣学者大人之学非一身一人能私道者天下万世之大道非一世一家能私今诸士生斯萃斯入孝出弟谨言慎行随其分量所及不忍以一念一事伤天地之和隘吾明徳之量实见天壤间惟此道为最大无有对待亦惟此学为最乐无有移易昔人云羮墙见尧即几席见我圣祖何难焉是谓正学殊不负锺君造士徳意予乆废田畆无所用之生平于此学不敢视为赘疣他日策杖来听弦歌诸士得无以正学朂我者乎用记以俟落成年月及督工人员别有记

　　明新书院记

　　禾川余侯嘉与邑人士黾勉明徳吉郡诸缙绅先生知学者侯皆礼而致之丁酉春予始获偕诸长老同盟至是日簮裾云集歌咏盈野盛矣会罢各充然有得谓昔兴文馆僻而不便来学请更诸爽垲者侯乃以旧黉宫隙地新辟公馆者分其一请于当道当道报曰可颜曰明新书院侯意葢曰当兹大明盛际真儒辈出一洗俗学而我新民获闻所未闻有不争自濯磨以耀于光明者非夫也从兹愈明愈新浸昌浸盛上遡列圣之传迩继刘甘尹颜乡先达名儒遗风处为纯儒良民出为荩臣弼士兹吾司牧者属望尔新人士深意乎侯乃以书问记邹子邹子茫无以应侯属之坚邹子非不欲言吉学之难言乆矣谭学寡见眇闻之地则惺然听乆之瞿然顾化谭学于吉譬之海游者归而诧巨海奇观于江滨之叟叟执其河以为常拒而不信忘其海之大也葢尝论先儒诱人入道偶施筏以渡迷津而宋儒曰体认天理致知格物明儒曰主静曰致良知皆欲人由筏登岸非谓筏即岸也吾吉在宋诸儒无论我明自新建一倡良知传诵十室而九叩其所谓良知不过曰知是知非而已即有深造者曰胸中烱烱是已今而诘之曰何以明何以新不过曰不昧良知是已呜呼彼方自以为是吾谓其非则必与吾角其不入宜也不知知是知非识而非知也烱烱不昧生而复灭也夫悬象着明孰踰二曜而万物新故相因生者生化者化造物之明与新如是诗人欲形容之不可得但曰于穆不已不已者是何物乎诸君欲自明自新知所以明与新者又何物耶吾即欲以口语之倘未语则无闻矣吾即欲以手示之倘未示则无见矣夫理由色显是假借也机由人发非真修也真修者不以有人而作不以无人而辍不以独而隐不以显而彰有人于此身苦冻凓望火室止足焉虽寒有济然所止既去寒凓依然故凡有所假借于外于人者是望火室而热非自明与新者也能知万物皆我反身而诚身承千古之绪而不堕言识者有其人乎某且下拜心师之矣姑记以俟知者某生平困衡学无驻足自知甚晰然生平不敢逐队良知影谭以眯心并以眯人聊述崖畧如此诸君岂无俾元标之明且新者乎侯以学为政即明即新即新即明身且有之复捐俸置学田若干另勒碑阴兹特载其大者侯名■〈樊，心代大〉衡字持国婺源人壬辰进士

　　鳯池书院记

　　予宗兄元忠氏拜增城令过予留都衙斋谭令事曰予啻闵闵修其职事罔敢徼名钓誉苟利于民即上罔知吾何伤不过弃簮绂归耳宁损乃公心乎予闻而壮之君令且五六年两以计过予文江得闻君令状大都如所自语君最喜谈者泽宫造士及书院讨多士而训之则喜见眉宇乃绘图而示予曰斯龟峯铺遗址隙于学左有年而诸士苦肄业无所予乃捐俸而辟之计所费数百缗大都蠲羡及锾金而诸上司所助修者十之一耳中颜曰鳯池书院左为敬修轩右为尚犮轩飞甍连础巍巍峩峩毎邑人士来游来诵咸各有攸居君之所以勉邑人士可谓详且尽矣世之为吏者大都徼上意以为的其庸者期会簿书最下则与民角利为囊槖计如君者可谓世之循吏非耶虽然世以作士为名髙者尽教之以媒青紫为后日地而君颜其堂曰作圣曰斯文千古则所以期诸人士者非词章诵读之末青紫温饱之图已也葢曰邑人士岂无掇巍科跻膴仕其人然无异草木飘风好音过耳百世之下至有入其里不知其姓名以是知学固自有真也圣人之于民亦类也万世之下闻其风犹使之兴起是恶可弗学哉功崇惟志缉熈惟敬君复以崇志敬修名轩宛然示诸生以入圣之要矣诸士勉之志非激昂之谓也先儒曰今古几人有志敬非勉强之谓也先儒曰天地之道敬而已嗟乎志与敬岂世儒以知识情识当者可比论哉弘嘉间以学为海内嚆矢者东越与增城东越曰致良知而增城曰随处体认天理说者如两持然不知知之与天理致之与体认同耶异耶夫外天理而为良知知必不良外良知而言天理理属于人后之学者是皆以意窥二先生之奥者也诸生登斯堂者有能觉天理之绪余有湛先生其人者出于其间斯不负吾家作士之意而斯地亦与有荣矣夫元气之布濩于天壤者何地无贤必有相续于无艾者予谨拭目以竢矣落成年月及督工人氏别有纪

　　同仁书院记

　　督学刘达可氏吉郡人也其尊人刺史公寓潜遂居潜自滇归惟以明道为事捐俸辟馆时集同志颜曰同仁且学且教屡有书文江之滨属邹子为记邹子葢尝与达可同官爽鸠氏以学相朂谊不可辞谨为之记曰昔夫子设教多术矣有言孝者有言性者有言敬者其说不同独言仁之旨不一而足后世儒者遂以夫子之学惟仁为宗至宋儒辈出曰识仁曰体仁曰求仁皆兢兢遵洙泗遗矩而不敢悖尺寸不知夫子所谓仁者欲人自得其本心耳苟得本心侔六合通万古千圣之心皆我之心仁不必言不得其心曰识曰体曰求未能以巳合彼去仁之旨愈逺达可其旨在斯乎以我之仁同于人是分我所有与之不知人自有也以人之仁同于我是分人所有以与我不知我固有之也以爱之理为同仁爱仁之一端也以万物一体为同仁世借一体之说而卑论侪俗者不少也然则将何说之归夫子曰仁者人也识仁即人人即仁则海以内海以外千百世之上千百世之下无知愚无贤否无贵贱恶乎同恶乎不同其说尝辨于易书矣易之同人曰于野亨利涉大川利君子贞于野者无然畔援空洞无涯之谓也君子者正也故曰惟君子为能通天下之志至同人于门于宗于郊而一曰无咎一曰吝一曰志未得则以其有域也书曰无有作好遵王之道无有作恶遵王之路无偏无党主道荡荡无党无偏王道平平无反无侧王道正直非知仁者不足语此葢必如是而后可语同仁之旨登斯堂者门耶宗耶郊耶作好作恶耶偏耶党耶反侧耶可惕然思矣楚故有岳麓石皷诸院有先贤之遗迹在焉予葢将次第访之而及同仁谨书肤见勒之碑阴以当请事

　　愿学集卷五上

　　●钦定四库全书

　　愿学集卷五下

　　（明）邹元标 撰

　　○记

　　泷江书院记

　　泷江自宋欧文忠出而显至文山先生大显入我明刘文介钱文肃彭王二殿撰张兼素而重光入其乡羣山岞■〈山上咢下〉挿霄一水潆抱三狮雄踞江介渔人驾舴艋入若武陵桃源不复知有人间世也者接其人皆负气岸腹便便谭古先事如数家珍问其俗孝弟力田皆矜重阀阅故吉邑推礼教信义惟是乡最予过而美之问今昔隆替状乃晋诸生言曰夫尔乡先辈名重千秋其灵倘有知乎所盼望后学者不浅今尔尔非学之不懋则振厉者无方乃进诸父老曰夫美玉不琢不成文彩诸士为美玉者济济而父老任其学不督责间督责不示之的使知所宗亦恶所称善教愚意仿古社遗意祀诸大儒其中令诸生肄业岁序祠祀其间俾知所师承可乎诸父老曰此予夙志也遂庀材鸠工不期告成事祀日冠裳济济即三代威仪不加此矣诸父老曰惟先生一言记之俾后学知所向往邹子谨拜手而言曰风之不振吾等之责学之不懋则谁之责欤夫学难言矣一变而注疏再变而制义而学愈漓语以制义外有正学彼必不吾信而今诸士之至止也入必由门门必至堂堂必入室夫学亦有门有堂有室而知其入门也宗庙之美百官之富其堂奥也曰入室则非达天徳未易语此夫子三千之徒惟恐有闻如由止升堂而未入室所称入室仅仅一颜子颜子之学一则曰如愚一则曰卓尔愚与卓尔是何物哉葢可以心悟不可以言传余故曰难言也余乡前辈多尊濂洛七闽为矩矱近新建一倡始知糟粕前闻不知新建所谓知葢经兵戈抢攘百折而证之今之所谓知者特其入门端倪而所云良知犹属对封有对封则落知识落知识则有生灭有生灭则不足以言室去新建之旨亦何逺夫以拟议影响推测为知则又不如濂洛诸儒矩矱犹不失先圣礼传万一是乡故崇礼教倘有由礼卑而遡知崇知成性存存者固予所愿见而诸先辈及予属望尔等绍述之意亦不虚矣诸佐助姓氏具别碑

　　黟县天中书院记

　　黟故新安岩邑建馆以学则自韩子梦鹏李子希士汪子宗讯寔纲纪之给諌徳兴祝石林至而颜之曰天中书院时为阳月节届天中又南当午午文明象祝子意在此越数年黟人士偕汪子宗讯求予记予晋汪子语之曰祝君属望邑人士意良殷哉言人必本之圣言道必本之天天而曰中九纮八埏悉会于极子试言天义何居汪子起曰天地之道可一言而尽曰为物不二不二足以尽天予曰不二者何物子试语来汪子黙然乃又曰天何言哉四时行百物生生与行足以尽天予曰寒暑灾祥憔悴枯槁有时不行不生者天乎汪子又不能荅予乃晋汪子曰天难言哉谓时行物生天无言可谓为物不二天有言亦可天道非逺降监于人故曰天视自我民视天听自我民聴能知自视自聴可知天矣而世有戴盆望天者语以盆之上有天拒不信设有语之曰去其盆见天矣有坐井窥牖以望天者语以井牖外之天拒不信设有人语之曰出户越井天自广大矣嗟乎世之学子矜庄严哆辨博自矜一知饰一行夸一见皆戴盆坐井居牖之流有能超然常伸首出庶物者乎诸士勉之时至丰盛矣而丰蔀丰沛谁则蔽之见斗见沫去天益逺丰之不可恃如此当硗瘠之乡无纷华靡丽荡其心志之道也甚易新安夙以素封闻处丰豫之地虽欲不自丰不可得也语云以约失之者鲜约要也又简也约则濯濯皜皜无以尚之之道也直反掌耳不然聚族谭道犹堕世趋以身为壑不知寘于丛棘允无昂首之期即天日临之沉埋自如予虽未与诸公面嘉诸君勃然有兴故以质言进亦以见天之可畏也馆成于某年某月计费金若干缗效劳乐助诸巨姓及同志别有纪

　　兴安岑阳书院碑记

　　兴安故为镇自肃庙时始创为邑后先莅兹土者视为瓯脱民苦无因浙孝丰郎侯来一振起而新之民用大悦三年议移泽宫成而复捐俸更辟岑阳书院后枕危峦前挹翠峯平原膴膴清流■〈氵虢〉■〈氵虢〉遶庭户诸都讲至者咸颂侯明徳侯意葢曰豫章以学鸣海宇其于道也自其天性独奈何吾邑不得耀于光明且兹地故与鹅湖相望前哲绵邈遗响犹存夫使诸士得续先儒芳躅亦吾师帅者与有荣施焉乃属同志惇友张子道充来请记夫侯澡躬慈心深入士民口碑具在无俟颂述意无非欲子一言以开来学子阅侯会心集刳心捐形较诸从隙光覩天日者大有径庭予即言能加于侯哉圣门颖悟莫若子贡曰性与天道不可得而闻不可得而闻即不可得而言也夫谓性天而有离于文章则文章为粗而性天为精道无精粗可闻者即所不可闻者在人善悟不耳颜曰卓尔曰从之末由孟曰跃如能者从之曰卓尔曰跃如者何物曰从之从者何事诸君至止于斯必有事耶无事耶有事若无事耶宜有以自得矣昔江陵为政诸名贤祠馆芟夷殆尽元某疏而请复白鹿鹅湖石皷天真天中诸院顿还旧观今日盛服先生所在宾宾学子人不以为忌讳如畴曩者上之赐也元某得请归农常欲秉烛末路以报上恩而资钝功疎蹉跎岁月姑纪侯加意斯道如此若欲张颜树頥别有宗趣恐成画饼他日有继鹅湖起者始知道在无言任仁由已天假之缘请事有日亦有相视莫逆于心者乎记以俟之异日郎侯名文焕字景愚浙孝丰人文章政事世称名儒落成助工员役另有纪

　　重修阳明先生祠记

　　庚寅秋予赴铨曹舟过池阳望羣峯昂霄耸壑郁郁青青问之则九华峯予乃蹑蹻而登僧来亨指山隈为阳明先生祠导予游予至祠前荆棘莽蘙堂户倾圮不可为礼予赋诗寄慨属秦令君新之令君唯唯会以迁去留金竢后来者而继秦者为蔡君君履其地慨然曰毋论先生勲贤弥宇宙即吾里先哲流风讵可令澌灭草莽间为遂捐俸大加修葺堂额门庑仍旧而祭有田田有志备矣复遣僧来亨者问记邹子以邹子故窃闻先生绪余予执笔茫然者累日忆余幼从乡先生游言必曰先生心窃疑之而实嗜文清所为读书录也者故日必有录然于先生学未尝置念也及戍贵竹留心格物之学语人人殊独于先生致良知事事物物之间格其不正以归于正之语有入因叹曰往儒博物理于外先生约物理于内夫博约不同趋内外不相谋已乆约而反求诸身者端本之学也然盘桓日乆知与事相持正与不正相敌因读先生戒慎恐惧语曰戒慎恐惧是功夫不覩不闻是本体又曰不覩不闻是功夫戒慎恐惧是本体曰合得本体是功夫做得功夫是本体恍然曰功夫即本体本体即功夫离本体而言功夫者是妄凿垣墙而殖蓬蒿也然心虽自信而于所谓本体者若犹有端倪可即于心未有当也年华浸盛至道无闻每一念及潸然泪落遂时时反观自讼一旦有契于先生所谓无善无恶心之体者遂跃如曰先生葢已上达天徳非肤儒所能窥测然元标从事先生之学葢三变矣葢尝论先生之倡道当时如清风披拂诸君之齐心服刑如羣鼠饮河各得其性之所近而已有谓知必锻炼而后良者则不虑而知之说非乎有谓必揭良能始足该括者孩提知爱知敬之说非乎夫知爱知敬者知也能爱能敬者即良能也有谓必归寂而之感者不知良知之体无寂感无内外而分内外寂感者是二见也有窥生机盎然日以畅愉为得力者不知战战兢兢小心翼翼未必非生机也夫此于先生之学皆具一体然于世亦各有补予独怪夫万物一体圆融无碍之说倡而学浸以伪也夫良知理一也而分则殊体圆也而用则方先儒之一体也合天下以成其身后儒之一体也借天下以济其私先儒之圆神也本之方以知后儒之圆神也流于诡与随借口交道接礼之说无论宋薛齐七十五十百镒皆可受矣借口委曲行道之说辙环列国栖栖依依为是不脱冕而行非矣借口猎较犹可之说和光同尘为是先簿正祭器非矣借口中庸之说乡愿徳贼味道模棱皆所不计矣借口泛爱众之说孔子不必瞰亡于阳货孟子不必示黙于王驩矣神出鬼没朝更夕易夫岂先生之教端使之然哉说者曰良知醒而荡非良知荡也赝儒荡也荡非良知也或曰圣贤立教各因其时当时注疏训诂牿我性灵学者昧反身之学孳孳矻矻老而无成先生一破俗学如洪钟之醒羣寐其羣而趋之也如百川之赴壑今流弊若兹司世道者宜易其涂辙以新学者心志予曰此非予所能测也孔孟不尝言仁义哉流弊至于为我兼爱则仁义亦可废耶圣贤言语无非欲人识其本心耳本心既明即良知亦虚谭也而何必复为更端曰然则先生之教卒不明耶予曰先生所谓良知者通天地亘古今彻昼夜一死生贤愚同共非推测影响之知也先生以全体为知而世儒以推测影响为知其去先生之教益逺矣良知本庸勿厌常而喜新良知本淡勿吊诡以博名良知本实勿慕虚而谭髙子臣弟友慥慥皜皜即圣人复起能易先生教哉大学曰先致其知宋儒曰进学在致知是知非自先生倡之圣贤已先诏之矣先生之祠所至增修而先生之旨不明则谁之忧乎予等与有责矣祠始议于予师大中丞鉴塘朱公予同年操江元冲张公二公皆当时名臣赞成于下则予同年兵宪玉峯侯君都谏文台吴君太守沧南何君蔡君下车未几首先兹典可谓知所重矣是为记

　　归仁书院记

　　汤仪部义仍以词赋鸣一代其子伯开鋭志圣学一日贽而谒予澹如也予语之曰尊公从旴江游深有契于象外之旨顾性不受羁常托迹以游于世世鲜有知之深者子起而绍明光大之尊公明徳有光矣伯开起而言曰不肖之不敢自陨坠也实家大人耳提之力而不肖常惟学必聚友聚友必有地近构一居业地后为阁祀先圣其中前为堂又前为门凡数楹颜曰归仁诸耆硕秀彦欲商订疑义共式临焉惟吾师一言语之予曰善哉子颜归仁之义若何曰开逺以学在明徳明徳在亲民曰亲骨肉肝胆形神不分真有天地变化草木蕃气象世之卑者相害相贼日寻干戈以倳人而高者固执我相物而不化夫即贤且知矣天下不贤知者皆吾与也而何以岐为此不肖之意也惟先生教之予曰斯义奥且宏非一时所能竟姑与子浅言之而子姑听之予常受学长者长者指予曰子心慈而性多忽忽生慢慢生傲傲必至于败乃徳斁乃度遂为世戮民而子不自知予拜而泣下曰先正以傲乃谦之反予今请事于谦长者曰孺子何易言谦也谦者若无若虚成徳之称子今欲益之以谦必始于学学方知非知非而后能自讼自讼而后能知仁知仁则不知人为我我为人常以身为百谷王而人之归也谁能御之予复拜长者微先生言不自知迷谬至此所不矢心改玉以负先生者如日然今老矣其不负长者教道几何渣滓未化天地悬隔此亦惟老而自知之请即以语子子谓何伯开曰谨受教予又进伯开曰归仁之语自吾夫子一提而孟夫子再发之以民之归仁犹水就下兽走圹水就下者水之性也兽走圹者兽之性也惟仁是归者民之性也学必知性而后能尽性尽性而后能尽人物之性赞天地之化育不知性日与甡甡者游一膜外皆秦越矣此岂饰一知矜一行者能承之子勉之哉伯开别予执手送之曰予初为子喜今为子危夫子以一少年毅然无前真吾道贲育予能无喜然子见有学道而立于百尺竿者乎昔有一人问道老僧老僧曰子当从百尺竿头进步其人望百尺竿并力而升至于巅大喜曰异哉吾所见或问曰何居曰吾见吾山若培塿见长江若覆盂见人物若野马絪缊吾身与九天之上者游匪吾师孰道我乃须臾风起竿仆其人坠地人复问曰何见曰吾见吾山水如旧目前与游非亲则故知也吾身在平地矣虽无前者奇观然视臲卼状则大相悬殊子今登髙而招其望加逺得无似登百尺竿者乎愿子需之时日与予言实地事此归仁之旨也其以闻之尊公曰予两人年相若彼此冉冉老矣木落天空栖泊何所父子间自相师友而又集以良朋真生平奇缘切无令仁者在侧笑予辈老无所归也因伯开请次第其语为之记

　　依庸堂记

　　子友顾叔时归里偕诸君子某某倡学于是辟龟山先生东林故址而构居焉堂颜曰依庸以书抵友人邹子为记意邹子能悉庸义邹子谨按庸义有二庸恒也有乆而不变之义又平也有适中之义惟中斯平惟平斯常惟常斯不变凋三光包万彚绥九有皆是物也易之恒卦刚上柔下震巽相与而取义于夫妇夫妇之道不可以不乆也故曰常夫抱隋珠和璧者终朝腹枵不如菽粟之一饱也艳山龙火藻蓝缕号寒不如缊袍之蔽体也千竒万状■〈忄冏〉心骇目不如一庸之悠乆也虽然庸依人乎亦人依庸乎有庸可依是二之也吾人自有生以来目视耳听手持足行自少至壮至老死有异乎无异也无异即庸也性也如父子夫妇朋友兄弟友恭慈信自童穉至老死有异乎无异也无异即庸也性也圣人者顺性而行者也贤人者守此性不失者也众人者则迷此性而牿亡之者也顺性而行者不见庸之可依未尝作而致其情也守性不失者有庸可依反身而诚者也牿之反复者不着不察庸之体自在也夫子发愤忘食归本下学上达下学庸之谓也或曰子思发挥中庸中有三达徳九经三重谆谆详挚一庸恶足概之曰庸斯知斯仁斯勇非庸恶足为达庸斯通诸天下达之国家不庸恶足为九经庸斯为礼为度为文不庸恶足本诸身征诸庶民故守约而施博者皆庸也曰依乎中庸遯世不见知而不悔今诸君子皆以邃学醇儒栖迟山林者乆不可谓不遯矣悔焉亦未耶曰悔者心有所系吝悔亡者毋意必固我之谓遯之上九曰肥遯无不利无所疑也遯而曰肥又曰无所疑是不以知知不以识识不以见见其指深且逺元某束髪向道而疑情隐隐老而弥笃视无疑之域尚逺敢曰不悔诸君子自信而自知之谨摅愚衷为记并系之铭以谂来学铭曰
　　闗闽之学粹于龟山渊源伊洛吾道以南近接周程逺宗孔颜流风既逺隐怪是奸既反中庸大道漫漫末路如斯孰当大观繄我顾公力肩正学洎诸君子奕奕先觉东林故区罔或不悫颜曰依庸如水不泶庸之一字义苞玄邈精金在矿良玉在璞洒扫应对即圣即神知者曰知仁者曰仁日用不知是曰凡民慥慥皜皜厥惟圣人圣徂神伏浇朴散淳寥寥千古谁识其真忆我夫子发愤真修下学上达不怨不尢疏食饮水曲肱忘忧浮云富贵性外何求心通万古教垂千秋一心一徳卒岁优游继孔学者颜氏心斋箪瓢陋巷其乐无涯所立卓尔如果初荄欲从末由撒手玄崖匪言可亿匪识可猜徳由天运絶鲜安排亦有曾氏号曰得宗真积力乆黙识心通一唯之下水尽山穷丰蔀尽彻旭日融融递相传授忠恕为功忠恕匪它吾性本庸彼耽奇者絶根务华瞻彼名园千叶万葩朝荣夕悴观者徒嗟惟此常徳宜身宜家穷居不损大行不加谁其直领以障狂邪标兹正宗与众共持熈熈穆穆坦坦怡怡游鱼呴沫栖鸟噪枝何思何虑不识不知我无君诳君无我疑勿谓无奇万古如兹登斯堂者顾名思义人生泡影浮萍斯寄匪镞且砺胡成伟器从兹竖立慎彼立志始信先觉呼醒羣寐勿参以三勿二以二吾道平平真如嘉谷精光灼烁明珠在柜放之六合敛之一掬敢告同侪自求多福一阳初动天心乃复景喆无謇亿万交朂

　　觉轩记

　　余既拜是官都宪月林丘公时向公卿间呼余为明镜云诘其义曰照一照磨一磨公卿闻之大噱余因自省曰照者即吾心之觉悟也磨者吾心之克治也仕而有学之义焉私自悔曰吾年且三十余吾学且十余年矣觉也果通昼夜乎克治也果终食不违乎思及此未尝不汗流接踵又因自庆曰吾处遐荒六载功可并而依门分念时有隙而饥寒动心且谭笑之间媒孽者众一日之内讹言踵至虽时常杜门而死生祸福藏于袵席其负良时者多矣兹行也天其闵吾学之未就而俾之有成乎遂因以告于公卿曰诸先生无哂丘先生良有见吾请以觉易镜之名乎比部有司吾将以觉轩易之诸大夫不复哂虽然余居此官六月余矣登堂暇毎澄神反观不能无绎觉之旨焉夫人有迷觉有似觉有大觉斯道晰之虽入玄冥迩之不越眉睫乃好奇者忽庸行无当外身以求之是迷觉也迷觉者当食而忘味也似觉者相揣以意相测以识谭之虽若近似探之实非家宝是凿壁邻光非无窦明终随邻光而生灭也大觉者如二曜丽天万象悉涵静而常照动而常定无动无静乃凝于一吾愿学而未之能也思君恩之隆重念名教之陨坠爰绎其义县之高轩冀朝夕省览焉昔长安有鬻古镜者精彩逼人问其故则阅千百年而始见何者深藏不乆则精光不发夫吾儒之学凝聚不深则觉性不显吾愿与吾轩终身从事可也同寅二三君子过余曰子所职者磨筭簿籍已耳兹名也何居曰朗鉴高县明烛须眉伊尹任天下之重不过以斯道觉斯民夫余患不觉耳余而果觉逹之天下可也于吾职何有嗟乎世之剽窃口耳辄以学为迂谈是犹瞽而无相无惑乎伥伥莫知所之也是为记

　　滁州太仆寺丞厅慎独轩记

　　冏丞厅旧有慎独轩同年友丁右武以侍御直谏左迁是官乙酉夏予以职方郎偕给谏锺道复侍御田道征阅兵池河予往访右武时右武独宿轩中覩额名拱手为右武贺曰夫人之宰割万有者非才不达弥纶六合者非气不充然所以有才而不为才所使有气而不为气所移者则学其本也以君之才气投之艰巨何施不究从事斯义焉是玉以琢而益润金以炼而愈坚予将覩君日异而岁不同矣君韪吾言而莫逆也诘予慎独之旨余曰夫独亦戛戛难言哉有志问学孰不曰慎独慎独窥其精神祖学究之常谈而真知独者未之见也夫峩冠博带必信必果致饬衣冠言动之间者可曰慎独乎知道者观之千叶繁花朝荣夕瘁是所谓本之则无如之何也夫反观内照黙坐澄心揣摩意识思虑之间者可曰慎独乎知道者观之万转流波递兴递仆是所谓憧憧往来朋从尔思也真知独者天地万物而非显见也不覩不闻而非隐微也语独而慎在其中语慎而独在其中邹轲氏曰必有事焉而勿正心勿忘勿助长斯慎独之旨也君以为然否右武曰余未敢遽以子之言为当然是轩故无记请书之与四方愿学者就正焉子忘其固陋欣然书之必有豁然而启予者

　　操存轩记

　　职方司管操厅故无额余扁之曰操存其命名之义同年袁子寿氏识之矣虽然其义固难言焉操则存舍则亡出入无时莫知其乡惟心之谓与此孔子之言而孟轲氏引之以为养心者证也然所谓操存者非有一物规规然固而执之为己有也在识其所以存者为何物耳维天之命于穆不已不已者天之操存也而天固冲漠无朕尔于乎不显文王之徳之纯纯者文王之操存也而文王固不显惟徳尔善灋天者莫如文王诗咏之曰不显亦临无斁亦保善灋文王者莫如孔子观其言曰吾道一以贯之又曰黙而识之何有于我孔门之学传得其宗者惟颜子得一善拳拳服膺正卓尔之地非所谓捧而着之心胸之间者也乃世之胶胶扰扰既茫于不知所底止即有志之士徇生执有正程伯子所谓以已合彼终未有之又安能乐者安在其能操存也呜呼弊也乆矣然则道果有可操存乎曰神无方而易无体有而未尝有也道终无可操存乎曰通昼夜之道而知体物而不可遗无而未尝无也通于有无之间者斯知操存之义矣愚故曰操而存者是得其门而入者也不待操而自无不存者成性存存者也易曰成性存存道义之门厥旨渊矣嗟乎三军可夺帅也匹夫不可夺志也学者必有不可夺之志而后能绎操存之旨

　　重修临汝书院增祀五贤祠记

　　临汝书院故创自淳佑戊申常平使者冯公去疾祀子朱子其中已毁于火自庚申至辛巳凡两修元末明初兵燹之后鞠为茂草嘉靖戊午郡守王公着鼎建南湖之滨而乆且圮桐城刘侯某来令是邦慨然以倡道维风为己任请于郡太守翁公及督学蔡公观察王公欲一新之咸报曰可侯乃筮日鸠工捐俸饩及赎锾几二百缗役不烦民越月告成楼祀象山草庐康斋三先生葢仍旧三贤祠遗意而敦请故学博李君董教事诸士来游来泳不胜羮墙之思已进于侯曰吾郡诸儒若象山先生学窥其大真与孟夫子相上下不可尚已草庐康斋则闻先生之风而兴起者崇祀允宜顾吾郡代不乏贤以诸生睹记则有故仪部郎陈公九川初以谏南巡杖而谪既起复以诖误戍大节凛凛始终无愧则又有故少司冦吴公悌为名令为名御史清风泠泠初终一心总其学陈新建高足吴自御史即荐王泰州以倡正学懿范可步二吴仰遡陆子虽精粗浅深不同其为火传一而已夫司世教者譬之射然射有的祠其圃也陆先生的而巧二吴先生望的而趋陈吴二先生则又望三吴持弓审固者并诸先生一堂令后世步而步趋而趋吾道幸甚刘侯然其言复以闻于刺史及两使君复韪侯议而祀典告成事侯乃命诸生李某来征记予惟斯道在天下犹元气在人身人身有一毫痿痹则不仁不仁不可以为人诸先生吾道之元气也作之前者慥慥皜皜继之后者文质彬彬绳绳相继侯之为临汝张元气树标的者逺矣葢尝论斯道本诸身必质诸鬼神无疑然无疑最难言自信其心而后能信天下人之心信天下人之心而后能信千万世之心苟毫髪彷佛疑似未能灼然无疑即已且不自信而矧曰人一世且不可矧曰异世今诸先生上自观察郡邑守相及缙绅大夫下至里巷无遗议必无疑也可知虽然孟轲氏遡道统五百余岁论见知闻知寥寥不数人葢其慎也语云千里得一贤若比肩然临汝幅员不数百里上下不数百年名儒林立大都诸先生从淡从困衡百折来葢淡为徳基而困则徳之辨者世倘有入闻吾道而悦出以纷华陨志者乎则有诸先生芳规在

　　明学书院五先生祠记

　　明学书院予友曾直卿胡□忠曽徳卿刘文光王君锡所与里人茂正其徳而厚其性者也乆之诸君议曰不有烝尝则涣不萃不有先觉后胡以观我里文山先生以只手丹心沐浴开辟以来宇宙此千万世师也次则有文忠胡公铨十年岭表文忠周公必大独持斗杓沛县颜公以身殉难此皆人伦标表忠节煜烨宜祀诸君曰然己又有进而言者当李唐时词章溺人端明罗公起而力承正学匡山一席地实为有宋诸大儒前茅祀宜诸君议合遂择日置木主其中计幅员不数十里更世三朝五先生如泰山乔岳有目者望而知其昂霄耸汉信乾坤间自有至人诸瞻拜庭庑者咸咨嗟叹息且曰不图今日复覩我先辈精爽洋洋在前也祠成诸君子命孝廉胡某诸生曾某刘某请记予尝谓以文山先生虽祠遍海宇然倘在圣门岂仲由所敢鴈行即从祀孔孟亦礼之常迂儒又从而绳之则学必外忠孝而后可矧先生崎岖波涛风浪万死一生中于性体未尝不呈露也难言矣如周益国独证心宗端明之恪守残经如胡如颜正气犹生此其神必上为日月星辰下为川渎河海岂以一祠为重轻而诸君必以是为重者葢曰夫学岂有他从君臣父子昆弟朋友为基若五先生有一不尽道其间乎悬祖父像于庭者拜而必潸然泣下有不泣下者必非肖子慈孙五先生吾里祖父也貌而感感而敬敬而思夫感所以兴也敬所以肃也思所以齐也不感则痿痹不敬则惰慢不齐则无仪其义何则焉此诸君子意也或曰里名贤后先班班五公恐不足以竟仰止之思曰前之哲范已得其宗后之徽猷方新未艾天地之数五位相得有合成变化而行鬼神吾敢以五先生概兹地也或又曰学在明明徳诸先生大者以忠节显吾闻天徳不可为首于义何居曰明徳如明镜然万象听其自取诸先生亦偶因其所至迫而应之其心非必以忠节显名于来兹也诸君惟究所谓徳者何物明明徳何以明实有诸己即穷而抱独以老达而寸心无疚其死生进退时而出之浑然无迹是即所谓无首也诸先生遭时之难以地以时以义不得不尔而后儒复求之深则所谓圣人无死地者斯言真欺人哉为吾道害甚大予因诸君子命敬为述其崖畧虽然诸先生精神洋洋上下左右若或见之予惧骏奔执事者精神不足对越万一而暇为诸先生措一辞也

　　前云南左布政诏赠光禄卿波石徐公前给事中尚寳司卿兼监察御史孺东徐公祠堂记

　　葢信州贵溪有两徐公其一为滇左辖死事赠光禄卿徐公■〈扌戊〉其一为前给事中尚宝司卿兼监察御史徐公贞明此二公者皆人杰也光禄公少即抠趋新建归依泰州而学大明仕而学大行官左辖覩土酋鉴之不臣也身先请缨冒锋镝死无尸裹革有魂归塟遐方人士至今悲之少卿公幼禀水部家学为循良名令官给事以护忠谏谪既起忧东南民力漕挽之困西北水利当兴胼胝畿内外者数年而未竟饮恨卒视民饥溺尽瘁以终海内人士至今悲之元某常待罪黔竹一日有黔州士述光禄开讲时闻鸟鸣问诸生闻否诸生曰闻既鸟声息又问诸生曰不闻光禄语曰若是是以境闻不闻也元某惕然有省如侍函丈既接少宗伯孙文恭乃公所造士口公教不忘而符卿在都门时元某得接铜梁张太保张自塞上入掌大司马曰孺东圣贤中品予曰何曰予覩其晓夕栉风沐雨崎岖泥泞蓁莽中者手不停指挥口不停画诺而露处招提古庙饥饿者为常予毎一见之辄心折泪下二公元某得之闻且见如此先是侍御安节吴公还朝请谥光禄公而元某谓符卿意欲为国家开粒食之原其功未成其志可念宜褒恤光禄谥不报符卿公赠得旨而未行元某常念及信州辄以世无有心人二公淹淹泉石矣天启我邦丹阳姜公以叅知来署督学政显微彰幽下令郡邑曰吾闻死勤事者祀劳定国者祀两徐公一为封疆死一为国计死又皆皭然不淄即不死宦绩表表寰宇纪在太常奈何以桑梓厪此明禋报典非所以彰忠节树来范乃捐家囊中金为倡郡守某公邑令某公各捐金佐其成祠成命教官吴某请邹子为记邹子曰公斯举也葢备救世之善物焉当光禄公誓欲灭贼时有守土臣利贼赂泄军机于鉴有备而光禄公遂圽符卿公闻传御史下狱徒步护御史已侦者至问主名诸人鸟兽散独徐公曰圣朝无杀言臣礼上如问请以徐贞明对人臣职在封疆则死封疆志在经纶则死经纶二公诚得死所矣回首受赂鸟兽散安在哉且光禄公丕阐师传符卿克承家学是可以作孝可以劝忠可以愧贪鄙地下过二公祠者可以兴矣或曰光禄当沉几深谋不当轻身挑敌符卿议论凿凿施行未竟不知使六诏雄藩至今奸宄潜消光禄一死之力今畿辅粒食如东南恨无有人继徐公志者谁之赐哉故翩翩鸿鹄暗于燕雀蹇蹇王臣短于宵人从古然矣非我叅知其谁开万古之眸而揭吾道之轨宗欤叅知功在斯文者不可世计矣为迎送神二章俾歌以祀
　　徐公迎神曲
　　月有光兮鳯有翔坎坎击鼓辰之良威武不屈楚臣乡时不我与心孔伤下与浊世扫欃枪为国深忧计且长奠桂醑兮■〈奭斗〉椒浆歌以迎神神税驾云为车兮风为马灵剡剡兮其双下
　　徐公送神曲
　　鳬在亹兮鸾嘒嘒公尸来兮燕无既载徳音兮何秩秩风锵锵兮鸣鞛鞞赤心鼎鼎贯天心用告虔兮禴唯祭金奏琅琅礼已备歌以送神神贶崇永流洪庆出无踪唯所驾兮驶云龙

　　兵部左侍郎诰赠南京工部尚书许敬庵先生祠堂记

　　自东鲁振铎济济云从至战国而始有子舆氏提仁义以悬衡宇内说者推尊孟子功不在禹下峄山絶响而汉而唐虽有董韩二子言大近理而若灭若明未能使吾夫子之道如日中天天开皇宋周程张朱陆杨夫子辈出阐绎圣真当是时其说各不相下周之太极程伯子识仁陆子先立其大杨子发明陆子其与伊川朱张之绪稍稍分驰然由朱张而步趋者各严闗键饰藩篱人无得而间之我明功令独揭朱子示的葢其意若曰宁使学者有所持循不失之过无使学者驰骋髙逺流弊无穷顾朱子格物一语以随事格物为解未免弃内殉外之弊河东余干确守前说至陈新会氏坐证阳春悟自然之宗天下士向之若赴又最后有王余姚氏起困衡龙场悟良知之窍大旨宗陆子而雄锋朗畅足以发舒其藴始与朱子大相径庭维时诸元老宿儒始闻其说而骇各著书争之力最后有二三元夫力宗其说然其功行又足取信天下而诸所夙闻习见稍稍见诎然使皆如二三元夫功行足取信天下何说之与有顾其流至阔畧躬行于是人羣而哗曰新学故如是而湖州许敬庵先生生余姚后数十年始而从唐一庵先生学一庵躬行士也既而偕诸四方宗宿学先生于诸学且信且疑终而与王学又若分而驰先生自得不可得而窥然予尝有云学无可见见之于行先生禔躬自少壮至白首确守先程郎铨部晋京兆少司马浸浸显矣而所至以方正龃龉归方其龃龉也天下人忌之既而复用也天下人信之今先生没也乡之人羣思而祀之可见先生之真而人心之同矣或有疑先生学少滞方隅不知易之道有员而神者有方而知者先生其方而知欤不必言论一一与余姚合然余姚学不可无先生谓先生有功余姚从此上追闗闽以遡邹鲁也故宜先生诸门人思先生功徳剏祠祀先生以邹子故尝荐先生于朝又叨同志属邹子为记邹子谨述其崖畧如此然先生生平懿美善政悉未详姑载其有闗道术者如此落成岁月别有纪敬系之铭以谂来学铭曰
　　星聚奎朗天祚皇明代有耆儒应时挺生猗欤许公岳渎锺灵哕哕九苞来仪于廷筮仕水部惟慎惟清蔚有令闻言司铨衡归依子舍朝夕二人权臣撼之尼公于行宪公五岭克诘戎兵公曰往哉岂惮遐征鹾司冏寺迹寄如萍量移午曹旋领专城刺史督学名实益宏特简京兆人庆泰亨而急友谊遂谢簮缨再起再陟持斧八闽吏惮民安海徼敉宁入领廷尉议谳惟平南北枢垣藉公匪轻资深望重为世名卿修谨端严日朗月澄而公高蹈屡疏辞荣优游林下葆粹含贞门盈綦履麟振鳯鸣卓彼新建良知度人如彼舍筏以度迷津公惩其溺潜心于冥吾斯未信匪曰吾争言必规矩行必准绳上知可知后学可承孜孜矻矻宁获我心操存匪懈不缁不磷世有操戈宁固吾闳吾闳既固谁其敢撄儒门家督王氏忠臣功在斯文希踪闗闽朝之蓍蔡世之典刑名重东山伫膺弓旌云胡弗造一夕而倾士民无禄王国失祯济济诸子用想徳音剏祠肖貌苕霅之滨言采苹藻朝夕荐诚公形虽往公泽惟新图书永閟庭草时春流风懿则千载不冺琢辞铭石以昭道真高山仰止来者服膺

　　南溪萧氏总祠记

　　繇泰和三十里至武山山畔田畴膴膴云树蓊郁居址绣错十余里是为南溪萧氏其宗代有元夫如少师公辅弼熈朝给谏侍御郎署郡邑诸公表著者数十人即布衣博带士以孝友著称者亦累累读五荆骈义二传可镜已语云根茂实繁夫萧之林林总总以绂緌诗书为郡邑甲族者岂偶然哉萧故各有祠然各祀髙曽祖三代者而始祖大承事公则未有祠昔少师及诸君子欲祀始祖议弗克就予友希高萧大夫官白下时语予曰予归乎予将有事始祖祠而何以官为是时公以雄才伟畧当路交章推毂持钺塞外予特谓公寓言耳不谓公明年果拂衣归又明年春公扁舟告予曰予徼天之幸一举念族从者如云祠成有日矣子为我记予未之应也秋予访公登公祠会闇夫氏以易魁省闱诸族众咸集耆硕青衿雍雍循循觞予本始堂上予阅之后为寝室明有尊也左右有别序昭穆也中即本始堂堂五楹又东西为长廊又前为门颜曰南溪萧氏总祠规模宏壮言言翼翼后枕锡岭面挹鹤岗武姥玉华楼冈严岩左右回环晨夕云物争奇献彩葢天欲炽昌其祚故兹地若为之效灵也者亦奇矣予觞罢进诸长老言曰诸公知本始之义乎夫萧之子孙蕃衍硕大大承事公固其本始矣夫相沿世数不知其几诸公忽聚族有本始之思斯举也则孰为之本始乎予闻先正云有本也者有未始有本也者能知未始有本斯可以语本有始也者有未始有始也者能知未始有始斯可以言始葢所谓未有本始也者何思何虑天然自有非作意而为之也凡作而为之者乆必衰意而为之者涣必散即以倡一人且不可况聚族乎希高氏以不容己真心为族之人倡族之人亦以不容己真心为希高氏应自承事公迄今日直一息耳诸长老曰然复进诸青衿言曰人力强壮气息周流血脉畅洽及稍有间隔而壅阏随之人之睦族也亦然夫尔宗之所以通其气息畅其血脉则大夫之以也大夫出而流芳誉中外归而广孝思祖考仁哉大夫无负于学矣继大夫有作者则诸君之责也夫登斯堂也须倡所谓宗人者事亡如生孝思之意俨然如在诸君倘不心大夫之心思吾身所自始者共以培其根而达其枝脱有壅阏之患即三家市且不能理矧曰天下与国又恶所称诸人士诸君勉矣仁天下与国自家始诸长老跃而言曰子大夫之言有当也请书之将勒之碑阴予遂退而述其语以毕大夫命其捐赀助修及落成岁月别有纪

　　经徳堂记

　　昆阳萧公为诸生时方假寐梦一翁白衣长髯盘空而下告以贵征且告以居处四野旷朗松竹郁葱心窃喜而觉亡何以壁经中省元及踰数年令粤以军功显蒙上赏将赐金购隙地辟芜芟榛符梦中所见公益神其事乃为屋数楹后为宝纶楼前曰经徳堂负震抱兊澄江淇塘武姥双华萦洄耸峙居之左右者目不停披也堂成而问记同舍郎邹子邹子进公而语曰公家先世不治居室欲后人师其俭者而公以是名堂其有说乎公曰予家世书余独有味于经徳秉哲之旨葢自余潦倒一经攻苦食淡艺不售于有司贫见诎于徧谪而不敢以贫贱陨吾志焉已仰禄为令席未温旋奉檄监军崎岖山岚瘴雾抢攘干戈旌矛而不敢以夷狄患难二吾心焉予治斯堂葢上不敢隐君之赐下欲使后人世守秉哲不变之义余乃揖公语曰公所谓不变者亦知水与金乎水之赴海排龙门触三峡汨汨滔滔澒洞无涯所经者几千百折卒不变者水之性本下也金之在镕或方或圆或为尊罍或为盘盂卒不易者金之性原刚也夫徳岂异是哉可贫可贱可患难可富贵卒不变者徳之性本一也故曰君子无入不自得徳者得也非外烁我也虽然是徳也散之为万统之惟一书曰徳惟一动罔不吉知一则所谓曰知曰仁曰圣曰义曰中曰和者皆一之所流也而世之论徳者吾惑焉鞬内者窒外鞬外者窒内于吾夫子所谓合内外之旨若两持然甚至援大易直内方外之说以增其解不知先儒云以敬直内内斯不直以义方外外斯不方坤之六二曰直方大不习无不利夫由习而利者其得浅不习无不利者其得深浅者由人深者以天非知徳者孰信之余与公同舍公常语及生平所经至欲涕泣而世方倚办甚急其艰巨之寄未涯也兹惓惓斯义吾知不至六二不习无不利之域不已矣余阅士缙之家父初为儿也口不饱糠籺身不蔽裋褐居跔蓬藋及其显也而其子口厌粱肉衣厌纨绮至以雕梁为虚舍彼岂其无所经者乎善乎书曰厥子乃弗肯堂矧肯构而韩昌黎氏训子曰殷勤数十年始有此屋庐夫韩氏山斗大儒岂以一居为念者哉厥意微矣登斯堂者尚念公缔造艰辛而咸有一徳斯于堂构之义不虚也夫

　　思亲轩记

　　西昌萧闇夫氏颜其燕处曰思亲轩过予曰道光不幸十二龄而失先石栢府君又五年而失先慈妣刘孺人葢子先君幼授一经垂成而病遂督家政然以孝友着闻乡里事惟府君言取衷旧令山阴祝公遴乡有行谊者四人为里正优以殊礼府君与焉先府君虽弃儒而喜儒凡族子课文艺必亲为赞襄喜见颜色至子夜不休人曰得无疲乎曰此吾家箕裘不疲也族儒人人乐附君曰是夫也不于其身于其后矣临终目道光曰孺子可教惜不视其成已目先妣曰得儿服儒衣拜墓即死若生遂卒母葢吾邑世家先府君卒督道光学益急乃不幸又卒临终惟瞋目曰愿子为好人吾与尔父瞑矣道光是时闻父母言泣而失声然未知言之痛也独抱遗经伶伶俜俜每对斯轩如吾父母存焉嗟乎日月悠悠我思难泯愿先生一言记之予进闇夫氏曰君名籍贤书尊先君亦爽然冥漠子无得过忧闇夫作而言曰夫一贤书足以报先府君进而道光心愈戚耳邹子闻而喜曰善哉子之言也士方穷阨时则忧忧则思思则逺恒情大抵然也履富贵而不忘亲者我思古得二人焉子路重茵列鼎不忘负米之情梁公式瞻白云遥增亲舍之悲此二君子者今古以为纯孝然二君子学有本原勲揭海宇非厪厪以思亲显也子路得闻圣教为百世师梁公反周为唐回天浴日功烈烂然倘二公者业学无足表见即思亲庸何益乎夫子曰以思无益不如学也子不忘亲乎则愿愈力此学进之而事君又进之而使民不忘亲即不忘君不敢薄其民使百世之下知石栢君有子为名儒而融忠孝为一致是轩与由之堂狄公之云何先后殊耶子幸图之闇夫起而谢曰道光不敏敢不请事先生书之用永孝思

　　彭泽舣舟记

　　予癸巳五月端阳前一日至彭泽母太安人舟泊大江相去十余里予舟泊邑城取夫会郡丞署篆他之邑簿尉相次谒予心惧母舟埜泊欲亟得夫辞簿尉不见渠不无少望去其夫见而星散走入山自夘至午予计无复之乃持尺牍呼尉至而厉词诘之须臾夫集舟行予家童喜谓不厉词则不惧不惧则夫不集而舟不行予退而深自惭悔呼尉至以好语慰劳之遗祥刑要览一册然子悔不能已先正云惟桑与梓必恭敬止彭泽吾桑梓地奈何以尉而遂忘恭敬心乎予学素以理性为主兹词暴气麤恐不可令知者见也且不过谓尉可欺耳万一尉有如陶彭泽其人者束带以去予遂为世戮人怒可轻视哉或曰圣贤处此何居曰圣贤宁从容以竢不忍以一事而戾中和记之以昭吾过不然与家童有喜心者何后先焉

　　池州竞渡记

　　予癸巳四月廿日至池州使入城取夫有竞龙舟者母太安人窥而喜予取鹅酒劳之去复再至母心嗛前劳未足予再取银劳之舟人浸浸大喜去官舫里许亡何报舟覆予视之人头与波上下有抱鼓与波浮者有扳舟者各渔舟争救得廿余人覆者凡九人须臾起不可生矣予退而思之是予之过也夫见利而趋获利而满此庸人常情予以利劳之安知不动其盛满心乎夫履盛满而知惧者惟有道者能之彼既不能则惟有殒身而已池州守何君旧同寅出拜留酌予愁闻江上哭泣声别去嘱何君曰宜厉禁之何君曰前舟覆而后舟跃然往彼岂以是为死所乎明日之安庆龙舟蔽江竞江心三十里而返数近予舟观而不旌葢予恐待之有情而惧天地以无情应之也人待之无情安知天地不以有情应之乎虽然厉禁之为民父母宜尔或曰故以是逐疫不则民艰孔棘嗟乎此俗相仍耳予之郡邑丛山复岭多矣遂不逐疫耶此邪说宜絶之为是

　　明赠承徳郎南京刑部员外郎显考双崖公圹记

　　先府君自前岫迁塟白沙在万厯丁亥巳酉月时元标方以吏部郎请告家居庚寅夏奉诏起原官元标以十月赴任调文选司忽奉旨调南该部以职方请不允再以仪制请又不允奉旨着于刑部用给事余姚杨公文焕御史顺天何公选争之落职太保石公星言元标不当调南得严旨公卿愕不知所从元标懔懔天威依栖南刑者二年己推大理丞尚宝卿光禄少卿应天府丞陜西督学俱用陪者给事宁国颜公文选言某当重用谪外任遂以癸巳报满归是时例得恩典赠府君元标知阴忌我者正锐恐从中梗进退维谷遂以病请奉旨准沿途调理再以乞休请部覆不允未得旨元标遂坚卧家山矣戊戌季春妻江氏安人卒越九日母太安人罗氏长逝元标昏迷中蒙恩升南京刑部郎中旋推大仆少卿奉旨另拟元标遂以考满逢升例请得赠府君承徳郎南京刑部员外郎旦夕营营惟宅兆未卜广延诸善堪舆者佥谓原塟太昂而露兄弟协谋遂于己亥仲春壬申日丑时再改塟视原穴窝而藏干亥山巽已向仍之嗟乎先府君弃元标兄弟春秋忽忽廿七年以府君沉修名儒有子从大夫后府君不得沾一禄养元标腐心雪涕常思得一当报国竟府君志以赋性伉俍不谐仕途三仕三黜府君自幼以忠朂元标谓何不孝不忠如元标擢发难数虽然腐儒寸心决不以升沉易态兢兢恐负府君庭训或可赎不孝之愆万一且今日得再安府君地下者孰非国恩与明君之赐也感今追昔系进退之悰如此

　　明勅赠显妣罗氏太安人圹记

　　先母罗太安人以万厯戊戌三月十七日终正寝元标昕夕皇皇惟大事是图偶漕坪张氏出山图求售予按图蜿蜒环汇遂捐俸易之诸形家咸以为善元标兄弟以己亥六月中旬丙申日奉母塟焉山前即张氏左草溪项右朋方朱人烟鳞集鸡犬声相闻其乡多龎眉古衣冠醇如也元标念邑城去兹地百里而遥乃更徙居廿五都水田可半日至自岁时拜扫外犹得数瞻视焉呜呼吾母精诗书通大义元标逺摈九裔人情汹汹吾母气不可夺类伟丈夫及蒙诏赐环数年忧悲挫辱毫无芥蔕此虽素学问知义理者或未之能又性慈见元标出语伤人辄教戒婉谕之生平不忍伤一人害一物有饥寒而来诉者周之则喜违则怒母氏圣善无媿古大家独元标兄弟学行不力不能俾母有闻耳母亡三月元标升郎中得请勅赠为安人制曰葢以菽俎而致亲一日孰与国恩而致亲千祀乎故遡源于荻画必徼宠于芝函尔罗氏乃原任南京刑部广东清吏司署员外郎事主事邹元标之母心通图史动守箴规育尔嗣人慈而能诲尔子以直言蒙难尔无戚而怡尔子以司谏起官尔无喜而惧惟曰其保终誉其迪吉康今兹姱节修名其谁非令母之教也是用赠尔为安人片言华衮虽玄扄其犹贲承之葢殊恩也夫以二十余年所得奉吾母者徒以愚闇所至龃龉捧读王言潸然泪下吾母英爽无间幽明不孝余恨或可释万一云尔谨抆泪书圹内尚俟名世大贤以彰母徳地在三十五都名飞鳯形壬山丙向兼亥巳

　　勅赠安人贤妻江氏圹记

　　此吾妻江安人圹也吾妻弃予在戊戌春己亥正月蒙勅赠安人葢殊恩云李献吉志妻左氏及结肠篇读者击节左氏相献吉以户部下狱及浔阳对簿时事献吉下狱未几即蒙孝宗敬皇帝释放督学宪臣与御史相阨纵不直不过罢官耳而献吉思其妻至欲结肠又杨用修太史夫人寄永昌诗海内闻而酸辛夫相门冡妇思夫戌非从夫于征者此二妇视吾妻只身偕予茹荼虫蛇草露中生死难易何如也李杨二公以雄词高一代故两贤妻懿芳流播宏逺予藻思不逮二公又秘不以语人负予妻矣北门大夫入而徧谪呼天自矢予妻事予如死生如贫贱如患难忧戚二十年雝穆如一毫无后言予得以一意径行无纤毫墨懐抱又往覩南都新镌烈女传诬以吾妻为周予曰此诬妻闻而晓予曰即不诬何益予闻其言较之古截髪短衣与夫并耕藏名者何先后殊圣人而作即以吾妻继国风亦无沗矣嗟吾妻温惠淑慎樛木之仁宜有后永年乃产一男夭年仅四旬世之悍者妬者躁戾者髪白垂垂儿孙济济岂天所与者在彼不在此故有所靳耶是皆不可晓予每思之辄不欲生同年罗给谏一日晓余曰吾辈出世岂一人一事便了此生予韪其言辄不敢念及今吾妻塟聊为书圹中之石如此其详具载行状志铭中墓在五十六都小陂飞鳯形子山午向虚左穴为予藏骨所安人讳坤芷生嘉靖己未六月廿六殁万厯戊戌三月初九塟万厯己亥十二月十八塟之日宣扬制词肃将皇命则毘陵周侯名士龙起家戊戌进士同至者署教谕事举人杨君开泰抚州人贡士训导施君寄庐州人县丞唐君一恭义宁人主簿邵君璟鄞县人典史卓君宗海莆田人

　　三节坊记

　　圣人作易曰顺性命之理则无之不顺可矣乃又曰易逆数何耶由巽自坎艮而至于坤坎陷也进之而战则干矣阴阳数穷万形凋落造物几于灭息又进之而坤坤以长养为义天地生生之意始絪缊于不穷葢造化之数以逆而极以极而养以养而盛不逆则其含也不弘而其发也不光且大故逆者顺之征也夫造化且不能违况于人乎予于阳羡三节母有征焉三母者其一为御史吴公达可母屠氏礼部主事吴君正志之祖母也其一为封御史汤公锺寿母王氏御史汤君兆京之祖母也其一为封知县陈公一经母邵氏今礼部主事陈君于庭之祖母也皎皎氷霜天日为昭劲节同遗庆舄奕冠緌蝉聫启后同帝命斯皇璀璨王纶诏旌同阳羡弹丸地耳一时幽节朋植余芳纷映凋草木之色而閟川渎之祥如木难拱璧骈产昆仑之墟亦奇矣粤稽诸古有形捐而后蔑有闻者求与母匹休者未之前闻考之载籍惟列圣系节义可绎思焉节前三爻曰不出户庭不出门庭曰不节之嗟悔吝种种三母当日一死酬夫者以之后二爻曰安节吉而承上道曰丼节吉而往有尚聚顺咸宜圣人无一凶词侍御仪制今济济致身王家者以之葢三母在险中如一苇洪涛罔知攸济圣人不得不忧其危厉诸君子在险外如霁日融蔼百卉皆春圣人不得不嘉其盛际曰上九亦出乎险矣圣人又曰苦节不可贞叹其道穷何耶曰此圣人嘉其盛而追忆其苦节者言也易道尚变不穷不变不变不通不通不乆三母或断髪毁形或持刃明心或颈血溅地穷矣变矣变斯通通斯乆自天佑之吉无不利宜哉三母化逆为顺茹荼如饴以母道而兼父道诸君子顺不忘逆狥国忘家以臣道而光子道非深于节者不及此观风宪臣当顺境中风厉母行为天下后世芳瞻不独征母仪亦可励臣节矣嗟乎吾人叅天地光日月惟此真心耳是真心者金石不得比坚松栢不得比固不以色夺不以声移不以世味汩三母有目不知有色有耳不知有声身若枯株而不知有世味默黙独全性命之精使为伟丈夫任道履危其深造建竖不知何似吾侪覩斯坊巍峩当翼而趋俛而思曰日享百顺得无有丛孽深慝者隐伏其间而困穷拂逆中吾性与命安在有逆而能顺顺而养且盛出坎而入于坤则斯坊助流风化良不浅鲜若三母弁髦生趣安有千载一楔有无何足重轻元标宁以世间语为母颂承诸君子逺命为记聊为发其大致其以觉世之具有真心者诸公名姓及落成日月另列碑阴

　　问津书院记

　　夫圣人之道无微弗暨虽俎豆遍天下一逰憩处犹切羮墙之见人心不死夫子万古如生也即一问津处可见已兹地自元宋来代有祠乆而圮明虽有祠而湫隘不称顷侍御彭公昆仲及诸生萧继忠等入而举祀事四顾愀然曰此非可以妥吾夫子之灵谋新之诎于力以告郡太守王公太守曰此司土者责遂捐俸为倡司李许公及郡邑佐之侍御黄公吉士适在里捐重金佐之成后为殿祀先圣中为堂前为门左为祠祀诸有功兹土而右祀诸有道乡先生至止者颜曰问津书院岁时祀罢羣诸缙绅及弟子切磋于斯甚盛举也走使问记吉水邹子邹子半生泛浪堕落迷津不知凡几而何能有所发明以复诸君子惟是思吾夫子觉时之心甚切问津之意隐而不发而长沮以夫子为知津亦不言夫子何以知津子路又不究长沮何以知津许夫子乃再问桀溺溺以避人避世为言其见去长沮逺甚夫子不得不明言吾非斯人之徒谁与则直示天下以通津而亿万世不出此彀中也夫人在葢载中干父坤母民胞物与故曰仁者人也天下宁有孑立之圣贤哉夫既无孑立之圣贤穷而亲师取友以明斯道达而济济师师以公此道皆吾儒分内事此彭黄诸君子之重兴斯地而皆以竟吾夫子津津觉世之意也诸君至止其思我夫子当时与子路依依栖栖不得行其志于天下一师一弟周旋不舎乃托之乎沮溺穷而无聊之情可悲也又思一片榛莽地今郁为文明之场缙绅结辙吾夫子精神如聚一堂可幸也又进而思夫子于时有显教有密教显教如问官问礼之类是也问津一语则密教矣上接精一之传下衍一贯之绪所谓曲而中肆而隐者也往过来续越津者不知几许独许夫子知津其必有所指而不可以言说意相求者可叅也聚而问问而思思而知津涂不逺举足便是诸君子开兹堂奥之意不孤矣昔鲁哀公问夫子鄙谚莫众而迷今寡人与羣臣虑之而国愈乱何也夫子对举国尽同季氏与之同辞是一国为一人君虽尽问境内犹不免乱也夫问一也哀公问而愈迷夫子知而不迷莫迷于鲁莫迷于天下可知知楚之津知天下之津可知长沮犹溪涧之水尽足自澡夫子如海溟以藏疾为旷以含垢为大以九围共溺并识归涯为壑予尝谓长沮接舆荷篑三人者深知夫子一以鳯称一以有心叹一以知津许长沮之知夫子可知特其道不同故不相为谋耳兹地去黄百里许二水萦回书台墨池颜港车坡遗迹烂然在望先是耿恭简公每至辄徘徊不忍去欲有所剏不果乆埋荒雾中一旦濯而新之非王公及彭黄诸君子为政谁复能识其大而开来学哉王公名某字某号回溪浙江永康人辛丑进士

　　正宗会馆记

　　晋吾王公为孝廉时力肩斯道一日偕友人之赤壁叹曰苏公两赋与山川争雄斗奇来游者风流萧爽荡人心目然吾儒有向上一事昔人谓吟风弄月三三两两在舞雩间正当于此研究东山皓月宁少酸儒片席偶从左隅得地名水月湾相传为修玄洞外隐中旷可数十丈湖光荡漾山色映眸与赤壁同即苏子谓水落石出磳磴若虎豹垂萝百尺客不能从是也先是有结庵礼佛其中者王公易之斤莽披榛为楼一祀濂溪周公及二程先生葢曰濂溪楚产二程则产于黄陂者颜曰正宗会馆馆始辛丑春落成丙辰夏诸君子来逰来泳弦诵洋洋盛矣王公属邹子记其事予惟道无方无体从之末由未始有宗此见道语也入道者必先定其宗如人之有祖祢子孙必曰某吾宗也仁孝之心生焉周子特起舂陵开有宋道学渊源二程师周子而光大之正楚宗也太极一图或者谓周得之彼时辨者蜂起然予谓主静无欲二语即千圣不能易程子识仁定性书希圣津梁亦俟之千圣不惑微但为楚正宗葢直接尧舜孔孟之宗矣学者肯从无欲主静识仁诚敬存之之语一凝神焉始知吾宗之所昭垂者如天如地如日如月虽欲不为孝子慈孙以振其宗不可得矣或者谓兹山以苏氏显洛蜀角立之指不无异同不知苏氏亦非流连光景者比葢其生平崎岖瘴烟蛮雨中亦洞朗豁彻起超玄箸特不欲为礼法所绳耳不知程子所谓诚敬存之之语正不须防检不须穷索之谓苏氏未窥程之深而角立者亦门庭之过也昔也角立于朝今而合并于黄云屋相望苹藻荐馨风恬波澄当一笑而俯仰人代悲沧桑之何常证人我之无着矣登斯山者何洛何蜀天之与我本自广大本自髙明有不以身肩千万世之正宗哉人亦有言无形者物之大祖无音者声之大宗其子为光其孙为水夫光可见而不可握水可循而不可毁即周程苏子同此光也同此水也吾侪与周程苏子亦同此光也同此水也此亦万世之一大宗也予昔同恭简及诸寅入朝恭简曰此一行也独则跬步为劳众则瞬息而逸甚矣得朋之乐也晋吾兹举得恭简之意黄人士其思以共衍火传无令晋吾王公有独复之嗟也

　　○碑

　　澹台祠碑

　　夫陶冶人羣淑世轨物孰有踰学哉学者觉也懵然罔觉者则以不学之故天不忍斯世斯民罔觉也常生仁人君子以肩其责仁人君子视斯世斯民有一人不觉曰吾之责也必思范围曲成之而后已伊尹欲以道觉世懐一夫内沟之耻彼非哆言也其所觉者大也豫章中丞王公自下车守南昌至今官二十余年矣所至清风凛凛民则而象之顷自滇抚来不动声色民在春台玉烛中者六年一日时与诸士师弟子以所自得者诲若家人弟子然诸士师弟子就公如冬之日不忍一时不闻公謦欬公察其可与语也乃檄诸士师弟子曰豫章文献名区开其绪者实澹台一人祠旧祔墓侧甚不称崇先尊贤至意巡东观察别署废且乆密迩宫墙宜祠祀澹台其中以崇仰止于是檄郡邑剏祠凡三楹后为寝室主祀澹台中为堂前为门廊缭以周垣言言翼翼公复虑会无资也又为计费年可得百余金而歳请有道术先辈者为政法制纎悉备具无遗诸士绅走而告曰夫公加意斯道尔尔我辈不齐心沦衷以光公盛举者如日于是月有会四仲则举大会会之日诸藩臬使君至郡邑大夫俱临肃公主盟焉公至即矢言曰佐不佞不足塞诸君厚望然于此学素不敢用奇诡出一危论骇世惑俗窃尝观先贤之论学曰贤贤易色事君事亲交友兢兢何详挚也理即实理事即实事未尝谭虚袭空以为抉千古秘藏诸友处而敦实行出必效实用斯不负此会真意夫阐明性体究晰渊微岂不纚纚聴闻然上达天徳孔门自颜子下不多见焉今颜氏何众多也且吾夫子不尝答问仁问政问孝乎各随其性之所近引之未尝执一切示初学而教之躐等不然言无极足矣何以又言太极言图书无文足矣何以云言之不尽葢无极无文所不得言也不得言者俟人之自悟耳言甚辨诸士绅恍然如从蒙雾中覩青天之划然朗也各欣然得所欲去退而曰二十余年在公宇下以公能君我父我今公复以正学示我黙而成之不言而信存乎徳行惟公有焉同志以公泽不可諠也属邹子碑邹子曰公之言真吾道之蓍蔡也夫昔元某弱冠歌鹿鸣即逐队入豫章会既入仕复偕数君子为心膂交当时聪明才辨者何啻数百家然求可师百代者数君子外无闻焉何也彼谭虚也虚不可执也谭空也空不可抟也湛湛长天虚空无象而四时行者行生者生人俱从行者生者游衍不能从虚空处厝一语吾耳目所习见习闻以为虚灵劵者惟子臣弟友慥慥皜皜为证故能饰之昭昭不能饰之冥冥惟掩王公大人一时之耳目不能欺里闾愚夫愚妇千载之真心匪我公其谁揭斯道之正鹄哉世所称澹台者卒未能得其解也曰行不由径径非小路之谓葢大道甚夷而民好径径者如多闻多见饰一知矜一能以自夸于世之谓也澹台学见其大一禀性灵行天下之大道故曰不由径世慕大道者多忽小节澹台公事必见是不忘情民隐以削迹为高矣惟公事乃见是不染尘情以逢迎为驩矣广大精微政子游所取夫子所嘉不然不托迹由径谢絶偃室世岂无人哉此公新祠觉世之意也豫章于道虽自天性然在宋信州有鹅湖南康有鹿洞吉州有白鹭青原皆自周程朱王四夫子倡之今兹祠以公倡明于上坛坫相望居然东南邹鲁世公之泽宫亭匡阜掩映无极矣它日火传无尽孰非公之赐哉公名佐字□□号大蒙万厯癸未进士浙江鄞县人

　　奉政大夫吏部文选郎中云浦孟公墓碑

　　夫学已以内事修之身其徳乃贞修之家与乡其徳乃信修之天下其徳乃大故曰君子以成徳为行日可见之行也不见之行不足以为成徳而世以二三之见谲诡败行涂饰人耳目不可以欺三尺竖儿矧曰天下后世葢余自癸未入朝心素严师者吾师朱鉴塘先生友则王聊城洪阳外所称二孟先生张宫谕赋二孟行者是已孟先生茌平人业志其墓而云浦先生下世乆逺在中州束刍亡由常窃自恨表弟王铉令新安拜而属曰此我友也真儒也护其图书视其后裔是念未几而先生弟以墓表见属此予志也先生讳化鲤字淑龙先世闗中合阳人洪武间移新安遂占籍高祖真曾祖聪祖伦世有隐行伦生秋号双台隐行具盛太史志中赠南京户部主事母卫氏封太安人梦日如斗以嘉靖乙巳闰正月廿四日生先生于儒学东长而修伟美髯望而知为有道人也自幼即知虚心下问诸长者曰此谁家子必成大儒十七补邑弟子员念人生如沤露波波一生不可为人西川尤先生力行古道徍就学焉读拟学小记曰濂洛真传具见今日遂归而与里人敦行不怠诸督学不但奇其文冠中州即行亦以为濓洛衣钵应贡第一人廷试第二人入太学同郭司马青螺孟尚宝我疆黄宫詹慎轩莫逆最后仕而与我疆聮轸尤密庚辰成进士辛巳授南京户部主事管银库出榷河西务公痛革夙弊殆尽付税银县收支目不覩一钱惟与士民讲圣谕六语中藉发明正学行之日士民肖像祀江干过客题祠曰司农榷税潞河边絶胜山阴取一钱共说槖中金百镒何如生像祀千年丙戌奉命赈河北散赈有方全活数百万人犹加意于善人即布衣委巷知学者必致礼焉将还朝改考功主事丁卫夫人忧起补稽勲员外郎厯文选郎中公念以人报国本自素志乗可致而复走私门所学谓何孤立行一意所推毂必海内共以为贤者所摈斥必走权门屡为闗说者中涓辄请辄尼疏起都给事张栋上业令票旨政府封还阴阳其词于上前上遂以忤旨调外任时正当大选先生星夜治文书完跨蹇驴归两都交章不平先生意气自如诸方面郡邑投一刺不可得津途问选君何往而先生已遁去矣归而旧弟子候于黄河续旧盟者数百人歌声洋洋声振林木盛矣初先生谒西川归而大倡会西川曰圣学盛行于西矣乃先生谢铨事视昔益宏以昌岂天欲以斯文柄付先生而不欲先生尽施之行事耶新建之学北地诸君子多疑而不信笃信不惑西川与茌平迨先生而三然诸君子故不能不疑新建之言而不能不信先生之人其事双台公卫安人聚顺无违两尊人谢世公以不得视含殓为恨朔望必搏颡二弟曰彼代吾送终视二弟即吾亲也里遭荒歉启双台公发廪济人贫不能偿者折劵弃责里中人以为严师以为慈父合家乡国而征诸行者如此葢隐显一致矣或以先生未得大行为憾不知国之大事理财用人其巨者先生初试民部大挽贪墨之末流再试铨曹欲开拔茅之广路亦足行矣不尽行者天也时予与先生同舍两人各有肝胆咸被逐去既而赵高邑顾无锡邹云梦王淄川亦皆不竟其志予党不能事人故不能用人惟不能随时故不能有禆于时然使时知铨曹自有正路吾道自有正法能屈吾党一时者官不可夺吾党千秋者志则所被一时者小之乎云尔史臣至此宜何如叹息焉嗟乎二程先生当宋盛时皆位不称徳今炳炳日星为万世师先生何必以位显伊洛渊源千古如生可也两台荐公名续伊洛后而以专祠祀先生允宜先生没万厯廿五年正月享年五十三配龚氏封安人男一诫邑诸生娶董氏女二一适梁允济一适王亲贤皆诸生十月十三日塟于邑东函谷之北原铭曰
　　真主更弦时际一清蔼蔼吉士言司铨衡吉士宅心媚于天子孤介狷洁耻为权使尼于要人并弃其身日渐月累山谷沉沦皎皎我公吾道冠冕退则循循进则蹇蹇世事日非言赋归来惟二三子藉公以裁一人振铎万夫齐徍河洛之间藉公振响伟矣我公克绍二程公其步趋吾道丕明不落阶级不堕见解独握其要先立其大流风余韵百世之师天未丧道斯文在兹

　　愿学集卷五下

　　●钦定四库全书

　　愿学集巻六

　　（明）邹元标 撰

　　○行状

　　明南京刑部尚书敬吾魏先生行状

　　魏敬吾先生者非先儒之典刑哉儒者口则古昔称先王乡评官箴往往多訾议大都陨志于贫贱戚心于寂寞人曰谭学不足信非谭学不足信赝儒不足信也先生孳孳讲学而躬行为务昔官中大夫岁租不能供一饱怡然自若常人砥厉初仕稍被挫折自度计无复之鲜不回面易心者先生被权臣中锢例不得复用甘守衡门不一失足公庭持己何严也予故曰先生儒者之典刑也先生当属纩时呼其子士淳士清以状托余余夙知先生不敢辞先生姓魏名时亮字世居南昌木山里父天相尝为袁州掾史守奇其才貌厚遇之会生先生见有异禀乃叹曰有子可教恶用供刀笔之役阙为遂解职事归而训先生先生遂用经术显登乙卯举人己未进士授中书舍人选吏科给事中积至户科都给事中升太仆寺少卿先生曾以兵科左给事副今大学士新安许公使朝鲜却其女乐银币之馈故事诏至开读王北面使臣西向先生与许公固争之天威不违颜咫尺吾何敢以一二人忝天王命王不能夺竟南面临之时与国中人谭学不能尽解遗以明儒论学语录国中人镌布之嗣往者国中人咸称昔时二天使亷而有礼其不辱君命如此在掖垣疏几成帙大都毗主徳匡国是节财用斥奸回最著者敌陷石州请上面诘大臣葢穆庙登极来未发一语故先生以是为请越二日上讲罢即问石州残破状讲臣云不虞敌人深入上嗫嚅唇吻间将有所商略而中官王本者辄从旁厉声谩骂诸臣工欺蔽先是本阴逐言官周公怡陆公鳯仪实欲借此恫喝臣僚上怒本目摄之本犹语刺刺不休其党乔朗者肘之始息上滋不恱而罢中外闻其事不敢发先生劾本无人臣礼大不敬又数其不法事数条士论壮之是时华亭与新郑相戹举朝俱右华亭先生亦右华亭攻新郑未几新郑再相尽逐故与己有郄者以考功法中之先生亦在逐中人谓先生官不过四品家无资斧何以娱朝夕而先生卜筑尧峯之颠曰吾用是老甘心焉癸未今上亲万几朝政一新两京台省交章尉荐之下部议起先生南大理寺丞旋改左通政升太仆光禄二卿都察院副都御史协理院事代掌京营戎政晋工部侍郎升南京刑部尚书先生之副宪也不减给事时风度疏曰救时纲领要务曰保民裕国之谟曰法祖圣修肆札皆其巨者余悉具钞中上多所举行又请皇长子出阁讲学上大感动方命择日竟尔中沮先生献替稍频同类有不便者假谑语嘲先生先生曰余不能効力宣猷报国家厚恩以谟谋効升平则吾何敢后志卒不变先生至南会当大谳力以洗寃释滞为己任亡何而病薨薨之先数日惫甚然精神凝定口不言外事既终形神潇洒若尸解去说者谓先生生平力学之验云忆余为给事中荐先生有器宇温粹问学端平恬约如处子寒素如儒生之句人皆以为知言既余识先生始知曩所言庶足似先生万一然先生之学大都以静为主以敬为宗常教学者云无感时此知常寂一敬以存之有感时此知常照一敬以宰之便是神明其徳便是戒慎恐惧以此教人亦以此持身所至以会友讲学为事至先生自得之深卒不能测其涯也先生生嘉靖己丑卒万厯辛夘享年六十三祖某父某俱以先生贵赠通议大夫工部左侍郎祖母某氏母某氏赠淑人配万氏封淑人侧室何氏余氏子士淳荫国子生聘原任吏部左侍郎王公希烈孙女士清聘御史陈君子贞女女三长适熊维持举人熊珍子次许聘兵部左侍郎万公恭子次许聘御史涂君杰子所著大儒学粹敬吾奏议行世志伊学颜宗会礼训三卷藏于家先生性孝友处家庭族党一本于厚里中数有忤者卒不计人皆颂先生休度懿行甚伙不知先生潜心于道万刼种种一切皆性中浮霭安足为先生颂哉元标葢尝论豫章缙绅往者班班不能殚述魏水洲某万合溪某其最著者水洲在肃皇朝以谏显三谏三榜遭际良苦合溪官太常没十余年不能塟今其子餬口四方又李蟠峯某官尚书家事萧索何先辈行之修也先生几水洲之谏而无其苦同合溪之学而过其遇并蟠峯之显而效其守惜天不愸遗使天未丧先生吾安窥其所至今犹幸天王圣明令先生再覩天日以愧锢贤奸相于地下虽然即使先生终老尧峯他日论世知人不以先生之遇为加损也于先生奚憾谨状

　　○志铭

　　明嘉议大夫吏部右侍郎兼翰林院侍读学士赠礼部尚书谥文洁定宇邓公墓志铭

　　夫宇宙有至道焉匪至人弗会也尝读子思子曰苟不至徳至道不凝似歧道与徳而二之终之曰上天之载无声无臭至矣至则真凝矣夫道者蹈也与民共由之也徳者得也身所独到心所独契之谓也凝则形神不分声臭俱泯与道合真古今一息矣定宇邓公葢凝道毕世者也公名以赞字汝徳学者尊为定宇先生新建青岗里人青岗卜居自成和公始和生琼琼习静庵中夜半忽生莲花红光烛天四邻惊为火走扑之则红莲也始异之卜者曰兹地其有至人挺生乎琼生绶绶生富隐徳弗耀富生朗宁庶人竒欲观之匿不就朗生俨戊子拟首荐不果是为公父以公贵封翰林编修晚以伯子衡州守贵赠中宪大夫公自幼简默内弢常闻编修公与人论学辄牵衣尾其后间出语类夙儒而复勤学公怜其劬扄之斗室公遂习静斗室神情益莹出而曰心之精神谓圣千古圣贤只此一事一贯吾夫子宗旨多闻多见引人法耳间以所得者发之制秇少年未之奇也洪溪衷公惊而语曰是儿终当以学鸣天下督学敬所王公谓以圣贤心发经传旨吾道主盟其在斯乎大奇之丁卯举于乡辛未举进士第一人初江陵为主考阅诸首巻不省而置之晚得公巻曰刋落铅华独存大雅业已奇公文接公仪复泠泠抑抑如玉如金江陵神为悚归而伯子问相国状公曰相国必大有为但恐缓急弛张弦韦不佩未知所终伯子怪其语而今果验廷试赐一甲第三人官翰林编修未尝妄有交逰取予茹荼忍寒童仆方啾啾败絮中公起以残楮当火燃指哦曰不是一畨寒彻骨争得梅花扑鼻香初服官时如此亡何覩改元新郑逐逐将脊脊多事公过江陵时有匡拂江陵弗善也遂移禅刹以病请江陵持不下遣子就学已闻封公病始从公请还里封公逝亲为含敛服阕有终焉志丁丑强起至武林念太夫人未偕遂归时龙溪王公寓西湖罗会稽张山阴两翰撰约公对龙溪精舎龙溪曰何功公曰此体无止即以无止为功又问曰信得良知不曰新建云万死一生得来岂敢置疑惟是以知是知非为良知窃恐学者妄认耳龙溪业心服已而备语试公公曰天也不做地也不做圣贤也不做龙溪曰秀才家何得如此大言海内人复以公必能光明絶学而江陵夺情后横政愈甚羣望公出山言庶几有入己夘一就列公竟不入遂还里朝夕依太夫人侧诸缙绅罕覩其面惟昆弟友朋互相切究友以用世进者曰学不到舍我其谁终非天民书屏几曰天则不言而信神则不怒而威用世一畨须令天地变化草木蕃始为不负然其功实基于潜如龙不在能见能飞而在能潜倘乗云雾上青天人窥一鳞一爪何以霖雨天下易之密书之微诗之絅皆是义也客坐偶有龃龉者即省曰我未诚耶澄心半刻客竟易颜常曰我常虚而人不碍我不留而人自化又曰从气上起终是乖戾从性上发自尔中和其虚明若此居家台省剡无虚日戊子特疏起纂修不赴辛夘诏起宫允管司业事疏辞已拜南大司成公疏云文庙之祭以元长举其酒谓之祭酒多士之业以师氏考其成谓之司成夫孔训莫先礼义以冒进之心其礼必不享士习莫尚恬退以躐等之身其言必不从以进之心为退之迹既前史所重憎居争之实蒙让之名亦造物所深忌将使不肖以臣为趋滋仕路机变之巧抑俾贤者以臣为戒掩家庭真切之心此岂修旷典开贤路初指乎奉旨不允始勉奉太夫人行至则有谓公者曰南国士跳弗驯宜严公至多士洗心以听约束常示诸生曰吾非不欲求诸生愧我所无也亦非欲诸生惧我所有也愿以神情与生相交勉诸生瞿然顾化曰勲戚内臣且有闻先生名过而谢罪者我辈违先生约不得比为人公自是益信曰严必律身始律身弗严谁能恱之方冀乆与多士逰或有补益晋南京礼部右侍郎吏部右侍郎方大计公以天自誓即故人亲知不一顾时温三原冡卿陈余姚朱益都两总宪皆海内名徳同心共济计籍出人共称服亡何署礼部事疏请建储者至再忽有三王并封之旨公疏云天之不言而信由今日明日今年来年是也故信也自请册立以来葢数奉圣谕举行矣然皆指皇长子耳未尝言待嫡也今骤而传之人创而听之故不胜其异至以凡人之见上窥圣衷而以为非情也皇上以天自处身度声律万万非以虚辞示天下但臣等窃详圣主立嫡之条谓有嫡立庶斯为渎伦非必有待也若大典一行主器有托皇祖在天实所欣鉴臣等又窃闻中宫钟爱元子朝夕保护不啻已出愿早正春宫犹切于亿兆臣民万万皇上以厚中宫而缓册立或者未谅中宫之心乎臣又闻古之帝王将举大事既内决于心矣必谋及卿士谋及庶人无所不从而后行之葢有见于人心不可拂也今日并封之旨至使人心不能释然安在其为顺天下也且信者国之大宝帝王所以使天下精神相通指臂相使恃有此也皇上即位以来何令不信独建储一事屡示屡易人将谓诏令可更法守可玩自是令一出而疑随之指臂不属从此始矣时疏不知其几独脍炙公语语血诚转吏部右侍郎兼翰林侍读学士公复疏云昔人所称铨鉴谓澄汰流品綦重也如以病人充之精神不强甄别必混所伤滋大臣又闻昔之为吏部者多务奬恬退斥浮竞葢以开亷耻之心塞速化之路臣林壑病夫耳皇上过听在廷诸臣言再蒙召起速化莫如臣矣不复自量与闻铨事身范不肃将使贤者以臣为戒不肖者以臣为趋辱命益甚安在其用臣为也不得已从公请读疏者谓兹疏黙移世轴其功甚大方计昕夕召一覩太平之盛亡何以太夫人谢世过哀感疾长逝先是病宿郊寺知友强之归仅存残息道路是虞乃抵家正衣冠坐曰奇事奇事诸缙绅问此处见学曰不敢不勉遂端坐逝自都门以及走卒人人无不心痗者此岂声音笑貌能哉守臣以闻诏赠礼部尚书特谥文洁赐祭塟荫一子入监读书葢殊恩云昔陆象山自幼即悟宇宙吾心公自少即悟心之精神谓圣至终身日化月融精密广大髙明笃实所与诸生语及杨少宰诸士载佚稿者皆发前人未发世儒卑琐者不足论即以道自任妄以色相庄严去公之旨逺矣人覩公六十犹慕一生傍母辄以公至仁纯孝不知公不自以为孝也覩公半生林■〈土幻〉退然陋巷辄以为亷靖孤介不知公不知其为介也人知公衾影无愧一门蔼蔼以为内行纯备不知公欿然不自足也此皆公玅明性中流行时而发之使公得大行所学以一性遍覆海宇者可限量哉常思汉时斯学侵晦遂以宪比颜子子毎窥公深潜纯粹晓夜端坐忘疲即当时颜子明道不知何如也夫人语及天地圣贤望而震焉公曰姑舍是与龙溪皆未竟其说以予逆之即先天不违行地无疆之谓也即为仁由己不由乎人之训也天地且不违我何必法天地仁不由人我何必师圣贤此公未竟之旨也恐非汪汪千顷波者所能窥也元某性最愚不善下辱公心膂交冣深覩公辄为心降公没念及不自知涕之无从也嗟夫至人之生岂容易哉封公当魁而佹失之以醇徳隐儒林太守公为郡邑氷操实政老犹粹修不怠弟诸生穆然大雅不知有两兄贵家庭和徳所酝酿者深培植者厚天之于公也笃公之于世也完世有真心求道者公其正鹄矣公生嘉靖年月日没万厯年月享年□十□□□□□□□□□□□□□□□□□□□□铭曰
　　豫章奥区代有名儒传衣绍钵动曰良知影响拟议终成管窥惟公特起陋彼支离名扬于庭当守属目言恋庭闱遽返初服密修静探惟庄惟肃如玉在璞如珠在椟圣主侧席诏起东山屡疏乞身海宇望殷勉酬君命铎振贤闗出拥皋比入奉慈颜言佐铨衡言掌邦礼惟寅惟清世氛若洗公孚舆论名留殿陛羣推徳望师师以济臣也有母疏乞柴荆望公之起万有同情遭时之否而公不吉士悲梁萎人歌蒿里荡荡江流谁窥涯涘堂堂大厦其将谁峙猗欤我公何忮何求其身则隐其神则幽起居食息惟道是谋梦寐神情与天者游沉潜邃密见孔于卓继徃开来昭明絶学淳深粹穆不雕不琢一代山斗岿然先觉怜予孤愚道义情真如辐倚毂庶几古人公今往矣泪落伶俜毎一念公愿赎百身平康正直光辉笃实微言细行皦如天日摛辞铭公一言匪溢谁哉惇史监此直笔

　　中宪大夫湖广提学副使冲宇颜先生墓志铭

　　余儿时闻慈溪颜先生处伊庶人事不动声色坐销逆谋私计曰是所谓揽辔澄清者非耶已赴戍道辰沅郴桂间楚人称后先督学必首先生余曰三楚其苏湖耶过清平少宗伯孙公淮海谭间必曰予友颜公言若何余曰慈湖絶学其复兴耶而最后有掖垣小吏四明人也耳语先生里居为细民造福利为后学树赤帜事甚备至余曰古所谓徳敷洽比表正乡闾者非耶乃疏先生沉抑状时先生投闲乆与当路不通廑廑复原职致仕庚寅余再疏先生而南调命下矣嗟嗟有贤不举言臣之责言而不用有司其责者方拟买舟武林访先生函丈而先生圽冡嗣子望以余为先生神交知己持予友姜给谏瑞宇公状委余铭余以先生名儒未敢执笔而司理吉郡刘公抑之则先生入室弟子每向余述先生真修苦节精神直逼古先哲且促余再四予不得辞先生讳鲸字应雷别号冲宇先世本曲阜人初徙勾东再徙文溪自庆义公始庆义七传而生封侍御养真公母唐氏数应瑞梦而得先生先生自幼负文名试辄首诸生己酉举于乡丙辰赐进士选大行人辛酉授山西道监察御史甲子推北畿督学乙丑以言事谪楚安仁尉递迁至湖广提学副使复左迁山东叅议陜西行太仆寺少卿致仕归先生官大行出使襄陵王不娴于礼先生以大义感动之王卒以孝闻在台中不但着敢言声而所条议俱报闻其大者如救民困裕国储清漕规议海运河工时弊俱见奏牍中冯汉者京师巨猾倚定国势为漕政梗势张甚先生巡仓时亷得其状朴杀之伊庶人潜谋不轨服室器用僭拟乘舆而善阴持当事者短长当事者噤不敢吐先是有上庶人不轨状者业已奉旨勘问而庶人结左右为腹心尽匿其状致其父子支解之事葢岌岌矣肃皇帝渐有闻亦颇念之会先生巡按河南辞徐华亭华亭曰闻部内宸濠事且急谁哉王伯安乎先生曰此与宸濠不同宸濠能以策屈羣雄羣雄亦乐为用伊藩虽招致人多然皆椎埋市井无頼如狐豚辈一饱摇尾去矣可计而取也华亭曰直指其有意乎先生曰相国能从中应言官敢爱死以辱国华亭遂决意属先生先生至知观察耿公随卿有心计乃密谋于耿公耿公与庶人承奉王鉴莫逆乃以秘计哃喝鉴鉴复从中应凡庶人奸利事悉报闻而所藉为死党者鉴以意散之殆尽先生既间其肘腋离其党与絶其侦诇乃疏熟数其不轨状上得疏遂寘庶人鳯阳狱国除乃籍其资财充军赋而所挟子女悉召而散之不烦血刃危祸顿消欢声葢达河洛间矣是时上左右前与庶人腹心者垂涎府中装乃以危言激上曰庶人资财上有也庻人子女上有也今御史悉瓜分之寘陛下何地上几为动先生亦有闻不为动赖华亭解而始定自庶人法而诸强宗敛手听先生指挥凡诡寄欺隐田粮为民间害者剪除殆尽夫以数十年所欲爬刷而不足而先生一旦处之有余则揽辔澄清之明验也先生两秉学政不规规甲乙文艺惟以明道术正风化为急务然在楚视北畿乆故楚士慕先生视北畿较深先生冣喜阐扬节烈忠孝事又冣执法海忠介以直言下狱几冒不测昌言救之沈公青霞以直言寃死塞上先生拔其子襄入太学为忠裔劝后其子积官至二千石在中州有黄甲乙者父官知州廉而贫甲乙幼而不能归榇者二十年先生资以邮传并旌甲乙考校士常徳有狂士以文置首选矣乃廉其行复黜人有告者曰是不可为文士地先生曰文士易得耳予终不能以文先行有铨部欲私其父乡贤及成国舅王朋以赇骫法显陵诸恶为地方蠧先生悉执法不少挫其强毅有执类若此以故知者服先生高然亦以此丛忌其龃龉有由然也先生之仕葢三黜矣初以发厂卫奸黜再以疎江陵迁三以左新郑罢先生仕楚而忤楚相仕中州而忤中州相二相之嗛先生宜也后来者宜无所嗛于先生乃起废之典徒快捷方式终南独使先生老死东海之滨又何耶执铨者猥云一人可废国典不可废公论己申其身不必用嗟嗟典可执也独奈何有不尽执者执之正人而或滥及匪人则余不知其解矣元标虽未请事先生然从著述中读所论孔孟颜曾及原人原性诸语大都先生学以求仁为宗以黙坐澄心为入门以践履操修为见性而妙于慎独极于黙识先生既殚厥心矣而总于悟格物之旨尽之世儒以一事一物为物而先生以通天下国家为物为格其力乆故其悟深其悟深故其用周葢尝论慈湖师承文安人见其直截简易不知慈湖夜半多披衣危坐一旦性体呈露直信不二后儒卒以意识卜度承之而慈湖之旨荒矣先生至云溪馆恍然有悟格物之旨实以吾身即天下国家天下国家莫非吾身亦从困衡中入而非以意识承当之谓其与无意之旨同耶异耶世必有能知者人知先生出则所至扬芳处则闾里歌徳孰知先生之学所资者深哉然余观先生于所忽矣先生初得乡隽报至偶闻母夫人戚先生不赴宴竟徒步归血流竟踵又丁唐母忧庐墓三年夫先生纯孝人也孝则百行攸基夫始进既不以荣名忽孝思终其身又肯以世氛堕忠猷先生生平大节孝固己始基之矣宜襄王闻先生言而有感也若先生者允可为后学鹄其并祀于慈湖之滨也允宜子三人长子望志不凡近可嗣家学其孙曾嫁娶及先生居乡懿行种种具谏议公状中余谨摭先生学术并立朝之大者着于石先生所著有易学义林春秋贯玉奏议文集若干巻行世铭曰
　　伟矣颜公东鲁苖裔崛起文溪郁为名世峩峩豸冠直躬正色澄之不清挠之不忒何物淮南敢尔为天请剑上方氛祲全消畿甸中州威布惠流所去见思所至民讴铎振南北化行若驰流风藴义代有余师玅契格物干圣同宗匪曰亿度力贯心通返其初服式开来学处世若超岿然先觉未竟其用不用斯全彼佞幸者视公孰传学宗无意前有慈湖吁嗟我公与古为徒勒予铭词过者式坟一脉未泯绵绵若存

　　奉训大夫尚宝司少卿我疆孟先生墓志铭

　　今东鲁仁贤彬彬矣力承正学我疆孟公其冣也公在同志依公如鱼之于水公亡同志悲公如岳之摧峯斯岂偶然者哉中州孟君叔龙与子于公冣契叔龙业已状公谓予当铭子不敢辞君讳秋字子成世居茌平学者称为我疆先生自幼凝重端淳读诗书即通大意不为训诂所束缚里有宏山先生者夙志阳明学公贽而受学己巳恩贡入太学庚午中京闱辛未成进士授昌黎令昌黎疲而残于兵公一意和惠煦育兴条编修城堡振文教收孤独皆徳政遗意初人或诮其迂乆而曰公固大儒也上下交相信慕升大理评事公悉心平反贤声大着会山海闗部司缺人柄臣遴公往特颁勑许公便宜行事公至因缘为奸利者屏迹而先是溺其职者遂以蜚语伤公公被计当调不赴乞致仕归公之归也与妻孺人共驾一牛车旁观者掩口笑曰昔镇是者黄金满载身名俱亨今自苦如此而不得安其位廉吏安可为也公怡然归陋巷箪瓢若将终焉会时政更新起刑部主事积升尚宝司少卿卒公之在都门也一以会友兴学为事所论学诸书具予刻我疆集中其冣要者谓心非血肉之谓未发不离已发谓孔门学惟志仁不论克己谓惟了自己即是圣人皆上副先儒宗传无论世士色取行违者不敢望公一尘即号大儒履绳蹈矩而以意念为实得力地者敢望公涯涘哉公最留心国家事世或以儒病公使得竟公所为世必享真儒之效而公位不称施知公之深人人扼腕虽然孔孟大圣大贤亦未得竟其志然其学照映宇宙孔孟固未尝亡也人心不死公之学固自有在天之所以用公在彼不在此公生卒年月及子嗣具孟君状中不具载铭曰
　　嗟彼世儒意念自持生灭递续影响支离于铄先生能自得师天聪天明廓然无知身有凖绳行无瑕疵政追上古黎民遐思未竟厥志斯文在兹圣学有的视我铭辞

　　明朝列大夫南京光禄寺少卿泾阳顾公墓志铭

　　泾阳先生系心斯世斯道者数十年一旦长逝天不可问矣元某虽未奉促膝之欢然岩岫间鱼鴈不甚沉寥拟藉公为岁寒盟而公溘然元某岂独一人痛哉公子渟之涉长江持大行髙公存之状来请铭予不忍辞按状公讳宪成字叔时学者称为泾阳先生顾之先自将仕郎百七公始家上舍里数传至曾祖讳纬邑诸生纬生夔夔生南野公学以公贵赠户部主事母钱氏封安人生四子公其仲也自幼沉毅异常儿读韩文讳辨毎至封公讳嗫嚅不忍吐师以告封公封公召而语之曰昔韩公教子不讳儿奈何讳学公尊教惟谨常私书壁曰读得孔书方是乐纵居颜巷不为贫以自儆一日师讲禘之说章公请曰夫子既不知何以知其说者之于天下如斯也惜或人未能再发夫子之藴矣又一日讲养心章公又请曰愚以寡欲莫善于飬心心为主欲为役主强则百物退听其聪颖多类此师惊而谢曰子俱如是观五经注脚岂虚语哉庚午补邑诸生丙子首应天试以丁封公忧未计偕庚辰登会试髙等授户部主事朝夕与魏南乐允中刘漳浦廷兰切砥求不愧科名覩时政纰缪忠佞倒置辄愤不能平拟书上申相国有所匡糺后覩魏刘二君书婉而当遂附名进江陵渐有闻方以语相国未几遂谢世不然事有不可知者在江陵病倾国走羣望祷业署名公走马立削去后江陵卒始晋吏部孜孜人才即幽隐不遗以钱太安人寿请告者三年闭门读易春秋二经丙戌起验封司丁亥大计会有糺何尚书起鸣者尚书疑辛大中丞自修阴嗾诸御史遂得降级公上书诋尚书语侵内阁甚力而属望大臣台省与被言者各当自反其言甚公而正通国倾服当路不悦落公职判桂阳州先是苏栁二公及庄定山俱以谪至州人士望公来如三先生式临之执经就业者甚众亡何转处州李公下亲民事有阋墙者晓譬之各欣然去方以此得淬厉其心志万一而两台礼公以差归公归丁太安人忧起泉州理壬辰大计举公廉寡欲第一寻擢考功司公至官三王并封议起首疏倡同官争及与太仓往覆争者侃侃无所回互竟得寝已赵髙邑南星司计尽黜诸要人子弟婣娅公实左右之赵忽奉旨罢公疏愿与同罢不报已领铨事凡公启事与海内意所欲用者当路色沮不欲用太仓所欲用冡卿与内阁公复尼不行乆欲中公以公时望攸属不果乗公推内阁起王山阴遂削籍归自公归正人披靡逐者锢者如冲风之蓑无宁羽矣公归得重病者数年至甲午始苏各有札记沉潜粹密与读书录相表里问学者日众乃与髙大行景逸辟东林集同志岁有会月有纪其所冣研辨者无善无恶心之体一语曰如是则善可不为而恶亦可横行葢有感于世之儒名盗行者不佞间常致书商度公曰子言救世也故自尔尔与子密证以俟异日然公之所造亦渊乎微矣嗟乎使天假公年世覩真儒之效恶可量哉葢尝论非无谈秇者自公经秇出世遂以为王瞿复起握管者却步非无启事者自公奏副出世遂以为子瞻再生起草者屏息世非无登坛者自公东林一辟世遂以为濂洛更苏虚骄者愧耻顾公一入铨曹众方弹冠逐之桂阳再入铨曹众方引领锢之家山三起光禄坚卧不起而薨天耶人耶公虽不得尽其用然所与天子宰相争是非可否者皆国本重计宗社逺猷即寤语寐语梦觉间惓惓不忘国家夫非实以身肩斯世斯道者所必不能谓公一日树千百年计可矣彼抑公者葢天以斯文之责付公公必不以彼易此邹子于公有余慨焉公之上书右沈司马李司徒及铨曹诸事原不为一人一事起念又官从大夫后与山林上书者不同世遂有不深惟公者公常致书曰近从十磨百炼逼出真身子来公岂可及哉公已薨数年诸君子彬彬质有其文异世且加赖之如公弟季时国子薛君某其人者恨不起九原而肉之以为世仪矧存存寥寥护其毛羽犹惧吾道不振而忍摧残之耶公居家孝友可追古人平居所与友人观摩者恂恂雍雍居然名儒轨辙为末学计者能不熟数公轨行而一令后世有所师承焉公生嘉靖庚戌八月卒万厯壬子五月享年六十三配朱氏封安人处士某女子三与渟廪例生娶莫氏邑廪生某女继娶郑氏沾益州二守某女次与瀹殇次与沐郡廪生娶唐氏翰林庶吉士某女继娶严氏太学生某女女二一适王孝廉永图马平令某子一适太学生王世学行人存之公子孙男五枱■〈木旃〉俱渟出枱聘刘氏南京兵部郎中某女■〈木旃〉未聘杓柄柱俱沐出杓聘义兴王孝廉某女枘聘琴川太学生赵某女柱未聘孙女八嫁聘皆仕族以万厯年月塟于□山向所著有藏稿札记大学通考质言东林会约商语还经录证性编桑梓编十余稿行世铭曰
　　世运昌明公扬于廷世不我与公投于林有鳯九苞哕哕其音四方来仪异地同心匪曰好我坠绪是寻手挽江河力破重阴猗欤我公如玉如金不泯者行洋洋者神是耶非耶吾道陆沉我铭匪谀天日监临

　　明诏征承徳郎礼部主客司主事泸潇刘公墓志铭

　　安成自文庄公以学鸣海宇数十年所称心行双清特起绍述者吾友征君泸潇是已征君予党所藉以鞭末路者乃溘然长逝不胜梁木之叹仲弟上卿泣而持状过予曰先子生而先生荐于朝没幸先生铭于幽先子辱知不浅其无辞元某谨拜状而相对为世道悲者乆之公讳元卿字调父初号旋宇既号泸潇先世为安成南溪人世系详状中祖某父某任叅军以公贵封仪部主事公自幼雄奇颖敏入塾诸师駴而逊谢去既负笈尽吾伍君伍门业麟经者各有秘录靳弗与公奋然曰岂神授耶遂自出杼轴成一家言诸人皆惊诧以为异事然公非好也入郡为青原游舆夫语曰昔之青原挟妓酒人歌新声者达旦自两邹公子入遂絶响公闻而惕然有省两公子即佥宪汝海宫洗汝光氏时自东鲁归嘐嘐以正学倡诸里者公入山汝海以学尝公公喜动于心归而陈诸宋儒语录堆案盈几玩而三思焉汝海退与汝光心畏者乆之时周太守鹤皋羣诸士试公尽以所学发于论太守大奇以为真儒再出不独以科名器也入闱遂魁西江偕其师伍君及刘侍御辈仍以学相切砥辛未业入彀主司以其策多愤激语遂置之殿江陵闻而大怒下礼部以饬多士公归而师事三吾刘公倡学里中勃然兴起甲戌不第复以江门诗抹其引杜门不出矣而里中从逰者日众公于诸先辈语浅生厌深生疑乃出而谒兰溪徐太常黄安耿司农公于兰溪机稍动至闻耿氏时提生生谓易一语欣然自信曰孟氏不云乎四端充之足保四海吾方幸泉不流也而故遏之火不燃也而故灭之彼灭与遏者二氏之流吾所不忍以此为学即以此迪人而所剏复礼识仁中道一徳诸院岁有常会西乡诸习俗得公一变尧水诸盗得公一弥攸安尔邑争界不输赋者得公一定入其疆彬彬如也太守汪公观风形之咏歌此足征公学矣公虽絶仕进乎既而强应聘出埋光铲采冀与名贤一移世轴覩时不可为遂飘然归然国子熏徳者甚众仪部疏从祀诸先大儒厘正色目诸疏皆其巨者然知者皆谓公具大有为之才使有力者尽去崖角必大有可观惜公未竟其用也公虽未竟其用而食公之泽者尽于邑中而官运军匠册诸事利于庶氓者甚巨公性敏又谙于典故有可禆闾阎者闻必行行必力葢尝慨世之学者漫无实履与世隔阂是堕名相俯首冥心钩深致逺是堕理窟公与众人游春风习习人皆可亲然徐而叩之渊懿粹穆人终不可得而及夫使世儒知品自有真学有实用公其人矣或者谓公学度世有余于出世一路未必无疑不知以公至性于性命之说岂不有闻顾不欲深语以启世儒艰深之习公岂未有闻哉公最笃于伦一门以内雍雍穆穆无可选之行合族剏祠辑谱皆竟先世所未有者至于汝海汝光掖导之功心口不负生嘉靖甲辰三月终万厯己酉七月享年六十六娶某氏赠安人子某孙某塟某山某向所著有山居草还山续草大象观诸儒学案贤奕编六鉴举要国史举凡晤语测言思问编何莫编先正义方礼律类要明贤宗解婺江证学大学新编行世铭曰
　　安成之学祖于文庄公其杰特示我周行嗟彼世儒索之幽冥火燃泉达是为公心天地大徳曰惟生生吾握其机均齐治平侧身柴桑守一为要捧檄而往天子有诏见几而作旋赋归来惟二三子藉公以裁不竞意见不涉末学惟规惟矩岿然先觉流风余韵百世犹师过者必式斯文在兹

　　明通议大夫太常寺卿视轩陈公墓志铭

　　往余甲戌晤视轩陈公青原山公修挺沉静稠众中不闻一语间语即洞中肻窽嗣予过公里遭公田间疋马青衫逺睇不知为太常公留予语竟日夜悉公神情内谙予飘泊南北心常仪之近予获归里拟起居公而公病病未几公没嗟嗟阐扬先觉流韵来兹予何敢辞公讳庆字履旋名御史螺田公五世孙侍御传彬彬生表是为公祖父俱以公宦粤西东宫覃恩再晋封左布政使大母罗氏母刘氏并赠夫人公幼故贫然攻苦绩学为邑诸生时华亭徐相国督学江西拔公首诸生延为弟子师丁酉举乡试庚戌成进士拜大行人升南京户科给事中时言官卑者蚁附髙者毛挚公性无倚毗卒不以抟击先仁厚疏安重地处饷道皆为国家计乆逺独操江大臣故以边材推玩冦不捡公始一纠之卒中公升公守卫辉人曰是郡冲公不耐劬而公优游岂弟为守守亨会岁歉且蝗公赈济有畧郡独不饥他郡见卫辉不饥且仿其法行之新汲庠文庙及诸惠政具载纪徳尸祝贰碑是时倭凭陵吴越间瓯括为甚浙镇臣檄选人需全才可备缓急者升公浙江副使备兵温处人曰儒不习兵而公治兵兵愈亨倭冦闽界迩龙庆贰邑时岁且除公亲冒矢石累倭贰拾余众喜曰冦去诸公曰兽攫鹿逐会有宁时乎密与诸材官计水陆险易刍粟丰约校卒勇怯棊置星布夏倭果猝至抚臣观兵亦至赖公调度各军殊死战兵气霆震所获首功战舰夺回被虏者无算是举也佥谓乙卯以来差为东南生灵吐气先是有蜚语戏下得倭金若干公下令曰敢持寸金军法从事会有自售者公哂曰尔不爱死我敢爱金军中闻之感泣抚臣上功状上嘉公丕绩赐白金文绮超迁山东观察使歴升粤西左布政公所至提纲挈纪穆如清风寻晋太常寺卿卿初固重臣后有官以他途仪部若属视之公申明职掌争之力又修寺志着为絜令侍穆皇帝郊天赉予甚厚柄钧衡在昕夕间公遂乞休归公之归也葢给事时所糺者亲为柄臣用前郄修怨嗾公归公归惟杜门静证仅一往青原与郡诸先辈订学即予晤公之年公尝语予曰初乆困计偕聂贞襄先生固尼之不得乞禄再踬而谒先生曰我以先生言故困败至此先生亦大怆送公郊坂迟公登骑公辞不获遂登骑先生连声曰履旋履旋行且为国家大臣岂惟第又庚戌礼闱典试为南埜欧公洞山尹公见吾郡罔有录者欧公错愕尹公曰此必一已开巻得公众后询尹公曰何知曰阅其艺必泳游鹭渚有得者众以服尹朗鉴而卜公正学亦奇矣公初号西塘晚号视轩葢尝反复公初居约而卒皭然不湼也有素履往之象靖冦糺慝有履虎尾愬愬之象晚返初服幽人贞吉中不自乱矣视履考祥其旋元吉公得于视履者深哉近从故簏中得公与塘南王公论学一通曰透得性根方有下落曰若是良知作主与天地合徳日月合明论夜气也曰谓圣人通昼夜清明则可谓众人气有断絶则不可公学甚渊独公不喜哆谭以故人罔窥公际公生正徳庚午五月年七十九娶峡江镇溪彭氏再赠夫人子一铨国子生先公五年卒娶仪部郎泉崖聂公女孙应岳国子生即请子言襄公大事者娶庐陵广济令刘公则塘女塟云龙乡五都泽泉人形丁山癸向铭曰
　　桓桓太常侍御之裔有烈有行郁然名世扬骢栢台端笏留京五世台省后先芳名出汲淮阳我志何伤士颂菁莪民憩甘棠特命持宪茂着殊绩精镠文绮惟天子赐东鲁象郡公旄公牙风霜随马甘雨随车晋陟上卿望隆中朝倦翮投林于焉逍遥典型既坠悠悠彼苍勒言片石用永来芳瞻彼新阡云树蓊葱绵绵若存泽宁有穷

　　故孝廉赠承徳郎工部都水清吏司主事晋赠福建右布政白谷徐公墓志铭

　　故孝廉白谷徐公年未强仕卒越嘉靖丁巳以子水部贵赠工部主事又万厯癸卯以孙中丞贵加赠福建右布政君子曰公绩学砥行困公交车没一发水部为世显人骏发中丞为世名臣乃知公结为大年藏为大业自有在天之报施明徳者原非戋戋取必目前者能测识也中丞旧令文江习邹子悉公学术以石上铭见委元某不敢辞按状公名袍字含章别号白谷先世衢州柯山人国初祖玄徳以人才从正授丽水尉领兵镇金华遂迁兰溪徳至菊逸居士凡五世世以孝弟力田闻居士名某即公父生子四公其仲子性冣敏十二为邑诸生甲午登乡荐计偕未几卒早年慕古文辞所排缵逼真名家既而悔曰雕虫小技壮夫不为颛颛慕尚正学当时学濂洛者矩范有章先生在不敢越步武新建说出羣喙争鸣为异端公幽探密证独嗜其旨手传习录为赞称说以自迪迪人常恨不得亲受业门墙称私淑焉维时尊新建者又髙步哆谭多遗行而公内事两尊人志物咸备私以其躬行有得者训子水部及犹子奉常先生朝夕娓娓水部早世今奉常为世宿儒谭及公辄为泪落其入者深矣年未三十例应贡更以让其次者赵生以生食贫故督学文贞徐公标其行为士林鹄襄敏李公时守衢延为弟子师襄敏不以诸生礼见凡郡邑出公门墙者多为名士去夫禔躬者蔽一隅谭悟者眇实际以观于公内外纯白何如也公常言曰儒学不失其自然而已自然者天天即理也理本如是学亦如是故君子顺天嗟乎即起新建谭说有能易公只语乎新建髙足绍兴有徐公曰仁所述传习录皆以为新建颜闵公虽未亲聆謦欬造诣见地江左以两徐称然曰仁不闻其后述其学者何若而公有水部以继其志奉常以衍公传中丞以宏公绪济济名儒海宇家传徐氏学不以诵水部奉常中丞而咸源源本本于公以传无尽又非曰仁可比拟矣公所著有诵余稿意求录五经旁注洪范图枫山实纪仁山年谱纪仁山不仕元一节尤识其大者子二长某次即水部君孙某某中丞公闻孙端亮懿恺所至风猷卓茂它日史臣传中丞必能为公续儒林传元某腐儒何能志公万一哉系之铭以寄仰止铭曰
　　天祚名阀必开其先庆锺源逺挺生名贤名贤维何瞻彼白谷有斐君子如金如玉是言必伟是行必卓学通自然徳行有觉良知黙契能自得师影响拟议陋彼世儒语爻黙象规矩准绳前辈流风后学典型一传水部再传奉常桓桓中丞世徳愈光宸音屡锡永贲重泉天日为朗昌以得全赤溪之阴是公玄室下有真儒过者必式公年不永公学千秋琢辞阐幽我思悠悠

　　明雪蓬彭先生墓志铭

　　圣人之道溥博渊涵大者明其传开来学次者遵其行洁已敦龎其流风余韵亦使顽懦者有所兴发云安成自诸君子以理学倡人材辈出其形神洒洒独得其趣则共推雪蓬彭公余初知公以余友丼子开语余曰公昔为邑诸生有声已从邹文庄公学遂谢青衫黙殚冥搜奇书秘籍不惜重价售之家藏自宓轩以下几充栋所著有华秀族谱郡志考本朝人物表庶几博雅君子哉而大理慎所传公语余曰君自幼即能郄父私槖四十妻丧不更娶侄国子生柏溪卒以地塟之护其孤不遗余力其孝友类若此者乃余读中丞三泉周公所为公记甚悉则谓公行不随俗退不近名似知公冣深非人所易窥也余于公不能无疑焉坐小蓬对名山似忘世矣而好阅除目自谓汲汲否泰之际又非荷蒉俦也礼仁贤慕高躅似亲贤矣而避匪彛若蛇蝎又与泛爱者殊科也临终操牍别故人谆谆讲院似乎逹矣然生平所独造者不一语以传又何秘也公之行吾不得而名公常自称曰小徐诘之应曰大徐孺子小徐彭子识者谓公善于自况夷考其行亦颇相类余终不得而定公焉因诸君子委余铭公余取公侄孙九亮状而铭之公讳湘字符宗行十二系出华秀彭氏为邑着姓生正徳丁卯六月初二没丁亥二月念六享年八十二子二长采娶三舍刘氏继上城刘氏次槩娶朱二尹东槎女继太守王公方南孙女女一适学博刘君全峯男习诚孙男二彻曾娶儒官刘峄山女胤昴聘二尹张肖柏女孙女一适太学生王材龄曾孙女二将以吉期祔塟石坪盆形邑先辈三吾刘先生性和而行洁与公相类冣莫逆公没后余赴复真会王先生塘南朱先生一庵王比部儆所邹太史四山咸咨嗟悼公之亡此可以概公之素矣铭曰
　　圣门修身尚高洁降及后世滕口说伟哉彭公诚踔絶如彼冥鸿难羁绁山嶻嶪兮水澄彻千秋藏之此人杰勒余文兮名难灭可逺望兮不可湼

　　明潜庵李先生墓志铭

　　见罗先生倡学剑江学者景从日众至身先师事令同志益有所慕明潜庵李君其选也余在贵竹有寄观我堂集余披阅之与君答问语甚具余一通刺就正先生癸未余赐环幸得识公面至与余语连数日夜曰见理须彻原头工夫不离日用曰程伯子后之圣人达天之学也曰人生而静以上不容说须透此乃有归宿曰人只是为形气所间克去形气便是修身为本便是止至善曰心性一也形而下便是形而上曰率性之谓道顺之则天逆之则人语甚伙徐盱衡语曰先学禁甚严余欲上正人心疏会病作不果今其责不在足下耶余颔之越岁吴明府安节令兹邑余折简寄之曰里有灭明君知之乎曰非所谓潜庵李君耶余再四礼宾席不赴告余以邑中诸利弊业已次第举行矣且方需之佐吾理乙酉余有改部之命过江上问明府云君无恙余时方避客拟入都门即请告与君结盟而共学焉君遂以病不起矣上自部使郡邑下至族党闾巷或咨嗟涕洟曰李君亡矣思君不得或旌其闾或扁其所常逰处或形之歌咏痛堂堂大厦而栋宇之圮也嗟痛哉君令子廷唯廷喻先后过余山斋传君治命属铭于余余不敢辞余乃取余同年水部徐君状而志之君讳大昭字汝潜号潜庵自幼有巨人志从兄右斋先生毎以名儒期之既逰庠虽有声诸生中然心郁郁不乐闻吉先哲倡正学则津津向慕会越中王龙溪寓白鹿洞君裹粮从之卒业凡三年已兰溪徐公鲁源行部至君复禀学二公皆大奇君乙亥李先生归自粤中首揭修身为本之学公取其诸书读之从之游已察先生危病中学甚笃乃斋戒称门弟子遂谢去诸生君意虽超旷而行斤斤如也丁卯岁大祲出余粟赈族邻而全活者甚众有诈鬻田者公不较又有寄金者暴卒寻族子璧之又有杀其仆者公遣人告城隍七日竟得其人抵罪而瘗枯骨周急难无筭所著有程夫子全书儒门定脚录事学日抄困知记畧及岁录论学书藏于家终之先二日犹呼二子及门人讲学大都不越与余前所语徐自题其赞有曰一点酸心千古事春风座下更谁传之句题毕乃呼诸子孙罗拜正衣冠终于正寝公于生死去留间若浮云往来太虚葢生平力学之验云家为邑着姓髙祖养素以子冡宰贵累封都御史三传为嵩冈公即君父以文无害为掾曹未仕母荷塘黄氏侍御公妺公其冡嗣也配北门史氏继娶游氏男二长廷唯邑庠生娶丼氏次廷喻邑庠生娶黎氏二子皆绩学慎行克继君志女二长归邑前廪生黄铨子某孙男三应豹应偃应鹤孙女一俱廷唯出公生嘉靖乙未年三月初六卒万厯乙酉年十二月十五享年五十有一铭曰
　　汲汲而求师也卒本于修身皇皇而仰止也宋之伯淳有言必伟有行必真葢力学之大人非止今之逸民

　　布衣储山李公墓志铭

　　夫布衣而能使人兴起聫属者此岂声音笑貌所能哉予见储山李公其人矣公丰城人也姓李初名正己字逺希后更庭止字某别号储山父某母某幼习举子业不竟去而为江淮楚浙逰大困意豁如也归闻旴江罗公开讲乃以布衣见罗公方与诸缙绅集者数十人公蹑蹻至罗公命童子取水浴浴竟登堂礼公公目摄曰世间有此铁脊梁汉子乎礼之公不去罗公侧目有所入而道韵弥深矣从姑山有一僧辟榖乆望见公顶有气如虹隐隐上腾异之以语见罗李公公语僧曰幸与俱来僧曰此当以刺徍公始至所与见罗公语载刻中论者非公悟后语一日见罗公曰四书五经是修身为本注脚公应曰修身为本又是我底注脚见罗公亦为首肯时闻公名而礼之为朝夕依者皖则有与朴颜京兆阳羡则有史太常玉池越则有大司成陶石篑在三君子处以十余年之乆而皖与阳羡会稽藉以兴起从逰者甚众多语录另有纪葢公学从旴江入不事粉饰絶诸意言色相神情直与千古映证者在故以一人心而能通诸君子心通诸君子心以信多士心语曰神而明之存乎其人黙而成之不言而信存乎徳行公其人欤倘公而彷佛假借疑似回护即羣诸弟子宾宾而几席秦越眉面南北者多矣杨少宰周少卿赠公诗慧眼双开金不着刚肠一副铁难如毎对一尊头独点时论千古泪双流之句此不可观公哉铭曰
　　学匪虚谭谁会其宗猗欤储山老至心融诸方共学六辟四通不落言铨丕振宗风迹阻心亲我思有穷用铭玄室以告羣公

　　明太学生子明甘君墓志铭

　　子明名丙字子明别号琴亭太守廉平公孙封侍御若虚公仲子叅知子开介弟也先世载谱籍中与兄叅知少而失恃鞠于大母同叅知受学三吾刘公恪尊绳检邑方试诸儒童子明弃而趺坐青原净室家索之归不得大母泣曰老年望孺子青衿如望岁孺子尔尔老而失望奈何子明闻而归试龚令嘉定人大奇其巻葢子明净定乆发为文彩映人心目实不从文章家得来为诸生督学郡邑守相器待异等偶有感愤弃而逰太学太学自祭酒司业以下大器之文洁邓公翰撰焦公皆以为入室弟子三试棘闱俱入彀不果后知为子明巻咸大惜之子明于麟经内承家学外藉良朋所得既邃一时名流争推毂之然君虽不遇而于三教得其窔奥抉心向往凡世儒拟议色相意识揣摩者絶不一驻足曰此学究见地所见者大惟文洁弱侯及予与大京兆刘扶生知之而一时友若刘瞿父无美诸兄弟周幼清咸尊信之它人相晤公亦不一启齿或与之饮酒酒后耳热始发舒其磊磈之气已复循循如初所著有择善篇扬扢前修为世烱戒亦畧见一斑云子明双目神情内弢而貌朴古其于书不深哜其胔不止名山胜境足迹半之于世味澹无所营予尝言曰翊我老景者子明也不谓子明以访焦先生留都遂不起嗟乎予老矣谁复知予念友之痛也君生嘉靖某年七月卒万厯乙卯年某月享年六十娶某氏继娶某氏子某邑庠生娶某氏塟于某处铭曰嗟子明非今之人葢古之人世多遇而子明何奇也遇者如烟云聚散谁复知之奇者文藻陆离月旦推高将与山川而并耀来兹世有知者其以予言为不欺

　　诏旌贞节乔母令狐氏墓志铭

　　侍御乔君旧常以楚李衡文豫章称得士予门人萧孝廉道光君所遴士一日持君书谒予予开书视曰应甲不敏窃干典记者甲不佞四世来指亡虑数十百皆以诗书起家踵迹黉序宾荐而皆吾髙祖母令狐氏出方吾髙祖雯弃世时曾祖才二月乔不絶如线乃再传而吾祖辈六人又再三传至甲等而几百人夫吾母之茹辛吞螫者匪朝夕故正嘉间以节闻两台及郡邑先是旌其庐优其杂差而兹圣天子嘉意穷檐苦节阏壅不得上闻绣衣使赵公始以吾髙祖母应命上下大宗伯议议是树棹楔旌其门夫吾髙祖母百年峻节完名一旦得彰彻皎日播之国史乡乘此非圣恩何以有此顾墓中片石乆虚愿子勒一言以永吾君赐罔极元标拜书及大京兆赵公状葢不胜企悚云按母葢令狐偃苖裔而学士令狐绹之后耆徳景云之女也初归乔公雯雯家中落逮母至而家稍有起色未四年而雯逝子世卿在抱匝月耳母哭之哀欲从地下者数矣邻姬走而谕之曰夫此呱呱孤在孰非幽者所冥托乎子殉逝者则弃生者不如存生者乃所以报逝者且守孤与死节殉夫与存祀孰轻重母始解颜而一意以立孤为节揵闗人罕窥其面有虞母盛年以它语进者辄唾曰天一而已头可断面能再颒乎语者惭而退岁时于世卿有忧生之嗟未几世卿且长有室矣母稍开颜曰吾夫有托矣又未几而诸孙济济矣母抱而告先灵曰吾夫宗衍矣又未几而曾孙种种有以诗书起家者矣母一意发舒喜而可知也常召诸子孙跪于膝下训之曰子覩万寻之木乎其枝足以蔽牛马其荫足以栖数千人不知其初植根时风雨摽摇霜露摧剥者良苦未亡人之植尔等亦犹是尔等其无忘吾昔日苦可也而时培之而时灌溉之吾老人愿毕矣且未亡人岂以是博名髙为闻者曰母之先有子贞及绹皆掌秘藏为显官其所论撰内则以贻宗范者必有非人所得而前闻者母得于庭濡者深故节不近名谓醴无源其不然哉邹子曰地之载物称博且厚矣坤赞其徳曰安曰贞母壮年姱节昧昧晦晦卒以衍无疆之祚所谓安且贞应地无穷者非耶周书曰天轸地葢善用道者无害时有沧热善用道者无尽母以含章为道而诸孙从王事者益光且大含万物而化光母道妻道臣道得母一人植之母葢深于坤道者予乃挈涑水铭以永母之无穷生于某年某月卒于某年某月铭曰
　　涑之水飘风不浊凌冬不礐惟母节之濯以莫不觉涑之流塴湱无竞母徳之静惟福之炳以莫不永涑之源百川汇之宜母蕃厘子孙有榖诒以莫不滋洋洋圣谟如纶如丝山可摧水可涸兹且与日月并垂千载停轺者尚有遐思

　　明大中大夫云南叅政近溪罗先生墓碑

　　邹子曰予习从先生长者游学行无足述数者不足论即有足述数者颛颛学一先生言嘐嘐自信有告曰道无尽非一家能竟輙拒而不入病在匪虚于道有窥矣谓世之人莫能窥其藩亦不欲使世之人窥其藩病在弗广夫天之髙也无弗覆也地之广也无弗载也执一自足者道之贼也日月之明不私一隅雨露之润不私一物不乐与人同者善之小也葢自予接近溪罗先生则庶几虚而忘我矣先生丁丑入贺予侍先生左右者月余承先生教旨不能有所入迄今二十年先生已为古人始知先生坐我春风中不觉于是悔且恨恨不得先生起九原而请质之今年先生孙懐智访我云庵以墓碑见委予阅诸名硕胪列先生者甚详更何能赘一语然夙侍函丈不敢辞先生姓罗名汝芳字惟徳学者称为明徳先生世为南城人家世累善梦日而先生生幼方泣而乐方怒而笑心疑何以苦乐倐变怒笑异状识者已惊其异长而学益进阅读书录云万起万灭之私乱吾乆矣今当扫而廓清之遂矢心学薛氏学常坐危楼起一牖如盂状左右置明镜一止水一跏趺连旬求除所云万起万灭者然未奏廓清之效而受朋从之害病大作前峯公投以传习录病已庚子入省大会布衣颜山农在焉先生举前功问颜曰此制欲非体仁也先生复竟所谓体仁者曰知四端而扩充则火然泉达其势莫御先生恍然有契遂于稠人中稽首颜先生者四已而师事之癸卯举于乡甲辰举会试先生曰吾学未信不可以仕遂归而寻师问友周游四方者十年学既通乃赴廷试癸丑赐进士出身初仕太湖令升刑部主事郎中出守宁国再守东昌升云南副使叅政归先生凡几仕矣其仕也以学为仕学也以仕为学期会簿书虽未尝废而真诚恻怛盎然春育兴利也不计一世而计乆逺彰训也不事强聒因其固有以故生而懐者若婴儿之恋慈母去而思没而祀者若孝子之丧考妣非可强致也元某反复窥先生于微真令人心折神悚非近世剽谈者可比拟云山农虽以学自任乎放言矢口得过缙绅不少南刑曹业置之死地矣先生以身代为之赎而颜得生全且颜贫视先生家若内库随取随厌颜又喜施予随施尽又辄随其所请先生年已耄颜怒先生跪之榻前颜批其颊不少动曙而怒解始起夫颜横离口语学非有加于先生而终身事之不衰生之缧绁周之赀财事之有礼此祖父不能必之孝子慈孙而得之先生嗟乎此即天地可格鬼神可动矧曰其它梁夫山囚楚先生鬻田往援之有讽先生者曰夫山害道宜罹于法先生曰彼以讲学罹文罔予嘉其志不论其它夫当时以学自命者稍出片言夫山必无死地视先生心何如也胡宗正幼师先生矣先生闻其易有传复不难北面宗正葢先生真见天下善无一处不具天下人无一人不可师已耶人耶我耶物耶浑然无间谁能阂之或疑先生学博而无统大而未纯者先生云大出于天机原自统博本于地命亦自纯予读斯语恍然如见先生夫不本其自綂自纯者为学而以意念把捉为统为纯嗟乎此学之所以难言矣或又疑先生学无结果不知太虚之中孰先孰后孰始孰终彼所谓结果云者是生灭根也我且无生而又何灭我无造端而又何结果之有茫茫长夜谁其觉之予不能无思矣葢尝论先生有目与人同不见人过则与人异口与人同乐道人善则与人异心与人同以众人心为心身与人同以众人身为身有官也而以百姓之肥瘠为荣勿恤于家矣有学也而以众人之立达为学勿执于见矣其尚友也时释时玄不废叅究一轨于大道其论著也圣训帝典极其阐扬一根于真性谓先生有见乎则与愚夫愚妇同体未尝有见也上焉者得先生眉睫间下焉者亦欣欣化育中以养以造先生非吾党之元气耶夫元气周流布濩天壤间不可得而见惟观造物生者生化者化飞者飞潜者潜动植者动植始知元气之功大吾党自成者成自道者道得言者忘言得意者忘意得象者忘象不事雕凿浑然天成始知先生之功大予不得而窥先生之学矣忆滥竽掖垣曾疏先生云惟道是慕功名富贵不入其心逢人必诲贵贱贤愚不知其类识者以为知言今愧不能窥先生万一谨列大较如左先生子二人孙八人曾孙十人懐智孜孜尚友惧陨家学先生有后矣先生生正徳乙亥五月没万厯戊子九月葬二十八都曹坊祖垄之傍铭曰
　　神隐而费力弘而毅呼吸万类胎育元气早竭心思晚顺天成何思何虑斯道典刑其心孔仁其仁以身周流海宇物我皆春济济多士私谥明徳继往开来百世不忒

　　愿学集巻六上

　　●钦定四库全书

　　愿学集巻六下

　　（明）邹元标 撰

　　○志铭

　　明先考双崖府君改葬白沙墓志

　　呜呼惟我仁考即世者十有五年矣不肖男元标叨中乡试时方食贫乙亥春王正月权厝仁考始祖刺史公墓椅形右荐绅先生及堪舆家过而称吉壤不肖男窃疑北向前嶂隔江而遥堂气蔓衍数欲改卜会登第后即贬亥步所穷处几七年春雨秋霜翘首南望泪未尝不涔涔下也癸未荷诏还北阙羁縻南北愿莫之遂丙戌夏五月以狗马病躯叩首天阍幸返初服丁亥春始得枚卜兹地名白沙人形首干趾巽兆源于兊亘里不知几许蜿蜒而东南前仁峯崒■〈山上聿下〉若笏若笔若走马若腾蛟耸翠昂霄俯伏几席虔粤诸水汇为巨浸环绕襟袖自文江折而左旋似足以妥吾仁考之灵也者虚左席为吾母百年基尊母命也呜呼惟我仁考孝友慈祥淹贯百家粹衷可质天日硕画可筹八面竟不得一当以显厪厪化诲诸子弟彬彬逺近施于家政祠祀攸举夫士处崖隩潜徳幽光常患表见无术不肖男以经术登甲第官禁籞不为不遇乃以伉俍之性逢世无资既不能奉三釡之养又不能低徊寸禄徼一命使主爵撰制者光扬泉户俯仰旻天潸然欲陨虽然吾仁考拭目千古世味皭然不滓宁以外至者为荣辱且不肖在夜郎时思一望丘陇不可得今得以衣冠松楸时酹椒浆无瞻云极目之感孰非吾仁考之灵皇上解网之恩哉不肖男如立身行道世必有握管元夫志吾仁考之大者无涯也敬百拜■〈扌攵〉泪书于碑阴以竢

　　三孝友处士大叔东源公细叔龙桥公七哥鲤洲君墓志铭

　　三处士者吾大叔东源公细叔龙桥公七哥鲤洲君也大叔名涛字养源行八没在甲子年元某是时幼未知我叔父之痛也长而有知先太安人毎从炉头述往时艰辛曰先大父善贫先承徳与大叔成立始得有家先承徳馆榖虔中大叔治外先太安人治内家遂隆隆起先太安人言及泣数行下常曰得其子有成立吾心斯安大叔善谭笑为人倜傥好讴歌一发讴坐客尽欢常与客浮白竟宵以是得病卒细叔名济字养亨行一幼常受学先承徳为儒不竟卒然善诗歌豪气辄发于诗中无他肠爱憎随口尽生平具前葬志中七哥名楫字汝通行七十八而孤以先大夫辈植有成立七哥性最孝事母及友遗腹弟即古人不过覩予第喜动眉宇与族众无只语伤乙酉予官白下启先安人曰七哥岁且不利可奈何先太安人惊曰儿期之来或无恙未几闻七哥卒合室尽哀大叔七哥先葬黄家峡细叔葬前岫予虑为水蚁侵乃捐俸卜葬兹地呜呼吾葢因叔兄而思吾先世孝友即古人不过云先大夫友爱诸弟如子然性最严一出言诸弟事若神明今兄爱厥弟以正言退而谇语矣家有纤细事兄弟咨诹筹度今不闻问矣妯娌有隙必自责今听妇言矣布衣蔬食俭约今屑越矣祖先家世事必竭尽心力今若罔闻矣望子孙诵读如农之望岁今勤惰弗计矣婚婣非华阀不通今任情矣予思先世和气薫蒸盎衍宜有今日而子孙方且自以为能饱食五榖不知稼穑艰难思培先人元气者不知何心也铭叔兄葢刺予心矣大叔子二铭曰吾思我二叔有内美而不及施兮吾思我七哥抱淳朴而克自持兮孝友洽于庭闱绰有古人之遗兄偕弟父偕子叔偕侄并瘗玉于兹兮聊慰吾之永思贲子孙并获嘉祉兮亘万古以为期

　　吴解元铤志铭

　　余寓匀最后得一吴生铤铤幼孤鞠于伯父州守明府二公时初从桐城归尚未知名一日试得生巻不觉击节曰此黔第一士骤闻者不无过骇未几督学归善李公苏州冯公后先皆至首生且曰亡踰吴生壬午中乡试第一人骇者始服葢生文浸浸不作经生口吻神识时溢笔端连蹇春官不第则慝古之过也予尝以正学朂勉生生啻黙黙颔之不吐一语冣后访予金陵始知生不弁髦予语圣学有图日课有纪即夙与生语者五经手自抄写俱尽匀诸士多有从之逰生毅然以师道自任而其弟镛铎及甥朱振祚咸信之深没犹心师之生不死所至未可量也记昔在金陵与予友蒋徳夫商学予与徳夫不谓然生执之坚别而致书予近悟于师旨也生性敏而潜毎坐必至鸡鸣书声达旦常思及父母早丧泪沾沾下遂以呕血卒卒时囊空如洗赖同年侍御李公助之而自荐绅知予者并知生咸为予并世道惜生不独予伤心也生生于年月日子一昌春铭曰有鸟于此其文五色宜瑞王国鼓翼何之俾吾求其故而不得君岂厌尘寰之偪仄者耶

　　明勅封文林郎□□道御史笔峯余公墓志铭

　　夫世有泽霈苍赤力扶国纪元夫则其生必有自予于大理余公卜之大理公初仕禾川予从家园习其品与政冣真去而为御史在三秦以与中贵忤中蛊几不起赖上圣伸法中贵而秦人若出水火家尸户祝侍御以丁封侍御公忧归用望起绾计事晋大理丞念封公一坏未妥请得襄事而以墓中石属邹子邹子于公为道义心膂交不敢辞按状公讳安字汝泰别号笔峯世婺源沱川人冠緌蝉聨祖某父某皆以隐徳闻父基任英武叅军学者称为株源先生特祀瞽宗公自幼业儒具有至性束发从叅军宦游白下一日忽念大母意甚急束装归省方行而家苦盗报适与期会大母惊成疾公左右调之愈说者谓公灵机所感云已而就婚应山令衙斋明年大理生吴夫人以病终于蔡店驿大理公方一岁公独挈大理呱呱依栖而归遂弃儒一意榖子而督之学再娶潘母以李事两尊人两尊人薨遇生忌潸然泪下处兄弟及犹子产甘处其下而所御侮分斗俱阴为之地不令之知人有负国税至二百缗者听大理言以俸代之而诸所焚劵弃责者难尽纪大理以进士起家令禾川官侍御公所训语皆如古名人故大理悉禀公指而行之称名臣云时矿税骚扰海内苦中贵人在在揭竿予友人冯旴■〈日台〉以只手独障楚氛逮公在都左右冯君无恐袖疏以请冯君阅之一罢矿税二释诸逮臣三言西北水田可开则凡言榷税皆可罢纚纚甚具冯君惊而曰不意江湖中亦有心廊庙者请得父事公疏方进而格不得上亦奇矣意不自得乃之太和为采真逰遇所谓不二和尚者授密谛归意仙仙若有得也而不谓以闻侍御中蛊事忧虑而忽忽不乐遂终公之终也虽为子也亦所以为国也邹子曰徍新法之兴予日从斗室中当着三叹兄从旁曰弟何念之深耶予曰此非兄所知也人之忧在小民予之忧在士绅夫小民而有疾痛士绅可倚倘士绅而骈肩受荼民将焉附言在耳未几冯君出狱死大理蛊而几毙琐琐谐臣生此厉阶以公洞达国体如是惜乎不得闻于上也葢尝念国家养士二百余年茫茫海宇力销氛祲以奠疆圉固国家者晋有南乐魏中丞秦有婺源余侍御楚有旴■〈日台〉冯佥宪三公皆为予心友而冯则贽予者故予不幸叹于室幸而覩三君子光辅于朝即吾用也公言虽不得闻于上有子能行公言即公用也公可无憾矣独念西北水田一事徐伯继符卿言之方经纪而中谗罢今西北有粒米如南人者未尝不习田之当垦可为国家永乆计但恐南人至地为南人有耳普天之下系籍即为土著何分南北留心国家者必不能舍此别为筹国计它日必有思公与徐符卿言者予志公而并系以同事亦公疏中旨也铭曰峙鼎衡门抱璞席珍榖以绳武徳以润身彬乎郁乎薮泽真人忧切江湖三事欲陈未遂叩阍正气弥伸超踪玄圃脱屣埃尘桓桓大理为国荩臣泽霈苍赤节着三秦行有特恩光贲九京龙章赫赫奕世嶙峋

　　○墓表

　　南京刑部侍郎赠尚书谥文端疎山吴公墓表

　　葢嘉隆间抚有疎山吴先生者笃学嗜古一徳初终不替予自入仕路侧陪缙绅末议而知先生为一代完人云近卑栖田间野老述先生遗状犹令人凛凛易名之典乆而未沾太常议谥以维风阐幽辄首先生嗟乎日月绵邈明徳愈新孰使之然彼其醇诚浑噩结于士大夫心故也吉水邹子元标钦先生遗风敬题先生墓曰明名臣硕儒疎山吴先生之墓而为之表其遗事曰先生讳悌字思诚别号疎山其先世蜀人自蜀徙南丰又南丰徙疎山代有潜徳祖□□父望皆以先生贵赠南大理卿先生未生时旴江旧道经苦竹村忽折十里而遶疎山而先生生识者已知先生为非常人自幼即凝重端雅长而闻乡故大儒象山先生学得其宗寤寐不忘师事卓峯黄君复之白鹿与诸名贤切劘归而道鄱湖舟几覆坦然自如若有得也退而独处疎山一览亭凌髙厉空穆然深思同侪窃跳笑如弗闻也者辛卯举于乡壬辰第进士拜乐安令以才调宣城令乐安政未几得民和行之日车轵不得发宣城字民如子而上官则苦其亢有时贵故旧邑令欲树碑诵功徳当事属意先生先生曰故无可纪述即有纪述而忘徳罪坐令卒不树碑守墨而持衡索羡先生曰衡一也岂令有余守则不足以邪正异视耳守黙然抚臣无如先生何瞷先生上计考功氏则以夙负苦先生而邑民争相戒无苦贤侯卒完夙负其它救荒美政未易更仆数不知者曰吴宣城傲吏也知者曰傲非凡吏竟以治行髙等召入为御史是时贿赂公行即重金不足以当贵人一盻而先生只手谒贵人实不持一钱首请振风纪具奏议中会南畿试录弗当旨上怒甚谪罚有差且欲罢诸生制对先生抗疏不可逮先生于理已而怒解出先生而是科士鳞次蔚起为王国桢者则先生力也奉命督鹾两淮首表章孝经以端士趋而泰州布衣王心斋艮故阳明髙足弟子然行危独众或异之先生屏驺从式其庐与语连日夜有契疏荐于朝欲仿吴临川陈新会故事虽不行识者韪之献皇帝梓宫南附议者谓道出维扬须毁民居而后通维檝先生以心计民居卒不毁先帝优诏褒之先生虽在事时时念母朱淑人不置请急归癸卯再除按部中州风纪凛然如折强藩建归徳郡疏请祀伏羲与孔子同凡所剏画不为一世计皆裕国吁谟觉世大范俗士之所迂而避不为先生之所孳孳讨行不倦者也世方亟先生而分宜为政先生感时不可为遂归矣归而永言薖轴者二十年惟与诸名徳讲求实学即干旄过里不得觐先生面间常步田间农夫至争道而趋人曰此非吴柱史耶曰柱史而垢衣敝履耶曰垢衣敝履乃吴柱史也今相传以为美谭分宜败诸炙热者鸟兽散乃起先生于家擢太常少卿晋太仆大理二卿刑部侍郎卒公为廷尉为司冦娓娓求生一时有疑狱株连者众先生欲生之而沮于羣议后竟得复生比者先生遗言为之地也诸生全者人人顶礼葢尝论新建学术一提西江从者如云然于先儒家法稍异矣仕则谭任任则宗伊尹轲氏曰有伊尹志则可无伊尹志簒也分宜柄政杨容城沈会稽遭祸殊烈酷戍者累累不能死不能戍惟退而明志耳不知其所任者果志伊之志否耶是时论出处正独吾吉邹罗二太史抚吴先生三人不仕耳世以仕为任先生以不仕为任任孰重焉学则谭乐圣人所谓乐者自然性体非有所加而以纵情恣欲为乐去乐旨益逺先生须中情洒然而居乡逡巡如处子曰学以尊徳性只是敦厚崇礼其与诸称乐者异矣间有知致力者喜谭寂夫道体非有寂感先后可言语寂遗感语静遗动身心互持动辄成碍先生曰执游气蹔息为寂体与逝者如斯意天地悬隔嗟乎圣人复出有易斯言乎先生早事卓峯取证心斋观摩邹罗二先生静谢世氛廿年幽探密证宜所学卓尔如是世皆知先生髙不知先生学知先生学而未知先生之学所以邃且深非厪如世儒以名相自持也谓抚数百年象山先生后见道分明如先生者葢囏其人矣予故备述之令异代有所考镜焉

　　奉直大夫恊正庶尹尚宝司少卿雪松潘公墓表

　　予归山十年髪白且老懐友一念穷且益坚屈指生平交道不少一见令人捐形剖心情旷神怡则吾友去华潘公其人哉潘公与予定交在癸未秋予初入朝公且捧檄为温州李去为予留而聮榻者数日既公为侍御以言事播迁道文江相对又数日庚寅予调南比部公亦量移至相视期年莫逆于心公徙尚宝乆不调闻公杜门述易予欲请潘氏易玩而老焉公乃以病卒予时思公不胜心折而公子鲲衡至以墓表请即不请予亦有言藏之箧笥矧公子泣血逺至予曷敢辞按状公讳士藻字去华学者尊为雪松先生世为婺源桃溪人代有名卿曾祖钺即森七公父澐以公贵赠尚宝司少卿当潘氏最盛时森七公过计而徙考盘及公生而才赠尚宝公复挈公而归桃溪十入补邑诸生隆庆庚午登乡试万厯癸未成进士授温州推官近时理官为上官耳目一切逞气焰阴险刻忌诸同僚及各属咸谬为恭敬而心实惮之公尽损其觚棱自僚长以下推心置腹事无大小不为踔絶骇异惟期于平所上温州政议为地方乆逺计甚悉诸小吏有才谞者汲引之尽力而不逮者覆愆葢瑕以需后图听谳有盭伦常者痛惩之不少假余即犯重辟悉心求生比是时守卫公承芳为名二千石而诸郡丞以下政益有名咸公同心之力两台及观察使贤者习公学行不敢名公为属不肖者即忌公亦不计曰吾道如是丁亥召公为福建道御史不三月以上修省疏左迁粤照磨公为言官海宇期公与公自期待道政长逺亦不以能言为事疏温厚煦至无大痛哭流涕语公不能乆立朝端此其故难言矣公初试铨曹谏臣论云克己而后能格心正身而后能纠邪铨臣读公论者动色相贺及公得贬人人以公为能践斯语公既迁惟玄惟黙力前二语以自俭戢未尝少露怨诽态越四年召还积官至尚宝少卿自庚寅冬予调南外凡曾经建白落职者升擢辄不得旨独公徙吏部徙符丞徙少卿輙得旨吾党咸相庆曰公为硕果众阳之阶也而一阳复剥落天其谓何公生平居家立朝所至以学为事常抠趋先正罗南城耿黄安李温陵门最后为文洁邓公深知即方外有一长足当心者公必叩首顶礼曰师曰师不敢忘计偕与焦翰撰祝给谏为缟带交闻友有一善足称者必与定交以身下之惟恐失贤者心世学者颛颛守一先生言公遇畸人得异传常自信质诸鬼神无疑一叚秘功谓天人不隔纤毫信者自取具载易述中徳无常师善无常主惟公有之公立朝惟埋光铲采调护善类为事海宇善类人人倚公若婴儿依恋慈母以公慈衷厚徳其凝承宜无可量年仅望七官仅五品士林闻公讣者相向短气若名岳之摧巨峯而百鸟之失灵鳯也悲哉然公孝慈忠实仪于乡邦鸿譔佳谟照映今古天畀公寄斯文之传者葢在此不在彼予不复以世语悲公矣敬摭公大槩彰之墓道令公子磨石勒辞俾过公墓者读予文有遐思焉公诸懿行及子嗣嫁娶具状中不复列

　　明纯孝笃学封文林郎福建道监察御史简庵汤先生墓表

　　古今元夫力扶人代非独身有之其先必有绩学藴义之士为之砥砺其徳度而匡辅其初终其所酝酿者乆矣人知汤侍御风裁凛凛社稷所托而重孰知其得庭训于尊人简庵先生者深哉侍御巡八闽子闻其厝置以为聂贞襄再世不谓以尊人讣归归未几以先生墓表见委夫乐道名儒遗轨以照耀来兹元某夙志何敢辞按状公讳锺寿字用道别号简庵先世为全椒人以千夫长来义兴则自起宗公起宗公四子伯官中都仲世庄浪千户而叔徳季中则仍宜兴中生谊谊生恂恂三传讳儒者则公父也公方八龄而孤赖节母夫人矢栢舟植公于学而为诸生自少在诸生中即以庄严见惮邑有万文恭王孚斋先生皆以学为士林祭酒公并得师事之执经事孚斋先生最乆孚斋先生方讲诵倭猝至诸城中鸟兽散公闻仍讲罢乃散其临难不乱如此亡何又师事周都峯王龙溪两先生二先生皆禀新建功令者而公独于周先生步趋矩矱不踰周先生喜夜坐先生偕吾友叔行侍于金山寺顶者亦如之坐乆出门外覩天地万物莫非吾也者恍然有吟风弄月气象不欲归周先生以子舍乆虚讽之归始归或有习王先生学者先生曰吾以不可学王先生可不失为事王先生也者人益服先生之定先生学正有见而内行纯备事节母备极欢愉节母稍不愉晚年犹请伯俞之杖节母不恱不止训侍御君也一以学诸先生者发挥之大段在主敬主静分别义利曰心如六马不敬与静是驭六马无辔勒也不分别义利是巨室无藩篱也居尝閴然一室即侍御得隽报至人窥公何状兀兀蒲团未尝色喜自拜封侍御隆重矣而未尝以舆马喧赫里中有司罕窥其面训侍御于官下犹力侍御在西台语曰言官在孤立一意真心谋国上不比天子中不比宰臣下不比僚友相传为名言举世以比成风而公独以不比勅侍御公独何心岂所谓比之自内有孚盈缶者耶人曰汤先生学不为巵言以此训子亦以此训门弟子终其身门弟子有泣慕不置者此可征先生学矣先生于鬼神权势毫不置念里族有疫手一一调剂之数百指有起色人谓疫无定衡者于先生不然村有寝丘者相传多鬼祟先生暮行吟其侧视胡敬斋与鬼相倡和者不殊江陵时士苦得一青衿有势家子窜而入邑籍诸庠士羣而诉于督学直指直指盛怒临之曰罢之无名命诸士如欲扞文罔其请于白下以诸生无复之矣果皆中道散去独先生与一友之金陵直指辞色甚厉假它威恫喝之先生庭辩不屈不挠直指卒无以屈先生正议竟黜二人籍泽宫田千顷不清者且乆先生出而履亩鳞然一新人谓先生有巨才且定不知先生之学与才皆自学问中来也嗟乎世之所谯诟者惟学耳今有盛服先生明先王絶学接绍来裔世不怪则迂必至逐而摈斥谇语不遗余力周先生万死一生出囹圄几何时即出宪东鲁又逐之归王孚斋闇然里巷先生偕吾友叔行不难以身下之式其步趋拟其心神至令二先生之学火传无尽先生临老谓侍御君曰与人为善之念老而弥笃以故先生终其身独处一室而不为寂善葢一乡而不为孤骏发侍御始以善善豫章继以善善天下皆先生之善也彼谓学无益者是自甘于不善倘不自甘于不善舍学无明善路矣公生嘉靖戊戌卒万厯丙午享年六十有九状载公介洁恭诚光明淳懿不知人世有机械事然此皆公绪余葢公既与性天者游一切粹美如电拂沤浮为而不有过而即化独载公晚逃于酒慕渊明康节为善处世然渊明赋诗责子而康节子不闻其扶日毂舒世艰何如公有子为社稷臣更复何事犹托之乎曲糵岂公所棘于衷者非一身一家之私难得而言公自得者诚深亦可以观世矣邹子谨题公墓曰明纯孝笃学封侍御简庵汤先生之墓先生葢再拜命至御史诚自贵不以侍御贵矣过先生墓者曰此故节母子而孝而学行表表士林者必肃容而式焉邹子葢尝记节母坊表贞裕墓兹复表先生墓读者谓邹子有一愧辞乎子嗣嫁娶详状铭不具列

　　承徳郎刑部广东清吏司主事中岑旷先生墓表

　　此予友用良先生墓也偕元某举于乡者郡二十人并游胡先生门者众多求不言而信不戒以孚则用良其人哉用良先生有子世祯为予门人持先生状求表夫世祯即不求吾当别纪以为士范矧其情迫予安能辞按状公讳骥字用良学者称为中岑先生世居敖城为鼎族以诗书礼乐闻邑中曾祖某祖某父札以公贵赠文林郎文林得先生最晚而最锺爱怜先生体薄常别贮食以待先生恶其与客异命彻去人益器之二十为邑诸生最为太守沧溪黄公所礼当黄之为守也爱公加之膝及为督学知公宅忧怏怏厚赙而别癸酉举于乡举主廉先生贫而室于火欲有所闗说先生辞曰骥不肖辱乡举葢以李廉进者若有所私是以廉进而以黩终某不敢举主不恱然有窃瞷而赂君重金者至矣君辞曰某腐儒今虽室于火天戒孔严不足以当君之赂请辞其人哭而去已选河南沔池教谕先生喜而召诸士至曰今世以河东为吾道鼻祖不知是时有月川先生故与河东颉颃濂洛者诸士生其乡而不绍述其学吾忝士师而不以正学相迪勉类龌龊刺促取容则盭吾学吾不敢于是矢心与诸生约曰浅言即庸行即神化浅言先生自况也予友孟云浦以学为士林嚆矢一见与先生莫逆曰吾中州何幸得明师邑人益尊信而称曰兴道先生已升兴山尹兴山楚僻邑人谓邑如斗大不足以容名贤先生欣然而往我非牛刀割鸡所宜至则尽洗往者因陋就简之弊首范士次范民又乆之新学大抵先生絓洁如处子民黙孚于文物仪度之外故若刃游若弄丸称神君慈父予友李中丞克庵特荐公治行于朝升顺天理濒行邑人萧公仪尸祝之车轵不得发李顺天又以恺慈着声所甄别淑慝洞如观火而归本于恕以成美掩慝为务君子固慕公徳厚即小人亦无所悍四载升刑部广东司主事方二月以理顺天时议珠宝事奉旨外谪先生之被谪也知者曰此属民部民部视往例亦杀言臣无单词及君君胡不辩白先生曰小臣有罪得谪为幸人益叹为长者归而劝驾者纷至先生曰吾归已晚别筑一室曰吾将老焉晓夕与诸同辈谭学外无别语大都先生之学与世之敏给辩驳者较则先生如讷如愚如钝然起诸古大儒与先生游先生诚而敬简而静端而无邪视官如家视隐居如明廷大儒当为逊服故与先生处也日计不足月计有余月计不足岁计有余终身以为不可及先生其人矣呜呼世居里居官而蔑视先民典刑又嘐嘐谓今人可欺过先生墓亦可以回面内热有余师矣予故乐着其畧以与吾党共式焉子一人即世祯能世家学孙某公生某年某月卒某年某月娶某氏封太孺人幽静端庄以孝慈闻与君比徳并塟懿行详铭中不具载

　　屠节妇吴母贞裕墓表

　　贞裕者上从绣衣使者请诏旌故赠孺人屠氏夫死能赤身矢节又训其子侍御君为世名儒故颜其棹楔曰贞裕人称者不以氏而曰贞裕尊之也余读列女传至割鼻截髪咬指以节殉夫世未尝不叹曰烈则烈矣不闻其裕后何若甚至使其夫不免为若敖馁鬼此徒以身名者也若孺人者难矣孺人葢屠挥使爵女而适吴光禄公冡嗣赠文林公骃未三年卒孺人孑然一身与杞梁妻三无所倚者何殊而孺人以夫灵为倚以影为天至十年而侍御君达可始生得请公宗立为嗣更三十余年煦育教植侍御竟成进士奉孺人养会稽卒完名皎节与赤日辉月相掩映而吴越间贤士大夫咸播之声歌继彤管世世罔极岂非难哉世或有闵鷇音凄然不忍其先世颠越以蔑抱蜀者当侍御未生时孺人十年中茕茕晓夜孤灯明灭艰辛憔悴之状忍死以待所不知何人而竟得嘉鱼公仲嗣为子夫人又有守其子蔑视箕裘荡佚先世善物至末年落莫间闗谁语者孺人目侍御君翱翔皇路夫世亦有视其子显庸者不过蝇营拮据为禄宠计侍御君又孳孳以正学着闻孙正志又为世伟人正志子又复鹊起孺人所以事天者固纯至而天所以笃孺人祚者愈隆愈炽葢交相助也易曰恒其徳贞妇人吉夫子曰妇人贞吉从一而终也惟终则吉惟吉斯裕孺人以之不然即有子立立而未必贤且贵贤且贵未必奕世云仍若是者岂非天哉侍御尝私告予曰吾母外家中替而絶不以铢两私外家治家勤俭井井有条达可立矣有齮龁者母气棱棱不下遂息吾父子今日皆吾母甘荼茹蘗受天之鉴故达可治家一尊吾母约束有荡而侈履盈而不知满一不敢以范家予闻而戄然成周盛时公卿士大夫济济砥砺羔羊素丝者皆本于内政之助而家道尚严侍御君祖文肃公纲纪人伦迄于今数世荩臣贞妇后先史册非其植根者深耶予故琢辞表贞裕墓道俾它日纪吴世家者采焉

　　欧阳康节妇墓表

　　予门人萧生鸣鳯笃论士也常语予内婣欧阳康母苦节状輙为神王一日以书介母子叅军习谒予予肃而入其人貌恂中恬与之语竟日大恱乃手诸名公序传求表予不敢辞按状母葢龙泉人处士康女适欧阳钦孔钦孔卒时母年才廿五时习才两月欲絶妪讽曰夫死不死在两月孤两月孤如生即尔夫生之年而夫所以饮恨不得尽子道者职尔是莱尔即从夫地下老者呱呱者将谁适为命乎母闻稍解强啖糜而谢曰母言是夫吾身岂必一死之为兢兢吾心死可矣早夜敝形垢容坐卧一房闼房闼外不窥左足有妁以它语告者辄唾其面而提刀以视有事当闗白者一女奴递相传女奴惫则再更终不令一童将命葢不惟絓洁其身而庭以外肃如矣奉事姑惟谨以当子训时习法以当父而鞠育保爱则母道亦极其周悉令辰佳节未尝不嘘唏涕洟及习既长立而颜稍解享年五十五而卒人称完节云邹子葢尝论贫富之殖节者难易葢相悬焉贫则劳劳则思善自经营饔飱外计无复之矣乃富则佚佚则思逞其臧获未易驯也中外窥伺以为奇货者未易弥也而纷华绮靡洞心骇志者晨夕未易忘也此非氷心石肠从风涛中砥柱未易能也欧阳在溆以素封着习虽稍逊诸室然在它邑亦称上驷以匹妇而能赤身托两月之孤以不陨家声代夫终子道父道可以为难矣予谨题曰明贞淑欧阳康母之墓玄堂既扄壸范犹存兰芬可挹彤管不磨矣乃士大夫明诗书知理义委质王家有权可趋热可炙辄不难以父母体亏辱不顾至不知节义何物过孺人墓下者当回心而易行焉易曰恒其徳贞从一而终诗曰士也罔极二三其徳予表母有遐思矣

　　○传

　　太子少保礼部尚书兼翰林院学士平泉谥文定陆公传

　　夫宇宙信寥廓矣然必有栋世之儒出则正已处则缮性乃足以照八纮宪万■〈礻冀〉此其人洗心藏密不事庄严浑浑噩噩与天游衍天命之为人国蓍蔡者是纯徳之守也我明则有兰溪文懿章公懋吉安文庄罗公钦顺新建文洁邓公以赞邓公前辈有云间陆公四公享年陆公近百章罗二公八袠邓公几六旬皆以文魁天下官词林名絓朝请身寄丘壑清风洒洒如鳯凰翔千仞不可羁絷同出一辙学术章罗步武濂洛陆邓二公旁通宗趣非肤儒能亿度元标生也晚辱邓公莫逆邓公往常欲得当走云间跪纳公履问道每逢人起居公道公屡沐恩存问走马郊迎鹤髪朱颜端笏马上仙仙乎色泽神王私喜公百岁未艾乃近有传公仙逝者翘首南天不啻太山之颓而又恨束刍无从也公子大行君以传见委夫元某摈弃于时如隔世陈人大行君索之枯槁沉冥中其亦以公生平未尝以名位为念元某遂忘其謭陋真所谓识其小者若志公之大有国史在公名树声字与吉别号平泉松江华亭人也曾祖庭训祖兰父鹄号志梅俱以公贵赠尚书陆故三吴着姓以父志梅公鞠外母林遂冒林姓公洎兄弟中丞鼎贵始复陆世有隐徳以孝弟力田闻当公初生母沈夫人梦日投懐寤而生公方弥月外母抱而坠地血涔涔被额急以灰并裂尺缣覆之众甚危谓不者且眯目乃数日灰去眸子烱然射人又能行渡危桥堕水中若有掖者得免其异如此长而时手一经为业家诸力作者恶而夺其经命从耕公亦黾勉从耕为芦刺其足内自伤而犹私诵读不辍族子偶过以课业示公公方偕众播立从播所构一目示族子族子惊而走颂志梅公曰吾家千里驹公奈何不自爱惜急宜纵之学志梅公犹难之会输赋入城携公守舍邻有王塾师者宿儒也公闻其讲而恱之请于志梅公就学志梅公携之塾所著田间衣见诸学子覩其状窃跳笑之公不为意志梅公请王师立试之文成王大惊而语志梅公曰吾徒宁有若儿吾亦宁能长北面若儿公幸自广自是毎出试辄屈其曹偶为郡邑督学使者首拔登庚子应天乡试第五明年会试第一人制策奉御批第四抑置二甲第四选入读中秘书当公计偕时松守王公梦入帝廷廷下罗而拜者种种口称公名曰善人善人守觉而异之召公李夫人父文学君诘公素李君以不苟对已报至公魁宇内守曰夫夫也幽赞神明世间行亡论矣公为吉士之明年念志梅公心动疏归省又三年入京故事无它授者公见分宜无加礼谒分宜子又倨乡衮谓公必求一言为地道者公复不言与讲敌礼而纷纷遂欲议公它授者矣张公文毅故庚子南畿举主夙器公宣言曰陆生戆与其台省令之戆也不若令之拜部郎无所容其戆也文毅意实不平闻者惮其戆又以公议不合始授公编修公为编修惟键闗孤立一意谢絶诸宾客一日偕词林入寿分宜众服吉公独青众问故公曰不知分宜目属之又分宜宅盆菊缤纷众以事至争相呈身取色笑公从后挤诸人曰无压倒陶彭泽闻者解頥里有馆师初入馆受分宜酒跪而饮者公怒发上指语喃喃不休文端髙公目曰乃公性发耶肘而拉公出是时词臣多攻青词为职业公谢不为阁臣间持一以属公公曰方治家报在又掌廷试巻分宜业有它属矣公故乱其巻分宜无所得止一日文端髙公曰京察迫矣吾侪与诸羣小落落将不利公曰彼如何辞文端曰浮躁得无似之公大笑然分宜虽不悦亦终不能有加于公同馆有为冡宰不礼者羣诉分宜所分宜曰公等如林维吉闭户寡交彼横逆者何施公是时伟望郁起而吴门安节袁公为给事有方名疏公静正为词臣冠冕人以安节为定评公方乞省闻志梅公艰归六年起补南国子监司业未几请归辟适园若将老焉辛酉晋左春坊谕徳署南翰林院篆复改北侍读不赴乙丑起太常卿掌祭酒事公贞教树轨惟畧去繁琐所著汲古丛语及诸训条先定志归于慎微国学奉以为功令犹好奬借爱惜人才有生阋墙兄具单词公麾之兄请之力公曰吾不忍覩尔手足之交相劘也迟之兄弟各悔铭公徳不忘故丞华亭子肄业国学公独垂青曰以其父廉吏故说者谓公取善详而惇故周凡人厉夏楚张欬頥不能感人十一公感动人多于精神盼睐中今国学称述不置戊午晋吏部右侍郎以病请越三年起原职并教习庶吉士者再又两疏辞时新郑捖机务遇不如意事輙三叹曰平泉鸿飞轩举吾甚愧之而内江赵文肃犹心向公以为得公老成人左足入朝上亦为感动壬申推公内阁者一今上御极特简耆硕晋公礼部尚书疏辞不允公始勉赴然公回首去国时二十年矣陛见毕江陵首谒六卿于江陵多改容事之公亦以先辈自处席必端言必尽江陵滋不悦而所署部务絶诸请托会建和议增岁币事属仪部公曰人欲无穷国财有限以有限填无穷涯壑恐不继今识者伟之礼闱届期公诇知江陵欲私其子而以公能塞羣望者勃然欲归时有进语于公者曰今非昔相公幸稍逶迤礼闱柄轴在晓夕间且江陵意固属公同事公心恶其人怒而曰乃翁二十年出山为门墙钧轴地耶行矣吾家鲈莼无恙遂浩然请归五疏温旨听公归公条列十事曰辨宫府抑戚幸斥貂珰皆触时忌江陵得之心动曰谁令乃公为此者拟泛旨报公无大臣礼不独徳望如公已也倾国人覩公归不无失望江陵走而别公公卧床拱而别江陵以问公继者公举阳羡万公闽林公对林即公丁未礼闱所举士者江陵竟用万公归卧云间者三十余年真若潞公司马居里尉荐者无虚岁倚公为重知公不以剡疏重矣三十年间始而有弟中丞公树徳请归侍旣而子大行君彦章请终养上嘉其孝特与常俸士人髙而荣之又从子司功君请南侍芳晨良夕公舁篮舆出逰先之日天雨公至必开霁说者谓公不但得人又得天公坐舆间丰神矫矫咸作天际真人想奉特恩加少保夫米又赐存问者三早年艰嗣以族弟子恺为子更名彦玙晩而得大行君仁孝端亮目覩孙曾诜诜备极人世福祖而公退然穆然时寓招提时栖名园冥心木榻类苦行头陀一号无诤居士一号长水渔隐一号适园主人一号九峯山人一号大歇生所著有汲古丛语适园杂着禅林余藻清暑笔谭陆学士题跋耄余杂职长水日抄病榻寤言善俗毗议公约陆氏家训公最精于易而又熟究诸儒先语畧凡阴阳消长卦爻吉凶必穷至极与皇极经世相表里汲古丛语曰潜不必在下亦有上位当潜勿用者亢不必在上亦有下位当亢有悔者六爻虚位位虚而理实拟而用之存乎其人此羲孔精藴论二氏禅曰絶学玄曰絶圣此为已学既圣者向建立处扫除名相非谓未尝学未尝至圣也而可言絶学絶圣儒者曰为道日损使未尝学也何所絶哉真抉二氏秘藏间论良知曰阳明感学程朱者支离故直指本体而言学者详于讲良知而于致处则畧坐入虚谭名理界中如禅家以无言遣言正欲扫除前人窠臼后来人复从公无言中作窠臼足为王学忠臣公素无恙偶示疾遂长逝先之日所署后事字画遒劲大行开视之始知公死生去来真自由者启手足时头尚热遍体柔和作黄金色里人望巨星从田间及屋角坠者二至人之生与终岂偶然者论曰陆公弃轩冕如遗土也世髙其节处林皋翛然也世羡其达不知公身依日月宁忍以髙为名而兴寄丘园穆穆熈熈葢两有事焉当嘉靖及今上初政时宁公得志日乎公黙感者良深而林居退然若谷所造者渊矣渊明田园饮酒诗曰凄凄失羣鸟日暮犹独飞劲风无荣木此荫独不衰世皆以渊明闲淡絶物散诞自居公谓其正雅操坚持苦心独复处呜呼公苦心独复谁则知之邹子谓公道渊明者正自道也夫
　　书平泉陆公传后
　　余反复陆公行纪而知公品格自少定矣公为诸生食贫邑令朱公爱而周之不受传经里中里中儿不竟学者却其贽又不受夫窘迫中一介必严奈何利达时三公能易语云观人于微穷视其所不取于公益信谭者曰厚徳淳衷使公为相当何如予曰公语云为宰相者先徳量次器识次材能宰相而断断休休用才皆其才也斯言也公于相何有顾公之屡仕屡退者愤世心切不欲枉尺直寻耳虽然孟轲氏歴聘列国以达尊自处其言曰辅世长民莫如徳辅者如车之两轮长者如物之条达翼世长养之义非必都三事履钧衡之谓也徳在庙廊庙廊为政徳在山林山林为政不论穷达人皆有事焉公都四海无瑕之誉者六十五年四海人闻公名凌竞者饮氷懦弱者霆奋公之翼世长养海宇乆恶在其相不相也干之九二见龙在田曰天下文明释者曰虽不在上位天下已被其化人臣之或见或隐者似之渐之上九曰鸿渐于逵羽可为仪释者曰逵云路也鸿于盘于干渐进于此而云飞也人臣进退髙洁不累于位为士君子矜式者似之此二爻惟公以之太守蔡公谓公常有云阳穷于巳公以巳年生巳年终似若为今日劵契予窃谓已属离离文明之象又属巽巽属东东阳气萌生鸿之来也始于春公之年有穷也天下被公文明羽仪之化不可穷也吾吉故祀诸名贤诸后进有及文庄文恭二公学者予告之曰君且亡论二公学回首豫章昔时广信贵溪分宜何等时豫章人从红紫中争妍二先生向一丘一壑自怡念及此不容不令人搏颡下拜闻者各惕然公当同里得政时亡论海内不得一面公声响俱幽如神龙藏之九渊善乎干之九二以见龙在田为君徳葢徳而能为天下万世师者即君也葢言宰也又曰羽可为仪不可乱也非不可乱也不能乱也幷附于末竟仰止无穷之思

　　刑部尚书鉴塘朱公传

　　公名鸿谟字文甫别号鉴塘山东青州人祖朴隐父得正俱以公贵赠通议大夫刑部左侍郎五世单传朴隐公忧之日祷于神夜梦星如月落前楹而公生公幼方五岁母程夫人弃世公哭之哀识者知非凡儿十五补郡诸生为文出入经史不作儒生语吾宗颖泉公督学东鲁得公巻心固奇之夜梦虎吐明珠在庭光辉灼天不知所谓心疑必得佳士开巻得公又姓朱大喜公初名鸿吉遂为更定今名挈公入衙斋朝夕讨论学大进己巳遇超贡业心属公公不至后问故公曰谟终不以师爱我而夺先辈荣名公益器之庚午举乡试第二人辛未成进士有习公素者乞铨司而得公为司理公至如贞女絓洁其身丰棱如太阿出匣不容迫视吉郡多要臣有来干者公出其赫蹏示人要臣惕息然亦以此府怨忌不恤也讼者诉两台人人愿得朱青天而质成焉自两台下不敢名公为吏而吉诸名徳士咸私服曰公骨器泠泠相戒各邑无犯约束从公陶冶者皆为名士取髙第几遍西江乆之公亦与诸吉人相忘曰兹道义乡也匪吉谁容吾戆丁丑大计有同僚阴虿公者曰公执法过严而民苦公当路不无少动吉孝廉几百人咸声言曰我公濂洛中人吾吉数百年仅仅见此此而可议则吾等叩九阍为公白寃议止卒中前议内召授公南道御史公至方两月会江陵不奔丧杖诸言者于廷公得报杜门不饮食涙簌簌下李夫人数使女辈晋食而公不御夫人从旁泣曰亲老家贫去牛衣几何时而忘耶公推案曰无多言死矣夫人不能难公草疏申诸言者具载疏中婉而切和而争语语血诚读者一字一泪勿欺而犯惟公有焉江陵欲逮公而中解以严旨勒公归公得旨跨蹇驴出石城门留都人相指叹曰小民无福为御史民也归家寻所谓朱家庄者而隐焉手书壁曰洋水乐饥读天下书不谈天下之事康庄击壤生圣人世愿为圣人之氓洋水康庄即公隐地名日与冯孝廉公子咸讲晰天人阐绎经史诸使者干旄至公门返终不得一望颜色去七年诏起故官不二月旋丁通议公忧归又三年起补河南道御史巡按江西江西故公旧逰地士民闻公如清献益州重临贤者心目为开不肖神骨为竦诸贪墨吏多解绶去公至敦尚风教黙持大体戊巳间无岁所至赖公为生疏请蠲积逋减窑额词极凄楚上特为停寝父老谓自唐贞襄公龙后不再见焉葢贞襄公救民兵燹后民至今尸祝之云公还朝晋光禄少卿转太仆少卿会议与重臣忤即拂衣归葢重臣与台諌邪者比而公与洪阳王公以公议规匡不入公遂归明年诏起大理少卿晋佥都御史提督操江巡抚应天公为操江抚应天会倭事告急诸骚皇者多屑越帑藏为备倭计公独察地理要害与夫兵器朽败者饰之诸子弟弄兵者戢之不妄支一钱曰吾安能以未至之倭惫乆安之苍赤乎乆之倭不来吴亦不困吴赋重多倚豪右为窟穴公精心计与诸长吏讲求画一法初或难之而乆亦称便公居常自语使在吴十年可使家给人足而惜乎公以迁右司冦行矣公所戢诸弄兵者皆宦族力能变白为黑谓是固无弄兵者不知人臣无将将则必诛小惩大戒小人之福公以一身而犯势族公独何心法有所必伸情有所不忍故也公既迁去即忌嫉者不能有加曰清而肃公而正海忠介后一人尔公为少司冦为国守法法得公平然推公为少宰为少司马者至再俱不用此其故难言矣戊戌公遂卒至不能为敛大司马岳峯萧公及符卿益轩蒋公比部静所刘公醵金始得具棺敛公贫矣世固有阴纵子弟多厚藏阳市贫博廉名者若公之贫岂至死而后见哉为理官六年衙舍雨注地不可足公以葢支雨以屐涉者三年不问李夫人布衣蓬首诸臧获弊衣垢面如入荜路蓝缕之乡未尝从宦逰也按西江归诸尉荐者多厚币走谢望公门书亦不省诸役冀公劳始得归乃不得公一面多典衣归操江称贵显矣李夫人饮食衣服无加平时宦愈乆节愈坚公虽欲辞贫得乎公生平心仪端恪冀公为学务勿欺大庭以及屋漏无堕容公卿以及走卒无饰辞尊濂洛闗闽矩矱如护要领视世之新学如操戈入室恨不屏逐之曰此乱吾道者一日与元标谭輙动容相戒曰吾生平于此理校勘得深吾心不动乆矣子无为所惑元标谨顿首受教方期禀度吾师以老而公下世矣公与人处一定交终身不忘平居未尝谈人短长闻人善喜动颜色见一才推毂不容口会试常为赵文懿所取士文懿以国士器公文懿用公于定国本及救郭侍御密有奏记不欲以文懿显名然文懿始信公后亦不能无疑公公没后始有得其稿者善不近名学惟着已公其人哉冯孝廉谓公笃行似吕泾野清介似孟我疆风节似杨斛山经济似刘忠宣冯宗伯谓公朱弦疏越可谓两兼予窃谓公学术上尊孔孟近守濂洛葢我明慥慥大儒如公不多屈指矣邹元标曰世知公者以留台一疏及公所至节惠凛凛然不知此公绪余耳予故畧而不论公博厚如渊屹立如山推之不来麾之不去语云溥博渊泉而时出之所称社稷臣醇儒公无愧矣使公得永年光日月而扶名教可胜道哉

　　嘉议大夫吏部左侍郎兼翰林院侍读学士贞复杨公传

　　公名起元字贞复学者尊为复所先生广东归善人也曾祖天■〈礻冀〉号木斋父传芬号肖斋皆以一经为名诸生而肖斋公又从湛宗伯逰公自幼闻正学言动举止咸庄重不苟十五补诸生二十一而魁于乡三十一而成进士入读中秘书当公中省试之年会有诏厘正文体独公文勃萃理窟海宇既争传颂之而计偕不偶读书白门者若而年然于诸儒学旨枘凿不相入忽市遇建昌黎允儒与之语胸中豁然诘曰公何所得此曰吾师近溪罗子公遂与黎聮榻者半年不忍别明年成进士偶罗先生以赍捧至遂禀学焉时江陵禁严凡谭名理士一槩摈斥有欲中人者曰此道学先生公不难北面先生其勇可知言臣旋击罗先生归而公踰年拜编修乆而思曰吾师且老不亲承謦欬将身谤我师乎因奉册封迁道访罗先生从姑山房公尝语予曰吾坐师春风师未语予未尝问惟覩会堂上长幼毕集融融鱼鱼此即唐虞太和景象予终身不能忘会有善肖像者肖先生像于室出入必奉以偕晨夕有事必禀命而行以此学化于乡乡从游者众具载黎子来粤记己之南都之鳯阳鳯阳诸人士请公登坛公语曰穷而道明惟我孔子达而道行惟我髙祖髙祖以斯道重造乾坤沭浴于光天化日下者不知谁之功此髙祖所以为大也取祖训重译其旨旧都人不忍别公南中剏近溪先生祠诸禀学者众独新安为盛公没后予以公影响寥寥近秣陵纪闻出而知公火传无尽矣时倡道南中有浙中敬庵许公许昔守旴江方格不与近溪先生合遂不能无疑于公众以两先生议矛盾从中掊击之两先生卒不以此少贬公葢数典试典成均为少宗伯为少宰皆所至以学与人熏陶少宗伯时覩时政日非疏以学进上曰臣得之父师者如此具全集中葢公学直窥性宗一切支离影响之弊铲削无余知道者望公之意也消不知道者以公无岸异亦终不能窥公之浅深也至于疑公者谓其徒广而不精日用与庸众同情不知与众同情此公之大处世儒妄自藩篱与众隔阂正公所深悯而欲拯援者岂足知公哉公所著有孝经识仁编证学编存笥稿仕学稿皆一禀旴江宗传居家立朝孝友诚敬温温恭人惟徳之隅公有焉惜乎天不憗遗使海内覩真儒之效则信乎斯道益孤矣元某虽与公同年然同朝两不相值惟庚寅与公聮榻数宵公两过文江聚讲龙华者亦不数日然两人脉脉心期亦如先生之与旴江期在无言之表者故时思公恐千载后无能貌公万一敬为之传论曰五岭自新会开斯道之传增城继之及公起而不永年然由旴江而直接新会以近遡孔孟嫡传者舍公谁属昔人云南海有圣人出此心同此理同信哉或者以公尊师窃议其迹不知公之尊师非当仁不让不能如是之勇然公非尊师也尊道也呜呼非身有诸己谁复知在三之谊此难与庸众人道也

　　大理寺左少卿健斋曾公传

　　公名干亨字于健学者称为健斋先生故方伯梅台公仲子而太子少保工部尚书见台公弟也早年方伯公见背依少保出入惟谨廿一而举于乡又廿年而偕元标举进士拜合肥令以才调休宁休宁故壮县人多以簠簋损志而公泠泠氷操泊如也会江陵兴度田役下苦束湿公不疾不徐事集民苏具汪司马经野记中癸未以最召入为御史未匝月露章劾大司马司马故江陵嬖客先是安成刘御史台自辽罢归司马时抚辽惧无以中江陵驩秘污安成赃私江陵手状示诸客曰刘生尔尔而以我饬贿何为刘负我我卒不负刘客以潞公诵江陵公愤填于中乆故朝官夕疏即罢且甘之疏末云近世巧宦能为贪毒亦能为清洁能附权奸亦遵荡平其为贪毒附权奸甚秘而为清洁遵荡平则人罔弗闻见也者缙绅相传为名言是时上亲揽政有止辇风吴县欲禁言路自公及冯给事始后言事降者罢斥者趾相错矣补海州判寻升推官未任晋职方主事三年改符丞晋光禄少卿庚寅秋边陲多警羽书旁午上拊髀诏问九卿方畧佥对云互市已乆人心糜玩兵马朽钝边臣故相蒙蚀非大振刷不可长恃请遴侍从中诸才望臣往观之乃济报曰可而公遂得大同兼山西道御史行事公拜命曰吾家世受国恩主忧臣辱主辱臣死吾敢爱三尺辱明天子命陨家学为遂单车按行部落所至钱榖纤细必核而材官即大帅骫众议不少贷所胪列着为絜令旃裘闻而相戒不敢犯境上报闻上嘉恱升大理丞晋大理少卿公为少卿时值京察冡宰余姚孙公考功髙邑赵公二公精心职事一时宵人惩汰殆尽而盭当路旨乗机出赵已而罢公呀然曰是阴阳消长否泰相乗之机也是君子小人进退之会治乱之阶也忿而疏铨臣功并语侵辅臣不报同事者聊城王公汝训南乐魏公藴贞诸曹郎闻而角起当路稍不能堪推公开府者三不报遂乞骸骨归卒江宁旅邸公之归也诏抚按报公痊可起用而海宇日竚赐环一疾不返忌公者独人耶公蚤年宕荡计偕归而受学文恭罗公尝自论初如万马犇驰乆而收心缉性如马有辔不复放逸公生平沉潜渟涵初宗石莲既而与海内诸君子交相切劘晚而信西方敎曰异吾儒趋操者几何而学欲彻性命之精此其津筏焉非深知者絶口不谭閴如也公之学即门弟子不能窥其涯涘矣然公最严闗键取与廉家居及计偕皭然不滓人以孝廉待公公欣然受之以少保故待公公辞不报与人初方而严既入仕路幡然曰畴非吾徒予能无情乎居尝忧世急才根自天性与少保公虽怡怡而事有当详尽者反复不厌少保改容受之葢尝论世学者谭屑霏霏阔畧躬行公醇深粹穆稠众中不轻吐单词然自束髪至葢棺自大廷及幽独行有绳检言无瑕疵起诸先儒与公揖让无怍颜矣元标弱冠举于乡孤立一意羣小惮之甲戌公自都归一见为忘年交元标小小排绩击节不置频年聮榻并轸千古已附骥尾公旦夕捐形剖心即元标时露锋颖亦不予逆元标遭谴来凡诸相知者时时畔去独公心如一曰此足阨邹生乎予自赐环同朝两人抚今追昔有无穷之感一日叹曰子之夜郎过计者曰待江陵罢政子得归发鬖鬖白老矣世间儿女口如是燕雀安知鸿鹄从古而然予曰髪白而老不官何如公大笑又元标以吏部郎休沐子舍里中儿故揣摩贵人意指造语进熟公具为予言曰夫此谇语不问知为谗夫也予曰公休矣吾甘心萎絶坎壈何伤宁与细人争衡哉今元标斸茅深山以老琐琐谗人贝锦罔极嗟乎彼将谓坚可磷也白可缁也天下万世公论可掩只手能蔽天而日月可蚀也庸讵知坚白有真日月亘万古如新乎且此谗人者更相投更相驩也而惜乎世之蔽蒙也恺悌君子公其人矣公墓且宿草少保曰子于家弟笃不可无传谨为撮其大槩并伤心谣诼见知我囏其人耳大氐公自传予安能传公也论曰宣庙间吾里大理李公茂奉特勑进退百官一夕客死朝房无以为殓公卿助之殓归廖公庄廷诤西昌官大理疏易储事挝之殿陛血肉狼藉裹疮赴谪皆邑名公卿也公奉特勑饬边政与李同幸而疏铨臣寃触忌讳与廖同戆英庙再辟廖不期年起为名臣谥恭敏勲载太常公竟与李皆客死清风凛凛徒令后世颂名儒兴景行之思嗟乎岂非天哉

　　文台陈公传

　　先生名履祥字光庭学者称为文台先生徽州祁门人也世以文学显父吉山公以名士乆滞青衿又得先生晚有奇征异之十九为诸生与诸少年狎游忽江上逢大盗归而遭吉山公丧身为家督负重责拮据良苦邑有谢西原里中祭酒来讽先生共学先生曰日夜持筹思酬先责未了何学为西原曰此正为君竟先公事先生摄衣而之讲席听诸君争言喜怒未发前气象何若君未契然意视昔益恬延西原为二弟师竟其说时而冥心时而辨论曰诸君皆未发予愈观愈发心神物也予安能使之未发诸君不相下去而为诗结诗社者数年黙契生克之旨作易彀曰生生之谓易而基于土土为万物之原携而就正焦弱侯太史太史曰吾不能有加于子罗旴江先生且至子姑以俟之先生迟旴江月余果至诸贽而谒旴江者数伯人旴江目视先生而却其刺不纳诸人争笑曰君未艾髪白公谓尔老而无成尔先生曰公意未可测依依左右公毎夜至必令先生歌歌罢公启曰子圣人耶神人耶先生曰我做得圣人公摇手去曰未未如是者更旬以为常先生披衣旁皇废寝者连宵越旬公复至问如初先生曰师即圣即神公曰问尔而以我对先生曰师即我公命人取席约先生弟子籍先生又连举所疑信者质公公喝曰不信所疑而疑所信益大省从公之杨州公复再讯曰何似先生曰不离戒慎恐惧公曰既契本体何说戒惧先生曰亦着不得不戒慎公大笑曰如是如是今吾为吾喜既而耳属先生曰陈君陈君予守宁国时启迪告戒时杂禅语今年来一尊孔矩且知孔矩之无以尚更不必从它门乞灵子为我以移吾邦人士俾知吾学有归先生曰诺已而先生道日明从游者几遍南国人士贞复杨少宰焦太史辈语先生曰旴江得先生而道衍先生语贞复诸公曰师学得公等而尊予从旁赞曰吾辈易地各有事顾陈先生以布衣倡学江左自泰州无两焉贞复曰然先生所至结会将老以毕此学予再三促先生膺辟荐始赴公交车先生过文江者至再大言小言亡不脗合近两人有坚晚之誓葢不约而同者所著九经翼及各集种种不具论其大者它懿行自有纪述先生进予尚不知其止也论曰剰夫以布衣开闽传先生以布衣衍正学今明有两陈子然可追江门正宗者必有所归世必有知者予独怪旴江一见以千古相托同贞复夹毂而倡师传贞复往使旴江泽无穷者谁之力哉

　　愿学集巻六下

　　●钦定四库全书

　　愿学集巻七

　　（明）邹元标 撰

　　○祭文

　　告诸儒文

　　自甲戌闻道之日迄今七禩矣其间时兴时仆或得或失虽有不同然一念不昧不冺皇天可鉴戊寅入夜郎自谓得竟昔志然间阅佛经及白沙先生诸书知有此理苦无入处如欲入都下未蹑足未裹粮直须时耳近看王阳明先生诸书训物字为事字意之所著处为物格是格其不正以归于正不肖始知有着力处一日而生有一日功课一时而学有一时功课知体不是着空此学非静坐可待由格不正以归于正由无不正以底于忘其所谓正此圣人能事标不敢不勉也惟冥冥相之

　　卢溪祭濂溪先生文

　　标谨祭于大宋濂溪周夫子之灵而言曰洙泗既逺圣学愈晦天启先生独辟草昧太极有训无欲有诲真钥一起顿醒狂悖河洛并出济济同辈逺遡厥功孰与之配标志道有年苦力不逮近识此体与物无对一者为要终身谨佩呜呼斯道茫茫弘之有待我今不承斯文安在一念有疚灵不我贷

　　奠朱鉴翁师文

　　元标不徳今岁季春有妻之丧越九日有母之丧肝肠碎裂不醒人间事有传师讣音者元标谓师神王千古当如冈如陵拒不信既得同门曾中甫报书谓亲含殓吾师果真矣元标如痴如醉无泪可挥天何降割斯文之酷耶忆元标自癸酉蒙师甄录师爱若子弟见元标范我驰驱也忻然喜虚縻时日也戚然忧是时元标初失吾父师所以爱我朂我何异吾父也元标逺戍夜郎师以骨鲠为民两舟相遭杨子之滨师解劔分携泣数行下视元标犹子也既奉诏生还与师或合或离师坐我春风贻我琼玖古人不能得之严父而元标得之此岂世之曰师曰弟子云者可同日语哉忆师为吉州李时年方弱冠丰采凝峻人咸以古名臣事业待之浸浸向古近里着已人皆以圣贤品格望之乃今观师所造有一不酬人望者乎茹氷攻蘗有寒素士不能一日堪者师甘之若饴矣不知师清风遍满海宇者三十年一日也案无滞牍有老吏所不能决者师剸决若流矣不知师慑探丸置反侧奠宗社盘石拯疮痍袵席者难更仆数也葢尝观师有琴鹤相随髙风而不欲以节显有拨乱反正伟畧而不欲以功名实见其是也万人必往灼见其非也贲育难夺见人一善也爱之不啻口出济人之危也拯之不爱髪肤阴徳隐衷有人不及知者难一二数也葢师生平服膺者千古大成之学术所步趋者濂洛闗闽之遗矩最恶者异端而未尝矜其知见痛惩者新学而未敢越其尺寸方今学术龎杂士鲜正鹄方赖师以挽回元化而师竟飘然往耶呜呼山崩川裂梁木其颓小子何依榖我其谁临风■〈扌攵〉泪聊写哀辞元标大事稍襄当图为筑场之役以报师知师其鉴兹否耶呜呼师之神如日在天如水行地中元标终不以师为亡也哀哉

　　奠定宇邓先生文有序

　　定宇邓先生宇内醇儒也予自癸未一谒而别两人脉脉心相期许庚寅再晤投分日笃辛卯壬辰处于白下则交日深先生不以元标为不可教葢骨肉矣拜别而南有泪浪浪既各还山辱先生期我晤言元标矢志丘园固谢不往然谭心交朂无月无音自去年元标迭遭大戚摧心折骨音问稍疏意先生起居无恙忽近道先生病急者元标不信谓旬日前犹得先生手书端肃如生平未几而涂光禄丁叅知且报讣矣元标哀伤之后无泪可挥展转床箦终夜不寐葢不自知其所以然而然客有传先生观化时事业已齐死生幻尘世吾辈以死生为拘拘得无为先生悲怜乎然先生正己物正喷薄风云可以胎育元气潄石枕流可以领袖善类今岩壑无光朝端失色纵不为先生悲能不为天下世道悲乎或曰先生少负重名白首一心乃今完璞以归儒林哆为盛事先生可死不知先生生前既忘名相死后何期声称语曰至人无已神人无功圣人无名夫以名相观先生则囿方之内者也葢尝观世间慕学者十而九不落支离则堕影响深潜沉毅静证幽探有先生其人乎善谭者十而九不侪功利则落谲琐平心率物克孝克友有如先生其人乎窃尝拟先生深潜纯粹似颜子方正严肃一团和气似二程无不可对人言似司马君实洞见大意似陆象山早辞绂冕似钱若水家贫晏如似罗一峯五十孺慕似老莱子化行国子似阳城呜呼先生胡可死今竟死吾悲夫世之不祚而天之不佑人国也罕生逝而国子悲锺期死而牙弦絶吾又悲夫同心之难再也属襄吾母大事不能走哭先奠之以短辞辞曰猗维先生式如玉式如金行不愧影寝不愧衾所可步者恂恂孝友之行不可从者泠泠万古之心五老兮徒髙宫亭兮自深吾欲以破吾琴猗维先生采江蓠餐紫芝心潜姬箓独玩庖羲岂章缝可玩而知即鬼神不得而窥白云兮飞飞有泪兮沾衣吾其畴依先生鉴之

　　祭张阳和中允文

　　世固有眉面千里亦有袵席越秦余托知先生也葢自不知其何因昔余羁系黔天也亲友避匿形影凋零而先生手琅玕托吾师朱先生以赠我也歴千古其并陈及余奉诏归里先生适持节星沙之滨虽左道未获相识也拟长安千古而为邻不谓羽翰差池先生遽已返其真徒令开箧笥而拟心神呜呼世艳公者谓公掇元魁芥上第不知公抱足以酌元斗秉大钧世才公者谓公富著述裕经纶不知公学近宗文成而上遡乎伯淳呜呼时非龙蛇文曜沉湮士失山斗人泣凤麟如可赎兮何啻百身元标感念畴曩千古酸辛遥望若耶薪刍敬陈灵兮不爽监此明禋

　　祭胡庐山师文

　　真元气散大化绵邈天挺吾师为世先觉蚤躭柔翰词场磊荦既谢雕虫潜心正学文庄文恭归依切磋奋融云霄青天鸑鷟昭代山斗旷世濂洛陈情归养翛然一壑栖心于无全真于朴衡齐纚纚诸儒剽剥圣闗渊诣心印独握见者心醉闻者沃若诏起八闽式瞻乔岳胡然一疾遽乗双翯夜堂帐冷真人不作深山穷谷心恫神愕元标樗栎小材师谓可斵诏我殷懃期我恩渥顷赋归里惧辱且数闭门内省渐归于约师友凋残曷胜离索敬陈些词潸然泪落呜呼英风不再玄咳犹昨溟涬不死神游广莫生耶亡耶徳行有觉师其启我见孔于卓

　　祭万思黙先生文

　　豫章之西代有名儒惟公杰特松栢贞姿抠趋石莲能自得师龃龉权奸未竟厥施施虽未竟吾道所宜采苓逍遥尽谢雄奇翛然自得气敛神怡收功于一世莫能窥抽绎图画逺遡庖羲剖晰玄微心印独持期公大耋为世蓍龟忽闻仙逝泰山其颓元标里中末学世目为痴公与文洁右挈左提二公并往夺我师资孤立天壤谁知予悲荐公以酒诔公以词公实不死天日临兹

　　祭袁玉蟠宫允文

　　天扶元化代有名儒匪无名儒而多管窥猗维先生天挺雄姿笃生湖湘能自得师直窥元始玩心庖羲收功一源陋彼支离大言小言琳琅并垂学成行尊徳望羣推尔我论交迹阻形随剖晰疑义迭奏埙篪我母谢世先生大慈恤死存生遗以些词方望先生为世蓍龟胡天不慭吾道之衰如彼瞽者怅怅莫之如彼跛者谁为持危世道交丧中心怅而束刍难致南望神驰呜呼身不必显斯文在兹寿不必永万古惟斯身有去来神无不之孰短孰长我又何悲哀素遥将我愧后时先生闻乎岂谓吾私

　　祭曾健斋大理文

　　吉运休明笃生吾兄赋性严凝秉气孤清早登贤科抠趋先觉以启以沃遂闻正学连蹇春官而博一第壮年出令政称卓异天子曰贤特召内台一疏明光遥谪海隈量移枢司续奏有成羣推徳望扬歴列卿边衅忽开帝曰汝才汝往视哉以慰我懐君感特知夙夜驱驰有知必言以酬清时归报一人天颜有喜偾帅骄军侧目以视数奉廷推而多龃龉飜然拂袖何计投杼屈指仙帆计日而还共采芝术并隐东山胡天不慭忽尔仙逰石城眇眇丹旐悠悠忆自接交辱兄忘年谭艺论心形骸可捐君有独往人匪深知影响拟议陋彼世儒君有忠猷其心孔亟井汲不食为我心恻为吏而循为儒而醇如可赎兮何惜百身摛词哭君顾影自怜君神何在眺彼旻天

　　承徳郎双崖府君乡贤祠文

　　我里先觉代着旗常追徳报功岁序烝尝言念我父夙步周行兹奉皇恩特褒为郎涓吉祠祀耆硕颉颃卬瞻英爽明徳馨香后先贤哲济济一堂如玉如金为龙为光呜呼士无显晦作善则祥我父隐儒身没名章被褐懐玉有韬其藏何幽弗显何微不光衣冠楚楚钟鼓锵锵神其启佑奕世弥昌

　　先承徳郎双崖府君入乡贤祠昭告

　　痛惟我父实学名儒生平偃蹇有志未施仰荷皇恩天宠褒貤司封请命太史摛辞名贤俎豆乡有特祠兹奉父主敬祀于斯呜呼善绩厥躬而发于儿匪儿之能我父之贻臣未报国君有隆施臣职有缺子心则怡有清者酤有楚其仪千秋万祀永言孝思

　　显妣罗太安人焚黄昭告

　　母皆有徳孰若我母慈恵温良内外无间八十年而犹新母皆教子孰若我母教育元标百倍勤渠目覩数十年艰危凄怆浮沉宦踪厯人世所未有之艰辛元标已满三年例得恩命母戒勿往子不畏朝端耽耽之权臣元标恪遵母训潜踪不出不谓我母仙仙乎天游而始得被此温纶天语洋洋虽报母之志少申孰若早跽以奉吾母今吾母闻乎不闻乎俯仰苍旻有泪沾巾呜呼知子道之未纯幸寸心之不泯母其黙佑世笃忠贞

　　先妻江安人焚黄昭告

　　维妻之徳温恵慈仁偕我茹荼更仆难陈冀妻同老夙志少伸中道弃予岐路伶俜妻没一载始被恩纶衷肠谁诉泪落沾巾幽明虽异罔非君仁夫虽负尔万祈鉴歆俯仰陈迹不昧者神妻神如在千载犹新

　　愿学集巻七

　　●钦定四库全书

　　愿学集巻八

　　（明）邹元标 撰

　　○杂着

　　书明道先生语畧后

　　明道先生之学尽识仁定性二篇考其时年二十四以是知闻道不论早暮有自少悟者有老而不悟者在见地彻否耳或曰先生所谓以诚敬存之者与仁有异否曰先生有云诚诚此者也敬敬此者也非别有一个诚别有一个敬先生言之详矣且先生所谓诚敬者非防检非穷索而后儒以防检穷索为诚敬真白沙语云后儒不省事差失毫厘间嗟哉

　　书阳明先生语畧后

　　予尝读传习录以先生之学在是书近而知先生之自得不尽在是书也葢当时格物之说浸滛宇宙先生力排其说约之于内其后末学遂以心为内者纷纷矣与逐外者何先后间耶且当时先生随人立教因病设方此为中下人说法而所接引上根人则本天津证道一语尽之学者当直言无疑可也嗟乎先生当时所造就者济济今吾吉豪杰岳立然未有作人如先生者予于先生不无遐思

　　书象山先生语畧后

　　象山先生自少即悟宇宙即吾心吾心即宇宙古人之学先立其大此可槩见然非先生剙言也轲氏曰仁也者人也形色天性也即先生宇宙吾心之谓先生于天人更无分别而后儒以人合天惟愈欲求合而愈离矣或曰先生一生学与元初所见未见月异而岁不同何耶予曰闻见之学日积月累知其所有无忘其所能众皆见其进也徳性之学所过者化所存者神即先生未之或知也此其趣操皆殊矣或又曰先生之学人皆诋之为禅何耶予曰此以耳食者也夫先生所诲人者孝弟忠信所谨者庸言庸行故诋先生为禅者非但不知禅且不知儒

　　书慈湖先生语畧后

　　慈湖廓然朗彻始于扇讼一提当下直见本心可谓勇往直前矣至所阐师训以无意该之非但有功象山方且有功圣门窃尝闻诸儒阐为学之要有主静者有居敬穷理者有格物者师之传弟若手授密藏弟之受师若顿起沉痼不知大道本无一物师不得传之弟子弟子不得受之师一无意尽之矣彼意立我成我成而人已异人已异而议论滋无怪乎指先生为异端而议者纷纷也

　　书白沙先生语畧后

　　予自志学闻诸先达言必称先生取先生书读之葢数遍矣先生论学在静中养出端倪又曰吾学以自然为宗予亦尝用心于内似端倪呈露廿余年无所得又尝究目然为宗之旨与先生之学似若扞格近知先生之学自得者深非言语可求也夫端倪无处无之予以端倪求之无怪乎不得其端也道本自然予有心求自然终与自然者殊也先生语云求静之意反复图之未见其可若遂行之秪益动耳又曰从前欲洗安排障先生所谓养出端倪自然为宗者意在斯乎意在斯乎

　　书心斋先生语畧后

　　或问邹子曰泰州崛起田间不事诗书一布衣何得闻斯道卓尔予曰惟不事诗书一布衣此所以得闻斯道也葢事诗书者理义见闻纒缚胸中有大人告之以心性之学彼曰予既以知之矣以泰州之天灵皎皎既无闻见之桎梏又以新建明师证之宜其为天下师也窃尝论新建有泰州犹金溪有慈湖其两人发挥师传亦似不殊斯道不孤徳必有邻予于兹益信或曰泰州主乐末世有猖狂自恣以为乐体奈何予曰此非泰州之过学者之流弊也夫流弊何代无之终不可以流弊而疑其学

　　王梦峰先生赞

　　心慈而惠又确以诚寤寐先哲遵古攸行孝孚闾里行重乡评逸民髙蹈儒者章程谓公慥慥无愧斯名

　　书天下善士巻

　　予病卧白云官舍彭生徳卿持刘学使友善巻索书予观徳卿老成练达无能措一辞虽然予所谓友善者不同说者谓予为一乡善士斯友一乡善士国与天下皆然若然则一乡之不善者将置之度外耶予谓若果为一乡善士则一乡之人皆善士也果为一国善士则一国之人皆善士也果为天下善士则天下之人皆善士也继之者善成之者性无贤愚无古今一而已我辈为善亦当无贤愚无拣择并生并育俱立俱达熈熈皥皥即有至愚不肖者在其间亦竭力引掖奬劝相率而归于善譬之春风弘敷百草向荣所以谓之善若然则渔樵畊牧皆吾真友不必冠冕也闺阁寝室皆吾实学不必四方也成人之善有大小则所就亦有大小苟曰吾为善士所友者止于善士不过孑然自小自度之人一膜之中秦越同胞虽谓之恶可也奚善之有故曰大舜有大焉善与人同又曰君子莫大乎与人为善此圣学脉络必明乎善而后知予之非妄也嗟乎今志学者众明善者寡徳卿致意刘使君予之所朝夕未能者此而已其何以教我

　　书无涯公巻

　　崦泉周公晚年别号无涯公所著有无涯传乡人莫测所谓以问邹子邹子曰夫道浑然太虚而已虚生气气生形形生名人见其迹辄以为有徇生执有者道术为天下裂上知之士则又求之无名无形无气之始甚至糟粕仁义桁杨礼乐皦皦然曰无竟不知与执有者奚异又有忧世君子欲为之调剂曰有则滞无则空求之有无之间不知所谓间者将安所在至圣经纶立本知化一无所倚若有所在是有倚也吾不知公之所谓无涯者果执无之见耶有倚耶无倚耶公昔受学罗太史文恭公胶庠擅铸人之誉鸣琴流恺悌之声飘然赋归行谊纯固有柴桑风致柴桑罢官后着五栁先生传以见志余读其词神王千古因叹柴桑葢几于道者往往为其清节所掩然柴桑固不有一世又安有千载可不必论也公官与柴桑同无涯之况得无相类也虽然同不同无论庄生云以无涯徇有涯殆已公不以无涯徇有涯余又安能以有言徇无言哉他日与公骑决莽之鸟穷汗漫之野相视一笑而已

　　书胡黄溪扇

　　癸卯春予扁舟白鹭环溪胡叟同坐问曰人讲学在修徳夫子首曰徳之不修方才说学之不讲中庸曰尊徳性而道问学予闻而心喜告叟曰世儒说修徳非尊徳性之旨也徳性曰尊髙明如天一物无以尚之之谓也禹之行水也行其所无事也修徳者知无修之修则尊亦大矣

　　书上国胜逰巻

　　呉孝廉光卿举于乡七年计偕癸卯春始担簦从庾岭遡章贡望武林金焦入齐鲁去社友为之赋胜游明珠灼烁光卿载之为行李重邹子告之曰今人居房闼者望天日则目为之畅由邑井而之郡国者则神为之旷自郡国之天下耳目肝胆非畴曩有矣子尝谓登东山一章孟子教人开见地法门夫学虽不滞于见却以见入今世士局局然矜饰庄严如井蛙夏虫不可语大道者局于见也子行矣之齐鲁所见者非泰山乎予尝偕友跻其巅与培塿无异竟其窅奥深厚终身不能尽夫斯道日用庸常无踔絶奇异终身由之不能尽亦犹是已子究所谓不能尽而无可致力者然后为天游也已

　　逍遥楼铭有序

　　元标拜别予师十余年毎一念及寸心如捣师非但知我且成我年入老大始知古人在三之义非虚语白髪在堂逺游未能回首山阴道上春风如在忽师寄逍遥记一册元标捧而读之喜师邃学非近世謭謭者可窥而客有在坐者曰先生以讲幄旧学简在圣衷兹■〈宀禹〉内靡宁东倭跳梁矿使四出所在方岌岌读先生文寄情烟霞鱼鸟间花木竹石自娯视古人江湖忧国之义不有间欤且古之抱膝隆中畊萃版筑者乃心罔不在王室也以视先生谓何元标曰先生纯孝人也闻之先生父为东武公博学宏辞方正廉洁士窃其余膏輙取上第为大官公独浮沉州邑间以循良闻海内士缙至今髙而惜之兹山故公乐适地先生居之若曰见公羮墙间无之而非亲非忘世也古人常于孝子之门求忠倘王明用汲先生不乃以见公羮墙者试其未竟万一乎客曰知师莫若弟子子言诚有当先生但记云阳见而氷消者然则消与不消有别欤元标曰否否若以清者而易浊是二之也譬之水凝则为氷融则为水水与氷消与不消宁有二哉而世儒以道心主则人心听命不知其所听命者有方所欤无方所欤此非深造天徳者不能不溺其所闻而先生所谓无住而无不住无在而无不在恢恢乎得斯道之大门下士奉为蓍龟敬系之铭
　　铭曰岩岩东武飞镇山阴蜿蜒百里峭壁千寻谁其似之翳我朱公名实相副穆如清风筮仕柴桑名振循良再刺维杨方驾赵张万姓倚毗旋赋归来诗书枕藉鹿鹤裵徊爰启后人一经授受源深流逺根培枝茂伯也服官议谳持平未究厥藴克嗣家声仲宗伯师世之羽仪结庐兹山用永孝思兀坐危楼其身则幽白云莽互黄鸟相求煦以海日荡以长风以逍以遥万象皆融其融维何不即不离如人饮水寒温自知言寄邹生予今而觉负笈而来予共尔学小子闻之实获我心奉以师保天日如临身未能至心则向往蠲吉南来斋心函丈师其启我无即于顽拜题芜词誓永名山

　　泷江讲义题辞

　　泷江欧文忠公阡表地其地多山山嵚崎磊落盘亘百余里一水从虔溯欧抵泷三狮踞泷头入其境者如陟清虚玉都人文自文忠公至今郁为海内冠冕先母罗安人玄宅今厝漕坪与泷伊迩予习与乡人士游间拈书义偶有管窥得二十八章同志诸君剞劂以传予连遭大戚二毛萧骚形枯神惫不知学强商学不知书浪说书丑态毕露狂噪未改先觉长者怜予丑发予覆洗心而改取日虞渊未晚也

　　仁文泷江两书院增定蓝田吕氏乡约题辞

　　邑故有约而间有借公道逞胸臆者予颇厌薄之年来世事渐乖奢靡相竞荡然无复先民绳检因思子云以约失之者鲜夫约则鲜失不约则滔滔莫返宁独鲜之云乎哉乃取古蓝田约洎邑中事刻于两书院巨细毕载冀与邑人士舍其旧而新是图书院衿庶毕集耳目章明岁时商略旧学与约偕行庶几稍有维系人或重学而轻约不知道无隐显事无精粗约即学也程子有云明得尽渣滓便浑化却与天地同体予谓兹约亦然有能实践约语无愧衾影虽圣贤复起当与同符不即纵谭心性若数家珍一二不为里巷子揶揄者眇矣

　　仁文会约语

　　一先悟学以悟为入门犹适逺者以问道为先务适逺者苟不问道里曲折山川纡回其不至擿埴索涂者几希故学必先悟然悟有不同有省悟有奋悟有透悟省悟者谓人生百年光阴转瞬石火电光所得几何何可不学也奋悟者思圣贤齐民原同一体蚤夜心思有为若是而奋心生焉透悟者则神而明之实有诸己所谓不言而自得学之至也然有由言语触发而入者有由练磨熏习而入者由言语入未必彻根由练习入则恒乆不已而居安资深逢原之妙因之矣葢尝论省悟者如寐之得醒醒有复寐时也奋悟者如石之激火不激则无烟也透悟者如汗之透体浑然周流无复滞碍之患矣嗟夫透悟者斯道之正宗斯人如作吾终身请事焉一重修夫学以修为实际今谭学者实繁有徒无论不能化诲来学即多口之讥反增是岂人心尽无良哉则素行不足以孚故也故学必本修孔子大圣也以子臣弟友之伦为未能必曰有所不足不敢不勉吾侪视孔子何如纵曰尽伦不过因沿于习俗之常而真意流盎于五伦之间者实有未尽分处故修在惇伦伦不惇是室而可无栋梁也颜子大贤也闻非礼勿视听言动之训輙曰回虽不敏请事斯语吾侪未必敏于颜子致饬于视听言动之间者虽有然越于礼者常多故修又在崇礼视听言动而可非礼是室而可无藩篱也伊尹任天下之重一介必慎故放君而天下人信之以其不以为利故也吾侪以身绍明圣直接千古之绪忽一介之义则虽有掀揭之猷其谁信之慎辞受取予之节者是修之急务也夫学人修行犹女子持身未闻女子稍不有躬而可以为节者亦未闻学人阔略修持而可以言道者嗟夫世有克修此三者虽口不齿一字目不识一丁吾固知其得斯道之大端矣一贵证证者证吾所谓悟而修者也夫吾所谓悟而修者非他即吾之心也所谓修者非他亦吾之心也非剙自我也孔子曰知及之孟轲氏曰始条理者知之事也宋儒曰进学在致知非吾所谓悟乎孔子曰仁守之孟轲氏曰终条理者圣之事也宋儒曰行所知则光大矣非吾所谓修乎夫又非判然二事也悟者即悟其所谓修者也以悟而证修则不沮于他岐之惑修者修其所谓悟者也以修而证悟则不涉于玄虚之弊而实合内外之道二之则不是矣昔王文成公曰不覩不闻是本体戒慎恐惧是工夫已又曰戒慎恐惧是本体不覩不闻是工夫斯语也修悟双融非达天徳者未易语此语学必透此而后可以言证

　　书太和巻

　　予尝试之一念而和景星庆云一念不和妖星厉鬼和者功徳母也虽然和者人所自有非强其所本无也试观赤子熈熈皥皥与造物游喜而不知喜怒而不加怒号而嗌不嗄和之至也居士之和视赤子何如果复本体所自有耶亦取必于外而强自排释耶复所自有者可以享帝可以事亲达之邦家无怨强自排释者一膜之外卒然触之朝而焦火暮而凝氷而和之旨逺矣居士谓我然否

　　书同心之言别刘抑之使君

　　予自庚寅冬得闻抑之刘公贤恨不亲其人既闻公出而奉廷对又思安得借公为吉典刑亡何公果拜吉州牧予归卧青螺白鹭间时得炙公睟穆予与公年虽相若然观公褆身如处子服官如老吏幽闲贞静尝自媿以为不及公以治平第一铨曹数请首召备交戟之选上深居法宫未得旨而公尝叹曰夫不台省不官耶出入内外罔非王臣粉署含香尽皆时彦吾无所择官矣当事者熟公趣操蹔移水部未浃月内召旨复下咸相顾咨嗟曰胡不为今日地邹子曰公品超世外而以世法观公者浅也谭仕之义莫备于易允升大吉矣卒至于冥升夫至于消不富虽允升奚吉也素履以往似无咎矣终至于其旋元吉至其旋元吉亦岂止无咎也易曰素履之往独行愿也惟公今日以之吾人一念而冥即都三事而何厌之有一念而素升沉俯仰无之不可公行矣邹子自期与所以期公者千百年千万世此素心耳持是素心可以配天可以享帝可以事君亲可以对圣贤公勉哉无令素者乆而缁也是谓同心之言其臭如兰公有味愚言乎

　　白鹭会答问复

　　管窥说明明徳即说齐治均平说学即说恱说克复即说归仁说敬恕即说无怨真正复性自然民不能忘若忘毕竟复性未至此圣贤自考考人实语三说即一说第一义即第二义第二义即第一义未知然否【其一】
　　管窥格物之说古来多端常有言如人入都门东西南北皆有路头可入学者做得工夫片段到知止地步实与先圣家风不殊石本可也朱本可也不必拘拘然较同说异不知然否【其二】
　　管窥未发之中常人未必有此阳明先生有激语夜气几希与夫嘑蹴不受即未发之中窃谓常人穿衣吃饭时时未发之中在若无未发那得已发除已发亦无未发看未发不必过深过髙常人个个有但常人未必觉耳【其三】
　　管窥二氏之学功行亦细密世之儒者实受其益即欲出语著书辟彼未必心服道路各别养生家一般存而不论可也不知然否【其四】
　　管窥不待择而先服膺服膺何物必待存守而后择请问以何存守若不先择恐存守亦是入魔路去【其五】
　　管窥端倪即此不忍人之心也扩充息养瞬存不昧此真心也善观之后先儒者一様无两様同此直达同此精密不知然否【其六】
　　管窥反复入身来此教学者真切语由真切而后能识心体识心体而后能求心心体弥漫天地古今能收能放能大能小不是儒者拘拘然以一腔血肉为心以一腔为心如春蚕作茧为求夫放与求之义逺矣【其七】
　　管窥调甫首尾疑体用未言人已葢调甫从用处得力即用即体愚谓此圣人光天化日语除人与百姓别无已除安人与安百姓别无敬若拘拘然守着一腔光景为性为存为敬于人漫不相涉此后儒之失也曰至愚至贱将何为人与百姓曰一家父子夫妇昆弟朋友一生多少在何谓无人与百姓敬字还当体贴安字安彼此相安相乐无怨无尤之义能到处相安相乐即谓之敬切莫错认善俗媚世为安为乐【其八】
　　学在知止又在不执知止公廓为迷眼打破意见良工苦心但愚谓善俗与超凡入圣乡约与讲学是一様人一様事无精粗不知然否【其九】
　　由龚使君言入躬行路由王先生言入正学路龚使君请于本原处指点何状王先生曰此处难言愚窃谓使君问王先生荅本原歴歴昭然现前犹向别处觅本原不知然否【其十】
　　管窥此章调甫以现前平铺为学公廓必探至元本汝光以当下为原本王先生云真心无内外放不去收不来洞见真心矣不知鹭洲自来有此嘉话否【其十一】
　　汝光深探有见通篇不能瞒明眼座上曰但除妄想得无作和事语乎佛氏云不断百思想菩提作么长汝光复我【其十二】
　　管窥谭国家举错惟当举错者方可言不然以吾辈为议政言生民利病惟留心民生者可言不然忌吾辈如芒刺大都会中惟实体素位而行不愿乎外二语方是本分借口一体冒认孔仁恐未穏当【其十三】
　　管窥调甫实落能充达得去精神亦自归一即欲强之以悟心性彼盖知欲立欲达即仁也强恕即仁也忠恕即一贯也愚窃谓果能充达更不必论心性矣能充能达处即是心性不必深隠【其十四】
　　管窥归寂收摄保聚葢各因人性所近而入若调甫则用不着譬之人有用宣泄者有用保和者学何能执一但初学由此学不致放荡【其十五】
　　管窥告子之学实出世宗吾辈但当存而勿论孟氏守先王之道以待后之学者其言自稳当【其十六】
　　管窥良知之说递相口传失真予实厌闻昔年在青原有童子歌良知诗予因曰冒认良知语滥觞予辈当濯以清风超度之须臾童子歌古诗调甫曰良知当下即超度矣虽戏实挈紧语兹会谭良知语颇少予心喜嗟乎谁知不谭良知之真良知乎【其十七】
　　管窥不住即常住千古定论【其十八】

　　书白鹭会语后

　　白鹭胜会元标以病未能赴然神徍矣方揵闗自讼侍御公邮书望予意甚笃且属以会语见贻元标乃敢续管窥荅问后以当请质诸先生言为现在会元标言为未来会要知面不面言不言亡间也忆三十年前在青原予与调甫汝定公廓汝光子开斋祓盟者几千人而缙绅中独王先生少曾几何时诸耆儒凋落独王先生如鲁灵光居然狎主所执鞭弭从者犹然吾党数子今不无踵其后者是盼望朂哉吾党人生堕地更有何事无以兹言为瑱而时叅研之以底于成千里得一真儒若比肩也矧吾里于道自其天性倘焰焰相续侍御公功徳螺鹭者益侈且大哉

　　干城纪游引

　　予读刘玉受先生干城纪游三十年山川云物境象宛然在目前元某以罪械而徍累累然旦夕莫必其命而先生乗传奉王命以徍苦乐虽殊致然元标赖天与憨皮袋诸凄楚处颇不为楚而先生著作又能为诸山川点染妙出无穷佳致元某是时为老头巾所压作担板汉先生则浸浸乎时以境证心时以心化境时而心境俱融非流连光景者壮哉游乎西南天地流光多矣虽然元某近有言曰学问未知入处须知入处既知入处须知出处一知出处须知落处先生是纪入处具见良工苦心而出处落处它日续纪再出必谓邹生从夜郎王走一遭亦不辜负两人相视而笑何如

　　圆塘钱氏兴文会条件

　　钱氏祠以兴文名会常走予求为诸士约予数年未之应而诸先辈请意殷殷予愧难言然意不可负敬书数语后有闻言而知请事世必有兴者即或弁髦予言岂无一二有当予心者乎有当予心则予言不徒矣
　　一文之一字最难言今业制举义便以为文不知曰文不在兹是时无制义可作夫子曰文其必有所指矣于乎不显文王之徳之纯文王之所以文在纯一不已不已者果何物乎诸生叅得明始可以言文
　　一士患无志所以从蓬蒿中错过须眉丈夫何谓无志搦管时思量作秀才一作秀才便轩然里闬宴会中人之属必赴里中些小小气必闻官自待甚小如何得长进若是有志士思量我这个身子叅天叅地如何混过一生必不肯赴宴会必不肯图小利必不计较小民无论科名即位极人臣浩浩坦坦无所不容又有一等自恃门第家中些小事便欲逞客气说是扶门面不知祖宗门面所以大者是有好人好様子若如此扶门面不过刻削元气天理昭昭何益之有
　　一世有兴者必是阴徳自己心地好若未积阴徳今日思量得志报某仇明日思量得志行某事鬼神先已夺其魄故一门之内雍雍穆穆忍人让人必有贤子孙天来报之未积阴徳未存心地纵诗书满腹如树之无根必立瘁矣
　　一今世相逢动輙诉穷一穷字不知丢却了多少豪杰先辈也是如此穷如何济济先辈却能耐得今人耐不得学未成文未通便欲求馆不知一到馆主人请得一个先生来自已好歹全然不知两目晦盲只见退不见进故聪明少年有志之士真正苦读予尝譬山僧苦行修持鬼神且来献食何况人乎不然请试之世有一心读书而饿死者是里党宗族皆仇敌子当受拔舌之戒
　　一读书作文自有一种窍妙书有书窍文有文窍父不能传之子兄不能传之弟在人自悟但从熟中出叅中悟悟中叅一日能留心日日能留心后常如此三年无不过人之理亲明师聚良朋逺匪人此特其末故以语于终焉
　　以上五条四条立根本后一条是枝叶根盛则枝叶必茂英俊子弟留此种在识田中自然另长一格若以我为药言也惟命以我为狂言也亦惟命文肃公辈地下有知其必不以予言为狂矣

　　书刻汪子手持孝经赞

　　孝者学也学者觉也经者径也路也以孝为径路天民先觉实不越此世有疑尧舜之道不尽于孝弟是恶知孝弟配天地叅三光亘万古尧舜而在今日尽孝弟宁有穷时性中只有不足故夫子曰有所不足不敢不勉此是实语或又以夫子为谦辞此不知自性又恶知夫子知性者生生世世只有此一路再无有尽万分之一处宜君畴三复数年躬为之赞也嗟乎天下有一人不明此学果可谓我之孝乎古人欲明明徳于天下者正如此义

　　愿学集巻八
