　　钦定四库全书　　　　　集部五
　　来鹤亭诗　　　　　　　别集类四【元】
　　提要
　　【臣】等谨案来鹤亭诗九巻补遗一巻元吕诚撰诚字敬夫昆山人工于吟咏诗格清丽与同里郭翼陆仁袁华相唱和尝于园林蓄一鹤后有鹤自来为伍因筑来鹤亭并以名其诗集考集中第一巻多岭南诗二巻有洪武辛亥南归重渡梅闗诗云去年窜逐下南溟万里归来鬓已星辛亥为洪武四年是明初尝谪迁广东已而赦归其縁何事获谴则不可考第八巻诗内有洪武癸酉纪年癸酉为洪武二十六年而杨维桢前序作于至正七年丁亥至是已四十七年计其时诚亦耄矣诸书皆称吕防士无言其尝仕于明者则仍元遗老也集不知何人所编维桢序称尝和其古乐府自上京至江南謡弄若干首今集中皆无之则原序虽存诗已多所散佚非其原本又顾嗣立原本百家诗选称其尚有既白轩竹洲归田诸稿今所见者维此集或维桢所言在于他集之内欤乾隆　十　年月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　来鹤亭集原序
　　苏之邑凡六大率风浮俗淖大家尚气势交关贵人视文艺蔑如也独昆山多才子魁出者往往称吕袁袁曰子英吕曰敬夫也两人为诗风流俊采皆一时之选予固未能优劣之予诗喜乐府古体子英虽多为予和之敬夫又必争鸣于右自上京以下至宫闺江南謡弄凡若干首敬夫作黄庭楷缮冩成要予评且曰予诗非先生弗能知弗能知能评者寡矣知而能评而引説于其首舍先生谁人哉曰嘻诗有情有声有象有趣有法有体而禅巫之提唱武士之呌呼文墨生之议论不在有焉故予毎评诗不有其有而有其不当有者皆非诗也姑以商之又草野烟萝边塞台阁之不无异也谈诗者以地异律焉易地则不能也予观敬夫未必不为朝廷侍从才也敬夫在埜而蔚然之言足以钟鼎一时侍从焉于戏人之才也又何以地律哉虽然吾于敬夫不无感者矣代有兰台芸阁之居而其言覆野俾诵敬夫之言其不泚然在颡者敬夫可以予説出之矣至正七年三月三日铁老人防稽杨维祯序














　　昆山为州竝东南之海夷方之物坌集丛至卉服鸟言之人贸焉杂处其间虽比屋能坐致富赢然其民不幸不闻礼乐文物之懿亦日趋于愚而已彼秀民能读书为士负文艺之竒往往见之于四方鸿儒老生交口相许予虽旦暮出入防中其冠服修好而民莫知察也余尝昆山取友得四人焉郭羲仲陆良贵袁子英三人之为诗或雄或雅或温厚或流丽跌宕虽或不同要皆能去夫险阻僻陋之习其一人则敬夫敬夫成童时尝从予受学既长益气夷色壮学端识敏自知奋厉且工为诗其词多竒丽清婉出己意见不肯剽取古今人言是皆盛世治平之气而使然耶不然何其声一出于和且美也敬夫又能取友羲仲相与议论可否其资亦深矣乃裒其为诗若干巻杨君廉夫叙之其言固足以取信当世予可畧矣然予以敬夫虽处而未仕而杨君亦因其材质之美而许之亦何所不可也使他日诵敬夫之诗而徴予言或者知其不诬矣至正戊子春上已日昆阳郑东叙
　　此书先公壮年授徒时所抄自己丑至今藏之已五十有一年矣惜其集中于吾昆往事故迹着録颇少无以考见前辈嘉言善行之一二县志载公为娄东钜族少力学淹贯经史于世利淡然无所好所居有园圃若山林之胜尝蓄一鹤复有鹤自来为伍因筑来鹤亭邑宰屡聘为训不就卒老于乡噫视今大家子弟欲求如公又可多得哉天顺三年夏五月望昆山后学郑文康记







　　钦定四库全书
　　来鹤亭集巻一　　　　　　元　吕诚　撰游石湖次五峯李著作韵
　　三月石湖湖水涯绕城山色过楞伽队队行春柘枝鼓隂隂新雨石楠花
　　和张伯雨鹤亭夜坐韵
　　草阁清宵中淰淰苍筤四壁影疎疎天头云过多于鴈池里星移或似鱼
　　懐迁善斋寄希先生
　　絶爱徴君斋阁好哦诗竟日未能来桥头栀子侵江色坊里桐花覆雨开
　　立春日试笔
　　正月一日立春日已喜氷霜昨夜除阊阖卿云扶帝座东南佳气满坤舆玉盘防缕谁能共雪树梅花政待舒坐忆故人春雨里草堂尊酒幸相于
　　送道士郑泉北上
　　一道荣光指北辰七星文剑烂如银上皇频赐双茎露阿母时迎九色麐灵籁满旗飘婀娜卿云团盖防轮困天门夜奏金龙简愿祝无为寿圣人
　　寄谢张贞居所惠诗文
　　外史高居灵石坞湖山寂寂重余荣平生道园虞太史故人圣井薛卿手捉麈尾玉同色眼看鸥波秋与明五十篇诗句句好小笺龙鳯字纵横
　　池亭雅集得回字
　　池阁清泠晓四开风泉满院殷轻雷谢家草色侵衣上司马琴声到幕廻琼树亚枝飞鹤子红粱蘸甲腻蠡杯诸郎醉墨淋漓甚未絶风流宋玉才
　　戏赋禁体雪
　　剪水仙人驾玉虹散花来自蘂珠宫八埏总入洪蒙内万象同归太素中鹇影翩翩防映月蝶羣阵阵巧随风谢家此日夸清辩盐絮由来未儗工
　　暮春来鹤亭谩兴
　　緑树轩窻燕子过清隂宻覆小陂陀笙调鳯咮新簧澁础润龟趺宿雨多落絮游丝空散漫埜情幽思欲如何日长倦倚乌皮几闲染霜毫试衍波
　　次韵答郯九成苏城冬夜
　　哦诗起坐城头屋梅气生寒近榻前钟鼓时闻髙阁报鴈鸿或与断云连好懐忆得幽人共清事多为百虑牵我有草堂池水上思归明日买呉船
　　寄周子固先生
　　汝南先生予所钦暮年筑室大江浔妙传邵子先天学独得濓溪太极心金鼎芙蓉长候火雪巢风月自鸣琴期君乞与青囊术草阁梅花重一临
　　登苏台懐古
　　一月长洲花乱开酒酣携客一登台绕城山色临呉防满地溪声走越来北阙天高星使下西陵日落钓船廻独怜泰伯荒祠在烟雨金铺长緑苔
　　赋带露樱桃
　　万緑藂中缀木难折来灵液尚漙漙玉纎香剥鸡头软仙掌寒分鹤顶丹天酒淋漓樊子醉月盘璀璨汉臣看不妨更渍蔷薇水润我谈舌本干
　　秋晚
　　鸡号天未明柝静四隣寂疎星如聨珠残月悬殿壁风清鹤在林露重水成滴危坐絶百非嗒然丧形质大明启东方云霞半空赤
　　巢云为道士赋
　　道士炼白云构之玉山腹可泊兼可栖非槎复非屋盘礴太素中万象入毫粟朝骖一青鸾暮返两黄鹄驾言往从之期君大丹熟
　　李五峯伯雨廉夫希仲夜集来鹤亭上
　　璆璆环佩玉锵鸣夜燕蓬莱卫叔卿饕餮雷文商爵古驺虞雪操舜琴清藏防座暖春屏锦舞剑星流璧月城客散琼台风露冷梦中时见许飞琼
　　上柏台
　　铁冠十载柏台仙居官无事清且贤鳯凰九苞出丹穴麒麟五色下青天霜飞白简枫宸迩云拥露车风雨边尺一明朝唤归去声名已作路碑传
　　栖云为玉山某僧赋
　　山僧爱山复爱云绕座云山天所借山云与僧有宿契故向云间筑僧舍飞来玉山都是云枕席屏帷云作借朝与云耕暮共栖云来云去任东西亦知此身无住着强把栖云壁上题我意山僧忙戱剧有女如花招不得平生故説色是空一榻白云空是色是空是色总无凭且与浮云过此生却笑林端双白鹤结巢飬子老营营
　　七月十五夜看月得明字
　　秋来见月人皆喜我独感时非世情河北弥漫无故道呉东凋丧不聊生欃枪夜发光如日鼓角秋高声满城门外大潮天地白好歌桂檝击空明
　　南海道中
　　海树排云出江潮过雨浑船通柑子港山绕木绵村
　　其二
　　深深乌石渡渺渺白鸥波忆得荷花里江南夜雨多
　　其三
　　一雨晚来霁防防野色分江明衔塞日风飐落洋云
　　其四
　　果熟杨梅雨林蒸茉莉风飞云天上白旭日海边红
　　大庾岭留题
　　晨兴散筞云封寺巗岫天开紫翠图一水南来分百粤大江东下入三呉
　　其二
　　霜旭开晴晓出关冲寒驴子猬攅攅西风百里南雄道緑树丹枫满意看
　　南行舟中
　　南食有底不可意北客相逢若介肥何事大官供蛮耳塘厨将炙乏朱衣
　　其二
　　山中无江多是溪英川侧近有猿啼修竹宁同曲水防桃花还似武陵迷
　　其三
　　春开冬开岩下花朝虚暮虚溪里家白帽渔郎山色瘦青裙樵女髻鬟丫
　　其四
　　转参移斗送年华碧落青松梦里家近似卢敖游汗漫逺如贾谊谪长沙
　　其五
　　荔枝花发暗蛮村孔雀惊寒减翠文也有北人开眼处碧山无数插红云
　　其六
　　小舫无行车马喧短挠轻桨破红烟无由逺逐轩皇驾素瑟重听五十弦
　　胥山晚泊
　　海风吹雨洒船窻石子沙滩占半江黄帽唱歌牵百丈避人鸥鸟去双双
　　过十八滩【滩有铜槃狗脊等名唯天柱惶恐最险者】
　　十八滩头秋水高扁舟掀舞一鸿毛泷声东峡双崖怒石脚牵江百丈牢得食鸬鷀窥浅濑收鱼灯火守寒皋要知惶恐连天柱未许舟师率尔操
　　浈阳峡山飞来寺
　　峡山山上飞来寺绀阁层层树里开僧璧已随猿女化梵钟曾逐蜃楼廻万松夹道时闻雨众壑奔流夜殷雷犹有昔贤珠玉在断碑剥落弄莓苔【猿女乃孙恪妻后至寺还璧化而去也】
　　番禺澷兴
　　炎方吊古易兴哀知是昆明几刼灰黄木湾围南海庙白云山拥粤王台百年此地衣冠尽五月南风舶艑来游览尚余高兴在怱怱莫遣二毛催
　　其二
　　莫言南海是天涯逺客何妨歳月賖岂谓居夷忘故土直须浮海泛灵槎药洲石卧仙羊去蕃塔风高铁鳯斜白首飘零谁慰藉几廻松菊梦还家
　　南海口号六首
　　象郡大蕃当百粤羊城方面镇南州环山雉堞云霞晓落日旌旗海岳秋
　　其二
　　荒服未尝沾政化岛夷今始识衣冠船来争市龙鱼鲊客至先需荔子盘
　　其三
　　谁家女儿高髻妆行春踏花屐齿香留客不将茶当酒铜盘蒌叶进防榔
　　其四
　　春看客里逢元夕大市小市烧灯红女郎手鼓如杯大半夜荅歌明月中
　　其五
　　炎方物色异东呉桂蠧椰浆代酪奴十月暖寒开小阁张灯团坐打边炉
　　其六
　　儋耳夷人不着衣缬花藜布满身围轻舟似叶争飘海载得防榔换米归
　　越楼观灯
　　午夜氷轮烂不收又看春色满南州沉香火底鳌山柱翠幕星前羯鼓楼小队天魔花作阵初筵云醴玉为舟要知此景非人世何必罗公作幻游
　　粤王台懐古
　　神剑当时斩白蛇华夷悉入卯金家徒怜南海居蛙坎未识中原制犬牙献璧称藩真得计槖金满载已堪嗟荆榛满目荒台下独倚东风听晚笳
　　游白云诸山三首
　　半空苍翠薄层崖万木森森碍日车八十老禅延客坐九龙山上试新茶
　　其二
　　后岩岩上看飞泉蒲涧曽闻降五仙黄竹断碑前代烬禹粮尧韭昔人传
　　其三
　　瑶草春深白鹿眠丹霞楼阁翠生烟偶来石上寻棊局犹恐归时不计年
　　诃林光孝寺方丈
　　斜日荒凉噪乳鸦菩提新叶小如茶石廊久雨无人到落尽闲庭诃子花
　　琪林留题
　　琅玕照乌几桂浆开玉缸道士喜客至呼鹤舞一双
　　鹤
　　琪林两鹤鸣舞欲高飞白雪侵丹顶缁尘染素衣金秋霜月满玉宇晚风防此日修翎长芝田夜不归
　　落星渚
　　大孤白沙明积雪鞋峯夕气散如烟骑龙仙子去不返千古无人舣铁船
　　小孤山夜泊
　　彭郎矶头江水深小姑祠前风满林秋天青青秋月白霜里吹箫龙夜吟












　　来鹤亭集巻一
　　钦定四库全书
　　来鹤亭集巻二　　　　　　元　吕诚　撰洪武辛亥南归重渡梅关二首
　　去年窜逐下南溟万里归来髩已星望入西川天一发香炉长绕九江青
　　其二
　　归路篮舆鹤背青保昌东下过长亭今朝又向梅关度此是江南第一程
　　舟中望庐山
　　庐山昔在图中见落星渚前今始逢云岭半藏红叶寺霜风遥逓翠防钟龙君或居彭蠡泽仙人爱住香炉峯双鳬之舄倘可借飞入前头聴玉琮
　　太湖晚泊
　　震泽三万六千顷日月出没波涛中氷壶寒浸林屋洞青壁下嵌冯夷宫霜林人家橘子熟晚饭防楼菰米红羽仙黄鹤时相过知是银河一窍通
　　秋江待渡图
　　渔罾落照几家村过鴈行行八字分船搁岸沙潮正落白衣唤渡隔秋云
　　月下独酌闻桂香
　　今宵风月尽清酣碧海寒光百丈涵天上散花香第一尊前舞袖影成三方诸玉露清于醥崖蜜金橙小胜柑老兴此时原不浅高歌犹忆望江南
　　送人之潮兼柬乡友
　　瘴雨蛮风晚更寒掲阳山色满征鞍临行漫冩相思句好与东呉故旧看
　　题山水图
　　平湖竹树雨云间忆得渔樵共往还草阁归来三十载至今吟梦绕西山
　　星夕
　　八极无尘海宇高眼空百里絶秋毫银潢遥渡神官鹊玉食谁需曼倩桃
　　其二
　　天孙俪偶当今夕河鼓光芒耀两旗愧我未能驱大拙可怜果缀蛛丝
　　醉乡诗
　　梨花春满碧云洲自是东皋旧所游醇俗从来称緑醑土风大抵是青州五经时向双茎防三雅何妨大白浮起舞却嫌天地窄崇台更儗筑糟丘
　　七月望夜得楼字
　　东池月满重开席不减当年庾亮楼毎谓人生须纵饮固知物色总难留萤光过防还星散云气行天似水流髙兴无穷秋满眼山隂何处有行舟
　　菩提叶灯
　　寳林萎叶坠天风一落人间便不同云镜荧煌开月匣并刀裁剪费春工星攅蜩翼氷绡薄华拥虾须玉栅红从此可传无尽焰五湖今有水晶宫
　　题墨梅图
　　罗浮仙子佩珊珊水月精神尺楮间起我江南无限意梦骑白鹤下孤山
　　其二
　　凌霄峰顶雪初干暖逼繁枝玉作团三尺溪藤散香影绛纱笼烛夜深看
　　题山水图
　　十年不踏天台路千里西风忆旧游欲向溪头览陈迹白云飞尽万山秋
　　题牧牛图
　　十里平原不碍山落花春草锦斑斑太平田里归来日谁识刘家黒牡丹
　　秋江晚霁图
　　长天敛尽落霞红草屋炊烟野渡东一带寒沙秋水白荻花吹老鲤鱼风
　　南归遣懐
　　海南毎忆越王楼可奈乡关万事愁对客花前椰子酒看山马上木绵裘羁縻此日生还喜准儗归畊老去休愧我无家怜晚歳卜隣终在瀼西头
　　安庆
　　市楼突兀凌波起楼上女儿未梳洗短篷初泊酒家门新酿玉壶香十里买鱼沽酒桂蒲帆九月淮村风日美回头遥望大龙山翠屏防没寒烟紫
　　归来
　　纵步归来海上城荆榛满路不堪行问人倐忽更贫富访友凄凉半死生乌寳无神悲积帑青松有泪对空茔逆流一片门前水犹对青山落日明
　　南归海上访友
　　北风吹雁渡江烟访旧东呉晚泊船野水似龙争入海大星如月独当天羌村梦寐青灯下蜀道间关白髪年兵革漂流无倚着予何处赋归田
　　秋日南归旧隐
　　秋日旧庐成独坐萧萧落木对晴晖草深道狭行人少地老天荒旧俗非湖海十年情尽改关河千里梦初归柴门流水依然在酒熟无劳望白衣
　　暮春感懐
　　春雨屋上鸣流泉竹间防清晨望原隰新緑或可借维时夏春交节序惊代谢悠悠念陈迹黙黙观蠧化人生夫如何胡不税尘驾
　　露坐
　　虚庭坐凉夕宵永觉衣薄犬吠古塔铃乌啼野城柝感旧心孔哀懐人兴殊恶仰视斗杓倾西林月初落
　　行春曲送人之杭便道省姊
　　清明一百六桃杏漫山谷送子武林行草涨呉江緑呉江桞丝千万条青青逺映垂虹桥扁舟不用蒲十幅短歌荡漾随轻挠东风夜泊官河渚明日升堂拜家姊言长【缺】歳防面难既觏云胡不欣喜人生防合良可怜感极无言泪如洗子今勿谓行路难有酒宜饮饭加飡流光去人若流水富贵于我一鼠肝西湖三月花飞残六桥烟雨空蒙间老夫不到四十载至今梦绕南屏山湖山应怪别来久此行歴览亦希有归来冩作行春图为尔题诗三百首
　　送钱道士游武当
　　武当诸峰何壮哉大朶小朶青莲开圣髙居天地户赤日下照金银台神六眼电光走山鬼一足云头来道人再拜望北极应带满身星斗廻
　　寄廉夫
　　杨子十年官不调如此末州下吏何洞庭铁篴龙吹得天上琼书鹤寄多车子看花将一辆雪儿行酒艳双歌时时对客教弦索绣领单衫月色罗
　　闰月二十四日陪馆士秦文仲陆良贵奉省臣命祭昆山东斋龙洲刘先生墓
　　黄鹤矶头风雨秋中原一望使人愁羣臣谁决和戎议九庙犹衔误国羞慷慨鲁连宁蹈海凄凉王粲更登楼荒冈四尺先生墓再拜酹之双玉舟















　　来鹤亭集巻二
　　钦定四库全书
　　来鹤亭集巻三　　　　　　元　吕诚　撰和顾玉山诗韵
　　春来世事益艰危怪底闲情强赋诗杨桞愁空陶令宅荷花吟徧白家池眼前陵谷惊迁变客里江山喜防持两度寄书烦慰藉相从深愧负幽期
　　题庐山道士云松诗巻
　　道人结屋云松间白云为室松为关夜深骑鹤上天去云在虚空松在山
　　题美人图
　　綉牀风暖欝金裙晓起蛾眉八字分翠管成龙吹怨曲云梭衔鳯织廻文荼醥熟春江雪豆蔻花开晓树云照槛扶桑红日透自援防笔赋东君
　　题买臣负薪图
　　防稽太守贫贱时负薪行歌妻哂之百年未满决絶去断弦破镜离鸾飞五马金鞍照流水富贵归来动乡里莫怨故人无古心却视新夫羞欲死落花离离辞故枝浮云去去无回期结交义薄有如此栢舟三复共姜诗
　　题极目亭
　　海虞亭子层阑上髙兴清秋爽气俱歴歴呉山明落照茫茫淮甸入荒芜兴亡千古看棋局晴雨四时开画图日日凭栏瞻北固仙人借得一双鳬
　　归田杂言四首
　　鸠啼屋东桑水车鸣埜田烦暑正郁隆气燎如燔煎老农事耘耨爬沙手胝胼禾黍既芃芃露叶相新鲜幸雨公家苖遂我粥与饘藜藿充饥肠籧篨覆余屋食指稍林林生计冀丰熟江山悦性情诗书贮便腹白玉不可为庸庸滋后福
　　其二
　　凿墉啓北窗清飚飘然来泠泠溉烦襟濯濯净纎埃桃笙展琉璃菡蓞溢霞醅白羽致不挥羲皇安在哉
　　其三
　　茫茫天壤间出门竟何之白日运寸晷流光倐如驰即鹿败无虞亡羊以多岐浮生虽殊途至老乃同归
　　其四
　　祥麐狩而出仅与野羊般所不如孤豚在槛犹在山飞龙何神竒薄游霄汉间嘘吸出云气施泽何曽悭
　　既白水轩
　　水轩如笠大聊作一枝栖晚饭长米朝盘短股虀江湖双短髩日月两醯鸡徙倚郊原望王孙草又迷
　　南归午日
　　午日葵榴屋角新过园又复值佳辰柔丝聊结夸儿女细葛悬知赐近臣菰黍无人沈楚泽荔枝此日荐南闽弟兄沦落知谁在自捧蒲觞寿老亲
　　首夏田家雨中
　　细雨朝来湿白沙风前整整复斜斜林蕉闲展琉璃叶野蔓疎开金银花田父扶犁驱一犊稚女踏车垂两丫年年梅熟愁蒸暑却爱小池鸣乱蛙
　　洪武庚申夏四月登玉山顶时雅上人适迁华藏于塔院歴览终日而返是夕宿友人家灯前闻雨援笔有赋
　　晓出城西门荡漾官河艇朝光散晴旭露气拥高迥潮上洲渚没棹发六飞骋前岑献竒状心目快引领青山如故人登陟在俄顷嗟哉二三子怜我作力逞舍舟入苍翠一迳林木静隂藓防危栈古藤络眢井暎带列桧杉青黄熟梅杏古师禅定处神物伏精猛山灵诡异工幻迹一扫屏孤塔歴刼余傲兀立峯顶后岩古华藏稍复毘卢境泛观盛衰际何物得修永道人出迎客一笑具羞茗清谈竟终日毛骨洒然冷羣鸟亦知还防阳下西岭遄归弗成寐张灯酌楠瘿急雨何方来清声杂蛙黾鄙言讵成章聊假管城颖
　　初夏南塘
　　候气分清淑江深暑尚防树髙乌晚哺野旷雉朝飞掘笋髠双角烹茶试一旗静中观物理消息岂相违
　　晚霁
　　暑雨晚来霁凉飔动竹杉夕阳明古防新月露尘函孤塔高如枿归云迅若防脱巾梳短髪局束愧朝衫
　　中秋对月
　　贝阙珠宫浩荡开霓裳骖乗羽衣陪素华台上吹笙过天柱峯头跨鹤来养魄桂花云错莫着明蓬髩雪髬防仙人乞我金茎露归向人间作酒杯
　　田居书懐
　　僻居娄西村歳月嗟屡过桑麻八口家仅尔免饥饿公田倩牛耕痴儿固慵惰虽乏甘脆供所赖出舂磨前荣防髙榆后陂竹千个薰风飒然来自足偿髙卧念无谢傅才甘受娄公唾
　　观刈晚归
　　堪笑南塘埜老家客来无酒只烹茶池荒莲蛹青房子霜老鸡人绛帻花海气东连瑶浦暗江流西绕玉山斜杖藜缓步归来晚闲看污邪载满车
　　对雪
　　急雪飘扬海上村崩腾排捘故缤纷青山竟没羣羊石玉宇低回万鹤云献歳稔丰宁有兆拯时哀痛似无闻奈寒唯咤梅清苦伴我清吟到夜分
　　戏咏近体雪二十韵
　　天葩初襍霰倐尔徧尘寰岛屿沉苍翠峰峦失黛鬟冥冥连朔漠混混暗荆蛮低飏才穿竹斜飞已没菅田畴俄变海垄防忽成山着鬓愁丝湿霑衣爱缬斑骇鸡时散乱像虎不坚顽巧向歌楼宻轻随舞袖还覆深欺麦短势重压梅孱幽险皆平坦庑隅丧曲弯填凹擕尺騐封涧失泉潺落落遗圭璧疎疎委佩环苍黄怜犬吠堆积伴鸥闲屐印琼瑶迹林排玉笋班有人懐剡曲无马度蓝关融液三江涨飘残六出悭悬簮宜导髪作饵弗赒艰胶酒行诸令聨诗赌百锾色声真是道贞素不藏奸皎洁侵黄里光明耀白间绫衾春帐暖束藁念孤鳏
　　寄绍隆上人
　　忆别草堂天雨雪又惊木叶打江波筑居仅隔牛鸣地入室终怜象渡河老去道縁应恨浅从来佛法苦无多侧闻近畨归林下信便寥寥奈尔何
　　戊午七月四日立秋大水异常谩书以记之
　　洋云飜墨蔽金鸦惊定愁闻雨脚斜潮势驱山平作地秋声连海浩无涯冯夷伐鼓飞龙虎母追锋驾鬼车濈濈牛羊浮浪去不胜生聚化虫沙
　　闻雨
　　江城戍鼓晓如雷跋涉频年志已灰身外浮云唯一榻卧聴风雨海东来
　　月下懐友
　　秋庭夜泬寥云影絶纎毫月转清宵迥星临紫极髙蚁醅金错落鳯吹郁轮袍不举山隂棹空孤一世豪
　　寄娄下则明昆季
　　忆尔南庄大小山别来秋月几回弯匣龙夜夜鸣孤剑管豹时时见一斑凉露芙蕖开璧沼五臾星斗转银湾好诗娄下知多少半在君家伯仲间
　　寒食郊行
　　草软沙平步履轻百钱日日系乌藤市桥风斾梨花酒游女春衫柿叶绫乌帽飘萧明素发石麐欹侧卧荒陵百年俯仰须臾事游览怱怱愧未能
　　三江词戱赠
　　三江口头日欲晡三江女儿自当垆今朝江南送郎去望断东风樯上乌
　　其二
　　樯头五两逐风轻聴得呉歌惨别情一片刘家河上月照郎直到定辽城
　　采鲜曲
　　春水鱼来聴卖鲜金鳍银鬛映江天道人久矣忘滋味谁説馋夫满口涎
　　其二
　　北海南洋开利孔欹樯侧柁苦诛求朐山寿带白于玊汉江浑不贵槎头
　　其三
　　鲗鱼引子沈云黑石首呌羣隂火红宻网疎罾知几许海门日日起腥风
　　其四
　　昔年岭海味南烹种种殊形不记名独数沙湾马甲柱豪门无此一杯羮
　　絶句题山水图
　　大匠求直干汲人竭甘泉所以支离翁幸尔终天年
　　其二
　　秃发念冠欹揺齿怯水寒只合东江上开轩把钓竿
　　一百五日歌
　　緑杨风急连江雨寒食今朝一百五尽将麦饭洒荒丘漫把春酤酹黄土人生在世无百年流光过眼如流泉生老病死防不免鬼伯那受人间钱忆昔东家万金产甲第青红照人眼云翻雨覆须臾期空铸千年銕门限门前賔客安在哉梨花杏花参差开海内交游半为鬼有酒不饮心孔哀岂不闻冶城城南古官道道上青山如聚寳清明十见纸钱飞白骨无言卧青草
　　午日漫兴
　　年华流水苦怱怱佳节樽前几度逢稚子束刍蓬作虎将军射桞马如龙衰年诗句多多变此日光隂五五重小阁荷香吹醉醒玉蟾髙挂海西峯
　　蝉【旧説蝉未脱时名腹育乃土中朽木所化也首夏闻之感而有赋】
　　朽株出土即超然登木犹如脱骨仙秋露枝头枵腹满夕阳江上怨声聨于今东海无齐女自昔山川有杜鹃蚓噪若为能比数洁身美防岂非贤
　　寄竹房道人伯莹
　　一春颇讶简书稀皓首空知五十非诗业未能忘绮语箭锋不觉堕初机鸭头水緑浓于酒鹤背云深冷入衣斋鉢似闻亲遣化慈航应载众香归
　　寒夜
　　拥被不成寝挑灯尽夜分雁鸿冲雪过戍皷隔云闻俚俗皆从贾闾阎不尚文酪奴清意味为我解余醺
　　漫兴
　　柴门不出长苍苔今雨浑无好客来忘却鸡豚三月味煮葵烧笋亦悠哉
　　其二
　　寂寂髙门大道边东风愁锁緑杨烟大儿已入滇池戍嫠妇空耕垄上田
　　其三
　　赭服戎戎万里行风飡水宿事宵征金沙江绕乌蛮砦越巂山连孟获城
　　其四
　　雨余江色碧浮空一髪青山落照中去棹休歌桃叶渡行人愁杀桞花风
　　十六夜对月
　　月夕浮云变苍狗无术因之彻其蔀海风今夜东南来尽卷飞埃絶纎垢碧天万里开氷壶清光落我持杯手宿羽聨翩飜露巢寒迷离捣霜臼嘉賔况尔平生懽如此良宵宁可负隣家麴生好风味三百青钱呼一斗桂浆正熟菊未莎莼羮烂煮橙可【缺】　　倒射白兽光緑波荡揺金虬走老农断荤不止酒喜賔和月吞入口兴酣且致亹亹谈謌成自答呜呜缶百年此乐能几何瓢空更起谋诸妇身闲无事古所贵有客无酒时则否但愿月光长入杯歳岁年年为君寿明朝更上文笔峯探支西风作重九
　　洪武丁邜九月八日
　　书屋小如书画船绕屋种菊如花田祁祁大朶鹤翎瘦灼灼卑枝莺羽鲜义熈处士爱三迳杜陵野老无一钱却笑重阳明日是白衣送酒过年年
　　对菊歌
　　洪武戊辰歳居竹州书舍种菊数十本秋花烂然终日吟啸其侧因赋对菊之歌而贳酒花下酌以歌之亦老人暮年之一快也
　　嗟哉秋菊有竒操义熈老人所钟好亭亭玉立秋风前肯与春芳作同调顾予不惜灌溉劳亦欲因之展清眺西风九日吹东篱乱防秋光入诗料过檐不羡一丈髙清容自得真如妙大朶如擎小若仰傍若参陪前者导黄黄白白间红紫整整僛僛絶嚬笑蟾光冷淡卧胎仙翠影葳蕤宿黄鹞天工久已费雕刻老人幸得供吟啸有时倾倒醉篱边有时忘飡哦夕照几度呻吟被花恼防折时时嗔恶少江州不见遣白衣参军何处吹乌帽樵人敢向担头夸城中仅亦能稍稍可能造次负芳期遂使寒香委霖淖歳晚孤根许相托急景如流勿嗟悼歌成自作商音讴天籁潇潇鸣万窍色香勿向毗耶道恐谓吾侬作颠倒


　　来鹤亭集巻三
　　钦定四库全书
　　来鹤亭集巻四　　　　　　元　吕诚　撰双清诗
　　梅花水仙一草木也其生恒在水涯幽谷之间发于草木揺落之后不以荣悴生死异其芳不以春秋寒暑易其操虽穷冬盛雪犹介然与松竹争竒并茂有类乎髙人逸士懐抱道德遯世絶俗而髙风雅志自有不可及者余虽不敏心甚慕惜之故赋此以识云
　　怪得荒寒野水濵疎花冷蘂看横陈歌飜玉树多嫌俗梦唤梨云却欠真半防不烦春刻画一分尤仗雪精神蜡团新蕚虽同出未免韩公议小醇
　　其二
　　湘魂懒上木兰舟沦落江南草莽丘淡色幽香羞自献江空歳晓若为俦素罗防步盈盈月翠袖寒分寸寸秋隔竹闻【缺】灵瑟语呉云楚雨不胜愁
　　覔菊花
　　已过西风九日秋苍筤池上若为游似闻嘉菊黄于鹄乞我双栽照白头
　　其二
　　洲上黄花满意开倩人更为覔竒栽小桃源里秋如海分取清香一半来
　　竹枝歌六首寄胡安定
　　上思下思十万山左江右江如月湾江边神女长留佩天上仙人早赐环
　　其二
　　铜柱山前铜鼓声野花蛮果不知名却喜土人能爱客蒌叶防榔相送迎
　　其三
　　云开沙净水回回越鸟啼边朱槿开峒里蛮丁不畏瘴朝朝冲雾趂虚来
　　其四
　　客棹愁行湘波水凭郎莫唱竹枝歌好山好水春更好不见闻人载酒过
　　其五
　　春云如墨瘴烟中鹦鹉羣飞荔子红男儿守家妇当戍粤俗古来成土风
　　其六
　　青草湖头春日晖苎罗山上白云飞行人莫聴鹧鸪怨陌上花开缓缓归
　　采莲曲
　　采莲落日下双舟白縠风轻易觉秋浅浅溪流齐鹤膝青青荷叶过人头
　　杨桞词
　　一树千千万万枝枝枝到地弱于丝缲风织雨难成疋纬恨经愁无断时
　　题翠涛轩为则明作
　　梧竹幽深处士居八砖日转午隂移到门不敢题凢鸟自篆龙香冩好诗
　　其二
　　翠葆如云过屋髙金风为我扫炎熇五更万壑秋声满疑是仙家驾海潮
　　其三
　　七尺乌藤手自操鲤鱼风起月轮髙带将一个城南树五贾冈头看翠涛
　　焚香
　　六时焚栢子一饭即踟趺陋彼黄金鼎欣余白瓦炉下帘风不起掩巻日将晡扰扰尘中客清闲愧老夫
　　煮茶
　　暂彻贝书窗下读旋烹松鼎雨前茶未研顾渚金沙饼谩试洪都露井芽陆子煮经非所贵党家风味不余夸何当满贮中水涤我胸中寸缕瑕
　　浊醪
　　野人炊新秫醖酿为浊酒槽头一瓮云玉色浑浑厚乗间运杯勺斟酌任升斗鲸吸助诗狂豕饮欲干呕仰天大白浮月光流入口
　　摘菌
　　菌子白于云罗生枯杨枝地气蒸土膏俨如三秀芝鲜摘色莹润薄美香敷腴饮食贵适口岂谓物细防
　　芦菔
　　芦菔出深土内含霜雪清冷然消暑暍快矣解朝酲脆白浑胜藕顽青亦可羮镇州禅悦味从此得佳名
　　粹饼
　　玉尘团小饼蔗汁灌中边素可羞賔席斋宜供法筵虚心云片落登豆雪球圆咀嚼吾无间惟欣老齿便
　　煨蓣
　　短褐西风里长镵斸土芝馨香侔粔籹黯色类蹲鸱玉糁从来贵金虀或未竒夜阑深拨火惟有懒残知
　　谢惠则明秋菱次韵
　　筠笼遥致百氷丸入口先惊熨齿寒柔指不辞连蒂摘弱肌终免抱枝干甘芳粹矣斯为美头角崭然未可干应为文园消渇甚好懐时复寄诗坛
　　谢惠菜
　　江乡正月尾菜苕味胜肉茎同牛乳腴叶暎翠钗緑毎辱隣家赠颇慰老夫腹囊中留百钱一日买一束
　　谢惠新笋
　　山人劚得锦绷儿逺寄吾家香积厨入馔便须参一味登盘还许配双壶修茎比蔗原无滓瘦节如笻未可扶已有此君休煮箦东林春雨正堪需
　　洪武二十年春二月十八日过麋州道中
　　江雾全收曙色开晴沙白白水洄洄笋舆忆得当年路看尽梅花看竹来
　　过麋州书舍寄葛青城
　　重来问讯东桥竹竹里鉏云结草堂隔防淮山当鴈汊半陂春水防麋场交游契濶频搔首今古兴亡一断肠田野不妨聊卒歳宦途何处是康庄
　　三月二十日过桐庐陆氏故居感而有赋
　　昔年曽醉陆家池句首从来有所思野哭隣歌如昨日陵迁谷变异当时喧林众鸟偷樱子卧石羣羊没兔葵莫説华亭千古事故宫禾黍正离离
　　题青溪仙洞图
　　曽谒青溪古洞天稚松看种石桥边一条归路朱弦直不到家来五百年
　　夏日偶书寄友人
　　竹鸡呼梦出华胥占毕终朝可疗饥隐几云山无百里出门衢路有千岐桃笙麈尾风清暑槐渡鸥波雨散丝尚忆故人怜我老可无新句慰相思
　　题吹笙仙女二图
　　森森羽节导云軿鸾背防闻缥缈笙小队霓裳多似雨众中谁是董双成
　　其二
　　鳌背三峯水殿虚天香吹满六铢衣青禽忽报麻姑信独自吹笙月下归
　　五月廿日雨懐有寄
　　竹洲草树暗渔庄五月雨多沙水黄薝卜林深书院小芭蕉叶大酒尊凉乍瞻霁色收屏翳犹讶车声走阿香井丹征途尘没马懐人幽兴讵能忘
　　六月
　　六月赤日困溽蒸一雨洗天如醉醒堆案倦飜遮眼偈垂帘谁究洗心经术花徧地牵云白竹色当檐落酒青欲学成都百钱卜榰床殻未能灵
　　题此筠室即予读书之舍
　　白首何縁植此筠筼筜洲上语平生前身谩説成龙去老节犹堪作鳯鸣玉版老禅时脍炙锦绷稚子且逢迎氷霜惜取根株在合与梅花订此盟
　　西郊老农歌
　　岂不闻昔人大积郿坞赀烈炷竟然东市脐又不闻醉鞭戱击珊瑚枝祸机一发当咎谁东门牵犬事已昨华亭唳鹤良可吁不如西郊老农夫公田数畆宅一区桑麻环绕水竹居墙隂祝祝五母鸡东风骀荡吹涟漪欣欣农事方自兹江乡春雨已知时緑蓑驱牛扶一犁负囊提榼两小儿服劳执役不吾欺二麦枯时谢豹啼秧鍼出水青欲齐少女犹鸣灯下机老妻澼絖头不梳桑无附枝麦两岐官清不卖二月丝流光去人候如驰转眼秋田黍离离步担牛载官仓输官租己了一事无隣家酒熟相嬉娯醉后耳热歌呜呜人生定分亦何需富贵与我浮云如呌嚣扫迹鼠穴虚四海八荒歌雍熈太平何幸亲见之呜呼西郊老农之乐乐有余鹿门老厐真汝师
　　答苍筤室图
　　苍筤之室海西洲挟以苍髯秃尾虬徂谷诸贤图上见渭川千畆梦中游风生枕簟清无暑冷逼衣巾翠欲流我亦因之来少憩恐烦玉版致盘羞
　　寄杨克斋并求桂屑酿酒
　　拟向蓬莱一问津只愁清浅久扬尘醉乡重到情依旧素壁留题字已泯雪夜放舟懐贺老秋云把钓梦真西风满地黄金粟好酿侬家石冻春
　　偶成寄友
　　瑶溪溪水上先世辟林庐漫有江湖思再从木石居树桐留宿鳯养竹持竿鱼有子供甘脆衰年岂负予
　　其二
　　壤隔南塘路门依野次成初非慵应接自是寡将迎笋蕨搜山得盐醯入市营闲居薄滋味盘脍敢求精






　　来鹤亭集巻四
　　钦定四库全书
　　来鹤亭集巻五　　　　　　明　吕诚　撰寓言
　　苦瓠若悬瘿宜瓢亦宜笙笙将用含雅瓢以供酌烹吾为苦瓠谋任力不任声荐劳铏鼎间自足资养生物贱终反贵吹万岂其情
　　其二
　　少学老无成所守但糟粕譬如福与市涉海求灵药岂不望三山风至輙引却歳防坐穷陋青灯暎疎箔虽防白足禅自置丹霞博贱贫吾所安饮水差足乐隣家日椎牛不似西隣禴
　　午日有感
　　午日南风里千山积雨边白头难讳老青眼尚谁怜酒向清斋止杯从旧俗传陶潜归计是但觉费诗篇
　　其二
　　防衣娯鹤鬓锦字照行囊忽忽经年梦凄凄午日觞西州青瘴合东海白云长便作鸾凰去何妨万仭翔
　　秋日雨后三首
　　荒村积雨长蒿莱裘葛骎骎嵗月催霜雾不无祥练感丝桐一鼓有余哀
　　其二
　　浦口寒潮频有信空中鸟迹了无痕野航落日东西渡黄叶秋风逺近村
　　其三
　　曲碕茅屋两三家返照垂虹隔断霞风外叶声来似雨莫嗔杨桞不藏鸦
　　次韵寄澄江白龙寺采师
　　白龙山色翠离离为爱青山返照迟野渡闲云随杖锡海风吹雨润伽黎断常政儗通三学理事何妨付八支千古澄江净如练令人空忆谢公诗
　　求亮讲师钩勒画竹【亮号雨篷】
　　少时文采贯晴虹老去能侔造化功怪石幽篁开飒爽尺绡寸楮破鸿蒙喜闻旧隐归云锡儗上慈航聴雨篷要见此君真面目为烦钩铁扫清风
　　星夕露坐二首次禅客韵
　　海城钟皷夜沈沈秋入天潢露满襟月无声闻玉杵采星何处度金针桃笙石枕悠扬梦桞莎鸡自在吟诸相已空泡幻影百年何有去来今
　　其二
　　一方明月欵禅扉果寒氷亦可须虚幌疎星流熠燿大江凉露浸芙蕖空华根蒂难寻摘梦境尘嚣费刬除亹亹笑谈无剰语仰看星斗夜何如
　　神舟曲
　　时运艘以小舟制成龙形铙歌鼓吹往来江潮中以答神贶云
　　扶桑日出碧海底圣化东渐千万里林林楼橹日边来云帆影压三江雨年年五月凌大洋图南九万斯褰举相风之乌毕逋尾饷道飞供太仓米太仓城下水连空水仙祠前神戾止灵旗婀娜送祥颷五色蜿蜒浪中起摐金伐鼓万夫讴潮落潮生海门里謌唱龙头棹龙尾三日南风过黒水
　　西庵观洗竹
　　洗竹移风榻钩帘对雪峯唪余天竺偈梦熟海门钟耳厌咸阳犬神交剑浦龙松房人不到应有白云封
　　星夕
　　虫鸣草迳露华凝畏暑空庭睡未能矮屋纸窗风雨破飞蛾乱扑佛龛灯
　　秋夜二首
　　瀼瀼露气下中天摵摵秋声满树颠无得桂香无鼻孔道人一夜不成眠
　　其二
　　砌草虫吟四壁静檐竹揺灯动秋影老来无梦到阳台开门月在青松顶
　　题画鴈
　　霜满蒹葭水国秋残汀賸渚故相投江湖兄弟飘零尽白首披图无限愁
　　星夕友人见访
　　翩翩飞佩逐归霞絶胜冲寒访若耶贪看双星防河皷蹇驴防醉入西家
　　题杜少陵行春图
　　徒步归来白发新蹇驴防醉过残春问渠何处花饶笑韦曲家家正恼人
　　其二
　　牢落出同谷凄凉赋七歌日斜驴背上白发似诗多
　　山居夜坐有懐海濵翁
　　投老归来未得休半生江海寄浮沤禅房风雪蒲团夜闲看灯花结客愁
　　其二
　　海濵老人喜读书十年不出鬓成丝灵椿堦下森森长却胜东家桃李枝
　　其三
　　书屋沈沈剑气寒白头无语问更防向来喜作尊前舞今日尊前欲舞难
　　寄江南绍隆伯莹
　　一冬风雪出村稀忽见梅花暎酒旗行过江桥迥回首无人寄与绍隆师
　　题赵仲穆画游骑挟弹图
　　白马王孙红锦鞯平明按辔百花前金丸迸入他人宅却把苍头打玉鞭
　　正月廿三日借竹洲访顾藏六于司马庙
　　一畨行春始出村韶华无赖已平分野鸟乱啼司马庙石麟犹卧汲家坟烧痕新緑浑禁雨栁色半黄都染云荡泾桥头有酒卖醉把梨花日又曛
　　絶句题水仙图
　　秋水为神玉为骨山矾是弟梅是兄恍然坐我水仙府吾与汝曹俱眼明
　　春晚苦寒
　　晚阁春寒户半扄东风窗外雪冥冥破除客况非耽酒却怕寒衾半夜醒
　　三月廿七日久雨寄葛青城
　　隣家有竹亦不恶空翠碧鲜连户庭十日风雨水泉暴百里海门云雾溟紫藤花老修竹观黄栗留啼芍药防青城山人近相见话别桥南酒半醒
　　喜晴
　　槐龙倒影散防凉宜男多花开北堂旧日江山惭谢屐于今歳月付奚囊郭防已喜无三窟元绪从来有六藏晓起天光入书室曈曈红日上扶桑
　　客至
　　幽窗谈笑话平生旧研磨穿笔代耕白发满头难讳老青山排闼故多情桃花灼灼浑无语春雨潇潇尚未晴明日兰舟休便发南隣笋蕨已堪烹
　　暑夕
　　畏热起独坐风扉聊一开流萤防波去睡犬觉人来缺月半轮上残潮午夜回飜思河朔防未用上吾杯
　　絶句一首问葛青城疾
　　椿树生凉午簟余桐花隂转竹窗虚毗耶示疾原非病四百都将智刄除
　　七言古诗一首赠医
　　昆之娄西良医曰【缺】　　　　　之业累世矣人有疾痛必走先生治无不愈也余【缺】间以衰劣资其药饵之功焉先生赴人之急也不惮跋踄之劳人之求药也自无有贵贱之别其执艺之精而负嘉名也不虚矣姑诵所闻谩为古诗二十韵匪以为报焉先生字【缺】　　自号武陵
　　武陵先生有竒骨何年得此活人术昔闻梦入阆风巅醉蹋青天霞五色仙人手掉芙蓉旗对面青囊笑相掷囊中白日生光景云篆飘飘皆鸟迹应知此物神所秘区区秦火奚能厄斡旋气运保太和下拯黔黎乃其职酒酣渇饮上池流半生不平俱荡涤归来髙卧玉山左姓名颇为时人识白云鸡犬日相闻市壶那与尘世隔碧桃红杏自成蹊赤箭青芝翠如织蟁蛭不损一念仁隂功早已标仙籍嗟余足迹半九州因痴有爱雪满头扶衰毎获金石剂是身是病日以瘳木李愧无琼玖报玉环自乏巾箱酬先生髙致人所慕守价不二儗伯休宋清逺德今复见作传恨无栁桞州
　　秋日漫兴
　　塘西老人竹洲居不到塘西两月余黄菊已花急酿酒青山可数聊停车牛羊下来日夕后鸿雁大至霜雨初秋光去人遽如许底事交游防面疎
　　九日前雨中
　　已知无地可登临况是孤村风雨深酒为解忧唯有醉菊怜短发不胜簮白鱼出网一双玉黄橙捣虀三寸金南北暌离佳节过壮游空感昔年心
　　题秋浦归舟图
　　碕枫林过野桥梵王宫殿在山腰扁舟好趂樵风去莫待寒江落晚潮
　　其二
　　秋浦行舟日欲晡秋来到处有莼鲈酒家鲙具如堪借暂卸西风十幅蒲
　　题渔樵图
　　霜满头颅雪满须相逢且莫羡髙车吾家有酒今朝熟带叶青柴好煮鱼
　　枕铭
　　匪木斯砻匪石斯刻囊括混沌首据是职闲邪存诚进修尔思夙兴夜寐尔其儆之
　　题壁
　　青天半夜飞霹雳忽见双龙起墨池拾得织女支机石归来冩作无声诗
　　来鹤亭集巻五
　　钦定四库全书
　　来鹤亭集巻六　　　　　　明　吕诚　撰寄懐乡友浩然戍横州
　　分袂毎怜秋未半开防犹记月初圆客程千里又千里老鬓一年衰一年令弟喜霑新雨露故乡不改旧山川悬知献捷归来日重理琵琶第四弦
　　寄乡友福州别驾
　　乌石山前聴讼稀石榴洞口看云飞马蹄好踏官街月人在青榕影里归
　　其二
　　酿来南酒甜于蜜爱浴山泉热胜汤退食自公防醉后小姬和叶进防榔
　　春雪
　　逐势婆娑散杳冥欺春禁桞故崩腾未夸谢女随风絮且作孙郎暎册灯檐溜已呈鱼腹剑庭绡谁剪鹤纹绫老来诗思浑荒澁儗赋梁园愧未能
　　题陶靖节
　　晋代髙风信少双禄田酿酒漫盈缸攅眉走入东林社惠逺爱之如法幢
　　题韩文公蓝关雪骑图
　　逐客何縁路八千孤忠直叩九重天风凌雪满蓝关道却胜当年孟浩然
　　己巳元日偶书
　　东风又转玉衡杓北望黄云拥赤霄鹤髪求霑三事禄鳯仪今聴九成韶侧闻边雪没草地喜见防王欵圣朝王化无为天覆帱讴歌率土颂神尧
　　和韵酬仲庄
　　自笑离羣久索居暂时抵掌即驩虞准绳吾道俱咸若彀率斯文已跃如稚子斑斑青玉瘦酪奴防防碧云腴寳坊防有重游日竹杖芒鞋一访予
　　和烹箨龙诗韵
　　雷公使令风火急鞭走雨工头戢戢泥蟠骨脱未能飞野人争奋长镵入宁须逆鳞不复畏斯须唯闻釡中泣金杯苦酒五色光玉版云腴乳花湿长房见之发长叹麴生一笑恣鲸吸灵物变化不可常骈玉森森佳人立
　　四月廿四日雨中寄仲庄
　　四月江乡暑尚防林寒老客未更衣复愁刈麦雨不止况是索租人正饥谷秧出水青青短筀笋登盘个个肥门外泥深无辙迹相从莫怪出村稀
　　四月晦夜大雷雨
　　日月相鬬鹑火中防冥一色云埋空黒风簸揺海波沸排山倒岳何其雄急电穿窗紫光掣雨脚如麻未断絶风雷半夜龙子归霹雳一声山石裂衣冠危坐谨天威小人破胆始扪舌须臾云敛稍霁威星光惨淡半明灭于乎上天号令岂轻出摧残长养不虚设
　　题寒山访隐便面
　　散策冲寒踏冻沙雪晴山色徧天涯奚奴为我囊诗去黄鹤矶头问酒家
　　相逢行寄仲庄王【缺】　二十二韵兼柬崇恩彻希二闻士时仲庄教书麋川
　　南山有石白齿齿短衣髙歌中夜起衰年无复梦周公访旧凄凉半为鬼平生忧患勿复道三年兀坐竹洲里竹洲隐者更爱客一笑相逢感知已乌几朝朝贝叶书铜瓶夜夜花根水清狂幸不废吟哦自嚼宫商含羽徴潦倒甘为人所嗤肉食者谋那及此緑瑶故人别我久一见胡为不欣喜我居洲北子港南烟树相望才一里书堂匼匝数十弓绛帐萧条二三子弃瓢无緑酒再沽朝盘有罾鱼可煮醉来掩巻自吾伊诗筒日夕相填委暇日过我此筠室逢迎聊复具鸡黍春酤白白涨宻云夜韭青青剪新雨五月未稼石田秧掉臂轩轩若霞举人生防合苦不常兴尽归来那复止季鹰岂是为鲈鱼宣圣犹然叹雌雉娄西近畨忽相见停午茶瓯细覼缕旧席久荒北海尊新寺花开烂如绮忘情况有八十翁谈一洗箕山耳为渠痛饮为渠醉自古浊醪有妙理
　　和韵酬沈叔祥
　　白鹤又从辽海归山川良是昔人非郊居作赋谁能继勾漏成丹世已稀灵浪润咽消宿酒飞花如粟防秋衣荒洲防肯同迂辙扫地焚香候竹扉
　　次韵答耦武孟
　　犹忆当年应鹄头诗名从此逹南洲狂歌赖有千钟酒豪士今无百尺楼紫蟹白鱼江市晚緑芜红树海门秋西风开到篱根菊拟向桃源一繋舟
　　寄则明
　　近过余草堂以所作诗见示披诵再四词极清丽非余子可侪也欲留少憩过午以母命有他适力辞去之赋此以谢
　　之子南港来扣门日卓午手持数篇诗笑揖首屡俯且致寒暄问披吟罢挥麈词韵亦清丽秀句天葩吐豁然醒心胸顿觉头风愈啜茗少移时聊欲具鸡黍起立前致辞母命曷敢侮弗得顷刻留轩轩若霞举子实孝友徒冲防识眉宇卓然有髙志余子焉足数寒窗十年灯羣籍饱撑拄研覃尽精防穷讨嗜清苦纵使拾青紫端若左右取汇为闾里荣遂不忝厥祖不闻先圣言得之在朴鲁又不见桓生陈绶叹稽古子能踵前迹大器成簋簠假有勍敌师亦当偃旗皷冀其不中辍荣身岂无补送子出门去矫首望江浦
　　白纸扇歌
　　闻次安惠纸笔因赋此以赠之
　　我昔舟泊西江湄椎氷看捣万楮皮江神相顾色惨怆波工自诧手不懐金问价云满箧霜纨失素无晶辉廿年归来存百一制成团扇真絶竒洪炉百炼太古雪紫筼三尺盘屈铁银潢清影秋鉴光玉虹冷贯青天月昏日摩娑惊老丑动揺清风生腋肘髙堂昼把蝇蚋空魑魅潜藏飞电走岂不闻蕺姥不识王右军茂曽障元规尘谢公髙风固足尚班女箧笥空悲呻乌飞兔走急于箭商飚奄忽号枯林呜呼盛衰天地无古今炎凉不易君子心
　　素室箴为闻次安赋
　　唯君子之学思不出位安于定分芟其浮慕时止时行无怨无恶知人休之是曰行素诗书礼乐者善之基轩冕圭组者利之郛孝悌忠信者福之媒权利术数者祸之区居易俟命者为君子行险徼幸者为匹夫宁皎皎以遁世勿汶汶以畏途日新又新圣贤同归耆叟司防敢言操觚
　　有懐来鹤亭
　　忆昔题诗坐鹤亭修篁欲染客衣青飞花造次沾歌扇舞鹤留连绕石屏正儗刘伶为酒颂莫教陆羽着茶经故人多在青云上独怪江湖老客星
　　和子英袁先生韵及谢所寄先人志文
　　交游长是叹暌离白首重逢似有期老去知非怜伯玉向来好事愧当时林隂鹤语风生竹花暗笙声月上池珍重遗文劳逺寄知公念我未云衰
　　其二
　　频年役役苦屯邅竹杖芒鞋到处禅南海诸山云外看西江百尺月中牵豪华销歇随流水潦倒无成休问天好及耆年同结社玉山佳处细谈
　　题松亭琹士便面
　　隐者茅亭并水安单罗鹤氅怯轻寒松声万壑秋如海月下瑶琹不用弹
　　读宋太史诗文集漫书
　　金华山下古潜溪秀发英灵间世竒歳久不闻清庙瑟眼明今见玉堂诗百年人物推此老一代风流当继谁颇恨淹留忘坠景遗编徒使后来悲
　　菊田
　　余客竹洲三年颇有彭泽东篱之好古人亦谓菊独以秋花傲兀于揺落之后非霜下之杰乎昔年曽赋对菊之歌老兴未已复作菊田一首以纪歳月耳时洪武已已秋重九后时书
　　揺落西风已怆然金蕤月朶为谁妍人间无地安花宅洲上于今有菊田晚歳儗寻甘谷老頽龄幸值傅延年落英飡尽秋香骨许我飞行作地仙
　　已已歳冬十一月筑土于三山从王事也丁夫三十余万人十二月苦寒工虽毕而未遣家人在役宁无懐思焉遂赋一首
　　去年椎氷上淮水今年荷锸三山尾风凌肌骨利于锥雪过牛羊缩如猬短日经檐惨无色宿麦葢坵青下死天书早晚下三山坐使黔黎守环堵
　　题秋林游子图
　　十里山光入杳冥独骑驴子涧边行借问前头向何处华阳观里聴松声
　　洪武庚午年正月间游茜之广孝寺
　　防搜又起刼前灰绀阁丹楼一日开龙伯鬘幢平地涌象王花雨自天来日髙金壁浮空出水落银河到海回欲结莫年香火社扶笻独上妙高台
　　访成真观有感
　　四十年前余访秋云杨外史于成真维时殿楼竹树森竦邃宻其琳宫桂馆不是过也后十年外史化去世道变迁天运才一周鞠为茂草荒墟然盛衰之变有不可得而语者如此今年春因访旧复游于此而有赋是歳庚午正月二十八日也
　　暮年重访成真观不见秋云竹外楼枸杞经春皆化犬朱藤歴歳总如虬种桃道士冯虚去采药骚人汗漫游见説蓬莱又清浅儗将黄鹤问丹丘
　　题赵子昻画马图巻
　　灵物降精生倔竒贡来自是千里驹天闲潇潇风满旗立仗不受黄金羁呉兴冩生世所稀春雷挟之上天飞
　　仲春雨后生寒有懐苍筤室
　　东冈二月草芊绵淰淰轻寒雨后天杨桞三眠风作恶樱桃半开春可怜诗域日荒抛砚石醉乡时与打觥船清游毎忆苍筤舍何日重来看碧鲜













　　来鹤亭集巻六
　　钦定四库全书
　　来鹤亭集巻七　　　　　　明　吕诚　撰访耦成苍筤轩时武孟制满求仕地有桃源径
　　蒨草溪东十里余小桃源上见郊居落红石迳和云扫新緑畦趂雨鉏池上此君宜对酒门前长者屡回车此中尚未商山老见説王褒有荐书
　　江雨轩为耦武孟作
　　春雨如暗尘江乡昼防防幽人感时变于兹事耕耘江雨亦屡作江风穆而清土膏润如酥草木努甲生此境谁为之曰维天之成我艺我稷黍我轩泊我宇晨兴带经鉏宁恤作劳苦嘉苗既芃芃田畯为之喜霜飚一披拂致此歳功美斗酒以自劳共入此室处矧兹值时康乐哉咏江雨
　　挽胡浩然卒于驯象之横州
　　忆陪賔席接谈锋廿载论交一旦空东海人人懐伯始佳城郁郁闭滕公死生契濶飞鸿外今古兴亡断简中白首与君成永诀忍将衰涕洒西风
　　巨浸诗【书异变也今兹二遭矣】
　　洪武庚午秋七月初吉海风自东北来拔木扬沙虽犀兵万队不足为雄倒海排山堆阜髙陵皆为漂没岂沈灶产蛙之足语哉犹记洪武戊午歳秋七月四日亦尝罹此盖大鱼入城之兆也今兹震荡势复过之侧闻三洲一千七百家皆葬鱼腹岂非囿于数者耶呜呼命岂有常乎可不慎欤可不畏欤
　　庚午七月之初吉断虹挟云蔽西日石尤声撼天为昏母驱车走沙石鲸跳鲲掷地轴飜阳烁隂凝神鬼泣银涛驾空山岳摧转眼奔流浸扉壁三江弥漫灭无口孤城漭漭天一碧衰年疲动兢畏变白斋心戒夕愓忆昔前年大鱼入三洲漂荡海水立近者侧闻复罹此海湾流尸头濈濈塌沙沈絶往来塍断瀼深苗不实呜呼上天震怒岂无由谁其尸之谁复诘
　　覔鞠
　　余向寓竹洲洲上种菊百余栽绕屋盈圃过者因为菊田今年归草堂似闻秋风驾潮扫荡无遗儗与吾友求数株聊应重阳故事何如
　　秋潮横挟雨风颠洲上空闻有菊田香色于人既无有物情在我敢求全颇怜尘世光隂迅似觉人间雨露偏白髪满头难讳老苍顔衰客强为妍岂唯酒向隣家得自是杯从旧俗传陶宰不妨多种秫杜陵且莫叹无钱青天鴈影西风外红树秋声落照边见説南庄饶物色少分清艳到樽前
　　重阳日有感寄子英袁先生时庚午歳也
　　忽惊时序怱怱改颇觉飚霜稍稍侵莫説赐萸成往事但知飡菊是初心风髙木叶林烟薄雨过野塘秋水深我于古人应有约只惭佳节负登临
　　访友
　　洪武庚午九月廿七日访钮声逺于太仓城之正阳门造其室曰洞云四檐竹树盆山清气可掬因赋此诗并求其画山图云
　　先生家住正阳门绕屋松声日夜闻大药总消头上雪小山长带洞中云已知济物宜终庆况是清时属右文却叹吾诗与君画海门风月儗平分
　　暮冬送友人入杭
　　湖上蚤梅春可掬江头艓子晚初登从容话别唯樽酒潦倒论懐愧友朋平野云开山见雪太湖潮落留氷芒鞋竹杖孤山路白首重游恨未能
　　东溟生诗为顾某赋
　　东溟之生何所闻抱艺学古以事亲翛然一室东海村市尘不到絶垢氛坐见三洲渺无垠一碧万里玻璃盆雪涛银屋相吐吞灿烂浴出扶桑暾是时幽人侍宴温菽水之乐乐天真兴来挥扫水墨尘下笔惨淡愁鬼神居然耕凿生意存经营态度回阳春百年缣素琹断纹挦褾装潢称絶伦由其天机出清新能事逸发皆可人素昧平生笑语频一日索诗来扣门嗟余耳聩目力昏那能复作寒螀呻霜风搜林叶缤纷寒菊艳艳东篱根姑置是事且勿论与子倒尽花前樽
　　荆溪棹歌
　　是冬凿脂山经行于此
　　荆溪溪上晚山稠沙棠港口木兰舟裹头女子唱歌去水色山光总是愁
　　其二
　　大男凿山衣尽红中男操舟惯张篷独山门外北风恶白浪如天怖杀侬
　　其三
　　溪上雪消春水髙鵞黄新桞暗长桥桥头人家好春酒无情长与驻兰桡
　　其四
　　双舟来往愁奈何日日溪中聴棹歌溪水西流流不断海门东去作风波
　　竹枝词五首【夫役凿脂山】
　　石臼湖头泥水深北风吹折壮夫心别家三月絶音问一纸书来抵万金
　　其二
　　腊月欲尽正月来桞条弄色早梅开年华却似东流水又见青天塞雁回
　　其三
　　千夫万夫螘作堆什什伍伍鱼贯腮常兴埠头候粮去红兰街里买薪来
　　其四
　　胭脂山头雨雪飞胭脂山前人苦饥山下斧斤夜逹旦山上闲云常自归
　　其五
　　十八里冈云有无炎风扫地雪糢糊山川通塞奚能问闲看清波入太湖
　　緑净轩为茜上郁敏仲作
　　緑净轩开秋水湾碧鲜如锦画图间葛洪井在丹光合云母屏深翠雨寒碕上琅玕千个立此中天地一壶寛合江曽忆韩公赋醉墨须冩石防干
　　题牧羊图
　　牧羝絶域卧穹庐廿载空传雁足书属国归时总头白壮心杖节鬓毛疎
　　题兰竹图
　　此君风致絶孤超秋佩纫香怨楚骚颇讶江梅专物论不令渠得配三髙
　　棘雀图
　　素颈乌头浪得名区区粉墨冩幽情悬知未省图南志荆棘丛中过此生
　　寄懐茜川基古
　　云寮新构竹森森蒨草溪头春水深白酒过于东老酽清诗聊共已公吟松花别甑炊金粉笋箭当堦长玉簮底事莫年频有约秪縁香火似东林
　　其二
　　身闲无事且婆娑转眼流年一掷梭牢落诗懐三月过颠狂花信五更多潮来海市鱼论斗桞暗江林鸟哢歌颇讶寥寥无信使题诗为问近如何
　　洪武壬申十二月闻葛青城殁于辽之贬所有感而赋
　　半生诗酒共登临醉后长闻拥鼻吟抱朴未忘句漏志管宁终负度辽心星垂北极知天逺梦入东呉似海深逹士已无身后念临风还为一霑襟
　　寄谢谌西堂惠纸
　　闲居歳月暗消磨珍重髙人寄素波子墨客卿当谛受老人真欲冩伽陀
　　其二
　　云蠒罗纹幸见投乌皮几上雪凝眸懐人端为双鱼信作赋空惭五鳯楼
　　其三
　　江草凄迷路不分西林只隔半溪云处时不负平生学慰我长懐别后文
　　其四
　　沙路雨多生藓花赤防桥下酒旗斜望中兰若依稀似儗隔松云问煮茶
　　其五
　　翠峯西下连呉防雪浪东来入海门胸次不留元字脚金香炉下铁昆仑
　　感兴
　　静室无尘少客过新篁隂曵小坡陀朝来始悟春归尽风里杨花似雨多
　　其二
　　窻前幽鸟百般鸣犹有余花照眼明偶尔相遭聊适意固知花鸟亦无情
　　其三
　　午帘烟烬瓦炉香谩读残经付一牀底事是非犹入梦固知余习未全忘
　　其四
　　落花寂寂掩柴荆满地緑隂新笋生自是老来游兴减江山何处不堪行
　　其五
　　日日铙歌响露桡麦秋天气晚潇潇鲑蔬颇为年荒备自向东畦种瓠苗
　　八月十七日访崇恩净公不遇回途赋
　　仲秋之月日逾七徒步往访弥天释继时秋旸尚郁陶汗雨淋漓面如炙梅子渡头沙搁舟黄芦滩上泥没膝人生只惜防合稀跋涉终怜老无力邨邨鹁鸠似呼雨树树秋蝉喧午寂禅扉未启白云封一锡行空了无迹东斋西庑具梨茗香饭竟饱毗耶室出门搔首大江横白鸟飞来破秋色
　　题渔翁图
　　浮玉山前飞白鹭桃花流水泛家船呼儿去换城中酒新得揸头缩项鳊













　　来鹤亭集巻七
　　钦定四库全书
　　来鹤亭集巻八　　　　　　明　吕诚　撰题寒江归棹图
　　水色山光拥画桥梵王宫殿在山腰扁舟好趂樵风去莫待寒江落晚潮
　　题春江独钓图
　　渭川老去兴无余犹爱江山锦不如渺渺烟波舟似叶一竿钓得几多鱼
　　题秋浦行舟图
　　江色溟溟接太虚秋来到处有莼鲈酒家鲙具如堪借暂卸南风十幅蒲
　　题水墨龙图
　　画史凭陵造化机研池倾倒墨龙飞生绡半幅春云湿疑是山前行雨归
　　洪武癸酉五月十二日雨晴散走至则明翠涛轩过午回途漫成一首以寄
　　既白轩中十日雨晚起扶桑发曙光搘笻缓蹑野人屐看竹竟登君子堂少年豪饮不复作老去读书浑徤忘清谈饷午聊自适归去颇愁江路长
　　五月二十八日重过翠涛轩清坐终日薄暮而归赋此盖书所见也翠涛为竹而得是名余不能无辞也矣
　　幽人爱竹不吃笋养得修篁个个长五月六月雨不落千枝万枝风自凉苍雪逼人时展簟翠涛惊梦午移牀涓涓清润乌皮几楚楚髙搀薜荔墙宻影扫堦敷琐碎余音拂水度笙簧孙枝迸地浑疑古老节凌云色更苍三迳旋开真得计七贤避世故佯狂因懐梅友称三絶却笑荷花似六郎白鹤归时云动荡青鸾啸处夜防茫对之可使食无肉衰矣虚惭髩有霜隐几无心开巻帙卷帘随意炷炉香日中见斗瞻霄汉月下吹箫引鳯皇物外襟懐老可共闲中滋味淡相忘不寻酒伴鸡豚社误落诗名锦綉坊时复开樽排匼匝毎怜学子走趋蹡兴来久坐无聊赖老去频过也不妨他日成材唯汗简于今触目尽琳琅振衣散策归来后江路迢迢又夕阳
　　题松雪翁画马图
　　宛驹万里贡丹霄穹鼻胡儿扪赤绦天廏自多千里骏人间难得九方皋
　　则明游余杭三桥埠回过余草堂赋詶此
　　秋日三桥埠行舟野色新乱山围草市荒埭接江津杉竹通蛮獠麋麋贩猎人欲将金粟酒为子拂征尘
　　老态
　　久知老必至岂谓便见侵一从今年来稍觉力不任凛凛畏寒暑悠悠念初心凌晨览清镜感叹一何深目昏废占毕头童曷胜簮齿揺食物妨行歩愁岖崯乃知泡幻躯匪石亦匪金人生大化中急电扫光隂安有百年期推迁似难禁理势必应是视古犹视今贤愚同一邱旁人谩霑襟丹桂吹古香万户鸣秋砧且覆掌中杯弹我膝上琹于焉防孤愤三叹有余音
　　秋晚寄懐则明余杭未回
　　雨过秋容净天髙露气寒官船鸣戍鼓萤火起渔滩好中明时选休歌蜀道难淹淹忧弱女聊为问平安
　　题二乔图
　　乔家倾国缀周孙陈迹空余粉墨存女子那容知许事但令修古议师昏
　　题天育马图为海城钮声逺赋
　　渥水神驹骏骨全奚官羁靮漫相纒情知不是尘中物春雷挟之飞上天
　　题枯树图
　　铁榦槎牙翠叶残云根剥落古苔斑大材宁尽天年老不遇工师不出山
　　九月晦声逺留题
　　十年不蹋海城西杜曲桑麻志已违向来诗酒所游歴为问人民今是非物态尽从风气改霜威又作晓寒微出门浩浩尘如海笑对青山一振衣
　　其二
　　海门潮上水如烟贺老重维载酒船喜见云山开雪璧幸因郎囝鼓氷弦应门僮子清于鹤捣药灵禽半是仙嵗晚卜隣应有约几时行李到梅边
　　寄则明时客于竹洲作
　　苜蓿花开徧地秋秋声浑在树梢头西风昨夜吹归梦唤起客懐无限愁
　　其二
　　几树芙蓉近水低碧沙凉露泣莎鸡月边已有南来雁飞过荻江官渡西
　　九日则明会族人于翠涛轩席间赋诗见及因用韵答之
　　九日翠涛当雅集宗人团坐气回春承家幸有青氊旧顾我何妨白发新即席挥毫夸草圣持杯采菊酹花神醉归一道天风晚金粟吹香出兎轮
　　晚归书事六言
　　访旧五溪薄暮沙长归路迢遥虚市人家烧烛流水孤村断桥一个残僧待渡数声短归樵闪闪昏鸦啼后江风又落寒潮
　　其二
　　渔榜溪翁罢钓邮铃稚子传书暝烟含雪欲落腊桞半黄未舒云叶乱随去雁浪花轻逐跳鱼一叚诗情画意潇然风景愁予
　　则明疾瘳喜而赋此以寄
　　兼旬伏枕废论文走卜迎医岂惮频疾去已如颠趾鼎慎身当似括囊坤挑灯鴈唳隂风厉煮药鸡鸣宿火温寒雪严霜皆歴遍东风早晚入重门
　　宿西庵值雨
　　晚隄信步一搘笻西望青山落照中禅榻茗瓯春乳白佛龛莲熖夜灯红人间漫説薰天富眼底都成扑地空新雨打窻诗梦破蛰雷又过海门东
　　寒食日哭坦翁
　　蒿里竟何在死生从此分儗将寒食泪欲洒暮江云草暗鸰原水松枯马鬛坟平生多述作地下更修文太仓周均德晋其先人与余家往还时德晋尚少庚辰已已以来值风尘澒洞各天一方声迹不相闻者五十余年洪武癸酉秋因访钮洞云见德晋所作山图恍如梦中一见吾故人也遂赋此以伸意并求其冩草堂图云
　　忆昔居海城汝翁我之友子时颐未须我始十八九别来五十年相顾各皓首往事不可追存者复何有前月到城中逺访洞云叟殷勤下徐榻覼缕具尊酒谈及子髙致亹亹不絶口慷慨有所思我友殁已久惟今顔貎苍秋风飐蒲桞案上见山图尺楮藏培塿羡子材艺优岂复居人后嗟我已逾七见者惊老丑我家娄水西草屋大如斗流泉走松根古木立云薮林宻鹤屡巢江近鼍夜吼钩帘豁防昧万象入窻牖幽哉抱拙素兀兀但株守洞云绘成图早晚落吾手倩子复冩之张壁慰衰朽作诗投故人谅识此情否
　　醉归
　　醉归不觉已斜曛稚子驩迎先门霜林睡觉凉如水树影满窻疑是云
　　寿彛秉斋
　　乔木东南扫地空静安留得旧家风清名在昔称髙士寿骨于今只两翁腊蚁壶觞秋露白金鱼池馆雁来红桑榆万一皆强徤看取年年此防同
　　题黄鹤山樵画匡山读书图
　　黄鹤山人美如玉长年爱山看不足醉拈秃笔扫秋光割截匡山云一幅诗豪毎忆青莲仙结巢读书长醉眠我欲因之揽秀色双鳬飞堕香炉前
　　题黄筌画竹鹤图【并序】
　　右黄筌画竹鹤图一巻已入能品予鹤亭旧有此图心甚惜之散落他室今数十年矣忽于乡友处复见之喜叹无已然尤物自无胫翼而能傲兀人世不与歳月同化亦一竒哉因赋此重为揽古者一嘅云
　　蜀人黄筌冩竹鹤数百年间一竒作裳缟衣意闲暇老去峥嵘动林壑挺挺玉立双琅玕枝叶扶疎铁钩络忆昔鹤亭有此本鸟散烟销久寞今朝忽见喜絶倒老目摩挲殊不恶千年令威安在哉旧物都非况城郭世间此图亦希有重袭尤宜置缣槖髙堂悬向明月中应有仙音下寥廓
　　寒食漫兴书所见三首
　　杨桞东风日夜颠杏桃无语不成妍水深竟没鸥边石雨重浑迷卵色天节序怱怱无可那物情汹汹最堪怜荒村闲寂无鸡犬何处人来扫墓田
　　其二
　　韶光去我太怱忙驱使闲情入醉乡燕燕莺莺三月暮风风雨雨一春忙加飡未厌青精饭烂煮那无白石羊老境于斯何足赖祗教世味淡相忘
　　其三
　　三月三日雨初晴清旦梳头坐草亭一陂草色为谁緑千树桞条无赖青忧患未平心耿耿衰迟那遣鬓星星林鸠底事频呼媍强聒春愁苦厌聴
　　聴雨
　　倾倒天瓢走雨工海门龙过起腥风潇潇午夜鸣山竹如在春江聴打篷








　　来鹤亭集巻八
　　钦定四库全书
　　来鹤亭集补遗　　　　　　明　吕诚　撰九日雨中杂兴四首
　　橘柚青青菊未黄满城风雨近重阳天光倒影涵空濶云阵将愁赴渺茫尚忆登临吹席帽谁能随俗系萸囊诗人底事无全句似欲相期入醉乡
　　其二
　　风扫隂霾霁色新白沙江路净无尘佳辰宜着挥毫客暮齿唯存见在身自笑千金夸敝帚不妨一饭煮劳薪人间万事皆成幻付与云安麯米春
　　其三
　　秋水苹花绕钓矶关河千里雁初飞二毛脱落愁吹帽九月凄凉未授衣玉醴光浮杯斚滑綉糕香腻蟹螯肥物情叵奈多拘束欲假卢敖手一挥
　　其四
　　霜降海门天气肃无边落木总缤纷鸥眠野渡芙蓉雨雁落秋田防防云未有诗篇酬令节祗将茗椀对炉薫月中桂子飘人世时有天香隔幔闻
　　甲戌歳中秋无月
　　今夕何夕叹独醒防风伏雨几时晴为渠满魄当圆景奈此浮云防太清蛟室朱扉应不启兔宫玉杵寂无声何当致我缑山顶醉卧瑶台聴鳯笙
　　九月二十三日赴宴定斋晚防归有感
　　风霜眯目走踆踆媿我闲居寂寞濵今古谁为了事汉关山空忆未归人白头且尽杯中物红树犹疑刼外春转眼尘劳成底事浮云变态几回新
　　送老僧頥翁归住山中兼简伯莹和尚
　　老禅归南山相与散吟策维时秋冬交霜雨木叶赤野旷天宇寛足软步履窄儗访织履翁怅望一水隔目致缱绻辞聊以塞吾责
　　新冬乍寒书懐
　　一榻清寒恋旧氊饱飡世味意茫然疎林寒日骎骎短残菊经霜故故妍五鼎从来非我志一贫正不要人怜此生本是悠悠者眼底光隂只信縁
　　三月十二日初度辱外族诸亲过草堂兼有祝颂之词赋此以谢
　　杏花风暖破春隂既白轩中喜盍簮世事荒荒相聚少霞杯灔灔莫辞深予生初度当三月天与清闲抵万金多谢诸贤为我寿殷勤重感嵗寒心
　　期友不至
　　长日闲吟步紫苔流光转眼熟黄梅雄风豪雨将春去浊潦深泥少客来老柘叶稀愁蠒瘦草田水满厌鸠催题诗问讯王文学懐抱何时一笑开
　　挽友殁于旅途
　　故人藁葬断矶头恨满西风白露洲化鹤不随丁令返骑鲸应伴谪仙游志词谁为鑴崖石旅梦悬知到首丘廿载交游成永诀青山愁对大江流
　　秋雨中辱翠涛轩则明颁及佳贶次韵用答
　　风雨潇潇夜晦迷亲朋南北叹暌离世间物态云千变眼底功名黍一炊酒债不妨縁客惯诗名端复畏人知时时甘脆遥相寄况有新篇慰我思
　　其二
　　深秋凉思眇无涯余炽蒸人恼阿家海气昏昏云似墨江流泯泯雨如蔴旧塍防防行当刈新壤榛芜次第畬世路只今诚局缩挟仙直欲驾虹查
　　雨中杂言诗八首寄仲庄则明二妙
　　数篇遥寄水东隈想为吟哦助笑咍池草已衰无好句阿连空向梦中来
　　其二
　　惯识西庄第五桥短藜时复过林皋槿篱竹屋江邨路爱聴清风响翠涛
　　其三
　　独穿斜迳草芃芃攘臂褰衣微醉中运饟船归鸿雁月采菱歌断鲤鱼风
　　其四
　　世谛纷纭歳月长感时懐古未渠央痴儿若了公家事始信燕山有义方
　　其五
　　郁陶未解出村稀雨后凉生日色微便觉今宵风露重此身从此怯单衣
　　其六
　　野老山妻笑语同腰鎌先获泰州红尝新舂玉知非晚喜聴笳声夕照中
　　其七
　　屈指无多九日阴可能无地一登临懐人风雨成痴坐抱膝茶烟长短吟
　　其八
　　今秋八月甲子雨刈获望晴犹未能夜祠田祖村村鼓水落鲈鱼港港罾
　　寄北山讲师基古石尊宿
　　杖履长懐访北山老僧忘世此中闲不辞蕙帐来猿鹤要使山林识佩环海气含霜浮沆瀣溪声和月防潺湲老来儗入耆英社分我翠防云半间
　　题梅雪鹤亭二图
　　冻云深防白龙堆剪水仙人海上来夜半鹤归春信到尽将生意付江梅
　　其二
　　南屏左股翠糢糊冩入侬家罨画图览胜不妨留钜眼草堂堆案有西湖
　　洪武乙亥春寒漫兴
　　交歳晴光少凝寒雨霰重水添垂钓石树鼓落灯风晚斚浮蛆粕春盘问笋菘莺花浑寂寞游兴莫怱怱
　　寄谢伯莹长老惠林松语録
　　继述频年备讨论儗将遗教辅宗门藂林枝干宁无本文海波澜更有源叔季奚知师道贵舂容重喜典刑存是编不独追金玉防使西江一口吞
　　风雨连日闭户黙坐懐思可知忽翠涛轩以笋蔬之惠走笔答之
　　春事多随逝水东不堪日夜雨兼风龙归海浦沈云黒鸟啄樱桃落子红老境讵言诗有债醉乡谁谓酒无功鲑蔬向赖西隣笋瓷缶时将五尺僮
　　漫兴
　　秋旸烈烈晚风微病叶号蝉色惨凄感旧毎因寻友梦诉懐那有上天梯哲人逝矣忧民困嫠妇澘然卖女啼无限新愁禁不得海云深处雁行低
　　挽乡人
　　梦破邯郸指一弹旅魂归绕玉山寒无人早悟生如寄有子能贤死亦安壮歳声名何俊爽老懐悲惋独辛酸一坏黄土西风里数尺青松掩袂看
　　十一月十五日因过翠涛室薄暮风寒遂宿赋此以纪兼简琇南石
　　坐久不妨闻茗椀深谈未用照青藜寒惊残梦潇潇竹暖覆重衾恋恋绨自此身空濩落已胜羁宦走东西似闻胜集东林下细雨无縁过虎溪
　　腊八日则明以诗寄余言及崇恩至翠涛室不得一见为歉遂次韵寄灵源老师兼简只江开士
　　交际长懐佛日山南北相望水云间清修久已钦三学妙义终当示八还野渡舟横潮漫漫河洲风定鸟关关灵师倘过云房榻儗对茶瓯半日间
　　渊明醉归图
　　谁具壶觞大道边老人倾倒即頺然阿宣扶上乌犍背隠似清风太乙莲





　　来鹤亭集补遗
