鹅湖集 明 龚斆
　　
　　
钦定四库全书
　　
　　集部六
　　
　　鹅湖集六巻
　　
　　别集类五
　　
　　明
　　
　　提要
　　
　　臣等谨案鹅湖集六巻明龚斆撰斆铅山人明史无传惟太祖本纪载洪武十三年八月丙午置四辅官以儒士王本杜佑龚斆赵民望吴源为春夏官而亦不详其本末考铅山县志称斆先以明经分教广信辑朱子说补六经图御史叶孟芳荐其学行征入为四辅官以老乞归又召为国子祭酒卒于官着有经野类钞二十八巻盖亦穷经笃学之士也其集见于焦竑经籍志者六巻流传甚尠程敏政明文衡黄宗羲明文海搜采极博而均不及其名姓则亡佚乆矣今惟永乐大典尚颇载其诗文诗虽多沿元季余波而清婉谐畅亦自琅琅可诵文则原本经术结构谨严实能不愧于作者其送周倬张溥使髙丽序称洪武十八年命倬等往封国王而明史髙丽传失载其事又赠刘叔勉奉使西洋回序称洪武二年春诏叔勉往使三年夏纔至西洋而明史浡泥传乃称三年八月命御史刘敬之往使阅半年始抵其国年月参错不合自当以斆所记为得其实是亦足以资考证也谨掇拾荟稡仍依原目定为六巻着于录
　　
　　乾隆四十六年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　鹅湖集巻一
　　
　　（明）龚斆 撰
　　
　　○诗
　　
　　题施安友于堂
　　
　　稽山苍苍越之故疆惟子之居肯构肯堂埙篪相须华萼聨芳孝友之性发乎天常道与时泰名与世昌金玉怡怡德音弗忘凊温有宜就养无方旨酒嘉肴吹笙鼓簧秋月澄霁春日载阳彩袖齐翻于乡有光稽山峩峩越流息波尔弟尔昆如江如河立孝惟亲立敬惟和贤哉闵生名冠四科
　　
　　桥门之南产芦菔如贯珠十七八内官以为瑞献之
　　
　　皇明属休运圣泽流无方雨露所沾被穹祇献嘉祥奎壁丽中天昭昭焕文章精华入厚土变化珠玉藏桥门东南隅畦蔬茂且昌土酥生其间希异不可常累累若聨珠皎皎如截肪根悬素琼琚叶秀青琳琅老圃事灌溉内侍夸才良得之不敢餐金盘献明光喜气动天颜荐祼心弗忘神灵式昭格时羞匪烝尝谓宜比瓜瓞兆此百代康金陵本形胜沃野千里强峩峩素王宫奕奕三鳣堂菁莪育羣英苹藻流世芳甘美萃天和易充藜苋肠岂无同颖禾九穗归鲁邦岂无两岐麦贻我来于皇嘉蔬孰与俦金芝产斋房人能咬菜根愈久名愈香草蔬本无情一旦升庙廊吾道日光辉圣寿天久长
　　
　　寄余干徐仲敏髙克诚二良友兼赠彦明原佑丙午之夏余寓于越与二公相知及已未歳忽彦明原佑相过彦明则克诚之弟原佑则仲敏之子也
　　
　　我昔来华原适遭乱定初﨑岖访家室于邑返故庐维时方盛夏日永暑未徂问津川无航问道途无车山家得少休快此兼旬余南州一髙士先卜王翰居晨夕相过从义髙意勤劬云篷有贤孙万巻藏家书时来候契阔诗酒仍相娱长松结夏荫众木枝扶疎笑语坐移日交契金石如不意旅寓间见此巢许徒由来十四秋荏苒流居诸片云隔嗣音久阙鴈与鱼谅彼怀旧心岂不长嗟吁两地各皓首濩落真成迂髙生尚黒头已喜登天衢斯文固有幸不免劳驰驱松茂栢须悦彼智此则愚郡斋雨初晴燕坐鳣堂虚有客忽相过揽衣问谁欤衣冠出名门济济文义俱话间得出处使我心疾除明时需才贤鄱阳古名区况乃贤父兄家世耽文儒贱贫岂不乐荣逹多忧虞行藏在用舎与世同巻舒朂哉二君子必则寗与蘧归家尽孝友为政当何殊吾观圣贤心老大志不渝
　　
　　周澹斋琴邉秋兴
　　
　　遥岑隔云烟空谷蔽榛莽何年发幽贞异境豁弘敞林寒碧筱生石古苍苔上晨登抚瑶琴暮归倚藜杖一鼓忘世纷再弹絶尘鞅猿鹤留哀音风泉荅遗响谁持方壶图为我澹斋赏知尔谐素心令人动遐想彷佛连郊墟萧条异畴曩虽云杂喧嚣毋乃异天壤乔木阴扶疎故园色凄怆安得从尔游亦以长吾长
　　
　　题西庄赠王文奎下第后省亲
　　
　　会稽文献邦人杰乃地灵土俗无浇漓山水有余清先民乐遯藏于焉觧其缨栖迟族寓间百世流芳馨名郎迈时流髫龀若老成卜邻西庄上迹晦心则宁黍稷被东阡桑麻蔼前荣诗酒足自娱势利鸿毛轻弱冠嗜经术诗礼闻过庭词华发天藻俊造蜚英声荐鹗万里秋曝鳃千丈泠漆雕不我欺闾丘徒自盈虞庠重琢磨益友欢送迎翻思凊温日不觉喜惧并明发乞归省愧我非阳城翩翩孤征鸿揺揺双斾旌路若过山阴为我观兰亭剡溪虽怀贤兴尽宜宵征升堂问起居拜舞还自惊去时尚朱颜今朝鬓星星咄唶山泽癯亦能奋翘英况尔瑚琏器岂不图骞腾鼎茵有其期菽水何足矜男儿志四方莫作儿女情
　　
　　题徐用之助教慈训堂
　　
　　南州一髙士晦迹衢婺间六岁失所怙立身何艰难髙堂有慈母尽瘁心力殚年甫二十四掩镜啼孤鸾纺绩事教养辛苦摧肺肝歳时奉祭祀鸡黍供盘餐殷勤冀成立宗嗣得无患子母命相依影只形更单儿身壮有室母心方燕闲乳下三歳儿况复哀茕鳏保抱恤疢疾衣食防饥寒三世各一身谁不为悲酸人愿天弗违竟使嗣续完母头既垂白儿亦双鬓斑彩衣戏堂下五色纷斌斓凊温适母宜甘旨尽母欢树彼蘐草花慈训谁与颜慈训不可忘恩重如丘山贤孙诲上庠耿耿心寸丹有志在补报无时涕汍澜求诗纪其实千载为兴观
　　
　　题山水及古松扇面
　　
　　横桥压长溪髙树倚絶壁草屋何人家开门候佳客清风招不来白云渺无迹毋使元规尘污我远山色长松生涧阿绢素尺不盈昻蔵烟雾姿萧骚风雨声梁栋固有朋山林岂无情少留天地间岁寒保坚贞
　　
　　悦椿堂
　　
　　漆园有椿松郁郁生涧阿凤叶青参差虬枝碧嵳峩氷霜乆凝冱雨露频渐磨髙视天壌间阅歴年歳多下结百亩阴上悬千丈萝秋天立苍镠春风响鸣珂中有纯孝人筑室数仞过滫瀡事甘旨志养亲色和白鱼入厨馔黄雀在网罗鲤庭多燕闲怡颜盻庭柯栢府方筮仕庭前乌尾讹愿推孝养心四海沾余波
　　
　　莲花峯
　　
　　羣山如龙骧回瞰北郭门四顾原野开川谷雄吐吞坡陁显峦麓苍翠连丘樊自笑莲花卑始觉太华尊青天削芙蓉彷佛难具论鹅湖有良田蔼蔼阡陌分秋风禾黍登春雨桑柘蕃茍非耕凿劳曷以供晨昏
　　
　　侯侍郎庸迎养
　　
　　东莱有客人中英满腔忠孝由天生读书不作章句陋居官所期肝胆明往者严君困三宅父子东南五千隔孤苦零丁十五秋一别何曽见颜色儿年初学数与方父不少留儿涕滂慈闱纺绩事教养执经问道亲虞庠前载春官取科第父若有闻心亦喜朝朝秉笔在鹓班情几欲陈行复耻圣恩如天愿弗违诏许驰驿迎亲归拜辞阙下一喜惧消息近日无安危云山万重隔闽越见面有期思愈切来日非如去日多旧愁不与新愁别天风吹衣道路长圣君宠厚亲寿康炎州瘴雾避爽气桑榆晚景昭回光遥知入门问安否百歳千欢交肺腑秉烛浑疑再世逢称觞更尽中肠语归来感激谢君恩枯朽一旦生阳春周公拜前鲁拜后满庭光显难具论子禄愈丰亲愈寿此事人生亦希有别恨何嫌地渺茫孝心直与天长久丈夫志气今古同为子必孝为臣忠累茵列鼎足荣养更以勲业垂无穷
　　
　　赠吴兴陆颕笔花轩
　　
　　吴兴制作天下竒笔花名轩谁与题霜毫挿架千万枝枣心兰蕋芳菲菲固知文房有至寳雨露涵渐为谁好自是春风笔下生时人只道花开早
　　
　　赠沈翥由仪部迁宿州学正
　　
　　江头日日春风起栁花飞渡春江水东吴客子问归期回首云山隔千里昔来胄监知几秋鲈鱼不动乡闗愁五车万巻恣搜索声誉早播金陵州筮仕春官咸见许每接蘷龙趋步武中原文献久荒凉复遣横经施教雨屠羊反肆未足多斆学亦得重渐摩乃知天造有深意千古不用伤丘轲
　　
　　次韵翁好古道过芗溪寄别黄贰守
　　
　　十月流澌不成冻异客他乡只如梦玉溪邂逅忽盍簮青眼相看各神竦万里番禺不倦劳此身端为斯文重岂无献赋夸甘泉岂无勲策图凌烟丈夫荦荦自有志立身行道非偶然孤猿独鹤渺何许新诗满幅来鸾笺要追苏李凌鲍谢肯与余子争媸妍芗溪之濵有逆旅清兴留人不能去信知王事有程期千载风云一朝遇鶂路何曾限吴楚大舶中流夹双橹明朝回首隔锺陵水阔天低雨如雾
　　
　　湖心夜宿田家问道官陂访旧
　　
　　田家住在鄱湖侧僻处湖乡廛市隔自言三世在此居自幼何曾识宾客上官托宿叩我门旋扫阶除已昏黒呼妇出门供水薪童稚惊窜呼不得庭中爇火燎衣裳厨下烧汤洗泥滓莫嫌窓户多风寒剩把蚕筐障檐隙湖鱼旋网味差甘粳米新炊饭少白今年秋旱田不収无酒可沽君莫责明朝饭罢整行装缓步从容莫匆迫门前有路到官陂莫过横塘向东北
　　
　　中秋之夕分宪张侯以陆羽泉煎茶分惠
　　
　　昔有仙人陆鸿渐性嗜苦茗心骨清崕泉石甃举品第好山处处留佳名建溪顾渚得异品惠山之外惟中泠琵琶洲前千越溪镌石作灶留山垧龙涎倾臼古鼎翠星火迸石寒烟青蓬莱弱水恍不隔一啜世累鸿毛轻灵山之阳东冈麓井冽寒泉皎如玉何年凿破太古心云是仙人手亲掬乃知往者未足珍此茗此泉当絶伦诛茅卜居总为此一丘一壑聊栖真汲清瀹碧匪曾倦咫尺市廛少相见髙情不免留人间却着茶经二三巻尔来寂寞千载余山荒石老人丘墟樵夫牧子罕知识山僧野老空长吁西江分宪列仙辈暂屏喧嚣驻旌斾云闗雾幌豁然开剩水残山价增倍踟蹰归马来自东飘如翳凤乘天风百年穷逹固有异万古髙义将无同官舍归来细烹汲飞翠浮光兔毫湿韦布书生例见邀髙牙大纛嗟何及寒儒未必工文章三椀浪说搜枯肠佳期三五夜不寝起舞皓月回清光妻孥大醉我独醒仰看桂花月中影欲读茶经且复休漫冩狂歌发深省安得相从赋石鼎
　　
　　移忠寺
　　
　　人生自古谁无死盖世功名只如此丈夫事业在致君要把香名照青史欺君卖国将谋身谗言构祸诛功臣身虽富贵国仅免舍生取义为何人荒坟萧萧秋草歇翁仲含羞向谁说君不见西湖之上岳王祠常有游人拜忠节
　　
　　余干舟中偶成
　　
　　芦花如雪枫叶丹石崖细菊花班班渔翁収钓烟水寒栖乌哑哑啼夜阑篙师清晨理轻楫手把黄芦扫霜叶白头老父一何忙两胫﨑岖趁朝涉岸头孀妇啼呜呜儿犹在乳家无夫江南地冰最宜麦纵有耒耜谁人扶闻道如今一阳复贺使纷纷相继躅彼苍回斡四海清大地春和吾亦足
　　
　　题耕乐图
　　
　　贾将军才且雄右手挟槊左挂弓用如鵰鹗搏秋风狐兔不敢藏蒿蓬偶辞朔雪望南斗小试良才醹溪口十里朱旗画鼓迎三年白帽青山走良田百亩溪之濵徼廵警息民风淳花村昼闲緑野辟山犬不吠犂牛驯将军不嫌禄厚薄公暇应能事耕凿体倦那知有苦辛心闲自以耕为乐小麦青青大麦深平畴水满秧浮针农家岁计在一饱一饱寛尽将军心芗溪之濵有逆旅野兴留人不能去布谷啼开緑树烟鹭鸶飞断青山雨将军底用身亲耕居官所期教化行民有恒心有恒产放僻邪侈何由生吾家老遂谁能续解使豪强变雍睦潢池赤子休弄兵刀剑从今尽牛犊
　　
　　秋江送别图赠临川人应召
　　
　　君不闻吴江秋莼鲈之兴难淹留又不闻楚江秋琵琶拨尽相思愁秋江之别不可送今古别离只如梦阳闗三迭酒一樽富贵功名竟何用故乡云树长青青故乡父老难为情挥鞭落日一回顾十里五里长短亭马鸣萧萧趱行色舟子舣船官渡侧鹧鸪啼罢岭猿哀目送行云一凄恻汝之水旴之川秋波淡淡秋山连离情莫为江波牵家山一别心茫然飞鸿满天秋色里悲风瑟瑟中夜起采石江邉怅望人至今万斛愁难洗何人冩此秋江图使我一见重嗟吁江淹之赋说不尽离愁别怨无时无
　　
　　桃源图
　　
　　桃源之景清且闲秦人避世居其间竒踪一撇不复见但见万迭皆云山当时岂不恋乡土急欲逃生免愁苦初期一去即来归岂谓家成遂终古梯空涉险身忘疲提携襁负声嚘咿豁然世外得絶境太朴未凿无浇漓良田可耕樵可牧香稻堪炊酒堪熟明年春雨长桑麻剩种红桃满溪谷桃花开后知春深莺啼燕语花阴阴飞英不合泛流出勾引渔子来相寻山翁渔子不相识倚棹相看问畴昔炎祚承平八百秋更无人觧传消息衣冠爼豆将无同送迎犹是秦人风黄鸡白酒可留客归心不用殊匆匆尽醉姑留一宵住明日相辞出山去扶舟傍岸觅来踪水阔山髙不知处
　　
　　为张邦英题钱舜举折枝梅花
　　
　　西湖美人风韵竒玉为资质氷为肌江梅向暖开南枝美人与之同襟期月香水影有妙句横斜浮动无人知世间凡卉不敢并香名万古芳菲菲罗浮美人亦大好笑靥盈盈破春早明日萧条客梦醒参横月落春光老怊怅松林不见人多情翠羽空相恼繁花乱挿满头归芳心寂寞忧心捣吴兴美人真可人兴来亦冩梅花真竒竒恠恠发天趣斯须幻出江南春疎花绰约有生意鲛绡半幅无纎尘固知佳画不易得百年谁复藏其珍朝云不入棃花梦铃阁无声画屛冻淑态偏嫌夜雪欺幽风不许春风动意态娉婷冨贵羞精魂冷落清寒共时揩病目一摩挲万紫千红竟何用山阴古多图与书张郎自是山阴癯平生爱画入骨髓得此寘之座右隅我生亦有画梅癖对此不觉形神俱含丹吮墨我不如还君此画长嗟吁
　　
　　方壶墨竹为刘亨道题
　　
　　粉笺错落生篔筜琅玕翠羽参差光玉堂夜半秋雨凉西风瑟瑟吹凤凰金门羽人方壶老曾向方壶拾瑶草晚岁归来长万竿清阴满地无人埽清阴不扫真可怜残阳晓月争婵姢戱拈秃笔一追冩却立四顾心茫然刘郎展玩不忍释邀我题诗冩空碧此诗此画非等闲愿尔卷怀聊自适
　　
　　石日晷歌
　　
　　它山之石玉可攻嶙峋凿破精磨礲干支参错定南北髣髴辰极居其中形如倚盖奠鳌足圎若璧月当青空周遭百刻分昼夜毫厘不差理莫穷昆虫草木识节序孰谓造化无全功昔闻姬公宅洛邑度地测景分西东短长已足辨寒暑朝夕更可期阴风我言物固各有遇片石亦得竒遭逢万牛轝至九鼎重圣恩已许留辟雍璇玑玉衡屹相向占候彼此将无同学如不及有谟训寸阴莫遣成匆匆琼台珠露尚厌浥朝阳已映扶桑红国子先生正师席衣冠济济皆儒宗謇予桑榆尚未晚不用顾影嗟转蓬一线频添足自慰八砖影过成踈慵鳣堂绛帐深重重从容退食方自公摩挲晷刻日将午更以经史开羣蒙
　　
　　鼠须笔
　　
　　狸奴与尔休争雄兔颕为尔无全功毋持两端废科斗直变五技为雕虫中书晨将黒貂珥虗宿夜泊文昌宫班超欲投怒近器漫以心画昭无穷
　　
　　望夫石歌
　　
　　一从藁砧去无心事机杼暮暮复朝朝凝情立江渚归帆数尽不见夫夫不归来心独苦宁知幻化只斯须留得虚名竟何补胡不当初莫嫁轻薄儿贪名徇利轻别离何不终身学取秋胡妻采桑纺绩为裳衣人心孰不恋乡土百年会有归来时汝夫若戍交河北天下有时征战息汝夫若把竒策干王侯名成也合衣锦图归休乌栖故林狐正首丘丈夫安得长逺游胡为朝望复暮望化作石头在江上室中有儿堂上有姑姑老无所养儿幼谁人扶儿无母兮走茕茕姑失妇兮啼呜呜汝夫一朝还汝已化为石石在路傍夫不识夫心始悔不早归石本无情岂相忆相忆知奈何有泪如雨空滂沱古来贞节人湮没何其多石在天地间万古不可磨石不磨名岂灭只恨恩情中道絶遂令江上逺行人见此应须悔离别君不见苍梧万仞湘水深竹上斑斑泪如血
　　
　　蛾眉亭
　　
　　烟光水色涵清辉两山相对浮修眉一如美人敛态不自持又如新月倒影相照寒玻瓈姑熟江梁山峡秋水无波緑于鸭不是新妇矶头翠黛颦不是瑶池王母霜萧飒翠颦日日空自颦秋霜萧飒何时春未如青山緑树万古不改色坐看沧海生黄尘
　　
　　周如心溪庄八首
　　
　　闻说溪庄上先生旧隐居村舂闲野水髙栋接茅庐城客朝携酒溪翁夜打鱼功名身外事不醉复何如
　　
　　城南烟景好日晏渡溪迟一径竹深处四檐花落时雨晴莺唤友风暖燕呼儿境寂观羣动悠然乐不支
　　
　　溪深纔数里尘静少波涛宿鹭便青草娇莺妒碧桃户当松径黒桥倚石梁髙尚有丝纶在犹堪掣巨鳌
　　
　　昔人今已矣溪馆为谁开野鹤穿云去林鸠唤雨来松邉深涧谷花外小亭台俛仰成陈迹披图一快哉
　　
　　开径通幽屿临流结小亭引来溪树碧分得泮芹青灯火书连屋壶觞月转庭因悲城市促尘土漫劳形
　　
　　故园虽乆废风景尚依然鹭起滩头雪蝉吟涧底泉汀烟浮苍莽野竹杂潺湲祖笏虽堪寳宁无二顷田
　　
　　氷溪清浅处潇洒一菟裘竹色侵书幌荷香拂钓舟黄云孤岛没落日乱山稠我亦淹微禄无因得少休
　　
　　主翁生事少佳兴在樵渔野客陪尊爼朝官问起居月移窓上竹风乱枕前书寂寞百年后方知有宁蘧
　　
　　赠别二首
　　
　　金陵分手再江路歳华深日落鸿遵渚星稀鹊遶林行藏君独善忧患我同心青镜频看发毋令白雪侵
　　
　　歳律催迟暮乡心适遯潜子鹅春饼细香菜晚羮甜茅岫山云合桐湾客路淹幽栖如可卜囊罄亦何嫌
　　
　　鹅湖集巻一
　　
　　●钦定四库全书
　　
　　鹅湖集巻二
　　
　　（明）龚斆 撰
　　
　　○诗
　　
　　吴伯舟归养
　　
　　括苍山下白云飞汉水江头彩鹢归微禄可能三釡养逺游应是五年违庭闱有梦闗山隔乡邑无书故旧稀不为鲈鱼心独苦黒貂几误老莱衣
　　
　　次韵万益谦
　　
　　半载飘蓬两鬓华又惊春信入梅花昔贪朝市风云阔今爱山林岁月賖纵步且须留谢屐倦游何必怨张槎劳君故有诗相寄随意行吟到水涯
　　
　　偶因行役过君家山路迂廽菊有花浊酒悬知留我待香粳不用唤儿賖舍南乆有归田耜户外今无上汉槎最爱兰荪芽竞茁一经埀训足生涯
　　
　　征君虽老尚昻藏珍重斯文与有光诗比杜陵方近古赋如贾谊却升堂披离蒲桞当门緑奕叶芝兰傍砌香尚有惠连春草句梦回清兴满池塘
　　
　　白发相看势利忘徳星千载聚文光庾郎乆不依莲幕严武何曽顾草堂霜树锦枫留客醉露丛黄菊噀人香此翁近亦无机事拍拍轻鸥水满塘
　　
　　送张邦英别归会稽
　　
　　桞怯春寒未放绵故人归思倍凄然兰亭日日堪携酒剡水时时好放船微雨轻尘催去马翠烟芳树老啼鹃知君更有重来约不用看云白昼（民其弟邦秀信郡长目司也以访邦秀回故用少陵忆弟看云事）
　　
　　赠毛生兄弟从父守御四川
　　
　　彩袖双曕难弟兄锦江万里计修程舟行滟滪风生檝家近蓬婆雪满城诸葛勲名新将畧二苏文采旧家声浣花溪上多才思莫为驰驱废短檠
　　
　　松江释信中孚镜观颂
　　
　　秋水泓泓混太清本无色相自虚灵冥心似觉身为幻过眼空疑影附形好为空花除妄滓莫将止观泥残经檐头探取中孚画归对包牺问姓名
　　
　　送贵溪张尹丁父忧还家
　　
　　花县春风桞絮飞传闻茂宰有归期都门莫讶双鳬逺山鸟应嫌匹马迟堂上琴门公事少沙头酒尽客心悲孤篷夜雨邮亭晚掩涕长吟陟岵诗
　　
　　寄友人
　　
　　金陵自古帝王州水碧山青节气柔夜雨催残黄菊晚西风吹老白苹秋千家月色连天白万户砧声接地稠两载乡音无使到岂无鸿鴈在汀洲
　　
　　寄永福寺友人刘润芳
　　
　　故里云松不厌看又飞金锡度长千钟山得似芝山好道海何加学海寛羡尔心如禅定乆愧予身与客毡寒自从别后音书隔天外征鸿字字安
　　
　　江东游子问归期之子何心去鲁迟临汝雪晴宵剪烛武陵花落昼哦诗百年士论归名节十载交情倚梦思明日重来寻旧约春风携酒看灵芝
　　
　　赠人使回
　　
　　皇皇使节自东来千里云山瘴雾开官渡解鞍怜騕褭邮亭看剑拂尘埃鱼龙水阔波声逺梅桞江春暖气回欲买小舟聫后载弱流今已隔蓬莱
　　
　　赠傅谧之官泰宁丞
　　
　　百里传呼二尹来理民须仗济时才舟行越水鲸波息路指闽闗瘴雾开羣吏不须钤纸尾苍生无复堕颠崖桥门此日难分手千里驰书慰老懐
　　
　　赠陈积庆之官宜黄令
　　
　　西江寸水少波涛令尹传闻得俊髦百里可能淹骥足三年漫尔试牛刀文昌阁下琴书静华盖峯前雨露髙底事桥门重分手催科抚字要心劳
　　
　　寄贵溪令张伯孚
　　
　　三载桥门丽泽深写诗聊记别来心半江自剪吴淞水百里休惭枳棘林客散邮亭青嶂晚鸟啼公馆緑槐阴催科毕后无余事长日须弹子贱琴
　　
　　赠铁松
　　
　　铁色苍官出涧阿风霜饱歴歳年多根蟠翠石犹存矿雨溜青铜不改柯锁甲凌云空自脱戟枝临水亦难磨公输欧冶休相顾留取清阴覆緑萝
　　
　　天地为炉万木焦长松依旧翠岧嶤洪都一柱苔空老赤碧千年戟未销涧底氷霜明节钺林间风雨听箫韶矢人莫把髙枝剡留与夫差射海潮
　　
　　赠画师徐碧涧
　　
　　几度山斋聒梦醒风泉石瀬泻清泠云阴半染松邉黒苔色全添雨后青人帯残阳归谷口鹤翻清露滴林垧如今収拾新图里始信徐生笔有灵
　　
　　赠笔生徐原珪
　　
　　三絶呉兴价最髙品题何待见吾曹南山未必无清节东郭争知有俊髦吏部文章徒炫美中书官赏不酬劳玉堂頼尔能挥洒尚写新诗换锦袍
　　
　　赠松江王千里太守回苍梧（司业王嘉会弟也）
　　
　　旧是东吴隐逸人忽看飞斾拥朱轮一年梦隔三山晓千里恩涵五岭春铃阁雪消梅蘂重彤墀风暖棣华新遥知父老郊迎日樽酒黄堂介寿频
　　
　　赠中斋
　　
　　身侍红云恋白云誓将大节报君亲玉皇香案三呼日金母瑶觞一笑春天上星辰髙北斗人间草木耀南闽圣朝孝治隆千载指日恩沾紫诰新
　　
　　海月寿吕养浩
　　
　　碧落空明翠欲流沧溟东角暮云收光揺银阙三山晓冷漾氷轮六月秋五夜潮回蟾影浴九天风动桂香浮广寒分取长生药稳泛仙槎访斗牛
　　
　　瑞洪夜泊
　　
　　三月江南雨满湖鱼吹花浪鸟相呼踈灯照水夜明灭逺树入云山有无泽国田硗人薙草酒船风静客摴蒱桞阴不见埀纶者却道烟波是畏途
　　
　　春日登临川青云亭故址
　　
　　青云亭子有遗基晓蹋春阳信马蹄十载干戈愁里见百年歌舞梦中迷雪消华盖三峯出云卷金台五石齐风物不因城市改酒酣归路欲鸡栖
　　
　　滕王阁
　　
　　髙阁凌空岁月徂王生文字已模糊黄麻莫为青蚨赐彩笔能将粉蝶图泽国波涛仙岛逈重城烟雨蜃楼孤游人不识兴亡恨惟解临风倒玉壶
　　
　　芗溪道中
　　
　　不因行役爱追游处处长亭得少休官道行人看虎迹野塘稚子拾鸡头青山已是三年别华发堪为两鬓羞溪上梅花仍有约莫将归梦付淹留
　　
　　三山矶
　　
　　三山直上与云齐海色苍茫楚水西波浪不惊沙鸟没蒹葭无尽塞鸿低风生野戍旌旗闪日落荒村虎豹啼莫向凤凰台上望遥遥空使客心迷
　　
　　八月十六夜泊邬子寨示祝权
　　
　　邬子岩前江雾开瑞州河口北风回南山一点青螺小鄱水千羣白鴈来明月尚圆天气好良宵虚度客心哀故园松桂无人管只恐秋霜两鬓催
　　
　　女儿港
　　
　　剩水残山自古今美名何必直千金防身未识姑嫜礼择配那知父母心眉黛眼波春思阔野花山叶暮愁深犹胜思妇髙楼上一曲离歌泪满襟
　　
　　与睦州甘彦初同知同过弋阳晚泊
　　
　　十年重过弋阳溪野店山桥处处迷乌鹊攅枝惊虎啸猕猴曽过学猿啼客行官道霜犹湿人醉邮亭日未西说与睦州贤别驾好因凋瘵问蒸黎
　　
　　弋阳道中
　　
　　偶乗小蹇度山阿记得当年旧所过云护早霜晴不稳路穿阴嶂湿还多野人生计浑全薄行客乡音一半讹满眼黄蒿能几辟邉头何苦用干戈
　　
　　蟂矶庙
　　
　　姑熟江头浦溆廽云岑烟岛翠崔嵬楼穿蜃气波心岀山戴鳌宫海上来石见早知潮水落风生逺见客舟开天敎逈隔江淮壌不着游丝点緑苔
　　
　　过赤壁
　　
　　赤壁争雄又几秋江波不断古今愁风腥逺水鱼龙混草没荒城鹿豕游樊口斜晖穿树出汉阳孤屿接天浮年光不逐豪华去剩有残碑记竹楼
　　
　　次韵吴自修游南岩
　　
　　南岩地偏罕人迹问君胡为来此游偶因人生闲暇日况当天下承平秋飞泉自落屋西畔青山只在岩上头招提境界不易到松篁一径通深幽
　　
　　溪南十里南岩寺老栢经年泣象龙林屋山光春皎皎石阑云影午重重胜游佳客身亲到惠寄新诗手自封南渡老臣遗墨在想因忠愤乆填胷
　　
　　再过上饶夜宿城南逆旅
　　
　　狂客征衫不自由緑阴啼鸟岂知愁半帘晓月湖邉柳一片夕阳山外楼水落渔翁寻钓石风来梢子促行舟两年三度经行此羞对东风话旧游
　　
　　凤凰台
　　
　　闻说髙台有凤凰如今芳草思茫茫山环帝里南来尽水绕石城西去长蘷乐九成春寂寞秦箫三弄月荒凉彩云一叚无消息几树梧桐老夕阳
　　
　　五老峯诗赠南康守
　　
　　敷浅原头列嶂开湖光倒浸碧崔嵬九江汇泽流山雪三峡飞泉吼石雷李白新题苍藓合匡君旧隐白云堆好将拄笏朝来意付与黄堂酒一杯
　　
　　莲花峯
　　
　　清塘山色碧如流荷叶荷花几度秋太乙僊人青玉舫沅湘词客翠云裘平湖逺逺连舟渚芳草青青隠鹭鸥晚雨渐干霞鹜散教人虗泛采莲舟
　　
　　女儿港阻风
　　
　　老屋踈篱半掩门断烟踈柳几朝曛雨昏潮口生春水天入江东有暮云山翠犹疑妆泪湿眼波如恨寳钗分岂无渔笛苍茫里埀老飘零不忍闻
　　
　　游鸡鸣寺和伍助教朝宾
　　
　　不为嬉游废简书偶承恩命得驩虞吴中緑树今无恙洛下青山旧不殊萧寺飞甍齐■〈山咅〉嵝胡僧尖帽织氍毹太平有象无人识愿播仁风被海隅
　　
　　突兀禅闗隐薜萝闲扶藜杖一来过苍髯楚客留篇什碧眼胡僧礼贝多南涧露芹分璧水北桥烟桞拂金河相逢莫说无生话雪案萤牕要琢磨
　　
　　化人宫殿倚巍城独立凭髙眼倍明僧设番茶浇磊磈童烧山叶煑清泠人间白马何年返天上金鸡半夜鸣南望凤台应咫尺朝阳还听舜韶声
　　
　　鸡鸣之上接清庙画栋翚飞出林杪马埒风髙苜蓿秋凤台日上梧桐晓云消天宇山色明潮落江堤水声小埀老何因乐意多吾皇整顿乾坤了
　　
　　过润陂
　　
　　客里深思行路难归心何事更盘桓风回水国波声小雪满江天鴈影寒莫把驿程思逺近祇凭乡梦报平安因嗟白发催人老青镜流年仔细看
　　
　　过湖口寄东吴故人
　　
　　天堑茫茫水国分徼廵鼙鼔隔江闻橹声揺落山头月颿势冲开岭上云拜舞近辞丹凤阙去留今共白鸥羣九华秀色青如笔欲写交情逺寄君
　　
　　仙人石
　　
　　石上仙人去不回洞门深锁白云堆鹿行涧底窥瑶草鹤过松阴步紫苔初起无心成乆立子房多病盍归来等闲识得寻真路千树桃花次第开
　　
　　过望夫石
　　
　　独立长亭望眼空江波有尽思无穷啼痕暗滴莓苔雨瘦骨寒生薜荔风万里音书何日到百年恩爱此心同天荒地老名难泯不比巫山一梦中
　　
　　碧筒饮
　　
　　笑遣芳樽吸緑荷风丝撩乱粟芒多湘妃小盖擎波出太乙仙船载酒过玉露引香通鼻观碧云分影照颜酡独醒楚客应嫌此故剪秋衣换緑萝
　　
　　故山敝庐不庇风雨告归补葺述事兴怀
　　
　　玉川破屋不全抛若比扬雄欠解嘲稚子何心守环堵旁人应笑卷重茅谁怜门树乌三遶自爱云松鹤一巢安得万间寒士庇无令风雨藓痕交
　　
　　池口阻风怀故人东流宰周德平
　　
　　莫向池阳问酒杯好怀应为故人开九华山晓千峯出三峡江寒万里来塞鴈未随南陆转楚云多逐北风回浮名本自无羁绊应笑先生白发催
　　
　　登滕王阁故基
　　
　　髙阁千寻俯緑波波心倒浸碧嵳峩西山鸡犬云中去章水鱼龙影里过烟艇客眠洲渚静风棂人醉管弦多重来指点曽游处芳草连天一土坡
　　
　　题金溪洪氏孝思亭
　　
　　道上春风吹客衣亭前碧草澹春晖凭髙忽若瞻云起倚杖空怀负米归水落江寒氷未解土暄林茂笋初肥吾生最亦思亲苦飘泊深惭与愿违
　　
　　题洪都铁柱观
　　
　　西江江上有灵湫上有仙人碧玉楼百尺露茎埋故国千年砥柱屹中流曽漂蜃气归瀛海不谓龙泉出剑州谁遣戎衣尘溷乆股肱闻已进谋猷
　　
　　南风吹海不成波江右生民喜欲歌玄化九天如有頼神功千古自难磨夫差箭落江潮避温峤犀然水怪过尘刦未能同幻灭好将铜狄共摩挲
　　
　　游先天观
　　
　　上清宫殿五云飞名占先天识者稀不向虚无参妙诀却于图象探玄机中天日月开黄道列座星辰拱紫微谁是虗皇坛上客夜深清露挹霞衣
　　
　　武石潭阻水
　　
　　雨过千村水自生梢人惊起又三更舟移似觉山平转云动应疑月倒行杨柳蒹葭浑莽荡鸬鹚鸂■〈氵束鸟〉乱喧争家乡有路归心切欲弃同舟岂我情
　　
　　余干舟中偶成
　　
　　越水交流野径偏短篷斜系竹林邉杨花乱逐波心落鸥鸟不惊沙上眠春雨蒹葭人唤切晚烟洲渚客愁牵溪东即是桃源路却笑渔郎不放船
　　
　　松门石镜（在彭蠡湖中）
　　
　　藓痕零落翠光沈磨洗空烦雨露深璧月髙秋悬太古海天红日散微阴久无粉黛窥鸾影还有蛟龙避水心江客廿年频过此繁霜殊觉鬓毛侵
　　
　　孤山梅鹤
　　
　　莫将梅鹤等闲看惯与幽人共考盘吟尽暗香还有月梦翻清唳不知寒单于午夜声初咽华表千年墨未干何似水光山色里无言相对只盘桓
　　
　　晴天庐阜
　　
　　匡山髙处接云涯突兀遥瞻汇泽西拂曙岚光浮剑戟排空清气豁端倪岷峨地接南条尽吴楚天连北斗低寄语东林陶靖节渔郎今在武陵溪
　　
　　湖天一色
　　
　　水色天光帯晚晴泓泓澄碧湛虗明欲看一镜涵秋影不着微云点太清星斗外穷千里目波澜中混古今情落霞孤鹜沧茫里万顷潇湘画不成
　　
　　清镜环翠
　　
　　百顷湖光一镜开好山多处路萦廽长松落落凌空出緑树阴阴绕涧来晴日暖云舒锦绣淡烟踈雨暗楼台吴歌楚舞俱陈迹惟见春风长緑苔
　　
　　唐明皇游月宫
　　
　　自是君王厌万几凉天清夜梦魂飞素鸾并驾归瑶阙广乐旋闻奏羽衣蟾兔那知天广大山河不碍日光辉翠华西幸蛾眉老始信人间事已非
　　
　　访隐者不遇
　　
　　偶访临川处士家钟山不受片云遮林花色夺宫墙粉松叶香分石鼎茶心比彦伦须自爱学如康节厌人夸何妨共醉重阴下乌帽萧萧鬓脚华
　　
　　从军人还乡谒先垄
　　
　　去国辞亲二十年归来哀痛抱终天心倾葵藿风尘际泪洒松楸雨露前徐庻有怀方寸乱王陵多恨孝慈偏男儿立志存光显会见功成昼锦还
　　
　　鹅湖集巻二
　　
　　●钦定四库全书
　　
　　鹅湖集巻三
　　
　　（明）龚斆 撰
　　
　　○诗
　　
　　观早朝
　　
　　玉案分香下九闗彤墀端笏列千官屠苏且为新年饮象魏何妨浃日观五色云间帘影曙万年枝上雪花寒可怜铁甲邉头将舞蹈山呼耿寸丹
　　
　　行素斋
　　
　　百年随分度光阴性道渊源夙所钦紫阁彤楼春蔼蔼竹篱茅舍午沉沉蛮荆不废锺仪奏陈蔡何惭季路心此外全非天赋予肯论朝市与山林
　　
　　耕乐为萧大有题
　　
　　秧满平畴花满川犂牛将犊傍花眠鹭鸶飞断横塘雨布谷啼开野树烟珑上一蓑如昨梦隆中三顾是何年莫因微禄淹山邑负郭今闲二顷田
　　
　　题永思巻为考功某人作
　　
　　寄迹铨曹岁月深思亲时复一沾襟风云不隔闗山梦霜露难忘簠簋心古道白杨声猎猎西风荒草思沉沉旨甘乆絶梧楸逺投笔长嗟屺岵吟
　　
　　为朱允升题盘谷序后
　　
　　黟上先生旧隐居登山临水乐何如放怀不待盈樽酒投老仍躭满架书鹤唳松间时对客驺鸣道上几回车昌黎莫漫歌盘谷留与闲身共巻舒
　　
　　题苍云轩
　　
　　满谷篔筜緑未干古苔深锁万琅玕无心隔断千山晓不雨翻成六月寒碧干初齐犹绕绕清阴如染自漫漫渭川烟景今犹昔谁复相从赋考盘
　　
　　题祝洞天芗溪小景
　　
　　林屋阴深锁緑苔碧山当户小楼台眼前此景不易得客里好怀先自开鬼谷已难求彷佛天冠犹解写崔巍灵峯未必无佳处怪底游人不再来（鬼谷天冠皆芗溪山名灵峯则上饶之山也）
　　
　　为谢氏题椿桂
　　
　　闻昔燕山种德深灵椿丹桂两阴阴一樽好为严君寿三釜终酬令子心竹帛流芳传旧史丹青遗画见新吟谢公不念苍生苦髙卧东山自古今
　　
　　碧云轩为程有恒别驾题
　　
　　太行西望路漫漫一片孤云正好看尚有鹤书求放逸那无鴈字报平安宦情荦荦伤心苦归兴遥遥见面难何日彩舆迎养处斑衣庭下足清欢
　　
　　题句容宰王氏槐轩
　　
　　蝉声凄断午窓凉嘉树阴深夹道傍云影翠连书幌暗风花黄衬马蹄香牛刀漫试弦歌静蚁梦初酣岁月长亦有雄文堪黼藻它年重上晋公堂
　　
　　题双桂轩
　　
　　小山佳树爱幽深并秀聨芳不作林一径露华秋冉冉两窓云影昼沉沉天风浩荡清无际月窟凄凉醉不禁寄语吴刚莫相恼须教接叶布庭阴
　　
　　题凝霏轩
　　
　　凝霏掩冉山■〈山赞〉岏歘忽变化浑无端春阳弄霁晓光白暮阴阁雨秋意寒檐前树色翠欲滴户外野花红不干风尘澒洞久莫到何时一借凭阑干
　　
　　为吴端题静学轩
　　
　　境息尘空泰宇清祇将经史寄髙情四时门馆无私谒半夜池台有月明座客争夸吴季子幕宾元是鲁诸生兰阶桂苑春长好底用黄金遗满籯
　　
　　题煑诗轩
　　
　　髙人心不负幽期小结华轩要煑诗梦熟池塘春晚后酒醒窓户月来时大羮不和杯中味独茧长缫瓮里丝谁谓灞桥吟更苦蹇驴风雪夜归迟
　　
　　闻说名轩意最佳诗成端欲咀英华微吟声遶羊肠陌得趣香分石鼎茶墨沸秋涛濡棐几句融春雪透梅花熟来不费推敲力谁遣松风潄齿牙
　　
　　题洪都写韵轩赠道士傅梅岩
　　
　　瑶馆玲珑结绮窓星姝曾此遇仙郎红尘失脚烟霞逺青简留心岁月长墨渍春云池水黒朱凝秋茧露华香金华不逺人间路说与休文恐断肠
　　
　　凉翠轩
　　
　　故人结屋严滩上小小轩窓自不同风卷雨声来枕簟树移山色傍帘栊秋清未觉鸾箫逺岁乆应嫌鹤帐空无限好怀归未得懒题安字寄征鸿
　　
　　兰室为隐君子题
　　
　　一别灵均九畹荒髙名千载为谁芳秋花亚佩琼琚冷晓气穿帘雨露香似有闲情依涧谷那无清梦到沅湘半年有个同心友与尔同登鲁叟堂
　　
　　闻喜归朝为云南太守杨大本题
　　
　　近分旌斾守藩维强把征袍换緑衣越巂北来天路逺牂牁南下客船稀黄堂酒散灯花落铃阁香销蟢子飞遥想杏花春雨里鹊声争报逺人归
　　
　　听春雨为茅山道士思亲作
　　
　　茅山听雨结茅茨意恐红尘惹鬓丝步鹤紫苔春满径鸣蛙緑水夜平池秔稌已足菑畬愿衣线能忘簠簋思彩袖鱼轩今已矣黄冠野服总相宜
　　
　　溪山旧隐为王宗禹题
　　
　　彭泽江邉桞莫栽铜陵茂宰亦归来山中白酒何时熟篱下黄花几度开林静朝朝麋鹿过矶空日日鹭鸥回某丘某水犹堪指只恨如今半草莱
　　
　　掀篷图寄友人
　　
　　水邉何处觅芳菲记泊孤山月影微杖屦不须求涧谷画图应遣入屛围含章半掩春娇面姑射低埀雪色衣江上重逢休问语别来何事乆相违
　　
　　雪夜观胡贰令本道诗藁因题
　　
　　乆别可人胡贰宰近来诗思夐无同坡因海外文偏好杜向秦州句转工漂泊有谁窥梗槩艰危自古见英雄乾坤怪得无清气却在溪山浙水东（时本道之讼未直尚留葛溪）
　　
　　商山四皓图
　　
　　白发相看岁月驰髙原深谷路逶迤巴卭霜后应无橘商洛春深正有芝秦汉运移终不仕唐虞世逺欲求之髙风不为储皇出羽翼虽成事可疑
　　
　　题游骑挟弹图
　　
　　平明挟弹出新丰驰过宜春小苑东百啭流莺深树晓一畨新雨落花风路迷禁草连天碧衣染宫桃照日红欲识平原公子意岂无遗恨五陵中
　　
　　题萧可复隐士窈窕寻壑图
　　
　　緑鬓苍髯雪不侵萧然肯与世浮沈溪山自得烟霞趣霄汉宁知雨露心涧底秋髙黄独美松根春暖茯苓深柴桑有路无人识竹杖芒鞵到处寻
　　
　　题朝阳读书图送吴伯亮之官武陵
　　
　　茆屋书声何处寻五峯旭日到林阴梧桐早漾踈帘影葵藿潜倾晓露心过隙白驹怜景急语梁玄燕识春深柴闗好为吾侪掩莫遣秋波思入吟
　　
　　题明皇出猎图（钱舜举画）
　　
　　皇州春满雪消迟正是君王出猎时辇路尘昏双凤阙掖垣莺绕万年枝云飞黄鹄鹰初健月满雕弓马载驰却忆内园供奉日鹿衔花去已无知
　　
　　题范蠡扁舟图
　　
　　战胜归来万虑轻不将身世累浮名五湖尽有闲风月两国今无旧甲兵逺祸髙飞鸿鹄羽忘机深结鹭鸥盟春风拂柳吴江上莫为西施一动情
　　
　　月中桂
　　
　　自植蟾宫不计春开时风露满衣巾簮花亦有乗鸾女倚树元无待兔人万斛天香浮海■〈宀禹〉一枝云影碍氷轮霜寒蠧尽吴刚老稳歴凡间世刦尘
　　
　　松
　　
　　歴尽人间几刦灰要将真节抗徂徕皴皮向日龙鳞绕直干凌云鹤骨摧琥珀地深神变化茯苓根暖熟栽培栖身不是安居穴梁栋应须属大材
　　
　　萤火
　　
　　化形腐草复何求飞去飞来得自由松径黒时青磷出村塘宻处火星流露华不湿辉辉夜月色那欺点点秋羣聚沙囊光可烛茅斋空费读书油
　　
　　红梅为张邦秀题
　　
　　鹤膝横空緑玉翘顶朱新试不全娇香凝晕脸春先转暖溢丹砂雪易消殊色未知逢驿寄羣芳须譲赐绯朝早知塞北无人识别冩新词付丽谯
　　
　　竹夫人二首
　　
　　万古湘娥泪不干南薫谁想又承欢炎天似爱氷肌好日暮翻疑翠袖寒脉脉闺情羞粉黛依依青梦倚琅玕可怜一榻风漪满犹忆虚庭宿凤鸾
　　
　　近见依依引凤凰不因炎暑沐恩光玉肌涴汗涟漪碧素体含风粉黛香魂梦凄凉惊岁月泪痕零落谢君王天寒自保坚真节莫倚长门怨夕阳
　　
　　梦故室
　　
　　弦絶谁怜孤鹤飞镜空无复彩鸾栖丁宁旧话生前别损湿残妆梦里啼郢树烟邉魂欲断枫林青处路应迷客中为尔添愁思杜宇声干山月低
　　
　　挽鲁修隐士
　　
　　已慕髙情厌市朝又看骑鹤上青霄延陵不惜留神剑宋玉何堪赋大招商岭云深芝翳翳小山月冷桂萧萧寒泉秋菊如堪荐拟向风林借一瓢
　　
　　投分宪万佥事三十韵
　　
　　圣代敷文教台官肃宪纲吏尘清上国化雨沐炎方华衮曽亲补龙泉肯钝铓心肠坚铁石闻望美珪璋氷皎当空月春随满路霜羽仪专楚地威望振饶阳压水朱旗稳浮波彩鹢长自天埀德泽连郡仰休光持斧先求隽埋轮竟劾梁庙廊声誉蔼寰宇姓名香大本需培植斯文藉主张尊经传鲁史论道对虞庠唤友林莺切推贤泮藻芳明明修礼乐济济重纲常徃昔来征辟愚蒙頼举扬晓星随去棹春雨湿行装天意怜衰朽人心乐退藏不才淹岁月多病愧冠裳忝窃三年禄宁窥数仭墙仲由先入室贾谊亦升堂宦拙官宜冷形劳鬓已苍于时复何补揆道更难忘皂帽真慵裹青衿匪自强斯须成濩落积乆见荒唐寡与朋簮少恒饥稚色凉致身难即鹿处世若亡羊客诧工齐瑟人歌类楚狂途穷遭白眼时难厄黄杨趋走非吾事飘蓬岂异乡铭心知赏激拭目覩明良
　　
　　寿马太守长律三十四韵
　　
　　海岱英雄地青齐霸主州大才天所靳名士古无俦籍甚家声逺渊焉世德求仪型追徃哲文雅迈前修光武那惭援常何屡荐周与时俱上下随俗漫沈浮已得清贫趣宁知富贵羞荆山藏卞璞丰县秘吴钩吕尚先埀钓长沮未辍耰秖能穿铁砚宁复敝貂裘治代文明昼徽音涣汗秋隐居求所志征士拔其尤画省陪尊爼彤庭拜冕旒旌麾辞上国绣斧按遐陬贪墨成深遯疲劳得少休共能歌德政谁复快恩雠命驾黄牛峡扬舲白鹭洲瞿唐髙不顾蜀道险无忧牢落怜工部精忠羡武侯伤心斜谷口怀古瀼西头渤海情初浃胶东志未酬分符虽足贺遮道竟无由陋郭那淹足平波且顺流饶阳迂宦辙彭蠡驶行舟緑埜耕桑乐黄堂礼数优民心怀惠爱士论见歌讴尊酒介眉寿雄文赋逺游聨翩伸祝颂交错献觥筹有道朱颜驻无心鹤发留灵椿苍翠晚丹桂緑阴稠美化行江汉儒风盛鲁邹芹宫莺睆睆萍野鹿呦呦泽润涵渊海风行速置邮凤池需献纳麟阁待谋猷（马守宻人名真由湖广宪佥迁绵州知州就任除广信知府喜吐纳金丹之衎）
　　
　　游钟山寺
　　
　　野树迁莺合官桥信马通乱山晴入画连观曲成虹岸筱藏春碧林樱坠晚红客行青嶂外人倚翠楼东迢逓经禅塔迂廽谒閟宫梵天花缭绕宸翰玉穹崇兰气栴林雾茶香鹫岭风草眠分下鹿云射散归鸿覇业销沈里江河指顾中几人増感慨千古见英雄
　　
　　元日见马御史贯
　　
　　千里山城御史过共看飞斾拥鸣珂履端自觉时方泰布令欣逢吉始和骢马行春骄蹀躞豸冠簮晓郁嵳峩紫薇香蔼凤毛集翠栢影斜乌尾讹民厚只今无狱讼官清何处不弦歌横经每亦思南郡破敌真能继伏波甘雨普天膏泽下清霜盈路早寒多光分云汉三秋月派出昆仑九折河诗向玉堂携彩笔酒从丹扆倒金荷渥洼澒洞来天马牛斗光芒接太和圣代文章归黼藻人心礼乐在渐摩春台未必无氷蘗寒谷争知有薜萝浅薄匪才甘自弃萧条吾道竟如何寤言幸窃斯文庇蚤夜铭心誓弗磨
　　
　　西岩樵隐
　　
　　一入西岩路杳茫华阳句曲漫苍苍雾霾荒磴青苔黒风满石床髙树凉幽谷莺啼花似锦柴门犬吠月如霜观棊邂逅归何晚换酒从容醉不妨云倒悬崖栖虎豹竹临哀壑度笙簧邻人爱觅胡麻饭野老宜分白鹿裳道在岂辞筋力倦迹踈犹恨姓名香餐芝岁乆浑商洛采蕨春深自首阳稚子晨昏陪笑语良朋鸡黍问行藏轻蓑短笠情偏好大纛髙牙势久忘亦有楩楠供雨露那无松栢困牛羊相逢一一烦珍爱材大终期任栋梁
　　
　　柬刘子缙省郎
　　
　　何处还堪一举杯城南风软少尘埃青山满郭游人醉芳草迎车使者来村店野桥郊逺近禅宫仙馆路萦回落花随意飘红雨飞絮多情点緑苔诗思漫因临眺得笑颜非为管弦开琅峯晓日光如洗灵岫春云雪作堆樗栎每惭淹薄宦菁峩今喜育英才辕门有鹄弯弧出泮水无芹采藻回樯燕留人浑不断杜鹃啼血莫相催山中亦有桃千树何必刘郎去后栽
　　
　　寿黄贰守琮七言长律十六韵
　　
　　西浙澄波浸五湖平江王气压三吴故家礼乐新文运泽国山河旧覇图昭代贤才夸奕世中州清淑出名都云髙北海翻鹏翼尘满南阳识凤雏羣史六经那辍诵万言九制不操觚场中策对三千字天上名传第几胪匹马春风行陇华双旌夜月过延鄜煌煌肘后悬金印九月九日济济腰间绾玉符中部琴堂思抚字上饶铃阁听传呼溪山氷玉平安好锦绣文章世代无童子何知亲较艺老儒犹幸借嘘枯九年已喜陪髙义一见真如谒大巫南极星辰光照室重阳时节庆埀弧芳馨杳蔼罗椿桂翠碧交加映竹梧珠玉未须辞瓦砾苹蘩非敢荐潢污寿觞欲折黄花泛不与陶潜共酒徒
　　
　　杂咏四首
　　
　　看山随意出城东归路行吟思不穷微月满桥烟浸水朔风吹起暮天鸿
　　
　　故人别去我迟迟东望音书逈不知寒意逼人归兴懒市桥烟雨立多时
　　
　　行尽郊原不见梅一时乡思上心来故山遥忆鹅湖路傲雪凌霜几树开
　　
　　越王台上鹧鸪啼七里冈头滑滑泥欲识故人无限意晚烟踈桞画桥西
　　
　　臙脂梅
　　
　　不着京尘染素衣赏心还自爱芳菲晚来东阁无诗兴带得红妆马上归
　　
　　旧是僊人萼緑华手持绛节弄朝霞何人与换南枝骨冷蘂疑餐伏火砂
　　
　　红梅花
　　
　　冰雪姿容旧写真一枝曽寄陇头人相逢若问真消息为说江南别有春
　　
　　离述陂
　　
　　懵腾醉眼未全醒厌听栖鸦逹旦鸣欵叚踏穿杨柳月快人拂面晓风轻
　　
　　鹅湖集巻三
　　
　　●钦定四库全书
　　
　　鹅湖集巻四
　　
　　（明）龚斆 撰
　　
　　○记
　　
　　秋丁壁记
　　
　　洪武十有四年秋八月五日秋上丁也常岁举祀成均具太牢以省部官摄献至是先三日则以命本学祭酒臣某重斯文也前期一日百官具服侍班听传制于奉天殿祭酒率司业博士助教正録二十四人从钦上命也暨回献官致斋于教乐厅不与杂务严祀事也其日自晨及申风雨交作暮稍止人皆曰以圣天子报祀之诚摄献官承祀之笃君臣一心宁不有格于帝加以圣人在天之灵文运方盛当不为虑也夜参半云翳四除天地澄霁星斗焕烂河汉昭回爼豆既陈牲币既设摄献官端笏立殿下百官景从庭燎有辉乐舞交作降登兴伏环佩珊然牲酒极丰粢盛甚洁配哲从祀分献毕举洋洋在上咸若格思退而官僚师生举手交贺皆曰祀典之盛天意之符莫此若也于时陪祀者六部官若干人翰林院官若干人太常寺官若千人通政司官若干人御史若干人侍从官若干人春坊官若干人应天府县官若干人钦天监官若干人本学师生若干人学官则某某牵连书之
　　
　　白云茆屋记
　　
　　国子祭酒仲敏宋先生为余言滑水之濵有佳处焉地旷而壤肥草木蕃庑可耕可凿可樵可渔民俗以醇生齿以息吾家于斯举十世矣诛茅结构朴而不华负郭而郊居有琴书诗酒之娱无市尘声利之接轩楹间悠悠扬扬招之不来挥之不去者惟白云耳因扁之曰白云茅屋好事者写为图以见寄余宦游京师往来乎翰林胄监者数年矣寝食弗忘吾白云茅屋也披图一观景与心会子其为我记之余曰嗟夫大抵富贵利逹者之未遇也未有不放旷山林傲睨轩冕者逝将终老乎清泉白石间至其出而用于时也绾墨纡朱登金歩玉回视前日游息之所不啻弱水之隔蓬莱也有能不忘其贫贱所操守者盖亦寡矣先生独不忘于是岂有说焉先生家本中原世为官族蚤岁以明经取科第羁绁仕途盖有慕乎白云茆屋之趣而莫得者也继而兵革骚动四方靡宁虽欲求吾白云茅屋之安而莫适者也晚际明时横经太学又将酬其白云茅屋之愿而未遂者也傥得一遂所愿则千驷万锺能移其志耶今老矣且莫有归休之乐矣观书之暇逍遥相羊将见白云长存茅屋无恙前花后竹左图右书于斯时也天下之乐又孰有加于此乎余备员司业与之同僚者二年以其说有黙契乎余心乃不辞为之记
　　
　　上饶县新修学记
　　
　　上饶旧学在府城西去城二里许元末毁废不存国初礼乐未兴不遑暇者又十余年乃洪武庚戌始诏天下郡邑兴学校置教官训导之员选民间俊秀子弟入学肄业维时上饶令丞多故未能作新于城西北隅草创学舍数楹卑隘殊甚后三年玄黓困敦春永嘉林从事永以经学充贡于朝来尹兹邑至学之顷顾瞻徘徊嗟叹乆之询于众曰庙可后乎曰不可非庙无以祀先圣曰庑可后乎曰不可非庑无以祀先哲复曰学可后乎曰不可非学无以善后进乃白之大府白之守御官府官某某守御官某某咸是之议以府治后之东度地经始焉庀徒鸠工出俸以给馈食抡材于麓陶甓于浒书夜弗休息期年而学建又期年而庙成于是师生有授受之地官僚有荐祼之所既完教谕汪珵美训导姜彛欧阳谟来请记岁月余曰古者家有塾党有庠术有序国有学皆所以明人伦也自三代迄今斯道不废良以是夫君以之歌颂太平臣以之尊君亲上庶人以之移风易俗所以振起纲常扶植世教者岂细故哉三代而下文风之盛莫宋若也徳佑之季武臣倒戈恬不为异死难输忠无非学者载在青史厯厯可观由是论之学何负于朝廷哉吾党身任教职幸际明时惟当勉力不怠期无负圣天子嘉惠斯文之意其于岁月本末则不可不书
　　
　　绕林廵检司新创廨记
　　
　　江南地多险阻界乎饶信之间者曰文山其地山髙而崖谷深道隘而草木盛仓卒有变乡民率据险自固习为故常往往拒命官府患之元末居民恃其要害反复不常者二十余年本朝汛扫寰区削平奸宄华夏蛮粤系颈阙庭至洪武二年山之余蘖犹固守出没为民害弋邑为甚焉主簿潘某虽屡率丁民备御稍获平寜而盗之根本犹未拔乃图状上闻议以邑之北乡绕林创置廵检司以扼其吭朝廷可其议庚戌以滁人孙茂夫来董斯任即其地置廵检司府县择民之强壮者验丁粮设弓兵百人以付之始至百务未集人皆难之未几贼悉悔过为良民茂夫相地之势披荆棘畚土石鸠僝徒官舍鼓楼举合法制若固有之事不劳而集贼不殄而平且三年矣民皆德之咸愿勒诸石以识其美来征余文因为诗以美之皇朝受命奄有万方蠢尔山冦乃敢陆梁饶信之区古称厚俗不悍而刚不阿而睦文山逆党何独不然凭险负固为乱之源弋邑在迩不遑宁处虽有良民谁能御侮州县上议设置徼廵谓此绕林据其要津首命茂夫职任斯称付以弓兵百尔强劲衔命斯来誓不俱生忠愤所激不殄而平芟其蔚蕃鉏其阻险樵牧耕桑一无旧染早衙夜鼓诘慝刑奸惟懐永图匪曰壮观吠犬不惊流移休息民咸曰嘻斯宰之德愿识厥美勒之坚珉刋此颂声以劝后人
　　
　　许存衷归田记
　　
　　余曩年尝识清漳许存衷于燕山于今二十有六年矣旃蒙单阏秋蔡君孔昭来尹上饶孔昭则存衷之外侄也首询存衷无恙未几漳郡冯广文性初以领荐还道兹邑乃得奉状问起居明年其嗣某来获复书慰答因索余归田之文余何靳一言以续乆要之好存衷漳之右姓也其居在龙溪郭外若干里有良田美池可耕可钓筑室种树决渠灌花自足终老之身无所事乎功名矣所以不远万里渉江泝河旅寓幽燕﨑岖海岱者盖将得禄以荣其亲也由是自定南砦徼廵官一再迁秩府县亲亦荣矣中值变故兵革屡兴存衷复倦于仕途乃翁以八十之龄垂白堂上不欲贻忧膝下一旦遂弃禄归耕盖将尽菽水之欢于晨夕也昔潘安仁尝曰太夫人在堂有羸老之疾尚何能违膝下色养屑屑从斗筲之役乎因赋闲居归田以自见今存衷之心殆彷佛乎安仁矣遂为之记而系以诗云清漳之滨龙溪之濆青洋之村有田一圩有宅一区许子之庐元运将穷漳民汹汹弄兵起戎城郭破残武臣怠官边郡胆寒许子靡寜倡呼白丁奋扬义声不日扫除诛其凶渠民奠厥居稂莠既芟锡爵实堪官于定南晚值抢攘职名屡更公论弗行严君耄期旨甘或违翩然以归卖刀买牛易其田畴纾亲之忧青洋西东禾黍芃芃允为良农长稚檀乐岁时忻欢遗之以安乆阙赠言记其归田千里馈焉
　　
　　南溪旧隠记
　　
　　南溪旧隠者国子博士茶陵谭子发之别业也由其地在茶陵之阳故曰南溪以其上有先人退休之居故曰旧隠茶陵于湖南为文献之邦谭于茶陵又为礼义之族南溪得山川之秀擅丘园之美市尘无侵声利罕接诚负郭之佳处也元末兵革四兴故家大族悉为丘墟南溪地廹闉阇去家宻迩谭避他邑辛勤来归故宅靡存改卜其上因复初元先生为题南溪旧隠四字故名焉洪武壬戌冬余为国子司业时谭适为博士与之游者六七年屡以记为请江右虽西接湖南余不及一亲迹其地昔弗及知今弗及见何以记为因谂之曰子之南溪也昔也必有茂树修篁竒花异石可以游目适情者固无恙乎曰无有也必有亭馆陂池髙堂广厦可以燕游止息者固无恙乎曰无有也曰若是则竹树荆榛池台瓦砾矣谓之旧隠者何哉然而兵燹之变四海皆然不特尔之茶陵也废兴之事古今皆然不特尔之南溪也纵不能保之于既徃独不能振之于将来乎改卜之说固其宜也近年以来附郭之地至难保也不见侵于官府则见夺于世家得仅存者亦寡矣今南溪犹为青毡故物夫岂偶然也哉水光山色可以暎带左右者犹在也烟云巻舒可以怡悦旦暮者长存也池可以渔畦可以蔬肯堂肯构有其人矣可濯可湘有其地矣可以来清风可以招明月数椽之居万间之厦无不可者有志者事竟成也谭悠然而笑曰是未足以尽我之美也吾上世家藏经史图画及宋先辈所述遗文若干巻虽在羇旅危困间未尝阙失此乃非他族所可及先生其以是记之余既重其请复阅其书味其文赞之曰得其所哉得其所哉
　　
　　墨池书屋记
　　
　　墨池书屋者太学生潘奎读书之室也因其居之旁水色如墨故号墨池乃宋翰林罗孟郊之故居曰翰林堂者是也地在广东惠州之兴寜县生筑室于翰林之故基而以墨池自号岂将追踪古人耶古人以书名世者无过乎锺元常王逸少也余尝于兴国得元常之墨池矣复于临川得右军之墨池矣惠州东坡苏公谪宦之所坡之翰墨亦无愧于锺王斯池岂以苏而得名耶生今肄业于太学矣跻仕版有期矣茍能以锺王书法继美于苏公焉始有践夫墨池之迹吾知异日池水之墨又有甚于斯时者茍为不然虽尽烈徂徕之松为煤以泚之亦无补也生颇有志于学故记此以勉之云
　　
　　风木轩记
　　
　　人子养亲之日有限思亲之心无穷此人事有不齐非人心不相似也故有尽甘旨于耆艾之年有夺供养于龆齓之日其所遭有幸不幸者存焉是皆天也非人之所能为也存而养没而思或欢焉或戚焉但尽吾心举不失其为孝矣永嘉涂君叔乗性至孝好读书自幼不省恃怙但知有思亲之悲而不知有养亲之乐者每读诗至蓼莪篇未尝不掩巻涕泣此非其所遭之不幸者与辟轩数楹寝食其间因取吾丘子木欲静而风不止子欲养而亲不逮之说颜之曰风木轩以寓其孝思不忘之意轩之左右茂树蔚然时当卉木萋萋淑景将暮霜露既降枯梢号寒于斯时也风木之思愓然予懐若割创巨矣介其友人某征文于余记之余曰悲夫叔乗果知风木之说乎大扺世人于亲之存也率不知事亲之乐也及其没而知焉则已晚矣风之未动木也亦不知静之为美也及其呼号奋激揺撼不止而后知焉则亦末如之何矣借使涂君亲不亡养不衰不知其心亦知其为乐否乎盖必知之矣余谓涂君之不幸又有甚于他人者世有处贫穷患难而不能尽其养者有之矣至于富贵而思焉每懐不自足之心如仲由者未如涂君之幼孤一不能身亲其养其思慕之心当何如耶君昔为胄监生见同舍有告归省谒者而不与焉今居官见同僚有以禄迎养者而不与焉宁不有动乎中耶由是而思亲之痛愈深而风木之悲愈切矣遂为之记
　　
　　兰竹轩记
　　
　　尝思古人寓意于物矣或美其才或美其德二者固皆足以寓意焉然才之可取莫若德之可尚也上饶傅梦野以兰竹名其轩人皆以为取其才吾独以为取其德傅上饶故家居于玉水之湄旧宅毁于兵燹更卜数椽栖息其间艺兰盈阶种竹绕舍裵徊徜徉与之为徒亦乆矣兰则怪石嵌空紫茎緑叶幽香旖旎可佩可纫露花葳蕤诚可以玩目而适情矣竹则叶如翠羽筠如琅玕晓月婵娟緑影满地隆景昼赫清风徐来诚可以湔尘襟而祛流俗矣此特其才之美也在他人观之则以梦野之所尚者在斯而名轩之意亦在于斯余则以为不然古人有言曰与善人居如入芝兰之室则兰固善人之俦矣又曰竹存君子之操则竹固君子之行矣此乃其德之懿也梦野之在乡邦也乡邦称善人在友朋也友朋称君子善人君子固梦野之素履取以名其轩岂在此而不在彼与然则楚畹淇园举不足为吾梦野之轻重矣
　　
　　深造轩记
　　
　　余为胄监之明年昭武张原哲谓余曰吾乡三华山闽山之最佳处也冈麓之竒林壑之美有不可得而备述者焉泉清石白竹翠松苍掩映蔽亏干态万状骚人词客过之者莫不恱其竒胜终不能一朝以居岂天地鬼神所秘惜不轻以畀人耶吾乡吴定翁居之定翁自元末佐治建郡覩世事日变遂弃官晦迹于斯筑室种树引流凿池日与良朋益友徜徉其间或瀹茗清谈或斗酒相乐故邑之贤人君子亦往往乐与之游辟轩数楹颜曰深造盖有取乎孟轲氏之说也以书介原哲征文于余余家信之铅山与昭武接壤室迩人逺未获一迹其地姑以原哲所称道者为之记焉大抵求道之心人皆有之往往不能深造其域者由其剽窃绪余耳闻而道听以是欺世骇俗而曰我能深造吾未之信也盖必真有得于其心则居之安资之深而取之左右逢其原矣此穷理尽性工夫岂日用常行之道比定翁颜以是说必有自得之学矣余老矣奔走于圭撮之禄不能髙蹈逺引以相从于心宁不自愧它日或得遂余归老之愿青鞋布袜弗逺数舍陟岧嶤越岩谷一往观焉志愿足矣故乐书所闻以为定翁记
　　
　　寿萱堂记
　　
　　寿萱堂杭州李愚若虚养亲之所也堂在仁和其地爽亢幽隠背郭面流有园池之美为屋数楹树萱草数十本杂以竒花异石四时蔚茂南牕北牖凊温有其处焉山樵水渔旨甘有其具焉颜曰寿萱良有以也尝读卫风伯兮之诗有曰焉得谖草言树之背由昔人乆别懐思视谖草以忘吾忧如见其人耳然情爱之锺莫切于子母也若虚之心岂不以出处不常恐贻线衣之念欲其亲视萱草无恚以忘其惟疾之忧而寓之斯耶谓之寿又若虚爱日之诚一喜一惧俾永其亲年以待它日鼎茵之养耳非萱之寿也亲之寿也李故家大梁父游宦于杭因侨居焉父早丧鞠于母孟氏孟氏今六十有九矣谓之寿萱也宜哉天朝文治大兴萃天下古今书籍板百万计将以同天下之文也简编错乱召四方文士翻阅之若虚应召以来晨昏铨次几一寒暑思亲之念常往来于懐屡请一言以为寿萱堂记于是乎书
　　
　　雪窝记
　　
　　国子司业吴性传先生即其寓馆中庭之后辟一室焉髙广不数尺置一榻其中仅可容膝墁以白垩素洁可爱号曰雪窝以为晨夕燕息之所絶去声利流俗脱然先生年甫踰六旬而龎眉皓首公暇之顷婆娑其间日光玉洁人室辉映四时如冬俗眼观之不啻越蓬婆而望西岭也谓之雪窝不亦宜乎属余记之先生莆田之老儒也与余虽有江闽千里之隔晤言则未而姓名出处彼此相闻洪武庚戌朝廷兴举学校余分教广信先生分教莆田俱十年不调秩去年秋同被召为四辅官居月余同以老病乞归田里今年夏又同召入国子学仕止进退心同迹同皆不期而遇虽平昔乆要未有若是其巧者余焉得无一言以纪其实先生渉猎经史于传记百家靡不考索稠人广坐议论风生见者莫不以为老于学者今圣天子崇重斯文一新胄监先生宜横经讲学启廸英髦振起儒宗以耸四方之观听至若汛扫一室游焉息焉乃异时归老之心非今日所宜事者诚未足以铺张其美也虽然邵尧夫一代伟人犹以安乐窝自奉是则雪窝之记余所以慨然而不辞
　　
　　爱日堂记
　　
　　越胡本道筑室于诸暨之旧庐将以复先业也以爱日扁其堂以养其亲也不曰爱亲而曰爱日意有在也夫爱亲之心人所同然或在或亡谓之爱日不可也惟矻矻孜孜惟日不足顷刻弗亡于懐乃爱日之诚耳且日行于天昼夜循环岁月如流怱怱不返昨之如漆者今日而星星矣今之渥丹者明日而枯槁矣孝子之心得不愓然而惧耶春日载阳淑气和煦南薫时至昼景舒迟秋阳熈熈残暑尽退霜晴冬爱祈寒自温当此之时亲之乐无涯孝子之心得不跃焉以喜耶本道越之右族也少孤奉偏慈之训学业底成中值兵革避地邻邑辛勤来归筑室种树其地尽旨甘温凊之奉故有是名母夫人赵氏故宋大丞相鼎之裔孙本道则元进士筠翁之外侄一中之犹子也岁辛亥本道领荐为玉山丞后二年来需余文遂为记
　　
　　四德堂记
　　
　　元亨利贞干之四德也元者善之长亨者嘉之会利者义之和贞者事之干此四德之原于天而具于人者也一见于易之文言一见于春秋左传孔子不曰本之春秋穆姜不云本之易其古有是说邪吾不得而知之矣信之玉邑翁氏颜其居曰四德堂其有取乎易邪抑有取乎春秋耶吾亦不得而知之矣翁氏曰旧筑堂于邑之南乡去郭无半舍为屋若干楹背山临流竹树交映棠棣争秀桂兰齐芳是扁也意谓上世积善之深嗣续之逺始则聚族于居后世散处他邑世次日乆岁月愈多昭穆一失遂成涂人皆由谱系不明之故也今欲祖孙相承别以编号则虽百世之下纲举而目张盖天道始于元故一世而元二世而亨三世而利四世而贞五世以下别立字以继之斯堂之扁将以为一宗姓之权舆也需余文记之余曰古者天子因生以赐姓此得姓之所由始也翁之得姓亦乆矣其散在天下者不知其几千万指使其初有能如士白因世系以统一之何患昭穆之不序耶呜呼元以下固可得而言焉元以上则无可考矣余既有以庆其将来而复发往古之一慨以其有闗于世教也甚大于是乎书
　　
　　郭氏望逺楼记
　　
　　余尝究观事物之理矣有期于心而责其必然者有不期于心而得之自然者是皆有一定之天初不在乎人心之期否也如射之一发而破的此心之所主在于必中谓之无所期不可也如空谷之应声声发于此而响应乎彼谓之有所期亦不可也庐陵郭氏筑室于秀溪之上颜之曰望逺楼夫楼者可凭髙而纵目意其地必有平原旷野江山开阖烟云巻舒一覧千里之胜暇日可以游目登眺如韩子所谓升髙而望逺者乃不然也其意以为自上世积累至今子孙犹能以诗礼世其业自今以往岂无一二子孙复能以诗礼昌吾宗耶征诸上者其逺既如彼望诸后者其逺又如此非以游观景物之乐之美求自快于一时也此有期于心而责其必然者郭氏与有焉或曰是心也人皆有之孰不愿其后嗣子孙之贤而有千驷万锺者哉顾得之不得则天也何必期望哉余曰不然昔汉于公治庐舎谓梓人曰为我髙门我治狱未尝有寃后世必有封者宋王晋公手植三槐于庭曰吾之子孙必有为三公者厥后西平侯果能践于公髙门之言魏公果能成晋公三槐之志由是而知责必于天者必有所主于中非妄为之说也古人有为之者岂必郭氏哉呜呼郭氏其亦有主于中否乎遂为望逺楼记
　　
　　明志堂记
　　
　　江南山水之秀无过于钱塘人生其间亦皆秀出而颕异非他郡可及岂髙厚所锺不能尽泄其灵气而发于人乎何其济济之多贤也秀才李烨钱塘之白眉也年少而质美学博而才富其上世自淮游宦江南侨于钱塘之余杭县洪武丁卯以邑庠充贡太学戊辰以善书选入中书科两年之间再迁文翰亦可谓出类拔萃者矣其故居东瞰西湖西对天目读书其间徐子常为题其扁曰明志意有在焉需余文记之余曰汝亦知子常之意乎葢谓钱塘湖山之美适足以丧人之良心此志之不可不明也若夫平波曵蓝迭巘攅翠荷香桂子钓叟莲娃固可以供斗酒篇诗之娱矣有志之士不在于此也壶觞纵横献酬交错歌舞弥日管弦沸天固可以偷一晌之乐矣有志之士不在于此也然则志何为而见耶古人有言曰志于道德者功名不足以累其心志于功名者富贵不足以累其心故自圣门观之如颜渊季路之各言尔志子路曽晳冉有公西华之各言其志则道德功名不较自可见矣今子之志也其在于道德耶其在于功名耶吾知其不在于富贵矣此正君子之所当明子常之意或在于此
　　
　　介石图记
　　
　　进士何奎西江之儒家子也其居在南昌之璜溪尝筑室溪上读易其间扁曰介石盖取诸豫六二介于石之义也洪武甲子肄业邑庠丁卯升入太学明年戊辰举进士得一图大不盈尺危石古藤状甚险怪有确然不可夺之势心甚爱之以其有合于昔日名斋之意也装潢为轴需余文记之余观豫之为卦其贞坤其悔为震雷出于地其奋也勃焉故为恱豫之象六二中而得正较之上下之溺于豫者大不相侔此介于石之占所以有取于斯也其在人也茍有快于其心者必悦悦之甚则欲动情胜而乐生焉由其易以溺人之心溺则失其正而反忧故不得不介于石以防制之此作易圣人假象示人之微意也奎也家学有源于易深明进退存亡之几初年学之有成颇有悦豫之心虑其悦之过而或怠故取此以戒谨之继而荣名乡贡又继而荣登科第安得而不悦豫哉矧今成名方盛之年而父母俱存兄弟无故又安得而不悦豫哉在他人则喜溢于辞色间奎也惴惴焉犹恐吾斯之未能信非有安静坚贞之德其能介然如石而不陷于悦豫之乆者乎由今不以富贵荣利悦于心而以道之在我者为悦焉养亲则菽水尽其欢俾悦不在已而在其亲处兄弟则怡怡焉尽其友爱俾悦不在已而在其兄弟是则介如石之心不以宦成而或忘其不终日贞吉也宜哉吾想其名斋未有斯图也斯图之作未必为名斋设也斋创于彼图得于此其偶然耶非偶然耶不可知矣
　　
　　鹅湖集巻四
　　
　　●钦定四库全书
　　
　　鹅湖集巻五
　　
　　（明）龚斆 撰
　　
　　○序
　　
　　送周典簿倬张学録溥使高丽序
　　
　　皇帝奄甸万邦薄海内外无小大逺近靡不修职贡臣顺于朝洪武十有八年高丽复遣使航海献方物奉职惟谨秋七月诏谕之难其人以学校礼义所自出乃命典簿周倬学録张漙偕行赍诏诰往赐其国王俾世袭爵土六馆之士咸赋诗以饥俾余序之余曰是行也汝知之乎方今皇上之所以声教逺被者以德也非以力服也外藩之所以来归者非畏威也懐德也若夫土地之广甲兵之富将卒之精强财粟之充牣彼固知之何待谕之于言耶皇上宵旰兴懐励精图治以极天所覆极地所载惟恐一夫之饥寒皆吾赤子之颠连无告者未尝有中外之间也彼君长其民者果能体皇上子惠困穷之心以教养其民使草衣卉服之民悉化为衣冠礼乐之区中外同风实于吾二丈此行卜之也使乎使乎吾知尔之必能专对矣
　　
　　赠石镇归省余杭序
　　
　　钱塘为古杭州由余杭而得名耳虽僻在海隅而山有龙飞凤舞之竒水有左江右湖之险民物繁伙财粟充牣宋仁宗以为东南第一州不虚语也余往年尝目覩其盛矣暇日登凤凰山览南宋之故宫辇路寝园犹有存者过六桥吊苏公之遗迹而水光山色举在目前咏月香水影之诗歌钓叟莲娃之曲则逋仙萧散放旷之懐柳词清新飘逸之风皆可以想见其当时矣不迹其地几五十年静言思之如隔梦寐不知年来风景还有同与意必有良才秀民生其间而未之见也乃洪武乙丑生员石镇与同郡何复初俱以岁贡肄业胄监已三年观二生之聪敏好学大异于庸众人岂湖山之孕秀犹未冺与戊辰孟秋石生将归省余杭需片言以自朂余曰此仁人孝子之良心有所不免也生今肄业上庠以求事君之忠也还故乡以求事亲之孝也忠孝两尽人生之志愿足矣余于此复有勉焉生二亲方富于春秋正以禄为养之时温凊旨甘必无乆暌之理毛义之檄可指日而捧也
　　
　　赠刘叔勉奉使西洋回序
　　
　　大明既受天命奄有万方薄海要荒罔不率服上圗籍修职贡以请吏于朝声教所被旷古未之有也洪武二年春皇帝若曰海外之地不内附之日乆矣盖自中唐以来五六百年于兹然亦天地之所覆载日月之所照临朕岂忍弃之不使沾中州文明之化哉其令刘叔勉持节徃宣朕意承命喜跃即日就道海舶间关风涛万里三年夏纔至西洋其渠帅戎落越境出迎叔勉以皇上之意慰谕再三莫不感泣舞蹈遂奉表入臣呜呼往者陈氏据汉沔张氏据浙右皆宻迩王畿岂不闻圣朝徳化乃百战死守天兵四合方始克之今海岛遐荒道里隔絶乃闻命即至其故何耶得非吾叔勉掉三寸舌折以大义使薄海内外心惬神服使之然哉使叔勉早见用于朝吾知四海之内当不烦兵而来矣叔勉归征文于予予故述之以叔勉见用于朝为天下贺复以叔勉见用之晚为天下叹也
　　
　　刘彦彬之官钱塘丞序
　　
　　玉非追琢者必不工金非淬砺者必不利信乎君子学以致其道焉江右古称多美士而庐陵又四忠一节之邦岂无才德之士生于今而未之见使人憾焉监生刘彦彬安福人也其质美其才良温乎如良金之在镕美玉之在璞也明年以例授杭之钱塘丞来拜别且乞一言以自勉语之曰古者明经将以致用非虚文也故学必有以善其政政必将以行其学钱塘风俗浇漓地有湖山之美虽以梅圣俞苏子瞻之贤犹且留连于歌舞嬉游之乐彦彬当恪守此心不易其操可也矧今吏弊日滋官守日替彦彬又当卓然自立俾鴈鹜行以进者皆屛气而不敢喘焉其治效必有大可人意者其于斯文其于学校岂不与有辉焉彦彬勉乎哉
　　
　　送弋阳潘主簿之官庐陵丞序
　　
　　潘侯雪舟以弋阳簿迁庐陵丞葛溪父老走相告曰吾邑兵荒之余民物凋弊赖我侯以剸治良才赞理辅化流徙者日益以还荒芜者日益以辟假我数年将复承平之运矣何嘉惠不终继有他命吾将焉归乎因解之曰侯为簿于此将七年不为不乆矣尔民蒙其惠爱不为不多矣郡县者天下之郡县庶民者天下之庶民昔者岂独厚于兹今焉乃反厚于彼耶盖天将溥其仁朝廷将均其惠犹慈母之乳其子离襁褓则亦已矣又何仰望而终身耶且簿之与丞其职虽不同而心则同也为簿虽远于令而近于民为丞虽远于民而近于令昔之不得以行其志今可得而行矣今或不能知之者昔固尝知之矣推昔者之所知见之今者之所行吾知潘侯去此而政教为有加声誉为益以显矣尔民何以一已之私而夺天下之公义哉侯以刚介自持甘贫而守道七年无失德邑人念之如父兄今居庐陵必能大其刚介甘贫守道之心他日为守为令于他郡县庐陵之民思之又将有甚于兹邑之民也侯以为何如
　　
　　程伯贤北归序
　　
　　古之君子必积学数十年而学始成必积德数十世而家始大茍无积累之功吾未见其成且大也河东程氏居晋之翼城相传以为春秋程婴之后洪武辛亥有恒以明经充贡于朝授同知广信府事下车之初首询访遗逸勉励学校凡郡之故有不便于民不合乎法而未除有利于民合乎法而未举者即罢行之畧无壅滞意其必有家承之学也明年春乃翁伯贤先生乗彩舆来一见倾倒曰吾老矣所以不倦数千里者非为养也特以教子辛勤虑其未练世故而坠我家训耳先生严毅端方不尚华藻友朋间每一相过必倒屣出迎或酣酒赋诗笑语移日出辞吐气举合法度乃知家学有素也乙卯春有恒改调开封吾友朋间以先生尚留未至悒悒冬十月遣人来迎至汴信之文士不忍先生之别相率赋诗以饯其行俾予序之
　　
　　送住上人序
　　
　　佛氏之学惟江南为独盛乔山巨岳往往为佛氏之居堂殿拟王宫燕室之雄夸于甲第鄱阳较之他郡为尤甚焉故自六代迄今以其学倡者不可殚纪比岁兵革四兴饶之寺俱煨烬而天宁仅存未几又革为黉宫其徒皆散处村落丙午夏余过余干间有住上人者以儒术教授溪西来访余余询其法嗣曰吾天宁徒也授业之暇犹能以字画诗法自娱似若厌其师说而有慕于吾儒者岂因其寺之废而亦将改辙焉是亦可谓善变者矣因语之曰人生斯世也不为孔孟曽思之学以淑诸人则了逹心源以求其在已者而已外此未足与论也二者之学吾师将兼有焉深造之几在择而处之何如耳
　　
　　朱空谷远游序
　　
　　有为老氏之言者曰空谷由浙右来谒余于学宫未几度闽闗游武夷访幔亭宴曽孙之所遂回玉溪将之龙虎观鬼谷仙岩之秘怪又将濯足临流浮旴江陟华盖而揖麻姑于风雨烟霞之外又将蹑舄阁皂振衣洪都以谒许葛于白云之乡是行也岂不潇洒出尘随缘放旷又何必曰求师访友学道寻真耶然斯道也在吾儒则曰道不远人人之为道而远人不可以为道在老氏则曰道不远在身中在佛氏则曰汝若回光返照密意却在汝边此无他反求诸已而已庄周尝有言逃空谷者闻人足音跫然而喜矣今子汲汲之不暇岂以足音之未闻耶不然何其好游嚣嚣若此也方今隆景昼赫汗流沾衣余每思得一丘一壑之地坐茂树濯清泉琴鼓南风巾挂石壁系职于官愿莫之遂视吾子逍遥相羊惟意所适方企慕之不暇也若曰朝南岳暮苍梧则又方伎之流未足与议于道也于其行书以赠之空谷姓朱氏名全虚空谷其号也
　　
　　铅山八景小序
　　
　　铅山欵附之明年州守罗仲理抚绥铅民咸奠厥居斆时去故乡六年矣兵燹屡兴遗年凋丧顾视平昔嬉游之地鞠为茂草俛仰今昔为之惘然及观侯所拟八景诗而升平之风悠然见于咏歌之际独惜夫侯有是心而不及见吾铅之盛时也若某者目击其盛衰安得不以之兴懐也耶追思往日之见闻继以方今之咏叹囿斯民于春风和煦中者复深有望于吾侯也友人王原善既序之因赋近体八章古体八章总一十六章复为小序以冠篇首
　　
　　鹅湖晴翠图序
　　
　　由广信郡城南行七十里有山曰鹅湖矗起乎属城铅山之北如龙骧凤跃上摩青霄暮霭朝岚变态万状其麓则竹树林壑掩映蔽亏轩豁端倪若隔河济而望泰华也考其得名之始则出自吾家其说谬悠莫可尽信唐僧大义结屋其下层楼高栋金碧绚烂其后紫阳朱夫子暨吕伯恭陆子静子寿三先生讲无极太极于其间而地益显地当孔道闽浙往来之人车马憧憧冠盖相望夹道十余里间松风泠泠脱然流俗过之者如游化城如登阆风鲜有不留连徘徊于斯须之顷也西江张德明为征官于铅者四年金陵孙景周作鹅湖晴翠图以饷之洪武戊午德明解印东游将以斯图博求题咏请余序其左方余曰江南山水之胜何处无之岂必鹅湖哉德明昔年为吏于西江而西山南浦之胜殆不减于是哉继而赞戎幕于旴江而麻姑军山之胜亦不减于是矣又继而宰九江湖口驿而匡庐五老之胜尤不减于是矣推此以求异日迁秩而之他将无往而不得溪山之胜也然兹鹅湖也吾家寄迹于斯数十世矣未尝为势家所夺今德明持此以归岂欲分我华山白云之一半耶询其然德明笑而不答
　　
　　翁氏景石图序
　　
　　余尝读韩魏公醉白堂记而知古人景慕之心矣孔子寤寐弗忘于周公孟轲终身之忧在于不如舜其景慕之心为何如哉信之玉山素号多美士翁元吉氏又絶出乎羣公以经学词章驰骛乎元季六邑之士靡不推毂焉其子士白又能绍其余业以胄监生分教保定筮仕于永平治效有声几一考以母丧归洪武甲子复以明经征入为国子监典籍属天朝以经史百家之书凡宋元镂版于各郡者咸萃于京师以百万计士白悉校雠铨次其错乱者补葺其朽腐漶灭者鸠工不百十人速有成效暇日复讲明旧学以増益其弗能非有家学之素畴克尔耶一日持乃翁小像装潢为册复冩已之肖貌于其后题曰景石图以示余且求文为之序余曰嘻子之心我知之矣岂非有慕乎奋建者乎汉人家世之盛莫如万石君而奋建父子名最着后世称父子相继者靡不曰奋建云翁氏固多贤元吉士白又其最著者谓之景石也宜哉诗云高山仰止景行行止其此之谓欤吾昔典教信郡庠今复佐胄监与士白游者二十年故乐为序之
　　
　　题杨南秀才枯木图序
　　
　　杨南秀才者会稽儒家子广信幕长张君邦秀之甥玉山贰宰胡公本道之高弟也洪武壬子二公并举秀才居今官乙卯春甥舅师徒相暌者踰三年一日具行李书册来省谒于氷玉溪山间因得龙虎羽人方方壶以幅楮写老树枯藤图以遗珍玩之余装潢为轴需余序之余曰谬矣哉方壶之画也杨南秀才年富而才俊神清而气腴吾方以栋梁之材期之今乃绘拥肿樗散之木以为赠岂志士之心哉夫人幼学壮行固将大有为于世不与草木俱腐可也是行也岂渭阳之情乆乖音问良心之发不能自已者乎抑前日所学于师者有未能洞彻其藴奥将假馆以卒其学乎有志之士宜于此而观其懐抱矣若夫溪壑之幽画图之妙他日名成身退徐而论之未为晚也
　　
　　樟林小隠序
　　
　　余尝访材木之说于匠氏矣曰材之大者莫过于松栢材之美者莫过乎豫章每登山而望焉其以千万计不可胜用者举松栢也其以一二计不可多得者举豫章也然栋梁之用必松栢而不豫章者岂不知其材之美者耶特以少产而不欲轻用焉耳上饶之西若干里有佳处焉良田美地可耕可凿清泉茂树可坐可湘有乔木数株蔚然成林冬夏长青不见其改柯易叶疑其必松栢也询之野老乃知其为游用文氏之居所谓樟林小隠者是也迹其地而观之则豫章数十枝干挺立有自负其才不屑世用之态故家乔木信有之矣用文定夫之裔孙上世由汴徙闽寄寓于此余时与用文未相识也后十余年余教授广信用文分训邑庠始获与之游见其质美其才良复不以功名富贵为意乃知向者所覩樟林之佳真造化之所锺灵气之所孕育者也洪武庚申余入为四辅官用文以序属余余未暇述明年夏余再被召入太学为博士用文复温前请畧书所见以寄之他日重逢尚当为用文赋咏
　　
　　赠铁松序
　　
　　浙右古称多刚介之士沿汉唐宋以来比比有之于今未见其人焉吴兴费元振以贤良方正贡于朝筮仕于江西宪府乃洪武乙卯冬廵厯于饶信相见之顷其容貌嶷嶷焉其辞谔谔焉及得其行巻阅之则铁松其号也信矣乎名实之相称也如此夫或曰铁之与松元非其伦也铁者金之属金于行为西于五常为义义主断制而属乎秋松者木之类木于行为东于五常为仁仁主发生而属乎春合而一之无乃不可乎余曰嘻子岂知之乎夫名号之称所以比其德也以元振之刚介清修居仁而由义方之铁则不足以尽其发生之仁方之松则不足以见其断制之义合二者而号之斯足以尽其德矣或者不能答余遂为之歌曰以为铁兮松之郁郁兮以为松兮铁之栗栗兮有斐君子端静专一兮铁兮松兮可以比其质兮坚贞自持永保终吉兮又歌曰钻之弥坚莫坚匪铁兮仰之弥高莫高匪松兮坚高不同心则同兮百炼之刚造化为工兮凌厉雪霜阅岁月而不穷兮立懦亷顽君子之风兮元振西还书以赠之他日闻有簮铁冠坐栢台凛乎如铁松之高洁必吾元振也
　　
　　瀫江秋色序
　　
　　浙水之源出乎西安者曰瀫江瀫江之水合常山江山之流会于西安之汭二水交流其文如縠由是而得名焉监生杨如家其间天界宗泐季潭书瀫江秋色四隶书以遗如如将裒诗于六馆善吟者请余引之余曰嗟夫地之名胜所遇亦各有其时乎瀫水交流非一日也开辟以来固已有之未有能值其美者如也生乎今之世而擅美于太古之前其水之幸耶抑如之幸耶愚溪固零陵之一水也由子厚而得名耳濓溪固舂陵之一水也由茂叔而得名耳向使零陵不遇子厚舂陵不生茂叔则愚濓二溪特残潢断港耳尚能流闻于后世耶此则水之幸也夫山之高者云雨生焉水之深者蛟龙出焉方今济济多士未有如如之秀出而颕异者兹非地灵而人杰欤此亦如之幸也余闻瀫江之景至秋为最佳平波粼粼鸭緑如梁天光云影逈映青空雾嶂晴峦倒浸深碧与夫断烟踈柳古木寒鸦红蓼白萍丹枫黄菊所以逺连江浒近匝水湄者不可尽述此固丹青之所不可描绮纨之所不能及者谓之瀫江秋色不亦宜乎余以豆区圭撮之禄奔走仕途不见此乆矣安得并刀一剪半江之水寘诸左右娱老景之心目乎如也必不我靳
　　
　　止善堂序
　　
　　宁海董士勉长理幕于西江揭其读书之堂曰止善征余言厕其间余曰至矣哉止善之义乎夫自修身至于平天下莫不各有至善之所而不迁者求必至于是而后已焉是则所谓止也于所止未能知当求所以知于所止有未能得当求所以得是则所谓勉也茍不勉焉以造其极而欲止于至善吾不知其可也在易艮之繇辞曰艮其止止其所也在书益稷谟禹曰安汝止呜呼止其所而至于安将无事乎勉矣譬之水小而源泉之混混大而江汉之汤汤其不至于海则不止也观君之志岂止于佐理官长案牍而已耶将博洽经史追踪古人又将辅弼谋猷建功立业使后之为学者咸曰董生不以此自足于心而所止若此其善焉吾不如董生是可愧已由是而勉焉以造乎其极后之居官者亦咸曰董生不以此自足于心而所止若此其善焉吾不如董生是可愧已由是而勉焉以造乎其极是斯扁也非惟自勉且以勉人耳虽然世固有为山未成一篑而止者亦止也谓之至善可乎宁海古郯子国汉于定国之所居定国为廷尉天下无寃民当时称其亷明比德于张释之君今佐理幕有能声西江之民歌之又将比德于于定国也董君勉乎哉
　　
　　闰三月三日水南分韵赋诗序
　　
　　上饶古称有会稽许下之风以其俗化之美与文华之盛也兵兴以来士气陵夷民物凋弊往者水榭风亭禅宫仙馆可为歌舞嬉游之地者蔽为荆棘修竹茂林竒花异石可为恱目适情之具者鞠为茂草来游来观者宁不有感于懐然而灵岫琅峯苍翠掩映所以环列南北者固自若也溪光如练浮梁偃波所以映带城郭者固自若也赏心乐事复许赓乎乃暮春归余再逢上已积雨新霁道无扬尘草树歇芳新緑泼眼水南山人万一谦会宾友十人方外友五人禊于玉溪之上壶觞纵横谈笑终日乃知会稽许下之风未尝冺也酒半有酌酒于前者曰今兹宴集不减兰亭敢以右军天朗气清惠风和畅羣贤毕至少长咸集一十六字分韵赋诗以为异日观美不亦可乎酒未毕而诗成俾余序之
　　
　　屺瞻诗序
　　
　　冬官长幕鄱阳彭庆持一手轴过余乃其思亲之行巻也题曰屺瞻俾余序其首余观之窃有感焉夫人之生也孰不知爱其亲不幸而怙恃有偏使吾于凊温之宜旨甘之奉一得一失胶胶扰扰于心胷间是虽有禄养之荣而不能忘终天之戚戚也此人事之不齐有不可得而齐者吾叔正与有焉叔正饶之故家自幼不省所恃奉严君过庭之训肄业郡庠每藏修之暇晨夕登芝山之麓而凝睇焉松楸阴阴弗远三舍恍惚之间声容相接似若爱叔正之就学而冀其它日之荣也及来成均策名科第时陟钟山之麓而矫首遐思焉康山淮水如在目前恍惚之间声容相接又若乐叔正之成名以为今日之荣也由是而知魏风陟岵之诗其次章有曰陟彼屺兮瞻望母兮母曰嗟予季行役岂不以当时师旅之劳而仁人孝子之心追念其父母于行役之所而思其居处思其笑语忾然必有所闻乎其叹息之声而作是诗与呜呼人同此心心同此理茍能尽吾思慕之诚随地无不可者何必屺岵哉余于是大叔正之心而少其志也叔正父年八十犹康强今得禄以为养人生乐事无加于此矣膝下之奉乃阙焉此屺瞻之云而余之所谓一得一失胶胶扰扰于心胷间者此也余往年侨鄱阳友人乐平鲁修为余言其乡有某氏者少孤多疾附馆乡邻母某氏日渉溪馈药不倦其子亦以暮年日渉溪省墓不惮氷雪乡人怜之为架一桥扁曰霜渉其人痛母氏恩勤终身不履得非乐平风化之厚母慈子孝有自来与观叔正屺瞻之云使人不能无感
　　
　　张氏二节妇诗序
　　
　　国子学録张原启为余言其家有二节妇焉姑董氏媳陈氏董年二十四适德远公生二子德远病且笃时年未四十德远曰吾家贫子幼汝复有娠不幸蚤弃汝度汝不能自存则从尔志董泣曰我欲与君俱亡恨子幼誓将保尔遗孤使有后于张氏耳无异志也德远卒董哀毁过甚生一女保抱成人以俭约治家躬纺绩教二子长毕嫁娶犹夫之不亡也子曰瑀曰玮陈则玮之妇也陈父君从以文学仕他郡竒玮而妻之男女各一年二十四亦遇病惟几董执玮手而泣曰汝父蚤世吾保汝兄弟冀成立张氏且有后汝亦若是其天耶其命耶玮亦卒陈日夜哀泣不辍姑曰汝尚少恐不能守陈泣谢曰姑能尽节于其父妇独不能尽节于其子耶家事无巨细悉禀命于姑一遵成法今妇姑皆康强姑年六十有八媳年四十有九矣余闻之为之起敬呜呼人生天地间为臣则死忠为子则死孝为妇则死节此人道之三纲也外此皆细行耳张氏一门妇姑皆不失所守此古今所罕闻意必有忠臣孝子生其门而未之见也古人云不遇盘根错节无以别利器借使张父子皆寿考二妇之节谁复知之
　　
　　鹅湖集巻五
　　
　　●钦定四库全书
　　
　　鹅湖集巻六
　　
　　（明）龚斆 撰
　　
　　○说
　　
　　河洛图说
　　
　　或问河图洛书其不同何也曰先儒以河图左旋而相生洛书右转而相克其说然矣然河图之东北乃干坎艮震之位而属阳阳主生西南乃巽离坤兊之位而属阴阴主杀东北者水木之乡（一六三八）西南者火金之乡（二七四九）此则五行之定位也在洛书则因其阴阳生杀而损益之故水木与河图同宫而火金与河图易位焉河图一六居北而洛书一六亦居北河图三八居东而洛书三八亦居东此同宫也河图二七居南而洛书以二七居西河图四九居西而洛书以四九居南此易位也盖水木在阳方而主生故不必易火金在阴方而主杀故当易此扶阳抑阴之义也由是而左旋相生右转相克之理出焉洛书以水木生数居正位成数居偏方以火金生数居偏方成数居正位所谓阴阳每每相反者如此曰左旋右转先儒固尝言之矣土本居中河图左旋则列土于西南洛书右转则列土于东北其不同又何也曰西南坤位也坤属土故河图以寄于西南归藏之义也东北艮位也艮亦属土故洛书以寄于东北连山之义也曰河图何以五十五洛书何以四十五抑有说乎曰大衍之数五十河图属阳故赢其五而为五十五洛书属阴故竒其五而为四十五一竒一赢而成造化犹三百六十日为一岁之常数日与天会而多五日四分日之一为气盈月与日会而少五日半有竒为朔虚合气盈朔虚而闰生焉亦此意也或问先天后天其卦位不同何也曰此变易之理不可胶于一说也尝疑干南坤北之说矣及观邵子乾坤定上下之位坎离列左右之门之言然后知先天可以上下左右分而不可以东西南北定（立圆也）后天可以东西南北定而不可以上下左右分（平圆也）先天则犹洛书之戴九履一左三右七二四为肩六八为足为上下左右之理也后天则犹河图之天一生水地二生火天三生木地四生金为南北东西之理也或者有一说以通之谓先天则坎离横而六卦纵后天则震兊横而六卦纵今以二图纵横观之干未尝不与坤对坎未尝不与离对震未尝不与兊对巽未尝不与艮对此说虽可通但恐非圣人作易之意也姑存其说于此云或问南北东西地之四方也今以舆地考之广海岭南地之南也燕云涿易地之北也青齐则地之东岐梁则地之西以后天卦图观之南离反居地之北坎北反居地之南东震反居地之西兊西反居地之东何也曰天道居上而俯以示人使观者居其下地道居下而仰以示人使观者在其上今以离南坎北俯于上而观则离恰在地之南坎恰在地之北矣以震东兊西俯于上而观则震恰在地之东兊恰在地之西矣北极出地三十六度非在地之南也南极入地三十六度非在地之北也仰观俯察无可疑矣
　　
　　瀛洲学士图说为费允中辨
　　
　　余壮年游燕都获观元秘书所藏阎立本瀛洲小象禇遂良题赞其左方以为皆二公手墨余玩其画读其文恍乎如亲登文学馆而睹其盛也今三十余年矣时静处以思之犹能记其仿佛旃蒙单阏冬铅山费允中忽相过袖出一小巻乃龙眠居士笔也其间人物歩而趋者三人歩而回顾者一人对奕者二人坐而观奕者二人旁坐者一人执笔而若思若语者二人披手轴而立谭者二人展画而坐观者三人瀹茗者一人皆束带唐巾与今世衣冠颇相似童子三人一埀髫者捧盆一埀髫者展画一髽而垂髫者涤茶瓯其肖貌冠服甚类往年所见者余以是知其为真伯时画也呜呼唐太宗在策府时日与羣公商畧古今讲明治道当世之人企慕之不可及真若隔弱水而望蓬莱宜其目之为登瀛洲也尝试论房杜之勲名人物盖伊周萧曹其人也次如虞世南以下一十六人亦皆一时贤俊名著府僚岂庸常才人学子可比拟其万一好事者往往以琴棊书画益之以为屏障之玩遂使或者以技艺目之是见重于当朝而反取薄于后世何其不幸一至于此邪余不可以不辨
　　
　　梅友说
　　
　　江西宪史艾文辅持其梅友巻示余需余之说余曰友者友其徳也昔白居易以诗酒琴为友矣米元章以石为友矣曽端伯以十花为十友矣是一草一木一物之气味相似者皆可取以为友岂独梅花哉夫梅之为物也禀岁寒之姿破早春之质凌厉冰雪藻绘篇章穷天地间洁白而孤高者莫梅若也今子独取以为友是将傲睨米白而致端伯于下风邪文辅曰吾尝慕宋广平之赋曰梅花之托非其所出羣之姿何以别乎若其直心不改是则可取也是广平与梅为友矣林和靖之诗则月香水影敻絶古今真有得梅之态度者是和靖亦与梅为友矣吾之心亦若是而已子以为何如余曰嘻子何拟非其伦哉广平和靖之出处不可得而同矣子比而同之可乎今子出而仕矣饮冰啖蘗固与梅为友矣他日调和鼎鼐继广平之事业可得而许也若夫笑傲河山则非余之所敢知也文辅曰不然和靖之心广平之心也一处一出时有不同道无不同岐而二之吾所不取焉余闻其言而是之作梅友说
　　
　　菊逸说
　　
　　庐陵张师孟喜读书乐敎子筑室宅旁为休息之所阶下植菊数十本自名菊逸盖取周茂叔所谓菊花之隐逸者也夫菊之为菊也不与凡卉争荣于早春独敷蘤于风霜髙洁之际犹隐逸之士不竞利名于市朝而甘遯乎岩穴之下师孟之气味必有相似者故取以为号焉昔李白与孔巢父韩凖裴政张叔明陶沔隐居徂徕世称竹溪六逸亦此意也但六逸之志同师孟之志独为不类耳茂叔谓菊之爱陶后鲜有闻余于师孟见之矣余弗获与师孟游其子福生肄业成均有特立独行之志暇日求说于余余既嘉师孟之遯世离俗复喜福生之能养其志于是乎书
　　
　　听雪斋说
　　
　　江西省郎艾某扁其读书之室曰听雪西省士大夫多为诗文以歌咏规美之艾犹以为未足而自信其见许于人也来上饶需余一言附巻末余曰夫雪之为物也发造化之英华藴玄阴之积德不泥于有不沦于无物不能比其真尘不能污其洁随寓而存与时上下非有道德智谋者岂能拟之而后言邪然物之可听者声也雪无声其着于物乃有声为可听耳如碎玉春虫之见形容于古人之诗之文者亦已多矣自非真知雪之有声而有听雪之真趣者能若是邪艾曰未也吾之所谓听雪非此之谓也子徒知雪之着于物为有声而不知雪之寄兴于声乐为可乐也余暇日歌黄竹之歌鼓阳春之曲却坐而听之余韵悠扬清响激烈所以陶写物情感发人思者曲尽其妙矣又何必着物成声始谓之可听邪余闻之怃然为间曰既闻命矣作听雪斋说
　　
　　吴季度字说
　　
　　国子博士金华呉先生之贤郎吴权字季度求字说于余余观先生数子皆先后过人季度其最小而最俊者因语之曰古之人本无字由昆弟之多者以伯仲叔季别其长幼如舜之时有伯奋仲堪叔献季仲伯虎仲熊叔豹季狸周之时有伯达伯适仲突仲忽叔夜叔夏季随季騧皆是也由是而字生焉子之生也后而第以季其此之谓与礼曰冠则宾字之所以敬其名也子名权而字曰度盖不欲失初父母命名之意耳大哉权度之意乎其创始皆本乎黄锺也黄锺之龠所容子榖秬黍其重十二铢两龠为两而权生焉黄锺之长九寸十寸为尺而度生焉不如是则有剖斗折衡者矣则有尺短寸长者矣谓之谨权审度其可乎哉汉亷范黄宪皆字叔度意亦若此宪则汪汪若千顷波澄之不清挠之不浊范则不禁火而民安其业见之歌謡千载之下犹可因是而想见其流风善政今子奉家庭之训种学绩文他日见之施为方之古人迨伯叔之间耳谓之季度也宜哉
　　
　　俞成夫字说
　　
　　丰溪俞氏子信求字于吾友周尚文尚文字之曰成夫以鲁论信以成之为字说以赠复质于余余曰尝读易矣大传有曰黙而成之不言而信存乎德行余于是知德行固不在于多言也尝即其说而求圣人赞易之意矣黙而成之者德之成于已也不言而信者行之孚于人也德行兼该信成两立字之之意可得而识矣夫重慎寡黙其德美其才良非德行存乎其人未见名实若是其称也遂为后字说
　　
　　○题跋
　　
　　跋竹坪图
　　
　　尝思古人好物者多矣皆一见而不再闻岂物遇各有其时抑亦人有古今之不相逮与如菊之见知于陶潜潜以下未见其人也梅之见重于林逋逋以下未见其人也莲之见爱于茂叔茂叔以下未见其人也岂果无其人哉特后之好者不逮于古人似若物不再遇焉耳惟竹之遇为不类焉嶰谷之管伶伦取之淇澳之什诗人咏之竹林由晋之七贤而名彰竹溪由唐之六逸而迹着如子猷之居蒋诩之径胡可悉数矧今日隐者之居有曰竹所者焉又有曰水竹之居者焉盖以其劲节可以比君子雅操可以耐岁寒故其见知于人也多人亦由之而得名者众矣监生陈回家于鹅湖之下种竹满坪清风徐来緑阴昼永藏修游息徘徊其间可谓得其所矣或写竹坪图以遗之岂人心之所好者犹未衰物之所遇者犹未已与诚有黙契乎余心者昔文同与可善写竹颍濵苏辙赋之有曰朝与竹乎为游暮与竹乎为朋饮食乎竹间偃息乎竹阴余家修竹森然与之为徒亦数世因其便娟静好时时追写一二以自适于懐数年来已为樵牧之墟荆榛之谷矣昔之猗猗其长者今无有也昔之筠如苍玉者今无有也回也今处上庠出而仕也有日矣是相亲之迹渐以疏间阔之迹渐以久其不为樵牧之墟荆榛之谷者几希矣坪乎坪乎安得功名事业如李文饶而日报平安者乎此图此巻什袭藏之可也
　　
　　跋石仲濓诗
　　
　　风雅之不作久矣沿汉魏而六朝而唐而宋而元上下二千余年世日降而道日替求其复古还淳也难矣哉有识之士不能不为之深嗟而永叹也国子学正海陵石仲濓氏有志于斯故其为诗也一扫尘腐动法古人诚有闗于世敎者茍能由此而沿流溯源则三百篇之音不难到矣此余所深望于仲濓也洪武戊辰孟春国子司业鹅湖龚斆跋
　　
　　书泰和袁氏族谱后
　　
　　余观泰和袁氏族谱而知其贤于人逺矣大抵人之得姓皆由其上世因生以赐姓胙之土而命之氏者也孰不有自来于千数百年之前者乎然家乗之存者无几岂不以世有治乱家有废兴而堙毁于千数百年之后者乎余阅人之族谱多矣往往痛系牒之不存而以古人之显者旁蹊曲径剽窃绪余牵合世次美则美矣其如是非莫辨何有识者观之不直一笑如袁之得姓亦久矣始于春秋之陈辕涛涂至汉之邵公晋之彦伯逮六朝以来名贤辈出本初公路亦一时人豪在他人则祖之宗之彦政乃独断自金陵八世祖以下以迄于今盖不忍弃其亲而求其疏舍其真而取其伪也使郭崇韬闻之宁不大愧于心乎然自兹以往其来将无穷有志之士茍能奋其歩武自我作古或立勲以善当时或立言以诏后世则袁之家乗在千数百年之下岂不汗牛而充栋邪讵可以今日所见少之也余以是而知其贤于人也逺矣彦政之子叔为胄监生好德而文必有以大其宗余故书此以遗之
　　
　　○传
　　
　　张氏继美堂传
　　
　　春官左侍郎张衡颜其宅曰继美之堂俾余为之传余闻古之人家世之隆有累十数世不废坠者由其创业埀统为可继也今之人有能绍续先人之绪业使休光令闻愈久而愈显者由其能善继人之志也此无他世泽之深长而后嗣子孙得以继其美也歴宋元四百余年而家益昌世益大者余于庐陵张氏见之矣张氏本金陵金陵以上必有显者世次之逺不可考矣五季之乱徙居吉之禾川又数世至景达而徙居五云乡之邓溪景达之子諠登天圣八年进士第宋仁宗嗣位之八年也官至朝散大夫知象州朝散三世孙某由正字迁检校官阶宣义郎宣义二世孙汉良登淳熙六年进士第宋孝宗之十七年也官至朝奉大夫知潭州汉良二世孙震发藻发联名举进士于淳佑之十三年震发授登仕郎信丰簿藻发授将仕郎华亭尉宋理宗之二十九年寳佑改元之初年也其间举进士者十有七人为外戚者二人官国子者一人署丞簿尉从事者九人亦荣矣哉至元而隐居不仕焉今衡以本朝进士一再迁居今官是果能继其美而又践夫斯堂之名也呜呼自五季以来世臣大族父子祖孙相继以兴者亦多矣皆名著旗常道光史册未闻其后嗣子孙有能如张氏之永久者盖必有阴功隐德黙存乎天壤间故其受报之厚也如此惜余未之闻姑为传以纪其实使后之君子有考焉
　　
　　松谷樵友传
　　
　　神农氏之后不知其几千百年亦不可考其世次有裔孙焉彝其名而字之曰尚德居于上饶之西村去郭无半舍养高灵山之谷谷多古松其寿则阅歴岁年凌厉冰雪其貌则枝干夭矫蛇蛟屈蟠其声则悲风萧骚暮雨朝籁先生与之处若将终老于斯而不厌焉因自号曰松谷然山深地僻寡侣无朋与居与游樵人数辈而已复加号松谷樵友居无何以府县之辟分训邑庠于是乐育英才讲明易学复相邑宰一新黉宫暇日偶还旧隐过谷口而憇息焉忽一老樵释斧斤而前曰子非松谷樵友乎胡为乎复来哉子读古圣书操古人行上以圣贤为师下以公卿为友往者乃欲与我曹为伍固已悖矣吾尝闻之穷经将以致用也修齐治平之说吾子讲之素矣空言无施圣人不取焉今子将出而用于时也此号未易其故何邪得非以终南为快捷方式邪吾知出作入息而已耳仰事俯育而已耳古今礼乐一无所闻语云友多闻益矣今子之所友在所损乎在所益乎以学则子强记博闻淹贯经史吾何敢与子为友以迹则子将奔走声利覊绁仕涂尚何能与我为友斯名之得不其谬哉翩然不顾而去乃歌曰伐木兮丁丁鸟鸣兮嘤嘤入幽谷兮我则宁迁乔木兮吾何荣先生惘焉不乐倚而和之歌曰嘤其鸣矣胡然而鸣兮求其友声胡然而声兮我不尔同孰为良朋兮尔不我从谁为友生兮老樵闻之恍然悟翻然改曰固哉野人安足与言诗愿卒定交慎无相忘于他日
　　
　　○檄文
　　
　　檄风伯文
　　
　　洪武三祀上章阉茂之岁四月壬午鹅湖龚子致告风伯之神曰嗟嗟风伯于神最灵渎尔听司诉我不平自登此舟百尔靡宁矧值蒙恒枉遏我程大化大钧槖钥熙夷緫緫臻臻万有不齐寒暑雨旸各有攸司惟风之神汝实主之翳我启行登舟舎陆千里顺流期日可卜既具酒浆既殚忠告期尔之休为我之福甫踰左里要我三晨既过南康縻我湖濵鄱阳之泊大浪如云行未崇朝坐则渉旬汝岂惟公汝岂知已何薄于余何厚于彼来者滔滔曽无息止云帆高张我怒彼喜舜歴诸难弗迷山泽吾侪小人焉敢比德三叔流言姬旦就国拔木偃禾罪人斯得秦为不道危险三湘虽赭其山竟用回航濉水困溺汉志不扬发屋飞沙仅免覆亡昆守江陵孽灾反灭赤壁之兵烟熖张烈惟此数者皆汝之为今兹愆尤汝岂得辞无智无愚皆谓汝非人或有言咎将安归言未已如醉如梦闭篷偃息忽有青衣翠裳背负革囊手持节旛宛转低昻从空而来揖余而言曰子辞良多子心颇怨子学圣经岂不知变往古来今耳闻目见我何尔疏我何彼眷江汉滔滔过者如流顺之则往逆之则留往者甚恱留者有忧祷而必获人孰不求循环有常无往不复一日回飙千里信宿谁后谁先曷迟曷远速亦何荣迟将奚辱吾子之行必无久稽恩命不渝其乐无涯岂不遇顺千载一时当此佳况德将安施辞讫风稍息予再拜谢曰天道无常迟速有命坎止流行顺俟以听
　　
　　○哀辞
　　
　　游志逊哀辞
　　
　　游志逊元敏系出广平广平之先厯世魏隋唐南唐皆为省部台谏官宋迁于闽亦为台谏者子程子之门人定夫先生也又自闽徙上饶之董团以八行科擢高第者觉民先生元敏之十世祖也沿宋渉元以诗礼承家者数百年不废堕号称望族元敏号核生自少有志于功名尝从伯父起南先生詹及乡先生仲容徐公游二公咸器之长而有成至本朝以邑令陆文珪之荐授南昌靖安丞廉而有干在官则民不欺受委则事易集居六年无失政以考上上迁监察御史公慎明决屡有献替功恩例出签四川提刑按察司甫六月被召戒涂没于蘷之云阳公馆自筮仕讫考终纔二十年由将仕佐郎一再迁至奉政大夫封爵显其父母妻子呜呼亦荣矣哉公未仕时倜傥好义不尚修饰所居有溪山田园之乐日与乡党亲旧以诗酒自娱若无意于世者及居官则忠义之气发乎天性卓然无所屈挠自非家学有源平昔师友讲明之素不能尔也愿有弗酬者以不获扫除先垄为怏怏耳友人某乐其志之有成而哀其愿之不遂请为些以招之些曰闽之北兮饶之阳有膴其原兮游子之故乡乔木蓊郁兮山苍苍家声不坠兮世泽乃长公之学兮不在乎篇章公之事业兮于吾道而有光冠之豸兮昻昂衣之绣兮煌煌羽仪肃兮振朝纲霜载路兮春载阳蜀父老兮喜且庆信故旧兮遥相望命之衰兮身则亡有不亡兮百世芳巫峡泠泠兮天一方魂魄归来兮路渺茫
　　
　　○墓志
　　
　　故武畧将军守御永新千户顾大常墓志铭
　　
　　洪武十有七年夏永新守御千戸顾侯武畧以考终其年十一月其弟纶以本县儒学敎谕贺守约所述行实如京师求铭于国子司业龚斆斆顷承乏敎职于广信郡庠守御广信陈侯某赵侯某尝戍永新能道侯之政绩余闻之久矣今日之请曷其敢辞按状侯讳经字大常故居淮东泰州如皋县世为望族曽大父某大父汝楫元盛时隐居不仕父彬字文质倜傥有谋才兼文武遭元运既穷兵革骚动率义兵保其乡里及渡江所向无前洪武年天兵削平浙右由苏之常熟领兵来归以功授江西吉安守御千户寻改调永新积阶至武毅将军边境宁谧上嘉其能洪武十三年以年老致政侯以嫡长袭父职授今官侯年未十五时刚果之气绰有父风孝弟出乎天性阅武之暇讲论经史游戏翰墨敻絶古今及居官纪律严明号令整肃军士皆畏而爱之无敢犯者永新自兵兴以来县市桥梁累遭焚荡所存无几侯悉新之居民以便十六年鼠冦窃发近乡侯身先士卒虽深山险恶雨雪载涂侯不惮劳苦不日殄除十七年夏永新疫疠大作母夫人感患剧疾侯衣不解带汤药必亲尝旦夕焚香吁天愿以身代未几侯亦疾甚恐贻亲忧语言如平时惟以弗获终养二亲为恨谓弟纶曰予官不能尽事君之忠家不能尽事亲之孝不意永别汝其勉之言终奄然而逝侯生于乙巳年六月十九日以洪武甲子五月十二日卒年仅二十后六月葬于城北仰山之麓侯娶邢氏生二男俱蚤世弟纶泣曰以吾兄之贤而遽殒其命邪何天畀吾兄之才德而不予之寿邪谓仁者必有寿吾兄不当甫弱冠而即世也谓贤者必有后吾兄不当有二稚而俱亡也不求铭于当世立言者恐太史无所考遂湮没而不称矣呜呼侯以武士而读书好文如此惜天不假之年行弗遂其志可哀也已为之铭曰淮壖之阳侯之故乡积德累仁世莫与京乃祖乃父世笃忠良贤侯继之于先有光孝友之性发乎天常博洽羣书绘句絺章保障边陲武威奋扬锡命宠膺弁服辉煌寿虽弗延其延者长有弟承家俾尔炽昌尔茔尔阡仰山之旁坚珉勒文以永斯藏
　　
　　鹅湖集巻六
　　
