  

　　钦定四库全书

　　集部五

　　云松巢集

　　别集类四

　　元

　　提要

　　（臣）等谨案云松巢集三巻元朱希晦撰希晦乐清人至正末隠居瑶川与四明吴主一箫台赵彦铭游咏雁山之中称雁山三老明初有荐于朝者朝命未至而卒是集乃其子豳所编天台鲍原宏为之序正统中其元孙元諌刋板章陬又为之序原宏序称其飘逸放旷宗于李典雅雄壮宗于杜陬序称其思致精深词意丰赡滔滔汩汩如惊涛怒澜蛟鼍出没而可骇可愕今观其诗五言诗气格颇清而边幅少狭兴象未深数首以外词旨畧同七言稍为振拔古体又胜于近体溯其宗派葢瓣香于剑南一集原序所称未为笃论也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●云松巢集原序

　　初予在乐清咨访故老得瑶川朱先生希晦而惜其死矣先生当元季有诗名在士夫间而行检尤峻洁可重时秉使节下瓯越者如佥宪宋公学士贡公皆愿见仪范以厉士风入国朝先生须髪皓白动合轨度幅巾短策徐行林壑望者以为神仙中人郡邑始行乡饮酒礼求齿徳崇髙名实相副足充大宾者而先生居首选予尝厕翰林修撰赵君彦铭客席得见梅湾诗八首而楮尾先生自署姓名惟予谨圭诵再四不能去手因扬搉于众曰古人谓名下无虚士信然也而每欲见其诸子求先生全集以观未能也间尝道经瑶奥瞻先生旧第在丛林间而菟裘有曰永春庵者辄式焉永乐五年秋予自京师还龙鸣山中而先生之子豳袖出云松巢诗集谒予言曰豳先子平生之志发于咏歌者尽在是编愿序以埀诸逺予谓诗自三百篇以后惟唐为盛唐人以诗名者千余家而李杜最着以故后世言诗者率以李杜为大家数而宗之今观是集其飘逸放旷者宗于李欤其典雅雄壮者宗于杜欤先生可谓善于学诗者矣惜予不得亲见先生以谈诗家利病而又庆其有子能守先生之家学也序而载名其上永乐五年十月晦日迪功郎伊府纪善天台鲍原弘撰

　　云松巢集者乐清朱先生希晦所赋咏也先生家瑶川世有令徳自幼嗜学励行有志于古人元季遭海内乱遂囊括不仕益闭户读书以究其业下笔才思泉涌而于诗尤工故因物寄情伤时感事凡有触于外而动于中一于歌焉发之日増月积多至千余篇扁其室曰云松巢而稿因以名焉自先生没迄今五六十载而瑰词藻句往往传诵于世予毎见而窃叹之且以未获覩其全集为恨正统庚申其玄孙美从予读书空明山中间尝捧先生遗稿示予请为之序予发而视之但见其思致精深词意丰赡滔滔汩汩如惊涛怒澜蛟鼍出没而可骇可愕要其所至多有得于唐人大方家之心法而无雕琢委靡之气故沈潜反复累日不厌焉尝因是推之先生以有为之才不幸生于季世故形于言者澹然无求于时而怡然有安贫乐道之志往往自放于山巅水涯以寄其兴而摸写云林泉石之幽以及草木昆虫之变虽所寓不同而皆曲尽其妙至于闵时病俗婉词讽刺又有得于风骚之遗意焉故玩其词想其人而知先生之不遇为可叹也使其生于明时而出其所有以鸣国家之盛岂不伟哉虽然先生之志固不获自见于世而其可以传世埀后者未必不在乎是矧其诸孙咸有志以继述而美方以俊又选为郡庠生异时业成名就以昭先生之德者尚有待也若然则是集之传将弥久而弥彰矣奚待序而显哉然美之请甚勤有不容于终黙者因书以归之正统六年岁在辛酉四月初吉赐进士出身行在礼部主事台郡章陬撰

　　云松巢集原序

　　●钦定四库全书

　　云松巢集巻一

　　（明）朱希晦 撰

　　○五言

　　寓兴【四首】

　　乾坤一旅亭大梦几时醒白髪无情极春来不再青
　　山中无别事诗酒作生涯鬓雪空催老何由驻日车
　　山寺钟声歇夫寒睡起迟敲氷添砚水发兴写新诗
　　风尘犹澒洞江海转深沉不作乗桴兴徒懐击楫心

　　○六言

　　江村冬日清景

　　屋外梅花的皪篱边涧水潺湲竟夕诗翁睡着不知雪满前山

　　寒江独钓

　　翠壁寒云淡薄沧江老树萧疎输与扁舟渔父一生意钓忘鱼

　　云山僧

　　树暝烟生絶壁瀑流雨洒虚潭他日来寻懒瓉枯禅还许同参

　　秋日客懐

　　百岁光阴石火几畨世事云萍试问谁人有药能医白髪重青
　　梧叶声中夜雨桂花香里秋风巢幙偏惊客燕寄书不见征鸿
　　桑落谁家有酒荷蓑客子无衣斜日江楼北望凉天鸿雁南归

　　○七言

　　西湖

　　丝丝细雨弄春晴新水溪头杜若生我欲与君携酒去緑阴树底听啼莺

　　客箫台书懐

　　有客寻幽蹈紫霞杖藜入竹访仙家相逢不道春光老门外溪风落栋花

　　云山僧舎

　　千山万水一枝筇身在烟霞第几重最好雁边秋色净倚天空翠出芙蓉

　　秋日和韵

　　溪上危峯乱挿空雨晴苍翠尚蒙蒙不堪昨夜西风急吹落半庭霜叶红

　　次御史端公游箫台韵

　　烟锁千峰紫翠层隔溪幽鸟语相应碧桃花谢玉芝老不见神仙只见僧

　　寄友

　　不道愁中生白髪也知客里对黄花凄凉正是陶元亮有酒无钱何处賖

　　戏简叔向陈先生朋南阮君

　　名动竹林惟阮籍气吞湖海有元龙相逢一醉思茗饮细故不留云梦胸

　　秋懐

　　怪底浮云翳碧空千山秋水入溟蒙何当一扫羣阴尽坐看东方片日红

　　酬李适庵

　　谩笑人生有底忙读书坚坐白云房孙阳未遇骐麟老空厄盐车太上行

　　酬间上人

　　潮退沧江露石矶生縁千古一天衣葛藤牙蘖依前长影落长空寒鴈归

　　和槐堂李先生韵

　　人生离别将奈何沧江渺渺山峩峩山花乱红江水碧水流花谢春愁多
　　又
　　江山有待故人来好向春风酌緑醅啼鸟声中春烂漫雨香昨夜碧桃开

　　喜雨

　　稻田渇水十日晴水车踏转如雷鸣老夫中夜喜不极睡觉枕前闻雨声

　　和赵翰林韵

　　脱却春衫换酒来深杯劝客壮懐开生前万事不如醉落日乌啼金粟堆

　　寄友

　　雨过溪头鸟篆沙溪山深处野人家门前桃李都飞尽又见春光到楝花

　　和谢玉堂归老赵修撰

　　佳客乗闲访隐居旋沽村酒鲙溪鱼灯前忽忆十年事留宿壶山夜读书

　　用赵修撰先生韵

　　结屋山中逺市嚣雨余荒径长蓬蒿平生身外无他事劝客尊前有浊醪

　　夏日山居

　　九衢赫赫涨尘埃车马憧憧自徃来争似山人忘世念枕书髙卧竹扉开

　　寄天则上人

　　老年衰病药相扶岂有神仙碧玉壶睡起不知春雨过半畦佳菊没榛芜

　　次回峯西堂韵

　　孤云无住亦无依长向空中自在飞情素本来无一物何须惜别更留衣

　　次李二丈韵

　　看花醉眼不须扶花下长歌击唾壶回首荒城春较晚淡烟疎雨緑平芜

　　春日有懐

　　无邉花栁竞芳春醉眼看来几度新今日曲江风景别落红飞絮正愁人

　　次回峯韵

　　暖日浮烟翠欲消四山空寂境萧条饱参禅老庭前栢不问刘郎观里桃

　　○五言律

　　净名寺【鴈山十八刹之最胜者】

　　纔入清凉境凭髙意豁然山横烟簇簇溜滴雨涓涓静坐维摩室微参达磨禅秦名人已逺遗像阅千年【秦名故事见鴈山志】

　　寄无际老禅

　　万事不挂服把茅还葢头林深従鹿卧海阔任鸥浮圆泽三生契曹溪一宿留我牵尘业在衰白总成休

　　失鴈

　　畜尔经年乆悬知羽翮长别来应念侣秋至忽南翔遽欲摩云汉能无恋稻粱更防机事密罗网不虚张

　　感时

　　阴霾昏日月妖气塞乾坤战血流淮水音尘隔蓟门浮荣槐蚁集丛谤棘蝇喧欲效东陵隠终身老种园
　　又
　　触目伤时事干戈郁未开百年驰白日万里涨黄埃废苑犹花栁荒城但草莱登楼作赋罢不独仲宣哀

　　秋日咏懐

　　老作衡门士长思栗里翁鬓添今日白颜减向时红满地蒺藜雨一天鸿鴈风伤心看江水日夜只流东
　　又
　　天地一今古江山几别离浮云苍狗变急景白驹驰老去犹诗律忧来更酒巵自従弦絶后无复觅钟期

　　感秋

　　时光随过鸟身世寄蜉蝣漠漠江云晚萧萧塞雨秋杜陵长恋阙王粲独登楼故国今戎马南征尚未休

　　时事

　　贫病知交态驱驰愧老身蓟门深雨雪淮海暗风尘虽有楼船将能无柱石臣会须安反侧早晚畵麒麟

　　轩居

　　何处净芳襟晴轩俯碧岑钩帘賖月色隠几快人心世道有荣辱云山无古今吾生何太晚侧耳聴虞琴

　　伤时

　　叹息王纲废由来战伐频周墟半禾黍秦籍总灰尘鳯去云霄暮鸡鸣风雨晨至今流渭水空忆钓鱼人

　　春日自况

　　江邉雨初过正是踏青时载酒兴不浅杖藜行较迟日阴团碧树风暖韵黄鹂与客恣游赏醉来还赋诗

　　期倪従事不至用韵以寄

　　天地双蓬鬓江湖一酒杯不因佳客至争得好懐开拄颊看山坐登楼待月来黎明还送别歌罢重徘徊

　　次韵答李适庵

　　泛渚轻鸥并啼霜旅鴈孤池幽心自佚路险意何须兰茝香堪佩茅茨细可诛荣名安足羡耕钓乃吾徒

　　答李广文

　　不有封侯相安能食肉飞溪山犹发兴鱼鸟自忘机曳杖看云去褰衣步月归骊珠忽在手怪底吐光辉

　　次韵答友

　　天地等逆旅利名俱恼人蓬莱三万里庄木八千春白积巾中雪红飞陌上尘人生行乐耳杖履素相亲

　　次韵答叔向陈君

　　之子当时杰人中见不多豫章蟠厚地砥柱障狂波富贵须行乐栖迟足啸歌相逢尊有酒莫惜饮如何

　　次韵懐友

　　江山供逺眺万景倍凄清烟树连秋色霜钟报晓晴忧时双鬓改恋阙寸心明谁识杜陵老长吟涕泗倾

　　漫兴偶成

　　扰扰贪名者驱驰易白头江山长不改岁月急如流且尽一尊酒共消千古愁可怜金谷废人去月当楼

　　写懐

　　试拂青萍剑频衔白玉杯容颜不再好笑口几时开水满鱼儿出泥香燕子来江山千古意临眺重徘徊

　　约友

　　川岳自今古阴阳相主宾红尘纷野马白日少间人忽忽身将老欣欣物自春相知有朋旧簮盍莫辞频

　　简雪心安上人

　　意行无逺近得得扣柴扉鼎出金芽细盘堆紫蕨肥看云忘世虑指日悟禅机错比陶元亮重来尽醉归

　　简叔恭蔡先生

　　举世纷谗舌锋芒不可干驱车嗤阮籍学易慕丁寛试问黄河险何如蜀道难太平无补报只有寸心丹

　　春日访友人

　　行寻春草径坐敞白云扉展席面流水抱琴看翠微纷纷浮世改落落故人稀尚意陶征士柴车日暮归

　　写懐

　　急景催人老能令鬓有霜清时思俊杰拔萃愧材良鹏鷃自髙下鹤鳬终短长山牕读书罢静坐一炉香

　　春日

　　春来锄药圃客去掩柴扃衰鬓不重緑好山依旧青微名空自绊大梦几时醒已悟身如寄乾坤一旅亭

　　次韵谢箫台叶成翁

　　市上一区足人间万事非把杯邀月上隠几看云归宇宙身将老山林兴不违几时来鴈荡长啸豁岩扉

　　上杨指挥将军

　　圣主登宸极奎躔烂逺天新开丹鳯诏瑞纪赤乌年山野搜遗逸朝廷集俊贤老农还喜剧买犊事春田

　　次郑成翁韵

　　郑老欣相遇杯浮竹叶清江闗秋已半山雨夜初晴河映疎星淡牕悬片月明悠然縦谈笑懐抱为君倾

　　和李子光韵

　　门外客初到坐闻流水声看书芸叶乱醉酒烛花明夜静河汉白秋髙霜露清玄心开一笑诗思忽然生

　　能仁方丈

　　山中松桂老浓翠郁纷纷水壮蛟龙气风髙鸿鴈羣浮岚晴后见疎罄夜深闻却忆龎居士衰年屏俗氛

　　云松巢集巻一

　　●钦定四库全书

　　云松巢集巻二

　　（明）朱希晦 撰

　　○七言律诗【五十四首】

　　大龙湫【即能仁寺大瀑布】

　　入眼千峯翠作堆喜寻龙鴈窟中来半崕有日飞晴雪一壑无云吼怒雷驻锡已知尊者意挥毫空想谪仙才忘归亭下忘归客手弄潺湲坐碧苔【忘归亭在瀑布下】

　　送王田著作归赤城

　　江海飘飘万里身醉游随处乐天真地无王气非佳地人有方瞳是异人可恨龙盘遗建业谁怜鱼腹葬灵均明朝杯酒还相别愁送骊驹又送春

　　夏日书懐

　　沧江无处不风波欲理扁舟可奈何白髪生涯人已老緑阴时节雨偏多杯倾鹦鹉同谁醉剑拂蛟龙强自歌葢世功名非我事终期结屋卧云萝

　　和习之郑先生韵

　　愧我才疎齿俊髦也知文物胜弓刀松邉展巻白日静桞下系舟春水髙自昔襟期同郑老当今藻鉴失山涛凭谁说与观风使要活疲民去吏饕

　　感懐

　　自叹頺然一老翁十年奔走鬓飞蓬中原虎斗干戈满四海人忧杼轴空葛亮平生恢复计汾阳材畧中兴功何当逺望舂陵郭佳气朝来正郁葱

　　排闷简王同善囦上人

　　流光过眼已侵寻富贵何须满坞金人世自生今日事朋交不改向时心管寜老去常乌帽元亮归来只素琴记取岁寒同雅操长松青映栢森森

　　秋兴

　　月明何处乱啼乌坐乆徒怜永夜徂千里闗山双雪鬓百年城郭半烟芜穆生谢病先辞楚张翰知机逺忆呉衰晚不如归隐好故山随处且樵苏

　　寄周廷石

　　门外曽无长者车一身奔走岂安居谁怜杜老长为客我怪洪乔不寄书烟色春归杨栁底雨香红入杏花初溪山咫尺风尘隔却忆人情会面疎

　　有所思

　　虚闻将帅拥彤戈勇鋭谁如马伏波几处烽烟连夜急四郊风雨向秋多最怜絶汉歌长鹄却怪长安餍紫駞俛仰乾坤増感慨悠悠身世定如何

　　有感

　　城东向晚进风凉思酒无由入醉乡人寿不同天地老客愁应共水云长沧江风转芦花起旧圃秋深草蔓长安得归来遂幽意呼童净扫读书床

　　伤时

　　流年华髪两相催眼底烟尘郁不开太息有人趋玉食可怜无地筑金台城邉向晚黄狐立海外何年白雉来万事何如一醉好且须洗盏酌春醅

　　时危

　　初闻羣盗起河北胡乃流毒江东西落日空城见烟树秋风满地喧霜鼙人忍贪残作蛇豕畴能愤切诛鲸鲵中兴自古须将相济时有策安黔黎

　　悼时

　　北风猎猎吹沙尘天阴雨雪愁杀人江湖万顷舞蛟蜃山薮千年藏鳯麟苏卿使节未归汉商皓采芝先避秦重华世逺不复见嗟哉风俗何由淳

　　自叹

　　匠石搜林弃樗散不材何敢玷簮裾家贫麤有千金帚国难曽无一箭书今日总戎师管葛明时征士用严徐野人不作功名念欲效陶朱共养鱼

　　忧时

　　总怜黄鹄乆离羣只影孤飞日暮云淮海十年流战血楚天万里接妖氛凄凉王粲登楼赋感慨相如谕蜀文自古英雄亦何限几人戡乱树功勋

　　和友人韵

　　谁能餐玉驻颜光两鬓都消镜里霜岂有雄文驱海鳄恨无长矢射天狼十年南国风尘满千古东陵草蔓荒兴发会应寻范蠡扁舟散髪弄沧浪

　　别云山老禅

　　风流老禅思不羁悠然邂逅川水湄谩笑支郎爱神骏素闻玄度能工诗天闗九重守虎豹江海万倾生蛟螭枣大如瓜信可食何时径徃寻安期

　　别囦上人

　　鼎食何如饱蕨薇由来富贵履危机鹤鳬依旧自长短鹿马至今谁是非每好问奇兼醉酒那堪惜别更留衣人生聚散知何处风送秋云一片飞

　　简李二丈

　　满地兵尘暗夕烽可怜憔悴更衰容故人消息沉双鲤白日光辉转六龙适意乆■〈扌弃〉拈浊酒发音谁觧奏黄钟管寜已向辽东去欲买扁舟恨莫従

　　与夏彦伯

　　白首相闻非一日青春倾葢动兼旬艰难总为泛舟役羁旅乃得连床亲鳯凰叫月箫台夜蛟蜃翻云玉溜春此别何时重会面不堪回首隔风尘

　　答沙都事

　　尚忆当年羽葆乗河流如带绕山冈男儿堕地四方志竹帛埀名千古香越石枕戈终破敌苏卿持节未归乡慨予疎懒成何事祇合藏身老墨庄

　　次韵简缑山侯徳询徽之二征士

　　幽寻杖策遶林泉随处遨游兴洒然曽向山中招隐士欲来海上候神仙云深丹灶长瑶草水满石池生碧莲薄暮凭阑时送目白鸥飞雪点江烟

　　次韵简仲谦倪公叔向陈先生

　　老夫头白犹眼青喜瞻北斗聮文星陈生饭客甑忘簟倪子业儒锄带经矫矫龙蛇出大泽翩翩鸾鳯摩青冥方今征贤急如渇会见戋帛辉林垧

　　予伤时不古知老将至叹息成诗呈诸同志

　　泾水何曽混渭流心忘宠辱自无忧底须老执扬雄戟且复闲寻范蠡舟不见越裳来白雉徒闻蜀岭过金牛由来感慨闗人事回首春风忆旧游

　　送天衢首座还故山【鳯凰山今在海中去永嘉界可三百里元时航商所集国初禁絶以杜倭冦】

　　鳯凰山上瞻华葢师住白云知几重海日楼台金翡翠天风亭榭玉芙容已经大顶骑驯虎更向灵源觅卧龙昨日逺公曽有约禅余看雪最髙峯

　　寄习之郑先生

　　人生异路分云泥山尊酒緑思同携雪色上头老冉冉风声落叶凉凄凄南阳深处尚龙卧北荡空山惟鴈啼何日相期游汗漫手弄白日凌丹梯

　　赠倪仲谦

　　江海鸥盟幸未寒曽将尺素问平安每懐徐孺空悬榻却忆逢萌早挂冠半夜明星连寳剑九秋清露溢铜盘谁能授我长生诀白日丹成生羽翰

　　次竹隠二弟韵

　　侨居村僻面江郊又见兰阶玉树髙两袖秋风停野骑半篙秋水漾渔舠别来毎忆歌棠棣老去犹闻爱绛桃惆怅对床空有约几回风雨夜萧骚

　　懐古寄友

　　昆仑峯顶何巍哉五城楼阙天中开坐招洪崖驻羽葢笑把西母倾霞杯古今人世一大梦英雄霸业仍堪哀铜仙泪潸承露掌野鸟歌上琅琊台

　　答玑上人

　　岩扉昼静白云生一枕松涛入梦清华髪故应知老态淡交还复见真情参玄已悟三乗法汗简何须万古名我住荡南君荡北平生懐抱几时倾

　　简彦明赵征君

　　羲和鞭日竹苍冥百年世事如云萍自怜老去鬓俱改谁道春来愁不醒野岸风微栁花白江津水暖蒲芽青鲙雪红肥社醅熟几时一到河山亭

　　次适庵李先生韵

　　悠悠身世更何如布褐由来胜锦裾今日岐阳无鳯鸟秋风笠泽有鲈鱼功名底用传身后道业还应继绪余更好买田深筑室相期黄髪老岩居

　　春晚感懐寄李广文

　　玄髪经年半已斑避喧何计入深山我无大药能医老谁有真金肯买闲三月花开反惹恨几时酒醒一开颜别来若有新诗句好倩邮筒日徃还

　　酬申屠翰林

　　人中至寳识璠玙词气飘飘遇子虚五夜南宫曽赐被十年东观饱看书宾筵秩秩尊三老祖帐纷纷饥二疏呉越溪山信清美杖藜随处胜安车

　　和韵简天则上人

　　凉风袅袅晚秋天潮落双门缆客船【永嘉郡城北有二门郭璞所以立名双门】九陌黄尘蓬鬓底一篱香露菊花边故乡鲈鲙牵归思近砌蛩声搅夜眠不道分携成逺别几时林下细谈禅

　　九日

　　秋晚林皋木叶飞凉风袅袅鴈南归自惭席上着乌帽不见门前来白衣瓮满香云醅酒熟盘飞红雪鲙鲈肥兴来随处堪行乐何必佩茰登翠微

　　呈丹霞老禅

　　一蓑风雨一渔竿家近梅花涉水滩投报已无青玉案驻颜寜有紫金丹龎公老去独耕岘李愿従来乆隠盘自古山林有遗逸敢将名字动天官

　　次韵谢东白叶先生

　　三径归来细竹斑山人本性爱丘山紫扉半掩红尘满诗句长哦白日闲豪气固应嗤梓泽幽栖不独羡商颜旧传却老方应验我欲相従问大还

　　访双溪上人不遇

　　双涧萦回石径微烟岚分翠湿人衣松林夜静鹤初睡花院日长僧未归万里云霄飞锡逺半江风浪渡杯迟无縁相见空相忆自叹心期与愿违

　　述懐寄刘休休居士

　　云遶青山水遶溪隠居滋味只羮藜春风底事生华髪暮景何须待紫泥写罢素书无鴈过唤回清梦有猿啼长安市上多年少赐锦纷纷竞鬬鸡

　　营寿圹

　　在世徒懐身外忧汉家陵墓已荒丘乌鸢夺食终难忍龙虎图形莫浪求千载空遗两翁仲百年同是一浮沤何如早约柴桑老结社得随惠逺游

　　依韵奉谢原礼先生

　　枕溪住处溪水深竹树云屯青满林摩诘诗为有声画渊明趣在无弦琴鹓鸾冲霄五彩翮骐驎伏枥千里心雄篇赠我细把玩光价岂止双南金

　　次潘北山郑叔允韵

　　闲来兴趣倍清新自爱青山作主宾天上几时停白日世间何处避红尘莺花满目娯佳景鸡黍同盟忆故人笑我年衰才较拙敢将一曲和阳春

　　臈日偕叶东白蔡伯恭登西岑

　　絶顶云生一径通寒生短髪却天风千年物色阑干外万井人家图画中宿雨乱滋岚树碧朝暾深浴海波红我来欲访香山社醉酒长吟忆逺公

　　寄天寜方丈

　　霜树萧萧万叶丹谁怜倦客尚江干性情每向诗中写勲业何须镜里看万里江山秋月老一天星斗夜光寒近来满目多荆棘始信人间行路艰

　　简士举陈教谕

　　忆昨天南独倚楼徳星烱烱夜悠悠贾生名重醇儒列韩愈才髙博士流老去囊中无长物由来皮里有春秋他年禁直皇居近天禄书多待校雠

　　呈浦云赵修撰

　　忆昔承恩入禁闱儒林便觉有光辉九重旭日开金殿五色春云照锦衣庠序人思三老去都门祖饯二疏归归耕幸喜身康健雨足东皋陇麦肥

　　刘休休病起

　　买得南山为卜居青松緑竹荫吾庐日长门外堪罗雀水满溪头好钓鱼脱粟饱时过禁脔杖藜行处当安车家僮忽报长须至喜接平安一纸书

　　寓兴

　　白髪园丁喜种园谩将方法教儿孙土膏有力须培本鎌铁无情莫刈根葵藿不堪资鼎食韭菘麤足媚盘飡吞腥啄腐今何限谁识芳鲜味独完

　　寄适庵李先生

　　九衢辙迹黄尘满一隙驹阴白日过俗事绊人清兴少山尊留客好懐多悬知李白偏能赋却羡秦青最善歌自古荣名身外事耕云只合老岩阿

　　书懐呈同志

　　今古浮荣不足论一生旅寓任乾坤轮囷谩长千年木濩落还成五石樽谁复挂冠辞汉阙客多鼓瑟向齐门野人自信无机事年老何妨且灌园

　　用韵简叔向陈先生

　　门前车马纷如蚁草径幽深肯暂过老去冯唐饶髪白归来季子得金多春江水阔鱼初上晓树烟开鸟欲歌頼有故人相慰籍杖藜数数到岩阿

　　寄李适庵陈叔向二先生

　　中年作恶不胜情无复芳尊酒共倾老我韶华如逝水多君诗律似长城江东千里暮云合池上几回春草生想见凭阑亦清絶阴阴緑树有啼莺

　　幽居漫兴

　　地絶尘喧境自寛溪南山色坐中看竹吹緑雾沾书帙花发红云映药栏常养泰和知气壮不求征禄得心安自従一笑忘鱼后年老何曽把钓竿

　　云松巢集巻二

　　●钦定四库全书

　　云松巢集巻三

　　（明）朱希晦 撰

　　○古选【四十五首】

　　憎鹃

　　吾闻反哺乌至孝有纯徳鸟中比曽参传诵人皆识又闻驯化雉翔集在咫尺陌上随行车饮啄自朝夕嗟尔蜀幸帝愚暗亡其国游魂化为鹃物理固莫测一身尚羁旅羽毛亦虚饰生雏百鸟巢蝼蚁竟饱食春风口流血有恨啼不息侯门拂笙竽豪客纷弹射岂不思南归奋飞摧短翼何如雉与乌飞鸣随所适

　　和囦上人爱松吟

　　众木与时谢孤松自寒色深根逺莫移老干益堪惜溪南有余地尘外颇幽寂手种一万枝心期二千尺风云歘交会雨露浸生息他日此盘桓清阴覆泉石

　　比述

　　轩辕初铸鼎鼎成乃登仙龙髯不可攀白日飞上天嗟予堕世网安得穷山川鼎湖渺何许怅望秋风前
　　又
　　寳镜何团团光辉莹氷雪疑是造化炉神工初铸出又疑广寒宫飞堕一片月照人不照心红颜易衰歇
　　又
　　彤弓如半月力挽二石强戡乱乃见用櫜鞬寜又藏应弦不虚发狐兔焉敢当畴能挟长矢为我殪天狼
　　又
　　东南有美箭出自稽山竹初发号哀猿再发落飞鹄忆射聊城书功成一何速贤哉鲁连子千古仰髙躅

　　自述

　　老鹤复老鹤笼中稀饮啄岂无万里心髙飞向寥廓
　　又
　　君看堂上燕差池自双飞一朝秋风起巢空何处归
　　又
　　驱车出城东禾黍生故宫君看两铜驼卧此荆棘中
　　又
　　驱车经北邙悲歌泪如水君看冢累累埋没蓬蒿里

　　所思

　　鹦鹉本聪慧不与凡鸟同因以巧言语何由脱樊笼
　　又
　　百舌复百舌间闗弄春晴谗臣在君侧巧语谁为聴
　　又
　　门前好杨栁春风揺緑丝花飞乱白雪青春能几时

　　杂咏

　　戸枢动不朽源水流不浊修身保天和味道得真乐
　　又
　　北叟塞上马秦人宫中鹿语黙知是非得失见祸福
　　又
　　嗟彼横江鲸一朝着钓饵何如五总龟曳尾泥涂里

　　上陈员外

　　荆山郁嵳峩屹立髙摩空光辉韫奇璞瑞气成白虹草木借余润飞雨青蒙蒙悬知有至寳追琢烦良工连城未易酬美价璠玙同行将献天子持入光明宫

　　和谢一源上人

　　道人来蜃江移席秋夜深天髙明月出清辉浴波心道人来鴈荡悬锡青松岑瀑布落晴雪烟霏生夕阴谢公去已逺遗迹谁能寻讵那宴坐处千古开禅林莲宫耸突兀布地皆黄金何时一洗耳试聴颖师琴平生屐几两亦有山水淫悬知羣鸟中有此孤鳯音行当谢世事与子同浮沉

　　和简叔向陈先生仲谦倪公

　　我家雁荡南啸傲云松下平生伯牙弦不恨知音寡晚交倪与陈荏苒几寒夏骐驎日千里鼓车岂合驾缅思昌黎公低头拜东野文润三峡流毫端恣挥洒奋飞既胡越有懐不可写新诗来启予沧江珠盈把于时月露清竹叶滟金斚遗音锵钧韶古意薄风雅遥瞻徳星聚烱烱光照夜汉廷方渇贤平步登金马譬如磥砢材匠石岂云舍寜为汲黯戅无效齐王假披肝见精诚结舌类喑哑古来英雄人起自耕隐者

　　次本之侯先生【侯居缑山宋节毅公侯畐之孙】

　　忆昔抱长剑去作东南游缑山髙刺天翠遶藏书楼修竹净三径徃来惟羊裘苍龙未变化紫鳯曽栖不上揽明月辉下盼沧江流酒酣发长啸万籁生清秋别来难再晤奈此人事稠每懐招隠处桂老山更幽隠士不可招援桂聊淹留赋诗且自乐斗禄乌足谋

　　纳凉

　　无事解衣坐超然心境空深林翳炎日万壑来天风闲停白羽扇试拂朱丝桐醉罢不知夕月生沧海东

　　自述

　　槿花不终朝幽兰有余香朝游诗书圃夕憇翰墨场饱食待秋实过眼捐春芳畴能事形役奔走白日忙男儿生堕地壮志在四方胡为守一室郁郁徒悲伤何由写胸臆酣酒竭罍觞髙飞羡黄鹄矫翮凌云苍

　　除夕

　　麒麟在灵圃瑞世为祯祥五蹄而一角形类非犬羊西狩不得时折足遭鉏商宣尼空悲叹涕泪沾襟裳

　　叹世

　　乾坤一开辟日月常徃来朱颜不再好白髪专相催旷视藐万古荣名安在哉遁世有余乐何必求蓬莱

　　答东白叶征士

　　至寳惟人材所寳非全璧缅懐古圣贤俯仰流汗赤龙媒日千里逺道如所适一鸣万马瘖见之皆辟易伯乐虽相知不辨骊黄色斯人去我乆千载犹旦夕伟哉东白翁平生数亲炙南望吹箫台矫首空叹息何时一相见斗酒浇胸臆醉酒且勿言中心期饱徳

　　写懐

　　人生有定分胡为乱天常尺土乃培塿散樗非栋梁观鱼慕庄子御马思王良丈夫贵知已鬰郁徒自伤
　　又
　　野老何愚庸团形従大块林居玩清景悠然与心会佳菊没榛丛幽兰伍萧艾岁晚氷霰交见之徒感慨
　　又
　　巢居不厌客况乃佳客至撷蔬荐浊醪谈经得真趣归云度遥岑斜日在髙树对饮须尽欢何时复相遇人生能几何行乐贵适意不见萍与蓬飘飘无定处搔首仍踟蹰临风发长喟

　　杂咏

　　威鳯备五彩羽毛一何奇歘乗长风起误落天南陲朝食琅玕实暮栖琼树枝行当凌八极斥鷃焉敢窥

　　自况拟古

　　风波在平地世路几瞿塘懐哉贤哲人千载能留芳悬知萧艾多不比猗兰香老翁聊自笑髪短心甚长
　　又
　　羲和鞭六龙白日不我待读书竟无成坐惜朱颜改长安夸鬬鸡豪华岂长在何由得成仙髙飞向蓬海
　　又
　　人生天地间儵若尘栖草恨无大药资容颜岂长好白璧终销毁青松亦枯槁饮酒且放懐毋为叹衰老
　　又
　　隠士居丘园衡门守荒寂啜菽甘有余饮水清无极嗤彼夸毗儿浮荣定何益梓泽今已空春风蔓茨棘

　　自述

　　吾闻汉中郎琴斵焦桐尾縆以朱丝绳遗音中宫征上弦操白雪下弦弹緑水世无赏音人谁能一倾耳
　　又
　　狂世等浮云变态何纷纷龙媒行万里耻与驽骀羣自従周道废雅颂不复陈愿言继先哲千载埀清芬
　　又
　　羣书日夜读徃徃皆陈编何如穷物理朗悟心中天坐来万想灭灵府何翛然所思在良友使我长悁悁

　　山居自况

　　嗟予任疎懒落落负明时玄髪儵已改素心终不移焚香读周易觞酒调朱丝所乐在冲澹浮名良可嗤

　　齿疾

　　我今老将至辅车邀病魔一语不出口终朝卧林阿退之念脱落幼舆能啸歌蔬食滋味少咽漱津液多眼明幸读书流年任蹉跎

　　答汪谦之先生

　　江城满楼台月夜吹笙箫神仙集华葢鸾鹄来丹霄中有羽衣客举手欣相招扶桑朝出日溟海秋翻涛一身藐八极御气时游遨悠然视天宇万古同泬寥却思卧玄圃天鸡弄嘐嘐饥餐金光草渇饮玉巵醪何当乗清风蹑鲤随琴髙

　　自述寄友

　　十月天雨霜木叶半凋悴巨海増波澜羣峯献苍翠身居一窝中意出万象外喜闻古人言颇胜俗客对设席罗酒浆未饮已心醉曜灵急西驰盛年岂能再送子纔出门天风舞兰佩

　　义鹘行

　　林深结暝色苍翠揺烟霏维时春夏交众鸟巢髙枝于中有双鹳卵育常及时舂鉏亦有托旦夕欣相依雄飞逺求食雌来哺其儿啁啾聒人耳坐厌腥风吹羣雏半黄口翅短争习飞间或遭弹射滋味焉足奇弱者强之食感慨徒伤悲海鹰何従来鸷猛一何酷骞腾复盘旋意欲喂饥腹老拳不空施利嘴贪食肉鹳兮善护巢飞鸣急驱逐鹰兮虽善扬饕馋岂知足鸟雏頼生全脱祸免茶毒扶弱在抑强足以厉风俗岂不见兄弟怒阋墙夫妻雠反目恤怜当救灾敦姻须睦族禽鸟尚急义人情何反复吾言非箴规履行宜自朂

　　卧云巻为陈去题

　　吾闻神仙人中有希夷子冥栖华山颠髙卧白云里

　　和友人韵

　　孤桐生髙冈幽兰出深谷雨露含碧滋烟霞媚幽独佩惟楚客纫琴待良工斵嗟彼春风前纷纷艳花木

　　和彦逺叶先生韵

　　姬周得天下乱臣纔十軰王纲一解纽政教何茫昧宣尼抱麟泣此意谁能会従来六籍灰文风委蒿艾穷兵尚专征岂识包桑计故国悲黍离日落寒云翳吾闻昔盛时蓂荚生尧砌

　　冬雨叹

　　癸卯冬十月海陬气侯偏风南忽风北寒燠非常年缊袍御还脱长箑挥不捐胡为黄落时花卉纷争妍虫鸣应蛰戸虹见饮长川兼旬苦雾密暝与痴云连深泥污后土行潦凌髙原农夫辍耒耜劳叹心悁悁二麦不得种饥坑讵能填格鬬况未息中原拥戈鋋天家重租税疮痏谁能怜安得倚天剑一扫开青天金乌任腾翥出自扶桑颠阳光照六合比屋俱欢然

　　○古风

　　月夜放歌海

　　云巻尽明月来天光镜碧无纎埃啸歌于此兴不浅美人对坐飞琼杯碧桃花香夜初静露滴衣裳怯清冷安得两翼飞上天为渠拂拭山河影乾坤一照越光明就中杀却妖蟇精上诉天公契人意免教朔望生亏盈玄霜捣成谁可食好向仙娥问消息服之到老无饥渇赢得读书眼常碧

　　有感

　　君不见千里马有时困羁靮不遇九方歅龙文更谁识又不见五彩鳯有时铩羽翮不如鹜与鸡聚族自争食人生遭轗轲俯仰今犹昔贤有不黔突圣有不暖席圣贤尚栖栖我独何恻恻但恐白日沉年光竟虚掷乾坤等蘧庐寿命非金石愿餐不死药蓬瀛杳难觅乗化复奚疑委心任所适故国遗铜驼秋风暗荆棘霸图有兴衰人事无休息矫首望归云鸿飞楚天碧

　　赠国恕先生客中识面始见如故

　　先生卜筑依林薮编蓬为门瓮为牖心造羲皇太古前道传邹鲁千年后隠遁寜非鹖冠流龙钟已是龎眉叟子真谷口自耕岩中散山阳空锻栁平生视世一浮埃富贵于身复何有床上常堆元晏书尊中满泛柴桑酒兴发挥毫黒电飞粲粲骊珠惊落手诗成不啻万人传吟罢如闻百灵走五岳之中泰华尊下视羣山俱培塿我因流寓偶相逢识面便似知心友蔼然和气即阳春徒尔芳妍映衰朽剧谈不了清夜徂光动文星逼南斗人生会合良有时叹息欢娯岂能乆起来击剑为君歌歌长剑作蛟龙吼明朝别去遥相思渭北江东几回首

　　客邸中秋对月

　　去年中秋秋月圆浩歌对酒清无眠烟霏灭尽人境寂仰看明月悬中天今年客里中秋月静裛金波更清絶可怜有月客无酒不照欢娯照离别夜阑淅淅西风凉月中老桂吹天香悠然长啸动归兴坐乆零露沾衣裳浮世悲欢何足数庾楼赤壁俱尘土风流已徃明月来山色江声自今古

　　雪夜放歌

　　羲和羲和鞭六龙白日西飞几时歇旧年已去新年来苦厌兵尘尚骚屑嗟予流寓客未归年老思家心欲折江云黯惨北风来一夜雨花吹作雪夜长祇有梦还家梦破衾棱冷如铁起看宇宙絶纎埃彷佛三山白银阙羣阴渐灭阳气回栁眼舒春草芽出君不见汉袁安僵卧闭门肤欲裂一朝富贵来逼人经邦论道称材杰又不见唐杜甫饥走荒山泪成血致君有术徒自怜布褐许身侔稷契我今齿落百不堪况乃疎顽临事拙愿销兵甲事春农四海清平万民悦

　　秋夜长

　　秋夜长不成寐床前月光白如纸歌窈窕懐清泠夜中怪底荒鸡鸣倒裳起舞感慨作乾坤无处无戈兵空山孤鹤更清唳忧懐欲写茫无际坐看黄叶坠我前零露漙漙下庭砌明星烂烂银汉横铜壶滴滴刻漏长事殊兴极聴转悄夜如何其渠未央秋夜长长如此年来谁识征夫苦忍抛儿女戍边城妇事姑嫜应门户嗟尔羣栖乌绕树徒惊飞岂知孤鳯凰集彼朝阳枝可以舞箫韶衔瑞图一四海混八区鳯兮鳯兮览徳辉鳯兮鳯兮览徳辉

　　寄云山寺僧人草堂

　　白云深羃羃青山郁峩峩道人无住着奈此青山何山中草堂花映戸禅味由来最清苦嗟予寥落徒相思身绊尘縁乃逺阻李邺侯懒瓉公平生道气长塞胸法中老将人中雄曽翻砚水作玄雨号令神物驱蛟龙朅来谈笑九天上坐使六合生华风苍生戢戢俱在甄陶中公今頋我如有意会飞杖锡凌苍空

　　答元易陈先生

　　人生自古多离别尺书逺寄何由彻短世光阴过隙驹坐觉朱颜易衰歇君看乔岳千尺松挺立苍然傲霜雪风来彷佛苍龙吟六月清寒换炎热槿花虽荣不足论朝开暮落香已絶只今尚忆江湖游扣舷一歌寛我忧腰间老剑欲飞动紫气郁郁横清秋虚名役人浪自苦黄尘两鬓风飕飕千古乾坤等逆旅百年生死同浮沤君不见鸱夷子功成去养鱼千头

　　藤杖赠西原道人

　　山人赠尔藤一枝怪形偃蹇如蛟螭平生丘壑我所爱魑魅惊走安敢窥梓潼当年赠桃竹书阁照夜然青藜吁嗟古人迹已逺能无此物相扶持赵州八十始行脚芒鞋健步双龎眉登山涉水览幽胜意倦未必忘归期旧传化龙不复见能解虎鬬安足奇吾师履行极平坦世人方寸生九疑云山住处本禅寂猿鸟为伴真相知大千由来在脚底要探理窟穷玄机鼓枻还従甬东去出门一笑孤云飞

　　简子文林训导

　　东风落尽辛夷花遥忆美人天一涯美人乆别音信杳想见只今双鬓华山房幽深市嚣逺白日枕书眠碧霞崖髙瀑布洒晴雪净洗石鼎烹春茶平生青紫不挂眼荣名绊人安足夸当年我来访遗迹拄杖看云着双屐玉箫吹断鳯不来但见千峯倚天碧台前日夜溪水流金星光动溪中石【邑志西溪有金星石石点点如金星】脱身拟欲恣幽栖坐占琼台炼金液衰年悞堕尘网中齿豁头童竟何益

　　和戴文凖

　　材重椅桐价璧瑜山川清气孕魁奇谈经夺席输年少独步当今更有谁君如局促辕下驹平生志气壮万夫虞卿穷愁书始着孟轲好辨言非迂今人虽生古人后古人岂与今人殊要吞五车在胸次取之无尽用有余圣贤道脉传不冺名悬万代日月俱致君唐虞比稷契岂但可托六尺孤文风逺扬起頺俗才行杰出称醇儒我今见君一倾葢情同鱼水交欢娯丈夫重义轻富贵厚颜滥禄非吾徒却笑扬郎老执戟一官不徙谁吹嘘多君韫椟同美玉不待善价安肯沽何妨教儿压新酒长歌且鲙松江鲈

　　○五言长律

　　借韵简叔向陈先生

　　干戈寻满地愁杀杜陵人云蔽青霄日风扬碧海尘积骸腥血满飞檄羽毛新倦坐凭乌几长吟岸白纶拥麾思宿将伏阙忆忠臣何日枭羣冦余波泽四民朝廷安反侧草莽足容身会见祠郊庙歌诗荐白麟

　　次韵自述寄连隠君

　　林下栖迟好一窝天地春流年催白髪随分守清贫伯乐能知马商鉏不识麟素琴当挂壁黄巻乆堆尘交友慕徐穉従人嘲子云世情多反复道味独醇真田野深禾黍溪流半藻苹白云闲伴鹤明月静窥人酾酒能无醉论文会有因相期游汗漫垂钓汉江濵

　　答李子光

　　羣鸡溷野鹤意气独昻昻谁料红尘里能逢白玉郎双鳬俱北翥一鴈独南翔乆别何须叹相思岂易量声名过沈鲍制作拟班扬笑我人材拙何如袜线长流年悲白髪却老慕仙方仅得清而瘦终期寿且昌篱边栽细菊径底植修篁抱瓮田畦外操觚涧水傍蹉跎千里志愁絶九回膓公子多文翰天葩压众芳朝廷崇礼乐歌颂美成康堂上莱衣舞阶前藼草香瑶琴弹緑绮雅调合清商指日罗英俊承恩步玉堂

　　和包原彬韵

　　旅食京华日莺啼上苑春鲁连惟仗义范叔不辞贫絶域来龙马清时出鳯麟襟懐开霁月谈笑接清尘沧海三枝树青霄五色云酒倾香味别诗写性情真呉地追游好龙山入梦频烟花如媚客风雨似留人男子生何幸朋交素有因遥知理归楫随处觅通津

　　答适庵李先生韵

　　价髙由少室望重自元纮奕世遗簮笏清时识鉴衡文章尊贾董智勇贱黥彭珪璧含余润埙箎协正声岳分嵩峻极源出渭流清宾馆怜巢幕侯门耻餍鲭平生敦夙好俊逸蔼芳声律已纲常正填心道义精鹑悬衣可结毫健笔能耕诗垒时坚壁词场夜斫营别来常慕蔺何日遂班荆紫气寜临頋函关枉候侦风姿劳我梦月旦与谁评栢厉凌霜操葵倾向日诚朝廷严战伐川泽困渔征羣竖凶犹活诸公愤不平器欹因满覆弨弛在排檠漕待木牛运功须汗马成轮云知变态金石见交情烟瘴连淮海风尘隔蓟城行当洗兵甲且复酌杯铛击壤欢农父传书走价伻山林聊自逸猿鸟不须惊鳯阙瞻佳士鸡窻忆旧盟蓬蒿栖仲蔚松菊媚渊明琴调朝飞雉笙歌午啭莺乾坤万里在寒暑四时更愁髪长千丈吟髭白数茎穷居仍野处坎止任流行相去如呉越思君太瘦生

　　云松巢集巻三

　　●云松巢集后序

　　云松先生谏七世祖也以诗名于元季与四明呉主一萧台赵彦铭先生游咏鴈山中时称为鴈山三老先生之诗清丽简亮不事纎巧感慨咏叹而有余思元人多尚辞而意或不足是以兴趣漠然而音节无闻先生以不求仕进故得专心肆力所谓清丽简亮者锵锵乎可以振唐人之遗响而下视元季之萎弱者矣先生为人甘贫乐隠遭乱避地所至多与文士交名山胜境游览殆遍自梅溪西转永嘉之柯村羁旅数年至国初四方底定然后归时已老矣有司尝以姓名着荐剡不及领朝命而卒平生不事生业田止数十畆仅供飦粥临终令悉入祠堂以奉祭祀虽有五子而分寸无所预以所作云松巢诗集一册端砚一方古本文选一帙付诸子曰汝可守此无忘我素志诗各体凡数千首不能尽刻録噫子孙若谏者愚騃不肖安能尽探先生之所藴而去取哉姑举其易知而易习者以训吾宗之子孙而已耳然多清丽简亮而有格力自可以入大方家而名于后世矣谏不肖不敢以愚騃辞谨辑成集复序于末云嘉靖七年秋九月朔旦七世孙谏谨序

　　云松巢集后序

