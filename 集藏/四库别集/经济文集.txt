　　钦定四库全书

　　集部五

　　经济文集

　　别集类四

　　元

　　提要

　　（臣）等谨案经济文集六卷元李士瞻撰士瞻字彦闻先世新野人徙居荆门幼英敏好学至正初中大都路进士中书辟充右司掾除刑部主事累官戸部尚书出督福建海漕就拜行省左丞召入为参知政事改枢密副使拜翰林学士承旨封楚国公以至正二十七年卒元史不为立传惟顺帝本纪载至正二十二年枢密副使李士瞻上疏极言时政凡二十事具列其目大抵当时急务盖亦谠直之士也是集为其曽孙伸所编次皆自为右司掾以迄奉使闽中时所著故元史所载时政疏不在其中检核卷目其与人简札至七十余通几居全集之半虽多属一时酬答之作而当时朝政之姑息兵事之乖方藩臣之跋扈俱可藉以考见梗概至士瞻之弥缝匡救委曲周旋其拳拳忧国之忱不惮再三苦口尤有为人所难能者元史于顺帝时事最称疎畧此集洵足资叅订之助矣士瞻有子延兴能嗣其家学所著别有一山文集亦已着于録云

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　经济文集卷一

　　（元）李士瞻 撰

　　○书

　　上中书丞相书【为右司省掾时办济宁省官作】

　　盖闻赏罚者国家之大柄是非者人心之至公赏罚无章虽尧舜不能以为治况后世乎是非混殽虽智者不能以有为况庸人乎我国家自太祖皇帝肇基朔方世祖皇帝奄有区夏皆未始有尺地专城之藉一旦乘斯民云霓之望乃能挥霍八极席卷中原一举而蹙残金再举而踬南宋一时将相大臣又能丕阐皇猷聿宣至化遂使海内之人争効臣妾豪杰之士奔走慕义翕然如云龙风虎之相从者此无他赏罚明而是非公故也承平以来百年于兹礼乐教化日益不明纪纲法度日益废弛上下之间玩岁愒日率以为常恬不为怪一旦盗贼猝起茫若无措总兵者惟事虚声秉钧者务存姑息其失律丧师者未闻显戮一人玩兵养冦者未闻明诛一将是以不数年间使中原云扰海内鼎沸山东河北莽为丘墟千里王畿举皆骚动而终未见尺寸之效者此无他赏罚不明而是非不公故也近者天子以两丞相为元老旧臣命总万机今日之事政宜开诚布公振作纲纪明示赏罚号令天下使六军之众鼓舞踊跃忠义之气振彩扬精一新天下之耳目以尽扫前日之宿弊庶几盗贼可平四海可定中兴之事业可计日而待也今巨冦在迩败军满前其雷霆之威邈乎无闻而姑息之风愈胜前日但闻今日取一招明日送刑部切为阁下惑焉今姑以一节近事言之如哈喇巴图尔等所犯最为容易处置者乃至迁延到今未有定论中外之人谓圣君贤相作事犹且若此安得不觖望乎传曰赏不踰时罚必当罪斯言是矣何则盖哈喇巴图尔官虽知院其职则总兵也右丞阿克塔齐叅政贾惟贞名虽省官其职则供给也在律主将所犯冝处重刑供给所招应得杖流今哈喇巴图尔虽有特敕免死之文不过圣上寛仁少延其死耳然法者祖宗之所授天下之名器也虽天子不能以自私是故舜为天子皋陶为士瞽瞍杀人彼为舜者惟知窃负而逃耳汉薄昭太后之母弟也昭有罪文帝终不忍贷之以死焉夫虞舜大圣人也汉文贤主也而其所为若是诚以恩不足以掩义私不可以废公古者制勑一下事有弗顺于人而碍于理者在百官有司犹且三复还奏不即奉诏未闻宰相秉国之钧职当绳愆纠缪而徒以承颜顺旨为事者也必不得已其总兵官既已特勅免死则分省官正应坐以本罪如此则轻重纔适其均后世犹惧为公道之玷安可使冠履倒置轻重失伦以启将来纷然之议乎况济宁密迩贼垒窃恐此声一闻将必使贼人有窥测朝廷之浅深以懈惰诸军之心者诚非国家之福也丞相聪明絶人识见髙逺则此三人之罪宜公是非以厌天下之望不宜依违两端以滋人心之惑此所谓关治道之大者宰相之事也若夫规规于簿书之末琐琐于钱榖之务而昧夫经国之要不图为长久之计者此非仆之所敢知也仆一介草茅滥叨掾属顾惟职在簿书叨司法守固不敢偷容取合以卖法误国亦不敢畏避诡随以陷阁下于不义此不忠之甚者非曰弗能寔所弗忍伏惟阁下亮之进退惟命干冐威严不胜战栗之至

　　上中书总兵书【为刑部主事时军前作】

　　夫用兵之要贵于察敌情量彼我审缓急之宜而用之不务出此虽有管葛之智韩白之能仆未见其可也请姑以目前之势论之今贼人之形出没难知我军覊縻动为所制此政兵家所谓形人而我无形则我专而敌分我专为一敌分为十是以十攻其一也则我众而敌寡今我势反分贼反专我形易知敌形难测此所以彼势日张我力日屈而疲于奔命者也然贼前日攻陷济南徳陵之时使能举全齐之众乘破竹之势谕拙速之机捣我无备鼓噪长驱则胜败存亡未可知也彼乃计不出此方且图为固蒂自全之虑此贼之失计我军得志之时也释此不虑且复征调逺兵近救目前之急此贼前日之失计未必不为今日之得计也今日贼必度我援兵俱驻西南其直沽之兵虽设守备尚且巢垒未坚类皆无足畏者止谓真定以北涿州以南必有备御而又以努都尔噶太尉伊苏知院等军俱系败衂之兵志丧气馁虽散屯于御河单家桥等处其锋已挫皆无足恃也况又有陵州长芦青州之冦以缀其后不敢动摇此贼所以深知我之虚实我之形迹而但取京师东南一角水陆并进首尾相衔有直向长安之意其志岂小小哉所以东西二路多设疑兵多张声势以挠我救援之师此寔批亢捣虚之意也何则盖贼兵之进必分为三路其一路畏直沽分院在后虑有腹背受敌之患必先发海舶数百艘往来海口并永平等处以为东道之疑兵缀我直沽之军马则我军之左臂不敢动矣其一路畏今哈喇布哈副枢及平章之军马有横冲邀遏之患故今但出霸州之背直抵后卫右卫交横侵掠以为西道之疑兵缀我霸州涿州之军马则我军之右臂不敢动矣布置既定其大冦必取水路沿靖海而下以出直沽之右而达河西务以及通州取陆路自东安州而上以出青润之背而望京邑日使驱迫之民喧阗于前巨冦之众鼓噪于后比及诸道勤王之师至而京师旋募之兵出则大事去矣愚前所谓宜审缓急之势而用之者此也且朝廷但知平章之兵一出将大有所倚仗谓其必能舍缓就急随机应敌遂尔不遑逺畧傥或因循如此岂不深为悮事也哉况各处居民惊惶四散曽无定志王畿州县悉皆空城有司不才谁肯死守且邦家之本在于百姓王畿州县所以藩屏京师者也今百姓之流离如此州县之不完如此有司之不守又如此此诚危急存亡之秋不可不慎也仆窃为今日计其目有六一者平章冝綂本部军马于固安霸州上下权且深沟髙垒多设疑兵于青润后卫右卫左右昼夜广张旗帜烽火以疑贼心贼虽能深入我境然其心不能不懐疑惧我军当乘其窠穴未定急发精骑攻之少挫其鋭使贼无必向之志急调副枢哈喇布哈军马直趍青州捣贼不意则进有擒敌必克之势退无牵连掣肘之患矣二者调发诸道援兵地逺一时必不能到又丞相台哈布哈军马控制大河以北京师西南诸郡不为不重若大营一前则彰徳卫辉必为曹濮之冦所有是山东全齐之地不独失之于前而河北诸郡又复失之于后且海滨距河东西绵亘二千余里举齐鲁卫之地以抗燕赵岂不危哉宜急咨达朝廷大发府库并各投下所有珎玩财货就大都内外募选骁勇之士计旬日可得十余万再别选精鋭骑兵计见在可得五万使马步错进作三运而行一运姑存护京师二运姑存备非常三运急引当前敌仍分为二道且徐徐而发视缓急如何以图大举一道出自涿州向固安霸州以断贼之左肩一道出自通州向河西靖海以断贼之右肩其东西则连引直沽分院与平章副枢军马相为犄角则贼之前锋挫衂已甚而京师无虞矣三者冝急催请太尉伊苏知院收集各枝军马除拨军守御单家桥等处以捍陵州之贼其余精兵急令各官綂领直趍青州以助副枢之兵出贼腹背截贼归路使贼进无所前退无所据则已骄之贼兵不虞我师之冲击将如猛虎跳跌必有自毙之势兵法乘劳此其时也四者近郊之攻既宁则始可以举我全胜之师议讨济南益都之贼盖兵贵我为主而敌为客今主客之势既分便当行逺取近攻之策分调我之大军自陵州长芦青州河间而下以攻贼之北面次调左丞察罕特穆尔军马自黄河而下以攻贼之南面又次调国珎王瑄顾稷等军马自莒宻穆陵关而上以捣贼之东面又次调丞相台哈布哈杨孟等军马自济宁东昌而进以冲贼之西面分布既定速令各军分拣精鋭之兵立为二一居阵前一居营后在内则东起靖海西至东昌以备曹灞在外则南连淮海北接济宁以狥河北各军所驻之营星罗碁布使烽堠相连声势相接每于要害之地加谨廵视御众以寛练兵则严居阵前者则选精鋭以从庶能一以当十其余羸弱专事农作近畿州县守令之不才者以及丞尉佐贰之不堪任使者不拘于资格以用之使所在董率无或因循怠惰修城浚池与民死守耕桑课农毋失其时如此则粮无转输之劳军无匮乏之患邦本既宁藩屏亦固彼三齐之孱冦直犹釡中之鱼苟延残息耳夫何虞哉近日乃欲调左丞察罕特穆尔副枢哈喇布哈等兵来屯涿州捍御京师谓之耀兵则不武谓之勤王则不力窃观特穆尔布哈等僄疾有余而持重不足况逺来之兵不习水土人懐乡井各无奋心于事何济又百姓但闻逺兵一至驿骚惊动鸡犬不宁皆骇于耳目之所见闻传曰大军所在荆棘生焉宁可不虑欤五者朝廷急宜侧身修行以回天心振作纲纪以荅人望专并总兵以一军权彻去遥制以责成效汰冗官以给军食节浮费滥赏以助国用庶几天怒回于上人怨销于下士气鼔舞而人思自奋矣六者冝作急住罢京东南分司农衙门并入有司其一切槩有已种未垦系官田地或召诸色人民或募流移百姓或验口数或验丁力随宜取便拨付佃种已熟之地比依常例权且増倍征收未垦之地照依常例止令二十取一仍传谕此等百姓随宜就便团结非惟少固民心抑且有助国用即日三春将尽陇无人耕土无宿种失此不救则时不再来兴丧安危在兹一举凡此数事皆今日之急务所惧者姑见是害优游不断若能决而行之则不必上烦睿驾亲征而天下之势已可以逆料之矣横槊之暇特赐观览甚之转而上闻则愚者千虑必有一得阁下其毋以为嫌而畧之且阁下平日智术出于众人名声扬于中外而又博通前览练达时宜而况适丁此难负兹重寄亟宜虚已授人广揽英豪恢弘逺畧毋为嫌疑所惮毋为小节所拘识时观变鋭意决为将见指日可以建不世之功树不犮之业播休烈于歌声勒骏勲于金石岂独俾方叔召虎专美于前哉某日者叅侍掾属过蒙知奬今兹实当从事敢不剖心悉虑以答万一第愧病在枕席未获跪诵昨辱宠命倍切惊惶夫尊爵重禄所以网罗俊彦优礼有功无功冐授是谓贪荣切恐军士闻之必有离心解体者甚可惧也仆虽不才寔所不敢今将所赐札付一道谨同此纳上非敢为是矫情以干誉也亦宜也伏望钧慈俯垂矜亮宗社幸甚生民幸甚

　　与察罕平章书

　　前因使中尝録夫曲生秘方计彻左右此大有佳处不敢不为公献之也陜州之别甚悉雅喻仆于此行凡遇耳闻目击之际多所宜处当时鄙意政谓不即奔走上告必致处置乖方人非圣贤何能尽肯低首俛聴以安臣节比到京师不图业已輙先施行势难中止又以走也出使无效遂无置喙之地此固不能无少失处然考其初意不过欲暂那三晋之地少安彼军之心彼军既离则云中一带自可输之京师以实国本而山西之粮既路逺一时难运其势亦当少缓根本稍定然后合两军之众并力东南则门庭之冦庶可指日而靖何意使辙未还遽致自相鱼肉暴横如此良可慨也愚者诚不足论公为当今贤者天下之寳安得不为天下惜之大抵臣子之于君父惟求其所当尽不责于人然后天下之为君臣父子者由是而定彼其反怨日深则是非日起是使瞽瞍终无底豫之期申生终无待烹之理此非见道分明所养素定何以臻此三代而上孝莫如舜忠莫如周公古今天下此两人之外固不多见自是而下其能处富贵而不移当常处而不惑卓然无所系累一出乎千万人志虑之表亘古今不可议拟者近代惟郭汾阳为然耳汾阳公事业冠当世声名垂后来用舎进退皆庶几乎圣贤中庸之道仆前谓后之殷监无出于是当时阁下亦尝咲而许之今乃背驰若泰人与越人然夫以阁下之识见如此忠义如此事功又如此乃至使人不相信遽如此然则将何时何人而可信乎谓阁下之志在公耶则阁下之事业乃天下之事业也阁下之土疆乃国家之土疆也于阁下何与焉谓阁下之志在私耶彼以桓文之义举犹不足以服当时信后世况欲如曹将军桓司马之为哉仆知阁下之志有不在是矣阁下处众人之中获天下之盛名四方诸侯环堵而侧目者一以公为盛衰自冬徂春两军交恶谤书迭积至烦天子遣宰周公之使至今兵不觧而使不返焉其迹则类乎拒命其心则近乎要君自是以来阁下之名声遂不能不损于前日吾恐春秋之责不在彼而在公矣天下苟有桓文之君倡义而呼之阁下其能堪耶且入幕之人未必皆居州安知无郗生之徒以伺君之隙乎麾下之佐又安知无田神功之辈以叛君之命乎阁下聪明过人料事如算凡此数事宜在所虑矣虑弗及斯宁不为之寒心哉方今山东之冦相继狐疑淮鲁之孽久持观望公不以此时提兵东向克终前业方且效两虎交鬬拥兵相持此所谓谨其小而遗其大快私憾而弃公义安得不见笑于蔺相如乎旦夕将有郦生之徒奋袂中起掉长舌而下之则阁下之能事解矣天下之人其以公为何如人耶且易失者几会难得者事功时乎时乎不再来仆为阁下惑焉彼黄口之子久当自毙乌足以为公敌哉某平昔于阁下无袍绨之交徒以旧岁河南一见有半面之雅而辱公知待之厚迨今念念其存故不避言深之忌而妄意陈之虽获罪左右无憾也宿藏墨一长笏聊致左右惶恐惶恐

　　与泉南左丞书

　　小生近自朝廷而来到此未久以公事纷纠未得往谕徳音岂胜怅惋主上眷念藩臣赐以尚酝恩宠有加徳至渥矣今遣从事官某颁下逮可领也夫泉南为郡控带畨广海舶之所集珍货之所聚视七路尤为要冲比年以来四方多故道路梗塞加以闽省去天万里僻在海隅故朝命之及不能常继阁下以雄杰之才为国家右族摅忠効劳保守无虞圣天子徳度寛仁皇太子春秋鼎盛贤宰相定策庙堂论功行赏嘉赉万方不吝爵赏以劝忠义是用辍台阶之位锡符章之宠以待阁下其恩亦不轻矣三代封建诸侯岁贡方物以觐天子齐桓责楚不贡包茅春秋伟之况我元车书混同尺土一民无非所有公能体诸侯岁贡之心效齐桓责楚之义罄竭衷恳以报国家何往不可况今中原底平江南欵附献俘奏凯无日无之乾坤再造日月重明太平之基近在目下公不以此时勉图报效努力修名他日太平虽有长才将无所施矣某被命来闽惟盐一事课额所出贵处颇多近知阁下已行陆续起运不胜忻喜然凡百利益更烦从冝处画比及年终运到尤为万荷其一切脚价并依常例拨还此外彼中但有堪贡之物如青段之类烦为出银买过即便照价酬纳亦无不可明年首夏风便使吾舟先两浙之运早达直沽上慰宸之望则阁下之功当居第一矣朝廷公论岂无谓乎

　　与普大夫书

　　近辱教音既审钧候万福而勤拳之情上为国家下为故旧又无一弗至其为感荷奚罄名言仆自戊戌春首误为良公所引叨赞机权当时承别之际荷阁下谆谆之谕逮今言犹在耳佩服拳拳日慎一日所以虚誉日隆谬膺峻用者皆前日相爱之赐也区区本非识时之英误尘公选兹者之来惟惧弗克然私心亦时复自喜幸得与左右聨事颇谓有钧陶之托到此之日不图轩从已先往此虽士君子出处之常其如方面何其如故旧何近者仰奉纶音钦赍御酒赐马赏功劝劳甚谓愿得旌节少留俟子实公至日许以起任为方面之计圣天子明见万里之外贤宰相洞晓人情谓公闻此举必不肯苟然自安所以急发使者宣谕徳音良为是耳岂意风汛愆期率负圣意走之获罪万万曷言本拟亲拜下风一吐衷曲但到后每事颇费料理今虽粗举大畧然次第未覩成绪又承尊命许以勿徃特遣从事某钦奉前项颁赐礼物及本省公文前诣行府伏丐钦领为千万荷凡百进止惟命是裁人旋幸乞赐教原理佥宪与仆为乡曲交契骨肉平日气节学问政事不待言说近日由畨广冐险间关而来伶仃一身其复雠雪耻之念同青天白日良可喜也今诣麾下必有以处之检校唐仁三十年父子交通之旧忠厚老成朋友中无与为角异姓骨肉也往昔虽蒙与进然迄今无成流落海表尤为可怜今差建宁立碑来此又不得一见碑亦琐事也闻镌刻已见次第旦夕欲发一帖呼之幸分付早还为荷是言也毋乃多乎特尔格皮条并哈达罕一付聊表鄙懐拳拳之思伏丐笑纳

　　与燕平章书

　　畴昔叨厕簿书之末幸得攀奉左右朝夕侍教与进良多尔后不承颜色倐忽数年今秋江南人来具审动定之详宣布徳雅为方面増重有光朝廷倚注之隆可谓利器有别矣八闽为海表孤藩势尤严紧非得雄才重望何以系军民之心哉国家之意固有在也区区不才谬膺器使受命之后日夜懐惭幸得遇平章故人相与共事私心政自不能不喜耳但海洋中风汛所悞以十一月十四日方达福州中间艰阻不可名言又兼善台端久往延平省中诸公皆皇皇无措日来惟望旌节早降而已今因员外郎华善礼请之便聊为先容咨文就此付上御酒赐马已托尚书彻尔托里领去伏丐钧照

　　再与普大夫书

　　昨遣小顽往颁恩礼且奉礼状左右稽留之罪所不能辞近日特员外大都郎中继至具悉钧候起居多福甚慰懐想非意之干良可深笑何烦相恤也但前日留镇之文若使骤然早下则阁下进退必有牵制之累终于隐密则是倚合君命非爱人以徳之意也且子实公消息尚逺轩纛又未出境如近日之事足为殷鉴不得不致虑耳妄意延邵等路系行盐地面欲烦左右留情就彼指挥诸镇少为盐事之助岂徒足以应命塞责其于事功不亦大有所补耶以故专遣焦掾士温赍文前去禀候伏望钧裁曲赐寛恕而已仆为此事颇费心力今虽创置数局通商变易大段根本虚少泉州之场近固有一二到来然船运极为艰涩上路虽皆发盐之地尚虑未悉迩来彼中事情若止就此株守而待又恐失于拘泥良为悞事熟思再三未得其策兹就去人所在挂榜召募客商若客商流通则诸货自集随后又拟分遣官属次第转运而上咨烦诸镇不限方物共成其事多方周旋将千虑必有一得但鄙人孤立无与兼之才识寡陋须藉钧算为之号令鼓舞则谈笑之间必可立覩其效况都省亦有札付本道宪司添力之文大夫端揆诸司控制四省即名义俱正谁敢弗从顾肯仰体上心则无不了之事某受命以来日夜忧惕自以君相轸念兹事拟将朝夕发至不图到此幰盖先往可谓缺所望矣言发衷情不觉过多岂胜悚息

　　与汀州陈叅政书

　　走与足下处南北之间平生风气不相接颜色不相识到此之日忠义之誉日益闻所未闻如登太华忽见秋隼如理盆盎忽遇罍洗以谓于今不复见古人者乃今复见之私心安得不乐然一快哉吾党承国家百余年太平雨露之恩其所教育其所栽培千万人之内岂无一人焉乱离以来举天下节义之士固不为少崛乎而起草莱者非骄将悍夫则庸人竖子毅然为豪杰之称者屈指数公而已足下天资髙见道明不惮死亡为一方捍御为国家杀贼不邀功不责报恬然安其下非端亮忠义之士其能若是乎虽然夫为臣能如周公忠矣而君子犹论其过为子能如曽子孝矣而孟氏尚言其可而今而后公能益勉其所不及益行其所未至则周公其人也曽参其人也何古人之多让哉即今明良在廷将相辑睦献俘奏欵无日无之行赏论功嘉赉四海所以遣某来此督办盐货易换方物以备劳来之费凡为臣为子政冝奔走效劳少慰君亲之望尚惧已晚忍坐视不究付之黙黙而已耶但走也才识踈短不能人百其身政当与诸君子共成事功分任其责亦善善之意也治下所辖之地多行盐产物去处又阁下平日作事拟于古人走故以忠义相托欲烦周旋之耳朝廷公论于贤者良独为欠是在吾辈而已兹专经歴某将赍微礼前诣左右亮之亮之

　　答普大夫书

　　喇实鼐镇抚至自行馆猥辱惠书及厚贶良拜嘉也走以不才重承介念曷以堪此近者遣人奉状执事者兾为借重之助中心雅无他也迫人于险羊叔子不忍为之岂复有鸩人李某耶望赐心亮则所幸至矣儿辈在麾左过辱钟爱望遣之早回可也言语不次万乞亮詧履端伊迩伏丐善加爱护以迓泰来之庆人旋因以谢不敏区区奉状不宣

　　再与燕平章书

　　年前华先员外行便尝奉兴居状海汛叵测不审曽彻左右否日来心旌摇摇无念弗至近者人来遽审轩从已在中途计可不日而达私心所喜实为无量此间盐事极费心力初到之日旧存具已支费在仓无干引之数大夫既先赴任其它皆非切已疼热之人而执事又卒未到区区只得违冐众怒自为区画逮今稍见一二之绪但恐风汛难延事干上虑兹因人便先此奉候余兾早降共成兹事曷胜幸也使舟垂临又当专人逺迓区区奉状不宣

　　与邵武魏叅政书

　　仆平生无他所长惟于忠孝之人喜亲炙而乐道之以谓所就者小所关者大虽圣贤与人良不是过况夫立勲名以显其亲安得不谓之大孝乎足下以中州人寄迹海峤承一方扰攘奋身草莱杀贼靖难不爱一死以报国家其立志已伟既而不幸败绩母子俱陷乃能夤縁贼中不受伪署周旋脱难宁舍亲以就大义不忠而能之乎义声一闻卒使贼人感动终送母氏以归足下不孝而能之乎只此二事贤于诸公逺甚去年予自海上来毎闻众人言及斯事未尝不击赏之可谓后世有王陵矣迩者大明当天羣邪窜伏太平之基克日而复国家不吝重赏以劳赉诸军故遣予来此督盐易物以助赏赉公平日大节过人甚欲嘉与同志乐成其事亦春秋善善之意也今专提举某运去盐一千引作二次起儧不限米粮金银诸物但可以充内府之用一聴相公从长规措泒卖而已具数节次卖讫见数陆续解送而来归日第功上达此则区区之事公论所在定不诬也微礼表忱幸乞情亮不一

　　与建宁阮叅政书

　　士瞻顿首欲驰状奉候一布上徳少伸朝廷慰藉之意逓中遽辱遣幕属介问书贶兼厚愧先施矣走与足下邈然南北而忠义之闻不觉冥冥而相契过于平生虽不睹芝眉犹真见也朝廷大赉诸方太平新造政君子竭身死事之日建勲立业之秋走当承乏被命惟惧弗堪欲烦贤者助我不及赞成其事或亦可以因事建功一表衷肠以破覆盆之暗冝无不可咫尺北上安敢不一一第此功能首为公道之陈邪今专检校某来使某通发盐一千五百引船运前去不限方物银段一惟足下从长规画而去官留否亦在所处也作事贵乘机会是所望耳闽中去天特逺于阁下公论颇自欠缺是在区区为之也部下其它军功望具手抹而来或别有所贡之需当与同舟而往微薄之礼聊致左右情亮是幸诸余不能一一

　　与周淑亮书

　　计八年前奉违执事者今想慕风采宛然如复一日前日辱书下问故人之懐何可多得也鄙人疎懒不能先施为愧甚矣履端方始体况何如计车从趍期未晚也盐事方殷其成尚未有涯顾惟才浅极费心力会须贲然早来胥与共成兹绩归日第功而上亦盛事也走以承乏谬膺器任偶叨前列无益公私曷胜惭悚不既

　　与延平赵佥院书

　　年前陈照磨还已具卑悃近日华理问回传致雅喻感悉无量老耄平日无他才能至于待人接物未尝有一语之妄足下气节英爽亦曷能受人之欺咫尺之间恨不得一见倾倒安能以此一事过欲相疑犹使人欝悒而不展耶彼此当肝胆相照可也所发盐一千引今已遣张宣使子固都事子长押前去令交割见数回还必欲用者姑留焦士温在彼聴候亦可其事一惟贤者从长规画得银为上布帛次之早得先期完满可无忧矣福州系置丝处所非仗四逺诸商何以尽得发落望赐通加照畧俾上下流通无少凝阻必大有遂愿之期尤望知契一切作成之也今专从事某奉去白银若干聊表区区之情切希亮含其它在去人口覆未中千万保爱不宣

　　再与普大夫书

　　华理问张都事至传道盛意敢不拜嘉寿帕之赐足见悬情何以堪此是盖阁下平日聪敏过人所以综理周宻岂易以庸人俗子同日语哉节前值时事扰扰不得专一介行李往叙节意动为髙明所先感愧曷已兹专从事某驰状奉候兼谢不敏聊具柔毛鲁酒微礼以表区区之忱此外不能作诗为寿专上寿帕一角为后天之祀亦献芹之念也惶惶恐恐比轩纛西上又当作歌走呈左右以壮行色盐事依命发去但彼处及建宁皆客旅必经之地而此间置局乃大节所系若复少有所阻彼得此失必致乖隔逺望薄加一指挥劝导之力使上下客旅流通无碍则能事谐矣诸葛颇廉敏谙练此事悉经其手一日不可离散以此复雅斯哈候子实至一如所命不致悮也区区奉状不宣

　　与泉州左丞相书

　　区区到此两月有余既不蒙遣一价来问差去之人久无一言回报不知何所阻也过节以来倐尔又将一月彼处盐货虽已陆续起运然屈指不及百分之一纵然尽力儧运比及春暮运得几何阁下果有真实报国之心必须乘时多方以为犹虑不及其见运之盐便尽数到来一半作官一半脚价其脚价之盐又须就此变易已是衬贴大课而又于还官之外中间所得一半而已以此校之必作画饼则阁下平日报効之心有名无实诚为文具是岂臣子所为哉予今为阁下计莫若将见运五万之数尽寔作官其脚价之费权且就彼代过候正数齐足却将余盐补偿谅无不可此外更望多出勘合执照发来总省招商就场支拨尤为便益其余旧数仍烦就彼为买段子诸物先且打发船汛赴都则阁下亦得以安枕而卧如此抑岂不可以见阁下先公后私之心皎然如青天白日者乎不然则人将得以指议之矣爱人以徳乃君子之事走诚不妄敢为阁下言之毋烦星夜遣人来道可也不宣

　　经济文集卷一

　　●钦定四库全书

　　经济文集卷二

　　（元）李士瞻 撰

　　○书

　　与延平赵佥院书

　　犬子近日回传道雅意及陈徳髙照磨继至又领惠书厚礼并辱许以分办盐事公务私情一举两得感佩曷已去秋乗差之际此间方面及各镇功赏力尤可以提说者无不与之周旋况公以中州右族每于屠县尹家人魏三处颇闻其详所以校之他人特尽鄙懐之私又以足下气节英爽非庸夫余子所可同语仆虽未识其面闻其名亦可以想见其为人矣及昨到此毁誉交并与前所闻判然两途中心虽不能骤为所惑然亦未免不能惊怪大丈夫志行落落恒不为时辈所容理固则然加以居常怏怏不得一展千里之足受制于庸皂之手此韩子所谓凡物不得其平则鸣其公之谓耳虽然明者不以浅智自私贤者不以小忿自快廓江海之量以纳细流忘彼我之迹容之度内将见毁言日铄誉声益彰是前日之毁誉犹蜉蝣撼大树安能为公轻重哉方今明良在廷将相辑睦威灵气熖照耀天地论功行赏有万里之明仆所以披露肝胆愿得与诸君子分建事功共图忠义以报王室聨勲方虎之后夫岂不毅然大丈夫哉亦岂不为他日世契之好哉相爱及此不觉叨叨惶恐惶恐陈生来言具悉盛意盐数如命旦夕运至勉为他镇倡之不伤财不扰民不限方物先事预备得趂春运满载而归上慰宸衷之望是所愿也脚价所费不敢多爱惟阁下从长区画而已旦夕尚容别遣官属少致微礼以谢不敏其麾下将佐凡有所嘱详具手抹而来当一一为意也区区不宣

　　与平阳周同佥书

　　自古立功之士有同一世或终身不得一相见者及其志慕之相期气节之相与尽忠死孝之心若出一律虽古今人无异也年前于当宁诸公处粗聆足下一二之示比过闽粤遂得大有所闻夫以平阳蕞尔之州僻处海峤无雄藩巨镇之倚无葭莩蚁子之援阨于虎狼之吻提白徒之兵效死弗去歴数年之久与诸方相抗非惟不敢近至不敢垂涎而睥睨焉其志亦可怜矣平居无事又常欲效野人之芹搜索纎芥之有以遗君上者江湖而忧朝廷不贤而能若是乎且浙东西连地数千里连城数百郡未闻有一人如公者非特不能如公至有甘为臣仆而不羞乐为服勤而不惮及有从而指示乡导悖逆朝廷者奚犬豕奴隶若哉主上嘉公贤劳赐以殊礼别遣使者前往颁谕旦夕须至必有其说走以承乏悞叨奉使夫尚书寔天子喉舌之寄喉舌之职咨谋是周到此之日凡得两人焉而足下其一也其一人恬静寡欲特出君子之右非肤言可状良不易得其它诸公并有所长亦皆在所采録要之俱豪杰之士耳王师大举所向无前已有指日戡定之兆国家倾帑藏以劳诸军故遣喉舌之官专督盐货以易诸物备赏赍之助近已多公之能铭在心肺敢不乐与同志分树修名上报当代下垂将来乎闽郡实首绵所产之地今专令亲主簿陈某候官县主簿何某赍文并奉状左右烦为借银代买粗细首绵二万疋粗者居半细者次之染色者又次之如数买毕仍烦差官管押同来当照元数拨还可也敢不具名申达以报公之徳耶仆不食言兾足下亮之亮之如欲专价赴都或外有委属之事当同■〈舟宗〉相上亦幸事也微礼表忱慎勿多辞不宣

　　与泉州左丞相书

　　二十三日府判来承华翰及厚贶何以克堪走奉朝命而来理冝遣礼劳问反辱先施为愧多矣新正审钧候起居百福不胜欣慰书中谕及合下自备脚力运盐一万引但同知长押之数到今不满二千今次时奉彼处新旧盐课该数千余万引若止拟儧运一万比至南台又押一半中间百不及一此事系国家正课不过烦阁下添借气力运载到来而已然其余未尽之数极多足可酬还脚价若左丞实有报国之心莫若照依分省元报五万之数先时一半尽官存留一半慢慢凖还脚价如此庶几公私两便不悞风汛足显报効出自本心不为文具回还之日当从实一一开写具报朝廷岂不美哉若惟视为己有徒持空言失悞事机是损从前之美名也此外更乞多发执照勘前总省名商诣彼支拨引盐亦足以为儧运之助又区区另外自顾脚力烦赛参政差官起运官盐一万引就赍提举司执照赴场支拨专望阁下早早发付前来以备换为妙惟兾阁下从长思之不宣

　　与燕平章书

　　近望旌节之临中心如渇所以不惮烦琐连状奉闻鄙忱所契当彻神明必有能达之者盐事僣越薄有分毫之绪然心焦力殚已止此旦夕惟伺贲临兾必少得眠食而已此念不晚当复得一遂也城内及诸镇逮今帖然无烦介意无根之言左右恐不能免当一切屏之度外但所审在初一存大体芒角之嫌悉无所累先使上下安恬然后次第而举则何事之有近者泉州之盐已有定议只此亦尽可以作成区区此行矣贵舟一到河下当星夜出郭逺迎尽有其说不敢不尽旧日参侍之好也晤对有期尚兾顺时调摄式副倚任之隆不宣

　　与泉州左丞相书

　　胡员外便中又尝附书计不晚当到近日伯杭宣使泉南还具道雅意知感知感柰风汛在即光阴不待若非先事预图趂时急办倘机会一失中间虽费无限之心徒为文具区区今者自行措备脚力顾到舟只烦赛叅政委人管押前去彼处起运一万引到日望早支拨前来为妙其泉州见运之盐尤望星夜催儧即日实到之数前后不满千余然一半作官一半给付脚价又候卖还脚价然后回载不惟公私两悞抑且大课侵衬一时难以发落务望阁下审量从长为意将前运五万之数就彼代备脚价从实先尽官数儧运一半到来换易诸物余盐存下缓缓补还船户如此庶为得济不误事机此外更望就彼多出勘合执照作急发来总省以慿公文去支为便益凡此数节悉望阁下裁度早遂报効之愿是所望也前差从事人等发付早回幸荷今因海内知交修诚申候未中切兾善加保爱不宣

　　答兴化分省沙叅政书

　　去冬离京时彦明师曽辈切切托仆致恳到此不图节钺移镇莆田咫尺之间不得一覩芝眉良用怃然然逼岁伯益侍郎来遂得一罄所闻令人酸鼻晚节受此磨折不知何以堪之也公余景向无念曽释俟子实公旦夕至当得为意非敢食言近于傅西轩处获见小帖足见相爱年前承书兼辱厚贶敢不拜嘉第以彼中多故遂稽裁谢今专传宣使持状并礼花银五两聊致区区之懐未中切希烛亮不宣

　　与絧之应奉书

　　逼岁伯益父子至辱书下问且悉以疎懒见怪衷心不敢不服当时政以公私丛冗又以尊执知故人来此可谓特出望外必逺来相劳讵意世故不偶及致乖角如此诚为罪人走与令先府君一门父子自谓相为知已当时祭文俱存神明昭昭也去秋离都频到台廷屡召令季百方纔得一面临行之言逮今令人堕泪昨嘱巴延照磨已发书阮叅政差往崇安催督伊苏收拾行装计必与偕还然后为可彼中纷扰必不能为懐不知贤者何以克堪也区区不胜驰慕便翔毋吝教楮以慰悬悬未由晤对尚兾顺时节哀自爱不宣

　　与汀州陈叅政书

　　来使近至辱书暨嘉贶却之不恭留之増悚何以堪也贤者当兹扰攘之日与勍敌相角乃复留意我辈感愧多矣前遣额森特穆尔经歴致书左右谩以盐筴一事嘉与足下同修报称及见书旨令人懐惭此意甚笃敢不拜教夫颁爵授赏本方面体朝廷劝功之意乃至坚辞力却再三无已羙则羙矣毋宁不近人情乎不近人情则人难继矣此岂圣贤中庸之道耶近者主上发使劳悯于足下岂得自谓无知第丈夫出处当使名义俱正名不正则事不成而麾下将佐岂得保其一一如公之心哉其速受之以安众人之心可也子固都司文学故人也到日必有其说回即见教为幸未中兾万万为军民持重不宣

　　与安坦叅政书

　　张照磨近日还遽领嘉贶及雅谕具悉感意何以堪此春初计履用清健良慰逺懐走到此如坐深井事冗如毛遂致缺状上问为愧多矣壮行之期敢不拜教临时当得再约也走也材劣任重尚未有涯凡百幸相见教不宣

　　与元帅朱明叔书

　　予到闽后甚悉台名之稔计足下必一来相见纵不自来必烦使者过问既而寂然不晓何谓也多故以来四方之人非陷身为冦必倡义杀贼非此二者必阴懐顾望有幸灾之心此神明所不容豪杰所不齿复安在所论哉大凡为人臣子当先明逆顺之义审强弱之权而已夫逆顺弗明不足以言忠强弱弗审不足以言智失是二者而欲与众抗衡是动诸方之兵也其能堪之耶其不能堪之耶予闻古田为贤者桑梓之地云仍相接家世清白耕田凿井为时齐民承国家雨露之恩何忍不复追念乃至睽离自处不相臣属其亦可悲也己予叨天子命职在宣布诚欲足下忻然内从尽去无益之蓄以就有道之正不使虚生斯世复覩太平之天于贤者虑至熟矣至忠矣幸毋疑而忽之可也今专治中福童运盐四百引烦相发落兾亦足以表足下报效之心实君子爱人以徳之意也白金五两聊致酒殽之慰达可领也不宣

　　与汀州陈叅政书

　　近因人旋迭以状复左右其为倾慕无任悬悬顷闻江右陷贼之人懐公威徳争先欵附捷书踵至良为稀有平章沙公以叅政沁布阿咱尔乃父向由忠义著名章贡思念其父必属意其子爰命集兵聚粮取道于汀相期与公戮力共图恢复前遣提举黄肃计议已荷金诺兹专掾属马立让再伸前好万望执事上念国家方面之重思建太平勲业慨然肯从使得歃血与盟则焚舟之捷岂独孟明专羙于前哉况平章公为人开朗加以便宜行事赏功酬劳在所不吝执事其毋惑焉咫尺风帆北指复命有日敢不以执事之忠义为当路告乎未间切祈以时加爱不备

　　与阮伯刚叅政书

　　前唐士元还始能备道闻望之详喜欲倾耳谛聴不觉亹亹忘疲惜乎其不得相与对床风雨倾倒于一夕之顷也春来计履用安恬兼荷连领教言曷胜倾慰日来风信遽临归兴如燎人情伊阻事未有涯不知足下亦尝念及否也近见书中无一言挂之齿颊其然乎其不然也鄙之初意恳托至坚而肝胆相契神明可知足下必能悉此区区之懐也况朝廷之事尤吾党所当为者奚待多言但恐船运到晚有乖盛意之望然肯置之方寸中何愁不了之事第烦左右一转手之劳耳兹专邹元凯奉到乌帽一顶折礼白银十两并陈总管角弓一张贾元帅双背弓一张少伸慰藉之勤并乞慨然分任为幸前运七百五十引想规措已毕近见修敬宗来言闻已差人先此解纳今尚未到兹就朱子元等再运七百五十引兾货粳糯米粮诸物外差邹元凯照磨别运横收盐三百引烦为织造进上呈様段疋并买细布茶芽等项为报効先容之地此亦人情所不能免者悉望屈意而周旋之窃惟贤者以一方豪杰度越诸公逺甚故予敢以心膂相告幸毋以惮烦为嫌可也果有附贡之物并所欲言者千万毋惜教音不一

　　与赵允升佥院书

　　新春以来迭辱惠书凡事推票而行甚感甚感余亦不敢自爱輙用赤心相告岂敢陷人不义頼贤友聪眀肯下心俛聴其逺大之就当未易量也逓中政欲修状差人聊具菲礼以伸慰藉卄五日忽承王照磨至兼领华笺及礼意之厚何以堪此但前之所受义所当然今之所遗佀为重复夫礼贵适当勿在厚薄苟于义未备是为黩货予虽不材安敢奉命尚冀亮之为千万幸少恳前以朝廷盐事相托荷慨然第以溪水不便到日颇迟伏闻麾下先此规划已久想不食言鄙之初意相托至坚一切惟命是处但风讯已临归心如灼今专邹元凯照磨催禀兼致劳谢之敬达望笑而留之不胜多幸已卖之物尤望日下起解前来比五月初凖拟发程也其余具在前言并以此复人至亟图示报匆匆不能悉

　　与魏彦名叅政书

　　前遣杨提举奉书及劳礼兾达左右暨运盐五百引烦为发落易换物货米粮以表共事之心想能具晓鄙意也余叨奉朝旨来闽天子托以喉舌之寄谘谋度询职之所系有非一端然不蒙发遣一价来问其然岂其然哉今专邹照磨前诣催办兼致角弓一张以表鄙意悬悬之私幸兾亮之仍望慨然措办完备早为起解前来庶功效有归比五月初得遂回期之愿幸也未中千万慎重不一

　　与刘思忠佥宪书

　　人来自建阳者皆乐道部使者盛名之盛贤于暴公子逺矣近修敬宗至审日来贵体愆和已臻勿药其为喜慰未易形容走以盐事萦心日就衰朽人情乖阻事未有涯风信伊迩归兴浩然端望接临之下添力怂惥早遂克谐之愿式副朝廷责望之隆不既多乎王仪保解便中付下为感未间千万加爱不宣

　　与彦周宪使诚之士安宪佥元哲幕府书

　　走以客岁到闽值公务纷纠遂稽奉候逓中候辱惠书兼领礼贶之厚愧先施矣日会伯防具悉雅意勤拳就审履况交胜喜慰无量区区以庸劣晚进猥叨承乏任大体重日夕忧惶思所以教载俛助不及兾有頼于斯文而山川阻修无由趋谒病痛既多就正斯缺为愧深矣诸君子寄迹邻壤不得不抒内藴以报国家此心此念天将有以从之者江右实当代声名文物所在之地太平伊迩行当见之安敢不为诸执事之贺乎为我爱者兾烦奬勉诸公早成盐事也因风敬不敏不宣

　　与阮叅政书

　　日来连得公数书甚慰懐想但盐事未见成绪差去人又皆落落无谓甚可怪也鄙意托公甚深凡百悉望无嫌无疑一惟从长规措此间久已二次减价务求官民两便期货早得到手不悮回程此区区之意耳以足下相知想能具晓也此间坐守度日如年忧劳积虑如锋攅体足下亦尝念之否乎关外之虑甚加已尝怂惥江右官属不日西行行当会见必有其策来使马管勾一病几危近方少愈旦夕回还朱掾子元颇解事可与言论年前作一书备述公去秋建上功绩多所分办良不易得柰本省当要颇持雷同之论以故不能尽如所虑无稽之论万无此事流言止于智者可也予尝留之聴候运盐以织造上位段疋之事委之柰其事颇费周折因其迁延到今旦夕朱掾与邹照磨坐押前去达望力与作成莫大幸也后运盐七百五十引已令照磨潘遂良另项管押计不晚当达幸乞情亮具由尚容元凯同朱掾到日详陈及有纎须之礼以表区区也不一

　　与阮叅政书

　　髙宣使近旋谨已奉状裁答区区之懐计阁下洞见肺腑也日来景仰益用悬悬而神明攸相介兹多庆良深抃慰顷以盐事日见忧廹而前后之运道涂艰滞不得卒遂所懐而先运到后计荷发落然迨兹未沐回报若止以常法惟待客旅一节变换恐终缓不及事须烦多方泒卖舍缓就急仍减价直以便民商人心既顺则事必易集幸毋胥动羣言不相信托而误大事可也外烦织造御用段疋一事亦须先此泒散机户比盐到日庶得两济此报効中第一事也尤望慨然乐成之幸甚幸甚邹元凯行谨附乌纱单帽一顶白金拾两驰状奉谢惶恐惶恐其详去人能覆未中情亮不宣

　　与赵佥院书

　　王照磨来辱书既嘉贶礼意勤渠感愧交集而区区之懐已于照磨状中谆谆甚切计能复也日来具审横槊之暇履新多福甚慰悬悬盐事告劳有烦神用感羡良深兹专邹元凯照磨聊具乌纱单帽一笠白金十两兾伸劳藉之好慨然是留不胜幸也前后所托盐数并魏叅政所发之盐悉望作急催趂而来身先诸镇是所愿也其详之嘱前已告陈照磨今元凯能悉也

　　与章右丞书

　　客岁承令季来兼领书贶感愧交并继后连辱问候知以军储告急即与区处折而为二走亦俯念方面别惠百引已付来者领去想能具悉鄙意也日来江右音问络绎相继而来前士庶之陷贼中者望官军如云霓日久坐视遂孤来蘓之望而重罹涂炭亦可怜也诸公皆江右名族事皆在彼乗机取胜实惟其时走叨使在此已尝僣妄怂惥主将引领西上竚聴捷音耳所贵者师克在和各尽已分不责于人则事无不济深愿足下亮之而已少恳有王恂者前兵部郎中王幼达之子也伊父昔由廷选江西不幸去世就彼丘葬其子前年因往取体骨流落在闽人谁无亲而其人若此亦可念也今因阁下扬兵江上天其眷佑我师行将直捣南昌殱厥渠魁以复故土俾此子得以蝇附骥末以遂孝诚之感实生死而骨肉也然必先令叅一宣使预先借数月气力而去不胜之幸斯言毋乃多乎至祝薄有角弓一张聊表微忱笑留是幸未中兾万万为军民持重不宣

　　与普大夫书

　　久不奉状已堕踈懒之罪然此心无日不劳寤寐也事冗如毛无縁得似往年一倚左右为银山鐡壁坐收渔人之功是用慊慊耳兰都事来备道盛意之厚上为国家下为故旧曷胜倾慰政兹汹汹中旧态复作兰生遽至可以破蛟雷矣风信宻迩忧思如焚缅思其事若少烦指挥之力便可一鼓而成其奬劝之功未易以言说而既也知感知感大夫平日志虑清明气节英爽近日江右捷报所谓吉人天相者也可贺可贺未涯披奉伏丐以国家柱石自爱不宣

　　与阮叅政书

　　邹照磨去后十二日兰都事至具悉盛意一破憸说虽王事贤劳多所烦虑然臣子之分亦所宜然君子爱人以徳良用是耳江右之事捷音踵来关界无虞亦自可喜此岂不可见天意悔祸之时乎乘时立功犹惧已晚哲人君子安得不炳于几先耶本分之内当不加毫髪前者人所传刘佥院之事甚非所宜损令名亏雅道切为公等惜之走前此于部下诸校立功之事已不一言而足乃独不肯见信岂尚以我非羊叔子耶恨不得与足下一见尽剖胷中之见而告之前后盐货及所织段様尤烦介注先期而预备之蚤赐发下以备打角为幸多矣恃爱敢告幸以情恕不宣

　　与陈子竒院判书

　　近因邹照磨附去角弓聊表贤劳盐事介烦良用懐减兰都事近至首审贵軄髙迁甚副公论但以地逺事牵不及为贺良用怃然闻足下及复辞谢足见恬退之心随奉大夫之命俾复厥軄处置甚得其当况盐事总在一路幸以朝廷重事为念可也前后运盐到彼迟疾不同望与阮大叅同力泒卖早得完备起解前来先期打角不悞风信吾之愿也不一

　　与赵允升佥院书

　　邹元凯去后十二日兰都事经至所领盐事深荷介意不日解下踊跃过望甚慰悬悬丈夫作事慷慨信有征矣走虽无縁一面而吾友之心则洞见矣但虑建宁阮公处发盐太多近知其为人颇欠爽快恐为所悞贵治之下若可以发落则彼路后运七百五十引内经过延平时望就斟酌拨留五百引曲赐成全押运詹主簿等如或不信当出信示之若得粇糯米粮亦可压船之用价直减削诸物添搭一从其便而已所谓得陇望蜀吾之谓也然事不得已者是当与好男子告之耳此行得一相见尤妙不然当备悉作一书可也楮短情长言不能既怅然怅然

　　与程伯川都司巴尔斯检校书

　　差后经两月间不发一信相报近见周叔亮之言益增忧恼十二日兰彦芳至获到来呈方悉其事若果艰难何不早早见报直至后运一千引续发去后乃说此様之话谬哉谬哉此事阮公若肯真心自为则何有不了之事此间在城并支郡俱各减价泒卖诸物依旧添搭不限粇糯米粮及百物之货商民欣然而从事已克集彼中着落在地富户及僧寺军民不限米粮多方泒办谅亦不甚费力盐既减价则民必自便也又随后所运恐卒难变易莫若再烦赵佥院为卖五伯引就詹主簿所运数内拨付本官为妙我另有书烦托本官盖本官大段爽利人也必不见阻臣子报効当先尽君父虽割已以报国家亦非过分之事我虽不材朝庭之上磊落而敢言者人所共知况此部将校功迹在吾辈还时有以明之耳人若不肯相信诚可怜也此言达之斯人亦无不可此差已晓尊意毋劳喋喋不一

　　与周宗道佥院书

　　前月去人何主簿书呈甚悉雅意良慰悬悬适彼中值意外之虞所以特烦神用近见恩监宪知己解围破敌神明乎相盖有在矣物货想已措划完备然风讯在迩未见发来不能不致念也今专理问所知事刘夔驰状奉问兼赍白金十两聊表慰藉之意所欲言者去人能详费过价值物至即还不劳致虑前书所称兹不外示不宣御史孔公前不及另状同此拜敬

　　与泉州马总管书

　　二月间得书甚知为盐事用意政兹差人管押席■〈糹索〉间遇彼中事变遂尔寝阁后报已装之数卒成画饼变后多知足下累发呈省府请官镇守此可明足下之心然其事在前人罪不可一二计而同知所运之数虽有公私一半之名抑大段亏官害事有名无实足下平日以报効自任今既上无所拘下无牵掣正竭忠奉国之日彼中六分盐课风讯既误彼此卒急俱难变卖只须就彼规措从权变泒诸色縀疋布帛香货胡椒等物先行抵对代办作数趂四月内解赴福州通行打角另项起运入京余盐就彼顾船运至直沽此当职提调之事必容明白告知便当奉命而行以图臣子报称之礼外有歴年市舶皆合供上之物另当作一措划如此庶以表足下之心一扫前日之失旦夕到朝廷当一一为公明之耳今差提举孙敬持书并白银十两棕帽一顶聊表逺意公文至可详也不一

　　与朱明叔书

　　病中谛观来书具晓公意然其词颇倨其气颇厉胷中必有不得其平者其志亦可怜已古之贤人君子惟独不然其责已也重以周其待人也轻以约未尝见有深排力诋必欲校彼此之是非如足下云云者其亦未之思耳世之论大舜之孝者为不见其亲之非所以底豫论申生之恭者为不知其已之是所以就烹诗曰式相好矣毋相犹矣传曰宁人负我无我负人皆所以明先施之当尽戒责人之不报已也足下世承国家雨露之恩其诗书之教渐濡在心大顺之理明并日星一旦乘时多故彼山川之神灵祖宗之责望一皆在于足下其所以保乡里而卫境土非足下之多实足下之冝也朝廷念公忠勤髙官崇爵不吝报赏顾安得无一所谓知者耶当职膺喉舌之寄叨奉明命奉使来闽公耳目之职以尽周爱之道惟恐弗逮凡休戚之所干利害之所系藩方功过之归即墨阿大夫之毁誉是皆使臣之事也公独不闻所以待诸公之意者乎若夫惑簧言乱是非此奸人贼子之不为而谓当职为之乎予莅此阅数月矣不闻遣一介相报以通上下之情待朝廷之礼固若是耶由此言之足下前之所为未必尽是今之所陈未必尽非不思反己而惟务尤人难矣余平日无过人之长彼以一念忠厚于人不敢妄有増损要必欲引人于善耳足下当亮其无他可也前以盐事相烦政欲表公一念勤劬不此之察乃欲以价直相禀可谓不相信矣低昂髙下一惟所处不足深较来贶甚嘉姑留以安来者续容裁答也不宣

　　答龚景修叅政书

　　向辱惠书兼拜嘉贶良用感荷公以一方故家流裔诗书礼乐之教渐渍弥深乘时多艰乃能发财结客倡义而举不以成败改节得之行人之誉已不一言而足柰朝廷清明察见万里之外其所以待公未为无知矣今天意悔祸人事灼知政臣子竭忠树功之日也以足下之心之才何所不到凡所可为当努力为之毋为坐画徒让他人也走到此阅数月矣耳目所及政自不少部下将校之文旋当明之耳病中无由展答姑致区区以谢不敏不宣

　　答魏彦名叅政书

　　向为盐事尝遣杨提举持书及微礼以通侍者后知临发时为都事催行所以中道而止近日承陈镇抚李掾来备领华缄暨厚贶良拜嘉也政兹念间卄六日遽又见惠书信甚荷介情可谓知所先矣区区之情已见前书非有鸩人之术也公当亮之耳目所周乃使臣之职政自不能不尔部下功绩已嘱来者当为周旋耳风期伊迩是米是银蚤为解下为感不一

　　与赵允升书

　　岁前后连领书贶违离之后益见不忘岂老谬平日待人颇自真实一言相加即动朋友此外不足辨也交逰之中英爽如公者絶少其所欠阙处计亦不无使仆得挈而引之于朝廷之上相处数年回视今日闻见必多智虑必广一经变故将信老谬之言为不妄也他日吾子孙碑后述平日定友姓名必曰某与某也比区区北行尚望拨冗一来相别日王照磨来歴数公回日即发路印并一切钱粮之事悉归之司果若是是能相信矣又闻于追旧银之外也以海运粮事专委吾仲实良友已行多方规措何其先人而乐为之如是哉人谓赵延平平昔施与而不吝信乎其倜傥过人逺甚仆安得不喜而不寐乎兹专照磨张普先此驰告独于公不复叨叨相嘱也王宣使盐事系小节只须回以文答之近见公书类多不平之气何其包荒也再三捧诵其志多在阮耳仆有一书与本官观海钞上阁下其视之否阮君平日待公甚笃不幸近故家累颇输吾辈之念赙吊之礼多多益善可也未中加爱上为国家下为朋友举毋负所望为荷不宣

　　经济文集卷二

　　●钦定四库全书

　　经济文集卷三

　　（元）李士瞻 撰

　　○书

　　与魏彦明

　　客岁承便不一奉状正初遽辱书诲知奬过实而下贶之厚敢不拜嘉第入省以来地位颇渉嫌疑甆器谨以领讫其余之物难以虚拘良拂深意罪复何说春来省钧候安荣足慰鄙私公事上告幸希谛聴走之不才人所知也国家不爱公论误叨器使盐粮两事俱辱见委任大责重如涉渊氷不与诸君共图事将焉济盐事虽粗已经营所至之处犹頼赞成今兹粮运实出本心玉音伊迩奚忍坐视其文既责本省专督在予阁下虽出守藩维其于同寅事即一体臣子报称凡所得为人莫不争先而奔走之芹微物也野夫贱叟之献而君子犹嘉其志有旨见需理冝应命于名则正于事尤冝以平昔阁下忠勇之念国家待阁下之心必当与吾党分任其事可也兹专照磨张普先状续容遣吾郎中还与阁下图之也事毕或差人叅从北上亦惟尊命春初自爱式副愿望之私不宣

　　与贾景复

　　新年连辱书及羊酒之贶受之多矣公相逺处关维既膺荣拜礼当一贺尚愧缺然而老谬承乏误用政尔懐惭敢望记録虽已黾勉就事尚惧才劣无能报称诸君子素懐忠勇朝廷之上凡所见需必能与仆同志况今岁海运粮事出常制之外圣心如此凡我臣子忍能不一动念乎然报效之事不计有无不计多寡但能随力量而应之不负君上之念斯亦可矣事属本省并委区区公治虽逺职同省臣也公地虽陋方物则有也二者冝在所当择矣前盐不晚即至毋烦介念兹专照磨张普先状奉告续当委陈都事与公赞助之未中不宣

　　与普大夫

　　士瞻区区本以才劣事殷其于事上之礼颇觉踈慢虽芹状勤恳犹不能拨冗一裁罪复何说夫人本非兼人之长一旦举而加之众人之上施之于事便有此等之患苟非大人君子度量包荒何可多堪也春来伏审钧候体履久就安荣吉人天佑理所宜然徤羡无已卑省于水西僦一寓所冀得轩盖蚤遂下临之愿问之行人或尚未卜夫以五六年违离之心迨兹未副天乎何其相靳如此也兹专都事张贞谨奉白金二百两为新正纳庆之荐伏望下记前日之旧笑而容之千万幸也少恳员外张琦系都下张君举之子伊家父子岁久其为人也颇自敦慎但命运不偶近有不获上人之意今除延平同知恐不能堪如赐见怜作一从事而去甚妙恃爱敢尔叨叨首祈孚照冐渎威严不胜悚惧不备

　　上中书左丞相

　　去冬十二月初旬病中海上人回伏惟钧候神相万福朝廷景运遐迩枯朽举贺更生下官小吏敢不为宗社之庆也顾惟士瞻何功何能复辱大用惊喜过望未易言究使者继传钧意如覩颜采一门父子俱荷帡幪感激之至不知何以报圣徳之万一也但小儿守成于事迂疏不堪使令一旦误事必有得罪于公道者恐他日见累临诉晚也死罪死罪窃念士瞻自叅侍以来特沭陶镕生全之赐毎出平常前岁重叨器使将命来闽蚤夜以思惟恐负朝廷责委之重累丞相知人之明惟图竭力以求报称而已岂意到闽之日官无统纪人情事务动如抟沙士瞻深思任大责重不敢拘以无文遂弗自揆越分规措幸頼君相之庇比之常年颇遂万一正图开洋不意变生仓卒内外闭塞城中鼎沸哭声轰天死者八九余自荷以使者之职叨司耳目之寄安忍坐视以贻朝廷之忧乃仗圣天子威灵开诚心仗大义谕以利害福祸之原庶几异类恶丑帖耳俛聴未尝敢以无礼相加遣人驰书军中往来开示至七月十六日士瞻方率耆宿士民出城亲见大军议之解其事议定又复入城以安百姓甫至八月十五日方尽诱丑登船随时军众四合一扫而空其首恶余党迯至泉南寻复剿絶无遗是皆宗社之灵君相之福之所致也虽见拘留未至辱命彼时縦使不然惟有一死报国家而已安敢以身自惜为使命羞乎幸喜身留物达少慰忠忱岂意朝廷见怜复授重爵赐以生还可谓恩踰常制矣犬马之报誓已铭刻今岁盐货已行布置粮运亦然苐士瞻自九月来暑毒攻发一病两月几至于死虽已扶病供职然儧运颇虑不前衷心如负芒刺上頼大庇必不负所望也三月中当先发一百船赴都呈报今因本省员外王斌公便率易奉闻万乞原亮王生先为构兵事往来多负艰险忠敏可任伏赐矜怜冐渎尊严不胜战栗瞻恋之至谨奉状不备

　　与周宗道

　　客岁彼此交问书章宛然如见颜色其为勤拳相爱之意何可多得也岁中辱惠旨酒而张生来复道盛意今岁朝廷虽因道原都司未回缺使省顾其意岂有他哉伏审令弟相公继膺枢要而阁下翩然便欲引去此固士君子中心之幸然以国家倚注方殷若谓少遂息肩则未为不可若必髙蹈逺引将天下之事即付之忘言岂予等所宜望哉老谬误为器使多所懐惭来者具言与区区分任以助成之拜嘉多矣兹发盐三百引就责本人张天升装运前去收买首绵一半付之本人一半烦公经营到日悉望蚤为料理而来可也外附入粟补官榜文幸多方劝诱之物来文至一如所望此诚裒多益寡之一端也亮之亮之秋盐羊背皮二枚胡桃四百颗少为贤昆仲之献容纳是荷

　　与仲实监郡

　　日来辱书及稔台候政声之详咸足见慰如吾友之才吾辈不能用乃为赵延平所夺有负公论矣近闻允升以印归路钱粮悉付之有司俾公得专主其事可谓两贤相也如此待公苟有过举安肯陷赵公哉今岁粮与国家事凡可以相报者俾得闻知是仆之望也令嗣今岁赴北之行如何宜蚤有以见教额森特穆尔之家素所知者予固常常而周之不能继是则可虑者今遣之从事吾允升幸周旋收之使伊母子得全衣食之养同受感也至叩不宣

　　与普大夫

　　仰恃情爱近以微礼僣渎尊爼之间奨谕过实比旋惟有懐感而已走素乏他长而十年之间忝处剧要阅人颇自不少然得以尽吐胷中戅直之藴不忍复以崖岸相嫌者日来惟大夫一人而已惜其无縁陪侍左右切効执事者之勤用是为慊慊耳昨覩丰观精神计旦夕必有赐环之兆天其或者遂得副下情之愿乎彦方佥宪乃爱结姻足见故旧不遗之雅复辱命以主席过爱多矣第此论之前闻已与髙吏有文定之约然望作一主张全两家之心不致怨望谅亦无难矣斯言也毋乃多乎都事王文璧去岁尝从事于仆颇负勤劳歴涉海洋上贡于京得此一除良不易得偶以流言见忤执事其势不可一朝而处大夫平昔好引拔善类桃李布列于门墙者触目皆是昨又荷许以从事赴台幸赐一语先令到任是生死而骨肉也裕伯之请不敢叨叨专状奉闻仰干孚照不备

　　与库元臣平章

　　曩自陜右攀奉颜彩已知英鋭逺迈之气度越一时豪杰逺甚及车从来京复接言论愈起敬慕之私自是厥后闻先丞相威徳昭布而降欵附服者交驰于济兖之间此皆阁下翊赞之力也不意丞相奄弃荣养中外闻之者莫不痛心疾首况仆沗在交游之末哉仆自奉命来闽以事之不虞留滞于今去冬贡使回复奉明诏而有闽垣之擢顾予何人焉能负荷切惟阁下间世之英年富才赡能绳祖武良有古名将之风故使益都之地势如破竹丞相之死犹不死也朝廷重念贤父子之功锡以茅土之封授以君国之任如阁下者上能为宗社计下能为生灵计昭昭忠孝岂在先丞相之下哉敬羡敬羡今差员外王斌致奠于先丞相之前并持巵酒之敬于左右故敢以闻并録去年舟中一诗见意万冀孚照

　　与赵佥院书

　　十五日照磨来承书及嘉谕甚慰悬悬愚前所以不避苦口毎事切切相告者以足下英爽过人可以为友而足下毎事亦相聴信不意近日一着又复躁妄岂尚不能深信我辈中心耶世道不古成人少而败人多愚为此事谋之熟矣断断不可贤智之人已极敬信不日而往大夫书内已详言矣幸望屈意相保可也盐货闻久毕犬子至悉望打发而来赴都有人相随当分付同舟凡有所托更冀毋外照磨就彼差押所办物到后仆当就之转押赴任也未中不一

　　与燕平章书

　　年前后凡数奉状左右无一见答从审轩纛逺临急发豚犬及从来官属分道迎迓尽皆蹉跌都事程忠近由连江还备道盛意曷胜企慰区区畴昔叨侍执事者后比之他人颇谓故旧今又承乏同事情固可知乃至不荷一价相与曲毋乃误乎夫天下之事当顺人情人情既安事理斯在近日之事本自易为思之太过遂生他衅如十八日卒然一变便见玉石俱焚之乖走也不敢自爱上为朝廷中为方面下为故旧遂力与之周旋仅得少康然汹汹之势特未加薪火耳不然几败乃公事则咎将谁归乎是日省官相约至正已亭圆议其事走因披露肝胆立陈祸福晓以成败之机勉图康济之道诸公皆执常谈必欲强公一来赴任某揆之人情度之事理以为嫌隙既生势难终合而此辈又复坚欲一见而决然后凡百调用惟命是聴其于事理亦颇复优长走为天子之使又与阁下皆被命之人若复少延数日机会一失祸将大作无复可救更虑外中普公之术内受左右之构则万万之悔岂能及耶于是先遣都事程忠偕文郎中前去告禀会次相见日期拱俟回报至日走愿屈王人之尊偕左丞率领赛参免胄即行阁下亦须降方面之重慨然枉驾前至汤岭俯就一会其一切疑似之迹即当屏絶所望开诚心布公道期于同盟于好而已此间一应民壮已皆散遣彼方一切丁义便可发还毋彼此逗遛互相疑猜以妨害大事也若然应使此辈之心就安阁下之志亦得上不贻九重之忧下不重一方之困彼既帖然而逰阁下即贲然而来虽葵丘之盟不是过也然则排难觧纷吾徒尝切慕仲连之髙今当不让矣呵呵事定即发去使蚤还一破积日之疑其于大事不亦济乎丈夫作事正须如此而已至日仍烦约请泰父先生同来汤岭为好临书不胜恳切之至不宣

　　与普大夫书

　　近值事体轇轕遂以患戅竟忤台严得罪左右已万万矣走也平日以拙直见闻凡义所当言者不敢不尽忠告之益况畴昔辱知如大夫者未可以一二论故今不避狂妄宁犯阁下之怒者以直报徳良谓是耳切惟阁下今日处具瞻之地身先端揆进退出处尤宜在所审处事当先人而为之其是非黒白当一切付之公论夫岂不绰绰有余裕哉不可为左右所误自取无穷之悔也来时见令兄有春院使亦尝嘱仆为言是故亲厚之意也犯分上干曷胜増悚白纻二端聊致区区侍见未还惟万万珎重谨奉状以复不宣

　　答章益谦右丞书

　　迩者连辱两书喜有江右之捷而康生反正之念首先阁下此虽国家之福而先大夫之威灵亦可见人心不忘矣军需之助敢不勉奉教音第见昔者发落殆尽开洋者又为乌尾所挠旦夕运至余当应命也厚贶之惠重承雅意因国珍郎中行聊此奉候未中千万为国民寿重不宣

　　与建宁阮伯刚叅政书

　　近因人便连奉兴居状不一而足区区相爱之意固如是也前日抗论台端之言公与仲良御史可谓铁中之铮铮者凡事如此何所议耶盐货想久完璧但月日相廹望一切收装通行作数解付下来另作一项打角谨容具公盛名转而上达也其所以相报者如此而已然今岁必有相从进献之人路吏朱明博啰特穆尔府判欲令此人过海以探伊叔尚书烦就作一差跟随去官而行可也府判累书多道阁下顾盻之厚但其家亲老仆众而贫前烦借助气力为取伊母恐事冗不暇为念故复叨叨干■〈目舌〉幸望留情也将别不尽所欲言曷胜怏怏不一

　　与邓仲良御史书

　　月前辱华缄以事冗未即裁答良用怃然日闻近日抗论一节逺近称是虽仆亦在下风矣丈夫作事政须如此而已走与执事违别数年日覩前书犹能记玉渊在座之雅今来海角宻迩相去又无縁一遂所言益増愧悚行将还矣必有所欲相告之言者幸毋吝指示一二可也未中不一

　　与燕平章书

　　顷见事体纷纠未解尝以仲连之事自效故不避忌讳两奉状左右取怒执事者日用为惧后欲复一言而未敢逓中遽辱书诲及礼意之厚良深感愧近日之事偶会诸公一时处置乖张比及调摄至此凡百极费心力幸而聴调之后亦须待其收拾而行岂宜躁急多疑不能为湏臾作一忍乎且丈夫作事贵乎明决而痛快今人许人以诺犹惧失信阁下以硕徳重望而任大责重如此安至视天下之事直欲自相轻侮如儿戏乎且阁下岂不闻见在当路诸公孰有慨然披襟为料理者小子日抱杞人之忧屡尝僣分催之至不惮难色果孰为耶今一切行装之具犹未齐备而四方疑贰之声又日甚一日既非开诚布公之道又非驾驭英豪之术乃欲使人一旦释然无憾不亦戞戞乎难哉所谓将利之而复害之甚非仁人君子之道仆知阁下之心断不为矣今此辈行意已决十二日走已与之同盟择此月二十日凖理起程走复许以挈省宪官属枉驾送过西峡渡口而达望一一扫前日之疑尽去左右之蔽即日便当分遣将帅间通道路絶关隘之堠发往来之使以通情好之美式副倚注之重为方面之惠岂不为莫大之幸乎姑俟此事稍毕寻以二十二日开洋长行复命朝廷之上则区区与阁下之能事毕矣近为此变盐货之误不啻数千当时得此岂非为国家之助乎不肖曩为此事僣越今又为此事干分愚不自揆妄意至此不知其不可也冐犯之罪容即会时当得肉袒而谢伏惟阁下亮其无他可也今专理问迈珠持状告禀所有启事文书烦请作一署押人情公道皆所冝然幸毋多让是所頼也外有一一琐琐之请另具手本付之去官皆前日预事之人也千万垂情而玉成之区区奉状谦谢不宣

　　与魏叅政书

　　顷间遽领来谕足知髙见不凡大抵师出无名非徒事功无济而污辱之悔万万无及天兵大振南北江右所在效顺接境虽尚有一二梗化之人然章公既已提兵深入公等政冝同心戮力策应以图复存安可舍目下之急而欲为他人复雠雪怨乎当职在此开导俱已遵向便冝之命已行不日兴化分省非意之疑当一切屏絶各安乃职可也杨提举货物达望克日发下毋为泛泛之论也还期伊迩晤言末由千万情亮不一

　　与燕平章书

　　吴椽近日来辱书及厚意领畧开诵感佩不一已尝遣理问迈珠持状为谢适值十五日事变站道艰阻遂弗果行曷胜怏怏前所调分省军马凖拟二十一日起行本省已遣郎中大都驰报望以方面生灵为念暂将诸路军兵少为止当示以一线生路待其全往寔一方之幸也况今风汛在即归心如燎上路物货因此一阻逮今未至若此事少宁即当扬颿北指其于报效不亦大乎所有共事咨文旦夕俟旌节至日烦请一署幸勿多辞也区区奉状不宣

　　偕本道宪司与平章书

　　鄂勒珲大使等去后计积日之忿必能一朝而释不意终于弗寤此则使人之过耳政兹欝欝中二十八日午后忽承郎中大都至备道阁下衷曲首露开悔之念令人不觉悲感大凡人不能无过而贵改过今而居此方面之福也当时亟于走状左右使令人交忤遂成坐视获罪奚言圣天子轸念逺方生民休戚之系谓前所托类非其人举而付之阁下阁下以硕徳厚望雅膺是选而八郡军民之望不啻如大旱之于云霓赤子之于父母煦妪相亲之念已非一日今乃为一■〈癕，去亠〉一疖之嫌弗顾千金之体妄加针炙卒使四肢俱病元气从而不起亦可伤也且古者司马法冬夏不兴师今非有大故必拯之患一旦于青黄不接之际遽出无名之师为人复雠雪耻彼此自相鱼肉使逺近小民惊皇失据驱之锋镝之下无故而死旬日之间暴尸盈野倾城之内咽喉闭塞征求椎拷门巷一律富者畏罪而亡身贫者饥饿而应卒至有阖门数口自缢自毒而死者屋相接而尸相轧也其哀号之声彻于天地荼毒之惨甚于鼎镬官吏侧足而度日诸军誓死而不辞是致怨日益深雠日益固仆切不省何嫌何为而必欲如是哉其忍心亦已甚矣况今岁盐课走与阁下皆一时被命之人非惟不加意又从而害之大臣报国果若此哉兹者风汛过期军势不已日使使者颠连若丧家之犬古之君子投鼠而必忌器今乃玉石俱焚而不恤夫以阁下之贤之仁处心设虑犹如此其抑不可晓矣目前之事果有重于国家供上之急耶向遣大都等去时政为报分省起程日期当时此部军马非有明奉限次然去意已决不知何为不能为一时须臾之忍而躁进若此是不思之甚也设使去日果有迟延之罪然亦不至骤相攻突仆等切为阁下虑为方面虑为生灵虑伏望屈垂寛宥之度暂为解严分止各枝军马或上驻延平或追归连江寛以限程济以舟楫资以粮饷仍遣已调官属扈送出境一释前日之怨而成全其美岂不为仁人君子盛徳哉况本部兵马即系一枝官军不过为前人所纵部下之人少失钤束耳国家名分岂冝妄假于人今既授以分省之名即系有功将士也非有素嫌大怨何为而必致之死地乎所愿弘江海之量回生物之仁明示大信慨然而从上免朝廷边镇之忧下慰闽人来苏之望不胜幸甚兹专某某驰状以闻伏惟亮察人回以教我不宣

　　与有嗣监卿书

　　近以议兵事出至杨岐借居数日专恣之罪莫可云逃然见其居必思其人追念风采曷释然也十七日辱书见谕益深懐仰前日之祸大是异事仆生五十年未始前闻也仆之僣分已出不揣惟国家之福方面之幸今日之事特偶然耳士大夫遇事得为即为而使臣之职尤耳目所寄上不使遗君父之忧而已众人之见盖薄俗之态也不足道不足道便宜之请未闻其说恐或者之妄耳仆留滞如坐针席不审一来枉顾否也不一

　　与左司列位书

　　四月因华善都事已尝粗奉起居计合下辈必迁用无常所以不敢另状相候此则区区踈懒之罪也

　　与阮伯刚书

　　理问并吴载来得书暨解银两领畧开诵知感知感就审履用安荣良慰懐渇近日似闻稍有相贰之言果若是公过矣吾闻君子待人以诚爱人以徳走于贤者平昔无纎芥之嫌顾安得有此纷纷不安之论哉其行事之得失与夫内外之是非反而究之理当自谕其实夫固未易以此遽损也羊叔子不忍鸩人五尺童子举皆信之为朋友而不以忠告相劝故设陷穽而使人蹈之此不仁之甚者子谓走之为耶相从无日矣独能久久相继如今日者乎不足念不足念属县行移一节曹司之过吾即与究正其它当陆续为公处之也凡吾官商盐到彼深望阁下作而成之海运粮事亦分所当报者二事公其垂意焉果然特长者折枝之事耳纨扇一聊为区区印造书籍及所刋易说幸毋误可也

　　与江淛达丞相书

　　曩在京师沉处下僚无縁扳接清光而景慕之私素念所存自是偶以承乏误用不能一日安处益逺上问而衷心向仰顾复倍之前岁来闽頼国家之福阁下之庇也少遂犬马之报不意兵乱见留尝颇为分理周旋黾勉幸得转危为安亦偶然之故耳似闻行路之人虚声载道何以堪此切惟阁下禀正大之气持衡秉钧光昭前烈蕞尔小子蒙徳有年何能得遂奔走于执事以聴教载之益近使者自淛来过辱存问喜悦交集去冬尝附贡士王僎赴都会试僣易申呈计尘典谒士瞻逺藉大庇见谋北旋良便谨此奉状不胜悚栗不宣

　　与泉州马总管书

　　顷值彼中事变之后悄无一语相通近为盐事特专孙提举持书并劳问之礼前去想彻麾下此奉旨大事幸望努力为之不可后也故人之子刘豫朝廷允授同安簿治下属邑也余与伊父子相交三十年之旧母子流落在此无由振拔而其人质美气清抱负非凡他日必可逺到今黾勉赴任凡百望与进而青目之为幸多矣孙提举到彼当从便早还就具偹细手抹来报可也不一

　　与龚叅政书

　　近日照磨还已奉兴居计彻麾下区区之情见之前书兹不复赘辰下计履况臻胜良用羡慰光泽去关外宻迩系通盐之路月前差县尹陈文贞运载三百引前去上路发卖近闻此盐不到延平未得发卖今专管勾马士良恼烦阁下仰念朝廷共图报称尤臣子之先务也此盐到彼预为照数代措银两先此解纳却烦差人就彼取盐以偿其费庶几一举两得走之所望寔在于此回日第功而上岂不足以表一时共事之心乎足下平日意气过人多有所称誉况兹之事必能乐从今奉白金十两为折礼之用专状以闻且以谢不敏不宣

　　与普大夫书

　　三辱惠书兼领嘉贶而亹亹之诲具晓其由夫天下之事贵有机会机会时至置此不为是谓不勇机会既失而欲争讼是谓不智加之事有重轻势有缓急不审重轻不量缓急羣疑满腹径情直行以取祸败是谓妄诞凡此三事灼然易见以大夫之聪明英爽所谓铮铮而佼佼者谓虑非及此仆诚未之信也仆请得以歴言之千万恕其狂斐去岁六月之变乱比之今日得无甚乎拘留御史比之杀害省属果孰重乎以事言则朝廷重而方面轻以势言则去岁急而今日缓阁下何不为之于前日而必欲为之于今日乎何为舍其重与急而必欲谨其轻与缓乎初意左右之人必有为之说者曰举大事者不顾小忌然则举目前福城之内凡朝廷之使命国家之大课一投足之内必将有所不利是岂小忌也哉传曰投鼠而必忌器此善喻也阁下安得不顾致意此事乎来书所谓忿兵果冝相交也哉且师冝义动犹惧无成兵既忿兴其将安济以阁下之贤之明当在所必虑者而谆谆下问可谓求聴于聋矣然排难解纷必有其法法之所施必有其渐走之为计亦既审矣但子实所处亦颇乖拙所以使人宛转周旋极费心力近日未尝呼其人面与衷曲良深开导已顿然领畧谅此策必行可不烦余力而解矣阁下当凝然静守俾部下之众一去躁妄之动则指日之内必有以鲁仲连之事奔走相告者此亦区区之所当任也今已披襟而无难矣多斋日将凖行毋烦致念走于阁下相知最久天下之寳自当为天下惜之阁下其忍能不谛聴而熟计之乎恃爱僣干不觉叨叨悚息悚息区区奉状不宣

　　经济文集卷三

　　●钦定四库全书

　　经济文集卷四

　　（元）李士瞻 撰

　　○杂着

　　题王彦方小传后

　　皇帝至正二十有一年秋九月中书省臣奉诏命臣士瞻以户部尚书使闽中董理盐赋以进明年夏五月分授官属治装戒航卜日将往适会兵乱留城中竟弗果还因周旋乱兵中间三阅月始得解内外之围城幸以全至冬十月遇疾作几死十一月辱承乏本省左丞俾专董前事越三年春二月南阳王彦方以南台都事调江西佥宪过闽来与予会一见倾冩欢若平生因语及冦陷吴门时某与今晋宁总管王君仲沔俱陷城中几二年诱胁百至终未尝以一屈丐百死幸天活我今日得见诸君语毕因呜咽不自胜后数日佥宪君遣其吏王允章持承旨张君伸举为公所撰小传暨诸公论说若干篇展诵累日于是益信彦方前日之说真能不降志不辱身毅然以正自持者岂小丈夫鄙陋者所为哉予尝槩论今之士大夫当平居无事时皆能以道徳功业自负谓我处天下一绰绰无难其论古今人长短得失悉如烛照数计貌无尺寸之失横吐意气即凌轹诸物直视死无难色人亦多信之者一遇不测临大难则心丧胆落魂魄俱褫声嘶嘶若弗续遇贼迫胁则拜伏俛首感谢恐后日夜惟下涎乞喣喣常如刀剑加颈上臣妾狗焉顾为之而不辞甚者又从而媒说其向导彼视其君父弗啻如冦仇然将极意而反噬之此岂啻禽畜奴若哉呜呼使其人闻吾彦方之风其不羞而死者几希矣切惟本朝自立国以来仁义忠孝之道陶濡百年士大夫以名节自立者风满天下兵兴十年余仗节死义之人固不为少求其生不害于义死无益于事如吾彦方者屈指曽不千百之什一而已间尝读史氏传记三代而下士大夫能以名节自全者多无如两汉两汉名节之士又无如党锢为最盛党锢之祸虽因诸君子有激而然然使刘氏得终四百年之运卒曹贼之世而不敢取禅者实滂泰诸贤清议之力也呜呼清议之不闻也久矣朝廷之上使一日无清议存焉则天下之人将贸贸焉莫知所从矣其何以为国乎或曰王君之不降志辱身固善矣其如不能一死何予独怪之曰子恶知吾王君哉昔者仲尼称殷有三仁去者死者为奴者皆得次第而并论之使管仲必死祗足以成匹夫之谅其死果足云乎哉由是观之士大夫不幸而处乎此者惟当顾义理之当否不当计生死之是非若不察夫义理之如何而徒以一死之为快此浅夫亡命无知而妄作者之所为君子无取焉予来闽近两岁矣凡此之类尤所喜闻而愿采者况职忝周爰之列行将归矣他日以吾彦方之事告诸太史氏云

　　题济国张文忠公云庄卷后

　　大凡论圣贤君子之出处当观其心不当观其迹心苟是迹或不同不害其为君子心苟非迹虽偶是终不免为小人济国文忠公张先生禀天地正大之气学圣贤正大之学藴之而为道义发之而为文章推之而为政事功业无一而非正大之寓也故微而为一县则一县蒙其福达而为御史则朝廷頼其尊又大而登省台秉钧赞化执政事之柄则治理以之而纲维况其胷次开朗志虑公忠其见之设施注措者冝乎其井然有条而弗紊若先生者果何如人乎夫当至治间英皇好以刚鋭神武御下羣臣一忤旨祸且弗测在朝无小大皆侧足度日适有建造灯山事者其势方峻先生独不避鼎镬抗章极谏宰臣大人皆以为危先生则处之裕如也故章疏一上卒能回天之力霁雷霆之怒而事頼以寝至是人始大服先生之忠义先生之量将周召而伊傅之先生则弃官长去坚卧云庄之谷日相忘于山水间遨逰咏歌若将终身焉吁何其轻去就急恬退无一毫系累如此哉盖其中心之烛理明虑事逺不如此他日必将有撄龙鳞以犯人主之怒者复求如今日得乎夫人臣不能炳几先作卒使人主有一旦误杀直臣之名焉不几于卖直以要人之誉乎其心盖即孔子去鲁之意也先生之于君可谓忠爱之笃矣岂真在乎山水之间耶人知累诏不起以为先生髙余则谓先生之用心盖有不获已焉者故大厯之间既有西台中丞之诏时陕西大旱已五年矣民饥瘐死者不可枚举先生一闻命即幡然就道了无难色既至乃大发食赈饥救祷百全汲汲焉若不足且捐己之财以济不及日夜仰天号泣忧劳成疾而卒以死先生之于民可谓忧虑之过矣夫岂真有过髙絶俗之事耶呜呼人欲求圣贤君子之用心观于先生斯可己欲求先生之用心观于先生之出处斯可已余来闽解后其子江东佥宪引示余云庄记暨诸公之说得备考其本末之详因题诸公卷后

　　题跋吴溥泉所藏哈玛尔丞相书赠尚友二大字

　　廉贞丞相未当国之先尝侍宿卫最号亲近然已与士大夫相往来日亲翰墨一旦秉钧持衡即专精治道求贤审官躬吐握之勤讫无虚日此书盖丞相未当国之前书也笔法苍古意态蔼然溥泉郎中受知丞相最稔故为书尚友二字以畀之尚志不足而尚友夫古之人焉吁丞相期公之意逺矣哉

　　题安庆余阙廷心左丞死节说

　　唐经安史之乱天下死事之臣固不为无人焉然求其能为国家忧深思逺不苟以死为快者惟张巡许逺为然耳当时二人同守睢阳以死自誓需四方援兵以图后举者诚以睢阳为江淮保障脱无睢阳是无江淮也此其忠君爱国之意奚啻青天白日若哉本朝自迩时盗贼蜂起兵连祸结十有余年而谋国驭兵之人率皆昧于形胜不能先事预图是致窃据土崩之势不数年而成余公廷心以名卿硕儒朝廷夺之哀而俾镇安庆公亦以国家多难宁释亲之丧毅然一起以从君上之命到镇之日凡可以保城池佑兆姓以捍贼冦者无不殚智力而乐为之日与军士庶民相亲睦一如父子而人亦甘为之用故公死之日帐中一时士大夫无苟安以向贼者盖公之用心亦如巡逺之保睢阳诚谓安庆实当九江之保障若失兹郡是失江右也公之设心处虑又岂尽出巡逺之下也哉由是观之忠臣志士当兹纷糺之际屹然如中流砥柱真足以回颓波而障狂澜不然将滔滔不已祇见其沦胥以亡耳呜呼巡逺死责在进明廷心死将责何人乎予以晚进且适当治装之促恨不得为公不一而书之因观道夫说及泰父序漫识于后临楮感激不觉潸然

　　题闽宪佥索克济政续卷

　　福建隶八郡汀为最逺且僻我朝仁政之被犹负固时不率教部使者或一年不能一至比因四方多垒土冦曹栁顺遂窃据以叛迄今十余年诸属县邑悉为逆境若汀人陈君有定负忠贞果敢之气崛起草莾首提义旅以从征讨誓不与贼曹俱生于是保民励卒阨其要害卒能擒贼以奠厥土时至正二十二年壬寅也初闽海佥宪索君克济尝嘉其劳又以其地初当亲歴率其曹属躬造其垒面加劳勉以其所罚金五百两为犒师之费陈之部佐无小大皆感激思奋故卒成陈君平汀之功呜呼天下当多难之时豪杰之士其忠君亲上之意出于秉彛好徳之素若固无待于劝奬而后能然其任风纪之司者舎是道何以哉虽然使为将校者人人能如陈君之向义盗贼奚有不平哉而职司风纪者亦人人能如索君之躬任其责乌有将校之士不思感激立功树勲以报国家者哉彼其逡巡畏缩不啻如首鼠之遇人或视国家之事一如秦人视越人之肥瘠漫不知省者果何如人哉予适持节以使事至闽目击其善政故乐为之书并为将来者劝

　　跋福州儒学提举陈景忠所藏东坡公照太师墨帖

　　坡翁以文章气节髙步一时而书法之妙当时无能尽识之者独山谷老人谓其结束幽雅意态髙妙如山人处士洒然有出尘之想虽武夫暴客遇之亦当敛衽加敬视魏晋隋唐之善书者殆未易以优劣论也今观此帖乃知山谷此言是谓得夫三昧而具金刚眼者下此则辟利果尔呜呼今距坡翁近四百余年恨不得一望其颜彩而仅获睹其手泽之存尚惜其止千百之一二而公照此帖风神俊逸逈超寻常之见而为吾陈君忠收之又安得不作君家之珎玩哉夫景忠博学宗匠文髙乎众人而不得尽白于当时将如坡翁之书他日必有能识之者景忠尚未老必能有待三复此帖为之永慨

　　跋传西轩托克托大师所赠宣文阁本智永千文临本卷

　　今上皇帝视政之初即燕寝之左开宣文阁日延学士大夫臣其中读书讲道缉熈圣学精求治理游息之暇尤好近翰墨日必命儒臣之善于书者摘取秘府所藏古今图书及歴代名人法书时赐评题自是宸章大进虽晋唐人善者有所不逮一日取隋僧智永千文墨迹一本上自临摹久之遂命崇文太监至浙西命太常臣周伯琦摹勒于石寘之合内谓之合本千文毎有所赐即于榻本识宣文合寳其上而先太师丞相臣托克托首获与焉临川傅君允中以布衣抱艺京师受知丞相最稔他日允中辞归丞相出此以赠呜呼当宣文侍直之时载笔供职之臣非无其人焉乃独命臣伯琦而摹之其眷顾之意至矣当丞相持国枋时羙官珠玉之资非不可以富贵之焉乃独取此以为赠其嘉惠之念厚矣今兵兴十年余当时侍从之臣或相继而逝或身陷贼庭与大夫士之辱在方镇及避迹江海者又比比不能无焉呜呼亦尝有不忘我主上之恩者乎亦尝有念及先太师之意者乎

　　王仲弘卷

　　至正二十一年秋七月余承乏地官尚书叨奉明命以航万里海督闽中盐赋以输朝廷来自其年七月至则十一月十日也始至则即督省府戒合属大选官曹分局隶事明示赏罚严立考课成算既授峻命有程日久自给书礼播谕藩方遣行人以布徳意暇日凡官府之宾客与夫南北大夫士之往来干谒者并得进延于庭访究得失由始至距今年三月已五阅月其所与接欵而交谈者不知其几何人矣有所谓王生仲弘者足不履于公府之门言不接于左右之耳一日或有持生手卷请予文视之则生尝以儒生士子隐业于装潢弗苟焉以食者也今若诸公之论则知生之为人非古之所谓伐檀君子之流欤甘隐贱艺为之不耻又非古之所谓伶官贤者之俦欤具是二者贤于庸人逺甚余既羙生之为人而又嘉汀生晃之善于其喻故即其事而为之说

　　贡泰甫诗跋

　　贡泰甫先生以文章政事追踪先辈当先生扬歴中朝间搢绅之士识与不识皆知其抱经济而为国家大用也十年前走落落京师时知先生之名最久自以属在下僚无暴名显于士大夫间徒负麄豪倔强之气不肯往就一见脱若见时又恐待以众人则没身不能雪耻癸巳科走也例以在官得挍艺南城适先生典文衡院中发狂有难犯之势竟迕公议斥走弗省自是益不敢托执事者为先容去年冬走叨使来闽中乃得日奉言笑即其论议之谆谆颜色之温温从容慷慨若金石相宣山谷相应无丝毫之造饰信乎其为大人君子也所谓狎爱敬畏欲舍之而不可得者于是觉前时负气而弗肯就见者追悔媿恨已无及矣今观先生晨起夜坐二诗若庾信所谓珠玉在侧觉我形秽丑妇效毛嫱西子之颦殆难取媚矣敬疏短跋姑赘卷末

　　跋张子固都司诗轴后

　　走与子固忝同乡井计十年前子固为郎中书时已巉巉树头角于众人之表予今偶寄海峤忽覩此轴此赠益信其为人矣噫人生功名尤在晚节太平伊迩耆英之会尚期未晚不知子固以为然否

　　跋关西杨焕然先生画像赞

　　焕然先生当国初时文章道徳为第一流人物栁塘归隐乃其素志讵易以片言为先生増重哉世之人乃或诬以晚节托求神仙虚诞之谈其亦误矣今覩其孙益知其祖噫源深流长本固末茂良有以哉

　　经济文集卷四

　　●钦定四库全书

　　经济文集卷五

　　（元）李士瞻 撰

　　○记

　　福建宪司题名记

　　国家之有宪台犹天之有北斗斗为天之喉舌所以斡元气平四时而成岁功也宪台为天子耳目所以广聪明旌淑慝以清政本也洪惟我世祖皇帝文谟武烈奄造区夏立纲陈纪九有攸同于是天下立御史台三风纪之司二十有二而福建闽海道其一也道有长有副有佐及宾属之置员各有差纲维之意至矣闽海去朝廷几万里其土风之浇厖山川之险恶海醝市舶之所集官残吏蠧胶固弥深加以连年兵兴道路修梗强梁跋扈之人依势而败度者又比比圣天子宵旰懐忧无逺弗届思得刚方端亮之臣为斯道之长既而廉访使恩宁普君以累任宪台由本省右丞首膺是选増秩有加制下之日逺近竦庆宪司旧有题名记二满不可复纪恩君谋诸僚佐请更文诸别石予惟公署题名盖欲其彰既往诏方来俾人得指而议之为劝戒之助至公也吁可不慎哉

　　○露布

　　平山东露布

　　中书分兵部盖闻帝王之歴数在天妄干者自戮国家之版图极地窃据者必还揆理势则当然征事情则允验我太祖皇帝剪夷玄漠肇造丕基我世祖皇帝包括夷夏纉成大业文物涵于九有政声被于八垂雕题凿齿之酋骏奔衔璧椎发剺肤之长躬走奉琛曜纬含彩而宣祥峙融孕珎而发媚百工凝其懋绩兆姓合其厖风更睿哲之迭兴致雍熙之累畅迄乎圣上临宇道徳益昌重乎英储体元馨烈弥盛规模卓越往懿制作兼备前徽惠渥而贡赋屡蠲教隆而刑罚几措夫承泰则否变抑反治则乱生斯虞后弗遏于苖征故夏君用修于扈伐粤惟汝颕实开倡厉之阶诞眷江淮俄蔓聚逋之薮毒熖转熏函夏妖锋旁靡幽荒韩騃出蟒族孱孤诱尸杂丑刘秃起狗屠恶少欺率羣愚慿阻我城隍蹂躏我疆埸华宫荡于焚烬巨府倾于剽资父兄之膏髓濡矛子弟之肝肠荐鼎彛伦颠错善法斁隳忠襄献武王夙挺雄材素韬伟畧义旗始奠里闾之豪杰云从威钺载扬海岳之拳翘雨附振铦利于许甸奋劲徤于雒畿阖虎牢而扫温懐超鸡阜而披挟孺卷彭衙之浩祲刮太华之层氛周岐偃斾霄撞秦畤回戈夕捣移屯细栁纵猎长杨崤函失险于建瓴豳陇复平于铺砥摧勍奸于狐岭永乂晋区掩余孽于鴈门遥宁代域偏师度辽而袭溃特介逾沔而受降翻陈蔡之旧封扳梁宋之都邑猾竖仅遁疲氓获存三河之烽火既休五原之羽书亦絶遂分留以西抚爰大举以东征将匝绛坛列缇绡之千幙士循黄道聮氍罽之万营僚佐尽简竒髦宾舎咸标隽彦旌旗蔽于白日棘戚摩于丹霄鞮鞶礧碨乎狻猊韎韐嶙峋乎獬豸连跃湛卢之剑柘号繁弱之弓粟庾山驱刍廥林动指嵩邙而直赴涉瀍涧而斜趋珠犀照井陉之辉铁马刷邯郸之影楼船断孟津电激屋车亘牧野雷喧严刁斗于邺丘震钲鼙于湛苑秉麾申号献冠之囊牍已来坐握沈机纳捷之蜡章寻至环辕抱盐沟之月浮梁贯滑浦之虹迎鏖于河流血漂杵逐背于汝积尸隐干凶魁胆詟而奉郓求盟犷类膝行而归牂代贽祓周公衣冠之庙汛孔文丝竹之堂薄鳬绎以探收徇蒙龟以掩取驻骖冥览窥岱顶之金泥解胄雅歌考泗滨之石磬饮溜而鼪鼯莫咋乘■〈山皆〉而猰■〈犭俞〉奚跳钩陈袤絙于泲南欃枪黯沦于歴下缉邹郯滕薛之境践莒墨胶莱之墟放于琅琊台望鳌屿以弭节登乎兴愚观挽鹏池以洗兵独视清藩最居洪镇九雉因于神力五龙頼于化工黠负固而为巢狡藏深而作窟本非穷黩示寛伐以昭绥终罔改悛决亟婴以困廹壁凌烟而棊布栅拂汉而箕张或肖像于鱼丽或效形于隼伏伊降师之间处肆邪党之内通其田丰王士诚者性兽则狶行禽则獍诈竭而舆榇力屈而系缨待之无异股肱倚之则同心膂班以尊爵假以要权翁媪有推恩之荣妻孥有覃泽之庆玉帛充牣宝羞厌残岂期爱狎感销孰虑防踈难入兹先王委躬社稷彼逆冦窜命岩墉邦殒孙呉切宸衷之悼惜户殇曾闵萦慈念之悲牵析圭共吊于廷束带交唁于位七萃若捐其父鞠四恒如释其母依比庐之织机辍鸣逹巷则舂杵停和贸墟俱寂炊突并寒覩江右而増嗟犹巴蜀之思葛相过岘碑而堕泪其襄樊之慕羊侯优纶音以奬崇殊典章以褒显陟之以政宰疏之以勋王笃其祚于土田绵其祀于庙貌赉丰遗孝赏裕后昆总兵官光禄大夫中书平章政事兼知河南山东等处行枢密院事皇太子同知詹事嘉猷蚤敷令誉又着搢绅之所钦向部曲之所乐从以嫡以贤乃佀乃续含哀受赐墨缞之愤曷舒雪耻抚戎素缟之勇自倍殪宿叛而陆川皆赭殄滋蔓而郡邑咸清行硕画以谋攻藉鋭芒以誓克植板梯于亭毒仰接逰鸢悬楼橹于杳冥俯瞻行蚁衡輣逸濠而撼触飞栈排陴而腾跻轰礟石以靡坚簇藜答以蹶猛迸矢攒而栖猬奔旗■〈毛参〉以翳山气蒸而霾雾欝盘噪閧而乾坤摇荡十面合而复垣裂八阵衡而丛闬掀殱馘者草芟殭仆者麻卧震雹之灭小堁惊颷之散轻尘缚二熟于广廛累诸渠于徽窦宄宗毕执稚属全俘衮舄设于黼帷豆笾罗于瑶席式慰攸恚用告厥成初脍剉其童孩次脤斮其妇女田丰王士诚刳心以侑祭醢肉以分餐传首藳街暴骨髙垤其冯陈杨李等或竿磔于市或轞送于京全齐由是而削平邹鲁由是而铲定方将淬砺铏锷剿僣伪之根且复搜索璺瑕除狂惑之蔓强梁渎纪之辈跋扈犯关之徒毋怒蛙膺敢擎螗臂悉宜播诫咸使知惩谨露布上闻

　　○赞

　　濵国张文忠公赞

　　山川孕灵笃生名贤志气开朗秉心塞渊金玉其相肫肫其仁恺悌君子粒我民人

　　楚国程文宪公先生画像续赞

　　仰先生之仪彩粹然有君子之德容覩先生之衣冠蔼然有三代之遗风是盖当国家草昧之际天必生硕德之贤为之经纶而弥缝之不然几何其能混一九有而建不拔之业于无穷者乎顾荆州为余父母之邦实自古豪杰之所产而先生适崛然生乎其中其所以锺山川之英灵全扶舆之淑气是非希世之逢诚为旷代之豪雄欤宜乎其一时明良之相与蔚乎若云龙风虎之相从也惟不肖瞻之与先生也世之相后百有余■〈衤冀〉地之相去百有余里前虽不得攀奉颜彩一聆罄欬之益后乃得与其孙世京黍斯文契之美噫虽不幸犹幸也悲夫

　　○词

　　海上祈风投词

　　伏以欲海波深惟藉慈航之渡胥涛势险用叨阴相之功敬叩玄闗特陈虔恳切念某等烟波覊旅蝼蚁微生罪获于天爰自平生而积情出非已多因有故而来顷縁国步之迍邅遂致民黎之播越或情牵于骨肉而痛切于父兄或志迫于饥寒而贤劳于王事迹偶同于首鼠念岂比于秃鹙类由公事而私还类值寒来而暑往皇华之使每懐靡盬之悲式微之歌恒起遄归之念情该万状话匪一端恭惟天妃夙契道縁悟超仙品体太上好生之德普济生灵仗佛光真乘之威同扶社稷名既登于杞典功久冠于皇家重念某等偶因公委一行公私人众参随下官顾撘温州楚门戴某大亨船只前往福建已经取自十月初旬登舟放洋不图行次中途日值逆风横作既波涛之汹涌即众意之怆惶浩乎莫之茫若无措水薪殆尽躯命是关何一苇之艇未航而八闽之州安在人情伊阻王程孔艰言念及斯痛伤何既伏愿神幖顺指风驭逥翔海上灵槎冀即登于彼岸天心明月幸普照于迷涂

　　谢风投词

　　伏以一苇之航事已付于侥幸中流之瓠恩斯倍于生成天实相之人胡谓也言念某等孱孱弱质扰扰浮生行藏固出于有因形迹颇同于亡命疾痛而呼父母至性难逃利害而切肌肤衷情所在飘飘乎风涛是苦惴惴焉沦胥以亡望洋而退者再三垂涕而告者数四如是玄冥布德炎颷敛威风驭整而回镳云帆张而顺指一时有庆万变胥停化逆浪为亨衢起呻吟为言笑是盖神妃黙赞众圣周旋首露投忱敬伸虔谢

　　经济文集卷五

　　●钦定四库全书

　　经济文集卷六

　　（元）李士瞻 撰

　　○诗

　　为福建监宪恩徳卿作

　　寳章美皇太子也太子聪明天授鋭志圣学皇帝为开端本堂以教太子太子自与师保之臣讲诵不辍性雅好翰墨内有所藴外笔之书然毎书輙寓惩劝以赐近臣福建府省右丞恩宁普君以西夏名族扬歴中外声光赫然太子为书文行忠信为善最乐八字以褒宠之笔势飞动气象森然大夫美之而作是诗也
　　倬彼云汉为章于天相彼寳章昭回于编如龙斯升如鳯斯骞如泰山斯重如北斗斯悬　泰山维何岩岩髙矣北斗维何奎璧交矣缅彼结绳心焉忉忉皖彼科斗不可以殽何以似之禹畴羲爻　于洛有书于河有图圣人则之人文诞敷于古有训世有格言格言孔嘉垂裕后昆于昭元子岐嶷夙成羣后在天克配于京终始典学缉熙光明帝曰元子毋怠毋盈　元子有命咨尔墨卿乃召楮生乃召管城征彼处士进彼陶泓执事有恪遹观厥成于皇尼父载宣四教文行是先忠信是蹈曰维为善处身之纲谁其乐之东平王苍　彼臧克臧俾也孔昌彼狂弗庄俾也斯亡　嗟尔恩卿永保全名允矣君子展也大成恩拜稽首对扬洪休君子万年永锡尔猷
　　寳章十章五章章八句五章章四句

　　○五言古诗

　　五更述事

　　北风撼船头终夜苦难寐暂寐遽惊觉何如不成睡凌晨欲交睛喧哗复惊悸问之见山来谓是温州际楚门舟人家樯帆与心系谁无遄归念况乃此辈类我心重贤劳所思在王事造物岂偏顾悉愿委以遂寒暑尚有差神明苦难是

　　翟甥以诗见呈情意甚至但辞不足以发之老夫漫为改定以成其爱慕之志

　　我有渭阳思随之使南陲当兹风涛中或受霜露欺鬓髪近衰老朝夕谁与冝吾生自弱龄巳有怙恃悲傍无期功亲頼有舅氏依孤苦无与比况负驽钝姿过庭日谆谆令我学书诗书诗弗终业猖狂走东西值此年岁艰所愿良多违晨昏每深省但觉惨以凄有弟天一方生死未易期岁月各以逝徒生竟何为舅恩等劬劳形影恒吊之何时遂荣名报此三春晖

　　楚门述懐

　　我昔放船日乃在孟冬初此时风寒竞雨雪纷载涂是行死生别妻子不得俱江南地偏下况复在海隅严冬如初秋天气恒多殊草木未摇落布褐被体肤网工此邦人室家念居诸系舟楚门湾一住十日余我心如锋攅从行念踟蹰虽沐主家顾志愿良未舒情虽公私牵轻重亦异趋君家素忠义所望同吾徒王程已愆期日夜畏简书苟重君父忧内省还何如愿君竟兹意早发勿趦趄

　　将发楚门

　　使臣当何如所司在周询哲王重观察民情苦难伸我从天上来乘桴赴南闽舣舟楚门岸奄忽踰一旬此邦俯要冲道路当海濵民力困兼并征求尽鸡豚浙东惟七州地狭民亦贫所慿舟楫利生理恒艰辛视之等葅醢雄吞竟何人我于十日来有耳不愿闻尽从方门至使者如鱼鳞舟车日旁午钧符星流奔故令恶少徒什伍恒成羣白昼肆攘敓渔猎据通津凶焰嘘可炙人命同轻尘内君命尤严所在毋敢论昔有五侯宅今有五府门五府皆贵公拟迹王侯邻纡朱曳组绶冨及子与孙圣恩与鸿蒙无物与比伦乃复为五虎啮人如膻荤五侯昔何如诛夷到荄根以今鉴往者伤哉竟难陈

　　吾观桔槔论

　　吾观桔槔论力鲜功倍钧如何端木氏乃见汲者嗔哲王肇先基辛苦贻子孙圣人贵万全小利曷足云偭彼憸人徒启此侥幸门海艘岁万漕便利毋与伦至今百余年不复事讨论遂使奸雄徒窥测见本根炎方多长蛇时效猛虎蹲兵交十年来气运固有因圣人尚包荒政令务因循乃知尧舜理干纲是寛仁昔尝赋车攻会同如星奔仰观千载前谁能继先尘嵩灵诞嘉祥降此甫与申方叔及召虎圣人周宣君中兴眉睫间河岳亦精神我皇以武姿哀痛怛下陈茂哉垂九叶度建万国春窜伏恐已逸安能覩乾坤执笔等太史磨崖勒雄文

　　十一月初二日发楚门

　　疾风西北来觧舟楚门湾开襟欲忘言喜折两袖弯朝辞戴氏子暮见鴈荡山此山接天台一见开我颜苍松杂翠筱宛似潇湘间风潮催轻帆不得聴潺潺亦有王事牵二毛近成斑幼读天台赋常时愿跻攀斯逰诚至幸欲往又复难凡骨恨未蜕何时脱笼樊长啸谢云巅晤言期后还

　　过鴈荡山东行程一舎许名歴澳岛无风而雨气蒸如暑眠不帖席留此三日不得行时盖十一月初也

　　百粤居炎荒逺在扬州域气蒸恒无风三冬如六月地卑云雾饶海阔天常湿积阴久不舒微雨纷更集日为王事牵中心疚如灼夜瞻北辰髙势逺不易即安得如飞鸿那能暂停息

　　题员外柏君寿字卷

　　柏生禀元化托地临广阿下有百尺根上有千丈萝虬枝刷风雨蓊葱涨云波不受霜雪欺劲节森有那欝然梁栋器明堂起嵳峩匠氏苟见用之死矢靡他谅彼君子徒小大同一科丈夫贵晚掺百瑶如云和贞心倘不改夭寿当奈何

　　○五言律诗

　　赠贡泰甫先生牙笏诗【并序】

　　牙笏一张长劲且阔古所谓记事之笏也聊为从者之赠诗以志懐不胜増感
　　象简霜凝重苍髯雪色新转输劳算用报答费经纶扶病朝明主临轩问老臣此时江海上人已厌风尘

　　○长短句

　　题郑彦昭郎中为漙泉所作梅竹

　　山中人冩梅竹琅玕清瘦花如玉幕中坐客多才华镇日挥毫寄幽独窓间月底忽相逢纸帐香飘云满屋

　　五府少年钓马歌

　　南客南归必买马冀北马羣最多者白银星粲贱如尘千金买得那论价龙媒之驹锺骏骨矫如惊鸿蹄切玉神物本是房驷精一夕分辉耀南陆有时踣躠忽长鸣干龙坤■〈牜乚〉各有灵世人贱材但贵货纵有眼顾谁终青一从上船当船头百计管束如拘囚仰首向天俛首地马与天地皆蜉蝣乾坤再造须清宁岂独人人望有生当时旧将封侯尚未老何为马也不得逢中兴唐时奚官善飬马南人养马尤闲雅千方调饲如扰龙生刍细莝那盈把浪涛风卷狂欲颠船头入井尾刺天前僵后踬战欲死一生九死无因全当时人命尚弗保已■〈扌弃〉不得终前好五更风定强起看幸尔未尽同枯槁所存祗是骨与毛首纔伏枥神俱迯主人熟视但叹息虽有善相无方皋海陬去天经万里海洋风波仍万死脱生免死幸已难岂意江南犹未巳中原豺虎年固多浙东五虎将奈何船头忽惊来刷马恶少三五羣相逻半纸钧帖印一颗一日三畨急星火问之便称方大人大人有命尤难些红缨毡帽青辫绦短衣衲夹双环刀便将长绳选马钓喧呼叱咤声狂嘈马亦垂头若有诉主人错愕不敢顾但将白金告少年再三买得宁偿负陆有窞穽水有渔剥朘岂特臻肌肤鱼虾鸡犬悉有命饕餮至此那能居我元天子家六合圣子神孙政绵邈三苗洞庭将有归涿鹿蚩尤终受缚君不见蔡州吴元济根盘蔕固能几世又不见汴州李希烈桀骜偃蹇旋覆灭人生忠义是善媒黄金北斗将焉为吁嗟鼠辈诚何痴

　　责风伯

　　吾闻六卿之官天子吏天之四时同一揆天上五命各有司一或干之比僣拟孟冬初来将两旬玄冥行天祝融死日张土囊公怒号风伯为朋海若曹人言南风多不竞是何于我相炰烋排山之浪如银阙打我船头行不得鹢首惊飞莫敢前鸱夷鼓吻常啧啧船头呻吟船尾病此去东夷垂欲近未闻今日薪水贵如金当年五百童男一去无音信一时闻者皆快然便欲骑鲸飞上天但恐尔辈是凡骨天髙路逺难攀縁天子命我使国土职方禹贡尤修阻尔闻天子遣使来神胡为乎弗相与使者观风古有命未闻遍到天之涯是行恐是上帝意欲令八荒四海知属天王家昨宵梦覩玉皇勑下檄五丁追退鹢即今天子圣且仁尔为风伯何不为臣敢为逆北阴之府是酆都不比人间官府但模糊尽将厉鬼磔裂为万块虽有口耳空揶揄尚书有云不逢上帝怒汝若有常送使者到闽去去天万里闽最遥闽人日望使者轺尔其钦承厥命勿有替我将领子明年俱来朝慎莫效尤国鸱枭

　　壊舵歌

　　南溟之鱼头尾黑身长竟船头佀鐡浮游偃蹇气欲吞斜日昏冥暎鬐鬛喣沫成烟浪花起逐我船头趂船尾恐是昔年未死之■〈薛上虫下〉龙一经谴斥偕厉鬼舟中健儿恨尽白弯弓拟之三复止明日疾颷驱长云巨颿髙张万马奔舟卒思家穷力使瞬息千里若不闻捩舵逆指冲怒涛歘如生马当春骄又如惊叚且上干云霄万里一息非为遥须臾有声如裂帛三百余人同失色鐡梨之木世莫比今作舵根为水啮是木之产非雷同来自桂林日本东当时不惜千金置便欲云仍传勿替箕裘相绍近百年甑已堕矣奚容言眼前生死尚未保惟有号泣呼苍天苍天髙髙若不闻稽颡齐念天妃神我知天命固有定以诚感神岂无因少时风驯浪亦止以舵易舵得不死我今幸尔同更生开辟以来无此比女娲氏天妃神补天护国相等伦世代虽异功则均我皇开国同乾坤一年四百万斛运麾叱雷电役五丁片艘粒米皆风汛财成本是神之功直与天地传无穷愧无如椽五色笔磨崖刻颂惊愚蒙

　　题郑静思松琴得趣图

　　南台御史大夫道隐公为天台郑静思书松琴得趣四字求予赋诗倚舟书此为再会之好云
　　郑静思氷霜姿松琴得趣知者稀台端道隐酷相爱大书不一特畀之悬崖之松怪若画风雷为长虬龙枝盘错屈鐡刷霄汉回旋造化通天机泠泠清响孰与调幢幢翠葆相参差有时山人坐其下静聴但觉宫商随夜半起看河汉落虎豹俛首蛟鼍痴黄锺太音世何有万古惟许庖牺知虞姚作五弦南熏鼓雍熈巍巍之徳配天地垂裳端拱成无为伯牙是何人尚俱不得锺子期乃知物理自有无言之至妙追作矫饰真成非郑静思人汝竒当今圣人是尧舜臣下况复多皋夔君臣相择各有以得趣政在弦声遗致身忠义苦未早人不汝念君其思古来贤达贱苟且出处幸勿负此清明时

　　题平阳彭氏云松亭

　　彭孝子情何悲中心一念人谁知白日思亲中夜随梦中犹欲笞其儿儿啼不胜亲抱之遽尔一见寻别离觉后但觉心歔欷心歔欷亦何有朝见鹏山之云自往来暮见梅原之松欝巍巍从问尔山中云恐亲心所怡又复尔云中松恐是吾亲手自移今虽不见吾亲颜色幸得覩此为我永慕之容媒松常青青云楚楚云不能言兮松不能语彭孝子有衣弗君着有杯弗君举见君之容闻君之音心已苦相逰亭上暮即归归来惟有睡与痴彭孝子忠心一念人谁知

　　赠南台察院椽修敬宗管叔坚还台

　　东风吹雨春冥冥荔子花残梅子青逰丝千尺遍江浒愁罣离人留不住三山中有神仙宅玉树亭亭照颜色去年相逢眼未知今日相看重离别修郎修郎多汝贤曽陪骢马骖后先气岸巉巉隔秋水皎如寳镜悬青天穾窍洞射幽隐辟毫末悉露生光妍骏如天马行长空夭矫弗与凡骨同快如俊鹘下旷野搏击狡兎追莽风近时上书于主将意气横出冲晴虹黄金台前马价髙旧时属椽俱英豪如公脱落定应少我有真眼过方皋邂逅天涯即倾倒北方之人信然好红颜緑发当妙年颀而长兮富文藻明月之扇子所遗上有名字谁其题似欲南熏送北客赠之寄尔长相思故人新峩獬豸冠神完气固方大观神仙中人托为侣彩鹢西去何翩翩我今赠子青云裾旋当与子催荐书中台选曹定虚左不负堂堂八尺躯

　　○七言律诗

　　送泰甫贡先生还朝便先往浙东访妻子

　　圣主中兴忆旧臣白头自分老无闻伤心转在朝天日经乱维存报主身去国十年浑似梦到家一饭忍忘君太平政尔烦经济宣室非干问鬼神
　　风雨潇潇鸡乱呼使君无奈赋归欤草玄易觅扬雄宅到寺难求太史书白髪词臣还秘省紫苞威鳯耀云裾会看同住京华日退食时时一起予

　　赠戴氏诗

　　永嘉名郡多名族孝义忠贞戴氏家曽向辕门干上将甘从虎穴试磨牙兰孙比玉香凝砌棣蕚聨辉树有华意气每逢天上使年年来此憇星槎

　　十月十八日喜风顺而作

　　心缄未上神先启风马神舆瞬息回似向蓝关逢驿使直从阆苑去天台潮寛新水毋烦算路入阊州不用裁金石相孚应未爽会将功徳报燕台

　　始余发京师时已闻河南平章公克复济南渠魁就擒计益都之冦可不烦余力而下矣夫大将系国家安危行当慎重为宗社计舟中有懐援笔为赋是又不能不留情也大将名察罕特穆尔字廷瑞云

　　久闻大将下山东一战名成破竹中调度敢烦廊庙计畴咨仍藉相臣功宣光接武扬先烈方虎聨勲振古风宗社有灵须慎重毋劳亲手定雌雄

　　十月十八日夜睡间纪事并懐尚书彻尔托里张自南侍郎吕伯益韩汝舟皆一时烟波覊旅之人也明年相会遂得抵掌一笑纪事

　　风送轻帆浪送船神游万里水中天鱼龙吹雨三更后星月怜人午夜前梦涉关山犹惴惴起看烟水尚绵绵贤劳讵敢言王事虎穴频探已数年

　　懐彻尔托里

　　同日除书下九天可堪同事更同肩延春阁底谋初画海子桥头辔毎聨酒戒饱闻微醉后言箴犹在别时边细思忠告如君少沧海平安几日传

　　懐张自南

　　每当同拜仍同事何独君今使秣陵冦折底烦韩吏部作书那数李阳氷新诗我谓叅军比短貌人呼主簿朋试看明年降虏策定期六月见南鹏

　　懐吕伯益

　　谁着麻衣过七闽秋曹老子念先亲登舟但抱终天恨到海方知未了身世乱备经千百痛慈颜不见十三春白头扶杖衡庐下徙倚风前泪满巾

　　怀赵虚舟

　　夙昔闻名未识君识君纔得两三旬一时同拜叨前列此日追陪愧后尘欵欵谋猷臻事变雍雍言笑见情真明年樯舰浮杯簇方信韩郎是伟人

　　抵楚门即船主戴廷芳廷玉家也

　　楚门山色散烟霞人到江南识永嘉半陇石田都种麦一冬园树尚开花海天日暖鱼堪钓潮浦船回酒可賖傍水人家无十室九慿舟楫作生涯
　　又
　　船泊江潮是异乡戴郎家住楚门傍寄来青柿犹存蒂摘得黄柑尽带霜竹坞人家茅屋小石矶渔艇钓丝长可怜扰扰风尘际谁识桃源有洞房

　　次楚门闻福州六月之变就简倪仲凯郎中不候而去

　　误闻消息心如灼归兴那能候我来不是尚书船到晚却縁员外别初回闽州烽火人犹记回纥刀牌孰总裁最恨当时谋未审至今遗祸使人哀

　　前过台州代州人董生安车秀才而作石桥州之所有胜迹也

　　天台山水妙南州是我垂髫旧所逰乱后久拚门户改别时只为稻粱谋石桥雨没苔纹滑宰木风髙鸟雀愁欲上矶头聊问讯片帆飞过不知收

　　走也衔命而来舣舟永嘉之楚门盖居人戴氏里也一日邀致于所居之村曰竹冈杯酒留连伯仲聮侍居周匝佳山水环遶于其间间尝游目登眺一时清逺之思崭然眉睫昔谢太傅好逰东山未为无谓也顾余何人拟迹宰相不能不愧耳幸以诗人常谈见恕是所望也

　　鴈荡山东是竹冈林泉清赏胜沧浪人家散处通潮浦鸡犬成村自鴈行无数小舟湾栁外暎山红树绕溪傍主人惠我逰山屐谢傅情浓乐未央

　　黒水洋为风浪所飘见倭国界山船间虽有所赋成于一时苟简殊未工也阻风之暇复次所懐再书船之左

　　极海风波不易模孤臣去国逮天隅东临倭子将非类西脱秦山即异区鵩鸟昔来凶已告界山今遇死无殊男儿许国诚何恨只恐君王念未苏

　　五虎门

　　西游昔上三潴峡今见南荒五虎门势接天关并地轴气吞雌伏与雄蹲八闽津要难耽视百粤山河总大藩千载卧龙今复起只凭三顾靖中原

　　次古山下时儒学提举陈景忠来迓也

　　不见溪头荔子丹尚余碧叶满空山水流百折成巴峡山列围屏拥画阑粳稻满田冬不刈渔翁举钓晚犹安闽州自古多无恙不许痴儿睥睨看

　　题刘中守小景

　　雨后看山更爱山结茅临水阅人寰交谈终日频伤往留客烹泉不许还凉月满空邀鹤住緑阴绕舎聴猿闲道人又有休官意毎忆秋风放白鹇

　　奉同二次来韵并寄闽省谒诸幕谒闽王庙之作通呈景容郎中伯益侍郎秘监先生同发一笑

　　重叨天遣八年余又辱分符不暂居那有古人秦御史岂无先辈贡尚书文章官様谁将并气节天然我未如归到朝廷当下问定从江海诏安车

　　舟中聴雨

　　鴈荡山前船夜湾雨声篷外响潺潺半生萍梗何时定万里冥鸿与梦还南海有珠输上国【自议必往往泉州希输上意盖在此处也】江东无警报杉关【近有人传建宁官兵已复邵武江西贼人已过杉关衢婺二路复奉正朔】五更赋看潮生后覩见祥风起舵间

　　至正辛丑诏加福建国王为□□□□本省官属以正月初九为王诞日谒庙称贺走叨先行展敬礼道中欣逢仪仗之过马上有作戱呈幕府诸公

　　緑髪红颜众省郎漫随官长谒闽王褐荼罗伞驺前导皮刺绳床仗后将举奠杯摇红蜡炬捧宣人出紫泥香低头再拜齐称贺回首熙熙乐未央

　　和贡先生韵时同尚书祭亡友李仲容也

　　故友坟前草不春髙风台上聚星辰翰林小记如冠冕合老遗书絶后尘自愧不才难接武多君髙谊许为邻会须相伴朝京阙更有秦郎最可亲

　　简秦景容郎中昨日承歌谈笑适诗酒相忘有放浪形骸之意以谓到闽以来无此一乐但伤足下以特达之材■〈土感〉坷仕路走也辱为知己之游不能拔而出之此安足为故人耶诗以志懐聊伸雅叹

　　海峤相逢情更亲共看白首惜青春君心寂寞怜知己我日凄凉念故人谈笑总能推两晋论文还许佀先秦生平自谓同心膂争及当时管鲍邻

　　再和贡先生韵

　　自是闽荒易得春鸟啼花落惜佳辰三山灯火星连簇千尺逰丝晚罣尘南海珊瑚将北阙东家蝴蝶过西邻太平好伴还乡去儿有平安报老亲

　　题临川曽仲衍手卷时仲衍授永嘉之平阳州同知有旨命赍御酒宣慰本州岛周宗道佥院贡米入京卷有危太朴参政所书虞学士邵庵送行序并诗三首走亦不揆效颦于左兼简君道使君

　　海角相逢如未识三山聴诏见崚嶒大参书法追王献学士诗章似杜陵棣蕚春明华艳艳芙蓉秋水玉承承故朝丞相多英裔只有临川世姓曽
　　九重选使劳将军多羡将军类古人报国只知君父重与民还佀弟兄亲中流砥柱颓波障旧蜡黄封御赐新君到平阳烦问讯鱼缄曽寄淛江鳞

　　问李则平宪副乞花

　　明府庭前花数本汀兰岸芷迭芬芳山茶雨过红娤净茉莉风牵粉趐香隔户蜻蜓空寂寂遶栏蝴蝶故忙忙相逢尽道东风好一线何曽到晚郎

　　题江西老人李頥齐手卷

　　闽海相逢一老翁布袍蓝缕鬓毛蓬问渠何事萧条甚似尔从前寂寞穷酒后尚能称草圣愁来只用指书空如今江右犹烽火未许平安附便鸿

　　甲午岁以公差过江陵之右有访故人田典簿仲玉【五诗纔记一也】

　　自昔乘闲访博闻书楼钟鼓彻彤云天吴紫鳯躭成癖翠栢苍松喜欲羣有酒便须呼阮籍浴兰还拟见湘君椒宫罢直归来晚刻烛题诗到夜分

　　题马生溪山小景

　　马生遗我溪山景我笑从前好卜居地僻结茅依涧宿水深移棹隔溪渔月满船头春载酒香生竹里夜分蔬室中切莫悲婺妇横笛于今怨有余

　　乙未岁过归州拟谒宋玉祠不果

　　闻子愁秋老更悲近来华髪也相催斯文一去无今古过客千年许往来大雅遗音虚夜瑟故山乔木尽尘埃一杯不到荒祠下肠断江流几百回

　　甲午岁题江汉王粲楼和达实宻雅苏韵

　　大江西下思漫漫憔悴王郎旧倚栏貔虎昼嘷沙草白辘轳夜转井梧寒帛书善托云中鴈锦字羞题梦里鸾魏国山河刘社稷可怜无地望长安

　　过浯州寄同年董节判硕通

　　大科贤士浯州判素节清风满画川欵叚总随沙草瘦甘棠只许后人传往时同忝三场约为子今留万里船但使姓名通帐下敢劳骑马到江边

　　春日陪燕道山亭口占

　　二月春明花乍残道山亭上翠如鬟天开图画峯攅戟地接蓬莱雪满关双鳯巢云朝贝阙六鳌驾海出人寰薇垣官从多时彦聴取山人半日闲

　　题米元晖山水为贾仙院判作

　　云树苍苍路渺然紫烟緑雾障晴川风间理钓沧江上日莫移舟野水边林外有山常近枕涧前无窦独成眠生平此愿行将遂便拟烦君借一廛

　　为鄂省检校陈用方题顾定之墨竹

　　鳯凰枝上舞■〈毛监〉■〈毛监〉恍似湘南与渭南紫箨穿林龙乍跃琅玕着雨翠如酣风前逓影频摇万月下开樽偶共三最忆汉滨千畆地碧波江涨水挼蓝

　　为永嘉林温伯恭题瑞榴图

　　安石榴花开满枝五房同蔕总稀竒永嘉玉树临春秀博望仙葩带月移胜日名园期共赏他时驷马兆先知董林阴徳宜多种留取君家百世思

　　题郑静思庄谷叟卷

　　最爱南华一老仙漆园为吏几何年人从谷叟庄头觅榻向南州去后悬物外静观惟我得世间尘鞅欲谁牵相逢莫赋商岩曲山雨冲寒好放船

　　题晓意图

　　三星欲落不落际流水野桥人度迟鴈影逺含秋影薄山光争似曙光竒荒郊犬吠人家僻近坞烟炊笋蕨宜欲扫柴门迎晓日偶逢花下有朝葵

　　题连江曽氏墓志【贡玩齐文】

　　夔山原下半山坟共说曽家子又孙海徼衣冠仍见古荒郊邹鲁自成村秘书文字连城重此日羮墙万感存我欲题诗遗不朽锦囊收拾去朝元

　　题秀才鲁环元瑞北门小隠

　　欲向山中学草玄北门小径曲通泉读书镫晃乌啼夜把钓船开月满天行酒赋诗来好客据鞍敲竹引游鞭谁能一伴幽人宿日鼓南风聴五弦

　　赠江西宪从事叶彦周

　　藁生抱牍来相谒珠玉辉煌满卷中乌府风清飘玉树绣衣春暖试青骢驰声江右催鸾檄奏最燕台醉鸟酮君有华居容我惜伤情无柰叹飞蓬

　　醉题歌扇【名台云】

　　珠玉相辉照席珍一时倾冩任天真云间骏骨行千里宇内才名有几人寰海鱼龙须变化菁莪雨露尽陶钧小园池馆都堪乐句徤人豪酒亦醇
　　陆有嘉羞水有珍相忘聊复遂吾真开樽论议超凡壤举目关河尽逺人力可万牛支九鼎谁能一线引千钧謭才自愧无分补頼有丹衷似酒醇

　　宴道山亭复风雨有感作

　　闽川又复过清明花信风牵倍感情四海再逢虞舜日三年两驻越王城春光寂寂啼山乌云影悠悠拂羽旌可是东君不相下狂颷吹雨溅银争

　　胄监羣英雅集为相特穆尔君寿题

　　鳯麟龙虎萃成均雨露菁莪总化钧天上衣冠星错落眼前文物玉嶙峋力扶宗社谁将任手握经纶我敢论南服海天纔一角行期引领拜枫宸

　　题仙人盘石吹箫图

　　长松树底坐吹箫疑是仙人王子乔白露未漙凉月上秋风初弄羽衣飘山灵报罢云朝散海鹤啼时龙夜朝便欲乘鸾觐天上翩翩孤影属清标

　　题成趣轩【为照磨托尔留题成趣轩照磨字明善盖吾从事也因书以为勉】

　　小小蔬园半畆畦涉能成趣路成蹊呼儿灌溉汲石井留客待烹啼竹鸡子荆居室称苟羙管宁锄金恒不迷华构相承期勿坠今人应与古人齐

　　题黄山郑潜彦昭练溪渔隠

　　黄山山下练溪肥水荐溪毛陆荐薇白鱼供馔酒初熟画舫移来人乍归治家只是春蚤起结屋更爱山重围我欲过从访渔隠时危常恨与心违

　　题榴橘聨芳图

　　石榴枝上橘来栖佳气熏春草树知两瑞聨芳须未艾双岐并秀偶相宜实垂玳瑁筵初秩菓荐黄金品更竒兰玉胥承亲尚徤定知有喜集门楣

　　游云门寺【故宋郑叅政委大院】

　　洋屿江头云门寺夤縁石磴上青天郑家祠堂如一日梵王宫殿经千年鲸音发响啸山鬼荔子磨丹供别筵政恐苍生渇霖雨漫将诗句破蛮烟

　　伯荚右辖饯予于长乐云门港因其念母赠之以诗

　　母子相依四十秋母年八十子恒忧劬劳未报当生别罔极逾深重自尤■〈夹刂〉血写经天亦痛衔哀陈陛孰为谋君王若问臣消息瘴海蛮烟日夜浮

　　题不系舟渔者卷【有序】

　　平阳陈君子上登甲午进士第秉志刚介独立不阿初授庆元録事在任未竟值淛东西盗敓蠭起郡邑无大小皆陷于贼士大夫苟得脱于难者往往去依方镇不顾道义夤縁苟禄以养生宁舎朝廷弗顾若是者奚啻肩相摩足相轧哉子上独不可曰始予承圣天子策士时幸以子大夫遇我我何忍一旦悖此狐媚以求活耶乃即日解官还家而庆元亦寻以陷其见几明立志勇如此遂号之曰不系舟渔者盖卑以自牧谦以自励也呜呼舟惟不自系然后得往来江海间以自适人惟不自系则彼之所谓冨贵者又乌得而诱我凂我系而縳之若犬羊然哉走也适以督运事严泊舟于此偶得与子上邂逅于是嘉其髙而赠之

　　舟惟不系任浮游之子衷心适与侔一身不近龙蛇穴万虑无如烟水谋那待月明纔举网只须风定便行舟□□□□□□□□□□□□□□

　　○七言絶句

　　柬秦景容郎中昨晚阅髙文诵之亹亹不倦沉着类子厚而不失之晦痛快似退之而不失之浮恢恢乎与韩逼真而于栁有所不屑也予识景容十五年颇谓相知今殆不如逺矣敛袵再三赋诗为谢

　　锦縀裁来五色丝千方制就欲谁衣自惭输与天孙巧凡女从今不下机

　　题刘中守佥宪为闽海宪史马谦叔赋二首

　　经年不见刘郎画山色溪光共可人底事往来沧海客钓舟容易许相亲
　　逺山迢逓近山髙茅屋溪声阅涧毛江浦潮来帆正疾日边归客顿相遭

　　松林午憇

　　松林坐久午风清溪水潺潺树有声何处小舟撑栁外来迎潮落去潮生

　　渡口

　　海淀风轻晚待潮首绵车响客心摇人家住近青松渡小女当檐弄阿娇
　　孤鹜飞来数点青暎山红叶笑相迎青裙赤脚谁家妇阔背牙梳也自荣

　　纪见

　　榕树根垂荔叶齐遶檐宿雾緑初迷鹧鸪啼彻山头雨午梦醒时日正西

　　正月

　　闽荒正月似初秋终夜闻雷耳畔逰睡觉浑如到家日欲从庭下认牵牛

　　题集贤都事石林【二首】

　　琪树亭亭广万章屹无枝叶蔽严霜相逢请看中流柱未必崚层似尔长
　　谁为明堂作栋梁石林屹立并云长会从白玉楼中见杞梓何能与鴈行

　　寄贡泰父先生解纷诗书扇

　　覇业争驱孰后先葵丘一会更无前如今谁是排纷者那有先生似仲连

　　题郑静思小像

　　月明山静海无尘鹤氅翩跹玉一痕却记别时春已暮落花都付冨家村

　　为江淛宣使题补之墨梅【二首】

　　罗浮山下梅梢月素质湘裙浅浅妆昨夜嫦娥初出浴桂华不敢妬清香
　　螺女江头春色多孤根分瑞到南坡当时丰度今犹在清苦如君少奈何

　　○附録

　　元翰林承旨楚国李公圹志

　　公讳士瞻字彦闻世居河南荆门曽祖讳之敬赠荆湖北道宣慰使都元帅祖讳文亮赠太常礼仪院使俱追封楚郡公父讳寿椿赠河南行中书省平章政事追封楚国公曽祖妣陈氏祖妣张氏俱追封楚郡夫人妣郑氏追封楚国夫人公幼英敏好学应度支卿栁嘉辟为知印非其志也尝中大都路进士第为万亿广源知事中书举为掾歴刑部主事升员外郎枢宻院经歴出佥山南宪入为吏部侍郎迁戸部行永平总管府事升本部尚书出督福建海漕以功就拜福建行中书左丞召入叅议中书事进叅知政事一年入翰林为学士阶升荣禄大夫迁辽阳行中书左丞再入为中书叅政改枢宻副使拜翰林学士承旨进封楚国公公生皇庆二年二月一日至正二十七年十一月二十七日以疾终于京师明照里第之正寝春秋五十有五十二月三日葬大兴县腊八之原娶何氏武畧将军提举何■〈碍，角代石〉之女封楚国夫人子男四人守成守恒守岘守岷守成登进士第户部司计官守恒辽阳等处行枢宻院断事府经歴守岘太尉府掾守岷国子生孙男一人尚幼孤子守成等泣血谨志
　　荣禄大夫太常礼仪院使陈祖仁填讳
　　翰林学士承旨荣禄大夫知制诰兼修国史王时题盖

　　翰林承旨楚国李公行状

　　公讳士瞻字彦闻南阳之新野人后徙汉上曽祖讳之敬累赠荆湖北道宣慰使追封楚郡伯配马氏累赠中奉大夫太常礼仪院使追封楚郡公配张氏累赠楚郡夫人父讳寿椿字春伯累赠荣禄大夫河南省平章政事追封楚国公配郑氏累赠楚国夫人至正初公以布衣逰公卿间平章乌兰哈达左丞乌克逊良桢尝以王佐许之寻用度支监卿栁嘉荐为知印非其志也旧制凡大都有恒产住经年深者聴就试年三十余中大都路进士第十名庚寅岁也知印歴十九月考满任将仕郎万亿广源库知事歴二十四月中书辟充右司椽时济宁有警朝廷分省院以镇之城陷省臣奏两府官处死上以知院哈喇巴图尔勲戚赦之以右丞阿克塔齐叅政贾惟贞等坐之公上书曰知院职在总兵宜处以重刑省官职在供给止宜定为杖流今知院虽特勅免死不过圣恩少延其生耳书奏右丞等遂得减死在椽七月除从仕郎刑部主事出赞总戎时兵犯左卫京师震恐禆将刘哈喇布哈兵甫交其母凶问至京上遣使即军中慰吊公曰今兵势方振遽宣诏旨彼将哀毁不暇大敌在前其孰足以御之若能少缓信宿事方两全从之明日兵果大捷由是京师无虞盖其筹划之力也未几迁承事郎枢宻院经歴调佥山南江北道改儒林郎吏部侍郎迁文林郎户部侍郎行永平路总营升户部尚书散官如故出使闽省时海酋赛富鼎为帅日肆暴横公斥责之其党抽刃环立语益厉酋严惮焉既而有旨命扬珠布哈为平章酋拒之平章征兵攻城凡三月民乞救公出谓平章宜宥此曹去从之公欲复入平章谓入将见留公曰民候我去留为存亡不去且有变平章强留之酋果疑失策复谋出袭及再入事遂定藩屏以安闽人为建祠树碑诏拜资善大夫本省左丞寻入为中书叅议丞相绰斯戬议解博啰特穆尔兵柄公曰削权事重宜先调兵以固关辅丞相以有备给之及博犯阙丞相败诏以伊苏为相公为叅政升资政大夫公谓相曰彼凶悖首祸天子以丞相代之功当百倍畴昔如其复蹈往辙安知无前日之祸耶乃上疏其畧曰窃观今日国家之势有淹淹将尽之气无赫赫再振之威有甘心就亡之意无救焚拯溺之志又谓宜亟下明诏以彰天讨疏上不报迁翰林学士荣禄大夫知制诰同修国史知经筵事博啰入朝出为辽阳省左丞至则传檄逺迩其畧曰违积世之先勲名曰逆子犯无君之大恶号为贼臣仍拘执来使以释羣疑奨励诸军以图大举事平再入为叅政时库克特穆尔南征有诏诸王驸马悉聴节制等语公以为权宠太重势将难制不聴于是辩论愈切上乃俾词臣増其诏语曰以南诸王驸马云云又尝言诸朝曰今国家一新政理宜先正纲常执政有谓国俗叔嫂相嫁娶盖欲保其家产者公正色曰庙堂之上议论纲常乃以家产为言乎其人惭而止寻改枢宻副使时库与张思道等仇杀遣使乞诏以讨之人莫敢言公曰弃南征之命而与王师敌咎谁归况当其出师也既付以便宜之诏今复有何诏乎若遂与之则是责在朝廷矣事遂寝后复上疏曰今造作不已恐伤民力传之逺迩有钹儿鼓儿之戏播之京师有斧儿凿儿之謡而陛下不之寤臣恐大事一去虽享有宫室之乐其可得耶上嘉之拜翰林学士承旨知制诰兼修国史进封楚国公未几以病卒时至正二十七年冬十一月也年五十五配何氏累封楚国夫人子男四人长守成后名延兴登丁酉王宗嗣榜第三甲进士次守恒辽阳行枢宻断事官经歴次守岘太尉掾史次守岷国子生员公平生襟度开夷识趣弘逺忠义之节炳如星日蹇谔之风凛如氷霜而经济之才浩如江海使当时能委任而责成之其相业又曷可量耶
　　荣禄大夫太常礼仪院使陈祖仁撰

　　经济文集卷六
