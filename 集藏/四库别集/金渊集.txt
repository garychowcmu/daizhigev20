
　　钦定四库全书

　　集部五

　　金渊集六卷

　　别集类四

　　元

　　提要

　　（臣）等谨案金渊集元仇逺撰逺字仁近一曰仁父钱塘人因居余杭溪上之仇山自号曰山村民世传髙克恭画山村图卷即为逺作也逺在宋咸淳间即以诗名至元中尝为溧阳教授旋罢归优游湖山以终逺初锓所作一编方凤牟巘戴表元皆为之序分教京口时裒所作曰金渊集吾邱衍为之题诗所谓仇仁父解秩建康有新文曰金渊集者也二集皆巳佚故明嘉靖中顾应祥跋其赠士瞻上人卷巳有不见全集之憾世所传兴观集山村遗稿皆从手书墨迹搜聚成编非其完书近时歙县项梦昶始采摭诸书所载补辑为山村遗集一卷刻之杭州而所谓金渊集者则不可复睹今惟永乐大典所载尚数百首考逺赠士瞻上人卷后有洪武二十一年僧道衍跋其推挹甚至盖深倾倒于逺者故其监修是书载之独伙疑其全部收入所遗无几也谨以各体排纂编为六卷逺在宋末已与白珽齐名号曰仇白厥后张翥张羽以诗鸣于元代者皆出其门他所与唱和者周宻赵孟俯吾邱衍鲜于枢方回黄溍马臻皆一时名士故其诗格髙雅往往颉顽古人无宋末麤犷之习方凤序述逺之言曰近体吾主唐古体吾主选瞿佑又记逺自跋其诗曰近世习唐诗者以不用事为第一格少陵无一字无来处众人固不识也若不用事之云正以文不读书之过耳其言颇中江湖四灵二泒之病今观所作不愧所言而此集出自尘埋蠧蚀之余皆项梦昶本所不载若有神物呵护俾待圣朝而后显者为尤可寳贵矣

　　乾隆四十年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●御制题仇逺金渊集

　　宋末元初鸣以诗早年仇白【珽】已名驰却看排次还面目【仇逺在宋末即以诗名其格髙雅往往颉颃古人世所传惟兴观集山村遗稿及近时歙人项梦昶所辑山村遗集其金渊集则不可复覩兹于永乐大典散萹中裒辑各体编为六巻考逺赠士瞻上人卷僧道衍跋之推挹甚至盖深倾倒于逺者故其监修是书所载独多似全部遗者无几若有神物呵护者然】信有甲丁为护持雄逸或堪苏【轼】伯仲清真亦偶陆【游】埙箎拟之李杜诚犹逺则实渊源限代时

　　●钦定四库全书

　　金渊集卷一

　　（元）仇逺 撰

　　○四言古诗

　　晨入东寺阅藏行香

　　明星未髙繁霜巳肃姢姢落月犹挂茅屋我马遑遑我车仆仆晨入缁林坐阅梵牍字竒义奥了不可读空元无象奚事耳目简书期程轩冕桎梏顾影自哂未能免俗名教真乐言语榖粟何时式微知足不辱

　　养鴈

　　雝雝阳鸟其居朔方朅来江南雪霜备尝意不耐暑虑尔早亡乃安水土羽毛无伤仰羡鹓雏俯趋鹜行负影只立何如还乡秋风日髙稻粱巳黄且谋一饱勿思翱翔

　　野饮

　　土冈之西竹树之下板屋三间娱此隠者埘有肥鸡廐有羸马岂无佳菊采不盈把且漉我酒放浪林野莫不饮食知味者寡

　　题徐寿画

　　牛此大武者二十八蹄茂树之下丰草萋萋牧童且嬉夕阳未西何如桃林归去来兮

　　○五言古诗

　　送髙仲山通州教授

　　通川得通儒善类蒙善教如此老成人真足重学校我昔客朱方曽窥管中豹言容既笃厚文字入元奥交游二十年夷险同一操闲居虎林麓倚牕聊寄傲忽承北斗勑勇鼓来淮棹华髪映青袍轻帆惬黄帽天晴宜征途芹藻春色到皋比坐可暖三载勤训导惜哉龟手药至老方取效载酒游五山何由共吟啸

　　送杨志行赴徽州教授

　　峩峩紫阳山翼翼素王宫中藏朱子书颇有邹鲁风在昔三十年我尝逰其中一溪练带如环以千翠峰朝岚与夕霏四景日不同惜哉屐齿折我舟遽云东子今振木铎出为斯文宗诸生列馆下待问如撞钟明经别同异析理开愚蒙独坐三鳣堂教思传无穷庠序足真乐诗书有近功行当自此升岂曰难为容平生韩孟交云龙阻相从愿言寿道体有书附鳞鸿

　　下寿

　　六十本下寿皤然成秃翁系舟贞女瀬窃禄素王宫暮随太守车朝迓御史騘我马劣难骑却与无马同老病厌徒歩足力亦易穷将以马易牛归耕田园中圣人有遗训吾不如老农

　　小园梅巳緑阴忽见一花甚香

　　此枝緑阴繁枝上子如豆一花褎然见香襞苔藓透虽同棃云梦亦出桃李右矜骄若自惜终觉老而瘦昔占百花先今处百花后春风少年场尤当敬耆旧

　　答陈宗道见寄

　　蹇予山泽臞飘飘一鸥似天风忽假便饮此金瀬水朝随章句儒暮逐副墨子肯叹饭不足可恋惟酒美赋芧亦聊复久矣忘喜怒尾宁曵涂中人生行乐耳
　　怀人耿不寐一夕三四起江东暮云合渺渺隔秋水遗我诗两章意古音粹美敢谓义熙余及见黄初体君闲耻食粟我出惭为米流品夐不同黄河贯清济

　　存耕吟寄姜景星【斗祥】

　　吾不学老农种此方寸田善雨日培■〈土雍〉安得荒旱年诗书菑且畬芟藴毋蔓延种固有厚薄获岂无后先先畴畎亩在后世儿孙传何忧换八百奚止取十千却笑多牛翁转瞬无炊烟我独遗以安本固实自坚耘业待岁晚韩公尝勉旃

　　揷梅

　　偶得数枝梅揷向陶瓶里置之曲宻房注以清冷水肌肤若冰雪寒极粟不起歳晏且闻香春深看结子

　　示沈道人

　　有涯本无涯后觉即先觉名利念既轻生死路不错棋枰几胜负只看末一着寄语耽酒人饮时自斟酌

　　怀白石社尊师道坚

　　我思南山阳谷神何绵绵松下笑相别惚恍忘歳年寄我犹龙经文字入幽玄终期白石顶击竹歌逰仙

　　和子野见寄十二辰体

　　良工鼠须笔戢戢囊颕露抄诗节经史汗牛车载路信知文中虎一代人不数细声笑蚯蝇妙趣忘鱼兎东野龙无云胡为乎泥中蟠屈如睡虵虚此云梦胷且骑欵段马野服随田翁相羊山泽间真乐樵牧同开林斩猴杙种花续春意他年处鸡窠偃蹇増老气锦鲸卷不宜貂狗续亦易老砚磨猪肝翰墨作逰戏

　　和卞仲祥

　　吾友卞南仲别我何怱怱家有六男儿乃与不死同阿祥更颕出亹亹有父风翰墨既潇洒文字犹研穷西园葢常飞北海樽屡空霜寒瀬水浅蛟龙若为容我将归西湖春风入修笻期子梅花下一酹孤山翁

　　和张仲实见寄

　　天地有义气五行秋在金风吹庭前树亦作清商音游子初离羣百感集一襟谅予老冉冉无复謡善滛吾方用吾悟安计他人心
　　古交色不变百錬如精金一别又三月书札乖嗣音相望隔一水离忧盈中襟秋阳不能骄秋雨不能滛会面不可期月明千里心

　　和蒋全愚韵

　　金坛有耆英学博声名早摉竒薄庄骚稽古极羲昊君甚似乐天税冕居履道息逰鬻骆马尚友敬胡杲我生六十年独欠识此老来逰溧阳学文物委秋草黄沙■〈耳米〉人目忽见石皓皓君坛髙难陟我垒虚易捣新诗十八韵韵韵俱压倒交情托以宣一字一大好自惭沟中断未足被华藻但令小儿軰藏弆以为寳相望衣带水波弱限蓬岛玉石资荡磨钟鼓宜击考何由即会面疑义共探讨岂无问字酒可以濡吻燥昔为坚多节今为科上槁穷逹等醉醒何庸寛懐抱

　　和金沙蒋文海韵

　　干禄非良图好遯实素抱昔为驾壑松今作出山草茫茫海岳隔冉冉齿髪老渊明书甲子拾遗歴天寳迷涂谅未逺贵在知几早
　　我闻茅峰下曽有卧龙人风云未承运渊潜聊自珍世无卞和氏谁辨玉与珉缁尘化衣裳我独洁其身揽镜忽自笑奈此白髪新
　　海翁古征士接武诸公后闻名三十年倾盖即如旧示我伐木章无能出其右籊籊秋竹竿坐睨蒲质朽试问五两纶何如一杯酒
　　昔我客朱方曽识三数公独欠之句曲徧走山西东向来刘与王【漫塘实斋】畴能继髙风今我来金渊尸祝素王宫阅人晨星稀见子夕照红何当分邻烛竹径相与通

　　乙巳歳三月为溧阳校官上府经乌刹桥和陶渊明韵

　　一日不见山胷次尘土积老来志益壮清逰等畴昔钟山草堂古每恨身微翮况是佳丽地牛马风不隔遑遑问征路冉冉供吏役渊明田可秫肯为五斗易石桥跨淮水岐路由此析俗驾何时回为尔谢松菊

　　为金陵宗人赋云谷诗

　　英英天上云洞洞天下谷皎皎谷中人精神皎如玉卷舒一何心怡悦亦自足朝采孕丹砂夕气被林麓岂无茯苓芝随春入锄斸自是长生苖根本元不俗三千年桃花八千歳椿木不如采药归枕石伴云宿

　　西庙古桧和卞南仲韵

　　竒木有古意爱古人亦竒嘉禾老君观毗陵烈帝祠二桧栋梁物俱逐刼火移朅来溧城西见此铁石姿灵狸肯荐骨死豹仍留皮拏空有爪龙踞地无角螭三株两失叶檐溜伤南枝僵立万雪霜坐更几邻仪我将护赤栏甃以苍石墀深根直不朽雅操坚自持栋梁与薪槱待用各有时罔俾孤山树专美坡仙诗

　　学舍自吟

　　金渊文学掾旅食经歳年石田薄有收尽足禆俸钱丝毫了无补教养愧前贤竹添讲堂后柳栽泮水邉匏花粲篱落藻带舞漪涟土龙欲致雨何能起云烟革带孔渐移老癯非学僊木居士何者求福真徒然

　　送虞师宪赴延平书院山长

　　我师文靖公【李侗】一传子朱子佩服中庸书静中识根柢秋月湛氷壶莹彻无瑕滓延平建精舍盛德宜世祀君徃坐皋比文行成粹美秋风送书船南上二千里讶君来何暮衿佩争倒屣鸣道铎方振问字酒已俟九京如可作文靖公亦喜予友有黄功【子敏】昔分教于此颇知文风盛十室九儒士是行若登仙剑气炯青紫只恐席未温思归慕园绮

　　题西梵一翁双清轩

　　上人碧云房苔地不盈丈古石六七株修竹覆其上石兄既竒秀竹君亦髙尚歳晚永相依屹不染尘坱方参香严师曽识牛丞相解鞍时一息吾其得闲放

　　山泉为惠君畴赋

　　空青穿秋旻瘦白喷夏雪若非林下士谁识此髙洁山中非无云苍狗随变灭山中非无月阴晴易圆缺不如泉混混万斛常不竭洗耳尘即清酿酒香愈冽一醉三十年至味过曲蘗翁意不在兹勿为醒者说

　　梅梦

　　缃梅眩晨霞素梅迷暮雪一翁着花间氷霜殊皎洁蜂蝶犹未知香味老逾烈梦中识归涂踏遍孤山月

　　续梦

　　一梦续一梦梦短寒夜长颠倒无首尾哀乐迷存亡枕上忽自笑歴歴见未尝至人本无梦有梦其何伤鱼旐农夫喜熊罴男子祥吾年过不惑梦觉久已忘未来尚暧昧既徃恐思量不知邯郸道几畨熟黄梁

　　柰花似海棠林檎但叶小异

　　东风擅红紫颜色分重轻爱此柰子花娇艳何盈盈未开足标致紫绵灿垂缨开繁臙脂褪徐娘老而贞俗称为海红结实叶底頳来禽难为弟海棠难为兄我评此三花同出而异名一枝揷铜壶坐翫心目明安得剑南樵素缣为写生

　　题仲宾竹石

　　淇园绿猗猗昌谷黒离离谪仙砚池底茁此两三枝辅以小峥嵘标度尤崛竒愿坚歳寒心勿为风雪欺

　　畅师同玉上人逰茅阜

　　朝辞二竺寺暮宿三茅峰红树落一叶白云深几重逺游喜无雨清兴尤宜冬遥知天坛上会与仙人逢
　　上人家海上喜从名山逰昔闻三茅君隠在千峰头霜寒草木瘦歳晚泉石幽不见梁邱伯使我心悠悠【懐中砥】

　　夜醉

　　山翁醉如泥夜半方醒然既莫省宇宙况复知歳年闲愁置度外大道在目前日饮岂不佳苐恐无酒钱

　　题西山真先生像

　　何年霜月子写此西山真峩冠褐寛博诗书发精神可以寘岩壑可以登麒麟斯人不可作令我思干淳

　　客来惊睡

　　长昼清和时惟有睡乡美宰予邉孝先毋乃今我是门外有客来推枕矍然起请啜一杯茶万事且不理

　　次韵萧饶州见寄【汉杰时引年卜居溧里】

　　至人本天游上古惟野处如何种菊者亦胜封千戸万锺且唾去况复问阿堵先生东陵侯成败久目睹几程上金台一节绾铜虎肯从赤松逰餐芝擘麟脯温故穷丹铅投闲弃圭组自是横江鲸终然辞网罟独醒笑众醉此举冠千古二疏三髙后欲数指难偻毋烦北山移猿鹤当起舞
　　昔寓南国居日与荛牧处今营西郭居官梅映窻户砚山如可博尺度先画堵此计当勇决结构须快覩伐藤断长蛇卧石凛伏虎山厨富笋蕨客至当修脯野芳散红紫粲粲五杂组放懐山水窟脱迹名利罟平泉緑野堂盛事追徃古愿学樵夫拜相从丈人偻应笑趋炎人奴颜八风舞

　　过岳公故居

　　赤脚踏层氷素蟾浴清水可怜偷桃儿竟以寒饿死木瓢挂空壁蠧册堆破几有子如矮奴踉跄入城市

　　剪白须

　　临镜忽自哂公然白纷如稚女眼最明为我剪白须髟髟如素丝不堪纫破襦叅差茁秋草蔓衍不可除明知我已老既白难再乌无肉令人癯眼昏妨读书颜驷烛之武吾非斯人徒

　　寄史贵质【延珪丁未同庚】

　　淳佑六十翁生遇时节好朝逰渔樵社晚入诗酒保不为名利縳刚被花月恼时发少年狂未省身已老强歌无余欢闻者笑絶倒齿髪渐凋疎形容顿枯槁平生千金躯岂不自爱寳幸然本根在收敛尚及早何必大药资尫羸多寿考也无政事堂也无沙门岛

　　钱儒珍家赏桂【宝孙】

　　客至当饮酒醉此金粟堆秋风何时到丛树叅差开馨香逆人鼻蓓蕾藏圣胎攀枝折其荣落穗浮酒杯后夜有佳月弄影须徘徊红袖歌未终画角毋庸催

　　凉风

　　凉风撼庭竹起舞如翠蛟乱叶打窻来卷尽破屋茅飞云行太空万窍争怒号烦暑一扫净解我心欝陶

　　夜半见月

　　中夜月初上照我东床明我心本无事展转寐不成仰观乌鹊飞俯听蛩螀鸣念适从何来衣食非素营三年然后归儿女各长成婚嫁愿早毕吾其师向平

　　与杨志行郭斗南马德润屠存博吕公弼僧义庆游钟山以峰多巧障日江逺欲浮天分韵予得浮字

　　昔读寳公传今作锺阜逰缓行万松间直上千峰头古塔表木末寒泉贮岩幽遥观江流奔始知此生浮甚爱雪竹庵逸驾吾将休

　　试涪翁题郑佽砚

　　我有古镜砚肌理细宻匀沄沄散角痕巨口细鱼鳞涪翁铭其背文字极雅驯郑佽彦相者不知何如人回首数百载想见元丰春晴窓试磨洗墨旧兎颕新携归供行斋侑此金石身

　　蟋蟀

　　蟋蟀一何多晓夜鸣不巳居然声相应各为气所使零露聊饱蝉落叶才庇蚁秋风满庭砌安能久居此愁声不欲听我听差可喜平生胜负心一笑付童子

　　郊行集句

　　今日我重九【东坡】无钱对菊花【杜陵】昨夜雨鸣渠【东坡】既雨晴亦佳【杜陵】出郭望西郊【杜陵】山林迹未賖【杜陵】顾忧斯人饥【昌黎】僵仆乱如麻【东坡】渊明胡不归【东坡】吾居巳及瓜【东坡】岂无一尊酒【昌黎】谁敢负年华【东坡】聊为山水行【东坡】玩竒石路斜【六一】门生与儿子【东坡】邀我至田家【浩然】留连向暮归【乐天】烂醉是生涯【杜陵】

　　种菊

　　邻舍送我菊惜无盆盎栽分种东篱下倚窓日裵回初看蓓蕾青黄蘂叅差开霜后苦无花老眼生尘埃得此少自慰可以荐一杯更用数日晴南枝须有梅

　　菊轩吟为刘君章作

　　大江秋风髙红叶纷满地采采黄金华专此秋富贵主翁庭宇静霜日自清媚岂不懐渊明异榻同梦寐春融桃李门一粲开落易愿言坚晚节香淡有真意平生观物心饮水知秋味敢问楚人醒何如晋人醉

　　通甫弟归里诗

　　霜重江水缩舣舟江之湄子今戒行色予亦数归期巳廹葵邱戍何求买山资酌别苦无酒秉粟供妻儿

　　风雨不出

　　儒官少公事闲坐如家居闭户听风雨重读架上书岂无借书瓻小酌勿用沽岂无苜蓿盘园丁送嘉蔬溪童把钓竿时得径寸鱼采薇拾橡栗视此巳有余懐哉天地恩不弃无用儒舍此将何之狂士多迷途终不如归田一蓑溪上锄

　　漫兴

　　驴鸣有何好晋人多爱之胡不大堤上隔花听马嘶胡不茅屋下带月听荒鸡我疑古之狂矫世本尚竒蜡屐栁下鍜结髦剑首吹端是味无味以待知者知满腔浩然气抑欝无所施引颈一长鸣万里风云悲敢问驷与騘立仗夫何为

　　九日邻翁招饮

　　佳节喜新霁作意登南山兹山虽不髙亦足供跻攀平明放舟出日暮骑马还行止不自由寸歩千里艰北邻朱公子言笑破旅颜相与一樽空徒得半日闲人生各憔悴仕路复闲■〈山上投下〉六十始平头甲子须循环粲粲黄金花才见秋一斑忍以髪肤脆犯此风霜顽何如归去来期我岩壑间

　　戒饮

　　腹无贮酒肠小饮輙大醉醉余嗽即作痰唾连涕泗酒亦有何好上策当自治无钱赊不来不饮特易事何如饭疏食饱矣曲肱睡莫笑我独醒中有至乐地

　　饮少

　　此中无他肠饮少乃輙醉眼眩力不支便欲投床睡顿空名利心愿弃人间事渊明千载上当复知我意

　　有懐龚子敬子中

　　两龚昔所慕二难今是似箪瓢鲁儒生衣冠楚君子相期歳月永不为弓旌起极目暮云平修筠怅予倚

　　和子野

　　少年挟英气闻鸡慕刘祖老来卧蜗牛风雨懒出户酒空薪炭尽景况讵堪覩自叹衫袖短岂曰不善舞此日始生日避喧作溪行出门阻风雪仆瘁马亦惊归卧春一窻隔窻听雪声拥衾守药鼎客至慵出迎颜色日巳老何由得青精未能歌雪儿聊复呼曲生梦中逰西园一壶梅下倾

　　报恩寺权公方丈

　　金渊多寳地此地殊幽深一锡得安穏岂必栖山林临池照佛面见竹空人心江枫千百年时作海潮音

　　昔康莭先生题安乐窝诗中云乐见善人乐开善事乐道善言乐行善意此即吾友朱仲明乐善斋之意也系之以诗

　　人生有至乐主善以为师善端本固有乐处亦自知我思舜之徒鸡鸣日孶孶箪瓢在陋巷颜氏其庻几之子芝兰室书传为箴规量力行好事固穷无妄为何似安乐窝受用尧夫诗

　　予久客思归以秋光都似宦情薄山色不如归意浓为韵言志约金溧诸友共赋寄钱唐亲旧

　　自我来溧阳四见木叶秋泮宫久敝漏量力完且修幸然土木备及此工役休巍巍大成殿势与邹鲁侔圣贤日云迈可以遗象求扪心了无怍一扫筑舍谋咫尺三茅山乃独欠此游且须归去来速为营菟裘
　　迢迢渰水上有亭曰寒光水天散鸥鹭四望山苍苍向来于湖翁诗词题屋枋几思一遨游歳月飞羽忙闻有白龙寺石塔标鐡梁老僧颇能吟年来曽逰方须乗未归前秋晴呼野航
　　我非章句儒亦非渔樵徒少年逞麤豪提笔赋两都老尚着儒冠却悔识之无既难栖山林又倦逰江湖一官仅供口康济不在吾秋风方戒寒正道日荒芜行矣且归耘寸田聊自娱
　　江海寄孤篷飘飘一鸥似汲汲谋稻梁欲去行且止渊明真逹者解印如脱屣五斗何足云可但折腰耻我尝慕其人出仕亦漫尔客行入歳晏田稼逢水毁逝者既如斯吾属可去矣肯负白鸥盟西湖钓秋水
　　早从方外逰志不在婚宦采薇陟西山采藻渉南涧拄杖仅过眉短衣不掩骭一为火宅累渐觉有忧患难任臣朔饥俯就博士慢大胜国子师三年腹藜苋栖迟行路难坚忍为客惯昔为泛泛鳬今为嗷嗷鴈幸免棰楚虑官事粗易办曷不归孤山梅花腊前绽
　　秋空不肯明风雨满荒城田父遮我说重九最喜晴此日晴色好大田足西成一冬暖如春絮炭价亦轻我虽将去官于人独无情去年冶城叟【卞南仲也】采菊餐其英今兹隔存殁使我心怔营出门怅谁语巵酒当自倾
　　威鳯巢深林神龙潜巨壑泥涂困蝼蚁城市防弹■〈矢敫〉小草不自贵巳铸出山错岂知廿苦淡有味俱不恶霜降水泽枯歳晚木叶落荣枯识寒暑是非悟今昨不见粘壁蜗甘以退为乐二休行且三可但耐辱莫
　　去郭十五里翼然屏风山上有看经院创始升元间山润易生云竹嫰未作斑登髙佛阁小四面青回环空门事弥多永日僧不闲归径路委蛇班荆履孱颜信美难久留道逺足力悭遥知故山月问我何时还
　　乔木足秋声红叶表秋色因之念湖山恨不生羽翼形留神巳驰游倦交渐息西邻夜砧发东邻晓机织我亦有敝卢松菊暗荆棘北山百年墓苔竹手所植今长尺若干霜雪颇自力西风龙蛇蛰暗雨山林黒东望会言归免我长相忆
　　七十古所希我今六十余干时本无策谋生术尤疎就食泮水宫学圃乏薪蔬凛凛座无毡踽踽出无驴厌厌尊无酒呥呥食无鱼官居古云冷巳矣当归欤缅懐二女子夫家住桐庐三年千里别旷久不得书曰者遣一力还家问何如江濵桐君山土肥药堪锄山根有闲地或容房客居
　　未仕每愿仕既仕复思归了知归来是宜悟求仕非干禄本为贫元非慕轻肥巳昧好为戒复贻素餐讥时艰士失业十家九寒饥岂无禹稷思力薄愿乃违吾门可罗雀载酒人来稀下考劣巳书归心疾如飞眷言长途马老矣思脱鞿昼短歌意长式微兮式微
　　人寄天地间官爵寄所寄所寄本傥来得丧亦常事何哉浅丈夫以此芥胷次逹人视为轻譬彼樗蒲戏役满须过更代者乃未至故乡隔太湖一舸归甚易秋髙山骨露始见松竹翠依依古梅村是中有深意
　　游子悲凛秋秋尽行当冬雨露变霜雪寒色日以浓岂无紫绮裘绽裂谁与缝不如早还家山林专素封扫松栖霞岭结茆慧日峰山南与山北春风入修笻时止可以止道隆从而隆抱膝且长吟吾其师卧龙

　　盆梅

　　有客送苔梅来自马塍里斜枝巧盘折的皪数十蘂意欲媚春风宁免少屈巳独怜鐡石肠竟作柔绕指他乡忽一见少慰空谷喜何当解其缚条直有妙理幸不入俗眼入俗梅亦耻

　　居逰行寄费廷玉【大振】

　　繁华钱塘郡佳丽金陵州吾生抑何修两地得居逰杭也数年别升也几月留钟山草堂灵林壑殊清幽开窻眺龙湾大江日东流鳯皇非故台不见白鹭洲冶城塜累累青溪波悠悠长干塔尚在瓦棺阁巳休雨花峙岩颠锦石烂不收层楼天下无结构如龙舟六朝王气歇故籞成荒邱至今秦淮上尚闻商女讴山水如此佳见有此客不懐古复思乡日落川云浮惜无老樊川酒酣吟杜秋

　　雪

　　忽惊小窻白开户雪如此去年腊前无一白从此始霏霏甚可爱落落势未巳炯炯眼界明沾沾田畯喜静闻野厖吠立见蛰蝻死鼓腹饱可期勿畏寒堕指穷檐絶烟火闭籴三日矣开仓粜官粮太守如父子

　　金渊集卷一

　　●钦定四库全书

　　金渊集卷二

　　（元）仇远 撰

　　○七言古诗

　　立春

　　山城厯日到每迟新春残腊俱不知若非一鞭醒寒梦梅柳争春无了时牛刀小试东风手目中全牛果何有勾芒舁归古庙中官吏升堂酌春酒

　　竹素山房小饮南徐唐正方善歌吴伶以长箫和之客以鳯凰台上忆吹箫分韵予得台字

　　少时闻箫白玉台一曲未终丹鳯来金瀬空明秋水浅妙音久不闻蓬莱吴下老伶燕中回能以北腔歌落梅红尘筝笛耳一洗便觉箜篌愤抑琵琶哀朱方臞仙古音律宫长羽短随剪裁小春梅柳参差开肯待羯鼓花奴催我辈钟情忘尔汝浊醪妙理惟酦醅晚风吹寒夕阳下有酒不饮令人咍今人青眼映山水古人白骨生莓苔不如相聚常衔杯呜呼五公七相安在哉不如相聚常衔杯

　　北园赏梅

　　梅花先受东君知一晴开遍南北枝吴姬持杯劝客醉已恨赏花三日迟主人惜花不惜酒自摘一枝春在手大开笑口问东风金谷几人曾白首

　　题王师尹所藏三峡图【上有赵明诚诸公题】

　　庐山石桥天下奇奔湍赴壑潜冯夷倚阑俯瞰毛发竦品题曾读坡仙诗画师笔斡造化窟岂必夜半夸娥移蜀天茫茫千万里彷佛猿声亦如此何当谱入朱丝弦水底鱼龙应洗耳

　　题季路负米图

　　髙堂有亲今老矣孝子晨昏奉甘旨伤哉贫也敢辞劳百里迢迢亲负米后来列鼎坐重裀积粟万锺不逮亲古言周急不继富为母请粟非无人

　　题范譓郷爱山吟境图

　　前山排闼如虬奔后山拥壁如虎蹲三间茅屋白云里一羣野鹿青松根世上好山谁不喜纱帽可能长隠几诗人见石犹下拜况是孤髙有如此终南快捷方式从渠行少室素价元非轻呼童下山汲清冷我欲洗耳听猿声

　　送存博教授回虎林

　　双鹤翩翩溧水阳红尘不染素衣裳一归华表饮风露一住沧洲谋稻梁湖海波涛多起伏争食那能效鸡鹜戞然长唳楚天寛有日相从逐鸿鹄

　　草虫图

　　昨夜南山雷雨霁蛰室初开百虫起草夭菜秀蒲柳长生意森然随气使阴阳变态足纎巧分得余妍归画史野蜂采蜜花房里官蛙瞠目莎池底纷纷蚱蜢肆跳梁欵欵蜻蜓齐点水天牛穴桑奚其天鬼蝶迷花聿如鬼血国三千亦有蚊黍马十万寜非蚁蝎虎那能捋虎须蜗牛谁堪执牛耳蜣蜋转丸诚小巧螳螂搏轮非勇士鸣蝉嘶热蟋蟀吟一片繁声愁客子春风郊野岂不乐篱落秋风又如此坡仙旧咏只八物若见此图心更喜我摩老眼为题诗晴日一窓蝇扑纸

　　元夜叹

　　虎林城中正月半十万人家灯灿烂溧阳风景方放灯通宵不禁人游翫大雪深寒万木僵家家冷坐无薪炭典钱买竹又买灯糠油结冻点灯暗豪民张灯唤歌舞鼓笛喧轰夜忘旦忽闻买丝造海船府檄专令豪尸办仓皇且救火燃眉纵有华灯何暇看老夫掩闗拥炉坐一盏青灯置书案良辰乐事怅难并顷刻欢声作愁叹苏公买灯状陈子题灯诗痴儿騃女知不知月明月暗反复手且愿麦熟休王师

　　雪后祈晴

　　闰正月过二月来溧阳溪头花乱开浓云急雨洊雷电不待羯鼓花奴催江南天气全然别昨夜清寒今日热东风忽转西北风吹作霏霏一天雪艶桃秾李睡海棠颜色顿减仍减香燕莺羞涩未出谷惟见野水生浑黄昼夜交流已登岸邱麦畦蔬根浸烂州官忧水复忧民明日祈晴泰清观

　　送刘炼师归【并序】

　　鄱阳刘君佐儒家子倜傥有志壮欲囊书叫阍为时用天长翮短未能奋飞乃着道士服薄游南陬栖九疑之云钓三湘之月相攸庵止拟他日龟藏计宿留十年然后归故里再转溧上师式元宗俯仰方圆不尚衒襮衣冠髙洁炯如玉雪颇厌出尘入坱无意于人间事将俟我乎岳之麓湘之滨予喜其勇决髙蹈庸赠以言君佐识定而志不分年盛而材有用与其之南何似且之北九万云程勖哉进步君佐名辅汉
　　云中鸡犬随淮南手攀桂树歌小山鸿寳秘书在玉枕有高尚者还童颜卯金家世学仙子半生游山磨屐齿懒耕白云【君号耕云】种瑶草南去持竿钓湘水天风环佩沧江东鄱云溧雨分邻封浮邱洪崖未之见拥肿鞅掌常相从拂衣浩然有归志湘滨已卜诛茅地寸田尺宅可治生骑鹤纒腰非易事不如且向金莲游濯足万里黄河流上界神仙足官府山中宰相轻公侯人生得意无南北蝇利蜗名等鸡肋道人一粲据槁梧世间万事槐安国

　　寒食游陈园

　　梨花李花白斗白桃花杏花红映红疎篱曲径锦步障间以巨竹青玲珑独木为桥人不渡柴扉欲鎻春风住岂知野禽浪蜂蝶时复衔花过墙去春波涨緑春日晴柳下扣门嵇喜迎池边亭上少盘礴坐床指点呼曲生冷官况逢寒食节客味凄凉那可说残杯冷炙何处无乐意生香聊自悦清明天气晴更佳山林川谷多莺花后庭遗曲少人唱踏歌椎鼓争喧哗笑折一枝花入手树犹如此人能久六朝旧事付东流醉翁之意不在酒

　　月琴吟赠程禹仲

　　我月太古色我琴太古音色见音声求焉能知我心月到茅亭夜亭午据梧坐看胎仙舞本无圆缺无亏盈心迹双清游太古笑渠空向广寒游记得霓裳羽衣谱

　　应平叔送牡丹诗

　　草元亭前老侯芭赠我鞓红三朶花一春风雨伤麦麻天香何事来山家且劝花王一杯酒更祝花王千万寿洛阳名苑今在否未必开花大如斗有花可赏不负春红紫转眼俱成尘酣歌谁识李翰林酒楼柳絮愁杀人

　　徳兴叶志道字士心葬母于银山丹井之上作丹泉吟

　　葛公学仙丹有泉叶公藏母丹泉边泉流■〈氵虢〉■〈氵虢〉乱石底丹光炯炯长松巅陟彼屺兮瞻望母麻衣土枕常庐墓难将寸草报春晖秪觉焄蒿泣秋露男儿眼中非无泪有泪彻泉无厚地泉声如咽泪如丹何待泄融歌大隧幽花淡月耿墓门不招仙魄招母魂子规一声苍石裂白雪渺渺山昏昏

　　题沈子和徳冲画龙

　　红霞飞尽元云同深山大泽生春风震雷一声蛰户启老龙夭矫生苍穹忆曾舣舟垂虹外舟子传呼黑龙挂须臾急雨暗吴淞昔见真龙今见画江南久旱草木空湖水陡落如秋冬苍生望霓心颙颙阿香唤起隆中龙

　　送春寄友

　　老翁欲作送春诗借问春去将何之连朝醉不省人事昨夜春归更不知客装欲趁春归去家在西湖緑阴处青青竹笋白白鱼也胜客中常茹素杜鹃吻血啼未干发白易黑留春难冶城翁定有新语楝花风急生余寒

　　赠溧水杨老

　　浙间笔工麻粟多精艺惟数冯应科吴升姚恺已难得陆震杨鼎肩相摩我游金渊饭不足破砚生苔尘满目毛锥自笑不中书白发纷纷老而秃中山博士【屠存博】子墨卿贻书荐至杨茂林里儒大半习刀笔耳闻竽瑟谁知音善刀而藏归勿出博士校书行有日定当致汝数百枚东坡有云北方无此笔

　　赠笔工沈秀荣

　　吾家歙石锋芒出不但挫墨亦挫笔老懒作事苦不多一笔纔供两三日近知沈子艺希有洗择圆齐易入手不论兎颕与羊毛染墨试之能耐久礼乐三千成昨梦秃笔何止十八瓮长枪大劔正当时毛锥子者直安用金渊万家籍百儒学书用笔人岂无管城欲重连城价请携椽笔游江湖

　　醉醒吟

　　众人皆醉我独醒众人皆醒我独醉先生何苦与世违醒醉之中有深意或云酒是腐肠药沉湎淫泆无不至或云酒是忘忧物醉乡别有一天地左拍五柳先生肩右把三闾大夫臂醉时元自惺惺着醒来亦自■〈鼻勾〉■〈鼻勾〉睡独醒独醉岂多得众醉众醒堪一喟醉者自醉醒自醒卿法吾情各行志溧江美酒差可恋说醉论醒姑且置公不见昔人有云且食蛤蜊那知许事

　　谢秋涧沈君瑞为予写真

　　山村道人今老矣徒有虚名落人耳梦中谁记版筑夫画像虽多终不似偶来招隠九鎻山隠侯试笔开生颜须眉口鼻宛相肖只今置之泉石间闻君尤工画山水万壑千林生笔底可能更扫隠居图布袜青鞋侣樵子

　　夏雨叹

　　六月溧阳三日雨山田喜足低田苦学中亦有北钤圩低处水深三尺许秧苖浸倒根已浮再种何由能入土老夫寓居西郭外厌听村村蹋车鼓唇焦面黑嗟农夫此生悔不业樵渔有山可采水可钓免得晓夜忧耕锄去年一熟才了逋今年再熟力始舒岂期不待稻花白并随荇藻归江湖溧阳近与丹阳接不雨由来三数月河流浅涩田干枯练湖放水通舟楫人间既是寒暑同天上何为雨旸别愿移此雨慰彼心还我朱明作炎热

　　州厅设醮即事

　　去岁今朝六月六暮雨倾盆风拔木今岁公宇醮祈晴昼日当空生暑溽羽士宣词官吏拜灯烛荧煌香馥郁须臾黑云西北来如盖如轮覆厅屋电驱霹雳掣金蛇檐溜奔腾泻银竹帏屏掀开旛幢飞卷尽香灰吹灭烛天威震怒莫敢喘谢罪怔营虞亵渎少焉雨止凉飕飕天气如秋失中伏四郊大田多黍苖一片潇湘接湖洑村夫中庭涕泗下归闻野老吞声哭只恐戢戢生鱼头何止广文饭不足天心仁爱子勿忧府公移文行振粟古言大雨不为灾云雨须臾手翻覆

　　荆溪桥

　　荆溪滔滔向东注长桥束之川后怒英风飒爽白昼昏此是孝侯斩蛟处客船逆上帆下樯何如悬水泝吕梁百篙攅石双橹健进退咫尺千丈强我来偶值冻雨作且近孝侯祠下泊平生忠孝侯所知世途更似风波恶

　　七月丙辰迎土山龙王入郛

　　秋阳皜皜人皆苦安得清风扫残暑河流欲断泉脉干一望髙田变焦土洮湖白龙迎入城行道烧香入亭午青天已响阿香车平地未见商羊舞昔时曾说雨催诗今朝还要诗催雨愿龙速降神力澍甘霖万落千村熟禾黍

　　谕马

　　山公有马不肯骑东西徒步足力疲吾儿有力驾驭之兀兀驰骤那敢嘶尔马亦似欺我老乘驷乘骢非不好老翁自爱下泽车放尔春郊饱青草

　　秋雨

　　杜陵昔日歌秋风卷去屋上茅三重村翁今夜叹秋雨冲倒檐前墙数堵瓦倾栋挠直见天寒侵素被不得眠相如家徒四壁立我比相如尤可怜钱唐近报融风起瓦砾尘埃半城市霜餐露宿人遑遑衣食难谋况居止呼童向晓收篁芦补篱织箔聊枝梧雨飘有限行且止秋阳余暖留桑榆呜呼居得一日且一日丈夫安能事一室

　　寄南仲

　　坡翁昔年五十二翰林侍读为学士溪翁年徳与坡同官职胡为未相似我道闲人胜贵人傥来轩冕溪云比翁今田园瀬水上颇胜求田阳羡里翁今有弟夜雨对床乐颇胜卯君懐逺驿中有感秋风起有时笔床茶灶泛洮湖栁外梅边从徙倚诗筒经卷静工夫光景流连一弹指不论众醉与独醒不问此非并彼是客来不必及时事有酒且斟无即止从今笑傲五百年铜狄铜駞皆敝屣小山老桂敷秋香下弦月照西风凉今夕如此好风月胡不招邀坡翁霞佩同颉颃翁今放舟何所适新诗漫表长相忆舟中不可久留兮盍早归来共赋碧云餐白石【时生日出避客】

　　留饮筱坞承隠君山庄

　　夹山峥嵘相对起贯以盈盈衣带水白云深坞碧筱合华屋盘纡苍树里二三隠者古衣冠鱼酒招邀极欢喜维舟岸曲信宿留惜别依依行复止东南风顺帆上桅一转瞬间行十里人生交契无故新他日停云从此始

　　菊

　　楚泽秋髙众芳歇眼中见此霜下杰南窻粲粲八九株淡白深黄颜色别自笑背时难独立恰是重阳过一月丁宁女子莫摘残留伴梅花傲氷雪

　　和李致逺秀才【君深】

　　平生志气隘九州岛直欲濯足万里流讵期功名坐蹭蹬不意岁月成缪悠防闲拟铸铁门限牵挽忽作金瀬游栖巢未穏乌鹊月归梦已熟鲈鱼秋连宵风雨正僵卧何时临壑容竒搜可人喜接一日雅此地判作三年留说诗解字屡握手感时懐古频搔头吴郡才子止邱沈梁园旧赋余枚邹天上仙应无懵者眼中客复有此不家声久识南北阮笔力眇视大小欧我方得友颇庆快子亦固穷忘怨尤蹄涔乃使鲸鲵伏拳石难与嵩岱侔纷纷嗜好异齐瑟磊磊肝胆呈吴钩有才未遇政何损知尔不荐终当羞往事欲谈遽易了浊酒既倾焉得愁平乘楼上王夷甫下泽车中马少游须笑即今仕宦人嚅唲言貌如伶优若为田园足以活与尔水火无相求一瓢陋巷誓不出孤云野鹤心自由斯文将兴天未丧游子累累徒隠忧

　　九日客中

　　菊糕萸蟹年年有未信今年此地无一瓻新酿正三白幸是杖头钱可沽客况凄凉宦情薄釜欲生鱼门罗雀未能早赋归田园白酒黄鸡差自乐户曹司马村校书相呼径诣黄公垆满头揷菊把茱萸强歌强舞醉相扶何必更画豳风图

　　寿星相

　　西方长庚今我是东郡短人岂兄弟修眉班首顶如鬀蹡蹡衣裳犹楚制翩然来游太平世市上小儿惊且睨身外不须童鹤赘一粲人间八千岁

　　晓雪

　　昏昏惨惨窻映月索索飒飒风吹叶青童开门忽惊笑昨夜庭心一寸雪东方日出雪渐融檐花滴滴皆春风山村布被正酣卧愁杀门前卖炭翁

　　雨雪闭关子野公明仲祥载酒逺慰晚以诗见寄和答

　　溧阳三日雪平地城市十家九家闭官舎无毡冷彻骨省事正宜寻老计小人自不知纪年我久忘吾岂忘世出门无碍将何之已■〈扌弃〉食贫了三岁
　　深雪没履寒彻绵谁子扣门四诗仙袖中黄绢虀臼辞涂抺既醉鳬鹥篇我非不纳学泄柳政尔欲眠如孝先忘形尔汝子勿怪坦率从来六十年

　　金渊集卷二

　　●钦定四库全书

　　金渊集卷三

　　（元）仇逺 撰

　　○五言律诗

　　丁未元日

　　花申喜循环风霜变老颜闲身留泮水归梦满湖山雪冻蝗应避春暄鴈欲还桃符随手写祸福不相关

　　窓外梅方开

　　淡月江南树香竒影亦竒春前十二月雪后两三枝冷蘂疎堪数孤根穏不移西湖老仙宅清梦夜何其

　　正月二十四日送亷使出郊

　　闲骑羸马出逺钱绣衣行爱此川原迥欣然风日晴隔篱梅半落断陇麦初生毎恨微官缚茅山负夙盟
　　野店当官道村醪唤客留偶因乗早出故作探春逰芳意林梢静晴光水面浮人言有龙洞近在石山头

　　闻杨大受凌吉叟吴次山诸友讣音有感二首

　　落落霜余树踈踈晓后星经年才契阔故友半凋零有梦懐风采何人作墓铭老孤无限泪空望浙山青
　　少长皆吾友相期满百龄生分青白眼死隔短长亭蕉本身为幻藤床梦是醒中山醇酒在且醉学刘伶

　　孙康侯北归

　　淮海十年别北归今几时镜中无旧髪嚢底有新诗毎恨为官缚翻令见面迟清都逰厯事还许俗人知

　　梦得墨四片一差短戱呈廷玉

　　昔贤鲁梦笔梦墨定何如应使山中隠重研世上书磨人惊老大饮汁笑空疎长短无庸较三螺已有余【陆云得石墨数十斤送兄三螺】

　　四月十六夜月蚀

　　盛服拜清夜中庭朝太阴凡来仰天者俱有爱君心目断山河影耳闻钟磬音还光俄顷易涕泗漫沾襟

　　送田道士归茅阜

　　我爱孟东野君师田子方放舟游瀬水飞舄返华阳有酒须同酌真情不可忘仙源桥下径何日共徜徉

　　亷公子家藏元石名武夷春雨

　　至寳忽横道峯峦髙复低数尖灵壁石一曲武夷溪黛色春浮玉黄流雨曵泥遥知千载下名与岘山齐

　　醉闻杜宇

　　家家酒似池日日醉如泥海燕聊为客杜鹃何苦啼狂那知帽落归不为花迷信笔成诗句苔笺小草题

　　移床诗

　　莞簟轻轻卷藤床故故移暑尘无避处客舍有凉时开帐迎风易钩帘看雨宜緑阴更清絶旧竹长新枝

　　长昼

　　闲官少公出长日足髙眠律已惟三尺埋头又两年虽无乞米帖安得买山钱莫听闲唇舌行藏任老天

　　处暑后风雨

　　疾风驱急雨残暑扫除空因识炎凉态都来顷刻中纸窓嫌有隙纨扇笑无功儿读秋声赋令人忆醉翁

　　闲歩

　　邨径桑麻合扶笻信所之緑阴晴冉冉白日歩迟迟野茧粘髙树山雌入破篱岂无欵段马常是小儿骑

　　鼓角

　　五更相次晓一曲有余清忽醒山林梦遥闻鼓角声背风还迤逦带月最分眀莫作边城看长淮乆息兵

　　六月雨

　　骤雨忽终日髙田知有秋斜风驱溽暑平地作交流屋漏忙移坐泥深懒出游美哉今夕睡凉意已浮浮

　　鴈

　　四郊皆积水鸣鴈一何多随处沙头宿常时月下过弟兄求口食覉旅困风波寄语支更者芦深有网罗

　　新秋

　　双星方卜夜载宿已交秋未觉炎凉改先为草木忧鴈来催燕去火老让金柔阮籍知何事江东尚滞留

　　秋感

　　眀朝交白露此夜起金风灯下倚孤枕篱根语百虫梧桐何处落杼轴几家空客意惊秋半炎凉信转蓬
　　蛩依莎底露萤堕树头风秋已来多日人谁念二虫火流豳月应雪散楚天空摇落年年事吾生鬓亦蓬

　　八月二十三日三溪书房赏桂二花

　　二花香更烈不与一花同曽记和云折惟愁着雨空旧逰眀月窟古意小山丛十日中秋过浑疑秋未中

　　冷坐

　　冷官宜静坐借屋近荒村无酒可延客未昏先闭门水眀知月上木落见梅尊满目凄凉者相逢不必言

　　抱膝

　　抱膝坐终日澹然忘是非纵令官未满已与世相违古道平芜合谁家新燕归年荒烟火歇空老一山薇

　　七月梨花

　　紫薇红槿外忽见此花娇纵被秋阳暴何愁香雪消梦回云冉冉春逺夜寥寥魂隔梧桐雨时吹玉笛招

　　和卞仲祥

　　我爱中秋月行歌荒野中乱云催薄暮乔木易髙风镜里花难折樽中酒不空南飞有乌鹊未见北来鸿

　　和黄晋卿金陵见寄

　　台城为客乆书札竟寥寥山水舟车近风霜歳月遥穷猿犹择木威鳯合冲霄曽有论文约应须折简招

　　再和卞仲祥

　　待月东扉外一枝眀烛残谁将丹桂子种在碧云端病叶依窓湿饥鸿集渚寒婵姢为雨妬怊怅又更阑

　　次西和韵

　　贫是儒家事生平畏四知灯花空送喜瓶粟不供炊湖海心终在田园计未迟愿同华山叟驴背倒能骑

　　八月十四夜月下闻秋声

　　中秋纔一宿此夜已圎眀星斗何曽见云烟不敢生黄花千万粟白髪两三茎愁聴东南角奔腾风雨声

　　树叶

　　不知何树叶红润极鲜眀一片风吹落几畨霜染成止啼诚诳语题字亦闲情把玩真堪惜携归予绣枰

　　忆畅庆玉如四上人

　　腊中晴色乆霜月冷森森可但思元度惟应忆道林三更难得晓一片欲归心有约分苔石南山苍树阴

　　晓霜

　　重衾惊骤冷万瓦见浓霜夹岸蒹葭白空庭橘柚黄宦情真淡泊歳晚转荒凉野寺钟声早何人仆马忙

　　中元诗

　　初秋当望夜平楚带斜曛暑气能昏月砧声不隔云华灯浮白水老衲诵冥文【【土人放灯设冥】漫说中元节儒书惜未闻

　　和子野四首

　　旅食无生计卑栖奈若何饭惟供脱粟衣未补香莎户外履常满床头金不多老为文学掾一似旧恩科【宋特奏名授县文学】
　　穷冬霜霰集行路古今难举眼看浮世何人耐歳寒弃瓢将止酒脱冕拟休官一室能容膝吾生亦易安
　　亨涂即畏涂暮境欲何如索米多贫士钞诗欠小胥自縁乡梦熟顿与世情疎会约逃名者山间倒跨驴
　　诡遇非吾事支离笑我身文章寕可拙仕宦岂宜贫乡故多新鬼年荒少佚民休嗟华黍废阳谷易回春

　　再迭

　　醉眠春一榻不记梦伊何落月眀红叶寒厅暗緑莎敝袍为客乆髙枕阅人多未有匡时策无心中甲科
　　世态年年改穷居事事难予懐虽浩荡此地本酸寒古瀬浮贞女空斋贮冷官枯肠与藜苋歳乆颇相安
　　老景存三乐浮生付六如是非忘马指憎爱任乌胥【乌胥见说苑】故里仍饥馑清流例阔疎有人风雪外诗在断桥驴
　　雪溪渔隠者郊岛是前身乍见犹疑傲相逢不说贫鹤招穷处士梅伴老诗人时共论文酒衰颜少借春

　　三迭

　　禁酤限十日亡何能几何流光徒荏苒老眼自挼莎江浙归心切山林醒眼多富家忧劝率役后欲重科
　　为贫干寸禄匏系欲归难鴈字谁能寄鸥盟乆已寒自怜秦博士何似卫伶官终觉家居乐髙眠一枕安
　　在昔金渊地烟花锦不如衣冠尊史祖【汉史崇】山水识灵胥富歳人多頼前修日以疎洪厓仙可问愿乞雪精驴
　　饱吃芹宫饭饥寒未廹身公侯方重老妻子莫忧贫踪迹新丰客心期画邑人皇荂歌一曲聊以和阳春

　　黄渚舟中

　　夕晴殊可喜小作川原逰水岸菰蒋合野田鸿鴈留云烟易得晚城市那知秋落叶塞破屋逃亡令我愁
　　酌彼溪店酒醉向舟中眠舟人待月出急急乗晚牵前山见瓦屋【山名】小彴横沙田【桥名】回首六百载我思唐谪仙

　　棕荘

　　幽径秋阴合青渠草色深肯教木叶落直见夕阳沉独客逢来鴈新寒集逺砧芙蓉花似锦有意媚髙林

　　寄鄂渚王子文教授

　　笑把青藜杖逺逰黄鹤城雨消战伐气春生弦诵声相从未有约乆别难为情东望思渺渺江长秋月眀

　　送杨刚中赴淮安教授

　　西蜀杨君子才为博士优儒官清似水学舍小于舟吴地仍多潦淮田薄有收虽非温饱计足解友朋忧

　　风起

　　朔风连夕起浩荡厉严寒逺势惊春梦微权属冷官云行和月暗木落打窓干因忆吴船客波涛寝不安

　　广教寺

　　三门当驿道四壁启僧房颇有千竿竹能令六月凉撞钟山鹳起煮茗石罂香岸曲盘涡急人言古瀬阳

　　次彦功韵

　　春早风驱雪天寒竹映门灯前终夜读笈内故书存尚觉文章贵那矜齿爵尊向平愁未了女嫁与儿昏

　　雨止

　　夜半雨忽止老夫心顿寛最怜儿女弱难受雪霜寒泽国无来棹台城有去鞍西村归未卜此日敢求安

　　薄逰

　　未草闲居赋聊从薄宦逰江湖明老眼风雨暗孤舟客况何曽好吾生本自浮终然愧农圃将有事西畴

　　形影

　　形影自相问追随六十年冷官真漫尔归梦亦蘧然但觉寒风暖难令素髪元可能学陶令家去有园田

　　晓出西城

　　闲官闲不尽晓出古城阴斗柄已揷地秋声将满林故园三畆宅落月几家砧为报柴桑令予今亦委心

　　三更泛舟谢逹渰

　　渰水不盈尺大舟行水中朦胧微有月潋灔寂无风时序三秋半阴晴万里同山歌与村笛醉卧听渔童
　　一望四十里弥漫白浸天何年围此水为我垦成田风使帆船疾云和竹苇连末流溪转狭浮沫带蛟涎

　　代歩

　　羸骖聊代歩按辔且徐行凹凸惊前路驱驰羡后生晓回天尚闇路滑雨初晴得似肩舆穏归来醉不惊

　　舎北野歩

　　野歩上西门寛平又一邨疎篱围古井宻树拥髙坟家有田园乐氓知守令尊因思兴废事变灭似秋云

　　次萧饶州韵

　　爱山如爱士交友竟忘年未老先辞禄能闲始是仙清谈真药石雅志乐林泉笑看衡门外随风栁絮颠
　　谦谦贤太守止止乐闲居健笔凌三谢髙风继二疏家犹传故笏梦不到安车何处溪山好相从结草庐

　　再用韵

　　寓舎已三迁闲官又一年酒杯时乐圣茶椀欲通仙爱笋从穿壁浇花自汲泉谁能问前代刘蹶与秦颠
　　数椽西郭外元不异村居官冷谋升斗头童怯比疏莫愁书费纸肯叹出无车也胜焦征士蜗牛卧雪庐

　　同室

　　同室过百指一官寖四年幸无乞米帖何取买山钱止酒陶元亮思归孟浩然干鱼兼菜把颇胜酌贪泉

　　朋酒

　　朋酒朝朝乐乡心夜夜愁朱云难作吏宋玉易悲秋陵谷何曽改田园未可求南来几鸿鴈亦为稻梁谋

　　之金陵

　　文学本闲官长年愧素餐出门还自笑行路有何难风日幽懐畅江山望眼寛六朝遗迹在随喜一逰欢

　　方万里史敬舆陈孝先龚圣予胡穆仲相继沦没令人感怆

　　诸老俱尘土令予双泪流几年能再见一气故应休江左衣冠尽人间翰墨留空山茅屋底野史属谁修

　　寄陈南翔张伯成主宾

　　山水未逰徧其如归梦何独怜黄渚月相隔白沤波秋尽那无鴈霜迟尚有荷终期共灯火揷架异书多

　　遣意

　　衮衮岁年晚冥冥车马尘饥乌方畏雪冻草已矜春乡老知谁健儒官自古贫眀朝除夜近市井悄无人
　　抖擞老精神飘蓬又一春敢言惟有我每恨不如人文字须称韵功名莫认真青铜杖头在留与买乌薪
　　宦逰今倦矣歳晚意何如腊雪不到地春风先满闾邻翁寒乞炭溪女晓供鱼多有梅花处吾将卜隐居

　　利交

　　一自仪秦去从衡直到今士縁贫失节交以利知心乍可昏求火何堪昼见金狂澜回已倒犹幸有山林

　　闻鸡

　　今夕知何夕此声非恶声窓前疑月色枕上误天眀未必皆三唱惟应只四更姑苏城外寺此际已钟鸣

　　题水轩

　　水轩寒最早偏称冷官居老态重衾薄秋声四壁虚霜前蛩渐少雨后叶全疎渔叟顽如铁鹑衣晓捕鱼

　　有感

　　腐儒乖世用作事例迂疎浪走长安道欲投光范书悬知成漫尔可笑赋归与寄语陈言者毋轻出草庐

　　潦雨排闷二首

　　淫雨喧中夜覊人积隐忧葵倾那有日麦腐欲无秋小市浑如洗前溪漫不流林鸠兼垤鹤聒聒几时休
　　宿雨涨溪流江南四月秋市无粮得粜田有麦难収官况全然冷民饥絶可忧沙鸥应笑我何日放归舟

　　跨马

　　跨马入城去驱鸡上屋飞闲官差可乐徒歩未为非杜老平眀出山公倒载归晚汀沙水阔野鹜得相依

　　醉歌三首

　　金渊醇酒贱足可醉亡何日觉醒时少其如饮不多人生间调笑俗事暗消磨此意神仙会山童亦解歌
　　客居真易过凡事不如仪惟有闲寻睡浑无趣作诗晚晴行数歩日午酌三巵繋马庭阶下人多借去骑
　　清狂歌窈窕微醉困瞢腾酒薄多疑水官闲一似僧已知灯即火不愿谷为陵百事俱能了惟余饮未能

　　自爱

　　金渊岂爱我我自爱金渊似蜜醪尤美如珠米更圎携家踰八口窃禄又三年书册盈归箧毋嫌载月船

　　和友人韵

　　山林空入梦诗酒未忘懐老兴自不浅卿言亦大佳封侯无骨相学道有心齐安乐行窝在栖栖且避乖

　　呈王达之御史

　　西晋文章伯南台法令师常因行部日记得从逰时敏手除三害贞心畏四知何由侍王导挥尘话襟期

　　赠别叶子启郭祥卿

　　萍水偶相逢金渊客路中帆船眀日发尊酒几时同穷逹无先后交逰贵始终湖堤梅栁外有约舣疎篷

　　敝车

　　汝自骑髙马予宁坐敝车功名输后茂天地着迂疎漫说痴人梦仍看后世书谪仙酒楼在不醉欲何如

　　张氏隐居

　　杜老曾题品依稀旧隠居颇知书有味肯教子为儒筑屋先通燕开池剰养鱼相邀须饮醉酒熟不烦沽

　　过郑氏幽居

　　趁雨过云闗东风尚峭寒野花浑未放石路卒难干薄酒无多酌穷途信少欢归来借蓑笠莫作老坡看

　　懐方严州

　　八十一年前科名已褎然依刘王粲檄入洛贺循船受禅碑谁上闲情赋自传江山英气歇堪恨亦堪怜
　　八十一年终堪嗟旅榇穷胸中元耿耿身外竟空空白首太元草紫阳虚谷翁平生有遗恨五马未乗骢
　　八十一年亡哀哉老紫阳佳儿方戒道小妾漫专房每忆先生被常懐太守章桐江诗万首端可及龟堂
　　八十一年身栖迟客馆贫登门曾有我铭墓竟何人醉梦髙楼月悲歌故国春可能函玉骨归塟练溪滨
　　八十一年休云何不首邱岂无商女恨肯作贾胡留书籍从人卖田园有子收乌聊山在望风雪去悠悠

　　懐张似之

　　少日登山屐中年上水船黄花犹自緑白髪若为元但觉杯行速那知帽影偏南峯深秀处回首重澘然

　　钓鳌亭

　　俯瞰秦淮水前瞻鲁泮宫眀知倚阑者不是钓鱼翁古石棱棱长春潮脉脉通状元真宰相千古一吴公

　　除夜新居

　　避喧迁出郭歳晚尚担簦陋室大于斗长途滑似氷岂无问字酒共守读书灯老病须微禄归田恨未能
　　籶盆夹道眀爆竹小儿惊但听窓前雪不知楼上更流年双羽急深夜一鸡鸣浅醉和衣睡眀朝要贺正
　　茅檐盈尺雪真是冷官居穷巷稀人迹今朝是歳除聒厅无鼓吹消夜足琴书晓冻氷桥滑邻家借板舆

　　金渊集卷三
　　●钦定四库全书

　　金渊集卷四

　　（元）仇逺 撰

　　○七言律诗

　　元夕放夜

　　绣衣玉节驻江城放得元宵两夜晴陆地金莲方滟滟一天明月故盈盈逻兵酣卧忘钟韵逰子欢呼趁鼓声儿女看灯归较晚老夫自剔读书檠

　　忆西坡梅

　　杖藜乆不到西坡苔上梅花积渐多野屋荒凉谁管领酒尊期会竟蹉跎韶光二月已强半乐事一生能几何頼有邻园春可折洗瓶斜揷在行窝

　　三月二十六日书所闻

　　从来赛社说金渊鼓笛钲旗隘市廛地上鬼神行白昼夜中风雨洗青天妖氛旱魃驱无迹和气欢声兆有年车马纵观儿女事老夫闭户读韦编

　　寄陈仲麟【景仁】

　　檇李城边送客船梅花一别又三年清风朗月思元度骏马名姬羡谪仙湖海倦游予白髪园林真乐子青毡楚生卜宅平生志归日相从学力田

　　予自存博解印归乡心日夜相趣古人有名山川处輙忘归然归未易忘也夣得一聫续之

　　业风宦海足波澜常忆西湖南北山熟处肯忘生处乐别时虽易见时难【得此二句】奉亲还舍君先得投檄归田我未闲漫说桃源人迹絶故园松菊半荒残

　　送张叔夏游金陵

　　肯向金渊暂泊舟相逢衮衮别方休移宫换羽周郎顾咏月吟风太白逰【吟风咏月出太白墓铭范传正作】床上无金犹好客尊中有酒可消愁明朝又作台城客细看青山似洛州

　　送陈壮甫税使归金陵

　　征商廉干不言钱异事同寮又一年美誉正香金瀬曲归心已在冶城边家传簮笏青溪谱风送旌旗上水船小草相依行有日莫须掺别重凄然

　　萧饶州见寄次韵

　　夜来听雨夣仇溪夣觉招邀客赋诗我自不分官冷热子须能别酒淳漓江头风顺鲈鱼到天外春归杜宇知十日菊花元不减恰如六月见蒲葵

　　喜晴

　　新岁连朝喜遇晴宜人宜谷最闗情郊原尚觉春光薄市井先传米价平趁暖飞虫生灭易向阳征鴈去留轻北门冷掾无公事间看官梅野柳争

　　题赵千里溪山春游图

　　一溪流水数家村短栎长松映荜门不是花通辋川口祇疑路隔武陵源小桥瘦马行春色逺浦青山带雨痕楼观玲珑云缥缈须知画里别乾坤

　　寄武康王居正

　　曽向清溪采白苹江东日暮别经春投金瀬上思归客浮玉山前忆故人千里云萍应念我一庭风树敢忘亲挂蓑石暖苔衣厚拟买渔舠作近邻

　　寄梁中砥

　　句曲峯峦翠倚天琳宫琼馆宴神仙水程纔隔一百里脚债未偿三十年几拟看山携酒去相期听雨对床眠何当拨遣尘间事一试松根喜客泉

　　寄子埜

　　西牕隠几读南华颇悟亡羊与战蜗住乆不知身是客归休谁谓女无家向阳野竹先抽笋待雪官梅欲试花我爱睡乡真乐地底须频吃玉川茶

　　黒兔

　　何年偷舐元霜鼎变却蟾宫玉雪姿毛颕未封先试墨褐衣乍着便披缁移来旸谷乌相对跃入阴山鬼不知踪迹分明予甚爱正当秋晓月明时

　　和刘君佐韵寄董静传髙士

　　雪暗江湖入暮年何人苇外小延縁水痕不动玉平岸春意欲回花满天懒出恐消桐屐蜡醉吟忘上苎袍船行当归学林和靖结屋梅根伴鹤眠

　　惊蛰日雷

　　坤宫半夜一声雷蛰户花房晓已开野阔风髙吹烛灭电明雨急打牕来顿然草木精神别自是寒暄气候催惟有石龟并木鴈守株不动任春回

　　鴈去

　　离羣野鴈在中庭驯养经年羽翼成因为哀鸣殊可念岂知飞去太无情天阴月黒多机穽岁晚山空少弟兄愿尔水田常饱暖春风早问北归程

　　寄屠存愽

　　三年尘土白须眉拟向西湖濯客衣林下杜鹃犹劝去海边鸥鸟亦知几及瓜将得葵邱代存菊须寻栗里归见说中山屠博士乡心也趁白云飞

　　再寄子埜

　　霜力风威各逞强老夫絮被不离床一贫已幸官将满百计无如归最长别后交朋难得信梦中文字不成章从来心似梅花白莫入东风桃李场

　　寄邓善之

　　几年不寄子公书忽向燕南遗鲤鱼天逺地遥归未得男婚女嫁事何如壮逰自致青云上漫仕谁怜白髪余西浙林泉俱可隠毋忘旧约共闲居

　　醉闻杜宇

　　几日冥迷醉梦中醒来衣袖裹春风杜鹃未歇鸟声碎芍药已开花信空差胜跨驴愁杜老尽教骑马笑山公卑官安得金貂换尚有杖头三百铜

　　北村吴园雨中赏牡丹主人留饮

　　不谓村园见此花娇红数朶眩晴霞可怜国色天香种竟落田夫野老家畧具杯盘供笋蕨已拚杖屦污泥沙莫愁乳鹿衘春去自有蓬蒿尽力遮

　　官冷

　　不负平生下泽车宦游卜宅亦村墟家贫累重须干禄官冷身闲可读书髙桞每闻莺娅姹破篱时度竹萧疎西南林壑堪娱晚静看飞云自卷舒

　　喜晴复雨

　　早起方夸甲子晴夜分忽又似盆倾黒云冉冉连灯暗白浪滔滔与岸平芹未出泥先有燕花都委地尚无莺东桥沙觜多舟楫直下荆溪不待撑

　　五日

　　湘魄能传楚泽芳何如倒载醉襄阳夕阴空照栽葵圃宿雨难干打麦场龙去涎留丹井湿燕归泥落墨池香枉将黍粽沉蛟窟移与江村饷水荒

　　雨

　　才放庚申一日晴天明一日雨如倾乌云覆地阴阴合白浪侵田滟滟平屋漏未干连础润桥低欲压碍舟行桔槔不是闲家具会听溪边鹅鹳鸣

　　雨坐

　　梅霖寒似麦秋天风葛凄凄未脱绵金弹落池卢橘熟红帬委地石榴鲜汨罗遗恨空千载瀬水闲居尚一年蒲酒相邀须径醉归寻枕席付髙眠

　　两年蒲节雨霏微误我中山采药期骑马出门随所寓看花酌酒复奚疑量悭未易胜金琖臂弱犹堪繋彩丝追忆侯家陪宴赐素纨红葛翠交枝

　　与子野过永仙观循西城以归邂逅李戒甫夕山西爽诗料满目子野明发诗来予次韵

　　壊垣荒径入蒿莱不惹康衢半点埃赏静偏怜雏笋长趂凉自引瘦笻来杯余潄齿呼新茗石上题诗剥古苔试问依檐双老桧何如列柏在乌台
　　一笑相逢李伯时树阴匝地緑云低林梢落日犹余丈天下好山多在西我醉欲归须客送君装已趣尚鹃啼明朝定有新诗句且让溪翁向上题

　　寓舍在青安门外由是出郊不数里羣山献状如游龙如奔马如踞虎豹深秀坡陀不一而足似有招引赋诗之意遂约子野再用韵

　　西望寛平倦眼开风收云翳扫烟埃谁能白日卷帘坐尽看青山排闼来合沓断冈如引蔓盘陀大石不生苔此中林壑多仙迹何必吹箫更楚台
　　山列瑶簪束不齐过云舒卷树髙低孟郊李白曽行处泰华琅琊尽向西瘦马自穿幽径去老莺犹恋落花啼岂无厓壁平如削留与诗人醉墨题

　　和仲祥大风韵

　　正忧藴藴与隆隆怪得连朝起大风酷日从今宜敛暑大王自古解称雄中庭老树吹将折破屋重茅卷已空可是南溟鹍欲化爰居先避鲁门东
　　非雨非靁势可乘柔枝弱叶力难胜疾于健将追奔马豪似吟仙赋大鹏柱砥潜移黄蚁穴山屏尽启白云縢直须少霁飞廉怒水落圩田谷再登

　　巫云九峯

　　谁割巫山一片云峯峦罗列比儿孙嵌空自是天生穴剥蚀无非水渲痕霜削秋清连竹色露腴晓翠及蒲根九峯九鎻参差似永镇仇溪第一村

　　观雨

　　雨师殿后疾雷先风卷浮云似擘绵大点成沤添黒潦浓阴匝地暗青天崦中暴长弥漫水圩上平沉沮洳田米直顿増车戽急早推红日丽金渊

　　宦海

　　黄帽棕鞋隠者便青衫槐笏我家传一生碌碌空多事六袠骎骎欠二年安乐窝中闲有味温柔乡里老无縁浮沉宦海终非愿早葺山南屋数椽

　　屠存博教授赴溧水任留饮寓舍

　　只隔山中一日程书船暂泊溧阳城儒冠喜见贤翁季道眼相看老弟兄酒量呑江凉更阔蝉声送客晚争鸣青衫肯为琵琶湿笑向天涯看月明

　　寄戚子云

　　七不能堪一不成闲云自恨出山轻栁枝骆马爱心断莼莱鲈鱼归兴生薄宦栖栖留泮水故人渺渺隔台城对床风雨何时卜共翦青灯话到

　　明送张巨川归崇徳

　　三载金渊入幙宾转当繁剧转精神髙堂多有承颜乐巨室都无切齿人此日吏民争卧辙他时事业继埋轮语儿溪上沧浪水有约征衣共浣尘

　　二十五日东风少定辛丑夜西风再作

　　东风已扫九衢埃何事飙轮去复回秋信苹洲凉渐迫人家蓬户昼难开低田受水祥禾偃乱石飞空巨木摧见说长淮旱无雨蜚蝗几欲渡江来

　　五月六日晴芮君节卞西仲诸友来泛蒲和韵

　　端午凄凉雨压城忽然端六报新晴素衣尘暗行人老縁树阴浓曙日明倦眼冥冥浑似雾忧心悄悄只如醒枇杷荐酒犹堪醉杏子微酸尚带生

　　用韵答萧济翁

　　想君不欠买山钱要学骑驴孟浩然拂袖径行轻万里著书直待后千年林泉短褐凄将老齐馆孤灯耿不眠明旦履霜何所向大茅峯顶看芝田

　　答徐恕宣城寄别

　　懐古澘然老泪流依稀见月喘吴牛客乡时序留如燕学舍风波小似舟已恨浮云无巧夕未知后月可中秋徐卿忽寄新诗札正倚双溪迭嶂楼

　　江阴何仲礼相访和答

　　月照空梁几梦中翩然环佩下天风十年不到澄江上一棹能来瀬水东湖海交逰今渐少英豪见识畧相同旧时东野吟诗处何日携壶酹此翁

　　答赵源仲

　　人到中年万事慵我今况是六旬翁归心已薄西湖水余力重修古泮宫官里简书尤可畏案头笔砚岂无功迩来士习殊轻陗愿与醇儒振义风

　　交山龙祠祷雨

　　晓入荒蹊陟断冈多年庙食白龙王要添溪上半篙水不逺山中一瓣香灌木云昏旌斾出髙田土渴桔槔忙莫疑栖隠无深洞且得随车雨送凉

　　题王师尹宜晚楼诗

　　髙卷书帘雨气寒螺屏拥髻赴沧湾去天一握屋上屋斜日几重山外山地展画图増暮景风吹笑语落人间栖鸦已寂归云急却怪云犹未得闲

　　庆孝僧自金陵回虎林

　　白下长干住几年西风入梦即飘然断桥梅栁全非旧古刹钟鱼大胜前万里岂宜常作客一箪且可稳栖襌沧江东去风波恶亦欲湖山结数椽

　　如上人归问浙中友信

　　何年驻锡下山中既见匆匆又欲东燕去鸿来俱是客云生月落不离空冷泉亭上参吟畅【谓文溪】飞雪岩前哭老同【谓野翁】方外友朋询近况为言已作木鸡翁

　　过介卿溪南隠居

　　卜宅溪南逺市喧一经教子守田园邵平未老瓜先熟靖节能闲菊自存无白丁来多酿酒放青山入别开门朝衣曽侍天香满得似荷衣带露痕

　　悟上人同过史氏隠居

　　经时少暇出郊游野旷山遥易见秋祗怪朝来多爽气似縁我辈是清流荒台古井平芜湿斜日西风乱叶愁莫笑田翁无欵待緑菱新摘酒新篘

　　懐盛元仁

　　年过耳顺欲何如臂膝酸寒齿髪疎千里驱驰还倦矣数椽卜筑合归与山衔落日谁能繋海涨平田自可锄寄语虎林诸道伴江湖处处有鲈鱼

　　秋日懐吾子行

　　秋髙天阔鴈南翔游子愀然思故乡重阳正当风雨近三径故应松菊荒酒酣耳热狂无益江空目短愁何长青山在望有晴日我欲振衣千仭冈

　　七夕

　　河鼓天孙各老成无愁可解任秋声痴儿笑月羞眉曲稚女穿针鬬眼明夜半且分瓜果供天中岂识别离情未能免俗消光景醉卧西风梦亦清
　　岁岁今宵乞巧楼疎星如奕月如钩莫将寒信侵房屋肯把闲情问女牛儿笑无书空晒腹妇言有酒可浇愁鹊慵竟失河桥约尽日喳喳古树头

　　题羣仙图

　　世代虽殊道不殊衣冠气貎列仙儒自怜无计攀灵辔岂意相从入画图把袂拍肩归福地抗尘走俗笑泥涂苔痕还绕榴皮相风雨东林壁半芜

　　永僊观赏桂刘君佐黄景岩治酒

　　双桂峥嵘万竹间云枝露粟缀髙寒轩窓日日吹香过冠盖时时载酒看月里曽春金杵臼雨余乱点石棊盘乗槎仙子清如鹤一曲霓裳舞素鸾

　　中秋月出复雨有懐叶子文汤明叔

　　溧濵三度见中秋感叹光阴逐水流常是浮云妬佳月不容老子醉髙楼鲈香易动张翰兴鲸背难追李白游遥忆诗人豪气在湖天空阔放扁舟

　　中秋待月不见

　　期修翫事在杭州月夕那知常滞留纵有候芭常载酒惜无李白共登楼蛩催织妇贫非懒云掩霜娥老似羞应笑山翁痴守待满身风露冷貂裘
　　年年待月引壶觞坐对中庭玉一方静夜忽惊云作雨索居空使客思乡荒鸡声续檐花滴蝴蝶梦回岩桂香何处髙楼见山阔快予吹笛据胡床

　　赏桂

　　秋来常为桂花忙叶叶西风粟粟凉奎甫宅中开四树儒珍园后粲孤芳小山招隠人空老朗月当庭影亦香可必明年能赏得一觞且醉此花旁

　　夜闻秋声

　　西南振响使人惊未必秋声作此声万骑奔驰■〈皷上卑下〉皷动千夫翻踏桔槔鸣初疑潮汐还疑雨只在山林不在城人道今年丰稔兆灯前起舞待天明

　　金渊集卷四

　　●钦定四库全书

　　金渊集卷五

　　（元）仇逺 撰

　　○七言律诗

　　送许君起赴余干教授二首

　　君起生荆溪侨寓钱塘与予丱角交再世契家也予方倚席溧阳君起将振铎于越同饮江东水分千里明月兄弟真情槩见乎辞
　　当年而父同吾父各罄籯金共教儿可惜两翁黄壤下不知二子緑衣时着鞭虽已撞楼破列鼎宁无负米思千里送君何以赠长歌泮水蓼莪诗
　　兰佩蓉裳似倦游东隅虽失尚堪收君骑潄玉亭前马我舣投金濑上舟八品一官俱独冷两州千里隔三秋南溟鲲化君能事甘分西湖侣白鸥

　　闻金之一邓牧心叶去文皆羽化山中

　　独居学道坐枯禅鹿豕交游七十年能以幻躯当雨雪终无虚腹坐神仙平生文字知谁爱老死山林絶可怜他日钱塘耆旧传三髙宜入画图传

　　呉成季尊师与其弟元初会于维扬即还金陵成季寄诗因和

　　初平兄弟总神仙化石为羊入上天万里相期云上下一江不隔水渊潫对床夜雨吟诗烛归棹春风载酒船此是人生真乐事岸花汀草意无邉

　　寄呉元初道録

　　桃花两度见青春梦里元都隔几尘升斗自怜为客久舟车每惜寄书频君如当日陶宏景我亦他时贺季真东望冶城空恋恋西湖非晚作归人

　　中秋月出复雨有懐叶子文汤明叔

　　三秋此夕恰平分城市人家半闭门正忆紫云吹玉笛忽惊皓月照金樽宦情素薄鸿初到诗兴方浓雨又昏不是桂花香自慰倚栏无语易销魂

　　明朝

　　秋风袅袅雨潇潇兀兀郊居出市遥未欠三杯通大道且欣九日是明朝篱边旧菊犹堪摘天末新鸿不可招莫恨登髙无脚力强搘湘竹造山椒

　　和西仲秋日闻莺诗

　　不待风霜剪碧林柳阴忽见一梭金似传西帝宸逰信空惹东窓梦觉心暂辍笙歌聊试听既无桃杏莫须吟旧交燕子归何处好倩宾鸿为嗣音

　　中秋同陈奎甫放舟

　　寻荷访桂逺相过载雨仙舟泛緑波老眼已经秋若此赏心莫问夜如何金樽檀板逢欢伯玉宇琼楼鎻素娥争得西风卷云幕与君弄月扣舷歌

　　次日归舟和南仲

　　函山渺渺点青螺古瀬澄澄似绛河尘世不知秋过半水乡但觉月明多轻舟傲兀鱼龙窟夹岸横陈早晚禾一笑跃身烟雾表醉归何恤夜行诃

　　九月八日持螯

　　趂晴明日拟登髙十里龙山肯惮劳但愿有钱堪对菊莫愁无手可持螯虱官只合辞归去鼠腹安能赋老饕行见白衣人送酒已■〈扌弃〉痛饮读离骚

　　九日诸友屏峯上方登髙得登字

　　天借重阳一日晴因过竹院逺寻僧翠屏晚对无人共画栋朝飞与客登旋摘菊花浮腊酝待分贝叶读秋灯余生有暇须行乐漫向松冈叹废陵

　　九日次程公明韵

　　风帘猎猎傍檐斜问酒来投野老家佳节已逢重九日东篱未见两三花科头坐石从吹帽拭眼看山似隔纱七里冈前归路闇月悬破镜忆秦嘉

　　追和陈去非宣和甲辰重九韵

　　世态炎凉不足忧吾生赢得日优游九日忽惊枫叶落百年几见菊花秋忘形诗酒新丰客满目溪山古溧州闻道市桥骑马滑山公归醉得无愁

　　重阳见菊占冬晴上熟

　　满城风日酿轻霜昨夜东篱菊尽黄正月自非添一闰此花安得及重阳新鸿逺到愁无信螃蠏中虚怕有芒浊酒醒来闻吉语晴过冬至兆丰穰

　　南仲以潘老句约赋

　　秋声浩荡夜凄凉却喜田家熟稻粮千里江湖随薄宦满城风雨近重阳菊花渐拆青青蘂桂树独飘粟粟香幸是催租人未至尊前聊为足成章

　　十日与侯伯用谢元焘诸友泛菊得头字

　　西风吹髪冷飕飕頼有多情帽褁头九日已知成昨夜緑樽聊复集清流山房霜菊偏能耐客路云萍故自浮欲识岁寒心皎洁一方月色十分秋

　　和胡定甫【安国】

　　几年野水倚扁舟风雪尘埃暗绮裘齐鲁青山恒北望江湖白鸟共东流杜陵骑马寻征路李白题诗遍酒楼文学卑官何足说直须揽辔觅封侯
　　淡泊相逢古溧州世情客况两悠悠腐儒都不通人事冷椽何曽似宦游轻薄成风虽可畏亷勤律已每无愁他时重会西湖上把酒聨诗日自由

　　和费廷玉

　　我昔南徐讲席分知君肥遯白云村草深能使芝兰没木落方推竹栢尊试问上书投魏阙何如解组守衡门西风吹醒槐安梦斜日悠悠半隐垣
　　笑人狗走鹿斯大卉父子瓜畦手自耘不愿青黄施断木且将苍白看浮云山巾聊友华阳鹤野饭时羮古涧芹显宦何如亷贾好茜巵千石鮆千斤【史记货殖传】

　　和南仲见寄

　　儒冠误我欲投簮抱膝聊为陇上吟故里未归先入梦新交虽好少知心清光湛湛溪中月遗迹沉沉瀬底金闻道雪晴丰荠麦行看放犊满桃林
　　我本西湖一散人偶来溪上濯乌巾波光緑映台城柳山色青回句曲春客舎相亲那忍别交情到老愿如新江南天气偏宜暖满目东风起曲尘

　　送程子方归蜀

　　薄葺田园溧泽边乡心常梦蜀山川梨花知几逢寒食麦饭谁能洒墓田矍铄老翁轻客路扶携稚子上江船东还莫为亲朋恋自古云安有杜鹃
　　风雪飘萧季子裘大江西泝过荆州浑家无计归葱肆岁晚何人付麦舟长子应门寛后虑轻帆入峡及春游明年归趂梅花发共醉■〈鱼畺〉僊旧酒楼

　　又送程公礼侍父归蜀用方万里韵

　　逺从溧里上潼川渚宿岩栖约半年老子情懐原不浅扁舟风景浩无边故乡兵后几人在明月秋中何处圆母氏悬悬兄弟望顺流及早理归船

　　和友人洮湖韵

　　落日洮湖自放舟诗筒特为寄交游征夫独寐难为夜老我多愁不但秋清兴何人聨石鼎虚名无梦到金瓯黄鸡白酒田家乐止有躬耕愿未酬

　　呈王元亨佥事【无妄】

　　三槐鬰鬰德之符喜向金渊识大儒早读父书明体用夙将使指厉亷隅动摇山岳威犹在收敛风霜寂似无人道鲁公来辨狱行看霖雨泽焦枯【时秋旱祈雨】

　　白海青

　　素禽敏疾出扶余六翮双拳胆气麄海外天鹅能独击云间俊鹘敢齐驱身直上非无见恋主归来不待呼渭水鹰扬亦如此好将粉墨写成图

　　秋晚斋居

　　君子堂西屋数间但能容膝敢求安悄无人迹如深井惯听秋声是冷官击马阶前慵夜秣种蔬墙下助朝餐携来书卷犹堪读好共青灯了岁寒
　　校官既与庙官同胡不移家在泮宫暮四朝三嫌有累岁糜月费愧无功致身馆阁须公等曝背庭除任老翁却喜北窓新植竹行看玉立向南风
　　乾坤身世一蘧庐南北东西总可居此去三年韩博士向来四壁马相如移文早遣仆征米欹枕夜听儿读书驾驷乗骢非我事不如醉兀小肩舆
　　竒字生来识不多莫烦载酒日相过廊空尽有叶堪扫门冷浑无雀可罗肯为功名亏道义常因课讲费吟哦苔荒茅屋归期逺细雨檐花且醉歌

　　和姜景星

　　瓦霜砖日合寒晴最爱幽窓逺市声懒去著书追管葛闲来读易玩周程劳心未必能齐物寡欲才堪论养生蓍久不神何用卜了知身世遯而亨
　　开遍梅花腊渐残又传新厯岁更端书生爱日惟愁晚稚子敲氷不怕寒酒压蚁篘醅可拨诗题蜡纸墨难干宦逰得似家居乐一枕三竿梦寐安

　　和张辅之赠别

　　夜雨溪头泊客船檐花沟溜亦涓涓灯前诗酒留三宿纸上功名付百年寒雁叫霜投木末晴云扶日出山巅欲归苦被微官缚不得相从酌冷泉

　　方竹杖

　　劲节棱棱瘦且坚形模界尺出天然山翁甚爱资扶老倚村衲无知误削圆偏称深衣同此矩漫夸长笛大如椽有时闲为吟诗出徙倚中庭月一砖

　　授时厯以丁未为一岁

　　仇山村叟始生辰六袠平头又见春检■〈厯，去心〉今年交一歳乗槎有日到三神文章翰墨聊从好富贵功名莫认真且醉市桥新熟酒红梅花揷白纶巾
　　一从妻子累心身役役劳劳春复春苦被长贫难择禄宁甘渐老不如人广文冷坐非无饭张翰思归岂为莼莫问当初弧矢事祗今笔砚亦生尘

　　秋懐和子野

　　霜纨如月胜呉纱彷佛蟾宫路未賖涤暑自宜斟瑞露凭虚谁肯乞飞霞荒城蔓草生萤火古濑西风起浪花梦里仇山归未得竹篱茅屋趁溪斜
　　自笑酸寒老孟郊厌看俗事聚牛毛故乡甚爱鲈鱼美冷掾何嫌马骨髙少日宦情原淡泊凉风客鬓转刀骚荷衣槐笏徒拘束不似芒鞋白纻袍

　　陈明逺书塾与蒋平仲张伯成清话

　　霜晴泛渚狎轻鸥人物欣逢古太邱乔木故家犹昨日寒花老圃正清秋尊开北海心先醉烛尽西窓话不休笑我一身闲未得又随新雨上归舟

　　送郭君贤使君赴建德任

　　天边久下紫泥书日日东津望使车最爱小儿骑竹马也随迓吏过桐庐良民吐气心方快宿弊盘根力为锄祗恐声名满朝着春坊宾客又新除
　　先朝日近侍明光步武骎骎政事堂玉宇承恩沾湛露金渊遗爱托甘棠江山此去分风月门戸从来凛雪霜虎兕枭狐宜敛迹丈夫原不畏豪强

　　和呉东升

　　知君豹隐白云村杖履春风忽过门独立幸无妻子累老成喜有典型存氷悬古树花尤隽雪涨寒江水不浑冷落十年灯火读何时窓下约重温

　　和子野郊居见寄

　　知君标格眼前稀暂别令人入梦思铗有可弹何必叹书如肯借本非痴且看平子归田赋更和渊明述酒诗我劝山中多种漆收功莫恨十年迟
　　论心握手到忘形性癖耽诗各瘦生美酒三升差可恋良田二顷不如耕溪晴正熟眠鸥梦门静那惊吠犬声泉石烟霞能自乐弃予髙举得无情
　　归去来兮意趣长幽居逺隔水云乡花粘石几吟诗笔风度溪房煑药香把酒有时思太白下车何日见元方云萍暂聚还分散可是先生铁石肠
　　因子洮湖归钓鱼西湖我亦念吾庐途穷但觉知心少性直由来料事疎爱把琴弹招隠操忍拈笔写絶交书人间喜怒须臾事暮四朝三任众狙

　　生日和洪山甫见赠韵【嵩】

　　雪云无罅霁无期勾引春光入泮池师道幸为文学掾尧夫喜见太平时典衣沽酒从儿笑闭戸吟诗只子知甚欲相随强歌舞却怜多病觉衰迟

　　初冬郊行

　　喜闻颍弟与坡兄趁小春晴野外行独树荒村生处僻落霞孤鹜去边明豳风酒食归田乐韶部埙箎打稻声从此广文差饭足素餐秪愧老农耕
　　懒向南园拜石兄肯寻村叟傍溪行黄云覆亩金穰熟白露横江红叶明彭泽归来辞内景康衢撃壤曲中声一丁不识多牛者应笑书田事笔耕

　　公退曝日

　　公退无营懒读书出门佳客费招呼闲搔短髪身将老独坐长檐曰未晡溪女卖鱼随市价村夫骑马纳官租劳生役役知何益却笑今吾即故吾

　　雪晴

　　腊尾春头半月期寒欺人日雪销迟纔升晴旭扶桑树便拂东风细栁枝和气满城真可掬丰年撃壤已先知侏儒温饱皇天赐行续中和乐职诗

　　至日用张伯举韵

　　博士无毡卧冷斋有朋喜自逺方来腊前一信春先到陇首数枝梅已开少忍年荒须辟谷尚迟酒禁且衘杯山中茅屋不归去空想秋风暗緑苔

　　至日懐罗国宾

　　官冷谁能送酒钱江乡节物倍萧然容颜一日老一日人事一年经一年野仆竹舆侵晓出病妻布被抱愁眠甘心归隠青嵒下闲共残农理废田
　　羣阴剥尽一阳回霜日烘晴宿雾开闭戸读书差自乐载肴问字莫须来荣枯易了观芸草冷暖相忘付酒杯得似山居酬应少昼长闲坐看寒梅

　　润州许使君寄饷新酿以流金笺为贽且供诗藳

　　浮玉乗壶香似桂流金方絮滑如苔报投且致相思意酬唱须寻应猝才【昔在上都唱和皆不移刻】君喜旌幢开使府我贪花竹作春台明年凖拟游招隠莫放遮山绣幕来

　　冬日小斋即事

　　芦苇周遭旧楮糊就中穴地砌砖炉儒酸官冷浑相称草卧毡眠本不拘窓外十分西日照帘间半点北风无一瓶雪水煎茶熟清气真能压武夫

　　君子堂小集

　　乐岁欣逢节序新公堂称兕集嘉宾衣冠尚想江东旧芹藻初回泮水春无事聊为文字饮相看总是老成人且须饱吃圭田饭朝市山林各致身

　　岁晏迁居

　　借榻青安恰一年年穷何事复谋迁官闲空绾文章印水浅难移书画船稚子欢呼新入屋老夫叹息早归田人生聚散如鳬雁极目江湖万里天

　　子野雪后寄和却寄廷玉

　　渊明白髪满头生肯赋闲情未老成自笑冷官租屋住每因来使出郊迎横经空忝先生号解印仍呼处士名惟有溪干隠君子知予的的愿归耕
　　琴书笔砚伴闲身斗室依然不觉贫野犬自来能吠雪土牛此去且迎春一毡辗转衾无絮四壁凄凉甑有尘昨夜东风先破冻江梅冷眼笑何人
　　平明跨马晚方归偃仰行窝早见几余子祗宜床下卧诗人顿觉眼中稀堂堂白璧埋黄壤冉冉缁尘染素衣得酒便须开口笑雪畦紫芋胜秋肥
　　素琴挂壁已多时政尔难逢锺子期腹有精神方学道面无尘土始言诗山童隔壁沽村酝田叟登门送墓碑小市饥氓争籴米青州太守可能知

　　至后

　　凭髙欲验晓云黄东际红光见太阳便觉池芹春灔灔俄惊檐竹昼琅琅君师百拜恩难报文史三冬志未偿吾道千钧悬一缕愿同绣线日添长
　　阳和昨夜到梅边喜得春风一信传同舍团栾齐贺岁异乡飘泊又经年梦中归路忘舟楫客里生涯倚俸钱纸帐布衾差稳睡不愁独冷坐无毡
　　霜华如雪着乌巾染鬓粘须白未匀人羡久生趋老境日随长至到新春投金濑上能容我贡玉堂中自有人溧酒清醇鱼菜美不妨频日宴嘉宾
　　了知五十九年非景薄崦嵫合见几夜半虽当泉脉动腊前未见雪花飞客程鸿雁骎骎老家养鸡豚处处肥千日及瓜今过半未知何日定言归

　　岁穷早睡

　　骥尾流光不可追山中小草合知非腊余四日春先到官满三年客早归暗雨随风茅屋漏荒城争米燎盆稀明朝又赴公筵贺灯下醒眠懒解衣

　　十一月十六日学宫对酒

　　客况冬晴足自寛招邀春意入毫端浮云蔽日俄生暝急雨随风故作寒诗酒相寻忘尔汝古今难必是悲欢茫茫山岳蘧蘧梦不了梅花冷眼看

　　衰年

　　衰年六十喜平头微禄虚名老可羞自笑一生同蝜蝂了知万事等蜉蝣寡欢元亮须归去老病相如已倦逰只忆西湖春涨緑柳边雪外舣兰舟

　　送汤希贤晦庵书院山长

　　文公阙里女星源手泽遗书尚有传精舍三年常作主修程千里若登仙青衫槐笏存家谱练帯花屏拥客船故老或询予出处为言索米向金渊

　　与李孔言上舍谈星命

　　辟雍人物已无多奈此江湖落拓何鹤表只宜归井邑雁程不必度关河诗书志气存司马言语功名付祝鮀炙輠谈天非我事雨灯聊和醉时歌

　　游士

　　游士登门索裹粮尘埃冉冉化衣裳老夫也自饭不饱童子聊沽酒共尝彼此身谋宁枉道古今乐事是归乡家徒四壁侯千戸梦里谁能较短长

　　岁除志喜

　　郊居守岁若为情一岁中间百事经建业长男方入拜桐江小女又归宁蒙头被暖先髙卧婪尾杯空且独醒席上梅花开胜雪寒香尽足慰飘零

　　除夕前一日雪

　　江城腊尽渐春来三白呈祥不待催和气已知随处满梅花正用此时开寒香冷艶相吞吐月斧风斤巧剪裁布絮寝衣烘未透炉边酒熟且衔杯

　　呈王直卿御史

　　金渊寳地阅金经朝夕追随騘马行激浊杨清真御史即温听厉老先生衣冠文物今无几车笠交游最有情早愿明时相司马他年洛社会耆英

　　金渊集卷五

　　●钦定四库全书

　　金渊集卷六

　　（元）仇逺 撰

　　○五言絶句

　　小斋四花

　　艾纳护春香横枝偃霜月絶怜玉妃面化作铁汉骨
　　右梅
　　翠翘玉搔头湘妃赴蓬岛如何谱骚人不收此香草
　　右水仙
　　晶晶雪前黄矫矫霜下杰秋香宁可衰相与全晚节
　　右菊
　　别作一家春故畹已禾黍黄香从何来谁为东风主
　　右蜡梅

　　题扇

　　溪山隔岸好风雨过桥危何似髙楼上停云且赋诗【程公眀】
　　茂树坐终日水流心不竞谁识山中居万动归一静【卞平叔】
　　泉急喧溪碓山深怯瘦驴翟汤如肯隠来此卜幽居【翟益之】
　　红紫委尘土緑窓清画长安知两三竹风已作秋凉【郎景韦】
　　欹枕闻春雨闭门见緑阴可人歌扇底犹有惜春心【张徳逺】

　　题赵希贤所藏墨竹

　　一竿千百叶鳯尾翠交加曽向僊坛种和风扫落花
　　新梢雾如沐断节霜不枯西牕夕阳下此君何可无
　　谢家庭下玉化此青琅玕风标夐不俗谁谓骨相寒
　　直节豸献角低枝鸾振羽古色镇苍然非烟亦非雨

　　题画竹

　　谁谓藋藋竿乃不如劲草北风动地来直节未易倒
　　净洗碧娟娟颜色如少年窻前风收雨阶下笋行鞭
　　直节老欲枯初篁瘦而劲祖孙知几传不改君子性
　　新笋箨半含节下粉犹緑指日南风来吹作阶庭玉

　　五更

　　仆云月未落或谓夜过半晓眠我正浓漫漫何时旦
　　一鸡一鸡鸣梦觉天未晓谁较夜短长我睡不可少
　　山寺钟未鸣城楼角已奏角声正可听欹枕续残漏
　　月转参旗横梅花梦方熟罗浮山忽来毋乃地脉缩
　　杭城打六更市楼已攅点流年莫催人老色将冉冉
　　丑夜方向寅被衾冷如铁江南贫者多奈此霜加雪
　　愁多怯长夜况乃众病归何待六十年老矣当知非
　　雁鸣鹤亦鸣不待鸡戒旦平生善利心一鸣思过半
　　宰相当此时已入待漏院我辈独何人拥被犹困倦
　　炉藏火尚红雪映窻已白梦游无色界不知身是客

　　枕上

　　鸡鸣夜过半霜气入孤衾岁时将脱屣邻家方捣砧
　　出门鸡一鸣仆马蹋晓冻岂知牧牛儿正作维鱼梦
　　一官振饥荒一官覆水旱州里多应酬田家少愁叹

　　○七言絶句

　　三学士图李绅能歌诗穆宗召为学士与李德裕元祯同在禁署时称三俊情意相善文宗时召兵部尚书王起礼部尚书许康佐为侍讲学士中书舍人柳公权为侍书学士毎有疑义即召入便殿顾问谓之三学士恩宠异等今所画不知何人予将叩之舜举之徒
　　三贤品坐一枰棊日永官闲对紫薇好袖玉堂挥翰手不争胜负是知几

　　自笑

　　谒客登门不敢嗔强颜应接暂时亲一官本自如氷冷更有依氷借暖人

　　正月辛酉大雪三首

　　缤纷万片打窓来蓦趁斜风舞却回可怪今春寒特甚梅花一半未曽开
　　酒楼柳絮白纷如带雨随风蜜又疎万景天全羣动息玉堂人老卧茅庐
　　从来春雪有人嫌六出虽工亦漫然客舍无毡浑可事炉无薪炭褐无绵

　　闰正月十三日夜雪

　　东风散雪乱如麻掷瓦敲窓细撒沙只恐市中薪米贵不愁江上落梅花

　　花竹图

　　梅癯竹润楚兰馨相约凌波作四清最爱此君秋一片湘江烟水晓初晴

　　倦绣图

　　花残院静昼阴长困思瞢腾下绣床肯信村中蓬鬓女夜灯辛苦织机忙

　　书斋壁

　　苔色排檐緑上阶诜诜衿佩集虚斋耳根厌听闲风雨惟有读书声最佳
　　风收细雨断梅天昼永身闲但欲眠木枕桃笙真有味广文不用叹无毡

　　早赴东寺行香诗

　　冲风冒雨过南桥马上闻钟觉寺遥客髪顿惊秋信早飞蓬落叶两萧萧

　　喜晴

　　一帘迟日忽开晴侧近园池得散行尽胜草堂穷处士有花有酒作清明

　　东郊少步

　　髙低逺近树阴浓杖屦闲行万緑中一片残红无觅处却疑身在碧纱笼
　　野风吹树庙门开神象凝尘壁拥苔笑尔不能为祸福村人谁送纸钱来

　　寒食雨三首

　　山色空蒙寒食雨杨花零乱溧阳楼老人岂有伤春事酒后情懐似感秋
　　监官州牧趣修围里正喧呼急报饥店舍无烟鸡犬静山村桃李已空枝
　　梨花白白柳条青闭阁焚香奈雨声闻道清明明日是江南风土只宜晴

　　读陈去非九日诗

　　忆得甲辰重九日宣和遗恨几畨秋蒋陵依旧西风在一度黄花一度愁

　　秣陵

　　凿山疏水出长江王气如何可厌禳后五百年依旧在空教晋帝笑秦皇
　　龟脊羊肠九里汀芫花灿灿麦青青此生不踏江东道将谓金陵即秣陵

　　清正庵【葬秦梓幼女嗣华处】

　　秦女吹箫蹑彩霞孤茔幽馆掩梨花龙盘金写崇真字犹是宁王赐嗣华

　　猿图

　　天竺寒泉夜月明洞深曾听两三声秋风木叶图中见比似前回太瘦生

　　王母图

　　蟠桃结实许谁偷笑作承华殿里游紫辇不留青鸟去小儿空识茂陵秋

　　题史寿卿二画

　　香草何时号水仙翠翘罗袜步蹁跹风标宜作梅花伴不入离骚亦偶然
　　少年曽读在原诗忽见飞鸣傍竹枝忆着江南好兄弟岁寒风雪欲何之

　　题呉逺秋塘双禽

　　昔年曽听雪儿歌此日池塘见败荷寄语鹣鹣春已去白苹红蓼奈秋何

　　题江贯道雨溪晚钓卷后

　　雨后沧波泯泯流樵夫归去有渔舟江郎缩地能如此何必双溪迭嶂游

　　占风

　　露立修筠鹤表同戏拈纸带为占风谁言心动非旛动我本无心似太空

　　田上暮归

　　两鬓西风客帽斜晚云横岭月笼沙桑畴屈曲人踪絶萤火飞来照稻花

　　酒边

　　儒官冷落似村居蒲艾葵榴色色无却有一尊春酿在醉眠犹胜楚三闾
　　端阳正是独醒时闲坐难忘一酒巵有客似怜官况冷山童日午送戎葵

　　四皓图【卞园送葵】

　　本为当时国本安白云满袖出商颜山中终是通人迹不似围碁在橘间

　　题赵信国墨梅后书宋广平赋

　　广平铁石清便赋信国水墨横斜枝总是平生和鼎手更凭谁写简斋诗
　　素衣喜不污缁尘贞女江头见似人桃李门墙零落尽江南犹有一枝春

　　题李益师谦所藏和靖吟梅图

　　瓶揷梅花一两枝逋仙隠几自吟诗北风酿作西湖雪不顾山童冻得痴

　　寄周吉卿【庆孙】

　　采菊篱根蘂尚青开门稚子喜新晴笑翁错料人间事风雨如何不满城
　　四壁寒蛩已可怜一庭风露转凄然杜陵便是归来早也有荒闲负郭田
　　日日言归未得归翻令儿女笑寒饥而今已觉归非逺为报山猿野鹤知

　　东观徐錬师松隠丹房【景昭】

　　仙馆幽深竹覆墙风传石鼎煮茶香门前老树髙如盖乞与樵夫话晚凉
　　蘓仙行部溧州时曽赋黄冠白鸟诗八十炼师犹健在自锄松下取苓芝

　　晚晴

　　浓云忽雨散秋声屋壁斜捎沟浍盈一阵西南风截断月华且让夕阳明

　　寄京口诸友

　　郡邑山川我旧游归舟千里十年秋相逢若问村翁信贞女沙头狎白鸥

　　思归寄张仲达崔进之

　　淅淅秋风吹葛衣新寒已到读书帏宦情客况俱牢落不为鲈鱼也合归
　　不为鲈鱼也合归山中鸡黍正秋肥东篱菊在家来好莫学渊明较是非

　　书斋

　　谷雨宜晴花乱开一壶春色聚书斋园林此后无车马竹杖芒鞋政自佳

　　宿范譓卿书房

　　蕙雪销迟气压灯偶然素被共姜肱老来顿悟妻儿累却羡山中有髪僧

　　雁多

　　雁声多处水弥茫西渰东湖足稻梁纔过芦汀好栖宿几曽一一到潇湘

　　偶作寄李良甫

　　闲官长日无公事静室焚香读好书饮水饭蔬差可乐妻儿休叹食无鱼
　　山中有云难寄君庭下鸣蛙殊聒人他时寻我江湖上不是元真即季真

　　寄周吉卿子顺【庆孙】

　　闲居偏爱十日菊归计何资三月粮肉食不烦忧菜色田家粳稻已炊香
　　懐土懐居小丈夫首邱秪觉老心孤须营浙右归耕地五福星明正照呉
　　老来足力觉全衰一日山行两日疲归去蹇驴须买得山中出入不嫌迟

　　偶见

　　诗人作事例迂踈纔见佳山拟卜居湖海归来余一锸买山生计竟何如
　　诗嚢剑术走风尘要买桑麻二顷春可笑田连阡陌者元非识字读书人

　　赠珪上人

　　一尘不染俗难干百事无能心自闲我道老僧痴未絶有时采菊见南山

　　山寺雪行图送逺上人归

　　万壑千林鎻暮寒瘦驴踏雪入禅关流澌满涧泥桥滑少待春晴却出山

　　题五牧蒋氏所藏阎次平小景

　　緑芜红叶照秋明白雁孤飞我独行谁识草堂穷杜老江南江北正关情

　　题汤松年画卷

　　貌得人间真乗黄曹将军后有韦郎奚官牵挽犹西望似忆春风苜蓿长
　　紫蜡团心栗玉松荼蘼香色似同宗因思弄蕋攀条处花刺勾人晓露浓

　　溧水道中

　　步屧春风白马桥车沟泥滑路迢遥眼前未识千红紫但见新黄上栁条
　　五峯合沓拥东庐泉落芳塘旱不枯空凿秦淮三百里六朝王气几曽无

　　中秋客中

　　帆落西江下淛河溧阳酒贱醉亡何月明正照山公影自觉今年白髪多

　　浪洋舟中

　　轻舟十里过溪庄桑枣成阴柳着行不见玉山嵇叔夜西风低草见斜阳

　　和岳国华

　　落魄居尘逈出尘丹房芝术自生春琼州太守名家子不是寻常卖药人
　　广文饭少甑生尘老去衰颜酒借春吟癖何曽医不得古来清瘦是诗人

　　倚月

　　大江东去月分明乌鹊南飞露气清如此婵娟人不爱倚楼独立过三更

　　月上

　　月到东牕夜正中人间天上广寒宫蚊虫血食三千国尽被西风一扫空

　　题烟竹图

　　楚山晴雨未分明淡锁苍筠晓更清浑是一江秋色染只疑无处着秋声

　　忆窊石章氏女子

　　湖树江云隔杳冥千峰万壑梦中青悬知茅屋孤灯下逐字教儿读孝经

　　题孟浩然图

　　风吹衿帽不知寒欵段奚奴冻亦顽缩项鳊鱼无可钓归鞭遥指鹿门山

　　立冬即事二首

　　细雨生寒未有霜庭前木叶半青黄小春此去无多日何处梅花一绽香
　　凄风浩荡散茶烟小雨霏微湿座毡肯信今年寒信早老夫布褐未装绵

　　送客湖桥

　　赤叶冈头送客行峰回路转石桥横小春天气晴偏好禾稼新收麦又耕
　　别酒离歌送马蹄归鞍斜日故迟迟小儿拍手山翁醉江左风流一晋时

　　题画

　　纷纷鸡鹜一冥鸿全放全收旦暮同各为稻粱飞不起偶然相聚小池中
　　天上髙飞地上行终难万里附鹏程鹭鸶股肉无人割老守菰蒲过一生

　　野篱

　　豆花小白槿花红野屋篱门处处同无限春风桃李占却将颜色媚秋风

　　二马图

　　平生自比九方皋牝牡骊黄骨相髙寄语金台求骏者精神元不在皮毛

　　纪事

　　圩田平没石田枯秋暑如蒸雨竟无六十年前曽记得步行一直过西湖【淳佑丁未亦旱予始生】
　　龙君鼎鼎出云关分祀仙宫佛刹间两月更无涓滴雨问君何日可还山
　　柴扉深闭百虫秋落叶幽花露未收野僻了无鸡报晓启明星在树梢头

　　马毙三首

　　晓廐惊呼我马瘏塞翁一笑欲何如西郊或有闲迎送却向东家借蹇驴
　　苦无驰骤但加餐马性由来不耐闲官满马亡归去好且骑白犊看青山
　　我无筋力汝难骑埋汝郊原有敝帷二尺箯舆元自穏不劳鞭策强驱驰

　　邻家晓鸡

　　严城鼓角送钟声顷刻三更四五更却是邻家鸡唱凖不差消息已天明

　　忆桐庐二女

　　子女生来愿有家耕桑随分各生涯谁知我辈钟情处看过桃花看藕花

　　冲真庵诗

　　洞房深锁老双成门径幽修石沼清万紫千红秋已尽眼中黄菊最分眀

　　落桂

　　养成花魄是轻阴风露凄凄巳满林到底难磨秋富贵一庭香粟万黄金

　　冬夜和陈道士韵

　　焚香读易乐闲居参订先天太极图人道三分程氏传较他汉上有差殊
　　闻道孤根暖巳回扶笻携酒出山来数花羞涩西坡上也当春风一度开
　　石铫溪芽活火烹旋烧败叶带枯藤路遥难递中■〈氵霝〉水且试梅花涧底氷
　　三白先春慰客情瑶林照耀夜窓明浅斟低唱痴儿女那得工夫问雪声

　　多雨诗

　　菜色青肥麦渐黄雨多泥滑野畦荒官田昨夜方车水早起看来又渺茫

　　自叹

　　休言五十九年非本自无知底用疑已徃方来俱梦境是非元不较毫厘

　　言懐

　　辛苦移家向溧州微官祗为斗升谋寻思终是西湖好日与山僧野老游
　　奉溪半日到杭城溪外青山喜送迎结屋临溪差易事买山无计若为情【武康】
　　湖光门外草连空万壑千崖紫翠丛纵未便能营隠墅也须先画作屏风【余杭县南】
　　白岭溪上野田平黄陇山前竹树清已许数椽容小住余英爱我爱余英【徳清县北】
　　故家乔木尽邱墟笋石犹存十数株谁有挟山超海力为分云片过西湖【州南故赵忠靖丞相宅】
　　此地曽经李白游湖山消得好诗留两桥十里东西市只欠春风一酒楼
　　溧尉唐时本小官诗人争笑孟酸寒我来莫道儒官冷今古酸寒只一般
　　隔岸修筠拂细澜风香雨色昼阴寒遥知新买栖霞地坡上应添竹数竿【去年新得西湖北山地多有竹】
　　马蹄赤日走红尘汗湿林宗折角巾输与夷山班博士深衣脱却作闲人

　　金渊集卷六
