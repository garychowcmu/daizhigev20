郴江百咏 宋 阮阅

提要
原序
郴江百咏
 　 
 
提要

　　《郴江百咏》一卷，宋阮阅撰。阅字闳休，舒城人。赵希弁《读书附志》称其建炎初以中大夫知袁州。其事迹则未详也。所撰有《松菊集》。今佚不传。此《郴江百咏》，则其宣和中知郴州时作也。其诗多入论宗，盖宋代风气如是。而阅素留心吟咏，所作《诗话总龟》，遗篇旧事，采摭颇详。于兹事殊非草草，故尚罕陈因理障之语。如《东山》诗云：“藜杖芒鞋过水东，红裙寂寞酒樽空。郡人见我应相笑，不似山公与谢公。”又《干明寺》诗云：“直松曲棘都休道，庭下山茶为甚红。”往往自有思致。又如《愈泉》一首，所谓“古来诗病知多少，试问从今疗得无”。语虽着相，然自为其《诗话》一编而作。是亦诗中有人，异乎马首之络者矣。此本出自厉鹗家，百咏尚阙其八。考《郴州志》亦不载。吴之振选《宋诗钞》及曹庭栋选《宋诗存》，均未及收。存之亦可备一家。惟每题之下不注本事，非对图经而读之，有茫不知为何语者。或传写佚之欤？《袁州府志》载其《宣风道上》诗一首、《题春波亭》诗一首，鲍氏知不足斋本录于此集之末，以补《松菊集》之遗。今亦从鲍本，并录存之焉。  
　 

原序

　　郴，古桂阳郡陈迹。故事尽载图史，亦间见于名人才士歌咏。如杜子羙《寄聂令入郴州》，韩退之《郴江桞子厚登北楼》，沈佺期《望仙山》，戴叔伦《过郴州》之类是也。山川寺观之胜，城郭台榭之壮，未经品题者尚多，亦可惜尔。余官于郴三年，常欲补其阙，愧无大笔雅思可为。然因暇日时强作一二小诗，遂积至于百篇，虽不敢比迹前軰，使未尝到湖湘者观之，亦可知郴在荆楚自是一佳郡也。 

　　宣和甲辰二月中和日舒城阮阅序  
　 
郴江百咏

　　东楼 

　　危城雉堞对东山，谁剏高楼十二栏。独鹤不来松已老，春风动处日三竿。 

　　上仙阁 

　　曲槛危梯紫翠中，苏仙宅畔古城东。不须更着登山屐，万岫千峯一日穷。 

　　俯春亭 

　　城上危亭可摘云，四邉山色翠为邻。下窥城郭无余蕴，草色花光尽是春。 

　　山阴堂 

　　修竹苍苍似剡川，浮觞可继永和年。不知谁有羲之笔，欲冩兰亭第二篇。 

　　藏春亭 

　　百紫千红一径深，臙脂为地粉为林。有人来问春何在，向道花间无处寻。 

　　灵寿庵 

　　结茅编竹对高丛，不种修篁不植松。但得数枝花似雪，何湏裁截伴枯笻。 

　　清淑堂 

　　三仙一相有遗风，清淑谁言到此穷。寄与郴阳忠信士，得名端合谢韩公。 

　　篔筜亭 

　　娟娟细细两三丛，却厌桃花相近红。已有数枝湘浦月，不消千畆渭川风。 

　　三懐堂 

　　东京吏治孰称循，范晔纔书十二人。前日桂阳三太守，许谁来此继芳尘。 

　　射圃亭 

　　不似投壶谩雅歌，纵贤无奈罚觥何。若知蓬矢桑弧意，不用穿杨中鹄多。 

　　紫芝亭 

　　和气薫蒸庶草灵，昔年闻有紫芝生。史官不絶书祥瑞，几欲圗形献此名。 

　　撷芳园 

　　万萼千枝二月春，只愁风雨便成尘。不知谁撷香英去，自有寻芳拾翠人。 

　　砌台 

　　翠珉斜倚若危梯，上出高城下枕池。不但绮罗为戏事，又将台使补庐儿。 

　　西楼 

　　危楼百尺对东山，帘幙秋风卷暮寒。每向残阳新月看，几人曾此凭栏干。 

　　真仙亭 

　　雕甍画栋对羣山，逺目增明尽日看。无奈人心多险伪，湏求拳石作峯峦。 

　　碧虚亭 

　　笻竹枝弯屐齿摇，登临身觉在烟霄。千峯险似三川峡，一水深如八月潮。 

　　北湖亭 

　　檐楹山影水光中，携酒来时伴钓翁。四岸烟云芳草緑，一栏风雨落花红。 

　　緑净堂 

　　绿如青草净如渊，逺近山光上下天。有客凭栏若相问，为言此处似蒸川。 

　　湖亭 

　　城外高堂俯碧湾，山如螺黛水如环。有时鼓棹来寻胜，直到斜阳未欲还。 

　　北园 

　　一坞春风北苑芽，满川流水武陵花。溪东旧观仙人宅，城内高楼刺史家。 

　　辉松台 

　　灵寿峯前路有苔，松门依旧对山开。幽人野叟寻僧至，时有辉辉大斾来。 

　　燕堂 

　　山有香炉水有瓶，斋无尘榻合无铃。胡床尘拂枯藜杖，门对江山日夜扃。 

　　竹轩 

　　轩户萧条对北垣，谁来此地种檀栾。无人会得青青意，雨洗风吹叶叶寒。 

　　白莲亭 

　　石甃方池种白莲，庵僧欲绍逺公禅。文皮麈尾来游处，谁似庐山十八贤。 

　　南楼 

　　雉堞谯楼紫翠环，红尘扰扰白云闲。蛮烟瘴雨千■〈山夅〉外，邑屋人家十里闲。 

　　东园 

　　芳春合外茂林中，池上新桥路径通。谁种松篁藏古意，我栽桃李引春风。 

　　苏仙观 

　　寂寂星坛长緑苔，井邉橘老又重栽。城头依旧东楼在，未见当时鹤再来。 

　　成仙观 

　　仙去寥寥几百春，隠居依旧在湖濒。枝头禽语人难会，石上骡踪事已陈。 

　　露仙观 

　　寂寞荒坛枕水邉，长沙施药已千年。松间风露如前日，何事无人更得仙。 

　　骡穴观 

　　朝辞湘楚暮山东，今在蓬莱第几峰。可笑时人空扰扰，武昌山下问骡踪。 

　　景星观 

　　圣世休祥见景星，曾闻瑞日庆云生。羽人中夜来朝斗，透过松梢一点明。 

　　东山 

　　藜杖芒鞵过水东，红裙寂寞酒樽空。郡人见我应相笑，不似山公与谢公。 

　　五盖山 

　　五■〈山夅〉如盖色苍苍，隔断蛮陬与瘴乡。纔见山中冬有雪，郴人预说歳丰穣。 

　　黄相山 

　　东带连山接五羊，西分郴水下三湘。路人到此休南去，岭外千峯尽瘴乡。 

　　百丈山 

　　萦迂鸟道少人通，只有豺狼夜过踪。自衒崚嶒踰百丈，安知七十二高峯。 

　　孤山 

　　瘴山蛮岭鬬嵯峩，高可跻登不可磨。万岫千岩皆阘茸，一峯孤秀不如多。 

　　雕玉山 

　　■〈山咅〉嵝﨑岖面碧霄，何曾温润似琼瑶。一堆顽石郴江上，纵有昆刀不可雕。 

　　桄榔山 

　　休言鸟道与羊肠，鸟道羊肠不可方。却喜年年种麰麦，山中不用有桄榔。 

　　马岭 

　　牛山日日夕阳红，鹿洞年年草色浓。更有当时马行处，郴人犹指旧骡踪。 

　　话石 

　　人世哓哓已不根，更堪顽石亦纷纷。何如缄口藏长舌，道路如今已厌闻。 

　　白鹿岩 

　　风驭云轩鹤羽轻，野麋常此望霓旌。当时岩下藏身处，依旧春来草自生。 

　　坦山岩 

　　空山夜雨鬼神愁，怪石层崖虎豹忧。鸟道不通车马到，只供衲子羽人游。 

　　兠率岩 

　　泉如铅汞流丹灶，石似珊瑚出海涛。不会当时融结意，区区虽巧亦何劳。 

　　王履岩 

　　勾践因何渡楚川，苍苍双石卧寒烟。当时纵使为滛巧，片石安能作履穿。 

　　郴江口 

　　扁舟斗转急如飞，对此令人忆退之。不但郴江有佳句，义鱼祷雨尽留诗。 

　　灵湫 

　　老蛟力鬬死池中，山下流泉暗谷通。风雨年年常十五，休将涓滴强邀功。 

　　中洲 

　　卷地江流遶古城，参天乔木一洲横。年年秋雨无情甚，沙觜纔高又压平。 

　　崇徳河 

　　楚俗声音误最多，近来方证桂门讹。分明流向郴人道，此水今名崇徳河。 

　　怨溪 

　　溅溅溪水石磷磷，两岸山花野草春。流去前滩何处问，不知当日怨何人。 

　　千秋水 

　　不求至道不修真，一穴涓涓岂有神。王锡苏躭已仙去，未应皆是酌泉人。 

　　潮井 

　　朔月盈亏已可疑，随泉上下更难知。钱塘江在吴山外，谁见来时与落时。 

　　浪井 

　　可畏人情与世途，险如波浪起江湖。岂知荆楚山川地，坎井泓泉无处无。 

　　橘井 

　　苏仙旧隐已藤萝，橘井空来歳月多。摘叶汲泉皆朽骨，郡人犹说愈沉痾。 

　　愈泉 

　　未载人间肘后书，此名直恐是相诬。古人诗病知多少，试问从来疗得无。 

　　圆泉 

　　清洌渊渊一窦圆，毎来尝为试茶煎。又新水鍳全然误，第作人间十八泉。 

　　温泉 

　　谁将炎■〈热，火代灬〉换清凉，可使澄泓作沸扬。从赐骊山妃子沐，人间处处重温汤。 

　　香泉 

　　僧舍灵源静不流，只供斋钵与茶瓯。直应老衲投薫陆，石罅云根久未收。 

　　醽醁泉 

　　玉为曲糵石为垆，万榼千壶汲未枯。山下家家有醇酒，酿时皆用此泉无。 

　　蒙泉 

　　流出山根无尽时，潜深不似瀑泉飞。此时非净还非垢，欲洗须知是钝机。 

　　剑泉 

　　太阿气在斗牛邉，报惠论雠世有仙。黥贼东来携败鐡，地灵安肯为生泉。 

　　贪泉 

　　玉洁氷寒彻底清，不因汲引有亏盈。亷泉譲水贪无异，空使时人恶此名。 

　　寒泉 

　　春欲为霜夏欲氷，一山寒气逼人清。应知炎冷难同处，甘与汤泉各自生。 

　　郴江 

　　不分涓滴溉田畴，只有重滩碍巨舟。险似瞿塘并贑水，岂能如鉴泻清流。 

　　灵寿木 

　　聊依枯木伴寒藤，曽为当年孔傅生。寂寞空山穷谷里，如今文杏又争名。 

　　茶山寺 

　　莽草寒芦事不经，八峯深在乱云层。只因一句鹅湖谶，直至于今有此称。 

　　会胜寺 

　　灵寿山前古梵宫，粥鱼斋鼔白云中。衲僧若会蒙泉意，竟与曹溪一径通。 

　　香山寺 

　　十里城南古道场，一泓寒水翠微傍。幽人衲子时来汲，疑是山中草木香。 

　　崇毅寺 

　　城外招提竹隠门，更无一点利名尘。蒲团纸帐松■〈穴口心，上中下〉下，却有安禅藏巻人。 

　　干明寺 

　　寺古僧残丈室空，我来试问老禅翁。直松曲棘都休道，庭下山茶为甚红。 

　　开福寺 

　　郴江东畔小禅林，谁见当年地布金。夜磬一敲僧定出，水声东去月西沉。 

　　开利寺 

　　修篁乔木水西涯，古屋颓垣逹磨家。持钵但闻僧乞供，杜门不为客烹茶。 

　　东山寺 

　　竹外长桥过水西，林中钟磬旧禅扉。笻迎残月僧包去，■〈巾凣〉背斜阳客艇归。 

　　太平寺 

　　石虎城西郴水邉，支提突兀祖灯传。有人认得双岩桂，何必庭前柏子禅。 

　　南塔寺 

　　江岸南■〈山夅〉对石城，僧房高在乱云层。台前天阔秋多月，塔上风微夜有灯。 

　　妙胜寺 

　　谁营僧舍近西城，今与行人作短亭。庭下秋风花■〈敕〉■〈敕〉，门前春水竹青青。 

　　永庆寺 

　　空庭生草路生苔，寂寂荆扉小径开。有客试泉方到此，须知不是为僧来。 

　　尊胜寺 

　　老僧不复识丛林，只说幽栖是息心。可惜一溪东去水，更无轩石称登临。

　　白虎城 

　　楚人未筑上游城，千古寃声尚未平。雉堞已然无石虎，不知何用昔时名。 

　　石城 

　　郴江淼淼接湘天，层壁重崖北水邉。数日东风春浪恶，渔舟不是莫愁船。 

　　苏仙祠 

　　羽节云旌事已空，旧庵今在最高峯。拂坛不见当时竹，系马犹存旧日松。 

　　孝妇塜 

　　国史班班有旧闻，欲将重说与郴人。教知蔡妇澘然意，可比神仙潠酒神。 

　　乆留冈 

　　颍人间欲问郴人，卫飒如何似寇恂。只恐当时遮道者，不应皆是惜留人。 

　　刘相国书堂 

　　踈林翠竹水沧沧，问是刘公旧隠堂。但得青编有完传，故居寂寞亦何伤。 

　　窊樽 

　　山中闻有酒官泉，复有窊樽在水邉。荆楚人皆喜羣饮，见时应有口流涎。 

　　迷桥 

　　林花岸桞草芊芊，山下长桥跨碧川。徃事茫茫无问处，不知迷俗是迷仙。

　　桂门关 

　　恶名辨正可无疑，已有金华学士题。寄语徃来荆广客，鬼门关在欝林西。 

　　漏天 

　　从古常闻有漏天，此言恐是里人传。山深自合常多雨，不是娲皇补未全。 

　　飞仙桥 

　　柜中飞出过辽天，楼上归来又几年。云物已闲松已老，芝田依旧在桥邉。 

　　栖鳯驿 

　　鳯出明时欲覧辉，栖桐食竹屡来仪。空山穷谷无丹穴，肯伴鸱鸮共一枝。 

　　龟峯铺 

　　山似龟形古戍西，路人到此欲稽疑。刳肠钻灼犹难信，顽石何缘解有知。 

　　蔡伦宅 

　　竹简韦编冩六经，不知何用捣枯藤。自从杵臼深藏后，采楮舂桑事已更。 

　　西湖 

　　岸草江花对夕阳，满船新月夜鸣榔。秋清菡萏红千柄，风静琉璃碧一方。 

　　附録 

　　宣风道上 

　　马蹄西去夕阳催，浓淡寒山翠作堆。北鴈无情怕秋热，带将寒信过江来。 

　　题春波亭 

　　数叶荷衣一短藜，春波亭上倚斜晖。无人会得诗中画，凭尽阑干又独归。  
　  
