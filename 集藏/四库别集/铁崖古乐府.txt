　钦定四库全书

　　集部五

　　鐡崖古乐府

　　别集类四

　　元

　　提要

　　（臣）等谨案鐡崖古乐府十卷乐府补六巻元杨维桢撰其门人吴复所编维桢以乐府擅名此其全帙也乐府始于汉武后遂以官署之名为文章之名其初郊祀等歌依律制诗横吹诸曲采诗协律与古诗原不甚分后乃声调逈殊与诗异格或拟旧谱或制新题辗转日増体裁百出大抵竒矫始于鲍照变化极于李白幽艶竒诡别出蹊径岐于李贺元之季年多效温庭筠体柔媚旖旎全类小词维桢以横絶一世之才乘其弊而力矫之根抵于青莲昌谷纵横排奡自辟町畦其髙者或突过古人其下者亦多堕入魔趣故文采照映一时而弹射者亦复四起然其中如拟白头吟一篇曰买妾千黄金许身不许心使君自有妇夜夜白头吟与三百篇风人之旨亦复何异特其才务驰骋意务新异不免滋末流之弊是其一短耳去其太甚则可欲竟废之则究不可磨灭也惟维桢于明初被召不肯受官赋老客妇謡以自况其志操颇有可取而乐府补内有所作大明铙歌鼔吹曲乃多非刺故国颂美新朝判然若出两手据危素跋亦即聘至金陵时所作不知何以乖谬至是核以大义殆不止于白璧之微瑕矣

　　乾隆四十六年正月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●题杨维桢鐡崖古乐府

　　杨维桢于元仕不显而不肯仕于明似为全人矣而其补集中有大明铙歌鼓吹曲非刺故国颂美新朝非真全人之所为与剧秦美新何以异耶予命为贰臣传于钱谦益之既仕本朝阴为诗文诋毁常恶其进退无据然谦益之所毁者本朝犹稍有懐故国之心若维桢则直毁故国较谦益为甚夫文章者所以明天理叙人伦而已舎是二者虽逞其才华适足为害不如不识字之为愈也若曰惧明祖之强留而故为此逊词以自全乃明哲保身之计予谓明祖直未强留耳若与之官将亦必受之何也以其忘故国而知之危素跋而赞之葢亦同病相怜曲为之解耳因着此论并命録其集前亦所以教万世之为人臣者乾隆戊戌孟夏

　　●铁崖古乐府原序

　　三百篇而下不失比兴之旨惟古乐府为近今代善用吴才老韵书以古语驾御之李季秋杨亷夫遂称作者亷夫又纵横其间上法汉魏而出入于少陵二李之间故其所作古乐府词隠然有旷世金石声人之望而畏者又时出龙鬼蛇神以眩荡一世之耳目斯亦奇矣东南士林之语曰前有虞范后有李杨亷夫竒作人所不知者必以寄余以余为知言者抑余闻咏歌音声之为物明则动金石幽则感鬼神岂直草上风行之比哉亷夫遭盛时扬言于大庭者也将与时之君子以颂隆平乐府遗音岂宜在埜要使大雅扶世变正声调元气斯为至也余不敢不以此望于亷夫余子不足语此至正丙戌冬又十月方外张天雨谨题

　　君子论诗先情性而后体格老杜以五言为律体七言为古风而论者谓有三百篇之余旨盖以情性而得之也刘禹锡赋三阁石介作宋颂后之君子又以黍离配三阁清庙猗那配宋颂亦以其所合者情性耳然则求诗于删后者既得其情性而离去齐梁晚唐季宋之格者君子谓之得诗人之古可也会稽铁崖先生为古杂诗凡五百余首自谓乐府遗声夫乐府出风雅之变而闵时病俗陈善闭邪将与风雅并行而不悖则先生诗旨也是编一出使作者之集遏而不行始知三百篇之有余音而吾元之有诗也复学诗于先生者有年矣尝承教曰认诗如认人人之认声认貌易也认性难也认神又难也习诗于古而未认其性与神罔为诗也吁知认诗之难如此则可以知先生之诗矣先生在会稽时日课诗一首出入史传积至千余篇晚年取而读之忽自笑曰此岂有诗哉亟呼童焚之不余一篇今所存者皆先生在钱塘太湖洞庭间之所得者云至正六年丙戌春三月初吉门生富春吴复谨拜手书

　　铁崖古乐府原序

　　●钦定四库全书

　　鐡崖古乐府巻一目録

　　履霜操【并引】　　别鹄操【并引】
　　雉朝飞【并引】　　精卫操【并引】
　　石妇操【并引】　　湘灵操【并引】
　　箕山操　　　　　　独禄篇【并引】
　　公无渡河　　　　　桓山鸟【并引】
　　乌夜啼【并引】　　野雉词
　　旦舂词　　　　　　系子词
　　眉怃词　　　　　　结袜子【并引】
　　栢谷词　　　　　　鸿门会
　　紫芝曲　　　　　　金台篇
　　吴钩行　　　　　　臙脂井
　　平原君　　　　　　春申君
　　聂政篇　　　　　　易水歌【并引】
　　已上凡二十六首或述古乐府旧事或补古乐府所缺上至精卫之古愤下及刺客之悲歌而美刺存焉劝戒彰焉读者有所感发则事父事君而天伦无不厚矣复识

　　●钦定四库全书

　　鐡崖古乐府巻一

　　（元）杨维桢　撰

　　履霜操【并引】

　　琴操有履霜谓尹吉甫子伯竒为后母谮而见逐自伤而作也其词曰朝履霜兮采晨寒考不明其心兮信谗言何辜皇天兮遭斯諐痛殁不同兮恩有偏谁说顾兮知此寃使是词果出伯竒则伯竒不得希于舜矣余为之补云
　　霜鲜鲜兮草戋戋儿独履兮儿宿野田衣荷之叶兮叶易穿采楟花以为食兮食不下咽嗟儿天父兮天胡有偏我不父顺兮宁不儿怜履晨霜兮泣吾天

　　别鹄操【并引】

　　琴操有别鹄操谓商陵穆子娶妻五十无子父母欲其改娶其妻闻之中夜悲啸穆子感之而作是操也
　　雄鹄于于雌鹄舒舒两鹄比翼其巢同株五见树叶荣而枯嗟尔比翼而不生雏比翼将乖雌雄覊孤中夜雌啸雄将曷如宁为不雏死作两孤不愿八九子为秦乌

　　雉朝飞【并引】

　　琴操有雉朝飞多指牧犊子之作据扬雄所记则曰雉朝飞者卫女傅母之所作也卫女嫁齐太子中道太子死问傅母傅母曰且往当丧丧毕女不肯归终之以死傅母悔之取女所自操琴于冡上鼓之忽有雉出墓中傅母抚雉曰女果为雉也言未毕雉飞而起故其操曰
　　雉朝飞予以牧犊之叹不如卫女之善死有关世教也故赋以补旧乐府之缺云雉朝飞一雄挟一雌雄死雌誓黄泥归卫女嫁齐子未及夫与妻青缡绾素结一死与之齐人言卫女荡且离乌得冡中有雉飞琴声鼔之闻者悲

　　精卫操【并引】

　　按述异记昔炎帝女溺死东海中化为精卫鸟日衔西山木石以填东海怨溺死也余悲其志为作精卫词入琴操云
　　水在海石在山海水不缩石不刋衔石向海安口血离离海同干

　　石妇操【并引】

　　石妇即望夫石也在处有之诗人悲其志与精卫同不必问其主名也予为词补入琴操云
　　峩峩孤竹冈上有石鲁鲁山夫折山花岁岁山头歌石妇行人几时归东海山头有时聚行人归啼石柱石妇岑岑化黄土

　　湘灵操【并引】

　　博物志舜陟方死于苍梧二妃死于江湘之间俗谓之湘君湘旁有黄陵庙事虽不经而楚词于九歌有湘君湘夫人之辞故余亦补入琴操云
　　湘之水兮九支湘之山兮九疑皇一去兮何时归攀龙髯兮逐龙飞生同宫死同穴招皇衣兮复皇辙九疑水九疑山九疑辙迹在其间望飞龙兮未来还湘之涙兮成水湘之石兮成斑

　　箕山操【与复古诗集稍异】

　　箕之山兮可耕而樵箕之水兮可饮而游牵牛何来兮饮吾上流彼以天下让兮我以之逃世岂无尧兮应尧之求吾与尧友兮不与尧忧

　　独禄篇【并引　引与时刻异】

　　古乐府独禄篇为父报仇之作也太白拟之转为雪国耻之词予在吴中见有父仇不报而与之共室处者人理之灭甚矣为赋此词以激立孝子之节云
　　独禄独禄恶水浊仇家当族孝子免污辱孝子躯干小勇气满九州岛拔刀削中睨父仇父仇未报何面上父丘漆仇头为饮器脔仇肉为食嘬头上之天纔可戴

　　公无渡河

　　公无渡河河水深兮不见泥公身非水犀鸟风黒浪欲何济公不能济横帆在河西青头少妇泣血啼有年不死将谁齐公死河灵伯妾死河灵妻

　　桓山鸟【并引　鸟一作禽】

　　古乐府有上留田行上留之地有父死而兄不字其弟者邻人为其弟作悲歌以风其兄南俗兄违父命而虐其庶弟于父死之后者往往有焉故赋桓山鸟以继上留乐府云
　　桓山鸟鸣声一何悲严父戒二子分财无嫡支父死未塟命一遗两枝荆华摧一枝呜呼桓山鸟鸣声实堪悲死隔别生流离百鸟闻之为嗟嗞

　　乌夜啼【并引】

　　古乐府乌夜啼者宋王义庆妓妾报赦之词予为补之而少见规诫之义云
　　笼葱髙树青门西夜夜栖乌来上啼报君凶报君喜愿君髙树成连理啼乌夜夜八九子莫使君家髙树移乌生八九乌散飞【夜夜一本作夜生】

　　野雉词

　　野雉异兮家鸡雉将雏兮栖栖嫁刘季兮逐季飞不逐季兮季狐疑羽翼成兮两口苦无违

　　旦舂词【一作人彘怨】

　　儿为王母为囚旦舂莫舂无时休天髙地厚日月流母苦不得从儿游汉家谋臣张留侯老人立致商山头君王轻信羽翼愁十年身后知安刘髠钳之人何以留

　　系子词

　　车驱驱邓家孥长绳系野树小儿泣呱呱泣呱呱父一顾可奈何弟儿在手不可俱父再顾眼血枯行人断绳走匍匍

　　眉怃词

　　朝画眉莫画眉画眉日日生春姿长安已知京兆怃有司直奏君王知君王毛举人间事不咎人间夫妇私

　　结袜子【并引】

　　古乐府有结袜子大扺言感恩重而以命相许也太白拟之亦然余以结袜子属张释之释之天下称贤故予为是词补入乐府云
　　汉家九陛飞秋霜公卿会立朝明堂王生何人谈老黄廷辱廷尉理不当廷尉跪结袜有如壮夫出胯下面无惭色神洋洋君不见黄石公进张良夏侯章低孟尝长者之名从此扬

　　栢谷词

　　栢谷险君勿趋君一趋龙为鱼浆长岂识真龙躯莱尔老妇能挽夫论报不赐诛浆长本无辜举之羽林郎大将军可奴

　　鸿门会

　　天迷关地迷户东龙白日西龙雨撞钟饮酒愁海翻碧火吹巢双猰■〈犭俞〉【暗言范増项庄】照天万古无二乌残星破月开天余【此言沛公当独王天下羽不得分也】座中有客天子气左股七十二子连明珠军声十万振屋瓦拔剑当人面如赭将军下马力拔山气巻黄河酒中泻剑光上天寒彗残明朝画地分河山将军呼龙将客走石破青天撞玉斗

　　紫芝曲

　　商山巍巍上有紫芝采芝可疗饥何独西山薇西伯养老去古逺而独夫杀士吾将畴依夘金之子海内威罗络齮龁【音蚁纥】将奚为平生不识下邳儿肯从汉邸同儿戏禄里绮里无人知

　　金台篇【一作黄金台辞】

　　髙台起朔方金色照天光上有七十二凤凰金鼎玉食髙颉颃王不居志独苦拜师礼重心愈下羣贤起南西东国耻一洒黄金空十年燕雌今日雄君不见姑苏何用黄金屋壄鹿穿花豕衔蓐【礼重一作礼士】

　　吴钩行

　　吴人杀二子衅成双吴钩吴王食赏令不识钩中愁临钩呼二子飞来父心头百金何足报万户当封侯佩双钩比明月为君嬖者斩谗者刖制诸侯开伯烈千秋万岁光不灭

　　臙脂井

　　井无水荒龙椅不得如巴马子仰天夜见黄姑星水底喽喽话红鬼井中之人不殉死宫人斜在雷塘趾【趾一作尾斜宫人塜也】

　　平原君【一作平原君斩美人歌】

　　平原君起朱楼美人盈盈楼上居盘跚跛汲彼何叟美人一笑盘跚愁门下士引去不可留美人髙价千金直千金不惜美人头君不见帷中妇女观跛者一笑五国生戈矛叶鸠【跛汲一作跛者】

　　春申君

　　春申君见利重见理蒙保相印封江东李家女儿入楚宫春申灭国并灭嗣舎人入相遗腹子

　　聂政篇

　　齐国壮士侪要离念母与姊生慈悲既而母死姊同尸乌乎丈夫一死泰山重胡为轻付市井儿

　　易水歌【并引　一作荆卿失匕歌】

　　儒门五尺童羞谈荆卿以其刺客之靡也然予观魏王沈事未尝不废巻三太息沈之忍亡其主也然后知卿之矢死报知已较然为古义侠不可少也故君子追论燕俗之长急人之义本于卿之遗风古今词人多拙卿而予犹以是取卿云
　　风潇潇易水波髙冠送客白峩峩马嘶燕都夜生角壮士悲歌刀拔削【叶朔】百金买匕尺八铦函中目光射匕尖【樊于期首】先生老悖不足与灰面小儿年十三事大谬无必取先机一发中铜柱后客不来知奈何狗屠之交谁比数太傅言议谋中奇奇谋拙速宁工迟可怜矐目旧时客击筑又死髙渐离镐池君璧在水龙腥忽逐鱼风起沧海君犹祖遗筴孰与千金买方士乌乎荆卿荆卿虽侠才侠节之死心无猜君不见文籍先生卖君者桐宫一泄曹作马

　　铁崖古乐府卷一

　　●钦定四库全书

　　铁崖古乐府巻二目録

　　■〈木巳〉梁妻　　　　即墨女
　　宿瘤词　　　　　　　　锺离春
　　荆钗曲　　　　　　　　唐姬饮酒歌【并引】
　　冯家女【并引】　　　　梁家守藏奴
　　昭君曲【二首】　　　　大唐公主嫁匈奴行
　　虞美人行　　　　　　　丽人行
　　六宫戏婴图
　　已上凡十有四首所谓比兴相侔哀乐相贯者也讽其词义以事其君子可以补房中之遗音者复识
　　日重光行　　　　　　　三叟者诀
　　三青鸟　　　　　　　　大难日
　　大数謡　　　　　　　　将进酒
　　君家曲　　　　　　　　城西美人歌【并引】
　　崔小燕嫁辞　　　　　　城东宴
　　西溪曲　　　　　　　　湖中女
　　长州曲　　　　　　　　琵琶怨
　　鸣筝曲　　　　　　　　内人琴阮图
　　内人吹■〈遂〉词　　内人剖瓜词
　　屏风謡　　　　　　　　红牙板歌
　　奔月巵歌　　　　　　　箫杖歌
　　筚篥吟　　　　　　　　李卿琵琶引【并引】
　　张猩猩胡琴引【并引】　周郎玉笙謡【并引】
　　蹋踘篇【二首】　　　　邯郸美人【二首】
　　已上凡三十首重光三诀使之生有所保死有所遗余则杂以宴乐之作而知神仙贵富之有不足恃者也然其宴乐之中则又有戒者存焉复识

　　●钦定四库全书

　　铁崖古乐府巻二

　　（元）杨维桢　撰

　　杞梁妻

　　极苦复极苦放声一长哀青天为之雨长城为之摧为招淄水魂共上青陵台

　　即墨女【一作逐女词】

　　三逐乡五逐里即墨女儿乏容止齐相取之齐国治丈夫相国奚异此丈夫相国奚异此

　　宿瘤词

　　采桑女项如罂【叶汪】受教采桑不受教观大王大王聘之居中房旧衣不换新衣裳采桑女项如罂宫中掩口笑喤喤尧舜桀纣陈兴亡中宫笑口惭且惶服后服正后宫【叶光】卑宫室亲蚕桑减弋猎斥优倡诸侯玉帛走东方王上帝号声煌煌

　　锺离春【无盐女名】

　　锺离春臼头深目凹鼻唇皮肤若烟面如尘手有五色之彩线为君补衮成天文渐台之君荒且忮明朝夷台作平地太子择日正储位锺离在宫齐国治

　　荆钗曲

　　扶风女行如有■〈新上女下〉貌如锺离春三十不肯嫁独识五噫君荆钗服终身井臼操必亲举案上食如大宾如何会稽守糟糠告去如市人

　　唐姬饮酒歌【并引】

　　姬东汉弘农王之妃也王为董卓所废王死时与姬饮酒别王自悲歌姬起舞亦挽袖而歌之其词曰死生异路从此乖予犹嫌其不以死殉王而其言如此故补之
　　皇天倾后土颓王降世兮汉祚衰王作黄泉兮誓相随王死胡用吾身为

　　冯家女【并引】

　　汉司隶冯方之女也避乱扬州袁术见而悦之遂纳焉甚爱幸诸妇思害其宠语之曰将军贵人也有志节当时时涕泣忧愁以长见钦重冯氏从之后诸妇因共绞杀系之厕术诚以为不得志而死也
　　冯家女緑髪盘双鸦乱离弃乡土聘入将军家将军爱幸诸妇妬颜色粹美无疵瑕揜鼻袭余术泪眼啼春华冯家女昨日堂上人今朝厕中鬼将军不为疑司隶不为理道傍古塜生棘榛千年古愤何由伸乌乎千年古愤何由伸

　　梁家守藏奴

　　将军椒房亲跋扈阚如虎嗟嗟孙家儿岂识鸢肩主有司夜捕帑藏婢及人母紫金与白珠没入将军府吁嗟乎梁家婢何太苦不知将军妻秦宫妇三主六君七贵人明日飞花乱红雨【不知一作不如】

　　昭君曲

　　边月生西弯明妃西嫁几时还不见单于谒金陛但见边烽驰玉关将军汉家髙筑坛身骑乌龙虎豹颜何时去夺臙脂山乌乎何时去夺臙脂山

　　又

　　边鴈向南飞明妃西嫁几时归酪酥入馔损汉食酸风中人裂汉衣声音不通言语译分死薄命穹庐域君不见越中美人嫁姑苏敌国既破还陶朱嗟嗟孤塜黄草碧祗博呼韩双白璧

　　大唐公主嫁匈奴行

　　匈奴听镝忘劬劳【射父事】外家未必亡飞髇如何异类待同匹丹凤下与枭为巢君不见大唐公主亲嫁辱终唐老鹘来相钞渡河归来话涕泣后人犹以昏为交

　　虞美人行

　　拔山将军气如虎神骓如龙蹋天下【叶户】将军战败歌楚歌美人一死能自许苍皇伏剑答危主不为埜雉随仇虏江边碧血吹青雨化作春芳悲汉土

　　丽人行【题玉山所藏周昉画巻】

　　杨白花飞愁杀人美人如华不胜春锦鞯驮起双凤缕黄门挟飞五花云白日雷霆夹城道乐逰园里春正好就中小姊最娇强雌雄双飞观者恼瑶池鬬草碧云移草青草歇春不知黄裠有恨随春水椒房青蝇何处起君不见翠羽飕飕帐一空东方蝃蝀纒紫宫【蝃蝀一作作螮蝀】

　　六宫戏婴图

　　黄云复壁椒涂苏银床水喷金蟾蜍宜男草生二月初燕燕求友乌将雏芙蓉花冠金结缕飘飘尽是瑶台侣宫中个个承主恩岂复君王梦神女栴檀小殿吹天香新兴髻子换宫妆中有一人类虢国浄洗脂粉青眉长百子图开翠屏底戏弄孲孲未生齿侍奴两两舁锦■〈衤朋〉不是唐家緑衣子兰汤浴罢春昼长金盘特泻荔枝浆雕笼翠哥手擎出为爱解语通心肠宣州长史躭春思工画伤春欠春意吴兴弟子广王风六宫猫犬无相忌君不见玉钗滛鼋戕汉孤作歌请献螽斯图

　　日重光行

　　日重光今日西没明日上榑桑日重光日复日上榑桑人长往不返故室堂日重光身后面目谁短长日重光言果果神伥伥

　　三叟者诀

　　道逢三叟者髙寿比神仙问叟何以寿寿诀倘予传上叟前致辞大道抱天全中叟前致辞寒暑顺节宣下叟前致辞百岁半单眠是为三寿诀所以能长年

　　三青鸟

　　翩翩三青鸟来自西王母作使东王公请致东王语白日不有夜四时长为春天上神仙宅地上羲皇人

　　大难日

　　来日大难君不知焦心弊力欲何为早知大难学安期炼煮丹石服灵芝大药误死世所嗤不如美酒千日可辟饥美酒醉饱一日以为老美酒不畅【叶昌】千岁亦为殇

　　大数謡

　　梁朝老桧昨夜死海声已入西门市草中张伯懐璧子丹瓶有书谁识此小夫争爵几时休二十四考前无俦黄金无方铸髑髅楼船梦过西流洲更生灵香那得偷大树夜听声如牛

　　将进酒

　　将进酒舞赵妇歌吴娘糟床嘈嘈落红雨鲙刀聂聂飞琼霜金头鸡银尾羊主人举案劝客尝孟公君卿坐满堂髙谈大辩洪钟撞金千重玉千扛不得收拾归黄肠【棺木】劝君秉烛饮此觞君不见东家牙筹未脱手夜半妻啼不起床悔不日饮十千场

　　君家曲

　　生爱君家锦树坊君家易别苦难忘彩绳举栁髙出屋金弹流莺飞过墙旧时春光燕来后旧时主人十无九贾家贵壻多春情共醉君家画雀屛黄金只买五斗黛为君添抹蛾眉青君不见张娘秋面不食粉八字青蛾莫娇损

　　城西美人歌【并引】

　　丙戌花朝后一日与客逰长城之灵山宴于城东老人所时偕逰者城中美人灵山秀也酒酣作城西美人歌
　　长城嬉春春半强杏花满城散余香城西美人恋春阳引客五马青丝缰美人有似真珠浆和气解消氷炭肠前朝丞相灵山堂双双石郎立道旁当时门前走犬马今日丘垄登牛羊美人兮美人舞燕燕歌莺莺蜻蜓蛱蝶争飞扬城东老人为我开锦障金盘荐我生槟榔美人兮美人吹玉笛弹红桒为我再进黄金觞旧时美人已黄土莫惜秉烛添红妆

　　崔小燕嫁辞

　　阖闾城中三月春流莺水边啼向人崔家姊妹双燕子踏青小靴红鹤觜飞花和雨着衣裳早装小娣嫁文央离歌苦惜春光好去去轻舟隔江岛东人西人相合离为君欢乐为君悲

　　城东宴【拟剑南体】

　　青骢辔金牛车一时宾从髙阳徒城东邸第三四区天气澹沲春三初主人爱客倾中厨卜欢不知清夜徂罥缨絶烛欢有余卷波令格【音各】兵法诛客狂起舞作旋胡主亦击缶呼呜呜人生浮草无根株齿髪日悴颜日枯含珠乌能润黄垆今日不乐将何如君不见城南相国斵棺杀枯颅身名只共葅醢俱仕宦何用执金吾

　　西溪曲

　　西溪溪口东冈道杨栁阴阴春欲老花间系马我曽来红雨伤春迹如埽美人劝我金色浆玉台赠以盘龙寳愿作西溪一水鱼趂尔容颜为余好城南将军同醉倒殡宫今已生春草

　　湖中女

　　湖中水滑如脂湖中女芙蓉姿湖中小桨荡莲叶唱得吴王白雪词轻裠利屐踏鴈足为客髙歌激明目生年不作人家妇东人西人换恩主主家薄幸非三从归来抱瑟弹孤鸿君不见东家女伴麄且丑嫁得比邻呼阿忪【读作锺】

　　长洲曲

　　长洲水引东江潮潮生莫莫还朝朝只见潮头起郎柂不见潮尾回郎桡昨夜西溪买双鲤恐有郎椷寄连理金刀剖腹不忍食尺素无凭脍还委西溪之水到长洲明日啼红临上头

　　琵琶怨

　　蜀丝鸳鸯织锦绦逻檀凤皇斵金槽弦抽瓮蠒五色毫双成十指声嘈嘈塜头青草天山雪眼中红氷嵬下血哀弦凄断感精烈池上蕤宾跃方铁

　　鸣筝曲

　　断虹落屏山斜鴈着行安钉铃双啄木错落千珠柈愁龙啼玉海夜燕语雕阑只应桓叔夏重起为君弹【愁龙一本作秋龙】

　　内人琴阮图【为顾瑛题赵千里所画】

　　花点吴盐春欲老翡翠飞来剪芳草美人睡起春思深弹丝拊木写同心荔枝五弦调急缓阮家月琴轴初绾须臾钧天双合乐南薫殿中风动幕梨园乐官乐不鸣宫中之音和且平

　　内人吹■〈遂〉词【为顾瑛题盛子昭画】

　　天寳年来教春坊紫云制曲吹宁王美人何处窃九漏耳谱亦解传伊凉鹍弦转断黄金轴独据胡床弄横玉冶情忽逐野莺飞十指红蚕迷起伏御沟水暖浴鵁鶄天地久无征战声芙蓉杨栁自揺落岂识黄云边塞情西楼今夜月色午内人思仙望河鼓白日萧条凤不来井梧风动神乌语

　　内人剖瓜词【为顾瑛题盛子昭画】

　　辘轳索褪埀金井水殿风来晚花静美人睡起袒蝉纱照见臂钗红肉影荔子浆酸揺左车阿母新进朱陵瓜侍奴手浴井花冷水氷金盘擎掌窊鸾刀未破圆玉斗斗破红氷惊落手玉郎渴甚故相嘲可忍食残团月凹去声【玉郎一作三】

　　屏风謡

　　瑠璃怯寒翡翠热芍药夫容四时絶深堂气候异冬春门外酸风箭入骨匡床毾■〈登毛〉踏香雪红姬扶醉醉眼缬金缸焰焰照罗袜阿瞒娇娘太轻劣隙光射人如白月

　　红牙板歌

　　长吉于棃园乐件歌之欲尽而于乐句之作独缺如也吴下缪才子遗余以红牙板一具故为作歌补长吉之遗
　　百花楼前倡乐作长鼻弯弯舞金络生怜为齿焚雄躯枯魄应节如何虞良工削出红氷片脱木生前岂容见自非红鸾之舌为尔绳安得三三贯成串三郎耳聪穿月胁强欲黄番谱关折十三红儿舞鹧鸪轻莲蹋节随疾徐为君重制清平曲节奏八风调玉烛【脱木或作胱木】

　　奔月巵歌【为茅山外史张伯雨赋】

　　神犀然光射方诸海水拆裂双明珠大珠飞上玉兔臼小珠亦奔银蟾蜍千年太阴錬成魄岂识妖■〈虫麻〉吞啖厄刳胎乃堕欢伯计玉斧椎开桃扇核茅山外史海上来拾得海月称竒哉按剑或为龙鬼夺掷手自戏仙人杯雄雷雌电绕丹屋顾兔清光吞在腹醒来不记墨淋漓尘世随风散珠玉铁崖仙客气如虹金桥银桥逰月宫素蛾饮以白玉醴羽衣起舞千芙容居然月宫化鲛室坐见月中清涙滴我方醉卧玉兔傍但觅大魁酌天酒不用白兔长生方

　　箫杖歌【为永嘉玑天则道人赋】

　　空心劲草琅玕节瘦如笔枝赤如铁壶公手中曽掷之黄公石上飞星裂玑天道人双眼青见之不减九节藤神丁未窥混沌窍中有万壑铜龙声道人亲凿崆峒玉九漏玲珑尺度足黒蛇飞来膝上横道人手中啸鸾鹄自言竒音不敢作寒星堕地风折岳去年台山解虎鬬今年狼山敲豸角铁崖相见洞庭东腰间■〈遂〉佩苍精龙湘江雨脚吹雌风相呼道人木上座杖陂水拔须眉峯

　　筚篥吟【赠朔客杜寛用赵季文韵】

　　春风吹船下扬州夜听■〈遂〉声江月流故宫揺落杨栁秋客子于邑山阳愁明朝此声不可求乃知朔客杜寛者手持悲篥寻南逰胡笳拍中愁未休龟兹角筦亲编收王门厯尽及五侯翩然鸿飞不可留篴材既访柯椽锼更协鸣凤昆仑丘巻芦易地鸣陇头城南思妇歌牵牛欲絶未絶一缕抽划然石裂千丈湫呌噪鹅鹤飞蛟虬洞庭之水天东浮杜寛杜寛艺絶优艺隐岂比闵张【作推淳】俦为君贳美酒不惜千金裘和我君山镆邪■〈遂〉与尔同登黄鹤楼

　　李卿琵琶引【并引】

　　朔人李卿以弦■〈鼓上兆下〉遗器鸣于京师尝为李溉之学士赏识赐以清平乐章今年予逢卿吴下凡贵豪觞予者座无卿不乐夜与客宴散吕保檄卿且出溉之诗求续遗音兴酣遂呼侍姬江南春奉砚为赋琵琶引
　　李卿李卿乐中僊玉京侍宴三十年自言弦声絶人世乐谱亲向钧天传今年东逰到吴下三尺檀龙为予把胸中自有天际意眼中独恨知音寡一声如裂帛再拨清氷拆蛮娃作歌语突兀李卿之音更明白玉连鎻欎轮袍吕家池榭弹清宵花前快倒长生瓢坐看青天移斗杓铁篴道人酒未醺烦君展铁拨再轧鹍鸡筋我闻仁庙十年春驾前乐师张老淳赐筝岳柱金龙龈仪凤少卿三品恩张后复有李国工须致身酒酣奉砚呼南春为卿作歌惊鬼神

　　张猩猩胡琴引【并引】

　　胡琴在南为第二弦子在北为今名亦古月琴之遗制也教坊弟子工之者众矣而称絶者尠北人张猩猩者絶妙于是时过余索金刚瘿【胡琴名】作南北弄故为制胡琴引
　　张猩猩嗜酒复嗜音春云小宫鹦鹉吟猩猩帐底轧胡琴一双银丝紫龙口泻下骊珠三百斗划焉火豆爆絶弦尚觉莺声在杨栁神弦梦入鬼工秋湘山揺江江倒流玉兔为尔停月臼飞鱼为尔跃神舟西来天官坐栲栳羌丝啁啁听者恼张猩一曲独当筵乞与五花金线袄春风残丝二十年江南相见落花天道人春梦飞蝴蝶手弄金瓢【即金刚瘿也】合簧叶张猩猩手如雨面如霞劝尔更尽双叵罗白头吴娥年少歌金刚悲啼奈乐何【又作金缸】

　　周郎玉笙謡【并引】

　　丝竹之器贯古今而声不可以变者惟笙也潘安仁谓笙捴众清之林卫无所措其邪郑无所容其滛者是已乐记曰竹声滥滥以立会若笙又立会之要者故夔以仪凤鸣和神人王子晋以引鸣凤接浮丘之仙也乌乎下俚哇沸笙师之教几歇矣金华周郎琦独聪于此予尝于灵岩虎阜间闻其竒弄令人飘飘然有伊洛间意时坐客勾曲张贞居东海倪元镇昆山顾仲瑛云丘张仲简吴兴郯九成咸名能诗者也予为赋玉笙謡一首且率诸君子同赋而予又为引之如此
　　周郎学仙吹玉笙玉笙吹得丹山七十二凤之和鸣曽侍瑶池阿母宴座中调笑董双成谪向人间赤松洞洞口桃花苦迎送南寻二女湘水头十三哀弦不成弄西洞庭东洞庭相逢铁篴铜龙精从此吹春玉台上藂霄不许谢玄卿

　　蹋踘篇【为刘娘赋也】

　　江南女儿花娟娟五花绣出葵花圆蹋花上下双文鸳双文鸳玉连琐髻斜斜马初堕

　　又

　　金鞭齐停马上郎落花旋风打球场绣轮掷过东家墙东家墙噪双燕平头奴揺便面

　　邯郸美人【为赵娘赋也】

　　邯郸市上美人家美人小袜青月牙绣靴对着平头鸦平头鸦蹋场下包银壶驮细马

　　又

　　裠翻栁脚埀青空水花吹乱秋芙容须臾气喘如渴虹如渴虹索银瘿转辘轳饮金井

　　铁崖古乐府巻二

　　●钦定四库全书

　　铁崖古乐府巻三目録

　　皇娲补天謡　　　　　上元夫人
　　毛女　　　　　　　　籛铿词
　　大唐钟山进士歌　　　大人词
　　道人歌　　　　　　　龙王嫁女辞
　　湖龙姑曲　　　　　　修月匠歌【并引】
　　梦逰沧海歌　　　　　璚台曲
　　罗浮美人　　　　　　李夫人
　　望洞庭　　　　　　　五湖逰
　　苕山水歌　　　　　　石桥篇
　　张公洞　　　　　　　登华顶峯【并引○吴复补】
　　庐山瀑布謡【并引】　花逰曲
　　已上凡二十有二首髙情逺致见于方外仙怪及名山胜水之记逰而大人道人二歌则先生闻大道之所自托也读之使人神逰八表而人间贵富为不足道矣复识

　　●钦定四库全书

　　铁崖古乐府巻三

　　（元）杨维桢　撰

　　皇娲补天謡

　　盘皇开天露天丑夜半天星堕天狗璇枢缺坏奔星斗轮鸡环兔愁飞走圣娲巧手炼竒石飞亷鼓鞲虞渊赤红丝穿饼补天穿太虚一碧玻瓈色辐旋毂转四极正髙盖九重悬水镜三光不凋河不泄天上神仙宅金阙当时坤母亦在旁下拾残灰补地裂【毂转一本作毂奠】

　　上元夫人【为玉山题张渥画】

　　仙人在世间招之还可来何用三韩外楼船访蓬莱飒然精爽合偕入东华台怖我以蛇虎令我心死灰叔卿忽见鄙瑶池仍复回已遗滈池璧尚献新垣杯金棺不炼骨空令后人猜君不见易招天上三天母难脱人间五性胎

　　毛女【列仙传毛女字玉姜秦宫人入华阴山中形体生毛】

　　沙丘腥风吹腐龙华阴毛女藏双鱼【叶农】宫中雨露不可食飡松啖柏留春容桃花流水迷红雾十二峯头度朝莫自是婵娟有仙骨入海徐郎岂知故衣沐雨鬟栉风槲叶楚楚山花红秦楼旧镜掩明月咸阳自送双飞鸿

　　籛铿词

　　殷有贤大夫黄髪眉双白男女欲不絶饮食榖不辟四十九室家五十二嗣息岂是山泽癯咽潄炼精魄广成至道本自然有人得之同寿域君不见孔子窃比我老彭老彭之寿称以徳

　　大唐钟山进士歌

　　睛如猫须如茅乌靴白简鸭色袍元是钟山老馗唐进士感君之赐何以酬君劳虽生不得禄誓死为鬼豪老馗血食岂敢饕宫中饱食有祅耗擘而啖之如啖螯乌乎若人使立朝殿前秉笏山动揺衔花有大耗窃笛有大祅肯使白昼见之而不枭尔祅尔耗根深蔕牢君王养之既吝且骄跳河蹴陇翻天之杓乌乎老馗胡可招乌乎老馗胡可招

　　大人词

　　有大人曰铁牛绛人甲子不能记曽识庖牺兽尾而蓬头见炼石之女补天漏涿鹿之帝杀蚩尤上与伊周相幼主下与孔孟逰列侯衣不异粮不休男女欲不絶黄白术不修其身备万物成春秋故能后天身不老挥斥八极隘九州岛太上君西化人自谓出于无始劫荡乎宇宙如虚舟其生为浮死为休安知大人自消息天子不能子王公不能俦下顾二子真蜉蝣【天子或作天地】

　　道人歌

　　道人飞来朗风岑玄都上下三青禽榑桑已作青海断鳌丘又逐罗浮沉初见蜍精生月腹前身捣药■〈浦上女下〉娑阴还仙服食终恍惚天上仙骸成积林手持女娲百炼笛笛中吹破天地心天地心何髙深八千岁无知音【上下或作上有○青海或作东海○前身或作前来】

　　龙王嫁女辞

　　海濵有大小龙拔水而飞雷车挟之以行者海老谓之龙王嫁女故赋此辞率匡山人同赋补龙姑乐府
　　小龙啼春大龙恼海田雨落成沙炮天吴擘山成海道鳞车鱼马纷来到鸣鞘声隐佩锵琅璚姬玉女桃花籹贝宫美人笄十八新嫁南山白石郎西来态盈庆春壻结子蟠桃不论岁秋深寄字湖龙姑兰香庙下一双鱼
　　匡山人于立彦成和
　　东方龙君嫁龙女雷车彭彭载风雨神奸夜邀髑髅语碧草无光愁露渚鲛宫绡寒珠泪泣鸾裠行烟翠痕湿阿环娇小不成妆帝子霜田作汤邑臙脂紫土吹海腥阳侯撃浪玻瓈声湖边地皮薄如纸长堤卷作长江水【霜田或作桑田】

　　修月匠歌【并序】

　　按酉阳杂爼太和初有王秀才逰嵩山迷道见一人枕幞而坐曰君知月乃七寳合成乎月势如丸其影则日烁其凹处也常有八万三千户修之予即一数因作修月匠歌
　　天公弄丸七寳钿脆如琉璃拆如线月中斤人八万户勑赐仙厨琼屑饭什什伍伍入杳冥妙手持天轻欲旋千斤寳斧运化钧混沌皮开精魄见羿家奔娥太轻脱须臾蹋破莲花瓣十二山河影碎中轮郭重完氷一片缥缈长悬玉臼飞坚牢永结妖蟇患封辞何用虮虱臣功成万古蒙天眷一归兰路不知年兔子花开三万遍【兰路一作兰诏】

　　梦逰沧海歌

　　东海之东去国十万里其洲名沧洲地方五百里上有璚涛玉浪出没九岫如罗浮风光长如二三月琪花玉树不识人间秋人鸟戏天鹿昆吾鸣天球橘子如斗莲叶如舟白凤如鸡红鳞如牛青瞳緑髪紫绮裘日夕洲上相嬉游铁崖道人隘九州岛凌风一舸来东沤始青天开月如雪锦袍着以黄金楼楼中仙人睨物表瑶笙引鹤缑山头戏弄玉如意击碎珊瑚钩相招元处士浩歌海西流长梯上摘七十二朶之青菡萏玉龙呼畊二万六千顷之昆仑丘黄河清浅眼中见海屋老人为我添新筹

　　璚台曲

　　璚台之山三万八千丈上有琼台十二髙崚嶒草有三秀之英可药疾树有千岁之实能长生神人白面长眉青玉笙吹春双凤鸣晓然见我惊呼名授我以灵虚之簧和飞琼约我一双玉杵臼重见西态盈刚风吹堕白雪精一念老作河姑星赤城老人在何处何以遗我九节藤拄到璚台十二层【晓一作恍态一作熊】

　　罗浮美人【一作罗浮曲】

　　海南天空月皜皜三山如拳海如沼緑衣歌舞不动尘海仙骑鱼波袅袅翩然而来坐芳草皎如白月射林杪洗妆不受瘴烟昏缟袂初逢鸿欲矫手持昆山老人篴黄鹤新腔知音少江南吹断桃叶肠雨声夜坐巫山晓【昆山一作君山】

　　李夫人

　　絶代一佳人美色如洛妃【叶乎】春月为作眉上彀秋水为作眼中波【叶逋】歌琼蕤舞玉枝君王有情不自持玉枝一夜摧琼蕤一朝落君王之心何以乐若有人兮有若无来迟迟兮去促促【叶呼】夫容叶上清露结晴光倒射金虹灭山为雨海为雨何得分明梦中语落蛾影灭百子池灵风一阵彩云飞【山为雨或作为云何得或作何时】

　　望洞庭

　　乙酉除夕予雪中望洞庭认缥缈七十二峯时钓台槎客载雪适至相值一笑遂相率赋诗如此【乙酉至正五年也】
　　琼田三万六千顷七十二朶青莲开道人铁精持在手啸引紫凤朝蓬莱龙子卧抱明月胎须臾化作桃花腮嗟尔云槎子何处忽飞来蓬莱之浅今几尺黄河之清今几回云槎子云是江上来但知东方生卖药五湖上不知张使者北犯七斗魁云槎子吾与尔何哉任公钓竿在东海潮压桐江江上台

　　五湖游

　　鸱夷湖上水仙舟舟中仙人十二楼桃花春水连天浮七十二黛吹落天外如青沤道人谪世三千秋手把一枝青玉虬东扶海日红桑樛海风约住吴王洲吴王洲前挍水战水犀十万如浮鸥水声一夜入台沼麋鹿已无台上逰歌吴歈舞吴钩招鸱夷兮狎阳侯楼船不须到蓬丘西施郑旦坐两头道人卧舟吹铁篴仰看青天天倒流商老人橘几奕东方生桃几偷精卫塞海成瓯窭海荡邙山漂髑髅胡为不饮成春愁【吴钩一作吴剑】

　　苕山水歌【一作火畊陈帝坟】

　　苕山如画云苕水如篆文使君画船山水里荡漾朝晖与夕曛中流棹歌惊水鸭捷如竞渡千人军渡头刘阮郎清唱烟中闻为设胡麻饭招手越罗蚡既到车山口还过■〈青盍〉水濆东盛■〈土斗〉前折杨栁西庄漾下纫香芹东村击鼓送将醉西村吹笛迎余醺三日新妇拜使君野花山叶斑斓裠使君本是龙门客宫衫脱锦披黄斤愿住吴侬山水国不入中朝鸾鹄羣酒酣更呼酒挽衣劝使君游丝蜻蜓日欵欵野花蛱蝶春纷纷君不见城南风起寒食近老农火畊陈帝坟

　　石桥篇【天台道中】

　　飞精石为室万岁藏不得忽然混沌破石鲸横百尺山头方广开金策凌空来白猷双眼穴长跪不能越痴儿唾落饥蛟涎新鬼旧鬼悲人天蹋石梁拜石饼五百凌霄在心影过去过来弹指顷乌乎石梁折石饼崩人间方见方广影【广影一作广形】

　　张公洞

　　正月八日记逰仙三十六天洞灵洞洞中窓户夜不扄地底风雷日相哄巉巉灵骨谁手凿纳纳虚谺曷时澒龙巅虎卧络薜萝委盖埀旃挂鸾凤茎髙玉屑陈金柈洼陷琼浆流码瓮元田鸦色白于鸥丹室蛇光红似蝀石函緑字紫泥封玄圃琼华青子种白骡有迹蹋石田金虎无声饮银汞樵柯已烂商四朋蕋辇初过第二仲牛车望气待著书螺女行厨时进供胡麻流饭阮郎来林屋刺船毛父通王生石髓随手坚吴客求珠空耳缝九灵太妙苞气母五岳真图特儿弄书传丹篆亦何须石化黄金本无用玉盆濯髪天鸡鸣铁笛穿空神马鞚符行律令鬼承呵声出脑宫龙听颂未应片石隔仙凡溪上桃花自迎送【毛父通或作毛父迵音洞过也○埀旃或作埀旌】

　　登华顶峯【并引】

　　华顶峯在赤城去地万八千丈其髙与岱宗日观齐鸡初鸣见日出先生治天台日曽登絶顶赋诗今逸其藁在洞及笠泽上命吴复补之
　　铁崖仙人来自西崆峒琼林宴罢随天风天风散珠玉乃在华顶峯拔地一万八千丈但见琼台瑶阙■〈山截〉嶫撑青空长松倚天不盈尺桃花水与银河通老仙独睨万物表炯如秋水开夫容火乌夜半吐东海石桥飞渡天门龙九重启金钥千楹立彩虹列仙夹仗氷雪容中有晨肇双郎之窈窕珊珊杂佩揺玲珑胡麻饭初熟上案双玉童翩然迎老仙笑语风云从氷桃琥珀碗霞液玻瓈锺陶然一醉三千霜【叶舂】酡颜相映扶桑红归来笠泽成小隐林屋洞访浮丘翁下视东蒙尘土蒙蓬科万塜眠英雄【东蒙或作东华】

　　庐山瀑布謡【并序】

　　甲申秋八月十六夜予梦与酸斋仙客逰庐山各赋诗酸斋赋彭郎词余赋瀑布謡
　　银河忽如瓠子决泻诸五老之峯前我疑天仙织素练素练脱轴垂青天便欲手把并州剪剪取一幅玻瓈烟相逢云石子有似捉月仙酒喉无耐夜渴甚骑鲸吸海枯桑田居然化作十万丈玉虹倒挂清泠渊【天仙或作天孙手把或作手借】

　　花逰曲

　　至正戊子三月十日偕茅山贞居老仙玉山才子烟雨中逰石湖诸山老仙为妓者璚英赋点绛唇词已而午霁登湖上山歇寳积寺行禅师西轩老仙题名轩之璧璚英折碧桃花下山予为璚英赋花游曲而玉山和之
　　三月十日春蒙蒙满江花雨湿东风美人盈盈烟雨里唱彻湖烟与湖水水天虹女忽当门午光穿漏海霞裠美人凌空蹑飞歩歩上山头小真墓华阳老仙海上来五湖吐纳掌中杯寳山枯禅开茗椀木鲸吼罢催花板老仙醉笔石阑西一片飞花落粉题蓬莱宫中花报使花信明朝二十四老仙更试蜀麻笺写尽春愁子夜篇

　　铁崖古乐府巻三

　　●钦定四库全书铁崖古乐府巻四目录

　　古愤　　　　　贸丝词
　　赤堇篇　　　　吴城怨
　　陈帝宅　　　　雉城曲
　　采桑词　　　　采菱曲
　　海客行　　　　主家词
　　道旁骑　　　　风日好
　　春芳曲　　　　太师宅
　　招农篇　　　　南妇还【并引】
　　淇寡妇　　　　七哀诗
　　伐木篇　　　　瘦马行
　　金山孤凤辞　　焦尾辞
　　纨扇词　　　　白门栁
　　丹山凤　　　　梁父吟
　　涂山篇　　　　骊山曲
　　弁峯七十二　　送客洞庭西
　　尧市山　　　　夏驾石鼓辞
　　虎丘篇　　　　要离塜
　　香山篇　　　　陈朝桧
　　放龟池　　　　东林社
　　隐君宅　　　　道人一畆宅
　　已上凡四十首多古乐府之续题或写风情或述风土或吊古悯时及逰方外之作也以古风人之兴象带太史氏评裁诗家自老杜以来之所稀有也复识

　　●钦定四库全书

　　铁崖古乐府巻四

　　（元）杨维桢 撰

　　古愤

　　阴阴璞玉抱幽幽雌剑鸣玉屈有时白剑孤有时并如何妾玉身长抱碈石名如何妾剑身指为妖铁精天乎如有情蚀月为妾明地乎如有情河水为妾清【剑身或作剑声】

　　贸丝词

　　鸣鸠毋止棘止棘为摧薪女子毋贸丝贸丝为弃人相逢誓作同穴亲大礼如一失结髪不终身外为狂夫暴内为兄弟哂【叶平】寄语贸丝女卜语不可信况乃卜非真【大礼或作六礼】

　　赤堇篇

　　吴钩父悖子楚耶臣逆君曷比赤堇精新铸双龙文作世无价寳三卿无足论倚天落旄头仰日裂飞云一怒安天下持以奉至尊

　　吴城怨

　　吴兵夜入郢小弟骄父兄弯弓射天日辇土筑长城长城筑未竟客主老蛮荆

　　陈帝宅

　　荒城陈帝宅故殿吴王居曲池无锢石老树有遗株高堂易梵宇白足走钟鱼未知万代后兴废又何如【万代或作百世】

　　雉城曲

　　荡舟横塘去塘上野鸳鸯鸳鸯忽飞去相见双女郎齐唱雉城曲共制夫容裳手洗藕花露劝君荷叶囊何以报永好解佩双明珰妾住雉城里不是雉城倡【手洗一作手挹】

　　采桑词

　　吴蚕孕金蛾吴娘中夜起明朝南陌头采桑鬓不理使君从何来调妾桑中憙不识秋胡妻误认金楼子

　　采菱曲

　　若下清塘好清塘胜若耶鸳鸯飞镜浦鸂■〈氵鵣〉睡银沙两桨夹螳臂双榔交犬牙照波还自惜艳色似荷花袖惹红萍湿裠牵翠蔓斜大堤东过客背面在蒹葭日落江风起清歌杂笑哇

　　海客行

　　海客朱雀航下有五凤房三月发长干六月下淮扬青丝牵白日罗幕西风凉大姬劝金露小姬弹空桑中姬执药馔调氷浣肝肠海客睡不起明晏赛神羊

　　主家词

　　主家宴新客内屋深罗帷贵戚金与史长者陶与猗美人间中坐玉质缕金衣歌声上碧落不放青云飞杯行白莲掌酒饮黄桐脂门下有书客弹铗歌朝饥

　　道旁骑【一作春侠】

　　春风扇官道官栁黄金条道旁百金骑侠气争春骁竹间小桃花嫣如董娇娆下马隔花语疑是花中妖

　　风日好【寄冯来青】

　　春来风雨颠未见风日好今朝风日好羙人在逺道美人招未来相思把瑶草长鸟舞春风为我一倾倒

　　春芳曲

　　春容不再芳春华不再扬我欲倩游丝花前系春阳春阳不可系游丝徒尔长飞来双蛱蝶缀我罗衣裳顿足起与舞上下随春狂

　　太师宅

　　前朝太师宅基撤万民庐太师一去宅问宅今何如赤地无所有庭树八九株缅懐炙手日门前卿大夫肥马在东廐脂羊出中厨光妓列秦赵佐酒吹笙竽厯年未五十一壊不枝梧歌笑不于此悔不桑为枢道旁甲第子过马一踟蹰【歌笑或作可笑】

　　招农篇

　　京城五都会卓锥争比闾朱楼矗隘址绣甍夹通衢洒削飨列鼎贩脂来驷车东家见妖丽西舎闻笙竽劬劬农家子住在三家墟一日出京市归不把犂锄千金卖恒产买屋京城居京城岂不美咄嗟异荣枯货殖非吾法守望非吾徒仰屋视门传壁立甔无储却归卜丘首邻里相揶揄嗟嗟食田子食技汝不如食田可久业圣主方捐租【来驷或作乘驷】

　　南妇还【并序】

　　南妇有转徙北州者越二十年复还访死问生人非境换有足悲者为赋之
　　今日是何日恸返南州岐汨汨东逝水一日有西归长别二十年休戚不相知去时虿髪青归来面眉黧昔人今则是故家今则非脱胎有父母结髪有夫妻惊呼问邻里共指塜累累访死欲穿隧泣血还复疑白骨满丘山我逝其从谁【虿髪或作鬂髪】

　　淇寡妇

　　淇上有寡妇始慕宋共姬食贫以自守笑诮懐猜疑忽为盗所污放僻靡不为昔为淇妇宗今为淇妇嗤可怜困思反不如贸丝儿

　　七哀诗

　　贫耆欲无寿富婴愿期頥惨惨里门道哭声一何悲白头洒慈泪红颜服嫠衰借问送车人共惜纨袴儿问齿未踰壮问家素不赀黄金不贷死华屋中道辞南邻九十老带索如荣期

　　伐木篇

　　伐木入空谷有木大蔽牛大厦孰倾栋一日蒙见收乃知匠石弃故非文木俦土腐不中椁水沉不中舟拳不受櫽揉樠不受丹髹今兹忽邂逅陶我山之湫斧斤访薪木舆挽充吾槱我闻漆园旨寿或逃商丘幸有大不幸焉知桑柏楸

　　瘦马行

　　瘦马青海种新自流沙至市门顾不售千金价无二肉骀大项领疋帛可收致天寒道里愁伏枥消逺志瘦马虽伶仃毅有千里气世无牙与青瘦马与谁试【顾或作愿与或作为】

　　金山孤凤辞

　　肃肃金山凰凤兮同阿房凤兮不凰老孤鸣在髙冈幸生一鸑雏毛羽蔚成章鸑雏实不恶反哺天性良坐革枭獍暴不受雀角伤教之六律音因之唳朝阳来仪实有本凤声益锵锵乌乎金山凤永为百鸟祥

　　焦尾辞

　　焦尾器犹在焦尾音无遗睠兹古人器縆以今人丝纎手弄掩抑类作箜篌悲赤城有佳士今人古人师独作古先操颀然如见之饮以化人酒此味从谁知

　　纨扇辞

　　团圆合欢扇比似月婵娟婵娟有时缺我扇岂长圆秋风落梧叶我扇同弃捐不得如秋叶吹堕在君前

　　白门栁

　　歩出白门栁闻歌金缕衣事生不事死曩誓今已遗空负地下心百年以为期向来媒佻鸠宁为今日思【今已遗或作已违】

　　丹山凤

　　吴山五色凤千岁或一鸣来见君子国见则时文明自从鸣岐后野鸟袭为名凤兮徳久衰短歌空复情

　　梁父吟

　　歩出齐城门上陟独乐峯梁父昻雉堞荡阴夷鬛封齐国杀三士杵臼不能雄所以梁父吟感叹长笑翁吁嗟长笑翁相汉起伏龙关张比疆冶将相俱和同上帝弃炎祚将星堕营中抱膝和梁父梁父生悲风

　　涂山篇【一作金山】

　　朝发一钱渡暮宿三江潮涂山有禅伯饮我松间瓢遂登福勋庙【福勋俗指为禹妇翁】还憩汪罔桥涂翁不可诘夜附山鬼妖载吊漆姓人负恶忍兠苖既懐弯弓逆可徒坐不朝逆名不可训姑以后至枭涧硔洗遗骨白日连山椒

　　骊山曲

　　骊山欎崔嵬宫阙金银开月生鳷鹊观云遶凤凰台宫中红糚子调笑春风媒青鸟衔巾去乳鹿廵花来天王太白次仓皇金粟堆石马动秋色羌枝连暮哀只今瑶防风氏池水八骏渴生埃

　　弁峯七十二

　　弁峯七十二菡萏开青冥穷探最絶顶龙舌呀岩扃髙源下絶壁海眼涵明星毒龙戏珠玉残唾吹余腥胡僧洗神钵宻呪收风霆洞庭水如蓝溟涬连沧溟下观人间世九点烟中青

　　送客洞庭西

　　送客洞庭西雷堆青两两陈殿出空明吴城连苍莽春随湖色深风将潮声长杨栁读书堂芙蓉采曛桨懐人故未休望望欲成徃

　　尧市山

　　在太湖西属长兴州
　　湖山七十二西峯欎相缪杯饮有尧井象畊余舜丘相传十日出大浸稽天流生民窃生理托市兹山头只今东震水双雷没如沤仁人感地脉望望终南愁

　　夏驾石鼔辞

　　在夏驾山髙一丈径三尺下有盘石为足谚云石鼓鸣三吴兵
　　周家十圜鼓散落陈仓野犹有夏驾石盘盘驾之下秦鞭血山骨吴猎焦野火夏鼓建不拔石鸣知者寡父老惧谶言山空石长哑

　　虎丘篇

　　路出女濆湖警跸霸王驱灵池飞霹雳枯塜走于菟老禅犹点石仙鬼只疑狐祖龙来发閟银河又飞鳬【银河或作银海】

　　要离塜

　　金昌亭下路春草没荒丘云是要离塜令人生古愁侏儿三尺干不佩双吴钩中包猛士胆白日照髙秋忍死屠骨肉视身若蜉蝣荆轲不了恨庆忌成身谋如何五噫客死与尔同仇

　　香山篇

　　在太湖西濵西施种香之所
　　放舟脂塘曲盘游湖上雷雷鸣湖雨作还作香山隈美人鬬香草上有九畹栽美人在何所搴芳招归来露下荆棘草鹿上姑苏台【还作一本还泊】

　　陈朝桧

　　在长兴大雄寺桧中裂为四枝埀荫半庭坚如金石故老相传陈髙祖于梁天监中手植于此寺即髙祖故宅也
　　陈皇有遗迹乃在鸟山中当时手所植花木罗青红独有左纽树阅世如龟龙懐哉手植人不见三阁崇后庭种玉树金井凋秋风

　　放龟池

　　在会稽马鞍山毛寳故宅也
　　我闻玄绪灵无逃豫且厄毛公赎金钱放汝鼋鼍宅何期报复义背负将军溺至今山中池洞玄露纯白我归放搘床搘床犹翕息

　　东林社

　　陶公八十日解组归山阿觉今若不早我日十倍过开涂刬荆棘斧缺且无柯莱尔东林社招我南山歌回视有漏因已悟影与魔有求不补失无亏所成多坐断前后际不须辩维摩

　　隐君宅

　　隐君宅中区心逰入天境酌空引窊石汲深出寒井檐花度吹香池叶漏天影隐几鸣虚琴悠然有真省

　　道人一畆

　　宅道人一畆宅乃在清江浔山童解迎客开戸花木深幽草有逺意仙禽无俗音剑气或成虎丹光欲流金丸中探日月画前见天心

　　铁崖古乐府巻四

　　●钦定四库全书

　　铁崖古乐府巻五目録

　　沙堤行【并引】　地震謡
　　苦雨謡　　　　　大风謡
　　白雪辞　　　　　箕斗歌
　　盐车重　　　　　盐商行
　　牛商行　　　　　食糠謡
　　周急謡　　　　　劝粜辞
　　吴农謡　　　　　三男词
　　乞墦词　　　　　家仕叹
　　侯庶叹　　　　　秦刑篇
　　匠人篇　　　　　花门行
　　征南謡　　　　　忆昔
　　唐刺史　　　　　法吏【二首】
　　劭农篇　　　　　存与篇
　　樗蒲行【并引】　贫妇謡
　　已上凡二十有九首葢伤世教之陵替时事之间关大而天变细而民情微几沈虑寓于谲讽之中闻之者可以戒采之者可以观矣复识

　　●钦定四库全书

　　铁崖古乐府巻五

　　（元）杨维桢 撰

　　沙堤行【并序○一作两相沙堤行】

　　职林故事拜相礼府县载沙填路自其私第至子城名沙堤张籍李贺皆有沙路曲至正丁亥新拜两相曰雪雪曰太平天下皆曰贤故作沙堤行
　　神州和羮连五城沙堤新筑泰阶平正月一日太阳明殿前两相水金星天王埀衣珠箔卷太史新书五云见火城千枝花外转道逢吴牛问牛喘左谋右断天子前手持五色补青天南人不敢吹巢火中国堂堂相司马

　　地震謡

　　至正壬午七月朔地震如雷民屋杌陧土出毛如白丝纪诗一章章十三句
　　四月一日南省火七月一日南地震【叶平】地积大块作方载岂有壊崩如杞人如何一震白毛茁泰山动揺海水泄便恐昆仑八柱折赤子啾啾忧地裂唐尧天子居上头贤相柱天如不周保国如瓯驭民如舟吁嗟赤子汝何忧【如杞或作忧杞】

　　苦雨謡

　　去年雨坍鹻土今年雨没灶釡灶釜三月青无烟官家火程不问雨胥靡移来坐监主旬申亏官走挿戸【旬申又作旬中】

　　大风謡

　　大风起不终朝如何三日夜日日夜夜旋扶揺卷水覆我舟巻土覆我窑乌乎太平玉管将谁调五日一风不鸣条

　　白雪辞【一作积雪】

　　痴云驾日日为黄白光半夜漏东方广寒兎老玉髪蜕一箭刚风落人世锦宫肉屏香汗溶酒如春江饮如虹彩鸾帘额不受卷酒面洗作棃花风阶前狮子积不壊十日琼田换尘界金钲取挂扶桑晓照见琼田出寒莩

　　箕斗歌

　　计孛怯梼杌紫木背文章我生之宿直箕斗不愁斟酌愁簸扬斗之柄实司天箕之风由犯月箕胡为张口吻斗胡为閟喉舌骑箕尾愬阊阖屏谗邪正出纳文昌开箕斗合

　　盐车重

　　盐车重盐车重官骥牵不动官铊私秤秤不平秤秤束缚添畸令盐车重重奈何畸令带多私转多大商鬻不尽私醝夹公引乌乎江南转运涩如胶漕吏议法方呶呶【秤秤一作秤下】

　　盐商行

　　人生不愿万户侯但愿盐利淮西头人生不愿万金宅但愿盐商千料舶大农课盐析秋毫凡民不敢争锥刀盐商本是贱家子独与王家埒富豪亭丁焦头烧海榷盐商洗手筹运握大席一囊三百斤漕津牛马千蹄角司纲改法开新河盐商添力莫谁何大艘钲鼓顺流下捡制孰敢悬官铊吁嗟海王不爱寳夷吾筴之成伯道如何后世严立法祗与盐商成富媪鲁中绮蜀中罗以盐起家数不多只今谁补货殖传绮罗往往甲州县【淮西或作两淮】

　　牛商行

　　黄牛商水牛商驱牛渡淮道路长淮天喘热淮月黄老商爱牛视如伤淮民畊稼禾上场皮角有令恐牛殃君不见昨夜官军大索马牝牡千匹如驱羊

　　食糠謡

　　朝食糠暮食糠食糠不如彘与厖君王雁鹜令以粟甘易粮吁嗟今茫茫吁嗟何遑遑

　　周急謡

　　江南凶周最急汉家使者识经权矫制开仓输玉粒君不见曩岁沟魂悔不及至今寃作枯鱼泣

　　劝粜词

　　水旱阻尧汤生民无罪岁后代仓廪虚时和亦为沴孰云富而哿甚矣贫不继借富以贷贫穷哉已非计况乃指廪间夏楚劫以势【夏音贾】

　　吴农謡

　　吴农竭力畊王田王赋已供常饿眠邓通董贤何为者一生长用水衡钱【董贤或作偃贤】

　　三男词

　　金山铁冶家张氏妇一产三男人以为竒事予独稽诸史传而有唐檀子之隐忧焉
　　君不见羌人之妻产龙鹫骆家之妇生虎狸造物好或怪痴儿以为竒金村铁妇不画眉健手能运千斤椎懐姙弗知十月期一诞三子如母豨邻舎来贺子公相出茅茨亲戚来贺子车葢生光辉里胥驰走闻有司三竖内有麒麟儿阴阳者流来与推张家瑞凤三聨枝我闻其言信且疑厯扣古牒如元龟硖石三生未闻瑞南昌四孕徒招非有条给乳本勾践五羊十帛胡多仪他日唐檀验后事不如介葛闻三牺

　　乞墦词

　　獬豸不击邪化作兽中狐屈轶不指佞化作蒿中篘黄金躯髙盖车千夫百喏在一呼归来牛马惊里闾低眉仰面承妻孥奉溲【宋之问】尝恶【魏元忠】卑自奴墦间比来奴不如君不见衡阳有客方诧妇须髯似戟称人夫【诧一作托牛马一作牛酒】

　　家仕叹

　　小仕时为养古有当会稽岂能食其官以官养旄倪千金买作郡万金收满车三年逓邮传谁以民为家

　　侯庶叹

　　昔日王侯家厮庶躬皁枥后来事升降小儿家荡析俯首厮庶门王孙有忧色

　　秦刑篇

　　秦刑悖圣教其律毒如兵大汉解倒悬文网舒急绳朝仪取杂用千载骂鄙生燕石觅玉质郑调求韶声如何良有司尚欲复秦刑

　　匠人篇

　　匠人久失职秦人已开阡谁望云阳气木土凿由拳后来兴利者开渠引淮船吴牛拖辇石喘月不能前老翁乏丁壮捕女在河边投水作河妇天子罢庸田

　　花门行

　　大唐宇宙非金瓯黄头奚儿蟆作虬跳梁河陇翻九土惊呼夜半呼延秋朔方健儿袖双手战马伤春舞杨栁当时天骄不借兵渭阙黄旗仆来久快哉健鹘随手招渡河万匹疾如猋白羽若月筋簳骄弯弓仰天落胡旄吁嗟健鹘有如许邀我索花固其所明年西下崆峒兵壮士重忧折天柱折天柱唐无人引狼殪虎狼非麟空令汉女嫁非匹穷庐夜夜愁寒云【惊呼一作惊乌邀我一作邀功】

　　征南謡

　　钱塘江头点行军大艘金鼓声殷殷千里万里鸡犬絶杳杳南国深蛮云蛮邦父母苦不仁九重天子深无闻草间弄兵本锄挺聚力四万称孤君皇华遣使宣主恩横草未立终童勋闽南摠戎赐斧钺紫髯一拂清妖棼六驳生来食虎尊猛虎虽猛宁同羣于乎猛虎虽猛宁同羣城狐社鼠何足云

　　忆昔

　　忆昔开元全盛时海陵官漕米流脂丁男老不识兵器九牧长途不拾遗宫中君明臣告老天下夫和妇循道蛮夷玉帛渉海来海平逺接三山岛仁人为邦未百年民间斗米七千钱海陵官漕忽中阻大舶灭没鱼龙渊潢池弄兵本赤子渤海老臣能料理如何嫉作豺虎丛岛国称孤奸万死花卿猛将乱国章太阿倒持不可当君不见木兰杀贼谢天子赏功岂愿尚书郎

　　唐刺史

　　冒天海国皆王土万里明珠贡天府一从官守失仁人牛马驱除化豺虎蛮衣有习黄巾帽蛮旗无字题王号九重天子矜蛮情黄勅加官非赏盗君不见溪蛮改过归大唐世授刺史以为常乌乎坐令白雉修职贡可是于今无越裳

　　法吏

　　法吏本止虐非以虐为屠仁君除肉刑仁吏泣丹书况以私怒逞锻錬及非辜理絶好还天网元弗疏懐哉沈姆诫可但惧焚如【沈姆齐沈冲母也】

　　又

　　民有杀长吏于理大悖之仁人根所自吏徳久已离击之柱后法辇火捄焚辎彼哉汉儒论残贼忧软罢愿言敷国惠以膏残民痍

　　劭农篇

　　今日当假我县守初出郭出郭到谁家田父有新约桑阴抽扊扅石畸渡畧彴田父喜我来酾酒出杯杓招来道上氓卖刀买黄犊水南架鱼梁水北筑稻屋十分麦上场两畨蚕上箔永愿吏不妖重愿岁不恶呼妇杀黄鸡重话田间乐

　　存与篇

　　东家万金产西家百屋钱锢以铁门限自比长城坚须臾一转首后人不能传却观存与者非帑非聨阡巍然一髙阁阅世而弗迁问君何能尔但指方寸田

　　樗蒲行【并序】

　　圣如孔子勇如飞将军而难遇于世片谭封侯斗酒凉州者何易易耶人曰命也遂以官爵等樗蒲然余观乖崖博胜事则樗蒲可以智力叅而命若未底于定也疑而成诗书寄郑有道先生达克庄绣使相发一笑
　　七十说不合片谈立封侯百战失飞臂斗酒得凉州人言遇不遇不系人劣优亡羊与得鹿等付卢雉投独不见张公座上三大户胡为百万一掷成私骰

　　贫妇謡

　　西家妇贫失身东家妇贫无亲红颜一代难再得皦皦南国称佳人夫君求昏多礼度三日昏成戍边去龙蟠有髻不复梳寳瑟无弦为谁御朝来采桑南陌周道旁过客黄金求黄金可弃不可售望夫自上西山头夫君生死未知所门有官家赋租苦姑嫜继殁骨肉孤夜夜青灯泣寒杼西家妇作倾城姝黄金歩揺绣罗襦东家妇贫徒自苦明珠不传青州奴为君贫操弹修竹不惜红颜在空谷君不见人间宠辱多反复阿娇老贮黄金屋【龙盘有髻不复梳一作闭门花落春不知又作闭门花落青春深】

　　铁崖古乐府卷五

　　●钦定四库全书

　　铁崖古乐府巻六目录

　　金溪孝女歌　　　　　杨佛子行
　　金处士謌　　　　　　彭义士歌
　　卢孤女　　　　　　　孔节妇
　　陈孝童　　　　　　　强氏母【并引】
　　蔡君俊五世家庆圗诗　铁面郎【并引】
　　奉使謌　　　　　　　春草轩辞【并引】
　　萱寿堂词　　　　　　傅道人歌【并引】
　　留肃子歌　　　　　　洪州矮张謌【并引】
　　秀州相士歌【并引】　禽演赠丁道人
　　冶师行　　　　　　　艾师行赠黄中子
　　医师行赠袁炼师　　　芝秀轩词【四章】
　　寿岩老人歌
　　已上凡二十有六首皆謌咏一时忠臣烈士贞女孝童仁人隠士之遗事于太史氏之所未录者盖可为一代之诗史矣其激扬世教岂小补哉复识

　　●钦定四库全书

　　铁崖古乐府巻六

　　（元）杨维桢　撰

　　金溪孝女歌

　　唐敬宗时抚之金溪有金银场银戸葛佑者输银不足监官黄慷搒佑埀死佑二女投银冶中化银二锭事闻遂罢银场金溪为二女立庙至今血食危太檏有巻求余诗为赋孝女歌云
　　金溪石石生银凿石石有尽银令无时磷昨夜银官下【叶戸】山头点银戸葛家父无丁惟二女葛家父楚苦苦楚与死邻二女痛父闗一身骈首跳冶裂焰闇【叶音】裂焰焚身不焚二女心天惨惨神森森化作双白金双白金盛龙锦愿作万寿巵以奉天子饮一饮银鬼泣再饮银令寝【身一作二女】

　　杨佛子行

　　杨佛子越之诸暨人【生宋淳熈光宗朝】幼知事母母病危佛子刲股肉进母母食病立愈母殁庐墓侧恒有驯乌集墓树随佛子往返佛子素患瘿瘿大如盎道逢异人以掌诀移之背郡县上孝感状将表其闾佛子辞遂止年九十岁安阳韩性既为佛子作传同里陈敢复作杨佛子行
　　诸暨县北枫桥溪枫桥溪水上接颜乌栖其下一百二十里合万和水万和孝子庐父墓墓上芝生荑杨生佛子与万和孝子齐六岁懐母果二十为母尝百药药弗医【叶】啖母以肉将身刲母病食肉起其神若刀圭母死返九土常作婴儿啼倚庐宿苫块弃隔妾与妻嗟哉佛子孝行絶人人不识感鬼神頬下生瘤大如尊何人戏手瘤上扪明朝恠事骇妻子頬下削赘无瘤痕背上一掌印争来看竒痕坟头木共白兎驯更遣迎送乌成羣傍人竹弓不敢弹岂比八九雏生秦县官上申闻旌戸复其身佛子走告免称主臣主臣嗟哉佛子谁嫓称今之人有刃股乳诡孝子以为名规免徭征以希其旌嗟哉佛子谁嫓称【无瘤痕一作无留根】

　　金处士謌

　　呉人金可文贤智有才艺而自埋于民众啧然以处士称之权贵人以丘园科起处士处士絶之曰予幸有庐一区在市闗可以避风雨田一廛在郭外可以给衣仓学圣人之道可以自乐不愿仕也且仕荣利禄隠乐真素茍以相易彼此两乖乖而强合吾不能已吁处士如可文信其逸而贞者欤故集贤旧老相与署牒锡号曰贞逸会稽杨维桢为之赋诗曰
　　苏州古隠君实始虞仲隠居放言中乎清与权次曰澹台氏言不枝行不径未尝匐走诸侯前五噫之夫将其匹聮耕织为业不废诵与弦亦有天随仙配鸱夷子理钓船去之五百年求继者孰贤阖闾古城阴曰有处士氏曰金长身而美髯【叶壬】风局孤古古貌疎且沈家不失箴里不失任有余推与人矧肯爵禄入心心阙下足终南【叶吟】贫贱易屈贵富易淫故大隠在闗市不在壑与林凤皇不能引髙神龙不能深【音沁】深人呼为处士更加贞与逸号焉知古不如来今吾嗟今之士科隠丘复事王侯行无补阙言无裨谋惟禄食是媒【叶牟】诡贞而隠诡逸而休以为吾人忧放而返涧恚岳陇羞闻处士风其不泚然在颡岂吾人俦

　　彭义士謌【义士元履旴江人】

　　八十长者新城彭一生好义不好名天厯饥告江南氓官家鬻爵令新行嗟哉我彭粟有盈内粟不与官爵争岂惟内粟爵不争民有乏逋我代庚乏力我又代民耕民流过门给炊烹吁嗟尔民曷报彭期以八百之长生

　　卢孤女

　　卢孤女年十五官家新条括童女东家媒娘传巧语卢家郎选东床奈郎自有妇妾使余不当蚤知急婚事如此悔不官家作驱使上堂拜姑身未知下堂失身惟有死归来抱琴弹髙楼苦调不作离鸾愁东家聘西家求眀珠火贝争委投河可干石可泐卢家女节不可勒生作只影蛾死作独根柏乌乎丈夫腐节随草莽阿卢之风齐砥柱若道钱唐女淫苦安得有此卢家女

　　孔节妇

　　有美丈夫子玉质长■〈髟上茎下〉须自言五十五代孔子之孙孺其母曰陶大家大家生儿六月余大夫子即称孤零丁未保麒麟雏大家一节誓不渝身有死不二夫与孤为命相噫呜保抱不啻琉璃珠但愿孤长寿竖我门戸扶我舆天助孔胤孤无虞五岁解读书十岁能当闾二十作赋喧三吴朅来大家八十踰孤三釜心何如紫微相君新下车上推先圣恩及孥荐书上达天王都承恩归来拜起居堂上鹤髪霜颜都烹羊击鲜妇当厨里中姆讙相呼孔家生儿天与渠康之阜曲阜俱康之水流泗洙曰贞曰孝表一庐杨子作謌謌不诬他日太史春秋书

　　陈孝童

　　孝童名福越之钱清人年十岁侍母叶病衣不解带母病甚水浆粒食不进口中夜潜出后庭泣于天曰我母病将死吾何依刲股代药天其从我乎股刲而母已死人谓刲股多救母童不能不亦妄誉乎予谓童知爱亲天之无伪者也刲股救母而知有其亲而不知有其身也又岂知有名哉季世奸民有刃股乳规免赋徭者若童又岂有赋徭而为是哉刲股童之天也母之救不救亦天也予居与童邻亲覩其事可以弘奬风教遂为赋诗
　　钱清陈孝童十岁知孝母母病日以革药饵空■〈口父〉咀夜庭人不知磨刀去剔股凡儿血肉躯躯小痛榎檚孰识身在亲惨毒至刀斧邻里闻孝童涕泗下如雨道路闻孝童过车式其户堂堂士大夫结髪在庠序母背忍絶裾母丧亡捧土我作孝童诗岂惟风童孺

　　强氏母

　　毘陵强可事母以孝闻母年踰八袠可方以乡校官调转湖州从事感事母之日短遂以侍亲致事得升承事郎浙东帅府从事由是并得封母夫人县君今年至正戊子十一月二十三日长至适为夫人初度日也母子恩命皆以是日至故为赋燕喜诗一首俾令官歌之
　　强氏母毘陵人年已八十又一春强家郎未七旬五十入官教邑民六十转官在邻郡大府婉画方咨询守将急移檄候吏持在门强家郎捧檄告母母欣欣一笑还一嚬庭前大树风不停孝子惜阴寸寸勤强家郎养母素不贫食有祝鲠寝有五色裀其肯贪天之禄一日离其亲年未及致事辞檄奉晨曛中书重尔天性真驰文笺天天不嗔赐尔孝子七品秩绯衣姶妠青丝纶强氏母随牒封邑君一阳复为生辰邑官里老走侁侁上堂与母千百寿烹羊炮豕罗鲑珎强家母抱牒谢天恩强家郎百拜百舞称靁尊日日起居太夫人项间寿带日见双绦文眼前离立五世之儿孙强家母寿无匹荣无伦【儿孙一作诸孙】

　　蔡君俊五世家庆圗诗

　　蔡家肉谱繇司徒西蜀蔓衍云间居胡笳一洗怨女孤世世解读中郎书传家五叶忠孝俱欝葱佳气无时无有母有母徐卿徐生儿衮衮麒麟驹桧岩【君俊父】老仙老不枯岩前双桂云敷腴绣舆从以斑斓裾或拜或立或步趋登堂好弄如羣鱼中有一人美且都柏垣成阴返慈乌平反一笑堂上娯春衫初试如舞雩樵青渔童侍两隅坐中有客皆鸿儒晴帘花吹引香篆午窓竹雨鸣茶炉不知人间有金屋弱海之外为蓬壶只今诸孙税■〈衤朋〉襦文采个个成于莵王阶清梦追尔祖种徳政与槐阴符太夫人在锡冠帔曾玄满眼纡青朱纡青朱剩买丹青添画图【肉谱或作内谱税■〈衤朋〉或作脱■〈衤朋〉】

　　铁面郎美赵御史也

　　铁面郎不愿白玉堂愿着锦衣裳上眀天耳目下见人肝肠江南使者欺天隠黄金车驮实虚牝忽焉青天近天目峰前见秋隼父老出郭门焚香拜使君使君天上斗斟酌元气成冬春成冬春立皇纪董狐已修三国史柱下惠文须出理江南骢行且止万一谗邪塞天耳手持尧时屈轶枝独立殿前言国是铁面郎真御史

　　奉使謌美达尔玛氏也

　　至正乙酉天子遣天下奉使凡十二道三十有六人辉和尔氏达尔玛在选中巡察西川司臬吏舞法首击治之方面贵臣有骄而弗譓者亦糺诘之时政梗民必思痛豁去如鲠在咽必吐乃已彼不达尔玛如者如工尹商阳之兵杀三人以为不如是不足以反命事不幸类此而况生杀者皆不当法乎此西川使者之可謌也
　　皇帝五年秋皇华遣使行九州岛皇眀眀见万里外犹恐阴曀生蜉蝣奉使代天眀四目达九幽假天喜怒私恩雠欺皇眀是非一逆海倒流其中荅理子西边托周游西边有鸟其名曰休留复有老狐九尾而九头扇妖作恠呼匹俦朘我赤子血上蔽十二旒力大泰山不可拔答理子一触泰山拆之如不周乌乎汉有张纲卫有史鳅元达尔玛足追前猷太史笔不贬褒我作歌诗继春秋

　　春草轩辞

　　毘陵华孝子幼武六岁而孤善事其母以纯孝闻尝自取孟郊游子词名其所居轩曰春草予为体游子意赋
　　春草词春晖庭下春云暖春草轩前草长短中有百岁宜男花一色青蚨缀枝满青蚨子母生死恩草有灵芝生孝门春晖照人春不老芝草阑干芝有孙当时梦生芝草緑瑶草琅玕栖别鹄孤儿日长草忘忧锦■〈衤朋〉护儿如护玉春菲菲草油油千金骏马五花裘吁嗟儿兮毋好游铜驼陌上春风愁草萋萋春杲杲游子归来在逺道堂前何以报春晖身上春袍照春草【瑶草一作瑶圃】

　　萱寿堂词【为海漕府经歴孙仲逺作】

　　孙家髙堂风日好堂前秪树宜男草孙家阿■〈弥上女下〉昔宜家今日宜男复宜老香雾蒙蒙吹绣舆花雨斑斑上文褓阿■〈弥上女下〉之年八十深【一作今】五鸾恩诰封泥金孙家郎惜寸阴把萱酒为萱吟易摇千岁风前木难报春晖寸草心

　　傅道人歌【并序　一作傅刽子歌】

　　御史沃哷允常为余道傅道人事道人字隠阳朔人也性勇犷壮年无所用其勇遂执砆质之役于刑部会河南有以诖误系请室者若干人道人独明其非辜不忍陷死地且加存恤未几赦出之皆诣道人所谢再生之年其杀人之中又有仁义类此积劳当得九品官一旦弃去遇异师于闗陜间与之语有悟素不识书即能赋五字诗道其所脱然者后遂入嵩山不还者十年父兄妻子莫知其所如往今隠居洛阳三井洞株坐不出好事者往候见之讫无一语吾子为古诗文喜录竒事若道人者亦一竒也且道人约余三年后当见予洛城之东事果当以吾子之作遗之余读宋史知李芾忠烈之助亦一刽手耳其可以五百例贱其人乎若隠阳者既勇于敢而杀又勇于不敢而无杀脱退其役而进道于黄冠者师非其以执术为不是而讫善复其性者欤故为作歌一首复御史云
　　祈连山人天骨竒十五能运朱屠椎二十报仇许人死杀人不数舞阳儿乡里不能容官府不能治猛气奚所托仗剑归京师京师杀柄司秋官假尔爪虎豹闗今日尸一逆眀日诛一奸朝食悖臣胆莫食凶人肝龙蛇见血性忽改鸠隼化质身无难寻师度闗陜弃家入嵩山只今啖松乆辟谷劎埋三井飞精服能聫弥眀石鼎句能和商颜紫芝曲客来启闗不一语但闻鼻息声满屋乌台卿史夘金公羣邪胆落称人雄囊封事毕志即东谷城丈人有前约三井洞前寻赤松

　　留肃子歌

　　留肃子草衣儒居无室屋出无驴十年落魄走呉下一日奋迅游天都自言袖有黄帝书淮荒海盗及呉租大臣不讳省中木法官交讥台上乌草衣言事不畏死请劎欲斩崔司徒

　　洪州矮张歌

　　洪州矮张道人术流之竒士也其术出国初李国用国用又出于徳长老不茍干贵人即见贵人不茍佞不仁者规言之无隠推其人以占其家及其子孙之凶庆皆竒验若神轻财解难有古义士之风余客西湖大禹观而道人来寓与余邻时过谈天下事非今之豪杰所能及也且欲授术于予予谢未暇歌以送之
　　洪州矮张如矮瓠大帛深衣没双屦自言矮瓠不食酒惟贮先天九宫数蚤年侠气慕朱郭轻财屡倒千金槖得道人疑李士宁滑稽时效东方朔双瞳注射金蟆精口如急雨倾建瓴卒然一语中人隠王公错愕面发赪乌乎王谢误苍生天下乌用尔宁馨居中可乏汲长孺使边须用苏子卿我本先皇赐进士十年不调钱塘市宦程那敢问雄飞国法新蒙脱胥靡西湖西南山南水华落日清而酣画船载酒遁名姓三尺长喙金人缄嗟乎五鬼贼三尸谗矮瓠矮瓠无多谭

　　秀州相士謌

　　秀州相士薛氏见心者拜余笠湖上首出句曲外史自赞一首及缥册一帖且禅其言云持此以见梅花道人道人技痒当为汝歌歌讫然后乞其竒文章予为■〈口画〉然大笑既为赋歌诗一解又如其志书梅花道人传一通俾东归以复外史
　　秀州相士薛见心重湖风雨来相见手把茅山道人诗亦有胡僧写东绢自云膝不拜公卿海内名人初入巻缥绫方册锦盘囊首录梅花道人传道人不读姑布书两目看天走青电梅花忽露太极心南枝北枝开一遍秀州相士亦识道一突求心符铁劵章生不相一只眼桑生不相一尺面貎如削瓜帝治开背如植鳍王业建君不见汉家将军如牯腰午夜脐灯照悲唁【一只或作一双】

　　禽演赠丁道人

　　令威仙人归故林白昼飞下天门深一千年人忽作鹤二十八宿皆为禽俛头埀翅听驱使走报祸福不敢喑南方朱鸟献竒状部领其属来骎骎毛鳞臝介各异态肖像妙合天地心翩然谢客欲髙举便恐灭迹丹霞岑东州名山指华顶碧天倒坠青瑶簮人间华表或可拟驭风时复来相寻

　　冶师行

　　赠缑氏子名长弓太湖中人与余铸铁笛者也通文史又善铸铁冠如意自云将铸湖心镜求余诗歌之云
　　湖中冶师缑长弓有如汉代陶安公七月七日与天通朱雀飞来化青童且莫随仙踏飞鸿道人铁笛已在手铁冠八柱凌乔嵩皇帝一统诛羣凶猛士干将无所庸还儌上青子天上禆重瞳江心火雹流赤虹云凝雾结愁蟠龙

　　艾师行赠黄中子

　　艾师艾师古中黄肘有补注眀堂方笼有岐伯神针之海草【岐伯遗针于海岛岸生艾草他艾十不及一】箧有轩辕洪炉之燧光【灼艾禁木火火镜火珠取火佳】针窠数穴能起死一百七十铜人孔窍徒纷厖【华陀针灸不过数处】三椎之下穴一双二竖据穴名膏肓百医精兵攻不得火攻一策立受降金汤之固正捣穴快矢急落如飞鸧梅花道人铁石肠昨日二竖犹强梁眀朝道人步食强风雨晦明知阴阳老师药劵不受偿何以报之心空蔵施药胜施羊公浆会有仙人报汝玉子成斗量

　　医师行赠袁炼师

　　大茅先生上天司死生每岁考挍月之二日为嘉平至今华阳有仙会会则鬼兽叫啸丹光眀上帝又闵其人之枉死必生仙医有如贞白者代居山中捄愚氓自从贞白上仙去杏林剪伐橘井夷沟坑越七百岁乃有袖云氏弱冠学道朝天京天子问道赐爵秩师拂衣去还山自吹鸾鶮笙不烧丹不辟谷不飡日月精不役罡诀甲与丁人有竒疾弗能名欝如病草无勾萌师一视挛者伸瞽者觌跛者行问之无■〈口父〉咀之剂针石之兵惟有日两炊飰折足铛乃云太上亲传一管笔三轴经无忧祖师传至我我奉行之无足惊吾闻上古俞跗善疗疾不施汤液尚须皮毛解剥净洗五蔵腥如何三经一笔乃尔灵人报以金掷之如瓦砾以廉售欲岂比长安清亦何必隐居辛苦注草经呜呼人生喜怒悲乐病易成须髪日槁为星星便从炼师乞浆啖火枣青华定录共共见茅君盈【日两或作日用】

　　芝秀轩词

　　东仓马君瑞以芝秀名轩虞学士集为书其扁李著作孝光为之纪复求歌诗于余故为赋骚词四章
　　芝秀兮煌煌罗生兮满堂紫云囷兮如盖露湛湛兮沐芳美夫人兮贤姱集灵瑞兮未央

　　又

　　芝何为兮为秀匪植以生兮匪培以茂协冲和以华滋兮食之而寿

　　又

　　山嵯峨兮谷逶迤歌紫芝兮吹参差懐美人兮不可以追

　　又

　　铁之泾兮凤之沼思公子兮善窈窕善窈窕兮乐康聊逍遥兮岁年老

　　寿岩老人歌

　　寿岩老人者呉兴钦先生徳载也老人仕宋为都督计议官宋革老人奋义兵不肯送降欵天兵募生致其人义其言议而官之老人列其板授言即遁隠长山之石岩石生冬青万年之枝老人遂号寿岩又自志以文去老人之死四十年其孙骥出其手泽求余歌之
　　寿岩老人宋都督不肯新朝食周粟水晶国里七寳山别有天地非人间山中黄石眠怒虎圮上传书曽有语归来牧羊寻赤松万年枝上盘冬龙冬龙万年与石斗老人一杯持自寿炼石未补南天孔【叶空】坐见瀛州生软红呜呼寿岩之人兮元不死南斗化石齐崆峒

　　题铁仙人琴书真乐窝【附录李孝光所作也】

　　举世之乐无如鼔琴琴可以禁人之邪心易人之哇淫举世之乐莫如读书书可以絶小人之狭邪履君子之坦途世人为乐千种□不如我乐长可保彼有嗜酒乐饮逢毒若酖艳妻讙虞自令身枯溺心货殖为盗贼积崇势凌人鬼神断嗔蚤官骄子疾为祸首或世所乐自诡神仙累万人学无一长年有乐放恣毁除须髪捐弃父母终竟不觉有察于狱谓俾不憯性习浸移乆而泰甚凡此众乐岂不可懐不如我乐无患与菑铁仙左琴右书传终日危坐笑以咍忽见吾诗仰天歌铁仙岂不大乐哉

　　铁笛歌为铁崖赋【附杨先生所作后】

　　铁崖道人吹铁笛宫征含嚼太古音一声吹破混沌窍一声吹破天地心一声吹开虎豺闼彤庭跪献丹扆箴问君何以得此曲妙谐律吕可以召阳而呼阴都将春秋二百四十二年笔削手谱成透天之窍价重双南金掉头玉署不肯入直入弁峰絶顶俯瞰东溟深王纲正统着髙论唾彼传癖兼书淫时人不识我不厌会有使者征球琳具区下浸三万六千顷之白银浪洞庭上立七十二朶之青瑶岑莫邪老铁作龙吼丹山凤舞江蛟吟朂哉宗彦吾所钦赤泉之盟犹可寻更吹一声振我清白祖大鸣盛世载赓阜财解愠南风琴

　　铁篴謡为铁崖仙赋【附录云间钱■〈才上鼎下〉作也】

　　铁崖仙人冠铁冠锦袍不着衣褐寛弃官流荡山水窟胸中竒气蛟龙蟠手持铁笛窍有九铮铮三尺青琅玕吹之竒声絶人世抑扬悲壮凌云端铁崖山髙髙百丈片片吹落梅花寒太湖老渔狎唱清江歌仙人侧卧吹回波七十二峰翠鸾舞大雷小雷走深涡君山弄最竒絶一声草木摧两声山石裂三声蜿蜒跃波起四声巻海作飞雪五声山岳尽动摇六声百鸟皆噤舌七声吐气成虹霓榑桑枝上金乌啼八声射光凝牛斗丹桂枝边玉■〈鵕，兔代鸟〉吼九声十声迸银河鬼神股栗天嵯峩河鼓辍琼耜天孙停玉梭九重震迭开荡荡帝阍惊定忘撝诃钧天大人侧耳聴口勑仙吏旁搜罗分甘吹笛乐吾乐芒屦懒上金銮坡仙人仙人铁石肠引喉喷铁金琅珰中通外窍直以刚镆鎁善鸣愁凤皇厎须截竹昆仑冈愿将铁崖寿铁笛后天不老凋三光

　　铁崖古乐府巻六

　　●钦定四库全书

　　铁崖古乐府巻七目录

　　堠子辞　　　　　　　锺藤辞
　　醴泉辞　　　　　　　泳水辞
　　枭芦辞　　　　　　　龙虎辞
　　狗马辞　　　　　　　鹰马辞
　　凤锵锵　　　　　　　鹤跹跹
　　五禽言【五首并引】　归雁吟
　　两鹁鸪为颜氏赋　　　匹鸟曲
　　鲛人曲　　　　　　　义鸽【三章并引】
　　警鵰【三章】　　　　射罴行
　　斗鸡行　　　　　　　杀虎行【并引】
　　白翎鹊辞【二章】　　佛郎国进天马歌
　　已上凡三十首皆先生涉歴世故有慨于衷多托于鸟兽草木以起兴者讽者得其旨则劝善惩恶盖亦不无补云复识

　　●钦定四库全书

　　铁崖古乐府巻七

　　（元）杨维桢 撰

　　堠子辞

　　堠子个个复个个十里五里官道课行人快捷方式行不从官道过吁嗟堠傍岐转多堠子荆棘如铜驼

　　锺藤辞

　　南有美木锺藤束【叶朔】只锺藤日肥美木削只于乎孤刚柔恶毙之孰操斧斤为我理之

　　醴泉辞

　　醴泉兮无源灵芝兮无根如何求俟兮而欲求乎人门

　　泳水辞

　　泳水可以寻珠【商丘开】射石可以饮羽【李广事】乃知一心之人兮遇物而无迕

　　枭芦辞

　　枭徙而不成凤兮芦种而成荻此智者之操心兮受降同乎受敌

　　龙虎辞

　　槛足兮虎成狗烧尾兮鱼作龙得势失势兮而以分乎雌雄

　　狗马辞

　　狗有乌龙兮马有的卢的卢狥主兮乌龙食奴于乎交之借兮无解孤之托兮无婴吁嗟乌龙兮狗之解吁嗟的卢兮马之婴

　　鹰马辞

　　鹰使司漏马使警偷臧者守杼获者运牛彼此职废空抱主忧君不见薛恭尹赏各有所两地一易俱称优

　　凤锵锵

　　凤锵锵求其凰凰既得不复念母将不如城头乌日日夜夜哺母与母翔

　　鹤跹跹

　　鹤跹跹乗君轩肉翄重不复戾九天不如地上鸡乃得窃药随飞仙

　　五禽言【并序】

　　禽言无出梅都官之作予犹惜其句律佳而无风劝之意故予制五禽言言若拙而意颇闗风劝焉
　　唤起唤起东方眀门前已如市上林有乌杀司晨苦杀萧娘睡方美

　　又

　　提胡卢提胡卢沽酒何处沽乌程与若下美酒髙无价小姑典金钗劝郎醉即罢君不见城中官长壶卢提十日九日醉如泥

　　又

　　姑恶姑恶姑不恶妾命苦姑有孝女姑为慈母妾亦甘为东海妇

　　又

　　子归子归子不归白头阿■〈弥上女下〉慈且悲子弗归待何时君不见西江处士章九华十年去赴丘园科母死妻啼未还家

　　又

　　行不得哥哥我不行奈我何西山有豺虎西江有风波风波尚可壶豺虎尚可罗努儿闗平地多行不得哥哥

　　归雁吟

　　江南荷叶黄见尔来江乡江南春水暖归路同天逺春复秋秋复春南来北往多苦辛沤为友鹭为邻他山鹧鸪好结婚只往江南生子孙

　　两鹁鸪为颜氏妇赋

　　两鹁鸪朝朝莫莫啼不休天阴妇弃去雨止还相求天公阴晴变不测嗟尔夫妇难为逑勃勃水西头啼过东家楼东家楼前琅玕树枝枝连理森相樛无风无雨春正好愿尔长作鸳鸯俦莫效前身鹰隼仇

　　匹鸟曲

　　建章宫中匹瓦飞太液浮起双红衣文塘小径迎春归春红莲叶春猗猗金丸娇郎故惊起白头双飞誓双死上林雁妇忍流离九疑伥伥天万里长干沙头人望夫愿托锦翎西江书结生不作白头伴结死须作青陵乌

　　鲛人曲

　　鲛人居钱塘湖自从剑客过湖去世人不识真仙儒灵丹掷湖水湖水清如酤江妃惜不得贮在眀月壶鲛人夜饮眀月腴夜光化作眼中珠手擎莲叶盘一株盘中走珠汞不如世人无僊意波心荡漾青头鳬烹龙炮凤日日千金厨何以洒君心热宁君躯洒君热宁君躯须饮鲛人眀月珠

　　义鸽三章【并序】

　　予读康里相家义鸽志为之唶曰嗟乎通文史如卫仲道妻而有不鸽如者彼忍于不义不忍于死尔蕞尔鸽非有伦理之教诏也又岂识有一醮终身之义乎而托以死答所配非其所恶有甚于死者乎于乎人之所以异于禽兽者义尔而义反灭之则物性反优于人乎嘻吾不知之矣抑予闻鸽之不止义也养其子也鸤鸠之仁其托书也鸿雁之信爰赋三章以补前人之缺云
　　肃肃兮飞奴好尔匹兮哺尔雏吁嗟尔徳兮均慈爱于鸤鸪
　　右一章

　　肃肃兮飞奴离尔俦兮别尔家吁嗟尔劳兮比鸿雁兮将书
　　右二章

　　肃肃兮飞奴歘相失兮妇夫死者兮已矣生谁适兮与娯朝不粒兮无与呼莫不室兮无与居岂无他俪兮我俪不如阅七日以死兮矢一节而弗渝吁嗟尔烈兮继比兴乎闗雎
　　右三章

　　警鵰三章

　　吁嗟乎鵰来兮汝趾不爪兮臂不翎横口坚齿长眉目叶姑兮曾不钩吻而金睛胡为肆攫搏兮勇慿陵称人类兮负鸟名吁嗟鵰兮反已灵庠序汝乡兮衣冠汝朋

　　又

　　横翔傍舞兮羣笑以嚣阴窥狙伺兮风草动揺嗟尔丑兮不可以招雠一狝兮将汝枭上或牾兮下或憍隔截鸾鹄兮愁青霄吁嗟鵰兮逞尔豪击刚者怠兮与尔乎同遨

　　又

　　贞柏仓苍兮乌府初霜寒气袭袭兮皁鵰在傍匪汝朋比兮伏阴纡阳扶竖正直兮不茹吐其柔刚鸾凤逺举兮枭獍云亡吁嗟鵰兮不改行収汝族兮磔以禳
　　此先生在天台喻其豪民未率化之作也今其人有更名改过求自列于善民以一洗旧日赤书其门之丑故曰诗可讽也

　　射罴行

　　草枯燎发原野赤老罴愤起千军敌将军名号巴而思【虎名】白羽惯数黄狼肋老罴决石如怒猊将军立马攅霜蹄满弓一射正贯脾马前突立人而啼南山白额当道卧东西之人不敢过少年匹马随噪呼从渠生抜白额须刳白额作饭器坐令泰山之妇歌好世

　　鬬鸡行

　　两雄勇鋭夸匹敌老距当场利如戟氄毳毰毸猬刺张怒咽磈礧嗔睛碧剑心一动碎花冠口血相污胶彩翼何当罢鬬作啼声埭上棃花春露滴

　　杀虎行

　　刘平妻胡氏従平戍零阳平为虎擒胡杀虎争夫千载义烈有足歌者犹恨时之士大夫其作未雄故为赋是章
　　夫从军妾从主梦魂犹痛刀箭瘢况乃全躯饲豺虎拔刀誓天天为怒眼中于菟小于鼠血号虎鬼寃魂语精光夜贯新阡土可怜三世不复仇泰山之妇何足数

　　白翎鹊辞【二章】

　　按国史脱必禅曰世皇畋于林栁闻妇哭甚哀明日白翎鹊飞集干朶上其声类哭妇上感之因令侍臣制白翎鹊词鹊能制猛兽尤善禽鴐鹅者也旧词未古为作白翎鹊词二章以补我朝乐府
　　白翎鹊西极来【叶黎】金为冠玉为衣百鸟见之不敢飞雄狐猛虎愁神机先帝亲手鞲重尔西方竒海东之青汝何为下攫草间雉兎肥奈尔猛虎雄狐狸

　　又

　　白翎鹊来西极地从翼旋山目侧边风劲气劲折胶材官猛箭与之敌黄狼紫兎不余力须臾白雪轻一举千仞直鴐鹅洒血当空掷金头玉颈髙十尺千秋万岁逢玉食

　　佛郎国进天马歌

　　天马歌本古乐府车马六曲之一也汉郊祀乐歌亦有之然汉之得天马或出于汉贰师将军之伐宛非徳徕之维我有元至正圣人徳被西裔而佛郎马来宜作歌章光赞乐府故作此歌
　　龙徳中元气昌天王一统开八荒十又一叶治乆长前年白雉来越裳中国圣明日重光仁声馺沓动嘉祥乌桓部放号佛郎实生天马龙文章玉台启阊阖张愿为苍龙载东皇瑶池八骏若有亡白云謡曲成荒唐有元皇帝不下堂瑶母万寿来称觞属车九九和鸾锵大驾或驻和林乡后车猎俟非陈仓帝乗白马抚八方调风雨和阴阳泰阶砥平玉烛眀太平有典郊乐扬尚见荥河出圗像麒麟凤鸟纷来翔

　　铁崖古乐府巻七

　　●钦定四库全书

　　铁崖古乐府巻八目录

　　覧古【四十二首】

　　●钦定四库全书

　　铁崖古乐府巻八

　　（元）杨维桢 撰

　　览古

　　晋师纳天王大义白日披尹固附孽子奉籍奔蛮夷道逢秋郊妇三岁尔大期三年尹固死妇言如蓍龟

　　又

　　出姜哭过市呼天天实闻市人皆涕下鲁贼当谁分出姜不□鲁麟笔诛其君

　　又

　　秦穆饮盗马楚庄忘絶缨齐景恩一木触槐有淫刑婧女告齐相称说辩且正明朝拔槐令婧妇脱因名

　　又

　　单父七弦琴为治务感兴十金南门木立令务必行单父有成效夜渔若严刑南门能徙木不能徙民情以此知巧信不如拙而诚

　　又

　　韩厥戮赵仆不以私害公后人援此义往往为逄蒙曲逆不背本事主可移忠伟哉刘公论吕布真难容

　　又

　　应侯刻薄人须贾得无死飞将杀覇陵狼狠不足齿如何画眉郎五日杀掾史

　　又

　　齐相善求治议论人人殊盖翁本黄老一语盖有余诸儒不足聴醉吏自足呼醉吏狱不扰诸儒多诉狙

　　又

　　恭俭汉天子取士忌少年未应绛灌徒廷中肯妨贤徒为宣室召复有长沙迁不见冯都尉【唐】龎眉竟谁怜

　　又

　　田叔作鲁相王不敢游田痛愧取民物偿以中府钱汉人重长者长者岂非贤

　　又

　　任安与田仁同仕将军门厮养恶齿马实坐贫失身发愤骑奴席拔刃徒自分不会赵少府何时别奴羣乃知圣贤仕端不与贱贫

　　又

　　郭解本大侠睚眦杀人威当其出邑屋独不杀倨夷属吏脱践更卒感肉袒来此事实近道可以侠少之

　　又

　　汉廷古遗直免官归田园已闻御史奏严李有飞言【严助李文】矫制独无罪加冠礼终存谁谓淮阳召淮阳为寡恩

　　又

　　出闗弃繻子南征笑狂生左右无黄髪淫夫抰之行戮杀汉使者君臣起大兵尉他羁汉绶何曾请长缨

　　又

　　成都卖卜士大易先天心弟子一区宅桑榆有余阴何为天禄阁忘身几陆沈门前载酒者竒字时相寻为谢门前客从今传酒箴

　　又

　　子陵江海客本非沮溺伦仁义立竒论岂果忘吾民狂奴作故态飘然归富春客星犯帝座太史奏天文故人信符谶三公等浮云

　　又

　　武丁梦良弼审象极冥搜光武思故人物色在羊裘彭城有处士君恩贲林丘股肱不为用颜色徒相求

　　又

　　董卓刧慈明【荀爽】次以及伯喈【蔡邕】子龙独何人【申屠蟠】谈笑却啀啀髙视梁砀上片云巻而懐古来髙世士尘埃岂能埋

　　又

　　襄阳有髙士生产不曾治何以遗妻子鹿门有深期籍籍齿牙论龙凤名诸儿诸葛拜床下可是圯桥师

　　又

　　孔公荐一鹗义烈争秋霜矢心报知已讨贼尊天王渔阳掺英愤夫岂病悖狂营门三尺梲【音脱】杀气披搀抢

　　又

　　会稽嵇叔夜才气浩不羣平生癖于锻余好在琴尊不如一长啸携琴学苏门可怜广陵散竒弄今无闻

　　又

　　汝南许文休丧乱一驽士敢当诸葛拜合受玄徳鄙士论推指南无乃失臧否乃知郡公曺排摈有公是

　　又

　　知子石司徒分材靳齐奴诸仲财不如财穷东市诛吁嗟石司徒知子良不愚

　　又

　　洛阳轻薄子挟弹走春嬉结交金谷友谄事贾午儿蔑弃慈母训干没不知几感已赋闲居犹以拙自悲

　　又

　　弹琴戴安道焦桐破竒声蔚宗与文季俱以琴自鸣天子不得屈王公不能聆独怜禇司徒银柱老齐伶

　　又

　　我爱王懐祖面壁售人骂不比少掾时瞋目荅米价褊中顿有容坦之讵能过桓桓大将军汉业在出胯

　　又

　　青青五栁宅贫无三径资去叅建威幕为贫良亦非彭泽八十日胡为遽来归乃知决然逝非为郷里儿首恶王休元酒亦无所辞华轩欲载我我心讵能违

　　又

　　王湛蓄深器世人不能窥大慧实若愚人遂以为痴可怜济父子同门不识之何况隔千里而欲求人知

　　又

　　羲之在东床风操夙所称蓝田誉转重胡乃意不平出吊曲在我反恶固其情以此悻悻死无异匹妇轻

　　又

　　韩信卜母地旁置万人庐郭公卜邻水长洲偶成墟千秋杨子窆投弃同江鱼裸髪何为者厌魅开籧篨孰借神丁火焚却青囊书

　　又

　　郭黁精术数知晋必亡秦逃秦逺归晋追兵杀亡臣洛阳牛背叟读书孝其亲凉州未经破先归忽如神术人不灵已哲士固全身

　　又

　　骚雅去已乆宫体争哇淫洛阳风一变枳性随人心郷闗思萧瑟作赋哀江南【叶任】调入金钗臂亡国有余音

　　又

　　尝疑王孝子素履朴且庄门生服县役径行想不扬孝子躬馌具磬折在道傍门生役已脱诡道由此行

　　又

　　郑州跛男子【娄师徳】识者惟客师【袁客师】深沈有客量不为同列知唾而戒其弟俛世一何卑君看白水涧沫额宣驽资

　　又

　　世疑狄文恵不知娄师徳娄公吾不贤此意人未识古来嫌忌间吾道忧比迹

　　又

　　开元刘神童名字瑞一时文学不济世鞭算竸刀锥招权啖士口使不得有訾任数不任道兴利固如斯

　　又

　　小儿贺季真弃官亦弃宅逺谒王道者去问术黄白何物袖中蔵去道万里隔

　　又

　　严家儿八岁杀父姬严家父称竒养成虎豺恶腐儒弄虎髭嗟吁豺虎天早毙七十慈亲免官婢

　　又

　　姚家有禆将腰佩双青萍青萍夜脱匣忽杀程务盈为书报杀状伏剑随自刑吁嗟古义士岂复数荆卿

　　又

　　厚施而薄望郭解愧朱家大唐郭氏子【元振】手剑寒奸邪赙金四十万主名不知夸结客豪侠场此客实无加

　　又

　　昨日满头花堂上争春妍今朝大风起花落玉津园旧地易淮陜取馘谐戎门可怜于期首不谢永州魂

　　又

　　东人送降欵西人纳降城长沙李太守誓死城不盟髙楼一举火老稺同焦冥

　　又

　　要离爇妻子大盗空古名峩峩南文山光■〈光臽〉日月青妇义终一醮臣道无改更宁戴一天死不载二地生尚怜广西弟有愧颜家兄

　　铁崖古乐府巻八

　　●钦定四库全书

　　铁崖古乐府巻九目录

　　城门曲　　　　　　　熢燧曲
　　闗山月　　　　　　　饮马窟
　　剑客篇　　　　　　　侠客词
　　放麑词　　　　　　　牧羝曲
　　摘瓜词　　　　　　　桑阴曲
　　贞妇词　　　　　　　朱厓令女
　　妲己图　　　　　　　三阁词【四首】
　　雌雄曲　　　　　　　连理枝
　　朱邸曲　　　　　　　髙楼曲
　　玉蹄騧　　　　　　　珊瑚鞭
　　浣女词　　　　　　　绩妇词
　　织妇曲　　　　　　　商妇词【二首】
　　清塘曲　　　　　　　春波曲
　　采莲曲【二首】　　　杨栁词【二首】
　　寄春曲　　　　　　　赌春曲
　　玉镜台　　　　　　　回文字
　　生合欢　　　　　　　缆船石
　　望郷台　　　　　　　乞功词
　　闻雁篇　　　　　　　系马辞
　　买妾言　　　　　　　续弦言
　　归客误【二首】　　　自君之出矣【二首】
　　呉子夜四时歌　　　　屈妇词
　　新来子　　　　　　　同宫子
　　阳台曲　　　　　　　苏台曲
　　邯郸道　　　　　　　昭阳曲
　　团扇歌　　　　　　　白头吟
　　铜雀曲　　　　　　　緑珠辞
　　焦仲卿妻　　　　　　小临海曲【十首】
　　桂水五千里【四首】
　　已上凡八十首为古乐府小体间有串史断于比兴者尤古诗人之难也国风好色而不淫小雅怨诽而不乱兼之者此诗有焉复识

　　●钦定四库全书

　　铁崖古乐府巻九

　　（元）杨维桢 撰

　　城门曲

　　谍报越王兵城门夜不扄孤臣睛不死门月照人青

　　烽燧曲

　　闻道骊山下西戎已结兵美人方一笑烽火不须惊

　　关山月

　　月出关山顶将军鼓角悲汉皇今夜宴影落素娥池

　　饮马窟

　　长城饮马窟饮马马还惊宁知呜咽水犹作寳刀鸣

　　剑客篇

　　昨夜征西去西兵尽倒戈丈夫学剑术何用效荆轲

　　侠客词

　　未许同交死全身报国仇太阿飞出匣欲取贾充头

　　放麑词

　　母麑急麑子猎父视如伤太子奔城父千秋忆奋扬

　　牧羝曲

　　老羝何日乳归雁忽能言不逐虞常死丁零尚有恩

　　摘瓜词

　　黄台八瓜熟瓜熟瓞绵绵惟有大瓜好狐来瓜已穿

　　桑阴曲

　　妾自夫君戍桑阴路不通将军哮似虎少妇窃秦宫

　　贞妇词

　　皎日常持信仓皇不改真君王符不到水长渐台倾

　　朱厓令女

　　闗朱争两死两死独谁当闗吏不埀泣青天应雨霜

　　妲己圗

　　小白竿头血新图入汉庭宫中双燕子齐作牝鸡鸣

　　三阁词

　　江南龙虎气楼阁照金银望见长安道不知尘污人

　　又

　　璧月几时缺玉枝几时枯阁中连理伴夜咲素娥孤

　　又

　　昨夜韩擒虎将军奏凯回井中人不死重带美人来

　　又

　　脂塘干辱水璧月破清秋五佞诛新国江郎尚黒头

　　雌雄曲

　　妾夫晓出塞妾夜驰孤忠誓作干将剑一死双雌雄

　　连理枝

　　主家连理木昨夜一枝零野藤沿别树相托万年青

　　朱邸曲

　　朱邸连云起髙甍荫大逵要贤能置驿独觅郑当时

　　髙楼曲

　　髙楼有独妇白昼弹空桑门前谁下马不是五楼倡

　　玉蹄騧

　　银脑玉蹄騧金鞭问妾家窓开桃叶渡小艇在荷花

　　珊瑚鞭

　　侬出青桑下郎来渌水边相看成自语马脱珊瑚鞭

　　浣女词

　　处女溪边浣使君溪上游使君来乞饮瓢弃在沙头

　　绩妇词

　　蟋蟀入秋堂青缸夜未央李吾今夜恶东壁灭余光

　　织妇曲

　　此曲暗用晋谢幼舆折齿事
　　盈盈白面娥新丝织扇罗当机不应客掷地碎金梭

　　商妇词

　　荡荡发航船千里复万里愿持金剪刀去剪西流水

　　又

　　郎去愁风水郎归惜岁华呉船如屋里南北共浮家

　　清塘曲

　　相值清塘道侬家似沫郷清塘无限好相约采芳唐

　　春波曲

　　家住春波上春深未得归桃花新水长应没浣花矶

　　采莲曲

　　东湖采莲叶西湖采莲花一花与一叶持寄阿侯家

　　又

　　同生愿同死死葬清泠洼下作锁子藕上作双头华

　　杨栁词

　　杨栁董家桥鹅黄万万条行人莫到此春色易相撩

　　又

　　长条一丈长长似紫丝缰长条挽易断五马过横塘

　　寄春曲

　　春从天上来几日到章台冯语青青栁飞花莫浪催

　　赌春曲

　　鬬草归来后开筵又赌春阶前撒珠戏独是得双人

　　玉镜台

　　郎赠玉镜台妾挂菱花盘安得咸阳镜照郎心肺肝

　　回文字

　　芳题工织素逺意重鲛绡应识辞家乆回文字半消

　　生合欢

　　朝作生合欢莫作生离泣安得并蔕坚坚似七姑汁

　　缆船石

　　江边缆舟石缆解不留痕长恨芜萍草难同结缕根

　　望乡台

　　望郷台上客秋至望乡闗中原遮望眼可奈燕支山

　　乞巧词

　　天上星重会征西客未归殷勤乞方便灵鹊度人飞

　　闻雁篇

　　楼头闻过雁只影不成双一夜狂夫梦相随到九江

　　系马辞

　　谁系西枝马马嘶花乱飞乱飞浑自可莫遣折花枝

　　买妾言

　　买妾千黄金许身不许心使君闻有妇夜夜白头吟

　　续弦言

　　麐角煮为胶续弦弦在弓誓将弦上箭不射孤飞鸿

　　归客误

　　夜闻归客骑玉辔鸣匼啑唤妇开西窓秋风响桐叶

　　又

　　江头初一潮还从午时起奈何荡子心相期不如水

　　自君之出矣

　　自君之出矣燕去复燕归思君如荔带日日抱君衣

　　又

　　自君之出矣草青复草黄思君如鱼钥日日守君房

　　呉子夜四时歌【效刘琨体作】

　　曲尘波欲动红心草已生朝来夹城道流车如水行

　　又

　　睡起珊瑚枕微风度屧廊夫容最髙叶翻水洗鸳鸯

　　又

　　秋风吹罗帷玉郎思寄衣多情双络纬啼近妾寒机

　　又

　　桦烟嘘席暖不知寒漏长朝来玉壶氷为君添衣裳

　　屈妇词【又名北郭词】

　　瓜田不纳履北郭招谗污覆釡重开日宫中杀破胡

　　新来子

　　君王有隠疾揜鼻即生嗔何处新来子樊姬不妒人

　　同宫子

　　同宫一相见不用画蛾眉井上芙蓉怨江莲共一时

　　阳台曲

　　月落望夫山髙台十二鬟楚宫多妬女云雨梦中还

　　苏台曲

　　呉王张髙宴台下阅犀兵髙台三百里不见越王城

　　邯郸道

　　忽见邯郸道千秋万岁哀君王金不惜应筑望乡台

　　昭阳曲

　　美人初睡起内史报兰汤散尽黄金饼无寻赤凤皇

　　团扇歌

　　团扇复团扇秋风不相见隠显各有时阳阿舞双燕

　　白头吟

　　长夜白头吟新丝理故琴莫将一日意误结百年心

　　铜雀曲

　　帐中歌吹作玉座翠帘曛西陵迷望眼日莫起浮云

　　緑珠辞

　　井厎生明月楼头坠寳星年年金谷草春入美人青

　　焦仲卿妻

　　生为仲卿妇死与仲卿齐庐江同树鸟不过别枝啼

　　小临海曲【一名洞庭曲】

　　日落洞庭波呉娃荡浆过道人吹铁笛风浪夜来多

　　又

　　道人铁笛响半入洞庭山天风将一半吹度白银湾

　　又

　　仙橘大如斗浮之过洞庭江妃浑未识唤作楚王萍

　　又

　　海客报竒事青天火瓮飞明朝雷泽厎新有落星矶

　　又

　　纲得珊瑚树移栽玛瑙盆夜来风雨横龙气上珠根

　　又

　　海上双雷岛浑如灔滪堆乖龙拔山脚飞渡海门来

　　又

　　潮来神树没潮归神树青云里天妃过龙旗带雨腥

　　又

　　客入毛公洞洞深人不还眀年探禹穴相见会稽山

　　又

　　太液象圆海金莲夜夜开水中万年月照见昆明灰

　　又

　　秦峰望东海云气常飘飘桑田明日事奚用石为桥

　　桂水五千里

　　桂水五千里春来波浪深地消青草瘴花发乳蕉林

　　又

　　桂水五千里潇湘雨气空衡山七十二望见女英峰

　　又

　　桂水五千里南风大府开象王新贡入鲛女送珠来

　　又

　　桂水五千里上有鹦鹉洲美人生逺思今夜在南楼

　　铁崖古乐府巻九

　　●钦定四库全书

　　铁崖古乐府巻十目录

　　西湖竹枝歌【九首】　　呉下竹枝歌【七首】
　　春情【二首】　　　　　漫兴【七首】
　　冶春口号【七首】　　　漫成【五首】
　　春侠杂词【十首】　　　燕子辞【四首】
　　小游仙【二十首】　　　海郷竹枝歌【四首】

　　●钦定四库全书

　　铁崖古乐府巻十

　　（元）杨维桢 撰

　　西湖竹枝歌

　　苏小门前花满株苏公堤上女当垆南官北使须到此江南西湖天下无

　　又

　　鹿头湖船唱赧郎船头不宿野鸳鸯为郎歌舞为郎死不惜真珠成斗量

　　又

　　家住城西新妇矶劝君不唱缕金衣琵琶元是韩朋木弹得鸳鸯一处飞

　　又

　　劝郎莫上南髙峰劝我莫上北髙峰南髙峰云北髙雨云雨相催愁杀侬

　　又

　　湖口楼船湖日阴湖中断桥湖水深楼船无柁是郎意断桥有柱是侬心

　　又

　　病春日日可如何起向西窓理琵琶见说枯槽能卜命栁州衖口问来婆

　　又

　　小小渡船如缺瓜船中少妇竹枝歌歌声唱入空侯调不遣狂夫横渡河

　　又

　　石新妇下水连空飞来峰前山万重妾死甘为石新妇望郎忽似飞来峰【石新妇即秦皇缆石是也】

　　又

　　望郎一朝又一朝信郎信似浙江潮床脚搘龟有时烂臂上守宫无日消

　　呉下竹枝歌

　　三箬春深草色齐花间荡漾胜耶溪采菱三五唱歌去五马行春驻大堤

　　又

　　家住越来溪上头臙脂塘里木兰舟木兰风起飞花急只逐越来溪上流

　　又

　　寳带桥西江水重寄郎书去未回侬莫令错送回文锦不答鸳鸯字半封

　　又

　　马上郎君双结椎百花洲下买花枝罟罛冠子髙一尺能唱黄莺舞雁儿

　　又

　　白翎鹊操手双弹舞罢胡笳十八般银马杓中劝郎酒看郎色似赤瑛盘

　　又

　　骑马当轩鹄觜靴西风马上鼔琵琶内家队里新通籍不是南州百姓家

　　又

　　小娃十岁唱桑中尽道吴风似郑风不信栁娘身不嫁真珠长络守宫红

　　春情

　　惜春正是上春时何处春情可赋诗呉王台下斗芳草苏小门前歌栁枝

　　又

　　灼灼桃花朱户厎青青梅子粉墙头蹋歌起自春来日直至春归唱不休

　　漫兴

　　■〈青盍〉画溪头翠水家水边短竹夹桃花春风嗾人狂无那走觅南邻羯鼔挝

　　又

　　丈人接■〈罒离〉白毡裁花边下马不惊猜环沈溪头买酒去髙堂寺里看碑来

　　又

　　长城女儿双结丫陈皇宅前第一家生来不识古井怨唱得后主后庭花

　　又

　　杨花白日绵初迸梅子青青核未生大妇当垆冠似瓠小姑吃酒口如樱

　　又

　　今朝天气清明好江上乱花无数开野老殷勤送花至一双蝴蝶趂人来

　　又

　　南邻酒伴辱相呼共访城东旧酒垆栁下秋千间络索花间唤起劝胡卢

　　又

　　我爱东湖旧广文更过水口觅将军醉归常骑广文马不怕打鼔噤黄昏

　　冶春口号【寄昆山袁郭吕三才士】

　　今年腊厎无残雪却是年前十日春骑马行春桥上路密梅花发便撩人

　　又

　　呉下逢春春思浓不堪花发馆娃宫吴山青青吴水白愁杀江南盛小丛

　　又

　　见说昆田生玉子海西还有小昆仑明朝去抜珊瑚树龙气随飞过海门

　　又

　　鲛卵兼斤传海上海人一尺立阶前娄江马头天下少春水如天即放船

　　又

　　南朝宫体袁才子更说西昆郭孝亷自是玉台新句好风流无复数香奁

　　又

　　湖上女儿栁叶眉春来能唱黄莺儿不知却是青娘子飞傍枇杷索荔枝

　　又

　　西楼美人不受呼清筝一曲似罗敷可无东廐五花马去博西楼一斛珠【一斛珠妓名也】

　　漫成

　　四十已过五十来白日一半夜相催劝君秉烛须秉烛七十光阴能几回【一本云劝君有酒须秉烛】

　　又

　　西邻昨夜哭暴卒东家今日悲免官今日不知来日事人生可放酒杯干【一作莫放】

　　又

　　徐家园里野莺啼张家楼头客燕栖千金买宅作邮传何处髙垣大字题

　　又

　　铁笛道人已倦游莫年懒上玉墀头只欲浮家苕霅上小娃子夜唱湖州

　　又

　　小娃家住白苹洲只唱舍郎如莫愁风波不到鸳鸯浦承恩曷用沙棠舟【舍郎一作赧郎】

　　春侠杂词

　　金丸脱手弹鹦鹉玉鞭嬉笑击珊瑚侍儿无赖有如此知是霍家冯子都

　　又

　　花袍白面呼郎神当阶夺花不避人天马乘龙金络脑贾家贵壻正娇春

　　又

　　柘林纵猎金毛鹰花街行春银面马夜宿倡楼酒未醒飘风吹落鸳鸯瓦

　　又

　　朱提注酒酒如池太白淋漓吃不辞上楼更衣玉山倒腰间带脱金犀毗

　　又

　　蜀琴初奏双鸳鸯嶰竹和鸣双凤皇夜阑酒散不上马紫荆月堕西家墙

　　又

　　石上叶生青凤尾阶前花开黄鹄觜美人弄水百花池水洒花枝双蝶起

　　又

　　冝男草生小院西阶前锦石与人齐钱塘潮生当午信丹鸡飞上上头啼

　　又

　　凤皇城外横门道小妓军装金线袄春晖无赖苦撩人自下雕鞍蹋芳草

　　又

　　西江美人乆不见手把新题合欢扇鲤书凭送相思书覇王门前水如箭

　　又

　　美人遗我昆溪竹未写雌雄双凤曲爱惜长竿系钓缗钓得江西双比目

　　燕子辞

　　宜男草生春又归美人春病减腰围何如使君堂前燕将得春雏入幙飞

　　又

　　燕子将雏春又深不堪春思似秋心东郊春入车前草荡子马蹄何处寻

　　又

　　燕子来时春雨香燕子去时秋雨凉鸳鸯一生不作客夜夜不离双井塘

　　又

　　燕子楼头入妾家燕来燕去惜容华秪应韩重相思骨化作湖中并蔕花

　　小游仙

　　元君赐觐素华台酒饮龙胎五色醅醉啖蟠桃三百颗手懐遗核大如杯

　　又

　　女郎双双白玉床对博宛在橘中央青城不取态盈袜闲赌萧家双凤皇

　　又

　　东华尘又起瀛洲十屋今添第几筹阿母西来骑白凤蛾眉相见不胜秋

　　又

　　素华殿上玉埀帘羿家妇来为可嫌河上剑翁肝胆露电光一道落妖蟾

　　又

　　麻姑今夜过青丘玉醴催斟白玉舟莫向外人矜指爪酒酣为我擘箜篌

　　又

　　莲华舟髙河汉埀黄姑玉女会佳期玉清乆入衙城洞莫遣成都卖卜知

　　又

　　道人得道轻骨毛飞渡弱水能千遭明朝挟至两浮岛卧看沧洲戏六鳌

　　又

　　青丘书随雷电亡尚作草木虫鱼荒问渠甲子不能纪但指緑睛双眼方

　　又

　　天上莨常宫又成文章只数老玄卿五云阁吏亦谪世牛鬼少年专盛名

　　又

　　别来已及三百秋游遍乾坤第十洲不识人家今几世眀朝骑鹤过山头

　　又

　　日落海门吹凤匏须臾海水沸如炮船头处女来相唤知是洞庭千岁蛟

　　又

　　青玉参差嶰管裁管中吹得凤皇来嬴家楼头缥缈女厎用箫郎筑凤台

　　又

　　卖药相逢千岁公蓬莱曾约祖龙东空留一两黄金舄不到蓬莱第一宫

　　又

　　曾与毛刘共学丹丹成犹未了情縁玉皇勅赐西湖水长作西湖月水仙

　　又

　　西湖仙人莲叶舟又见石山移海流老龙卷水青天去小朶莲花共上游

　　又

　　当时笑我去学仙汝但求金与求田不知昨夜城头鹤问此无人识墓阡

　　又

　　青旄节卫翠云軿按部东行过赤城龙女遗珠鸡卵大结为双佩赐方平

　　又

　　若木西来赤■〈山厈〉东白金城阙碧珠宫天家令急不敢住折得五花归飰龙

　　又

　　东逾弱水赤流深夜得桃都息羽旌地厎日回天上去金鸡如凤自交鸣

　　又

　　金鹅蕋生瑶水阴锦驼鸟鸣珠树林上皇勅赐龙色酒天乐五云流玉音

　　海乡竹枝歌

　　潮来潮退白洋沙白洋女儿把锄耙苦海熬干是何日免得侬来爬雪沙

　　又

　　门前海坍到竹篱阶前腥臊蟛子肥孲■〈牙子〉三岁未识父郎在海东何日归

　　又

　　海头风吹杨白花海头女儿杨白歌杨花满头作盐舞不与斤两添铜铊

　　又

　　颜面似墨双脚赪当官脱袴受黄荆生女宁当嫁盘瓠誓莫近嫁东家亭

　　铁崖古乐府巻十

　　●钦定四库全书

　　鐡崖古乐府补巻一目録

　　荆卿失匕歌　　　　补梁毗哭金辞
　　补日饮毋苛辞　　　冰山火突词
　　月氏王头饮器歌　　附张宪和辞
　　附李费和辞　　　　附顾亮和辞
　　楚国两贤妇　　　　楚妃曲
　　慈鸡田　　　　　　牝鸡
　　雄秦女休行　　　　木兰辞
　　罗敷词　　　　　　漂母辞
　　鳯皇曲　　　　　　长门怨
　　燕燕步踽踽　　　　焦仲妇
　　铜雀妓　　　　　　黄花辞
　　菖蒲花辞　　　　　緑珠行

　　●钦定四库全书

　　鐡崖古乐府补巻一

　　（元）杨维桢 撰

　　荆卿失匕歌

　　风潇潇水灂灂马嘶燕都夜生角壮士悲刀拔削【叶朔】徐娘匕尺八铦函中目光射匕尖【樊于期首】先王地下汗如雨匕机一失中铜柱后客不来可奈何十三小儿面如土击筑复击筑壮士渐离重矐目仓君仓君亦何为博浪沙走千金椎君不见镐池君璧在水龙腥忽逐鱼风起于乎刺客死君王不用买侠才留取千金买方士【一巻作易水歌而语稍异】

　　补梁毗哭金辞

　　隋大理卿梁毗为安宁刺史凡蛮长以金多者为豪侠逓相攻夺酋长相率以金来遗毗毗置金座侧对之恸哭曰此物饥不可食寒不可衣汝等以此相灭今将此物来又杀我邪一无所受余为毗补哭金辞
　　汝金来【叶】我今与汝辞汝辞不犀能斫我颈汝液不鸩能折我肌金谷汝剭首金坞汝焚尸金兎汝灭族金牛汝丧师故我与汝永诀誓不为安宁贪刺史宁为齐黔娄鲁荣启期

　　补日饮毋苛辞

　　劝君酒呼酒来【叶】尚方肉食有腊毒天赐我酒寿君金屈巵君不见汉家中郎丝廷毁丞相斥嬖儿吴中脱死归阿种【丝侄】者劝以日饮毋苛鬬鸡走狗嘻不则利剑刺君君莫支于乎十七客肩相随掊生日者弗能知阿种真好儿

　　冰山火突词

　　冰山不可倚冰破割尔足火突不可附火燎烂尔肉君不见魏其侯门下客独厚灌太仆太仆相引重势若绳合束身服朞功更与【一作为】结欢田相国相国席上缚骑兵首悬东市及支属魏其侯尸渭城东朝有制不可赎

　　月氏王头饮器歌

　　黒风吹瓠瓠不流冒顿夜断强王头黄金留犁搅玉斗一饮一石酥駞秋眼红啽呓生血聚汗滴石楼湿青雨【石汗盖骨髓隠语也】鬼妻扣骨骨欲譍精禽飞来作人语黄云压日日欲颓将军回首李陵台君不见汉家西风凋细栁老上单于夸好手棘门胡卢可盛酒

　　附张宪和辞

　　持尔月支头饮我虎士颈虎士饮之怒生瘿猩红酒熟黄金柈淋漓犹疑血未干雄心如剑四五动倒蘸狼山海波涌帐前按剑千熊罴耳热聴我歌谷蠡此杯持劝蔺夫子乌能持劝武阳儿

　　附李费和辞

　　先生作月氏王头饮器歌虽李长吉复生不能斗其雄棘门胡卢葢托今反面事雠者读者不知其微费僣和之
　　太白入月月欲颓胡风吹度白龙堆血函模糊截仇首半■〈骨宛〉刳作玻璃杯目眦生红酒微襭戎王胸堂沃焦热青毡帐下唱胡歌三十六国肝胆裂金篦搅红红欲凝脑中犹作铜龙声千年古恨恨未平怨魂飞作精卫精君不见漆身复仇仇未复地下义人吞炭哭

　　余读费辞为之击几而歌费真狐精也时鐡门和者称张宪明日费辞至宪拜之曰吾当放君一头取已作而焚之余复技痒作些月氏头歌令费和之费谢曰某气竭矣

　　呜呼老氏颅大如斗眼中磷吹欲腥游魂夜哭灯前走梦呼老氏颅在手倒泻一声索郎酒呜呼饮月氏酒船不倒刘伶尸酒淋汝颅胡用悲君不见左贤截落血丸顶藜蒺营邉作溺皿

　　附顾亮和辞

　　月氏王头歌古作数十篇未有能发其雄愤者及观先王之作皆是玉楼鬼不能道者发其千载雄愤为古今絶唱一时和者不许张宪而独称赏李费费真狐狸精也亮不敏何敢望费以先生之命僣和之
　　月氏肉碎如雪月氏颅颈如鐡快剑一斫天柱折留取胡卢饮生血冒顿老魅呼月精夜酌葡萄陇月明鬼妻蹋地号我天可汗天灵哮虎声嘶酸于乎颅兮颅兮汝勿悲我今酌汝金留犁黔州都督有血顶精魂夜夜溺中啼

　　楚国两贤妇

　　列女传楚王持金聘接舆夫负釜甑妻戴衽器变易姓名而逺陟莫知所之老莱畊蒙山之下楚王以璧帛聘之不至王驾至老莱门妻曰可食以酒肉者可随以鞭棰可授以官禄者可随以铁钺遂与老莱弃畚而去
　　楚国两贤妇妇夫莱与舆宁随夫婿馌牛下不愿夫婿专城居投畚却车驾挈器采樵苏呜呼今丈夫弃耕贪禄【句】粟万锺养孥【句】孥未养身受酰葅祸及其夫【叶姑】永为二妇笑鄙夫

　　楚妃曲

　　琴论有楚妃叹七拍楚妃樊姬也余尝论楚妃之徳不妬而善谏不妬者进后宫九人善谏者止王之猎咲虞丘子也古辞未及谏事惟张籍及之故吾辞亦取兴于猎云
　　朝游田云梦薮莫游田云梦薮樊姬谏不售矢不食田中兽妾愿王王寿考【叶口】猎贤才开伯道楚国夔龙孙叔儿非麟非虎非熊罴虞丘子真狐狸

　　慈鸡田【补魏公子乳母辞见列女传】

　　秦下令购魏孤匿孤罪族俱屠嗟慈鸡独哺雏秦令毒毒如狐慈鸡知有雏不知有狐搏我躯

　　牝鸡雄

　　列女传伯嬴秦穆女楚昭王之母也吴王入郢妻昭之妻又欲妻其母嬴嬴伏剑不可犯而止为作牝鸡雄补乐府缺
　　牝鸡雄秦氏熊【公谷书嬴作能】吴王入楚妻后宫牝鸡雄把剑夜啸生悲风夫亡子遁谁适从人言秦鸡解逐鳯不知牝逐孤飞龙

　　秦女休行

　　秦氏有烈女自名为女休【叶虚】左手执白扬刀右手把乌龙殳年十五妻燕王夫燕王陷无辜取仇西山上杀人白昼衢闗吏不敢睚眦司败莫孰何【叶乎】于手杀人者杀创人者创女休岂敢避法走蔵累嫂与兄使县吏解章女休自归罪丞相列坐东南床丞卿议罪拘文法故常牵曳东市头法刀利如霜刀未下金鸡衔赦出法场百男尽短一女长嗟嗟女休真女郎丈夫堂堂掩面事仇女休视之如妾妇女娼

　　木兰辞

　　木兰古辞二首世疑金柝鐡衣句非汉魏语余观二辞前辞为古后词盖又拟者之作也吾为此辞又将发兰之所未发也
　　金韹韹鼔■〈音堂〉■〈音堂〉行人且勿行木兰换衣裹戎装木兰戴金鋀鉾着鐡裲裆右手鴈翎刀左手月轮弓叶跨上八尺马轻若飞鸿翔木兰父老下无丁弟上无壮王兄【叶】木兰代父前我行我羌健儿八尺长不知木兰与强木兰□■〈必〉跋■〈必〉跋谁雌谁复雄【叶】健儿何草草木兰何堂堂东市斫西市斫相斫似阿若郎【杨若阿事】擒贼报信归报我国王国王赏功爵名字始知木兰是女娘女娘安用尚郎请移木兰爷娘当国王进忠良制我羌埀衣裳不下堂木兰去兵亦为妇采桑

　　罗敷辞【一作陌上桑】

　　盈盈秦氏女采桑南陌头一顾云不飞再顾水不流使君立五马招儌重回头艳歌为君发繁丝为君掫使君有妇如有■〈新上女下〉罗敷有夫非秋胡使君喜使君愁罗敷不得须臾留

　　漂母辞

　　诸母漂泗滨一母眼中识穷人盘有余馂及汝王孙竟我漂食踰兼旬王孙封王报母以千金【叶斤】丈夫养贤不如漂仁又岂知锺室妬妇杀功臣过客酹墓千千春

　　凤皇曲【即白头吟】

　　凤殊栖皇悲啼比翼不如鳬与鸡皇悲啼凤殊栖造端不能合隙终不能暌巻衣香未歇荐琴弦未絶昔日连环心今朝两分别乃知茂陵女未求沟水已作东西流

　　长门怨

　　阿娇盼美目阿娇贮金屋金屋瑶华春未老长门一夜生秋草蜀才人金百斤受金为我赋长门长门写春愁君王见之为伤秋临邛沟水东西流不知悲妇悲白头

　　燕燕步踽踽

　　燕燕步踽踽【飞燕善踽踽步】飞附阳阿主燕燕尾涏涏飞宿昭阳殿啄子啄及矢誓断涏涏尾【枭其首断其手帝怒语也】十四月虹流辉望尧门方是耶非【帝以其姙踰十四月当生圣人】市犊归湢凤飞玄宫之人兮白华緑衣【燕讃班姬班姬退处东宫作赋自悼白华緑衣赋中之语也】

　　焦仲妇

　　旧序言仲庐江小吏汉安时人古辞凡千七言予嫌其辞过宂而情不伦复述此辞
　　刘氏有好女十三能织素十五能箜篌十六通书数十七为焦氏妇得意焦氏夫失意焦氏姑阿母谓阿仲汝去尔妇尔妇自专不受驱东邻有女如罗敷吾与汝聚如水与鱼阿仲孝母复爱妾爱妾爱必割母命不可违斯须仲去妇无七辜为吾谢外姆破镜毋再合断弦当再续【平声】妇感仲区区誓天日不再家【叶姑】君如盘石妾如苇蒲苇蒲绕石石不车但苦亲父亡父亡有暴兄【叶】暴若豺与狼迫我再事人不得留母堂脱我旧丝履重作嫁衣裳腰袜绣华袜耳着明月裆团扇画双鸾箜篌弹凤皇葢若市门使我掩面不得蔵昨日县令媒云有弟三郎今日府君媒云有弟五郎金鞍玉脑马青雀白鹄舫【平声】杂彩三百端赉钱三万镪【平声】仲妇不得惧违我暴兄【叶】宁违暴兄死不违焦仲使意伤矢为焦家一姓妇不为他妇食二家水浆开户四无人投身赴沧浪焦仲闻之裂肝肠挂身一在枯枝桑两家合塟庐水傍暴姑悍兄泪浪浪

　　铜雀妓

　　火龙戕铜雀翔漳河水鼎中央魏武王安得万万寿长生铜雀宫【叶】百岁塟西冈铜雀妓不得与金银珠宝同埋藏台上六尺床床下繐帐奠酒粻月十五作伎以为常更令登髙台而望西陵【良】漳河水啾啾东下不回头铜雀妓漳河流试问台上妓何不殉死如秦丘

　　黄花词【齐后主穆后】

　　椒壁閟丹丘网轩接琼楼金人未成铸玉册竟为偶后裳辉锦裆伶衣乱珠黈典礼既乖违纲维荡无有百年神武基势落清觞酒嗟哉金汤固一朝拉枯朽
　　黄花穆后之小字也本宋钦道奸私所生钦道伏诛黄花遂入宫有幸后主遂立之为后童謡曰黄花势欲落清觞满杯酌后主自立穆后昏饮无度故云清觞满杯酌言黄花不久也

　　菖蒲花辞【冯小怜】

　　黄花落菖花开劝君续命酒金琶声若雷晋州古城铁瓮裂大人石点燕攴面玉镜髙台画眉未蟠蛇阵前看儿戏马上走戎装祎衣上身何短长长风起华桥日落漳河道为君始为君终菖花不如美人草
　　冯淑妃名小怜慧黠能弹琵琶工歌舞穆后从婢后爱衰以五月五日进号于后主曰续命周师取平阳帝猎于三堆晋州告急帝将还淑妃请更杀一围自晋阳以皇后衣至帝为按■〈上口下〉命淑妃着之然后去及帝遇害以淑妃赐代王达因作弦断诗曰虽蒙今日宠犹忆昔时怜欲知心断絶应看膝上弦隋文帝赐达妃兄李询令着布裙配舂询母逼自杀

　　緑珠行

　　主家髙楼起金谷买妾不惜真珠斛美人买得一片心不买青眉与明目手持玉笛吹鳯皇誓汉箫史双颉颃楼头侍宴宴未彻甲光一片楼前雪神珠一点掷画阑化作流星光不灭呜呼珊瑚步障裂行人吊珠在古井井中照见青天月石家妾石家哭二十四人金谷友【叶以】八驺道旁方拜履【题与九巻同而词异】

　　铁崖古乐府补巻一

　　●钦定四库全书

　　鐡崖古乐府补巻二目录

　　金谷步障歌　　五王球歌
　　金人击球图　　桃核杯歌
　　阿荦来操　　　华山髙
　　太山髙

　　●钦定四库全书

　　鐡崖古乐府补巻二

　　（元）杨维桢　撰

　　金谷步障歌

　　金谷水泒银河流金谷峙据三神丘太仆卿【君一作居】十二楼花草不识人间秋蜀江染丝云五色紫凤衔丝中夜织剪断鲸涛三万匹天女江妃不敢惜明珠量斛买娥眉时时玉笛障中吹红鸾翠鹊飞在地香尘蹋蹋凝流脂野鹰西来歌吹歇踏锦未收风雨裂楼前甲士屯如云楼上佳人坠如雪于乎董家郿坞金成泥鬼灯一点然空脐齐州奴何用尔只须豆粥与萍虀不见祇今金谷底野花作障山禽啼

　　五王球歌

　　天河洗玉通银浦云气成龙或成虎金丝剪断黄台瓜萼緑五枝生五花让王不在荆蛮俗李家兄弟真骨肉醉归何处戏球场黄衣天人是三郎十幅大衾惊裂纩西风夜入金鸡障五马一龙龙化猪大■〈衤朋〉儿在黄金舆青骡万里蠺丛路雄狐尚复将雌去凉州曲破可奈何至今玉笛忆宁哥
　　张宪跋曰国朝雅咏五王球者多矣至吾鐡崖先生始以锦囊隠语带史断此其难也宁哥识破凉州诸王之所不及非老于史学孰能感慨至此哉

　　金人击球图

　　靺鞨国鹘产仇赤药半吐妖狐愁夹山丈雪走髑髅黄羊紫酪熏神州丽春堂前春正好臙脂妆花绒剪草君王自作击球戏说与【一作似】郎君莫相恼蜚虎帜蟠龙裘乌纱顶换银兜鍪四埀带绾双白月玉脑紧贴金笼头袒臂交肩捷过鸟鐡【一作赤】棒旋身电光绕一阵欢声埽地来火珠迸落双华表盲骨天人赤龙须火伍要与常人殊画工俗笔不可摹谩作十国朝王图于乎五国城一丸土不为羊哥封国户麒麟脱地地一裂千古球场吊禾黍
　　贝阙跋云自虞阁老赋金人出塞图馆阁推为独歩先生赋金人击球图脱去阁老胎骨无一语相袭金国始末此诗了之与阁老诗相颉颃奇句过之也

　　桃核杯歌

　　道士余筠谷为予道长春真人事世祖皇帝幸长春馆真人方昼寝盘桓久之始寤上曰真人何之对曰臣赴蟠桃宴上曰有征乎曰有乃袖出桃核大如盌上神之玩不去手命左右持去真人请剖而为杯一以奉上而自留其一上命置万亿库永为我家镇国之宝时馆阁先生未有歌咏筠谷请曰此我朝奇事当得老鐡史奇语以传世为补赋桃核杯乐府一解
　　西霞火龙蹋罡风飞上万八千里昆仑宫玉衡精结万年果朔儿不敢偷春红梦中红日炎【去声】金甲隆准天人临卧榻笑问火龙何所之袖出连环大如榼雄雷走天天发威裂作两扇鸳鸯桮神珠脱胎日月破鬼斧凿窍乾坤开左扇入天府右扇留丹台七星断双虹结天狗天狼落如雪愿承汉武掌中露不染田疆咽下血于乎金瓯缺寳鼎迁鼎湖龙去何时旋八十一纪海水变桑田招霞师谈后天双桮复合十斛大瓮磅磄巅

　　阿荦来操

　　阿荦来者即可汗簸罗回曲也吹之羌管被之四弦节为十有一拍始弄极慢不可节拍至六七弄渐促数为十一而止今效用李延年新声补我朝乐府是曲之盛于詧大驾今鲜卑老将复用军中奏马上乐君子不无感也已
　　阿荦来阿荦来十有一拍拍莫催壮士巻芦叶夜吹簸罗回胡霜凋折栁邉风吹落梅龙城寒月覆如桮阴山狐狸奉首哀真人作统九垓一拍始天地开五拍六拍奎斗回合歌金槽双椤桫黄宫大弦声若雷鴐鹅颈羖■〈羊历〉胎鲜卑齐上万寿桮大驾岁还龙虎台阿荦极阿荦愁九九八十一春秋黄雾迷涿丘桃皮筚篥吹陇头二十四弦如箜篌东青雕雄纠纠白翎雀雌嚘嚘鲜卑老将涕交流为君弄兜勒兜兜勒兜将军怒髪竖鋀鉾龙跳虎掷走蚩尤
　　龙府云晋乐志胡角以应胡笳横吹有双角者是也张博望入西域传其法于西京惟得摩诃兜勒一曲李延年因造新声二十八解以为武曲

　　华山髙

　　思美人兮西华山我欲徃兮如天难上通帝座二气之呼吸下冲龙门百折之昆仑源秦闗桃林之寒赑屃于其左兮右抱万顷白玉所产之蓝田金天太白实主宰井鬼上应精灵躔巨灵一擘万古不可合首阳下有根株连云台仙掌现真迹朱衣赤须埀櫜鞬明星玉女不许以肉眼见兮玉盆緑水洒不竭一匹石马谁来牵嗟你华山人不归来兮徒留连人间尘士那可以久住白云蹋尔希夷眠天池注脑晞緑发玉浆渇饮饥飡莲伐毛洗髓不足较白日一瞑三千年觉来招酒姆骑茅龙访子先更呼山东李谪仙搔首问青天巨灵接见娲皇前惊呼一笑轩辕之子弥明癫

　　太山髙

　　巍乎髙哉太山之山三万八千文兮五岳之伯万山之宗上有云官霞伯明星玉女金堂石室髙重重三十六天第一洞是为蓬玄太空之上穹上帝赐以金箧之玉策司命下土开羣蒙自从崇伯子受命告厥功至今七十二君坛壝留遗踪触石之云可以一朝雨天下封突起化作海岛十二金芙蓉三神尚有刘郎记五官不受秦皇封东方有岩名日观羊角而上千万盘屈始窥大门小户之天聪黄河西来如线走其下齐州九点烟灭蒙秦观见长安吴观见会稽周观见洛嵩圣人登之天下小似东龟蒙夜闻巨灵荡蹋西华峰流血下染洪河红嵩髙不生帝王佐常山蛇恠两首而三瞳天上金乌下倒景大星僣晓芒角流妖锋鐡道人手持一雌一雄双鐡龙骑龙天闗叩天语夜拜日驾五色披祥虹天封地禅礼数絶征兵三度谣嵩童博陆侯狄梁公虞渊取日扶桑东太阳当天天下白照见地下虮虱金头虫金头虫如蠛蠓

　　鐡崖古乐府补巻二

　　●钦定四库全书

　　鐡崖古乐府补巻三目録

　　崆峒子浑沦歌　　真仙谣
　　独酌谣　　　　　湖龙姑曲
　　老姑投国玺　　　曹大家
　　唐姬饮酒歌　　　辛家女
　　王氏女　　　　　髙家妾
　　武氏剪甲词　　　安乐公主画眉歌
　　桑条韦　　　　　双雉操
　　朱延寿妻　　　　王承纲女
　　商人妻　　　　　银瓶女

　　●钦定四库全书

　　鐡崖古乐府补巻三

　　（元）杨维桢 撰

　　崆峒子浑沦歌

　　老子言混沌于物未凿之先凿则死矣崆峒子名浑沦于既自形之后曰不死可乎而有不死者尸解后天弄丸先天是死不死辨也歌浑沦者亡虑百十家而又求予言故复叙之为郑重其词晓周柱史之旨者郑遂昌张句曲幸出余言质之
　　贞州道人郑崆峒自言得道金公之棘栗蓬归来因号混沦子不识盘皇破殻之【一作分】雌雄有物先天鼻天祖一画天作公再画地作母浑沦一破不可补羿妻合得七宝丸岁费斧斤三万户道人浑沦人弗知窃笑李下华■〈真真〉儿有时中天弄金月散作万水圆琉璃浑天圜太极圈曰器曰道何纷然而况投阁子五千重草玄于乎浑沦子尔之生兮曷以始尔之死兮曷以止九九八十一曼纪浑沦不生亦不死

　　真仙谣

　　汉武帝曰天下岂有神仙耶惟节食省欲可延年耳武帝所谓仙者亦方士求诸吐纳一丹一药之为若天地间真仙在浩刼外者非武帝所能知矣因赋真仙谣
　　停君歌住尔咢听我歌莫莫后天有死长生可学瓶收七豕【一行】纸剪双鹤【张绰】盆花顷刻开屏女相唯诺痴仙狡狯弗之觉去寻王屋二子讲太檏丹海乌沈冰壑黄河丸裂火暴【二子石曼卿苏舜钦也石云牛尾麟角成真少神仙言路不闗书苏公云丹海飞日乌玉液朝元脑昆台气候四时春紫府光阴夜如晓亦只是吐纳仙耳真仙不取】于乎后天一【一作有】死长生不可学西华倾东海涸问我在何处手持天根不盈握浩刼万万刼始胸之天几褪黄卵殻
　　又有一首和狄仙人曰日月西堕而东出江河东逝而西旋乾坤颠倒吾自在真仙此诀将谁传先生自言夜梦击壤老人谈诗曰身在天地后心在天地先天地自我出其余何足言鐡仙人自诧黄卵殻外非天自我出邪予谢之曰老人吾师也

　　独酌谣

　　我约月槎客去向月宫逰试辨月中物山河之倒影大树之阎浮羿妻不死到今几甲子山夷海突还纪宫中筹吾闻九州岛之外更九州岛君房曼倩不能周岂无汤桀与轩尤迭蛮迭触寻戈矛久安长治安得万岁而千秋君不见沙丘鲍乌江猴白门兎荆州牛锦■〈衤朋〉老羯金床小蠕邗沟又筑汪芒丘泪亦不能为之堕心亦胡能生许愁采石袍赤壁舟古人不与今月在古月还为今人留呼酒重登黄鹤楼

　　湖龙姑曲【神弦十一中之一】

　　湖风起浪如山银城雪屋相飞翻白鼍竖尾月中泣倒卷君山轻一粒浪中拍碎岳阳楼万斛龙骧半空立雨工骑羊鞭迅雷红旗白葢蚩尤开青娥鬒髪红蓝腮紫丝络头双黄能神弦歌急龙姑来

　　老姑投国玺

　　梁山崩六百年后符命兴五将十侯至宰衡改汉腊颁新正五威符命走天下侯王稽首厥角崩老姑亦去号改新母称置酒未央宫谁为朱虚按剑行酒令吁嗟长乐孺子玺不得渭陵殉塟蔵幽扃

　　曹大家

　　曹大家博文善著书著书岂独识闺壸祸辙使我元舅归先庐大家大家丈夫妇如何我兄固不能劝元舅白首同归死囹圄平声太后母新野君薨邓隲乞行服【太后不许以问大家大家上疏而隲引退】

　　唐姬饮酒歌

　　姬东海弘农王之妃也王为董卓所废王死时与姬饮酒别王自悲歌姬起舞亦挽袖而歌之其词有曰死生有路从此乖予犹嫌其不以死殉王而其词如此故补之
　　皇天倾后地颓王降庶兮汉祚衰王作黄泉兮誓相随王死胡用吾身随

　　辛家女【辛毘女宪英】

　　辛家女父书曽读春秋经岂比髙家二女夜读兵辛老人古遗直议郎云言一一闗社稷吁嗟英言光父则抱颈郎君器如斗【曹丕】魏祚得之那可久【十年而崩】卞夫人絶左右【丕母】未若英言贤可后【其决锺会之必反皆英先识之明】

　　王氏女【武治元年】

　　王氏女始州人羌中老虎旁企【羌名】地朝接长安莫聚南山羣龎家大将【王】不敢嗔王氏女在虎口上马与聮辔下马与饮酒老虎卧酣上马走拔刀杀虎如杀狗王氏女真奇勲锡以崇义号夫人不数李家娘子军【柴绍妻李氏聚兵万余号娘子军会世民于渭北】

　　乔家妾

　　唐右司郎中乔知之有美妾曰碧玉武承嗣借以教诸姬遂留不还乔作緑珠怨诗寄之碧玉赴井死
　　石家有緑珠乔家有碧玉颜色上春花节操冬贞木金谷楼鹦鹉井一双白璧沈倒影

　　武氏剪甲词

　　武彟女文皇妃【叶】弱兼厥嗣雄其夫立周七庙灭唐诸孤身服衮冕执镇圭【叶】郊祀上帝圜丘之墟于乎黜牝晨之僣洗麀聚之污复子厥辟退老椒庐何用拜洛受图禅少室颂天枢虽不剪甲神其吐诸

　　安乐公主画睂歌

　　铜鼓二鼓星如雪帐底春云梦初熟羽林千骑开杀声画睂画睂天未明结龙蟠飞鸾舞镜中人皇太女画睂不鉴长髪尼画睂画睂将何为墨书未罢斜封旨血浸三郎三尺水桑条韦按史伽叶志忠曰顺天皇后未受命天下歌

　　桑条韦

　　于是上桑韦歌十二首请编之乐府皇后祀先蚕则奏之余惜后晚年欲遵武后遗辙遂陷逆妇为赋桑条韦补诗之刺云
　　桑条韦着翚衣【后服】开蠒馆缫蚕丝顺阴配阳立坤仪胡为乎牝乗雄黥面牝雏飞笼【婉儿】小鹦折翅栖桑中【武三思】天子不敢令墨勅行斜封执法不敢言宫苑夺农功隆庆池相王府【睿宗五子皆生于此】云气成龙亦成虎手提三尺正天纲【临淄王】一夜天星落红雨【韦氏宗属诛戮迨尽武氏襁褓儿无留者】桑条韦枝已折叶已稀上阳不可宅飞骑不可归天戈取血不衅鼓全祭定陵陵上土【中宗】通化门前衰布奴小白竿头画睂女【宗楚客衣斩衰乗青驴逃出通化门门者斩之引图谶使韦氏革唐命者此人也】

　　双雉操

　　晋王以练■〈糹斥〉刘仁恭父子凯歌入晋阳献太庙自临斩守光守光曰死不恨然教守光不降者李小喜也王召小喜证之小喜嗔目叱守光曰汝内乱禽兽行亦我教汝耶王怒其无礼先斩之守光曰守光善骑射王欲成伯业何不留之其两妻李氏祝氏让之曰皇帝事已如此生亦何益请先死即伸颈就戮
　　双雌雉锦绣裆朝呼凤皇侣莫宿鸱鹗房两雌角角声稠将晋阳网艾如张小喜鹊子先飞扬一雄欲茍活两雌誓溘亡于乎宁为两烈死白刃不活金笼异姓王

　　朱延寿妻

　　朱延寿之妹为扬行密夫人行密狎延寿延寿怒阴与田頵通谋谋泄行密诈为目病谓夫人曰吾不幸目疾府事当悉以授三舅夫人以书召延寿延寿至执而杀之延寿赴召时妻谓曰此行吉凶未可知可日发一使以安我一日使不至妻曰事危矣部分奴仆授兵守门候捕骑至至则集家人聚宝货火焚府舍曰妾誓不以皎然之躯为仇人所辱遂赴火死
　　夜闻目眚子肺腑变仇雠英英朱氏妇烈气横斗牛百口同日死一燎焚髙楼伯姬录尔卒谁执唐春秋

　　王承纲女

　　蜀军使王承纲女将嫁蜀主闻其美色强取入宫承纲力请之蜀主怒流于茂州女闻父得罪自杀
　　王客女春花面璞玉躯青年已许东家夫如何君王乱礼法合欢重绾双罗襦感君恩侍君酒但念髙堂父与母愿君知妾心使妾东家奉箕箒君一怒父万里魂飞鸾刀逐父死不殉牵羊秦国鬼【蜀主降封】

　　商人妻【天福三年】

　　楚顺贤夫人貌陋而治家有法楚王希范惮之既卒希范始纵声色为长夜之饮内外无别有商人妻美色希范杀其夫而夺之妻矢不辱自经死
　　商人妻身栖栖家住湘累湘水西君王昨夜杀无罪良人白日归黄泥妾非野鸳鸯生死双凤皇书寄回文锦臂纒红守宫【叶】良人为我死我为雌雉经【叶】于乎司马后真犬羊甘奉巾栉穹庐王【晋后羊氏归刘曜事】

　　银瓶女

　　宋岳鄂王之幼女也王被收女负银瓶投水死今祠在浙宪司之右
　　岳家父国之城秦家奴城之倾皇天不灵杀我父与兄嗟我银瓶为我父缇萦生不赎父死不如无生千尺水一尺瓶瓶中之水精卫鸣

　　鐡崖古乐府补巻三

　　●钦定四库全书

　　鐡崖古乐府补巻四目録

　　雨雪曲　　　　　　　陇头水
　　折杨栁　　　　　　　童男取寡妇
　　上陵者篇　　　　　　三妇词
　　饥不从虎食行　　　　丈人乌
　　鼠制虎　　　　　　　墙燕
　　君马黄　　　　　　　吴宫燕
　　借南狸　　　　　　　鐡城谣
　　折逃屋　　　　　　　门生灵
　　山鹿篇　　　　　　　四星谣
　　搀抢谣　　　　　　　石郎谣
　　逰陈氏园有感　　　　小姑谣
　　卖盐妇　　　　　　　天车诗【并序】
　　拟战城南　　　　　　磔鸩
　　拂郎国新贡天马歌　　緑衣使辞
　　桃花犬　　　　　　　祀蚕姑火龙词【并序论】
　　冯处士歌【并序】　　桐卿俊公子
　　丁孝子行

　　●钦定四库全书

　　铁崖古乐府补巻四

　　（元）杨维桢 撰

　　雨雪曲

　　祖穆天子黄竹诗陈后主与江搃皆有是作今又以刺武氏
　　天苍苍地茫茫二月三月雪滂滂雨我黄竹湿衣裳天子不在黄竹乡天苍苍地茫茫武曌儿髙冠大履据堂皇唐家臣子三月以为祥

　　陇头水【一曰陇头曲汉横吹曲之一也】

　　陇头水交河津东行九回坂西通月氏东达秦贰师将汉家杰手摩龙泉七星灭此身未报主君仇衅妻再铸千金钩精诚岂识征夫侯

　　折杨栁【鼓角横吹曲也】

　　折杨栁杨栁不可折杨栁条十丈长与君系马青丝缰阏支妇剖黄鼠劝君饮马乳杨栁声作人语杨栁枝作人舞

　　童男取寡妇

　　童男齿十六寡妇六六年俯就寡妇妃还受壮女怜壮女拊膺蹋地呼天俾妻鬼夫【鬼夫指童男出征死】宁作生口老死不传火风起烧野田野鸭逐胡鴈胡能牵连飞上天【演紫骝马辞云野火烧野田野鸭飞上天童男取寡妇壮女笑杀人】

　　上陵者篇【宋乐志铙歌十五之一也】

　　步出城西闗松柏郁盘盘道逢上陵者手指西陵田借问塟者谁大将塟衣冠大将非战死军中答刺罕徤儿啖人鲊无骨赐桐棺

　　三妇词

　　大妇善主馈甘旨出中厨中妇善调筝清歌似罗敷小妇似小乔中夜读兵书丈人不复乐起起去防胡

　　饥不从虎食行

　　西方有白额虎东方有苍头狼太室为尔宅孟门为尔场饥以人为糗渇以血为浆食尽食万伥自矜无对当无数自相啖相雄不能两强朝食其子莫食其妃况弟况兄【叶】党从皆灭身随之亡惟有慈乌喜鹊噪其四旁君不见博浪椎淮阴胯两人未遇时其事足悲咜饥不从虎食倦不息狼舍待时以售如藏待价刘季得之天下王项羽失之国不霸

　　丈人乌

　　丈人乌飞入丈人庐聒聒鸣座隅国人恠尔乌告凶不告喜丈人爱尔乌献忠不献谀命尔曰忠乌尔噪介推屋介推不受禄尔噪慕容城慕容危受兵维北有鹗觜不啄恶维南有豸角不触罪永言忠乌誓死直弗谀展矣丈人克刚克仁惟刚惟仁下有直臣惟直臣是容人莫不榖我又曷凶君子作诗惟以告忠

　　鼠制虎

　　上海民有武断商舟者曰河虎虎刼商财欲溺商于河商抱虎同溺虎死商泳而去铁史闻之为作鼠制虎
　　河之虎莫孰御河之鼠亦莫余敢侮虎一怒鼠无生鼠一怒制虎死河浒浮云蔽青天火风卷后土孰识鼠寃苦鼠寃苦诉诸河伯府河伯为我告天不生此河虎

　　墙燕

　　慕容辞曰愿作墙内燕髙飞出墙外慕容本名■〈垂夬〉以谶去夬名埀大元八年称燕王墙里燕不出墙墙外旗竿如揷樯墙里燕飞出墙不使枉杀墙外百万黄口鸧墙里燕何堂堂垂名夬称燕王

　　君马黄【古乐府有君马黄骢马驱二曲】

　　君马黄当风嘶路旁闗山不惮逺君命重有将大剑带陆离千里歌载驰路幽川谷陿日宴行者饥下马知马劳上马忧马迟马迟竟何罪君命不可违

　　吴宫燕

　　此题演鲍昭空城雀语也青乌逺食玉山禾胜吴宫燕无罪得焚窠
　　吴宫燕秋复春饥食玉山粒渇饮玉池津木魅吹火火及尔巢焚尔身不知青雀子飞去衔红巾【此伤丁未九月九日事亦一代诗史】

　　借南狸

　　此题亦本唐人苦哉行有曰彼鼠侵我厨纵狸受梁肉鼠既为君却狸食月须足今狸则又异于是矣
　　北狸不捕鼠为鼠欺鼠作妖【句】人立豕啼媪责狸不职借南狸假虎威鼠未捕翻我屋上瓦倒我厨中盆与罍【叶】食饱求媪雌雄匹之咋死媪狸与鼠同嬉乌乎媪小不忍大祸遗

　　铁城谣

　　张司业有筑城词嫌其啴缓无沈痛迫切之警今补之
　　蒸土筑城城上铁北风一夜吹作雪君不见铜駞闗外铁瓮堆中填白骨外涂血髑髅作声穿鬼穴铜駞崩铁瓮裂

　　折逃屋

　　折逃屋屋基生秬黍农拔稆黍投砾与鹉五种不敢入土孔谦竿尺到田所

　　问生灵【续聂夷中乐府】

　　金椎碎铜仙火窑烧石佛天子问生灵生灵消鬼卒【张道陵事】天上光明光无屋照突兀愿照屋下坎再照坎中骨

　　山鹿篇【续张司业乐府也】

　　山头鹿距跄跄【上声】目瞠瞠【上声】田租未了压盐租夫死亭官杓头杖夫死捉少妻拷妻折髁不能啼妻投河作河妇狱丁捉白头母

　　四星谣

　　西星白东星黄南星鴈北星狼赤熛不敢怒威灵不敢仰招距不敢拒叶光不敢抗况尔罗侯曜向午奸太阳太阳剥未复光道日伥伥太山有巨灵目覩哭扶桑手取甘泉水为日洗重光明堂亮太阶平【叶旁】黄白泡灭雁狼磷亡

　　搀抢谣

　　搀抢星搀抢星夜夜西伴长庚明煌煌火龙东未升搀抢经天掩阳精李湽青胡不庭阳谷倒戈太行假兵搀抢夜半雨血齐城金鸡喔喔东方明【李湽青师道阳谷太行事见刘禹锡平济行】

　　石郎谣

　　南山石郎隠蓬颗将军逺适南山下弯弓射石石郎怒生火石郎告将军猢戴汝髅蚁穿汝踝家有鬼妻廏有鬼马不知石郎长年者长年者石马戴郎不称殇石妻望郎不称寡
　　先生有石郎词补吴乐府孙皓事辞云石三郎十丈长石印生文章天下太平今适当加印绶石郎白发丈人黄衣裳

　　逰陈氏园有感

　　陈家园野塘基千金花锦地千年子孙期厯岁未半百池台生橹【音旅木自生也】葵红楼在西家无址遥相移主公规戒石草中字离离妾流厮养妇客散屠沽儿尚有庭中树髙蔓女萝枝飞来双燕子岂识春风悲嗟我陈家园盛衰固有时我闻陈主公义侠犹见推挥金周所急解佩酬相知君不见西家龌龊子生女作门楣娇客灭门户重令后人嗤

　　小姑谣

　　小姑失母年十五大嫂育之嫂如母小姑急嫁嫁蛮郎双鬟私插金钗股大嫂泣血告小姑汝祖仪同父上柱如何世阀不对当失身去作蛮郎妇汝贪蛮郎多金银宁嫁华郎守贱贫蛮郎金多不到老华人虽窭终吾身小妇不聴大嫂诫蛮郎战没羊罗寨五丁一夜发郿坞官籍黄金官估卖小姑还家嫂怒嗔弃置弃置同市门嫁衣重绣金织孙今年又嫁乌将军

　　卖盐妇

　　卖盐妇百结青裙走风雨雨花洒盐盐作卤背负空筐泪如缕三日破铛无粟煮老姑饥寒更愁苦道旁行人因问之拭泪吞声为君语妾身家本住山东夫家名在兵籍中荷戈﨑岖戍闽越妾亦万里来相从年来海上风尘起楼■〈舟召〉百战秋涛里良人贾勇身先死白骨谁知填海水前年大儿征饶州饶州未复军尚留去年小儿攻髙邮可怜血作淮河流中原音信絶官仓不开口粮阙空营木落烟火稀夜雨残灯泣呜咽东邻西舎夫不归今年嫁作商人妻绣罗裁衣春日低落花飞絮愁深闺妾心如水甘贫贱辛苦卖盐终不怨得钱籴米供老姑泉下无惭见夫面君不见绣衣使者淛河东采诗正欲观民风莫弃吾侬卖盐妇归朝先奏明光宫 

　　天车诗【并引】

　　丁未腊交戊申春三月霪雨不休农以潦告官修围岸迫农车泄涝农力竭而潦不退有黄髪老髯来谓农曰汝车力倍而功寡吾教汝车力不劳而功倍之索巨竹二竿刳节交两首尾饮如口注农家水龙皆阁不用农惊问其神髯曰此阴阳升降法也余读张让传传注渴乌云为曲筒以气引水上下天车引水即渴乌之引也郡守某过余言其事谓之天车请铁崖纪以诗诗曰
　　百日漏天瓠河决髙丘十丈蛟龙穴髯星降世教天车刳尔雌雄两龙节胶泥琐口如折筒天窍地窍中相通疲氓拜舞赛神教喜气上天成白虹戽干水恠支祁走海底珊瑚拾星斗坐令垫土成寸金丈尺官来履丘畆我闻阿香阁雷车农车巧运脱殻蛇如何天车阅天巧马钧【造水车魏国人】不泄三农家九重帝车运北斗五风十雨调大有我愿天仓红粟朽农食冬舂饮春酒和我歌击壤叟

　　拟战城南

　　昨日战羊逻堡今日战牛皮航王者有征而无战胡为日日战血屠锋芒篁竹之丁娄鸱张上山跳踉山鹿獐将军马无昆号砚安能为之陆相梁昨夜将军获生口什什伍伍童及叟问之半是良家儿贼中驱来帕红首五花刽子牛头神五十八人同斧斤乌鸢飞来百成羣不得衔啄飞去野水濵乃知当街割啖人须臾白骨堆成薪【是日民兵食人殆如狗彘】于乎君王子民天地人忍使天地杀毒伤阳春呜呼忍使天地杀毒伤阳春

　　磔鸩

　　鸩出蕲州黄梅山状类训狐声如击腰鼓巢于大木颠巢下数十步无草生晋制鸩不得渡江有重法石崇尝得之以与王恺司隶傅祇于恺家得此鸟奏之宣示百官烧于都街蕲有进此鸟者以夸罕见当有傅司隶付之火刑以示灭恶故予赋磔鸩诗
　　蕲州鬼鬼来恶蕲州鸩鸩何凶【叶兴】声如万腰鼓百鸟不敢鸣委地一片羽百草不敢生如何崇家栅养相夸矜司隶忽上奏焚灭不留形秋官司天法杀物自有刑啧啧驱我嫉■〈分隹〉■〈分隹〉劝我畊【啧啧■〈分隹〉■〈分隹〉皆九扈鸟官】天何生尔毒毒作人中兵我愿天悔祸仁凤下虞廷

　　拂郎国新贡天马歌

　　千金骨五花毛虎脊龙鬐尾蒲梢神如飞龙气如猇初来炖煌祁连之逺郊双鸧迸落独鹘起急势直欲追飞鶮天驷精青海杰羁黄金络明月未栖天子十二闲孰得人间贮金埒呜呼渥洼之产宁徒劳图形已诏韩与曹伯乐光寒夜寥閴青鹤一声箕尾髙【伯乐星名】

　　緑衣使辞

　　緑衣使朱冠缨西来万里陇山青金精气清儆直言语分明藏不得房中秘人不知近窃宁王玉笛吹殿上儿老莱戏十幅锦绷摇虎翅皂鵰不语君王私拜尔君王緑衣使

　　桃花犬

　　邑吴氏仲衡家畜犬病踣子能衔食哺其母母死塟小山下有花开如白凤仙人因称之为孝犬云
　　昔桃花孝义闻天家今桃花生子在吴家桃花子母病踣不起三子者累累若悲啼有一子衔食哺母母食之子始出驰一去复一来眠母左右不一离吴老人寿期颐五叶孙斑斓衣门前荆树不分枝柱下并蒂生灵芝吴家孝慈及草木况尔桃花为有知喔喔枭獍儿泥涂我宫室荡裂我四维风俗日坏坏不支歌桃花作家庆吴家儿当执政桃花甡化枭獍

　　祀蚕姑火龙词【并序论】

　　余尝论蚕有六徳衣被天下生灵仁也食其食死其死以答主恩义也身不辞汤火之厄忠也必三眠三起而熟信也象物以成蠒色必尚黄素智也蠒而蛹蛹而娥娥复复卵而蠒神也此六徳也人灵为倮虫之长食君之食衣君之衣乃有朘生灵之膏卖君父之国卒不得其死者其不愧火龙乎因赋火龙辞四章补乐府之缺
　　火之龙兮云弗从雨弗降【叶】三眠始三眠终　火之龙兮桑以榖丝以腹蠒以屋象水火兮以金以玉　火之龙兮蛹以蛾蛾以卵卵复化【叶】龙之神兮实多惟龙之神兮有大功于人又杀身以成仁狥道而忠益信　火之龙兮其节甚髙彼麋爵者谁兮生宠死则逃剥民之膏粥人之国而死与叛鬼曹火龙徳徳可褒

　　冯处士歌【并叙】

　　富春冯正卿氏四世不分其曽大父冀为宋徳佑死节臣正卿者才而贤当元末不屑仕伪众啧然以处士称之丘园科屡起处士处士絶之曰予幸有一庐一区林下可以避风雨田一成在郭外可以给衣食学圣人之道者可以自乐不愿仕也且仕荣利禄隠乐贞素茍以相易彼此两乖吁处士正卿其可谓逸而真者欤故吾号之曰贞逸而为之赋诗曰
　　星台下桐庐阴曰有节士冯氏之家林后三叶五丈夫子玉琳森曰正卿者长身而美髯【叶壬】风局孤古体貎疎且沉家不失箴里不失任贫不屈富不淫有余推与人矧肯要爵禄心阙下足终南【叶吟】凤皇引髙神龙深深【音心】处士贞逸退如处女古井心嗟今之士科隠丘事王侯行无补阙言无禆谋惟禄食是媒诡贞而佞诡逸而逑以为吾人忧放而返也涧恚岳陇羞闻处士风其不泚然在颡岂吾人俦

　　桐卿俊公子

　　古什一首饯濮敬之荣上司之任
　　俊公子二十忠义俱杀贼不受赏务在安邦闾使者宣条约来试匡君畧调官乡县中狴犴庀鎻钥此气与秋髙丰城掘宝刀狱空元有象门橹鹊来巢

　　丁孝子行

　　孝子兰刻木肖母颜木有神痛相闗况我孝子有母上堂问安否母胡为双目瞽母瞽扪壁行行聴孝子声孝子泣母舐母目何时仰见天日星朝舐瞽莫舐瞽一日二日百里程母瞽豁然而月明邻里交相贺母如长夜再生明孝子名上达天聴华表柱为孝子旌叶牟【出诸暨志】

　　铁崖古乐府补巻四

　　●钦定四库全书

　　鐡崖古乐府补巻五目録

　　大明铙歌鼓吹曲十三篇

　　●钦定四库全书

　　鐡崖古乐府补巻五

　　（元）杨维桢 撰

　　大明铙歌鼔吹曲十三篇

　　濠之涂山自五代周世宗尝见王气凿其地絶之今越五百年而王气复还圣人出焉为生民主为圣征启第一

　　于王气涂之冈五百祀皇陵藏火流乌星流虹驾生圣人应天祥圣人生六合一统天下昌
　　右圣征启九句其七句句三字其二句句七字

　　妖术弥勒氏聚党以万计据汝颍蔓延河洛为汝阿弥第二

　　汝阿弥言语侏离复兜离妖诵胡膜干毒师蜂屯蚁聚亿亿万摇首枯舌乐不疲金银城鐡为■〈捷，釒代扌〉汤为池北踞河洛南驱淮老獐野鹘弗能支大明帝厉虎旅拔龙飞手把黄钺相招麾元运絶弥何为筑京观兖之际荆之埀拨乱反正圣武赫戏大明烈烈开皇之基
　　右汝阿弥二十三句其十二句句三字其四句句四字其七句句七字

　　王师起临濠收义兵驻南谯平河阳遂南渡为天下所推戴郊天登极为临濠武第三

　　皇皇帝肇迹濠之壤【平】上天黜元命命帝靖四方神兵三千投棰渡江基建业定南京【叶】大兴问罪师天戈剪妖狂妖狂溃崩【叶】赫烈我武扬系颈阙下大明朝贺开明堂元主大去国闽广并来王皇帝神武越五帝咸三皇皇皇万国宾日出日入土普为大明臣制礼作乐圣化钧大一统业万万春
　　右临濠武二十二句其四句句三字其四句句四字其九句句五字其三句句七字其二句句八字

　　长鎗氏何吴俞刦元将刘九九夺睦城民大溃人相食不聊生王师剪平之为三蛇长第四

　　三蛇长一蛇擅雄王上掩三日生妖芒羿乌毙弯弓无人落搀抢血人为浆肉为梁交结■〈犭考〉狫恣跳梁帝闵下土命将一日平【叶】收其帑实夷宂藏截蛇首刳蛇肠祭民社主反民井灶还丘坑
　　右三蛇长十有三句其三句句三字其一句四字其三句句五字其五句句七字其一句九字

　　元末伪汉陈友谅据江广水犀之众薄我城下天戈一奋追北鄱湖上友谅殪于矢为犀之穷第五

　　山倾峩【峩峰抚州山名】水翻鄱旗拏黄龙鼔考鼍坤轴震水犀列以阵楼橹层层突而蜃皇赫怒血漂刄不用命斩以徇鐡钩鎻扼艨艟辟强弩开神弓老犀晕火角生风流星一矢贯尔额与胸老犀穷小犀夜泣鲛人宫
　　右犀之穷十八句其十二句句三字其四句句七字其一句五字其一句九字

　　伪吴张士诚由淮据浙僣国于吴门命将讨之介弟士信中礟死士诚投首降为双虎殪第六

　　江为障湖为池两虎赫赫奸天威天兵东下跨池与障平如砥【平】兵十万威武宣红帕锦股偃草前暇以岁月喘以延收残丁婴孤城穿城礟机若流星小虎粉首大虎摧爪翳两睛齐云火天骨肉焦冥天子好生一鸡一犬不汝兵粮尽矢竭开闗输平羣臣鱼贯归大明大明帝义之断仁之成
　　右双虎殪二十四句其九句句三字其七句句四字其八句句七字

　　方氏珎凭温台明三州竟东海命将平之俘至京师为东海鲸第七

　　东海鲸鬐插鐡牙如雪山眼如月前驱虎头鲨后挈三足鳖尾一掉天纲崩地维缺吞三闽啖百粤飞涎喷沫弟兄作宂岩潭生子孙天吴弯弓弓靶折四海波涛尽流血东皇太乙乗鱼从霞长纶臣饵羁縻钩加渔彭蠡猎黄池鲸亦穿腮京口来【叶】京口来游不动化为鳅空嗫喁
　　右东海鲸二十六句其十三句句三字其五句句四字其三句句五字其四句句七字

　　元将将镇闽不克守土豪友定闭闗抗王师□将破之俘以告庙为定八闽第八

　　海上将军神骑还乗胜巻甲斩闽闗阿难气虓虤老鹘语绵蛮土豪据土孰与京将军将命扬风声豪一败走连营俘以献庙功用铭闽山奠闽水清
　　右定八闽一十一句其三句句三字其二句句五字其五句句七字其一句六字

　　淮豪王信据山东大将取之不以师羁其父与兄而信降为下山东第九

　　益之都鲁之邦元不纲兵强马壮碻磝冈梗我王化山输海贡隔梯航狡狐三宂跳踯贪狼王师薄城筑我受降骈首就缚父与兄弦歌之化复我邹鲁乡
　　右下山东一十二句其三句句三字其五句句四字其三句句七字其一句九字

　　秦侠李思齐据闗中已而私窃名字王师招之解甲来降为招闗中第十

　　太原李继忠襄京兆李王咸阳唇齿相依势相望构谗煽虚撼金床王纲偏圯弗攑上弗急君父同盟不相援征兵闗中伐太原大丞相偏将军士马百万蹂燕云国已墟闗来从尉之陀窦之融
　　右招闗中一十八句其十二句句三字其四句句七字其二句句五字

　　元末河南王扩阔守汴大兵抵城阔遁遂收汴京为汴通河第十一

　　邗启沟汴通河河之王铠仗山积血流波前徒接战尽倒戈二三主将弁峩峩输忠竭节心靡他以彼取此类虞罗由汴入泺入红螺嗟政不纲可奈何自底灭亡可奈何
　　右汴通河十一句其三句句三字其八句句七字

　　王师由海入燕元主大去其国全城来归不血一刃为统幽蓟第十二

　　国运倾六师驻那咤城龟兹主走滦京宣明诏许厥成壶箪筐篚左袒迎封籍府库奉大廷大丞相舎于野【叶序】克大国匪余武天子龙骧士貔虎问其寡泒毋恃杀掳秋毫无犯民按堵民按堵振旅旋钩丽冒胤未殄灭【叶】大将军请戍邉偏将踰葱岭越祁连追亡逐北万五千抗大旌悬絶幕【叶】天子喻书通玉帛胡宗□□来沓译
　　右统幽蓟二十九句其十八句句三字其八句句七字其二句句四字其一句句五字

　　伪夏明珎负地险久据四川天子息兵之次未忍加诛先谕之以辞为喻西蜀第十三

　　陇云寒陇水干天使晨入荆门闗右扼僰左控秦巴蜀限峨岷伪夏昆强项不来宾元戎阐皇威民何罪肝脑糜一札西去如星驰彼元之微弃身独夫剪与我絶忍及尔孤告冉厖束斯榆檄邛笮上版图剟包蒲受正朔玉垒峩■〈山上眉下〉我城郭沱潜三巴我堑壑誓蚕丛铭剑阁
　　右喻西蜀二十六句其十五句句三字其四句句七字其三句句五字其四句句四字

　　会稽杨公亷夫登髙科四十余年以文鸣当时方四海有兵事髙居松江山中一日聘至金陵论定礼乐乃成铙歌鼔吹曲称颂武功昔栁栁州谪官荒徼以有是作方之于公目睹行师之次第而论撰于著作之庭者大不侔矣临川危素敬书

　　鐡崖古乐府补巻五

　　●钦定四库全书

　　铁崖古乐府补巻六目录

　　江西铙歌【二首】　　大将南征歌
　　小万户射虎行　　　　虞丘孝子辞
　　髯将军　　　　　　　铁骨搭
　　韦骨鲠【并序论】　　舒刺客【并序论】
　　赵公子舞劎歌　　　　李公子行
　　盲老公　　　　　　　铜将军
　　周铁星　　　　　　　蔡叶行
　　金盘美人　　　　　　春晖草
　　凝香阁诗【有序】　　毘陵行
　　杵歌【七首】　　　　刘节妇
　　雉子班　　　　　　　黄鹄曲
　　翁氏姊　　　　　　　濮州娘
　　处女冢

　　●钦定四库全书

　　铁崖古乐府补巻六

　　（元）杨维桢　撰

　　江西铙歌二首【见东维子】

　　陈友谅起兵杀倪蛮子据龙兴辨章阿里温沙公宪佥察伋公合兵破之龙兴始平江右诸郡无不欵附至此而武功成作龙兴平
　　繄龙兴藩西江二昄章国骏厖江有砥柱胡为鸿流洚勍蛮效尤蟊蠈内讧三台暎太微国士俱无双王旅啴啴钲鼓摐摐天威震赫羣凶八郡望风咸来降武功既成毋从从圣人南面殿万邦
　　右龙兴平十五句其三句句三字其三句句四字其三句句五字其四句句七字

　　龙兴陷日宪使刘夔怀印埋土中土生瑞木一本察伋被命为佥宪丞购印于瑞木下掘得印来归伋得印施诸移文遂成恢复功为银章复
　　维白金有章维国之光九鼎既峙翕元化以张大冶范金吐景耀铓■〈虫留〉螭纽龟鸾翥鳯翔官臣实司之植我皇纲孰函且藏启发祯祥操挈系政柄繄徳是将符节允合人文昌荡攘凶顽时乃康与国咸休万年膺天庆
　　右银章复二十句其二句句三字其十三句句四字其五句句五字

　　大将南征歌

　　美河南王察罕也
　　大将军将天讨出南征文如阿阁凤武如牧野鹰兵行司马法漕转屯田丁鹿山放麑万众泣虎穴取■〈虎兔〉千人惊东屯西屯露书布南徯北徯壶浆迎蛮奴授首鳖子献城三危送欵孤竹输平蓝之山截海断峡之水吞湘汉大将军持庙算直向刑塘筑京观嗟嗟小蛮触尚尔争雌雄将军大势破竹下拾土补地裂中国长城无再坏昆崘天柱无再折盘石永安金瓯罔缺我颂摩崖千丈碑大字如斗光夺月

　　小万尸射虎行

　　美庆元镇帅金驹儿也
　　邉城秋气劲折胶草枯燎发风萧萧将军校射出细栁马上箭落双飞鵰须臾吼地穷兽急将军匹马电弗及疾蹄迸落冲虎过白羽穿喉虎人立将军身不六尺强一怒万夫无敢当先皇赐名名拔突部下材官争蹶张画工亲见编须勇急阵梢冈浩呼汹目光落地已化石将军生气毛髪动君不见桃花岛阜树洋乳孙哺子人为粮将军一死不可生东海黄公愁夜行

　　虞丘孝子辞

　　顾亮会稽上虞人也父珪倡义兵拒海冦与虏邵仇至正戊戌冬迈里古思引兵东渡珪为虏所害亮时年十五每有推刃于仇之志而未获遂也阅去十余年过余道其事挥涕哽咽怒髪尽竖予悲其志为作虞丘孝子辞以继古乐府云
　　虞丘孝子父仇未雪长剑拄頥蕺草在舌夜诵读漉篇涕泗尽成血于乎头上天戴昬晓千金去买零陵之匕刀虞丘孝子心始了

　　髯将军

　　美功将董叅政搏霄也
　　髯将军将之武相之文文武长才不世出将军兼之今絶伦阵法本天地兵机侔鬼神八门遁丁甲六花散风云楼船旌斾龙矫矫云闗金鼓雷磤磤水犀枝战悍鲸帖陆兕出神妖狐奔风尘澒洞翳日月紫髯一拂开朝昬上马谈兵被裘带下马降礼陈壶尊于乎昔人恨随陆无武绛灌无文将军之武平祸难将军之文焕经纶髯将军受斧钺承华勋浄除国妖雪国耻制礼作乐归相天王尊

　　铁骨搭

　　美江浙省铁宣使也
　　铁骨搭伟鹘砂性如獬豸口如鸦仰见太阴剥食欲挟匕上天刳妖蟇俯见海扬波誓拔快剑水上断蝮蛇才雄志大无位可施展乃令行人走使匹马无停挝南藩大吏一月二十九日醉藩职弗理莫敢辄玼瑕骨搭北上见官家官家门南事一一叩陛下陈治忽谈忠邪天子为点首百官尽惊呀御史结舌惭辅车有附和无聱牙于乎骨搭者古之汲直无以加天子何不唤取归南衙下为百司司白简上为天子持黄麻

　　韦骨鲠【并序论】

　　韦名清江陵人性强梗好怒骂人号为韦骨鲠省台大臣有过辄昌言之无忌伪张氏大弟夺浙相位相僚曰寿曰的拜其伪太妃已而复夺台印章大夫普持印未决清走普所属语曰大夫尚不能殉印一死耶普死之清时为察胥独航海至京师上书言寿的丧节普完节及陈便宜二十事上不报徒步归江陵故里吴主欲仕之清力乞骸骨侍亲遂落魄金陵市中以诗酒为事母死后服道士服游五岳名山云予以清非公卿大吏而嫉邪愤世有祢正平之气节求之于妾妇世岂不在可咏之列耶为作韦骨鲠诗
　　韦骨鲠性■■语轧■〈旱戈〉【干】眼中有周公孔子舌底有龙逢比干见无义汉不律官怒瘿突项髆芒刺生肺肝【去声】敢向汉遮栏驾策不向秦鑚【不仕伪】世人不识之峩独角巾如豸冠痛吟荡阴里悲歌清泪滩左旋右衡万妾妇朝梁莫晋千痴顽弗弧弗刃劫白日■〈釒屈〉郎摸仿同一虷【奸同】走毂下出台端力陈悖逆不赦金鸡竿败红一阵逐风去木駃万驾螺蛳盘朅来秣陵市佯狂落魄酒浇舌本黄河干我有孤竹笛和君独丝弹神仙狡狯只在吾人间倒骑一笑与尔共访西华山

　　舒刺客【并序论】

　　沅州有奇男子陷贼中佯俘受伪命阴谋刺伪主大享宴中匕首业出袖不幸不中讫能流渰以免絶似博浪沙事伪主淫杀疑似百十人已而间行归荆溪山中说豪杰数百辈从之归正于江浙省相府贡礼部为作歌诗令予志其事予始知奇男子舒氏而志名明年志觐京师予徒乡贡忻【一本忻下有忻字】回京师持其状来求书余读太史公刺客传未尝不悲国士之志志穷而为刺也议者谓传刺客非春秋旨盖尝论刺客有义有不义辨为国报仇为私人戕正人此义不义辨也刺客有五吾取其三人沬持匕首刧盟坛上管仲不以为非而归其侵地让挟匕首入涂厕中赵襄子义其人而卒释之轲挟匕首亢图为丹太子驰入仇国图穷匕见而卒受戮死君子犹以义侠予之嘻刺客若三子者可以翩豹之例书之乎五百有余年而曹操遣客至先主座所见诸葛而遯此真珠靡耳又三百余年而唐有曹王俊客能取其主仇谢佑首为溺器义士快之又七百余年而今有舒志人又咎其不得为曹王俊客此以成败论也吾取义烈于志不计其功成与败也太史公曰义或成或不成其较然不欺其志岂妄也哉吾以是取志予既为志录其事志自京师得赏爵回来见曰先生为李铁鎗作歌至今铁鎗有生气志拙事幸见録于铁史再幸得先生歌虽衮冕无以喻荣予与壮士饮酒酒既酣遂为作壮士歌一解使左右击节合噪相和壮士大喜出佩剑作浑脱舞而去
　　舒壮士智如张子房胆如赵子龙神州地入黄旗东壮士手挽回天功探虎入虎穴壮士沃焦心火热怒潮一巻石头城匕尖已带乖龙血闇中三耳走鬼工百日淬匕一日穷座中火位剉杌肉壮士灭迹孤飞鸿柯坛劫盟地还鲁舞阳小儿何足数博浪沙头力士归为韩报仇仇必虏于乎大将军万夫雄赤心报国为先锋如何马头交剑不斫贼却留小惠夸丁公

　　赵公子舞剑歌雪

　　轩左相求奇才剑客公子侍予游其门席上作舞剑左丞命歌之其人名信奉元人也身长九尺有文武畧
　　赵公子千人英读书万巻愁无成负此长身九尺如长城雪芙蓉玉青骢我将挟尔成大功腰纒十万欲何徃直上北台观虎龙道逢铁笛僊把酒九峰前酒酣为我拔剑起作浑脱伎白虹遶地乌风旋躩然指天天为穿天狗堕地顽星坚老铁酒酣为椎鼓壮士冲冠髪倒竖老増撞斗何足为鸿门突立卫真主赵公子千人英为君酌酒肝胆倾忍见东南吴楚坼慎莫脱手踊跃逝去双龙精君不见我家古铁三尺冰粤砥荡磨新发硎不学区区一人敌上为天子匡前星

　　李公子行

　　李公子鳯之雏龙之驹面如赪玉盘眼如明月珠舌端吞吐五色锦胸中元有邺侯三万牙签书曩执金陵南端之白简今曳淮吴大府之长裾东维先生在五湖相逢一笑黄公垆我闻公子曽大父先皇开基作刑部马头约法十二章燕都新建尚书府丹书铁劵盟山河赫赫勲名照今古又闻尔父司农公画策屯田辟西土岁输百万实太仓功着兵前料量府汝今年少毛骨奇五花骢马当春骑燕王方买台上骏赵客合脱囊中锥姑苏台下春回首东风緑遍官河栁人生离合自有时更劝西门一杯酒李公子尔岂马上杀贼之钃娄下马喻贼之露书莫负汝祖汝父东鲁为真儒

　　盲老公

　　刺拜珠格尔台长也戊戌十月二十三日党海冦用壮士槌杀之穆尔古苏将黄中禽拜住尽戮其家
　　盲老公侍御史崇台半面呼天子白米红盐十万家凤箫龙管三千指门前养客皆天骄一客解拯千黄苗太阿之柄忽倒掷槌杀义鹘招羣枭一客死百客辱万夫怒一夫独生缚老盲来作俘百口贱良一日戮独遣小娥年十五腰金买身潜出户腰金买身潜出户驮作娼家马郎妇

　　铜将军

　　刺伪相张士信也丁未六月六日为龙井炮击死
　　铜将军无目视有准无耳聴有神髙沙红帽铁篙子南来开府称藩臣兵强国富结四邻上禀正朔天王尊阿弟柱国秉国钧僣逼大兄称孤君案前大事十袄嬖后宫春艳千花嫔水犀万弩填震泽河丁万锸输茅津神愁鬼愤哭万民铜将军天假手疾雷一击粉碎千金身斩妖蔓拔祸根烈火三日烧碧云铁篙子面缚西向为吴宾

　　周铁星

　　刺敛臣周侲也张氏亡国亡于其弟士信趣亡于毒敛臣周侲侲山阳铁冶子以聚敛功至上卿伏诛日曰钱谷盐铁籍皆在我汝国欲富当勿杀我主者怒曰亡国贼不知死罪尚敢言是耶速杀之吴人快之或手额谢天曰今日天开眼也
　　周铁星国上卿谈韩申为法经钉棰杖为国刑千仓万库内外盈十有三赋争科名周铁星鞭算箕敛无时停开血河筑血城血战舰血军营刮民膏嗍民髓六郡赤骨填刍灵齐云倚天一日倾铁星亡国法当烹尚持六郡金谷数丐死万一充虞衡乌乎周铁星十抽一椎百万钉誓刳尔髅作溺罂铁星碎地启聩天开顭【盲同】

　　蔡叶行

　　刺佞幸臣蔡文叶徳张氏亡国由太弟太弟致此实由二佞丁未春二佞伏诛于台城风干其尸于枰刑者一月
　　君不见伪吴兄弟四六七十年强兵富金谷大兄埀旒不下堂小弟秉钧独当国山阴蔡药师云阳叶星卜朝坐白玉堂夜宿黄金屋文不谈周召武不论颇牧机务托腹心邉筹凭耳目弄臣什什引膝前骨鲠孤孤内囚牿【参军俞斗南也】去年东台杀普化今年南垣杀铁木凤陵斵棺取含珠鲸海刮商刼沉玉粥官随地进妖艳笼货无时满坑谷西风卷地来六郡下破竹朽索不御六马奔腐木那支五楼覆大钺先罪魁余殃尽孥戮寄谢悠悠佞幸儿福不盈眶祸连族何如吴门市卖药卖占饥死心赤足

　　金盘美人

　　刺伪驸马潘某也潘娶美娼凡数十内一为苏氏才色兼美醉后寻其罪杀之以金盘荐其首于客宴絶类北齐主事国亡伏诛台城投其首于溷
　　昨夜金床喜喜荐美人体今日金盘愁愁荐美人头明朝使君在何处溷中人溺血骷髅君不见东山琵【弼】琶骨夜夜鬼语啼箜篌
　　齐主纳娼妇薛氏清河王岳尝因其姊迎之至第帝怒杀其姊薛甚宠于帝久之主忽思其与岳通斩首藏于怀出东山宴饮探其首投于盘支解其尸弄其髀为琵琶复收髀流涕曰佳人难再得载尸出塟帝被髪步哭送之

　　春晖草

　　悲甘生钧也钧从予学春秋乡贡成名父死母老乏养不择禄而仕于伪祸连及之与十叅谋同死于髑髅堆云为其母赋春晖草云
　　宜男花春晖草小草报春晖叶好花亦好花上青蚨缀枝满阿■〈弥上女下〉花开春日短疾风巻地起劲草偃如麻借问春晖草漂蓬落谁家阖闾城外髑髅台阿■〈弥上女下〉些魂台上来宜男草抽花染血花上之血不可灭

　　题朱莲峰梦逰仙宫殿明日偕见西辨章进凝香阁诗【长短二十句】

　　青莲老人青佩环自言昨夜梦逰海上天梯山天梯之山三万八千丈琼台双阙开天闗赤藤飞上最絶顶千树琪花散晴影通明前殿上觐玉虚翁左面长眉瞳炯炯玉翁元是太极仙手弄两丸日月旋天扃地户司启闭玄牝一钥开天先青莲老人南极裔泰华开花一千岁大人赋奏马文园玉藕如船浇渴肺殿前作诗明月光光采下彻下土中书堂明朝写得凝香章蝴蝶飞来七宝床

　　凝香阁诗【有序　长短二十四句】

　　凝香阁者光禄大夫平章政事张公辟之以待四方贤士即汉平津侯之东阁也客卿铁崖杨子名之曰凝香本韦苏州语予读杨子记云休兵息民又云厌兵图治引周公仲山甫为辞夫兵不为攻城乃森戟于左右者岂非休兵乎燕寝凝香与贤者共之岂非图治乎周公东征成王迎归天乃反风起禾此休兵效也仲山甫徂齐宣王赖有补衮出纳王命此图治效也杨子之进规者至矣杭庠典教朱庭规敷杨子之记复为歌以颂云
　　有兵不若森于庭发矢不若藏于棚汗马不若系于营休兵要待民力生平章政事光禄卿阁下万巻清香凝书生香徳生馨况复爇鼎相熏蒸緑烟一缕风度棂光禄燕寝寝不惊蝴蝶飞来窥枕屏周公入梦话东征山甫依稀亦言并天既反风禾稼登告以补衮埀鸿名杨子进规为座铭有客如此真贤卿有客如此真贤卿廪人饱粟庖人馈鲭燕昭台上千金轻钱君博士起相庆有如十八学士登蓬瀛

　　毘陵行【记十月七日事】

　　孟冬四将发勾吴弯弓誓落双髠颅智谋无过史万叶嫖姚无加李金吾前茅已作破竹刃三覆乃殪含沙狙常山长蛇一断尾即墨怒牯齐犇■〈甫〉玉蕋孤军呼庚癸皂鸦万甲迷模糊江南长技江北无蒲牢一吼千鲸呼赤杠卓入铁瓮户铁翅横絶丹阳湖捣虚之策不出此赤手可缚生于菟当时上将陷江都至今莫赎千金躯后来飞将慎勿疏襄王城头啼白乌如何临期易将犯兵忌何必不读孙吴书呜呼临期易将犯兵忌何必不读孙吴书

　　杵歌七首【见东维子】

　　杭筑长城赖辨章仁令两郡将美政洽于众心以底不日之成然役夫之记有不免凄苦者东维子录其辞为杵歌
　　亟亟城城城亟成小儿齐唱杵歌声杵歌传作睢阳曲中有哭声能陷城

　　又

　　自古众心能作城五方取土不须蒸蒸土作城城可破众心作城城可凭

　　又

　　迭迭石石石■〈山敖〉嶆立竿作表齐竿旄阿谁造得云梯子刬地过城百尺髙

　　又

　　罗城一百廿里长东藩恃此作金汤旧基更展三十里莫剰西门一树樟

　　又

　　苏州刺史新令好不用西山取石劳拆得凤山杨琏塔南城不日似云髙

　　又

　　南城不日似云髙城脚愁侵八月涛射得潮头向西去钱三铁箭泰山牢

　　又

　　攻城不怕齐神武玉璧堪支百万兵不是南朝夸玉璧闗西男子是长城

　　刘节妇

　　大江东流接混茫金山焦山郁相望铁瓮长城北枕江中有三槐节妇堂壁立万仞之髙冈自别母氏归刘郎中朝琼树摧秋霜玉琴不奏双鸳鸯玉笙不吹双凤皇络纬夜啼月上房烛光照泪埀汪汪纺绩给朝莫羣雏忽成行生处同室居死期同穴蔵新阡种松三尺强黛色已见叅天长流脂入地成琥珀终夜吐焰如丹光扬雄与冯道不异燕赵倡食君之禄而弗与国同存亡呜呼节妇之德不可量节妇之髪白于雪节妇之心化为铁我歌为继柏舟诗门户他年耀旌节

　　雉子班

　　秀女有姊妹被苗师强聘之为妻又遗妹媒而致其姊姊不从赴水絶之妹亦寻死为赋雉子班雉子班
　　雉子将雏虽两雌麦田青青四月时雉子班班上毛衣网罗一相失误为囮所危吁嗟尔为囮误又忍为我媒【叶】我今谢尔死岂忍须臾迟两雉死同归琴声鼓之为嗟咨英英鷞雌儿百鸟不敢欺只如燕燕傍人飞

　　黄鹄曲

　　萧山顾节妇年二十居寡贵要将强婿之顾赋诗自誓改道家装絶之为赋鲁陶婴黄鹄辞
　　黄鹄双栖兮年命有不齐雌将雏兮失其雄飞【叶】虽失雄飞孤自誓【平】岂无他雄兮誓不徙故栖使君兮逑予与孤俾予改图一女可二夫使君事主涂亦殊

　　翁氏姊

　　翁氏姊者钱唐人年四十不嫁寇陷钱唐与弟忠一家四人誓结袂死于河姊曰河之死者有秽矣吾独寻干浄水死忠等赴河姊亦不见乃跳城阴古井死
　　翁氏当乱离投河誓翁媪生为同林鸟死作结缕草翁氏姊投袂赴长河贼杀血污水我胡为河里死莫耶井古城阴下有斗水琉璃深井中古剑剑妾心莫耶夜作蛟龙吟

　　濮州娘

　　朱鬕氏掠女妇人择白腯者一狎即付汤火熬膏为攻城火药濮州花娘薛氏者濒杀复与裸饮饮婪酣抱花娘卧乗酣睡抽其佩刀刺之遁出驰马抵官兵而遂擒其众吁薛娼妇也而壮节可尚亦乱世奇事为赋濮州娘列古乐府
　　濮州花娘劝君酒酒中电影红蛇走花娘分死红焰焦五尺肉躯油一斗连床裸饮饮婪醺花娘待罪眠红茵突咽一寸揕匕首夜驰铁骑投官军君不闻始州王氏女拔羌刃杀羌虎濮州花娘刺客才剑气何须大娘舞

　　处女冢

　　处女名雪字玉霙余从父女弟也年十三善琴十五攻词翰二十许陈氏子未娶陈殁遂守志不嫁达官聘之不允自誓之死作处女冢兵乱处女闭户饿而死年四十有二冢在梧桐山先垄侧
　　杨处女白雪霙慈母惜白雪抱玉真珠擎十三善瑶琴不作濮上音十五弄彤管不作花帽情叮咛媒与妁必嫁公与卿英英马上郎貂帽绣衣裳来交处女币愿作处女郎贮以黄金屋荐以白玉床大珠连理带七宝合欢囊大珠五十万七宝百万镪黄羊尾如扇文鸡若凤皇置酒结髙宴长跪起行觞处女誓慈母有死不下堂嗟嗟杨处女处女节独苦事母终母丧母坟成负土白髪五十秋五十终处女誓作处女坟南山华表柱荒城兵火交三月不开户生作独月娥肯作城中三嫁妇

　　铁崖古乐府补巻六
