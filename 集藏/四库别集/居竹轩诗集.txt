　钦定四库全书

　　集部五

　　居竹轩诗集

　　别集类四

　　元

　　提要

　　（臣）等谨按居竹轩集四卷元成廷珪撰廷珪字原常一字符章又字礼执扬州人好学工诗不求仕进惟以吟咏自娱奉母居市廛植竹庭院颇有山林间意因扁其燕息之所曰居竹轩晚遭世乱避地吴中踪迹多在峯泖故集中有卜居海上之作后竟殁于松江年七十余矣其故人郜肃刘钦搜辑遗藁汇而刻之廷珪与河东张翥为忘年友其音律体制得于翥之切磋者为多而声名亦几与之埒刘钦常称廷珪五言务自然不事雕刿七言最工深合唐人之体今核其集知钦所言尚非过誉而七言古诗清华遒丽颇近姜夔一流亦自琅琅可诵惟五言古诗竟无一篇似不应全体遗佚或自知非其擅长遂不复作殆所谓善藏其拙者与

　　乾隆四十二年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●居竹轩诗集总目

　　卷一
　　操
　　古诗七言
　　古诗五言
　　卷二
　　律诗五言
　　律诗七言
　　卷三
　　律诗七言
　　卷四
　　絶句五言
　　絶句七言

　　●居竹轩诗集原序

　　成君原常之为诗既博取选唐中州而长之故发乎情者虽若愤慨思忧与夫婆娑暇豫也而无不深致其功焉余在广陵时尝与周游乎山僧野士之寓或临大江眺羣峰或升蜀冈坐茂树未尝不诗是作也其或风日之朝灯火之夕樽俎前而几杖后未尝不诗是谈也方其索句虽与之论说应答而中实注思揣练有得则跃跃以喜一字或聱必帖乃已信乎深致其功也如此间尝语余曰吾仕宦无天分园田无先业学艺无他能唯习气在篇什朝哦夕讽聊以自娱其闲逸非复求闻于世也仲举深知我得不荐之以言而时出以自省乎余谊不容辞以跋涉世故未能一引笔也今乃不逺数千里缄所作居竹轩稿以寻宿诺焉遂为书于编曰余学之大氐诗以法为守以声为凖以神为用故法贵整严法不整严则声为之散矣而声贵谐婉声不谐婉则神为之黯矣而神贵飞动神不飞动则徒法矣三则犹持衡然首重则轾末重则轩唯适于称焉尔若诗亦称矣固平昔所深许者也又将焉告辄为正误五字且録之而藏于蜕闇之竹素房河东张翥书

　　成君原常隠居广陵养太夫人甚谨因不出求仕其所与逰多至尊显亦莫有荐用之者四方士之过淮东或乆留或即去必以君为之依君周旋欵洽曲尽其意于是蔼然长者之誉君好读书尤工于诗比得其诗一编其忧时而闵俗愤世而嫉衰及其□也则有凌云霞入霄汉糠粃万物之兴要皆发乎至情非有所勉强矫揉而为之者也李唐之世能诗者最多而工部贠外郎杜公为甚岂非以其忠君爱国之意类诗人之思致君之诗盖于是欤呜呼杜氏所遭之时干戈抢攘生灵涂炭危若缀旒故其言之哀痛迫切殆不期然而然后世能知之者唯王荆公梅都官而已读二君子之为赋未尝不掩卷而太息若乃宪宗之世命将相平吴元济于淮右时则有若栁刺史表上平淮夷雅自以为施诸后代犹唐之光眀今天子诏遣大臣出讨首拔彭城旬日奏捷以君之才当效栁氏作上之朝廷以配江汉常武传示于无穷不既盛矣乎因书以归之至正十二年孟冬五日临川危素书

　　余向在广陵识成君原常虽居于市廛而植竹庭院间绰有山林意趋扁其燕息之所曰居竹日与髙人硕士游行吟举觞悠然自得举世务之可尚可慕者视之若浮云唯意于诗五言务自然不事雕刿七言律最为工深合唐人之体其交游则仲举张公为忘年友载酒相过殆无虗日故其诗之音律体制盖有得于仲举者多焉扰攘以来飘泊南北复会于吴门与先生游年已七袠余矣怡然与常时无异所作之诗视昔为尤进而流离悲壮之态感慨激烈之情有不能自己者今先生己殁于云间其全集未获尽见姑以所得于吴中并昔年记忆者若干首乃得先生故人刘君叔让彚而授之耕岩刻梓以传甚盛事也故序其大概于篇首云京兆郜肃序

　　古人评诗必观出处之大节与其所遭之时而后人之贤否不离于性情文字之间已可见矣大抵治平之时其声和而婉显荣之人其气舒以安不然则太息于干戈扰攘之际者多迫切之词呻吟于牛衣鹤垤之下者多愤激之态其去温柔敦厚之教益以逺矣何足以垂于不朽乎往者河东张公仲举以诗鸣于广陵追而和之者有成君原常焉南北之士一时莫不称让其后张公被召入翰林跻显仕所以黼黻声猷咏歌所志者其境顺而易而原常栖迟山林继罹兵革年日以衰身益以困顾以忠厚之气发而为和平之声卒亦与张公相颉颃所谓逆而难者也余识原常于吴门观其扁舟往来于洞庭笠泽之墟逍遥乎云水之上凡所渉厯一寓于诗能揣练六朝之情思以入唐人之声律变化寻常之言为警拔之句终归于适其性情劝为忠厚而已夫岂置一毫穷欎不平之态于其间哉昔孟浩然一失意于眀皇犹不能忘情于篇什陆鲁望在唐之季每寄愤于烟朝月夕之外若原常者虽不遇而终无憾焉其诗可传而其为人可知也丙午岁吴中邹奕序

　　居竹轩成先生曩居广陵与先君友善每侍谈论不觉终日服膺请益积有年矣风尘澒洞各天一方后审先生寓云间则已捐馆哀悼之余思先生平昔留意诗什脍炙四方先生虽亡而有未尝亡者存焉以余向所诵记及今收采于友朋者分彚成帙以寿诸梓呜呼以先生之才之徳而肥遁夷犹吟哦自放乐乎天而不求于人者先生之志也至若晚年遭乱奔走艰难欝抑谢世使人若不能无憾者卷中所存莫不铿锵珂佩而追蹑风雅与昔贤齐驱则先生又何憾哉谨以诸名公所序先生出处及赞诗之工妙者刻于卷端因述余所不敢忘先生者以缀于后中山刘钦谨识

　　●钦定四库全书

　　居竹轩诗集卷一

　　（元）成廷珪 撰

　　○操

　　题王彦龙藏三茅郎元隠墨兰

　　登勾曲兮常良揽薜带兮筠裳絷白驹兮空谷葆九凤兮扶桑泛光风兮既零雨水浅浅兮石楚楚望夫君兮不来怅清风兮日将暮

　　○古诗七言

　　送周草牕尊师归庐山太平宫

　　匡庐之山仙所居银河倒蘸青芙蕖三千里路昔一往十八社友今何如向来匡君结庐处至今海月悬髙树水流花落春复春洞府苍茫隔烟雾西风萧萧吹短衣卖药修琴不归去浔阳潮落海欲枯几时再得麻姑书桂风不跨林下虎回仙肯顾盘中鱼幸留神物守舟鼎近喜弟子迎颷车世间信有扬州鹤看汝乗之上寥廓晴窻须理白云篇爽气仍开紫霞阁袖中寳剑且藏锋彭蠡小龙方睡着

　　题娄仲瑛山居图

　　近代几人画山水郭畀无人朱敏死后之作者徒纷纶得骨得皮谁得髓闻君扫却山居圗令我见之心独喜前山环伏似虎蹲后山奔腾若龙起縁溪草堂星散居嘉树阴阴云旎旎岂无采药古仙人亦有看书两君子七十老翁居竹间老去胡为在城市君如有意肯相过貌得沧江弄清泚

　　送天长县学教谕孙允诚任满归金陵

　　忆昔君方少年日文帝潜宫曾一识龙飞上天不可扳圗画空余两竒石闭户读书三十秋一线为官十领职天长令尹莫我知苜蓿朝盘胜肉食三年官满来扬州僦屋正近横江楼门前车马日如市谈经讲易皆公侯公侯满座即沽酒典却箧内青鼯裘乡心苦忆长干里眀日君当渡烟水中山李桓文中雄乃是君之渭阳氏深夜再拜如母存故宅重归令客喜岂无旧业问松筠亦有清辉照桑梓青云熟路君何如白髪沧江吾老矣

　　丁十五歌

　　丁十五一百健儿如猛虎几年横行青海头牛皮裁衫桑作弩射阳湖上水贼来白昼杀人何可数将军宵遁旌旗空倭甲蛮刀贼为主西村月黒妻哭夫东坞山深母寻女屋庐烧尽将奈何往往移家入城府不是丁家诸健儿仗剑谁能翦狐鼠楼头酾酒齐唱歌争剖贼心归衅鼓官中无文立赏功还向山东贩盐去

　　春夜曲

　　芙蓉楼前拜新月寳鸭微熏透银叶吴山楚水送逺游不管闺中照离别谁家玉钩飞上天一似连环旧时缺缺多圆少将奈何一寸愁膓万里结为郎白苎裁春衣又恐月圆郎未归

　　江南曲

　　吴姬当垆新酒香翠绡短袂红罗裳二盆十千买一斗三杯五杯来劝郎落花不解留春住似欲随郎渡江去酒醒一夜怨鹃啼眀日兰舟泊何处

　　戚戚行

　　戚戚复戚戚白头残兵向人泣短衣破绽露两肘自说行年今七十军装费尽无一钱旧岁官粮犹未得朝堂羽书昨日下帅府然灯点军籍大男荷锸北开河中男买刀南讨贼官中法令有程期笳鼓发行星火急阿婆送子媍送夫行者观之犹叹息老身今夕当守城犹自支更月中立

　　射鸭謡

　　阿侬手挽竹枝弓射鸭緑杨湖水东三三五五似学武一箭误中双飞鸿前船唱歌后船哭月黒湖中夜潜伏东海健儿不敢过人命几如几上肉老翁入县前致词夜夜全家犹野宿丁宁门户且勿开眀朝又怕官军来

　　哀老卒

　　白头老卒衣欲穿日日织屦能几钱点名去讨海东贼别家泣上城南船自云十五入行伍掠阵争夸力如虎卖刀买酒看升平六十年来不用武将军醉即骑马归犹散黄金教歌舞中原上马贼更多白昼杀人谁作主我今老去死即休白骨填海何人收朝堂昨日下黄榜谁家年少当封侯

　　闻中原河决盗起有感

　　中原九月黄河水平陆鱼龙吹浪起飞霜萧萧鸿雁来禾黍漂流桑枣死大风怒号扬飞尘白昼剽掠如无人官军不诛海东贼县吏乃杀西村民夜闻羽书起丁力老稚嗷嗷向谁泣我当六十将奈何扶杖淮南望淮北

　　题方方壶遥山古木图为桂元芳赋

　　千年老蛟方蜕骨蹇偃长身擘厓出山樵熟视不敢近似有雷霆护神物仙人来自方壶山何以写此留人间樛枝风动鐡交屈苍皮雨溜苔斓斒芗溪先生读书处对面髙标起烟雾会将用汝作灵槎八月因之上天去

　　熊松云画秋林诗意圗送蔡伯雨道士归上清松云在淮阴今其来因见题以赠之就以柬送方壶隠者

　　松云先生江海客淮阴市中人不识惊风吹沙眼倦开枕上青山归未得上清蔡君仙之徒邂逅同觅黄公垆饮酣脱帽忽大呌乗兴为写秋林圗蔡君视之一抚掌笔法拟我方方壶我家山中旧游处如此长松几千树仙岩隠者抱琴来鬼谷髙人吃茶去先生有意肯相从分与东头一间茆屋住

　　辛卯秋旱已极至八月晦天大雷雨

　　八月晦日雷怒号大雨如注风萧骚捷如鬼神撼山岳涌出江海翻波涛屋茅平卷一重去河水忽涨三尺高惊鸿翅湿飞不起散乱中泽呼其曹云龙有意洗兵甲下与苍生舒欝陶浮云收敛赤日见天宇廓逺无纎毫岁年不逢亦偶尔吾将种麦耕东皋

　　裴氏二节妇之诗为屯田房千户作

　　昔年夫君死漳戍恨不从之泉下去有弟万里负骨归获鹿原头与封树是时孤儿方学行天地容身复何处此心匪石石可移誓欲教儿如汝父儿成取媍身始闲一旦儿亡岂能顾妇姑相守到白头至今不识门前路夫家赵郡知几年乡里尝旌两节媍向来我识房将军乃是节妇之侄孙岁时宁忘俎豆事水旱肯废云山屯忠臣烈女有如此千载义事辉髙门

　　送万嘉会教谕之山阳

　　西江万君头戴笠清时典教山阳邑王侯折简不可招令尹之前只长揖深衣上堂开讲筵衿佩铿锵如鹄立六经字字在所行要使儒风更俗习朝盘苜蓿甘如饴不羡诸公谋肉食人材作养期有成他日当为教官式

　　湘江秋逺图

　　苍梧愁云拂烟水日暮无风波自起何人吹箫作凤凰髪披临江迎帝子黄陵女儿情更多却掩氷弦泪如洗千年遗恨人不知坐对空山疑梦里

　　送李教谕避乱归鄱阳

　　长淮九月秋风髙水恠百出生波涛吴樯楚柁不敢渡人命委弃如鸿毛山精白昼作鬼语野狐黒夜如人嗥县斋博士最忧者中宵起听荒鸡号岂无强弩射其上愁来磨损胸中刀平生读书弗见用拂衣归卧番江皋知几未落季鹰后对客且放元龙豪束书三日先告别令我不乐心忉忉时运忽来乌可遏忧患卒至将安逃髙歌激烈不肯住衰栁何以维轻舠临岐大醉意不已更过西家沽酒醪

　　四眀张文海母娄节妇诗

　　贞节之妇何代无大节直与忠臣俱髙风凛凛出肝胆皎如日月行天衢江淮丧乱复何有衣冠扫地悲穷途眼眀见此节妇传胷中愤气为之苏夫君疾病有遗语身后之事当何如上有髙堂之老姑下有乳哺之二雏浮云无根白日短黄尘有尽沧溟枯沧溟易枯日易短妾心到死终难渝夫君一去三十载二雏惸立今为儒迩来世俗薄如纸抚琴南望空嗟吁为臣不能报眀主七尺有躯空丈夫呜呼七尺有躯空丈夫

　　半山歌为余干周隠君作隠君早岁江湖中有半山行藁三十年晚归冠山终老焉

　　番阳台上生春草湖外之山为谁好沧波日日送征帆多少行人此中老翁昔少年初逺游吴楚东南事幽讨江海诗名三十年尽揽风烟入行稾归卧冠山一半云知足由来合天道黄金似水供岁时白髪如霜照清昊却留一半与诸君若个似翁归亦早傍人错比争墩翁翁若闻之应絶倒

　　雪中歌为王子中赋

　　王郎不知何许人一舟横泛江之濵风清月霁未肯出沧洲独与天为邻洞庭烟水两寂寞十年不见君山春北风三日雪大作挂席张帆以为乐手中铁笛吹紫凰身上■〈敝上毛下〉衣如白鹤拍浮满载百壶酒奚足篷牕供独酌剡中隠者毋相疑乃与戴老同襟期更阑酒尽雪未止趣棹欲返犹迟迟今夕何夕此乗兴千载未必无人知

　　悲徐州

　　彭城八月风尘起数郡义兵多战死良家子女复何辜尽作黄河水中鬼髑髅填海几时归千古沉寃无处洗王师一日天上来虏船夜欲浮桥开守桥将军不敢敌狂澜倒泻声如雷三山回望平如掌野旷犹闻金鼓响军中少年当封侯争入辕门请功赏江边老翁死即休血泪沾襟空白头

　　题画史王梦麟卷

　　老翁穷居广陵市四壁萧然祗圗史题诗不博一文钱空瓦磨穷空费纸不如乡里诸妙年翰墨游戏王公前解衣盘礴作山水一幅何惜千金捐何人最得沧洲趣麟也于今称独歩狂吟寄兴肯相过画我东桥竹居趣

　　延佑三年东平申屠先生掾山南宪司行部夷陵毁曹操祠为孔子庙歌颂赋论者伙矣后四十年余亦赋一首

　　西陵归来忽千古操也何尝称魏武黄牛峡口不曾来亦有巴人建祠宇巴人日日迎送神男能唱歌女能舞一方说是鬼奸雄血食依凭出巫语精灵托汝据荆襄魂魄何由归邺许今年偶值申屠君削吾尊罍彻吾俎茫茫穷壤复何之夜夜荒林怨风雨无颜可见山阳公有恨犹思茂陵土当时贼汉岂独孤同日举兵皆可数髙文一落在人间只得群公削狂虏寄与扶倾济弱人慎勿欺心背其主

　　题顾秀才藏舟中看月图

　　放船晚作南湖游一葫芦酒当船头白云翩衣紫霞帔松风吹髪寒飕飕少焉月出景零乱散作百顷玻璃秋有月复有酒不饮令人愁谪仙在何许空塟青山头我家草堂月更好何如返棹归来休痴人不饮月亦羞素娥起舞我摘阮对饮岂必论觥筹千载与月同风流

　　送澧州治中王伯颜征蛮诗

　　大风吹沙扬飞云五溪白昼纒妖氛鼎民澒洞走无路何人靖难收竒勋捍城惟称纳太守杀贼惟数王将军将军行年未五十上马挥戈勇无敌岛夷振动江水翻日昃不令走一贼将军亦是人中雄一日过我淮之东腰间寳刀血不灭提出歘忽生悲风楼船载得诗千首不羡黄金髙北斗刻向武林山上头诗与英名同不朽

　　从军曲

　　征马萧萧车漉漉年少儿郎新结束庙前无酒发行装山路﨑岖行未熟生来不识征战尘骄马转鞍车折轴徘徊相顾奈尔何丞相令严风火速妻子归来哭倚门今夜□君月中宿

　　谢雪坡送饶介之鲈鱼介之有歌索次其韵

　　松江之鲈长似人网罟未敢伤其鳞今年八月欲上市谢侯先得江之津筠篮息脚走相送侑以菊露之清醇鲁阴先生不得吃隔屋大呌呼西邻庖丁迎笑老饕喜汲井洗出色胜银筛香捣辣给爨妇去头截尾娱众宾吾侪醉饱谢侯徳此乐何啻千万缗吴王鲙残眇何许阖闾城外犹风尘太羹玄酒乆寂莫世间滋味元非真先生欲眠客且去勿论张翰争羹莼

　　奉书岳忠武王诗集传后

　　班师归来泪如雨洒向北邙陵上土金杯不共半杯来旌斾已入黄龙府奸秦柄国奈若何世上英雄本无主谁人肯道莫须无嗟尔张公作何语一朝行殿受封功锡宴湖山看歌舞两宫万里尚龙沙泉下臣飞心独苦臣家有子罪万死臣心有血一斗许君王还肯北征时留衅中军帐前鼓大河落日又风尘抚卷令人哭忠武

　　马国瑞所题李龙眠画赤黒二马相戏卷子一轴索余题诗因题卷后

　　君不见项王乌骓如黑龙蹴踏万里烟尘空五年乗之勇无敌七十二战收竒功又不见白门赤兎来向东神物终属云长公百万军中刺名将疾如健鹘追秋风龙眠居士亲貌得毛色意态将无同沙场无人白日静平陂浅草青茸茸双蹄直立如变化两尾突起争豪雄还君此圗三叹息此马忽去难再得江南异事人未知又见麒麟出东壁

　　题笠泽金伯祥横山墓所之瞻云轩

　　踞湖之上几千尺下有沧波通笠泽百年华屋与荒邱两地相望泪沾臆亲殁知几年抱痛如一日孤云飞处最闗情漠漠愁魂招不得魂之来兮云下垂月落分眀见颜色魂之去兮云亦空歘忽消沈竟无迹悠悠飞去复飞来孝子之心岂终极我家扬州好墓田老作江南未归客天涯芳草又春深梦里还家作寒食

　　题张天民荆南精舍

　　溪有蛟兮山有虎欲往从之道应阻崩云堕地猿玃愁腥风吹衣髑髅语花开静树自为春木落深林响如雨斩蛟烈士呼不闻骑驴老人去何许溪山良是村郭非抚卷茫然心独苦日月徒为昼夜宾江山本是兴亡主先生岁晚早归来还使居民有环堵

　　谢冯仁伯恵双鸡

　　可人送我双鹍鸡五色毛羽生方齐下堂呼儿解其縳意欲飞上茅檐栖山家得鸡如得凤宁与野雉论髙低吾将洗鼎试灵药白昼听尔云间啼

　　六合郭节之听琴诗卷

　　天下几人弹古琴爱之不惜千黄金春雷上天霹雳死至今古调空消沉金徽玉轸乆寂莫断文剥落尘埃侵锺期一去不复返况乃四海无知音松风泠泠白日静山水定以娱冲襟无弦之趣世莫识悠悠千载渊眀心古人今人若流水善听善弹能有几六峯隠者吾故人得天下名亦琴耳

　　槎山歌为胡云夫作广西宪史云夫家于徳安之槎山累世矣至正十二年秋中台计事回至广陵闻汉上兵后山居亦荡然已慨然思亲而不可归冯太守书槎山二字为赠朝夕展玩姑慰其心因题卷后

　　淮水出自桐柏山东流入海何时还胡君引水种林木筑室正在槎山间槎山清空白日静胡君意与云俱闲汉东一夕风尘起云亦髙飞几千里山间有家不得归却过扬州饮淮水饮之为洗氷雪膓今我不乐思故乡驱车眀发渡逺道广海又在天一方思亲恨不归来早梦中祗说槎山好他年归隠奉亲欢白头同向槎山老

　　刘商观奕图

　　茅生絶艺天下无何以刻此观奕圗刘商见之亦惊倒神妙似与龙眠俱松阴对奕者谁子岂非甪里园公乎云绡雾縠古冠佩童颜雪项沧溟枯野樵旁立太痴絶归来始觉仙凡殊斧柯竟化作尘土世间甲子真须臾老夫只解饮醇酒一着输赢曾放手市廛有地寄闲身却觅南山橘中叟

　　题墨梅卷子

　　千年老枝生铁色雪魄氷魂谁貌得三生石上见逋仙独鹤归来楚云黑何郎垂老客扬州花前劝酒仍风流江城吹笛月未落梦回一夜生春愁

　　题蘓昌龄画秋江送别图赠湘中江可翁

　　白沙江头水杨树正是秋风送君处海门日出潮欲平把酒娱君君不住杨公庙前闻鼓声多少行人此中去江子于今空复情干戈满地兵纵横丹枫叶堕山鬼啸黄竹丛薄饥鼯鸣湘中有家不得往时对此图双眼眀

　　李长卿遂乐轩

　　遂乐之轩何所遂我识轩中主人意十年江海早归来愿受城南一廛地男婚女嫁及此时婢织奴畊供卒岁闭门不出心自怡阿孙撰杖行相随緑阴无尘白日静饥饱扪腹看花娱游鱼在藻弄清泚好鸟当户鸣髙枝几人适意有如此乐乎天命复奚疑

　　宋君瑞存恕堂

　　故家独见宋先世文采风流一儒素向来松雪写如心题在南堂乐居处门前求药日纷纷或有无钱亦持去子孙传之将百年积券如山不知数君为郡马几叶孙复戒诸郎祗存恕九街正尔黄尘深杯酒对面干戈侵营营苟苟者谁子一毫奚啻争千金傍人笑问尔何以平生苦自如吾心还君此卷三叹息坐隅自写为规箴

　　沽酒行

　　街头酒贵不可沽渇吻甚欲吞江湖手持青钱宛若画家僮走遍东西衢南桥沽来不满斗就坊买得乌鸡雏烹鸡开酒忍独酌可人好客难招呼今宵醉饱坐复醒灯前不用儿孙扶

　　兵部危太朴郎中家于临川云林山上请方方壶作云林图太朴索诗赋此

　　宇宙有此云林山三十六峯如髻鬟云林先生读书处长松芝草非人间白云裁衣亦自足青精制饭何曽悭朝光空蒙起舒眺人迹逈絶穷跻攀青天荡荡海月出照见先生氷雪颜惟有方壶契幽眇貌得彷佛来尘寰宫中圣人正问道布衣召入蓬莱班玉堂给札纵挥洒金柜启钥烦修删于今听履上霄汉圣人未放先生还山中丧乱复何有飞瀑落涧空潺湲青林鸟啼野花发白昼虎啸松风闲朝廷宴坐见圗画亦应懐我双佩环方壶生在何处胡不同来玉京住鱼龙夜落河汉秋却泛灵槎共归去

　　二月二十日同李希颜游范文正公义庄登天平灵岩山希颜有诗因次韵

　　阖闾城外草芊芊桃花杏花红烂然物华两岸眼零乱画船春水如登天棹歌却转横塘去山寺锺声日将暮长松夹径风冷冷曽是先贤旧行路老禅蔬食作清供留宿白云最深处瓣香复拜忠烈祠巵酒谁浇洛阳墓清谈朝士亦东来白髪野翁犹北至晓乗竹轿度羊膓地豁川平还散歩蕲王坟上无纸钱却读残碑不成句一羣山鸟自惊飞无数野花空媚妩此中俯仰二十年一废一兴皆可举濡毫拂石重题名搔首临风谩懐古人生身后可奈何欲乞南峯一坏土山灵有意肯相容书券便当酬地主

　　夜泊陈店舟中写懐兼柬云林髙士时张孟肤同舟

　　葑门晓发吴淞船手把传符津吏前五年别家走未已素髪萧萧垂两肩小龙江头旧游处东家西家争招延匆匆会散等过鸟风吹湖水春无边云林髙士独不见倚篷四望心茫然惊湍迭浪岂作恶渚花江草仍争妍夕阳收港泊陈店入市买鱼烧荻鞭蓉城公子今最贤赋诗行酒能周旋一谈一笑烛欲尽野戍不闻锺鼓传却忆山中小儿女如此眀月应未眠

　　醉樵歌

　　朝亦不采薪暮亦不采薪莲泾賖得沽酒家入口滑辣香且醇一饮三百钱再饮五十文兴来连欲醉不得一醉已判三千春狂歌还容木客和大呌岂怕邻翁嗔生来无田种秫米乱后有地披荆榛山花野草揷满笠儿曹错□刍荛民王质不饮酒也是痴仙人烂柯山在何许一局残棊自今古当垆主人休索钱酒债寻常何足数醒来随处束薪归却卖青钱送还汝

　　和杨孟载春愁诗原韵録寄杨铁崖

　　小牕病酒厌厌卧春色三分二分过仙人谩织藕丝长金铜难补菱花破花间蛱蝶已双飞叶底青梅纔一个彩笔题诗人未归愁肠一似车轮大

　　长江送别图题送周平叔之通州丞

　　福山苍苍倚天碧狼山巉巉生铁色两山当江作海门力尽神鞭驱不得沧波万里从西来楚尾吴头天一壁阴风转地鲸怒翻黑雾连空龙起立来舟去楫不敢动袖手傍观唯叹息扶桑浴日飞上天百恠潜消杳无迹水光镜浄山亦佳目送云帆髙百尺青霄要路君既官白首穷途我犹客烟中隠隠见孤城令我思乡心转剧骊驹歌罢将奈何倚杖江南望江北

　　张士先双桂堂

　　淮南丛桂天下无张侯堂前生两株清阴尝栖白顾兎樛枝并立青珊瑚侯也生儿有如此丹凤之雏骥之子素衣老仙天上来捣熟玄霜先赠尔

　　○古诗五言

　　题贺畊叟晚香亭

　　陶翁本爱菊屈子亦餐英两贤天壤间千古清风清翁乎饮輙醉子也空独醒何如贺狂客不羡身后名中州有沃壤丧乱不得畊种菊数十本得酒还自倾自歌仍自和乌乌作商声陶然有余乐聊复全此生

　　赋得龙门恭送张徳常同知之嘉定任

　　来龙起西北万古壮此门日月互开阖风云恒吐吞龙来海欲立龙去天为昏至今两絶壁上有波涛痕张公东海客邀我坐石根仰瞻泰宇净俯瞰灵□浑神物固莫测目击道乃存岁旱当用汝霖雨清乾坤

　　仪真向有馆驿乆废船马俱无使客不便省委宣使梁克诚振治一新粲然可观诸公有诗题赠因题卷后

　　昔游銮江城曽过銮江驿庭庑閴无人萧然草盈尺饥鸟噪前楹羸马卧空枥乃知江南民于焉久当役传吏苦诛求日夜星火急使者既旁午棰楚复交集省城若有忧选官为苏息梁君英妙年力可事繁剧朝迎南台官暮送北省客髙马驰若星大舸宻如织宿弊一洗清长才世难得和气回闾阎光华照原隰老夫作此歌奚足颂其徳岂无观风者传之上京国驾言当趋装秋霄起云翮

　　杂兴三首

　　野蔓被长坂秋花翳前林登髙望孤冢凉露忽已深团团日东出瞬息还西沈吾亲不可见衰涕沾衣襟徘徊未忍去玄云生夕阴
　　遥遥烟中城旗帜互眀灭大风扬飞云悲笳隠空堞独行临大河足力稍衰歇褰衣欲涉之水深不可涉吾生将焉归谁与作舟楫
　　夜坐竹林下仰视天茫茫浮云起西北众星黯无光群鸟昧灵性胡为思南翔良辰忽变易志士徒悲伤愿尔保素节何劳怨清商

　　赋樗杜之诗一首送大歳大彻二位上人归日本国樗杜之上人自号也

　　东海有樗木托根扶桑边扶桑不汝弃屈曲枝相连上拂火龙驭下阴神鳌渊念彼拥肿物岂无人所怜歳公见之喜日夕相周旋手执天地炉巢居在其颠朝持秘宻呪夜坐清净禅我欲従子去一笑三千年

　　居竹轩诗卷一

　　●钦定四库全书

　　居竹轩诗集卷二

　　（元）成廷珪 撰

　　○律诗五言

　　上丞相多尔济国王【浙江省】

　　太祖开中国元臣起朔方八荒归版籍千载际眀良奕世兼茅土闻孙列庙堂白麻新命相紫诰旧封王镂玉为符契镕金作印章既征扶社稷仍赉理阴阳辽海风尘静梁园草木芳精忠存北阙化泽被南荒翠织龙衣宻黄封蜜酒香三吴歌盛美百辟仰辉光士已歌麟趾人争覩凤凰小儒狂斐在有颂继甘棠

　　瑞麟图至正己丑夏五月麟出泰兴县张村村民棰死之县尹冯君写为图请以赋之

　　麟也嗟如此天乎涕独零江间消间气天上失机星异瑞遵三代嘉祥冠四灵拳挛宛马足彷佛野麕形髙塜云犹白空林草自青无由歌一角宜尔寿千龄同本时方验归和世未听东川唐故事西狩鲁遗经谩托犁牛子虗期紫凤翎羙兹贤令尹见此古仪形画拟功臣阁书归太史铭观风有使者还与上眀廷

　　题刘孝子传后泰州海陵县刘子彬性孝友与诸弟隠居读书畊以为养曲尽其道亲丧茔葬有异色蛇见又产连理木人以为孝感状元陈祖仁记其事司业江存礼因作刘孝子传为题其后

　　好在刘真士家居海上村义风今益振徳望老逾尊谯国读书裔吴陵孝友门白头共子职粉骨恋亲恩养志兼甘旨承欢适凊温难兄复难弟贤子更贤孙聮彩香凝席鸣埙酒满樽秋田分黍稷晓栅散鸡豚忽抱终天恨同招九地魂苫茨忘夜寝飦粥废朝飱手泽疑如在音容俨若存断云丹旐逺良夜漆灯昏畚锸随佣作衣裳积泪痕异蛇成五色嘉树托孤根活水流芳泽新茔启庆源已终丧次礼犹奉梦中言善行能相感乡评未易论名应动冠冕心不愧乾坤芝草秋犹盛荆花晚更繁门闾待旌表会见薄夫敦

　　奉题李秋谷平章存日寄其叔父李同知安书后兼叙其实

　　秋谷文章在清风四十年先朝真宰相平地旧神仙逸气云霄上荣光雨露边印章封一品楮币赐三千忧国惟心切匡时见节全回咨还内藏知足契皇天忆自攀龙去曽如抱虎眠过家期上塜谢病请归田季父何时会安书逺道传喜看亲族贵仍愿弟兄贤妙画何森若真情亦霭然封缄题日月光彩照山川未数甘棠笏宜书汗竹编子孙湏寳秘什袭永绵绵

　　王彦芳御史所居之堂曰绣荣诸公诗题卷末

　　上国疏恩重中台拜命初两朝司内府十载奉宸居甫歴叅谋选俄膺御史除天机织文绮月姊绣华裾獬豸冠偏称麒麟锦不如羽标金鸑鷟花隠玉芙蕖六辔青骢马双轮白鹭车胷蟠五色线腹藁万言书被服身何忝弥缝志必摅芬芳流简册光彩照门闾退户香烟袅垂帘化日舒小山蹲怪石活水灌清渠昆季年皆妙公卿驾不虗谩夸貂作帽宁羡豹为袪庭训言犹在乡情礼未踈每蒙招宴集讵肯弃樵渔鹑结惭无褐蜗藏仅有庐深期换朝服紫带暎金鱼

　　赋长律二十二韵题吴江郭州判索送谢太守诗卷

　　持节吴江日分符檇李辰双螭交赤帜五马挟朱轮冻雨连清道灵风动洒尘字民亲若子破敌捷如神水寺题诗遍田家问俗频莺花苕霅晓烟树洞庭春是处歌龚遂连城借冦恂湖山当大郡封壤接比邻在昔京都富于今府库贫三苖空掠地百粤阻通津赤县伤凋瘵苍生受苦辛髓枯肤未剥病亟气难伸画省持衡鉴乌台列缙绅谈兵犹辩士献策尚从人间世才难得如公孰与伦抚时先恺悌起废莫因循城筑工尤大田毛赋必均烬余驱瓦砾兵后翦荆榛恵化仍多举祯祥或可臻铸钱资国费赈粟散仓陈和气随天转舆情与日新斐章书令徳史笔待词臣

　　故湖州路同知中宪郜公子敬挽章

　　昔日趋乌府君年正黑头家承今阀阅世出古诸侯夙有登车志仍多为国谋浚湖陈上策平冦借前筹泽国波澜息蛮江雾雨收遥知鹰隼击曽与凤凰游跋涉三千里勤劳五十秋台评通北阙士论溢南州广海绥南服湘潭控上游三司劳赞画两县起歌讴别驾恩初下朝堂礼更优上书纔告老拂袖即归休乐矣陶潜酒飘然范蠡舟春田苕水近夏屋弁山幽洁以兰为佩轻堪竹作兠儿官从此大孙孝复何忧一日音容隔羣公涕泗流西轩情脉脉东胜梦悠悠芝室人千古花蹊土一坏眀公发潜徳勒石表林邱

　　题郭行简照磨所有具庆堂诗十六韵

　　上国疏恩重髙堂衍庆新世当清化日家有白头亲绮席团圞处朱门富贵春儿孙纷满眼夫妇敬如宾偕老期千载生年并八旬阃仪仍肃肃庭训尚谆谆食举齐眉案花簮折角巾贤郎登仕版硕徳动朝绅盛事谐占凤佳辰纪绂麟同称寿觞满聨舞彩衣频斸雪供青笋开氷出锦鳞孝心应尽力禄养必殊伦自古称三乐于今复几人芬芳流简册光彩照乡邻京兆看前軰汾阳恐后身眀年两封爵颁诰下枫宸

　　送郭仲安贡察院

　　棒檄上京华清才素共夸封章不起草健笔自生花燕市千金马天河八月槎看君冠獬豸好为触奸邪

　　登多景楼懐唯心上人

　　凭髙望不极多景复多愁落日随天转空江入海流渔樵何处老兵甲几时休却忆唯心叟题诗在上头

　　六月八日

　　世事今如此吾生可奈何海东仍盗贼颍上复干戈苦雨朝逾急阴风夜转多白头无□策对酒独悲歌

　　送潘仲眀医谕之泰兴

　　舟行三百里直到县门前不请居官俸多收卖药钱年丰沙米贱江近网鱼鲜莫起归来兴于今令尹贤

　　刘庄

　　刘庄乆不到草树欝苍苍野艇买瓜果村坊罗酒浆水生沙井浅潮上卤田荒时共西清老登髙望夕阳

　　晓出钱塘门

　　出门聊适意草树碧纷纷一雨破清晓四山生白云僧楼縁岭出樵径过桥分眀日重携酒来浇和靖坟

　　斋居

　　晓起坐终日无人扣竹扉柿因风落早菊为雨开迟稚子能賖酒邻翁许借诗白头无别计空负圣眀时

　　登望江亭

　　长江不可极岸帻独登临潮信自朝暮山光无古今碑亭流水涸辇路积苔深欲写兴亡恨西风万叶吟

　　寄吴寅甫

　　山馆残花歇江楼暮雨余长歌留客和短札倩人书露叶悬青蔓风帘隠碧梧夫君隔河汉凉夜月生初

　　寄慈溪普天泽监悬

　　闻说慈溪县官闲地更偏两潮来海错六月刈山田晓塔天童寺春帆日本船何时琼树底花夕醉婵姢

　　秋夜杂咏三首

　　对酒不能饮灯前笑又悲转头都觉谬对面莫相疑白髪无休日青天有壊时微酣且熟寐一任老夫痴
　　平居在城市无梦傍江湖世事有今日生年犹故吾检书逢越絶引曲感吴趋邻叟邀皆醉归来不用扶
　　世俗今多事人心此一时风尘吾道在江海我生悲白日终难系青山不可移吾方饮吾酒君自着君棊

　　赋林泉民

　　羣居傍城郭独汝向林泉乱世知谁在荒村只自怜白云栖晚树流水界秋田亦有催租吏敲门横索钱

　　和谢雪坡太守东阡道中二首

　　上相深求治眀公独爱民三江不用武两郡且行春陇麦连村好池秧得雨频数州飘泊者来此避风尘
　　淮楚纷纷际谁怜老逸民一为吴郡客三见洞庭春世路间闗乆侯门接纳频麻衣犹似雪不敢涴缁尘

　　庞山湖泛舟过宁伯让庄所

　　湖上足清昼雨余生緑阴扁舟到城近曲港入村深野叟频相问郎君不可寻西庵肯分席吾亦老山林

　　寄愚隠智东堂

　　落日太湖上归舟又碛沙百年同是客两寺即为家老竹仍多笋枯藤也自花何时结茅屋相伴老烟霞

　　垂虹亭晚坐

　　长桥戎马后旗帜尚纷纷吴越东西隔江湖左右分荒哉皮学士去矣范将军谁种千头橘空山卧白云

　　送陶教授

　　乱世兵犹满崇文礼自寛青云总朝士白髪且儒冠苜蓿先迎日皋比不受寒娄江足双鲤好好寄平安

　　舟中昼寝

　　篷牕坐春雨偏与睡相宜幞被支头穏茶瓯破梦迟昔年为客惯今日觉吾衰无限沧洲意令人有所思

　　送叶以诚归金华

　　乱世兵虽满吾儒气自伸黄金赠说客白璧聘从人念子真才俊嗟余岂隠沦向来稽古学留以奉君亲

　　题庆云东竹水居

　　水光当户白竹色上衣青风露涵虗室江湖入浄瓶林梢闲挂锡月影静翻经止观何闻见秋声出杳冥

　　秋日逰虎邱逢径山元上人

　　黄叶树层层兹逰记昔曽到山疑是梦出寺忽逢僧短簿荒祠酒生公旧塔灯留诗骇浮俗山鬼也多能

　　寄安国长老慈云谷

　　慈公卓锡处台殿旧经行恶竹何多俗孤松只自清歩回春雨作定起夜潮生我亦逃禅者山林老弟兄

　　以张仲举韵送毅景中任长芦寺二载诗就答仲举

　　被旨辞京阙还家复逺途行吟头戴笠趺坐膝穿芦佛国传宗镜王门得衬珠西来祖师意先尔设伊蒲
　　吾亦怜吾竹萧然只数竿多生遗病俗独汝觉心安五月秋声早千山雨气寒裁诗谢张祜歳晚好相看

　　送李斯立

　　南国风尘满西江道路难乡人问家信津吏识儒冠短髪何由黑孤心只自丹放歌聊縦酒努力且加餐

　　次韵雪诗

　　闭门三日雪竹外转萧然夜色侵书幌春寒压篆烟诗题名彦后酒让老夫先一个袁髙士风流五百年

　　夜过吴江宿于圣寿中复中行方丈

　　深夜扣禅扄天寒月在庭鸟惊栖后树僧掩读残经蔓草风吹白枇杷雪洗青对床聴法语心孔愈惺惺

　　登灵岩山

　　木杪见浮图盘盘一径迂倚岩留客坐过岭倩人扶野色平如削湖光澹欲无残碑不可读春草没双趺

　　送澄上人游浙东

　　浙水东边寺禅房处处佳千崖无虎豹二月已莺花晓饭天童笋春泉雪窦茶烦询梦堂叟面壁几年华
　　浙水西边寺天寒子独经雪山当户白云树入湖青虎迹泉头见猿声石上聴俊公中立坐烦尔候禅扄

　　向游武林之龙井过南天竺登二老亭曽赋二诗

　　二老题诗处风流不再逢客归黄叶雨僧住白莲峯谁谓山无凤人传井有龙白头江海上今夕寄行踪

　　三月二十五日过上洋十六保徐居士柯庄二首

　　野水眀春色晴沙带汐痕朱楼黄鸟日青草白鹅村野老能分席官军不到门毋烦问渔艇即此是桃源
　　趁潮深入港风急水西流沙润轻沾屐桥低欲碍舟孤花余晚艳芳草乱春愁沙鸟应相笑衰年尚逺游

　　四月十三离上洋回华亭

　　垂老重来此临分即惘然云吞隔浦树潮打送风船卜筑虗求地行藏欲问天淮南兵革后荒却种瓜田

　　○律诗七言

　　送张可道赴嘉定府太守

　　秦中百二汉闗河曽见乗骢旧所过栈道地形天下险嘉州风物古来多分符又叶三刀梦入境先闻五袴歌父老扶笻亲引导将军负弩疾撝诃锦袍错落金为带白马连翩玉作珂兴学固常崇俎豆防边还为戢干戈四川画省劳询问一郡苍生望抚摩楼倚青溟来万景山横紫翠接三峨题书别馆鱼堪寄退食公堂雀可罗西蜀考功当第一他山有石为君磨

　　题周伯温待制为苏老人篆七十古来稀

　　天上词臣小篆书方今端合比琼琚肯将南极仙人寿题向东牕隠者居玉屑露凝金错落锦茵春暖绣芙蕖纒腰信有扬州鹤垂钓宁无渭水鱼方士曽分烧药火诸孙亲御看茶车黄金意气留宾客白髪风神照里闾世上虗名皆寄尔人生此乐复何如芝兰香里浑如画百岁传家庆有余

　　赠六合县宣差伯士宁因兵乱于滁泗之间独县境肃然作诗以叙其实

　　风尘千里暗淮堧六合孤城独晏然保障正符眀主意歌謡争颂长官贤公庭吏散门如水驿馆宾来酒似川疏水为湟成重地返风灭火动皇天军需会计多雄畧兵卫森罗总少年兴学未闻忘俎豆防边仍见戢戈鋋编民辟地増输赋逺客移家愿受廛封壤逺连瓜歩外妖氛不到瓦梁边鱼盐山市宵鸣柝米麦江桥晓泊船十邑自今称第一前程谁谓隔三千王纲政尔闗眀教民瘼何人解倒悬舆论已传霄汉上丰碑立在县衙前

　　送王君寳佥宪调河南道广陵城下

　　送轺车贱子无由奉尺书南峤几年仍盗贼中原千里半邱墟天闲岂少追风骑人海犹多漏网鱼素有澄清天下计更须抗疏动乗舆

　　寄芊希曽

　　白发镜中添几茎江空岁晚可怜生千金有人市马骨一饭何处无鱼羹东家娶媍夜宴客北里送子春朝京年当五十不得意目送飞鸿生逺情

　　道士胡道元常以一舟往来洪之东湖其自扁有曰活死人窝为赋此

　　一住行窝几百年蓬头长日走如颠海棠亭下重阳子莲叶舟中太乙仙无物可离虗殻外有人能悟未生前出门一笑无拘碍云在东湖月在天

　　赠数学王隠居

　　青囊曽阅五行书客亦还知此理无太古以前无甲子先天之后有尧夫鸟官当日纔司厯龙马于今又出圗余子未能通许事黄金只可说荣枯

　　题赤壁图

　　赤壁矶头秃鬓翁兴来携酒泛秋风偶论水月盈虗际并入江山感慨中华髪多情伤老大皇天无地着英雄神逰八极知何许良夜应骑一鹤东

　　感而作为时中生忌

　　梦遶南冈北岭云一杯无计洒松筠世间我岂长贫者地下君为不死人夜雨自荒张祜宅秋风谁障庾公尘于今友道俱凋丧落日江湖泪满巾

　　八月十六日送张仲举至秦邮驿是夕邵文卿置酒云峯台望月二首

　　水驿官船晚未开月眀乗兴且归台扬州鹤怨山人去甓社珠迎国士来千里何时重命驾百年今夕此衔杯同君尽醉交逰地为问秦郎安在哉
　　云峯台上今宵月竒絶平生此一行天水光摇秋万顷星河凉转夜三更谪仙被酒骑鲸去游女吹箫学凤鸣眀发星槎上河汉定传诗话到蓬瀛

　　海上即事

　　范时港头生事微三月海上行人稀东沙西沙海不熟大信小信舟当归护巢野鹊并枝立得食水禽何处飞无鱼换酒亦谩尔只恐丁男荒钓矶

　　送解伯中赴史馆召至正癸未朝廷以史事遣使起河东张先生于广陵眀年史局开又于广陵征解先生广陵连有二盛事覩兹荣羙赋诗为别

　　海岳澄清又百年前朝陈迹散云烟恭闻天上修三史连向淮南起二贤青简旁搜成大典黄华迭出购遗编先生善用春秋法岂下当时太史迁

　　送陈景川归盱眙

　　第一山中风物殊我欲买田来卜居风林把酒听黄鸟雪港挂罾分白鱼富贵不来吾老矣渔樵有约子何如可能乆作终焉计北海能修荐鹗书

　　虎溪三笑图

　　三老风流笑口开山中猿鹤亦惊猜攅眉入社谩多事送客过溪能几回僧影欲随秋水去虎声偏傍石桥来东林絶响今千载抚卷题诗愧乏才

　　张仲举助教

　　三寄新诗竹下来多君髙兴忆东淮尘埃没马昏归舍风雨听鸡晓入斋此日阳城须谏议当时方朔谩诙谐曼曼花底相思夜酒满春城月满街

　　寄拔实尚书

　　忆陪冠盖集通津下士无由拜后尘曽和淮南招隠曲得从天上谪仙人鹓鸾在列谁堪并鸿鹄髙飞不可驯遥想退朝香满袖题诗还记竹轩春

　　送李子威赴国子监时康鲁瞻亦除监司业

　　曽占龙头第一名先生元是监诸生楼船近向淮南发驿骑虗从颍上迎宣室几年无贾谊諌垣今日有阳城同寅更得同年者同振斯文答圣眀

　　二月十一日祭长男之墓

　　三岁女孙方学行牵衣随母上新坟青春过眼少晴色白髪向人唯哭声醉里狂歌聊自适梦中相见只如生他年何处藏吾骨不尽人间父子情

　　寄乌古孙干卿叅议

　　紫宸奏对出班行画省论思昼漏长三月不知烧笋味一春还忆煮茶香几人白髪黄花酒何处青山緑野堂扶植皇纲在今日中原草木仰辉光

　　上清卢道士所藏双龙图

　　仙潭烟雾晚冥冥彷佛飞空剑气腥岩穴几年当蜕骨画圗今日露真形天瓢水浅阴犹伏寳藏云深夜不扄好就卢敖听□使八方行雨鼔风霆

　　夜思

　　斗帐方床一布衾睡余推枕复长吟青灯细雨三更梦白首残编万古心天上不知何岁月城中谁信有山林哀歌坐待东方白短髪刁骚不满簮

　　环碧斋

　　面面溪光护石苔轩墀无复有尘埃月涵虚白浮秋去水泛空青入座来渔钓儿孙多质朴啸歌鸥鹭不惊猜我家亦住沧江曲千个篔筜遶舍栽

　　萧万户野鹤卷子

　　肯着边尘浣缟衣当时城郭是耶非自离碧海三山去直过青城万里飞老去扬州空逸兴何人沙苑脱危机丈夫功在麒麟阁莫说仙家有令威

　　送谢芝甫山南宪

　　谢庭子弟多佳士荆国山川总胜逰万里捧书催入幕一朝挝鼔发行舟玄猿啼处巴江夜白鴈来时楚甸秋襄汉风流千古意为君长忆仲宣楼

　　和孟景章秋雨见寄

　　十日空斋风雨阴闭门唯计作诗淫屋茅新补一重厚池水又添三尺深爨下家童耽熟睡灯前山鬼听哀吟知君翦烛方酣饮肯信幽人独苦心

　　东句曲外史张伯雨

　　霞佩翩翩出洞天当时彷佛见癯仙几年南国张公子今日西湖葛稚川沧海尘飞丹已熟玉堂人去榻空悬林间载酒来相觅乞写仙经与世传

　　送干克庄佥宪调淮西道

　　绣斧煌煌拥使舠才名奕奕在中朝甘泉词客河东赋蓬岛仙人海上樵风振紫山迎驿骑云开金斗见秋雕澄清事业须公等桂树淮南未易招

　　赠松江知事唐景友三月二十八日同茅子刚府判郭宗唐推官同日上官

　　三月云间同上日理官判府总英髦香风又动红莲幕雨气微侵白苎袍刺史燕居邀论事掾郎鹄立看挥毫衰翁亦是淮南客拭目青霄望尔曹

　　送谷君玉赴南台御史

　　几年坐啸元戎幕一日来簮御史冠已有声名惊海内更须风采动朝端星眀使节三台近霜落江城六月寒应救倒悬如水火东南民力正艰难

　　题王可道同知濯缨亭

　　翛然无限沧浪意况有幽亭近水安孺子有歌同鼓枻故人无约共弹冠通宵云气侵衣润六月波光入坐寒惭愧东华尘土客知谁来此一凭栏

　　同诸公逰西城木兰院

　　三月西城风日好短笻随意踏晴沙王孙不识蘼芜草童子来寻枸杞芽白髪有人中卯酒清泉无火煮春茶山扉寂寂僧归晚落尽辛夷一树花

　　送陈子山状元赴太庙署令

　　天上词臣锦作裳喜趋清庙奉蒸尝寳刀刻颂登彛鼎金砚挥毫撰乐章太液秋风黄鹄下斋房眀月紫芝香礼成月荐应分胙彩服承恩到北堂

　　广陵岳宫醮夜观王澹渊髙士蒇事自登瀛桥而迎师入黄箓坛

　　蒙蒙云气湿霓旌小队红绡凤■〈虫葛〉眀鸾鹤舞随行道影鱼龙出听歩虗声淮南髙士青毛节句曲仙人碧玉笙一路天风吹不断此身今夕在蓬瀛

　　送董运使之江西叅政

　　煌煌渭节拥麾幢父老曽期镇此邦合上星辰朝北阙且携霖雨过西江侯门何啻朱轮十相业今看白璧双嗣见丰碑书盛美玉堂端有笔如扛

　　送杨士先归长安

　　落魄麻衣不受尘黄金挥尽只清贫新丰市上酒濯足韦曲城南花恼人豪杰谩嗤秦逐客渔樵能话汉功臣清时未老丹心在且把长竿钓渭滨

　　九月十日自寿

　　余生堪叹复堪怜喜际眀时老市廛把菊已从前一日种桃犹待后千年但令有子亲书帙莫怪无人送酒钱寡欲清心今得矣炼丹何用学神仙

　　送王君章掾史侍司众丞督办河防竹木还京

　　方今禹稷际昌期河水横流适在兹十七万人重浚日三千余岁再清时相君功徳邱山重天使声名草木知为送大农王掾史小儒歌诵入新诗

　　送将作同知眀斋趣河防竹木事还京

　　眀公端有济川才百役供需入总裁东海神鞭驱石去南山材木蔽江来万年砥柱狂澜息千里桑麻故道开昭代君臣同禹稷直将和气弭天灾

　　赋崧碧为丁贞夫亷使寿

　　崧高雄奠白云乡石势叅差面洛阳地涌两山通上界天开四岳拱中央丹邱炼药交龙虎子晋吹笙引凤凰自是勲名同不朽千年岩壑有辉光

　　阮子华所藏桃源圗

　　桃源流水似天台彷佛三生到此来玉杵玄霜无觅处金堂玉室为谁开沧州一夜生芳草阴洞千年长緑苔何必狂人秦甲子渔人祗见两三回

　　题泰州赵子威太守平反王■〈田亢〉寃狱之事是时赵子威适除翰林待制

　　■〈田亢〉也衔寃谁与雪眀公公议动乾坤狂澜既倒回中砥白日髙悬到覆盆一代简书称折狱百年冠盖见高门承恩又上金銮去万岁千秋奉至尊

　　送芊希曽入江西宪

　　岸栁汀花几送迎买舟谁信客囊轻真金百炼色不改寳瑟再调声更清直气犹能唾奸佞苦心宁肯负公卿间闗世道谙应熟终保乌台好姓名

　　寄庵诗为余寄庵作

　　此身江海即蜉蝣小住庵中五百秋万刼有穷唯道在八方无碍与天游虎龙夜合黄金鼎鸾鹤朝飞白玉楼暂向世间忘尔汝一瓢春酒肯相留

　　岳宫登瀛桥

　　叠石为桥跨两涯只如平地入烟霞银河夜掷仙人杖碧海横浮奉使槎浴水先迎三岛日隔阑遥看十洲花月中时有箫声过多是山头圣母家

　　天长县长伯颜祈雨适见白龙有感

　　六月天长旱为虐颜侯夙夜最忧农丹心贯日回玄象赤脚登山起白龙雷驭电光惊不定岳灵云气出相従斯民已作商霖望吉梦何时到九重

　　题山居圗

　　石子坡头松两株水光岚气护幽居山翁被酒爱骑马溪友放船来捕鱼秋色自随黄叶老野懐常共白云舒何时卜筑如圗画竹下开轩更读书

　　寄题上清锺秀楼

　　锺秀楼成天下稀象山弋水相因依烟云显晦出竒观草木动荡流清辉常闻仙人骑鹤至亦有隠者乗风归吾将从之一榄结目送秋江鸿雁飞

　　瑞雪为刘芝田赋

　　风卷寒溪漾碧沙晓来惊见玉横斜人间风日不到处天上神仙解种花九地暖回龙有穴三山云静鹤无家泛舟来觅芝田叟留作山阴胜事夸

　　寄谢方方壶写寄遥山古木

　　鬼谷阴阴苔藓斑只除猿鹤伴高闲月光或在藤萝外剑气常留水竹间每读内篇消永日还将生纸写遥山衰翁可是无仙骨不得相从共往还

　　送孙从义宪史贡部

　　贡名书到拆封开政尔诸曹议选才侍史阁中帘影动尚书天上履声来阶墀伏谒人皆喜符牒铺张手自裁不有雄声惊画省可无清论达乌台

　　送余廷心翰林应奉

　　枫叶萧萧江已秋吴船三日住扬州靛花深染青绫被云叶新裁紫绮裘征驿马嘶风满树别筵人散月当楼眀年春雁将书去人在蓬瀛第几洲

　　画鱼

　　平生踪迹侣鱼虾浦月山风满客槎曽向春盘登北鲔更从丙穴荐南嘉赏花钓得留诗友折柳穿来觅酒家万里江湖清梦逺于今空对画中夸

　　寄谢察院髙徳进宪史寄来杨友直书居竹轩三大字

　　三字封来墨未干堂轩舒展对琅玕高人不待笼鹅换好客多从载酒看月夜有懐通白下秋潮无信寄长干清台翠柏应千文静想风霜卷地寒

　　送李唐臣调山南宪幕

　　潮落寒汀水欲氷酌君何惜酒如渑人怜狗监知司马我喜龙门识李膺爽气九秋横楚泽先声一日到江陵君行自厉青云志赤鷃终惭九万鹏

　　程氏寻乐斋

　　当时弄月与吟风一代髙人自不同伊洛源头无别派孔颜心上有全功岁寒只在箪瓢内春色还归杖履中今日看君能到此不须重问爱莲翁

　　夜泊青蒲村

　　黄叶飘飘秋满天数家茆屋更翛然溪上老人有识字村中小儿能驾船荠菜登盘甘似蜜芦花纫被暖如棉此中长得无宵警春雨扶犂学种田

　　河圗精舍

　　荣河东去几迁移抚事令人动所思龙马不来吾已矣蓍龟多验汝知之仙坛作记髙千古精舍眀经此一时且向程门求絶学吟风弄月有深期

　　胡道元隠东湖得许旌阳铁符延瘗旧名伏蛟台道元由广陵入京赋此以别

　　许令宫前旧卜邻铁符传得尚如新一弹指内三千仞八百仙中勾几人上界风云回羽节空江雷雨泣蛟神淮南他日来相访却惜东湖借约尘

　　赠谈子平者

　　高人不见诜僧判江海同谁讲子平能以静功窥造化每于先事动公卿君从何处得此术我已多时闻令名今夕蓬牕听清论流年容与话平生

　　藏拙斋

　　青君抱朴深居处曲几匡床事事幽三穴有谋怜狡兎一巢无计笑痴鸠白云生满溪前面黄叶飞来屋上头应是此中藏大巧凤楼十二要添修

　　春日游上方寺因过别业

　　今日雨晴山亦佳散行聊复写幽懐田翁入郭买春酒野衲下堂留午斋老去任添新白髪平生能着几青鞋醉中天地堪衾枕却笑刘伶死便埋

　　懐方壶髙士

　　尘湖山下足烟霞羡尔方壶道士家雨后放龙畊緑野日中呼犬试丹砂琼林一路芝如草碧涧千年竹有花正欲相陪此深隠半盂分我饭胡麻

　　赠茅山彭錬师

　　坐对三峯絶俗縁羽衣消散即神仙几年大洞传真箓十日清斋读内篇采药每行青涧底散花多近白云邉精神炼得如氷雪妙入羲皇太古先

　　邱徳辅眀徳斋

　　方寸纤尘一扫除湛然澄澈只如初本原不昧先天理功效多从大学书池上倚笻秋水浄月中挥麈夜牕虗修齐事业须公等我老昏昏总不如

　　夏日过万蓬庵

　　爱汝东庵暑气薄解衣盘礴坐莓苔一林緑竹尽可数五月白莲犹未开捉麈谈禅知独往买鱼沽酒待重来沧江日落山更好且放轻舟缓缓回

　　送人归金坛

　　沧洲三日北风作海气冥冥吹去舟游子思亲白云舍主人赠尔青貂裘沙头眀月为谁好夜半寒潮生客愁我亦轻装待眀发挂帆挝鼓上扬州

　　感时伤事寄张仲举博士

　　边报纷纷日转频彭城犹未息风尘中原白骨多新鬼浮世黄金少故人阮籍一生唯纵酒季鹰今日定思莼河东鹤叟应相忆落日悲笳泪满巾

　　白云轩为罗氏赋

　　太行山上思亲日句曲峯前写兴时千古风流无处觅一般意味少人知归来逺道何堪赠老去闲心只自怡怅望碧天还欲暮令人空拟恵休诗

　　挽吕州判

　　七秩高年古亦稀考之终命见天机岳阳湖上神仙过舍卫城中长者归门第预题新墓表几筵犹设旧朝衣青山埋骨知何处落日沧江望鹤飞

　　题上海天妃宫因见王元吉壁间所题诗次韵二首伤今感昔情见于辞

　　昔年漕运开洋日御赐香来动杳冥真箓九朝连昼夜斋厨一月断荤腥祠光赤现天妃火云气黄占使者星沉璧丽牲严祀典至今神肃在宫庭
　　何年立庙对沧溟合殿蒙蒙紫雾冥香暗水仙毛髪古剑留山鬼髑髅腥寝楼下瞰扶桑日饷道遥连折木星圣代祝厘频遣使徽音不日下宫庭

　　次李希颜述懐韵

　　八月边声草木寒愁来短髪不胜冠诸公莫诮王夷甫我軰终惭管幼安酒劵如山空好客田毛何日再输官兰陵沟上松无恙还有孤猿夜夜看

　　登狼山醉题僧壁

　　白狼山头僧卓庵我蹑飞履穷幽探麻姑又见海清浅女娲不补天东南危枝如龙固矫矫怪石似虎犹耽耽兴来题笔写狂语此身只合栖云龛

　　题朱伯礼西邨草堂

　　爱汝西邨之草堂嚣尘不到堂中央夕阳欲下山更好大火未流夜已凉二履也能来户外小舟即遣系篱傍岂无百榼扬州酒与子同吃歌沧浪

　　白云上人悼章

　　八十七翁如古佛山房只共白云居一闻东土传来法三校西天译后书刼火不烧红舍利氷池重长碧芙蕖青城今夜白眉月似汝招摇出大虗

　　次俞绍堂见赠诗韵

　　幽居地僻人稀到闭户长歌复短歌红树也知秋老矣青山不到客如何茫茫天地凉风急渺渺江湖夜雨多淮泗数州消息断只除征鴈度闗河

　　笠泽同倪云林王伯纯饭散过大姚江舟中赋

　　大姚江头风乍稀小陆宅前人独归霜枫红于大药染沙鸟白似孤云飞持螯把酒一生足食蛤踞龟千刼非雪滩水落独无恙肯借老夫为钓矶

　　送夏君美宪使出使回浙

　　三入军中只布衣至今颜面带霜威中原定乱刘琨老南粤称臣陆贾归走也暮年空感慨使乎今日有光辉乾坤始觉王纲正夜夜星台拱太微

　　寄冯仁伯

　　七十老为吴郡客故人不必问余生清尊日饮尚一斗黒髪晨梳犹几茎藏骨谩思淮上去移家犹望越中行他年或有相逢地可得同君覩太平

　　次曹新民感时伤事韵三首

　　岁晚霜风裂弊裘剑歌谈尘一生休牵萝不补山中屋挂席将归海上洲月夜拂弦弹白雪春朝携酒看丹邱风流谁似曹公子华髪不知人世愁
　　北伧老作江南客抚卷令人百感生天下纷纷何足定胸中磊磊有时平沧江日暎旌旗影紫塞风悲鼓角声今日封侯总年少老来豪气谩峥嵘
　　客来为说淮南事白骨如山草不生翻覆几回云雨手登临无限古今情长街竟日人烟絶小市通宵鬼火眀欲省先茔归未得悬河老泪若为倾

　　蔡大掾乃翁八十寿

　　蓬莱山下老仙翁却隠吴门水竹中生世几逢尧甲子髙风不减汉申公绣衣坊里诸郎贵緑酒尊前一笑同我亦行年方七十几时相约问崆峒

　　过吴江华严寺赠断云讲主

　　断云老僧如断云无心舒卷自氤氲空山与之结为侣逺道也堪持赠君黑夜雨从龙听法青天风引鹤同群江湖我亦忘机者半榻今宵喜见分

　　宿宁境寺

　　三月江南访积翁故人同约向山中百年刺促何为者一日髙闲不负公斋阁对床听夜雨茶堂趺坐足春风雪滩借地容吾隠来往扁舟与子同

　　王仲沔隠居上虞之东闻航海北山作寄

　　鉴湖春水暖生波几个归航载酒过掩鼻东山将不免伤心南浦竟如何纷纷白髪交情在耿耿丹心老泪多安得相从天上去玉堂清夜听鸣珂

　　过碛沙延寿寺入游赠毅刚中长老

　　费家洲上元公塔又见前身示见时舍利放光成五色牡丹分供作千枝法门总是西来意经藏兼传古注诗文笔峯前松树下瓮书藏得待吾师

　　送韩致用之温州教授

　　祖帐倒余双玉尊轺书催发五云门喜为太府诸侯客犹是前朝宰相孙讲座昼闲书满屋学田秋熟稻盈村遥应东壁圗书府迟子抽毫共讨论

　　韩致用梦鹤

　　畴昔相过赤壁矶神交遗思尚依依应从五色云中过还遶三株树上飞月色满庭空夜帐露华如雨湿秋衣蓬莱山下花无数迟子吹箫作伴归

　　送智恵隠住水月禅院

　　放船直到栖禅处万顷湖心一径开緑树鸟惊风落果碧潭龙去水生苔西岩尊宿传灯在东海髙僧仗锡来今夜月眀清似水太空无地着纎埃

　　题韩致用五云书屋次程以文郎中韵

　　看山不出草堂门门返萧萧是白云隠几松风生鹤梦卷帘秋水爱鹅羣坐开句曲仙人酒起读临川太史文后夜柁楼乗月色贺家湖上拟寻君

　　宁境寺涵碧轩

　　老衲筑轩湖上头半间曽借数宵留窻迎紫翠千峰月帘卷玻璃万顷秋别浦瞑时迷逺树沧洲眀处见飞鸥定回坐待波澜静一点珠光夜不收

　　题张徳长草堂二首

　　屋下清泉屋上山独余猿鹤伴高闲仙家只在松萝外海月常悬水竹间社瓮今朝村酿熟邻翁何处棹歌还华阳真逸时相觅闻道岩扉夜不闗
　　髙人自爱山居好遶舍清溪带雪沙浮玉峯前常作客句金坛下即为家仙人未采芝如草令尹将归菊有花他日常良分半席白头同汝老烟霞

　　挽卞隠君二首

　　持杯前日送官航返袂今朝哭寝堂乱世几人全白骨他山何处凑黄膓铁冈路杳空秋草金卤亭荒自夕阳有子归来印如斗却招魂气返家乡
　　死别那堪属乱离乡人闻讣总含悲家留南国孙何恃路隔中原子未知石椁衣衾藏夜壑漆灯风雨泣秋帷西风执绋胥门路无限伤心涕泗垂

　　寄吴江塔院断云讲主

　　华严杖室老维摩愿力新来示疾多不假医王加守护毋烦天女问云何空花境界离诸妄珤梵音声散百魔海印堂中狮子座尚容叅请重相过

　　寄申屠子迪佥宪

　　先生旧徳在甘棠故老争留住草堂湖上月眀鸥鹭熟山中雨过蕨薇香数茎白髪终难变一日丹衷不可忘出处独翁全大节千年青史有辉光

　　冯安道提举挽章

　　白髪交逰共七旬翩然长逝独伤神中原朝士无多传太学诸生复几人旧业已荒吴郡宅新阡还与范公邻伊谁杰笔书潜徳一束生刍泪满巾

　　简张天民

　　令子已为吴县尹先生犹是葛天民春秋七十又八岁江海百年能几人多士问竒加束脯诸孙供馔砍鲜鳞荆溪旧业知无恙白鹤时来送喜频

　　寄崔宗文

　　白髪无家七十翁一枝竹节尚西东不因避地来吴下正爱看山入剡中台阁故人书信少江湖狂客酒船空老懐无限平生意清话何时一夕同

　　寄王左丞

　　锡谷三山霖雨开筹边须仗济时才行兵暗与孙吴合论道多从董贾来太府上功金作印髙堂称寿玉为杯将星夜夜眀如月独向中天拱上台

　　吴江华严寺西轩洗竹因赋诗一首

　　华严寺里断云师许我来题洗竹诗未论竿头能进歩且教节外莫生枝定回独夜秋声减经罢西轩暝色迟从此一尘无染着岁寒唯有此君知

　　春日同王仲逺偕游松林湖之上西望洞庭东西两山是日寒食有感

　　湖上春来数往还乱中宁放老夫闲一百五日又寒食七十二峯非故山行李只留诗卷在落花应怪酒杯悭竹西拜扫知何日目断归鸿夕照间

　　戊戌年避地吴门九日感懐

　　行年七十犹为客何处江湖着老夫黑髪空存数茎在黄花也笑一钱无家徒活计如鸠拙病起形容似鹤癯独把茱萸仍独酌酒酣不用阿孙扶

　　寄谢太守

　　君侯夙夜爱民心檇李重开颂好音兵后州人无菜色乱余厅事有棠阴熊轓按部兵车息燕寝凝香画戟深走也门墙老宾客尚哦云月在山林

　　河南陆思颜两举不第隠于南浔以医卜治生作诗赠之

　　长歌放浪江湖上一个青囊肘后悬但见王门多将相焉知市井有神仙折蓍独出先天后用药谁从未病前自笑区区无一技哦诗乞米度衰年

　　寄山阴天章寺静黙堂长老

　　昨日相从访了翁妙髙台上数宵同十年秪在分阴里万法都归一黙中扬子江山仍落照越王城郭又西风阿师说法天章上开遍人间色与空

　　赠李左丞

　　手分云汉下天津一洗江淮战伐尘紫气独行周柱史白衣谁识李山人铺陈礼乐三千字保障东南亿万民戡定成功在今日未容归卧五湖春

　　贺王彦诚新除授浙江省左丞之命

　　南省新堤已筑沙禁城犹是旧京华山中未识将军树天上新颁宰相麻紫电青霜开武库金符玉节拥髙牙东南定乱成功了四海车书共一家

　　送吴志学通州帅府副元帅

　　立马狼山最上峯青天白日见英雄防边肯发屯田计富国兼收煮海功烽火连营平野北楼船酾酒大江东干戈八载天应厌笑挽扶桑早挂弓

　　送沈玉泉书药舟

　　一舸寛于一畆宫两溪无处不春风遥知篷下观书者即是壶中卖药公啸隔沧洲声似虎丹藏别室气如虹平生悔不谋深隠蓑笠何时与子同

　　三月十五陪乌本初同佥李希颜祭余廷心大叅于断崖因赋是诗以约眀年更祭云

　　七年苦战守孤城食尽无人发救兵诸将赴河同日死万家嚎地戟人生中台星折天应泣大节堂空鬼亦惊国难未平公已往临风西望泪纵横

　　海陵钱文宪母汪节妇卷后

　　白髪孀居丧乱中苦心仍与栢舟同事夫在昔如宾礼教子于今有父风麻枲服劳忘夜寝粢盛供给愿年丰男儿饿死浑闲事抚卷题诗意未穷

　　寄兴圣寺琦元璞长老兼简黄庭英知事

　　太息衰年七十强经旬留宿赞公房上堂也趁阇黎饭入阁仍分般若汤华渚虹霓生雨气法筵龙象识天香遥知今夕南湖月谁与郎官共晚航

　　题茅子刚虚白斋

　　青袍朝士斋居处一扫淄尘万虑忘四壁东西凝雪色八窻晓夜发天光茅君为尔传宗旨庄子由来止吉祥有客坐驰空热恼不知此地有清凉

　　贺顾克善授平江经歴

　　吴门五月看除目喜见郎君好姓名画省故人持酒送黄堂太守下车迎百年治道随天运一代人才出旦评上相忧民何以报会将新政致升平

　　寄杨子尊圣寺处厚子元上人

　　不出空山复几年衲衣草座独安禅别峯行道诸天上善月翻经古佛前兵后佳期何日共春来妙句有人传三生彷佛当相识目送孤鸿落照边

　　赠谢太守除杭州

　　朝廷遣使航东海万里南来送玺书着屐登山良不恶分符典郡复何如李苏事业千年后吴越封疆百战余今日养民方急务肯将征算及舟车

　　寄蔡彦文掾史

　　凤凰池上神仙吏却是中郎几叶孙幙下岂无竒计出床头犹有异书存防秋列寨山如戟蒸土为城铁作门何限民间可忧事老懐那得与君论

　　奉答道林书记二首

　　何年飞锡度江城林下相逢眼倍眀老子岂能知药性阿师宁独擅诗名江风满座篔筜合石雨侵墙薜荔生莫把旧家无孔笛月眀吹作凤凰鸣
　　狮子林中夙夜縁杖藜来往意方坚白莲社友须元亮金粟如来是谪仙净梵六时严戒律长斋十日断荤膻翛然古竹长松下还许山僧醉后眠

　　和南宗上人髙韵就呈可庭山主诗

　　老去喜逢方外友一庵潇洒阖闾城野猿挂树窥行道山鸟当牕候出鸣空界可能容我醉新诗一复见君情维摩示疾今朝起拭目街头看太平

　　送陈性之昆山从事

　　只将从事写前衘省檄封来自拆缄六案更须劳彩笔一官犹未换青衫风生海市朝持酒日落江城暮卸骖我未识君空怅望恍如烟水隔仙凡

　　题金太医杏林诗卷

　　董奉仙居不可寻君家种杏亦成阴禁方传后龙归洞嘉果生时虎守林不厌邻翁来乞药每留渔父坐听琴年年二月花如海应是先生树徳深

　　奉题王左丞卧云轩

　　东山云气尽溶溶左辖髙居第几重玩世也为庄叟蝶济时仍起武侯龙风帘雾箔秋同被玉室金堂夜不封说向九江李太白结巢休羡古时松

　　题朱叅政松石轩

　　长松落落风尘表苍石庚庚太古心屹立乾坤无改色扣如金玉有余音人间儿女天机浅海上神仙野趣深独有竒章知此适子孙清赏到于今

　　题罗成之藏柯敬仲悬崖竹

　　丹邱画竹出新意醉墨落纸秋淋漓青天低垂凤凰尾碧海倒揷珊瑚枝谁家俗士谩食肉何处髙人来赋诗丹房月夕起清思莫遣风雷生葛陂

　　题马县尹寿椿堂

　　绵绵灵气与天逰日月盘旋定几周七十三翁同甲子八千余岁一春秋欲询齐物南华老谁是平生马少逰堂下芝兰森玉立未容丹桂独风流

　　再逰金山寺

　　放船重到金山寺独对沧江照鬓丝过客谩惊天险处老僧曽见海枯时通宵月色鱼龙喜絶顶秋声鹳鹤悲琼树花开不归去妙髙台上要题诗

　　题石林茅屋

　　春林深深石如笋我屋正在林之西结茅不放风雨入种树乃与岗峦齐天寒白鹤向人语日暮野鸟来上啼浣花老人不可作何处客至同幽栖

　　题王维贤所藏盛子昭画双松系舟图

　　云门寺前风物幽布袜青鞋吾昔逰葫芦盛酒待眀月舴艋载琴当上流长松并立几千尺狂客一别三千秋何当挂席过湖去东里草堂姑少留

　　送郜彦清之浙西宪史时有髙德晋同日应辟之江西所以诗中故及之

　　西浙西江同应辟此时此会记清欢两贤共起诸侯幕十载谁先御史冠野寺听蝉秋冉冉津亭维马雨珊珊清时事业须公等老我山中拭目看

　　题俞仲桓双林道人卷

　　双林道人如霜林叅天劲木寒萧森众芳到此万叶脱元气授尔孤根深风前猛虎作人啸月下清猿将子吟铁笛老仙在何许吾欲载酒同幽寻

　　宿鹤沙张氏苹堂

　　草堂借我作行窝杖履频烦太史过满地白云清昼永隔溪黄鸟緑阴多银瓶自泻中山酒铁笛谁翻小海歌今日逢君须尽醉西家亭馆奈愁何

　　次杨太史之韵题赠叶子澄草堂圗诗

　　君家草堂林木幽乃在吴会之东头花开从令鸟雀喜水落正为鱼龙忧深林烂饮枸杞酒如意醉击珊瑚钩丈夫嘉遁有如此傍人比是神仙流

　　送陈希文北游

　　万里中原道路长闗河环绕五云乡心驰天上黄金阙梦忆山中紫翠房人海鱼龙三月浪御街车马五更霜丹墀奏罢中兴颂焰焰声名动北方

　　题钱伯玉南园小隠

　　君是钱王几叶孙浮云富贵不须论丈人屋上乌仍好处士篱边菊尚存招隠辞章娱日月表忠碑刻照乾坤眀当载酒来相觅烂醉君家老瓦盆

　　题杨仲徳照磨自汴梁归话中原荆棘蔽野人烟断絶闻复山东感而赋此

　　故人归报朔方兵已下山东七十城日月未教乌兎死风云方更虎龙争入闗谩尔窥周鼎背水今谁立汉旌北望中原五千里黄河之水几时清

　　重游虎邱寺

　　海涌峯头行径微芒屦欲趁孤云飞风髙木客作人语月出天王骑虎归杰阁重楼递隠见寒泉古木相因依荒邱王气岂消歇干将莫耶千载稀

　　寄题松江之青龙瞿睿夫通波草阁诗

　　五月通波草阁寒緑阴长日此凭栏山如碧凤叅差出江作青龙左右蟠揽子烧香云母火樱桃行酒水晶盘老夫亦有鹅溪绢也欲相从看写兰

　　寒舍为偷儿见顾窃去珠环首饰赋以自遣

　　太息偷儿也自顽踰垣何意到山间潜踪深夜开重穴竟造中堂启四闗狱吏肯追全璧返家人犹望去珠还愁来幸喜青毡在觅纸题诗一解颜

　　题何徳深溪南小隠

　　宰相官之不受招碧梧林巷自逍遥溪头二月花先发洞里千年雪未消朝士过门时载酒仙人飞佩夜吹箫社圗谁写耆英会还肯中间着老樵

　　寒食日松江有懐广陵

　　老来也欲惜年华春正浓时不在家江上苦遭寒食雨梦中犹见广陵花书藏旧箧应无恙酒忆新楼不用賖日暮荒城闻鬼泣东风吹恨满天涯

　　送秀岩上人归日本

　　几年中国游方遍看水看山念念非海眼枯时千刼壊日头出处一僧归黄梅雨打袈裟湿白蜃云随锡杖飞富士岩前留语在庭松新长旧禅扉

　　题上海静安寺緑云洞天为宁为无寺之祖师鰕子和尚

　　沪渎城西古道场洞天深处緑云凉雨昏不辨琅玕色日转都成翡翠光春水满溪虾子活午阴当户鸟声长华阳老客家何在拟伴高僧坐石床

　　别茒府判

　　封印归来寡送迎画桥门巷水同清二分眀月杯中泻九朶春云笔下生宾客班荆谈雅道儿童骑竹颂亷声奚须老拙扬人善公府争传好姓名

　　三月十日移居

　　山人垂老厌奔波客里移居可奈何居竹轩中无长物采莲泾上有行窝几茎白髪梳来短千古清尊饮尚多最喜东邻王处士闲来无事肯相过

　　送毛自得北逰

　　平原门下客三千毛遂当时独妙年脱颕机锋吾已得治安筹策子何先江淮故道苍烟外楚汉孤城落照边今日送君何限意秪将忠孝足家传

　　次饶介之逰东皋佳作

　　半雨半晴春更佳也知郭外少纷华蛮王埠头多载酒李家园中来看花曲阑芳槛递隠见苍松老竹相交加安得长绳系乌足不放西崦红日斜
　　纵饮狂歌晚未归松阴香雾转霏微醉中漫喜朱颜在头上争禁白髪稀无数野花迎客喜一双沙鸟傍船飞浣花溪上真堪笑每日朝回只典衣
　　草草杯盘也自佳名园今日有光华东风淡起云漠漠胡蝶飞上芜菁花百年酒伴无多在一夜春愁十倍加眀朝应被傍人笑醉里题诗字半斜
　　不用人扶醉里归水边杨柳晚风微一年春事又将半三月捷音何太稀莫倚书囊谈未了却凭藜杖歩如飞入城彷佛严更动冉冉花香尚满衣

　　同张仲举宿寒桥

　　柔橹声干破寂寥青山矶下宿寒桥乾坤万事双蓬鬓风雨孤舟半夜潮丹凤不来秋又老玉人何处水空遥几时更醉秦淮酒细听渔樵话六朝

　　李子英心逺亭

　　门外黄尘扫不开何由吹得到灵台闲看倦鸟投林去静爱孤云出岫来彭泽髙人多逸兴峨眉仙客有天才祗今谁到悠然处同采秋香共一杯

　　寄王仲沔御史左迁之安庆府判诗

　　青骢马鸣催趣装日出未出江茫茫但愿四海有武偹不可一朝无宪纲搀抢经天堕作石沆瀣着地凝为霜先生忧国鬓未白至今台栢留辉光

　　王澹园眀道堂

　　重阑飞构入清溟虎豹森罗户不扄紫气拥闗周问礼玉光浮座汉传经日斜海雾侵香案夜静天风语铎铃几度澹渊来说法泉中应有老龙听

　　送袁季文之帅幕

　　少年书剑学从军幙府于今气不羣白发元戎多好武青衫从事最能文帐前草檄花如雨江上维舟水似云把酒髙歌成逺别不知何处又逢君

　　送张士行士眀会试

　　山东秋榜得豪英谁似君家好弟兄四海宾兴得两举七千乡贯占三名大苏衣钵都源委小宋文章更老成眀日鸰原同送喜早将春信到江城

　　南城暮春

　　南城雨尽午风和二客相从歩屧过流水陂塘春事减落花门巷晚愁多银瓶自泻沙头酒寳瑟谁调陌上歌莫写江南断肠句贺郎憔悴髪空皤

　　居竹轩诗集卷二

　　●钦定四库全书

　　居竹轩诗集卷三

　　（元）成廷珪 撰

　　○律诗七言

　　寄湖州乌雅太守时有福建叅政之除

　　万里中原路未开谁倾银汉洗氛埃诸公多向江南老逺使频从海上来九月溪寒鸥梦熟三山秋暝鹤书回莫挥白髪新亭泪且醉乌程下若杯

　　次韵答冯仁伯

　　闭门风雨过重九却忆同登江上台独客诗成扶病起故人书到拆封开自怜风物随南土谁有文章落上台黄菊紫萸浑未见兴来聊复举吾杯

　　甫里先生故宅是时马县尹葺其庙

　　太湖三万六千顷一代髙贤独此翁故宅有僧茶灶在荒池无主鸭阑空松陵唱和知谁再茒屋襟期与我同最爱长洲马眀府艰危犹自挹髙风

　　周平叔夜宿崇眀寺海云楼偕罗成之隠君文长老及卢隠君以沙头双瓶为韵各赋诗四首次韵卷后

　　沧洲三月住星槎闻访青原隠者家四老咏歌能玩世百年聚散若抟沙饥来且食书中粟老去空悲镜里花眀日分携各努力暮云回首隔天涯
　　老去无因接胜游题诗烦寄海云楼天空直与海无底云起正当楼上头黑水几程通直谷青山一髪是瀛洲髙眀境界无尘到抚卷令人咏未休
　　天台老衲两眉龎自起髙楼枕石杠煮茗别开留客处论文多近坐禅牕冥鸿散去犹相逐独鹤飞来不作双眀发仙舟上霄汉定传诗话满沧江
　　天水空眀接杳冥老禅三昧解通灵欲将东海为平地尽卷西江入浄瓶宿霭微分沙鸟白晚风犹帯毒龙腥他时月夜来相觅笑指狼峯五朶青

　　邱克庄敞云楼

　　君家楼外云如海五色轮囷扫不开每就月眀檐下宿更随秋色座中来琼台夜鹤迷踪迹玉女春衣费翦裁看汝乗将朝帝所举头西北是蓬莱

　　题玉岩上人溪山野趣圗

　　流水淙淙石齿齿满庭云气欲模糊白鸥溪上秋多少黄叶山中路有无十月雨深渔屋破三江风急野航孤年来难觅幽居处空向晴牕看画圗

　　寄越上能仁寺用章俊禅师

　　几年卓锡住苕溪一日寻山入会稽蒲室塔曽藏舍利道林堂已种菩提空中云气开楼阁门外湍声杂鼓鼙草木变迁吾老矣隔江南望转凄迷

　　和周伯温叅政九日南园宴集诗二首

　　歩履巉岩若跨鳌望中诗兴与秋髙西山拄笏东山屐右手持杯左手螯返照入湖眀塔影断云将雨过林皋松间饮散归来晚金粉霏霏湿锦袍
　　范相南园五百秋重来访古转多愁啼乌树老台空在饮马池荒水不流芹泮好从多士乐桂丛谁赋小山幽诸公髙会诗如锦授简安能接胜游

　　嘉兴缪同知号菊陂因赋

　　杰哉霜下转精神一色中黄不染尘老圃看花迎宰相秋潭分水候仙人千年东里归何早九日南陂赏□□在昔神农书上药至今医国慰斯民

　　马瞿睿夫题张伯雨外史评黄子乆画仙山楼观圗

　　陵谷东南几变迁琼台仍在白云边阎浮世上今何日句曲山前第八天说法乆要狂外史挥毫曽识大痴仙人间俯仰三千岁抚卷题诗一惘然

　　贺畊叟晚香亭

　　幽香分得东篱本每候开时九月前晚岁谁从陶靖节髙风独数傅延年清秋泛酒宾筵盛白髪簮花客帽偏若个芬芳同老境魏公佳句至今传

　　二月十四日风雨孤坐秀州城西僧舍赋此

　　秀州城西春事微二月苦雨行人稀江湖渺然不可渡风雨如此将安归老来口腹胡为累乱后人民今见非兼旬不得武林信倚杖南望孤鸿飞

　　送马令尹任满

　　长洲赤子穷无告正頼郎官为抚摩兵后人家犹耒耜日长官社有弦歌越来溪上波声小鲁望祠前月色多自古长才须大用荐书元不待常何

　　题嘉兴水西寺爽溪楼寄新仲铭长老

　　新公邀作爽溪游为说前朝有此楼云气逺开天北极风光仍在水西头虚檐古瓦縁苍鼠曲洞轻波漾白瓯宸翰仅留飞白在烟尘漠漠使人愁

　　贺长洲县令尹马公除枢宻院都事

　　报政期年上考书君才端合应时须三公掾属多为相两府郎官半是儒夜帐论兵银烛抚春庭称寿彩衣趋苍生乆堕巅崖苦定有嘉言赞庙谟

　　次张仲举侍读韵

　　词源浩浩倒岷江直笔如公世少双目下十行千字过身长九尺两眉龎世间忠烈应知感地下奸谀岂竖降老客中吴最萧索白头犹尔读书牕

　　东饶介之

　　鲁连不为商贾事贺监自是神仙人解纷排难乃豪杰嗜酒狂歌非隠沦燕雀一生谋水食凤凰千仭出风尘太湖之水东作海海上桃花树树春

　　寄张内翰

　　中原不见旧山河使节仍烦渉海波天末草烟春信早江南风雨客愁多谢公拟献中兴颂壮士宁忘勅勒歌万里相忘成永决白头萧索柰公何

　　题王仲徳思诚斋

　　六凿相攘总失真一诚无妄见斯人指挥直拟回天地祭祀还能给鬼神别室蓍龟先兆汝前楹鸟雀自相驯眀年执玉朝廷上会见尊严动缙绅
　　爱汝端居入静思察机尤在未萌时天人孚感原无间物我交攻每日持行逺升髙应得已斋心浴已固知之屈伸洞见阴阳理荣瘁休嫌风露枝

　　赋得落星湖送瞿睿夫任满之诗

　　南湖北湖春水多陨石不筑神龙窝渚花汀草各无頼云影天光相荡摩天星劝汝一杯酒海月听我千年歌斗牛之槎若可待送子八月乗银河

　　钱塘谢太守有书见邀作此诗以谢之

　　一缄逺寄楚狂生上有钱塘太守名堆案几时疑是梦焚香三读见髙情五湖风月曽宾主四海交逰总弟兄少待西风渐凉后六桥荒藓尚堪行

　　饶介之有诗见贻次韵奉荅

　　一夜南风约晓晴看山如在越中行丹藏别室生虹气啸入空岩作虎声倒涧枯松留古恠悬崖飞瀑漱寒清神仙若个能千岁吾欲崆峒问广成
　　数日南风阴复晴饭余闲绕緑阴行竹间病鹤褵褷影池上惊鱼拨刺声老子鬓毛如此白道人心迹本来清能诗谁是周公子学得阴何五字成

　　贺李左丞再入中书

　　上公开府驭群英妙算神机属老成裴度向来归緑野谢安重起为苍生朝廷约法三章旧天地功成百谷盈不有武功除暴虐岂无文教答升平

　　万壑松涛为郜彦清赋

　　草堂夜夜听松涛谁挽沧溟压树梢雷谷震惊龙换骨风林摇荡鹤倾巢玉山月白箫声杂银汉天清剑气交我与周弘同洗耳乗槎便欲渡三茅

　　寄周平叔就求苍耳子

　　周侯乆不通书问夜夜沧江入梦频五月采来苍耳子几时分送白头人沙头酒熟田毛足港上船来海错新南北相望千百里老来幽独倍伤神

　　再题郜彦清万壑松涛

　　秋入空山万窍鸣山前山后乱潮生不知天籁非人籁却认风声似海声直干也随羊角旋髙枝唯恐鹤巢倾毕宏韦偃还听否惨淡经营画得成

　　苏台晚望

　　野色苍茫落照中荒台扶杖倚秋风延陵百里吴封旧震泽三江禹迹空浊酒更须浇磊磈黄金不解铸英雄侧身北望中原近几处神州正朔同

　　送谢太守平江省亲回武林就送鹅酒之贶

　　五马既秣车载脂上堂欲别还迟迟拜家已得阿母喜还郡即慰邦人思几年东阁旧倾盖今日西湖谁赋诗野翁惭无一字补辄敢笼鹅临墨池

　　送张师亷归富春

　　读书不逢万乗尊献策岂傍诸侯门放歌苏台晚山碧濯足太湖秋水浑千金未易买骏骨一饭何足哀王孙风尘拂衣且归去髙卧桐江云水村

　　寄题海上积善庵水竹轩

　　水阁云廊深复深开轩緑雾常阴阴凉骨濯足月在港清昼读书风满林食笋也胜鱼肉味截筒谁作凤凰吟清凉更在声尘外夜夜海潮生妙音

　　题何永孚瓶斋

　　井湄须问扬雄酒松下空藏智永书一日挈之来市肆百年将汝置斋居龙泉旧物魁名在鹤髪仙翁手泽余我亦有瓶谁抚玩新诗题罢转愁予

　　七月乆阴十日甲子复大雨

　　七月十日甲子雨彻夜檐溜无休时野老惊呼后土湿秋田仰望皇天慈饥乌觅食亦散漫病鹤顾影空褵■〈礻斯〉青泥没屐不可出虾菜何以供晨炊

　　题黄冈贾彦徳碧梧轩

　　贾谊井西梧十寻百年秀发根株深银床分润长新叶翠竹交枝成好音季春花香自零落髙秋雨气相萧森何当临轩坐白石为子再歌孤凤吟

　　寄题松江徐君瑞栁堂

　　稚栁一岁髙于母濯濯风流健似人九烈效灵连送客三眠扶起并留春状如车盖生来异色比宫袍染更新入对长杨应未晚马前飞絮扑香尘

　　送韩仲让都司梁溪督兵防秋

　　今人勲业古人心立马梁溪恨满襟兵谶谩传山有锡军装端信橐无金风髙古垒黄花晚霜落平原白草深南省相君方倚重边廷穷虏敢相侵

　　贺毅刚中长老住承天禅寺诗二首

　　十刹亲题请疏开法筵击鼔动春雷自离南楚传灯后重为东吴倡道来两柱承天行日月六鳌従地涌楼台灵山诸佛生欢喜散作祥风遍九垓
　　海上东来转法轮祖衣传乆色逾新携将天目山中雨洒向蛾眉石上尘行道要従无佛处开堂须着有縁人等闲拈出菩提子百草千花不当春

　　九月一日寄谢太守

　　出入侯门五见春每承分粟济清贫托交独喜君知我临老犹将子累人公论几时令捧檄私恩有日效扶轮鱼书一札珍藏在白髪西湖愿卜邻

　　谢王左丞鹅酒之恵

　　深巷曽经显者过春风披拂到松萝右军墨沼笼鹅在左相官瓶送酒多乡井未忘生处乐江湖犹赋醉时歌阶墀乆不投名刺奈此衰翁老病何

　　题觉报寺茂元长老白云窝

　　白云窝里烂如银不住虚空着幻身趺坐也教龙入定巢居还许鹤为邻自縁色界闲来往谁与天香作主宾若问吾家安乐法老夫曽学避秦人

　　送松江朱焕章之乌程令尹

　　新除令尹乌程去霜落湖田十月初貂帽锦衣懐印绶青帘白舫载圗书到官先谒将军府省俗仍陪太守车东望吴淞三百里莫因莼鲙赋归欤

　　题元上人怡云轩

　　白云本是山中物暂与山僧作主宾尔解自舒还自卷我能无喜亦无嗔半间莫惜分余地一笼犹思赠逺人句曲有家空在望卜居何日许为邻

　　王唯贤东里草堂

　　平安一桥吾旧游君屋乃在桥东头晚山得月更宜酒春水到门还放舟太守诗成写素壁老夫兴发思沧洲淮南丛桂不得往抚卷因之生逺愁

　　送黄观澜尚书吴伯尚亷使之江西征讨

　　白髪儒臣着武冠公卿相送出朝端恭承斧钺行天讨喜见旌旗拥夏官直北声名従此振平南筹策有人看虎皮会见包戈甲十郡苍生奠枕安
　　江西冦盗本王民正頼诸公为解纷使者精忠悬白日尚书髙义抗浮云喜传天上旌旗出肯使山中玉石焚千古鲁连髙世士尚将谈笑却秦军

　　送罗成之移居崇眀其子季通亦之本州岛校官

　　先生八月乗烟雾妻子同随海上槎太守宾筵先肃客广文官舍即为家波涛浩荡藏阴火岛屿微茫接太霞闻说三洲多药草可能无意到丹砂

　　送罗季通之崇眀学政

　　海上孤舟作冷官也知清选重儒冠秋潮好掣珊瑚网晓日休歌苜蓿盘士子几家能食禄汝翁早岁已遗安老人亦有乗桴意僦屋西沙度歳寒

　　八月三日书所见

　　青军黄军日自鬬西城南城门不开诸侯相对面似土今我不乐心如灰饥乌在树噤无语苍蝇满案从何来年衰但愿饱粝食意到聊且持吾杯

　　秋日登甘露寺晚眺

　　醉里摩挲望眼开江天寥落暗风埃犹闻西府兵麾满不见中原驿马来今日贾生须痛哭当时祖逖是英才翩然一笑下山去试看髙僧话刼灰

　　送孔士瞻宪史考满归曲阜

　　素王之后多贤者清稼今为几代孙能以纪纲持宪法每将节义答君恩江淮一道风霜肃汝颍三秋雾雨昏不有俊良当世用可无章疏达天阍

　　送张眀善归武昌随又移家眷入蜀

　　对酒悲歌泪满衣楚天摇落又斜晖风尘万里与君别江海一舟何处归老去且留吾舌在愁来长惜壮心违临岐不尽平生意沙苑无云鹤自飞

　　南安周知事瑞雀

　　歳歳双栖傍主人昔年谁与号嘉宾应圗夜半衔环报不比阶前得食驯公干题诗犹未逺不疑作颂秪如新东风更得周郎便看尔翩翩上苑春

　　送广东帅郎郑彦昭贡香药入京诗一首

　　万里番禺入贡来过淮一日到蓬莱海中药草无人识天上桃花有处栽圣代宾兴方重士星郎年少况多才也知白璧虞卿礼犹在黄金郭隗台

　　谢冯仁伯送米与舒鴈

　　短髪晨梳雪几茎老来那复爱虚名只凭药饵扶衰朽更藉诗篇写性情天地此心唯报主江淮多事尚闻兵香粳分得谁相送舒鴈笼来未忍烹

　　送马士瞻帅掾髙擢

　　风尘如此送君行念尔才华独老成军旅未闻忘俎豆掾曹多见到公卿沧江日射旌旗影紫阁风悲鼓角声玉麈谈玄何事业云台圗像是功名

　　静逸处士顾仲庸

　　环堵萧然一室寛只除诗酒寄清欢瓶中有粟分寒士袖里无书上热官扬子暮年空识字龎公早歳已遗安先生独卧风尘表吾欲相従接羽翰

　　题周子端恻隠斋

　　此心随感与天同念尔斯人水火中拯溺未能空下涕救焚何以自成功百年底事多残忍四海于今喜扩充将见运之于掌上世间无物不春风

　　吾欲卜居海上未有定止先作诗寄刘子彬

　　满目风尘秪自怜轻装已办有行纒也知避乱依城郭更欲移家傍渚田紫歩于今无士马沧溟何处有神仙桃源只在人间世还许渔郎放钓船

　　送遆思诚出盱眙教谕

　　年年送人作校官也知当代重儒冠固因学舍人才盛自觉戎藩礼数寛一县士风今日见百年师道后来看淮山堂上清于水莫遣惊尘到杏坛

　　和张仲举博士见寄至日诗

　　衡门风雪人稀到一个幽轩竹四围半子送年将旧酒诸孙迎歳索新衣惊鸿此日犹南去老鹤何年共北飞却忆太常张博士天香携袖早朝归

　　题渔乐手卷

　　江湖如此两闲人除是玄真与季真长笛自吹皆古调短篷相并即比邻科头不异今渔者托迹空闻古逸民亦有渌阳湖上客买舟来约理丝纶

　　十一月十四日有感寄江州太守李子威

　　清朝如此盛公卿何以摅忠答圣眀数月未收蕲水贼一时谁散武昌兵朱门旧邸空文藻黑夜归舟有笑声独使状元贤太守至今犹捍九江城
　　边报传来实失惊妖氛独不犯湓城义兵一日同生死信史千年托姓名别戍几人回士马沧江通夜走公卿九州岛尽得如公者始信文儒有老成

　　赋吴陵凤凰池送陈子成

　　蓬莱阁前春水生丹邱之凤双飞鸣沧波照见云锦色碧落散作箫韶声岂无仙人下刷羽亦有隠者来濯缨池上于今望吾子一曲阳春歌太平

　　和张仲举五月荐樱桃之作

　　四月上林蒲笋出玉堂风致一时新也知天上樱桃宴不致山中草莽臣皂帽醉归当此日金盘分赐共何人吾家一树红堪摘取荐春醪莫笑贫

　　送傅徳润陪将作同知武昌买马回京

　　维扬馆里送轺车却筭分携八载余天使出求沙苑马星郎厌食武昌鱼数鞭已报充华廏上冢毋忘过旧庐老我平生无骏骨可従郭隗借吹嘘

　　送霍仲皋还京

　　驿程万里入皇都还过梁城取别途天下军需何日了淮南民瘼几时蘓求田问舍非良策忧国忘家是壮图黄阁相君应有问愿闻一语赞嘉谟

　　送盛克眀辟掾浙省移家吴兴

　　十年三送沧江别此日分携又不同辟掾逺趋青鎻闼移家喜近水晶宫勿论后会知何地且念离羣独老翁幕府郎君应问讯为言憔悴坐诗穷

　　和周子通助教同张元祯倡和诗卷子

　　懒性何堪接贵逰松江之下每科头不能取友山中社更欲移家海上州老去生涯清似水兴来诗思淡于秋玉堂杰作难为和白首狂吟秪自愁

　　寄李子洁宪副时湖北残破却于太平开司

　　武昌遗老望旌旗正是诸君报国时令弟九江全死节眀公南海有生祠台中妙选邱山重湖北先声草木知一道宪纲还旧覩真儒端可佩安危

　　题崔原亭竹深处予家有竹数竿人号曰居竹轩原亭城西别墅有竹亦数竿则又号之曰竹深处予与崔君通家来往所好相同故及之

　　居竹轩中也自寛不愁无地着琅玕文公胷次空千畆李洞门前只一竿天与老夫医恶俗日凭童子报平安崔家别墅尤髙致迟子归来守岁寒

　　经山法城禅师髙弟善上人以楚章为号因题卷后

　　从向经山礼法城善端开后愈分眀千年楚国非无寳一个吴僧得此名江月自随行道影风林犹听读书声旧家白雪亲曽和处处丛林得散行

　　题丹阳邹隠君自得斋

　　天宇清眀淑气微昔年曽约试春衣傍花随栁无人识弄月吟风只自归达士一生空好饮老夫六十始知非陶然不得従君乐注目沧江白鸟飞

　　题阳学训曹元秉归溧水

　　先生武恵之子孙粹然言貌如春温清门为庶忽老大白首穷经犹讨论诸生分题候堂试二膳击鼔供盘飡今晨拂衣不肯住兴在江南山水村

　　题苏文仲中宣使寳善斋

　　星郎自是鲁璠玙寳善称之信不诬岂与黄金同日语合登清庙应时须渑池漫诧连城璧沧海空传照乗珠何似人中无价者君家先世有三苏

　　送娄所性归溧水

　　大学小学列六斋先生讲席多英才公堂昕鼓会食罢门榜月録分题来清时如此教养偹老夫一见心神开束书胡为赋归去石田未必荒苍苔

　　陈养吾寄韵

　　我本沧江樵牧人却怜垂老见风尘边城笳鼔伤心近野寨旌旗入望新四海正歌垂拱日百年犹忆至元春艰难未改心如铁潦倒空悲髪似银

　　送尹敬思令尹归青州并序

　　敬思令尹早歳従逰中山王京甫之门晚歳致政归田闭户著书重来广陵倐四十八年出其所著大学集注有功于后学多矣乃兄孝思宪佥亦被召可谓难兄难弟诗中故及之
　　玉雪丰神未七旬江淮谁识旧儒臣眼空四海归何早胷着千年汲愈新従学王门唯此老发挥朱子更何人青州门外京华近吾欲相从一问津
　　宪签被旨方修律令尹归田独著书一代仪刑留制作十章条目补遗余青州髙起耆英社白髪同乗泽下车不得清风接芳躅可凭短札问何如

　　七月十日浙省有警懐罗善先掾史后闻使闽未回

　　淮楚风尘可奈何南州又复动干戈三山城郭故人逺八月江湖夜雨多白髪满头同老境沧洲何处可行窝裁书欲问平安否海阔天髙雁未过

　　蒋文甫以其祀亲之室扁曰思斋时余方哭母故及之

　　老去思亲十二时灯前犹诵蓼莪诗烝尝彷佛归来也颜色分眀梦见之问寝不忘晨起早倚门谁念暮归迟多君苦行多于我忍聴长原楚些词

　　送娄所性回金陵别业

　　楚甸惊尘满客衣古之贤达在知几山中桂树我将老江上草堂君独归刁斗连城严肃肃旌旗垂野净辉辉金陵酒熟还相忆莫遣诗筒信使稀

　　简江西宋子与令尹杨翼之李斯立二先生

　　八月凉风催早寒家山空忆路漫漫沧江无处问书信白日何人生羽翰晓雾瘴天迷故国夜潮流月到长干诸君莫责王夷甫我辈深惭管幼安

　　题海陵张孝子传

　　孝子张起其父幼失怙恃淮上兵革悲其母失散三十年行求四方得之济阴
　　汝翁早歳值风尘与母分离三十春逺道求之疑隔世髙堂喜极转伤神干戈满地方多事骨肉全家有几人甚欲题诗歌孝子老懐兴感恐沾巾

　　哭江州太守李子威

　　将帅怆惶忽弃城孤忠何以独支撑尚闻传檄诛狂冦犹自开仓举义兵千古报君心未死九江圗像面如生至今月黒匡卢下彷佛悲风有战声

　　哭湖广省郎中刘遵道

　　百年正气此销沈空使诸公泪满襟厚地无人收白骨皇天有眼识丹心亲王兵卫终难倚太尉楼船不可寻一自岳阳开省后更无消息到于今

　　哭御史张彦威

　　平生恨不识张桓烈烈轰轰御史官生有髙风惊海内死无遗憾负台端盘根错节于今见孝子忠臣后代看一片汝阳城下土何人髙义塟衣冠

　　十月一日闻徐州复

　　黄河不解洗彭城空使羣凶起鬬争一载始通南国贡三山犹驻朔方兵寄奴故里人何在亚父荒陵土欲平却忆朱陈好村落几时烟雨看春畊

　　王彦芳得月楼

　　栋宇依稀接广寒通宵月色好相看人闲尘土无来处天上神仙正倚栏子晋吹箫秋引凤常娥飞佩夜乗鸾兴来拟借清光便碧海三山振羽翰

　　胡云夫槎山手卷代人作

　　故山西望白云飞几向江楼倚夕晖藜杖只随浮世在草堂终待主人归长开箧笥看华翰不遣风尘上彩衣今夕羽书连报捷灯花先喜到亲闱

　　送秘书太卿髙志道总戎淮西

　　秘阁儒臣读武经亲承斋斧下清溟鱼龙出海瞻卿月牛斗回天避将星扫荡妖氛清社稷指挥能事速风霆玉堂岂少昌黎笔重刻平淮第一铭

　　王彦芳逢春坞

　　雪牕深鎻不曽开却似阳春有脚来琼树每従天上见杏花多近日边栽任教南国芙蓉怨莫遣东家蛱蝶回小圃无多闲草木也分生意发枯荄

　　莲花鲊为顾从母夫人寿

　　采花曽入水云乡谁有仙人服食方分饷恰如芦菔味开包犹带芰荷香瑶池阿母亲曽造画桨吴姬恐未尝更折碧筒来送酒一时称寿献髙堂

　　和娄所性见寄韵

　　想见沧洲白鸟双寒潮依旧落空江移家有日同春酒翦烛何人共夜牕欲寄短书心未展每传佳句意先降吾家歳晚风流甚雪后氷韲尚满缸

　　王元刚竹所

　　手种新梢已拂云满林苍翠乱纷纷龙蛇影动当牕见鸾鹤声来隔座闻东里先生常直造西邻隠者欲平分沧江歳晚多霜雪与尔知心独此君

　　和顾仲庸韵兼谢送米

　　醉里髙歌若有神山林无处着闲身饥来欲问飡松者老去犹为乞米人织女机空星化石麻姑酒尽海生尘洒清溪上梅花发谁共先生醉好春

　　和黄观澜军前见寄韵兼呈髙志道秘卿

　　干戈久动阻淮滨喜得边庭捷报真东海鱼虾初入馔中原桑枣半为薪秘卿船未移涡口左辖军先入寿春多少手无兵刅者可怜犹是贼中人

　　十二月十九日北门书所见

　　岁云暮矣北风凉独立髙楼望大荒雾气似尘黄作色日轮如血赤无光经纶尚有诸公在韬畧原非我辈长凭仗天威驱号令由来和气致休祥

　　寄四眀梦堂噩禅师兼简用堂上人

　　五山十刹郁嵯峨独爱溪堂隠薜萝淮海故人今有几江湖尊宿近无多不闻毛女求诗去每见倭僧问法过说向梗公重相忆碧云日暮奈愁何

　　寄噩禅师四十年前在天宁方文曽求赋毛女诗

　　短杖轻袍归去来水云多处少尘埃一春海鸟依檐宿五月溪莲绕舍开云外送僧归日夲月中携客过天台衰翁不得瞻圎相犹望新诗托雁回

　　送马易之回四眀

　　雨水经旬雪复作巷陌春泥断往来东海祗留诗卷在南湖谁送酒船回自惭白发殷懃别可惜琼花次第开我忆慈溪旧逰地不知淮泗有风埃

　　送季平仲教谕回通州

　　县庠官满将归日圣代宾兴大比年偹榜已闻居第一前程谁谓隔三千兹晨剑影黄尘外后夜书声碧海边少待秋风丛桂发鹿鸣看尔赴初筵

　　送曹徳辅州判率淮农三百人赴畿内垦田之行

　　茱萸湾上发官航农事相催入帝乡玉雪手标多似舅风云意气已为郎诸公妙筭回天地百谷神功叶雨旸来歳随班见眀主定颁鸾诰锡髙堂

　　送刘禹玄州判率农夫多人诣畿垦田

　　京畿华壤尽提封开辟抡材献九重使者传宣来万里郎官分职领三农江淮田赋方全免邦国军需足上供今日送君歌此曲庙堂无复虑年凶

　　送清淮叟上人游五台

　　鴈门西畔是灵山山作青螺五髻鬟春日花开残雪里僧房人在白云间善财叅问何时遍文畅嬉游几日还淮海清公更潇洒早将闻见动禅闗

　　寄广平太守郑彦章

　　湖山阻絶三千里台阁勤劳十五年黄霸终然为宰相赤松老矣号神仙洛阳城里还无屋洺水村中好问田走也侯门旧宾客白头不得与周旋

　　次顾清逸见寄韵

　　满目干戈独损神古之忠义不谋身杜陵白髪空忧国王衍清谈已误人城郭秪今余瓦砾村墟何处避风尘妖氛不到西清上千树桃花别有春

　　和娄所性韵就谢寄汉帖二本之诗

　　两帖真如白璧双山灵呵护过沧江不知眀月生春浦每恠晴虹贯夜牕老去秪留诗卷在愁来宁受酒杯降竹轩近喜多风致活水栽荷满石缸

　　六月十三日闻边警甚急有感而作

　　边风六月作秋声世事惊心百感生台阁故人犹嗜酒闾阎小子亦谈兵红巾似草何时尽白骨如山几日平甚欲移家渡江水老来幽独最闗情

　　寄黄观澜经厯时率八卫汉军屯盱眙

　　秋满东南第一山古来贤达几登攀两城楼阁西风里八卫旌旗北斗间羽扇纶巾君未老麻衣草座我空闲闭门拟撰平淮颂河上来看奏凯还

　　送刘澹翁总管归江阴时年九十歳

　　曽侍家君接胜游于今复见旧风流江湖诸老半黄壤乡里小儿今白头车马在门为客好干戈满地使人愁芙蓉城内宜髙隠丛桂山中莫乆留

　　和孙行简夜宿万寿山经阁诗韵二首

　　蜀冈缥缈之飞楼风帘雾箔悬髙秋云间五色孤凤下木杪几个哀猿愁书生素有万言策主人赠以千金裘沧江坐啸者谁子碌碌虚名何足收
　　九曲池边有秋色水光荡漾清于苔白云相邀上山去眀月更喜随人来一声两声松子落千朶万朶芙蓉开老僧悟我静中意不遣阶墀留俗埃

　　送庐山髙斋赴南康监郡时兵火之余在吴城山开司

　　公昔骑麟下星渚前身恐是匡庐君孤城遗老穷无告太守真符喜见分彭蠡帆樯眀夕照吴城旌斾拂秋云眀年春殿论功赏传奏先将姓字闻

　　送王彦芳之南台御史

　　南台二十四松厅上应微垣执法星定有威名清广海岂无章疏动朝廷铁冠精彩还簮笔寳剑磨砻始发硎竹下眀年候骢马也应旌节照林垧

　　张仲举博士书来言其老健能夜书小字仍饮量不减喜而赋此诗録上

　　一秋两得平安报读罢寒暄喜不胜花底振衣清似鹤灯前书字小如蝇蜕仙道骨无人识博士官衔此日升江上莼鲈好时节岂无清梦到吴兴

　　癸巳九日

　　今年九日无一钱杞菊满院秋姢姢闭门不出何所作抱膝长吟真可怜城东买竹欲移屋溪上种秫空求田余生饱吃广陵饭更拟作诗三十年

　　送徐州李判官供给役满归

　　千里旌旗接轴轳王师日乆费供需秪知天下金如土岂谓人间米似珠此日论功犹受赏何人报主肯忘躯讵无执法如公者能上封章亦丈夫

　　挽王彦达

　　老来正頼君医我客里那知我哭君人世百年修短定江城一日死生分锦帆泾上谁家屋龙井庄前处士坟魂魄东西招不得杏花村落雨纷纷

　　送诗僧立平山住圗山

　　东遐寺东遐只在海门东二月西桥送逺公眀月不来过竹下白云相引到山中早时彷佛三生会何日风流一笑同少待春晖野花发新诗还肯

　　寄衰翁东宫典寳监知事史仲文赴京之任赋诗二首为饯

　　宫官比日盛才贤寮寀光华得妙年东禁总分清切地前星偏近紫微天朱研玉斗时开珤香热金炉晓奏笺朝觐従容问先世鄂公忠孝是家传
　　征车载道马駉駉更尽沙头双玉瓶十月淮南逢小雪五云天上望前星龙文符珤连函出鹤禁箫韶弭节聴鄂国平南好勲业嘉言何处惜朝廷

　　三月十八日同饶介之冯仁伯张道源王伯纯雅集城东李氏园亭赋此

　　三月雅集未知还况复夕阳犹在山金刀刻字碧筠上玉巵行酒青松间三年不见兵马息一日且放吾侪闲桃花杏花正无数眀朝更约来东闗

　　饶介之懐古有诗见和复用前韵以答

　　江水东流去不还几人不老似青山九洲目断苍烟水万古魂销落照间石上鸟啼松树合水边人羡栁花闲更容野客重携酒为报园翁莫掩闗
　　自笑东园数往还年年诗债积如山身游紫陌红尘外心在青天白日间说剑谈玄俱是错焚香酌酒不如闲先生自是知几者莫放声名动紫闗

　　送谢叅军朝京二首

　　万重玉帛会蓬莱先报中吴进表来内使传宣催引见舍人当殿拆封开干戈载戢龙颜喜正朔重颁凤厯回却袖天香上归骑定分春色到苏台
　　霜落平原百草干出门何处望朝端山林白髪相逢晚风雪沧江欲别难使命岂辞行地逺圣恩还复与天寛羣公定问君家世能为苍生逺祖安

　　次饶介之琼花诗韵

　　此花超出万花羣阑槛真如隔彩云琼馆曽蒙天一笑玉箫空负月三分溶溶瑞露通宵下细细香风隔院闻后土祠前春似梦至今红袖客纷纷

　　赋得铁瓮城送杨克眀之淮海书院山长

　　城郭犹存铁瓮基英雄曽此重藩维天连故国山为垒地设长江水作池西府尚凭东府壮今人不让古人竒津亭我昔经行处目送风帆有所思

　　送姚节卿摄崇眀判官

　　画省归来驿路长玉荆传道石田荒一春对酒悲时事四月乗槎过海洋杀贼岂圗金作印转官行见绣为裳孤城民瘼思苏息回首纶音赐宠光

　　和李克约东皋杂兴四首

　　一春开遍雨中花几向东园管物华老去始知身是客愁来空拟醉为家江楼帘箔飞香雾野寨旌旗绚采霞曳杖归来还自笑夕阳原上数残鸦
　　芍药花开江雨晴几时重作看花行松间携妓従教俗竹下留宾也自清一夜春愁无处着三分月色为谁眀贫家亦有琴堪典好把平生意气倾
　　闭户拙于公是非似与江湖踪迹稀酒中従令客骂坐爨下却念儿啼饥松江之鲈固可食沙苑有鸟宜髙飞干戈满地正如此万水千山何处归
　　李家园内好亭台老去一春能几回街头酒贵我当买陌上花开君不来长绳难系白日住清镜莫掩朱颜催眀朝有约速相就慎勿打碎玻璃杯

　　送郑复初赴白沙蔡宅馆

　　翠竹白沙江上春主人应喜得西宾邻翁送子去就学野老引孙来拜人夜几看书红蜡短晓盘供馔白鱼新边尘不到沧州上我欲相従一问津

　　送周草牕归九江

　　太平宫馆化为尘近得麻姑信未真但见江湖同逆旅焉知天地有间人匡山白髪归何晚彭泽黄花赏更新老去苦无超世术干戈满地独吾身

　　送李周南之浙西道

　　应辟江南肃政堂君才十倍宪诸郎先公向已乗骢马多士今还覩凤凰祖帐晓开山木霁官船夜泊水花凉三吴民力诛求尽当为眀时振纪纲

　　送王仲沔御史除安庆府判

　　谪宦南来莫怨嗟府中争喜判生花中朝正合持衡鉴御史何曽负国家未忝阳城官有庳全胜贾谊傅长沙终令国事还公等会见眀廷辨正邪

　　奉寄余廷心元帅是时出镇之舒州

　　保障江淮数十州中流屹立见君侯苍生几堕巅厓苦白髪因分社稷忧虮虱竟年生介胄貂蝉今日出兠鍪玉堂应有昌黎颂刻在龙眠最上头

　　挽孙有道处士

　　广陵故旧渐消磨白髪伤心奈尔何马援车犹在乡里黄公垆已隔山河百年华屋春风歇八月荒原夜雨多乱后与君成永诀几行衰泪洒烟萝

　　八月十五日闻真州官民溃窜道路蹂躏而死者不可胜言黄军因之剽掠则天长六合等处莽为邱墟矣

　　白沙消息苦难真军事危如火上薪老去未能生报国愁来只与死为邻豺狼夜啸逃亡屋貔虎秋惊战伐尘怅望天长一条路王师何处渡淮津

　　闰正月二十日闻泗州盱眙同日失守

　　野寨苍茫落照中东征三载未成功黄金似土供儿戏白骨如山泣鬼雄天狗星流军府动水犀兵散弩台空于今人力消磨尽谁念东南府库穷

　　挽郁兼徳处士

　　身阅升平近九旬至今兼徳动朝绅眼前耆旧无多传乱后交游复几人龙顾青山开宅舍鹤归华表离风尘■〈艹先〉原来见兵麾息相従灵车泪满巾
　　白首其如死别何临风老泪若悬河耆英社在晨星少禅智山空夜雨多薤露莫悲人换世桑田曽见海生波殡宫空对棠棃发更拟重携浊酒过

　　寄题西江罗隠君本心斋

　　江海翩然勇赋归只従静里见天机一经断送休休了万事消磨念念非隠几不知流水动闭门常见白云飞若为同结斋中友老向苍山采蕨薇

　　送淮南省掾王安中北上安中曽为今上说书秀才

　　说书妙选近丹墀名姓曽为帝所知主父徒嗟相见晚长卿毋谓不同时淮南曹事称仁恕邺下民謡纪去思自古长才须大用诸公乆待凤凰池

　　甲午除夜有懐孟景章

　　夜牕儿女笑灯前乱世安居又一年邻瓮且分蓝尾酒客囊从换折腰钱冻消屋角篔筜雪寒压炉头榾柮烟安得重陪孟东海剧谈终夜不成眠

　　题观奕圗吴善渊作

　　仙翁对奕古松根当局机锋未易论只许两先饶日月休将一着赌乾坤满盘星斗无人测四角闗河有路存樵子归来柯已烂空山寥落又黄昏

　　王彦芳绣荣堂

　　色丝不染胭脂井银汉缲成五色纹织女机中翻海水谏官衣上绣春云清严地位人谁到错综天章手自分他日锦归当白昼江花江草亦欣欣

　　送澧州王伯颜治中公昔征蛮有功

　　南荒万里握戎机共诧君侯奏凯归出界旧传铜作柱过家新喜锦为衣梯航入贡鲸波逺溪洞消兵羽檄稀今日中原方用武岂无卿相布天威

　　挽周古善尊师

　　看罢璚花去不还今闻笙鹤在云间十洲何处留真迹万古无人出此闗林下故交同白髪江南旧业只青山丹经已付无为子月夜犹疑响佩环

　　沙子中监县二子善才善庆俱登第因名其所居之山曰聨桂所以纪瑞也诗以美之

　　山翁髙歩月中来移得灵根手自栽仙籍许令诸子折君家先见两枝开双承御宴簮花出并惹天香满袖回自笑淮南谩招隠连蜷偃蹇老苍苔
　　桂丛竞发山之阿大株小株秋婆娑灵鹫峯头月色薄乌龙潭上天香多吴刚持斧不敢近郗诜对策将如何岂惟二季在仙籍诸孙还见援枝柯

　　和崔元初秋日舒懐感时叙旧情见乎辞

　　淮南入幕皆名士边上従军总贵游万里又劳丞相出九重独使圣君忧禾生异畆虚占斗木落空江欲变秋召伯埭前听报捷髙邮城外解通舟
　　荔薜墙空雨气深湿苔满径竹森森城中不得三农信塞上争禁十日阴野佃负薪多未得邻翁乞米数相寻笙歌饮散者谁子命驾归来醉堕簮
　　潇洒君家锦照堂石泉秋水煮茶香沿池筱簜鞭尤润当户蒲萄叶半黄东馆壊垣尘漠漠西城残照晚苍苍春时数听尚书履几送池边月色凉

　　赠惟善驸马野云亭

　　万里飞来广漠云随时舒卷故缤纷风中不见孤飞迹日下都成五色纹従尔所之占隠者更堪持以献吾君眀时用汝为霖雨先向东南洗恶氛

　　六月二日书所见

　　干戈满地起风尘民物凋零府库贫黄犊乌犍烹作食雕梁画栋拆为薪江淮经理须贤俊草泽诛求到隠沦漫道寛心应是酒老夫三日不沾唇

　　小轩有菊一本盛开两花大如酒杯饶介之见而爱之连赋诗二首因次其韵

　　菊下呼儿典缊袍相看无酒目空蒿两花迭出金杯大数叶轻攅翠羽髙就手折来香澹澹满头簮得乐陶陶曲生有意来相觅留得芬芳荐蟹螯
　　满径香风吹客袍却胜秋野醉攅蒿东篱隠者世不冺南阳老人年最髙大白杯中多趣味中黄□内几钧陶莫令雨后荒三径更趁霜前斫两螯

　　安庆大节堂至正十二年既陷武昌江州诸郡俱各失守时韩功懋总管守安庆指御有方江淮頼为屏蔽廷心余帅书大节于堂以旌武功

　　战胜非难守胜难逆图未伐胆先寒乌知天下无诸葛始信军中有一韩当日雷霆归号令至今烽火报平安雄文大扁同时出大节名堂后代看

　　次饶介之述懐佳作

　　读书不致卿相事生计或与樵渔同杜门真是守株者傍人过呼居童翁今晨把镜野服好有月无酒山瓢空緑阴满地鸟声罢向日独有葵花红
　　千古万古道理大海内海外车书同青山看世等过客白髪催人吾已翁干戈三载道路断斤斧一朝林野空西轩拭泪付长叹怅望夕阳天际红

　　题太湖李尹所收余廷心元帅书二封

　　两函妙墨古所见一代髙风人未知用兵不下羊叔子食粥正如颜太师今日澄清在我辈长江保障非公谁更烦令尹回州日补入舒人遗爱碑

　　送拔寔彦卿被召之翰林直学士

　　天上仙人紫绮裘偶题眀月到扬州日边使者征方急泉下奸臣死亦羞宣室正思前席问淮南谁赋小山幽玉堂信与人间隔肯为琼花更少留

　　夜泊长桥

　　十丈虹蜺跨碧空行人过此莫匆匆大鱼吹浪来船尾眀月流光出海东根本旧邦唇齿近边廷诸将腹心同丰碑屹立书何事特纪当年谢傅功

　　灯下有感

　　城郭空虚鸟乱鸣彩旗拂栁夕阳眀山林乐土非畴昔兵火残民思太平海燕归来无旧主野花满地有余情一尊酹月悲歌后搔首灯前百感生

　　金溪葛氏二孝烈女祠

　　葛女祠前荐荔蕉藤花风雨急飘萧翠軿五夜灵氛下银穴千年寳气销太史已闻书孝烈遗民无复困征徭绛唇朱袖归黄土惆怅何人说二乔

　　居竹轩诗集卷三

　　●钦定四库全书居

　　竹轩诗集卷四

　　（元）成廷珪 撰

　　○絶句五言

　　澹香亭

　　幽芳不自媚白日浄依依风露已如此山中人未归

　　画枯木

　　老树半无叶石根余野花高秋上河汉用汝作灵槎

　　墨兰

　　能让吴君子伤谗楚大夫延陵无宿草湘水有新蒲

　　晚兴

　　多景栖红树秋风落白云捕鱼频得隽惊鹭不成羣

　　畎畆

　　畎畆心常白江湖眼尚青悠悠今古路一一短长亭

　　画竹

　　笔间珠树长不借白云栽尽日看龙挂空疑有雨来

　　赵承旨竹石

　　石间生石笋笋长又成林林下纎纎草王孙去国心

　　坐雨

　　行云都是梦听雨甚于秋■〈氵虢〉■〈氵虢〉盈阶水时时一尺流

　　居竹轩

　　定居人种竹居定竹依人新笋甜于肉长竿健似身

　　题倭僧所画菖蒲小景四首

　　海上青毛鹤山中緑髪仙相期采九节同尔寿千年
　　剑脊秋逾劲鞭根老更繁何堪拜吾竹尚可友溪荪
　　昔在嵩髙日仙人不可招独行南涧底采得虎须苖
　　恠石玲珑白方盆玛瑙红倭僧到中国何处挹清风

　　和饶介之春夜七絶

　　新月不落地四更犹有光无人防白兎窃夜捣玄霜
　　涧松如老友歳晚可同襟独立风尘表悠悠千古心
　　落日五湖上独行逢故人有家如隔世无物可通神
　　我有太古竹青天骑作龙眀当渡江去归聴广陵钟
　　沧浪波涛阔昆仑世界多吾无缩地法谁有步天歌
　　酒量尚一斗鬓丝余几茎辛夷开欲罢何日问归程
　　昨夜马头雹满天羊角风吹灯不敢寐愁坐欲书空

　　题三友轩汤直学求赋三首

　　古松存古操岂意受秦封歳晚风尘表空山作卧龙
　　吾亦怜吾竹孤清人未知向来多俗病全得此君医
　　古梅如古士歳晚托同襟不作玉堂梦山林深更深

　　○絶句七言

　　题宋子章竹

　　黄陵只在断云西苦竹丛深望欲迷帝子不归春又晚满林烟雨鹧鸪啼

　　洞宾出山像

　　散髪空山只短衣古来豪杰在知机无人识是纯阳子万壑千岩独自归

　　邓孝子行卷二首

　　歌罢河东孝子诗满堂宾客动嗟咨何由得着斓斒服一日娱亲十二时
　　哭尽秋天月不眀哀容憔悴欲无生泪痕渍入泉台石万古千秋父子情

　　徽庙御画栀子白头翁

　　栀子红时人正愁故宫衰草不胜秋西风吹落青城月啼得山禽也白头

　　客中乆雨

　　水满行厨欲产蛙苔封老屋乱啼鸦南风十日黄梅雨开尽冬青两树花

　　送刘将军致仕归襄阳

　　当年铁马渡襄江敌国闻风夜纳降今日却归江上去岘山青满读书牕
　　五月楼船始到家山中无处不桑麻今人却笑东门老白髪春田独种瓜

　　秋塘戏鹅圗

　　满塘秋水看苍鹅草软沙平奈尔何记得一羣黄似酒杏花梁上落红多

　　春夜

　　酒兵无力破愁城春尽空山杜宇声敲缺唾壶眠不得半帘花影月三更

　　赠刘生

　　玉堂官纸白于银曽为山人写緑筠絶似潇湘烟雨外万竿浓翠拂秋旻

　　送僧南归

　　门外青山翠作堆好懐能为故人开浮杯不渡清淮水却过西轩看竹来
　　芒履犹香楚地花一瓶随处是生涯不须乞食游女去舍利城多长者家

　　青山白云圗

　　不见茅斋旧隠君遶溪烟树暮纷纷断桥水满无人渡谁向青山管白云

　　墨梅

　　东阁冲寒雪一枝巡檐偏解索题诗何郎老去风情减羞见踈花照鬓丝

　　夜宿野城

　　露气涓涓欲二更小舟犹向月中行前村知有人家近隔浦微闻犬吠声

　　草虫卷子

　　蜗名蝶梦总成空络纬徒知纺绩功何似螳螂化蝉去最髙枝上吸清风
　　鸣蜩织女共惊秋嗟尔微虫死即休瞋目鬬蛙犹未已请看粘壁缀蜗牛

　　正月晦日

　　问余何事日匆匆把卷题诗转不工捡厯又看正月过一分春在酒杯中

　　画马

　　圉人争喜得骅骝拨入天闲早见收今日有谁怜骏骨西风沙苑蕨藜秋

　　送人之武林

　　白鼻骄騧紫绮裘涌金门外醉瀛洲君家若有平安字寄在春风第几楼

　　题四眀太守丁宴学官卷子

　　庄严七寳供西僧甲第纷纷竞割烹独有四眀贤太守杏坛春酒宴诸生

　　武林客舍

　　牕外青山啼子规吟魂正被酒禁持小楼一夜雨声恶落尽碧桃人未知

　　緑杨桥

　　长溪春涨碧溶溶烟雨空蒙湿采虹何事吹箫度清夜断堤杨栁月眀中

　　清泉寺

　　何人泉上记清游茶具横陈晚未收木叶尽随风扫去万山清立寺门秋

　　题髙房山墨竹

　　黄花山主澹游翁写竹依稀篆籕工独有髙侯知此趣一枝含碧动秋风

　　题张天民移居圗

　　旧隠荆溪第几村手栽松桧至今存大茅峯下千年鹤迟汝重来问子孙

　　同郑徳眀访寳昙上人不遇赋此二絶

　　白云林下诵经寮隔岸香风逺更飘欲就禅床吃茶处倩人扶过木长桥
　　打门来访寳昙僧松下云深唤未应谁识三生旧行路断崖苍藓络枯藤

　　题邓毅夫所藏青山白云圗

　　山后山前暝不分草堂无径觅征君惟余玉气无藏处散入空青作白云

　　髙昌王所画蒲萄熊九皋藏

　　玉闗西去火州城五月蒲萄无数生今日江南池馆里万株聮络水晶棚

　　云山小景

　　我家草堂南涧滨门前不识车马尘白云相随过山去天地别有人间春

　　青山白云圗

　　溪上长松已合围草堂无事客来稀湿云生满东山路日暮野樵何处归

　　唐眀皇吹箫圗二首

　　寝殿春深昼漏迟榻前侍立已多时玉箫自按霓裳曲赐与棃园子弟吹
　　花萼楼前栁色新东风吹散马嵬尘锦囊玉管俱零落谁是终南梦里人

　　题蒲塘双燕圗为刘小斋作

　　昭阳池馆晚风微花落巢空去未归却是蒲塘春雨阔年年还傍小斋飞

　　九月十二日出北郊

　　官河两岸土城低旗帜青红望欲迷万木千林谁伐尽数家茅屋野乌啼

　　竹枝歌

　　道士庄前秋事多东家西家收晚禾船头把酒对眀月打听夜场人唱歌
　　乔麦花开如白烟并催农事了霜前晚禾未割豆先熟双髻女儿齐下田

　　题獐猿便面

　　树上孤猿树下獐山林物性各相忘不知万里中原阔鹰犬交驰苜蓿场

　　访王伯纯晚归

　　长洲苑内旧池台白髪山人恰再来无限客愁浑忘却小楼聴雨杏花开

　　和饶介之秋懐诗韵

　　邻瓮新篘曲米香梦魂夜夜遶槽床故人不饮今何在秋尽空山苜蓿长
　　江风吹尽暮天霞我本淮人来寄家吴门留滞不归去开尽西轩白鹤花
　　夜半金乌海上翔行来夹日酷于霜庭前几个芭蕉叶未到秋来一半黄
　　铁鏁苍江第几闗扬州花竹梦中看也知无頼三分月照见沙场白骨寒
　　月落未落眀星髙宿云卷尽无秋毫中庭隠几复假寐候虫四壁声劳劳
　　湖面茨莼叶半舒湖中新出四腮鱼黄金换酒须当醉莫信黄金可贮储
　　凤凰桥西淮子河年年租吏夜催科秪今田父无消息豹虎满天将奈何
　　氛祲冥冥晚未消浙江三日不通潮令人却忆冯公子知在西湖第几桥
　　彭泽归来落落然风流不写义熈年东篱菊种无寻处老树荒台鎻暮烟
　　横江孤鹤翅如轮一别山林五百春肯借老夫骑过海方壶圎峤少风尘

　　再次韵

　　花烛银台沈水香为郎先暖合欢床小姑纳聘山堂上纒酒红绡十丈长
　　横江江水荡晴霞秋尽夫君不到家闺中小鬟也浪语陌上聴歌杨白花
　　写就安书无便翔寒衣着破过三霜但记送郎初上马窄袖短衫穿栁黄
　　西到长干过几闗附得书来侬自看八疋四川十様锦裁作郎衣遮早寒
　　竹枝歌比栁枝髙红纸乌丝紫兎毫夫壻従军不识字殷懃写去也徒劳
　　阿翁生儿如阿舒少年不殊同队鱼但见门前有人客肯信箧中无积储
　　老翁买舟西市河去应不求闻达科阿婆牵衣翁且住下第归来将奈何
　　洞庭山岚犹未消炮车云起怕风潮劝郎把舵莫放手水恶须防第四桥
　　江头野花红欲然春去秋来不记年寻得秦皇系缆石青沙一色草如烟
　　鸳鸯湖西湖水凉踏藕采莲来觅郎郎意莫如菱刺短妾情只似藕丝长
　　江南秋熟转饥寒头上犹簮列士冠鸡犬全家上天去学仙悔不事刘安

　　题南竹

　　洞庭南去竹如云老叶新梢乱不分帝子不归风雨恶深林何处觅湘君

　　题宫人汲井

　　辘轳轻转汲清泠玉碗盛来进内庭别院有人愁似海眼花落井怨银瓶

　　杂赋五首

　　民间升斗籴仓陈五十青钱一束薪黒潦满街风雨恶日中犹有未炊人
　　农父驱牛晓入城可怜牛卖尽遭烹眀年湖上休兵后一寸荒田不得畊
　　破钱羞涩客囊倾菜把青青价稍平却喜来朝知肉味敢云何处有鱼羹
　　髙阳社里醉复醒于今老友俱凋零街头酒薄不堪饮四百青钱沽一瓶
　　十月一日河上行军中少年知姓名谁家一儿驾艇子肯载老夫同入城

　　哭马士眀都事

　　冥冥妖祲黒如云湖上旌旗乱不分父子四人同战死边庭谁说马将军
　　干戈未定失英雄野寨无人战舰空三十六陂波浪恶故人何处哭秋风

　　题徐仲原所藏王冕画红梅

　　罗浮仙子绛绡裳也欲随时学艳妆今日北人浑见惯杏花同色不同香

　　居竹轩诗集卷四

　　●居竹轩诗集后序

　　周子曰四诗而下学者独宗汉魏崇盛唐而余无取焉斯亦近诬矣夫诗成乎音音成乎声声成乎气天之质也气成乎志志成乎情情成乎性天之衷也始乎天衷放乎天质诗之义也夫天也者机也机也者神也机妙而感神妙而应夫人同也是故诗也者同则昭物异则昭变义之大也真之适也而又何差焉夫诗之风也自邶以下多变声也圣人修经存而弗削与二南雅颂比载而传焉昭异于同征其天也夫诗也于其容与而畅焉于其结约而舒焉于其冲寂而恬焉于其矜婉而戚焉于其愤溢而激焉同性也而情锺矣同情也而志萌矣同志也而气従矣同气也而声倡矣同声也而音恊矣同音也而诗具矣是故宇宙者一身也古今者一息也即诗之初求诗之奥其同者可以观矣又何泥焉故曰观于谷而知籁也观于螽而知韶也天之谓矣余暇日偶读居竹轩诗因以志之周琅谨识
