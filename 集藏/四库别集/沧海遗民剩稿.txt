沧海遗民剩稿


刘序
吴序
施序
邱序
郑序
陈序
自序
题词
如此江山楼诗存
四香楼少作附存
林跋
连跋
题词
题词
王处士友竹先生五旬寿序
友竹居士五十寿诗
邱菽园笔记一则
题沧海遗民「台阳诗话」
遗民王友竹君生圹表

刘序

　　台湾斗绝海外，居人敦尚气节，有郑延平遗风。甲午一役沦为异域，东海之蹈、西山之节，所在有人；以余所知，王君友竹其一也。清襟高躅，与古为徒。仲蔚之室，四壁徒立；管宁之床，十年不移。铲迹荒谷，托长镵以哀咏；抗心古哲，娱覆瓿之玄文。所著有「如此江山楼诗存」、「四香楼余力草」，统名曰「沧海遗民剩稿」。今岁由雷君曜年丈寄示，属为序言。开函欣然，展卷罄折。诗共百余首，大都穷愁发愤所作、遭历不平之鸣。么弦孤曳，如皷雷威之琴、变征之音；恍和燕台之筑，其志怨、其声哀以促。君殆古之伤心人欤？

　　嗟乎！伊川被发，酷甚沦胥；杞人忧天，乃逢倚杵。沧海岂木石能填？遗黎深桑梓之恸！甲午之事，复奚言哉！始则尸臣选■〈而上大下〉，远惭甘寝之谋；继以大藩畀人，复昧挈瓶之智。遂使黔献沦为左衽，膏坏弃如敝屣；幅员日削，内政滋棼，而国步遂以不振矣。今则朝市已改、横流方剧。九州岛赤县，并为猿鹤之场；三辅黄图，尽属豺狼之窟。求君丹穴，孰是其人？举酒新亭，难忘啜泣！黍离之感、薇蕨之悲，固不独君之台湾已也！千里投契，后先同为遗民；百折此心，我辈毋忘息壤！抱孤怀以谁语，有同病之相怜。宜吾读君斯集，而不知涕泪之横集也。

　　序既成，以聚珍板印行。庶几传之后世，如读杜清碧之谷音；藏之名山，亦可备郑所南之心史。

　　甲子（民国十三年）仲冬，吴兴刘承干。  

吴序

　　余向与新竹郑君毓丞友善。毓丞寓省垣，数过余；谈次时及海外人物。毓丞君言同乡王子友竹先生，今之隐君子也；且盛言其能诗。余心识之，而以未得一睹巨制为憾。

　　今岁夏间，友竹裒其所作寄余寓斋。余受而读之，其清词丽句时露行间，极似唐人风格，回非俗手所能为之；钦佩久之。固念士君子处衰乱之世，其牢笼抑郁之意无所发舒，因托于歌咏以自见，如变雅之作、骚人之旨皆是。三代以下，陶靖节外，如郑所南、谢皋羽之流，均有集行世。友竹负经济才，值沧桑之变，杜门不出，而其忧时愤俗之意，要不能一日去怀；读其诗而哀其遇、悲其志，固亦有识者之所同也。

　　友竹书来，言方在病中，欲得序以存其诗。余不能诗，何足以存友竹之诗；而身世之感彼此共之，斯固不能嘿然已也。谨书数语归之。友竹其善自调护以养天年，傥神明不衰，意兴尚在，当可更得数十篇以续此集之后；余老矣！犹将乘暇取而读之，幸甚。

　　辛酉（民国十年）腊月，愚弟吴曾祺谨序。  
　 
施序

　　夫生原如寄，谁非印爪之鸿；志在不祧，几见留皮之豹！文字祗供覆瓿，姓名何苦灾梨。然而敝帚千金，焦琴百劫。灵台自镜，求诸面目本来；古锦为囊，呕出心肝乃已。此吾老友寄生所以汲汲顾影、兀兀穷年，敬礼待定于子桓、太冲问序于元晏也。

　　寄生，新竹孕秀、扶桑■〈先攵〉声。当惨绿之少年，信蜚黄之俊物；论者谓半山嫡乳、辋水诗孙，不难点破壁之睛、骋绝尘之步、艳生花之梦、巍拾芥之科。又况玉海通人、梅溪才子，以乌衣望、为鲲鸟雄，一往无前，亦固其所。而乃榜头厄我、篱下依人，康了频频、嗟来惘惘！原子思贫而兼病，盖次公醒亦能狂。以故双涕牛衣，半生马磨；黑头已雪，白眼如冰。正则离骚，欲问天而无路；仲连孤愤，将蹈海其何辞！犹幸诗卷光阴、田家风味：陶潜三径，有义熙不纪之年；杜甫八哀，尽天宝以还之作。

　　仆也，霜毛告迫，石腹待归。天地蘧庐，何处足容吾膝；朋侪席研，有时相印以心！知僧达固自不凡，念阿戎可与共话。当此神州沉陆、瘴海扬腥，窃恐赤蜯之珠闇投于屠侩，元菟之玉贱没于榛菅；则虽平子工愁、文通善恨，举世既不闻说项，何人以此事推袁耶！嗟夫！如此江山，权作小楼之主；遗民沧海，老于大布之衣。如仆者，亦犹夔之怜蚿、卭之负蟨已耳。吟髭屡断，深惭一字之师；生面别开，各抱千秋之想！敢为弁首，藉以引喤。

　　辛酉（民国十年）中春朔日，六十七叟施士洁序于鼓浪洞天寄庐。  
　 
邱序（原题「赠王君友竹序」）

　　嗟乎！吾盖观于古今来才学人之以诗闻者，其平日之才学固皆有余于诗之外者乎！夫以诗之门径烦纡、堂奥深博，虽则毕吾世之才学，穷神尽气，心摹手追，以究六义之章，始尚恐其未必有当；而猥以余事视之耶？然则，即诗名以尽一生、即诗境以游终日，寝之、馈之、寤之、寐之，此外遂无事业，此蒋心余所谓『呼作词人，心骨痛之』者。吾知凡为诗人者，盖皆其所不安者也；以其所不安而竟盘旋磬折，一若有甚不得已而后以诗闻焉。此吾所谓其才、其学，当有余于诗之外者也。若吾门王生友竹者，殆其选已。

　　友竹名松，号寄生；为台湾之新竹厅人。其先自吾闽之泉州来，系出泉州刺史继隆先生（广武王潮公孙）。自其生也，在中国割台之前二十余年；奇气虎虎、狂志嘐嘐。读书以经世为务，穷究博览于古今安危、治乱之变；独不喜为帖括家言。暇则登涉山林，赋诗饮酒自乐而已。乡里父老，稔其内行孝友淳实，皆以才学人称之；共白当事，列入保案，奖以职衔荣典。而友竹独意有弗屑，力辞者屡矣；或醉以觥，逼使言志，则嚣嚣然曰：『吾诚有恶于今之官僚派者，故借山水、诗酒而逃之；乃忽因虚誉而猎冠服，是自欺吾志也。无志者，不可以为人；自欺者，不足以立身。世苟有安吾身而伸吾志者，吾其从之游乎』！或闻其言，遂以狂生目之；而生固自谓我非狂生也。迨前清光绪甲申（十年）岁，法、越事起，法舰骤扰台湾，袭取澎湖踞之；草草议款，幸得退还。时乃告其乡人曰：『吾辈无以目前之苟安而嬉也！台湾孤悬海中，材木、磺山久闻于外；譬之积薪可以召火、慢藏可以诲盗。乃观之今之君子，多昧曲突徙薪之义；其小人，尚为梁燕堂雀之嬉；隐忧所伏，正未易弭。十年之后，人其念哉』！及甲午（光绪二十年）中东之战，「马关和约」果以要割全台，争之不胜；众咸服其先见。于时风烟俶扰，民间竞立名号谋拒日本。乃携眷避地，趣返泉州祖籍；中途遇盗，倾其所有。不得已，于事平后嗣再东渡，托一廛焉。平居抱志自重，吏民敬之。城郭村落，藉其言而得免锋镝之患者伙颐。己则青鞋、布袜，蔬食啸歌；虽日与贵官往还，未尝私有干请。故四方外来之士苟及新竹，无不知有诗人王松之名者。

　　嗟乎！世有如友竹之人，而可谓其才、其学能无余于诗之外耶？比年以来，友竹则竟编其所作「诗集」、「诗话」四种，将以梓行。是友竹亦愿以诗闻矣；其诸有所不安者欤？抑有所甚不得已而后出此者欤？殆亦未可知。然屈其才学以为诗，则诗之层累曲折，将必深味之而日甘；能并其日力以为诗，则诗之浅深得失，又必切喻之而日化。友竹乎！其以诗为寝馈寤寐者乎！仲尼曰：『求仁而得仁』；友竹亦惟日求之诗，斯则得之矣。

　　又题友德诗册

　　献身遽使许骚坛，终屈吟怀一世殚！师友相资为学易，乱离之际立言难！愁来厄我疑天醉，梦觉将心与汝安。且快生前亲写定，懒从季绪问褒弹。

　　闽海菽园邱炜蕿拜题。  
　 

郑序

　　风骚之士，每借诗酒以自豪；遗佚之民，亦假诗酒以自晦。其耽诗酒则同，其所以用诗酒则异；志之所存，不可得而强也。吾友王君友竹，耽诗酒而善用诗酒者也。二十年前之友竹，则用诗酒以自豪；二十年后之友竹，复用诗酒以自晦。自豪，见友竹之才华；自晦，见友竹之品节。余于是窃有感焉。

　　忆余弱冠时，设帐于东村别墅。友竹暇辄造访，问其年，长余二岁耳已；能以诗鸣，又豪于饮，见之者不谓之诗中摩诘、即谓之酒中东皋。邑之人有欲纳交于友竹者，争以诗酒罗致；既至辄醉，兴酣落笔，珠玉随风、云烟满纸矣。脱不适意，虽款招不赴也。一日，见余案头有咏牡丹诗，其结句云：『天然绝妙嫣红色，不把胭脂污本真』；击节称赏，谓不脱诗人本色。余谓此二语犹着色相，不以其言为然；而不知友竹盖借他人之诗，以为自己写照也！余时方肆力于帖括之学，于风雅一途，属门外汉；视友竹之一斗百篇，凌沧洲而摇五岳者，其气象迥乎不侔。赋性懧愚，又复为虚名所误，转不如友竹之落落矫矫，得为缑山鹤、华顶云也。罡风猝起，海水横飞；千里婆娑洋，遂成一不可思议世界。余避地温陵，息影于桐阴者二十载；落月屋梁，与友竹梦中时复相见。后得读「台阳诗话」，天涯芳草，幸见寻于王孙；千里神交，益令人感恩知己。秋风热血，安得不喷向故人耶？辛酉（民国十年）夏五，余省坟东渡，主家擎甫述榖堂，得与友竹促膝谈心者四阅月。越明年，香谷先生出殡，余往执绋，暮雨疏灯，得续谈未罄之积愫。时余年未五十，而已霜其鬓、花其眼、陨萚其齿牙；视友竹亦苍然暮气，非复曩时之水木清华。两人顾影自怜，谓此生能得几回相见？河梁携手，黯焉魂销；真有后顾茫茫、百端交集之感矣。

　　结习未除，因缘复续。数年来南北争锋，影响于学界者不■〈甚少〉；余得乘学校停办之隙，挈眷东渡，暂作寓公于岛国。梧松风鹤，偶寄行踪；间或托诗酒以自遣。暇时，友竹出所著「如此江山楼诗存」相示；谓『交情之厚，无逾我两人；请及余未死，为识数语于简端，以作垂老之蜡泪』。余读其诗，并阅邱、连二君所作序，类能道其要着；人云亦云，未免贻讥拾慧，余于此又将何言？继念余与友竹为三十余年挚交，嘿而息焉，既有所不安；率然言之，又有所不可。况友竹之学问文章与夫生平之隐德，其啧啧可言者更仆难数；固不特是集之脍炙人口也。即以是集而论，其兴高采烈、华若春荣者，即前二十年自豪之友竹也；其思远忧深、凄如秋日者，即后二十年自晦之友竹也。友竹之不污本真，是集不啻为之写照矣！读是集者，呼友竹为风骚之士也可，呼友竹为遗佚之民亦可。

　　庚申（民国九年）冬、仲至前五日，愚弟郑家珍拜序。  
　 
陈序

　　甚矣！虚誉揄扬、信口诋諆之不足系作者轻重也。虽以荐绅大老文章、巨公齿牙之力颞颥片时，而销声匿迹，勃焉忽焉。故韩文公推孟郊谓『自秦汉以下，屈指有数；天假之鸣，有唐一人』；乃其论定也，郊寒与岛瘦并俪。欧阳公推舜钦，比之黄河清、岐凤鸣，三千年一见；乃在当时，即与宛陵一集浮沉。甚矣！揄扬之不足恃如此。至覆瓿扬雄、投圊李贺，当日之抑之、摧之者，至矣、尽矣；而及今扬文与班史并名、鬼仙与谪仙并着，诋諆之不足恤又如此。此毁誉之无患于作者也；患作者有可毁、无可誉之实也。

　　社友王君，新着诗集三卷。繄时台湾丧乱之后，大老、巨公无有存者；或力求韬晦，无有知者。「如此江山楼序」，下逮于余。余谓荐绅者流，词不雅驯，蝇营狗苟，及身之名与草木腐，不能自传，能传作者乎？得附名于作者之集，是干青云而得显也，亦不足以序作者之诗也；而余又乌足以序作者乎哉！余与作者谈诗之正变可矣。变风之诗曰：『升彼墟矣，以望楚矣』；又曰：『式微式微，胡不归』！是有慨于泥中也，裒如充耳；是示人以处危乱之道也。变雅之诗曰：『倬彼昊天，宁不我矜』；又曰：『邦靡有定，士民其瘵』。是有慨于罪罟也；谁生厉阶，至今为梗！是有憾于日蹙国百里之流也。王君遭时丧乱，航海去来，其感慨于心者，殆如变风、变雅之诗人；其于时俗毁誉、人世浮名，殆如云烟过眼之不足留于心乎！时无韩、欧，其不足为作者推挽矣；推挽如韩、欧，其不足为作者凭矣。故其诗之所造，浅者见浅、深者见深；三卷俱在，听人自会可也，不必赘也。然『李侯有佳句，往往似阴铿』；又不能不为作者言也。其诣在乡先辈□□□之上也，充其所造，又不止于是也。其曰「如此江山楼」者，若曰：如此江山，付之庸奴而不能守也；付之□族而不能□也。惜乎！如此江山也，然有作者之楼，则江山不寂寞矣。虚誉之词，又乌足以为作者重乎！

　　戊戌（光绪二十四年）桂秋下澣，鹿江楚渔子陈淮谨序。

　　又敬题大集五律一则

　　雅爱王新竹，诗宗已饱参。句惊前辈读，我拜下风甘。才气凌瓯北，词源出剑南。后来瓣香者，呼佛铸金堪。

　　戊戌（光绪二十四年）重阳，陈槐庭贡俚。  
　 
自序

　　乙未岁，割台议成，挈眷内渡；洋面遇盗，行李一空。念得生还，虽贫无恨；况失者，偿之义也。同舟侣笑之。迨舟泊海坛，主吾宗贻煃上舍昆季家；遇杨兴隆游戎父子（厦门人），相识于风尘之外，加以推解之恩，才归晋江蚶江故里。舍舟陆行，纵观故国名山、前贤遗迹。干戈劫外，世事沧桑，抑郁无聊时托于诗歌以自娱；流离困顿，岂笔墨所能尽哉！

　　乱定后，因省丘墓，由厦渡台。所幸青山无恙，又喜四香楼故居巍然犹存，天之厚我者多矣。斯楼旧名，盖守汤若士先生四香戒也。旧额既失，因更名为如此江山楼；托剑南句以寄慨焉。呜呼！今再啸卧于此间，岂仅「举目河山」之感已哉！诗友酒徒，风流云散；音书断绝，情何以堪！现所往来者，唯二、三亲旧耳。城郭已非，干世之念遂绝；无日不饮，饮必醉，醉必有作；故虽家日贫、境日穷，篇帙日富。计自渡台至今凡八阅月，手着「内渡日记」一卷、「余生记闻」一卷，编「草草草堂随笔」三卷；后因远害，毁失参半。近不下楼恒匝月，左图右史，藉遣忧愁。倦辄就枕，生平经过名山、别来旧雨，虽寐不忘；而梦中见闻之新、游历之奇，醒每为咄咄怪事者累日。今晓早起，自删焚余之稿，编成一卷，署曰「如此江山楼焚余稿」。爰书近况于首，以告同病。

　　丙申（光绪二十二年）同天节，沧海遗民自识。  
　 
题词

　　捧读友竹兄近着喜题，即希哂正。

　　浊世翩翩抱独清，生成挺拔信锺灵。无书不作枕中秘，有句堪为座右铭；慷慨何殊吴鲁肃，佯狂疑是晋刘伶。逆知世乱需才亟，空谷旁求眼正青。

　　文章标格两风流，怎禁声名满九州岛！高士原非才百里，完人况有业千秋；簪缨难易林泉乐，著作真堪梨枣留。不是吾宗频击节，已闻异国散金求。

　　丁酉（光绪二十三年）人日，族弟瑶京国垣并书。  
如此江山楼诗存

　　新竹王松寄生

　　山中访友

　　来路沿流水，开门见好山。花间携手语，酒后出诗删；为约三椽筑，同消一味闲。敢嫌供给少，满袖白云还。

　　请缨

　　请缨无路痛何如！且读人间有用书。莫笑朝端多肉食，求才从不到茅庐。

　　感兴

　　和议知非策，瀛东弃可伤！坠天忧不细，筹海患难防！兵燹殃千里，亲朋散四方。故乡归未得，泪眼阅沧桑。

　　避乱喜晤吴水田广文、李子学少尉

　　蒿目时艰欲问天，朝廷忧国更无贤！不图吾辈谈灯下，遍唤儿曹拜榻前。陵谷变迁伤此日，门庭衰落感中年！须知去住关名节，莫让他人早着鞭！

　　海上望台湾

　　如此江山坐付人，陋他肉食善谋身；乘桴何用频回首，懒学长沙论「过秦」。

　　喜抵锦江故里（俗呼蚶江）

　　东南半壁战尘昏，虎口余生一息存。何用携家方外去，避人此地即桃源（泉州古缙绅避世地，故名晋江）。

　　烽烟已远梦还惊，渡海归心对月明；遍历江山诗暂老，新知面目见犹生。

　　感兴

　　兵火无宁日，沧桑事百端；一身牛马走，大地虎狼蟠（土匪蜂起）；路梗音书断，途穷去住难！数茎华发在，周粟不妨餐。

　　登城东楼

　　登陴望阙叹拳空，时事浮云大海东。遶郭溪声秋雨后，满楼山色夕阳中。移家人困搬姜鼠，守土民愚负蝂虫。一片热肠双冷眼，愁来只合问苍穹！

　　村居偶得

　　此境清心目，重来路恐迷。水明平野阔，云压众山低；鹅鸭浮蒲渚，牛羊卧柳堤。村居风俗古，疑是武陵溪！

　　避乱

　　不求闻达祗山林，荒尽田园又废吟；避俗恨无千日酒，著书枉用一生心；百年文物悲涂地，几姓江山兆采金！畏域愁城朝夕困，那禁霜雪鬓边侵！

　　穷愁

　　萍踪自昔寄瀛东，一旦流离世业空。痛饮怕知今日事，狂吟暂觉近来工。折磨志比三烧玉，阅历身如百炼铜。欲赋沧桑难下笔，穷愁敢拟杜陵翁！

　　写怀

　　独立苍茫诵「楚辞」，无才经世愧须眉！干戈不死贫犹幸，锋镝余生窜可悲。邻里痛思全盛日，国家忍见就衰时！而今勉守松楸地，豺虎丛中和杜诗（墓陷贼中）。

　　遣兴

　　东南半壁绝通津，那有桃源可避秦！厌世几如都散傼，忧时曾作太平民！干戈劫外清修验，石火光中往迹陈。极目山形犹拱北，且收忠骨满江滨。

　　偶成

　　如此江山伴索居，济时心力尽删除。避人计拙惊弓鸟，恋旧情深失水鱼！偷活吟身窜荆棘，谋生溷迹托樵渔。但惭无肉酬黄耳，几度烦传却聘书。

　　寄郑伯玙、李舜臣两孝廉

　　欲说当时事，诸公岂愿闻！西园梅弄月（潜园赏梅；园在城西），北郭酒论文（谓北部园诗社）；峰势鸡冠耸（指峰），溪形燕尾分（隙溪）。故乡今剩我，何以慰离群！

　　寄怀陈子潜广文（朝龙）

　　更从何处寄诗筒？浪蕊浮花到眼空。入梦几回寻旧雨，相思一夜起秋风。看云携屐灵泉寺，醉月飞觞带草堂（甲午冬，大会北郭园）。回首不堪长太息，愿君高唱「大江东」！

　　书感

　　谁能既倒挽狂澜，杀运沉沉泪暗弹！不合时宜知己少，生逢世乱作人难！亲朋离散音书断，妻子骄痴去住难。几向青天搔首问，何年种竹报平安？

　　自题「内渡日记」

　　闷极聊涂抹，行间半泪痕。避兵归故国，遇贼滞孤村！转得名山胜，难忘好友恩！朅来思痛定，把卷倍销魂。

　　寄怀郑香谷主政（如兰）

　　闻说康成在，干戈苦未休。离情分一水，别恨满孤舟。入梦怜衰老，阂心定去留。思君今夕泪，随梦向东流。

　　和郑毓臣广文（云鹏）元韵

　　近来米似长安贵，此去事如蜀道难！四顾茫茫千感集，一身碌碌百忧执。春风回首肠空断，夜月伤心泪不干。毕竟新诗咏何事，邮传只许细君看。

　　醉吟（并引）

　　余少而孤苦，长遭乱离；性刚才拙，与物多忤。偶览昔人兴感之由，若一合契，未尝不慨然废书而叹！但恨邻靡二仲、室无莱妇，不得不饮酒消忧，高歌示志。忘怀得失，委心去留；每学陶公，自谓是羲皇上人。唯酒是务，焉知其余？因作醉吟，索和同志。

　　狂夫有心病，非酒莫能医。恰喜酒肯赊，时时一中之；醉中言喃喃，往事杂新词。亲旧笑避席，妻子苦相规：谓此是狂药，乐此欲何为？且非摄生道，兼讪富贵迟！我方入醉乡，适此大兵追；奋舌与之战，贤于用偏师。富贵不识字，岂如贫有诗；长寿无气节，不若夭为宜！醉吟有深意，此外听天施。

　　乙未生日感作

　　我今三十乃如此，便到百年已可知！孤愤惜无青史分，不才闲过黑头时。太平得寿方为福，离乱全生祗赏诗。此日岂惟毛义感，涓埃未报负男儿！

　　偶感

　　学书学剑廿余年，不意疮痍满眼前！报国岂宜论在位，当途更少力回天。隐忧恰为梁瓯缺，守节应如赵璧全！从此痴聋无一事，免教洗耳累清泉。

　　遣闷

　　深宵长太息，似作不平鸣。晓泪花争落，春愁草怒生；时君劳北顾，上相辱东行！剩有村儒在，相逢话太平。

　　回首

　　历历先朝事屡迁，燕京回首泪潸然！国家幸有中兴主，社稷忧无不世贤！半夜闻鸡愁起舞，长途老马怯加鞭。书生愧乏匡时策，林下偷闲总任天。

　　乱后游潜园

　　醉过西州更怆神，潜园无复昔时春。忍看石笋镌为柱，况说梅花斫作薪；临水高楼余瓦砾，藏山绝业化灰尘！伤心来去堂前燕，悲语如寻旧主人。

　　淡江泛舟

　　一叶扁舟万念删，无风波处享清闲。钓竿虚插蓬窗外，醉读「黄庭」倦看山。

　　吊郑延平

　　功名一事岂由天，忠孝如何不两全！毛发数茎完节义，英雄千里辟山川；此邦得比田横岛，割地犹劳王浚船！今日泉台应失笑，渭阳异域竟开边。

　　村居即事

　　林下埋头倦送迎，偶闻时事也堪惊；朝多安石更新法，世少汾阳复旧京！恋岫云无争出意，在山泉有不平鸣。何须更羡功名贵，「诗话」新编两卷成。

　　述怀

　　我本田间一老农，怕提旧事话康雍！何乡可葬烟霞骨，有酒难浇块垒胸。忧患转疑因识字，笑啼不敢若为容！倘非桑梓真堪恋，一叶扁舟去绝踪。

　　书愤

　　生逢割地亦徒忧，烽火连天尚不休。家有两姑难作妇，国无一士觅封侯！安危于我何轻重，得失劳人问去留。大局不禁长太息，华夷从此是春秋。

　　家居答友

　　栖迟难舍旧家乡，耻学时流为口忙。笔墨犬儿痴肖我（丙戌生，今十一），裁缝虎女喜随娘（余夫妇同丙寅，女亦庚寅）。闭门种菜云同懒，隙地栽花梦亦香。不是相怜为同病，岂轻许到辋川庄！

　　宿山寺偶题

　　寒恋重衾睡起迟，梦中啼笑似儿时。天心颠倒愁无益，人事萧条酒莫辞！自别王城惟种菜，偶来佛寺为寻诗。如今休听长安事，除却云山总不思。

　　归途杂诗

　　穷栖鸟恋旧巢林，匹马经过动悴吟；千里故山青满目，万堆新骨白伤心！

　　江山惯作犒师牛，遂致舆图尽海头。惟有指峰无恙在，青青不改使人愁。

　　到处听人笑圣清，惟知养士懒论兵！自从明月西沉海，夜夜痴心梦倒行。

　　靖海将军更好生，只须传檄不穷兵。至今鹿耳洋洋水，犹似当时咏政声。

　　天意应怜大海东，陈涛事异恰情同。愧无杜老哀时句，泪洒吟笺似血红。

　　书感

　　几许匡时志已灰，中朝偏少出群才！亲朋远别犀望月，儿女无知鸭听雷。一去王嫱难复返，三呼宗泽有遗哀！可怜春燕巢林木，桃李如今半废材！

　　丙申除夕

　　痴呆不卖穷难送，如愿于今更懒求；赊券奈无台避债，祭诗聊借酒浇愁。那堪时事频焦额，已卜余生莫出头。归去自佳留不恶，岂宜怨李与恩牛！

　　偶成

　　对此茫茫有所思，胡尘满目放翁悲。他时故友编遗稿，为补「示儿」一首诗。

　　纵笔

　　万迭青山一鸟吟，三竿红日百花深；左图右史邀中酒，明月清风伴抚琴。

　　喜吃烟

　　吃烟恰值禁烟期，身外浮云醉不知。倘得心肠无是物，岂愁面目异当时。藉他戒酒狂言寡，伴我看书引睡迟。若使昔年有莺粟，吴王未必爱西施！

　　寄怀郑养斋茂才（以庠）

　　醉余忽到郑公乡，不见当年旧酒狂；我爱君诗清似水，吟来但觉口生香。

　　生逢离乱不胜悲，辛苦移家志可知；从此重洋严界限，梦中犹恐见无期！

　　乱后游北郭园奉赠主人

　　避乱归来万念轻，不堪寂寞且闲行！园林重到如前世，宾主相逢喜再生。到眼已无当日物，伤心难遣此时情！六经浩劫悲投溷，空为尼山抱不平！

　　送叶寿亭广文（际昌）回原籍

　　送别寻常已可悲，况逢世乱倍凄其！但惭今日回无力，休说他年会有期！鸟亦笑人行不得，花如恋主放遍迟。羌胡杂处关无阻，此事当年已逆知。

　　赠家瑶京弟

　　人文两足慰相思，一刻迟过数度催。万事输君缘有母，半生爱我只因诗。才华恰是荒年谷，倾倒真如向日葵。深愿来生作兄弟，老天可许再追随？

　　酬家箴盘（石鹏）见赠元韵

　　交情久隔暮天云，不意寒宗更有君！觅句独能参上乘，著书犹幸未全焚。匡时恨不逢黄石，避世何嫌卧白云！从此与君坚雅约，闲中对酒论诗文。

　　如此江山易怆神，干戈劫外寄闲身。尘中难得三生契，壁上看来一局新；深愧无才难报国，偷吟有句半伤春。飞觞笑为林泉贺，着个书生作主人（新居迭溪隐处）。

　　村居书兴

　　乍采篱东菊，俄看岭上梅；哀时身暂弱，愁夜眼长开。泉石闲无事，功名愧不才！

　　雨云易翻覆，只合学敲推。

　　感怀

　　满朝泄泄昧先机，误事都归一合肥！天更弃人如敝屣，谁知谋国久宵衣！可怜剜肉医疮拙，其奈甘心听指挥！细读圣明哀痛诏，始知和议未全非。

　　山居适兴

　　颠狂原不合时宜，自别王城乐莫支。妻拙堪为山水伴，书多差喜见闻奇。曲江对镜怜形影，彭泽编诗纪岁时。热血一腔何处洒？且将耕读教豚儿。

　　春日郊行即事

　　夜雨红墙杏，春风绿涧萍。看花惊节序，听鸟卜阴晴。犬喜随人出，妇勤背子耕。愧余无一事，日日看山行。

　　闲游晚归口占

　　行行将入郭，树下暂停鞭。远岫藏春雨，平田起暮烟。无求安我拙，所到有人缘。莫笑游赀尽，看囊尚一钱。

　　游五指峰下

　　水尽山穷处，聊停下泽车。峰高人如豆，树远鹭疑花；怪石临崖虎，垂藤饮涧蛇。兹游太奇绝，不禁向人夸。

　　过张山人

　　经乱良朋少，寻君一慰情。后游同隔世，兹会若前生！鸡犬怜遭劫，妻孥述避兵。天心如悔祸，犹及看春耕。

　　冬夜书感

　　好梦惊回月满庭，朔风凛冽一灯青；至今夜半涛声起，犹作当年战皷听。

　　过隙雅庄感作

　　消忧聊备看山钱，不到溪村未一年。访旧惊闻人半鬼，避兵忍见宅为田！入云远岫春生雨，积水方塘晚吐烟。恰恐浮生真似梦，将归莫笑更流连！

　　感愤

　　初传烽火照辽阳，忽见干戈满故乡！志士虚捐年力壮，诸公深负国恩瀼！浮沉身世空搔首，锦绣江山枉断肠。却笑汉家缘底事，黄金独不赎王嫱？

　　村居偶成

　　忆昔髫龄乐岁时，俄惊两鬓已成丝！花间偃息看新报，月下推敲理旧诗；一世念惟家国重，半生愚任道途欺。年来领略林泉趣，万事除非醉不辞。

　　赠白石新太郎

　　夫子东瀛秀，相逢一笑中。投囊诗压白，把盏烛摇红；情重联今雨，交真有古风。南游阴德厚，年久更思公。

　　山中访友感作示同游

　　■〈艹〈束刂〉〉桐叶底红鹦鹉，菡■〈苕，日代口〉花间白鹭鸶；莫太分明休混沌，与君说破不须疑！

　　独酌偶成

　　收拾千秋业，卧游五岳图。书空呼负负，痴坐说无无；交懒妻为友，事烦子作奴。满庭花劝饮，莫惜典衣沽！

　　闲居书怀

　　消闲频觅句，无客懒开觞。愁逐春风起，眠随夜雨长。摘花熏小种，点易炷沉香。多谢公卿意，功名事久忘！

　　春日闲居

　　肥遁兼全宠辱身，香炉茶椀足怡神。不才愿作池中物，得意羞看世上人！杜老奇愁吟苦竹，放翁异梦靖边尘。举头怕见青青柳，抱膝长吟又一春！

　　冬日留题迭溪隐处

　　乱后回来逸趣违，人民犹是事全非！消忧勉践登临约，如此江山欲忘归！

　　古今兴废总堪哀，水送山迎眼一开；更约明年樱笋会，杖藜携酒访君来。

　　春日山居

　　门前又见柳青青，手选花枝称胆瓶。寂寞山栖终不厌，凄凉时事岂堪听！余生只可耽诗酒，纵死何须乞志铭！惟有思亲心尚在，为资冥福写「金经」。

　　三五七言

　　春风轻，春雨晴；红杏开还落，黄莺打更鸣。朝朝江上穿双眼，夜夜空房度五更！

　　和瑶京弟「有感」元韵

　　毵毵杨柳绿阴成，镇日流莺不住鸣。壮士有谁歌出塞！孤臣犹自梦朝京。功名多是前生定，富贵何须抵死争！把臂与君偕隐去，群仙料亦下山迎。

　　北郭烟雨

　　雨奇晴好稼盈郊，北郭先生此结茅；小米丹青摩诘句，诗情画意费推敲。

　　郑公乡里好书巢，烟雨蒙蒙一气包；窗外芭蕉帘外柳，青灯有味伴推敲。

　　山居遣兴

　　不求名利寸心安，且把诗篇割爱删。案有奇书消白昼，门无俗客只青山。身为清节衣冠后（开闽祖云：『不作闭门天子』），自爱风流水石间。半世生涯浑是醉，一凭鱼鸟笑痴顽。

　　代柬谢当道

　　天生性癖本粗豪，左手持杯右手螯。往事悠悠肠欲断，壮心耿耿首空搔！谁知贱子趋时懒，不是山人索价高。耻学横行累儿女，明公漫笑许由逃！

　　感述

　　沧海遗民在，真难定去留！四时愁里过，万事死前休。风月嗟肠断，山川对泪流！醉乡堪匿影，莫作杞人忧！

　　南游绝句（八首存一）

　　东坡居士「凤翔八观」诗叙云：『昔司马太史登会稽、探禹穴，不远千里；而李供奉亦以七泽之观，至荆州。二子盖悲世悼俗，自伤不见古人而欲见其遗迹，故其勤如此』。台阳为婆娑洋世界，山水之奇，士大夫至者咸啧啧焉。余生长是邦，升平之世，惜未能穷一览！迩时亦以寡母老病故，未敢识游趣。今干戈初息、痍疮未复，何亟欲访珠潭而问竹溪？其意岂别有会耶！不过消胸中块垒耳。因作四截示子弟，兼以留别。时戊戌花朝。

　　鸡黍家家饯酒徒，情深怕我入迷途；须知狂客南游意，祗采奇诗不采珠。

　　排闷

　　老天何日息风尘，家国愁人泪满巾。寒瘦如诗因久病，流亡满眼不妨贫。年来破产惟偿债，春至无衣尚宴宾。那管山头猿鹤笑，醉吟暂乐梦中身。

　　中朝将相惯和戎，劫火无端到海东！懒看人情翻羡瞽，怕闻时事不妨聋。酒逢世异偏难醉，诗到途穷转不工！但愿一编常在手，时清敢说老无功！

　　进退自惭百不能，姓名磊落畏人称。壮心已与灰俱冷，好友翻输几可凭。意气横空常看剑，忧愁听雨独挑灯。从今不作红尘梦，聊作山中有发僧。

　　尼山且欲九彝居，况我承先旧有庐。归国能无苏武节，望乡羞答李陵书！不堪困苦同笼鹤，亦厌奔波似磨驴。我信苍天应有眼，城门火岂及池鱼！

　　海疆何日报平安？绝好金瓯更不完！河朔已非唐土地，蛮乡尚有汉衣冠。传抄奏草惊心读，岂料沧桑袖手看！时节一杯难强进，背人独自泪阑干！

　　疆场日蹙想何堪！上下偏安痛剑南。世事已如唐不振，时文犹作晋清谈。心伤麦秀生原苦，眼见瓜分死岂甘！官尚爱钱兵惜命，遗民闻着也深惭！

　　春日闲居

　　过却春光懒出门，岂因富贵放金樽！事贪了彻从头问，书怕遗忘信手翻。冷暖人情当自立，崎岖世道不堪言！平生家国惭无补，心迹知谁肯见原！

　　书感

　　年华三十外，可笑百无成。阅世多奇事，恋乡亦至情；涸波鱼自散，枯骨犬还争！万念删除久，缘何醒五更？

　　感述

　　九州岛真铸错，万姓尚呼冤。多事难忘世，无才怕受恩。家贫将彻骨，国病愿除根。今日匡时策，休听白面言！

　　杂感

　　传说中原事，群雄约叩关。人犹谋仕宦，谁肯念痌瘝！家国愁如海，朝廷债似山！泪盈襟袖湿，不是酒痕斑！

　　杂感

　　互市纷纷海禁开，于今时局更堪哀！书中每有同心事，朝右偏无济世才！遣闷烹茶烧落叶，消闲看竹破新苔。近来眠食多忘却，不独人间百念灰。

　　今是昨非悔已迟，穷途甘受少年欺。事经过后方知错，诗未删前不觉疵。居士四休常自适，季仁三愿任人嗤！朝朝睡到黄粱熟，懒看儿童乐岁时。

　　客中偶成

　　朝向吴头行，暮投楚尾宿；不见故乡人，家山月相逐。

　　送郑毓臣广文之厦门次梁子嘉大令韵

　　东海观潮缆乍收，乘桴又作鹭江游。纵难苏、李同回汉，共信夷、齐不事周！诗酒未能闲一日，姓名已自定千秋。故乡风月无人管，早赋归欤莫滞留！

　　扫墓感作

　　云山相出没，天气半晴阴。馔献生前嗜，山防日后侵！杖头钱是纸，囊腹句成金。恐惹亡亲恼，坟边不敢吟！

　　题画

　　数点横天唳暮云，江南江北感离群。看来字缺银钩断，咄咄书空怕见君（断雁）！

　　孤村流水夕阳西，接饭鸦雏屋角啼。恨未雄飞酬反哺，上林何日一枝栖（新鸦）？

　　骨瘦毛焦力不支，未逢伯乐懒骄嘶。怜他伏枥心千里，也似英雄失意时（病马）！

　　桃林舐犊怕鞭春，回首斜阳叹苦辛。半世泥犁心力尽，岂知问喘更无人（老牛）！

　　高楼晚眺

　　登楼吟望久，栏朽叹无依！天地来秋色，河山吊夕晖。樵歌空谷答，牧笛小村归。不尽悲愁意，令人仰釆薇。

　　步瑶京族弟「书感」元韵

　　登高宋玉独悲秋，世事徒烦作杞忧！自昔安危频北望，于今治乱付东流！问天屈子难埋恨，斫地王郎且寄愁。争奈姓名收不得，近来无计避公侯！

　　登台北城楼感题

　　干戈况复阻归舟，满地哀鸿更倦游。今日英雄齐洒泪，岂惟王粲独登楼！

　　即事

　　览奥探幽兴不违，每逢佳境乐忘归。披襟小憩榕根上，指点儿童去路非。

　　天气微暄雨乍晴，出门聊为看山行。呼僮填尽崎岖路，免得游人叹不平。

　　古意

　　潮去送郎去，潮归郎不归。何如潮有信，朝去暮归矶？

　　悼亡室陈孺人

　　满天风雨夜萧萧，愁坐空床叹寂寥。一卷离骚三致意，幽魂渺渺莫能招！

　　啧啧贤声遍里闾，果然论定盖棺余。最伤心处妆台畔，无复添香伴读书。

　　生前每恐白头吟，一病方知结发心。半载累卿眠食废，更从何处答情深！

　　愿结同心到白头，岂知故剑更难求！可怜碧海青天夜，独卧空房对女牛。

　　中路分离事岂知，那堪举案忆齐眉！伤心月落乌啼夜，正是鳏鱼梦醒时。

　　放言五首

　　元、白皆有放言长句，体兼比、兴，寄托遥深。偶仿体裁，用香山韵以续其意；聊解磕睡，别写闲情。谓为鸣春鸟可，谓为应声虫亦无不可。

　　覆蕉寻鹿醒还梦，杯酒幻蛇有若无。蜗角战争空负力，犀心灵透不医愚。云程展处鹏抟翼，月影圆时蚌孕珠。百岁光阴如过客，青丝白发镜中殊。

　　愁如潮落落还长，人被墨磨磨不休。鸡惮为牺先断尾，鱼因贪饵误吞钩。春花总比秋花好，失马翻贻得马忧。莫便临崖空撒手，得收缰处早回头！

　　事兆机先已决疑，何须休咎揲灵蓍！但教台上自隗始，何必芦中与子期！心有心心心印处，月看月月月圆时。和光混俗原非易，不患人知患己知。

　　问天屈子离骚赋，斫地王郎托醉歌。东国圣师西国佛，南山鸟避北山罗。云深易觅还魂草，风劲难兴止水波！受辱不须逃胯下，无双品自引萧何。

　　贫富何须论范、石，功名毕竟负韩、彭！秋风唧唧虫鸣籁，春日欣欣木向荣！漫笑橐驼传柳子，空教蝴蝶悟庄生！憨痴都是修来福，不了缘锺不了情。

　　题洪逸雅茂才（以南）墨兰

　　一瓣心香属所南，遗民心事更何堪！泪痕墨渖潇湘雨，风叶露根花两三。

　　女贞木新乐府

　　呜呼！王道闺门始，古来贞孝肃人纪。君不见，前明朱家一女子，终身不嫁垂青史（一解）。朱家有女名妙华，自恨不能反哺如雏鸦；年笄齿绮容朝霞，母曰：女子生而愿为之有家（二解）。女曰：不然，吾全吾天。笑指庭中女贞木，鲁女琴操吾能读；割肌截发誓终养，长奉晨昏代兄长（三解）。新竹之山何幽幽，新竹之水何油油！郑家有女名慧修，呜呼！妙华誓矣谁与俦（四解）？通德者门、北郭者园，长斋绣佛，福我椿萱（五解）！闽南千里，雪峰仰止；生抱佛根悟佛理。以谪降生、以园寂死，拈花一别笑而已（六解）。昙花剎那，奈椿萱何！上有重闱，魂兮安归？此去骖鸾伴王母，身在西天名不朽（七解）。

　　郑香谷主政（如兰）挽词

　　考终富寿复何悲？枨触生平有挽词。今世酬恩偏觉负，来生识面莫教迟！五千道德仙心古，八百孤寒客泪垂。老我底须愁永诀，九京聚首不多时！

　　百年门第乡贤后，邹鲁流风在海滨。松菊南朝称逸士，沧桑东岛剩孤臣。园中水木清晖满，簿上金兰臭味真。我恸梓乡人物谢，不徒交谊一沾巾。

　　指囷赠麦寻常事，卜式输边惠在民。旱潦田园完赋早，春秋祠墓鞠躬亲。平原肝胆谁知我，洛社须眉已古人！不待盖棺方论定，一生言行合书绅。

　　过从晨夕廿余年，城郭人民几变迁！种德如公宜上寿，埋愁似我愿长眠！及身早定千秋业，入梦难图一面缘！通德门中无恶客，好将此语慰黄泉。

　　抚今追昔感何如？劫后偷生十载余！不速欣逢花雪月，相思怕见画诗书。琴弦寂寞悲中散，砚席凄凉怅左虚！自顾鲰生庸福薄，归来弹铗已无鱼！

　　得闲便入郑公乡，交到形骸彼此忘。伤逝已枯双热泪，述哀难状九回肠。一樽谁为浇诗块，万感无端扰酒狂。老圃剧怜香晚节，女贞枝上月如霜（谓公女孙慧修女士守贞不字，事亲以终）。

　　偏远堂联带草堂，书声依旧水西东。遗文检点犹前日，轶事流传总古风。一饭未忘家国事，百年早悟电沤空！仙龛海上同归去，金母停鸾待木公（德配陈夫人先逝）。

　　鹤亡琴碎恨悠悠，肠断山阳一笛秋！吟社逢人劳说项，穷途知己愧依刘。兕觥人罢跻堂祝，鸠杖谁陪绕郭游？今日西州门外路，山丘华屋不胜愁！

　　五十初度

　　忽忽韶光五十春，不才容易负君亲！幼舆性癖耽丘壑，长吉诗篇托鬼神。闻见两朝惭逸士，沧桑百劫感孤臣！一年一度伤心甚，回首当时母难辰！

　　争名图利总成空，学佛求仙亦不工。老我山林知是福，看人钟鼎愧无功！写忧每藉文三上，遣兴惟凭酒一中。今日不禁身世感，头衔自署信天翁。

　　介子而今愿隐绵，貉丘何必辨愚贤！种瓜种豆空身后，呼马呼牛任目前。水月本来无我相，风尘到处有人缘。静中勘破循环理，坠溷飘茵听自然。

　　海滨邹鲁布衣尊，出处依然古道存。拚以心肝■〈酉守〉戚友，肯将口腹累儿孙？老来不觉羞看镜，达者何妨效皷盆！一事难忘东道谊，百花丛里劝芳樽。

　　历尽穷冬两鬓霜，醉看东海几生桑！英雄更有难收局，歌舞终无不散场！白发祗余贫病在，朱门每为古今伤！知非伯玉吾真愧，成就高阳一酒狂。  
　 

四香楼少作附存

　　晋水王松友竹

　　枕上作

　　不寐怀前事，无才处草茅。恕凭奴婢慢，愚惹友朋嘲。道味闲中得，情怀病里抛。诗成难妥帖，伏枕且推敲。

　　桃园阻雨

　　常恐归期缓，何堪阻去程。雨随风骤至，云与月争行。壁上孤灯淡，空中万马鸣。故乡心滴碎，窗外破蕉声。

　　岁暮书怀

　　门户中衰觉命悭，逆来顺受亦安然。琴因养性非关趣，诗为娱情不在传。斑管转工修野史（时在志局釆访），锦囊并贮看山钱。可怜无限缠绵意，岁月蹉跎又一年！

　　书兴

　　容易秋风感不禁，最无定局是晴阴。愧非大海回澜手，犹有闲云出岫心。闻事每惊当世混，读书且喜住山深。寰中碌碌谁知己，抱膝聊为梁父吟。

　　除夕书怀

　　酒脯今宵列绮筵，祭诗醉灶不遑眠。亲朋索写宜春帖，儿女争求压岁钱。痛饮每贻邻里笑，浪吟偏惹姓名传。回头顿觉前非悟，明日吾生又一年！

　　暮春书感

　　九十韶光转眼过，一编补读慰蹉跎。心虚似竹狂言少，事乱如麻幻梦多。爱客也知输北海，耽吟敢道学东坡！凭栏偶听伤春曲，那不教人唤奈何！

　　家云汀编修（式文）见访不遇留题楹联有云『处士譍门唯使鹤』却寄

　　故人邀我看山行，客到蓬门鹤替迎；偶被白云留小住，非关有意避公卿。

　　留题剑潭寺

　　自笑烟霞癖，春秋客异乡。随身双蜡屐，呈佛一奚囊。临水山如笑，栖云石亦香。不愁归日缓，正值菊花觞。

　　东山草堂题壁

　　高卧东山下，言釆山中芝。终南有佳处，奚必仕宦为！营营投快捷方式，徒为达者嗤。所思道阻长，釆釆欲赠谁？

　　消夏词

　　南向轩窗一一开，修篁左右水潆洄；招凉不用频挥扇，自有熏风入座来。

　　秋日偶成

　　漫天风雨撼枫林，百感茫茫搅寸心。对镜悲同笼鹤瘦，擘笺聊和砌虫吟。陶公心醉黄花酒，杜老悲添白帝砧！一抹残阳芦渚外，不胜时事叹浮沉！

　　书兴

　　不在逢时术未精，久将富贵比云轻。惭无事业争千古，且托渔樵过一生；妻子也为身外物，炎凉最薄世间情！著书自遣无聊趣，何必人寰有姓名！

　　书感

　　薄产如才减，衰亲更病缠。医心书作药，餬口砚为田。块垒填胸次，疮痍满目前！弟兄今半逝，清夜泪潸然！

　　村居书怀

　　敢道栖迟为寿萱，自甘身老郭西村。修篁趁水环茅屋，怪石如山俯菜园。着句不剿先辈说，温书如对故人言。地偏尽日无车马，高卧何须昼闭门。

　　遣怀

　　自从读礼废吟诗，岂为穷愁下笔迟？书好总难胜酒力，妻贤终不及亲慈！秋风落木空肠断，夜雨孤灯每泪垂。输与林乌能反哺，报恩无日有余悲。

　　晚过四湖庄

　　群山缥缈意闲闲，风景依稀俗累删。荷笠野翁驱犊返，携筐村女采茶还；断云过岭吠黄犬，落日照波飞白鹇。争奈未曾离别惯，归心急处水潺潺。

　　偶得四首

　　涧底有老松，郁郁态不舒。解我腰带量，梁栋才有余。当今哲匠稀，毋乃此生虚！正恐逢顽樵，釆薪妄翦除！

　　日日宴酒肉，厚道似任黎。床头金忽尽，转眼已云泥。更使暗中箭，按剑难防堤。

　　酒肉可饲犬，卓识让山妻！

　　平治傥无分，修齐亦陶然。釆药学长生，未必真升天！吾志无营欲，日结诗酒缘。即使旦夕死，才鬼胜顽仙。

　　人生贵适意，富贵良悠悠。万事有天在，何必苦营求！但恐光阴速，虚度到白头！浊醪真妙物，一醉失忧愁。

　　山居适兴

　　不求闻达不修仙，纵酒高歌亦偶然。一笑身闲无个事，白云深处枕书眠。

　　闲中写兴

　　闲中多雅趣，日涉小溪滨。骨为吟诗瘦，家因买酒贫。性情山水近，踪迹鸟鱼亲。枉费天生我，无才作逸民！

　　家居遣兴

　　思亲悲有梦，报国愧无文！负郭田三亩，临溪屋一分。水清鱼可数，树密鸟犹闻。争似家僮逸，开帘放白云。

　　感怀

　　产破逋犹负，时穷病亦奇。筹家心力瘁，思母梦魂悲。不醉愁难遣，无诗俗莫医。世缘何日卸，辟谷采灵芝。

　　游潜园吊林雪村（占梅）方伯

　　一代义声震四方，独从台榭望余光。有情梧树祗留影（园有碧栖堂，方伯弹琴处也），无主梅花空自香（园植梅花最多，有二十六宜梅花书屋）。供养文人怀此老，收藏图史望贤郎。不堪竟读「南征咏」（「南征八咏」，乃方伯平戴逆时之作；载在「潜园琴余草」），林下泉声咽夕阳（园有林下桥）。

　　遣愁

　　欲遣愁魔去，吟毫信手拈。衣因沽酒典，债为买书添。云献岫当户，月推花入帘：赏心皆乐事，幽僻亦何嫌！

　　家居漫兴

　　性本难谐俗，何须气不平。悲欢如梦境，诗酒破愁城。课子书重熟，持家法尚生。

　　山妻容养拙，甘为折葵烹。

　　书感

　　从来怀古意，须借浊醪浇。辱学淮阴忍，贱凭韦陟骄。凌云空有志，醉月最无聊。也作英雄语，身闲髀肉消。

　　感作

　　暮云惨淡正愁侬，有酒难浇块垒胸：迂拙深时招世谤，是非多处结交慵。

　　和吴水田广文（逢清）「春日书怀」韵

　　十日晴无一日阴，今年青帝爱人深。看花不离杯中物，谀墓羞藏箧底金。经世有才长落拓，感年无病也呻吟！何时得遂澄清志，独立苍茫耗壮心？

　　有感

　　门户中衰暗自伤，调停骨肉费思量；医家每苦无良药，免俗殊难出妙方。世事十年双泪眼，人情一日九回肠！编篱插棘殷勤护，为爱黄花晚节香。

　　过北郭园赠郑香谷主政（如兰）

　　重来北郭吟诗社，已过东篱釆菊期；冠盖丛中容野服，果然好客郑当时！

　　遣怀

　　岁月书无着，穷愁泪暗弹。一身轮疾病，八口耐饥寒；我本谋生拙，天教到死闲。如何尘世上，难得是平安？

　　草堂小集偶作

　　酬应忘迎送，原知礼数虚。家贫偏结客，屋小喜藏书。壮岁因诗瘦，忧时借酒除。自惭居士俗，冠盖集茅庐。

　　哭林若村观察（汝梅）

　　哭君不独在私情，顿失枌乡一老成！棺未盖时还望活，梦当酣处尚疑生。病因忧国筹防海，人念倾家助守城。犹忆追陪公宴罢，西窗话雨到天明。  
　 
林跋

　　余年十六，侍先君于台湾之淡水。淡水为新开埠，荒寒清寂。余开户即对观音山，海上帆来，风中片白，楚楚然山光海色，掩映窗户，余亦少悟画理；去今匆匆五十四年。台湾既割让，视淡水当日游迹，犹同隔世。

　　去年，及门江生次鹰以新竹王子寄生先生诗草见示；且以书寓余，推奖逾分。读其近体，骨力清健，仿佛陈简斋；然往往流出悲音，则伤其故乡之属他人也。呜呼！清室之不振，且丧其二百余年创造之皇基；当日百战所有之藩属，今已一一无存，矧在台湾一隅耶？友竹悲台湾，余则兼悲清室；脱不落彼二、三乳臭之近支，胡使余今日有黍离之悲！计十年以来，九谒德宗景皇帝之陵，至伏雪中痛哭亦不知寒；其不死于陵下者，先帝之灵佑此恋恩之措大耳。此事使友竹闻之，其必以余为同调，且将以诗勖余也。余诗可六卷，多伤时之作，不欲付刊；友竹诗，则和婉中寓悲梗，「小雅」之遗也。诗数不多，然多可传者。为序弁首，则吾岂敢；此文用为跋尾可也。

　　辛酉（民国十年）正月，愚弟林纾识。时年七十。  
连跋

　　此吾故人王子友竹之诗也。吾撰「台湾诗乘」，函索见示；且言老病颓唐，惧将就木，愿余一语，以诏后昆。嗟乎！友竹尚未甚老也，而其言若悲；使友竹少时而能立功名以炫耀当世，岂能有此诗哉！即有此诗，又岂能期其可存哉！江山虽改，文采长留；友竹亦可以自豪，又何必戚戚耶？

　　癸亥（民国十二年）孟夏，台南连横跋于稻江。  
题词

　　蓬台气象自岩岩，藏岫秋云郁不堪；独向头楼吹铁笛，一时才俊满东南。

　　布衣亦有宋遗民，修到梅花始见心；惟大英雄能本色，百年天地此孤吟！

　　水月主人书于值庐。  
题词（原题「奉读沧海遗民剩稿题后」）

　　绵绵此恨了无期，如此江山如此诗！我亦心伤难卒读，公原天假以鸣悲。任从东海生桑日，似听西台击竹时！碧可千年双泪血，斯民岂但到今遗！

　　乙丑（民国十四年）午月，温陵志超王冠群。  
王处士友竹先生五旬寿序

　　我台三百年间，以文学鸣海上者，代不数睹。桑海之际，士之不得志于时者，始竞为诗歌，以写其抑郁不平之气。于是而南有南社、中有栎社、北有瀛社，各集徒侣，肆为吟咏。而横亦奔走其间，得与诸君子相晋接；最后，乃获交新竹王君友竹先生。

　　先生，古之嵚崎人也。其为人也，冲而澹、狂而简；其为诗也，渊而穆、宏而肆；其论诗也，放而微、广而约；其出而与世接也，纵怀自任、适可而止，不以利害中于中而贫富易其节。盖士之所处虽不同，而乐天任性，无往而不自得也。先生少孤，处境困；节母吴太孺人教之严，学乃日殖。弱冠，入北郭园吟社与乡先达相唱和，崭然露头角；顾不屑为帖括家言。或劝赴试，不应；醉以酒，迫使言，始轩眉而语曰：『公等以吾为不乐仕宦乎？吾自顾菲才，无益于世。顾世人一服儒巾，反厌厌欲死，公等将使我为木偶乎』？又进而言曰：『今世界交通，竞为艺术，海疆有事，则台湾必先被兵；公等幸毋以士自囿』！方是时，太平日久，文恬武嬉；士之出入庠序者，争以八比博高第。闻斯言者，莫不笑之。顾未几，而法人猝犯台，基隆、澎湖次第沦没；草草议款而罢。先生又语乡人曰：『公等毋以息兵而自憙也！台湾孤悬海上，富殖久闻于外；利之所在，人所必争。苟不早图自卫，必贻后悔』！及甲午（光绪二十年）之战，而台湾竟割让矣。当是时，戎马倥偬，苍头特起；先生知事不可为，恝然远去。将避地泉州，途遇盗，倾其资。嗣再东渡，居故庐以奉先人之丘墓。陈孺人者，先生之德配也；淑婉知大义，相依于患难困苦之间，志不稍挫。未几而逝，先生哭之恸，誓不再娶，以酬其义。先生既屡遭世变，益隐居不出。所居曰「如此江山楼」者，藏书万卷，坐卧其中，愈肆力为诗。取从前所作而删之，曰「焚余集」。又以其余力撰「台阳诗话」上、下卷，刊诸世。凡所采摭，多一代名作；而论诗、论人，不为溪刻之语，其裨益于台湾文献者不少！前辈郑香谷先生爱其品学，延入北郭园；四方来游之士，苟及新竹无不知有诗人王先生者。嗟乎！如先生者，岂甘以诗人自老耶！使出其少年豪爽之气，稍稍与世推移，岂不足以建一功、立一业，为乡族交游光宠；而贫困以约之、患难以阨之、疾病以苦之，使之不得不以诗酒自娱，动心忍性，增益其所不能。盖其所拂者人、所全者天也！

　　始辛亥之春，横过新竹，主北郭园；与先生相见，握手道生平，纵论古今文史及当代人物，历两昼夜不倦。临行语曰：『我台开辟以来，得古文真传者，唯子；他日志墓之文，亦唯子！』越四年，横归自大陆；先生以书来曰：『吾碌碌无所表长，今年且五十，儿辈谋上寿；愿得子一言，以为光』！嗟乎！以横不文，何足以寿先生；顾念先生结交多豪杰，乃不求之名公巨卿，而独眷眷于南鄙之一士，是知横可与言诗矣。国风不作，大雅沦亡！士之稍涉唐、宋人语者，辄翘然以诗自豪；其甚者，且窃诗人之名以自熹，亦多见其不自量耳。先生之诗虽不多，而信为必传之作；是先生之寿，且将与金石而并久，岂但争得失于一朝一夕间哉！

　　先生今年才五十；人生百岁，仅及其半。愿努力加餐，含蓄而张皇之，以为吾台文界之光；则横尤愿执管以从其后。

　　乡愚弟连横顿首拜撰。  
　 
友竹居士五十寿诗

　　曲学以阿世，儒者所不齿；至今丞相弘，千载笑牧豕。友竹抱遗经，埋首蟫丛底。咄哉家贫赤，胸次富图史。僧孺笔可耕，髯仙字可煮；纵谈隘五州，览古洞廿纪。长揖通德门，布衣傲珠履；鲲鹿竞维新，华士聊尔尔；审音聋雅郑，辨色瞶朱紫。赖此一诗痴，风骚存正始。弹指小沧桑，年今半百矣！索和自寿诗，重瀛犹尺咫。君我信同病，读之悲且喜。我闻孟东野，工诗穷欲死；然而白香山，境老诗愈美。为白固可娱，为孟亦不耻；将寿补蹉跎，或者有是理。竹城旧诗薮，才隽拍肩起。开筵擘麟脯，登坛执牛耳；高唱鹤南飞，腰笛烦李委。惜我滞鹭屿，故关渺千里！屋梁望颜色，渴念何时止！朔风起天末，吟筒付双鲤；以诗寿诗人，人远诗则迩。苦忆嵇阮交，转眼成黄绮；伫君杖乡日，跻堂共称兕。落落耆英会，盈盈衣带水；引领幔亭樽，馋涎滴满纸。

　　耐公寄祝。乙卯（民国四年）仲冬十又一日，鼓浪洞天客次。  
邱菽园笔记一则

　　友人示余「即事」二首：『览奥探幽兴不违，每逢佳境乐忘归；披襟小憩榕根上，指点儿童去路非』。『天气微暄雨乍晴，出门聊为看山行。呼童填尽崎岖路，免得行人叹不平』。问似程、朱诗否？余笑颔之。因询悉为新竹王友竹（松）之作；并言友竹颇有祖遗，能结客、好吟咏。自全台归日后，家始中落。咸劝出庐应日聘，不答；杜门避客，号「沧每遗民」以见志，亦可悲也。偶得菽园诗，则大喜；手自钞录，日夕念「海澄邱某」不去口。余闻之，甚愧其意。

　　他日，王咏裳自厦以书抵我云：『友竹，即其族昆。少孤，事母克孝。甲午，内艰服阕，手订「四香楼余力草」；丙申返台，用陆渭南诗意，改题「如此江山楼」，复订留删草。不工古体，近诗则独见性情；如家居漫兴云：「性本难谐俗，何须气不平；悲欢如梦境，诗酒破愁城。课子书重熟，持家法尚生。山妻容养拙，甘为折葵烹」。山中访友云：「来路沿流水，开门见远山；花间携手语，酒后出诗删。为约三椽筑，同消一味闲。敢嫌供给少，满袖白云还」。杂感云：「休说中原事，群雄约叩关。人犹谋仕宦，谁肯念痌瘝！家国愁如海，朝廷债似山。泪盈襟袖湿，不是酒痕斑」。登城东楼云：「发陴望阙叹拳空，时事浮云大海东。绕郭溪声秋雨后，满楼山色夕阳中。移家人困偷油鼠，守土民愚负蝂虫。一片热肠双冷眼，搔头只合问苍穹」！赠家瑶京弟（国垣）云：「人文两足慰相思，一日迟过数度催。万事输君缘有母，半生爱我只因诗，才华恰是荒年榖，倾倒真如向日葵。深愿来生作兄弟，老天可许再追随」？皆集中上驷。暇当嘱其退缮全稿，邮质先生耳』（以上载邱菽园先生所著「五百石洞天挥尘」中）。  
题沧海遗民「台阳诗话」邱逢甲（仙根）

　　如此江山竟付人，干戈留得苦吟身。乱云残岛开诗境，落日荒原泣鬼磷！埋碧可怜黄帝裔，杀青谁作素王臣！请将风雅传忠义，班管重归故国春。

　　酬台湾王隐君友竹见赠长句林纾（琴南）

　　长安寄食一衰翁，敢拟臣家处士公！片纸忽然来海外，情波无际出诗中。悲君所遇如韩偓，知我何修得孔融！等是遗黎尚奚语，祗余醉泪洒金铜！  
　 

遗民王友竹君生圹表

　　吁！此吾老友王君友竹之生圹也。行人过者，请驻足一谛视此题辞！

　　友竹成此，在生年五十而后。自以贞疾难瘳，豫谋及之；亦其生平处事，智虑周浃、始终条理之一端。不期乃与昔传赵岐、司空图诸贤相闇合；而其遭世为更屯、居心为更隐也。

　　邱菽园知友竹三十年，重以手函催属，爰振笔为之辞曰：夫可埋者形质，不可埋者心光。友竹少日，厌程文、能诗酒、好侠游，当其声华鼎盛，夫亦岂仅以名士自安；诚欲藉是一抒蕴奇，得以济世。迨至事与愿违，极沧海桑田之变。既因赋归来而阨于胠箧，复欲骋域外而厄于游赀；行固非有所干求，居亦有所不敢见。在他人目为壮岁有为之时，正友竹琴书养晦之日。俄而廿年，世境急转直下，禹域沸螗，秦坑荡魄。其事、其情，均非友竹之所愿闻，而又不能膜处于无闻。由有知而有期，由有期而无妄；心血熬煎，暮气已及，顾影汲汲，诚不知此身之涕泪为何从也！嗟乎友竹！逝者如斯，不以死悲；夫世固有更悲于死者矣。然安知庸庸无识之人，不以子之志行崟奇，谓非摧折猖披，穷无复之而乃用是以自怡耶？然又安知千百年后人过者中，竟无一、二好奇之士感子之悲亦从而悲之，因而因果牵缠，证死生之知己耶？夫亦可以无悲也矣。

　　友竹讳松，又字寄生，号沧海遗民。祖籍闽南晋江，为唐广武王潮公之裔。自其大父以儒术授徒，迁居台岛，遂为台之新竹人。甲、乙革易，友竹恒郁郁不自聊其生。余文前成，友竹幸犹及见之。复越若干岁，友竹乃以某甲子某月日寿终；距生于同治丙寅十一月十六日，享寿几十有几岁。

　　遗着「诗集」、「诗话」，夙已行世；当代文人林琴南、吴翊庭诸先生赠作序跋，均许为必传。其未刻稿尚有若干种，存于家。

　　子诗光、诗祖，孙礼清、礼祺、礼麟；女淑，适张式榖。子孙遵循治命，遂成葬于是圹中；地名香山愚湖云。

　　闽海邱菽园譔文。  

