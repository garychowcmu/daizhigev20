　　海忠介公集　　（明）海瑞 撰

　　丘海二公合集

　　●目录

　　序
　　藁引 
　　海忠介公传 
　　卷之一　　奏疏 
　　卷之二　　策　训谕　参评　申文　禀帖　告示　条例  
　　卷之三　　序一 
　　卷之四　　序二 
　　卷之五　　记　志铭　赞　书简　议论 
　　卷之六　　论 

　　●序

　　序

　　琼海为东粤僻壤自汉武始置郡而反侧无常贾捐之犹有弃珠崖之议是秦汉以前风化所不及文运所未开也迨宋崔清献提刑来郡奖廉劾贪兴利除害着海土澄清录由是渐知礼化苏文忠谪居儋耳黎子云辈执经问道姜君弼远道从游辙迹所至过化存神士风因之丕变至若环海奔流五峰耸峙则又得山川之奇锺毓秀数千百年始笃生文庄丘公忠介海公为一代大儒千秋名世迄今考其行读其书莫不心仪神往匪粤东一隅为然也文庄着有琼台类稿及世史世纲诸书忠介则平黎治河诸封事及奏议章疏正言谠论不一而足大抵皆本天地之正气岳渎之灵根发为道德文章炳若日星垂诸史册以继往而开来者也予分巡雷琼获登二公之祠宇访其著作之富得之简编者妄加校订去繁就要以资后学观型书成闻太守贾公亦留心兹选过而质之其鉴赏同品次同去取亦无不同始叹予二人仕同地学同道好古有同心而纂述有同志也及公陟鹾使赴任五羊言别海滨予曰公之守琼与予之巡琼无异辙也公选二公之文与予选二公之文无异尚也公今去琼则合集之刻非予之任也乎遂取公选并予选者参校之非敢以后人之笔妄为删订也譬之珠玉然合浦所得者皆珠也不必有鱼目之混而必以照乘者为宝昆山所产者皆玉也不必有碔砆之辨而必以璠玙者为珍若此者何也精而益取其精也况旷世相感文字神交者耶噫清献文忠宦琼于二公之先为二公所取法贾公与予宦琼于二公之后而取法于二公私淑之怀亦窃比古人遗意则合二公之集寿之梨枣公之同好期无负咎于昔贤贻讥于后哲以表予二人宦琼之迹暨平生景慕之私云尔至于两集原板字句剥落及遗失篇次者未敢谬以巳见增补入选不无沧海遗珠之叹姑阙疑以俟后之君子
　　旹
　　康熙四十七年岁次戊子新秋分巡雷琼道按察使司副使加三级关中焦映汉谨序

　　序

　　岭南人物自唐宋迄今后先蔚起中间相业之盛首推曲江张文献九龄南海梁文康储琼山丘文庄浚文质炳着余相弗若也至其清风高节正言直谏之荩臣如增城崔清献与之番禺陈给谏谔琼山海忠介瑞均有矫矫之操赫赫之名后之读其书思其人者流风余韵庶几见之予生也晚见闻弗广张梁崔陈诸公皆有表见垂诸国史载在志乘者仅于千秋金鉴封藩诏草剑阁题词大声奏事恍惚一斑管窥止此矣至若丘海二公生平著述如琼台汇稿世史世纲平黎治河章奏封事日久简编蠧蚀有如汲家周书不可句读者虽全豹犹一斑也曩者岁在戊寅予奉命守琼下车问俗谒二公祠像征求遗逸广询博采阙疑存信删繁辑要合为一书钞订成帙缄诸箧中俟有道者正焉阅七载乙酉　观察焦公分守兹土抚绥之暇读书懐古手不释卷取二公遗文编而次之出以见示中间删补详略与予前钞若合符节相视而笑莫逆于心次年丁亥予移视鹾政将赴广州焦公送之郊握手言曰丘海二公海外文献也作者观者旁参而互订者均有同心焉心同则理同理同则事同剞劂之役当共荷之予唯而别至广州乃鸠工焉广工工而材善也焦公寄俸使专任之三月而竣嗟夫二公生不同时事不同主遇不同势其勋业之隆气节之高文章风雅之盛光于日星章于云汉亘古迄今互相辉映无不同也方诸前贤相业清风并垂不朽焉有不同焉者哉是役也焦公倡之予随而和之兢兢然惟亥豕鱼鲁之是慎恐有负于二公者负焦公也将无同
　　康熙四十七年戊子季秋两广运使甘陵后学贾棠拜书于鹾署之退思堂

　　原序

　　世称文章为经国大业经国之文其大者莫过于周官盖姬公身为宰相手自擘画见诸行事笔之于书以为一代不刊之典然其间亦多繁琐冗杂用之或苦按而行之必不能久远而不废故说者以为出于汉儒之伪笔此虽未必然乃后世之摹仿周官者无一不败固其人非哉要亦时势难沿即姬公之于三王巳有不合而待仰思者矣况其下乎三代以后以经国之业为文者寥寥罕见而相臣以文经国者尤不多得至昭代而有丘文庄公所著大学衍义补于治国平天下之道纤悉毕具皆参酌前代折衷时宜人主行其说可以万世而无弊公又遭逢柄用当熙洽之朝言虽不必尽行然而黼座之经纶诸曹之展设率不能出公所条列盖犁然炳然真为经国之文善得周官之遗意者矣而其时又去国初未久习尚浑朴文取明白晓畅不为雕镂剽窃以见奇间取公他所为诗文读之率舂容恬适意尽辞止根本盛而枝叶衰事情多而鞶帨少近拟金华乌伤远追庐陵南丰即迩来以著作自命雄视词场者或以台阁体目公而要之于修辞立诚言近指远竟未能逾胜公也自公后而台阁之文浸明浸昌长沙内江华亭新郑江陵接踵继起近则吴门太仓东阿晋江南北两山阴皆斐然成一家言遂令文章操柄不在韦布不在他曹而在纶扉尺地为千载政事堂生色而要之于博古综今明体适用亦未能逾胜公也盖公起孤贫力学既选居中秘复博极羣书经史百家旁及医卜老释无不览观尝汇朱子微言仿论语作学的稽世运升降治乱大端与国统偏全作世史正纲皆有裨于学问经济与衍义补相表里至辅政日又疏陈时政十余万言论天变可畏修省所宜先皆凿凿中窽孝陵十八年之治平实自公启之经国大业舍公将谁归哉公尝论我朝相业于三杨多不满谓当其时南交叛逆轩龙易位敕使西洋权归常侍酿成土木之变谁实为之然则公之自负实深惟是衰暮登庸设施未究经济之志徒托之著述而功业不无少让此余之所以为公惜巳公诗文有曾孙■〈宗阝〉槩男效光巳刻行于世至玄孙尔谷尔懿重编合刻来乞余序余滥叨政地于公不胜高山景行之仰其为文取明白晓畅意颇与公同至于博综有用则远不及公乃得以姓名附公牍末亦云厚幸郑端简称公好议论上下千古尤熟国家典故政事可否反复与大臣言官争是非其风概如此今政归六曹权操台省辅臣缄默充位而巳不能出半语然则余之愧公不独文矣不独文矣赐进士出身光禄大夫柱国少师兼太子太师吏部尚书建极殿大学士知经筵日讲制诰实录玉牒总裁官后学福清叶向高撰

　　●藁引

　　许文正尝语人有书也须焚一遭之说夫坑儒焚书秦之所以为暴无道也而文正之言若秦之与文正非与秦也自炎汉以迄于元纪录之繁文籍之盛汗牛充栋灾木费纸不足咎也其声实不中乖违正道为古先圣贤累为六经语孟蠹诚若莠之乱苗郑声之乱雅乐乡愿之乱德君子不容不深恶之自元迄今殆有甚焉使文正见之又不知当何如其为言也然文正与秦至文正之身则又有鲁斋文集行于世夫文正之与秦不得巳也文正之不免于为文亦文正之不得巳也瑞平昔妄有所作滥称文章者欲效近代唐山人置瓢弃之江流之中以还造化而又私念以为出之吾心本诸性命造化赋予于我而我为泄之或于六经语孟有辅翼焉且今时俗议论自以为是牢不可改亦或有以破之暴秦有作不居可焚之列夫吾人有言莫非造化置江流以还造化不可谓无见也然天下之人赋予禀受出之造化犹之我也或惑焉而践之有未尽或反焉而行之有不中操造化之予于我者相与觉焉且同志之士得有所执凡我言之未当议之未详取为我规焉我也人也互相砥切均得以还夫赋予禀受之故较之唐山人所为有大焉不犹为可耶近时文人有作必求名人君子一言置简首谓蝇附骥尾亦一日千里而借其言以信之天下后世也夫使吾言无当虽圣人吾与焉天下之人其心其性原之造化是非有公不能餙也使吾言于道亦有合焉圣人不吾与天下后世不吾与吾心具一造化自有的见不可转也夫人有言亦求之吾心质之先圣以参考焉而巳矣不信之人心而信之人言非信也用是不自嫌忌取平昔所作自编叙自为一语识之以告同志嘉靖壬戌仲夏朔日琼山海瑞国开甫书

　　●海忠介公传

　　同郡梁云龙譔
　　海公讳瑞字汝贤一字国开其上世未详在国初以军功世广州卫指挥某者隶籍番禺洪武十六年答儿从军海南着姓琼山不数传族氏蕃衍有讳宽者领乡荐知闽中县事即公大父宽子廪生讳瀚即公父也公生而秀挺稍知识直欲学做圣贤以圣贤教人千言万语只是欲人识其真心率其真而必为圣贤不为乡原力破夫无害从俗之说居室间人所易忽公独谓此正君子造端之道位内位外饬巳刑家一切男女仆役至老死不踰阃阈相往来处伯仲婣娅肃肃雝雝坐立跪拜惟礼是闲从子鹏与公年埒同铅椠同上春官言必名事必禀毋稍假司徒郎二溪杨公乡先达年最长于公为侄壻公纔弱冠必持叔丈礼不以长故贵故少贬在郡庠郡博且严敬之其论文则曰不过如畵师之写神耳穷一生读书作文于家国身心毫无补益何异宋人所谓可惜一生心用在五字上乎故公之用心匪特耻为声诗即古今文词要以阐发性灵而止不禀古则而自成一家大率如其人云嘉靖丙午督学林公刮目公文廉其行谊大加奖赏适出妇某讼公且诬装资林公诘问以出妻令其可嫁对至所诬装俱不辩惟贷偿而巳林公益重之己酉督学蔡公试题有不曰白乎之句手公卷珍翫移时因询公隐事叹曰兹所谓涅而不缁者耶壬子举孝廉会试不第即毅然曰士君子由科目奋迹皆得行志奚必甲第遂就教而琼方平剿黎岐未定公始举于乡所对平黎策有开道立县之议得者巳才公经济至是伏阙上书复申前说闻者韪之下兵部议覆献图说计便宜灿若指掌而议竟寝授南平学教谕首揭朱子白鹿洞五规辅汉卿会粹六条并摘乡原忠信廉洁之似孟子不见诸侯之守孔子申枨刚者之辨反复启迪以发真心诸生讲读升散必宿号舍家有冠婚诸事禀请循礼而行甚而减年微细亦曰即此陷于不诚更学何事相见拜揖外不许更持一货物进参谒礼仪断断执会典宪纲力以其身为标帜明伦堂不跪道傍不跪迎送国门不出上官至一见后不复同有司作三日揖郡守诸大夫视学升堂教官谒左右跪公居中挺立诸大夫色艴语侵曰安所得山字笔架来盖指公也公志在行道谓区区礼节不见谅此阙陷世界何能有济遂告休郡丞某恚公甚欲听去太守某独媿悔曰彼所执是吾误也时大司空朱镇山公为闽学宪闻之再三慰留聘赴正学书院修书按院至率诸生候郭门有分守道某先进见公长揖不跪吐舌曰世有若教官耶会典宪纲故事久废独创举于公更相叹服抗颜南平四年如一日守相台察咸交称之闽中驿传不命有司独檄公酌议公谓驿递千疮百孔尽由近年关文冐滥所致当一切裁其不合法例者复国初五马三驴之法此为上策若因职级崇卑应付多寡而借关不行中策也禁止迎送劳扰就中稍为调停节减下策也盖中策下策公巳谓非国初之旧而公之由县令至巡抚则从上策矣戊午擢知淳安县事履境睹痛苦万状叹曰天下事都被秀才官做坏了岂直不才贪残剥充囊橐者即贤者亦乡原正道交战胷中用是申饬所行事宜由县而丞而尉而师儒而里老而生员而吏胥着为令曰淳安政事相与执守之其自奉也俸薪外丝毫不侵家僮下令樵采庭甚清闲吏书无事听其从农从商里甲故用银每丁至四五两公只征二钱有奇百凡用度取足于是上官檄县取金馈旧多委曲应之公惟于赎锾内办有则送无则巳抚按出例阴遗其吏书无则祸至公独曰充军死罪宁甘受安可为此穿窬举动外官入京有交际谓要做官不得不如是公独曰尽天下而不为上官之赂岂尽不迁又尽天下而惟上官之赂岂尽不黜安可身居下流也淳故多淫祠社学独缺公毁祠宇为社学振兴士子以道义不以势利时都御史鄢氏挟权相总制八省鹾政威焰赫甚其子过淳安索夫马不与怒捉舆台非理凌虐公不顾密执鄢关防诈伪中所云申文得鄢批悉捕按如法先是鄢宪令巡历所至务为节省而其实不然大率有司皆穷极淫靡事之动费千百计程当一日至严严守相戒盛供具以待公独上禀曰传闻所至与宪牌异欲从宪牌惧招尤欲从传闻恐违宪下邑疲敝未知所从鄢接禀怒甚然素闻其强项亦敛威去严守知公具禀故虑祸且不测迨鄢事竣严诸官故无害太守谢曰好了淳安百姓难为汝难为汝然鄢虽阳屈公阴嗾私人袁巡鹾曰不驱海强项何以持风宪体袁既受颐使按淳又见公迎送不远供应不隆有所钧付不唯唯应谇曰汝即欲学府官样还未还未巳而公给由申呈驳云方呈给由巳为升任状不准考竟论公然公无事可摘寻有通判嘉兴命又以袁论故仍以原职改调公听调赴部朱镇山公贰铨曹矣隆冬盛寒公见犹服丝布且敝朱公曰即贫不能制一宫服耶公始易一黄石绢朱公为言公清望于冢宰严公其邻邑兴国适缺令遂改公补之公抵任察地瘠民贫岁征不满什之伍弊在浮粮乃条八事上南赣都御史吴尧山公次第请行独急清丈清丈甫毕升户部主事盖镇山公力也公以太恭人怯北寒发王恭人携二男随归轻身北上既视事见肃皇帝一意玄修纲纪废弛慷慨上陈责皇上以父子君臣夫妇之薄土木醮修服食桃药之妄散爵禄耗精神君道不正臣职不明之失批鳞逆耳侃侃数千言疏始入访同乡庶吉士王公于玉堂公署自分必死所遗后事惟白金二十两曰死于尔乎殡还我首丘足矣对酒论文谈古今治乱兴衰甚悉语及士大夫立身行巳惟以事事认真集义养气为主徐曰今之医国者只一味甘草处世者只两字乡原正道何由而复语毕从容赴朝房席藁待罪鼎镬自甘绝无纤微可怜之色乙丑季冬疏入逾年丙寅数月不下时有厂卫人在公左右侦探公终日孑孑无所顾畏一日忽下公狱论死中外失色闻公疏入时上创览怒甚抵其章于地巳复取置御案日再三读感动太息称有比干之忠又密谕辅臣云他说的都是理但言过激尔遽加刑戮恐后无此人了谳狱虽上竟留中庄皇践祚首奉遗诏出公于狱复原职寻改兵部主事丁卯晋丞尚宝旋丞大理右七月转左适有波罗之役奉使回省公遵令甲行出使礼三司诸公率以乡官忽之而公自处甚峻十一月升南京右通政复迎太恭人就养己巳春正月改通政司右通通政提督誊黄六月升右佥都御史总督粮储巡抚应天抚故与按并弹压一方欲有规画必衡骘后行公则谓抚按各有专责不得相侵独以昔所为教南平令淳安兴国者润色扩允为督抚宪约意盖主于黜贪墨搏豪强矫革浮淫厘正宿弊令既布郡邑吏凛凛竞饬赇者望风解印绶权豪势宦敛手屏息至移他省避之有显者赭其门第以居闻公明日至一夜遂易而黝监造中贵某素骄横出入肩舆八人一见公即贬损肩舆人遂减半吴故有淞江汇震泽入海濒江田亩灌溉弘多被潮啮淤为陆议浚者屡迄无就民有谣惟海龙王始开得耳至是公议开实应民谣按院某者素恶公压巳故为相左且欲按剑寻其后公毅然任之措处公羡召募丁作乘轻舸往来江上督畚锸不旬月报竣役成而民不劳按院某惊叹曰万世功被他成了至今吴民德之江以南贫富相倾弱者率投献田地豪家以为奸利而仳离瘠苦之状接于目侵占压夺之讼聚于庭公令受献者悉退还或许赎恩厚如华亭相公家亦义劝其退田不巳盖公尝论欲天下太平惟行井田井田坏而不复惟有亟夺富民田一法至不得巳而限田而均税下下策矣然犹井田遗意故两宰疲邑皆用清丈兹又令献鬻还赎意亦仁哉顾势豪沿袭腹诽唇稽竟以夺富民田中公而舒戴给事章交至解抚事专督南京粮储方巡抚候代而粮储裁革实以计去公也公以庚午四月回籍闭门却扫为终焉计自始仕至此十八年禄入仅买居第一区祖田十亩外无益惟治太恭人葬事兵宪陈公助赙金始置墓田数亩耳居恒不给交际所入辄周戚里贫乏邦大夫造庐谘民瘼问行政得失必纚纚正言之耻面谀亦罔及其私曾有吏书算田亩阴为公减一亩八分公清出不谓其厚巳而正之山水诸癖一无好惟喜读书所著述如泰伯等论多破除俗谬尤乐引进后学家居十余年日为课萟论说经义不辍平生有用世志尝读严子陵传至足加帝腹叹曰吾人一身备万物之理当以万物一体为巳任有君如此安忍负之归未几荐者踵至都谏雒泾坡等会荐有忠贯日月望重华夷之语两奉上命遇清散员缺起用嗣是御史若詹若袭若梅若王都御史若郭给事若王各具疏荐甲申冬邓按院纯吾报命如会荐然乙酉正月起佥南台御史未至以为南吏部右侍郎海内闻公起莫不举手加额公是时年巳七十有二矣闻命束装就道自琼至蚬冈家仆皆徒步有一小僮亦祇携附前舆不与马又自五羊至上新惟坐一小船寂无知者五月履任冢宰丘月林公未到公署部事见兵马司票取办公燕百物又见该坊送各衙门取应票共三百余纸叹曰以五城当一京千百官出入用度之扰诚难而苦矣吏部长六曹安可不念先百姓遂张示禁革故办事官吏有输银公费新任贺礼一切革除并疏治安要机谓欲安百姓先守令欲督守令先司道欲督司道先抚按而致望于阁部诸大臣归本于君身治安之要诚无易此顾独愤贪残满载论劾不止者盖起于改枉法赃八十责绞律从杂犯准徒许赎非重刑决不能惩以故援霍文敏请复枉法律疏因及国初尚有剥皮囊草特以明其言必可信观者不察遂谓欲剥皮令焉且历举今政以责难于君曰愿皇上以茅茨土阶之心居九重金阙持智者行所无事之术御一日万几见尧舜毋见天子言真语切而近于戆即帝心亦且难之甲申二月疏上则有南右都御史命矣公用世极锐上用公亦极锐浃岁三迁咸属睿眷自此疏出忌信参焉梅房御史遂凭借雌黄大使诋击惟彭君遵古诸君寿贤顾君允成三疏乃足昭正气植善人耳公虽拜命履都御史任而归志巳决屡疏乞骸骨第国是未淆主眷未衰火甲夫差题议未定时且大计爱憎丛烦是非难一公独与冢宰李公秉公持正毋纵毋苛众咸服之至火甲止为地方防守原无杂差今一京千百其官率于兹焉取用虽节经题革亦竟废公乃一正之使官不侵民民不病官总之为简可照烦一册上以稽下以应留都民若弛重负出汤火矣比夫议既定归志益决六乞骸骨不允丁亥冬卒于留都前三日兵部送柴薪多耗七钱犹扣回病不药临危男仆犹不入内无一语及身后事捡箧内仅禄金一十余两绫紬葛各一子姓兄弟无一在侧二媵四仆又愚弱不任便衣沐浴含敛悉都御史王公与诸御史左右襄治噫公何以得此于诸公哉南都诸缙绅相顾悼曰天不佑善俾正人气夺百姓悲号若丧慈母上闻之咨嗟缠恻申命秩宗考典礼祭八坛水衡致金钱庀窀穸遣行人治葬赠太子少保谥忠介

　　●海忠介公集卷之一

　　琼山海瑞国开甫着　　　　新安王贽献甫阅
　　关中焦映汉雯涛选定　　　男世爵绍庵
　　瀛海贾　棠青南编次　　　男际熙庶咸校

　　奏疏

　　平黎疏 
　　治安疏 
　　乞正赦款疏 
　　辨党邪疏 
　　改折禄米仓粮疏 
　　开吴淞江疏 
　　开白茆河疏 
　　处补练兵银疏 
　　革募兵疏 
　　乞终养疏 
　　被论自陈不职疏 
　　告养病疏 

　　○平黎疏

　　广东举人臣海瑞谨奏为区处兵后地方以绝后患图久安事臣窃见琼州一府颛颛独居海中其地绵亘一千余里黎岐中盘州县滨海旋于外譬之人黎岐心腹州县四肢黎岐为寇是心腹之疾也心腹之疾不除将必浸淫四溃而为四肢之患州县无久安之理古先圣王之治远方寇乱征讨去不穷追葢施之要荒之外与吾中国有所限隔之地若琼则内之黎岐与外州县百姓鸡犬相闻鱼盐米货相通其间虽多峻岭丛林彼之出入往来自有坦夷道路自国初以至今日除戍守军民兵截杀并整饬兵备道督兵鵰剿不计外两广廵抚都御史上请弘治十四年征儋州昌化县黎嘉靖二十年征陵水县崖州黎嘉靖二十九年征感恩县崖州黎凡三大举矣每举调两广官兵十余万费银数十万两前后屯兵防守骚害居民或三年或四年后止然竟不能使黎寇詟服迄今刼村杀人无岁月无有臣生长于琼饫闻黎患痛琼民岁月恤害虚费陛下兵粮迄无一臣为地方长久计以纾陛下南顾之忧者请为陛下言之夫琼地琼山县处其北崖州处其南万州处其东昌化县处其西自琼山县转西历澄迈县临高县儋州昌化县感恩县至崖州计程一千一百里自崖州转东历陵水县万州乐会县会同乡文昌县复之琼山县计程九百四十里是琼州府自南徂北自东徂西以围三径一计之大约七百里程也臣尝博访附黎居惯行黎村人氏近日大征踏路官兵皆称自崖州罗活峝抵琼山县大坡头营三日可至是黎岐盘踞地不过方四百里而已区区方四百里地自国初以至今日残害国家赤子若此之毒而无已调用国家官兵若此之众费用国家钱粮若此之多两广有廵抚都御史总其权琼州有兵备副使专其事嘉靖十九年以来又有守备参将之设迄不能一施剿无安辑吾民何故武臣惮难畏寇文臣养望待迁图目前苟安不为地方永久谋虑黎小寇害则隐匿不申黎大寇害调兵又苟且奏功姑以应事塞责琼郡志书历载识者开道立邑之议又载弘治十四年大征议及此而未行为深憾彼非不明知之也而莫或行焉间有志立功业者亦虑事掣肘难行邀功起衅之说我随可惧欲举而止无一人竭材力尽忠实心为琼远计为陛下担当事者黎寇稔知之习窃卑笑之是以大兵一退即旋转耕其田处其地数年生长积聚仍前为州县寇害不少衰止若使兵威震迭不日此亦可以奏功蒙显赏擢从而计久长开通十字道路设县所城池中峙参将府兵备道则立犄角之形成蚕食之势矣日磨月化今日宁复有黎乎夫得黎无益于地方处黎或周于计划谓不足州县置之可也黎人居处皆宽广峝场耕作皆膏腴田地非得地不可耕而食文昌县斩脚峝等黎琼山县南岐峝等黎今悉输赋听役与吾治地百姓无异儋州七方峝今亦习书句能正语以此例之非得人不可畜而使黎固方四百里地也凡我兵征讨无一次不捣巢穴无一次不收成功故臣尝以为弘治十四年开道立县可无嘉靖二十年大征嘉靖二十年开道立县可无二十九年大征大征后开道立县可无岁岁鵰剿年年守戌诿之曰地土险恶劳师无功借口圣王不治远人之说者皆庸人苟禄偷安不肯身为地方当事托词也往不可谏矣今距大征仅三岁兵威之震慑于黎人尚有遗黎之生聚犹寡开道立县今日可及为也不然数年后必一大变一大变必用兵十余万必费银数十万两必残破地方必毒痛赤子功亏一篑坐失事机陛下将奚取哉臣虽未尝手操矢刄地方变故区处事宜则习闻知矣倘得专任其事驰驱兵革之间俾黎土尽为治地黎岐动变尽为良民臣亦能之事如不効请甘服上刑以谢欺罔虚费兵粮之罪苐臣平昔濡染翰墨之人一旦言及军旅似可骇听夫琼固有兵备副使之设矣于此不为是谓虚位伏乞陛下明敕群臣中知识事机力可大任不贪富贵志在立功者以之充兵备副使以专治黎之任琼去京师万里当事请裁或致迟误设县立所限其大槩乘机审势听其便宜凡一切招民置军设里建学迁创县所屯田廵司驿逓诸事宜许抚按臣等从中节制年年借用许其调用西土兵广东汉达官军打手约四千人值变故许其调用约万人量拨一次大征银粮之半以充其费陛下三年考其成立之功七年稽其变化之効必得专任之柄宽其行事而又功少不完不迁其官事少不效必重其罪欲不尽心力而为之不可得也永绝祸根遗安万代省国家无已之费纾陛下拊髀之忧可计日见矣经畧琼州计无有过于此者诸臣无有一为陛下言之一为陛下任之臣每痛焉伏望皇上采纳臣言敕兵部咨行两广抚镇衙门会同廵按守廵各官从长计处则地方幸甚生灵幸甚

　　○治安疏

　　户部云南清吏司主事臣海瑞谨奏为直言天下第一事以正君道明臣职求万世治安事君者天下臣民万物之主也惟其为天下臣民万物之主责任至重凡民生利瘼一有所不闻将一有所不得知而行其任为不称是故事君之道宜无不备而以其责寄臣工使尽言焉臣工尽言而君道斯称矣昔之务为容悦谀顺曲从致使实祸蔽塞主不上闻焉无足言矣过为计者则又曰君子危明主忧治世夫世则治矣以不治忧之主则明矣以不明危之毋乃使之反求眩瞀失趋舍矣乎非通论也臣受国恩厚矣请执有犯无隐之义美曰美不一毫虚美过曰过不一毫讳过不为悦不过计披肝胆为陛下言之汉贾谊陈政事于文帝曰进言者皆曰天下巳安巳治矣臣独以为未也曰安且治者非愚则谀夫文帝汉贤君也贾谊非苛责备也文帝性仁类柔慈恕恭俭虽有近民之美优游退逊尚多怠废之政不究其弊所不免槩以安且治当之愚也不究其才所不能槩以安且治颂之谀也陛下自视于汉文帝何如陛下天质英断睿识绝人可为尧舜可为禹汤文武下之如汉宣帝之励精光武之大度唐太宗之英武无敌宪宗之志平僭乱宋仁宗之仁恕举一节可取者陛下优为之即位初年刬除积弊焕然与天下更始举其畧如箴敬一以养心定冠履以辩分除圣贤土木之像夺宦官内外之权元世祖毁不与祀祀孔子推及所生天下忻忻然以大有作为仰之识者谓辅相得人太平指日可期也非虚语也高汉文帝远甚然文帝能充其仁顺之性节用爱人吕祖谦称其能尽人之才力诚是也一时天下虽未可尽以治安予之而贯朽粟陈民少康阜三代下称贤君焉陛下则锐精未久妄念牵之而去矣反刚明而错用之谓遥兴可得而一意玄修富有四海不曰民之脂膏在是也而侈兴土木二十余年不视朝纲纪弛矣数行推广事例名爵滥矣二王不相见人以为薄以父子以猜疑诽谤戮辱臣下人以为薄于君臣乐西苑而不返宫人以为薄于夫妇天下吏贪将弱民不聊生水旱靡时盗贼滋炽自陛下登极初年亦有之而未甚也今赋役增常万方则效陛下破产礼佛日甚室如悬磬十余年来极矣天下因即陛下改元之号而亿之曰嘉靖者言家家皆凈而无财用也迩者严嵩罢黜世蕃极刑差快人意一时称清时焉然严嵩罢相之后犹之严嵩未相之先而巳非大清明世界也不及汉文帝远甚天下之人不直陛下久矣内外臣工之所知也知之不可谓愚诗云衮职有阙惟仲山甫补之今日所赖以弼棐匡救格非而归之正诸臣责也夫以圣人而绝无过举哉古昔设官亮采惠畴足矣不必责之以谏保氏掌谏王恶不必设也木绳金砺圣贤不必言之也乃醮修相率进香天桃天药相率表贺兴宫室工部极力经营取香觅宝户部差求四出陛下误举诸臣误顺无一人为陛下一正言焉都俞吁咈之风陈善闭邪之义邈无闻矣谀之甚也然愧心馁气退有后言以从陛下昧没本心以歌颂陛下欺君之罪何如夫天下者陛下之家也人未有不顾其家者内外臣工其官守其言责皆所以奖陛下之家而盘石之也一意玄修是陛下心之惑也过于苛断是陛下情之偏也而谓陛下不顾其家人情乎诸臣顾身念重得一官多以欺败赃败不事事败有不足以当陛下之心者其不然者君心臣心偶不相值也遂谓陛下为贱薄臣工诸臣正心之学微所言或不免已私或失详审诚如胡寅挠乱政事之说有不足以当陛下之心者其不然者君意臣言偶不相值也遂谓陛下为是已拒谏执陛下一二事不当之形迹亿陛下千百事之尽然陷陛下误终不复诸臣欺君之罪大矣记曰上人疑则百姓惑下难知则君长劳今日之谓也为身家心与惧心合臣职不明臣一二事形迹说既为诸臣解之矣求长生心与惑心合有辞于臣君道不正臣请再为陛下开之陛下之误多矣大端在修醮修醮所以求长生也自古圣贤止说修身立命止说顺受其正盖天地赋予于人而为性命者此尽之矣尧舜禹汤文武之君圣之盛也未能久世不终下之亦未见方外士汉唐宋存至今日使陛下得以访其术者陶仲文陛下以师呼之仲文则既死矣仲文不能长生而陛下独何求之至谓天赐僊桃药丸恠妄尤甚昔伏羲氏王天下龙马出河因则其文以画八卦禹治水时神龟负文而列于背因而第之以成九畴河图洛书实有此瑞物泄此万古不传之秘天不爱道而显之圣人藉圣人以开示天下犹之日月星辰之布列而历数成焉非虚妄事也宋真宗获天书于干佑山孙奭进曰天何言哉岂有书也桃言采而得药人工捣合以成者也无因而至桃药有足行耶天赐之者有手执而付之耶陛下玄修多年矣一无所得至今日左右奸人逆陛下悬思妄念区区桃药中之长生理之所无而玄修之无益可知矣陛下又将谓悬刑赏以督率臣下分理有人天下无不可治而玄修无害矣乎夫人幼而学无致君泽民异事之学壮而行亦无致君泽民殊用之心太甲曰有言逆于汝心必求诸道有言逊于汝志必求诸非道言顺者之未必为道也即近事观严嵩有一不顺陛下者乎昔为贪窃今为逆本梁材守官守道陛下以为逆者也历任有声官户部者至今首称之虽近日严嵩抄没百官有惕心焉无用于积贿求迁稍自洗涤然严嵩罢相之后犹严嵩未相之先而巳诸臣为严嵩之顺不为梁材之执今甚者贪求未甚者挨日见称于人者亦廊庙山林交战热中鹘突依违苟举故事洁已格物任天下重使社稷灵长终必赖之者未见其人焉得非有所牵掣其心未能纯然精白使然乎陛下欲诸臣惟予行而莫逆也而责之效忠付之以翼为明听也又欲其顺吾玄修土木之误是股肱耳目不为腹心卫也而自为视听持行之用有臣如仪衍焉可以成得志与民由之之业乎无是理也陛下诚知玄修无益臣之改行民之效尤天下之不安不治由之飜然悔悟日视正朝与宰辅九卿侍从言官讲求天下利害洗数十年君道之误置其身于尧舜禹汤文武之上使其臣亦得洗数十年阿君之耻置身与皋夔伊传相后先明良喜起都俞吁咈内之宦官宫妾外之光禄寺厨役锦衣卫恩荫诸衙门带俸举凡无事而官亦多矣上之内仓内库下之户工部光禄寺诸厂藏叚绢粮料珠宝器用木材诸物多而积于无用用之非所宜用亦多矣诸臣必有为陛下言者诸臣言之陛下行之此则在陛下一节省间而巳京师之一金田野之百金也一节省而国有余用民有盖藏不知其几也而陛下何不为之官有职掌先年职守之正职守之全而未之行今日职守之废职守之苟且因循不认真不尽法而自以为是敦本行以端士习止上纳以清仕途久任吏将以责成功练选军士以免召募驱缁黄游食使归四民责府州县兼举富教使成礼俗复屯盐本色以裕边储均田赋丁差以蘓困敝举天下官之侵渔将之怯懦吏之为奸刑之无少姑息焉必世之仁慱厚高明悠远之业诸臣必有为陛下言者诸臣言之陛下行之此则在陛下一振作间而已一振作而百废具举百弊刬绝唐虞三代之治粲然复兴矣而陛下何不为之节省之振作之又非有所劳于陛下也九卿总其纲百职分其绪抚按科道紏率肃清于其间陛下持大纲稽治要而责成焉劳于求贤逸于任用如天运于上而四时六气各得其序恭巳无为之道也天地万物为一体固有之性也民物熙浃熏为太和而陛下性分中有真乐矣可以赞天地之化育则可以与天地参道与天通命由我立而陛下性分中有真寿矣此理之所有可旋至而立有效者也若夫服食不终之药遥兴轻举理之所无者也理所无而切切然散爵禄竦精神玄修求之悬思凿想系风捕影终其身如斯而已矣求之其可得乎君道不正臣职不明此天下第一事也于此不言更复何言大臣持禄而外为谀小臣畏罪而面为顺陛下诚有不得知而改之行之者臣每恨焉是以昧死竭卷卷为陛下一言之一反情易向之间而天下之治与不治民物之安与不安于焉决焉伏惟陛下留神宗社幸甚天下幸甚

　　○乞正赦款疏

　　尚宝司司丞臣海瑞谨奏为恳乞敕谕各部条正赦款以广天恩以全民命事臣向自僭言朝廷重务干冐先帝威颜罪在莫赎法在不赦臣万死不辞矣当是之时即蒙陛下念臣一点赤忱虽冐出位妄言之罪实存忠君报国之心特命左右侍臣传谕刑部及锦衣卫官毋加重刑留臣后用以至微躯得全残生幸免是万死之中得一生也此时先帝既崩陛下登位他务未遑庶政未举独先赦臣复臣爵位是臣今日之生皆既死之年而陛下之所特赐者也赐之以既死之年则报之以免死之事固臣之所甘心而乐为也况当今日政治清明之际臣亦安敢自弃其生不思有以图报乎古人求养其身以有待今臣之所以当死而不即死者正养其身以有待之谓也然臣有当死之罪而陛下独生之臣犯不赦之法而陛下独宥之在臣一人固万万幸矣然天下有罪之人皆陛下之赤子也虽其一时无知而犯罪犹赤子无知而入井陛下今日改元建极上法尧舜之仁以建唐虞之业将决天下之民一洗而更新之则凡各府州县监禁有罪之人皆倒悬望解久矣何不以赦臣之赦赦天下而独赦臣之厚乎先帝在位四十五年惟初年颁赦二次续后数年又赦一次至今已二十余年不见赦于天下有罪之人所仰望于陛下者何啻如饥之望食渴之望饮者乎屡年天雨不调寒暑不均皆积狱积怨之所致也臣罪犯在不赦尚蒙旷世厚恩视在监有罪之人中间另有拖犯受冤者独不蒙陛下一视之仁乎臣向在狱中每见狱中称冤者臣即有冐死上陈之念而时不可行正有待于今日也盖臣所见者在京一处监耳在京如此天下可知也一处如此处处可知也迩者二三大臣虽奉圣谕议陈赦款殊未仰承圣意善体圣心致陛下洪恩厚泽阻抑而不远施狭隘而不得远布也诏开十恶及强盗重罪不赦可也至于左道逆富贪酷枉法指称诓骗者犯罪甚轻者盈于十恶强盗均之不赦乎且此等俱系在京之事与在外府州县有何预亦混颁于天下乎此责在刑部之官宜敕之条正者也诏开侵匿漕运京库钱粮不赦可也盈于在外小民侵收钱粮入官给主者皆可宥之赃至列于漕运之不赦乎且此等皆抚按官所当量行曲处者何不尽宥之以蘓民困乎此责在户部之官宜敕之条正者也吏部有当官吏宜量免其数宥其罪愆礼部有完室之犯罪者除谋反外悉宜赦宥工部有无益置造之者除婚祭外尽宜罢免皆当敕之条正者也盖陛下有爱民无穷之念而二三大臣无仰承善体之忠不惟不能施恩泽于民而且不能尽革故鼎新之美使臣又默而不言则陛下之宽仁厚泽又何以自达于天下哉诏内开款又皆狐疑不决句多两可之说不尽出言之词近自远方来京者皆云府州县贪暴苛克之官每每坚执诏内开款凡一切在监有罪之人少有干于条内皆不释放甚至一府州县不得开一二十人者良可惜也臣虽自体陛下独厚之仁以宥免而不能使天下之人皆如臣之宥免以体陛下之仁亦何以一日安宁于朝廷之上乎使天下后世称陛下有洪恩于臣而不能广施恩于万民岂非一二大臣之罪哉臣亦预有责也一四月前刑部尚书黄到监审录罪人等免一二释放皆大声号哭死罪不赦遂有哭泣之词重罪不赦遽兴怨恨之叹所以然者祗由前诏开款未明抑且狭窄不宽故也愿陛下总臣所奏即赐敕谕各部预陈条款逐一开明使天下之民得以尽宥大开悔过迁善之门则臣亦安受陛下再生之恩矣而天下之民皆得如臣之宥免而仰荷陛下千万世无穷之恩矣

　　○辨党邪疏

　　大理寺右寺丞臣海瑞谨奏为恳乞圣明赐干断重治党邪言官以定国是以正人心以扶宗社事古昔圣王谓天子君临天下一巳闻见不能及远以其责寄之台谏之臣故台谏之臣为天子耳目夫人一身必目而后能视必耳而后能听官名耳目重任也切任也台谏膺此重任切任是以苟有论列必随天下公议公议所是台谏亦是之非天下之公是不敢是也公议所非台谏亦非之非天下之公非不敢非也广东道试监察御史齐康正皇上耳目所寄也其论辅臣徐阶备载贪秽实迹中外传闻人人骇异夫徐阶辅弼先帝十五年无能改于先帝神仙土木之误律之大臣以道事君之义阶诚歉然矣然阶与恶嵩同相十一年嵩以其贪阶以其廉嵩以其邪阶以其正恶嵩父子迄不加害罢黜恶嵩以来阶为首相天下骎骎然有向治之渐谓非徐阶翼赞之力不可也今以老臣复相陛下陛下信而任之其才与德谅亦昭然莫逃于圣鉴下矣孟子第人臣品类谓有事是君则为容悦者有安社稷臣者以安社稷为悦者也徐阶心在社稷是虽畏威保位间不免于容悦顺从而随事调和足小补于天下且其不招权不纳贿素所亲厚事在当斥而不为之容素所怨恶事在可取而不为斥逐古之所谓休休有容克伐怨欲不行焉阶亦有之有臣如阶者天民大人品题不及谓非一时之选社稷之卫也哉臣之所言中外公议徐阶一大公断案也齐康身为御史任陛下耳目之寄乃敢不顾公是公非捏架无影虚词污辱宰辅次相李春芳清勤慎守保惜名节均之可必其为善不为恶人也康奏连及焉善人君子齐康一网打之矣康将以其狡且凶如高拱者谓有才力而遗之以辅陛下祸天下乎盗贼资性凶强刀矢惯熟故杀人刦财无所不至小人非才不能动人小人非才不能乱国今天下动极而疲正宜崇惇大养和平续一线之脉以跻之生全之区其汲汲也复付凶医再施毒剂识者知其不可康乃以是为非以非为是欲陛下斥阶而用拱焉臣不知康之心何心也恶如高拱诚不可一日使居辅弼以当钧轴备在南北科道十三疏中中外共知臣不必赘论所可恨者齐康甘为鹰犬受高拱指使搏噬善类顾一已爵禄不顾天下安危罪浮于拱矣宋惕甲试邑有声部使者以不降意诬劾之时有猫噬鹦鹉罪无可恕之说康职为御史不咋如鼠高拱反噬鹦鹉徐阶情可恕乎伏望皇上细加体察如果臣言不谬速赐干断罢斥高拱将齐康重加刑治以为人臣党邪不忠之戒庶阶春芳得以安位行志朝无小人君子道长天下幸甚宗社幸甚

　　○改折禄米仓粮疏

　　钦差总理粮储提督军务兼廵抚应天等处地方都察院右佥都御史臣海瑞谨题为恳乞皇恩赐改折以蘓节被灾伤地方事臣奉命廵抚江南各州县被灾所在甚多分数应题请者臣照例题请已蒙皇上覃敷洪恩赐之改折赐之蠲免小民欢忻鼓舞感恩无穷极矣臣复何言但今年水灾实是异常往年霪雨为害霜降后水渐消涸今大不然江南地气湿热冬至后不能播麦种播亦不生今距冬至九日耳常年播麦之地尚十有五六渰深水中来夏麦秋顿绝望于今日矣且灾止一方犹有转输可望今则北之淮扬徐邳南而浙东西西而应天太平广德等府州莫非水灾之地旁郡无可转输本地无可借贷查得嘉靖四十年水灾先皇帝准将五府六部等衙门米悉与改折止论水灾则嘉靖四十年稍甚若论近冬至水不消涸来年二麦缺收则比嘉靖四十年之灾又过之今除内府白熟米系上用所需臣不敢言矣其禄米仓诸臣随朝米并吏役监生乐舞生天文生医生儒士月米伏乞皇上轸念江南今岁之穷比照嘉靖四十年例敕下该部复议尽与改折其折银即部运官同白熟米齐解留米以济江南之饥折银以济诸员役之用况禄米仓每岁约该米五万九千石上下大约每岁支放五万四千余五千嘉靖四十四年总督仓场侍郎张守直题奉钦依照漕粮一尖一平收两平放又加耗米三升为七升除去三升脚米尚有四升禄米随收随放与漕粮久贮有消耗不同以羡余之积合支销之存计今五年矣约可再足一年支放皇上虽与尽折一年旧米将尽新米又登又非缺然无米可兼支也事无窒碍可行民切饥苦当恤缘系恳乞皇恩赐改折以苏节被灾伤地方事理未敢擅便为此具本专差承差赍捧谨题

　　○开吴淞江疏

　　题为修复水利以济廹切饥民事禹贡称三江既入震泽底定三吴水利当浚之使入于海从古而然也娄江东江系是入海小道惟吴淞江尽泄太湖之水由黄浦入海事起近年以来水利臣旷职不修抚按亦不留心惟此督责日至潮泥日有积累日月继嗣通道填淤虽曰水势就下而无下可为就矣时遭久潦震荡太湖因之奔涌四溢势所必至为害之大渰浥禾亩如嘉靖四十年今隆庆三年是也而小为渰没漂浥之患亦时有之是吴淞江一水国计所需民生攸赖修之举之不可一日缓也臣于旧岁十二月廵历上海县亲行相视旋委上海县知县张嵿率领沿江住居父老按行故道量得淤塞当浚地长该一万四千三百三十七丈三尺原江面阔三十丈今议开十五丈计该用工银七万六千一百二两二钱九分今以水荒缺秋收兼之二麦未布时方春正月之初米每石价银已捌钱伍分矣饥民动以千百告求赈济臣已计将节年导河夫银臣本衙门赃罚银两各仓储米谷并溧阳县乡官太仆寺少卿史际义出赈济谷贰万石率此告济饥民按工给与银米于今正月初二日按江故道兴工挑浚委松江府同知黄成乐督率上海县知县张嵿嘉定县知县邵一本分理兴工之中兼行赈济千万饥民稍安戢矣但工程浩大银两不敷饥馑频仍变故叵测官储民积计至二月间尽矣江南四面皆荒湖广江西有收成府县又执行闭籴无从取米伏望皇上轸念民饥当恤吴淞江水道国计所关敕下该部酌议量留苏松常三府漕粮二十万石准照前旨银数改折凡应天等十一府州县库贮不拘各院道诸臣项下无碍赃罚银两听臣调用浙江杭嘉湖三府与蘓松常三府共此太湖之水吴松江开则六府均蒙其利塞则六府同受其害其库藏银亦如应天等府一例取用彼处饥民亦听上工就食吴淞借饥民之力而故道可通民借银米之需而荒歉有济一举两利地方不胜幸甚

　　○开白茆河疏

　　题为再浚常熟县入海河道兼行赈济饥民事臣于正月初三日开挑吴淞江已经题请外臣于二十七日廵历常熟县地方父老乡官举监生员人等纷纷告称本县白茆河道虽经隆庆二年开挑止是一线之路是以隆庆三年水患不能流泄三吴靠北一带县分均受其害常熟去吴淞江尚有四日之桯饥民之能赴工于吴淞者十之一二而已若是兴工之中兼行赈济一举两利当开白茆臣旋于二十八日亲行相视丈验阔者不过四丈水深不过四尺狭者不及二丈水深不及三尺果然浅狭考之三吴水利禹贡称三江既入震泽底定今三吴入海之道南止吴淞江北止白茆河刘家河居其中三处而已刘家河原通达无滞若止开吴淞而不开挑白茆诚为缺事难免水患臣又酌计臣先所题请吴淞江工银尚有余剩可充他用吴淞江河因饥民云集计在二月二十日前后告成决矣青黄不接饥民尚苦无处趁食官发银米赈济势之所必然也臣思与其空行济饥而无益于后不若仍照吴淞江事例兴工之中兼行赈济既有利于目前之饥民河道开通且有望今秋之成熟臣已责令署县事常州府通判姜国华丈量约长该五千七丈七尺因旧河道广狭浅深不一通融牵搭计该用人夫一百六十四万九千五百三十六工计该用工银四万一千二百三十八两四钱一照吴淞江例不取之民不捐之官止以仓库之积给之尚可成此一河道也饥民告济不散不止臣已行令县丞夏佐典史锺应亨各分工专督通判姜国华总行稽察于二月初九日兴工矣伏望皇上轸念饥民当赈水利当兴敕下该部复议俯赐俞允地方不胜幸甚

　　○处补练兵银疏

　　题为河工告成乞赐处补钱粮兼图后效事臣于旧岁十二月廵历上海县勘得吴淞江淤为平地约有八十余里三吴水利此为第一各县民告饥甚急臣思昔人兴工救荒旋于今正月初三日破土起工实自初八日以后人工方集二月二十日后渐收工二十九日告成臣亲行相视量得开深该一丈六尺面阔十五丈下阔七丈五尺前估计题请该工食银七万六千一百二两止用过银六万八千三百九十七两东西二埧未开并近埧一里内再议开深三尺以受埧外浑泥并管工犒赏开埧造桥等项共再用一千余金可完事工成之速工费银不尽用其估计之数人夫以饥趋事连月不雨有天幸也又勘得内出之水系清流外入之潮涌带泥土若内水急流则足以冲荡潮泥免于淤塞父老皆称太湖水道节有拦壅计有嘉定县夏家口吴江县长桥长洲县宝带桥吴县胥□等处行委同知黄成乐吴宗吉踏勘凡可通流入吴淞江去处逐为疏浚毕后方行开埧又臣于正月二十七日廵历常熟县勘得白茆一河果是浅狭亦于二月初九日兴工估计该工银四万一千二百三十八两该县于三月初报完工陆分计至二十以后亦可渐次收工完工不过月尽矣其吴淞江工候旨未下臣权宜借发松江府苏州府练兵银各一万两镇江府银二万两白茆河借发常州府练兵银一万两苏州府银四千两先因各方水灾臣令徧修圩岸塘浦支河堰埧赈济原查导河赃罚银两听各该府县充用是以解至吴淞江白茆者其数不多今松江府银一万两补足余四万四千两未补伏望皇上将臣二次题请俯赐俞允借发未补银两容接任抚臣如数调取补足白茆河未完工并夏家口长桥宝带等处及四府圩岸塘浦支河等项廵盐御史吴从宪见在廵率约至三月尽可成功矣大事贵善始尤当善终若使先年时加修浚吴淞白茆岂至淤塞自臣到任之后查得水利官皆分管别事别差委问之水利茫然无知水利之事与已若不关涉上司不以为旷官本官不以为失职水利不兴其所由来久矣伏望皇上敕下该部凡河道圩岸塘浦等处着令时加修理抚按以此殿最府县部院以此殿最抚按庶乎旱涝有备年谷丰登民获秋收之利而国计亦有攸赖矣 

　　○革募兵疏

　　题为复兵制以省冗费安地方事自古圣贤论兵止是言教之坐作进退之方教之亲上死长之义自此之外无他道也以故寓兵于农田猎讲武我祖宗初设旗军继后复设民壮即古遗意为之不知起自何时流弊至今专行召募夫本地兵今人呼为主兵自他召募呼客兵亦既明知其有主客之别矣而为主人未有不顾其家者宾客忽然来忽然去视今所主之家固传舍也其长其上其将领部率传舍中主人也一朝一夕可以使之亲之于平时可以使之死之于有事乎出力以养军出力以养民壮加之饷兵今告病矣赋敛于民日增日重害在百姓之身未足言也二三十年以来闽广浙直之变大抵生自募兵召之则为兵散兵则为贼再有召募又不过即此前日之贼应之往往来来外援内间当事诸臣亦非尽暗其莫可测度□心不之知也为是小民偷逸成习一佥为兵载涂怨讟驱之守战事有难为之者转之召募苟应目前不讲之祖宗之初不设为今日之法则诚误矣处中秉钧轴者亦不以其所为之为误此一误也关系地方非小误也臣奉命廵抚江南披阅册籍募兵千千万万不可谓无御侮人矣然不求之本家之主而资之他方之客二心之人入我堂室有兵之忧过于无兵臣已行各行省发厚给路费回籍一应关要原把守地方佥军旗民壮顶补家自为守人自为战责之彼地居民保甲保长夫平时无养兵之用则一时所费犒赏行粮无多事也仓谷可给纸赎银可支其先年苏松常镇军饷及应天等府恊济银每年计该银一十八万九千四百二十八两有奇并徽州府恊济近给本地方用充兵费计每人一万一千六百一十八两有奇民以为厉有损于民而无丝毫补益者合无候命下之日自隆庆三年起一并停免永不征派剪绝祸乱之萌一纾饷兵之困此民之幸一方之利亦国家之利也然臣所言者系是江南事势通之天下事当改行今亦如是臣籍琼山县亲见两广兵事年四十入官历福建浙江江西南直隶等处正当寇乱时节闻之识者听之道路未有不称募兵贻害地方亦未有不称养兵之费有损无益者人心同然祖制当复伏望皇上敕下该部凡臣所言及其它地方事体类臣所言一并复议速与施行若谓俟我兵练成然后渐去召募二十年前曾有此议迄今未见练成一兵未见去一应募一言截断而事定矣事定而祖宗之制千载一日矣支吾之说臣不敢为皇上道亦不愿该部复作此等议论也

　　○乞终养疏

　　尚宝司司丞臣海瑞谨奏为恳乞天恩容令终养事臣原广东海南卫籍番禺县人甫四岁父瀚不幸早世时母谢氏年二十八誓自砺守勉针黹纺绩资之育臣教臣至有今日原父止生臣一人别无以次兄弟母念父嗣如线爱臣尤笃臣嘉靖二十八年举人三十二年闰三月内授南平县儒学教谕三十七年五月内升淳安县知县四十一年十二月内调兴国县知县三任十一年母皆随禄就养母之待臣虽年当强仕日夕相依不殊襁褓后因寒嗽成衰自忧不堪北地寒苦是以四十三年十月内臣当朝觐升户部主事臣母涕泣别臣回乡调疾四十四年十月内臣以建言值先帝震怒臣母风闻臣罪必诛痛臣念臣前病转剧后法司拟臣罪取决招请先帝留中不下旋于四十五年十二月十五日遣诏复职此出臣母望外以为必死而今日复得生之想也先帝厚恩出臣望外伏读葢愆成美端仗后贤之诏则今日亮采献纳捐躯图报于陛下以为先帝报犹恐万分之一未有济也陛下新服厥政之初正励精求助之日遂欲求去可言之乎忍言之乎但臣所值有甚不得巳者臣母今年七十八矣臣年五十有四正李密尽臣节之日长报刘之日短之谓长者可以补酬短者不容于多得况臣家琼山县去京师九千四百九十里旁无兄弟以调母疾下无男嗣以纾母怀止是一母一子而母思子悬心天涯之北子思母悬心天涯之南忧思衰病百端攻心老人风前烛也气血几何可堪此苦我祖宗以孝治天下大明令凡官员父母年七十果无以次人丁自愿离职就养者听伏望皇上怜臣母子孤苦之情察臣今日不得不归之故敕下该部照例放臣回籍奉侍老母俟母养获终臣照旧赴部供职则臣母子未死之年皆陛下所赐也臣感恩益深图报益切致身捐命所甘心矣臣心恳切干冐天威无任惶恐战栗之至

　　○被论自陈不职疏

　　奏为自陈不职恳乞天恩亟赐罪斥别选贤能以当重任事臣于今三月初二日见邸报该吏科给事中戴凤翔论臣沽名乱政大乖宪体臣即所计开逐一思省无一字是臣本心无一事是臣所行事迹言官诬妄臣请为皇上陈之蘓松常镇四府路当冲要府县官日以迎送过客为事小民冤抑虽有欲为分理之心而日无暇时往往弃置不理事涉乡官举监又惮势豪寝阁不行臣闻之久矣臣到任之后所准状果是比前任抚臣为多通民隐抑强横也江南民风刁伪每放告日状动以三四千计臣所准行二十分中之一而已循旧规月以初二十六二日放告非无日期也惟人命强盗贪官不拘日抱牌诉然三五日约止准一二状尽批府县情重解审非臣自问自十一月以后则告人减前所准极少惟廵历所至县分准多如前谓越诉不笞有之诬告未尝不加重刑驳允招卷历可查考种肥田不如告瘦状蘓松常镇有此民谣久矣府县官招呈往往两可调停诬告拟罪辄曰姑念贫民愚民改轻拟诘之各官则曰一向如此江南民刁奸胜非此不能解争而息臣披先年招卷果若所言谓非法也曾援肥田瘦状之说刊告示以禁之臣援先日民谣以禁府县凤翔乃捏谓民为臣兴谣臣列为告示乃自彰其过使凤翔今日得为借口耶五年田土祖宗之制谓实有断卖文契也蘓松四府乡官贤者固多其人厉民致富者诚不为少为富不仁为仁不富自然之理也果有实卖文契耶臣于他府县告系白夺之状问行一二惟华亭县告乡官状所准颇多葢华亭乡官田宅之多奴仆之众小民詈怨而恨两京十二省无有也臣于十二月内廵历松江告乡官夺产者几万人向府县官问故群举而告曰夫民今而后得反之也向诸生员问故则又群声而曰民今而后得反之也乡官之贤者亦对臣言曰二十年以来府县官偏听乡官举监嘱事民产渐消乡官渐富再后状不受理民亦畏不告诉日积月累致有今日事可恨叹先年士风不如是也为富不仁人心同愤乃凤翔系嘉兴府人嘉湖与蘓松接壤婚姻交际如一府一县之人然乡官富横则既知之素矣凤翔果有为民为国之心不私亲故举而闻之皇上无不可也今本内隐下乡官不说止说壮民隐下实卖契书不说止说五年巧为言说为乡官立一赤帜不为小民伸理多年莫诉冤抑可以为言官哉乡官自行清退田宅松江府申报数册到臣见在天理人心不容泯灭凤翔独无是心耶凤翔不考其初据今日论谓民为虎乡官为肉不知乡官二十余年为虎小民二十余年为肉今日乡官之肉乃小民原有之肉先夺之今还之原非乡官之肉况先夺其十百今偿其一所偿无几情见乎词臣窃恐凤翔居乡亦是此等乡官也祖宗设有军士民壮今日别行召募成法之坏久矣臣于到任之后与各该管兵官计议计其不可骤散亦计其系是汛毕时分除去土兵福浙兵数不多聚论则多而散守十余处地方分数则少散之不难水行者送至定海关陆行者送至杭州方给路费娶妻置产者原议不散谓其与土著无异也选练军舍以充把守又革去供过客吹手护送并拘解犯人脆弱不堪敌寇民壮以存兵补之原议如此案卷具在赖各官计议停妥是以散兵虽多了无言说闻报之日排入都院赖汤兵备权宜救解不知凤翔何闻何据也原练兵银十一府州岁共二十万两奉旨留五万两每十两内计免其三征其一十一府州俱如此派奉旨如是非各府置不理也十一府州一体而行何谓偏累止照旨共派五万两何谓兵粮仍派如有加派征之民输之官臣必行文府县必有案卷臣能隐之耶凤翔捏无作有不知何故连结倭寇攻陷城池誓血为盟刦库斩关行旅不通烟火断绝事干地方非小小也臣欲自为遮葢廵按御史张问明廵盐御史吴从宪廵江御史李绍先时常廵历蘓松四府与有责焉纵重任在臣若彼不言为罪不小肯为臣遮葢耶凤翔欲陷臣而捏为危言以欺皇上凤翔之罪大矣蘓松四府水荒为甚是以臣议开吴淞江白茆杨家滨等河各州县徧修圩岸塘浦支河兴工赈济江北之荒比蘓松尤甚刦掠之多其经奏闻屡矣谓亦募兵所致耶建德县原无驿逓非正路也二十年来行者惮江西驿傅道九江兵备道二衙门挂号裁革其路始通臣闻之久矣臣初到任即行池州府查议并移文江西九江道申复相同彼不爱彼江西之民而反欲臣行之耶府县官禀说今年水灾富家欲照往例取利佃户称无收拖赖臣令之酌量灾数二家均认哿矣富人哀此茕独又当再酌口说如此未有禁示先年粮长往往于收粮时先除还自已平日私债后算官数富家亦乘出米之时同逼偿债公私并举钱粮难完臣告示禁革谓待完粮后方私下取偿非禁不许还债也臣官南通政日妾死于七月十三夜系自缢妻病死于二十四夜妾死于十一日之先妻死于十一日之后无妻先妾后妾殴妻一日致死之事锦绣参谒臣昔为部属见堂官皆然未闻人谓堂官为僭居尊之分也臣未尝差人越境拏人讨船之辱臣所未谕皂隶说事少者五十金多者百金出金何人祸且立至何人被害狎慢士夫何官爵何名姓其它事端臣不敢一一烦琐以渎天听凤翔论臣捏有指实谓臣自德州而下用夫一百名则驿逓有循环簿谓臣柴独取足本乡有司则番南二县有用度数欺天玩圣臣查所准状并问之府县绝无此语招案皆在升任同知李世藩被皂隶索二十金李世藩见任南户部员外王司业被皂隶索三十金放免王锡爵见转北司业抬轿直入二司中道致害入皂拏责三十臣当时所遇二司今熊汝达张尚夫周舜岳罗元祯见官广西云南广东人口可问者臣不能箝其口使不言文卷在官者臣不能灭其迹使无征验臣所以谓无一字是臣本心无一事是臣所行事迹臣诚查省之久非敢上欺圣明强为辩说也皇上敕下该部逐一查勘可以知凤翔之妄矣然凤翔论臣每言其小愚臣负国其罪实大夫总理提督皇上畀臣重权行无不可而足以有为矣贤能当之二三月而治化改观无难事也蘓松常镇赋役不均是第一事臣任九个月矣而赋役未见均平次是军务而军兵未闻强壮禁诬告而刁讼未息禁浮靡而侈僭如初谓扶弱被侵夺而贫者自贫谓抑强肆侵夺而富者自富有臣如此负国之罪可胜言哉可胜言哉凤翔论臣诬捏其小遗忘其大是非不明则政事惑乱近日科道诸臣奉公建言者固有其人其不公者往往逞巳邪思点污善类不为鹰鹯以报国过为蝇口以行私营营止樊人增惧惮阁部臣明知其非亦两可议覆而曰畏其口之继也窝蜂难犯不得不然臣窃谓畏其口之公则可畏其口之不公则不可是非淆乱则国家之理乱因之三四年来公私并行议论腾沸贤否莫辨人无定趋有识者曰诗人之訿訿潝潝也臣愿质虚实以明国是两可败正死不愿闻伏望皇上亟夺臣官别选英贤以代其任而又大舒干断别白是非微臣负国凤翔欺君两不宽贷诗云君子如怒乱庶遄沮宗社幸甚臣不胜幸甚

　　○告养病疏

　　奏为衰病不能供职恳恩两赐归田以延残喘事科臣戴凤翔论臣沽名乱政大乖宪体臣近见邸报皇上不加罪责着臣以原官总督粮储皇恩广大无可报矣臣复何言臣尝谓今诸臣全犯一因循苟且之病皇上虽有锐然望治之心群臣绝无毅然当事之念互为掣肘互为排奖而又动自诿曰时势则然哲人通变人无奋志治功不兴国俗民风日就颓敝臣二经论劾众口呶呶臣尚执已为是臣实见得是也孔子谓施于有政是亦为政总督廵抚惟行之大小不同而施于有政事功则一臣尚欲以身为障回既倒之狂澜以身为标开复古之门路蘓轼有言曰破庸人之论开功名之门而后天下可为臣日夕念之职任所到执臣而行补报吾皇或可万分一二也但任事在君臣孚契犹在年力精强臣气体原弱从来疾病相仍古人称五十始衰臣今年五十七去六十仅三年耳天道一周人身亦一变新春增年又觉衰惫目今痰气交作血气益虚每一动发昏迷半日勉强视事不知臣者谓臣未衰臣之自视外强中惫衰弱为甚况臣母今年八十一一向随任视事之余得以左右侍养而老人乐所自生日念乡井臣报君事母交战胸中论臣衰年义当奉母伏望皇上察臣苦情臣前自陈俯伏俟罪万一皇上宽恩不加罪谴赐臣回籍永终田里臣广东琼山县人琼山万里京师微臣忠悃无日可达臣再有一言焉臣叨任廵抚凡所施为竭尽心力一皆采访民言考求成法民利与兴民害与除不可易也伏愿皇上仍敕新任抚臣勿以臣受谤而轻改臣事忠信之事蛮貊可行勿谓乡官过客口大难犯不可不厚小民口小口碑不得上闻而不恤小民仍敕阁部大小臣工不得如前虚应故事不得如前挨日待迁必求仰副皇上求治之心母负平生学古之志不求合俗事必认真九分之真一分放过不谓之真况半真半假者乎阁部臣之志定而言官之是非公矣阁部臣如不以臣言为然自以狥人为是是庸臣也是不以尧舜之道事皇上者也宰相奉行台谏风旨多议论少成功遂阶宋室不竞之祸我皇上何赖焉胡铨之谏孝宗曰诗云勿听妇人之言今举朝之士皆妇人也皇上勿听之可也宗社幸甚愚臣幸甚

　　海忠介公集卷之一

　　●海忠介公集卷之二

　　琼山海瑞国开甫着　　　　新安王贽献甫阅
　　关中焦映汉雯涛选定　　　男世爵绍庵
　　瀛海贾　棠青南编次　　　男际熙庶咸校

　　策 
　　训谕 
　　参评 
　　申文 
　　禀帖 
　　告示 
　　条例 

　　◆策◆

　　治黎策 

　　○治黎策

　　天下之事图之固贵于有其法而尤在于得其人何谓法经画而条理之卓有成绪可考者法之谓也何谓人所以经画而条理之卓以成绩自许者人之谓也得其人而不得其法则事必不能行得其法而不得其人则法必不能济人法兼资而天下之治成则夫今之琼黎其处置之法固所当讲而以身任事之人又非琼人之所深望者乎夫执事之问革心宣化之图山川夷险之势叛服得失之由愚生固曰得其人之为贵何也诚见夫蠢兹有众可以一鼓而擒而直为是廪廪者亦曰地险不可以驰驱兵强不可以御敌不知自古及今之寇未尝不据险以为强自古及今之师亦未尝畏险而长寇苟我不弱天下无强兵苟我术周天下无险地琼崖卫所之兵自丘文庄奏不许征调以来今日已如骄子其不足以应敌也明矣故前郎温之败皆未战怯闻千里临敌先期于败为之也先哨去而后哨改彼欲进而此欲退为之也今日之祸虽有以激之使然然猖獗二年崖民死徙将尽未有能剿绝而安辑之者尚得谓之有人乎今王命赫然举兵诛之夫以万全之力视此直狐兔耳其束身系颈计日可待也然愚生之所忧者元至元屯田立学复起文河之忧毛伏羗提师压境不开十字之道欲为目前苟安之图不思万世无穷之利根株之不拔则未必后日之不如今也夫琼黎中处环海州县譬之人则心腹之疾也失今不治后将浸淫四溃而为四肢之患皇甫规所谓虺蛇入室不可一日安焉者也故愚生以为今日之计不过坚持开十字道之心固执立州县之计而已自此之外虽议之之尽其方处之之尽其术皆下策也何者昔之议者谓尽杀黎类为忍而究其所以为说不过曰禁商人之贸易则黎无以为矢刄之资夫利之所在人共趋之虽死有所不顾而况于铁首其戎者乎是奸商虽不可不禁而有不容于尽禁者矣不过曰禁军民之逃亡则黎无以深刦夺之毒夫猺役不扰俯仰是资固有乐之者况于州县复为之驱乎是迯亡虽不可不禁而有不容于终禁者矣不过曰治土酋之刻削则黎无以为变乱之激夫读书知礼义者浚剥良民虽廉耻有所不顾而况于土酋之无知者乎是贪酋虽不可不惩而有不容尽惩者矣始终悞宋者在一和字姑为一时抚绥之计不可以策黎也革心宣化效且迟于百年官吏之迁陟不常人性之贪暴不一以一人之身而思以一德化之不可以策黎也所宜乘今日大军之势首恶既平之后开通十字大路州县所之可移者移之屯田之可徙者徙之迁良民之无田者佃其中其不宜剿灭者徙之于外夫然后为百年之计而琼民享无穷之福矣不然今日赫然之举复如前日收兵之速剿除虽尽于小民无所益也又安知后日之不如今而复为民害乎又不然而徒曰革心宣化云者吾未见州县之不立十道之未通而可以革心宣化也呜呼此所以得其人之为难而非得其法之为难也愚生之所忧者如此而已矣而其所以策于执事者亦不过如此而已若夫山川夷险之势叛服得失之由琼志历历如照愚生欲语而未暇焉狂瞽之见惟执事进而教之

　　◆训谕◆

　　训诸子

　　○训诸子

　　二三子之从游于吾者何为哉天之生此人也而百责萃焉古之人所谓通天地人曰儒大学之八条目知所先后其事也人非生而知之者孰能了此无惑故从其先得者而问焉其不免日程课于文艺者葢有司须此以责士发挥而涵泳之于此与有力也其售不售不与焉今之从事于学有以圣贤自许者乎而决状元进士于科第者人恒壮之此学奚自而来哉瑞于诸子有一日之雅于经授或未尽焉而饬躬励行人之模范敢侈然自谓足以当之而无歉者然学求以复其良而已操心治心此不师而师之严切者诸子谓无以过我而师焉或可稽之经传质之子史反之清夜莹灵之气固徒曰吾惟师之从要亦蔽焉而已圣贤以识真诲人其说备在方册踊跃于讽咏而不能以自已昂昂然张胆明目直欲毫发终行之此日新之地也行之而牵于俗不免有怯心焉则志立而气不充也仲由不耻缊袍之立孟轲藐大人伯夷之敢于非圣人而不顾时举而服之心胸之间往来不置或者充养之有机乎不然徒缀酸文识陈语为后日富贵故乡之计视百责于我何如纵其一举而进立于卿相之列吾为二三子丑之矣夫求富贵利达而妻妾之羞泣从焉真心也施施而骄其妻妾失其初焉者也孔子得子路而有恶声不入于耳之幸事师无犯无隐究其所以至于若此乎君子之无耻色忿而词忤焉圣人不计也二三子何以复我

　　◆参评◆

　　知县参评 
　　县丞参评 
　　主簿参评 
　　典史参评 
　　教官参评 
　　阴阳官参评 
　　医官参评 
　　老人参评 
　　里长参评 
　　生员参评 
　　吏书参评 

　　○知县参评

　　知县知一县之事一夫不获谁辜一民失所予咎所以入单父之野而见弃鱼之俗则知子贱之政矣履中牟之境而见雉驯之休则知鲁恭之政矣为政不同而要不外乎敬天勤民之念且安异上则减膳撤乐谴告上则蠲租求言凡膺斯民之责者体上天之意而噢咻之茕独必哀饥寒必恤不骫一法不私一钱肺石下无梧丘鬼覆盆中鲜鹄亭冤为民开必得之门明必死之路而鴈声不哀鼠牙无讼则政简而刑清矣此岂家有治县之谱哉良由万物一体之怀而诚求之也乃今则异是矣一旦绾半通得一邑遂沾沾然色喜埋没真心不惜廉耻多方掊克以充囊橐朘生民之膏填溪壑之欲甚至有锺乳三千胡椒八百之诮而不顾者呜呼县则右矣官能清乎槐根瘠矣马骨高乎贪酷若此殊不知上而朝廷吾父母中而抚按藩臬僚属过客乡士夫吾长兄弟下而吏书里老百姓人等吾子姓遇之各有正道若谓止可洁已不可洁人洁人生谤谓所行不可认真认真生怨取祸不顾朝廷之背否以乡愿之道待其身以乡愿之道待吾子吾长兄弟浮沉取名窃取官爵非知县也本县初意直欲以圣贤之所已言者据守行之自谓效可还至迄今四载中夜返思日日催征小民卖妻鬻子未有完事之日时时听讼小民争鬪趋利未有息讼之期感孚之道薄而民不化烛奸之智浅而弊犹存徒有其心未行其事徒有其事未见其功诵法孔孟幼学之壮行之期月而可三年有成有深愧焉俗吏非所以语我若曰称知县职则全未也

　　○县丞参评

　　官以县丞名葢谓一县事宜与知县和衷恊济承流而宣化之也诚靖共尔位无忝厥职好官自我为之安知不与鸣琴而治者大展雷封之畧哉是县丞之事亦知县之事知县之责亦县丞之责也如未入官门先营家计爵禄贿赂夺魄动心国病民冤如聋如哑县丞之谓耶瑞自下车日窃心鄙之讵我寮列备官而未之讲耶每见时可共言为之卷舌事可独任为之却步有如韩退之所谓涉笔占位署惟谨惟长官之听漫不可否事治县之绩无一足纪是上人子惠元元之意不能承而宣之也非县丞也

　　○主簿参评

　　主簿者掌一县簿书之事也虽位有崇卑职有详要夫人莫不有真性率真而行之即古所谓仅得一官亦可小试苟不尽分称职金玉其外而败絮其内也即陟巍科登膴仕徒玷官常耳余无容覼缕如钱谷一书宜出入明允无悖孔子会计当之说苟勾稽错乱追乎朦胧有钱则宽征无钱则急比且计粮数之多寡而茧丝之有大封小封以为常规之入焉是凭家兄为驱使了不能以自主徒老死于簿书间也又何异于王恂辈唯唯诺诺仅供公之喜怒也哉非主簿也

　　○典史参评

　　典史掌廵捕民间盗贼争鬪微事尽属之所当小心翼翼昼夜惟勤栖仅一枝饮惟满腹而已若位卑而言高禄微而谋大黑白出于唇吻曲直任其心胸指良为盗为已驱利欺肺石之无言棘林之哭置不恤焉何以为民长上哉况屈一夫冤一妇天之霜旱随之为民上者可不缘此为兢兢欤且又偏听衙蠹相助朘削盗贼分其赃争鬪罚之纸不几乎祥符之五鬼乎非典史也

　　○教官参评

　　教官掌一邑之教一邑之臃肿薄质俱赖其陶成况门下皆俊杰之秀乎所事事比俗吏簿书词讼不同虽不能如尼父设教洙泗人三千王通演教河汾士八百即淳邑簪缨济济不为少矣掌学教者谓可安闲以自旷乎应将经书性鉴子史诸集与群弟子朝夕讲习月日会课切磋琢磨使之义理明而心性醇异日登之仕路文章由道德发出事功从学问做来有禆于国家有济于生民亦以见学优则仕之明验也瑞仕淳邑一载有奇矣见诸生唱饮呼卢逐膻蝇营则有之所谓经义治事斋忠臣孝子录懵然罔闻也是谁之过与若寄空名于诸士子之上典籍无传模范不端虚糜岁月为身谋为家计初入学则索其贽见之仪既入学则需其送节之礼于诸士子无毫末补焉亦何以克称广文之职也哉非教官也

　　○阴阳官参评

　　阴阳官测日晷星候别昏晓雨旸早晚气节以占一邑之机祥而决趋避焉故有平子之推算而后浑天之说行有蘓子容激水转轮之智而后知星辰之躔次故阳德主遂阴德主闭调而燮之无愆阴无伏阳人无灾厉物无夭札此阴阳所为福国也若今则不然矣古有男巫掌望祀望衍授号巫女掌岁时袚除衅浴春官司厥政焉近因周礼久废今阴阳官纳银充之希图罔利每于朔望月蚀大旱舞雩时而需索夫巫氏焉问以阴阳之理懵如也不几与古阴阳之设大径庭哉以是而称阴阳是假阴阳不测之术而行笼络巫氏之计也非阴阳也

　　○医官参评

　　医者业轩岐之业心天地之心察病症脉理识药性以利一邑之病故起太子于暴蹷之顷识竖子于膏盲之际以之医国可医人可医龙鳞医虎口有何不可乃今之所谓医者不识标本不谙经络取人之病而妄治之幸遇病魔稍退舍则扬然自夸曰真不龟手也迨久之病窃发请复之或弦洪或沉濇懵然无下手而鼯鼠之技穷矣更为之诡其计曰备诸笼中得之无不效但皆值龙宫物因而索价之高也而病如故也大失为医者之心夫医可无恒哉以是医人是以既死之心医未死之人也然则夫人之夭札反不如南阳甘谷中之老欤非医官也

　　○老人参评

　　古者虎溪三老香山九老此老而无与于民也圣制老人之设一乡之事皆老人之事也于民最亲于耳目最近谁善谁恶洞悉之矣尤择一醇谨端亮者为之以年则老识则老而谙练时务则又老因构一亭书之曰申明亭朔望登之以从事焉是不计仇非不避亲毋任口雌黄不凭臆曲直善则旌之恶则简之此亦转移风俗之大机括而乡落无夜舞之鳅鳝矣乃今老人以钱神为使鬼希图差勘瞒官作弊以肥私囊间有投诉此行酒食曰吾饱吾腹矣彼私贿赂曰吾丰吾袖矣至两词俱备狐疑莫决彷徨四顾不能出一语以相正焉嗣是公道不昭贞邪莫辨嗟夫人也以位则居老之名而智则反落孱口龆龀下也非老人也

　　○里长参评

　　古有五家为轨十轨为里里中有长此里长与比长酇长五等之长并建登之版籍以供赋税之入也我朝规制立一都图即有十老里户而甲户帮之里之甲有甘苦与共之情焉有臂指相使之势焉谁贫谁富谁困苦谁迯流谁人钱粮多寡谁人丁口消长彼尽知之诸凡差役一总其数于里长而为之征输焉若果不好钱不刻剥无私向有天理心里既无索瘢洗垢之苛甲自无医疮剜肉之惨甲内之老稚皆得本老之里而长养之矣好县官孰能如之者乎则里长之设当如周之里宰党正体国奉公者为之可也倘凭势作威当大役而有壮丁之重派应卯酉而有连累之诛求或混扶甲首以显售其奸诡之谋或妄开甲干以阴行其贿赂之术有钱者徧为回护善柔者不行扶持事兼利已则同甲首作弊以欺府县事止利已则假府县名色而剥甲首百计取钱无心抚恤致使村野萧条甲首流离剥其子以厚其身竭泽而渔明年尚有鱼乎非里长也

　　○生员参评

　　我国家群士黉宫导之师儒优之廪禄复其身及其宗族待之不为不厚矣至求士之可以润泽生民还报天子者则鲜其人焉何上之人意在得贤而士之所希在荣利也夫天地所以生一物即所以生万物之理故一人之身而万物之理备焉万物之理备于一人故万物之责亦萃于一人君子之仕也彼万物之责身有之故身求以尽之如饥之必食渴之必饮有负而必求其酬有约而必求其践不得已而然也今人不以行义视君子之仕以荣身及亲当之意向一差是以百端施用无一而可昔人谓士非不修之家也至应举入官耽利禄慕荣途患得患失靡所不至不能不坏焉夫如柳子河间传则士修之始坏之终间亦有之然大槩不美之士不必献身天子之庭然后人可得而知之讲之不明守之不固穷居之所以自修自养有彰彰然著者试举一二今上人之皷舞诸士子者尽声势也细推论之多不恊义士子遂群然而曰是能作兴我辈人也是待士之厚人也然则入官之后其声势更有大焉将无慕之乎上而朝廷待士之恩下而有司义起之典如补增廪如优免如途费非士子所宜与也今越分而求且纷纷焉比之墦间之乞相去何如然则入官之后其为利更有大焉将无乞之乎谓义则与众与之助之成事可也而今凡事有与于秀才者不论是非可否辄群起而曰护我类焉习战国背公死党之风更不知孔门不比不同之义小人学道则易使秀才学道今人顾以惟难管目之然则入官之后其狥私其植党更有利焉将无胥朋比以坏国事乎施于有政是亦为政今士子之施于家者叙伦理洽恩义若之何也议者比秀才为闺女孟子人有不为后可有为意也今之秀才不为处女而为淫妇亦多矣以若所为求若所欲负天地生人之义孤朝廷作养之恩非生员也

　　○吏书参评

　　昔人谓一介之士苟存心于利物于人必有所济吏书主书写文移掌簿籍预县事古称庶人之在官者果有美意则及人之惠比之一介之士远矣何今之为吏者每以得利为夸惟以得利为夸故百端作弊无所不至时以狗吏呼之贱之也一为吏而天之所以生人仁义礼智之道同于圣贤者丧之尽矣非吏书也

　　◆申文◆

　　申海南道陈双山文 

　　○申海南道陈双山文

　　福建延平府南平县儒学为区处兵后地方以绝后患图久安事缘本职会试未第曾具奏蒙兵部奉圣旨行抚按守廵道从公计议后授今职母老在堂便道归省且冀得一至台奏所未尽并不可先言者一一诵之事或可成也时台下往雷州府候清军察院旋琼与本职起日相值不得已更日求见奈门者拒之咫尺间候二日不得一接思凭过期始渡海北上中途每思及此深用怃然今已至任未得言者请为台下言之夫琼州府州县外旋黎岐中处正皇甫规所谓虺蛇入室焉者台下试思天下有此等心腹疾而能一日安者耶无黎则三州十县可宁谧去二三万黎人安五六十万百姓加五七年功成千万年逸台下试思天下有此等用力少获利多事而可舍不为者耶黎溃则三州十县举受祸然以三州十县制黎则又千溪万径皆可施功五裂四分柄执在我台下试思天下有此等反掌易事而可曰不可能者耶然自国初至今日竟无一人担当此者何其故有四全无志者不必论大约今人官居类传舍至任未久迁擢竞心影响间见黎岐难处遂终以难视慕荣途之速心蔽迟难之一见先入为主一也询访未的妄信人言谓黎岐地方阔山岭峻林木茂密通之为难妄信人言谓黎人强众出没千百为辈敌之为难英雄豪杰当为而不为二也平素攻举子业未尝留心经畧民事区处犹难况兵戈危险不知其易妄意其难思及存亡呼吸心胆丧矣不复为谋三也其有思得其方志立功业者又虑黎平我去后万一事出不虞邀功起衅人将置我何地目前成功后当显祸四也自国初以至今日言者屡矣迄无能取信上人者何其故有三雷同平黎之说懵然不识地利险阻致上人以白面书生笑之一也津津然说平黎易究竟所以见其一不见其二说东遗了西说南差了北上人因其二尽疑其一二也志书历载诸人议论然其人亦有可为地言之不行毋乃议事易处事难致上人以纸上空谈视之三也二者皆非矣台下诚能以必为为志于本职奏疏上兵部图说治黎策一道少致意焉且于不可信之三求其必执此说之故于不担当之四深求众不担当之由彼此参互不用其三借三以壮吾胆鄙笑其四借四以深吾谋将见反掌事烱然台下目中矣夫一时之爵孰与千万世功名一世之荣孰与千万年庙食台下欲不为之得耶本职言尽矣然尚疑台下有惮心焉宁非谓提督府不与我以他方兵粮乎夫本职云调广西土兵广东汉达官军量拨一次大征银粮之半此据人皆可行言耳若台下兵备之权则不然葢琼民游荡并无衣食弃为盗贼者甚多练集五六月可成精兵借州县民壮工食权宜区处给其始资黎地米山货木价给其终兵行粮随殊无难事又宁无谓兵事一举存亡呼吸谁则料之乎夫本职云用兵良亦以势不在我或生奸人玩侮之念大约此举先易后难随机皷舞止用一抚字自可了事本职思之日久历之日深问之日多事决可成成无后患台下请壮胆行之本职初官遽不得上人意这等世界究竟做成甚事业母老在堂归期指日中有言未尽者俟到台日悉焉

　　◆禀帖◆

　　禀鄢都揭帖 

　　○禀鄢都揭帖

　　严州府淳安县知县海瑞谨禀伏读台下札付云凡有益于盐政者我三司并府运州县等官具帖详报又云素性简朴不喜承迎凡饮食供帐俱宜俭朴为尚毋得过为华侈靡费里甲又云方今民穷财尽宽一分则民受一分之赐务宜体亮谆谆然不一而止仰知台下为民为国言出由中非虚设也苐今时风俗喜谀恶直今时居官人利害得丧动其心因一人疑千百人乐于为谀不乐于为直台下奉命南下浙之前路探听者皆云各处皆有酒席每席费银三四百两金花金叚一道汤一进下程则山禽野兽人不能致者备焉供帐极华丽虽溺器亦银为之与台下颁行条约大悖戾夫都院出理盐政我祖宗以来未之有亦希阔事也事出希阔则疾苦者望车驾而赴诉贪酷者望车驾而改心百姓得希阔之遇焉可也乃今府县恐以不周致罪极意买办里田惮于出财怨口嗷嗷百姓不沾希阔之恩反苦希阔之费是毋乃官属承奉台下乐为谀不乐为直误认台下之心欤卑职先任福建南平县教谕时阮军门道经南平供奉过盛???峯骇之乡官进礼敬军门之说???峯答云此极是害我尔盐法通滞卑职知其端未知其悉不敢妄为之说独此一事耳闻目见尝私谓纵使台下日后一不收受然物既买办必有花消里甲咨怨谁则当之官属以今时俗例度台下窃恐台下又者官属利贡谀不利执守礼法事不反知而悔无及也害有甚于盐法之滞者是以敢竭区区为台下诵之为此具禀

　　◆告示◆

　　劝赈贷告示 
　　禁革积弊告示 
　　示府县严治刁讼 
　　示府县状不受理 
　　禁印书籍 
　　保甲告示 
　　保甲灋再示 
　　招抚迯民告示 

　　○劝赈贷告示

　　赈贷之事古行之矣吴有申叔仪之请鲁有臧孙氏之告无非急病意也故周民之急者如救焚溺焉揖让救焚徐行救溺无及矣今本县细访得各都图富积谷粟之家每每幸荒岁勒索贫民质物典当倍约利息其贫甚虑无可偿者虽倍约亦固吝不与夫当凶岁小民菜色羸形妻啼子号甚者颠仆路衢辗转沟壑少有人心者见之有不能为情者尔辈独无恻隐之心至是耶贫民富民均一天地所生之民也一偶而富一不偶而贫假使以尔等处贫者之地贫者处尔等地步亦如尔等坐视待汝畧不加恤尔等无从取食亦将怨之否耶恨之否耶人皆有不忍人之心尔辈偶以利心蔽真心故令里老人等将本县言意劝谕尔等量将所积谷粟借贷贫民不许取利积厚德以遗尔子孙其有念人之急不取其利亦不取其本而直与之者本县以尚义名日书扁皷乐奖之列名县志如仍前畧无恻隐倍称取利许贫民指告以凭重治夫积财而不能散者昔人以守财奴鄙之尔等将为尚义之美抑将为守财奴之陋财积无用德积庆及子孙尔等念之

　　○禁革积弊告示

　　吏部侍郎海　为禁革积弊事据通政司送到西营街人陆武告状审之初执票六张后西营崇礼长安三街人等又送出票兵马司自行八十九张为各衙门行者二百二十张曰此偶未缴送兵马司者是其先日缴还者尚不知其几何几何也以五城之人当千百官大小事用度之害侵用里甲朝廷历历明禁今兵马司官也小做了一个狼之贪虎之猛以小民膏血奉迎合干上官又做了一个过送赃私的积年此与侵用里甲何异何异合行禁革兵部夫役事宜有刻本各衙门自有官定皂隶等役又加之此非也然犹一说可通姑听之今后如有部议之外仍前票扰者虽小费一分一文不及先日万分之一亦不姑恕三考役满办事想祖宗初亦进士观政举监生历事之类流今日而上银于官曰罚班曰纳办一部之官上而下正用私用妄用在焉出何典故出何年律令自今以后俱停止不许收已收者自五月初一日及今给还在四月内不给葢巳费用给各人役领不可追也其本衙家火诸件除上手流传下之外出此银办者退出必用不可无者一一以本俸薪银给还一如原办价分文不短是虽价直之多罢官之日卖可送人可留后人用作巳小惠可又不然一船之便载借用前途不足换米换柴卖充路费可为官人不贫况至侍郎本不至是有激而愤戏谈之其伺候诸人原领此银充工食听其自散必用而不可无者一如家火对象以已银给冡宰统百官岂有吏部不能令行一兵马司听之借口科道各街人如若仍前被害可自放胆来告做百姓不可做刁顽不听法度的百姓亦不可做软弱听人打听人杀而不言的百姓不言自苦苦何日止或栏街或呌门不禁状上必明说通政司畏忌若干次告不准送字样上下有体岂有堂官不能出令一司属官乎北吏部此等银年有三千余两之多辇毂之下不禁我不知也执事官吏今后为有司所廹不出此银而祸随之许登堂呌诉又本职上任先后日各衙门诸公往往赠有礼物曰交际先日规也夫今日做了朝廷官便与家居之私不同尝谓孟子之宽大不如万章之严小猎较犹可况受其赐孟子亦误说也彼酬此答殊是虚繁却之不为已甚合行告止前二件后附一件共三件皆朝廷法度中事今非违道以干百姓之誉非借此讦人之短赤子如在水火深热中如将入井部事本尚书主侍郎辅候丘尚书日久不至居一日官尽一日职故不自嫌疑突此严示

　　○示府县严治刁讼

　　抚院海示照得江南刁讼太甚本院已约府县官无惮烦琐不为姑息正欲变刁讼之风为淳睦之俗也近见各府县申到招词往往两可调停含糊姑息本院不能备言大抵状词准行则便得利俗有种肥田不如告瘦状之说诚哉言也乃知刁讼盛行皆府县官号而召之至论民情土俗则又以徤讼为说何故为此仰各府县官晓谕各百姓今后告状须从实致词不得一语架空自取重罪其各官今后断讼除非已自讼事廹不得已陷不知者与之量情议罪并吏书作害告及官府乃官府不能钤束之过乡官安静族人家人作害其实皆是倚靠乡官名色不可执以诬告论之外此绝无相干生端波及一一执律拟罪如仍前两可姑息如状求追银则曰念彼贫难姑量追人命不曾下手亦招量给埋葬之类者定以故出入人参论不恕

　　○示府县状不受理

　　抚院海示照得刁讼惟江南为甚畧无上事百端架诬葢不啻十状而九也本院已谕令各府县官始无惮烦终无姑息痛之使畏庶乎事可衰止迄今反坐招详尚有姑念贫民愚民之说各官徒知一念之差情可矜恤不知矜此一人坏千万人不能治一人之诬必召千万人之讼其间身有秽迹畏彼刁讦餙之曰姑念贫民愚民亦有之刁讼日盛非府县官召之而使之来也耶又告状人往往称府县官告不受理军民赤子府州县官父母也凡争鬪户婚虽是小节当为剖分衣食等项当为处理若先亿其诬捏十状九诬弃九人之诬而一人之实亦与其中矣况十人中或不止一人之实十人中一人为冤千万人积之冤以百以十计矣不能执我严法使诬者惧之不来乃并实者弃之使含冤之人不得伸雪可以为民父母哉惰者不肯受理懦者不能执法其事均不可通为此再行晓谕今后凡民间小讼州县官俱要一一与之问理若果无情尽辞虽小必治甚则监之枷之百端苦之如有仍前宽纵复为姑念之说与不受理者一并治罪若曰多之不可胜理也夫人有痛之而不知畏者乎始不免于多终当享其逸若置之不理年年月月止是如此多而已矣民怨且詈防民之口甚于防川府县能一日逸于民上耶始无惮烦终无姑息本院的见得民情官法恰是如此各官信之行之毋自贻悔

　　○禁印书籍

　　抚院海示访得各抚院按院临将复命往往牌行府县印刷书籍为入京封帕用费以数十两计至数百两亦有之合各府县算不啻数百两矣有假称动支本院赃罚有不动赃罚借称无碍官银者此等皆是府县剥民充之纵是赃罚原无可作此用之理朝廷原无许作此用之法宪司官犯法法当参究念是俗套相沿办送在外使之办而送之者致之在内私人私事其来已久为此票仰某府官吏即行各州县官但有各院道刷印书籍并取送乡官长夫礼物等项即抄本院前后禁约将原取牌面申缴其有一意阿奉不恤民艰不顾国法者定行究治此等事在内谓之礼在外执律论之便是赃府州县官识之

　　○保甲告示

　　察院近行保甲之灋止论居止人户年至十五以上尽行开报为保为甲不论原管都图册籍葢原该管都图人户今有迁徙又有他方来此为工为商雇工流寓之人故又立为保甲之灋以讦奸细联涣散使尔等出入相友急难相救亦即古者井邻里邑比闾族党之意也尔等可照发去式样照依居止次序编甲若街道狭窄去处则编东一户为第一西一户为第二又东一户为第三西一户为第四若居止星散参差难以齐一者各随其居相近者为一甲多或十余户少或不及十户但取守望之便不必分拆割补拘定数目多者接纸再填四五户于十户之后遇有寺观去处即尽其寺观内之人为一户甲内有新来人户增入新去人户开除旬日雇工人止觉察来历不书论年月雇工人书入去则除之各户人丁年貌有册牌上止书花名一甲择一有行止才力为人信服之人为甲长三甲或四五甲择有行止才力为人信服之人为保长目轮一人领牌觉察各户动静遇有面生可疑之人踪迹可疑之事即便举觉一户每三丁出一人廵夜户有二丁亦出一人廵夜户止一丁者免领牌廵夜之人于是日是夜外出则轮及别人其人回日行补一户每三丁出一壮丁为乡兵余人才力稍劣虽时常习武不充乡兵如止一丁二丁愿为兵弁本县自行选佥该图自行保荐者不在此限每人随便各备好坚利器械甚至贫不能备者亦备坚好木棍遇有警各甲或鸣梆或击锣每三丁出一壮丁救援追捕户止一二人者止于自户门首声援莫远出其廵夜领牌之人各里逓总甲自于格眼下算一月三十日某户该某日填写即是一户一人一日一户二人三人一夜也保甲之灋大畧如此其间或有本县思虑不及窒碍不可行者则在承委人自为通融惟安常懒惰不佥报不举行则不合式若实心举行甲有联络户有利兵领牌有人廵夜有人酌量多寡人无不均之愿则无有不合式矣里逓保长人等仍于稍暇召各人户各乡兵习学武艺本县到图试有武艺志肯向前者给赏去县不及三里者调到县同在市乡兵操习凡到县操试者日给米一升日中给果饼充午饭实有武艺志肯向前者给赏再念保甲之法令尔等互相亲爱互相保守身家联属涣散敦行礼义甚美意也尔等如或冥顽不听晓谕不依约束惟欲目下偷安不体谅上司为尔计图长久有隐瞒一人不报官登册里逓总甲并所隐人员编甲之后有警不出救援并保甲长不率领救援者各治重罪尔等试思无自外保障自贻罪悔

　　○保甲灋再示

　　保甲之灋令尔等相亲爱相保守身家甚美意也不差遣不烦扰于尔等一无不利闻尔众多不乐为一佥为兵辄难色怨言尔众果冥顽不灵如是耶尔意岂不以一编为甲则有觉察有廵夜不得如旧闲逸近六都一图三十一都三图被矿徒刼掠为鉴不远若先事防御岂至如是二里之人悔之无及尔众又不鉴之尔众冥顽不灵惟图目前不思远大此其一也又岂不以一佥乡兵则有患必我为敌如倭寇如矿徒皆舍死之人也我则欲生焉能敌之夫倭寇矿徒为衣食计而来也为图生计何云舍死惟我兵望风先奔彼得直行冲突势若不顾生死而前者若我气壮直前彼必退避易地则皆然直前则彼死我生退避则彼生我死此必然之势平时不愿佥兵临寇望风奔溃尔众冥顽不灵惟图目前不思远大此又其一也其间向敌亦致死者正因保甲之法不行故单身被害若果互相救援则击首尾应击尾首应击其中首尾俱应谁能我伤不幸而死上为朝廷保地方忠臣也下为乡邻救难义士也死无愧心远有芳誉视之懦夫怯士愧色强辞苟生人世者相去何如自古皆有死民无信不立知惜死不知取义尔众冥顽不灵图眼前不图远大此又其一也姑以一事譬之淳俗喜讼好争其来久矣至今毫发争忿服毒自缢比比有之小亦犯刑宪破家业而不悔忿争闲气比之御侮出之礼义之勇者何如乃矿徒临门束手伏死倭奴经县远近迯窜争讼气何其壮遇寇气何其馁反而用之功业过人远矣由今不变甘为无名枉死甘为徤讼刁民本职尝试思尔等讼争之壮气迯贼之懦气倒行可怪逆施可惜尔众冥顽不灵图目前不顾远大此又其一也正谓尔等偷安日久蔽痼不明故再以礼义谕再以远大之计为尔辩说若仍前不听报甲隐下壮丁佥兵临危退缩必以法律从事前日矿徒穷民计图衣食情犹可恕今刼村杀人罪不容诛矣尔等可一心力防捕拒捕者随即杀之不死于敌必死于法死敌为忠义士死法为愚顽民尔等试思毋贻罪悔
　　议者谓王阳明行保甲法至宸濠之变又征募客兵当之谓此只可立为之法不可验之行事利于自守不利远攻夫良法迟久而后验习俗偷生苟安巳非一朝一夕之故矣浃肌肤沦骨髓岁月焉能骤变我法未成他患适至势急不得不别计应之同井之制已矣乎不可复见矣取其稍近古意还淳朴修为和睦便益御侮法莫有良于是者必若以迂阔视之则客兵之害甚于盗贼者何时而已王道之所谓出入相友守望相助疾病相扶持者何时而成耶是不可见其末遂不深探其本计目前之功不思尚有远大之利而谓保甲之法为不足行也
　　谓保甲法于御侮有大益者葢此法行则人各有亲爱邻里之心知进退攻击之法平时相亲爱临难必相救援假使倭寇至一县则一县足以御之至一图则一图足以御之至一村则一村之人又足以御之矣家自为守人自为战何事客兵无馈饷之烦费无过兵之骚害韩退之谓征兵满万不若召募数千法诚莫有良焉者但人情偷安日久不能责效于三五年间耳若谓此法是不可行则古昔居为比闾党族州乡出为伍两卒旅
　　师军者亦迂阔事耶同井法验于前保甲法亦无不验于后之理也

　　○招抚迯民告示

　　淳安县知县海示谕各都图迯流他方人等知悉尔等割舍乡土远离了平日所聚会的亲戚交游远离了平日遇时节所摽挂的祖宗丘塜者非独无天性不忍之心与人殊也葢因不能赔貱钱粮些小产业贱卖与富家者再无可卖或本身或男女写作奴婢于富家者再无可写衣食不充钱粮何出妻啼子号苦恼万端而里逓多科尚未巳官府刑征犹不息致小民不愿有斗酒??垁凡?肩之赐惟愿无催税打门之声不愿有连篇累牍之诏惟愿无放黄催白之文奈人愿不从吁天无路所以忍割天性之爱含泪迯流他方以求衣食以避繁刑非事稍可已而尔等为之也虽然窃为尔等筹之泣硕鼠而适乐国爰得我直矣万一不测赋枤杜者呼昆弟而不见恤歌采葍者依婚姻而不见收空掷百年夜室致使樵童踯躅其上此时悬想故都宁无脊令之叹乎岁时伏腊宁无故旧之思乎迨至回首山阳荒烟野蔓走磷飞萤种种凄其宁无庐墓之悲乎虽云人心去汉孔明扶之不足若本县与尔百姓不啻子父视之也我实为父而使他人之子吾子吾无忍矣我实有子而向他人之父为父尔百姓宁忍之乎言念及此遄归之志应有不遑脂车者矣今本县丈量田山必有一亩收成者方与一亩差税无则除豁自此以后无赔貱无虚钱粮尔等可回还原籍赴县告查迷占产业取赎男女无业者本县将荒田给助工力与尔开垦区处住屋牛种与尔安生不能耕作者照乡例日给银贰分或用充答应使客夫役或用充修理夫役各随所能使用凡尔所回之人给与执照符三年之后生理充足然后科派尔等本身身后多方区处如是则室家相保上下相安此亦淳安再造之天日也尔宜体之谅之毋疑迟贻悔

　　◆条例◆

　　乡饮酒礼 
　　杜绝送迎 
　　听讼 
　　开矿 

　　○乡饮酒礼

　　尧舜之道孝弟而已乡饮酒礼尊重年德正为政首事也纵与席之人未必的然德行有可师法亦当爱礼存羊买死马骨致千里马以隆圣治可也今当事之人每每忽畧于是礼非不行而意念所隆不在是焉民不兴行风俗不美由不知尧舜之道故也又生员多系年少后生邈然不知让道眇视高年长者以故事视乡饮凡进酒供汤馔礼貌衰慢夫乡老虽愚拙父兄也生员凡民之秀纵状元进士唾手可得亦子弟也随行侍食礼所当然圣贤开口便说孝弟推其极如唐虞事功亦以孝弟当之精神命脉实相关涉非迂说也世俗浮薄不知此趣葢不特乡饮礼几成虚设而当事诸人傲慢一念去尧舜之道远矣居家出仕无一而可亦奚怪哉

　　○杜绝送迎

　　闻之闽人魏立峯 【 名一恭】 见任布政便道往返皆自雇人夫民船不驰驿今居官有若人焉当事者欲献殷懃情何所施粤人谭次川 【 名大初】 任江西驿传道凡使客过往痛加裁抑江右以此省费今当事有若人焉过客纵欲需求毒何所用二者得其一焉过往有一峯可动当事执法之思当事有次川可动使客守法之念民疾或少瘳也而二者均之不可得也此民之所以日就困惫与死为邻哉

　　○听讼

　　各衙门日日听讼迄不能止讼者何失其本也考之龚黄卓鲁专以德礼劝谕鲁父子讼者而孔子系之三月岂以孔子而不能别其情哉求其心也虞芮争田文王决之鼠牙雀角召伯辩之圣贤未尝不听讼也其转移化导之机则别有所在而不在于是今上司每以未完责下下属惟求完事以避责感化之意微了事之情切狱讼日繁而不可止不有由哉今时风俗徤讼若圣贤当于其间当必有止讼之方而不徒听讼之为尚也

　　○开矿

　　按矿乃天地自然之利官开以应朝廷诸用军门不得巳之费减省吾民一二利之所在人必趍之且免盗掘接济之害不亦可乎说者谓官开则必立官设衙门取掘矿夫役种种费用十倍矿利矿利尽日且必并其赋于吾民宁受盗开之害不可受官开无穷之苦瑞琼人也遡思采珠之苦诚若议者之言年年戍守珠池防盗采临采照丁照亩起珠夫起供给官府诸费大约民间每珠银一两可买者计采珠并进珠交珠之费有二十余两之数官开诚不可也宝产于地反不得取之以济国用少纾吾民天地自然之利反生刼夺接济重为民害私开为盗盗开为害官开为正正开亦为害廊庙上当事诸公不知何一无所建明一无所处置至弃此天地自然之利使民不蒙其利反受其害也

　　海忠介公集卷之二

　　●海忠介公集卷之三

　　琼山海瑞国开甫着　　　　新安王贽献甫阅
　　关中焦映汉雯涛选定　　　男世爵绍庵
　　瀛海贾　棠青南编次　　　男际熙庶咸校

　　序一

　　寿南瀛吴公八十一序 
　　寿王尧山六十一序 
　　寿顾母何氏八十三序 
　　贺兵宪见庵陈公荣膺三朝锡命序 
　　贺卫赵侯军政视篆兼督屯序 
　　贺大尹赵三山荣奖序 
　　贺二守陈后溪荣奖序 
　　贺李东城荣奖序 
　　贺景竹王千兵荣膺军政序 
　　贺屈元礼生子序 
　　赠廖锦台膺首荐序 
　　赠高将军升指挥使序 
　　赠东梧马侯荣奖序 
　　赠赵三山德政序 
　　赠顾肖坡荣奖序 
　　赠锺从吾晋灌阳掌教序 
　　赠参戎以吾晏公改西海序 
　　赠定安愽莫君署澄邑事膺保荐序 
　　赠顾弘宇荣奖序 
　　赠丁敬宇父封君寿诞序 
　　赠郡侯肖野郭公膺保荐序 
　　赠郡节推大东刘侯膺荣奖序 
　　赠吴颐庵二尹句容序 

　　○寿南瀛吴公八十一序

　　南瀛先生吴公家郭南自幼以忠信之美闻于党里虽溺于世俗华靡之中不安于世俗华靡之习谷神不死谓天地根庄老发之世之言养生者宗焉公得天之美不期近似已而业郡庠宾上国交及天下貌古心实识者器之藏其虚寂之体而不能显其因应之用师庄老而失焉世有之矣婴儿未孩玄与完固然区区内守无补于人无禆于天下国家君子无取焉弱志强骨庄老非为养生计也养生之秘率不外是存养立命言其功还虚久视推其效无二说也公壮年学问本原于孔孟发挥充拓执古为贞宅御今为应尘实之庄老历仕归田中道若性瑞尝掇其始末秀才事业无传于人不必言矣世宗皇帝锐然有为初年志趣超三迈五虽土木一役亦罕有以是当简在者公晋甲科郎署工部适承其会鲜我方将经营四方进四品留用骎骎然世宗之视公大用指日矣念彼共人取途权要公上答天子下揖相公凝神抱一执此而往泊如也以此罢归亦竟以此自信虽享有田园之奉而胸次悠然实超然于富贵之表怡怡闾里将若终身且日规日劝谋与乡人同归于道事之苟陷不明则亦已矣一有明焉子姓至亲法不为讳失之于前复之于后与先日逆覩严氏今日诛亡守一不阿无异张公艺以九世闻无能改于武后之非而重高宗隐忍之过君子尤焉公不为无忍不为百忍白日青天其心其事大率如此用能涤除玄览开阖天门敛藏于专气致柔之渊迅通于冲用不穷之会惟公得天惟天寿公不偶然矣瑞公门弟子所愿百岁师公今癸酉二月八日公八十一诞辰也乡父老子弟谓予知公征一言为公颂先得我心乐共此举乡人之言又曰公父复庵唐尚书讳贤秀为琼始祖公绳祖武发祥有在复其见天地之心乎天下之道蔽于是矣凝神立命无越于此复庵独观于复惟公以复得天源蓄流长父作子述诗云乐只君子胡不黄耈乐只君子保艾尔后公父子以之并书以颂予伤公之未究厥用也载营魄抱一言公言其心也荣公之寿本于复庵原其自也道其实也唐尚书公世远事湮言可畧云

　　○寿王尧山六十一序

　　尧山自幼与予同师友为学业其神气之灵诸童稚中识者异之予亦歉然于予谓得天之美不尧山若稍长业举子文论文宗诸大家盛有称许清逸之气不混尘俗而别为一局其文类之以故不能俯就时调决科第科第之文非尧山所不能攻尧山所不与事也经世论今事不平之愤有发焉亦古人好静无为上一层意也隆庆庚午予罢官归别尧山念年矣场屋中尧山终不得一捷晚充挨食廪日岁贡生又弃去不就家居万山之中即此采山钓水还以物与人风浴咏归随地而乐夫一岁贡生亦庠序士途穷而不得不安于小希之不可得者尧山弃之惟我所愿我则行之古之人在混茫之中与一世而得淡漠焉傍花随柳鸢飞鱼跃尧山有焉说贩屠羊每闻人说及尧山万山中木石居鹿豕游翛然有脱去世故凌云气游天地间意唐人之咏怀有曰方同战胜者去剪北山薇予去尧山居三百里许梦想神交方醉尧山之乐意尧山载营魄抱其一静之徐清形可长生也今丁丑九月十有一日为尧山再甲子诞辰且室人同生一堂偕老宗党戚里争持酒币走贺谓冀缺梁鸿庞鹿门天作之合于今罕有因问颂言于予予惟尧山先年下帷经史百家其学愽作为文章包罗万象其气豪谈今不平疾苦其志愤经畧人间世曲畅旁通其识精今时命大谬反之身而谋之神者回视前日之所有事者又若无有焉专气致柔与鱼鸟花木忘其形于天壤之内古之得道术者葢如此心与天游天为培之夫岂曰不知其雄守其雌聚埃积块之守岂曰以期年耆而无经纬本末无以先人也哉夫妇值今六十又一平格伊始而众心戴焉诗云令终有俶公尸嘉告用是不辞其恳备及尧山自幼而今天眷之隆不偶然也

　　○寿顾母何氏八十三序

　　天地间和气致祥乖气为异此理之必然也然和气孰为大曰孝于亲为大人能孝弟则其心和顺即此和顺之心洞然八荒皆在我闼一和之所感召而天下之能事毕矣尝以弘宇顾君家庭事观之其和气之大萃于一门者乎弘宇母何氏相夫事姑克尽妇道先自益和于身矣天地间和气之祥固有事适其幸心迹并之其不然则惟心之和而迹不与焉何也心可以言和心不必于其迹迹亦可以言和而不能以兼乎其心也韩昌黎谓欧阳詹生舍朝夕之养而来京师其心将以有得于是为父母荣虽其父母之心亦然詹在侧虽无离忧其心不乐也詹在京师虽有离忧其心乐也太孺人始就建安之养母和于上子和于下不必言矣先官浙庠今澄邑令子宦游数千里外母留安成乖违若无甚于此矣然太孺人愿子道济四方不愿子为儿女温清膝下母剥民毋利已上无负君下无负学毋以老妇为念之训顾君朝朝夕夕周旋以之视无形听无声恍若母氏日临在上已身日临母氏之旁若是慈训和顺兴焉用为澄民一邑之利有子如此母心诚不能无快于是也古称父母俱存俯仰不愧为君子三乐之要心契心感融融泄泄虽隔千万里外如日见之矣天下之和有大于是者乎澄邑士民僚属谓弘宇君为祥于兹有自来矣万历甲戌春正九日太孺人八十三诞辰也先期乞予言以纪一时之盛予母太恭人今八十四一则以喜一则以惧闻言不觉色动平治天下舍我其谁孟子之志未能或之先矣所养所发不过守先生之道出弟入孝以待后之学者亲亲长长而天下平道无越于是矣予日侍老母与顾君同衰病林泉无复为天下念风自火出容保无疆举于顾君属之

　　○贺兵宪见庵陈公荣膺三朝锡命序

　　先王有至德要道以顺天下所敬者寡所悦者众我祖宗曰之万历初天子率祖攸行加惠宇内爰命内外臣工得封父母如已官而及其配先时黜陟幽明大计群吏其无功德忝官常不遂其媾者不与也见庵陈公至是葢荣膺三朝之命矣公世闽长乐人封君太夫人久奉玺书峩豸曳绣族戚称觞以庆国人遥为见庵公荣之卫指挥某某日以其事为予诵祈言以贺予惟士君子立身天地间孰不欲其亲偕老一时金章紫绶荷天宠光也哉顾德不足以使媚于天子因之我不足以悦于其亲裕后昭先孝子不匮已则然也公由进士服官所至有闻于人尝阅李三州初稿所为赠公之文公平生行业恍如见之公能于其官不待今日之赘矣令终有俶其亮功熙载休扬于世以显父母有可为公言者东坡氏谓才满于天下而事不立天下之所少者非才也气也气之所加无大无小无往不济兹公兵备我琼入境之初正寇酋肆行之际恃抚而骄祸机叵测人众以此观公然尚以秀才官虚文无胆千人一律疑公也公叱咤间群豪丧胆俯首约束置汹汹水火之人而措之袵席之上公何以得此称异于人哉人徒以其见畏寇如虎公以才以其气已大物小不见其为虎也天下而无大事也天下而有大事非其气之过人者谁则办之诗云孝德引翼四方为则然则公之所以荷总百禄显扬二亲以承王休率此措之内则慊心外无掩袭其所及宁可涯哉国人数其事而称之如革佥壮丁官当驿传丁粮民壮反初日之不均者与民均之民之利也予独区区于海酋之一言志其大也率海之滨卫所布列寇无畏焉气不足以守其才坐是为累若公所为鲜不为则矣用是书之以为贺

　　○贺卫赵侯军政视篆兼督屯序

　　军政例五年一推万历三年冬忽报卫赵侯思梅如前军政军余人色喜欣欣举贺侯之文请予为问夫事无系于君国无系于州若县地方不之言可也祖宗列土而官无能举于其职有甚于今日之武人者乎弧矢之利以威天下无武难乎其国矣请言之黑子孤悬内黎外海窥衅有人四面敌而诸不遑矣文政何施燕雀处堂中无倚赖有甚于此三千里地十一所而卫者乎请言之由琼而北十三布政京师济济布列有难言矣特于思梅一武人言之言之何如时也流弊也文武衣冠诚自别于祖宗之旧矣不有天之与我三代直道求自得师在人者乎今天下事由书生矣书生自党特无有天理人心振古可恃其大者又无有天之与我圣则圣贤则贤在我而已可死可辱彼书生无得而夺之者乎战国争雄孟子有二者天也之说师文王大五小七有斡而旋之矣一王法度卫使司其品三所其品五俯首听命有扁斯石典章律例曾有之乎前无所闻尚当自我知能如百草结实吐华酬生造化日前人不有清水王我辈武人立之标焉可以望而趋之者乎瑞平生仰止一人而已师王而行惟恐不及名宦乡贤□人无出清水之右其袭职署印在武宗皇帝初年武人未至今日之衰而衰之始也清水能之于先曾几何时今日乃不可能之于后孟子谓挟太山以超北海是诚不能清水行义峻绝风采无一时俗气矣要之只是一尘不染一私无容闻其政暇便观书史绝不为今武人酒食嬉群之习诗文无一传示于人善读书者也无搜摘章句之劳坦然自得其性情之正谓之非人能也可乎哉一时屯政军行无一不当人心之举一人倡率十一所肃如也虽以之天下无不可者诗云虽无德与女式歌且舞由前信后思梅之惠人歌舞之矣予之所取于侯者则愿侯如清水收盛美之功不愿侯于无义战中存煦煦之德侯固握篆而总十一所事矣势不得舍侯他属况侯沉静优闲质美可上由清水而入圣舍侯无可以为望者乎用是勉之以为贺人有元气下陷立死亡矣苟非乌附毒剂无以达之今者希阔之言类是乌附实则和扁参苓延年久视非乌附也天下事亦为之而已思梅勿以为讶

　　○贺大尹赵三山荣奖序

　　有仕于此承上交下动见尤怨诿之曰时势之不可宜者非也夫士患无万物一体之心尔万物一体之心人皆有之以我之心将无不恊之心众人之母解衣推食无逆于人不必言矣大而刑罪之加小而阿谴之及风雨霜露莫非同人于道意也同人于道有不得于人者乎孟子曰以善服人未有能服人者也以善养人然后能服天下三山赵君令琼今日月计三季代廵杨燕山公不及章荐驰檄奖之三尹张子奉文行事揖予乞一言以张其美先无是例而张子心欲之二百年来无今尹言之不可以巳也夫三尹与丞同称佐贰韩退之所云漫不可否事为长官之惟听今日体貌大都然也三山县百务一以家有长兄无二上自与宜乎同寅恊恭之意微噂沓背憎之风炽也乃三尹惓惓然道三山美不啻口出葢三山誓不贪泉改心帝命三十六字养之既有素矣志在厚民生民服化从义日辞讼中哀哀赤子呼冤案前不忍舍之而曰别为一教道也因彼竞争谕之礼义由慰日勤罔不勤或戒且农桑风化日谆谆焉实心实政细大兼举俗吏视迂阔事三山直前为之此何心哉万物一体之仁不得而巳也百蠹攸除百废与兴见之日行莫非万物一体之仁葢由蓄之中藏莫非万物一体之义不获乎上竟之上之人与其共不获乎下竟之下之人仰其泽僚友同归于道以弟称不俗道厚士隆士于义不于私诸士子喁喁以恺弟颂张尹大道为公渊源有自家声见于是矣　实则三山心感心使之也而谋象恭不如之也然则曰难乎免于今之世矣不已之求而人之责其得为论心之当也哉虽然三山政尚节气言冲和尚减分数天地万物吾一体有得于光明正大之功无得于和融浑纯之用大之似矣而未始融之也入人心则如此矣又此而上其为感将如之何三山勉之哉天地万物为一体仁道也成巳治人道无上于是矣书之复张三尹意为三山贺勉

　　○贺二守陈后溪荣奖序

　　国家建官正佐僚属一取虞廷寅恊和衷之义惟其人亦惟其备流弊至今下謟上抗长官稍得专行其志二佐僚属则唐人所云漫不可否事余不负丞而丞负余府之二县之丞无以异也抚按藩臬颛制于上二佐既与府正员惟命是听同之而二佐又复制于其守士生斯世不幸而不得为长欲行其志难矣神而通之存乎其人其为功其取效又反有出于正员之上者后溪陈侯二琼郡计今七载虽未尝以同寅恊恭之道过望于人亦未尝以靖共尔位之义自废于已握篆视事七载中数居其半侯亦惟尽其在我而已矣民情多争喜讼府县事大槩互听功居他事十之九侯非讫于威惟讫于富惟明惟断民好民恶曲中其情争于野者望讼于侯丁口猺赋诸出纳令出而施事至而酌惟侯所定民则安之其它不然侯何以得此于民哉侯有淡泊养心之功是以得之为明通公溥之用侯昔与予官浙同为令继晋建水州太守侍御刘紫山至今以年例不及章荐为恨建水廉平有声视永康无异侯既明且平侯之介实为之且侯之节又非可以易时易事鲜克有终俟之者琼去京师万里而遥珠厓虚名至今为梗即侯所代亦既以得利置富雄闾里矣有风声气习而侯不染民之来者不能拒侯听讼多于他人百锾之八若可利矣大者月报上闻事情可恕其小者与民有之不为公敛怨不于巳充囊七载一日惟介惟明惟公惟德于民之中侯之政则然也狱讼者不之他而之侯讴歌者不讴歌他而讴歌侯夫岂一时一事违道干誉偶然之故哉侯兼理海防事有主之至今迄无成绩然即其不已于行之心小有警闻兴言出宿而民已信其为御灾捍患之大矣何也民之信于侯者深也诗云肆不殄厥愠亦不陨厥问我侯以之其事功其取效先后正员有过于侯哉代廵燕山杨公复命有日大计粤东群吏之治驰檄奖侯其语曰器宇冲和才猷练达海上堤防惟谨郡中惠爱尤多历仕已经六年操持有如一日视士民舆议予所闻知无异一时州县属教范于侯循例乞言以张其美予恳辞不得次第言之诸君曰惟廉惟明惟公惟断勤慎兼之居官之道无越于此矣侯课应得章荐不然而人无憾焉公道尚有明也诸君信予不为佞予亦信诸君不我欺遂书以贺

　　○贺李东城荣奖序

　　今世官于其地者治下人往往粉餙词说借贵人为文架无为有增细以巨裂彩书其然进之谀风行而天下无公议矣事之可以已其一也然亦有出于人心之公情不容已者出于公则不出于谀或德在人心远迩同及或饥食渴饮临深为高目前之功身后千百■〈礻冀〉之泽大小不同德之不忘于人一也且颂德之中监戒存焉益于其人因以益于其民情在是义又有大焉予于东城李君见之言之不可以已东城隆庆六年冬任临高县代廵杨燕山信东城初政循例奖之时未及期月也耆老王廷器吴应第等造予征言为贺其言曰临称富饶邑先后令以富饶利之今日之临又一临而非昔日矣我国家官民财法有界限官自为官俸禄柴马民自为民葢藏衣粟柴马俸禄外毫发属民枉法不枉法其为赃一也赃在官者法无赦今也不然我民日就朘削见促生不见苏息尽由于此郡有守邑有令圣天子以牧养寄之如保赤子义也设官分职不为不多有以其子视其民者乎见尹而戚天下然也而临远方为甚东城李侯百有为为民为之惟猺赋惟出纳听断视若切已事一有不恊痌瘝在身一旦夕不能安也燕山之奖侯曰督攒造册籍为之一清增城垣捍御为之永赖侯心无不尽之心事无不宜于民之事燕山之所未及知者事视城册大率相等埒民颂其才去冬计今期月日矣暮夜入衙未之有闻也审册不言常例听讼不入锾金民予其节居官之道清慎勤三者东城兼而有之邑人有乐利之欢念东城为乐利之德然则是赠也得非情不可已出于公不为谀者乎二老又即先后尹比方今日曰其人往矣政声秽迹播人心口若今日事侯与先贤列难其人而今有之解倒悬就衽席民之不能忘也瘅其恶而章其善二老之言凛凛然监戒存焉常目在之如临师保禆于其人因以禆于其民诚在是矣情在是义又有大焉诗云高朗令终令终有淑用是予其请书之彩以为贺

　　○贺景竹王千兵荣膺军政序

　　圣天子分天下职下都司卫而立之所焉所与州县错峙葢五品秩也兵以千一百计余人倍蓰之所管辖有戎务有屯粮讼狱是其以卫封圉翼我圣明之治实兼牧养允厘系焉行道遂志视州县有大者今守令下民莫敢仰视人视之不胜其崇且荣所则不然其故起于秩袭父祖不由问学于官守义懵无所识且其无理德以和心气也动辄猛悍残厉以凌剥其下抚按藩臬用是从而抑之抑之诚是也沿以成习遂致厚相党与者牢以坐受爵冕致斥显显然中秩之崇反出文杂流下居之者恒亦愀然不乐曰此奴隶冠裳尔其间志有所尚者竟亦以莫可奈何付之莫知所以致此之由去此之道夫人之参其身于天地中者岂必人之荣我而后能立哉执义以往天下有莫能御者况五品之秩森然明也吾得执国制以为倚公理之在人心未尝泯也势之亟重有甚焉者吾得以执人心之公而反之理可以张屈抑之势制足以振品爵之崇故愚尝以为今日之武受抑于文者十一我之莫能自立十九也且其所取以自范者缪戾尤甚既以威莫如州县诿叹矣乃日剥媚之行州县固名文士也我何人斯而独不然抚按藩臬之我督者固伟然名进士龂龂然天下望也彼亦州县之为尔我何人斯而独不然效殖货利以求容媚方以为庶或可申一二不然甚矣计之良也孟子曰小国师大国而耻受命焉是犹弟子而耻受命于先师也然则武秩之邈乎其卑而谓尽由于文士之抑者其然乎其不然乎如耻之莫若师文王为今之策亦曰执制以自守据义以行制而已毅然不诿于莫如之微斩然不牵于剥媚之习则吾固参天地人也彼之并且上乎我者将唾秽而奴视之矣吁独与之角也与哉独求不我抑也与哉千兵景竹亦有志而付叹者抚按请于廷而军政及焉反此而遂有由矣愚惧其莫知所执也因军士之请用是书之以贺天下事亦为之而已矣景竹尚勉之

　　○贺屈元礼生子序

　　屈子年三十余矣仲秋之夕得嘉梦觉而生子众咸欣欣于余庆之说相率征予言以贺焉予曰人生而无以嗣于其身者能几言之抑可以巳也或者教以成子之贵乎然今之教者于圣贤之道则戾葢自门左之悬久废马援之遗王昶柳玭之诫特书于司马氏者与乡习之愿符节遂脍炙焉夫天地四方之事举而属之男丁之身矣其负荷若之何也顾沉默之名而精若义者能堪之乎是故孟子善养浩然之气正以为天地四方之射也汉人因有生男如虎犹恐其鼠之说予非敢以汉人为适中见也苐中人之性振其气而挽之中也易抑其气而企之中则难中行不惟惟过中之狂士属心焉仲尼之所以善于造就也矧今所取当于天下之教者何如哉爱其子而深为之计顾以守雌之道进焉以水济水血肉虽可保永于世而德义之有于身者去贤圣或邈矣谓之能成其子也然乎哉疏少傅不以财遗自谓为子孙念尤奕史册矣而犯者庆焉矧道之见颂于君实而世又率以为是者谁则挽之诸友耸然曰元礼少学礼知此义者也予亦欣欣然赓余庆焉幸天地四方事于此子乎攸寄也用是次之以为贺

　　○赠廖锦台膺首荐序

　　天下事如斯而已谓今无经学士大有为于天下哉国朝以经术造士士非此无以进其身迨得官则又有今时应官之道经术之在圣人刍狗矣有儒官焉薄收而薄出之人无望焉而奔走奉迎故事虚文视热衙门无异人之所以责官人之所以责士判然两途矣然天下有称善读书者又不如是吾省新会锦台廖先生富有经学文翰擅名于时即彼小试琼山而言丁丑落第乙榜而琼非今人为贫之仕借此自暇逸者乎举人教官又今以一过路譬之上下所不深责者锦台自做秀才攻坟典而举人日矣比今仕有职掌寒暑灯窓无殊先日非干干惕若中有实趣者不能课士子不废文论为时制也孝弟礼义尤所课中谆切之急道有本末教有后先誉髦士于鸢鱼得所之中一不见其崖岸自居严师尊道必人为敬学之日旱麓之三章心有天游之圣也锦台会之矣然即此而论不过即事论事得锦台之小尚无得于内蕴之多所以为他日设施之大尝自督府凌洋山公之荐言之锦台葢茧丝牛毛之学天高海阔之心矣简编之在今日葢前百千万年事也前百千万年事莫不有于方寸之中举此而措今日之应酬莫非已往之成效措之而有不当焉者乎夫士子读经为文又经史正道中出乃入仕则背而驰若戴圣祝钦明之流谓其初不过假此以为阶禄之地真心本不如此锦台不变寒于今日之官矣不变于既闲且逸人不深责之官变之于遗艰投大人所属心之日乎又不然若荆公以一执拗得之始败之终锦台温如玉不然也然则锦台非如心之经学有用之文华也乎洋山意欲廊庙上大用锦台使得尽展底蕴不负初学言其大畧其小葢经学文章其精神心术之蕴今日举行教事其精神心术中小小之余也老子谓朴散而为若故大制不割今日与其言锦台于一官一事之中孰若论之于不出户知天下之上洋山之见有大焉者矣因言之内之廊庙百执事以外抚按荐章为据外有荐章之美大行其志机会也庠弟子欣欣有此相与问言于余余养疴闲人事有闻见不尽有闻见衍而文章因人言也若其当不当则非余之所及矣书为赠

　　○赠高将军升指挥使序

　　指挥同知高前江死于儋之神尖三载矣死以王事天子恤焉加其子一级指挥使世袭卫僚属某某谓天恩所及生死光荣也问言于余为今肇南君赠余惟神尖之役前江廹于兵廵道不得已而非其本心子加之级何将在外君命有所不受史方斋不知有此陷前江为不知彼已之死前江冤矣然兵发有期方斋至儋前江不至前江得当而后进非畏死也方斋不谅其心然方斋灭此后食之心其急如火初非有雠于前江前江知之小不胜大而以二小舟突二十七舟前江不爱其死至此欲以平生不顾身家心事为后人计白之史方斋也死于廹不死于义赠其子以其父之义何以赠卫指挥及军余先后前江日寇未到股栗先之不能前发一矢者比比万一不然亦大抵顾有身家之心无死绥封疆之念虽卢和高手饮之乌附数百未易起其陷下气也前江度越此等百千万倍余尝谓使方翁若能少谅其心谋勇兼资前江非徒死者无神尖事得不死将不为虎豹在山之壮乎外海内黎方斋之功尤大前江原领兵前进方斋廹不为无因君命不受将终执之于义或可今日始知狱吏之贵乎不可为也有此二难前江受廹即死之轻志无异先日虑胜死绥之慎心卒之李贼破胆俯首听招一死而地方之受益多矣前江之勇于是可见时以其事上闻隐此不及其实前江白日青天心当厚典无歉夫厚既死之身可子可否其父未见也何以父之天下有有其父子不如其父者乎一血脉之亲而又气习风声之近子不其父千百之一从古而然以目所见言千户崇升能无惧而已骁雄之将也今其子名维绩者他何观法气槩大抵近之今高将军夫苟无能如绩近似其父夫独非前江之子耶古称父作子述子不其父人以不肖子呼之今高将军得阶一级圣天子亦以有其父有其子也得天之荣当思所以保有其荣孟子曰事亲若曾子则可谓能养其志保荣之道也市井人一时之忿有甘以其身偿人之死不顾者职分内事不尽国法乡评柰之何独无忿心猛烈而死之人气之壮者也其精爽英灵常存天地间一气子孙冥有依附昔人自责何面目见先人于地下高将军苟无识朝廷加今官之意能见前江于依附之间也哉家有祠堂郊有墟墓随入随出可怆可感父倡子和天机有必然者僚属赠言之乞有闻者莫不兴起况于亲炙之之趣焉故不辞而为之说言长矣一言以蔽之曰肇南今将军是则前江之子而已书为赠

　　○赠东梧马侯荣奖序

　　圣天子曰为天下求才官惟其备矣事不立于天下者才之不足于天下哉古人言才于德今人舍去本心别自为才以不才言才应天子还治其人之身不于其人之道天下坐是为害甚矣哉世习之谬道术为裂而中流之砥难乎其人矣隆庆三年秋予自北归海上乡人日有东梧侯之誉谓侯秋毫无染钩巨操切机事可用而侯不为与侯之德又若不满于侯之才予心异之然犹未卜侯中心之愿何如也今既四载于兹矣所得于侯月旦评侯得闻之者日详日益有验乃知侯独见本心不狃于俗立异于一时求名于一事非所以言侯也明心见性今天下士动辟佛老日流于机械变诈而莫之反纯白不备神生不定又佛老之所羞称陋之而不为者侯先立其大独认本心与俗见迥异人误以无用于世认之侯莅事临民应于其心有规为有挥霍讲信修睦息民争而不示之伪则佛老之心而吾儒家法也内藏其浑纯真一之体而外不失其因应变化之用至诚临下洁已格物古先圣王合内通外纪纲造化经理人物有其心不背于用侯庶几焉居今之世有人如侯者其可以易而得之也哉天地万物性分足焉举此措之天下之事毕矣诗云谁将西归怀之好音予尝欲侯扩充分量以尽其才持侯本真破天下伪应天子求才意归老山林奬侯而进之未能也燕山杨公奉命旌侯知侯之才未尽于侯之德用因学师生请微显阐幽为侯赠且以坚侯复古之念云

　　○赠赵三山德政序

　　天下官于民称父母自县令始其切近于民称官则一邑之人春温不称官则一邑之人秋杀亦自县令今天下令何以哉下民易虐取脂膏而囊橐之盗跖四知口虽不明其然心实视之天下同风为当然事其不然者狃于世俗行已清浊间于今为利之说执而行之上司过客乡士夫有私厚焉秀才一介儒生无势而有低昂口舌厚学校士又今人谓居官第一事也上下浑成一团私意心与口居之不疑又视为当然而行之矣贪者此其弥缝不尽然者此为要誉迁擢完全之计私厚用财物财物民之脂膏充之私厚听乡豪武断贷于此冤抑于彼今之仕也为巳曾有念及吾民不暇及其它者乎我太祖视民如伤执周书如保赤子之义毫发侵渔者加惨刑数十年民得安生乐业千载一时之盛也今也不然变而杂犯其视之为当然已非一朝一夕之害矣况琼去京师万里贪泉易心毁誉淆杂予方悲豪杰之士无所待于人而兴者无其人也万历天子登极之秋三山赵君以奉化邑愽任琼令旬日间一邑欣欣向荣百凡改人视听父老谓世道一新二百年来无此县官也琼今日得有机会饥食渴饮德教流行交会之间说者之言有所感发而然非虚美也三山政绩见纪琼治录刻本其未详者谆谆然礼义忠信桑绵麻豆日为小民喻劝相质为奴之俗用柳柳州方计移之里甲绝其费用纸赎捐之与民随事而应无非民教民养先圣贤有行之法三山直方岂弟实政实心待小民温然可掬赤子慈母不是过矣僚属吏胥豪家奸党先日借之为虚誉视为当然三山一以朝廷明罚勑法行之一时人快其峻目之曰赵御史爱三山者持不获乎上民不可得而治矣之说三山曰获乎上有道舍诚明而得之上吾不知之也吾不为之也三山气刚行峻知有民不知其它大率如此用能脱小民于水火之中而不免置奸豪于夏日秋霜人所不堪之地谤言朋与愿公之去良有自矣昔人不以得民难为子产病无得于势豪败类世俗之见曾足以为三山累乎学校有知识士无私计者忿然不平司训冯先生率之乞一言为赠以释且曰请有规焉士习以赠文市利予方病之今日不得其平而鸣视旧例迁奖则举有大焉言之不可以已也为是不辞其请车攻之六章曰不失其驰舍矢如破并歌之应师生意若曰大刚则折不讲于太和元气区区郁火强阳是务去焉庸医也持乡愿易血气予不敢为三山愿之矣

　　○赠顾肖坡荣奖序

　　昔李平廖立诸葛武侯论法废之终身垂念武侯没世如在素有恩贷及巳者不至是也武侯何以得此于人哉习凿齿谓武侯氷鉴无私观武侯者葢不必求之恢复之心开济之业即武侯之不忘于人者而武侯王佐之才尽之矣天下凡章程号令或可以声音笑貌为于一时以心感心不待吾言而自能晓吾意者不可强也肖坡顾君以隆庆六年冬尹文昌阅月即有兴工筑城之役张生世望以别丁粮争不得于尹上策二月完工一时抚按司道以城工信肖坡初政交奖之人心同然张生一旦将郡邑士夫意乞片言为赠夫三代而下人心私憾攻讦爱憎毁誉有言而不足为言之信久矣张生曰肖坡毫发于民无染百应迎刄而解庖丁新发于硎不是过也惟性气高急兴筑事用法惟峻民不可与虑始如是耳过此则慈祥恺弟沛然如初政矣庭无留事民享深仁貌肖坡心之不一而足大都不出廉明果断三者与予所闻知及诸士夫意无异成阳君穷处于齐秦太后为弟魏冉计收穷翕心王听之卒之五国之成赖以不废七雄时事务成功尚权变不足道也肖坡气刚守定土筑豪弱无异清改南溪买犊飞诡百凡抑强扶弱豪家群然挠之不恤也强项破柱则有素矣宁曰一介儒生能持口舌短长迁擢利不利因之破吏岸捭阖谬恭敬得其心耶肖坡不然也张君读书为儒不然也大抵肖坡之得此于生有本焉武侯有淡泊宁静之学是以有李平廖立之感李平廖立之感于其心不于其事也以心感心是以能终武侯终其身不忘其德生之诵尹必曰秋毫无犯秋毫无犯然则肖坡之心服于生谓不有由哉干阳坎水相背而行遂有天渊之隔肖坡需有孚张生复即命安贞其大则顾君之仁一邑之人有永赖焉言之不可以已用是书其事以为赠

　　○赠锺从吾晋灌阳掌教序

　　长汀锺君从吾文昌邑司训也官四年得晋今之灌阳掌教门下士某某谋所以赠其行者谓非文不可诣予征言予恳辞之诸门下复曰锺师必欲得子之文慕子者也予辞之不得因言之记称仕而优则学学而优则仕仕学融会孔门未尝废仕亦未尝专言学胡安定有得于是经义治事并举之为蘓湖之教夫古之经典今之人事索之经典天下之事具于是矣而别于治事之中求之葢经典言事中之理而未能一一尽及事中之变事中之变百千万端君子之应如之譬之医者随症用药而又因其一时之所传变改方因革损益本末先后轻重缓急浅深长短广狭盈缩有剂量焉毫厘之差千里为谬苟不知其变之所以然而应之以其理之所当然于以用之其不至败乃公事鲜矣传称执一理贯天下之事人非生知之圣平日无讲明融会之功则所谓寂然不动之中而万象森然已具之体昏如矣抑何通之故予尝谓圣天子为天下择官地无缺官天下不见官为天下利独见官为天下扰大端在不晓于官民义利之辨先无以洗其心身家在念贪取毒焉下及其日应之政则又先事而讲明之未有得也夫从事经典而日求之纸上之文事之义理而已若夫有其事而又有其事之变则必于经典所及之内加深求焉于经典所不及之外加深求焉而后可以尽其故蘓湖教法至今称之正以其门下人用之而效者以其能预讲之未用之先而其所以讲之者尽变也我国家设有府县藩臬百司庶府士得此谓之仕内国学外府县庠官亦谓之仕国学府县庠谓之仕仕焉而兼乎其学者也锺君司训文昌经义治事兼有之矣署定安县事一年再署文昌县事计七月庠序治事之后又得以履于其事而为之夫引而伸触类而长之天下之事毕矣天下事岂能一一身亲见之哉然身亲之所备尝与口耳之所谈说意趣各别以躬行之所自见之于事示之于人真切有味为从为悦必然矣锺君之于二邑不徒遐迩仰其独清之高而且随在有从事独贤之颂身教言教灌阳士子今而后特无多幸乎哉教成十人为国家造十方之福教成百人为国家造百方之福诸门下以锺师且无得于府县之秩为铨司不知人不满庸讵知以人事君锺君所得多矣乎况今天子在上求贤若饥渴而铨司又能上体圣心教官显陟邸报选选有之又安知公道之不可掩不有如印以贿得由贿固介如石如吾从吾亦有以得之乎由小而之大由闲散而之权要予于锺君拭目俟之矣昔人谓锱锱而较之至石必差寸寸而度之至丈必溢石称丈量径而寡失陆象山谓此可为观人之法言大节可以兼乎其小也予于锺君则锱锱寸寸且从而得之矣何疑乎书为赠

　　○赠参戎以吾晏公改西海序

　　琼独居一海中外通闽广接诸番诸不逞之徒便风帆一息辄抵州县城下卤民业加毒之民仓卒不及为计万历改元参戎以吾晏公奉命书督其事专区保护随变便宜琼人幸之无几惠潮寇徙巢而出不安于东图复起事于西洋洋风涛倭艟如旧依倚声援势必然也督府石汀殷公计度身堪多故望洋而勇其人上请天子俞之洋海以西付公调度海南卫指挥某某千户某等念惟北驻阳江不免于岁月之间也乞言为赠予惟诸君之意言之曰夫自倭夷之为梗也我中国不逞之徒因之葢自嘉靖中尝试台宁突如其来志满气得三十年矣天子之灵中国之大迄无一人立功为庸扬氛海上其故起于恋官踵俗中外同风内无许国不二之忠临变应兵又不晓于司马孙吴虚实避趋之法死生利钝吾有命焉自诿于武人而莫之讲也瓦合结私冐权借誉外此未之有闻矣三年来予接以吾之貌听以吾之言矣将欲以有为也大方报国每一为兵牵肘热中迄无如愿枕席过师继嗣斩获计自今亦既功于前人矣然非公称心作用不足为公言之也先者从事浙中督府赵剑门温张侍御惟公属意闻之上曰敬慎谋畧沉毅才猷事实心以求济务要全胜之谋敌果敢以争先不为观望之计素谙夷情熟闲水战忠信足以动人恩威而能得士吁参错于数公之言观之而见其媺于公矣诗云匪直也人秉心渊塞然则殄灭妖祥敉宁海岱指今日之危而注意焉匪公属谁属哉人苟不以死生利钝入心刓方纳私冐功罔上昔见其可今视为妄悔无用之心澄气劲义集而天下无不可为矣人患有其外无其内质有其内事从其欺知之而不与行之乎公必不然告之而不以实嫌讳夸毗薄之也用是书此以为赠极诸卫所官意

　　○赠定安愽莫君署澄邑事膺保荐序

　　澄邑去郡城陆拾里琼万里京师三州十邑同一荒远僻地澄土瘠民贫好争喜讼尤称难治贪泉易心尹难其人而士民亦鲜有以尹之贤而声称之者万历三年缺尹以定安县教谕莫君署其事士民翕然与之代廵柳坡马公兼政教事荐君于上谓君异才当不次用恊士民意相率征予一言以赠予问其所以则又同声而曰自莫君握篆之后词讼清而村落无追拘之扰催科缓而事事存抚恤之恩事无稽留人无缘弊里甲省约一邑晏然究君之心葢仁人长者之心其不为贪暴苛刻之为终身之远亦可以占之一日之近夫澄讼事独多于他方无实之词最小民之情所难平者今首以清讼颂莫君且莫君于澄暂署其事耳今人凡暂署官府之事称权官百凡姑应先日之为随人之后初非创立规则垂久远也乃上得抚按藩臬之称下不失抚绥之誉数月之间当疲敝难为之时惟士惟民声称如一君何以得此于人哉葢君有立巳讲学之功体立用行是以出之自能为宜士宜民之政先自定安学谕督府石汀殷公首荐之矣政与孔门弟子言偃出武城而有弦歌之效子贱不下堂而单父称治道相近似然则今士子一入官遽以簿书礼节苛暴因循各就其资之近而自许已蹶其本矣天下只此人心天理而曰某方之民易治某方之民难治可信也哉早麓之诗云岂弟君子遐不作人莫君之教定邑以之泂酌之诗云岂弟君子民之父母莫君之署事于澄以之莫君无愧二诗用是赓之复士民请若夫前途事业方兴未艾此特其发轫之初耳大都于此可见未详及云

　　○赠顾弘宇荣奖序

　　曾子谓君子爱人以德细人之爱人以姑息华晥之箦有取于大夫之言无取于且易之说石犹生我疢之美者其毒滋多君子之爱人君子之自爱道葢如此弘宇顾君以乡荐继改令澄邑仅期代廵燕山杨公驰檄奖之谓弘宇能于其官也耆民某某等循例乞言以赠仁养义教所以称说弘宇君不一而足澄民有言弘宇君则诚无愧于今日之令矣宋儒谓伊吕之道得一县亦可小试言君曰父母天下守令父母一区大小不同其责一也一人有罪我陷之一人饥寒我饥寒之是其可以易称也哉况今天下士舍其行道行志之义幸应举为家图庆得官为已利曰要做官则不得不随此俗套圣贤入官之道即一日也做不得以借口事之无害于义从俗可也吁今之所谓从俗宁古之所谓从俗哉士而入官举止语默动与民关举止语默动为民累其事其心葢不止于未仕之前失已而已而于人无与焉者也柴马俸禄外以一毫充已用以一毫市已私不免即此一毫为亲民殃门皂胥吏外以一人充已役以一人市已私不免即此一人为部民害仅一人一毫已非居官之正仁民之道矣况日积一毫积一毫成千百毫积一人成千万人哉文王视民如伤望道而未之见治岐之政天下无有也古今无有也且以如伤为视下视岐政不及一二者视之又当何如圣贤之道因人自考方人有言居吾身自方之半今也是非倒置其间自以为是而不可以入尧舜之道借六艺文奸言乱正失真何可胜纪听之使人眩瞀出入反不若信吾本心之真信我圣贤之道之为得也荆公执拗谓人言不足恤居今之世当有取焉弘宇君志出伊吕之上小试澄邑方以行志为幸予亦幸圣贤之道率是有明于今也文王视民望道公旦逊硕肤而不居弘宇君具法焉东莱请狼瞫之烈岂仆仆乞怜而求人之誉者哉予于顾君亦云用是澄民之言未据及也君子爱人以德特书其可规者以为赠焉

　　○赠丁敬宇父封君寿诞序

　　夫天下有亲如父子者乎一气脉而流传之形虽二而不可以二言父子也况日夕家庭又有风声气习之近蘓氏谓称人之善必本其父兄师友夫岂以子弟故为父兄隐如直在其中之为厚也哉子不如父人以不肖子呼之谓子必其父也子必如其父乃其父先如其子为之矣其不尽然万一不至瞽瞍丹朱言动易入大人能格君心之非天下有不陷亲为不义之子天下有陷身不义之父乎百端言之未有子贤父不贤者今封君七十有一之老敬宇丁君之父也余于封君一无闻焉于敬宇子则尝闻之敬宇之于句容何如哉大抵百度具举满腔子尽是恻隐政又足以发越之而无遗其才也一尘不染六年一日其节也目见耳闻一时循良声称天下未有若此尹者然人之贤不贤亦有自来余意度之苟非先有封君然后得有敬宇则必敬宇有执而行父子情亲封君顺之二端之中苟处一焉君子曰父之能贤也犹有可言者今之时何时哉子得一官之荣又望子满为足家之计财帛世界见可欲而心无止足焉又富家习气也若曾子则可谓能养志亦未有弃口体不为父母计者敬宇六年之中人一不见其有内累于家意气吁非封君之能贤敬宇能若是乎余于敬宇完美于六年之中见封君近有义方之大封君于是乎大非时俗人物矣时礼于人父母有生之辰一则以喜同其子而庆之今己卯孟秋　日封君七十初度之辰也夫亦诚可为敬宇庆矣然一人有向隅之泣满堂燕笑不能为心况居官则有民责明有百姓之非幽则有吾心无能于职之愧封君父子能为敬宇一日安之乎不安于是日用三牲之养不能乐矣得子敬宇人人颂尹之贤六年之久甘雨和风邑无异议是今日斑斓之衣莫非一邑欢娱之色持觞庆禄百拜稽首子为之亦一邑之人为之也天地和气萃于一门吁盛矣文林封诰锡之天子七十有一之寿平格自天夫岂偶然之故哉人间乐事无越于此用是不辞其僚属师生请书所以可庆之实为之赠

　　○赠郡侯肖野郭公膺保荐序

　　君子之于天下立已治人而已矣立已治人孰为之心为之心为之心自知之得若失心自致之虽天下之理无微不彰而人之视我终不若我之自视无遁形者之为的不取信于我所自知之真取决于人不尽我知之迹失之矣肖野郭公登壬戌进士守琼代廵柳坡马公剡荐于上听铨司不次之用光及寮寀三府赵侯四府刘侯因希予言以赠将举柳坡之言发明肖野平生之素夫肖野平生之素俟于柳坡始发明之耶肖野修已学业俟于人言之及乃致其力人不我与撤而不复前耶性分无待于外有待于外而为之非性分也肖野公之心吾尝有以得之郡百凡迎刄而解言一知府无难事矣而日夕皇皇常若不给今人有未能而事与之共同官之义尚当奖而进之况在肖野望治之勤日之升川之至西土怙冐文王视若有伤光武中兴两汉中贤主也以百姓怨气满腹谁欺谁责彼予一人处心如是言今日事三州十邑能处之无不如其则环海而为民能使之无不被圣明之泽矣乎一之为累承流宣化之职缺如矣肖野能安之乎我无安于是人誉我于是誉我于形骸之外孰与我自谤我于肯綮之中君子戒自欺求自慊二侯今日相与聚会精神一堂之上共而为之真机实际犹恐无能自改于其故民巳家国犹间然也又况分之以毁誉得丧之私渎于耳目以滑于内内无纯心安得外有纯政夫吾心则有定若乃毁誉得丧则亦何常之有御史持宪为天下公柳坡言之矣今日言肖野之心今日成肖野之美姑置之所愿二侯上体肖野寅恭之心同寅恊恭为已责自体吕祖谦请狼瞫之烈岂仆仆乞怜而求人之誉者哉予于肖野公亦云区区真有以见公以伤视民之心于青天白日之下而无间知必不以予之言非美盛德之颂也梦中呼其人之名人则应之呼他人之名则不应以其真也二侯曰然书为赠

　　○赠郡节推大东刘侯膺荣奖序

　　今之入官而仕者庠序学古之人也然往往不满于识者之意天下之人不见官人之利特见官人之扰者岂其人之初尽不贤则然哉未仕学古既仕则参之今日仕人之论平生之学不尽用之今人之论正今人居官之利是故其说易以溺人始有今古之岐终入从今之谬大抵以正入者以邪出矣万历三年二月大东刘侯自邑愽擢推吾郡视事之初抗然有执已守法不混于俗之意是虽未能事事中则由其事逆其心胸中若有特操有俗指为薄侯行之者有俗指为胶固侯行之者道在是也今人误认为胶为薄于此有特见焉我自行之出入于风靡波荡之中欲自比于矻立中流之柱侯能久安于是矣乎秀才初官移其心而左移其心而右未可知也诗云谁将西归怀之好音常欲小申已说勉侯未至坚侯已然一旦代廵柳坡马公檄旌所属意有大者侯与焉僚属师弟子因以赠侯之言为问予欲有进于侯未及行而意不为颂诸君子有爱人之德存于中是以今日有赠言之举于外夫感我而厚必有受其薄者矣受其薄者怨之矣有怂慂我之为通莫为胶者矣通大抵在财货礼貌今日出之自巳亦先日取之自民变通圆活官有时誉民之不当其害无有也圣天子为民设官今人入官于可以为干名进阶之助则庸心焉为民之心置之计毁誉得丧之外失之矣然则欲侯节推佐郡举于其职宁复有过于薄为厚胶为通勉所未至坚所已然扩充之以尽其大无自尽于发见之初者乎失职分则失道矣失道失心矣无一可者用是备书先日之意复诸君请持上为赠侯根本在是扩充终始之而节目无不周矣柳坡旌侯止于节目不详及云

　　○赠吴颐庵二尹句容序

　　颐庵吴子二尹句容三年矣其亲友人某某自京行别以至于今日有思慕思慕何谓意气不时人物也入官有年不失初意又敬宇丁进士为之长官贤而知贤可有显□乞余遥致一言以见其爱颐庵于余亲故时有会晤曾以一二言一二事高之谒进将行廵崖邂逅托马鞍于余回舟之上日久不复详其时酬答所以大槩指今官而有得丑状戏之供一笑也颐庵变声色而曰公人品高矣乃允贤矣则不然有友同行曰□□戏谈回言如是友人亦雷同余许之而终以为愚戆犯执滞之病不可官吁非也言念颐庵地芥青紫自幼而志有大焉不遂有日一旦旷典恩贡人意必颐庵之得果然然候选天官所授不过县尹事有堂长主之而为其贰南都上下京师琼人必由且止之地也句容去之不远乡人一接颐庵而归曰衙中空空如也柴马俸钱外无从有毫厘之入事自堂付之彼尽心如法而行不贪不酷不自乃谀不自为惰无殊先日秀才之气时事二尹于今罕有人有同言余信之有不尽然于余心者颐庵句容而今三启于余矣大抵卑抑无聊之情囚之有怀乡挂冠之想夫吾平日有取于颐庵取于气之直也直气即孟子知言养气之气行则慊心之功乃其有事勿忘之验气之所加无大无小无不荣无不逸乘田委吏孔孟无一日为归与之兴行道之气充如不服为心也颐庵三书于余向家如切大抵见小官之亦有荣又见还乡之反为适不能遂不能退旋以三思蘓氏发明慊心之验曰卒然遇之王公失其贵王公失所贵之常心服于吾可见之气心服其所本然之理也今由岁贡而出之人偶授知县府判推犹有向前气概降此而下自视小矣其言曰如此官阶所由如是侍之诸进士大官之下譬之云泥纵使出于其才谁则我与泰山压卵因而颓废颐庵归心或亦然矣夫人岂其尽无仁义之良哉吾能不见官之为小养成此气由中发外而天下之人　肯之矣谓世无不好谀之人谀幸少安夫岂其不然然而自谓熟是人情上官又有其说曰一为资格所限见可侵渔不为侵渔之计无有也鞭策不前十人而十余以为二说皆是做成今天下有其事无立事之人天下靡靡国家无赖人不能重已以致无人有之已不能自重致人轻已有之在彼在此均当分任其咎使吾职掌无缺不爱一文其心好谀之人彼亦人尔绝无一服义心哉不然矣句容堂长丁敬宇之贤也有知于颐庵必不以堂长崖岸绳颐庵不绳之必能扬之至此而颐庵无不可为之丞矣虽然吾人浩然之气不因物而亡有不依形而立吾执其是彼峻其权鹳鹊蚊虻相过乎前也浩然于天地之间其大无外圣贤论在我不论在人道又如此颐庵素有方直之气入仕途不免动其心于荣辱得丧之来转步移身余忧之君子爱人防所未见书为赠世尚圆活圆活私意之所自起也败尽天下颐庵能如先日之执滞而天下无不可为矣愿庵勉之

　　海忠介公集卷之三

　　●海忠介公集卷之四

　　琼山海瑞国开甫着　　　　新安王贽献甫阅
　　关中焦映汉雯涛选定　　　男世爵绍庵
　　瀛海贾　棠青南编次　　　男际熙庶咸校

　　序二

　　赠大尹吴秋塘德政序 
　　赠恒所刘侯膺荣奖序 
　　赠养斋蔡太守抚黎序 
　　赠总督府凝斋刘公平八寨序 
　　赠罗近云代丈定安田序 
　　赠文昌大尹罗近云入觐序 
　　赠李太守母七十寿诞序 
　　赠霜栢陈先生得奖劝序 
　　赠黄村赵先生升靖安大尹序 
　　赠林东皋考绩序 
　　赠喻邃川得抚按奖劝序 
　　赠毛带江升天台大尹序 
　　赠陈侯丈亩成功序 
　　赠喻邃川奖劝序 
　　赠蒙生德范还遗金序 
　　赠史方斋升浙藩大参序（为乡士夫作） 
　　黄广台思亲百咏序 
　　赠王朋江升宁波府太守序 
　　赠史方斋升浙藩大参序（为两学师生作） 
　　赠陈元山任古田司训序 
　　赠顾怀东晋京兆丞序 
　　赠黄体斋升南京国子监助教序 
　　赠周柳塘入觐序 
　　崖州太守蔡养斋致仕序 
　　汴水寻源卷序 
　　注唐诗鼓吹序 

　　○赠大尹吴秋塘德政序

　　学为已仕为人其义不讲久矣以故天下之人坐受仕人之害琼州号为岭南百粤益南之远陵地连崖州山海货比郡治下为胜其地又居郡城之尽有仕于此为贪为肆宝为已百方文餙传为人又毒于郡治中人矣自非介石之守豪杰自命未有不以地变者浮梁秋塘吴侯由恩贡国子生授万州判判为州守之贰韩昌黎谓漫不可否事者无得自见之怀虽有识者亦无不曰其有不为有制之尔三载考绩得晋其州属陵水尹言陵则无有出尹之上矣其贪其作用有制之而不得逞乎乃侯履任又二载奇矣无意于香仔无索于海泊里甲纸赎征收火耗有事于官而为暮夜之入其非已所有不为巳入不必言矣虽出村至府饭食供需前人无不求办于里甲中者侯亦不然其清节有过人者以言其才则昔日漫不可否今则可者可否者否有猷有为毅然身独当之勤事厉精吏胥无能为弊行乡约辨争讼百凡有为民则便之利无不兴弊无不革曾不得巳捐俸二十金充蛋户额课虽谓之满腔子恻隐之心可也然皆未足为异事也白面书生出人意料牛岭刦夺非百年来前尹以为无如何事哉招抚劝谕诚信有以服其心营堡屯戍先入而险又有以屈其力小则深田归心大则万州龙吟峝二十余村雄桀不受控驭亦惟侯所指无不如意洋贼林道干杨帆掳掠非犯则无敌者哉防御有方士气百倍打水六七人先试而侯众突擒其一道干反以畏途视陵转洋他去侯葢不特牧民有政才课士子有文事内黎外海四百里内民蛋仗侯武事而安亦先年诸尹之上人也大抵天下人内有涵养然后外有施设侯仕能为人侯学能为巳为之若侯者其可以今日仕途中人物视之哉予杜门谢事如前所云大抵多出一时耳闻予历世故多于人情亦熟尝谓人心不古毁誉难信然酌量于彼此公私之间参之以尚书听词于差之法百与而百无失矣况今廵道锡崖舒公日时廉访尤加之意者府州县正官也激浊扬清于侯许与民牧若侯也而又何疑乎虽然州县亲民琐屑暧昧日杂然尹前府及守廵抚按千百端其难为亦府州县草创十室之邑自昔难之侯果能曲当于应学优外无歉然不满吾当官之怀哉反吾歉而求之分尽于所求之中矣用是因士民图侯抚黎事并德政大端乞言以彰其美据所说附巳意书为赠焉

　　○赠恒所刘侯膺荣奖序

　　天子在上举天下无一物无不欲其入我生全之中按抚藩宪海内外统之既有其人矣郡为守邑为令有其人必有其人之选者以任其生人之责经野设官用为民极日久法纵而入官之人计身家言利矣我琼万里京师天子生生下流之恩壅滞尤甚据刘侯入境之初一周年矣言念刘侯温其如玉识者易心以消厄运无负天子生远民意由一日至期年节用爱人果如识者之料督府石汀殷公采民风奖之曰安详处事平易近民听断无冤催科亦善品藻如见弟子员幸焉诣予征言以赠夫诸弟子治于侯皆其所以望生全于侯者也望侯以为生者深责侯以为生者必备一有不及而生全之道缺如矣请言之朱晦翁谓具此生理自然便有恻怛慈爱之意人于人无不爱矣况又有今日治人之责爱人其职者乎然官于人得丧毁誉机在人动心于人则我之心不我作主固有惟上之听惟人之狥百姓不欲于我之所为而为之矣无问大小显微如一果能如父母之于子以其满腔子尽是恻隐纳交要誉无之也而施之者乎今有暮夜受人之金人指而疵之矣柴马俸钱过此皆法之所不宥也常例里甲上下相安何所据而行之圣贤义利之辨士子一入官而昏心焉俗论也官一郡者以一郡事为任官一县者以一县事为任初无大小难易之别今人曰不明之罪有之而无不公子太叔问政于子产子产曰政如农功日夜以思之思其始而图其终如农之有畔如之何无能明之不公不明其罪不大相远职在是罪亦在是甚矣小之为害也况又有积小成大甚矣一之为害也况又有失于一害不止于其一者乎昔人得官而仕于县令独有取焉言亲民也吴临川谓禹稷伊尹之志得县可试公孤守令大小别焉仁道在中事行则一舍伊传言县官一县之人有一不被尧舜之泽皆苟道也刘侯志安天下发轫琼山内重而见外之为轻舍侯无足与有为者学师弟子爱侯以德诗云庶几夙夜以永终誉今之谓矣用是推言之用为赠

　　○赠养斋蔡太守抚黎序

　　国初至今言官琼者必以治黎人为一急事然卒未有以得黎人之治者孟子曰至诚而不动未之有也龚遂得之以安渤海张纲得之以说张婴卒之有以服其心而戢其祸况在黎岐质文机变吾中国不知其几更易也自有天地至今尚存太古风致然诺信义死而不移天性之真独有存焉者乎动以弓刄相向自昔记之葢以弓刄为雪雠之具不能自至守令之庭曲曲直直势使之然无他意也苟有以开导其心剖其不平彼无不听予尝谓恃有人心小则息争大则开通十地道为郡邑人入版图百千万年无不可者所恨知此道者之难其人也而又赋役繁难官吏刻削彼自为诚我自为诈有以灰其心而格其至至诚之为难乎其为动矣微启其端谓可见之行事者吾于养斋蔡侯见之尝迹蔡侯澄海先声崖州初政大抵事从其真由其质有其内学于诚而欲求其至比之俗吏矫餙外貎学于诈而务为名高者不类也有是涵养有是作用方抱宥四村雠杀旁村效尤祸变事机浸浸滋蔓正侯莅任未久之日也单车往谕侯信侯之心士民未之有许者乃侯为之近不曰叵测之为凶远不曰岚瘴之为毒心何心哉曲曲而直直之不过数语卒有以得其心平其夙忿解怨为欢村村如故事与张纲龚遂后先无异然则不曰已之无诚也诚不足为动也而曰犷悍之不可为驯古昔则然可信也哉即小推大则州县中苟有以遂彼之愿无碍其生版籍而郡县之无难事也予尝以为黎人之不我向也乃我之无以致其向其为乱则始事于州县之民长养成就于无良之吏黎势固不能以至州县言曲直者无以剖别其不平之端而仅欲使之不为不得其平则鸣之举嘉靖间二勤王师予未敢曰师出之为名也此则太守不能处分之罪非其人之过也尝欲执侯今日之功破先后黎议之谬为开道郡邑之渐一日崖士民以赠言问予曰吾意也虽未为千万世之功而心情启达向化可为兆于是矣中孚豚鱼吉九二之象曰其子和之中心愿也信在言前不言而信变诈之世而得有如侯者黎人得以舒发本真士民宁适其可以易而得之也哉苟朝廷之上薄赋轻猺承宣之吏还淳返朴举蔡侯而为之无不可矣单车之谕侯得为而为之矣权不在侯而侯俟之势也刘安之谏伐闽越曰以十万之师为一使之任蔡侯以一使之任当十万之师回视庚子己酉大师两及荆棘生焉崖至今生气未完复也何如哉何如哉曲突徙薪之功诚能动物之道侯胥得之用是不辞而为之序

　　○赠总督府凝斋刘公平八寨序

　　萧望之谓民莫不有仁义欲利之心虽桀在上不能去民好义之心道之不可不慎粤东西万山中生聚之众倚险作寄其人习气亦如其山之险然同函阴阳之气得生天地非他类也远人不服夫子以修文德以来之为策夫亦无以来之而巳祖宗兼设文武重臣控制其众后又革去征蛮将军之任总其事于都御史一人吾夫子意也列圣奉运二百年余矣不见文德之修日寻用兵之害何故大自其不尽王化恃有山以自雄诚横矣然北仰九重曰天朝知有天子如天之尊谓督府天朝选择而来天下人也视如神明望为标凖羁縻去留大抵督府之命惟听威畏朝廷威畏及督府先后坐开府而一其人何如督府日有政令仁义之言不绝人耳可谓曰贤然言在仁义者十之一事不在仁义在利欲者十之九军门得以便宜行事天下谓握权重故宦囊特多两广贪泉其多又居天下之一夫止此柴马止此俸钱出此之外一文一分赃证也经曰怀恶而讨虽死不服军门罪我刼掠军门刼掠犹我山中人之言也非瑞经行苍梧等处数十年前耳饫闻者乎流至今日其言尚存标凖之地先自坏之欲持之以服山中之人难言之矣臣子之权有重于军门者乎荣身及亲一时称最答恩报主当亦无过于军门济济在列时事至今回首天朝言之可为愧口湖湘凝斋刘公当风靡波荡之中超然千人一律之外百事如新姑即其切近之小持言之督府兼有廵抚兵事其急故曰军门决胜千里大抵身不亲行藉总参而下将领于外运用晚唐债帅宋南渡而下殖私财以自结于私人今日踵之行焉自痿痹其手足之用余不知其所谓公下车初政突然反之贿门不开将领生气所在有李光弼八营调发间精采百倍之象八寨之举瑞时以先事之端倪占后事之成就师不愆期果尔捷奏天颜有喜远近欢声先公而行如公之举有之而纸笔间功级不同也先事一方用兵百方枯骨府　县民牧不得安于其牧矣一将功成琼州府知府唐可封同知杨继文通判黎九皋恳一言以志今日之喜夫天下有清其心不能以清于事者乎天下有养成此气不能以驾驭一时游其刄于天下者乎万古人必又有虽之蛮貊无能行之者乎不图今日复见威仪

　　○赠罗近云代丈定安田序

　　东坡苏子有言古之所谓从众者非从其众多之口从其所同然之心古今有不曰井田之为美法者乎汉初限民名田今日廊庙有人遍举均粮新例是虽贫无立锥犹自先日而可以已一时飞诡之痛千百而取其一是亦井田之遗也发令之初家之田连阡陌亦曰此一均平美事贫富心口同然余喜之谓事行可立见也迟而今日则大不然部题有曰以国初流水鱼鳞册为主名曰流水鱼鳞葢有其义今不讲此而别臆为之开端既差末流之弊莫可禁止东扶西倾朝更暮改百病之所由生独临高会同文昌人以彼善于此分之文昌者近云先生今晋钦州太守旧治也文昌丈事方毕上官知美才复付为定安之丈近云不辞委于始不昏懈于终大抵事本易简古称治乱丝有法有田则丈显显条绪非乱丝也近云坐得易简之道是以得之定安之事余未之有闻也然观其彼善于文昌可以卜于定安亦必有善心力不能以两见任人为而理其绪闻其后一得间亲行核奸匿不丈之家二十有一准之改补完报虽曰安知其无尚有出于二十一家之外而近云精明果毅之才亦可见矣近云才大过人爱人之仁一介之操又足以镇之排难解棼乃其余绪道有出于丈田之上不可以其一尽者是宜乎朱尹忠斋神服而乐与之也忠斋必余言为近云赠秦穆之誓曰人之有技若已有之忠斋有焉均之义不得辞书之赠

　　○赠文昌大尹罗近云入觐序

　　易冐天下之道图从中起中起言心也天下未有一物一事出心之外者心何以得曰得之寡欲圣天子思得寡欲之才与天下共宵旰尤切文昌地滨海独称硗瘠贡役之繁反甚其它州县硕鼠食苗天子需才才不我顾亦惟文昌为剧以今时事言之葢非大过人之才不足以为大过栋桡之济也自昔宦游琼土惟江右人士民则宜之然资禀近民求如丰城伯辅之涂天下坚无不可破深无不可入又不可得近云罗君来自宜黄一时邂逅余犹妄意君一江右之才而巳矣任事无几绝无之中得仅有之见邑人远迩不约同颂究其所以则曰当年里甲逐辰罪锾及一切非县官所可有时呼常例前人未有不特秋毫无犯之者侯独不然质之天日无愧心无赧色罗侯也彼阕生自尘尽鉴空见之行事不足以称其心之所存天下无有文昌非人穷而诈百年来鼠穴不可诘不可止者乎君惩一儆百之余意气所加一朝如洗大抵惟民之利君无不见亦无不兴惟民之孽君无不见亦无不革乃留更仆未可悉数君何以得此于民哉君之心为之也集义所生是非义袭而取以故可大可小可常可变一里之城切近清澜抱变等方剽寇往来之薮非前人付之无可奈何急则抱印而村者乎君无所不尽之心战守得地林道干所向无敌视之若无有焉远近恃为无恐一邑安堵大抵近云侯一人之力民苦衣食转徙他资空存籍版名户亦既有年岁矣识微君子不能无日后孑遗之虑非过虑也前人亦非不曰当务为急招来有文复业无一近而三年之内告归于故者源源可计久当何如天下事心感心应者有原有机毫发掩袭之而不可得鸿鴈于飞集于中泽言尹如君吁贤矣哉君趋庚辰王正之觐以己卯八月去任急王事也邑人不能朝夕去君邑庠教谕某训导某生员某将其意恳一言为赠述职者述所职也守令六事对扬上休君无愧矣虽然无非事者而今视为故事矣反以书帕之礼用为入京之急内京谓之礼外京谓之赃君行之乎书为赠用为君省

　　○赠李太守母七十寿诞序

　　天下有亲如子于父母者乎念其子念及父母情之不得而已也通之天下皆然清江检斋李先生起官桐卢己卯夏奉命晋任万州太守月日无几一州一县是虽山谷以为居者亦无不有德守之心焉人无异心守何以得此于人哉德守之深日夕思所以为守报庚辰王正二十又七其母七十初度之辰运周而始人子一则以喜之日也庠士某某将郡士夫师生意乞言望清江之浒拜云端以致其孝报守也报守而止于世类之系言之夸张而不当其实母子一气有待而成事言必其事请为诸人士言之今圣天子代天理物设有百官官必其备无一而非为斯民地也士读书文入式而后授之以官谓言如是行不然哉初不然终则大谬有然大抵牵于外持之不坚不免变于中也牵外变中孟子以三可已不已当之此在已可父母之际难母又难之难者闺门人见俗尚如是谓义理恰是如是子之爱亲命也不可解于心李侯亦当乎难而难矣万以香藤板葛梹榔海舶利为小民衣食之资耕蚕不足以供不得已而赖之者也他方之人一官此方不知其方愁苦十人九人满载而北惟侯今日葢不止曰于事应事自恻隐中发之见德于人已也退食委蛇羔羊之皮又一州一县之人老老少少谈不绝口有从容自得之美无牵掣难心之态非先得其母脱然于财帛之中能得有脱然无累之子出世俗外吴隐之之心其心也哉诗有不遑将母四牡之使父母何尝羽鸨之臣一时里仁为美家庭之中不止一陟岵之母不恤其纬之婺可以想见然春秋而上人物无足异也今此何时桑柔之篇曰其何能淑载胥及溺有母如此吁不贤而能之乎先有母氏之贤然后从子之后颂母之美有言不为虚涉言之可矣犹有进于是者养生家谓怡恬为保元和上寿之自家不入民怨之钱欧阳詹生虽有离忧亲心乐也母和于清江之原矣民怨钱不以养母朱晦庵谓日用三牲不足以为孝子心乐也子和于今日牧民之堂矣聚州县之欢声将望云之喜意孟子曰父母俱存俯仰不愧二者之乐李氏一门以之为此春酒以介眉寿酒之可以为介也和气也天地和气萃于一人吁盛矣用是不辞人士之请书之以为赠若夫行道扬名召伯甘棠勿剪伐拜孝大而远俟他日与侯记之不先及云

　　○赠霜栢陈先生得奖劝序

　　士子入官曰教官人则卑之何卑吏部亦一资格而巳这资格格了许多贤者使不上迁格了计多不贤者亦有进步人心排下进上资格限焉而气因之孔门在得之戒为戒无有也御史怀川龚公百年波荡之后屹然执焉曰教职有初周元公朝廷正天下治之言教官之所自来也非诬也正名正义关系不小三谕之文行于一十七条之外谕教官较府县特详责教官较府县独切责之详人之应之或不及至乃岁贡出三仕不脱于儒吾郡霜栢先生上肩乡科之士奖荐亦有与焉诸弟子谓此希阔遇也乞一言为先生庆吾观霜栢于未得奖荐之先究霜栢于既得奖荐之后大抵即霜栢之言貌可以得霜栢之心胸古人指闪倏狡狯之辈不可方物曰小人霜栢内虽文理有别外则宽易舒夷口不伐功行如其口苟非养素之正定静之衷当不及此诸弟子之言曰事师三年二经帮补入学矣不一见有计利言色先后进生自行束修以上均此诲心待之不满怀翁充类之望固也轻重厚薄听之人我无与其间其心清矣内有清心外自有清应教官无府县吏事之繁习读考课外无几也霜栢之素行之而有不至乎人各有师霜栢初谓不可撄人就我来不拒不来不追锡崖舒公条约既行之后一概取必若与巳异而霜栢奉行之谨不啻已出已不夸名是以人亦不见其有事之迹今士人日有成就锡崖振刷之功抑亦霜栢奉行之力也不见物我之分霜栢之贤于是为大余故曰苟非其养素之至亦必其生质之美夫师取模范弟子巳矣道不在于言语文字之粗在于身心性情之际古人有先之者兀者王■〈马合〉温伯雪子是也霜栢如之虚而往实而归模范有过之者乎虽然一先生事都人士赖之矣其它何有不脱吏部资格之外积次程功霜栢可一县尹刘方未有他异吏民同声谓之不烦霜栢事也过此以往得志以鸣国家之盛未敢言矣何也吏部有三途并用之言终实不然仅此复弟子爱师之意借之赠

　　○赠黄村赵先生升靖安大尹序

　　黄村赵先生楚之枣阳人也以己未岁中乙榜署淳学教事始至进谒于予视其貌忠信温裕若有道然顷接言议又欣然若以是官为幸者夫教官则呵从不足禄入不丰徒寄空名于诸士子之上一切纪纲程约不克自树立且严戢时俗薄之师严道尊之实义善人多朝廷正天下治之实功世不知有此久矣先生独欣欣然若加荣焉自非心有独是其行之也将举百余年既废之绪而直任之也能之乎心窃异之阅数月见其模范端严程约整戢道德为师文课不废凡一言一动足为士子楷法士习稍稍丕变计至壬戌二岁有奇矣先生之教无怠于始弟子服先生之化不岐于初教用有成卒如予所料人心同然先后廵按际岩周公罗岩袁公春洲崔公均以志向高洁模范严整奖之葢先生忠信淳一则行之外必能如其中先生以此职为荣则知此职之不小其行之也必能尽此职之为大师道立而善人多于淳有成效矣正朝廷治天下方日望焉先生归自会试铨部以绩最荐进靖安县令天子俞之夫令控有一邑禄入稍裕呵从塞途经百凡出纳苟效鼠狗计行之可以厚囊橐夸耀闾里即所当事巧便史书习于计簿欺谩苛暴勇猛操切百姓违道干名雷同上下上府每每右之将有显擢故凡职列于教者人恒以不可以府县以藩臬以风纪几务短之葢谓所司之繁简异事所理之巧直异功有司事在巧迎善伺时沉而沉时浮而浮与司教者之迂然礼义抱守区区相悬也时俗之薄于教君荣之矣有司过峻厉夸声势父母斯民之道幼学壮行之守邈乎未之有闻也世俗荣焉君知反而为之乎孔子之蒲以恭敬以信忠信而宽明察以断为子路颂夫治蒲三善非俗人所以荣令者圣贤每加意焉先生忠信淳一温裕不苛即所肃诸士子推之则其见效于不偷不扰者特余事耳见礼知政时俗所荣先生弗为之必矣虽然道一而巳矣道行于教者道之分量浅浅在于能充君子之守亦一而已守贞于教者守之分量小小贵于能执令萃有百责大抵刑教十之一理财十之九百职惟令临财惟琐惟多民之黠者讼讼必求胜窥衅隙以投所好靡攸弗至先生能持于始能无变于终乎今日而上而下而旁交百凡垂涎于令小不如意辄怪言怒色坠渊之计行焉得丧利害李少卿谓肠一日而九回有之先生无恐于一二能恐于十百千万其人乎真西山大儒也刘平国谓与余景瞻并用必有可观县事簿书山积狱讼丛委奸人倚以变化为利鼠穴其间窒于此则通于彼市狡挟公符以暴于乡豪横胥朋比以威剥于良善一不加意民有不得伸吁而死者先生能勤察于幽且险刚断其祸福于民者与其可祸福于已乎扩充未至则道之分量有不尽执持未坚则守之分量有不充世俗之所薄所荣终将出入于其间矣吁道云乎哉吁守云乎哉予于先生宦游于淳见善相示闻过相告旧矣故于诸弟子之需一言以为先生赠也窃効颜由二子之相与赠处也备述县教难易以为先生诵

　　○赠林东皋考绩序

　　予于东皋先生均业儒友也然东皋令琼山计七年于此矣实有丈夫义焉古之人有曰君子居是邦不非其大夫自斯言之出也故凡有莅于人者虽心晳淑慝纪事执春秋笔焉其显诵于人裂采而赠之者必淹咎为美增细以巨虽以龚黄召杜显显然拟之者实反出严来下用是善恶诋冐莫可凭倚君子习见其然故凡采而书之扬歌而休颂之者皆将曰此不非其大夫义也虽历历可按者莫之听焉夫以善恶之相冐若此声乃底实莫能白之君子之心又若此今欲侈言以为东皋赠也亦奚益哉是故东皋惠泽着于人心政声播于行日绩业留于郡邑之志瑞不必多为之赘然东皋此以奏绩行也行将擢而之他郡陟而之科之道其统赖有大于琼山者统赖大则其绩之所奏随之东皋以其迎刄而解之才乘迎刄可解之力随职业之所到执平日之所学者毅然行之罔狥身以忘国毋私已而弃民小之琼山大之天下则闻誉达于遐迩功烈着于不刊循良宪诤映耀今古予得以从而鼓舞于其后矣吁岂不盛哉岂不快哉昔子路去鲁谓颜渊曰何以赠我曰吾闻之也去国则哭于墓而后行反其国不哭展墓而入谓子路曰何以处我子路曰吾闻之也过墓则式过祀则下儒有见善以相示者东皋先生何以复我

　　○赠喻邃川得抚按奖劝序

　　圣天子作天下君师势所不及外设府州县官共而理之府州县于民曰父母官天子之君道天下也于凡民之俊秀则不曰父母改称提调别之言提调者立之标焉礼义廉耻日提撕而调度之如人之爱其子必思劳其子期之远大进之圣贤天子之师道天下也师天下与君天下徒衣食之听之由不强使知不同今府县官有顾父母提调之名而思其义者乎模不模范不范言提调失官则百来年视父母为甚起于厚学校之为私谬于借士誉之为累事之牢不可破其大也御史有贤学校三谕特严之出廵条约之外而今学校之中圣人之经贤人之传也二年之中不见有一堪能怀川之应余以为终焉已矣天下以虚器视学校天下之提调为之壬午春初忽一日澄士揖余而曰今有贤尹梅刘二公不约同奖愿言为今获上有道之赠先是老幼亦同此请而余言之矣邃川新政大槩具举学校仪未详得也诸人士之言姚师之状则曰今县与先年有异乡先生投剌之难非公事未尝至于偃之室也此子羽之自守则然今有欲至之而不能先日嘱托之风今日消绝夫曰投剌曰出入请托非人所蔕芥人士有口不为逆而听之者乎履任之初正其要誉之棘观之蒋公政训时好尚可见邃川特自为执无期会也上与怀川之谕符合如一提撕调度握大纲而夫子教我正矣陆九渊谓丈度石量径而寡失可为论人之法然则有贤邃川待士执之矣其它之小而不能执乎仁父母不能为提调之严有之提调称官不能父母之仁无有虽然执之是也道有出于有执之上不得不足以执耆老未及人士能道其详请再言之夫琼事出十年之近人称破家亡身莫得伸吁非强盗扳扯事乎葢官司以得盗为功奇货可居富户也邃川初任特忿然曰盗人何心有自扳其党乎置不问上人先日风旨不顾也未几别得实有赃物真犯十人脱然无累蘓子瞻谓孙君介夫刚者也不仁而能以一言脱十二人于必死乎余于邃川亦云夫执今人所不执过此而往何所不执明今时人所不明过此而往何所不明先之明成就其执后之执完美其明父母提调人何间言且事若薄士而士反归之曰厚大夫士能相与以有成也皆可书也用是不辞其请书之赠

　　○赠毛带江升天台大尹序

　　古之君子急欲得君而仕之广土众民中定天下孟轲氏之言君子意也夫天下有声色臭味焉无屑欲也必此而后欲之天下有声色臭味焉无屑乐也必此而后乐之今之君子急得君与古同意所自来则古异今出身之途三言举人无促于下第后教官例矣今之将仕者顾曰历事后亦有例纵使卑之不失减县正官之数如之何去终身之热就一世之冷蘓东坡出守河东其诗有酒肉淋漓浑舍喜之句此正冷热之别也士君子性分内事何事初登仕路便孜孜然此念横耶带江毛先生近古风味吾取焉带江长于文学岂科甲踬步人哉落名丁丑遂忻如于乐会之就四年冷官安之一日周元公师道之立会之心矣分廵道舒公问以割鸡小可试之俗称权官如刼沉香皮水之旧带江不与刼也感恩七里之民素不习为官府逢迎之事不远千里之难而有今日保留之再君子之善觇人物者石量丈度之而亦有以尽带江之概矣万历辛巳之秋吏部特以带江拟长天台之缺天语俞允先导有感恩今日之天台熟路也世有谈天台山水其幽邃清绝之胜者言之如畵人人有凌空欲去之意谋野则获带江坐而得之士子问余一言为今日之行贺信若四年履历之状遥指他日山光水色之胸情虽列之竹帛而非夸言矣然余有仅见古心之许不尽什然一信千百之定诸葛孔明之言曰学以广才二邑天下之小也可以广言之乎人之相去若九牛毛先儒以天地江海锺鼎斗筲别之象山不取天台大于二邑天台而上十百千万有大于天台人有改行而非其先日者许郡每月更为题品名之曰月旦评一人之身后先异议无负热冷之初心学与日新廓是二邑之小试余于带江日有望焉若火之始然泉之始达感恩乐会县往事也苟能充之不能充之天台今日而上后事也用是畧诸弟子之详详他日望中不及见事书之赠

　　○赠陈侯丈亩成功序

　　万历八年部札天下有司彻田为粮再举洪武三年令典也天子有均平之旨天下同然诚择公正书算于未事之先画里界田埇于将事之际约日起手册日一报流水鱼鳞县官秉有公廉勤慎四道行之一里公正书算之人了一里归号归粮之数至简而亦至详初无难事计之虽久不出三月四月外之功而今也三年行之行之三年百姓以为三年之害独临高一县称许不然葢有治法先须治人临高一县不然有由然也夫曰公虽乡士夫亦不敢干之谓夫曰廉富人亦不能贿之谓勤时时田里之中慎一字不入吏书手目也他州县曾有之乎而振源陈侯自入临而来则巳然矣今谓丈田为国家之重典民事之急务四道之有于身日益加笃一县之人得有千百年均平之美有其田方有其粮举赖于侯刻骨之感忽一日耆老吴应朝士子林士直谢尚宾辈将合县意求言赠余辞焉辞之者谓衰老之年而文又素非所能也既而又自思曰圣天子宵旰之初付之州县不得覩有成功有甚于今者乎自初官迄丈田事视国如家民若子高论奖劝之谓也焉能为有亡哉师弟子遽欲援之为贺夫亦大非陈侯素所期待而小视侯矣余辞焉师弟子曰琼去君门万里毁誉淆惑陈侯期月得之自今亦可以为陈侯行道之兆夫谓之兆而有待于外也哉士君子受天地之中以生动作礼义威仪之则以定命大行不能为我加穷居不能为我损也天下国家举赖于君子一人之身道无待而有待于外一恒人誉之自以为喜一恒人毁之自以为不足失之矣失之者纵使得官亦大失已之谓杨龟山云假饶外边立得功与业与圣贤作用处终是天地悬绝人有天地之身尧舜同性悬绝圣贤功业何用今日之所以愿于侯者万物一体之义养之深矣望其益深中流砥柱之心守之固矣望其益固兆足以行伊传周召我自任之兆足以行矣而又不行公伯寮愬子路嬖人有臧仓者沮君自我安之其任之者任我之不能加其安之者安已之不可损人亦有言非陈侯其人乎汉司马迁历览天下之胜说者谓史笔之奇山川为助龚黄卓鲁彼其四逸致声亦此得之好是彛德之心不可谓独太史公当有也匪风之诗曰谁将西归怀之好音陈侯之在今日能西归矣于此不言他尚何言用是改辞复为求言之口者复独云临高一县不然他州县奚为我后之望也良工心独苦此独非宇宙事乎赠侯并为侯问

　　○赠喻邃川奖劝序

　　言有出于一人之私可信为天下之公者澄迈大尹邃川喻先生任甫五月按院凝初公有奖耆老洪以让雷一诚辛巳季冬之朔揖予而曰我尹二以不获上有今日今得之矣得上有道先自得民而来造福于澄当不至如富阳建安年月不多指屈也愿得一言将阖县人意志其喜言若止于二人之私矣澄去琼山不远余简出亦有所闻姑诘之曰县官日与百姓亲古称此之谓民之父母子之于父母寒求衣饥求食苟有不得求致子于不得其所之地父母之责缺如矣二老之言曰徭差之均当听断之公明称收先后之弊无有也先时吏胥作奸今兹无有待民接士法不废而以仁礼济之葢无一不当人心之举有尹如喻可以无愧牧堂之上而吾民福矣举澄迈事言语错乱而说尹之贤终不离口且曰有大焉人曰暮夜无知我尹杨伯起四知也其贿赂不行不必言称收不为火耗之借名纸罪不为深文之充囊先后尹不及二老谓将一县人意非出于自为私而借之口矣汉人谓处士纯盗虚声夫处士无事可见名则可盗县官日与民亲日与民酬应乃其本职有一事则有及一人之恩有千百事则有及千百人之恩亦有一事而千百人受恩者安得以一人之言掩一县人之见二老之言皆邃川日日行事之的正蘓老泉某也贤以某事知其贤某也能以某事知其能之谓葢不得一县人意言实不实即一一行事之据可信其为一县人意而非私矣二老欲县官念此之故此后刮目非一县人之公也安知县官不谓衙门出入之积笼络之为术也刮目之乎以其时与事考之信二老之言不妄洪武三十一年定八十贯赃绞罪之律我太祖爱民之深与初年皮场设庙无异同一处死姑以其峻厉之形改从和缓之象葢亦使人士覩典刑而有惮心严之于先全之于后刑期无刑也自托钦定事例改杂犯失初意而刑法繁矣民不蒙惠瑞自出仕至今往返所到大抵唐人寇来尚可尹来杀我之怨祸此琼为甚澄迈治不附郭又甚寇来言刼财也邃川能不为刼财之政当祖法废弛之后且不远遗特非无待犹兴之杰与庄生谓嗜欲深天机浅邃川无今仕为已之心清本源而心在民矣天下未有贪鄙之心能假为在民之事亦未有心在民由中可见之迹民不宜之正本而万事出焉余于是益信二老之言为一县之公言而非妄言矣虽然君子之德必本于父兄师友余廵抚应天十一府州俗之美朴近古惟太平晴江公自历官而廵抚南贑政声在人过庭诗礼风声气习宜邃川之有今日也政宜民而一县人宜之其妄乎一二人之言可信为天下之公是可书也书之

　　○赠蒙生德范还遗金序

　　今天下何世哉予筮仕得游中都历天下既归乡闾叹世君子每有财帛世界今不如昔之说予始闻而疑之以为此特市井小人自为风俗性中只有个仁义礼知我辈读书知礼义辩别素明天光焕发当不如此已而交与益众更历既多乃知我辈出没于声色货利之场不得不已奔走于富贵利达之际老死不休蚁之附腥膻蛾之投爝火无以异也视市井辈反为过之古昔公道大同利无彼已下此小康下此人渐浇漓叔世季世利趋便夺发塜诗书诗云曾是掊克曾是在位此直叔季之下者耳讲明于读书穷理之时不自欺心于暗室屋漏之际难乎其人又不必言矣攘攘利往天下皆然也而谁与易之予之诵此言久矣一旦乡龙岐父老抵予舍揖而言曰村蒙生端字德范县庠弟子员也素有行义问厥所以则曰先辛未三月海寇犯村举村挈家奔散家用百凡无暇为顾余达妻特持包袱裹银肆拾两及余物匆匆失之生后至左右前后无有见焉生亦不知得之者远近间人物也数日得失主人氏当官众完璧归之包袱内藏纤芥无失先是张氏讼官疑似扳指官追为急乃生心事白日青天有是举也不徒决疑狱于一朝而因得以脱周隆张衡鬪争不已之患不为利已不为祸人分金酬复生视之若将凂焉余达之恳求村众之怂慂生原非我有原无此义之言又若义利之辨有以豫明于先取舍之分不待今日虑之而后得之者吁贤矣生居家以礼孝友无间姑勿悉只今财帛世界居财帛世界之中独能自脱于财帛世界之外义利之辨别不爽屋漏之昭监如见有之乎不复有斯人也而今或有之诗云谁将西归怀之好音因乡父老请不辞而为之序府县奖生喻义学宪王公进生廪膳生加优礼上人之所自为可矣生志趣远大举此措之何所不可区区见与于人生之初心不如是也不详及云

　　○赠史方斋升浙藩大参序 【 为乡士夫作】 

　　琼去京师万里而遥国初以宪臣遥制至宪宗纯皇帝始令分廵道兼饬兵坐按识者以权重势专补按轺之所不及民之幸也然贤者藉是权以安民不肖者则藉是权便已甚者不必言矣贤者不免大抵杂雅俗半真假行巳清浊有养望待迁之心而无毅然有为之念官则利矣民无利焉至今我生不辰田里嗟怨人思国初之安不见今日之利敕谕事理天颜咫尺瑞未之有闻也闽晋江史公以嘉靖乙丑守琼旋晋兵备今七载不贪一节已出士民望外矣其政事则又井井条理胥吏不得援为奸蠹省徭费清符牒详讼狱宽捶楚三州十邑之人前所不便及所愿欲而不得宜天下并宜于璚者公先后皆罢行之大者文详小者立变琼内黎外海寇乱频仍民自视无一日宁矣当事者动以闭城退守为策残野饱食去来听之平时无保障之功际变无御敌之勇几不知兵备道为何职矣今昔异位公独毅然以身迎敌为士众先昔之骄子儿戏尽法律之与守琼日持法不阿无异虽经败衄不易初心士之不以成败论人者知公认真之心而奉行敕谕庶几矣士论谓周殿山之方正方松崖之才守胡嵿泉之峭直胡南山之和易公节有之勤训练似顾洞阳志平寇乱似涂伯辅今晋秩参浙藩政愿得一言以赠夫公昔以宜天下者宜琼矣以宜琼者行之虽天下可也何有于浙昭昭政绩具在口碑不为悉焉可也所愿于公者无替克修之功益广涵弘之度无私党矣行之有未至率直道矣扩之有未周皆性分中不满分也诗云如彼飞虫时亦弋获用书以赠

　　○黄广台思亲百咏序

　　孟子以善养浩然之气自许集义慊心以入则孝出则弟守先王之道以待后之学者自任修此孝弟养成此浩然泰山岩岩塞于天地孟子之所以充满于其身者不徒然矣斯道也尧舜开之史臣约之曰惟精惟一允执厥中舜以徽典继尧孟子以养气上接尧舜无以异也然二典隐而不发知言养气愤激人心源无异也而孟子益为之扩其流焉韩愈氏尝推尊孟氏以为功不在禹下以此而已自是而上后之人无斁誉髦斯士每以士气言之鼓舞诱掖言气不言义配道与义而义存乎其中矣义气节气之说大抵宗旨孟子以浩然之气养士以继往开来之责道德性命之微属之士也圣君贤相百尔有作得士为功而今之士下应上求则有大谬不然者诵孟子养气之言不知求之入则孝出则弟之义职在庠序朝廷官之曰弟子师弟子师云者无能可否于诸士子之间建空名于诸士子之上弟子行之师和之去孟子粹然仁义道德之言别为一种无谦逊无长上竞利鬪狠世俗之气唐代肃而下大学生丑行无赖今日如之商贾之心屠侩之行乃留更仆未可言也是举也是义也至大至刚配义与道有之乎其最高焉者决状元进士于科第之荣而亦不出于贪饕富贵之念有秀才之名无士气之实颙昂蹇骄较之孟子虽若毫厘之差义利邪正较之孟子不啻千里之谬过大学之门而不敢局顾尚何能仰视其学徒者哉济济多士瑞尝目击一方反之天下思及天下验之一方同流合辙为我国家二百年养士痛而曰浩然之气将绝响于今日也安得孝弟之人语之以师长之职一旦广台黄先生执思亲咏刻示予更祈櫽括以为弁曰将执之令诸弟子见其端知其悉循循善诱有依据也先生教长沙长陵水名人士皆有端范贞教之颂先声有在非苟禄建空名于诸士子上人也身言兼之回道术于既倒返士气之方颓师道立善人多朝廷正而天下治有望矣用是不辞而为之序诗云孝子不匮永锡尔类广台锡之真正大英雄却于战战兢兢临深履薄得之晦庵之说得统孟子诸士子慎毋以予言为不然云

　　○赠王朋江升宁波府太守序

　　自秦而下天子奉天抚有天下内公卿外守令殷辅参陪官惟备矣君子谓惟守令为重葢先王以其不能独理者付之诸侯今以其不能独理者付之守令今之守令古之诸侯也我祖宗待守令加隆绳守令之法亦加严悉日久法玩皇上御宇吏治一新铨部诸臣拳拳然守令为念然迄无如孔门由偃汉世卓鲁龚黄应上求者起于官为传舍不如私土子人之专入仕之初有异心矣而又圣贤之言不足以破世俗好官之谕患得失为初心善承迎为完计理不胜欲而卒之民之于守漠然不相关矣论者欲为核实之方久任之法久之诚是也此自国法为良言之耳法有所不及君子一体万物不以时而加损率性而行不因人为作辍是故立本于田宅树畜之先和心于庠序孝弟之后文为经纶武以保障仁兴利明诘奸随事而应应于其方莫非为民计也亦莫非自性而来也彼居然世俗之论无忤于抚按无忤于乡士大夫而又欲无拂于民簿书催科仪文狱讼富与教无闻焉性中曾有是来乎传曰心诚求之虽不中不远矣言保民也保民而分所保之念于干誉之人此时此心为诚为伪心诚求之自性而求之也性无是来君子率性是故上欲官之执此以往同所性于人上不欲官之执此以归守所性于已圣贤之道也道自圣贤参于天地故愚尝以为据孔孟之说而行之官之善也别为一种巧宦之说圆变自今不自古昔不善官者也而未易与俗人言也隆庆三年春宁波守缺铨部以朋江请天子俞之朋江能于性者也乃浙溺女贪诈之风淫靡游食之俗今得以改于其旧一人标凖而世俗之论破矣用是因同乡辈欲为赠忻然书之若夫县令之政御史之真君子曰青萝先生为不亡者古人爱人不以颂而以规言可畧也

　　○赠史方斋升浙藩大参序 【 为两学师生作】 

　　琼古珠崖郡今敝区矣货饶之名尚在人耳有吏于此后视今今视昔未涉鲸波先营囊橐甚者蓄货积实如饿豺狼上率下法贪济贪而民日居割剥吞噬中矣且地去京师万里按轺不及毁誉易淆甚哉贤者之难也莫能久于其位而贪者酷者焉能有无者比比巧弥缝蒙私庇无利于民有悦于上谢令去不亟上官不我亟也中人值此干誉动心百计逢迎无恤人已暮夜无知瓜子海物不可得而言矣夺诸彼以予此且惟藉誉口则申媚之士子乡官之奉一需之民而民愈难乎其为生矣遐陬肆意贪泉负心嗟嗟远民蘓息何日闽方斋吏公来自晋江守琼旋晋兵备七载一日如节省民费严敕史胥谓民冤之所及也珠琼之名人所忻得公习覩之矣馈遗先例公无犯焉土货民财不入胸次脱于其俗惬人心矣燕喜课士训先仁礼得一善惓惓然奖而纳之惟法所至则又小民同公不士故异爱民爱士有权衡焉先例货若士而遗民不与行也持法不持私后先政事大率如此书曰罔违道以干百姓之誉罔咈百姓以从已之欲公其有焉以此益民民得蘓息先时儿戏论兵公身先士卒寇来迎敌退蹑踪士骄将慢不奉上命旧矣公一以法律之事有诛之不可胜诛者不得已存化行以渐之心而实执孙武宫嫔之法屡经败衄益厉初心士之不以成败论人者反公重焉知公也志纪黎乱属之涂棐之才与志十字郡邑公日夕未忘也外寇方殷业未暇及可谓其有志矣士论上周柳塘殿山次及公言兵则谓公发挥之可涂上下今晋参浙政乞言以颂夫公奉职不恤身执法不为党淡泊养心不见货利是道也普之天下可也何有于浙士心镜善恶无系于私可念也用是不辞其请且使后公者知有士论公普及有日亦思为璚计云儒有高不临深言无忌也今日私恩明日公法汉人行之母替发扬之功益广兼包之度一体万物荡荡平平又诸士终惟厥初之望颂不忘规意也并书以赠

　　○赠陈元山任古田司训序

　　圣天子寿考作人付其事于国子学在外付之府州县庠成周九两系民师用贤儒用道我朝因之重选也近年以来学校官无可为诸弟子范者诸弟子自为就师特营举业希科第执簿呼名一吏足矣三五员费民禄食共而为之铨司视是空名无补轻之不与权显迁次士子得此因亦自薄一官终身素餐为事见今日之非不求之先日之是借口为贫而仕习非不可破也而祖宗设官初意无可言矣元山陈先生幼负大志一旦以资年应贡授古田学训拜命天庭充然无卑贬其官之意口语人曰君子性定于天官爵不与胡安定教授苏湖今如见也特非人为之耶吴沉诸贤相继卿相我朝有初志刚气迈予闻而嘉之愿一言为元山助元山之所巳知者不必言之矣夫君子讲道于读书穷理之时而不能不移易于外与物交之际是则世俗之论天下皆迷牵之而巳浩然之气原自天与惟孟子发之后世因之有士气之论夫士威武不能屈富贵贫贱不能移任以天下诚非复养浩然长河东注百折而不回焉不足与有为也以气养士无遗说矣然孟子义慊以生今人争克助之长一切利则趋势则竞无长上无谦逊莫能由孟子之浩然会尧舜之精一小人而无忌惮也皆以士气言之俗谓秀才为难管言气之无有于道也学校官不能止其用气之邪反或和其用邪之为当相率为谬周惇颐曰师道立则善人多善人多则朝廷正而天下治矣其能之乎差若毫厘谬以千里是无惑乎圣天子臣无克艰之思心膂恒难其寄之叹皇皇当宁若无一臣可为倚赖也朱晦翁告陈同父曰真正大英雄却于战战兢兢临深履薄得之若气血粗豪一点使不着也与孟子浩然之气正相发元山正气人也予虑其或牵于世俗之说也用是即士气之直养无害配道义者以为赠元山之所已知者少有过焉吾气正而相说以解矣不必言也

　　○赠顾怀东晋京兆丞序

　　天子奉天子民我祖宗临御在外以其事付之府州县布政使统之两京二十府直隶六部顺天应天不以自隶称秩三品体貌与部寺一根本重地天子所寄以奉若天道父母吾民尹若丞其选也王化首被四方瞻仰故凡爵位服命望司府特崇重焉列圣率由未之有改至今晋秩往往六卿之亚布政使无及焉人荣且崇之亦未之有改问职分事庶富教无闻焉素禄旷官视外司府为甚彼其人之自视初不曰食浮所事人也铨部亦初不曰职业不修人也其弊起于仰望待迁之说谓官列九卿不应复尔细务又畿甸法工部理街渠御史分五城廵察厂卫廉奸犯近侍董国威拱卫宫阙奠一人府县事无侵及也今也不然有侵而为之者四者权力与府尹丞忼彼侵之从而与之事可自行者谓体貌隆重不当为侵有于人者谓先例于是不能反祖制无是也而今自失之顺应之民休戚于尹丞不相关涉尹若丞今日人犹荣且崇之吾诚不知所以为崇不知其所以为荣矣怀东先生壬辰登进士第任给事疏大礼大狱诸臣恩宥与先皇帝争是非忠心义胆争光日月三十年危且贱安心处之无几微见颜面诚知吾职所至而义与之俱未有守道而失官者毫发诡随不为也志气既起塞于天地举而措之无不可也今春以银台参陟丞京兆诗云商邑翼翼四方之极圣天子化行先于怀东乎属之矣北上有日执赠处义恳即气节稽事功占小于大忻然书此以复非为佞也若夫昧虞廷恊恭之义漫不可否事占笔涉位署惟谨如韩退之所讥者又不必为怀东言之矣

　　○赠黄体斋升南京国子监助教序

　　感恩掌学事黄生仁甫别号礼斋余署教南平之日门下人也自幼苦心文学而行已亦自谨饬不风气自苟余素谓是亦科第人数也顾屡试无幸挨贡得分新淦之教后三年晋掌琼之感恩三州十邑之中感恩邑之至小者也弟子员数计亦诸州邑之后乡荐寥寥百年不一人与若不足为人师中留意者仁甫以丁丑年夏任特愤愤而起曰孔子不诬十室也存乎其人焉耳虽小有大诸凡庠序规件祖宗先年之定日寻纲目提数十生耳而新之不责货于岁时拜见之间意实志恳师道无愧焉一时御史有贤曰怀川先生巴蜀内江之杰也三谕详婉复之廵约通行之外千载一时声倡于上仁甫亦克千载一时和之然诸人联翩有年月日而仁甫助教之请则今壬午五年后事也士之素重仁甫者曰吏部三途借口之言今见行事之实色喜征文言赠夫士苟无会于锡崖之为高赠之诚是也夫亦知京师之所为美观而四方极乎两京天子之耿光今流之弊名利风生而诡随因循之病丛如矣冯道胡广之区蘓味道娄师德之地崔亮裴光庭一切辈会而合之之乡井家室也首善人耳到此则染京师人人出得口京师人人出得头茫茫乎天下之是也达可行于天下后行之到此无望虽今振作有人进之寸而退尺祖宗逓升积分之法及格方许出身且曰未也未也无乃途辙亦不免岐惑欤往北京而南行终身无到北京之日新淦感恩初脱井中之见错之科甲济济之间十手指摘发言盈庭爱仁甫者为仁甫喜吁能执之乎无能执之乎有师道朝廷有治乎笃其实而艺者书之天下之达道如是书曰矧曰其有能稽谋自天请诵之为行色之壮立已于大请自舒锡崖官至今无一帐文治

　　○赠周柳塘入觐序

　　善言仁者莫如伊川伊川之言曰仁者以天地万物为一体天地万物为人性所必有天地万物为人道所当行仁人性也少有不尽之分而生人之道缺矣我祖宗设官分布寰宇待守令至隆律守令亦急而峻夫其特于守令加之意者葢天地万物之性于守令也体之专天地万物之性于守令也行之切广土众民君子欲之欲我性也是故寒为之衣饥为之食争夺焉与之息有伦理焉讲明使之知所趋事为之制曲为之防犹之吾身言身则疴痒呼吸之必调言道则起居食息之惟慎是故守率守之职令率令之职而性道行乎其间矣慨自性学不明国法日久弛玩谋家利巳之念胜彼万物一体之初不曰官所以行吾性也而曰资之以荣吾家也操笔而儒者操戈而盗苏老泉未若远之可忧万里京师之琼实当之闾阎疾苦之情顦顇之状生灵之命悬于守令不悬于天子尤有难乎其为言者矣柳塘周公今三月莅璚一以圣贤中正之道行之即所行政若宴僚属清符牒惩恶劝善节用爱人和平之中严毅济之宛然颜赐由宓诸人矩度下车之日百利随兴百弊随革无所不罄其心矣谆谆焉教化先之举斯民同归于善公用道学饬吏治龚黄卓鲁不足为公言矣不徒从事于簿书狱讼之间而直探斯民心心相感之妙用圣贤凖矱收圣贤治功穷谷深山莫不翕然有去恶惟公是从之心莫不忻然以前无有也为公颂若不属已自与已不相干前后之守则然也公认得为已何所不至二百年来民情今日始泄二百年来民心今日始安秋八月藩司拟公入觐遵王制也琼民幸公之来悲公入觐于公又不免一岁之隔赤子慈母可朝夕离乎士大夫之情与民同之征予一言为公赠予嗟吏治不贪则俗古君子不可复见于世也于柳塘见之忻然书此以赠且以促公觐事毕而来归速慰民望焉

　　○崖州太守蔡养斋致仕序

　　蔡养斋知崖州事二年矣一旦有旨勒令致仕出崖州士民意虑之外庠弟子员不远千里恳府道留之不获诣予言曰琼去京师万里崖在府南千里之外为中国尽地昔称荒险山草州县大兵两及之后海寇蹂之只一太守孤臣孽子小得生意而犹欲夺之耶诗云昊天不佣降此鞠凶乞一言以为之吁先生图之余惟蔡侯擢自澄海而来时万历二年十一月也崖老少逃亡十百先日二十年矣今寇□小戢然一面黎三面海屯兵千百又未可曰来则备之保障在□□无忧也事未有定复业为难煦育招徕侯无所不竭其焦劳之思而亦无所不极其综理之计无耕田之人存先日之税侯缓其二用其一事之不得自由者应公恤下百凡调停类多如此百姓倚仗而安施云霓于大旱之后民之悦之非偶然也其尤伟者四村仇激径自抵其巢而谕之曲突徙薪一州宁适庚子己酉大师十万有其功而亦有其害未足为侯言之矣一时岚瘴之忧驾为疾不堪事之痼以此为民以此得谤君子信谗何冤如之民士愤不得其平而言然民士念自为生之苦剥床以肤激发于侯宋蘓洵衡论重远一篇衡之刻也曰远方之民虽使盗跖为之郡守梼杌饕餮为之县令而上不之觉然则今有龚黄鲁卓民声称之能觉之乎势使然也不幸生为远方之民自不幸陷于生长无计出脱远方之势黜陟之典无得于黜陟之当太守佐属以黜故去州先年事诸庠士则亦多为不平矣继自今复有如蔡侯之冤如蔡侯之冤而甚可胜愤乎为蔡侯愤不能使日后受如蔡侯之泽小人剥庐愤之何益小弁之诗曰君子不惠不舒究之巧言之诗曰君子如怒乱庶遄沮出位狂谈尝以为官于人而人不之贤者纵使众口交攻亦当视彼贤能同久任以观其定曰无容播恶朝闻而夕斥焉是不讲于毁誉爱憎之变而又不晓于一警百之道也我太祖得天下起自侧微末受天命以儆官邪三十一年之中重典峻法正巧言沮乱之方而君子之怒也人有畏心天下安乂狐疑骤急于始姑息优容于后而今坐是为累用小弁之舒行国初之法上握审势之权下有吏习而民安之益远方憔悴圣天子瞻言百里之中润泽而出脱之矣此在廊庙诸君子加之意因蔡太守有深感焉僣以美及之

　　○汴水寻源卷序

　　汴梁■〈木巳〉邑之屈葢自始祖让至今凡十有二世矣无虑数百人汴称瓜瓞巨族虽亲尽戚单而崇古修睦伏腊祭祀婚丧酒食以时会焉一本之情未之有改也夫人情聚则乐乐则心系之四海之内一旦而聚于道途之间初非先日之亲岁月论交之故也燕谈笑傲有乐之者况在同宗之系自厥初至今一体骨肉有以联而属之者乎诗云燕笑语兮是以有誉处兮情也而亦势也屈自襄垣公洪武中謪戌于琼■〈木巳〉邑之屈至是分而为二苏老泉自叙其宗之谱曰服尽则亲尽亲尽则情尽途人也吾所以相视如途人者其初兄弟也兄弟其初一人之身也夫以眉山一地之聚长公有势无如何之叹矣况事殊势别分而为二而又隔之以万里之途难乎其为情者哉虽然天下所得而间之者事也心则旷百世而相通所得而别之者迹也气则跨百里而相合屈勿轩以庠序之英心笃礼义生长于琼妻孥俱焉子姓有人而汴水之北■〈木巳〉夏之墟切切在念其心其气祖先宗戚则既无间然矣一旦作而思曰神交梦与者之为固不若见形听声者之为切吾心所存吾气所发尚恨无以为依据之地也念兹厥初匆匆行色祀先合族今日得以不徒为想象之托有期日矣士友辈相与义之遂歌矢诗海门为别因问弁首之言于予予之心亦士友辈之心也孔子云君子笃于亲则民兴于仁勿轩昔日之同于宗也以心今日之同于宗也又得以不悖于其迹事有依据其道光矣本斯行也而孝弟之心有不油然而生者乎时例宗人从戎其不从戎者置军庄焉往返行囊须此为赠厚道也而利在焉勿轩孝弟充于中发于外不在是也用是不辞而为之说且以为■〈木巳〉人告焉

　　○注唐诗鼓吹序

　　古先王成就人才由今考之大抵六经并行诗教为首夫教以言行诗亦言尔何以益人而先之若是葢人禀天地之精言语文字之间天地精神之发也约而为诗不多言而内见蕴藉外着风韵天地精神以诗而骋骋则袭物感人变化因之礼称人声在上长啸中宵敌骑因之而北有矣诗能兴人往往而是游艺之道百世以俟圣人不可易也锦台廖先生有得于是丁丑会试中乙榜来署琼山学事课弟子员因出所注唐诗鼓吹八卷示之夫宋一代抡士用时义论策我朝因之先宋而唐则以诗赋锦台日课生徒遵时制也乃以先日于鼓吹中有见并之前人之注鼓吹多矣章什句解究其事之所自来探其意之所含议较锦台不及为甚余谓同一文章取士如以其文而已兼唐及宋为得我朝之阙亦宋人之阙也使之文不为使之诗文且可以为全乎哉锦台造精学博得我心之然矣虽然锦堂新会人昔公甫陈先生讲学白沙天下企仰其品题以前诗人曰子美诗之圣尧夫有别传向来称作者二妙罕能兼唐而下学诗匪杜人卑其诗未有许可及康节者乃公甫又若于康节独推焉少陵爱君忧国兼之于野之获发之视彼流连光景漫无邑居为据诚一人矣吟哦浩歌胸中造化一动一静之间天地人之妙也少陵能之乎葢不特文彩动君之夸随尘冷灰不用为愧一二不足道拳拳君国之念尧夫亦奴仆而命之矣宋进士许洞诗会九僧约以山水风云竹石花草雪霜禽日星鸟无犯其一九僧阁笔夫天光物色抑亦一时之触尔本真在我因触而悦故亦因触而诗假若周朱张程有洞之约性真之悦出之矣无待于外能困之乎子美除却君国诸作一时曳白料必九僧同之可圣取哉严沧浪说诗方之妙悟禅道曰诗有别材非关书也诗有别趣非关理也羚羊挂角万履庵鄙焉夫水月镜象言若荒诞水诚有不可执着之月镜诚有不可执着之象而非诞也文泥矣以诗之曲畅旁通随乐而兴济之文之妙也履庵直据文理或则古诗人同物之趣无深会乎伊川程子指穿花点水之句闲言无用惜工部一生之心自少而老止有二诗绝句是亦履庵之见也余尝谓唐宋诗人均尔一知半解之悟孰为唐高孰为宋下欲定说于沧浪履庵之间彷佛二妙合去取焉而未之及荆川唐子履庵之师也履庵尝以其意附刘因于卲子之后谓天资学力若未足然已为庄陈权舆矣吁礼义无穷人心有觉况赓歌风雅颂诗法在焉自是而后又安知无有兼庄陈静修出且入二妙而上之者乎余时以注白沙古　叩之锦台锦台谦曰无得也夫锦台生长新会时去白沙无几有得于白沙权舆后学有在矣权舆于白沙鼓吹又不必言矣透彻之悟锦台其尚求之

　　海忠介公集卷之四

　　●海忠介公集卷之五

　　琼山海瑞国开甫着　　　　新安王贽献甫阅
　　关中焦映汉雯涛选定　　　男世爵绍庵
　　瀛海贾　棠青南编次　　　男际熙庶咸校

　　记 
　　志铭 
　　赞 
　　书简 
　　议论 

　　◆记◆

　　修学宫记 
　　乐耕亭记 

　　○修学宫记

　　宫室一手一足之力也哉民日从事于官府造作之中伤其力不能不伤其财其害孰要于是俗有与人不睦劝人盖屋之说受天子之民而牧之外者顾其智不俗人若哉目谓供游观之丽也心谓不为出巳之财也南华之经有曰大林丘山之善于人也亦神者不胜余意欲持上古茅茨土阶之道不失赤子之心化今人心然天下事亦有必不可巳虽大舜生今之世不能巳之者取譬近事以例其余府学之为官五琼山三一官一舍仅有其一人间世有不同之人情乎出纳盈缩之权今非有司官不能官舍美不美不同未见其一人不得居止之安六训导独无所有祖宗九经治天下体羣臣则士之报礼重初不如此不可一日安之事二三十年人安之太守敬亭唐公莅任之次年书院中有危阁改公馆而日封锁之何补也转之府学后山之麓事非创新为之通风日于文庄石室之中板其周围上下尊经贮从古经史石室贮文庄公著述世史正纲学的遗稿会稿墨板犹有存焉贮其板启圣祠地址湫隘更之前右爽垲之所合训导宇而时一新之材力不至于此创成其一其五期渐啚之堪舆家有白虎昂头之忌复门棂星之左见龙于东敌西方之口前南城麓坡陀草昧之象也辟而广之城壁立而廓然文明矣士子前瞻雁塔后眺尊经风光物丽不可谓非身心性情一助也省牲置之所储祭品别之库有合于制先有今坠先人未有行之者今则为之后先错举皆万历七年八年月日之事其修径栽植一瓦一木补葺罅陋亦事之不可巳而非其大者不计一心在民亦未尝不一日一心在士其功如此士类感德之深向余毋吝一言纪事之盛夫今日可以茅茨土阶言之乎非其时也势有不行因之士有天下国家之志不能待舜圣人之时毋失舜圣人之心庶可小补之尔敬亭公太守当日之事爱民必其俗之改爱士必其习之正不觉声色之峻俗士言不便矣不以今之所谓厚悦其口伤民财力悦其目乎日举兴作之中不忘与民休息之意造士之功于是尤见其大贰守宾湖杨侯别驾鹤峰黎侯以调去任刑厅大东刘侯与有赞成之力于义得书虽然古人谓文人纸费梓文曰灾木今灾石矣茅茨土阶是亦不可以巳乎并之为记

　　○乐耕亭记

　　始予未接西埜先生意一豢养之人云尔获交数岁见其诵砥行廉隅之士欣欣然羡焉若有企望弗及之意呜呼休哉兹世禄之难也交益久见其闻仁笃检约之行欣欣然羡焉行且钦崇敕厥躬诗礼训厥子败度维欲败礼维纵将深愧弗为焉呜呼休哉兹世禄之尤难也嘉靖甲辰之岁于瞻玉堂遗址之西墨客村构乐耕亭于上将以统率仆佃之耕非徒取名于此也一旦以其事为予诵予讶且喜曰贤哉先生乐耕之意乎而尤之者则曰不此之葺而顾彼营焉裕祖之蛊非孝也予意不然贾子称一夫不耕或受之饥一女不织或受之寒今之为民者五曰士农工商军士以明道军以卫国农以生九谷工以利器用商贾通焉而资于天下身不居一于此谓之游惰之民游惰之民君子之所不齿也世咸以异端游手目之而不知儒生贵族特甚先生以文庄嫡裔居宝丞之荣俾自弃于游惰之域以逞无疆之欲则凡可侈可淫之物罔一不备其为园夫红女之蠹可胜痛哉视异端游手之害十百矣维亭有作为耕也且以乐名推此意也必不忍腴若饮食为谷粟之靡必不忍睆若衣服为布帛之蠹又必不忍厚若声色之娱妄若货贿之聚为厥生伤年弥邵德弥崇举凡淫侈小物为世禄子所有者咸芟夷蕴崇之澌尽矣呜呼不贤而能之乎仁笃俭约亲覩之行义节之羡行且于反官之日可期矣亭扁乐耕岂曰小补哉若夫流连光景假此亭为游聚之地瞻玉堂有述亦殃也乌乎孝始而士今而农不为五民之蠹诗曰孝子不匮永锡尔类其先生之谓乎呜呼贤矣哉先生曰兹吾志也敬持以为记

　　◆志铭◆

　　黄恭人林氏墓志铭 
　　龙南令雁峯吴公墓志铭 
　　梁端懿先生墓志铭 

　　○黄恭人林氏墓志铭

　　余与暾江公共籍琼山居址去不十里许恭人林氏之贤闻之矣而门内朝夕事不及言共细日月有时将葬其嗣燕石君以状付余乞从先人故事为志予辞不获据状叙之感今稽昔按恭人暾江公同东岸里居高士林翁女也燕石祖主事豹岛公与林交莫逆一日出暾江公见翁奇之口言恭人矢与为配意与其母冯氏不合盖冯不欲以巳富家之女女贫士旦夕进有泛言乃翁执初不易毋论丰约恭人逆知父意之有大也言归黄门之后虽处贫则难未尝以毫末缺为夫君向学内岐其心之累脱富而贫有亡黾勉盖自入门来而妇人从夫之义无歉然矣萱堂有姑峭厉其性而恭人朝朝夕夕反得吴太安人之心啜菽饮水饥仍之岁有之太安人见妇有色笑焉盖恭人妇礼无失深爱之下又婉愉而有感动也暾江得有恭人之后不徒外有亲师取友之资抑且内无高堂奉养之缺年二十五领乡荐历六科第进士盖又十有九年彼一时也士风俗啬无异其先黉中之日也而恭人安之第进士又四年乃授西曹主事西曹无外差京城衣食难于给而恭人安之安之于不得之日易安之于妻妾之奉改心他啚得之矣之日难我入自外室人交徧谪我恭人不为也暾江不变塞于举人进士之初豫养澹泊之心为他日有为之地恭人成之其尤可言者暾江以嘉靖二十九年部郎资及得推临汝刺史二千石一迁衔而诸不同矣恭人方且不自为逸随官仆蔬艺绩纺有不堪尤之曰秀才小家照旧如是不自逸于太守恭人之日反逸于其它焉乎恭人惟俭惟勤初终一心虽百十年之久可以占知于知府一官之日何也俗言得官喜其享有一官之入享入而盛内外员不亲民知府若也暾江不幸嘉靖癸丑岁内艰服阕则赴部例也法也而恭人意独不然枕席之言若于古人知足知止先几而退有默得之今士夸功名大指又在富贵钟鸣漏尽行犹不休多之矣日无见闻闺守之女反有出于日有见闻士人者之上有之乎宦海波涛暾江补池阳晋宪副望荆襄而戒心焉上疏请归田恭人不行一着为先导也归田之后夫妇如宾若加先日恭人之为暾江公敬有自来矣吁贤矣哉大抵暾江性达旷恭人性深沉达旷矣而非得深沉者加之收肃终不免于水以济水琴瑟专一之失黄氏厥子若孙于琼称盛经史精微暾江之力而朝夕检约自童孩以至今日弗使纳邪而由之正恭人之助居其多也言念恭人妻道妇道母道无不可纪奉先筵宾酒浆应对内外宜之家下人不失恩顾事事训讨则小不遗葭莩之中有急则周少或渐染流俗不以一失不勤饬谕暾江晚年益自疏放恭人又自严整过前持其家及身内外斩斩微无不谨可否相成以一妇人而天资近道有如此燕石谓家有严君父母之谓并暾江公而称之诚得恭人之所为恭人矣恭人生于弘治癸亥十二月二十二日卒于万历乙亥九月十二日享年七十有三先嘉靖甲辰以夫贵封安人后嘉靖甲辰以子贵封恭人以丁丑年十二月十七日合葬于金鸡岭暾江公茔之左恭人有是全德天与全福铭曰
　　亦有先几之见又不止于为妇女之仁翼夫廸子奉姑及身小无不及惟大有伦利牝马之贞往元亨也齐驱士人振声今日正家而定盖自有因御穷持富莫与之臻鲐年命服羽螽趾麟勿替而引命自天申金鸡之兆卜者曰气固而悠益久益伸百千万年倚欤恭人式德如新

　　○龙南令雁峯吴公墓志铭

　　龙南令吴公之捐馆舍星霜屡易矣其乡所撰行状则鄱阳令王子汝为也公之季嗣觉以志铭久未有属为缺典乃持状诣予泫然愿有以请也予为公晚辈盖素辱公教雅者不敢以不文辞谨按状识之公讳诚字明卿雁峯其别号也南湖之西有峯名雁塔公居濒之因号焉其先闽之延平人世居永安之贡川大父讳本字渊泉娶罗氏生子二长大用次继祖以避景泰癸酉兵乱携继祖入琼续娶滕氏生女荣姐滕氏卒本拟归闽以继祖与荣姐留琼毕其婚嫁而归更继祖名俊字子贤娶周氏有贤行生公公幼颖悟过人稍长嗜学不倦年十五游邑庠踰年考妣先后继丧公哀毁如不欲生葬祭尽礼姑氏荣先适李举人明年二十四而孀无子矢志不二归吴抚公如巳子为之聘娶教戒谆切公获励志举子业无内顾之忧正德丁丑姑辞世公哀恸如丧厥妣殚力葬服丧三年乡人义之具请于郡旌焉时桐乡王公佐西洲唐公冑会修郡志载之孝义传附录诸名公诗章以美之庸以风世也己卯公领乡荐嘉靖癸未试礼闱弗第遂就谕柳城时按院谢公督学唐公雅重公文学檄统八桂书院五经师事寻委修柳州志咸以成绩蒙旌丁亥擢掌教赣州督府唐公复命修都台志凡诸谏草诗文多属焉其以才识见推于上如此公在柳时唐公密遗缺膳百金公固辞至再唐公为之愧服在赣有指挥某罹法当刑以公受知督府密遗三百金求免公挥而郄之唐公闻知深加叹赏其以廉介见重于上如此乙未擢令龙南首厘宿弊四十余条严禁令绝苞苴奖善化恶植弱锄强民赖以安有龙南书生冯尧者以强盗株连系狱公力辨其冤释之远近称明县与龙川和平接壤流贼肆劫难制初督府阳明王公剿三浰招二酋谢钺李鉴者给以冠带使戢羣贼至是纵党为殃公乃建议当险置舍巡守缉捕遂持军门檄入贼巢相地二酋恐诛出迎公廉得其情因设议以贼灭贼密遣武士檄二酋期日擒斩诸贼解功行赏如期无功先加灭戮二酋悚息受命会沙头贼徐守沐等僣号倡乱钺鉴伏兵擒捕上功军门悉平余党境内晏然其以勤能効劳于上如此县中巨猾陈攸徐杲辈素党羣贼以贼破尤公适小民诣县告攸并占田土公明正其罪攸怨益深遂与杲贿嘱泰和刁犯萧福捏词诬公公直之当道得其状寘之狱公复视事因浩然叹曰道不可行矣遂恳乞休致丁酉冬解组南归阖邑士民攀留无计卧辙挽舟者斥江路有远送至数百里者咸恋恋不忍别盖公能爱民如子故民爱之不啻慈母然归则寓乐烟霞绝迹城市静坐一室左右啚书布衣蔬食晏如也公古貌古心孝友笃至蚤失怙恃每遇春秋诞忌日辄兴风木之悲姊年八十无依迎养不怠没则以雁塔地葬焉性尤好义乐施有称贷者罄囊与之不计其偿课子讲学从者云集教人以立心无妄为本乐道人善口不言人过乡人咸信而慕之凡有私鬬皆就质平因参酌蓝田乡约朔望会众举行期以反淳敦薄至今赖焉晚养静湖南疏阔世事当道有司每延访加重时有廖安者以人命诬讼公兵宪巅泉胡公诘之曰此非郡志所载孝义者乎立置讼者于法明晨命车就拜对语移时因四顾垣屋叹曰真清白吏家风也小洛何公按部至闻公名造其庐而礼焉郡推徐侯邦佐以乡饮累请公不至躬率诸生诣门敦请始一为之出其恬静足以激贪懦大率类此生平触景兴怀动必形诸吟咏所著有雁峯集诗晚年日录共文集凡若干卷藏于家塾岁戊午泊庚申寝疾者三年绝粒历四余旬而精明不眩乃属其二子曰汝曹知遡本源乎予大父渊泉翁豁达温雅常以琴书自适至琼以贾为业有市绢遗金者既去候其还而返之予父纯和府君端恪谦逊与人无竞邻有屋垣侵其址仆辈直之辄戒止曰彼所侵咫尺耳何以较为尤轻财好古有债负则焚劵示之吾所以有今日者祖父积德不可忘也公享年八十有二可谓以德致寿者矣公卒于嘉靖庚申年卜葬于白水塘那坛之原寅山申向盖郁郁佳城也复为之铭曰
　　于惟吴叶延浦发祥生此哲人褒然琼阳吏隐南湖既寿而臧斧屋之封精灵永藏有谷以贻奕世其昌令名不朽湖山苍苍

　　○梁端懿先生墓志铭

　　番禺梁端懿先生宋大夫也当南渡时不因官爵而变学守惟以道德而范乡邦世皆以先生称之瑞亦番禺人也隶籍琼南追忆昔年旋里过沙茭问旧故经葛麻冈获礼先生墓读前学士黄公谏志其墓甚详后与先生裔孙建柱臣辈同学省城禺山书院其院乃先生讲学旧址祀先生其中瞻仰德徽亲依灵爽非一日矣兹庚申夏建等重修先坟遣使远至淳安具状乞余一言志墓予辱交贤裔夙慕高风敢以不文辞按状先生讳百揆字宗盛其先闽之晋江人赠太师越国公格之后大父文领翁由雄州入广居桂林乡父讳仲钦博究羣书尤邃性命之学以真知实践为事真西山称为纯儒丘文庄追表其墓先生少谨厚苦志力学登嘉泰甲子省元嘉定丁丑进士初授太学录晋符玺郎历奉议大夫立朝侃侃虽职非言路而屡疏条议国政直谏有声后值废立抱病休归隐处禺山辟异端明正谊有功名教学者称为端懿先生生卒详载谱乘娶沙湾何氏封宜人子四靖厚智彪厥后分居南顺多以文章德业显予谓宋室当忧疑之日使先生得行其道言正言行正行维挽安全纲举目张百弊刬绝天下共享升平之福岂不甚善不知先生斯时不尔也常闻人臣以道格君而化之上也以德匡君而辅之次也以是谏非而痛之下也夫人臣亦何乐居其下以谏得名哉然国家误用小人颠倒是非纲常伦纪荡扫于青天白日之下举朝皆贪位保禄巧媚谄佞之徒而于直言敢谏之士排诽怨谤有不杀其身不止嗟嗟时不我为势不我与端懿先生所以抱病休归退隐禺山明道见志也先生没今三百余年矣而先生直声亮节百世不朽也景仰先生当何如哉因为之铭
　　时而可行批鳞逆耳时而可止明道正谊珍藏葛山名垂国史奕世流徽德音罔巳宜尔后人介以繁祉

　　◆赞◆

　　赞萧氏一门二节

　　○赞萧氏一门二节

　　予读东洲李太仆所为双节传观二母寡于华年依孙子为命历三四纪而念夫之心迄如其始矢心天日苦志丝枲未尝不壮其竞于守而可为顽懦者寓激劝也嗟夫人之自立于天地间能以其身为天地万物之依者其道有五焉五教贯三才而为一君子重之然圣王制世御俗所急而且先者惟臣之良妇之节崇显褒异拳拳然持此以为天下励者是则何故盖以义合者而能不悖其心可以改醮而他从者顾终守于一志一行类无往非其自立之地焉矣况夫遇有常变君子觇人恒于久近间求之昔人谓慷慨杀身易从容就义难久近之谓也是故夫亡则无所为矣无所为而一从不移虽金石之坚未能远过彼夫存之备妇顺而家理宁未足为难矣士之从事于上多者计三四十岁少者亦不下十余岁承于显或悖于幽毅然誓不以所职负吾君者竞于始或渝于后历年所而心一焉彼殉君于日月未足为难矣藩宣不悖可以见臣义之终孀守克坚足以辩妇行之备故君子论人廷之效忠闺之着节无轩轾焉而厉世振俗独于此拳拳焉者亦以其久且大者则难中行不得惟过中之狂士属心焉仲尼之所以善于造就也矧今所取当于天下之教者何如哉爱其子而深为之计顾以守雌之道进焉以水济水血肉虽可保永于世而德义之有于身者去贤圣或邈矣谓之能成其子也然乎于多士讲学之际二贞并萃独非君子之所欲扬而不容自巳者乎孟子曰百世之下闻者莫不兴起也况于亲炙之者窃慨臣义之衰节操之坏有如三才所藉以立者而仅于二妇焉寄之则夫祇念母氏不改之心奋臣子不悖之义侍御公之造福南粤有必然矣予粤人也鼓舞之怀不能自巳用是书之以颂

　　◆书简◆

　　启刘石圃诚意伯 
　　启谭次川侍郎 
　　复郭梦菊 
　　复史雁峯大仆少卿 
　　启史方斋琼知府 
　　复叶立斋陈熙斋诸年丈 
　　复熊镜湖军门 
　　启熊镜湖军门 
　　复周柳塘琼州知府 
　　复赵大洲阁老 
　　再启阁部高中玄诸公 
　　复淳安大尹郑（讳应龄）
　　复侯星吾潮州知府 
　　复史方斋琼分巡道 
　　复徐继斋尚宝少卿 
　　启谭次川侍郎 
　　启刘带川两广军门 
　　启殷石汀两广军门 
　　复胡■〈木巳〉泉都掌科 
　　复欧阳栢庵掌科 
　　奉二守陈南川书 
　　与琼乡诸先生书 
　　复巡按龚怀川 
　　复总督凌洋山 
　　与博白大尹林仲和 
　　复分守道王用吾

　　○启刘石圃诚意伯

　　承教多矣以冗事未能奉复种种事须汛毕日往巡历应天面及之平生爱公念公非有所忘也散兵颇多寂无转盗之事无俟再收或有浮言置之不闻可也吴中刁讼略无分毫事情而驾为天大之说诚可骇畏生亦未尝不重处也除发府县外衙门前尝不绝七八人枷号又先痛打夹苦之候月满发驿充徒曾有解审二三起俱原告中途脱逃解人告称闻此重处声也生心喜之谓可以消息刁讼矣公访问可知其故楮末所谕曾无萌孽公留念及此感感容别日更有相烦也人回谨此奉复惟台鉴

　　○启谭次川侍郎

　　闻公日有归念诚意伯人至复领求退不获之说汉张楷之谓樊英曰以子之出能辅是君也济是民也公负重望而起人之许公公之自许何如也如斯而巳而遂归耶北来人询及仓事公励精过人殊为欣慰户部错认做个钱粮收头犹之工部错认做个木匠头公今所事钱粮收头外户口树畜有进步耶等而上之大臣以道事君疏通民情成就君德荐引人贤无不可者如此而归公于初心有慊然耶心有不慊必以初出为悔以初出为悔何不即此一出行之俾我心慊老成典刑外公无可望者天地万物原君子本身上事见难而退自附于知止知足之说曰既明且哲以保其身误矣公今日只欲如汉二疏而巳耶贤哉二大夫俗论也谬说也不敢为公愿也

　　○复郭梦菊

　　旋衢归田之日承尊意矣卒然不报遂至今日岂无便人闭门少有交接有行人而生又不知也然其心之勤未必若书之怠分守道王用吾有言官阶四品十外年宦途而归日租屋清操可知是也是也有贤如兄况是乡年之雅握手平生心胷如见可一日而不仰思之乎所恨乡井同而有一千里之遥回念京都月日之会反不可得不与一时相从刻薄致有今日然数年间日所发挥亦得区区见平生之素矣此心何尤山林人又有山林作用硕人之宽料不至求田问舍而巳矣如月旦之为计也前十年能守后十年变节不能愿惟高明坚之遥望飞鸿附永矢为门下进小刻五册呈览便中亦有可教不吝金玉愿也幸也不宣

　　○复史雁峯大仆少卿

　　礼以积财能散为贤者中行之行生二十年前会试经南都闻翁名称诚哉居廊庙济天下处乡党济及一方仁之为道无施不可也近望沙公备及与今昔耳闻不谬正欲达之左右望翁成终成始施于有政适华札下及使归特此申候致私念仁道不大行而加不小施而损惟留意感公嘉惠段绢槩不敢领酒果拜赐矣并附谢

　　○启史方斋琼知府

　　三月间闻舟次上新河口令人探之则己发帆数日矣咫尺间不得一瞻颜范可恨可恨仰惟我公守巳冰蘖视民若伤诚百年内未有太守也环海感戴何可言尽南来人因问而说云自公一身言公无可议矣然贪酷未免肆行吏胥如旧为害里甲用度猺平加征未见其大有改革过前日也纤微曲折照察不及终为不满之分此则在公加之意而巳水清无鱼治去太甚别是一道尽以为据而施之政事焉不可也生自入仕至今未南归俸金所入仅仅足用余无分文可债可货田业止祖遗粮一石二斗外未增一亩一升有以二事呼瑞衔进状者皆诈伪也乞台下一查治之勿少假贷上碧崖下县属并乞转此相谕人便特此申候兼致愿私万惟留意瑞南望沧溟惓惓无任

　　○复叶立斋陈熙斋诸年丈

　　贵府事生习闻之矣与今华翰种种说无一参谬为虺弗摧酿至今日以千万人之命论之前人之罪不胜诛矣今日坐视之人能逃责乎天假贤守才足堪谋足济直前担当直出数十年郡守之上生为诸年丈地方庆幸久矣而当事者啧啧有言焉可怪也凡百事可以尽心得以竭力无不为诸年丈少効一二以期无负但核兵克粮言执法可矣论情则处之亦未尽是用其力而不满其食亦人心之所以不服也虚数虚粮事非一朝一夕特非情所不便而不可行者欤将相和调则士豫附成天下之事而以乖戾之气行之彼我文武区以别焉不可也侯守不久大用始终造福于潮诸公罄所闻见左右赞襄侯守益励初心宜通而通宜执而执则区区至愿耳诸事不及尽者付回人口数年殊缺候问不便也统惟台鉴

　　○复熊镜湖军门

　　王道长至拜领华翰谆谆然地方为念仰知海滨有赖十年巨寇一扫而平不难矣从前军门每每不能立有实功实业其病有二第一是怕自巳死第二是怕士卒败憧憧二念而其所谓勇往直前者索然馁矣能有济乎广中用兵见敌便败全坐士不用命一句谭二华前后迄无能执孙子斩宫嫔法尉缭子半杀士卒行之正以儿戏将官骄子士卒故非一日万一约束加焉激而他变成败观人百谤随之是亦畏败之类也今日之事果能不蹈前辙矣乎士卒必用吾命执事能了了然信之乎如其不然良法胜算无所用之鲁仲连论田单所以破燕曰将军有死之心士卒无生之气夫古人岂欲其死与败哉道如是也机如是也万惟留意今日之事惟此为急若其设伏用间伐谋击虚目下船所宜造兵所宜募地利寇情事之不可遥度者此则先立乎其大之后一经纶之而巳无难事也朝廷公念桑梓私怀瑞临楮不胜惓惓

　　○启熊镜湖军门

　　君子成天下事类皆虚巳乐听为之生非其人感公虚巳下问且自念他山之石可以攻玉王道长捧华札据愚见随付莫员外奉复矣料公自有成算刻日见功不必更为赘论医道多端急则治其标缓急皆当固其本广寇大都起于民穷民穷之故多端大抵官不得其人为第一之害扫平之后愿惟别加之意使元阳得有底定之所焉斯为可耳瑞尝谓兴利莫如久任除害莫如募兵自以为切中今事区区致望于公此而巳不然止绝于今祸将复起于后我兵中大半贼人虽一扫而尽宴乐太平生不敢以功颂也生叨转誊黄老母年八十矣不堪奔走不得巳止上荆妇柩归狐死丘首道途多故欲乞一钧牌以保无虞若于事体无妨惟公惠之夫马廪给妨百姓烦驿逓不敢求也

　　○复周柳塘琼州知府

　　生于公原未有闻识也旧岁入京会虞坡问及坡翁称正为海外求此人物时不胜喜忭穷荒僻壤得此大贤为之困者苏疲者息矣何幸何幸下问地方事及居官矩度此等具人心布方册举而行之而巳本无俟于人言况在执事高明之见尤不俟人有言遵而行之者耶今人每谓做官人有套子比做秀才不同不可苦依死本俗人俗见谬妄之甚区区惟愿明公执我经书死本行之而巳如此不执虽熟人情老世故百凡通融失巳失人全无用处士夫如通判廖平庵年高识邃生自幼业师也可就问余事散见奉去数帙中兹不备悉明公寄三千里之命诚不可草草为之昔人谓伊周之道得一县亦可小试况一府耶瑞不胜惓惓

　　○复赵大洲阁老

　　政府新命闻之忻忭百倍公任以天下为天下苍生不觉过喜幸也今既数月矣施为次第在公自有剂量伊周事业具人心布方册宁待请之人而后知也哉今人事权在手每每不满人意病在借口时势难行因循迁就公勿以此自安斯高出人人之上而天下与有幸矣承谕散兵事巳处之停妥矣人之讹言勿听之可也荒岁无从得米事机甚是可虑议浚吴淞江兼行赈济乞留米二十万石亦计无所出不得巳而恳之君父之前也惟公力为主张使得成事条约二册呈览更祈加意详教

　　○再启阁部高中玄诸公

　　区区竭尽心力正欲为江南立千百年基业酬主恩报知巳也纷纷口舌何自而起且如散兵一节此岂小事瑞亦日夕拳拳私访公问科本先后事绝无影响可怪可怪此事从古有之不平之恨一笑而散矣但生百疾举发是实不能再当官事林下何曾见一人日夕念之家乡万里老母年八十一能将之而去又能将之而来耶是以一向不敢言疾今则万万不得巳矣恳之君父惟明公少加赞成人情世态天下事亦止是如此而巳矣能有成乎母子天性熙熙山林舍此不为而日与羣小较量是非万求一济何益何益生去意巳决惟公成就本内别有余说诸事垂成中止不得其平而言非悻悻见颜面也惟公物以为讶不宣

　　○复淳安大尹郑 【 讳应龄】 

　　使至承惠高篇遡流穷源曲尽今日利病令人仰服展省馆书疏义气凛凛如见乃知渊源有自非偶然也伊周之道得一县亦可小试亦淳安人今日之幸矣江西钱粮俱入一条鞭法小民既知一定之数官亦得通融缓急应解两便尊议独少此耳余皆至当无疵驳捧诵再三因知拙刻滥称政事旧令尹之政必以告新令尹者尚缺然未备也时事近稍清明人尚苦节交际之礼指为贿赂比之先年贿赂之私借名交际不同自今期与公高下议论有见辄尽意附便相示彼此有益若仪物分毫不必见赐亦彼此心安也恨与公相得晚特此惓惓致私愿并候兴居心诚求之虽不中不远矣诸不及者惟台鉴

　　○复侯星吾潮州知府

　　生性苦直率好贤如渴见一善必曲为回护加意申奖汲汲然恐其不得贯通显明达之天下也况在执事人中尤不易得神交气合先有一日之雅者耶中心藏之何日忘之非浪说也生前岁以人言归入境访问得不征钱粮违道干誉之说又得铺逓保状借名于人出执事笔之说此皆上人口语若士民则颂德如一较在南都日无异闻矣夫士君子立巳行政宁必人之我誉哉邦家无怨不过因人自考道之一端尔非以无怨之言尽人之道也推其极不如乡人之善者好之不善者恶之亦曰视皆好皆恶则不如于此尔亦非曰善者好恶者恶自考之道尽于是也守巳方人孔门自有成法恤人言亦不恤人言君子尽其在我人言不足入吾心为轻重意矣但今士大夫皆奔走仕途人物洗心不清百凡举止顾毁誉计得丧间杂私意论德理日月至焉而巳矣官则尊矣身心何益况假不胜真终必为累执事朗朗烈烈人也此不足为执事言之矣诗云他山之石可以攻玉借人所言反观省察勉其未周防其或误又非垒土师保进德养心之一助也耶恩平王邑博琼会同人也仆人赍华札及厚贶旋马谨此附谢并致愿私惟台鉴

　　○复史方斋琼分巡道

　　执事造福于琼计七载矣一旦言别人情之常虽不容无恋恋不满之意士君子期在启发成德济天下事不在是也赠文二首承命为之不足以揄扬美政则既知之矣诵公将来之病未竟之忧系留既去之语不觉大加感叹夫士君子职分所到万物一体之义俱之若必传舍职掌秦越天下去则过矣而不留焉有仁人之心者忍之乎人之知巳莫若巳之自知人之责我莫若我之自责克去任性之偏大加涵泳之力充所未周勉所未及广业崇功润泽天下万物一体之下琼人与焉则又在公发扬之而巳推广之而巳琼海万里京师较之中土地方情态为别尊驾渡海之后吏治民情骇人观听系留于既去之后又第一义也何以计之乎处之乎区区言别不敢更为寒暄夸毗说也谨复

　　○复徐继斋尚宝少卿

　　纪纲法度今被此老坏尽其说盖谓织造查盘自改元日之诏宦官温旨今日作俑为之不能执礼处巳不能执礼处人也此等处大是差步人人不满小人欲行私意必即公议为之今日归曲直青意虽不善其所指则正义严辞不可破也党与即此抑扬遂有用无用之说所幸遗诏功深寡不敌众彼为奸横识者不之与耳易六五童蒙吉正其时也无故惊疑自称沮抑然则必俟君为尧舜然后可以行吾志耶窃意投几之会当即出视事一则身为障蔽得以回狂势于方倒之初一则反为担当得以善补过于方坏之始得君则有时首事则有权人心归向扶者尚众功烈一入焉一出焉孟子云不为也非不能也今之谓矣首权在我我乃避人独非怯乎畏首畏尾自动中官之惧独非惑乎事由中发尊翁动以调停国手自许然调停处得之者少调停处失之者多人情好谀惮不为直况在首相门下耶谀人满前不分所长别所短伊传周召动而誉之内自生疑不能执外不闻过无由改有由然矣今日奸人得有借口吾与之借复何咎哉复何咎哉区区愤懑不平言语竭尽乞一一达之有别说母吝封示尤幸

　　○启谭次川侍郎

　　生得北通政自谓职掌闲寂无多事旦晚得趋门下领教益也如愿未几睽违继之新命外补乐于啚报然失良师友远诲益未始不怅然恨焉事之不能两全类如此曾恳禄米诸用不知公信而革之否生今日巡抚江南言涉有为第掀扫爬斗箩筛不收板席量减歇家脚子通关诸费节为裁革乃生管仓日所行非今日也虽板榜初定熙斋笔峯不见允行然生亦未尝不委曲区处从省减焉江南粮长十人而九人破家仁人君子之所隐也如榜所行置之无用之地及官攒侵用之需何益何益尤不可通者旧例小米用细席以其漏也大米用方席细席比方席价增五倍禄米亦大米也乃用细席漕粮歇家壹两贰钱禄米乃壹两五钱禄米加箩与筛皆工价高者漕粮半折色半本色廒无砖铺本色足用禄米全用本色宽一分民受一分之赐生先日巳略行之非今日官于其地而始私之也惟公谅之外余同麓封诰文未就统祈留意

　　○启刘带川两广军门

　　鲁仲连论田单所以破燕曰将军有死之心士卒无生之气兵法又云人皆欲将勇不知将勇特兵法中千百之一言相反而实相通皆是也两广韩襄毅王阳明外独推二华二华不能亲戎马冐矢石公骑射绝人直前倡士先浙后闽倭焰炽天身自当之经难多虑患熟是公又高出二华之上十余年巨寇一扫而平无难事矣地方何幸地方何幸拨乱世而反之正诚非公无能也但君子论事在探其本君子行事在养其原昔人谓元气一虚百邪袭之今日之寇百邪中之一若不调摄元阳壮基固本外邪今日去明日又来今日一邪去明日别有一邪又至去邪用发散剂每发散元气不免少随发散而动发散之功日多真元之气日薄医经称急则治其标然治标之时未尝不参一二味固本之剂纵阳气下陷立可死亡乌头附子全治标矣气苏后又未尝不汲汲日用和平丸散解酷毒镇元阳也今日果可荡平土著吾兵土著吾民严贪吏法起倡率风除害安民急事也窃谓疾急治标疾缓疾急皆当固本用兵安民并行不悖如其不然今年曰急以治标明年亦曰急以治标日日发散其冷真元之气何如哉骑射绝人直前倡士拨乱世而反之正瑞不敢为公许之矣范云忽感寒疾恐不预九锡之庆徐文伯诊视不得巳如云言治之翌日果瘳云喜甚文伯曰不足喜也政恐后不复起耳越二年果卒区区意愿公为地方立千百年业不愿公为一时赫赫功圣人复起固本还元不可易也

　　○启殷石汀两广军门

　　琼一十年来至今接有海寇之患百姓苦之心讼口詈巳谓官司不能抵民一保障矣然害止濒海地方日甚一日年甚一年今正月突有船先后分入攻围临高定安万州等城破文昌乐会治尤据于中来来往往杀掠村市无人之境任彼所为其惨其害从前以来无有也平时养兵迄与不养之时无异晏游击来援亦既月余矣如斯而巳矣贼伙数虽多各伙人数则寡继后至者将何以御之耶昔人称为匹夫匹妇复雠今日之雠屡矣大矣复之不可巳矣明公身当复雠之任苟尚因仍儿戏琼民如水益深如火益热惴恐日夕谓府县城池尚未可保我民当尽鱼肉于贼似此景象言非过亿明公念及前后一加意焉权足为才足济无所施而不可矣琼民延颈需援不能一日若止前之为焉有兵以万无益也纵有小济兵退而寇又复来矣急则治其标今日所言所望标中之标事也标中之标且不能矣他尚何望史方斋号称胆不怯贼事期必行日者海旁失事咫尺间耳巳受欺谖法复宽纵贼知虚实官兵效尤况明公坐镇苍梧远琼二千里地耶纵寇骄兵万方一辙一诛赏之余而起而人自不行耳作用不同取效自异不可一槩诿也缓则治其本古法遗意家自为守人自为战道有在焉本中之本休养生息又在守令明公控制二省艰虞残破非一地也时人之论必曰难为顾彼顾此不免急东则缓西矣宰相盐梅舟楫应四面初非身历其地为之普天下之下有行之者况广之东广之西区区耶诗云依其在京侵自阮疆惟别留念地方不胜幸甚

　　○复胡■〈木巳〉泉都掌科

　　罪罟中屡承垂念鄙人自揣何以克当周急有义郄为不恭是以未敢踽踽然阙尊意也拜辱之余感德何巳今日之事大抵无至诚恻怛之心不知忠告善道之义罪在巳不在君若果巽法兼济不激不疏言当其事而不为招讦患指所必至而不为远言推巳及君切中情事而又同心同道多其人焉天理人情安知其无济于事耶委之曰吾皇之不我受言之损而无益是亦借口而巳矣此在诸公深思亟啚之也安否关宗社利害在生民与道可姑待事在得巳者不同若以并死无益一语盖之进退两无所据瑞不敢以诸公之言为然矣承爱甚致私念附谢高明以为何如

　　○复欧阳栢庵掌科

　　承谕圣人无近功速化今日行之明日见效皆伯者诈术之私而巳此说似矣实非孔子言必世后仁至三十年迟矣然为鲁司寇男女别途豚羔不饰价子贡谓立之斯立道之斯行绥之斯来动之斯和又未有若此速者是则何为圣人即此道法即此至诚恻怛之心为之可以见效于数十年之后亦可以收效于俄顷之前必世后仁之中自有绥来动和之妙不言其速而自无不速犹之男耕女织数月而后得衣食迟矣然自此以后陈陈相因有余粟有余布无远无迩而不得此以其初言法制未备圣人亦必有以处之非坐死待至数月也纵商贾佣功场圃夫脚嗣往兴来莫非王道亦莫非孔门事业今人每鄙书生迂腐无用正以书生知王道之迟不知王道之速也假如于今贼临城临村破灭呼吸乃曰候我去做务农讲武之法来其可乎医家急则治其标治标亦医家正道而非旁门邪术也治标与绥来动和作用不同姑就速化一端言之富国强兵陋为伯术儒者不屑圣人不富国强兵耶什一而彻田猎讲武富国强兵天下之于圣人莫是过也谓圣人言义不言利兵非得巳天下宁有这等痴圣人死地圣人耶自谓我为天德为王道一谋画一施行大大小小求之而不可得说为矣而又不见其出手为之苟且因循日挨一日止是以一件有待不可速做借口答人此天下所以厌儒人迂腐无用而尊孙吴管晏也伯以速道误天下儒以迟道误天下其害一而巳矣伯术犹可支持目前腐儒目前日久俱无用之世主乐就功利厌仁义之谈厌腐儒也无所倚仗不得不然也今日有真圣人出焉速过孙吴千百世主无不乐之乐之非真知德义可尊而贵也乐其远在孙吴之上富国强兵见目前也许鲁斋谓学以养生为本或者以不知道讥之借口养生为富积计则谬矣朝闻道夕死可矣天下之人死矣亡矣而后可以为人乎赐不受命货殖颜子庶乎屡空未闻颜子听其饿死不为生道计也儒者迂远而阔于事情无所用之有贼临城一筹不展抱守忠义俯首就戮者圣人原无此等道理原无此等忠义也吕祖谦谓莫速于圣人莫迟于申韩莫利于圣人莫钝于申韩此道此意知道君子自可得之于其速不于其迟伯道也为其迟亦为其速王道也天德也公区区说不免毫厘之差谬以千里敬布所见求正非敢为辩也

　　○奉二守陈南川书

　　迩者海寇猖獗中外惴恐未尝顷刻宁息厚禄官军无分毫用处无许承宣二百余兵城池仓库举以授贼矣粮饷之薄所以无怨心怠志者料素称爱民练事如执事者归府之日有厚赐也牛酒之出市井欣欣咸谓黎兵敌忾当百倍前日然乡兵打手黎兵人多物少而奉行左右又失执事美意无劳者携肉归城而黎兵所得有名无实二腿之肉闻其众嗷嗷口语非徒无益反生怨心宋以羊羹丧师卫以使鹤辱国此何等时节而犹吝啬壅蔽若斯耶财者上之所轻命者民之所重惜所轻而欲民舍所重卫我焉不可得也恤死励生正今日用人之诀黎兵死于澄迈之战身享殓祭妻子厚赐周县丞良有见矣生员郑德贲之死非可尽以轻生例之也居民皆若人焉海寇宁能扬扬入村落窥城市乎志士不忘在沟壑勇士不忘丧其元孔子取焉官军间能强戈向贼皆德贲骂詈所致曾射伤海寇脱军士数人正所谓一介之士苟存心于利物于人必有所济也执事不闻有哀恤之意将何以励死难之士哉执事运筹于中俞虚江介冑于外谅有大为琼民保障者兵聚白沙而他所多缺我师迟久无为贼众猖炽益甚中外疑焉似此二事尤为不当人心可以坐生呼吸之变者伏惟执事执为匹夫匹妇复仇之心周详谋画毋以一郡生灵付武人身任其劳勿以紧急事体委庸吏再调黎兵以布要区广募勇士以乘战势毋稽迟以失事几毋疑畏以馁士气则总戎之能与爱民之政并着于时而琼民感功报德于亿万斯年矣瑞不胜幸甚幸甚

　　○与琼乡诸先生书

　　瑞顿首再拜敬质之诸老先生大人执事窃惟妇人处人世其大不幸者夫亡势不得与夫偕亡而抱守区区孀处也故妇人之丧其夫而寡者古以未亡人称之然至朝廷旌庆官司荣奖诵书知礼道苟以世教为身荷者褒赏之传列之举呈而进之有司冀达于上惓惓汲汲则必孀守之妇加焉何故盖忠臣烈士贞妇孝子上植天地之纪中揭人道之大下立世道之标均处人道之难而彼妇人无师友开明之功匪名义驱役之故独绝情感哀念夫子于数十年之后心坚金石行信四时处心积行所关系感发尤非浅小故也瑞甫四岁丧父时母谢氏年二十八承父志励节确守经今三十有四春秋矣一终之行无毫厘玷秽古称陶婴共姜辈直可以相上下而无愧焉者盖母幼麤识书史语瑞少学口授孝经学庸等篇质禀近刚一父性警敏不羁不事家人生业相励护持能使内外不致乏绝先后苦针裁营衣食节费资督瑞学至今虽衰疾相仍不能一息少暇女事为疾忧计日夜同瑞寝处访询戚近惓惓然举而托之严明之师以琢以磨兼有父道瑞今日稍知礼义勉自慎饬若非冲年背父者尽母氏谆谆开我力也持家有纪法教子有义方律身以正义丧父之日有所亲以日者推算进母举焚之誓不再醮如日者语执之今日不变夫岂偶然夫士君子行善取快于心非徒取华于其名妇人洁饬乃身凡以毕天之与我而巳是安足置齿牙间者假而上获旌闾之荣下获纪述之美于节行亦何所增加也瑞顾区区举而颂之人者是是非非之公本无择于途人父母而纲常之义守贞为重昔子厚游岐邠间必广询秀实逸事状色为韩太史上矧瑞荷恩罔极知之实真见之实详且辩者顾乃掩匿而不公之乎世有言及族戚君子恒不以子信承之者盖谬执讳亲之私其习久固经曰其先祖无美而称之诬亲也孔子直父子之隐孟轲直周公之过垂训之文不少矣于父母祖先独略焉宁扬善特于亲亲避哉然则圣贤不以褒贬之权假其亲盖可见矣又其浅固有诬扬亲行窃宠荣称孝者遂致人得以诘所扬而反疵之言议纷纷不巳诬亲之善显亲之恶也亦多矣而瑞独何以用心独念吾琼先辈师法如曾白潭亦其彰彰著者徒以莫为之名经久不与乡祀其它着卓行而负屈称加美名于败类时不少焉况中闺事迹罕可得而着闻者独非君子之所宜尽心乎公议不行俗将无以为劝桐江一节汉鼎赖之瑞非嚚瘖之身有不能自巳者故缕缕为诸贤者诵若夫行之可褒与其言之可信与否则惟下执事以所闻见参之事在清议非敢以一毫私意为母辱图也瑞不胜屏切顿首再拜

　　○复巡按龚怀川

　　庐陵邂逅至今神采器度犹如见之以过可化以绥可来区区东粤下及禽鱼草木有沾被矣地方何幸地方何幸天下惟患无其志有志如翁其人又以代天巡守之权济而行之尚有不尽之分无能满慰一方之望有之耶十府云霓可预为贺古人有博访之说又有五听之法五听所以为博访详也先民有言询于蒭荛访之而其人止是属官止托查盘官访之详而非博然此特明照中不及分数十而有一不足为翁言者笔至姑及之瑞平生有济世之念而人不与庚午告归展布万分无能及一此非怨天尤人之念终巳一生止此还天不能不自为歉也区区泉石有梦不在周公忽覩云章魄营犹动孟子谓广土众民君子欲之中定四海君子之乐有此施为之本怀以故有此乐欲之情色天下惟俗见久之能遮蔽人本然之明俗说纷纭立有根脚者亦或牵之而去苟其不然性分天地感之而应决江河矣事有俟人言而后可行有不俟人言行而无不当者今何人哉唐以声诗取士三百年之中杜审言天下之狂也反席未安之前尚有不见代人之恨今请以台翁当之瑞临楮惓惓无任

　　○复总督凌洋山

　　罗旁为门庭之寇二百年矣开府至公乃能使之入我版啚一鼓而擒永绝其害诗云方叔元老克壮其猷盖必如此而后可云猷之壮也日者湾中窃有大亿于公自今言之可谓能中愚者一得所怅学疏才窘有司贺文惟公运用之妙揄扬万分无得其一为歉为歉误蒙垂惠稽首升受惭感并之差官回谨致谢私附转上琼人不幸三次大举不遇如公其人尺寸无得正尊疏中捐其险以与贼之谓贼今日亦杀之矣报尽未尽之贼兵退而归大征何用夫黎岐中处而州县环之天下事有易于琼州事者乎部议及丘文庄要将五指山开十字路廊庙之上亦有心公之心者矣今日得如先年涂兵备名棐者其人不请一兵指日指月版啚黎岐初非难事何也威之也化之也蚕食之也可县可所即县之所之如今日罗旁事也天下事不可无故发难端亦不可当几自失其会瑞桑梓切情并附告

　　○与博白大尹林仲和

　　北都一面未几时而泉石安吾身矣知子博白之行乃黄生来任感恩之日先夜升刑曹主事入梦吾无心也何以来之回思子平日节槩痴人说梦尚是鸿渐于干而巳无足为异有此人事有此天机夫岂偶然之故哉日月之间料必有验今吏部止是一个资格这资格格了许多贤者不得出头格了许多不贤者使不退步诚如极地之说然吾人出处之小系国家气运之大有握其几不必在念所恨山修海阻不得朝夕仲和视是今日割鸡之功可否伊吕小试之道君子曰轩冕者物之傥来也寄也今人以寄为累毁誉得丧官阶所系我心随之做官累心做官何用仲和试验之念头如动是何景象比之不动此念时分何若自知之矣圣贤无问时之达不达尽其在我自有无限受用此正庄子寄在乐不为荒寄去未尝不乐之谓何大小高下迁不迁足言哉区区所望仲和不过如此而巳祖宗初原无资格吏部无端作俑而行不知遵何训令沿袭不改岁贡五迁六迁之官乃进士出门卑而不授之职进寸进尺借之口曰今日三途并用矣吏部局人也我亦随吏部之鄙而鄙吾心耶不可也不可也子官七品尚非与尔邻里时节远来绢段不得已受之矣余未开封付回人返璧新刻奉览并照入

　　○复分守道王用吾

　　泉石间报有贵人书便空谷足音诚有不胜跫然之喜者□何幸何幸再及开缄捧读诵之玩之则又百姓地方拳拳在念有真切之情有真切之辞此其今时交接中所易得有者乎喜复何如今天下了矣不特不蒙做官人之福而又反当做官人之害正以徒有其言鹦鹉从人有其言未必有其心也即言见心有如翁其人者生可无一言以为复乎今时视做官为戏场事口曰认真而心实不然昧没本心此其一也其中似是之非袭古之谬又且日羣羣然见矣居之不疑妨民病国可不扼腕而叹者又非可以一言尽也敬以先刻八册居官职分大槩散见于其中者呈览瑜矣或亦不免于瑕有之乎高明幸自择之续集完刻日容再致使人回谨此附意诸所不及者祈台鉴统旁及之

　　◆议论◆

　　严师教戒 

　　○严师教戒

　　尝读至论谓尊崇正学在君师绍明绝学在宗师至发蒙后学而提督之又有教师职焉此欧阳永叔祖韩昌黎之严谨而宗风之者师固足重也若人能攻我之病我又能受人之攻非义友耶故尼父以善为芝兰臧孙以恶为药石君子能降师亲父则雾扫空澄纤毫不苟浩然之气塞乎苍冥果何至是得力于师友者良多也夫人外无师友之益而欲所行之协于道亦难矣瑞为此惧一旦召神立腔子下诲之曰瑞女知女之得生于天地之间者乎有此生必求无忝此生而后可无忝者圣人我师一一放而行之非今所竞跻巍科陟膴仕之谓也女今亦小寓于其间矣入府县而得钱易易焉宫室妻妾无宁一动其心于此乎昔有所操今或为忷忷者一易之乎财帛世界无能屹中流之砥乎将言者而不能行抑行则愧影寝则愧衾徒对人口语以自雄乎质冕裳而有媚心焉无能以义自亢乎参之衣狐貉而有耻心焉忘我之为重乎或疚中而气馁焉不能长江大河若浩然而莫御矣乎小有得则矜能在人而忌前有利达不能无竞心乎讳巳之疾凡百所事不免于私巳乎穷天地亘古今而不顾者终亦不然乎夫人非无贿之患而无令德之难于此有一焉下亏尔影上辱尔先矣天以完节付女而女不能以全体将之亦奚颜以立于天地间耶俯首索气纵其一举而终巳于卿相之列天下为之奔趋焉无足齿也呜呼瑞有一于此不如此死三复斯言凛若严师丁宁夏楚之督尔上纷如直友箴规啐詈之诤尔旁

　　海忠介公集卷之五

　　●海忠介公集卷之六

　　琼山海瑞国开甫着　　　　新安王贽献甫阅
　　关中焦映汉雯涛选定　　　男世爵绍庵
　　瀛海贾　棠青南编次　　　男际熙庶咸校

　　论

　　出处 
　　严光 
　　朱陆 
　　太伯论上 
　　泰伯论下 
　　孟子为贫而仕议 
　　周公使管叔监殷 
　　使毕战问井地 
　　孟子道性善 
　　乡愿乱德 
　　其嗟也可去 

　　○出处

　　君子处世昔人皆以不仕则隐出处二道对待言之谓不得于君则当处而隐逸性分之乐一彼一此皆是也其说定于孔子邦有道则仕邦无道则隐之辨然孔子有是言孔子终身事业谓之隐谓之仕春秋之时是亦无道而极者矣齐鲁蔡宋之郊流行辙环日不舍置其时以时而隐若丈人若荷篑长沮桀溺微生亩至以果哉末难洁巳乱伦罪之夫子之道则又何在夫人生天地有是耳目口鼻之形付之以天地万物之性天地以生物为心生人之理尽生意也天地间尽此生意是故君子出而仕人不负天与性在是道在是人皆可为尧舜亦在于是丈人荷篑耳目口鼻之形而不知万物一体之义葆真抱一饥则食渴则饮保之何益见孺子将入于井而无怵惕恻隐之心非人矣余尝仰之赋与即之孔子终身之事其云有道之仕有定仕也其云无道之隐无定隐也意有所在截然对待之辞不可因之遂谓为截然对待之道出处二字不可并论去就二字亦不可并论就者君子仕人之正去不得巳为之出者君子立身之正处不得巳为之天下只是一道舍此则失道失道失性矣是以所就三所去三君子虽计较于毫厘礼节之间而万物一体天之与我则不以一时而辍天地间生生不息真机活泼自不得而巳之也曾子云仁以为巳任死而后巳解者以一息尚存此志不容少懈言之仁即天地生物之仁志即孟子得志与民由之不得志独行其道之志宋儒谓人君联属天下以成其身自有位之显言之耳自天子至于庶人德性赋予其得之天一也当理而无私一身一心曾子巳任之仁如斯而巳耶孔子无道则隐其隐也皇皇然有道则见之心孔子舍之则藏其藏也惓惓然用之则行之念虽有用舍行藏之判而舍之则藏即具于用之则行之中有定出无定处非二道也只一万物一体之仁故亦只一出而仕人之义说者又谓圣人则可在贤人则不可其说尤不可晓尧让天下于许由而有道小人争半钱之利九牛毛之谕诚有之矣实则人生之后人自逆天人自为异谓靡不有初而又谓有可不可于后有之哉子路执无道而隐之言何必公山氏之说夫子晓之曰吾岂匏瓜也哉焉能系而不食孔子之身门弟子之法也圣贤君子之别大抵只是安利困勉判如于其间如孔子答哀公为政之问及其成功一也而巳矣春秋之时武城弦歌夫子喜之漆雕开斯之未信夫子使之仕谓有可不可圣贤之别耶然天下一君四海一国不得于一将无可入之二矣若之何孟子曰予然后浩然有归志虽然王如用予伊尹欲速其功五就汤五就桀一人之身一念一事今日明日别有悔悟君子得志与民由之不得志独行其道得不得时也志念如一志与时旋时其人不可而去时其人之可而圣贤之志又转之矣此正是有定仕无定隐之道大中至正通天下合人巳孔子不遇终其身六经垂宪七篇仁义孟子自许取法后王春秋战国之身尚欲置之为后千万世之仕身当其时恬然隐处秦越天下为一身不为天下计孔孟不为之矣曰出处去就截然对待之道君子思不出其位舍性命言时势宇宙无穷谁当负荷言长沮桀溺不言孔孟吾不信也

　　○严光

　　横足加帝腹天下视为奇事桐江一丝以古而今亦无不为子陵高而贤之矣然高则高矣高而不实奇则奇矣奇而不中人生天地间只是一性分是所固有见之日用只是一职分惟所当为舍性分言高奇未见其能高能奇矣性分何在天地万物本同一体自天子以至途人一也性在是职分在是自天子以至途人作用一也故天地万物举而属之我一人之身举而任之为我一人日用常行之道人不我用然后退而守之虽退而守之而万物一体之心则未尝一日息也从古圣贤道盖如此孟子曰中天下而立定四海之民君子乐之子陵果如光武相助为理之念则光武之所立而定明良相逢治具毕张是即子陵之所立而定也真机实际子陵何故不乐为之孔子生于春秋流行辙环日不舍置荷篑丈人知不可而不为之矣夫子罪之相对累日因共偃仰由古而来迭为宾主二女九男情分无间未之过也可以谓之不可为不为之耶孔子于荷篑责其果于微生责其固于丈人责其洁身乱伦就子陵言之其为果而固有甚之矣有君无臣吾悲其为君苟有天下国家之志光武之时不为孔子孟轲之出可胜悲乎一时后世独于子陵贤之祠祭咏扬不一而足是所谓高而奇也三代而下蝉蜕污秽之中以浮游尘埃之外权位名利若敝屣也谁其人哉进其人哉苟可得之无所不至有扁斯石宦官宫妾甘其心而履之矣况天子之尊故人之厚彼自求之不与得之独非人间世一希阔事千仭之上翔之者乎甚矣人之好怪也又况足横帝腹古无有也今无有也天下后世无有也骇人闻听然君子之于天下求尽其在我而巳不必其高不必其不高不高而得我所性乃所以为高无裨于性高之何益寒不可衣饥不可食为珠玉宝器不为布帛菽粟子陵之高之谓矣且子陵不得于高卑而言之于此亦自可见苏东坡谓魏晋梁得之文王而终身不得皆吾之所轻者也大舜袗衣鼓琴若固有之君子内重而见外为轻盖如此有诸内形诸外不能饰也子陵苟有所得将富贵贫贱视之一也故人而故人之矣天子卿相浮云景色何所为而高下视之昔日故人则就之今日天子则不之就耶见王侯卿士而媚之俗心也见王侯卿士而轻之亦俗心也清浊不同见在人不见在巳内轻而见外之为重则一光武称狂奴故态无乃子陵只是一味薄天子而不为之狂出此之外更无他长耶君子得志与民由之不得志独行其道不得志之志即得志之志苟有其志故人如光武不与行之未之有也子陵无其志是以无其具无其具是以只就平日之狂成一个是后之咏钓台者出脱子陵云侯霸朱浮仅免归韩歆戴涉终见杀云胡君房留不住无乃平日窥其微夫有是臣则有是君自建武中三十年论之中兴事业止此而巳尚不如子陵顺真抱一不为之高百姓怨气满腹羊裘懒散江湖无能优劣固也然子陵实有伊傅周召之器不能辅成光武天下得有禹汤文武之泽耶事属后日如果言不听谏之不从如不我得于先亦不我力于后故人有其名无其实从而去之未晚也谨厚如光武中兴如光武奈之何预逆其不可先自绝之伊尹之于汤傅说之于高宗倾盖如故子陵之于光武贵贱易交白头而新言一人之交二人同心如兰断金未可言也辅世而长天下之民可言之乎老子谓修之身其德乃真修之天下其德乃普身心天下德之在我为之区区然桐江烟水富春风月有一节之偏缺全体之正可以言德之真也哉范文正谓子陵之风山高水长山则高矣无草木水则长矣不能水气上兴云雨无取焉狂奴故态子陵之论定于是矣而天下之人独于子陵称贤是则好高好奇之过绝无之中仅有其一醒人耳目也

　　○朱陆

　　朱陆之论定久矣何自而辨之辨之以吾之心而巳维天之命其在人则为性而具于心古今共之圣愚同之得此而先尧舜禹有危微精一允执厥中之传得此而后孟子有求放心先立乎其大之论未有舍去本心别求之外而曰圣人之道者轲之死不得其传而人心之天则在也孟子曰大人者不失其赤子之心者也恃有赤子之心故虽出之千百载之前其事千百载之下可以一言而定陆子门人问陆子学以何进曰得之孟子则精一执中之旨陆子得之矣乃朱子其学则异于是大学致知在格物借之为诚意正心之用也犹之惟精乃惟一之功明善乃诚身之功功在格致道在诚正朱子笃信大学平生欲读尽天下之书议尽天下之事引而伸之触类而长之天下之事毕矣天下之书可得而尽读之乎事可得而尽议之乎韩退之原道言诚正不及格致朱子指为无头学问是以格物致知为大学头一事矣入门一差是以终身只做得大学先之之功不尽得大学后之之益无得于心所知反限王阳明谓晦翁气魄极大合下便要继往开来少年巳着了许多书然则此非其误认之故毫厘之差而为千里之谬者乎夫颜子曾有一著述乎圣人以其躬行心得之余出之于威仪文辞之末富于中见于外不可强而亦不得而饰也心斋坐忘不迁不贰颜子之著述大矣舍去本心日从事于古本册子章章句句之好胜之私心好名之为累据此发念之初巳不可以入尧舜之道矣圣人不废学以为涵养是以中庸有尊德性而道问学之说贤人而下不废学以求复初是以孟子有学问之道求其放心之说子思孟子传自尧舜陆子识之然陆子不免应举子业即其语录文集年谱可见余力学文尚不如是也自传心之法视之犹俗学也朱子反谓其专务践履尽废讲学论对五札言涵心性乃自其所心知者出之如孔子答哀公修道诚身孟子告齐宣仁义孝弟亦推本之论也朱子答之书而戏之云这些子恐是葱岭带得来天下之人只一性命而事物在焉朱子只要人读书讲说研究于外予不知朱子之所谓矣儒学禅宗其判不啻千里而要其初只是毫忽儒道寂守其心中涵事物有天下国家之用禅宗废弃百应徒为空虚寂灭之养朱子指陆为禅然则将不讲其心就外为天下国家之用呻吟其呫哔而曰某章某句如此某章某句如彼然后为能学欤颜子终日不违如愚夫子以道统寄之生于朱子之时言论相及不知其如之何而为禅之诋矣陆子不免少溺于俗然心知其然平日拳拳以求放心先立其大为教闻彼也自闻而已见彼也自见而巳犹有得之朱子则楚辞阴符参同契韩文皆其年年月月训诂之册不知此一训诂何日而巳也末年之悔谓令此心全体都奔在册子上若有得矣而先入之深读书为主而待其余未见其真能脱去旧习收功一原也危疾一日前犹解诚意章在溺于诵说没身不复圣人六经躬行心得之余为之养盛之充因着其用朱子则先意于此读书为先求心反为后茧丝牛毛识者以集大成归之谓择诸家之训什而纂其长则亦可矣谓道在是则周元公或可而朱不然矣说者又谓朱子羽翼六经嘉惠后学其功不浅夫朱子自少至老无一日不在经书子史间平生精力尽于训诂而其所训又多圣人之经贤人之传也夫岂得无功于后圣真以此破碎道一由此支离又不能不为后人之误功过并之而使人繁于枝叶昧厥本原其过为大三代而后学之陷溺如朱者比比然也朱子欲以其学为天下宗天下亦以此信宗于朱子故予不及其它独指朱子为过陆子谓此老平生志向不汨于利禄当今诚难其匹夫朱子岂不知心之为大而求之心哉误认格致为入门指著述为功业途辙既乖所得随之韩退之因文以见道而非明道以为文日月至焉而巳矣无乃朱子过欤欲往京师心识国都之所在行远自迩计日可到懵于定向执途之人而讯之岐路之中又有岐焉讯之所不及失之矣大抵天下得意忘言区区于文义讲说之间真趣薄矣深造自得者当见之颜子默契道体孔子予欲无言天渊禅学而其致虚之笃一而巳矣然则朱子无乃得言而自薄于其意欤自得之则有居之安资之深之益日从事于故纸堆中外强中干吕东莱谓铢铢而折之寸寸而较之无复有诗矣朱子之谓矣朱子平生误在认格物为入门而不知大学之道诚正乃其实地以故一意解书其解书其论人心术见焉谓司马温公只恁行将去无致知一段朱子日日经史其不满于实心实事无私无党有余力而后学文之君实无足怪矣大凡人言语文字皆心为之阳明致良知其什经不取朱子之说者多说在心性上朱子什经全说在多学而识上阳明鹘突其说诚有之然犹不失为本原之养也犹第一义也朱子则落而下之离而去之矣道问学之功为□尊德性而设正与孟子学问求放心同义朱子解之曰非存心无以致知而存心者又不可以不致知崇礼中庸行也以属之知姑勿论所云致知非程子进学则在致知根心着巳之知亦姑勿论乃其意则全重致知矣细玩尊德性而道问学曾有此口气乎存疑录谓朱子平生所得在是所失亦在是见非于陆子静亦在是得之矣其训中庸分章分句分为相属明费隐天道人道小德大德分中分和道不可离此言素位此言不愿太极通书此言阳之动此言阴之静支离为甚默而识之识言知之于心平声字朱子作去声解音志谓记之于心不以圣贤说圣贤以巳之所误说之能说之耶得人之得适人之适难言之矣自得其得自适其适天机之观不言之喻将能之也哉然又非止言语文字之间鹅湖白鹿往返议论之差而巳荆公祠记千百年大公案也学问偏枯识见昏昧之故其诋之不遗余力与初之指为禅会无异今世之儒士自谓得正心诚意之学者皆风痹不知痛痒之人也举一世安于君父之大仇而方且扬眉拱手以谈性命不知何者谓之性命乎正诸儒人膏肓之病也使在周邵闻之喜过而乐与之矣孝弟忠信常不足以应天下之变而才术辨智常不足以定天下之经亦此意也朱子遗婺人书乃谓诸君子聚头磕额理会何事乃致有此等怪论少见朱唐交恶录齐则失矣楚亦未为得也光风霁月洒落襟怀有如周元公邵康节其人者宁有此言说举措耶情见乎辞行如其心涵养未融克伐为崇晦庵不能无大不满于后学之意矣后人为朱陆之议聂双江以党同伐异挟胜崇私言之然当其时门弟子则巳然矣岂非朱子身自作则一时门下习气而又因以贻之后乎自宋至今五百余年是朱非陆所在羣如也正双江党伐挟崇之谓阳明之所称今之尊信晦翁无异于战国之尊信杨墨也抑何从而辨之乎孟子曰是非之心人皆有之请以是为朱陆之辨

　　○太伯论上

　　太王剪商之志金仁山胡双湖辩之详矣愚窃谓太王实有是志太伯去之夫子亦不当以至德许夫太王当祖甲之时去高宗中兴未远后一百有余年殷始亡则当太王时乃商家盛强之末衰弱之始其天命人心尚完固未动所谓剪商亦言乎其志焉耳非爰整其旅如观兵孟津陈师牧野之为也泰伯无荆蛮之逃则国属之泰伯矣属之泰伯而泰伯以不取为心则翦商之志蓄于太王者息之泰伯季历不得位日后无武王事纣无灭亡之理此其以天下让商更为何如太王欲传位季历则翦商之志季历从之矣太王启于先季历从于后父作子述事必有可成无难者君臣之义泰伯不以此身维持其间而抵于采药之去我虽不杀伯仁伯仁由我而死充类至义之尽泰伯其得为有君也哉且弒君天下大恶也幸而成之公议凛于斧钺不幸不成大则身首异处破坏家门小则贬削投荒流离终世王述之子坦之欲以女与桓温述怒排坦之曰汝真痴耶乃欲以女与兵坦之是以不与桓温之祸窃以为泰伯之爱太王不如述之爱其子矣圣贤之论曰君有过三谏而不听则逃之父有过三谏而不听则号泣而随之夫子臣异道非止谓其天合人合义当如此也子之于父一体而生比之异姓君臣情分有别以光明正大之义投一气相通之亲婉顺号泣至三至再无不可以感通而挽回焉者父有诤子则身不陷于不义无君一念此其事为何如可逆料其不可反而遂逃之耶仁杰周旋于则天之朝双陆不胜之兆姑侄子母之言且能动之俾天下复为唐有太王固非昏暗之武后也仁杰能行于异姓之妇人伯不能行于至亲之父子且朱子之论伯曰德足以朝诸侯而有天下夫足以朝诸侯有天下而不能以大义回父心吾不信之矣以子事父情有可为而不为身为世子权有可为而不为以事父言则不孝以事商言则不忠启天下无君之祸贻家门弒逆之羞皆荆蛮一逃为之也夫子旁通事物之变酌见义理之原而顾以至德称之哉

　　○泰伯论下

　　果如翦商说则泰伯洁身而去仅得与申生之恭为类质美未学谓之德且不可矣况可谓之至乎盖采药一去使太王果成翦商之事则商家天下不得于太王当得于季历是泰伯不取商家之天下而任父与弟取之也春秋书赵盾弒其君任父与弟取之不以此身维持其间绳以春秋法泰伯罪不可逃矣仁杰周旋于女主之朝君子取焉盖君子期于成天下之事而不必于明巳之志苟谓惟求无愧直遂径行可以维持左右使不至于成其逆者皆不为之泰伯不得为多贤矣朱子以遂成吴国事料太伯于商周之际足以朝诸侯有天下太王邑于岐山之下从如归市不能以有天下乎太王可有天下而泰伯洁身去之谓让天下于商可乎且朝诸侯有天下之说尤不可晓说者谓周之顽民为商忠臣观多方多士训殷民者详矣必三纪而后风俗移易牧野之师虽殷民有倒戈之志然犹有前途交战之人孟子曰其故家遗俗流风善政犹有存者是以难也泰伯虽盛德当不过于文王文王值罪恶贯盈之纣不能为之泰伯当祖甲世去高宗中兴未远又焉能朝诸侯有天下易易耶三分有二以服事殷说者谓九州岛所以不遽叛者皆小心翼翼延焉夫纣犹有可延之势以泰伯不从之德当祖甲盛时为天下倡率民可知方商室太山而四维之矣朝诸侯有天下此必无之事也孟子曰继世而有天下者天之所废必若桀纣故益伊尹周公不有天下适圣贤六七作之后而天遽弃之耶以德言泰伯无取天下之理以时言泰伯无取天下之几徒见夫遂成吴国之迹谓可以朝诸侯有天下夫归泰伯之人正邠人从太王之人也其心知有君臣之义故见夫可君者翕然归之又跻我于天下一君之上恐知有仁人之人不如是也归市之太王不能即遂翦商之心遂成吴国之泰伯能朝诸侯有天下乎且推巳之物以与人谓之让指商家未败之天下为泰伯当得而不取之恩是何以异于盗贼指所未劫之家其所积为巳有而姑让与积财者所用耶大禹太甲成王之天下不可谓为益伊尹周公旦所让商之天下不可谓为泰伯所让尤可知矣夫子之言当不如是朱子凭史记之语而想象推之于太王泰伯心事皆不得其实而其时其事并夫子称许之言有相悖戻不可强通者不若止以让国季历说武王终有天下故以让天下推许之为得也

　　○孟子为贫而仕议

　　人生天地间曰士曰农曰工曰商皆男子事也其事虽一然士在行道天地间惟道最大故士居四民首士当斯世既贫而无养矣曰农曰工曰商无非资身策也此其事之在我者一仕于人则制于人制于人则不得以自由制于人而望于人者惟禄焉且云非出处之正吁非其正者而可以谓之出乎以不正之出悬望禄之思此其心何如也君子之仕所以行其义臣子之义分无彼此而以言高行道自诿夫君子出仕义矣天地间无可以生此身者为之　也舍农工商之养自巳出区区于抱关击柝之禄由人制者焉大贤君子之所为宁若此哉孔子平日进以礼难于进也退以义易于退也乘田委吏安然受之而不辞盖亦顺其举授者而无容心焉亦且行道之端所系耳事君敬其事而后其食为贫以进宁复能后其食耶孟子平日执不见诸侯之义分庭抗礼直若壁立万仞之不可即者莫非刚且大者为之斯言一出吾恐气体亦有所不充集义所生者或不能长江大河浩浩然而来矣

　　○周公使管叔监殷

　　周公之处管蔡诸家皆以为不忍逆探其兄之恶而弃之愚窃谓不然舜之处象虽云封之有庳而天子之吏实理所以然者正以全吾亲爱之心又使之不得少肆其恶其为家国臣民之计详而密矣人必有恻隐之心恻隐之心于亲切人必有是非之心是非之心于亲真谓之真者非独详于此也旦夕周旋心术之善否见事之明暗才调之大与小莫不毕照于我而非若他人之日月一至见其一二而未见其千万也古称知子莫若父知弟子莫若师羣居终日而以知友称亦以亲比不离之故也谓蔽于爱兄之心然则舜何以不蔽四端必有随感异应举天下皆然而周公独何以得此失彼大学称莫知其子之恶责溺爱者之不明也古称诤子为贤子教以义方为贤父胤子朱启明臣民称焉尧且以嚚讼弃之见有真否之别也将谓过恶未着而其志其才有可取者知人则哲维帝其艰四凶不去于尧而去于舜人心之藏不可测度虽明圣亦有未能先为之别者奚必兄弟间而后然哉立亡国之子而求所以监之此其关系若何当何如以计之者监以亲亲之兄周公虑事之详亦可想矣若夫日后之事则所谓维帝之艰圣人之不幸也而其初之必使焉者正其才志之可观兄弟之真见今观金縢之册公之爱武王何若恩斯勤斯之咏公之爱成王何若孩提之童无不知爱其兄在彼犹在此者附仇人以背懿亲管所为有出于天理人情之外者而公安得逆知之窃以为监殷之举公必自庆以为得安国之计矣而宁意其后之至此耶周公弟也管叔兄也周公之过不亦宜乎孟子意或如此无取我子鬻子之闵斯之言哀而切所谓垂涕泣而道之也败露之后其亲爱之情尚如此阋墙御侮之亲而使之监我仇人焉独非圣人之至计也乎天理人情周公之所不能不过也若谓蔽于爱兄以至今日稽之古今反之人心不能以强通矣

　　○使毕战问井地

　　不井田而能致天下之治者无是理也何也人必衣食有所资然后为善之心以生日夕有所事然后淫侈之念不作井田者衣食之资日夕之事返朴还淳之道去盗绝讼之原举赖于此故尝以为一井田而天下之事毕矣然自三代而下垂数千载而莫之行者何井田所以为民而亦兼以足国自秦汉而下其心于为民者能几人哉间有欲为民隐之恤久远之计者又苦于考究之不详变通之无法彼见夫天下若此其大夺富民之田以畀贫者纷纷籍籍无从下手其讲学之臣多词章记诵之士议及井田懵然不知所以行之之故或见其莫巳利也因不举之以为君诵者亦有举之世相安于因循之习竟无经久之计望治之思胶柱鼓瑟宜乎其卒不可行也考之后之称稽古博识者莫如端临马氏其为井田之议谓后之君子每慨叹世主不能复三代之法以利其民使豪强坐擅兼并之利其说固正矣至于斟酌古今究竟利病则莫老泉水心二公之论最为确实其出二公之外而为之议者必能备知闾里之利病详悉然后授受可以无弊然则自周而下吏于民者举不欲知其利病也耶不知民间之利病用民之脂膏以奉之何用设官分职旁午而纵横之者何为守令之迁除其岁月有限独不可举而久任之乎污吏黠胥能舞文以乱簿书田里之一一可覩丈尺可凭或不可乱还授之奸敝无穷今则然矣井田既行之后而民犹有无穷之弊耶商君决裂井田废坏阡陌以静百姓之业而一其志果若斯言则三代之贡助彻法将不静而一乎不反其静一之故而见夫末流之弊遂举而弃之不端其本而齐于末端临于是为失言矣我朝丘文庄有取于苏叶之论而其言曰可于国初人寡之时为之承平日久生齿日繁之后终归于隳废程子谓天地间决无人多地少之理今之縻费五谷计当数倍吾民日夕之食而犹可以取给事可知矣随时制宜而不失先王之制历举贡助以为滕文诵孟子之所云润泽不如是也丁田相配取效于数百年之后井田以渐为之而俟其成独不可举而行之乎谓张载处之有术之言惜其要妙隐而未发吁三代行之其为日若此其久也地里举目可见量度反掌而行宁能隐之耶文庄之见亦端临之见也误之者苏叶而二公之言尤自可笑周礼遂人凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿郑康成谓此乡遂用沟洫之法也用之近郊乡遂匠人九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之涂专达于川康成以为此都鄙用井田之法也用之野外县都此盖以平原旷野之地行助法以山林陵麓之地行贡法然非贡助一定于此而不易也昔朱子论建国谓必依山川形势无截然可方之理孟子若夫润泽正此意也必若塞溪壑平涧谷夷丘陵破坟墓坏庐舍徙城郭易疆陇而后可为圣王之井田将塞之平之夷之坏之易之而后为之也耶为高必因丘陵为下必因川泽谓圣人也而所行之事宁若此愚痴不通耶必九百亩而后井必方百里而后同不足于九夫之地百里之同而可耕可植者将弃之乎随田之广狭而为多少之授可井则井不可井则一夫二夫当之可同则同不可同则百夫千夫当之助不必野而行赋不必国中而行此圣人之法也二氏以不通之见而议古法难乎其为古矣所见之舛若此则其谓井田成而民之死其骨巳朽驱天下之人竭天下之粮穷数百年专力于此不治他事宜乎其然矣井田者井田之名也人必有田而不必于井者井田之实也观野行助法国中十一自赋圣人变通之权可想见矣为今之计不必访求故堰遗陂之巳废者按今日之土田随地区画举周礼大司徒所谓不易之地家有亩小司徒上地家七人与夫大宰九职任万民者而酌用之守宰县令一以井田为事其纤悉又属之一里之长不以今日纷纷之病而沮其必行之心必委曲以力行而求为久远之计既定之后举簿书以验田土度地不足则吏胥之奸弊可稽正不必慈祥如龚黄精明如张赵而亦可以济斯世于虞周之盛区斯民于乐乐利利之中矣横渠曰世之病难行者未始不以亟夺富人之田为辞盖谓其或以召乱也然天下富人多乎贫人多乎田井而贫者得免奴佃富家之苦吾知其欲从必矣王者固有灭人之族没人之产而束手听者取其有余之田而不夺其上下之养彼亦安得而违之窃以为井田之决可复于后世者谅夫有同然之心而不必恤其众多之口反复晓谕委曲变通必无召乱之事也然则数世之后而其子孙众多不可以死徙无出乡之法行之者若何曰物之不齐物之情也自夏后以至八百年之周其间独无若此者乎然要在必有田宅而不失所养化裁变通之而巳要之不能以一一如意而较之田不井授一遇灾旱而民之辗转沟壑白骨遍野平时则奸伪朋兴有故则羣横寇盗其相去万万矣愚故以为断然必在可行而无疑也　古今论井田之难者惟强夺民田以召怨讟一语为稍近似举今日吏胥无穷之弊守宰迁徙不常之由乃不揣其本而齐其末之论若夫执沟洫井同之法而谓今日之地非古昔平原之区者以胶柱鼓瑟而论圣人不通之甚者也夫人贫富不相耀以和其心而后天下之治可定今日太平之业必世后仁之化举须于此彼夫心所同然而口之怨讟固不必恤也力而行之而民可与乐成矣然封建所以维持井田者也田欲井授亦将举封建而行之乎曰久守宰之任而一里之长长子孙于其中者复为之维持焉井田之可行也必矣制度一定则心志一习俗成其所维持之者不难矣然则奚必封建为哉
　　人皆以井田为圣王之养庠序为圣王之教养民于先教民于后有养而后教行焉若井田自为养庠序自为教不相涉矣然易履卦君子象之以辩上下定民志上下辩民志定教之成也一夫百亩之田百亩外不能加毫末五亩之宅五亩外不能加毫末上下四旁长短广狭彼此如一而无不方民志之定何如程伊川传履叹后世自士庶至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣降至今日较伊川言殆有甚焉所称名人贤士口谈道义者皆不能绝去为富不仁之心小民持此为观法借此为口实用是风俗日流莫知纪极法不能止大抵皆厚田宅丰衣食美妻妾一念使之有此一念又皆田宅无分界人人得以自买自卖致焉井田行则民贫富不相耀而心和矣生长所习见而志定矣汉人以富人观欲天下为悲止此田宅更何欲可观汉人以彼民情见美则悦为叹止此田宅更何美可悦富者欲过贫者欲企虽有其心而盖无其由也无其由而过企之心灭矣井田未尝教民而域民于教教道之妙有若此尝谓井田立而先王之教斯过半矣天下之治井田为之学校不过辅翼之先王之教井田教于始学校不过成教于终一井田而天下之事毕矣后世纷纷然交骛于利彼身当教化之责者亦惟利是驰制度非不详教戒非不切也以言相禁实则别以惠相传夫曰教之夫曰教之云者是亦空言而巳天下如之何其能治耶井田尽天下之事与其竭力为庠序为教约百端鼓舞民志不定迄无成功不若竭力为一井田以复唐虞三代之治不可以王莽三田增纷扰借口也

　　○孟子道性善

　　孔子论性曰性相近习相远虽未一一剖析而天命气质实兼于中程子所谓二之则不是相近一言尽之矣论性不论气无以见其生禀之异论气不论性无以见夫义理之同言性不可不析而为二无气则此理无处安顿曰理曰气无离合无后先性即在气质中非二物也言性又不可不合而为一合之而未尝不分浑然之中灿然者着焉圣人之言妙矣孟子论性区区然执一性善之说夫人之所以信服于人服其心也服其心者彼亦有所验之于心证之天下也程张生于战国一言而告子服矣告子不为孟子服者实孟子言之执于一辩之不能详使之非告子诸人故屡变以求胜也说者谓孟子时当战国人欲横流不得不执性善之说矫焉春秋时俗较去战国不远孔子称性相近继之曰惟上智与下愚不移周流不舍孔子救世之心亦均切矣将不欲矫正之耶不正言以屈其谆谆然不一而止无非为性善谋也孟子之功大矣然理气不相离而离之知为性善谋不能使人信吾性善之说是则孟子之过也

　　○乡愿乱德

　　从古未有言及养气者而孟子言之古有诡随上容之说即乡愿意也亦无有若孟子之论剀切痛快者盖乡愿馁其浩然之气以从俗浩然之气孟子身有之见乡愿若为身害故言之详恶之痛今天下惟乡愿之教入人最深凡处巳心欲反言而矫其失不可得而矫矣告子所谓仁内义外乃不知仁义二字字义所谓非知仁义二字义固欲反之孟子不曰心之德爱之理论之仁心之制事之宜谓之义区区执敬酌汤水之说辩之不详亦徒多言而无益也
　　孟子有命也有性焉君子不谓命之说于气质之性既知之矣答告子诸人独不一言及之盖孟子意欲伸此抑彼如说夜气欲人知涵养此性说四端说扩充欲人知体认此性充广此性待人事上治下一以乡愿道行之世俗羣然称僻性称所行大过者多是中行之士谓如此然后得中道善处世则必乡愿之为而巳所称贤士大夫不免正道乡愿调停行之乡愿去大奸恶不甚远今人不为大恶必为乡愿事在一时毒流后世乡愿之害如此说者谓孟子扩前圣所未发指养气言也孟子之功不在禹下当以恶乡愿为第一

　　○其嗟也可去

　　天下孰为重德义为重德义孰有之君子之身有之合仁与人谓之道有此身然后有此德义是人身为重非人身之为重德义身有之之为重非德之德非义之义自视此身之为轻是不知有此身而后有此德义身之为重孔子曰自古皆有死民无信不立身有轻焉者矣孟子曰取食之重与礼之轻者而比之奚翅食重身有重焉者矣去身言德义德义当酌之去德义言身身当酌之天下一德义而巳曰酌之酌之云者言当用中而行不可见一偏执为德义不顾其有甚焉者身之为重也饥者不食嗟来之食黔敖从而谢焉终不食而死曾子曰微与微言小节细故得之矣至谓嗟可去谢可食则又不然夫人一身宇宙内事其分儒行言爱其死以有待养其身以有为饥者之身何身独非天地之性人为贵宇宙分内事之身耶身有重焉者矣嗟来从谢区区间于我何与孟子云与礼之轻礼非有轻观会通以行之之谓礼非德非义而俗执之礼之为轻曾可得而与我天地之身一较量哉诚不啻食之为重也毫厘之差千里之谬此等处天渊悬远诚不可以其小加之大者之上也饥者之死姑就其近易晓者言之饥者独无父母妻孥吾非斯人之徒而谁与者哉一不食死则死矣亡矣不复见矣嗟不嗟谢不谢何所于系自安沟壑何心哉何心哉饥者父则不念子不慈之父饥者子则不念父不孝之子饥者为夫则不念其妻不义之夫此亦宇宙分中之事谓之近浅姑就常人孺子皆有不忍之心言之常人孺子皆向为身死不受之一端又会有奚翅食重之大体变而通之与时宜之轻其轻重其重嗟来食头风过耳从而谢浮云触目其谢我不感之以为恩其嗟我不藏之以为怨时适凶荒不食则死出此入彼我之身有大焉岂计其它禋祀有日偶失于防牛羊抵触可以改卜牛羊无知可以废祭乎哉仲尼之徒无道桓文之事者管仲曾西之所不为也如其仁如其仁夫子与之岂若匹夫匹妇之谅一匡天下民到于今受其赐之为大也夫子取其功有不忍之心饥者独无大戕天地近戕一身饥者之操无可言矣易曰苦节贞凶其道穷也圣人无取焉此惟陈仲子井李三咽柴子羔不窦入于室尚全其生可以当之孔子谓子羔为愚饥者以愚而死不得其贞穷而凶之道也一父母天地之身生生不息草木同仁忍弃之耶其故起于讲之不明知有一事之义而不知有一身一心天地与立之全谙于其大是以徒执于其小苟有见焉会有略其陋是一道也造化生乎身之身父母妻孥所仰望而终身也七尺之躯可忽乎哉责人与责巳不同管仲无足取者为酌量大小之说借明之疾固也予无取于饥者之操无改于谢则亦不食而死矣曾子谢也可食之言无取焉虽然人有不为笃信之美然后可以望他日有为恢宏之大饥者则误矣志趣胷曲行一不义杀一不辜而得天下不为人物也得圣人依归之此其最高者欤后之乞墦尝粪奔趋势利日无休息生不如死毋以饥者为口实

　　海忠介公集卷之六 
