　　钦定四库全书

　　集部五

　　樵云独唱

　　别集类四

　　元

　　提要

　　（臣）等谨案樵云独唱六巻元叶颙撰颙字景南金华人志行髙洁结庐城山东隅名其地曰云■〈鼎页〉自号云■〈鼎页〉天民是集乃其孙雍所编前有自序谓薪桂老而云山髙寒音调古而岩谷絶响故名曰樵云独唱序凡二篇皆题至正甲午而集中多载入明诗且后篇乃明兴后语疑原本后篇未着年月传写者误以前篇年月补入也顾嗣立元诗选曰列朝诗集载叶樵云颙字伯恺洪武中登进士官行人司副免归按集中挽林荆山上人云大徳庚子春生我及此公以年计之当洪武戊申景南年六十有九矣其独乐歌云屈指今年七十五集中诗皆髙旷之言絶无及仕宦者袁布政凯序云使先生后生数年际我朝之明盛与一时俊乂并列庶职其事业必有可观惜其不然而徒于言语文字间见之其志不亦可哀乎袁序作于成化间不应有误列朝诗集所载未知何所据也又震泽编载东山叶颙字伯昻尝以乡贡为和靖书院山长则又一同名姓者耳云云其辨甚明案太学题名碑建文庚辰科有叶颙亦金华人庚辰为建文三年革除以后称洪武三十三年列朝诗集当必因此而讹嗣立尚未之详也其诗写闲适之懐颇有流于頺唐者而胸次超然殊有自得之趣天机所到固不必以绳削求矣

　　乾隆四十一年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●樵云独唱目録

　　巻一
　　古诗上
　　巻二
　　古诗下
　　巻三
　　絶句上
　　巻四
　　絶句下
　　巻五
　　律诗上
　　巻六
　　律诗下

　　●樵云独唱原序

　　予诛茆结庐于城山之东隅林深而木翳水秀而峰竒居处孤峻名其庭曰云■〈鼎页〉闭门却扫谢宾客日与樵夫刍叟盘礴乎丘园林麓之中披云啸月钓水采山无少休暇久之移家城山之西隅负郭而楼居形势虚敞牕户轩豁而南屿北巘争献竒秀其俨然之容苍然之色入吾屏几清致复不减于云■〈鼎页〉也东西相望不数里故吾得以幅巾便服轻鞋瘦策从樵夫刍叟相往还于其间山回路转川鸣谷应伐木之丁丁鸟声之嘤嘤更唤互答斯乐何极斧斤之余浊酒自适觞咏谈笑击壤赋诗以唐律五七言二百余首杂诗若干首虽不足以闗世教之盛衰亦足以叙幽情冩闲适之兴懐名其秩曰樵云独唱盖予知樵夫刍叟相与之娱而不知世俗之好樵夫刍叟知从予之游又不知予赋诗之趣薪桂老而云山髙寒音调古而岩谷絶听得不谓之独唱乎幸而樵刍中有如朱翁子陶靖节辈固将甘心与之揖逊周旋赓和酬酢商度古今天下治乱之得失评论髙人异士出处之始终豁畴昔风谊之气吐平生慷慨之辞散为箴规发为歌诗峭拔俊爽雍容舒徐放而纵之而言不肆収而藏之而文不拘振清风于亘古流遗响于无穷者也樵唱之乐无以易此不幸而世衰道微斯人傥不复见则予长抱山阿寂寥千载谁赏之叹而独唱之旨其有以夫时至正甲午重九前四日云■〈鼎页〉天民景南叶颙序

　　●钦定四库全书

　　樵云独唱巻一

　　（元）叶颙 撰

　　○古诗

　　玩月

　　天阔海波平飞空一镜明乌栖烟树冷蟾浴石潭清素魄流金液孀娥舞玉京周旋云鬓乱缥缈羽衣轻短世人空老长生药未成桂林秋万顷茅屋夜三更芳砌铺氷雪疎帘扬水晶穿窓微弄色当戸寂无声屡动袁宏兴狂呼庾亮名神光亿万丈照我七尺形我喜不能寐起坐尘梦醒凉飙吹华发霜髦被长缨登髙发清啸万壑虚泠泠长天净如洗满座人皆惊清虚异人境萧爽真蓬瀛胡为生尘土汨没劳经营安得齐云梯独步逰黄庭琼楼恣观览呼吸瑶华精吟咏玩佳景千秋遗世情

　　幅巾杖屦晚逰南北山间兴赋

　　南峰翠凝黛北巘青堆蓝横空青翠色照眼覆玉环峩峩金芙蓉迥出两屿间层峦挺竒秀恠石蹲坚顽孤髙处士容窈窕佳人颜处士气节刚佳人体态闲嶤岧几千尺絶顶难跻攀俯视众山小下列臣妾班尊重朝诸侯峻险服百蛮桧栢崇岗巅荪芷浅涧湾松风度长林玉佩鸣珊珊寒泉潄石齿琴瑟声潺潺下有猿猱飞上有云往还老翁居其中霜眉鬓斓斑野服白接■〈罒离〉丝绦青玉环林泉日徜徉杖策时盘桓幽寻乐有余清赏兴不悭壶觞杂尊俎谈笑生余欢游心天地外无复思尘寰寜忧宦海深岂畏世路艰风林尘虑空云榻诗梦残起视万松顶素月流寒山

　　梦中役

　　梦中亦役役醒后愈嚣嚣嚣嚣更役役暮暮还朝朝奔驰天地老汨没岁月消贫贱安吾常不泰复不骄峰顶絶涓流海底无炎熇崇岗不受浸洪涛揆容烧变化乃浮云喧轰实狂潮沧海岂加深青山靡增髙人生本有性益损无纎毫胡为百年间緑鬓成霜髦区区声利场秋风吹征袍迅速惊乌兔攀縁愧猿猱尘缰日萦绊势焰时煎熬行将脱尘俗富贵轻鸿毛耸身烟云端矫首谢俊豪

　　江南懐古

　　仗剑出西逰来逰帝王州登髙望故国感慨弹箜篌长歌四五发云物惨不收歌声忽悲壮江汉不敢流峩峩天目山王气今已収英主从北来长驱势莫留浮云卷旌旗天兵动戈矛国破佳人死时危志士忧遂令歌舞地夜雨鸣松楸野殿莓苔古荒城鸟鼠秋茫茫古帝魂千古不可求神飞故宫逺月出西陵幽凄凉白云乡寂寞芳草洲我欲吊古迹落日寒飕飕无言一尊酒悲风起闲愁

　　古意三首

　　我本山中人不为世网牵寓情猿鹤间寄兴鸥鹭邉扫花净石径烹茶汲溪泉神逰三洞云耳洗千尺渊两手弄明月双脚踏紫烟胡为尘埃中脱屣未断縁动有饥渴忧幸无势利纒何当驾天风飞上青峰巅耸身天地外凝心混沌先俯首谢人世一笑千千年
　　堂堂七尺躯处此人间世秋月与春花燕赏长游戱杯酒屡劝斟■〈扌弃〉饮寜辞醉焉能百年中遽作千载计俯仰天地寛久客不知愧安得生羽翰啸入烟霞去从兹亿万古潇洒风尘外
　　夷齐偕盗跖耳目畧相类樗栎杂倚桐枝叶良不异熏莸稍有殊妍丑从此始鳬短鹤翎长谅不殊此理得失了莫齐一笑天地里

　　我出何所适

　　我出何所适行吟对清晖着我烟霞屐制我芙蓉衣天风扶瘦策山云锁幽扉下同麋鹿逰上与猿鹤飞小草陈野色幽花发余辉无一不自得深愧畴昔非嗟彼世网中对面触祸机樽俎潜鸩毒笑谈杂嘲讥甘心陷危辱畴能察先几世縁吾已断世好吾已微惟有金华峰相看不曾违荣华虽足贵林泉不如归去去不复返永食南山薇

　　我家北山下

　　我家北山下脱冠解尘襟古屋三五间秋风白云深功名不挂口岂受岁月侵青山长在眼白髪任满簮有酒可以斟有诗可以吟野禽可当曲涧水可当琴醉行无雅态狂歌有余音逍遥黄叶径萧散清风林凉飙吹我鬓凉月洗我心风静月不留我心无古今

　　题唐子华春云出谷圗

　　云住山色佳云去山骨瘦云物屡变更青山但如旧子华亦何人胸有山水痼嵳峩万叠青収拾在尺素春云去何之出谷渐弥布滃郁复氤氲天下期盖覆或然化甘霖江山起烟雾枯槁及林木巨细沾雨露慎勿谩遮天掩蔽激众怒无心我亦云偶出非有故读书幸不多早被儒冠误巍然抗髙节要与云同步得失费巻舒坐阅岁月度富贵情易圗不义愧攀附负郭二顷田自足慰衰暮殷懃送云出我欲寻归路

　　挽琳荆山上人

　　大徳庚子春生我及此公同庚复同道同逰金芙蓉穷途事多违志愿始不同公葺芰荷衣长啸栖丹峰赋诗杂风骚屈宋或可宗字画尤俊健下笔侪王锺颠张与醉素岂敢称书工从容笑语间已足惊儿童况负此二长尽可开盲聋奈何知者寡栖栖叹无逢我抱七尺躯混迹尘埃中开口谈世事吐气如长虹性僻多忤物世俗似不容拂衣青山下浩歌乐无穷长琴弹夜月短笛吹天风无可无不可岂复忧穷通公今已下世年寿胡不丰我老天地里岿然成一翁平生袜线才愧乏补报功同生不同归又复异始终出处了莫齐叹息天宇空

　　题松云斋十五韵

　　青松如舞蛟白云如游龙龙游化甘雨与世为年丰蛟舞散清影利爪拏髙穹二者无限竒尽入幽人宫幽人室悬磬隠约松云中松秀恱耳目云生荡心胸读书坐云石皷琴杂松风无往不自得深喜世虑空披云采松花何啻食万锺万锺食有尽松花味无穷松云幸无恙天地同始终扶笻一相顾摩云抚孤松问松几何年适与云会同松静了不言云去寻无踪回首万峯顶但见山重重

　　丙申六月十六日军乱奚徳基赋诗纪事张纯诚袖其诗来求和用韵述□云张九四据苏州发兵五百人赴杭省军遂反袭

　　干戈久不息百苦无一乐县官急征需贫富悉笼络西州正击贼空拳日相搏贼马当道驰贼舟沿海泊盗贼固枭张官军愈鹰掠征讨五六年贼势未便削朝忧万甑空暮叹衣袖薄点军五百辈顾望累退却太仓万斛粟食尔欲深托余粒犹在咽吐之若糟粕返斾拟攻城长刀忍相着伤心百姓财剽夺入已槖朝廷养此曹不啻如巨膊如何负国恩幸然寻就缚老夫鐡石肠见此泪迸落形容为枯槁肌肤倍萧索深悲世事非屡日情懐恶皇天未厌乱旱魃尤肆虐不雨逾半年何由增廪糳天道既靡常人心益惶霍民食转艰难军储盍圗度终朝仅一餐无力太俭约虽免死甲兵犹恐填沟壑丈夫幸听之未用遽惊愕牧守任龚黄将帅命李郭牧布抚字恩将展经济畧天下不日清阴霾散寥廓

　　同前题下字韵二首

　　叛军日骄横六月反城下长竿揭旌旗羣凶列行伍兰江接金华膏血腥草莽老弱皆窜亡奔驰实劳苦﨑岖扶父翁艰难负儿女万死获一生行李何暇取饥饿复惊惶逢人语无绪数里絶行踪孤村尽禾黍乱后始得归飘零如逆旅苍烟销荆扉青苔封石础多谢故山云护我弹琴所
　　兵骄乱纪律荡然无上下虽乏哙等才耻与哙等伍江南久丧乱州郡俱榛莽况复此辈反黎庻不胜苦括囊索金银杀人掠子女元恶幸诛擒所失寜复取治乱如理丝不理将失绪治田当去蠧不去终害黍军容欲不惊必先肃其旅梁栋欲不倾必先正其础措置果合宜何忧不得所

　　题王秉彛乐善堂

　　结庐在人世惟善以自将宅兹幽迥地逺彼势利埸古屋三四间秋风白云郷仁慈居壶奥礼义为垣墙庭种三古槐门栽五埀杨芝兰香四座花蕋映两厢光辉谢金碧调饰辞铅黄吟榻青峰邉钓石緑沼旁牕前书万巻膝上琴一张客至亦不恶茗碗与酒觞客去但髙卧不梦封侯王全无宠辱惊常有声名香胸中万念空并此身世忘秪存金石心靡替刚毅膓平生无所短而亦无所长平生不作恶善亦无可扬善恶俱两遣长短未用量傍人患不足我乐殊未央乐此山水丽乐此松桂芳乐此烟霞古乐此风月良邱园之胜概泉石之膏盲岂止乐吾庐更乐斯民康古今之遗范天地之大纲无一不自乐其乐匪泛常其乐善无尽聊以名此堂

　　听泉亭

　　枕石听山泉看云度流水水去动云根泉鸣漱石齿神清万窍风梦破孤舟雨彷佛中郎琴泠泠响焦尾中含太古音分明合宫征我老两耳聋无心论臧否世事不愿闻髙卧茅屋底今朝偶听泉爽气侵骨髓毛髪为洒淅肝胆忽磊磈取泉三咽之顿失平生鄙翩然欲凭虚乗风学轻举岂意下劣资悟此清净理喜极竟忘言徐徐与泉语慎勿恋空岩寒烟锁秋渚慎勿伴髙人幽赏无穷已旦夕赴瀛洲奔驰日千里长空卷雪涛声撼天地里潜蛟既出逰苍龙亦惊起恩波万丈长大洗人间滓岂独此亭中但涤巢由耳

　　男儿生明世

　　男儿生明世学礼仍学诗礼以知揖让诗可知盛衰上辅明主圣下救斯民愚坐食万锺禄出驾驷马车否则居岩邱髙卧秋风庐谈笑理蓑笠独钓西江鱼

　　戊申岁间中清赏十景

　　秋江明月艇
　　秋江明月艇月皎光婵娟老我坐其中苍颜发皤然半醉弄明月赤脚扣两舷秋风百尺丝独钓千丈渊不系吞舟鱼寜掣横海鳣钓断人间心不为世网牵鼓棹笑归去月落江底悬
　　烟岫夕阳钟
　　烟岫夕阳钟清声满寰宇直催海月上山云亦飞举老僧定里回英雄梦中起扫空声利情洗浄尘垢耳平生刚毅肠闻之屡惊喜疎狂发长啸起舞不得已遗音尚悠然迥入霄汉里
　　丽圃横长笛
　　丽圃横长笛秋风感慨声一吹山石裂三弄波涛萦江空翠蛟泣夜静苍龙鸣鹤怨云巢冷猿啼月岭明嫠妇悲秋泪孤臣去国情遗音尤激烈髙调转凄清曲终情未尽目送数峯青
　　修林策短笻
　　修林策短笻路入烟霞去羣峯喜逢迎向人如妩媚攀条览芙蓉临流采荪蕊幽花不知名馨香杂芳树天风吹敝袍晓露沾行履更无尘染衣常有云生袂山禽忽飞来啼破幽絶处
　　篱邉飡落菊
　　篱邉飡落菊采采黄金英拾之不满掬松露相和倾三咽清肺腑九窍皆芳馨食之久住世化为天地精不饥复不老颜貌如童婴骖鸾访安期跨鹤寻广成回首谢人世何用千秋名
　　岭上抚孤松
　　岭上抚孤松松阴盖天地霜皮四十围傲晲人间世老干带烟霞虬枝撼风雨玄鹤数往还白云互来去抚松一问之坐阅几千岁人寿能几何松老良未易与松语未终落月寒生袂
　　开径延驯鹤
　　开径延驯鹤爱此癯瘦形不与凡鸟伍戞然独长鸣我性鹤相似宠辱常不惊平生寡交游闭户鲜送迎松闗夜月孤茅屋秋霜清从今与鹤逰骑鹤朝玉京鹤尔幸知此慎勿轻渝盟
　　登楼数去鸿
　　登楼数去鸿目断江山异帛书望不来愁杀深闺女遗音堕寒空疎影澄秋水凄凉闗陇云惨淡潇湘雨飞鸣万里余为此稻梁计点点夕阳中阵阵荒烟外天际两三行飞入芦花去
　　朗吟黄叶寺
　　朗吟黄叶寺落日长林宻天花拂衣香露草沾屦湿深烟销竒峯闲云褁危石金钟透太清玉磬穿虚碧境胜龙象游夜静虎狼出地逺人踪稀心定尘縁寂仙凡迥不同坐久三叹息
　　长啸白云峯
　　长啸白云峰声清方夜永海月忽飞来光照千岩静松林奏瑶琴山泉潄金井下与人世违上接星辰近凉露洗心源天风吹鬓影使我凡陋躯泠然发深省愿言生羽翰直上青云顶

　　采莲歌

　　画舫緑杨邉吴娃竞采莲红妆映緑水窈窕夸少年只愁莲心苦食之味不甜只愁藕丝短织之难成缣相与唱歌去撑破苍波烟

　　读书山月下

　　读书山月下月色流岩扉松风吹毛发草露沾裳衣研精探玄奥竭思穷幽微兴亡空感慨今古谁是非孔孟几千载斯文愈光辉蚩蚩愚下士去此将安归

　　举酒春风前

　　举酒春风前勿讶衰颜红藉兹曲糵媒成彼酝酿功顿使鐡石肠化为欢恱容喜色浮须眉和气填心胸浩浩六合间广扇淳厚风儿女岂知此唯醉芳花丛

　　围棋白日静

　　围棋白日静举袖清风吹神机众未识妙着时出竒我老天宇内白雪凝须眉坐阅几输赢厯观迭兴衰古今豪杰辈谋畧正类棋局终一大笑惊起山云飞

　　舞剑清夜阑

　　舞剑清夜阑孤灯耿中堂一舞空奸邪再舞摧豪强频起为君舞月出云飞扬气冲牛斗暗影动蛟龙翔悲风转萧飒壮志弥慨慷时哉不我逢石匣深韬藏

　　吹箫明月底

　　吹箫明月底素魄流寒光箫声更清婉音调美且长孤鸾舞天风老凤鸣朝阳仙人王子乔往事空茫茫丹成灶应冷仙去台亦荒千秋更万古日夕遥相望

　　抚琴白云端

　　抚琴白云端声透岩谷里山空夜未央长天色如洗喧啾百鸟吟萧瑟孤舟雨万壑鸣松风千江泻流水森严肃鬼神恩怨诉儿女人世不尔闻唯入巢由耳

　　渔父曲

　　雨过暮云收江空凉月出轻蓑独钓翁一曲秋风笛宿鹭忽惊飞点破烟波碧

　　对奕青松邉

　　对奕青松邉松云湿荷裳棋中有深机浅识未易量知进贵知退能弱还能强争先合顾后得胜当虑亡轻剽或易失迟重终寡殃将卒勿骄惰士马须精良能以此众战柔者必至刚

　　对酒舞长剑

　　对酒舞长剑剑舞影更长始舞饮一斗迭舞累百觞舞之不能已饮亦未易量长舞影傞傞长醉志扬扬尚不论公孙况复数项庄年深剑文在曾斩楼兰王舞罢醉未醒落月流寒光

　　和万巻阁诗韵

　　倪希圣携石元吉题万巻阁诗见示且言其先大父枢宻公南渡后尝读书逰观于此南渡去今二百年遂成陈迹感古伤今不能忘懐何时一登楼纵观前人遗躅朗吟豪咏于天风百尺之上与王粲元龙相望于千载之下顾不伟欤因次韵二章
　　天风百尺楼壮制凌霄汉绕屋山四围充栋书万巻峰峦献竒观宇宙锺神筭弦歌师鲁丘政治资姬旦冥搜竟忘疲幽讨庸辞倦唯知扇文风未必圗美宦桂月与松云时复供清玩人去楼亦空千秋发悲叹
　　画栋丽晴霞飞甍接天汉虚棂纳青山巍轩贮黄巻缅懐剏楼人胸襟藴竒筭相去数百年坐阅成一旦想当读书日研精固忘倦浮云变盛时短世惊薄宦我欲登斯楼烟云聊把翫感慨三抚阑临风寄长叹

　　雨中懐李本存十二韵

　　久雨不出门幽斋抱岑寂点检屋外山白云为雨湿最苦溪水添没却钓鱼石平生虑事深无故忧得失因念倦逰人荒凉不温席独抱瑰竒才双瞳黑如漆闗山一万里谁能共欣戚故旧半雕零亲戚隔存殁乱后幸自强感激弥叹息蓑笠拟访之浊酒聊共适酒酣弹铗歌忘情话畴昔云深路不通何处寻踪迹

　　幽斋清兴

　　牕迎青嶂逺门掩白云深坐久风生席年髙雪满簮访梅临水际采药陟烟岑月径桓伊笛秋庭单父琴惊醒尘土梦涤尽利名心衒世闲声誉生平不用寻

　　故圃梅花

　　身世水云郷氷肌玉色裳灵均千载恨和靖一生忙南国遗髙躅东风逓暗香久同松栢撡肯学杏桃妆冷淡孤山月髙寒半夜霜鹤猿常欵狎蜂蝶任猖狂

　　兴懐

　　幽遯足嘉谟崇勲授壮夫杖藜登岭岫蓑笠钓江湖最喜烟霞古从教姓字无顿忘身外虑寜受世间誉尽日寻棋局长年卧酒垆饮酣吟啸逺睡醒兴懐孤秋屿翔云鹤春波浴海鳬四时花木美野叟复何圗

　　东篱丙辰季秋作

　　曳杖东篱下层峦列环岫南山如有情青翠俯相就松桂二老苍烟霏乍无有孤云屡出竒羣峰竞呈秀圗彩写晴岚琴音潄寒溜采采黄金英芳香满衣袖

　　新月

　　新月如佳人娉婷特姝丽云端露蛾眉丰标迥然异辉彩虽未盈已足破昏翳但愿早团圎神光耀寰宇从兹亿万年长照人间世

　　秋懐次童中州韵四首

　　拭目看秋云洗耳听秋雨晴刈东皋禾冷衣南山苎长安名利途屏迹不吾与惟有金华峰相看澹无语
　　长空好明月灿烂今夕晴万里皆月色四顾无人声徘徊下青松照我茅屋明我望长叹息悠然万感生取杯挹青光和此松露倾咽之清肺腑快我平生情
　　沈郎江左人声名惊宇宙秋风百尺楼寄傲腰围瘦惜哉清庙器未展经纶手斯道日已亡斯人焉可友唯应双溪月清光屡相就
　　桂魄延秋景松飙生夕凉良宵两相值萧瑟流清光风声惊客鬓月影照我床徊徨不成寐转觉岁月长起坐问风月而我谁老苍风静月不言耿耿天中央

　　三月望夕玩月

　　长空蟾吐魄良夜何团团皎如青铜镜灿比白玉盘试浴海波底飞上青枫端徘徊嵩岱间宇宙生清寒神光常不冺留作千载看

　　南山晚眺

　　南山青如蓝处士衣可染独立万仞岗眼空天地逺扶笻访梅竹褰裳蹑苔藓静听水潺湲卧看云舒巻长啸抚孤松乗闲数竒巘平生不动心肯随名利转摩挲太古石相知谅非浅

　　古意

　　浊醪有佳趣不结醒者欢素琴有竒指不为俗耳弹真乐存妙理流水环髙山知味谅不多知音良独难

　　樵云独唱巻一

　　●钦定四库全书

　　樵云独唱巻二

　　（元）叶颙 撰

　　○古诗

　　浙江潮

　　浙江潮从海门起溅沬飞流几千里老龙奋拔沧海波六丁怒决天河水万马奔驰人尽惊千夫贾勇众莫御滔天浊浪排空来翻江倒海山为摧固知神物善幻善变化不然胡为若此之壮哉狂风澒洞响天籁长空隠约轰春雷冲堤激岸势雄伟舂崖啮石声喧豗更秦厯汉逓唐宋潮生潮落来往时时回上浮银汉荡瑶浦汹汹危澜铺练组江神河伯尽出游素车白马尤雄武海若载鸾旌冯夷击鼍鼓龟蛇跃长蛟舞人言子胥怒未消怒气突兀干青霄吁咽吐雾如山髙咆哮呼叱声愈嚣震惊溟渤鸣泬寥直吞吴楚志意骄于戏三纲五常自古有至今礼法千载之下明如日月之昭昭君实有臣而杀奚怨号员兮忠义非儿曹岂不知此无君之罪将焉逃少焉风定洪涛静似闻予言发深省水天上下玉无瑕月白江空银万顷

　　钱塘懐古

　　君不见古钱王钱王在时民阜康不侈不僣能安邦五季丧乱人相戕邻国虽毙吾无伤钱王去后儿孙良致身能弱还能强手持版籍归宋皇富贵不失福禄昌民受其惠寿命长人懐其徳久不忘千载之下有耿光至今号称国不忘又不见子瞻作郡临安时风俗淳厚民雍熈春光淡荡花栁静凝香燕坐帘幙埀耕田而食凿井饮公家作劳民不知西湖种藕不种糓朝昏十里香风吹酒邉谈笑白日永宾朋满座咸赋诗风流一代孔文举下视山涛阮籍沈湎之辈皆小儿子瞻去后景物非风俗雕弊世运衰我来曳杖访遗迹荒烟衰草空离离湖山风月只如旧昔人不见今人悲秋风满目立良久但见断云斜日犹照苏公堤古今何物能长久前代英豪竟安有文章覇业堕渺茫唯有声名传不朽是非荣辱过眼空万事何如一杯酒

　　云■〈鼎页〉山人纸衾吟

　　楮桕霜华细蓝田玉色鲜全无针线迹寜费绮罗钱照席凝氷洁铺床夺锦妍巻舒皆自在表里出天然莹彻明无滓温柔软胜绵姜公闻必喜杜甫见还怜素质诚无让红尘已断縁银屏非等伍石枕惯周旋野客深相结豪家定弃捐不劳寒女织唯称老夫眠光彩生虚白真纯絶外铅阳生春浩浩暖快腹便便盖覆功非浅清虚理不偏致身天地外迥出羲皇前睡去山云热情空海月圎梅花频入梦香影绕林泉琼姬亦埀顾丰姿美婵娟邀我登广庭恍惚游钧天天风杂环佩上谒瑶华仙遗我不死药授我长生篇使我颜色好犀齿还榴编苍容返朱唇緑鬓埀华颠方瞳复如漆碧沼浮疎莲从兹久住世游戏三千年我闻而喜忽惊寤但见清虚满室月白云翩翩

　　八月望夕翫月歌

　　八月望夕天大晴纎埃散去河汉清长空皎洁净如洗四顾寥閴秋无声少焉皓月生沧溟吴牛乍见喘且惊连宵阴晦不见月今夜见月倍称情寒芒直射斗牛窟满庭氷雪银水晶低徊弄色茅屋上照我慷慨平生诚乾坤虚廓照万古再一万古光愈明从兹髙照万万古毫髪可容无遁形老翁今年七十一固当与月同亏盈月能烛幽鉴下土人能拨乱至太平二俱有功于天下皆足为世之重轻故能发无尽之幽光埀不朽之令名云霄有路通蓬瀛仙人相邀逰广庭朗然晃耀白玉京钧天乐奏声铿鍧风吹衣袂虚泠泠环佩错杂相和鸣团团古铜镜灿烂天之庭清辉百千丈神彩何莹莹金波泻琼液跃出虾蟆精云邉白兔知几龄玉杵舂香药未成丹桂不老常芳荣西风凉夜秋花馨姮娥孀居谁与伍美质不眠长独醒贝宫旷阔寜有极举歩欲进足屡停满身风露良久立依然命驾还青冥黄尘白水三山逺魂梦飘飘回翠辇恍疑身在紫霞峰影随大地山河转霓裳羽衣不复道灵丹难驻容长好君不见万里闗山全盛时有道君王蜀中老

　　吾琴所为曹令所壊寓居赋秋风破屋歌

　　君不见南山叟一室容身小如斗闭门僵卧学袁安雪打风吹懒开口又不见牛马走短布单衣寒露肘长途汨没笑李斯咸阳市上牵黄狗男儿壮志要似渭川云梦竹不染尘埃出林麓又似苍颜劲节松偃蹇孤髙立岩谷雪中矫矫舞游龙霜里涓涓濯寒玉春和长有拂云青岁寒岂减昻霄緑野人旷荡无所归居无华屋膳无肉胸涵胆气欲食牛世乏才能耻干禄髙眼不复梦功名信步何曾限南北行藏无碍独纵横动静随縁少拘束从来任运合天真坦率人皆笑粗俗儒生性僻不入时身老乾坤忘宠辱囊虚买誉百两金日籴充饥五升粟顽然空洞腰十围唯贮文章满斯腹谩开电目烛五行徒援霜毫冩千幅祗闻张奉贱毛生未见夷吾怜鲍叔短琴一弄固有余长铗三弹常不足噫戏安得乐天都葢洛阳城里万丈之白裘杜陵大庇天下寒士万间之广屋尊贤重道贻今羞大厦寛袍遂吾欲床头更有酒新熟緑蚁濡唇斟百斛此时不愿万户侯何心更作九州岛牧山中宰相乐余年管领邱园慰幽独云邉吟咏足逍遥月下壶觞倍清淑闲铺棋局伴炉薫满吸湖光饮山渌含烟细草叠芳茵过雨余花呈绣褥王侯卿相非我俦牧圉樵渔是予属四时佳景尽来归泉石烟霞皆素蓄笑拖长袖醉春风寄傲轩牕百斯福

　　山中逰

　　木翳兮林深境幽兮径平峰髙兮月小涧古兮泉清雾氤氲兮圗形水飕飗兮琴声春欲暮兮乌啼花落秋将至兮鹤唳猿鸣膏吾车兮整吾驾将有事兮林垧爰发爰启载兴载征访仙人兮琳宫扣释子之玄扃髙揖浮邱逺邀广成拾丹田之瑶草采翠巘之琼英掘栖烟之枸杞斸含露之猪苓驻予颜兮长春延予年兮遐龄与日月兮同光偕天地兮不倾蔽明兮掩聪凝神兮啬精心清兮欲寡体安兮气寜絶交息逰罢送休迎不记晦朔寜知亏盈不事王侯寜识公卿虽乏锺鼎之贵终无鈇钺之刑尘缰莫系世网曷萦得失一致宠辱不惊何必论泰山之重鸿毛之轻麻衣之贱金章之荣又何必计蝇头微利蜗角虚名长途扰扰闹市营营蹈草庐之髙躅诵陋室之佳铭土床石枕雾帐云屏依稀和靖彷佛渊明玩庭梅之冷艶嗅篱菊之秋馨听莺鹂之求友呼鸥鹭以完盟展竒松之轩葢铺软草之毡茵临清流兮洗耳汲沧浪兮濯缨躬耕幽屿独钓荒汀酒船茶灶诗巻棋枰樵渔宾客牧圉弟兄更唱迭和极论深评云邉横笛月下吹笙随心去住任性纵横缅思畴昔庆快平生襟懐洒落胸次峥嵘逍遥邱壑放浪身形悠然遗世脱尔忘情回视彼抗尘走俗之辈蜂房课蜜之功甚时可办蚁穴封侯之梦何日能醒亦何异于填海之精卫良可悲夫烧空之火萤

　　北山逰

　　北山山色青更青堆蓝积翠开画屛浮生突兀百千丈驾梁峙石劳六丁自从太极既判混沌死天开地辟知几龄东西横亘一万里逺迎岱岳连沧溟晨昬碍日遮月星往往不雨轰雷霆荒烟霾雾虎豹隠深渊大泽龙蛇腥幽花野草不识名天风时送芳树馨风云变态皆可玩烟光岚影浮虚棂有如佳人在空谷体貌闲冶尤娉婷人间岁月不复记祗随寒燠观尧蓂神仙宫殿梵王宅螭藏凤隠凌青冥金钟玉磬问逺近洞门无人长不扃道士昔诵蘂珠经功成骑鹄朝帝廷腰悬环佩杂宫征钧天音乐风泠泠迩来歴世经累刼丹书寳篆犹镌铭摩挲石刻一慷慨顿觉胸次洗空世虑尘梦醒弹琴坐盘石遗音绕指穿林垧山灵皷舞山鬼啸常有白鹤飞来听湘妃汉女亦逰玩载以雾毂乗云軿登髙采妙药长镵短镢鉏茯苓天瓢泻石髓瑶杯斟醁醽饮之似欲生羽翎神清气定百脉寜下视人寰乌兔急东生西没何时停寻名访利浪自苦便欲脱去世俗凡陋无用七尺之躯形逰行无碍少覊束化为天壤之内不老不死千秋万古英爽之精灵

　　登九龙山访孝标遗迹月下饮酒

　　杖藜扶我登九龙轻鞋短袂随天风九龙飞去几千载云闲松老青山空孝标先生骨应朽清名与山同始终荒烟衰草迷古洞唯有皎皎栖清枫酒邉半醉弄明月月光忽落杯酒中举杯欢笑和月吸清光散入胷次照我突兀礌磈之孤衷平生所藴刚毅气洞然明白无隠容信知古人嗜好不在酒爱其果能助发英锐之志酝酿曲糵之竒功兴懐不尽下山去明月又在天南东

　　中秋懐古玩月

　　空明仙人逰广寒挟予飞入青云端罡风吹上九万里氷轮直驾穏更安碧天空阔髙而寛巍巍金阙非人间琼楼绀宇开万户水晶宫殿银阑干团圎青铜镜灿烂白玉盘寒芒曜今昔素液流肺肝满身风露毛发爽一衿氷雪衣袂单云邉有女骑彩鸾清歌妙舞美且闲笙箫迭奏音调古二十五丝错杂弹姮娥遗我长生丹服饵久久生羽翰朱唇緑鬓颜色好骨刚体健力不殚殷懃再拜谢明月清光留作千载观

　　东邻叟歌

　　君莫羡东邻叟囊贮黄金动盈斗粉白黛緑眩目前十二金钗围座右袖中曲谱贵新竒五典三坟不知有往来冠葢尽英豪骏马金鞍结良友天公未必长尔私有限欢娱岂能久华堂歘忽变荒坵落日牛羊乱驰走羡君莫笑西家翁身长七尺眉頬丰闭门不肯学干谒半世不识王与公无心去较蝇头利有口懒谈麟阁功茅屋頺垣常漏月麻衣短袂不蔽风储乏陈红之五斗心有至赤之孤忠对客张眉唯说理向人扪腹肯话穷胸中豪气千丈虹壮志不下陈元龙百年冨贵如飘蓬是非荣辱转眼空珊瑚数尺壮安庸季伦愚痴真騃童梦回金谷春已去欲寻往事俱无踪但见荒烟衰草寂寞栖春红繁花散乱歌舞歇行人抚掌笑石崇首阳山人恨不逢食薇不饱乐在中至今姓字不磨灭皎如白月悬髙穹但见天地之内光辉照耀南北连西东清风遐播亿万古而我无尽物有终俯视沈酣声利辈空中短焰风里虫

　　第一人间快活丸歌赠芙蓉峰蓑衣闲道人贯酸斋号云石仕至翰林学士休官辞禄或隠屠沽或侣樵牧人莫测其机尝于临安闹市中立牌额货卖第一人间快活丸人有买者展两手一大笑示之领其意者亦笑而去

　　芙蓉仙人氷玉质貌粹骨刚长八尺阅遍尘寰扰扰人玄鬓朱唇双眼碧利名场里寡交游势要途中絶踪迹世夸豪富尚荣辱信手拈来笑轻掷留得人间快活丸行住之间常服食平生颠沛藉扶持什袭珍藏深护惜吞不得吐不得快活满懐言不及十分莹洁灭瑕疵一味无求甚竒特香通九窍达四肢浄若明珠赤如日解歇驰求嗜欲狂能除奔竞贪婪疾非辛非辣复非酸不苦不甜还不涩天然风韵妙无伦不让醍醐寜数蜜食之气定百脉寜肌肉丰腴美颜色融和春意动须眉体健身强百斯力等闲愈嚼味愈嘉肪白肤黄炙逾出时时拈弄与人看惊起凡愚耀今昔拟将斯药寿斯民低价无人肯酬直风月笛烟霞屐緑蓑衣青箬笠五湖四海足徜徉万水千山恣游厯迩来归卧白云巅晦迹韬光那寻觅云封读易台涧逸弹琴室逺岫正堪观纎埃焉敢入采山钓水拾松花千载清风有何极衣袂飘飘翠袖寒直上金杯峰顶立饮我紫霞巵坐我苍苔石说尽万事非惊叹羣迷癖岚气润冠裳山光浮座席踢翻煮药炉砍破长生术洞门无人常不扃开尽碧桃春寂寂长安车马任喧豗人说公卿都不识

　　樵云老人独唱歌

　　樵云老人年七十发白双瞳黑如漆喜唱人间快活歌好吹酒后无声笛一声吹动岭上白云飞一声吹动山巅明月出惊醒松梢野鹤栖唤起波心海蛟蛰老来湖海友朋稀貌古形衰无气力尽日疎斋坦腹眠五斗浊醪时自适常逰北墅剧欢娱每对南山抱岑寂张三李四懒结交黄八赵二不相识自歌自舞兴懐真独步独行神思逸家无生产万镒金囊蓄樵云独唱集杜撰八阳经何止三千帙醉墨淋漓不整齐粗言跌宕唯真率丈夫志气脱情尘邨媪娇羞贵妆饰长蛇出穴众尽惊骏马下坡人辟易瀑岩溜断峡泉飞茶鼎涛翻海波溢光寒孕出蚌腹珠声雄击碎鸿门璧千寻桧柏秀竒峰一片莓苔褁顽石祗圗豪放旨趣髙肯蹈凡庸陈腐失曹刘沈谢丈人行江左风流亦勍敌自愧滕薛微敢与齐晋匹虽乏经邦辞颇尽归耕术洗浄功名疵涤空声利疾星斗灿心胸烟霞生肘腋玉涧奏瑶琴银河泻琼液松云满草衣岩霏洒石壁空翠扑晴轩虚白凝霄室豪端锦绣机奚藉天孙织语险神鬼愁言竒魑魅泣懦夫忽刚强义士弥感激山灵为起舞万像咸拱立已免世俗覊犹负林泉癖饮酣拍手呼李白倾倒壶觞同座席共话斯文丧乱后余子碌碌焉足恤固多狗尾可续貂其奈羊皮殊豹质噫嘘嚱安得快剪刀剪取云梦竹■〈需兔〉毫束作笔删削郑卫淫刬除妖艶习斡回正始音书写大雅什烜赫照乾坤焜耀当天日清风亿万年辉彩千百尺妙理造幽微芳馨着今昔虎啸龙吟天地间蚓唱蝇鸣俱屏迹狂澜卷尽江汉清阴霾散去山峯碧【注或问予曰子何易易以诗言也桧柏秀竒喻诗之美固佳矣奈何以区区之顽石比之子何易易以诗言也予语之曰费千金之财不能分寸移之竭万夫之力不能丝亳动之寒暑不能改其容水霜不能变其节齐天地之终始阅汉唐之盛哀遇狂澜则为砥柱于中流而不倾处峻险则耸孤标于絶顶而不倚水不得而漂火不得而毁斧斤不能琢其质宠赉不能易其守巍然不怠岿然常存置之渭水左右严滩南东傲睨青径雄踞翠峰俯瞰长流仰揖乔松芝兰围绕莓苔褁封延浩月纳清风麛鹿聚猿鹤从别有遗世髙士脱尘异翁志气髙迈趣向雍容慕其髙杭乐此幽竒枢衣燕坐策杖追随弹琴鼔瑟饮酒赋诗朝夕翫赏顷刻弗违在昔豪杰之辈同坐狠石而谈世事放达之士忘情醉石以消岁时英雄遗逸今不复见此名此石逾千载而靡堕予将髙蹈逺引遥绍于诸老不识吾子以为何如于是客喜而笑揖予而退吾乃撡觚引墨而书之】

　　云■〈鼎页〉天民独乐歌

　　云■〈鼎页〉天民身健武屈指今年七十五衰鬓凝霜暖不消吟眸掣电明堪覩耳聋尚可听箫韶舌在犹能话今古风标凛凛瘦如松意气堂堂狞似虎生平快活不识愁祗有攅眉作诗苦得句狂呼笑点头论文猛拍忙搔首栖林玄鹤为惊飞出岫白云俄退走梅邉竹笛半醉吹石上桐琴一长抚饭后欢陪夜月逰饮酣喜对春风舞常呼晨雾锁松扃逺引寒泉环竹户困寻陆羽写茶经闲访陶潜抄菊谱人间俯仰计搃非目下恩荣乐寜久何如丘壑了余生渴饮饥餐饱摩肚儿学躬耕仆饭牛归而斗酒谋诸妇客至从嗔不与言坐对蓉峰懒开口不将踪迹出人前髙眠月岭烟霞坞已知身世足优游唯愧乾坤无报补呵呵呵呵真草莽収拾闲名莫辜负从教世俗骂痴狂任彼时人笑愚鲁

　　采莲曲四首

　　若耶溪头同采莲浓妆艶抺夸少年緑荷万柄映碧水吴姬照影羞婵娟一双鸳鸯在芳渚见此踌躇空自怜
　　去年送郎别江浒郎君上马妾在■〈舟召〉湖光潋灔香旖旎酒味冷冽花鲜妍今年花谢香应老漫郎漫郎何当还
　　吴江女娘氷玉肌薄抺腻粉厚抺脂兰舟荡漾翠波里花间烂漫香风吹莲心苦难食食之不疗饥藕丝短难织织之不成衣采莲采莲人未归山长水逺归何时
　　江上晚来新过雨亭亭芙蕖在緑水芳洲香雾杂红云兰舟喜杀秾妆女年来年去世情空花落花开香十里今年欢笑复明年几向花前共花语荷花颜色只如旧妾颜未必长娇美只愁八月殒清霜吴中一夜秋风起荷花娇媚人共夸九洲三岛蒸红霞采莲女郎十数辈唯有阿姨颜色娇如花自从嫁后懒梳洗十年不见音信賖管取明年采莲去撑■〈舟召〉直过阿姨家

　　苦雨叹

　　久雨未便晴昏烟翳穹昊出门泥泞步难行十步九折忧絶倒藓迹杂苔文侵阶风不扫由春至夏百余朝雨脚如麻几时了乐事赏心何暇论尺薪斗粟无从讨纵有髙车可出逰湿云遮断繁华道杜陵野老数吞声床床屋漏吟情恼山翁放达不识愁无端为尔伤懐抱南山豆亦荒北屿松亦老东园欲语花西径忘忧草笑脸娇啼腻粉销檀心懒吐芳香槁緑怨红羞既寂寞蜂慵蝶困庸围遶千葩万卉总消磨庭下决明颜色好何当散阴霾放出日■〈日髙〉■〈日髙〉丽景秾鲜万国明晴光浩荡千峰晓

　　梅友公逰芙蓉峰探神仙遗迹登髙长啸俯视尘世然后朗吟步月而归自魏晋之下曹氏父子桓温庾亮之徒登髙对月饮酒赋诗其后寂寥千年世无斯乐今公乃能以雅道继之葢庻几焉予足不至此山几年矣因公之逰遂唤醒旧梦从道复出诗见示遂次韵焉

　　空山学仙子乗鸾烟雾湿夜深吹洞箫声断凤凰泣佳人去后不归来寒云古路迷黄埃当年旧事搃陈迹回首此意千古空崔嵬杉松弄影□仙葢玉宇寥寥浮爽垲洞门无锁昼不扃云牕雪浪声澎湃短世茫茫赴急流功名悮我三十秋人间俯仰竟何补便欲对此乗虚舟登髙探异物梦魂皆髣髴凛然心肺开肝胆忽突兀中有一人眉发竒不言不笑看晴霏芙蓉为裳云为衣三花树下容巍巍隔水微茫相对久赠予灵芝饮予酒拍手相从入紫霞不觉麻衣湿寒溜忽然而去不复譍山云呌断无人听是中谁读黄庭经耳邉忽度琅琅声醉笔题新诗戱拈烂墨浇淋漓西山红日忽已失新月夜上横蛾眉两袖天风清九窍归去恐为神鬼笑兴懐不尽下山来洞口岩花羞自照

　　谢陈国宾见寄

　　陈兄遗我山中诗随风落空成珠玑寒光遶壁夜牕紫清声响涧山泉飞杜陵去后天无功飘飘千古遗悲风老兔入云霄汉黑大龙上天江海空知君笔有万牛力追转风骚气无敌辞丰意逺欲乗虚天髙风冷寒生骨作诗为谢来意勤自惭瓦缶无美音阑千一抚三叹息天风西来洗予心

　　金华尉赵徳夫祈雨有感

　　阳乌赫赫明髙穹火云不雨天西东晴波渴饮千丈虹嘉糓槁死生蝱虫金华赵宰亦悯农陈辞涕泣呼天公食天之禄因农功视农不救寜为忠下人无罪天所容愿为斯眚归微躬志诚直通龙伯宫须臾遣出双玉龙利爪排空怒且雄阿香推车海若从鞭云驾雨随天风下与人世为年丰要令饥旅颜回童少焉云散天宇空神龙却归潭水中庙闲山空鼓冬冬

　　谢李从道见寄

　　汉唐之世多俊贤才髙有如横海鳣搜索异景不得潜骊珠一夜飞上天江左风流亦可怜髙谈出口如涌泉近来诸子无足言白鸡梦破千千年斯文无人世所寃遣公出世扶其颠遨逰八极乗紫烟绛旗丹毂驱我先我生嗜酒无一钱酒酣落笔惊四筵见公始觉心茫然仰天大笑呼谪仙天风吹落云锦篇皎如明月堕我前寒光耿耿江底悬鱼龙夜抱星斗眠议论汹汹来百川似欲上拍曹刘肩有人如此犹弃捐朱颜改后寜复妍愿为羲和执玉鞭驾驭白日青云邉请公早上登封笺

　　题听香亭梅花巻

　　山空木落雕繁卉政苦蛮烟愁瘴雨南枝此际特清竒独抱孤真岩谷里水郷云路寡相知惟友风姨交月姊江南岁晏淡妆束沙上无人薄梳洗丰姿潇洒态度闲修竹疎篱茅屋底罗浮日冷水欲氷冻霭昏霾江路阴残雪消迟霜魄出一梢寒彩明空林人知鼻臭目善睹岂知刼外春光淡荡春意深平生不识宋广平但识铁石肠肚珠玉之胸襟平生不识桃与李竒松劲柏屹立千仭之云岑唯许孤鸾双凤见岂容妬蝶狂蜂寻幽香旖旎薫宇宙芳流不尽古至今暮龄作事愧颠倒听不以耳唯以心瑶琴三弄枯树下摩挲老眼观妙音西湖处士寜复道东坡先生骨应槁迩来八万四千载只有梅花颜色好羌笛声髙旧梦醒玉楼人去东风杳横斜浮动未要论竒芬不在枝头老

　　再赋听香亭【并序】

　　予既赋听香亭梅花诗书于巻尾已而兴懒神疲髙卧云树之下梦美人玉容氷质风环云佩揖予而言曰子之诗虽美矣何独于听香微旨乏吟咏遂俾幽姿减艶雅态违欢公能不遗幸续赐题品使枯荄朽干顿发竒芳幽谷寒岩倍增春色岂唯无负于梅花而不肖亦免以借口伏惟司花之真宰不识吾子以为何如予乃划然而寤即操觚洒墨复题一诗虽未足惊羣聊以谢六桥么凤尔
　　听香亭畔春风起吹折琼花三两蘂烟梢留宿白云飞横渡溪桥归海屿雪消南国近黄昏月照前村半江水五更霜重玉容寒吟翁睡足茅屋底梦中非我亦非梅非鼻非心复非耳但见芬芳遍太虚唯聆馥郁周寰宇幽香和冻堕琴床旖旎肝膓熏骨髓胸次峥嵘妙莫窥襟懐洒落竒无比醉后频惊往事空醒来倍觉吾庐美疎影横斜涧沼中韶光浩荡乾坤里雌蝶雄蜂浪自狂山猿野鹤深相嘻画角髙酣兴不孤玉箫婉娩情难已雾钥江南去路迷罗浮望断知何许拟祛声迹絶闻尘汲引深情为君洗

　　画竹王汝明为赋

　　永和年间王子猷月林吟啸最风流秃锥渴饮三斗墨为写琅玕万顷秋元佑年间文与可四絶声名落江左渭川千亩在心胸喷饭满案馋唾堕此君髙蹈只如此二老遗踪成坎坷王生画竹妙逼真清竒不愧前朝人情空意定偶一扫坐令寒岩空谷回阳春我疑此子有神助不然何以得此胸次莹洁不受纎埃侵孤标劲节冠古今霜容氷彩势百寻往往青鸾偕紫凤飞来错认舞且吟常讶凉飙生座右耳邉自听苍龙吼烦君留意重珍藏倘遇云雷恐飞走

　　疎斋清乐【按此长律旧误编】

　　衣袂飘飘羽扇轻草庐潇洒兴懐清孤桐调逐秋云杳老桂香陪夜月明附凤攀龙虽寡术呼鸥唤鹭足寻盟兰台一任无声誉竹帛从教缺姓名白石清泉皆属我黄花翠竹正闗情日髙丈六犹慵起石枕松风梦未醒

　　秋冬之交雷电大作

　　蓐收行秋将满秩解印荣归严办集清道迎冬俟腊来积雪严霜应有日遗蝗入地作年丰禾黍登场吾事毕九月中旬之望夕天大雷霆轰霹雳虾蟆蚯蚓尽出逰碧潭惊起蛟龙蛰炎炎溽暑胜暮春赤日行天欲焚炙玄英勒驾遽奔迥意恐中途例遭殛电掣金蛇走林莽势似金桴击天鼓浮花浪蕊乱青红痴蝶狂蜂恣飞舞唯贪过眼暂繁华寜虑来年百斯苦应是苍生罪恶深过犯弥天致天怒我愿天公怜赤子抚绥恩育宜如故渇饮饥飡贵得时夏热冬寒合常度寄声司令省厥躬爕理阴阳勿乖悮

　　偶成

　　我先落魄何所为百年生计巢南枝迎风吸露饮山渌枕泉潄石吟新诗一丝不挂心自乐澹然性灵学无学洗耳熟听空山猿知心更有空山鹤漫漫长夜何时晨纷纷尘世何日清餔糟啜醨难自强独醒肯圗千古名君不见严光片石生白云江湖夜永秋水深碧丝牵动潭底月直钩钓断人间心

　　寄王善甫

　　昔公曾住金芙蓉白云为侣栖丹峰乾坤爽气星斗胸手弄明月烟雾中十年灯下诗书工今年试艺棘闱中其气似欲附冥鸿翅拍天水揺天风行将杖策朝圣主岂止小展天南东愿公献赋明光宫直驱造化超洪蒙笔阵纵横谁敢攻八荒一扫空奸雄致君在上竭我忠要令四海歌重曈有如医王逞神功下与浊世针盲聋梦魂夜夜思见公凝望不来忧心忡人生飘忽浮萍踪百年光景转眼中秋风道上会相遇便须握手一笑谈空空

　　送洛阳陈秀才

　　苏秦辩口人共知黑貂敝尽朋旧疎六侯相印幸得佩一朝身戮埋荒墟贾生才调天下竒几年献策承明庐谗言入耳竟不用长沙抱恨何当纡玉川先生妙人物秋风破屋聊自居观其大节死不变家中岂有担石储香山居士亦足数达哉达哉谁得如二程兄弟百世士孔孟之道赖以舒谈经说理妙无尽天下学徒来挽车尧夫君实古淳士胸中包褁混沌初西京华丽推第一春光只满二老闾前乎说客姑且置后来贤哲世所誉洛阳古俗称多士遗风扫地今无余陈生亦是嵩山客从军久戍江南潴弯弓走马非所慕无事闭门长读书抱琴辞我欲归去因思往事难自摅归与瞑坐倘神会为言每谭斯道未必不为叹息涕泪增欷歔

　　招友人归隠行

　　中郎一絶爨下音流水无思山无情仲尼一为麟后尘乾坤日月无光明圣贤自古多轗轲吁嗟吾子难独鸣青山虽贵何足钦黑貂未敝君休惊片言不用脱屣去富贵于我浮云轻日饮一瓢岂予辱日飡万钱非我荣进退于道茍无愧对人何必面发頳幸有浮蛆之桑落为君斟酌平生诚幸有栖鸾之桐木为君弹出无弦声一弹石涧潄寒玉再弹满耳松风清酒酣更鼓三五曲鱼龙鼓舞波涛萦男儿出处须磊落肯同儿女徒营营麻鞋布衲见天子谁能干谒公与卿指踪利害谈世事坐令海内皆升平不将归卧南山阴荷衣未必输尘缨青山緑野总旧物白鸥玄鹤皆昔盟上饮千寻之涧瀑下采百岁之春英食之不饥复不老永为终古天地精斯言虽鄙倘见听便当尽决沧浪之水洗净平生不朽无用之虚名

　　次韵灵源唯堂上人逰九龙山

　　羣峰嵯峨互相依九龙跳跃万马随苍松恠石倚天碧岚气日夕沾人衣幽花野草香涧谷山中寒暑自四时孝标当年隠其内劲节上与山争竒纷纷余辈方进取谁能退缩山之陲困来和云卧白石醒后冲烟登紫微古今名利天下重此子似欲一手提白头老僧好事者泛览景物裁为诗使我一读重叹息玩味展转忘其疲世途扰攘吾已厌便欲命驾寻荒祠左骖白鹿右黄鹄与子相从不尔离

　　芙蓉堂次郑氏子韵

　　芙蓉堂中见嘉什与君似有三生约髙才磊落亦可怜谁谓今人不如昨我疑此子胸有天地春不然别有一邱壑男儿趣向贵如此慎勿恋他儿女乐一襟爽气已逼人尘氛不假沧浪濯笔端滚滚龙蛇飞纸上霏霏烟雾落谪仙苏二呼不来江湖夜雨蛩声哀观子新诗何所似秋空一鹤山崔嵬山灵起舞神鬼笑林泉变色云屏开波光月色清可掬风露满身寒肃肃还君此子不复言骊龙抱珠海底浴

　　樟木歌

　　婺创府厅事幕官入山有巨木者咸取之予邻有樟木亭亭若仙盖罔知岁年父老相传厯五季赵宋云予暇日往还吟啸于其下至是例辱斧斤赋长句吊之
　　古木千年隠林麓傲雪凌寒久幽独霜皮虽无四十围中有昻霄气盈掬孔明庙前色颇同草堂诗老惯抚育雨淋日炙岁月摩干槁根摧忽颠踣樵夫刍客不我顾长伴苍苔映寒緑今年公府创髙堂梁栋求之苦不足幕官骑马自入山匠者驱驰如鬼速自惭拙才复何用例辱斧斤蒙齿录山翁因笑百无能一生支离同此木抚木三叹为木言如此奬擢非我欲不愿尔为秦皇阿房宫不愿尔为汉武黄金屋两君富贵骄且淫是中唯蓄美女藏珠玉但愿尔为幽人庐满贮烟霞寄空谷有时惟闻读古书凛凛忠义横在腹有时惟闻弹古桐髙调凄凉声断续否则构作承明庐岿然长在天子目广延天下之英豪献可替否干王禄此时不独木尔荣四海苍生尽蒙福

　　月夜泛舟

　　今夕何夕夜未终长空月出光瞳眬乾坤一色净如镜水天上下磨寒铜晃如径寸珠髙耀冯夷宫清寒泣神鬼竒恠惊蛟龙我乗万斛舟直入玻璃中双浆击空明孤帆扬天风狂吟发长啸有似苏长公湘水居其西采石居其东屈原与李白此地遗髙踪我处二者间拍手招两翁独醒醉魄呼不返扣舷大呌应耳聋百年清赏谁与同茫茫千载情何穷采兰芷兮水冷探明珠兮江空诗成叹息无可语因风寄与天地之内古今不朽之羣雄

　　芙蓉峰下有梵宫曰智者禅苑寺左右塘莲花盛开僧与文士赓和者多予次其韵

　　冯夷仙人氷玉莹緑葢云鬟踏明镜嫣然一笑隔烟波露湿臙脂容貌正道人心地亦清雅不染淤泥出正定岂无竒士同品题亦有山僧共涵泳芙蓉山色秋更癯斜日黯红愁对影唤回西子昔年梦淡妆浓抺娇相并不向湖山逞颜色天香槁死无人境有如禅僧懒出游白首甘心老鄊井

　　雪中见寄

　　六丁剑搅天地水倒泻银河洒寒雨舞空鳞甲动天风玉龙飞下玻璃圃乾坤万里混清光广寒谁借修月斧竒葩异卉恣粘缀寜烦獭髓鸾胶补无朋懒棹子猷■〈舟召〉何人肯扣袁安户不愁僵卧酒杯空石鼎烹茶试鹦鹉

　　次韵

　　玄冥神人眼如水剪绮裁云雨花雨翩然骑却玉麒麟东逰弱水西瑶圃手移泰华与祝融削平岂假巨灵斧似嫌尘世有髙下纷纷乱把琼琚补梦里浑疑月满床醒来但觉云封户销金帐暖阿谁家唱饮羊羔醉鹦鹉

　　和王存诚洞天长篇

　　神仙姓字留丹书神仙旧宅岩谷居昔曾蹑险探仙迹问我俗虑何当除长生妙诀诚足学读书万巻将奚如曩思封侯食五鼎今愧半世成踌蹰顽躯七尺走尘土多情白髪劳自梳因君赠我锦绣句梦魂日月金芙蕖桃源烟水但如昨欲寻旧路仍趦趄焉得琼杯酌仙醑与子共驾五色车碧云望断杳莫致临川结网徒羡鱼已办刀圭生羽翼脱凡换骨乗天与长揖安期赤松去握手大笑凭空虚童髫緑鬓埀两耳天风一任寒萧疎

　　春雪

　　百花憔悴东风寒六花烂漫开正繁东君似欲夸富贵琼台玉树真珠阑緑杨无力晴抛絮青松不老云生树贪观天女跨鸾归失却仙人骑鹤处斜斜整整复霏霏却忆衔枚入蔡围竒功未立英雄老壮志虽存气力衰酒酣舞剑情难歇指点银缾莫教竭醉中犹自忆当时鹅鸭城邉一池月

　　童子良和徐晓山春暮行乐

　　落花香径红堆积莺老慵歌蝶懒拍平生爱花复爱春为见春归痛怜惜杖藜■〈扌弃〉却十日逰春风满袖云生屐功名于我果何有弃置有如机断织但喜杯中面发红寜愁镜里头添白空嗟口读书万巻却笑身不满七尺长安富贵轻薄儿甘心老死黄尘陌大开冷眼看青山旋拾枯枝煮白石有手不掣东海鲸何心更钓西江鲫麻衣草履万念空深悟黄金与瓦砾因君语我徐晓山我亦闻名未曾识人生岂在见颜色但从意气中相觅

　　美许士谦选壮丁有法二章

　　霜台宪郎文且武曾侍绣衣持玉斧指挥猛士气如虹要缚南山白额虎檄书下县点壮丁十万农夫胜羽林不跨黄牛骑白马腰弓直入秋云深丧乱以来无定止民物萧条半为鬼郡县诛求犹未已眼观如宜泪如雨于戱安得老天开太平尽戮奸贪天下治
　　乌台宪史天下竒姓氏久为人所知风霜面目松栢操鐡石膓肚氷玉肌羣凶肆虐干天诛潢池弄兵如小儿中原在处皆反侧掳攘岂独东南陲寓兵于农古王制宪史于此力主之羽书差兵以万计顷刻而集敢后期厉兵秣马在此举指日要斩蚩尤旗廓平天宇清海岳献俘授馘朝丹墀东州老翁头雪白拭目愿见承平时南山有石踞如虎携归我欲镌公碑

　　谢东阳太守赵子威牧守有理诗以美之【时为御史】

　　东阳太守廉而忠风骨自是人中龙分明面带氷霜容双眸烱烱悬方曈皎然一镜磨青铜世间何物堪蔽蒙昔年眷顾恩宠隆绣衣持斧骑碧骢如今五马白玉鬃下饮双溪淛水东金鞍玉勒相磨礲大江南来财阜丰贡赋号称天下雄迩来贼盗飞蝱虫潢池弄兵惊儿童贪官污吏复妄庸诛求何异虿与蜂饕餮不已民心忡温处在在罹兵锋花溪小邑俱烟烽可怜州郡一扫空明公抚安竭至衷至诚感物人共宗扬清激浊体大穹见善是辅恶乃攻不吐不茹恪且恭视民疾苦劳厥躬爱育偹至久不慵有如名医治盲聋盲能再覩聋再聪又如大造运化工初不用力理自融十日一雨五日一风根器厚薄随所逢春风桃李秋芙蓉白者俾白红俾红有蔬可茹榖可舂化工何恩及吾侬父老感泣涕泪蒙不圗见此矍铄翁我愿公心与天通舍其小者大是从广陈方略达九重尽化四海之羣凶卖剑买犊为年丰不然上书乞总戎驾御豪杰如转蓬殄灭丑类无遗踪四海混一车书同廓平天宇路不壅露布直到天子宫献俘受馘太庙中修文偃武开辟雍克期封禅泰华峰大快义士平生胸令当建此补衮功论功合受大国封堂堂政府食万锺揖逊进退咸肃雍身佩安危势位崇富贵岂下汾阳公海枯石烂物有终公之勋业髙岱嵩公之令徳传无穷

　　题爱栢轩古风

　　轩前古栢颜色苍郁如车葢当两厢霜皮虽无四十围老干似有千尺强云梢已足庇猿鹤月树或能栖凤皇孔明庙前曾识面饱沾雨露凌雪霜清阴时作长蛟舞壮气每学苍龙翔虬枝直上九万里荫覆天下为清凉常疑半夜风雨响怒潮驾浪翻钱塘少焉女娲奏笙簧仙人环佩朝玉皇岿然俯瞰君子室鸾台凤阁遥相望连甍接栋眩青碧雕楹刻桷施铅黄往来吟啸谢樵牧冠葢络绎多金章娇鞍俊马势豪逸弭貂鸣玉声铿锵内中有人貌异常峩冠大带美且臧紫霞之佩云锦裳当轩危坐轩中央手弄瑶琴音琅琅耳邉雅调流宫商金盘承露倾天浆忽然饮我琼琚觞柏兮特立阶砌下岁晚相对操愈刚岂无朱阑护文杏下视不啻儿女行竒才偃蹇不世出声价岂减楩楠樟吁嗟尔柏后必昌大匠遇之未易量或为柱石或栋梁岂可久客卿相傍慎勿构作祖龙宅骊山突兀之阿房慎勿构作黄金屋茂陵秋风之刘郎惟帡珍禽贮竒兽多蓄美婘闲娇嫱寜当架为幽人庐三重茅屋山之阳虽无精金乏良玉缾储斗粟书满床床头常留酒一缸壁上髙悬琴一张读书弹琴饮醇酎醉卧不梦封侯王死生无可无不可身无富贵名字香达则营建天子堂不倾不倚安四方招延英杰纳俊良致君尧舜弼禹汤羣后欢呼趋庙廊要令华夏歌虞唐海宇雍熈万姓康天锡百福寿命长子孙持此传无疆栢兮女与有耿光再三语栢栢无语愿言终久毋相忘

　　姜明徳医学录任满诗用美之并以医之利害语之

　　丈夫生世六尺躯饥餐渴饮当及期目观鼻嗅耳司聴各职乃事尔勿离喜怒哀乐无妄施威赏之柄不倒持雍容进退动合宜天其相汝百福随神清虑淡寿且耆颜色丰泽毛髪黟无不足兮何所望子孙妻妾皆欢怡寒温风雨倘失时人心私欲复蔽亏堂堂正气日以衰瘵疠始得乗其危膏肓一穴自古有区区二竖寜知斯惜哉医缓不务此仓卒遽谓疾弗治若药暝眩罔不愈缩手退避计或迟乃知用药如用将用非其类悔曷追芫巴乌附吾所用参术之辈胡能为信乎药者亦凶器古人不得已用之姜君职医识此理愚民攀慕贤守知延年却老学妙术回生起死叅神竒杏林春色香韵美芳葩渐满东风枝他年丹石亿万斛慎勿往取虎窃窥我身刚强甚无恙半世落魄癖在诗赋性掘强成傲物胸次未扫平生痴髙谈惊世鄙俗讶左计失策羣儿嗤疎狂往往激众怒而我戏笑方嘻嘻岂无甘言恱人意胡塞巨口而不谀后先颠倒皆类此愿将斯疾祈君医愿将斯疾祈君医

　　辛丑岁军乱后李元常赋诗伤感予次其韵

　　乱后依然旧城郭青山不老秋云薄人民皆非可奈何岁月无情随逝波短世功名何暇论相逢存殁惊相问夜寒儿女泣牛衣紫凤天吴颠倒披访旧惊心生百感两脚如麻春不暖秪多幽滞哭酸风何人背面啼春红

　　次韵以述老懐寄前人

　　龎老何曾入州郭布袜青鞋衣袖薄聘呼不起奈尔何心似无风井水波竹帛虚名奚足论草庐清梦毋劳问天风吹袂云满衣醉骑黄犊烟蓑披人生有情徒感感笑声酒面春风暖可怜奔走牛马风妄自粉饰夸青红

　　过李从道故居有感

　　数间古屋荒村道满地苍烟鎻芳草酒酣独歩忆当年几逐西风访诗老主翁去后寜复来户外白云人不扫青山依旧事尽非斜日黄花为谁好

　　樵云独唱巻二

　　●钦定四库全书

　　樵云独唱巻三

　　（元）叶颙 撰

　　○絶句

　　次友人题丹井韵

　　仙人学丹井丹去月华孤无复秋风夜云邉响辘轳

　　辛夘冬雪里寻梅三首

　　寒云湿不飞江路踏琼琚香影无踪迹罗浮月上初
　　月色满人间前村步又艰南枝寻不得何处是孤山
　　逋仙冻欲僵春色恼吟肠绕树全无影满身都是香

　　游三洞金盆诸峰絶句二十首

　　长松撑白云偃蹇几千载而我能几何松雪镇长在
　　策杖逰洞天石羊卧荒草平起不载逢几见春风老
　　仙翁出洞口笑我两鬓华尘世累变更翁貌长如花
　　云巅老猿吟松下仙犬吠山童不知名啸入青云去
　　峩峩万迭山曾阅几人老我老不少年山老色愈好
　　渇斟东涧泉饥煮西山石醒时策短笻醉后横长笛
　　岧嶤金华峰苍松凛髙秋仙人坐不成岁月空悠悠
　　青山如佳人白云如逰龙佳人节不移逰龙去无踪
　　我昔为童儿登髙而作赋我今髪如霜青山但如故
　　徘徊三洞天拚作十日留何当约安期共为千载逰
　　山灵见我来抚掌一笑莞喜我成此逰恠我来何晚
　　不为世网萦肯受儒冠悮兹逰快平生并了泉石痼
　　大山严而尊小山婉而秀往来两山间岩霏湿吟袖
　　平生酷爱山嗜好如猿狙行将脱尘俗上与浮云俱
　　久从山中逰颇识山中趣狂吟采松花撼动云栖树
　　已无名利心犹有烟霞疾汲彼千尺清洗此方寸癖
　　犬吠人家近鸟啼春昼晴涧草有幽色野花无定名
　　恠藤揺苍烟芳林滴晴雨闲花逞娇姿笑舞春风里
　　褰衣陟芙蓉挨云拾瑶草寘之懐袖中食之颜色好
　　云邉学仙子貌古悬方曈闲挥白玉麈笑坐青石峰

　　晓窓禽语二首

　　纸帐梦初醒山窓月上明宿云离石去幽鸟话新晴
　　残月满山阿长松弄清影幽禽啼数声吟窓人睡醒

　　题丹井二首

　　闲云埋甃冷皓月照前空仙与丹俱化苔花弄晓风
　　浴丹仙已逺甃冷藓痕鲜断绠无人汲空遗浸月泉

　　题丹灶

　　丹成仙去后灶古白云邉灰冷空余磷林荒锁断烟

　　题石羊二首

　　二仙牧羣羝食尽丹田草化石几何秋牧羊人未老
　　山邉牧羊者谁得似初平羊化人俱往年年草自荣

　　王粲江楼

　　王粲登临客云闲独倚楼西风千里兴落日半江秋

　　莫愁烟艇

　　莫愁江上艇月夜扣舷歌甚欲寻遗迹江空烟浪多

　　范蠡云舟

　　范蠡平吴后秋风理钓■〈舟召〉情空青嶂下梦落白鸥邉

　　严江独钓

　　光武中兴主严光避世翁云邉一片石江上几秋风

　　赤壁清游

　　魏武吟诗夜坡仙玩月秋英声流后世清兴动南州

　　梦游金盆峰二首

　　爱山如猿猱清啸卧云石山云入梦来相见如旧识
　　有懐金芙蓉经年未能去青山入梦魂白云生杖屦

　　看山

　　薄俗易炎凉浮云屡更变耐久屋外山相看无厌倦

　　题泉石髙情圗

　　流水闲云外青山落照中诗翁扶瘦策相与听松风

　　题西施蹙额捧心圗

　　憔悴两娥颦春山鎻恨深东邻正尝胆西子谩扪心

　　秋日饮友代东二首

　　乌帽风前落黄花雨后香渊明三径里明日共壶觞
　　诗骨秋来瘦山花日暮香殷勤一樽酒相与慰荒凉

　　草堂归来图二首

　　鹤髪兮倚闾山空兮夕晖白云兮髣髴游子兮其归
　　游子归心切慈亲望眼空白云千里意瘦策倚秋风

　　疎斋晚步

　　荷老难擎露水清偏见鱼好磨青玉觜一饱更何如

　　岩前夜坐

　　修径白云幽山空明月秋长松髙百尺明月袭衣裘

　　秋暮田园杂兴二首

　　浊酒满斟自适柴门虽设常关与老为期白髪相看无厌青山
　　峰顶云闲懒出松邉鹤去应还独步秋风顶上兴来聊尽吾欢

　　春郊即景

　　微雨弄晴天气轻寒酿暖时光栁外凉飙满袖花邉香露沾裳

　　沙溪清隠

　　绕屋一湾水緑迎轩数朶峰青沙露鸥盟新定云松鹤梦初醒

　　幽居即事二首

　　吟座半窓残照琴床一枕闲云尘外兴懐有味世间姓字无闻
　　骑牛过白云岭放鹤出翠松闗樵唱偶歌一曲清声直度千山

　　九日寄兴三首【庚申岁】

　　故侣无心送酒老翁有意留题旧日龙山佳会如今风雨凄凄
　　白髪凄凉旧里黄花冷落东篱西望夕阳归去淡烟衰草堪悲
　　黄菊香残夜雨乌纱醉落秋风回首十年旧事乱云流水西东

　　月夜梅邉即事

　　香里寒云满溪月明津渡人迷梦入江南旧路夕阳流水桥西

　　送阮师真之宣城

　　江东日暮云闲敬亭千古髙寒若见谢公传语沈郎依旧衣寛

　　送人侍父入吴

　　生子如李亚子不然如孙仲谋景升诸郎豚犬焉能侍父逺逰

　　与故人叙别

　　六尺形躯销瘦十年故旧西东试问市桥官栁别来几度春风

　　逰北山诸峰四首

　　水泠泠兮乐奏风细细兮鸾吟月随人而有意云出岫以无心
　　山嶙峋兮北迈水呜咽兮东流欲寻源而逺去思絶世以无求
　　约芝兰之环佩葺薜茘之裳衣蹑烟云而髙蹈世与我以相违
　　折南涧之芳芷采西山之嫩薇赠佳人兮为好与握手兮同归

　　时苗留犊圗

　　杨子平生四畏刘郎临别一钱甚矣时君留犊审观三老孰贤

　　题王寿卿烟云叠嶂圗

　　一百八盘山路七十二峰晓寒日暮烟横谷口雨余云宿松端

　　题李克明翁媪起家圗【一翁以指就醋瓮取酰吮之尝其味之美恶一媪持星火吹灯备诸穷态】

　　乃叟宵衣制醋厥妻忘寝治灯办此难成家业遗彼不识玄曾

　　樵云独唱巻三

　　●钦定四库全书

　　樵云独唱巻四

　　（元）叶颙 撰

　　○絶句

　　题时苗留犊圗二首

　　秩满言归父老忧临岐分犊较蝇头男儿利物忘天下未必区区在一牛
　　留犊归牛骇见闻古今唯数一时君设令买宠生贤嗣未必邦人敢见分

　　示小儿阿真牡丹二首荼■〈艹縻〉春暮各一首

　　绛色罗裳緑色襦沈香亭北理腰肢含风笑日骄无力恰似杨妃睡起时
　　浅红深紫间轻黄天下无花敢比芳素与东君同富贵肻随凡品擅称王
　　一点檀心气味长向人无语舞霓裳千红万紫消磨尽犹有风吹不断香
　　老红新緑驻烟波无奈青皇促驾何又是一年春事了杜鹃声里夕阳多

　　晚步

　　偶随芳草踏斜晖石径云深翠滴衣两袖天风明月上杖头挑得树阴归

　　秋夜看月

　　广寒宫阙桂香浮万里无云独倚楼明月满空天似水西风吹断海门秋

　　次韵周安道宪史仲春雨窓书懐十首

　　缲烟杨栁千丝绿过雨蔷薇万点红诗句满前唫未穏好懐写在夕阳中
　　深院梨花呈腻粉邻墙艶杏褪残脂池塘雨后蛙声闹半为官鸣半为私
　　茶鼎松涛翻细浪桃溪花雨涌香泉旋寻笋蕨春山下不枉江南二月天
　　缓骑黄犊随芳草闲倩苍头扫落花醉后不知新过雨岩前应湿旧烟霞
　　破除愁闷无过酒消遣情懐正要诗燕子未来春又半一帘花雨海棠时
　　长笑陈搏争似睡深非杜宇不如归男儿正要成功业拭目江山看落晖
　　愁来倍觉诗难和醉后寜辞酒满斟夜雨惊醒尘世梦春风吹老少年心
　　一春憔悴未曾晴况是檐声入枕鸣却恠夜来诗梦好草塘雨过月初明
　　凝烟芳草入疎帘过雨闲花点涧泉正是清明时节近鹧鸪啼过夕阳天
　　蝶懒莺慵燕语衰红羞緑怨湿难开晴窓悮听山禽乐又是鸣鸠唤雨来

　　用前韵序山家幽寂之趣呈前人十首

　　夕阳香径逐东风瘦策轻扶数落红信步偶随流水去不知身到白云中
　　棠梨睡起娇啼粉桃杏香浓浅抹脂自是从来肌骨好春风寜为一花私
　　满盛煮茗春波月旋汲浇花石涧泉客至不妨频劝酒醉开白眼看青天
　　春风緑尽江南草夜雨红销树底花独立斜阳多少恨长空卷散暮天霞
　　兴来浩饮渊明酒醉后豪吟太白诗独坐独行芳草地半晴半雨落花时
　　闲中采药云邉去倦后扶笻花下归几度吹箫陪好月数畨横笛送斜晖
　　蜂蝶渐慵春渐老诗辞频和酒频斟年来深识山中趣老去全无世上心
　　云舒山色千峰秀雨过蛙声两部鸣多谢知心峰顶月夜深常到寝床明
　　抠衣穏坐栖云石洗耳闲听潄竹泉夜半有时长见月人间无梦去朝天
　　一任猿惊野鹤猜老懐笑口要频开髙眠蕙帐春风暖不怕雷声入枕来

　　人或问予云■〈鼎页〉旧隠尚无恙者赋一絶答之

　　瘦竹长松小径花故园泉石鎻烟霞白云无恙青松老依旧山中宰相家

　　赠画史王玉峰

　　百顷风烟生昼寒万山重叠起豪端前身莫是王摩诘画出娥眉拥翠鬟

　　题王寿卿烟云叠嶂圗

　　断岫平山点画粗岚光浓淡有如无何时直到羣峰顶万叠云烟一老夫

　　赠写真张小峰二首

　　饱厯风霜骨格粗老来渐觉髪毛枯形容妍丑从君画画得平生执抝无
　　古貌清如雪后松吟肩瘦似雨余峰莫将山上畊云叟错拟岩前板筑翁

　　登楼闻笛有感

　　笛声吹起白云秋两袖天风独倚楼北望中原何处是落霞孤鹜古今愁
　　一声长笛夕阳楼总是闗山旧日愁杳杳山青云尽处澹烟衰草不胜秋

　　题赤壁圗

　　曹公智计世无双席卷南来孰敢当浊浪翻江迷赤壁谁知犹有一周郎

　　读宋纪

　　显徳衰微国祚迁儿孤母寡足堪怜如何宋主迎（阙页）

　　和李本存孤字韵

　　夕阳山塞笛声孤半醉辕门语笑粗旧日读书萧寺月夜深曾到帐前无
　　瘦耸吟肩野鹤孤衣冠山野礼容粗政惭声誉非君比却喜功名入梦无
　　月冷霜寒老将孤北风吹雪势还粗方今四海皆元济未信忠刚李愬无
　　清比梅花带雪孤吟腰瘦减十围粗约君浄扫南山石共坐云邉话有无
　　老首频搔鬓影孤惜无三尺斩顽粗何当畧借天风便为扫妖氛半点无
　　孙刘何苦各称孤想是当年计划粗若使尽忠扶汉祚坐观曹魏眼中无

　　春初即事

　　怕寒犹自怯罗裳嫩栁偷春浅试黄青草已生诗未就阿连无梦绕池塘

　　李本存迭有和章再和孤字韵二首

　　捻须索句兴懐孤信手围棋着数粗病酒风情愁后减惜花春梦老来无
　　新诗清侣玉蟾孤意度安闲细不粗岛瘦郊寒元白俗开元之后晚唐无

　　题李克明翁媪起家圗二首【一翁以指就醋瓮内取酰吮之尝其味之美恶一媪持星火吹灯备诸穷态】

　　阿婆吹火焰光寒老叟尝酰气味酸后代儿孙寜识此髙烧银烛照杯盘
　　小瓮吮酰酸透骨寒缸吹熖火烧眉何时翁媪花灯下珠翠成行捧玉巵

　　题静斋手巻

　　云凝不动青山老花落无声白昼闲松影半窓清睡醒卧看流水夕阳间

　　丙申大旱呈时官二首

　　雷久无声电敛光老龙何地宻韬藏只愁遂失苍生望何不留心济四方
　　自夏经秋百日晴更兼无处不戈兵千畴万亩干枯尽留得衰荷听雨声

　　冬夜梅邉即事

　　罗浮山下白云深一枕师雄梦未成残雪初消明月上东风吹彻玉箫声

　　冬夜闻笛出入韵

　　午夜谁将玉笛吹白云满地湿难飞惊回一枕春风梦月上花梢最好枝

　　初夕暑退生凉

　　溽暑初收生暮凉风将秋信入虚堂芙蓉峰顶夜来雨溪水新添二尺强

　　霜天晓角

　　耿耿星河曙欲流角声悲壮起层楼满空明月青霜重人与梅花一様愁

　　梅花分韵得诗字

　　木萼霜葩带雪枝月中香影最清竒林逋去后东坡死近日江南未有诗

　　读宋徽宗北狩龙沙赋忍听羌笛吹落梅花乐府

　　一声羌笛咽龙沙万里燕云独梦家吹入中原都是恨如何只怕落梅花

　　春日午窓睡起

　　日移花影转帘西风撼松阴落研池好鸟不鸣芳昼寂午窓清梦醒来时

　　题石勒叅佛圗澄手巻六首

　　石勒亡宗怨季龙虎于冉闵恨何穷佛圗果有仙人见盍把深机悟二公
　　刘曜成擒一语中沤麻老秃亦英雄可怜只办平常事忘却中原逐鹿功
　　何须倾意扣圗澄眼见狂刘一鼔擒絶胜沤麻池水上老拳毒手日相寻
　　推恩忘怨沤麻池便是刘郎就缚时成败当年人尽识未应惟有一僧知
　　擒刘竒策筭无遗石氏存亡必已知三十六孙同日死佛圗何不预言之
　　东门倚啸声音逺西域叅陪礼义专折节李阳吾未论并驱光武孰先鞭

　　春雨晚霁

　　东风吹雨作丝轻驾勒余寒放晚晴满地湿云收未尽一帘花影不分明

　　幽齐夜坐效山人体

　　一邱一壑白云深一笛秋风一曲琴夜半一牕明月色一杯松露洗予心

　　晚酌山家即事

　　浊醪初熟正鸡肥野老冲烟跨犊归漉酒烹鸡成小酌醉眠忘却脱蓑衣

　　赠山翁二首

　　草庐深寄夕阳村世路荣枯久不闻二亩石田畊垦罢又骑黄犊入云深
　　古貌虬髯鹤髪翁醉吹长笛卧髙峰不知胷次藏何物鼓舞春风宇宙中

　　西子捧心圗

　　员也捐躯死諌君越王尝胆恨尤深西施亦解忧人国尽日攅眉痛捧心

　　读荆轲传

　　壮士西逰遂不还英雄千古笑燕丹至今幽蓟秋风道依旧萧萧易水寒

　　磻溪钓圗二首

　　渭水风生两鬓秋平生意在钓吞舟如何八百封侯国也逐鲸鱼竞上钩
　　白髪荒凉钓渭濵宅心非是为金鳞不知丝线长多少牵掣江山八百春

　　题伍子胥传后

　　子胥忠孝两难偕破楚鞭君谢父奢何事危言强諌日死无贤嗣挞夫差

　　题三杰

　　萧何二首
　　匹马追亡古道傍便知韩信世无双筑坛不用萧侯语垓下焉能灭楚王
　　独收相府旧圗书形势髙低尽得知镇抚闗中成帝业沛公马上岂能为

　　韩信

　　刘项存亡指顾中君臣未定各称雄早知鸟尽弓无用未必殷勤谢蒯通

　　张良

　　一击秦车水逆流当年锐志复韩雠偶因天地风云合扶立炎刘四百秋

　　冬景十絶【李从道丽泽诗社出题至治己未至己亥四十年矣】

　　鹭立寒江
　　青苔白石鱼鳞腥尽日独拳寒雨汀疑是晴江沙上雪黄昏一点不分明
　　寒江独钓
　　扁舟独钓烟茫茫醉着蓑衣不耐霜最是月明无伴侣一声渔笛出沧浪
　　霜天晓角
　　城上征人吹角声月寒霜重声冥冥孤舟万里南迁客起着衣裳带梦听
　　江路梅香
　　漠漠江云路不分小桥流水夕阳村唫翁马上频回首一阵东风暗断魂
　　板桥霜晓
　　月中青女下瑶空潋灔寒波跨玉龙画角一声天未晓前村梅下有吟翁
　　茅檐曝背
　　门外三竿红日迟向阳花木暂熈熈老翁曝背亭前坐自取经书教小儿
　　书舍寒灯
　　青灯黄巻伴更长花落银缸午夜香异日长檠珠翠里苦心寒焰莫相忘
　　梅下清吟
　　吟肩瘦耸白云根兴遶孤山水竹村月上南枝诗未就暗香疎影又黄昏
　　纸帐梅花
　　销金帐暖酒盈觞醒后依前世虑长何似白云深处卧春风一枕梦魂香
　　烟蓑钓雪
　　万顷玻璃失钓矶白云片片补蓑衣鸟声断絶人踪灭独向芦花月下归

　　唐武则天传

　　天人共愤世皆嫌埀拱焉能二十年谁信裙钗珠翠侣反胜冠冕任英贤

　　（阙页）

　　爆竹二首

　　一声爆竹透云端惊醒苍生睡不安若使江淮豪杰听定应惭悚胆先寒
　　非尝声响聒天来鼔动阳春海上回偶尔惊人还寂寂情知不是武侯雷

　　丁酉仲冬即景

　　雪水煎茶
　　枯枝旋拾带氷烧雪水茶香滚夜涛党氏岂知风韵美向人犹说饮羊羔
　　地炉煨芋
　　地炉煨芋足充饥凉薄家声胜富儿李宻懒残风味在寒灰冷火澹相知
　　云巢鹤睡
　　烟梢深处穏栖翎标格孤髙逈出羣只恐听琴惊梦醒踏翻松顶一巢云
　　月岭猿啼
　　树头清啸两三声纸帐梅花睡欲成唤醒冷泉亭上梦岭云飞动月初明
　　玉楼吹笛
　　天风吹笛落天涯万瓦霜清月影斜惊醒覊人犹自可江城只怕落梅花
　　梅屋弹琴
　　琴张瓯茗伴炉熏三弄梅花月下庭香影孤髙音调古空阶谁许鹤来听
　　冲寒贳酒
　　拥被酸吟雪未晴拾樵路断闭松扃相如病渇谁来管自整冲寒贳酒缾
　　踏雪寻梅
　　云碍前村路不通暗香疎影杳无踪琼琚踏碎知何处月上孤山第一峰
　　梅梢月落
　　斗转参横午漏迟一轮寒魄堕南枝玉箫吹彻青霜冷正是诗人梦破时
　　松径云深
　　数片和烟褁石苔空林长惹鹤猿猜天风吹度长松下僮子殷勤扫不开
　　雪夜乗舟
　　月色波光共一溪水天上下漾玻璃孤舟蓑笠清如许何必山阴访戴逵
　　霜晨觅句
　　霜月凌凌独凭阑推敲未定怯衣单眼前佳句无人识诗比梅花瘦一般
　　枯木寒鸦
　　老树经霜带夕晖十围横跨小桥西羣鸦不怕云巢冷夜夜黄昬来上啼
　　孤松老鹤
　　城郭依前岁月非巢空云冷影相依长松月落天风逺时向青山尽处飞
　　书窓梅影
　　疎花冷蕊映书窓勾引逋仙蝶梦狂纵使春风吹散后又随霜月上书囊
　　石鼎茶声
　　青山茅屋白云中汲水煎茶火正红十载不闻尘世事饱听石鼎煮松风

　　寻梅二首

　　石根岩畔与山阴瘦马羸僮到处寻流水溪桥沙路逺何愁云宻更林深
　　落日孤村石径斜挨云深入野人家小溪流水春风暖恐有枝头半吐花

　　松径清逰

　　驴载新诗仆抱琴白云幽径夕阳林天风十里青松顶满耳笙箫太古音

　　梅影二首

　　寒蜂冻蝶谩惊猜积案春风拨不开霜月满窓诗梦醒更无一点暗香来
　　夜深随月上纱牕妆点西湖处士房惊醒一床胡蝶梦春风冷落淡无香

　　赠相士二首

　　貌古如松卧壑秋虬髯鹤髪炯双眸衰颜未用烦公相自许书生老不侯
　　虎视阴阳胆气粗平生事业遂雄圗不知侃侃怡怡辈也入先生相法无

　　秋日南楼晚霁即景

　　梦破虚堂生暮愁晚云将雨过南楼西风扫净长空翳留得天邉桂子秋

　　读秦始皇纪

　　衡石稽程了万几日斜犹未下丹墀廵南筑北闗防尽祸起萧墙却不知

　　春雪

　　妆点琼英上玉梢懑人春雪遍芳郊情知不是丰年瑞赢得长安酒价髙

　　清明有感

　　落花庭院晚风轻芳草池塘夜雨晴独步独吟消白日闲愁闲闷过清明

　　得耳聋疾戱呈无闻聪老

　　晓枕不闻喧涧瀑夜窓寜听响松风虽然未遇马师喝也胜前人三日聋

　　题卞和泣玉圗手巻二首

　　一献无功便合休殷勤三献欲何求至今寒璞荆山下月色苍苍万古秋
　　忍把连城价放低临刑刖足未心灰丈夫自古惭轻献女子从来耻自媒

　　懐赤松云■〈鼎页〉旧隠

　　白云青巘是吾家门外长松树树花身在异鄊归未得梦中犹赏旧烟霞

　　月夜

　　万片白云归岫后一轮明月到天时乾坤清气无人识借得樵夫短笛吹

　　题雪岩画倒兰【黄瑨卿题云袅袅春风一様吹托根髙处欲何为从渠自作颠倒想终有悬崖撒手时瑨卿举进士厯官至行省左丞乞身归私第幅巾布衣澹如也予喜赋一絶于其后】

　　托根孤峻极尊崇俯视羣芳迥不同到底谦恭隠君子何曾仰面笑春风

　　梦故友清玉泉首座

　　飘零湖海昔年僧握手论心久未能梦里匆匆忽相覩解言云屋共青灯

　　月中仙女骖鸾圗

　　云邉仙女夜骖鸾月下霓裳舞袖寛吹彻紫箫风露下玉容玄髪不胜寒

　　樵云独唱巻四

　　●钦定四库全书

　　樵云独唱巻五

　　（元）叶颙 撰

　　○律诗

　　幽居杂兴

　　疎斋清夜醒修径白云长袖归南山影心潜上国光西风岩桂老细雨野椒黄地僻人踪少烟扉开竹房

　　和张仲达客苏州春暮览古韵

　　异国逢春暮惊心对日西湖生吴水冷云压楚山低老树风霜古荒城烟雨迷夫差旧台馆花落鹧鸪啼

　　重阳感兴【甲午岁】

　　佳节明朝是同谁上翠微西风人易老南国雁初飞黄菊清香晚乌纱白髪稀牛山今昔异感慨欲沾衣

　　次李本存见寄韵【本存江西省掾寻调永喜廵检秩满寓婺之道林精舍】

　　陶令归官后琴书对酒杯未闻丹诏起长伴白云来梦里郷闗逺闲中岁月催草庐春渐暖应动武侯雷

　　复次本存见寄韵

　　写兴诗千首论心酒一杯初疑彭泽去旋喜谪仙来老叹青衫冷愁惊白髪催从今便髙卧鼻息撼春雷

　　送应空谷上人逰吴寻师仆于湖山泉石有畴昔之好末章故及之

　　逺近西湖路髙低释氏宫猿啼青嶂月潮落碧江风钟鼓残阳外楼台烟雨中挑包明日去回首白云东
　　落日南朝寺吟笻几度登欲寻前日路去访昔年僧浙水生新浪吴云暗旧灯阿师如到彼为谢岭南能

　　题应上人净深精舍

　　一室絶纎尘炉烟贝叶经毎呼明月至常遣白云扃竹色侵虚幌荷香袭小亭晚来开瓮牖放入数峰青

　　代张匡敬送宪史武文献迁浙西

　　儒衡家世旧气节老弥刚谁谓更千古犹能出一郎乌台知姓字白简凛风霜后夜吴江月清光应更长

　　感懐

　　天步艰难日人情向背秋惭无医世术喜免抱官囚发愤寻青史消愁数白鸥草庐诸葛辈幸出为时谋

　　午窓睡起偶吟闲花落砚池小儿汝亷率尔应声曰香絮粘棊局遂足成一律

　　睡醒碧窓虚无人松影移庭空晴昼永径静夕阳迟香絮粘碁局闲花落砚池时看烟树鸟飞过白云枝

　　题扇面景物

　　溪童双眼碧照映绿波心钓艇横烟水渔歌起夕阴峰巅凉月上涧底白云深傲睨天风顶芳尊独自斟

　　小儿士廉赋碧桃胡蝶二诗呈改为赋唐律示之

　　王母下瑶台琼花溢路栽似嫌红粉俗长傍白云开玉质风前舞天香月下来刘郎犹未识蜂蝶莫惊猜
　　粉翅舞风轻双飞趁晚晴聫翩花日暖来往栁烟清穿径寻香絮过墙逐落英庄生千载梦惊醒世间情

　　纸帐

　　琴榻生虚白吟帷异马融睡无红雾入醒有白云封月窟光千丈尘寰路万重梅窓香影瘦清梦听松风

　　已酉新正

　　天地风霜尽乾坤气象和厯添新岁月春满旧山河梅栁芳容穉松篁老态多屠苏成醉饮欢笑白云窝

　　七月望夕予曳杖步月直造峰顶髙吟朗咏划然长啸兴尽而返明日山下居人咸言闻清啸惊醒尘梦者数十家予因赋诗以纪其事云

　　藜杖策风轻芒鞋步月明鹤翻青径影猿度翠岩声草露沾衣冷松泉潄石清崇岗发长啸尘世梦惊醒

　　九日东篱晚兴

　　杳杳柴桑路东篱对夕阳断虹初霁雨新鴈欲迎霜黄菊秋香老乌纱雪鬓凉王弘人去逺目送楚峰长

　　闲居效陶体

　　彭泽归官后悠然对菊花风云生杖履雨露蔚桑麻巷僻门常设樽空酒屡賖柴桑长在望三径接晴霞

　　忆先母

　　忆别慈颜后年华逝水流萱堂犹一日松墓竟千秋诲育恩无尽生成徳靡酬白云空入望清泪湿衣裘

　　已酉雪

　　人世白雪封光辉万境同江山迷夜月宇宙动春风栁絮髙情逺梨花旧梦空蹇驴懐郑綮清赏灞桥东

　　九日

　　霜重鴈初飞江空蟹正肥黄花经雨瘦乌帽任风欹满饮王弘酒豪吟杜牧诗东篱多感兴况近夕阳时

　　晚回自赤松小桃源赋二首

　　仙子丹成后乗鸾翠霭间笙箫风细细环佩夜珊珊羊化云埋石猿吟月满山桃源春欲老花落夕阳间
　　径鎻緑苔新庭空市井尘草青岩洞雨松翠石林春初起名空在留侯迹已陈玉箫声断久片月下嶙峋

　　观史有感

　　闲中观史册感慨泪澘然幸喜平生拙惊呼异代贤张良知说驾范蠡解乗船余子乗酣者贪杯醉不眠

　　雪水煎茶

　　雪水烹佳茗寒江滚暮涛春风和冻煮霜叶带氷烧陶榖声名旧卢仝气味髙党家寜办此羔酒醉清宵

　　癸丑新正试笔二首

　　雪霁氷霜尽泥牛喜着鞭性情犹旧日节序又新年世态萦胷次春光耀目前屠苏今日酒自笑不吾先
　　旧腊随宵尽新阳向曙来晴光浮竹叶春色满椒杯穉緑妆梅萼娇红透杏腮雪消江岸栁便学舞章台

　　诞日【前元己丑仲春予知命之年贤甥童中州赋诗寿予揆今二十五年矣甥亦五旬予曾赋五言唐律一首今书于此云】

　　常忆埀弧日俄惊学易年髙情轻富贵雅志乐林泉白髪三千丈清吟数百篇行蔵皆在我消长系乎天

　　梅亭负暄

　　梅屋朝晖暖融融体气舒曲肱红日里闭目黑甜余天地温和候乾坤混沌初盎然春透髓尽晒腹中书

　　小春探梅

　　独步孤山下来寻带藓枝江村流水晚沙路夕阳迟僧屋闲云径人家小竹篱春风吹薄袂细细袭诗脾

　　采莲歌

　　越女浙江头烟波万顷愁往来荷叶浦荡漾木兰舟岛阔香云冷江空明月秋清讴三四曲声断白苹洲

　　秋日有懐帅府李从道二首

　　雨后复斜阳天风两袖凉黄花秋梦淡红叶晚晴长访旧心千里浇愁酒一觞诗翁定何许西望白云鄊
　　子别金盆后烟岚野鹤愁心应逰北里身尚寄南州落月双溪梦西风一剑秋夕阳山下寺时忆昔年逰

　　东方有一士

　　东方有一士不结尘世縁朝卧空山云暮汲石涧泉行吟夜月中醉舞春风前问之竟不答一笑三千年

　　凿井

　　髙原凿深井水流深淙淙三咽清肺腑凛然氷雪容云埋石甃冷月照山泉空汲引君勿辞是中有神龙

　　蜡梅

　　春满紫绡裳淡黄宫様妆蔷薇露下色山麝晚来香月下开金盏风前换玉裳尚余风骨在踈影卧寒塘

　　读致和改元诏

　　圣徳如天大皇风四海清乾坤新岁月邱壑旧心情诏旨宣金口臣僚拜玉京江南遗叟说埀老愿升平

　　懐湖山灵隠朋独孤书记

　　毎忆湖山下烟岚半有无西风肥芋栗细雨老菰蒲世事秋云散禅心夜月孤轻包连瘦策吾亦梦江湖

　　次韵送帅府李从道考满赴都

　　山中忘岁月世上变炎凉竹帛虚名盛松闗野兴长赠诗无好句话别欠离觞道过济南府光辉衣锦鄊

　　送天台僧雪中入杭

　　杖策路迢迢经年别石桥厌听方广磬去看浙江潮雪透麻鞋冷云和布衲挑旧时清隠地月落故山遥

　　忆三衢徐志允

　　磊落三衢士身今在翰林满斟徐邈酒髙诵杜陵吟燕北身名重江南感慨深金銮坡上月应照故人心

　　春夜逰西园

　　春色晚来浓良宵兴未穷海棠呈腻雪杨栁舞香风蝶梦翻花冷蟾光度酒空西园人未散饮罢满城钟

　　访赤松道士不值

　　仙翁何处去殿古白云深丹灶留残火青烟鎻近林尚遗羊化石应误鹤聴琴旧日同逰处山空住夕阴

　　逰赤松宫二首

　　杖履策天风桃源路万重草蔵羊化石云护鹤巢松药化留丹井莲开老翠峰初平与初起吾亦愿相从
　　神仙遗旧宅地迥絶纎尘丹井云封古青山雨洗新桃香岩洞雨芝老石田青近日来逰者多非避俗人

　　赠修真羽士

　　道人容貌古缥缈隔烟扉采药穿云去寻真跨鹤归久尝芝术味惯着芰荷衣拍手蓉峰顶相招上翠微

　　题刘阮遇仙圗

　　山中风景美刘阮此忘家犬吠寻真客泉香出洞花衣冠犹汉代饮馔入胡麻莫恋人间世人间日易斜

　　赠渔父

　　短笛逐秋风孤舟钓月中緑蓑烟浪逺白髪世情空不让严陵操寜贪范蠡功江山无限好苹白蓼花红

　　赠牧童

　　牛背夕阳红行行逐断虹烟迷青嶂雨云度小溪风短笛江村晚长吟宇宙空几回芳草岸髙卧月明中

　　春雨

　　云罩千山暗恩沾万物春溶溶添细浪点点湿芳尘红洗花容净青滋栁色新东郊农事动渐快一犁人

　　春晴

　　晓洞云归湿春山草木新夭桃含宿雨嫩栁袅轻尘蝶翅寒犹怯蜂衙晚渐陈香风簇罗绮已有踏青人

　　池塘春草

　　春色满寒漪萋萋欲染衣晚烟迷浅碧斜日映清辉灵运名空在王孙去不归一春无好句诗梦近来稀

　　梅邉索句

　　茅舍白云扉廵栏笑捻髭暗香覃雅思疎影入新诗江路东风冷溪山落月时苦吟吟未穏清兴遶寒枝

　　落梅

　　一夜东风急南枝数片残何人吹玉笛独自倚朱阑落地鱼鳞薄寻香蝶梦寒醉眠花树下偏得寿阳欢

　　题丹丘圗送周元善台州直学

　　去去丹邱客云山万叠深吟鞭驱瘦马倦仆负孤琴芹水郷闗梦蓉峰故旧心杏花明月下莫忘寄遗音

　　和王存诚逰洞天

　　昔我逰洞天意马得休止平生尘土梦尽向沧浪洗回首名利场十年不挂齿去去青云端褰衣访平起

　　宿智者草堂

　　夜宿蓉峰下烟岚鎻翠鬟钟鸣黄叶寺月上碧云闗老虎蹲危石吟猿啼乱山明朝出城市清梦落尘寰

　　智者寺僧往金陵

　　闻子携缾锡孤舟至建康遽辞娄约寺遥礼寳公坊松子僧前落梅花客里香莫同胡达磨无语达梁王

　　赠宦逰张平叔

　　乾坤英气客湖海倦逰人看镜始知老见人寜话贫功名惊壮志琴剑误闲身何日秋江上清波洗宦尘

　　过栖碧何羽士旧隠

　　泉石浑无恙仙翁去不回云深香木老涧冷碧莲开剑挂松闗月丹遗药灶灰昔年修炼地长误鹤飞来

　　代居官寄友

　　不信宦逰拙功名未有成半生燕北老十载越南征每叹黄金尽空惊白髪生何时灯火夜相与话归耕

　　久客寄邻叟

　　久客秋仍晚烟霞鎻敝庐晴江思共钓云岭忆同锄贫贱交情薄飘零酒盏疎何当风雨夜归读旧时书

　　霜晨二首

　　残月过楼台霜钟惊梦回画开煨芋火拨尽满炉灰旋整云邉屐闲寻雪里梅春风深有意频送暗香来
　　琴榻对山城僧钟半夜鸣玉箫音调逺纸帐梦魂清霜重蟾光冷山空鹤影惊南枝芳信动春色正关情

　　霜夜

　　霜冷月交辉春风暗透肌襟懐添酝藉胷次发新竒斟酌酬佳景推敲话旧诗暗香生薄袂疎影冩枯枝

　　与客话湖山佳胜予足不至者四十年因赋此以叙旧事

　　不踏湖山路惊心四十秋六桥前日梦孤棹昔年逰岁月浮云改兴亡逝水流西风吴峤寺落日浙江楼

　　幽斋秋晚

　　木落逺山佳荆吴接两淮秋深红树岭人老白云斋竹色频侵袂苔痕欲上鞋宵深明月色清爽透吟懐

　　山居即事

　　吟榻障松屏岩扉护竹亭临风梳白髪对月读黄庭涧古千寻碧峰竒万叠青弹琴坐云石频惹鹤来听

　　围棋

　　黑白未分时其中一着竒已空生死见寜堕战争危持重机常速争先计或迟捐微存大勇勍敌尽吾归

　　日暮江村杂兴二首

　　杖屦陟崇邱丝纶钓浅洲冲烟逰野寺玩月上溪楼屡访云林鹤闲盟沙路鸥渔歌音调美声撼半江秋
　　钓艇已收缗无人深闭门云生沙上石月出水南村寂寞寒潮逺微茫烟浪昏孤舟中夜笛感慨动吟魂

　　江村晚景

　　华发映清流江山事晚逰云舒江影净霜落水痕収鴈阵新横浦蟾光欲上楼钟鸣枫树岭秋老荻花洲

　　孤舟夜泊【舟一作洲】

　　烟棹越波东渔歌逐断虹云粘青树冷潮驾翠涛空梦醒孤舟月情舒短笛风曲终秋渐老江阔暮山重

　　渔舟晚泊

　　钓艇近黄昏孤篷载夕曛烟潮归栁港凉月出蒲根短笛云端弄清讴夜半闻渔灯明复灭寂寞度前村

　　山庄即事二首

　　倚槛看云飞开帘放燕归草生烟翠冷花落晚红稀对酒歌金缕弹琴弄玉徽醉醒深院月芳影上荷衣
　　策杖步松闗衔杯看逺山青鞋陪月出翠袖褁云还芳草斜阳外落花流水间山林多乐意无梦到尘寰

　　春晚

　　春去欲何归江南古路岐日长莺燕懒花谢蝶蜂疑香径红应减髙峰翠益竒熏风琴调逺众緑上芳枝

　　晚窓

　　红日转岩扉幽人清梦迷逺逰黄叶径横过白云溪芳兴随流去髙情与岭齐庄周身外蝶栩栩栢庭西

　　山庄小隠

　　茅屋小柴门前峯烟树昏夕阳芳草径霁雨落花村竹下安茶灶山边置酒尊吟翁常欵曲佳句细评论

　　辛丑年乱后归故园

　　乱后须兼白春来草复青水环埀钓石云护读书亭与客论孤愤从人笑独醒艰难思避世贫贱欲忘形

　　逰山夜宿僧寺

　　翠袖倚天风云封路万重屡登猿啸岭频抚鹤巢松渔唱孤舟曲僧撞半夜钟山空禅榻冷月上碍星峰

　　江邨晚景

　　野水溪桥外荒村八九家雨晴渔网晒风定酒旗斜红树霜江叶黄芦月岸花何当从此隠重整钓云槎

　　题溪翁隠居

　　小径入云斜幽居魏野家庭轩环竹石牕牖纳烟霞户外经霜树阶前浥露花童沽邨店酒妇煮石炉茶

　　客至

　　有客过山家停骖暂脱车旋呼徐邈酒新煮玉川茶命子开东阁呼童扫落花殷勤话畴昔握手入烟霞

　　疎斋睡醒

　　石枕翠松屏吟翁清梦醒风前搔白髪月下读黄庭枣熟从猿摘琴弹唤鹤听南山新齐雨秀色入虚棂

　　江楼晚眺

　　人倚白云楼蟾陪翠浪逰天髙峰影净潮落水痕収枫叶孤洲冷芦花两岸秋渔舟清唱晓声断玉溪头

　　秋色

　　弄雨玉芙蓉经霜苍翠松池莲销艶质岸栁作衰容菊圃香方溢苹洲态更浓芦花迷夜月枫叶舞霜风

　　晚兴

　　谈笑策藜笻丘园兴正浓点书研竹露煮茗聴松风吟咏诗懐爽疎狂世虑空古今兴废迹斜日落霞中

　　立春日

　　欲冩宜春事先书饯腊篇词华辉璧月文彩丽晴烟金燕寒欹鬓泥牛晓试鞭香风匝罗绮语笑竞秋千

　　杂兴

　　吟咏燕芳庭荆扉昼不扃溪光流坐席岚影透窓棂砌藓青粘屦岗松翠列屏夕阳江上路曵杖定鸥盟

　　正月上晴雪中赋

　　天女美丰容乗鸾过海东清标光夺月素质影翻风栁絮情应逺梨花梦未终鹤栖璚树冷龙跃玉波空

　　秋日懐故人

　　十年湖海别归兴晚嵯峨人逺黄花瘦秋深白髪多郷闗愁隔絶岁月苦消磨对酒频相忆凉蟾宵渡河

　　幽人杂兴二首

　　行乐兴懐浓欢逰酒盏空久谙尘外趣殊乏世间功径竹题新緑庭花扫落红短笻歌霁月长袖挹天风
　　欢笑乐常彛何曾浪皱眉忘懐频唤酒得意数吟诗径草含烟软庭花过雨竒歌酣天宇阔睡足夕阳迟

　　次韵项叔道见访

　　青山茅屋下谁肻顾寒微贫贱论交寡功名入梦稀致身虽有术临事要知几异日天风顶偕君试一飞

　　次张县尉韵

　　烟霞深处客猿鹤惯同栖坐久云横谷吟残月满溪不成尘世梦寜为利名覊醉脱荷衣卧幽琴懒更携

　　闲情二首

　　潇散两眉厖疎狂似老龎惯逰裁菊圃长坐读书牕渔笛闲中弄僧钟醉里撞兴来陪夜月孤艇钓寒江
　　岁月任消磨间中得趣多戏题红叶字醉唱紫芝歌雨笠耕云岭烟蓑钓月波数鸿临浅浦骑犊下前坡

　　幽斋清兴二首

　　清兴正悠悠偏欣汗漫逰乗闲登翠巘独步访丹邱惯着穿云屐频撑钓月舟髙情方浩荡更上碍星楼
　　岚光浮户牖竹色上栏干吹笛惊秋老弹琴生夜寒唤猿来月下放鹤出云端长负江湖兴西风一钓竿

　　江村睡醒

　　霜重五更钟箫声半夜风梅香方旖旎松影正朦胧睡醒吟肌爽神清世虑空孤洲烟艇冷渔唱月波东

　　玩月

　　桂魄满晴穹徘徊牛斗东清光流海宇寒彩散天风兔跃青霄迥蟾逰翠浪空吟翁肌骨爽步入玉华宫

　　江楼

　　华髪鬓飕飕吟笻作胜逰闲中三弄笛饭后一登楼对酒思王粲凭阑话莫愁澄江鸿鴈影声断夕阳洲

　　幽人髙兴

　　潇洒寄岩邱人间世外游霞杯风月笛云佩雪霜裘调古无劳和年髙渐寡俦丝纶三百尺独钓五湖秋

　　溪翁

　　渔唱杂樵讴茶铛继酒瓯醒吹云外笛醉掉月中舟潮驾千寻浪风生两岸秋古今多少事睡醒蓼花洲

　　月夜孤舟二首

　　风定翠涛平芳洲孤棹轻僧钟穿岭响渔笛隔江声云傍西岩宿蟾登北屿明烟波遗世叟心似石潭清
　　云去越山青江空霁月明钟鸣峰顶寺潮到石头城牛女中流现鱼龙半夜惊停杯呼李白吟咏倒缾罂

　　兴懐

　　泉石兴方浓功名梦已空髪縁吟苦白颜惜饮酣红酒建和愁策茶成遣困功自惭无妙术唯解醉春风

　　题乌衣巷陌圗

　　千载乌衣巷荒凉日易斜昔年丞相宅今代野人家庭弛生枫树阶芜长草花春风无主燕夜雨为官蛙

　　晚牕

　　睡醒两眉厖残阳渐上牕已欣诗满袖复喜酒盈缸放达齐庄叟风流类老龎襟懐清且静凉月下秋江

　　幽情野趣二首

　　啸断碧云巅吟归青嶂邉送蟾逰海岳唤鹤舞林泉独钓西江水躬耕北屿烟踏穿三径屐撑破五湖船
　　月上小山坡风吟髙树柯朗吟青树岭髙卧白云窝天地烟尘静闗河感慨多惭无经济术空老旧岩阿

　　喜李公度留题僧壁

　　醉笔濡蟾彩芳逾天女花吟胷繁锦绣僧壁舞龙蛇句语香千古辞华擅一家已呼红袖拂更遣碧纱遮

　　幽居

　　半掩夕阳扉闲陪夜月归渔歌随浪逺樵笛入云飞野鹤曾相识沙鸥久见机潺湲东涧水常护钓鱼矶

　　野兴

　　门径久荒芜谋身计划无酣歌声正逺清睡兴尤孤简朴衣冠野疎狂语笑粗山逰方自乐世誉不须沽

　　春暮

　　睡起近斜晖庭花昼掩扉人从忙里老春向醉中归宿雨香红径闲云冷翠微沙鸥西涧浴野鹤北岩飞

　　野客清欢三首

　　神清肌骨爽虑淡梦魂安夜月横吟榻秋风理钓竿醉来长袖舞兴动短琴弹对客频呼酒忘情各尽欢
　　雨过晚峰青无人门自扃溪光浮竹几岚影落松屏云满煎茶灶春生贳酒瓶酣歌天地里醉卧秋风亭
　　石鼎煮春茶瑶杯斟紫霞豪歌声俊爽欢舞影欹斜酣醉眠芳草颠狂藉落花醉来新月上人笑忘还家

　　季冬梅花未放

　　么凤迹难寻寒蜂恐爽盟暗香犹髣髴疎影不分明南国春仍浅西湖雪屡晴师雄空入梦和靖最闗情

　　逸兴二首

　　清兴寄林泉孤踪逺市廛扶笻芳草径吹笛落花天满载西江月躬耕东野烟机闗俱不识人笑葛洪仙
　　颇有烟霞癖全无市井喧神空游汗漫性静乐邱园饱玩松云鹤频呼月树猿溪光常入枕山色逺迎轩

　　野趣

　　岚影上衣袂溪光满竹闾云峰明月径烟树夕阳庐栁下寻诗策花邉载酒车南山经雨豆草长正堪锄

　　幽庭寄傲

　　门掩晓风轻庭环涧水深醉吹风里笛静鼔月中琴黄巻知兴废青山阅古今久忘尘俗事偃息夕阳林

　　晚兴

　　敎鹤复盟鸥看云独倚楼笛声千嶂月琴调一庭秋木落山俱瘦江空水自流夕阳烟栁外蓑笠钓鱼舟

　　春日酒邉

　　予身无系缚去住政如萍泉石闲堪玩功名老不惊青山常入梦紫绶不闗情酒到频欢饮杯空逐旋营

　　江村过雨

　　雨趂断虹収霞随孤鹜逰蟾光流断港鸿影落芳洲万叠云峰暮一江烟水秋溪声连野色渔唱伴樵讴

　　春逰晚归

　　小雨杂烟霏晴光弄夕晖蔫红侵酒斚空翠润琴徽风袭吟翁帽云香野客衣殷勤花径月寒彩照人归

　　云峰雅兴

　　髙卧碧云岑清谈翠竹林疎狂交牧圉勲业谢冠簮江月清吟腑松风醒醉心焦桐弦久絶三弄发竒音

　　丁巳秋暮

　　吟啸倚竒峰清逰衣袂风落霞孤鹜外斜日断虹中垣竹流寒翠江枫舞晚红芳州渔唱逺烟冷碧波空

　　晚兴

　　蜗舎水云鄊巢栖蝶梦长竹揺丹凤舞松撼翠蛟翔鹤影深秋瘦蟾光半夜凉自惭无汗马牛背度斜阳

　　江路晚逰

　　吟袖舞天风轻鞋策瘦笻湿云辞怪石凉月上竒峰樵唱穿林曲僧撞出岭钟横江清夜鹤归宿大夫松

　　幽居

　　门对北山峰牕迎越水东松枯青嶂老花落翠岩空幽谷飘晴雨虚堂含昼风相羊烟栁外吟啸夕阳中

　　古意

　　江汉遨逰女吹箫伴月明曲终人又去声断意还惊云尽湘潭暮潮回浙水平英雄今昔事日落逺峰青

　　幽栖

　　若问幽栖地吾庐住翠微步随青草逺兴与白鸥飞衲褁秋云去囊挑夜月归尘埃虽满世难染芰荷衣

　　与钱提领

　　钱镠千载下何幸出斯郎鼻祖声名盛闻孙姓字香吴山归梦逺越水宦情长幕府诚淹滞期君仕帝鄊

　　次韵贾逢源见寄二首

　　不成惊世事媿读古人书老去功名懒贫来故旧疎白云生戸牖明月宿庭除亦有无心者携琴访逸居
　　短髪雕秋鬓天风快晚晴闲唯欣有味老不叹无成白石和云煮青山带月耕无心少年事慷慨乐从征

　　江村即事赠人

　　长笛倚风吹江邨对夕晖烟迷前岸栁月照后园薇髪白何劳镊山青正好归尘埃方满世慎勿染荷衣

　　午梦感邯郸旧事

　　清睡午炊香槐安仕路长征辽辞激切忧国志忠刚赴召新承宠遭谗复致殃危疑忽惊悟大笑海蟾凉

　　逰赏清乐四首

　　乌帽翠云裘行藏得自由月宵尤醒藉天路更风流不作尘中梦甘为世外逰林泉堪纵目势利懒回头
　　华发雪霜眉频将羽扇挥儿童呼矍铄樵牧笑希夷不识当今讳寜谙薄俗机清歌三四曲猿啸鹤惊飞
　　竹杖芰荷衣青鞋白接■〈罒离〉腹储徐邈酒胷贮杜陵诗白髪搔风短青山过雨竒杯酣芳兴动箫管倚云吹
　　野服帽频欹登临倚翠微清烟衰栁外孤鹜落霞飞草露粘芒屦松云上布衣清吟山路晚瘦策踏斜晖

　　赠一敎官逰学者

　　灯火老书牕功名志未忘青衫惊岁月白发老风霜累作东吴梦频观上国光十年犹未调感慨忆冯唐

　　城中一佳士赠所知

　　城中一佳士借问不言谁解唱无声笛能吟落韵诗三杯随分酒一局不争碁到处无人识唯应野老知

　　次宻印精蓝光上人韵二首

　　蔬饭度春秋何心向外求但能存取舎自足絶恩雠岁月惊青鬓风霜变白头腾腾常任运无果亦无修
　　石邉清睡醒松下独吟余小径云収后空林月上初梅香凝几案竹影扫阶除湛湛长空净纎埃半点无

　　送萧君佑宪史升南台掾二首【建康人】

　　汉朝丞相裔台阁惯惩膺云海横孤鹗天风快俊鹰几年居寳婺后夜发金陵李白题诗地阑干试一凭
　　霜台新聘客家世出萧梁况乃辞江浙翩然往建康六朝烟树老千载暮云长见说孙郎宅青山带夕阳

　　送宪奏差丘鲁瞻还淛江二首

　　堂堂乌府士声已播钱塘投劾惊神鬼摛词凛雪霜潮回吴渚冷月落越山长西浙今非昔期公正纪纲
　　人才天下望岂但鲁观瞻清冷双溪水髙寒半夜蟾时贤多自逸吾子独能廉去去西湖路荷香漾酒帘

　　樵云独唱巻五

　　●钦定四库全书

　　樵云独唱巻六

　　（元）叶颙 撰

　　○律诗

　　重九后菊【壬辰年小篱黄菊节后始华异香芳容不类余者惜其开不应时如絶笔之麟又似吾性倔强好与世欲背驰岂其以予无酒酬酢故迟之抑将耻伍凡下不欲与之同出俟其衰谢然后独步西风否则赋性谦退不欲争先羣品特殿于九日之后耳赋唐律一章见意云】

　　痴蝶狂蜂未用疑从来根性懒趋时情知不少争先軰故遣迟开殿后枝斜日园林方冷淡西风天地特清竒芳苞小蘂秋香老不是渊明断不知

　　题友琴堂

　　畴昔知音托久要同声相和更同条嗟予无用头甘秃顾子多材尾亦焦七尺身长形固美两翁调古腹空枵何当共坐虚檐下握手论心到月髙

　　山馆酒邉即事和何仙翁韵

　　但须独酌杯中酒何用千秋身后名才拙更无医国伎家贫犹有读书声岩花落树香云影庭竹迎秋伴月明醉坐石床横短笛天风吹断世间情

　　登八咏楼

　　我是东阳老布衣沈腰销瘦胜当时非常胸次能无酒如许江山政要诗今古可惊浑似梦英雄未死恰如棋齐梁耆旧俱尘土落日荒城草木悲

　　题余仲杨松云斋手巻二首

　　白云来往青松顶树老云寒岁月深云去人间化甘泽松留天地作清阴孤标素有冲霄气髙躅曾无出岫心已喜巻舒皆在我何妨偃蹇卧丰林
　　幽人住在松云下云白松青十里程拣得好枝延鹤宿扫开轻翳放蟾明栖岩枕石衣裳冷倚树吟诗格调清早晚移家近君屋饱看烟霭听涛声

　　次卫律本宪史红梅韵

　　本是孤山雪里花朱唇得酒改容华贪匀南国佳人面忘却西湖处士家一种暗香凝夜月十分娇韵醉时霞邻墙艶杏诚非伍须信南人语未差

　　复次前人緑萼梅韵

　　老免舂香细捣霜更添蓝淀越风光唤回庾岭春风梦染出罗浮月夜芳日暮氷魂啼翠袖雪残玄鬓舞霓裳近来姑射梳妆别说与林逋合断肠

　　送东阳吴县尹【东阳有玉山】

　　东阳天下佳山水君到其中地益灵恩惠有如银浪阔姓名髙并玉峰清桃香春暖逰蜂喜琴调秋髙老鹤聴父老新镌去思石白云来往护碑亭

　　题王寿卿烟云迭嶂圗

　　青峰尽处更青峰烂墨淋漓惨淡容云褁长松三百尺烟迷荒峤十千重层峦岌嶪如棋布空翠清寒胜酒浓添冩诗翁岚影里羽衣雾縠驾天风

　　题幽居

　　隔溪春色两三花近水楼台四五家浊酒不妨留客醉好山长是被云遮松根净扫弹琴石栁下常维钓月艖路狭不容车马到只骑黄犊访烟霞

　　乙未八月二十二夜梦宿山寺与僧讲道论诗不觉夜分僧赋一聫云鹤向白云栖处宿僧从青嶂影邉归觉而微改其句足成一律云
　　天风吹梦过招提瘦策迢迢扣夕扉鹤■〈扌东〉白云枝上宿僧从青嶂月邉归杉松韵古调清乐苔藓痕深染敝衣多谢山灵能念旧此心焉敢忘烟霏

　　二月江城见梅二首

　　二月江城第一枝怕寒故故着花迟不嫌艶杏夭桃俗甘受狂蜂妬蝶疑月落西湖惊旧梦雪消南国忆当时楼头亦有霜天角懒对春风暖日吹
　　桃杏纷纷正得时疎梅髙洁合知几如何万卉娇春日犹有孤芳驻夕晖未要板桥寻蜡屐最宜沙路试罗衣轻鞋小扇孤山下絶胜逋仙踏雪归

　　秋斋雨后月出即事

　　雨后虚堂清梦长不堪风露袭荷裳湿云散去山容瘦新月飞来海气凉丹桂生香秋兔老青松舞影莫蛟翔骚翁不管茅斋冷满挹蟾光入酒觞

　　送李本存归江西新喻州本存儒学敎授歴省掾为御史所论改温州海隅廵尉赋三律赠之

　　又携书剑过江西长铗三弹一振衣风景不殊人自老江山有异鹤空归闲云仍旧封吟榻流水依前护钓矶去去鄊闗莫回顾春风吹老故园薇
　　献赋论兵计已疎扁舟归去意何如岂无医国三年艾空读传家万巻书处世固当同凤鸟还鄊端不为鲈鱼故园泉石应无恙依旧青山带月鉏
　　去就轻于出岭僧烟包挑月一枝藤十年湖海孤篷雨万里闗山半夜灯后进衣冠皆有用先生才调独无能送君归洗征尘浄髙歩云岑顶上层【彼州有山名云岑顶】

　　春日双溪晚归

　　万顷晴波蘸夕晖泠泠寒碧浸渔矶水流不尽随云去潮落无声带月归桃岸春深红作阵蓉峰烟暖翠成围江山风景能如许可是休文解赋诗

　　懐湖山隠者【并序】

　　湖山隠者不知何许人往来湖山间麻衣草履竹策红巾问其姓名则笑而不答踪迹似诡异而辞情慷慨神思清逺未易量者寡结交少许可性不喜誉人亦不沽誉于人也尝与人谈论古今斟酌时事一言不相合引而去之不复回顾近不知所之云
　　湖海无求放逸人不将清梦出邱林喜吹异代秋风笛解鼓空山夜月琴惊叹时危如有意贪眠云暖又无心迩来踪迹难寻觅髙卧岑峦万迭深

　　和李本存见寄和周府判感时遣懐韵二律

　　家山无恙尚如新忍着征衫染世尘功业谩弹三尺剑琴书空老百年身黄金散尽频添恨白髪闲梳政惨神斯道未亡公论在老翁未必久沈沦
　　世态纷更几度新笑看马首没黄尘幸无宠辱惊清梦喜有林泉慰老身雨后溪光尤潋灔云舒山色越精神年来深得归耕计甘学愚蒙但隠沦

　　述懐三首用前韵寄本存

　　照眼竒峰朶朶新荷衣虽破喜无尘莫嫌瓮牖难容膝也胜儒冠解悮身好饮点头呼酒侣不贪拍手骂钱神山中清赏无穷尽忘却髙翔与下沦
　　貌古何妨语笑新寜忧勲业镜生尘芙蓉露下三更月葡卜风前七尺身偶尔忘懐非造理或然闭目独凝神老身疎懒无迎送髙卧从人话隠沦
　　乾坤清气四时新独倚天风絶点尘白酒最能开笑口青山尽好着闲身松根对奕棋无敌柿叶题诗笔有神幸有世间真乐在贪夫何苦叹湮沦

　　谢姜明徳学录见医膏肓痼疾二首

　　少年曾读活人书壮岁能为死马医学究岐黄惟我许术叅卢扁少人知鼎中九转丹埀就肘后千金世莫窥旧有烟霞泉石痼饮君一七顿成诗
　　偶然竒疢在膏肓谢子殷懃数送方岂但独除前日苦更能顿歇晚年狂云邉丹杏香方美世上黄粱梦正长时事转艰吾鲜乐取餐芝术访仙鄊

　　次李本存宦逰困滞韵

　　天风吹落海门槎一片归心未到家空羡青衫萦紫绶长惊白髪岸乌纱当年鸣凤曾栖竹近日飞蝇遽集瓜时世轻浮君已识不须多笑子阳蛙

　　再次前韵二律喜其寄傲僧庐深得幽寂之趣

　　健理烟波钓月槎困眠云屋野僧家清谈自足酬玄旨佳句仍堪罩碧纱萧寺借栽陶令菊祗园分种邵平瓜翻经石上琴弹罢最喜良宵两部蛙
　　少日心存汉使槎老年诗到晚唐家床前古鼎烹茶灶头上凉巾漉酒纱绕屋锄云多种竹凿池分溜广浇瓜空庭草色休频剪留护阶除鼔吹蛙

　　复次前韵述懐寄前人二首

　　匕尺长躯卧老槎白云飞处是吾家虚牕竹影侵琴榻石鼎茶香袭帽纱北阙无书难献策东门有地易栽瓜秋风半世空山梦惊醒池塘月夜蛙
　　身似江湖不系槎青山是处尽堪家手挥云翰千畨纸鬓里霜髦一幅纱时事固然轻土苴吾年哀矣叹匏瓜何当脱屣人间世不杂喧哗井底蛙

　　拟挽唐思仁

　　芹老香寒泮水流生平琴剑两悠悠读书不辨黄金印作记空登白玉楼吟骨已随霜月冷诗魂长伴莫云秋恱斋文墨传家业分付孙郎地下修

　　再次槎字韵述懐

　　形容枯似饱霜槎身老空山处士家一径梅香云满地半窓花影月笼纱常穿谢氏登山屐惯设孙郎饷客瓜离乱固非畴昔比池塘难得为官蛙

　　读金中孚诗

　　珠玉篇章语不凡宋唐佳句晋清谈云分霞彩流银汉月借波光下石潭老鹤唳霜栖未穏孤鸾对镜舞初酣直从瘦岛推敲后今度诗人数二三

　　再次前韵【予与其父旧识诗中故及之】

　　乃父仙游竟隔凡不圗老共阿戎谭千年白璧沈沧海一颗骊珠耀碧潭羣彦进趋心正渇独君髙卧睡方酣幽懐亦笑狙狂者唯数朝三与暮三

　　喜余仲杨陪枢掾俞公芳催兵海道岁晚逺归

　　羽檄催军岁晚归海南消息定何如腰邉虽少封侯印囊底应多荡冦书越水闽山牵旧梦蛮烟瘴雨袭轻车短衣匹马男儿事莫恋邱园月下锄

　　王弘道下访别去十年矣至正戊戌迁淛东宪史相见如梦寐论心话旧不觉怃然赋二律见意云

　　白发相逢两故人共谈时事欲沾襟老来喜有归耕乐乱后惭无济世心常说文章非事业深知书剑悮冠簮如今得似终南叟万叠青山一曲琴
　　诗酒分违各一天相逢鬓雪笑埀肩自惭衰貌非前日犹喜清谈胜昔年阅世只堪三叹耳论心几欲一澘然何时吟骑重来访夜雨清灯对榻眠

　　弘道见和复次前韵

　　羡君诗格类唐人胷次氷霜月一襟句律老成前辈语衣冠新様昔贤心岂无青眼观良璞争奈黄尘袭敝簮早晚南山坐云石邀君来听絶弦琴
　　自许余生不问天樵夫渔叟得齐肩岂期■〈皷上卑下〉鼔轰天日犹有篇诗慰暮年白髪满头惊老矣黄金掷地喜铿然袜才敢共元龙并何但髙楼上下眠

　　再次前韵凡三迭

　　觌面依然旧日人祗添尘土上衣襟聫床夜雨思前话十载春风老壮心松径任敎云满袖宦途莫遣雪盈簮山家活计还知否诗巻茶缾夜月琴
　　车马重逢喜二天诗翁仍旧耸吟肩风尘有恨雕双鬓岁月无情老十年纸上虚名俱梦尔杯中真乐出天然别来学得安心法净扫青山枕石眠
　　虑逺忧深感慨人出竒筹策满胷襟抑强扶弱平生志激浊扬清旧日心思向明时呈利器肯随漓俗着尘簮秋风异国无人夜独鼔空山月下琴
　　林泉深处不朝天野服裁云补两肩闭户读书频谢客入山采药动逾年松根长啸心清甚石上豪吟兴浩然尽日更无身外事困寻芳草落花眠
　　江左风流絶代人云裳兰佩更风襟政多感物伤时恨常负忧君为国心三献无功羞抱璞十年不调欲投簮酒酣拔剑空长舞谁识中郎爨下琴
　　醉吹长笛夕阳天醒拍希夷魏野肩岩下烟霞常满地世间荣宠不多年采山钓水常随分赏月吟风得自然松顶日髙三十丈老猿犹抱白云眠

　　用前韵寄李本存二首

　　浮云常是蔽青天黎庶何由担弛肩鄊社音尘空入梦干戈休息果何年石邉清坐真闲者世上狂圗不坦然安得中山千日酒与君长醉日髙眠
　　独怜湖海倦逰人忍泣牛衣泪洒襟经史沈酣千载志功名辜负半生心空惊系肘黄金印徒羡峨冠碧玉簮何似麻衣破纱帽石床云屋理瑶琴

　　至正己丑端午日感懐寄辉东阳一诗至戊戌重午又十年矣王弘道见而和之其语句俊爽清健复次韵美之

　　竒如霄汉舞天吴壮似英雄敌万夫锦绣心肠人未识林泉胷次世应无久空蕙帐秋猿怨近宿芹堂夜鹤孤况是东南重午节湘江烟暝楚云疎【时弘道寓金华学舍】

　　次李本存端午见寄韵二首

　　功名惊世久无圗泉石膏肓癖在吾满眼干戈方烂漫绕园兰艾亦荒芜蒲觞未饮心先醉松径长吟兴不孤赖有故人知我意肯同阮籍哭穷途
　　独醒孤坐与谁同懒把哀颜换酒容素负岁寒齐桧栢不将春色悮芙蓉堂堂阵美谁能犯整整师严孰敢冲万里白云风卷尽蟾光飞上楚烟峰

　　再和前韵

　　天下闗山入战圗异鄊为客倍愁吾江淮逺近连烽火里巷髙低长草芜坚卧谩愁兵甲满独醒寜怕梦魂孤太平气象犹如旧痛饮蒲觞醉道途
　　今年端午去年同老去闲身转不容几欲入山穿薜茘常思浮海采芙蓉伤时倍觉愁膓结骂贼徒添怒髪冲何日果能忘世事楚云湘雨小孤峰

　　至正壬辰癸巳以来方国珍辈起天下遂大乱时士民皆登城御敌马敎授辈于窝铺中（阙）

　　至正戊戌九日感懐赋

　　吴枫初冷水痕収塞雁南飞渡逺洲岁月无情天地老江山不尽古今愁黄华谩引杯中物白髪空惊镜里秋却笑桓温清燕后终然无梦到神州
　　谩多忧思绕东篱举目江山异昔时落日邉城悲鼓角西风天地动旌旗荒村乱后愁无酒野老胸中喜有诗风景不同人事别菊花何必上寒枝
　　门掩冬篱处士家毎逢佳节惜年华黄花有恨惊秋老白髪无情对日斜杜牧仙逰诗寡和王弘人去酒须賖乌纱醉褁西风冷千古令人忆孟嘉
　　谁复携壶上翠微干戈烂漫酒尊稀西风细雨黄花瘦衰草荒烟白鴈飞落日有时懐故国旧居无主鎻空扉龙山回首尤非昔长使英雄泪满衣
　　晚对南山饮浊醪少舒幽愤醉醄醄云邉黄菊纫芳佩世上红尘袭敝袍陶令官闲身尚健孟嘉帽落趣殊髙登临我亦秋风客虚负人呼一世豪
　　云锁当年落帽台满山黄菊为谁开久无异士髙人识长有狂蜂妬蝶猜斜日东篱增感慨西风南国正尘埃如何得似承平旧与客携壶共酒杯
　　慵整东篱贳酒缾白衣望断夕阳亭征鸿北度烟尘冷战马南嘶草木腥嫩菊半开香未老竒峰相对眼终青何当得与渊明约共醉秋风不愿醒
　　风急登髙野客伤悲笳声里过重阳正须击剑论孤愤何暇携壶举一觞白骨不埋新战恨黄花空发旧枝香寒烟冷日东篱下西望柴桑路更长
　　悠悠江影鴈南飞黄菊飘香蝶满枝斜日西风彭泽酒殊方异国杜陵诗烟峦惨淡山林暮霜叶潇疎草木悲醉后不思时节异半欹乌帽任风吹
　　满城风雨晚凄凄城北城南尽战车无药可能医世乱有钱常欲买山居床头小瓮开新酿屋底明窓读古书园菊岂知吾辈意清香唯解绕茆庐

　　时论田亩输银赋二律俾主事者知之

　　固守金汤动万全使君才调亦堪怜活人阴徳谁能见济物竒功已得专广铸精金酬健者泛科寒士岂当然犒师劳将吾民职争奈饥无买米钱
　　剑不潜锋岁未丰带牛佩犊走西东谁怜耕垦三时力不直干戈一扫空破屋饥人啼夜雨荒村寃鬼哭秋风有司科敛仍如旧愿霁霆威畧见容

　　军中一彦士少好读书喜谈论文章工拙尤笃意诗学求指南于仆为赋一律以赠之

　　知公雅志喜文章光焰须观万丈长太傅辞华宜鉴别翰林豪放不寻常笔端妙语诚须识马上竒功慎勿忘正是英雄驰骋日策勲麟阁姓名香

　　草堂寺有懐东阳辉老

　　萧寺荒凉绕翠屏髙僧无复定诗盟雨侵深径苔花冷风度浮云栁絮轻岩下古碑遗旧迹亭前流水诉新声昔年髙座谭经地夜夜虚堂贮月明

　　莫春逰赤松

　　桃源春晚落花深仙子乗鸾去莫寻地僻惟闻猿啸月岩空无复鹤聴琴云遮不断青山色风送还来翠竹阴欲上丹山访遗迹灶寒烟冷碧苔侵
　　牧羊人去杳无踪欲访仙鄊路不通楼殿势穿云影里笙箫尽断月明中岚光点点流空翠春色重重驻老红日莫桃源重回首夕阳香径锁春风

　　庚子端午次潘明举韵二律

　　世乱飘零席未温香蒲何暇荐芳尊伤时倍觉孤难立访旧空惊半不存灿灿火榴明照眼离离烟草暗销魂赐衣恩宠承平旧今日干戈未暇论
　　内家端午赐新衣万姓千官乐盛时榴火喷人初霁雨蒲觞醉客竞题诗前欢过眼如流水近事惊心类奕棋今日乱离非昔比澹烟哀艾不胜悲

　　次潘鹏举喜雨韵二律

　　海若冯夷尽効诚阿香巽二更多情电驱铁骑穿云出水决银河半夜倾宇宙已清天下势桔槔无复月中声冰肌玉骨凉如许何但仓储喜满赢
　　苍龙将雨出山来天为生灵息祸灾甘泽既能随愿足片云未必为诗催稻畦已溢平畴水蕙帐仍轰动地雷剰欲构亭题志喜只疑人怪老坡才

　　再和来字韵

　　风倦长坡化雨来洗空尘世弭天灾滂沱足使坤维溢澒洞仍烦巽二催足下已深三尺水耳邉何止一声雷县官满贮丰年粟广育山林茂异才

　　幽懐

　　不染纎尘六十年梦魂长是寄林泉闲拖竹杖云邉坐醉脱蓑衣石上眠涧水煮茶和月汲地炉収叶带霜然平生湖海知心少惟结山猿野鹤縁

　　庚子雪中十二律

　　跨鹤仙人下太空散花天女尽嫔从氷轮玉辇三千里羽葢银屏十万重海上有山皆雾钥人间无屋不云封凌寒直上岑峦望月到芙蓉第几峰
　　滕六裁云舞玉京冯夷剪水出沧溟旋修江路寻梅屐自挈溪桥贳酒缾只恐云山头早白终输寒士眼长青十年不作淮西梦世事于今未用听
　　拥被清吟兴不穷地炉烟暖火初红移舟访戴心应懒入蔡平淮梦已空栁絮影髙迷夜月琪花香减怨春风鬓毛如猬蓬牕下僵卧谁能识此翁
　　梨云梅月苦纷纭冻蝶寒蜂错认春逺近江山皆种玉东南天地正飞尘烟蓑埀钓风标逺石鼎煎茶气味新幸有千年佳趣在老翁清赏未全贫
　　玉树琼林一夜荣悮将春色恼芳情空花发艶无真实冻树飘绵不老成徒使醉翁增酒价且寻吟社定诗盟刘又去后无佳句羞覩寒光伴月清
　　万顷银波细剪裁缤纷飞下玉楼台初疑羽斾空中举犹想霓裳月下来风紧有花飘岸栁云深无树认江梅地炉煮茗松涛响絶胜羊羔饮酒杯
　　朶朶琼花冷映扉随风飞舞扑人衣孤舟蓑笠添清兴万里江山失翠微醉里不知明月上望中惟见湿云飞袁生纸帐方眠穏梦破人间万事非
　　云压溪桥失旧踪出门迷路酒缾空江山未易分髙下玉石尤难别异同梅粉光辉羞让月栁绵轻薄喜当风慿谁说与吴元济鹅鸭池邉夜未终
　　疎疎宻宻复斜斜云满歌楼卖酒家半夜孤兵竒李愬千年佳句笑刘又异常璀璨元非玉顷刻繁华不是花安得风流陶学士松风同煮竹炉茶
　　乱飘亭榭洒虚棂飞入书斋照眼明天下更无花比白云间惟有月同清益坚茅屋髙人操频感穷邉老将情旧日平淮夜深雪光辉仍满蔡州城
　　搅碎银河战玉龙纷纭鳞甲舞天风江山浩浩芳尘逺宇宙茫茫醉眼空春老不香云树里鹤归无影月明中霜桥驴背寻诗罢自爇寒炉榾柮红
　　北风吹雨晚声干乱撒真珠满玉盘常讶云巢惊鹤梦最宜烟棹理渔竿僵眠茅屋不知夜醉着蓑衣尚怕寒却笑当年韩吏部独鞭羸马出蓝闗

　　梅魂二律

　　飞入罗浮旧路遥东风回首思寥寥玉容犹想霜晨沭氷魄空疑月夜招望断西湖春易老梦回南国雪初消枝头有恨无人见瘴雨蛮烟属艾萧
　　春风吹梦夜迢迢香影无踪寄寂寥和靖作诗空见诔姮娥剪纸谩频招云深庾岭家何在月落西湖恨未消怨杀楼头吹玉笛粉容芳质委蓬萧

　　题朱元良友琴圗手巻【巻上有髙山流水】

　　彼此虚懐七尺躯同音相和久相知坐看峰顶云飞处话到江空月落时遇得意来俄断絶到无声际忽清竒胷中多少惊人句不是桐君合语谁

　　左右司黄郎中以田亩多寡为赋役髙下予田已尽而不除役故作此诗以讽之

　　掌握军民至重权庙堂隆任岂徒然招邀宾客三千辈管领东南一半天威惠足惊吴越地才能不减汉唐贤犹存赋役为民害刚把无田作有田

　　墨菊

　　卸下前人金缕衣萧萧玄鬓望东篱西风乌帽髙情逺细雨黄花旧梦非露洗烟光浮嫩萼云封秋色上疎枝霜缣素影芳香断迥首缁尘怨夕晖

　　墨竹

　　与可神逰未易寻子猷仙去砚池深空余瘦影骊龙舞无复清声紫凤吟雨暗渭川云万亩月生淇水玉千林秋风满纸氷霜色中有程婴杵臼心

　　苏知县能染时赋役频繁负郭之田十卖八九民力已尽催科不休诗中言及之俾知民间艰难云

　　小邑何烦命世豪割鸡寜复用牛刀桃开古县春风暖琴皷虚堂夜月髙满腹仁慈遵孔孟异时功业继萧曺兴来笔下烟云起千尺龙蛇舞海涛
　　国士诚非县令才天怜民瘼遣公来亷能清似霞溪月号令严如百里雷凛凛氷霜居政府堂堂人物坐琴台明年二月春风暖剰买桃花满县栽
　　山翁自愧坐无毡赋役相承断复连前载已捐南畈土去春仍旧北山田差科正恐无虚日货鬻深忧有尽年幸有读书牕下月夜深依旧十分圎

　　辛丑二月初八日予携妻子避乱于北山清修寺赋一律奉谢山中故旧云

　　自笑饥寒杜拾遗蹇驴破帽傍人庐老来亦愿栖岩屋乱后何能校石渠落日人惟悲鼔角荒郊谁解把犁鉏荆妻稚子频相扰刻骨铭心甚日除

　　清明有感

　　举目闗河尽乱离旧坟新冢正累累落花满径东风恶芳草连天野客悲无酒无诗寒食节半晴半雨夕阳时埀杨不识兴亡恨也杂蓬蒿上翠扉

　　谢王铁枪相公送还小童

　　采药痴童出未还悮将魂梦落尘寰虽贪世味甜餐蜜肯忘岚光翠拥鬟谢子指归青草径随予啸上白云山从今穏坐峰峦顶夜夜烟扉月下闗

　　次韵张仲文雪中见寄

　　万境无声玉宇空江山晃耀失西东溶溶不夜梨花月衮衮长春栁絮风儿女浅斟金帐酒英雄方建鐡城功池邉鹅鸭休惊扰恐混军声耳为聋

　　再次前韵

　　醉眼模糊宇宙空出门投北误投东老龙跳落银河水皓鹤飞来玉阙风谢女有诗裁妙句吴城无策立竒功十年懒听尘寰事僵卧从敎两耳聋

　　再次前韵

　　水晶宫阙拥瑶空宫里琼姬过海东雾毂氷轮飞广汉羽衣仙袂舞刚风天神浅试裁云手海若新成剪水功老子畏寒头为缩鬓毛如猬耳双聋

　　再次前韵

　　深夜沉沉万象空乾坤一色混西东湿云冷浸琪花月冻雨晴飘玉树风老去更无擒蔡术困来犹有煮茶功寄诗勿吝频敲户茅屋袁生耳不聋

　　元宵雪感懐

　　羽衣云佩广寒仙扶翊嫦娥下九天天下山川开玉卉夜深灯火涌金莲最忧渔艇江波冷犹记鳌山海月圎世乱繁华非曩昔寒缸挑尽谩僵眠

　　次韵

　　逰戱人间百亿仙细裁春胜散瑶天九重银汉翻琪树万顷瑶池浸玉莲贪玩目前春富贵忘观天上月团圎霓裳莫惜频频舞辉映花灯夜不眠
　　金帐羊羔酒里仙醉观皓鹤下瑶天寒英忽舞颠狂絮香焰俄开烂漫莲阆苑有花春未老芳城不夜月空圎茅斋僵卧袁夫子也玩鳌山懒去眠

　　懐赤松云■〈鼎页〉旧隠

　　家住青青不尽山石屏茅屋碧松闗鉏云短镢孤峰顶钓月轻舟一水间埜鹿衔花常欵曲山猿分果惯盘环无端轻作红尘梦身老乾坤未得还

　　谢邵仲才惠滴乳香

　　海南烟树饱风霜老树脂膏臭味芳露湿未干秋月白风吹不断莫云长团团良玉寒生彩颗颗骊珠夜吐光得尔价须增百倍指挥檀麝合称王

　　重阳值雨

　　西风吹帽雨沾衣与客如何上翠微白髪恨多秋鬓短黄花香冷湿云飞但须饮酒纫芳佩不用登临怨落晖采菊东篱陶靖节醉穿木屐着蓑衣

　　又感懐

　　斜风细雨暗东篱岁月惊心往昔非芳菊有香秋渐老空尊无酒意多违陶潜去后论交寡杜牧吟成见和稀西望山林无限意乱云多处断鸿飞

　　乙巳正月十二日雪中感懐

　　梅李争妍冷更荣杨花飞絮湿尤轻雪梢香冻莺声■〈氵惢〉月树光寒蝶影清儿女祗贪金帐乐英雄空老玉闗情自怜衰朽心尤壮梦里麾兵入蔡城

　　幽居即事

　　静看余花点涧渠醉吹长笛卧庭除梦回凉月生松榻吟罢清风满草庐身后岂圗千载誉腹中犹有百篇书溪邉盘石长年坐不是任公钓巨鱼

　　寄方仲逺山人初识兼简刘真白空不空上人

　　一见丰标许不凡齐梁声律晋清谈淡如凉月生岩树莹似骊珠映石潭二子形容尤酝藉独夫鬓髪已■〈髟上监下〉鬖何当共访烟霞子共话前三与后三

　　闲中杂兴

　　醉吹长笛倚云峰静扫余花坐晚红幽梦不离青径月髙情长策翠微风虽无化俗清时术犹有搜竒摘艶功沙上与鸥修好罢梅邉教鹤舞晴空

　　题戴石屛诗后【石屏字式之】

　　骚坛吟社久驰声句法清竒复老成弹压江湖鸥鹭喜品题泉石鹤猿惊天邉桂子芳香逺雪里梅花瘦影清妙语竒言看不尽海云飞去玉蟾明

　　秋宵月下话休文遗迹

　　石井烟迷半藓荒休文遗迹堕微茫刺桐影冷秋风爽桂子清香夜月凉山洞出云舒画簇江波翻浪焕文章汀兰涧芷春常在人去楼空几夕阳

　　再题式之诗后石屏父子皆有诗名

　　先生家世以诗鸣久擅吟坛老将名前辈羣贤闻必喜晚唐诸子见皆惊云幡碧海苍龙影风逓青林紫凤声石鼎煮茶尤韵美松涛溅雪暮潮生

　　重九感兴三首

　　牛山逺在乱云中暮霭荒烟寄断鸿陶令归来官况懒孟嘉去后酒杯空羞将白髪欹乌帽笑看青松老翠峰千载英豪一时事菊花冷淡怨秋风
　　黄花白髪淡相辉况是登临近夕晖断霭征鸿天共逺落霞孤鹜晚齐飞江空云影流无尽日暮秋光老欲归帽落孤峰人已去草深三径事还非
　　翠微影冷玉峰秋与客携壶话昔逰三径菊花香未老一江烟浪水长流行登髙阁鸿初到过了重阳蝶也愁已约渊明同酩酊醉欹乌帽雪盈头

　　樵云独唱巻六
