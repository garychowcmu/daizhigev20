静修先生文集 元 刘因



刘君梦吉天资卓轶早岁读书属文落笔惊人既又涵浸义理充广问学故声名益大以肆裕宗皇帝方毓德青宫闻其贤以赞善大夫召至京师未几辞以亲老归养居数岁朝廷尊仰徳谊拜集贤学士又以疾辞踰年遂不起春秋纔四十有二缙绅惜之门生裒集诗文得数百篇右辖张公子有笃故旧之义且哀其无后将锓木传需仆为序仆与君同侍从春坊相从非一日尝以事过保定君适居母忧衰绖中留连愿接为半日留颇讶君形体癯瘁须发颁白意其哀毁而然不谓一别遽成永诀其怅惘为何如也若夫君之辞章闲婉冲澹清壮顿挫理融而旨逺备作者之体自当传之不朽庸何序为姑述梗概如此君讳因梦吉其字自号静修云东平李谦序

静修先生文集目録

卷之一
辞：白云（二章）
五言古诗：韩魏公祠 仙台 黄金台 经古城 冯瀛王吟诗台 张燕公读书堂 龙潭 名饮山亭 西山 池上 劝饮 女萝生松枝 有大如天地 孤云 杂着集（首陶句） 晨起书事（丁丑五月二十八日） 偶书 游天城 游源泉 会饮山中 玉溪精庐 隐仙谷 游云水庵 题歳寒亭 泛舟西溪 喜雨（以雨我公田分韵得雨字） 雪花酒（分韵得如字） 种松 咏梅 白莲 玉簪 琼花图 八月十七日望 白马篇 翟节妇诗（并序）

卷之二
五言古诗：郭翁诗（并序） 友善堂诗送文子周使江西 九日登洪崖（有道士居此今二十年不睡矣） 游龙宫 独酌 寄宋生 三月二十二日同仲韫饮北溪（分韵得却字） 蜀葵 寓意 有怀 行家园药畦 种芋 登圣泉庵 秋晚豋西山 沙沟二咏：漱霞岩/飞泉亭 九日携诸生登西山 六华峯 书堂谷晏坐 寓意（二首） 呉山夜雪图 重游北溪（分韵得晖字） 燕歌行 月下独酌 代来使答渊明 四皓（二首） 严光 答乐天问（三首） 李伯坚宣慰荆南（并序） 幽禽 送刘校书回 李从事北上 送郝仲常游北岳 植榴 学东坡小圃五咏：枸杞/地黄/甘菊/薯蓣/黄精

卷之三
和陶：和九日闲居 和归田园居（五首） 和乞食 和连雨独饮 和移居（二首） 和还旧居 和九月九日 和饮酒（二十首） 和有会而作（并序） 和拟古（九首） 和杂诗（十一首） 和咏贫士（七首） 和咏二疏 和咏三良 和咏荆轲 和读山海经（十三首）

卷之四
七言古诗：桃源行 明妃曲 塞翁行 武当野老歌 感秋（思古人之不可见也） 饮后 西山 登荆轲山 薛稷双鹤 幼安濯足图 采菊图 归去来图 雪翠轩 山中 饮山亭雨后 巫山图 李贺醉吟 后赋赤壁图 陈氏庄 采石图 金太子允恭唐人马 宋理宗书宫扇（并序） 续十二辰诗 渡白沟 登鎭州龙兴寺阁 过易州登西楼 疡医刘茂之诗卷 乙亥十月往平定奔外舅郭判官丧早发土门宿故关书所见 范寛雪山 荆南送橘 食笋 送寇长卿同知岳州

卷之五
七言古诗：三月三日许天祥置酒东城 饮仲诚椰瓢 熈明殿古墨（宋度宗） 元章论书帖 霸陵图 友人送枳木丸 送徐生还鄂（并序） 明河秋夕图 赵生水墨虎 美人 仲诚家藏张蔡公石女剪制香奁絶巧持以求予诗 金太子允恭墨竹 阿寅百晬 盠吾王翁画像（并序） 张元帅寳刀 山行见马耳峯 雪浪石 王君奉命赈济彰德过予求诗 同仲实南湖赏莲醉中走笔 明逺堂赏莲醉赋 玉簪 缉熈殿砚（宋理宗） 宋徽宗赐周准人马图 雪翠轩观太宁火 南溪行 烟霞观云巢松 白鴈行 宋高宗题李唐秋江图

卷之六
杂言：观雷溪 游郎山 挂书牛角图 浙江潮图 清江曲 先天漆砚诗（并序） 示孙谐 半丗 宿田家

卷之七
五言律诗：除夕 晚上易台 登武阳 郷郡南楼怀古 蒲城道中 夏夜 重游源泉 张氏别墅 书堂旅夜（三首） 生日 虞帝庙（二首） 竒村道中 城南 有客 早行 白菊 水亭夏日 野兴（二首） 秋望 杂诗 早发濡上 偶书 重渡滹沱 恒山楼 登鎭州阳和门 辛巳中秋旅亭独坐 文章 一身 周邵 上塜 送东海相士 寄答祖丈 赠答徐生 忆金坡道院 过唐水望尧山 哭张之杰 宋道人八十诗 哀郭劝农 寒夜 阅窦氏名方 感范女 郷人王母九十 哀徐生 眼医诗卷 禇母节孝诗卷 寄彦通 頥斋张先生挽卷（与先奉直府君同住金太学） 山中忆故人 何太夫人寿（二首） 送尹宰 梦采松脂及甘菊 鹦鹉 过奉先 种杞 移甘菊 采野苣 食苽白 秋日 张监院过 酒令 观药炉自戏（二首） 旅夜 送友生 名医张国纲挽卷 送成判官 卢学士按察江东 郭判官按察广右 杨子忠緫管福州 登保府市阁 乌古论显之母夫人挽章 刘仲文挽章（并序） 簜尊宋秘监索赋 寄子东太守 示张源 宣慰孙公庆七十诗 嘉甫从亲王鎭怀孟

卷之八
七言律诗：春阴 秋日有感 多病 日午 偶成 湖上 十月朔展省后登古城有感 道士孙伯英故居（并序） 过郷县西方古故居（并序） 登雄州城楼 梦先陇 宿玉泉村（先父甞欲卜隐于此） 外家西园李花 入山 晩眺 山中月夕 恶鸟 五月二十三日登楼 晓出西塘 良辰 南楼 野亭会饮（三首） 浅酌 梦鎭州潭园（先父旧隐） 过鎭州 井陉淮阴侯庙（二首） 读汉高帝纪 易台 秋夕大风有感 盆池 水灯 方镜 西窻 有怀 记梦（并序） 卷帘 偶作 高亭 放歌 自适 老岸 丗上 几叶 万古 老大 山石 人生 夏日即事 冬日 午窻 马酒 平昔 冬日 次人韵 中秋 人情 次韵答张梦符侍郎

卷之九
七言律诗：有客 雨夜 现前 上冢 桃花菊 夏日幽居（二首） 夏日饮山亭 午睡 新晴 醉梨 送人官浙西 九日客至 赠赵丈八十诗（并序） 九月晦日过鎭州宿赵征士皇极道庵 寄张之杰 黄精地黄合酿名以地仙酒 席上分赋二杯（二首） 张氏西园 示彩麟 除夕 秋郊 蔷薇酒 送董巨济寻亲 贾氏溪堂 望易京 七月九日往雄州 水门庵 答或者以所注孙子见示（二首） 溪光亭看雨 避暑玉溪山 饮江汉白 郷先生汉韩太傅婴墓 玉柱双清香 对菊 西湖 玉乳峯 积雨 溪光亭小憇 都山刘丈九十诗卷 秋夜 悯旱 过徐桥 宿龙宫 过东安赵宋先茔 秋夜 洪元宫（明日拟到天城） 哭王之才编修 张仲贤宣慰淮东过予山中临别赠诗 白海青 城楼待雨 憇谒山寺 唐张忠孝山亭故基 武阳故台 次韵答范阳郭生 登武遂北城

卷之十
七言律诗：定兴文庙枯杏复花其尹求诗（县君奉议君故治） 訾相士诗卷 寄彦通 癸酉大雨次人韵 次韵答河间赵君玉寄 次韵答王之才 付阿山诵 水北道馆 与客会饮野亭 晨坐 野兴 郭太守提举松江 新秋 放歌 双清堂遗址 反垂柳短吟 玉簪 爆栗 示有寄 宿郷僧致公房 哭申也 秋霖 赠韩道人 海南鸟 赠司马道士 春日游山 会饮北山 次韵答赵君玉 登中山北城 题赠郄道人诗卷 暮春山游 新历 千户乔侯挽卷 宿华阳台 饮闻鸡台 留题山房 西山雅会 次韵悯雨 宿赵山人房有怀 有怀 楼上 白蒲 何太夫人生日 次韵刘尚书 尊号礼成 贫士 故人见访山中 涞阳李丈九十寿 登高有感 送人官呉中 孙沁州哀挽

卷之十一
五言絶句：明珠穴（二首） 滴水龛 石潭 春日 愼独 毁誉 偶书 梦中作 观化 四皓图 石鼎聮句图 白乐天琵琶行图 百蝶图 子期听琴图 梦题村舎壁上（己卯正月三日） 村居杂诗（五首） 屏上草虫（四首）：螳螂/蜗牛/蝼蛄/螽斯 饮山亭杂花卉（八首）：牡丹/芍药/蔷薇/萱草/夜合/酴醾/木槿/蜀葵 看雪 絶句 出花 商方爵 盆池 偶书（二首） 筭盘 吕洞宾画像 鴈图 史处士挽章 饮山亭独坐（二首） 偶成 溪桥歩月图 题山水扇头（二首内一首六言）

卷之十二
七言絶句：腊尽 读史评 试笔（二首） 山中客夜 抱阳南轩 喜雨书事（六首） 九日九饮（拟横渠元日十咏体） 山行 铜雀瓦砚 春晓 以杖画雪偶成 仙人图（二首） 春暮 讲学而首章（二首） 讲八佾首章（二首） 讲周而不比章 讲人之生也直章 骄吝 讲求仁得仁章（二首） 一元 新居（二首） 今月 采柏图 采药 尧民图（四首）豳风图（三首） 观梅有感 山家 溪上 偶书 西郊 夏日 早秋 春尽 寒食道中 行药有感 故园寒食 山家 宿山寺 感事 废园 记梦 己卯九月二十八日梦过先妣墓得诗觉而忘其第三句因足成之 己卯元日（二首） 庚辰元日（二首） 下山（三首） 戏判游山诗卷（三首） 漫记（七首） 草亭睡起 寒食出郭 即事

卷之十三
七言絶句：冬晓 可庵 许田弃瓢图（二首） 癸酉书事 米元章云烟迭嶂图（二首） 宋理宗南楼风月横披（二首） 题枯木怪石图 探春 酬写眞者 梦中题吟风亭壁 题秋景扇头 月下 金太子允恭墨竹（二首） 游饮山亭（二首） 宿山村 里社图（二首） 曽点扇头（二首） 燕居图 理西斋成 幽人图（二首） 郭氏家山图 书李渤聮德高蹈图（五首） 秋山平逺图 郭熈山水卷 忆饮山亭 昼睡 客来 啼鸟 郝生知林州 谢处士载月图 送琴客还池州（五首） 早起 大暑絶句 偶书 山泉 即事 睡起 田孝子诗卷 朱孝子割股诗卷（二首） 鼔城龙湫 读史 偶书 云山晩景图 书田舎壁 煑茶 龟莲图 祖愚庵家藏画册二（二首）：败荷野鸭/风柳牧牛 读史漫记 梅雀扇头 春云出谷横披 见梅 狂生 名吾山亭 宿洪崖观 絶句 北窻看雪 秋烟迭嶂图 次人韵（二首）

卷之十四
七言絶句：书事（五首） 登楼絶句 雪岭遇雨 写眞诗卷（三首） 漫题 颜曽（二首） 杂诗（五首） 梁甫吟 偶读漫记（二首） 道境 感兴（七首） 画猿 山行遇雨 华山图 邯郸欹枕图 天命 夜坐即席赋灯花瓶声（二首） 霜落 山寺早起 落花 答友人见寄 中山道中 次人望雨韵 李伯时马 中秋无月 答问目执其两端章 高卧图 孙尚书家山水卷（三首） 对棊 夷皓 闻角 题宋理宗诗卷后 勉斋 憃斋 跋遗山墨迹 题崔氏雪竹海棠二轩 王君愿纵私属诗卷 陶母剪发横披 王治中请蠲免回 题孙氏永慕图 贺廉侯举次儿子 寄杨晋州（二首） 万寿宫馆舎 陈雄州止善堂诗卷 朱君挽章 踈斋（二首） 李临城哀挽（字仲温） 长卿儿子百晬（二首）

卷之十五
乐府：水调歌头 念奴娇（二首） 玉漏迟 鹊桥仙（二首） 木兰花（三首） 菩萨蛮（四首） 清平乐（五首） 人月圎（二首） 太常引（三首） 风中柳 西江月（二首） 南卿子（二首） 朝中措 临江仙（二首） 喜迁莺

卷之十六
碑：中顺大夫彰德路緫管浑源孙公先茔碑铭 泽州长官叚公墓碑铭 怀孟万户刘公先茔碑铭 大元明威将军后卫亲军緫管李公先茔碑铭 大元故正议大夫礼部尚书王公神道碑铭 清苑尹耶律公遗爱碑

卷之十七
墓表：孝子田君墓表 洛水李君墓表 处士寇君墓表
墓铭：武强尉孙君墓铭 易水太守郭君墓铭 郭君夫人墓志铭 新安王生墓铭

卷之十八
记：驯鼠记 椟蓍记 麟斋记 辋川图记 退斋记 饕餮古器记 何氏二鹤记 归云庵记 高林重修孔子庙记 游高氏园记 种德亭记 鹤庵记

卷之十九
序：赵征士集注阴符经序 内经类编序 篆隶偏傍正讹序 庄周梦蝶图序 送郝季常知颍州序 送翟判官序 送张仲贤宣慰淮东序 静华君张氏墨竹诗序 赐杖诗序 都山老人九十诗序 寿史翁百歳诗序 廉公恵更名序 古里氏名字序 徐生哀挽序 田景延写眞诗序 中祀释奠仪序 李公勉复初名序

卷之二十
说：唯诺说 唯诺后说 张濳名说 憃斋说 遂初亭说 道贵堂说 皇甫巽字说 王景勉名字说 少中李公名字说 嘉氏子字说
铭：王孝女旌门铭（并序） 友松轩铭（并序）
赞：神农画像赞 王允中眞赞 退翁眞赞 郭安道眞赞 书画像自警
祝文：己卯春释菜先圣文 告峨山龙湫文
祭文：祭杨待制文 祭参知政事王彦才文 祭张御史文 祭郷丈王利甫文
哀辞：玉田杨先生哀辞（并序）

卷之二十一
书：上宰相书 答田尚书书 答何尚书书 与王经畧书 答张推官书 答王判官书
疏：王治中请赵君玉疏 请赵敎授就师席疏 灵阳观鸠粮疏
杂着：节录 武遂杨翁遗事 书示疡医 读薬书杂记二条 叙节妇贾韩
卷二十二
题跋：书太极图后 书康节诗后 跋怀素藏眞律公二帖墨本后 书王维集后 书高允图后 跋鲁公祭季明侄文眞迹后 书王子端草书后 题娄生平钑摸本后 书辽金以来诸人辞翰后 跋朱文公杰然直方二帖眞迹后

静修先生文集
卷之一
辞

◆白云（二章）
白云凝情兮佩月光白露结彩兮明幽芳众星皎皎兮水波不扬渺予思之若遇兮耿在目而不忘音容着兮形无方肃予中立兮四无旁子无归去兮山高水长
白云高飞兮杳不可寻灵风长往兮声不在乎幽林皎月东生兮忽西沉玄鹤何逝兮遗之音予思未及兮实怀我心儵万里兮捐所歆旷同游兮启云襟子无归来兮山幽水深
五言古诗

◆韩魏公祠
定州古北门作鎭多英竒如何郡学傍独有魏公碑乾坤极厚大运动物不知堂堂宋三朝斡旋公似之惟公玄黙闲泰山巳四维天宇公之祠元气非公谁郡人一何愚而于公欲私大者且勿论绪余犹丗师千年阅古堂谁歌郑国诗（公阅古堂富公有诗）裴徊老柏前目送秋鹤飞悠悠五色云怅望今何归

◆仙台
碣石来海际西南奄全燕中有学仙台燕平欲升天燕平骨巳朽遗台犹相传虽复生靑松歳乆摧为烟极目望海波不见三山巓三山巨鳌簪山人虮虱然使无不足论信有亦可怜大块如洪炉金石能乆坚天地会有尽何物为神仙空山无笙鹤落日下饥鸢今古非一台浩叹秋风前

◆黄金台
燕山不改色易水无新声谁知数尺台中有万古情区区后丗人犹爱黄金名黄金亦何物能为贤重轻德辉照九仞凤鸟才一鸣伊谁腐鼠弃坐见饥鸢争周道日东渐二老皆西行养民以致贤王业自此成黄金与山平不救兵纵横落日下荒台山水有余清

◆经古城
我行常山尾高城堕吾前按辔览形势依依见全燕易水开前襟飞狐连右肩遥想豪杰场抚已增慨然薪人过我傍一笑如相怜指城前问予考古今几年沉思未及答行歌入苍烟

◆冯瀛王吟诗台
林壑少佳色风雷有清秋为问北山灵吟台何乆留时危亦常事人生足良谋不有拨乱功当乘浮海舟飘飘扶摇子脱屣云台游毎闻一朝革尚作数日愁朝廷乃自乐山林为谁忧视彼昻昻驹柰此泛泛鸥四维旣不张三纲遂横流坐令蚩蚩民谓兹圣与俦蚩蚩尚可恕儒臣岂无尤不有欧马笔孰能回万牛太行千里来潇洒横中州今朝此登临孤怀涨岩幽何当铲迭嶂一洗他山羞

◆张燕公读书堂
阴壁下寒泉阳崖隐深洞想象张幽州当年此弦诵遐情纳方寸灏露警宵梦旣有眞积功岂无致时用不然起絶学犹当垂后綂济济唐开元儒臣相伯仲文虽数燕许名不并姚宋遂令百丗下烟霞抱余痛寻幽纵歩贪怀古清歌送缅思白鹿翁眼中见连栋兹山有道气会遇或天纵聊以永今朝白云不可种

◆龙潭
盘磴脱交荫平坛得高岑高岑不可攀哀湍激幽音穷源岂不得爽气来骎骎灵润发山骨沮洳下崖阴为问石上苔妙理谁曾寻乾坤有干溢此水无古今下有灵物栖倒影毛发森东州旱连歳呼龙动云林顾此百丈潭岂无三日霖为霖此虽能鞭策由天心日暮碧云合空山深复深

◆名饮山亭
饮人不饮酒千载谁与期頼有此山色我杯时一持西郊逺市井林亭对山晖主人知爱客酿酒无虚时佳客麟凤然人亦难致之君亭有吾山招饮当不辞

◆西山
西山澹无姿中有羲皇前翻思太古人事业何不传三坟亦何罪丗逺成灰烟纷纷后来人暮死争朝妍勲名史一策学术文千篇古人岂不然后有无穷年惟余方寸心天地相后先

◆池上
今朝好风日出门何所之西城得山多一水扬清漪溪翁指水言此货天下竒不有硙百区犹当稻如坻拟从陶朱公断取高阳池累累九洲谷隐隐千石陂食鱼素无望观水今有期所期徧区域不见贫者饥

◆劝饮
同类天地中相亲理所宜前后亿万年而我生此时前子旣不及后孰能待之同时四海内徧识将无期所识旣无几赏心又当谁政有赏心人会遇亦复希当其会遇时岂无事相违今朝好风色不饮君何辞

◆女萝生松枝
女萝生松枝不及松生年松枝摧为薪岂知山石坚谁云高山云曾见天地先人生朝露尔岂止蜉蝣然荡荡山海图悠悠皇极元其间何物无何事无推迁事有古今希逹观如寒暄君今不逺游自苦良可怜

◆有大如天地
有大如天地日夜长干干有小如蝼蚁营营谁使然我亦形迹中岂得独安闲万物相为用错综盈两闲如身百骸具少一为不完有形无虚生岂予独赘偏森然气分内旣有不可镌蝮蛇谁宥之生生亦能延安有人道尊堙灭独不传干干以为师余者一听天

◆孤云
孤云生几时冉冉何所适岂无昆华高路逺嗟独力徘徊天中央明月为颜色下有幽栖士歳晏倚青壁朝饮涧下泉暮拂松间石相对澹忘情倒影寒潭碧

◆杂着二首（集陶句）
人生岂不劳终古谓之然孰是都不营早起暮归眠过足非所钦躬耕非所叹但使愿无违甘以辞华轩正尔不可得在已何怨天自古有黔娄被服常不完荣叟老带索饥寒况当年何以称我情頼古多此贤
善恶苟不应鬼神昧茫然是非茍相形行止千万端丗路廓悠悠聊且慿化迁居常待其尽任眞无所先诗书塞座外弱子戏我前亲戚共一处余粮宿中田促席延故老斗酒散襟颜聊以永今朝百丗谁当传

◆晨起书事（丁丑五月廿八日）
苍星彗明河三月丽朱方两月忽散落一月留中央下有五星连西近东少张仰面东北隅流星坠彩芒谁令月有瘿飘摇及吾窻湏臾日东生有星环四旁一星当日中伫视摇晶光自北忽西旋老阳巳榆桑西北云一丝翠晕扬清芳嫰云生碧藓得句声琅琅俄见云有鱼其大丈许长火绳纷绕之昻然欲飞扬呼友与共观此境巳茫茫灵枢梦为病周官梦为祥寤言札诸闼庸俟知者详

◆偶书
开眼昭昭天无形有痛痒斯人亦安忍斵丧甘自枉裩中虱一啮其死随翻掌乃知天人间感应如影响

◆游天城
径逺涧随曲崖深山渐少居然翠一城四壁立如扫天设限仙凡云生失昏晓平生万事懒登临即轻矫山灵知信息风烟乆倾倒顾瞻困能仰泛应习称好端居得萧寂逺眺碍孤峭乃知方寸间别有万物表未湏凌絶顶胷次青巳了

◆游源泉
丛祠鬰苍翠万古藏清幽泠然石上足不逐苍波流长风索我御欲举仍迟留白云何山来相对亦悠悠

◆会饮山中
鸣禽变初节白云思高山笑拊苍然石为谢区中縁举杯属何人四顾心茫然云烟互呑吐岩壑如相先人间此幻境过眼成千年山家有酒令饮外可无言

◆玉溪精庐
居然山四颓危槛俯晴春川气生不极翠润流衣巾林阴起薄暮酒色生微醺歌声忽落谷惊归欲飞云

◆隐仙谷
山川含太古风气如未开中有幽栖人日暮斸苍苔吾胷素羲皇人丗不可谐此地复何地怳若春登台山扃掩对峙石径迷萦回桑麻连水竹屋宇依山崖燕南避丗謡千古知我怀横渠百丗师一区竟相乖知音得元老龙门有遗斋（伊川先生上文潞公求龙门庵地书畧曰胜善上方旧址荒废为无用之地欲得葺幽居其上为避暑著书之所唐王龟剏书堂于西谷松斋之名传之至今某虽不才亦能为龙门添胜迹于后代为门下美事）贱子孤旅人念此良悠哉于丗岂有望居山亦无媒举杯对山灵欲去仍徘徊他年要胜迹此驾当招来

◆游云水庵
乘春奋幽濳观化登丘山哀淙闻逺壑息驾思云关恳石密松桂结屋深茅管生烟纷漠漠激流散潺潺山石浮寿色涧木荣欢颜览物有眞意抚节惊循环悠然千载情俨若盘石间眷焉欲晤语古人何当还

◆题歳寒亭
西州有佳士种松秋水垠歳寒得所师铭斋岂徒云要知松柏心亦愿濯南熏交枝鬰葱蒨喜与万木群当此摇落中劲节独排云虽得后凋知歳寒非所欣

◆泛舟西溪
万山倒苍浪一叶凌嵳峩嵳峩为飞舞翠影如婆娑轻阴散雨足净緑生圎波人间碧海幻老眼青铜磨风云几千古办此雨一蓑溪南有幽人鼔棹前山阿烟深渺无处月色浮松萝

◆喜雨（以雨我公田分韵得雨字）
壬申秋大水一雨乃孤注九年锱寸积曽未办朝露陂塘此何日还我沧洲趣夜来云初作期待一如故旣闻渐成阵尚谓行且住甫寸惊巳狂及犁叹无数平明报三尺感激泪将雨玄功亦雄哉回旋易指顾呼酒欲鲸吞哦诗有神助区区喜与忧岂为一饱虑

◆雪花酒（分韵得如字）
古人重甘泽雨雪名所居何如千里白敛之寄一壷神物与造化酝酿同机枢梦中闻酒熟天花巳纷如况复吟风亭兴来操百觚天地无余春山泽岂全臞何当一洒之丰年徧寰区収藏有竒功六月天为炉冰壷连水鉴千载谁与俱林间有清风此酒不可无

◆种松
万牛来丘山大厦高崔嵬当年谁苦心遗此千歳材手持百松子与之备倾颓殷勤嘱造物为护荒山隈今来见豪末喜溢苍烟堆十年望根立百年排风雷自此千万年再见明堂开东家十年计戢戢千头栽岂不早有望求此良悠哉

◆咏梅
燕南旧无梅寒花为谁芳月色隐清艶幽香竟难藏寸心警残雪孤根待朝阳只有横斜参万里同昏黄

◆白莲
水花离风尘素质更深静灏露凝幽香皎月散清景谁并絶丗姿澹然水中影青房生苦心秋风逼凉冷安得同爱人共此良夜永

◆玉簪
堂阴秋气集幽花独清新临风玉一簪含情待何人含情不自展未展情更眞徘徊明月光泛泛如相亲因之欲有托风鬟渺氷轮

◆琼花图
淮海秀琼枝独立映千古遥知办此初坤灵心亦苦平生劳梦想江烟隔南浦春风不相待回首巳焦土画图今见之依稀春带雨芳心纷巳碎仙葩聚如语瑶台旧高寒人间此何所翩翩风袂轻幽香暗相许

◆八月十七日望
前日中秋节今宵月方圎人间欢赏竟此际吾独观吾观意有在高歌问青天苍苍非正色而况此婵姢去我当逺近相值果正偏径圎知几许附丽或空悬旣疑九扇如复昧左右旋有食定何物中黒胡为然何当凌倒景迫视如弄丸一祛万古惑如生天地先吾观意在此余光何足怜

◆白马
白马谁家子翩翩秋隼飞袖中老蛟鸣走击秦会之事去欲名留自言臣姓施二十从军行三十始来归矫首望八荒功业无可为将身弭大患报效或在兹岂不知非分常恐负所期非干复雠怨不为酬恩私伟哉八尺躯胆志丗所希惜此博浪气不遇黄石师代天出威福国柄谁当持匹夫赫斯怒时事亦堪悲

◆翟节妇诗（并序）
昔金源氏之南迁也河朔土崩天理荡然人纪为之大扰谁复维持之者而易之西山乃有妇人曰翟氏年二十余其夫从军死于所事出入兵刃往复数百里昼伏夜行以其尸归负土而葬之旣葬自以早寡无子遭时如此思以义自完乃自决于墓侧邻里救而复苏终始一节今八十余年矣夫人心之极有丗变之所不能夺者于此亦可以见之予闻之为作是诗俾其外孙田盘刻之石或百丗之下有望燕山而歌予诗者使翟之风节凛然如在亦庶几乎呉人河女之章焉
兵尘浩无际烈士难自全妇人无九首志欲不二天燕山翟氏女旣嫁夫防边一朝闻死事健妇增慨然生有如此夫早寡非所怜求尸白刃中负土家山前事去哀益深义尽身可捐无儿欲何为所依惟黄泉郷邻救引决烈日丹衷悬谁办节孝翁重赋睢阳贤我昨过其郷山水犹清妍闻风发如竹飘萧动踈烟千年吟诗台峩峩太宁巓为招冯太师和我节妇篇（太宁山有冯道吟诗台距翟居甫数十里）
至顺庚午孟秋宗文堂刊

静修先生文集
卷之二
五言古诗

◆郭翁诗
翁名恩本相人少为轮扁业乱后流寓保定年今近九十矣早与其兄相失后闻其居河南老无所依翁乃三往迎之及至奉事惟谨与同寝处翁家贫素无仆御其兄卧病翁亲为浣涤厕牏其兄临终甞以遗骸归祔为托而翁亦极力以成其志郡中诸老人与翁年相若游相好者数数为予道翁行事如此予感叹不巳为作是诗
佳木交清阴欣然动人意况闻翁之风能不有生气此翁少有兄干戈郷县异哀鸣念覊孤相思劳梦寐自誓毕此生复尔欢聚遂千里三往返竟扶蓝舆至夜雨一方床春风满天地家无十歳僮百役一身寄效儿浣厕牏代妇理中馈生忘惸独忧死免道路弃关河隔故丘走送徇归志大义今巳全初心始无愧翁本不识书所知惟艺事作诗美翁贤亦以警士类

◆友善堂诗送文子周使江西
我昔客鎭州东邻友善堂一别今十年主人发如霜百年翰林铭许与声琅琅愧昔知君浅喜今窥汪洋暂会复逺别江山怀豫章举目见良朋胷中非故郷但忧兵乱余民气恐不扬人生贵树立事业在此方

◆九日登洪崖（有道士居此今二十年不睡矣）
卑居不见秋登高自谁始清狂未免俗谨厚亦复尔山光故相迎百歩翠可倚屈指数胜游兹山居食指高絶让龙门平敞亦专美群山渺波鳞天开见洪水列岳眞情尘遐瞰小千里却恐行路人视予旋磨蚁解衣林表坐烂摘葡萄紫甘浆来逡巡毛骨脱泥滓胜境得眞赏泉石逈如洗况有幽栖人嗒然空隐几相对巳忘言一笑云林喜回首暮烟深高歌望吾子

◆游龙宫
翠涧如生烟石瀬欲无雪纵目失平地仰面犹清樾时节未高春生意方谋泄随时乆闭藏与物今超越兹游岂人力胜境殆天设拊石看栖龙髣髴仇池穴闻说如桃源自此有深絶拂衣径欲往不见当年辙独立驭长风哀歌山石裂

◆独酌
青山澹无梦相忆无由来毎当西北风旷然开我怀为从山中至对之举吾杯主人有佳客此门容勿开

◆寄宋生
西南吾楚泽吞三江五湖眼中此尤物不可一日无有客报浑一胷次如还珠望极不可到逸兴风飘裾家人笑挽之恐遂凌空虚寄声游宦子归与江山俱闭门望云涛屋梁霜月孤西陵断巴蜀南云渺苍梧径圎一千里杯酒纳有余新诗想潇洒爽气余清臞明朝凾丈中坐对江陵图

◆三月二十二日同仲韫饮北溪（分韵得却字）
丗纷谢巳乆怳若隔今昨惟余北山云可爱不可却时当持诗往报复亦不恶百年何将军山林未寂寞北溪擅佳名春服亦成约颇闻张氏宅池馆自疏凿不湏吊鹅池且喜余岩壑春风觉我来佳色动丛薄烟霏效竒供乍喜复可愕顾盻不睱给迟回迷所托清泉会人意爱弄入杯杓觞流水故迟歌发声仍作野蔌旋充盘举网闻鱼跃生徒展余敬宾友杂善谑图画沂上翁意象洼尊酌苍苔笑仰天微风荡云幕禽鸟过我鸣似语翁正乐大笑昔人愚所见未脱畧后来亦尘迹俯仰语成错人心妙无际昆仑复磅礴一元贯万古普遍无郛郭雅意不可言商歌满寥廓（源泉古北溪也金大行人张通古故居今为巫觋所据吊鹅池见钱氏吊右君宅文）

◆蜀葵
蜀葵落秋子巳能成小丛如何同枝花隐隐才含红一气有先后万物谁穷通伊谁叹迟暮来此尊酒同

◆寓意
万物冻欲折中有天地春一元贯万古生意谁能屯但苦未充满此心终难伸秋风鬓毛改卓尔颜家贫

◆有怀
朝咏小招辞暮歌白头吟出门何所适欲语谁同心岂无平生交颜色非眞金目送西南鸿令人思子深思子不可置谁从怀好音年意惜已往进修征来今

◆行家园药畦
极览力不任近寻情亦亲勤人良可愧生物庸非仁氛杂没畦隔洗去如游尘激流不知小因风亦生鳞羊乳生气少灵厖渺无闻牛奶颇肥泽老马或当神薯区才数本腊粥思及邻庭前席许地可望济病身茫茫天宇闲此意难重陈

◆种芋
借地斸深区西邻计巳成虽无范阳种尚爱君子名粪壤豆箕烂南风緑云平欲知子有孙当验叶与茎饥肠日有望歳晩分杯羮朱筑学圃亭先着种芋经欲持巳试验尽令郷社行

◆登圣泉庵
缓辔指西山振策凌崇丘临风一回首扰扰令人愁苍石负崛﨑碧草藉芳幽长林泛余霁初节成高秋端居气始平颓然渐神游举目欣所期叩心思欲酬为问石上松千年为谁留飘飘巢居子歳晩同归休

◆秋晚登西山
十日罢琴诵超摇慕飞仙天风何许来吹我苍崖巅谁知此絶境秋华亦芳鲜采采泛清尊山容变春妍只应城中人遥知弄云烟若见孤鸿来可咏悠然篇

◆沙沟二咏
漱霞岩
丹霞凌日观余津浩难收苍凉苏病骨醉晕浮岩幽万象春意融颓然得归休扰扰路傍子无劳歌逺游
飞泉亭
崦嵫多灵草秋空掩飞泉胷中玉芙蕖满意清泠渊火食困烦鬰下顾心茫然何当分一杯洒落齐州烟

◆九月携诸生登西山
九月秋服成童冠从我游万古清沂春重结西山秋白云归青岑狂澜落沧洲永嘨来长风爽籁生岩幽清商失揺落生气浮林丘门生顾我言乐矣行归休风袂尚飘然此意浩难收

◆六华峯
入山采灵芝濯足东涧濵白云不可招丹霞有余津长风忽絶顶悠哉凌翠氛举手问浮丗此子今何人

◆书堂谷晏坐
上负青天壁下引碧涧滋中有晏坐石日夕忘吾归永怀幽栖人千载谁与期人间九瀛海莾苍天所围黄尘重如雾举手下欲挥白云如可招愿作双鹤飞

◆寓意（二首）
愁阴翳阳景超然慕逺游天风忽吹衣命驾昆仑丘氷壷洗秋露霁月霜空流平生多故人回首生离忧
丗路苦崄巇游子天一方况是靑春深桃李争芬芳相媒有百鸟巧韵无丝簧客行虽云乐归哉非故乡

◆呉山夜雪图
江南无寒歳一雪今几时呉山岂无春画此寒岩姿壮哉万里流下废东南驰胷中谩长风俯仰今古非谁能小海唱为和大江词

◆重游北溪（分韵得晖字）
苍黄澹野色草树含清晖林居隐葱蒨晴岚散霏微归云有眞意鸣禽发天机胜处必深会轻觞岂虚挥山泉来何从北望空依依

◆燕歌行
蓟门来悲风易水生寒波云物何改色游子唱燕歌燕歌在何处盘欎西山阿武阳燕下都歳晚独经过青丘遥相连风雨堕嵳峩七十齐郡邑百二秦山河学术有管乐道义无丘轲蚩蚩鱼肉民谁与休干戈往事已如此后来复如何割地更石郎曲终哀思多

◆月下独酌
佳月静可饮一天明水寒余光泛不极徘徊尊俎间但觉凉露下不知清夜阑醉眠吾有兴君当下西山

◆代来使答渊明
何时发天目山中云出时出山山更佳草木非所知公田幸有秫何问菊与薇一笑领此意翁岂为酒归

◆四皓（二首）
智脱暴秦网义动英主颜湏眉不得见犹思见南山毎当西去鸿目极天际还马迁歌采薇托名夷齐间孰谓紫芝曲能形此心闲图哉山林槁抟也或可班安得六黄鹄五老相追攀一笑三千古浩荡观人寰
留侯在汉廷四老在南山不知高祖意但欲太子安一读鸿鹄歌令人心胆寒高飞横四海牝鸡生羽翰孺子诚可敎从容济时艰平生无遗策此举良可叹出处今误我惜哉不早还何必赤松子商洛非人间

◆严光
文叔虽天子因陵位愈尊为陵成高节此亦天子恩两星映千古精爽如尚存有此谨厚者可赠狂奴眞巢由本不经怪妄徒拟伦中庸乆芜没矫激非天民惟余仁义语至今凛若新想象富春石崔嵬犹起人

◆答乐天问（三首）
二气日交感变态何纷纭清浊与厚薄赋予定难均丗运如四时类聚仍群分升沉予夺间今古亦难伦天道自悠逺百年寓此身未来不可见旣往有未闻愚者或贵寿贤者或贱屯龙亢岂无悔蠖屈岂不伸君自不知此何云诘羲文
邈哉开辟初造化惟阴阳错然入形化一受不可忘稻粱固为爱豺狼非故殃物理本对待生气常相将孔圣岂无后暴秦不可长鬼神祸福机昭昭亦可量桃啮李树死城焚池鱼伤外来非我取生意自洋洋君何不思此徒欲问穹苍
乐天种香草有艾同根株锄漑两相妨题诗问何如恨君计巳晩草草种树初根荄不早辨使与茎叶俱锄根固相伤茎叶犹可除臭叶日以除香茎日以苏区区彼微根仅有知无余虽沾灌漑恩生意巳渐踈君今尚未决歳晚益难图

◆李伯坚宣慰荆南（并序）
李公伯坚幼以丗家子入事北安王来典保定盖为王守分地也安静乐易屈巳下士郡甞被水灾力请于朝多所蠲复郡人頼之为郡五年王朝京师有司被王敎宜奏公宣慰一道至元二十七年二月十五日诏下当往荆湖保府诸公赋诗为赠郡人刘因为之序
荆南壮哉郡作鎭多英竒三年廉相国千古甘棠诗闻公相国客荆人恐来迟公来何所望望如相国慈有子父乃显观臣王可知荣亲与报主勉力在此时

◆幽禽
幽禽初出谷其声何熈熈但知春可鸣浑忘蛰冻时天生复天杀恩怨敢自私寥寥古人心丗逺今谁知

◆送刘校书回
祁阳尧故国淳朴余山川每见祁阳人心如对尧年而况贤宗盟乆矣相周旋今年护我归青山照华顚处我旣以礼赠君可无言言动戒在戏当诵东铭篇

◆李从事北上
在昔为赵客君方掾鎭州前年从事保状为郷人留今闻当上计适值将南游区区四五年足迹无少休穷逹虽云异飘泊同覊愁

◆送郝仲常游北岳
太茂玄都閟他山拱万灵风霆凛神化河海尽襟形昴毕空留影幽并未了青追封王制变僣祀丗尘腥礼乐心虽切烟霞骨有铭长怀七十戸为我谢仙扃

◆植榴
植榴将食实三年不见花日夕灌漑劳物情自可嗟今朝两相忘静緑清且佳三叹咏此意不觉芳阴斜

◆学东坡小圃五咏
枸杞
仙苗被城郭闻之杞国人始疑制名初义与荆杨钧逺惭勾漏令空望黄河滨常山古灵润烟霞流余津青荑发丹乳厚饷谢我神丗人厌肥腻思与雅澹亲客来荐蔬茗用以华吾贫方书自有本疑信未敢眞偶思青城山山人寿且淳手持羲皇书念此区中民
地黄
山行多上药地贱名亦辱村民夸善染功能竟谁録仙翁种艺法隐处未成卜旅居容小试膏土课深斸顷筐如有秋灵液光润屋俯鉴盆影中华发巳思緑九酝谢清泉邻墙挹余馥朝阳发苍凉与丗解酲毒元气乆潇索内热纷相逐黄鹤慿寄声山中酒方熟
甘菊
金行发黄素风露饶甘馨政使非上药犹当充前庭对花论陶诗持诗问渊明帝郷不可期安用制颓龄忍饥啖松柏直以奴仆轻东坡岂忘此空腹嚼落英采采还自笑君今何所营无病不服薬邵子有深情寿夭付天公欧阳差失平吾心在蠲疾持此报两生
薯蓣
玉延事韬养朽壤深以密短楥受柔条葱欎护风日贫居之肉味劳生苦羸疾松声泛緑畦梦闻石鼎溢初疑汤饼滑乍见晴云出和饮宜杏酪煎糜缕崖蜜饷邻报炊芋留客代煨栗入薬疑自擐留种戒勿失竒人分常薄计用今六七灵物闻善化愼勿轻呵叱
黄精
黄精晚得名丹家贵失草籍藉仙经中参木避华藻名高有物忌榛莾几摧倒春风入沟畹英翘忽已好感子灌漑恩糜身锡难老岂无难老愿所愿在探讨丗变阅无穷干端见更造此志理难遂敛之寄襟抱释尔任重忧岁晩共一饱

静修先生文集
卷之三
和陶集

◆和九日闲居
深居忘晦朔好事惟侯生偶因菊酒至喜闻佳节名香醪泛寥廓醉境还空明青天凛危帽浩空秋秋声缅怀长沙孙生气流千龄乾坤一东篱南山乆巳倾回看声利徒仅比秋花荣抚时感遗事可见万古情兴诗此三复淹留岂无成
和归田园居（五首）
少小不解事谈笑论居山为问五柳陶栽培几何年安得十畒宅背山复临渊东邻汉阴圃西家鹿门田前通仇池路后接桃源间熈熈小国乐梦想羲皇前石上无禾生灿烂空白烟营营区中民扰扰风中顚未论无田归归田谁独闲迂哉仲长统论说徒纷然
商颜高在秦天马脱覊鞅东陵高在汉云鸿渺遐想超然秦汉外当年谁长往毎读渊明诗最爱桃源长北望徐无山幽栖亦深广空和归田吟商声振林莾
块坐生理薄出门交友稀田翁偶招饮意惬澹忘归游秦惊避灶过宋须微衣永谢门外屦从翁不相违
鲁甸五十畒箪瓢足自娯颜生未全贫贫在首阳墟商颜遇狂秦萧然眞隐居箕山彼何为结巢松一株富贵岂不好有时贫不如在卷非不足当舒岂有余谁持三径资笑我囊空虚佣书易斗米吾田亦非无
吾宗古清白耕牧巨河曲虽非公卿门纡朱相接足陵谷变浮云家丗如残局举目遗安斋（先考甞题所居斋日遗安）先训炳如烛区区寸章心依然抱朝旭

◆和乞食
好廉中无实触事或发之万钟忘义理一箪形色辞吾贫乆自信笑听沟壑来偶闻啼饥子低眉问残杯儿啼尚云可最愧南陔诗岂无乞贷念惭非动时才人理谅多阙清规亦徒贻

◆和连雨独饮
吾心物无竞未醉巳颓然乾坤万万古坐我春风间弱女亦何知挽衣呼我仙窥人檐鸟喜共舞风雩天举觞属羲皇身在太古先忽遇弄丸翁见责乆不还一笑了无间今夕是何年遥遥望白云欲辩巳忘言

◆和移居二首
十年寓兹邑浑家如泛宅言念息吾庐颓然在斯夕床头四子书补闲薪水役寒蔬挂庭柯风叶满麄席藩垣护清贫箪瓢阅今昔珍重颜乐功先贤重剖析
躬耕力不任闭户传书诗资生岂师道舎此无所之今年榖翔贵自笑还自思安居逢歳歉乘除动天时强颜慰妻孥一饱在来兹雪好炊饼大占年不吾欺

◆和还旧居
巨河西北来浩浩东溟归河边两榆柳游子无穷悲树老我何堪物是人巳非邻翁醉相劳自云鬼録遗早晚见先公问尔今何依岂无磊磊功使下地下推吞声谢邻翁读书志未衰持此报吾亲余事手一挥

◆和九月九日
九月闭物初孤阳困无交园木眩霜红岂解忧风凋物外风雩春气横湖海高举手谢浮丗凝睇思层霄挥觞送秋节哀此造物劳倾河泻万象随手如沃焦崇高笑山斗未能出钧陶况复草间虫区区寒露朝
和饮酒（二十首）
尊罍上玄酒此意谁得之人道何所本乃在羲皇时颇爱陶渊明寓情常在兹子倡我为和乐矣夫何疑有问所乐何欲赠不可持
醉翁意自乐非酒亦非山颓然气坤适酒功差可言谓此不在酒得饱忘丰年君知太和味方得酒中传
阮生本嗜狂欺丗仍不情酒中苟有道当与丗同名何为戒儿子不作大先生良心于此发慨想令人惊士生道丧后美才多无成
草木望子成岂忧霜露飞禽鸟忘身劳但恐饥雏悲生意塞两间乾坤果何依我旣生其中此理湏同归喜见儿女长不虑歳月衰虽为旷士羞理在庶无违
山人有静癖苦厌一瓢喧奈何众窍号万木随风偏我常渉千里险易由关山今古一长途遇险焉得还哀歌叹安归夷皓无此言（我安适归谓伯夷歌吾将何归谓四皓歌此司马迁皇甫谧所作非知夷皓之心者）
茫茫开辟初我祖竟谁是于今万万古家居几成毁往者旣巳然未来亦必尔何以写我心哀泉鸣緑绮
生备万人气乃号人中英以此推众类可见美恶情阴偶小故多阳竒屹无倾谁将春雷具散作秋虫鸣旣知治常少莫叹才虚生
凝氷得火力鬰鬰阳春姿宁灭不肯寒阳火如松枝诗家有醇醪酿此松中竒一饮尽千山枯株彼何为所以东坡翁偃蹇不可覊
黄河万古浊猛势三峯开客持一寸胶澄清动高怀飞驾探昆仑尚恐志易乖嘱我乘浮槎径往天地栖就引明河清为洗昆仑泥相看泪如雨千年苦难谐何当御元化摆落人丗迷下览浊与清瞬息千百回
十年小学师一屋荒城隅饥寒吾自可畜养无一途亦愧县吏劳催征费驰驱平生御穷气沮丧恐无余长歌以自振贫贱固易居（贫贱固易居贵盛难为工嵇叔夜诗）
士穷失常业治生谁有道身闲心自劳齿壮发先老客从东方来温言慰枯槁生事仰小园分我瓜菜好指授种艺方如获连城寳他年买溪田共住青林表
此身与丗味怳若不同时惟余云山供有来不径辞时当持诗往报复礼在兹有客向我言于道未无疑不为物所役乃受烟霞欺闻此忽自失一笑姑置之
执价韩伯休混迹在人境百钱严君平阅丗心独醒我无腾化术凌虚振衣领又无辟榖方终年酌清颍会湏学严韩遗风相焕炳
吾宗几中表访我时一至自吾居此庵才得同两醉逆数百年间相会能几次毎会不尽欢亲情安足贵所欢在亲情杯水亦多味
器饮代洼尊巢居化安宅凡今佚乐恩孰非圣神迹况彼耕战徒勤力有千百乞我一身闲坐看山云白内省吾何功停觞时自惜
四时有代谢寒暑皆常经二气有交感美悪皆天成天旣使之然人力难变更区区扶阳心伐鼔逹天庭乾坤固未坏杞人巳哀呜虽知无所济安敢遂忘情
诸生聚观史掩卷慕高风兀如逺游仙独居无事中盛衰阅无常倚伏谁能通天方卵高鸟地巳产良弓人生皆乐事忧患谁当得人皆生盛时衰丗将尽惑水性但知下安能择通塞不见纥千雀贪生如乐国古今同此天相看无显黙
人生丧乱丗无君欲谁仕沧海一横流飘荡岂由己弱肉强之食敢以凌暴耻优游今安居驩然接邻里曲直有官刑高下有人纪贫羸谁我欺田庐安所止举酒贺生民帝力眞可恃
人君天下师垂衣贵清眞羲皇立民极坐见风俗淳有德岂无位万古汤盘新师道嗟独行此风自周秦独行尚云可谁以儒自尘有名即有对况乃一行勤圣人人道尔岂止儒当亲儒虽百行一致逺非迷津矧伊末丗下空有儒冠巾何当正斯名遥酹千载人

◆和有会而作（并序）
今歳旱米贵而枣价独贱贫者少济以黍食之其费可减粒食之半且人之与物贵贱亦适相当盖亦分焉而已因有所感而和此诗
农家多委积渊明犹苦饥况我营日夕凶歳安得肥衾裯一饱计何暇谋寒衣经过米麦市自顾还自悲彼求与此有相直成一非尚頼枣价廉殆若天所遗惟人有贵贱物各以类归小儿法取小浅语眞吾师

◆和拟古（九首）
欎欎歳寒松濯濯春风柳与君定交心金石不坚乆君衰我不改重是平生友相期乆自醉中情有醇酒义在同一家何地分胜负彼此无百年几许相爱厚持刀断流水纎瑕固无有
客从关洛来高论听未终连称古英杰秉国或从戎建立天地极蔚为盖丗雄功成脱弊屣飘然籋遗风生丗此不恶君何守贱穷急呼酌醇酒延客无何中
同游非所思所思天一隅有问所思谁意尽言不舒古今犹旦暮四海同一庐怳忽精灵通似见与我居揽衣欲从之寒月照平芜茫然不知处叹息将焉如
朝游易水侧歩上燕台荒燕王好神仙不见金银堂江山古神器海色围苍茫哀哉王风颓日化争夺场救丗岂无人赍志归北邙抚此重长叹青山忽轩昻呼酒乐今朝往事置一方遥知盖棺后亦起千载伤
依依月光缺荧魄恒独完清光如素丝长怀缀君冠形虽隔万里咫尺皆君颜望君君不来十年不开关岂无黄金赠藉以青锦端爱惜明月珠肯为黄雀弹庭前秋柏实月夜栖孤鸾君甞寸心苦中有千歳寒
河流高拍天沇水洑在兹自伤困无力乘彼朝宗时颜色变泾渭风味存渑淄愿君深识察期君不相疑此情良可怜感慨赠以辞辞云丹山鸟千载多苦思身游九霄上不受尘丗欺忍饥待竹实浩荡今何之歌为灵凤謡乱以猛虎诗
西山有佳气草木含清和道逢方瞳翁援琴为我歌音声一何希一唱三叹多问翁和此谁指我蟠桃华所望在千年君今将柰何
翩翩谁家子慷慨歌逺游忽记少年日猛志隘九州岛何物能动人有此歳月流君心海无底亦使成高丘赠君一卷书其传自衰周读此当自悟扰扰将焉求
岩岩牛山木乆矣困樵采望望深涧芝无人香不改一叶振江潭轻波欲逹海幽明理一贯影响不相待愿天诱臣衷所求惟寡悔

◆和杂诗（十一首）
日食百马刍足有万里尘乃知一骏骨可百驽骀身生汝天已艰天复无私亲安肯养一物侵夺空四邻长饥汝自取况值秋霜晨难生复难长愁絶艺兰人
胷中无全山横侧变峯岭不及灵椿秋遂谓长春景只见柏参天岂知根独冷井蛙见自小夏虫年不永天人互偿贷千年如响影廓哉神道逺瞬息苦驰骋平生逺游心观物有深静
昼长夜乃短百刻君自量赢余虽可致君看蜜蜂房董生论齿角三策奏未央乐天喻花实妙理通阴阳（白诗荔枝非名花牡丹无佳实）稠薄只升米听尔宜饥肠
好事理艰阻人情多畏豫芝兰种不生鸾鸿动高翥遂令好贤心难亲恐易去巢燕不待招庭花免忧虑所以末丗下凡百古不如皎皎千里驹背为场苗住求贤非吾分切巳在何处平生取友志持此当警惧
因观倚伏机亦爱柱下老时危不易度逊黙庶自保不见春花树隆冬抱枯燥生意敛根柢发泄敢独早圣德实天生自信耿中抱犹存悄悄心庸人安足道
幼安返郷郡知音得程喜有问平生心但说临流事乾坤魏山阳史笔凛生意物外此天民与魏偶相值（见通鉴纲目）澹然渉丗情月闲云目驶我作安化箴（上安其贤民化其得见管宁传注）韦弦不湏置
太玄岂无知不觉丗运迫为问莾大夫何如成都陌（扬雄甞师严君平）扶摇得眞易长卧山云白（扶揺白云皆陈图南号）中有安乐窝气吐宇宙窄消长灿以密彼主我为客（观先天图可见）问子居何方环中有眞宅
朝耕隆中田暮采成都桑平生澹泊志丑女同糟糠爱此眞丈夫忘我厨无粮当年靓修铭团茅鸡距阳（鸡距保府泉名旧甞取武侯靓以修身语名所寓舎靓修庵）回头十五载尘迹徒自伤山居乆岑寂主静岂无方安得无极翁酌我上池觞
燕南可避丗逸兴生云端安得百里封一邑不改迁弦诵和寒流沟涂映晴巅思此良自苦穷耕望盘湌愿从八吟翁（横渠有八翁吟因自谓八吟翁）同结一井縁买山不用诗探囊谩千篇
西山霍原宅古迹犹可稽（见水经注）重吟豆田謡愁云落崩崖（豆田謡见霍原本传）鲁酒邯郸围抚事伤人怀林宗自高士此丗淹亦弥一闻孺子语西风草离披知几在明哲何事绁尘覊君观括囊戒无盈庶无亏
我游深意寺郎山古清凉兴妖如米贼乘时起陆梁（事见五代史记）不见重华帝所居亦成郷乾坤师道废春阳变秋霜抚事三太息欲语意何长

◆和咏贫士（七首）
陶翁本强族田园犹可依我惟一畒宅贮此明月辉翁复隐于酒丗外冥鸿飞我性如延年与众不同归孤危正自念谁复虑寒饥努力歳云暮勿取贤者悲（独正者危至方则碍尓实愀然中言而发违众速尤迕风先蹶此渊明规颜延年语也见延年诔公文）
王风与运颓一轾不再轩消中正有长冬温见瓜园人才气所锺亦如熖后烟寥寥洙泗心千载谁共研龙门有遗歌三叹诵微言意长日月短持此托后贤
渊明老解事抚丗如素琴似人犹可爱况乃怀好音郷闾谁尽贤招饮亦相寻岂有江州牧旣来不同斟仲尼每讳鲁邦君诚可钦史笔自好异谁求贤者心
木石能受唾岂独相国娄视唾若如雨褊人亦不酬无心乃直道矫情实庄周身外不为我祖禓吾何忧伯夷视四海愿人皆我俦吾谓下恵隘此说君试求
饮酒不为忧立善非有干偶读形神诗大笑陶长官伤生遂委运一如咽止湌参回岂不乐履薄心常寒天运安敢委天威不违颜庄生虽旷逹与道不相关
物外有幽人阅丗如飞篷浮名不可近造物难为工西京二百年藉藉楚两龚岂知老父观才与薫膏同为问老父谁身隐名不通偶逢荷莜者欣然欲徃从
生类各有宜风气异九州岛易地必衰焠盖因不同俦水物困平陆清鱼死浊流麟亡回旣夭时也跖无忧天亦无柰何自献敢望酬寄语陶渊明虽贫当进修

◆和咏二疏
委质义有归乞骸老当去岂无恋阙心难忘首丘趣在礼此常典末丗成高举汉廷多公卿图画两疏传至今秦中吟感叹东门路目覩霍将军功高擅恩顾一朝产危机千载损英誉仲翁幸及年安肯婴丗务圣主赐臣金奉养行所素造物佚我老余龄今自悟田园付子孙身后复无虑神交冥漠中乐境尚森着

◆和咏三良
江山错如绣死与弊屣遗安用亲爱人共此丘土微秦人多尚气宜与儿女私乃亦如当途区区恋衣帷因伤秦政恶三叹王纲亏殉人巳可诛而况收良归坐令百夫特含恨与丗违秖应墓前柏直干千年稀遥知作俑戒为感诗人悲重吟黄鸟章涙下沾人衣

◆和咏荆轲
两儿戏邯郸六国朝秦嬴秦王鸷鸟姿得饱肯顾卿燕丹一何浅结客报咸京当时势已危竒谋不及行政使无此举宁免系颈缨如丹不足论丗岂无豪英天方事除扫孰御狂飙声我欲论成败高歌呼贾生乾坤有大义迅若雷霆惊堂堂九国师谁定讨罪名一战固未晩何为割边庭区区六孱王山东但空城孟荀岂无术乗时失经营今虽圣者作不救乱巳成酒酣发羽奏乱我怀古情

◆和读山海经（十三首）
寰区厌迫隘思见旷以踈四壁画诸天爱此金仙庐丹青焕神迹胜读谈天书乃知屈子怀托兴青虬车回首千百丗朝露栖园蔬归来诵陶诗复与山经俱山经何所似俚媪谈浮图汗漫恐不巳身心归晏如
鳯鸟乆不至思君惨别颜中心藏竹实烱烱空千年千年何所往云在丹穴山何当一呼来征尔无稽言
翩翩三危鸟为我使昆丘闻有西天母灵化苦难俦愿清黄河源一洗万里流吾生岂无志所居非上游
潇湘帝子宅缥缈乘阴阳欲往从之游风波道阻长秋风动环佩星汉摇晶光月明江水白万里同昏黄
重华去已乆身丗私自怜皇灵与天极苍梧渺何山晴空倚翠壁白云淡无言愁心似湘水犹望有归年
梦登日观峯高抚扶桑木手持最上枝传与甘渊谷一笑天惊白苍凉出新浴何方积九阴区区尚龙烛
累累玉膏实泠泠琪树阴鸾鳯自歌舞瑟瑟风动林风林奏何乐宾天有遗音君何坎井念永负琅园心
明星捧玉液太华参天长仙掌一挥谢此乐殊非常矫首望夸父饥渴无余粮奔竞竟何得归哉此中央
水物自一隅亦复具飞走乃知造化工错综无欠负茫茫山海间形类靡不有此亦何可穷一览置肘后
遥酹楚江骚清愁浩如海蹈袭此何人兴寄果安在岂期紫阳出夸谩莫追悔（见朱文公楚辝辩证）五臧今九丘（五臧见山海经序）除去尚奚待
流观山海图渊明有深旨抚心含无疆观形易生死异丗有同神此境若亲履何以发吾欢浊酒眞可恃
扶踈穷巷阴回车想高士厌闻丗上语相约扶桑止读君孟夏诗千载如见尔开襟受好风试学陶夫子
陶令自高士葛侯亦竒才中州乱巳成翩然复南来三游领坡意厌丗多惊猜不妨成四老雅兴更悠哉

静修先生文集
卷之四
七言古诗

◆桃源行
六王扫地阿房起桃源与秦分一水小国寡民君所怜赋役多惭负天子天家正朔不得知手种桃枝辨四时遗风百丗尚不泯俗无君长人熈熈渔舟载入人间丗却悔桃花露踪迹曾闻父老说秦强不信而今解亡国画图曾识武陵溪飞鸿灭没天之西但恨于今又千载不闻再有渔人迷

◆明妃曲
初闻丹青写明眸明妃私喜六宫羞再闻北使选絶色六宫无虑明妃愁妾身只有愁可必万里今从汉宫出悔不别君未识时免使君心怜玉质君心有忧在逺方但恨妾身是女郎飞鸿不解琵琶语秪带离愁归故乡故郷休嗟妾薄命此身虽死君恩重来时无数后宫花明日飘零成底用宫花无用妾如何传去哀弦幽思多君王要听新声谱为谱高皇猛士歌

◆塞翁行
塞翁少小垄上锄塞翁老来能捕鱼宋家昔日塞翁行屯田校尉功不如西山瀛海接千里长城又见开长渠要将一水限南北笑杀当年刘六符天敎陂泽养鴈鹜留与金人赋子虚我来郷国览风土髣髴檛鼔笛呜呜胷中云梦忽巳失酒酣怀古皆平芜昔年阻水羣盗居塞翁子孙杀欲无至今遗老向人泣前宋监边无逺图

◆武当野老歌
南阳武当天下稀峯峦巧避山自迷青天飞鸟不可度但见万壑空烟霏山不知人从太古白云飞来天作主旌旗明灭汉阳津几阅东西互夷虏老人住此今百年自言三丗絶人烟往事不闻宣政后初心欲返羲皇前脯鹿为粮豹为席竹树苍苍歳寒国天分地拆保无忧怪见北风山鬼泣一声白鴈巳成擒回望丹梯泪满襟传与桃源休避丗武陵不似武当深

◆感秋（思古人之不可见也）
湘弦悠悠阻清音驾车欲往洛水深白榆一叶警河汉万里碧霄中夜心玉鸾翩翩纷翠羽髣髴机丝隔烟雾琼枝难得芳华年惟恐流光两迟暮河傍有星名牵牛此星旣出令人愁明朝再见明河影巳隔人间万古秋

◆饮后
日光射雨明珠玑怒气鬰作垂天蜺天浆海波吸巳竭倒影径入黄金巵金巵一倾天宇闲天公愁吐胷中竒海风掀举催月出吹落酒面浮明辉琼枝瑞露千万斛肝肠萧萧清欲饥金宫银阙此何处夜半梦落昆仑西眼中之人素所期赤霜为袍丹霞衣明星煌煌何太速碧霄怅望白云低

◆西山
西山龙蟠几千里力尽西风吹不起夜来赤脚踏苍鳞一着神鞭上箕尾天风泠泠清人肌醉抱明月人间归嫦娥洒泪不敢语银河鼔浪沾人衣寄谢君平莫饶舌袖中此物无人知

◆登荆轲山
两山巉巉补天色中有万斛江声哀人言此地荆轲馆尚余废垒山之隈太子西来函关开谁信生儿为祸胎笔头断取江山去巳觉全燕如死灰马迁尚侠非史才渊明愤丗伤幽怀春秋盗例乆不举紫阳老笔生风雷遗台古树空崔嵬平芜落日寒烟堆纷纷此丗亦良苦今古燕秦经几回忧来径欲浮蓬莱安得鲁连同一杯碣石东头唤羡门六鳌载我三山来

◆薛稷双鹤
胎禽寥廓非人境只许清江见寒影书家笔头垂露姿一变凌云更修整前鹤忘机如易驯后鹤昂藏不可羣二鹤相看如有语松下盘石少此人

◆幼安濯足图
汉家无复云台功生平不识大耳公眼中天意镜中语此身只有扁舟东关东诸公亦英雄百年能办山阳封归来老柏号秋风丗事悠悠七十翁乾坤故物两足在霜海浮云空复空无刀可断华太尉有死不为丕太中丹靑白帽凛氷雪高山目送冥飞鸿为问苏家好兄弟万古北海谁眞龙（长公爱文举次公爱幼安盖气质各以类云）

◆采菊图
天门折翼不再举袖手四海横流前长星饮汝一杯酒留我万古羲皇天庙堂衮衮宋元勲争信东篱有晋臣南山果识悠然处不惜寒香持赠君

◆归去来图
渊明豪气昔未除翶翔八表凌天衢归来荒径手自锄草中恐生刘寄奴中年欲与夷皓俱晚节乐地归唐虞平生磊磊一物无停云怀人早所图有酒今与庞通沽眼中之人不可呼哀歌抚卷声呜鸣

◆雪翠轩
西山万古靑未了黛緑鬟云巳倾倒岂知太虚忽生白怳如厚夜今复晓紫阳僊翁见本根白波开天余浩渺胸中盘屈此高寒曾梦肝肠倚天表苍崖飞来天出巧为护烟岚翠如扫万缕塞烟吹不举静秀依依见姢好此时先生一开轩平生壁立今玉削脚底游尘软更红黒头扰扰谁为雄临风回首三太息安得置此氷壷中西山秀色千万重一顾可洗浮云空遥望飞泉驾逺壑中有一路开双松人间风日不到处来访轩中雪翠翁

◆山中
山中望塔倚天表今得全山如立草不知天地视全山何如一粒江湖渺平生老眼如层挮昨日所为今儿嬉神功天巧秪如此人力区区能几尔丗间壮观徒纷纭尧舜事业犹浮云

◆饮山亭雨后
山如翠浪经雨涨开轩似坐扁舟上西风为我吹拍天要驾云帆恣吾往太行一千年一青才遇先生醉眼醒却笑刘伶糟曲底岂知身亦属螟蛉

◆巫山图
朔风卷地声如雷西南想见巫山摧江南图籍二百年一炬尽作江陵灰不知此图何所得眼中十二犹崔嵬猿声髣髴余山哀行云欲行行复回神宫缥缈望不极乘风御气无九垓区区云梦蹄涔尔岂知更有阳云台

◆李贺醉吟图
赤虬翩翩渺无闻望之不见矧可亲浮丗浮名等浊溷眼中扰扰投诗人心肝未了人间春尨眉尚作哦诗颦太平瑞物不易得昌黎先生掌中珍北风萧萧吹野麟千年泪雨埋青云乾坤清气老不死舟凤再来须见君

◆后赋赤壁图
公无渡河归去来周郎袖里藏风雷老狐千年快一击金眸玉爪不凡才先生平生两赋耳江山华髪心悠哉只今画里风月笛尚有老骥嘶风哀眼中惊波不西归玄鹤夜半从天回曹刘闲气今何处船头好在白云堆

◆陈氏庄
陈氏园林千户封晴楼水阁围春风翠华当年此驻跸太平天子长杨宫浮云南去繁华歇回首梁园亦灰灭渊明乱后独归来欲传龙山想愁絶今我独行寻故基前日家僮白发垂相看不用吞声哭试赋宗周黍离离（陈氏先父之外家也金章宗毎游猎必宿其家渊明谓先父龙山指孟嘉事）

◆采石图
何年凿江倚青壁乞与中原作南北天公老眼如看画万里才堪论咫尺蛾眉亭中愁欲滴曾见江南几亡国百年回首又戈船可怜辛苦矶头石江头老父说当年夜卷长风晓无迹古人衮衮去不返江水悠悠来无极只今莫道昔人非未必山川似旧时龙蟠虎踞有时歇月白风清无尽期古人看画论兵机我今看画诗自竒平生曾有金陵梦似记扁舟月下归

◆金太子允恭唐人马
道人神骏心所怜天人龙种画亦然房星流光忽当眼径欲揽辔秋风前汉家金粟几苍烟江都笔势犹翩翩东丹猎骑自豪贵风气惜有辽东偏天人秀发长白山画图省识开元年金源马坊全盛日四十万匹如秦州天敎劫火留此幅玉花浮动青连钱英灵无复汗石马悲鸣眞似泣金僊只今回首望甘泉汾水繁华鴈影边竒探竟随辙迹尽兀坐宛在骅骝先人间若有穆天子我诗当作祁招篇

◆宋理宗书宫扇（并序）
杭州宫扇二好事者得之燕市一画雪夜泛舟一画二色菊理宗题其背有兴尽为期及晚节寒香之句诸公赋诗子亦同作
天津月明啼杜鹃梁园春色凝寒烟伤心莫说靖康前呉山又到繁华年繁华几时春已换千秋万古合欢扇铜雀香销见墨痕秋去秋来几恩怨一声白鴈更西风冠盖散为烟雾空百钱韈锦天留在胎祸要鍳骊山宫当时梦里金银阙百杯楼前无六月琼枝秀发后庭春珠帘晴卷天门雪棹歌一曲白云秋不觉金人泪暗流乾坤几度靑城月扇影无情也解愁五云回首燕山北燕山雪花大如席雪花漫漫氷峩峩大风起兮柰尔何

◆续十二辰诗
饥鸢吓鼠惊不起牛背高眠有如此江山虎踞千里来才办荆州兎穴尔鱼龙人海浩无涯幻境等是杯中蛇马耳秋风去无迹羊肠蜀道早还家何必高门沐猴舞豚穽鸡栖皆乐土柴门狗吠报邻翁约买神猪谢春雨

◆渡白沟
东北天高连海屿太行蟠蟠如怒虎一声霜鴈界河秋感慨孤怀几千古只知南北限长江谁割鸿沟来此处三关南下望风云万里长风见高举莱公洒落近雄才一显德千年亦英主谋臣史臣强解事枉着渠头污吾鼓十年鐡砚自庸奴五载儿皇安足数当时一失渝关路便觉烟云非我土更从晩唐望沙陀自此横流穿一缕谁知江北杜鹃来正见海东靑鸟去渔阳挝鼓鸣地中鹧鸪飞满梁园树黄云白草西楼暮木叶山头几风雨只应漠漠黄龙府北似愁冈更愁苦天敎遗垒说向人冻雨顽云结凄楚古称幽燕多义烈鸣咽泉声泻余怒仰天大笑东风来云放残阳指归渡

◆登鎭州龙兴寺阁
太行鳞甲揺晴空层楼一夕蟠白虹天光物色惊改观少微今在青云中初疑平地立梯磴清风西北天门通又疑三山浮海至载我欲去扶桑东雯华寳树忽当眼拍肩爱此金僊翁金僊一梦一千载腾掷变化天无功万象绕口恣喷吐坐令四海皆盲聋千池万沼尽明月长天一碧无遗踪我生玄感非象识此眼此臂将安庸海岳神光埋禹鼎人间诡态何由穷金天月窟尔郷国玉毫万丈湏弥峯一杯径欲呼与语为我返驾随西风堂堂全赵思一豁江山落落吾心胷中原左界此重鎭形势髣髴余兵冲歌舞遗台土花碧旗帜西山霜叶红乾坤割裂万万古鸟鸢蝼蚁谁为雄滹水悠悠自东注落日渺渺明孤鸿

◆过易州登西楼
秋色压山山欲摧西楼正有诗人来悲歌感慨聊一发万古抑欎今崔嵬宁山为有瀛王台顽痴至今如死灰幽燕劲气老益壮北山飞翠来吾杯

◆疡医刘茂之诗卷
錬心如石补天缺炼心如泥补地裂白蟇正饱丹鳯饥心能竹实亦能鐡乾坤疮痍今几年谁家药笼金石坚千金此方不一试云山注目秋风前

◆乙亥十月往平定奔外舅郭判官丧早发土门宿故关书所见
风烟全赵平如掌失脚山城犹梦想土门一缕汉时天万古行人为谁仰指似勍敌谈笑中为状羸仆忍寒强当年鼔角如可闻急着清吟和林响逺山宛欲来相迎近山留人屹相向或从井底忽登天倚伏已能先想象平生爱山眞恶谶今日果为山所网昨朝爽翠拥修眉最恨高楼负清赏壮怀鬰鬰闷欲絶安得凌风恣吾往天敎石顶放一头駃若骅骝脱覊鞅山灵努力出竒供只恐先生驾虚枉万壑霜松动悲啸极目云烟埋莾苍北门形胜护中原办与奸雄增技痒太行横絶半九州岛留在平原几尘坱何人为我起六丁嵳峩尽堕天宇朗千年再挽神禹功恍若鸿流开四象

◆范寛雪山
老寛胷次无墨汁经营惨淡寒生湏秦川名山古壮哉况复玉立千尺孤安得晨光满东壁试看龙烛昆仑墟赤尘澒洞天为炉一丘一壑眞吾庐眼中人物谁氷壷

◆荆南送橘
江淮草木少生意今日佳果来何竒枯苗一漑自此见入手即有甘棠诗眼中风露潇湘姿渺我幽林千树思只恐江声撼吾枕相看坐对寒更迟

◆食笋
梦回齿颊风潇骚幽姿不许霜松高南来苍玉不盈束已觉饮兴翻云涛诗家胷次自宜此尚嫌烟火湏烹炰想象南风吹万竹箨龙正恐称冤号石盆养鱼心自苦仰羡鸜鹆云间巢眼中歳旱土不膏长镵后虑山无毛退食归来北窻梦山巅朱凤声嗷嗷

◆送寇长卿同知岳州
闻君得官岳楼去我梦巳落江湖濵天下先忧付公等江山之乐当平分荆湖一城百战得存抚安得人人君岳阳父老宜相贺君是荆州旧幕宾（廉荆州治称第一）


静修先生文集
卷之五
七言古诗

◆三月三日许天祥置酒东城
都门气习豪翩翩此君尊俎今宛然春色今年迟半月留待怱怱过寒节临流雅唱寻旧盟青眼青天对今夕横桥绮服丽人天苍苔坐我羲皇前花枝华发两如许天意时情一杯举安石起舞元龙歌苍生我竟如渠何

◆饮仲诚椰瓢
君家瓠落无所容江湖谁办平生胷海南佳气乆郁塞灔滪似喜今相逢前年对酒面发红今年对酒气如虹江山万古骚人国跬歩便与华胥通河间古儒病我拘闻我一饮喜气浓平生得意南湖张此意颇与河间同太古洼尊老无底一朝倾倒何由供醉郷千年有此客鸟歌蝶舞春蒙蒙醉翁之意不在酒宛如琴意非丝桐太和风景无酩酊洛阳楼阁高玲珑泠然僊驭一杯水眼中渺渺无极翁西家伯伦瞽且聋东家醉死王无功酒中醒境渠未识氷壷秋月昆仑峰举杯唤月来胷中人间白日浮云空五岭山高云几重朱崖灭没南飞鸿玄鹤翩翩渺何许操瓢径访眉山翁（河间谓赵君玉南湖谓仲实泠然仙驭一杯水见潘延之和茂叙忆濂溪诗洛阳楼阁用尧夫空中楼阁事）

◆熈明殿古墨（宋度宗）
江南赐姓功臣李吾州奚生墨工尔江南赭尽呉山松吾州老树揺晴空君王弄墨熈明殿不觉江头度白鴈刼火犹解爱庭珪吹送山家易水西松风含哀生砚滴似诉优游解亡国只今谁有哀江南寳气不受鹅溪缣早晚扁舟适呉越为君挥洒天门雪

◆元章论书帖
曹家豪猛见丗变寥寥钟鼎今几尘古人胷次无滞迹意外萧散余天眞爱书爱画即欲死狂絶俗絶无此人臭秽功名皆一戏渠言夸矣君勿闻

◆霸陵图
霸陵平生有诗境黄阁何物为清风郑五自知非相才猕猴枉画凌烟中作佣莫作诗家佣百为淡苦谁汝供古人星露尚有戒况是风雪来无穷襄江明日蒲萄暖斜风细雨船头转门前暮雪吾不知坐上春风人未逺

◆友人送枳术丸
心胷未试黄昏汤无食何用求槟榔书生但苦汤饼睡巴椒惨惨无鼠肠旧闻易水僊翁术緑荷包饭圎枳术南州故人持送我但欠黄云数千斛笑抚青囊时一鼓健啖何由酬此腹

◆送徐生还鄂（并序）
江夏徐生东湖故家庚申北渡客燕赵十七年而宋亡其子侄书来迎之而还盖前人所谓黄鹤归来疑城郭之犹是浮云一去惜人代之俱非者也诸公赋诗以道其行命容城刘某序而倡云
燕山送客归南州兴来每恨无扁舟君归为我谢江汉思君不见令人愁千里风烟想潇洒一代英雄成古丘当年才气鹦鹉洲拊掌笑杀黄鹤楼黄鹤归来哀江头江山依旧人悠悠浮云万古恣変灭眼中扰扰何时休紫阳僊人歌逺游飞蚊起灭三千秋为君挥手昆仑头

◆明河秋夕图
明河澹澹纵复横行云悠悠度踈星凤媒不来乌夜惊琼枝玉佩迟所托画中隐隐闻机声秋来秋去今犹古此恨不随天宇青昆仑西头风浪平办我一舟莲叶轻浩歌中流击明月九原唤起严君平人间此水何时清

◆赵生水墨虎
南山鬰鬰烟雾蒙北山落日薄幽丛先生眼花臂犹健闻虎有眞心愈雄声弦寄目黄芦东人言此是高堂中仰天大笑出门去时危惨淡来悲风

◆美人
美人姢姢秋水隔烟雾深沉蒙玉质目逐晴波去不归遥山只有行云碧碧云日暮心悠哉窻前一夜梅花开平生自信心如鐡一寸相思一寸灰

◆仲诚家藏张蔡公石女翦制香奁絶巧持以求予诗
静华墨君天下竒陵川僊人为赋之遗山野史夸慧女万古春风蝴蝶辞岂知此巧复絶代夜月静拂天孙丝夣云丝雨有形外郢斤庖刃无心时蔡公凛凛褒鄂姿诸郎画戟清香诗香奁秀发亦余事诗人饥眼省见稀敲门青灯烂红碧布衾惊走恶睡儿破屋犹疑翠鲸怒短褐谁怜紫凤移东家健妇把锄犂西家处女负薪归哀哀正念诛求苦对此无言空泪垂

◆金太子允恭墨竹
黒龙江头气鬰葱武元射龙江水中江声怒号乆不泻破墨挥洒余神功天人与竹皆眞龙墨竹以来凡马空人间只有墨君堂何曽夣到琼华宫瑶光楼前月如练倒影自有河山雄金源大定始全盛时以汉文当丗宗兴陵为父明昌子乐事孰与东宫同文采不随焦土尽风节直与幽兰崇百年图籍有萧相一代英雄惟蔡公一策书纷纷少颜色空山夜哭遗山翁我亦飘零感白发哀歌对此吟双蓬秋声潇潇来晩风极目海角天无穷（黒龙江见金史幽兰轩义宗死所汴亡张蔡公以金实録归遗山甞就公誊録此轴亦公得于汴之中秘者公之子仲仁持以求予诗故终篇及之）

◆阿寅百晬
南湖风鍳不多可诗中惊见阿寅名朝来抱来聚星亭神涵秋色啼古声都山张氏丗有贤断崖近得唐碑铭乃翁寂寞老穷经阿敬健笔敌中勍循还无间岂终晦开物有期湏一鸣老夫自任河汾教先与虚席待此生

◆蠡吾王翁画像（并序）
蠡吾王翁丗为农家多蓄粟金源贞佑初宣宗南渡河朔大饥翁于是发之全活者甚众时郷豪在所皆自树慕义者咸欲推翁为首翁不许挈家避地扶沟余二十年而汴亡天下萧然荡为丘墟翁家独无恙而归子孙读书不求禄仕三丗皆以寿终殆不偶然也翁之曾孙天辅求予叙翁之行义于其画像谓庶其能闻之名士大夫而有以发潜德之幽光也
北门翠屏雷破山毕逋头白五马迁乾坤运会到血肉有欲脱之谁飞僊河朔诸州尤可怜有饥以来无此年郷闾嗷嗷翁哺之翁囷有底心无边诸豪推倡彼亦义乱丗性命翁能全敎子读书不求官归来素发家山前天理不随陵谷变坐看老树生苍烟只今图画对翁像回首兵尘一慨然谁能生死太平日白石共煑西山泉

◆张元帅寳刀
土不产金人气雄眞人握鐡开鸿蒙不知此刀何所得风云余烈来霜锋将军声名今蔡公酒酣过我歌彤弓持刀对翁两竒絶眼中已觉南海空木波江声浩无穷朝砻夕淬天有工回鹘健児觑天巧前身鐡精非凡庸紫烟熖熖天为红镔纹秀发青美蓉寳环揺落初开封四座如着清水中天山积雪聚铓锷寒色直欲朱崖通摩挲神物三太息此行善保千年功

◆山行见马耳峯
近山豪士少覊检酒浇不下胷崔嵬逺山静女亦闲雅尚恨少有伤春怀乱山米聚争拱揖武卒侍婢皆凡材天知老眼不受尘路转忽覩双峯开双峯何年耸双耳叱之不动烦风雷今朝向我效神骏翠色欲逐神鞭来浮丗浮名酒一杯我欲驾此观蓬莱只恐日暮三山上黄尘回首令人哀

◆雪浪石
邵家水陆说影像一物自可涵无垠沧浪僊人歌感应石中固有此理存老坡胷中如此几磈磊湏得银河喷嘲嵩唾华天不嗔武夷赫怒张吾军偶从北海得生气竹石也爱风姿新我来正当秋雨霁一杯冥漠玄都门小珰好事如先臣坐令平地石生根渠家児戏解亡国作诗一笑君应闻

◆王君奉命赈济彰德过予求诗
十年监官穷到骨一簿武邑如登天巧宦纷纷日九迁白发青衫独可怜昨朝读君阜民篇善察物情亦巳贤南郡饥民想更苦以君赈济非偶然驿传星驰乃尔急何暇载酒扬雄玄茅容问稼当有语野夫忧国愿丰年

◆同仲实南湖赏莲醉中走笔
湓江绀寒风露凉安得置我濂溪堂音尘缥缈芙蓉裳百年得此南湖张举杯人胜景亦胜有莲以来无此香莲香随酒来诗肠得句惊起幽禽翔幽禽随人作殢态意欲和我风雩狂人间一味清到骨两足暂付吾沧浪螟蛉蜾臝卿且去醉眼太华云间苍

◆明逺堂赏莲醉赋
画堂香逺凝清秋宛如坐我南湖舟主人爱客情亦重谓我无语花应羞荷香绕笔诗自健满纸巳觉清江流平生老气回万牛为君倾倒元龙楼举杯唤起谢安石我醉不省苍生忧

◆玉簪
春色醉人人未醒谁怜月露秋零丁昭阳日影巧相避寸心未减寒泠泠只应得我一顾足为君小醉秋风亭莲兄君子菊弟隐何地处君君意肯玉簪玉簪谁与簪苍苔踈雨秋欲深

◆缉熈殿砚（宋理宗）
使君持送缉熈砚捷音才到山中人四十三年如电抹此砚曽经秋复春寂寞经筵劝讲臣诗酒宫中楽亊新文章只数中天月万卷何曽笔有神

◆宋徽宗赐周凖人马图
笔底金鞍有萧爽谁云不博降王长汴梁门外若云屯画本相看应自赏十载青衣梦故都经营惨淡欲何如只除金粟呼风鸟曾见昭陵鐡马趋

◆雪翠轩观太宁火
吾家雪翠天下白银河无风月无色天关不闭寒峥嵘箕尾晶英冻欲拆帝遣六丁下取将勅赐铭轩换金碧初如紫电蟠青云飞下人间作坚壁渐如扶桑六龙出万缕丹霞吹海立何人办作女娲氏补天重炼苍苍石阳能兼阴今可知祝融若并玄冥国正敎芜秽洗欲空谁为千年栋梁惜杀机如火出至微熖熖宁知有今夕轩中高卧刘更生愿借余光照方册方册有道出黄虞今古煌煌天与极火耕明日千万斛酒瓮巳闻春雨滴不妨一饮尽郡山醉晕春生半天赤

◆南溪行
老人耕牧南溪南南溪草浅牛所贪大孙携书小携酒青蓑为席树为庵以书敎孙仍自读隔溪遥听声諵諵牛眠树阴孙劝酒老人未醉意巳酣老人气高躯干小面狭于髯森若杉年周甲子辰又浃丗故十率八九谙早岁精勤传丗业口诵太素手弄苷以艺发身宁乆屈安车征起诏使监入为天子侍从臣龙沙万里尝陪骖鼎湖白云望不极招之归来山有岚身出夣关渉觉境人间万有皆空凾侍从之名不复记老人自署南溪衘呼儿来前双玉立曰我爱汝择所堪自我中年学读书方寸若有神明鉴活人之功岂不美一有不中中或惭青囊秘封不再展尘迹从此乃一芟读书力田两交进囷有所收心有涵开此乐国自我始继而大之在汝男我今巳成齐変鲁汝等当为青出蓝东北一舎容城翁今年卧病家山岩其室虽迩人甚逺汝粮自褁簦汝檐雪中欵叚来扣门仆僮汗流扶酒甔侑尊有物随土产厥包杂进鸭与鹌饮剧谈发不自禁四邻惊走来窥探先生静黙如土钟扣之愈大声愈韽今朝音吐泻河汉老人者谁开其缄斥之令去不复语兴亡万古手与谈空钩意钓不在棋澹然相对如禅龛老人思家不可留二儿扶归杖几叅腊醅开时鱼可脍相约载酒游溪潭

◆烟霞观云巢松
盘柯盘屈今几时龙挛虎跛森英姿道人眼中无可怪一巢见饷吾何疑我所思兮颍与箕秋声萧萧吹送之清风一枝云一席松中之乐天不知灵台方十有君节虚籁万古弦吾诗岁晚相期君与我笑拊吾髯尽此巵

◆白鴈行
北风初起易水寒北风再起吹江干北风三吹白鴈来寒气直薄朱崖山乾坤噫气三百年一风扫地无留残万里江湖想潇洒伫看春水鴈来还

◆宋高宗题李唐秋江图
秋江吞天云拍水涛借西风扶不起断云分雨入江村回首龙沙几千里澹庵老笔揺江声髣髴阿唐惨淡情千秋万古青山恨不见归舟一叶横

静修先生文集
卷之六
杂言

◆观雷溪
飞狐天下脊老气盘五回三江泻天怒合为一水东南来此势不杀令人愁石门喜见西山开未补青天裂谁凿浑沌胎竒声猛状万万古山根几许犹崔嵬两山倒倾澜百丈逢顚崖先声动毛发余爽开襟怀初疑万壑转奔石意像髣髴坤轴摧又疑鼔角鸣地中百歩未到仍徘徊荒祠下石磴骇目何雄哉春风不到太古雪今日乃得胷中雷穿石谁能穷窟宅流沫势欲浮蓬莱平生芥蔕今寒灰两耳到骨无纎埃郦元笔头天下水石头之竒犹见推乃知兹游亦竒絶快弄素霓喷琼瑰东崖一片石坐拂千年苔为招郎山君共卷长鲸杯江妃为檛灵鼔催赤鯶跃出银山堆先生醉来泉洒面狂歌一和湍声哀

◆游郎山
昨日山东州马耳索御凌风嘶今日军市中不觉巳落山之西山之面背一无异不待风烟变化神巳迷危关度雪岭乱石通荒蹊林间小草不识风日自太古我行终日仰羡木杪幽禽啼但见雨色来云物飒以凄忽然长啸得石顶痛快如御骏马蹄万里来长风五色开晴霓长剑倚天立皎洁莹鸊鹈平地拔起不倾侧物外想有神物提诗家旧品嵩少同画图省见巫山低谁令九华名独与八桂齐千态万状天不知敢以两目穷端倪骞腾谁避若飞隼侧瞰何屈如怒猊千年落穷边烟草寒萋萋若非郦亭书生此乡国物色谁省曾分题（郦道元注水经说郎山形势最眞今涿郡有郦亭其先丗所居也）乾坤至寳会有待岂有江山如此不着幽人栖颇闻山中人云间时闻犬与鸡只疑名山别有灵境在不许尘丗穷攀跻不是先生南游有成约径欲共把白云犂九疑窥衡湘禹穴探会稽玉井烂赏金芙蕖日观倒卷青玻瓈风烟回首莫潇洒南游凖拟相招携

◆挂书牛角图
长安江都搏手空台司光禄谁雌雄大事旣去乃尔耳渠头不斫将安容喑呜千年楚重瞳将军视之犹楚公挂书牛角亦偶尔史臣比拟良未同青青泽中蒲秀色自凌空可怜徐包徒学术皆凡庸君不见羣儿驱羊竟何功晋阳桃李亦秋风缑山图画有如此何如长作多牛翁

◆浙江潮图
山人懒絶梦亦然鼎如万牛不可迁谁信画工笔头有神力扁舟一夜江声寒觉来千里雪漫漫中有数点青蛾闲人间天门壮观巳如此岂知大块喘息四海如鼻端海中僊人氷雪颜吸风御气非人寰试问涛头何当还为我寄声三神山我欲乘兴游其间

◆清江曲
清江芙蕖玉可怜岸花汀草自年年来鸿去燕不相识晓露无声香暗泣江楼缥缈如花人望之见之不可亲无恨晴云锦树新愁眉只向遥山颦遥山一千里长在愁眉底镜里繁华过眼空遥山铸向青铜中遥山遥复遥芙蕖霜早凋明日愁眉为谁扫月白江清天未晓

◆先天漆砚诗（并序）
予近得漆砚二刘丈茂之所惠者象璧水而先天八卦周焉予遂名以别之且赋诗以答茂之云
扬雄乆寂寞载酒谁相过今夕是何夕烛花吐熖浮烟萝天开气机动起舞独婆娑晨光满壁佳气集客来怪我衰颜酡袖中隐隐天根雷欲出不出神所诃砚漆未为贵形古天森罗夜月碧落影秋风寰海波茫茫两仪根日月东西柯环中方寸地乐境涵天和弄丸恣游戏观物供研磨平生犀韦编退笔如山阿成都墨池自尚玄刘歆酱瓿空作魔今朝得此天所戏令人一叹三摩挲扶揺子安乐窝老气鬰鬰却日戈鞭霆裂月未消歇百年光景空蹉跎冥漠神交怳犹在松风入墨如吟哦东南泽国尾闾泻西北仰看青山多青山天齐石可磨安得六丁为我隳嵯峨我欲万牛老笔回江河先生兴来不奈何为君醉草太古沧浪歌

◆示孙谐
龙山古壮哉欎欎盘烟岚一读元子诗泠然玉泉甘江山胜境要佳客而我不到应怀惭雷家髯翁虎耽眈刘氏性理穷河南百年乔木动秋色篮舆谁与供竒探昆山出美玉楚国多楩楠孙郎复贵种良璞须深涵勾萌愼培养云霄看岩岩野夫老矣一何拙平生只有归休堪传经访道可无愧为我早办龙山庵

静修先生文集
卷之七
五言律诗

◆除夕
百岁三分一初心谩慨然空囊难避节青镜不藏年静阅无穷丗闲观已定天履端思后日四鼔未成眠

◆晚上易台
遗台连废垒落日展遥岑海岳天东北燕辽丗古今毎当多感慨直欲罢登临莫更留尘迹千年不易禁

◆登武阳
朝游樊子馆晚上武阳城潮接沧溟近山从碣石生断虹云淡白返照雨踈明且莫悲吟发樵歌已怆情

◆郷郡南楼怀古
南比丗更迭江山人重轻澶渊出师诏显德受降城遗恨几时尽寸心千载生区区蓼花咏痴计欲何成

◆蒲城道中
学馆三年梦西山此日行人生两屐足丗累一蓑轻别涧水流合断林烟补平谁能分半壑相与结岩耕

◆夏夜
院静复夜静幽人丗虑轻是非容勿辨忧宠莫多惊万树鸟飞月千家犬吠声梦回无一事惟有纸窻明

◆重游源泉
人丗自人丗翛然物外身沧浪来照影白帽恐生尘题壁云封石攀花鸟护春今年风景别开卷觉诗陈

◆张氏别墅
恶木推不去好山招未来岂无平旷地当有妙高台芳草趂阴坐杂花随意开东南村落近试与问新醅

◆书堂旅夜（三首）
少小抱孤苦飘零重此行迂踈从我好忧戚頼天成夙志存无几覊怀触又生寸心同弱草歳晚怯霜清
淹留巳半载去住意何深月色一千里愁人方寸心秋声助揺落生理叹浮沉松桂清霜满哀歌动故林
丈室不自扫寸心徒尔豪丗途仍险阻风物故萧骚皓月霜洗净明河天放高空庭一片石独坐首频搔

◆生日
四十举児子明珠掌上稀圭璋蒙养正朱蜜病防微春露有时降孤云何处飞悲欢共今夕余涕不胜挥

◆虞帝庙（二首）
淫祀徧区宇空山余帝宫皇灵有天在像设与人同身丗千年后尘埃百感中清泉分一酌毛骨润南风
四顾莾何际威灵俨若临山川尚淳朴天地自高深凤鸟千年叹簘韶三月音玄功乆无复徒抱致君心

◆竒村道中
此日西塘路乘闲作胜游深深栁成巷脉脉稻分沟白石长含雨黄花不受秋移居新有意试就野人谋

◆城南
山人懒到骨一出动经秋欲赴城南约如营海外游岸容收潦尽村色带烟留禾黍歳将晚农家犹未休

◆有客
有客谈稼穑对人增感伤自言二顷业不愽半年粮宿麦得春旱晚田经早霜无功一杯粥俯首汗如浆

◆早行
曙色警初动物情无乆闲薄凌护颓岸落月淡空山残梦失逆旅少休期守关寻常午窻雨拥被听珊珊

◆白菊
僊草尚孤洁东篱芳未芳精神浑是露气势巳无霜夜月藏不得晩风吹又香天敎陶靖节素发与交光

◆水亭夏日
孤亭耿独坐一碧澹凝秋氛杂市声逺空明云影留伤时仍磊磊对镜即休休几欲解维去乾坤无钓舟

◆野兴（二首）
乘兴闲登眺归来昼掩扉静中见春意动处识天机大节始终论全才今古稀平生有旧约常恐寸心违
莽莽榛芜路蚩蚩鱼肉民乾坤几逐鹿今古一伤麟眼底人间丗胷中物外春江山满花桞无负百年身

◆秋望
病骨秋偏早单衣露亦寒微云生水际暝色起林端地逈月迟下楼高山易残轻风吹欲举醉袖拂层峦

◆杂诗（七首）
尧山唐故国淳朴带遗踪种果收奴力开田享素封采收多上药景仰近神峯梦寐驱黄犊岩居一老农
闻昔蜚狐口竒兵入捣虚人才九州岛外天道百年余草木皆成骑衣冠尽化鱼遗民心胆破讳说战争初
冀北高寒境英灵海岳全斯文若程邵家丗亦幽燕祀典今谁举遗经会有传吾郷此盛事瞻仰在他年
关岭通山后风謡采路傍地寒人好寿草浅畜宜羊用水如奴婢从川贮米粮西风如有约乘兴即吾郷
何事招提好山深马可驱松巢低映帽竹溜细通厨霜粟千封户云屏四画图冠巾如用我白鹿起规模
岩居访高道少日在风尘回首话前事低眉厌此身江山资寇盗田畒化荆榛领取天伦重无君愁杀人
水绕千山合云藏数畒荒初寻香有阵渐入翠成行豚穽依危石牛蹊带小塘团茅奄如画可惜是逃亡

◆早发濡上
寒出防优逸诗情非浩然烟浓山失色云重雪连天坯户僊游上氷髯老境前别家忘再宿桑海问何年

◆偶书
扰扰推迁里谁知不偶然要从人力外推见事机先青白天公眼低昂造物权俗情谩悲喜倚伏有他年

◆宿田家
偶到田家宿欢迎如遇仙杯盘陈户侧妻子拜灯前青白眼谁静炎凉情易偏岂知人丗外还有野夫怜

◆半丗
半丗恒栖托孤生备险艰寡言非藴蓄褊性类清闲生计朝霞上交情暮雨间柴门本无客幽僻况长关

◆重渡滹沱
遥临滹水岸回望土门关秋色巉岩上川形拱抱间分疆人自隘设险地谁悭欲问前朝渡江鸥故意闲

◆恒山楼
万岭尊恒岳遗台枕后潭仰高惭对坐哭险负竒探影落沧溟北云开斗柄南山灵怜野客今夕费烟岚

◆登鎭州阳和门
百尺市门起重过为暂停毫分秋物色米聚赵襟形北望云开岳东行气犯星慿拦天宇在人事听浮萍

◆辛巳中秋旅亭独坐
分光阴太盛无力掩沧溟大块供微黒高天失旧青兴从愁外发秋向露边零点数山河影依稀见草亭

◆文章
文章费余力齿发愧初心璞有连城璧精非百炼金静中天地我闲里去来今鸟散炉薫尽长歌激暮阴

◆一身
一身能换骨毛发散冲融气变精醇后人生感化中朝阳方杲杲春意正蒙蒙百载唐虞德方成比屋功

◆周邵
百年周与邵积学欲何期径路寛平处襟怀洒落时风流无尽藏光景有余师辜负灵台境图书重一披

◆上塜
过家来上冢顾影念孤踪春露欢迎失寒泉感激浓千金一毛发十梦九音容不惜从黄壤多惭未了胷

◆送东海相士
青镜云千变红颜酒一巵忘言三日雅观化百年期烈火谁当救神游亦自竒海山如见问聊举送君诗

◆寄答祖丈
先友从游地雍容几杖尊秋风太古观春日乐郊园妙理欲自得高情谁与论别离空六载期待负知言

◆赠答徐生
三年不窥牖城府有山深于道无少得多君肯见临一杯上池饮千古水仙音为子终宵话相期劳寸心

◆忆金坡道院
平昔多游览兹游不易忘沟涂春脉脉松石晚苍苍有客爱山谷无家名草堂金坡从此号聊着永相望

◆过唐水望尧山
神化大无外名山能几峯威颜浑咫尺天日尚雍容蒲阪堪饥死重华有旧踪三谟读未老于此卜巢松

◆哭张之杰
义许同生死夺君何遽然无人共清夜有泪葬黄泉苦疾求予祷遗孤托我怜伤心墓头字旌孝看他年（予题其墓道为张孝子墓）

◆宋道人八十诗卷
往事枕中记新编柱下言知音有铜狄逸史访金源春露沾濡际秋阳想象存初逢疑梦寐埀泪拜桓温（宋貌絶肖先子）

◆哀郭劝农
才命不相偶如君良可嗟半生在人下一死更天涯三岁同君里前年过我家相望已尘迹零落旧烟霞

◆寒夜
肝胆了无寐襟怀谁与同更长头可白烛暗火逾红砚滴氷生瘿星流气吐虹林鸦先我起鸣噪竟何功

◆阅窦氏名方
人从大节论士向絶无求献可有先见老泉多逺忧方书空物齐耆旧尽山丘矫首候斜日窻中倦鸟投

◆感范女
房望呉中范衣冠相国孙风流犹李白樵爨巳陈云感事哀龙种慕名重虎贲乾坤厌更迭谁与救纷纷

◆郷人王母九十
九十青瞳母寒温白发孙桑田阅沧海冠帔记金源案上春风橘阶前雪色萱移家就邻舎种杞易阳村

◆哀徐生
去歳登高句霜风秋几多东篱成恶谶西郭动悲歌天道怜渠在吾文柰尓何送君红树下风叶尚吟哦（生且死求予铭为不朽计东篱事见击壤集）

◆眼医诗卷
火景元中暗月光徒外明每当天抺漆未便目无睛暗自何年有明从底处生若知当告我心事在蟾精

◆禇母节孝诗卷
寂寞吾乡国才难妇愈贤题评惭我后旌表听人先艰苦初心尽安荣老境偏幽濳天有待留看百来年

◆寄彦通
吾子今应健山人老已痴迷藏高着眼兴废大观棊感遇浑非昔忘怀若有思弦歌吾旧隐寂寞暮春时

◆頥斋张先生挽卷（与先奉直府君同住金太斈）
耆旧晨星尽公亡益可嗟先人曾共学稚子与（去声）通家白日明心素青山点鬓华封龙余爽气谁与酹烟霞

◆山中忆故人
故人南郡去消息乆无闻瑶草止堪种白云谁共分屋梁惊落月鹏翼赋垂云歳暮一尊酒高歌如见君

◆何太夫人寿（二首）
近亲犹致敬结友合升堂薄俗随迁变淳风堕渺茫吾人当复古此日得称觞髙咏灵椿句燕山暮色苍
去歳称觞后今朝重过庭将军不好武宅相旧明经拙宦供行乐忠臣见典刑北堂多竹石歳晩亦青青

◆送尹宰
百里衡山县千年陆宰名邻封今见此郷校可无评俎豆欲成趣弦歌渐有声涞阳吾旧隐闻去亦关情

◆梦采松脂及甘菊
栖迟负松菊梦寐得甘馨隐逸喜同臭流膏味独青人谁借三径天欲制颓龄毛骨清犹在枕边霜露零

◆鹦鹉
风雨房栊暗犹疑陇树昏无愁縁得食有梦想高翻巧语谁自脱深怜未是恩人情多好异渠岂不能言

◆过奉先
閠辽承宋统此志亦雄哉置县名犹在因山势已摧百年元魏史千古汝南哀华表鹤应有悲风海上来

◆种杞
法出千金要畦容一席分灌苗身巳健采实梦先勤白棘慿谁办灵厖秪自闻知音九节杖惟有华山云

◆移甘菊
移晚戒前歳植根先此秋亲甞杖屦遍严课仆童忧小蘂终年计新荑一饱谋区区叹莎棘陆子谩多愁

◆采野苣
粪壤自肥腻雨苗絶丗纷炊余香更美甘出苦难分冝酪法新得轻身方乆闻野人聊自享未敢献吾君

◆食苽白
采食陂塘利分甘野老心杯盘收浩渺苹藻避清深命婢即能识招邻亦见临吾郷希此味咀嚼有呉音

◆秋日
山人乆不出今朝天气清秋光浓可掬草色翠相迎扪虱暮山碧敲门新笋生归来重回首佳处未忘情

◆张监院过
有客敲门乆山人与鹤归论文翻草本换酒当蓑衣暂会还成别相欢且莫违明朝诵佳句此望漫依依

◆酒令
觞至欲何语令严当谨闻茅容惟问稼李白只论文且喜无多客母辞过半醺故人知此老举白解浮君

◆观药炉自戏（二首）
无病不服药（康节语也）此怀清更嘉欧阳或有道韩子岂无瑕羸疾嗟子乆名方信彼夸回头谢鸡犬何日是仙家（退之服硫黄一疾讫不痊乐天诗也赤松共游也不恶谁能忍饥啖仙药已将寿夭付天公彼徒辛苦吾差楽东坡序欧阳子语也）
地髓服仙草黄精失采花征永遍亲友炊爨罄樵车屡败从人笑偶成容我夸侧闻僮仆语辛若是仙家

◆旅夜
欹枕寂无寐沉思坐不禁静中天地我闲里去来令磊磊平生事休休今夜心何方有边戍云外急清砧

◆送友生
无人慰幽独之子罢登临野鹤笼中态翔鸿天外音吾儒关丗运晚节见初心有问山间事白云今更深

◆名医张国纲挽卷
良医不出户眞隐要逃名宿草今如此春风宛若生一囊三丗药两子万籝金平昔忧多病怀贤倍有情

◆送成判官
释菜成郷约从君此例新欢游浑几日离索又残春相爱求诗切临行枉驾频几年人事絶送子为情亲

◆卢斈士按察江东
不废蒭荛贱狂言试一听品题停月旦言动律东铭饮少得眞乐吟多损性灵青灯四书外澹泊养遐龄

◆郭判官按察广右
谢病三公掾分司五岭南桂山天下秀宪府百僚叅夜泊防风浪晨征避瘴岚遥知慈母念先汝过湘潭

◆愓子忠緫管福州
燕赵多豪杰杨侯气自竒风流犹丗胄开爽亦天资尊俎论交地江山送别时闽中有佳政聊用慰相思

◆登保府市阁
十载鸡泉隐今朝市阁晴民谣混诸国里号带军营瀛海依依见尧山隐隐横怀仙与思古独立若为情

◆乌古论显之母夫人挽章
冠帔金源旧门閳戚里荣鹤悲人丗短铜泣露盘轻往事惊波去新坟宿草生乌啼原上树霜月有余清

◆刘仲文挽章（并序）
仲文名郁祈州蒲阴人少从事毫府军谢病归杜门不出以春秋左氏学为业所居里名黄台因以为号后仕京师为将仕郎年六十余命酌赋诗而终子允今为太常奉礼郎
楚塞十年役黄台一室春从军有何乐学道不知贫生子为名士居郷称善人死生无所恨今古一丘尘

◆送成从事
易水河梁梦回头巳十春相逢惊我老送别向君频求赠攀前例将诗认故人故山松菊在归去未全贫

◆张察院分司临安
余杭古佳丽御史重分司甘旨足为养江山能助诗梅花春早晚潮候月盈亏紏按先从此阴阳恐失宜

◆簜尊宋秘监索赋
南国有竒竹天然成酒尊来因交趾使价重秘书门含蓄中谁似坚贞节尚存盘盂古人意观象可忘言

◆寄子东太守
一夕西山客十年往事非黄尘惊我老青眼似君稀别浦秋容静离亭草色微殷勤重寄谢后会不应违

◆示张源
堂高余庆在道重鲁斋传洗眼名家后惊心大学年白头负风鍳青佩见时贤明日鹿门隐须君拜我前

◆宣慰孙公庆七十诗（并序）
至元二十七年冬与处士张君察院张君提举郭君都事张君饮教授赵君所工匠提举孙谦继至察院曰是家古丗官也将甲氏四丗矣今其翁正议公阶是为宣慰使历事四朝登秩二品有子若孙皆佩金紫开岁七十尚跃马不衰惟爵与齿实一郷之望凡所与游礼冝往庆在吾辈庆冝有诗于是约各为诗一首言韵古律不拘旣成俾诸孙捧觞歌以献寿公宜每篇为尽一觞不辞十二月二十九日樵庵序
为仁存丗职得寿见阴功家产千金厚官衘二品隆子孙皆贵显饮啖尚豪雄五福谁全备吾郷有此公

◆嘉甫从亲王鎭怀孟
兹游眞可乐兎苑更枌揄孝悌燕南选文章郝氏徒早年多急难晚节足欢娱寄语贤児侄诗书是逺图

静修先生文集
卷之八
七言律诗

◆春阴
澹澹春云暖更轻一身酒力若云生无人也笑乐所使未醉先休气始平时雨沾祜或有蘖微风着物不闻声人生日用本无事闲倚西窻候晚晴

◆秋日有感
自恐规模日蹙然毎便孤坐静无边仰观俯察无多地往古来今共此天或知或愚能几里一呜一止又千年南山正在悠然处目送孤鸿手絶弦

◆多病
多病年来放尽慵一龛坚定避深冬欲忘言处饮先醉不得意时山故浓只许国人知我陋（见邵子无名公序）无妨高论笑吾庸（见司马公庸书序）西岩近有灵芝种为谢白云着意封

◆日午
日午云轻草色苏出门杖屦自徐徐乾坤俯仰窥难见花柳青红画不如静处规模惟厌小动时文理却嫌踈眼前光景无穷态注尽濂溪太极图

◆偶成
一语未能分付时难言方信到真知道参天地用何小心有羲皇生岂迟后丗直湏要扬子百年即我是锺期折花笑对沧浪影不觉东风就手吹

◆湖上
湖上幽居事事幽卧看书卷坐埀钩晴窻闲是长年国暑簟静为无热丘心逺何妨在人境室虚元自有天游家人大笑询生理报我西风咫尺秋

◆十月朔展省后登古城有感
手线西风失弊衣高城烟树挂斜晖徘徊飞鸟不忍去荡漾沧波如欲归几为霜来惊露往每因物是见人非诗书未办郷邻化道德初心恐易违

◆道士孙伯英容城故居（并序）
伯英名邦杰丗为县之贵族遗山元公为作墓铭称其游太学所与交皆天下名士气甚高见金丗已乱天下事无可为思得肆志方外以耗壮心而老歳月遂为黄冠师以终葬亳之太清宫侧时年五十一因儿时甞见先君子録其家丗文行之美以示郷人今过其居感而赋诗
政敎才气敌希夷冠帔翻然亦未宜谁办胡寅论鸿客（见读史管见）只除坡老识安期（见安期生诗）可怜乔木空秋色惟有青山似旧时欲传先贤问遗事故园猿鹤不胜悲

◆过郷县西方古故居（并序）
古金大定间人甞举进士不第遂归独居一室置琴书其侧不妄与人交县令佐公服候门亦以逊辞谢遣之有田数十畒食其所获如菽熟惟食菽郷人好事者欲以米易之不听曰是天所食者不可易也监察御史按行郡邑闻其行止之不报其为人盖亦近于圣学之所谓狷史家之所谓独行者欤先父每举以律乡人之贪鄙者故郷人至今能道之古死无后其丘陇已为樵牧区今过其居亦莽焉荆棘中矣不觉感叹夫发潜德而纪先贤实后生之责也顾力未能焉姑题诗以纪先父之训云
名姓初闻自过庭山田力食老穷经郷闾月旦归公论耆宿风流尚典刑感事重吟凫绎集怀贤谁筑聘君亭还家游子悲千种念旧思亲泪最青

◆登雄州城楼
古戍寒云接渺茫故郷游子动悲凉江山自古有佳客烟雨为谁留太行野色分将愁外緑物华呈出夜来霜海门何处秋声急极目沧波空夕阳

◆梦先陇
望望东阡见松桂孤云为我且踟躇十年一梦等闲过四海此身何虑无千丈春晖空寸草万山明月只啼乌旧家三径今谁主羡杀河汾有弊庐

◆宿玉泉村（先父甞欲卜隐于此）
怪见清晖逼晚襟太行眉宇未消沉徘徊终日不忍去寂寞高盟如可寻欲向孤云问踪迹只应老树记登临栖迟零落如今此泪尽韦斋刻印心

◆外家西园李花
无边晴雪映柴扉梦里繁华又一非人与丘山属零落天敎草树记芳菲每因寒节来相访重为余香不忍归里社他年有成约结庵终拟号春晖

◆入山
草露蛛丝晓日明乱虫秋意有先声屈盘未转坡陀尽苍翠忽从怀抱生一径峯回失南北两山云近异阴晴天公若会登临意可信伤心画得成

◆晚眺
岩姿浓淡似吾诗云点青山学鬓丝老树遗台秋最早斜阳流水鸟偏迟无人能解此时意如我曾来前古谁本为登临解陶写岂知揺落更堪悲

◆山中月夕
满怀幽思自萧萧沉对空山夜正遥四壁晴秋霜着色一天明水月生潮歌传岩谷声豪宕酒泛星河影动揺醉里似闻猿鹤语百年人境有今宵

◆恶鸟
山中夜夜闻恶鸟恶鸟声中似诉渠气运变迁皆以类阴阳对待不相无形声如此谁怜我天地初生已有子能办春风长白日愿将花柳付提壷

◆五月二十三日登城楼
独倚危栏数鬓毛一帘轻燕晚凉高云移山影乱初定雨带风声来渐豪物外此天才一幕人间何事不秋毫逺游未尽平生兴几欲狂歌续楚骚

◆晓出西塘
塘水随人缓歩行哀湍激石故轻清太行秾秀霜洗浄全赵规模天凿成偶为登临发悲咏忽从毛发散秋声殷勤莫尽尊中酒留到青山佳处倾

◆良辰
莫遣闲愁负此身莺花逐日是良辰乾坤苛痒元关我土木衣冠亦象人大德岂容轻録怨小疵休废更求醇此中空洞浑无物万紫千红緫属春

◆南楼
登临秋思动郷关展尽晴波落照间叹老自非縁白发爱闲元不为青山几经分合丗良苦不管兴亡天自闲初拟慿栏浩歌发壮怀空与白鸥还

◆野亭会饮（三首）
列坐平分草色匀四围天设翠屏新不可一日无此客安得四时长是春野鹤自成难进状江鸥不作近前嗔鸟声似向花枝说好个羲皇向上人
曵杖萧然一幅巾山夫野老解相亲横身物内谁为我赋象天中彼亦人细数平生无此会不来一醉负今春举杯自寿复自笑万壑烟霞吾岂贫
行乐人生当及辰今朝光景为谁新林阴薄薄微露日花气溶溶暖着人春色十分看欲尽鸟声千种听难眞东风就手吹残酒无限青山动翠鳞

◆浅酌
浅酌微吟意自眞新诗改罢酒微醺流莺暗逐春光老独鹤濳惊夜景分共见白驹如晚景岂知苍狗是浮云无边风月谁无分只恐灵台未属君

◆梦鎭州潭园（先父旧隐）
昨夜分明是鎭州溪潭先子旧曾游魂来千里太行碧梦觉满庭烟水秋古淡园林无限意登临今昔几人愁当年猿鹤应无恙争信书郎漫白头

◆过鎭州
太行迎马郁苍苍两岸滩声带夕阳霜与秋容增古淡树因烟景恣微茫阅人岁月眞无谓得意江山差自强曾记城南旧时路十年回首尽堪伤

◆井陉淮阴侯庙（二首）
饥僮羸马倦重游万将分兵此坐筹灭项岂知秦尚在夺齐便觉汉无忧英彭一体谁遗类绛灌诸孙自列侯爱杀鹿泉泉下水乱山百折只东流
许身良犬笑君痴怏怏难胜巳自危知数相推难免死才名如此岂无疑两年藩鎭眞犹假十载君臣喜又悲最恨当时萧相国直敎三族到全夷

◆读汉高帝纪
礼乐经秦扫地空遗民洗眼续王风规模自袭挟书律举错惟推约法功鲁国两生心独逺新城三老义谁同只知才到萧曹尽可信高皇是沛公

◆易台
望中孤鸟入消沉云带离愁结暮阴万国河山有燕赵百年风气尚辽金物华暗与秋光老杯酒不随人意深无限霜松动岩壑天敎揺落助清吟

◆秋夕大风有感
坤舆闻说若行舟乘此眞堪万里游大块气豪知寡和黄紬坐稳觉无求窻间小草根自贺云外高松声亦愁明日西山想清瘦天敎老眼看晴秋

◆盆池
自惭眼孔一盆多奈此无边风月何莫道浑非九云梦不妨能着百东坡斡旋在手天随转虚静如心景自过谁弄扁舟诧呉越为言吾老怯风波

◆水灯
南湖新緑破春容一炬才分万炬同共说金膏能有景岂知阴火解生红鱼龙水乐三更后星汉仙槎一色中唤起东坡看清晓向来碧海又青铜

◆方镜
当年玉斧落何方阴魄谁敎拟大阳翻起坤舆看鳌背借来心镜发天藏衣冠严肃知无愧肝胆轮囷觉有芒四海风尘竞白日托身分我鉴中凉

◆西窻
洛水秦山梦寐前风流陈邵两癯僊中峯太华五千仞皇极一元十万年厮役阅来归旧隐迷藏画出称高眠人间此意今谁会卧看西窻生暮烟

◆有怀
飘飘遗丗觉身轻尚友千年凛若生瑞日祥云程伯子氷壷秋月李延平浮尘沧海人事换晴雪太行眉宇清倚杖归来北窻下一樽浊酒为谁倾

◆记梦（并序）
至元戊寅十一月二十四日梦十余老翁衣冠甚伟以章疏荐子童中署予为金文山人而见称之语甚多旣觉惟记松栢歳寒桑榆晚景之句而毎句之下又各忘其六字遂以诗记之
梦中说梦巳成痴更拟从翁问所疑松栢歳寒应有谓桑榆晚景欲何为名书丹阙非吾望家在金文不自知果有僊山隔尘土先生亦欲住仇池

◆卷帘
卷帘云树散微明淡似幽人百虑轻眞宰雕镂亦良苦洪炉消铄似无情空岩月出人境失灏露秋严山气生欲写天机谁领会西风吹作棹歌声

◆偶作
为贪风月重登临感慨幽怀不易禁静里形神君与我眼中兴废古犹今区区此丗眞何物落落平生只寸心间道江湖好烟水飞鸿灭没有遗音

◆高亭
高亭云锦绕清流便是吾家太乙舟山影酒揺千迭翠雨声窻纳一天秋襟怀洒落境长胜云影空明天共游笑向白鸥问尘丗几人曾信有沧洲

◆放歌
未湏鹏翼赋垂云老眼水壷亦自新碧落银河见高举红尘白日属何人累累坐阅秋风客扰扰空悲地上臣左挽浮丘一杯酒吾言夸矣不湏嗔

◆自适
乆矣黄尘絶往还惟余风月到柴关清霜烈日从渠畏野鹤孤云觉自闲天上银河连碧落人间秋色对南山高吟大醉尧夫老只有豪夸不易删

◆老岸
老岸阴阴云树清紫门寂寂緑苔生空明万象随月出水墨四山因雨成千古心期破茅屋百年人事短灯檠道人不是悲秋客听尽踈蛩夜夜声

◆丗上
丗上悠悠尽自争眼中隐隐放敎平飞蝇触鼻人争怒落叶临头我漫惊旣有阳秋暗消长何湏青白太分明蒺藜原上青霜重辛苦十年跣足行

◆几叶
几叶踈桐万斛秋四山清露一窻幽人能知足随处乐心若忘机百虑休事物阅来如有悟囊箱空惯巳无羞醉中曾听家人语老子年来不解愁

◆万古
万古遗编未寂寥一窻风露晩萧骚有时陶令羲黄上何物元龙湖海豪鼷鼠千钧宜自惜蟾蜍寸鐡亦徒劳年来点检人间事问舎求田计最高

◆老大
老大情怀随处乐幽闲气味逐时添平生长物不入室一日百钱辄下帘题品云山宁有讳收罗风月不妨廉客来恐说闲兴废茶罢呼碁信手拈

◆山石
山石那容玉独坚人生磨灭殆天怜画蛇最戒足无用书马常忧尾不全谁见虎须眞可捋自惭鸡肋岂胜拳误人每笑娄师德不领春生未唾前

◆人生
人生底用费闲思物理通来尽我师冻雀犹能乐生处秋花元不厌开时齐姜必娶终无偶秦越未生宁乏医若道求安湏待足百年何日可伸眉

◆夏日即事
迂踈争笑近清狂多病筋骸可预防乆乏园蔬因种药不留窻纸为抄方闲从鸟雀分晴昼静与蛩螀共晚凉莫道幽人好标置北窻自古有羲黄

◆冬日
砂瓶豆粥土床烟中有幽人意漫然元晦居山岂怀土仲尼微服即知天闲中作计饱为上书外论交睡最贤小子应门当拜客病夫便静乞相怜

◆午窻
终歳柴荆掩寂寥物情多忌恐难逃家居关白惟求省应物寒温亦惮劳陈瓘只知炊饼大元龙新厌卧床高午窻叶影风成阵病拥紬衾气尚豪

◆马酒
汉家挏马岂无传力尽皮囊味始全胷次沃焦常八九眼中騋牝少三千百杯谁有神驹气一幕何分勅勒天彼酪犹能奴命茗南风到此更凄然

◆平昔
平昔襟期镜屡看而今渉丗愿高年自怜不唾青城地共笑仍忧杞国天履影无伤犹不忍吹虀虽误亦当然人间万事思空遍依旧西窻理断编

◆冬日
迂踈懒散百无能半似田翁半似僧制薬就围煨芋火检方聊趂剥麻灯自知豪爽今无复共道痴顚旧不曾闲倚南窻贪觅虱敲门人怪不时应

◆次人韵
乐天方识淡中甜安土无妨着处黏道在市朝皆可隐机忘鸥鸟亦无嫌窻虚不碍山云度树老惯经秋气严丗上闲愁浑几许而今青镜满霜髯

◆中秋
天借无云雨借清月边凉露滴无声只知老子兴不浅谁信太虚白亦生四海谁当共人影寸心直拟配高明（二句梦中得）乾坤元有氷壷在回首红尘意未平

◆人情
人情云雨九疑山丗路风涛八节滩共说长安如日近岂知蜀道比天难浮航莫笑腰舟渡坎井终当系木观会取登高有良法此身何地不平寛（温公日登高有法徐行则不困脚踏实地则不危）

◆次韵答张梦符侍郎
癯然一榻卧成痕多病人踈自古云执别三年犹念我开缄千里若逢君家声旧仰辽东鹤才望今称冀北群每忆琴尊前日雅几回搔首赋停云


静修先生文集
卷之九
七言律诗

◆有客
门前有客通名姓一别十年记忆无鬓髪俱惊各衰白行藏巳渉几荣枯急呼满酌辞醅软聊用亲甞补饭麄深感故来兼乆候送归虽病不湏扶

◆雨夜
梦觉呼童问几更未譍先作不平鸣山深六月有秋意夜静满城惟雨声四海虚名此身愧百年浮丗寸心惊谁敎檐溜如愁思欲断还连直到明

◆现前
万事除无取现前此身随处可周旋居南怀北岂安土巳夏愿春非乐天谁谓包涵心有外我知弥满道无偏洞观今古平平在剩尽区区智与权

◆上冢
郷邻见戏说儿童日日相邀社酒红故国无家仍是客病躯未老错呼翁里胥验帖征游户县长闻名谒下风欲向溪南访乔木不禁烟雨正空蒙

◆桃花菊
东篱元不是天台谁挽春风到酒杯丹药有灵能换种黄花从此不湏开已经晚节霜才识不是寒香蝶亦猜老眼渊明不今古几回春去复秋来

◆夏日幽居（二首）
隐几青山意独长回看人丗易炎凉栽培得力江陵橘薄悪伤心陆氏庄莫就一时论绛灌要从千载到羲黄人间何处莵裘好拟问希夷买睡郷
闭门终歳澹无求云雨人情亦可忧斗酒难酬满车望杯羮直结杀身雠平生几緉谩多苦一日百钱姑少休山鸟不鸣林影静卧看蛛网罥蜉蝣

◆夏日饮山亭
借住郊园旧有縁緑阴清昼静中便空钩意钓鱼亦乐高枕卧游山自前露引松香来酒盏雨催花气润吟笺人来毎问农桑事考证床头种树篇

◆午睡
闲中何事不清妍鸟恋花阴伴昼眠窻外雨晴山有晕枕边风息树无弦面前多放寛平地方寸严临咫尺天万古羲皇有余意不妨分我百来年

◆新晴
小雨新晴草色苏家园生理未全踈埋盆欲学鱼千里试地先栽芋一区时与老农谈稼穑不因闲客罢琴书乾坤妙处无人会卧看墙阴雀哺雏

◆醉梨
白雪春香洗未残玄霜谁遗冻成团漆封圎颗盘增滑蜜和浓浆齿避寒緑蚁从今忘病渴金花无地着余酸快人风味依然在莫作寻常软熟看

◆送人官浙西
江海十年几战酣劫灰飞尽到耕蚕乱离文物想犹在凋弊征科恐未堪眼底兴亡即今古胷中形胜欠东南因君渐有扁舟兴伫待清风洗瘴岚

◆九日客至
有人车马访柴桑怪见寒花满意黄莫对青山谈丗事试将华发照沧浪渊明不与白莲社程子犹怜緑野堂他日燕南话耆旧此回风味亦难忘

◆赠赵丈八十诗（并序）
赵丈字泽民金义宗初年应律科中天下第一授商州知法寻除左部检法迁新息令北渡客顺天中统初擢为左三部司正致仕景州判官为人乐易寡黙甞与先人同应眞定宣抚司辟召故予以父执事之今年八十余里人好事者荣其寿诸公为赋诗而求予倡焉
律学专门自可疑更从报施论心期干戈留在三章法松菊归来两鬓丝再拜通家惟此老百年渉丗亦吾师平生办作耆英序惭愧胷中寿域碑

◆九月晦日过鎭州宿赵征士黄极道庵
惨酷奸讹祸丗亲翕张无复见眞淳藏来龟六终留殻调中狙三巳自尘符药眞能度衰俗渔樵却恐有幽人摩挲石刻皆名笔庭下寒花不似春（庵取象藏六）

◆寄张之杰
便拟庭闱捧檄过直湏随俗苦扬波一瓢有乐谁云细三釡无欢亦谩多战国遗风余管乐南朝清议尚王何见人时様知吾拙独诵沧浪太古歌

◆黄精地黄合酿名以地僊酒
僊家名品对嵳峩谁信幽人用物多酒面白云招我在杯中华发奈君何西山秀气斸欲尽易水寒声酿亦和未望天行望千歳举觞当和紫阳歌（云卧天行非予敢议守一处和千二百歳晦翁调息箴也）

◆席上分赋二杯（二首）
陇鸟回头意若何刳肠欲我鉴红螺微茫山色诗痕在灔滪滩声饮兴多圣处巳分糟与蟹醉来惟见酒成波千年醒杀江鱼腹应恨生身向汨罗（右螺）
希夷尊俎永相忘混沌凿开见此觞金橘有天容逸老青田无地避余香云中招饮留仙掌物外寻眞得醉郷试向峨眉问啼鸟人间红雨几斜阳（后蜀纪刘光祚进桃核杯云得于华山陈抟邵康节谢人恵希夷尊诗有仙掌峯峦峭不收希夷去后遂无俦能斟时事高抬手善酌人情畧拨头之句右桃）

◆张氏西园
水府生烟晚更苍翠阴含雨暗生凉人间岂有赤松子天上应无緑野堂一日平原惊客散千年郭隗又台荒谁敎老树夕阳在留与慿栏遣兴长

◆示彩鳞
相思拟话百年情灯火直湏几彻明继志未论班氏史隆师何用郑公名人门忠孝宁无责学术渊源先有盟欲寄君诗仍感泣野夫能有几门生

◆除夕
莫道春风室罄悬试看孤影伴颓然浮云往事空千変清镜明朝又一年头上无绳系白日胷中有石补青天几时能了西山约六角黄牛二顷田

◆秋郊
行过青林径欲还谁家茅屋在林间云初涌出半含雨风渐吹开微露山丗味甞来知懒贵物华老尽觉秋闲天敎胜境为诗敌未许幽人稳闭关

◆蔷薇酒
颜色酴醾茉莉香琉璃到手会湏甞一杯沧海泡成幻万古花庵醉有郷凉冷并收天水碧轻醇犹带女眞黄锦囊尽贮春风在别是僊家不老方（服食家有饵蔷薇法）

◆送董巨济寻亲
花绕东邻竹马鞭春随西舎板舆肩白云尚在栖迟地彩服俄惊喜惧年樵爨定知生处楽儿孙多向老来怜阿翁别后还家梦比拟思亲恐未偏

◆贾氏溪堂
澹澹春波逺更宜丘山华屋緫成非来今往古年华在厚地高天人力微丗上红尘无此客杯中明月有清晖燕南盛事君湏记曾为东湖尽醉归

◆望易京
乱山西下鬰岧嶤还我燕南避丗謡天作高秋何索寞云生故垒自飘萧谁敎神器归羣盗只见金人泣本朝莫怪风雷有余怒田畴英烈未全消

◆七月九日往雄州
秋声浩簜动晴云感慨悲歌气尚存洒落规模余显德承平文物记金源生存华屋今焦土忠孝遗风自一门白髪相逢几人在苍烟乔木易黄昏

◆水门庵
池烟林影澹无姿物外高寒两石矶云水流行宁有迹乾坤俯仰自相依波涵晴景动犹静鸟恋幽人去复归回首尘縁吾未了灵风且莫故吹衣

◆答或者以所注孙子见示（二首）
学术兵农岂尽无规模如此亦区区权书不免增多口霸论谁教混一途亲手申韩如果有许身管乐未全诬千秋万古中庸在留与横渠作后图（邵公武读书志有横渠少年注尉缭子一卷）
谁遣欧阳笔有神微词端不赦尧臣樵夫见笑宁无愧童子羞称亦可人但得躬耕全性命犹胜偏霸在风尘蒭荛一语宜深听楼上元龙且莫嗔

◆溪光亭看雨
万山齐拥白烟来木杪先声失怒雷海岳奔崩换毛骨乾坤收敛入肧胎龙公所藴有如此尘丗一清何壮哉坐看神功空束手夕阳华发对苍苔

◆避暑玉溪山
风露撩人尽力清也应知我到禅扃秋声满谷有生气山意带烟成逺形皎月欲升天失色白云初出树留青他年若访经行处合有先生避暑亭

◆饮江汉白
高亭饮兴动江山为卷滩声入坐间糟曲眞能酿沧海鱼龙直恐尽神奸襄流谩说葡萄暖僊国曾分玉液悭闻道兵尘埋楚甸一杯谁与洗愁颜

◆郷先生汉韩太傅婴墓
章句区区老益坚百年轲死巳无传四诗今并毛公废三策聊存董相贤祀典曾闻郷社在荒坟重为里人怜弦歌燕赵今谁见高咏周南独慨然

◆玉柱双清香
二气元从太极分浮云起灭见来眞白虹贯日豪华散砥柱中流意象新方寸有灵涵大块头颅无物隔苍旻蓝田万里烟生玉禾办晴窻半穂春（心无外体无间吾熏炉铭也）

◆对菊
迂踈不办一身谋鬓发空添四海忧画本流民今复见诗家逃屋为谁留黄茅安得千间厦白布空歌万里裘政有南风曲中意可能独醉菊花秋

◆西湖
水窦深藏十畒烟卖书直欲买鱼船数椽破屋巳自足四海虚名良可怜醉后不知清露下兴来拟共白鸥眠濂溪谩有当年志老去而今只爱莲

◆玉乳峯
乱山如拥欲争先惟许孤峯入马鞭旧见剑光曽犯斗谁敎箭筈亦通天只应絶顶千年石中有齐州九点烟安得凌风乘此去东游沧海看桑田

◆积雨
万象何为入杳冥悬知物外自高明前年忧旱有今歳半月闭门如一生捧日谩劳中夜梦补天谁识寸心诚阴云政使高千丈坐受鱼头恐未平

◆溪光亭小憇
寻凉随水到溪亭十里緑阴惭鸟声自惜筋骸恒丗故岂知风露巳秋清白云似与山争秀落日放敎川尽平六月农家犹赤地登临舒啸若为情

◆都山刘丈九十诗卷
感事还悲负米身此生无复九龄亲干戈谁共知年喜天地独全爱日眞只拟商颜亦秦土岂期唐水尚尧民胷中寿域平生在开卷题诗觉有神

◆秋夜
巳喜山深称野情每惭无物慰诸生书贪日课不时睡鸡为诵声长早鸣病后端居信张咏静中未发有延平谁知今日絶弦意却恐人间知此声

◆悯旱
农父看云泪亦干灵湫谁信欲生烟万金良药汗犹出一寸丹心天可旋未便无食思乐土不禁忧国愿丰年为占河汉中宵起独对残灯理断编

◆过徐桥
老岸石栏曙色分只疑身是入山云十年往事不回顾百里清泉如可闻人丗谁敎有长路坤灵终亦化尘氛兴亡更遣陂塘在几欲悲歌酒未醺

◆宿龙宫
拟欲题诗赠白云且倾浊酒洗尘氛闲将谈笑论当丗却喜称呼是隐君天柱旧曾分户帖神林今又有移文夜深长铗悲歌罢此曲山灵恐未闻

◆过东安赵宋先茔
五李风烟惨昼霾渠儿有志亦雄哉累朝禅策皆虚器千古黄袍又厉阶文物汉唐今巳尽史编南北更堪哀荒坟一品知何处犹遣石麟草半埋

◆秋夜
坐困沉思强起行虚庭凉露下无声为尔寂寂人莫笑不肯碌碌君何成万古兴亡天亦老百年身丗夜难明情知不为学仙去也欲蓬瀛寄此生

◆洪元宫（明日拟到天城）
树边平野接晴霞脚底清江走白沙方外道人留客住门前尘丗倩山遮自惭烂赏无多暇更有行窝第二家烟雨两陂皆古木兴来便作上天槎

◆哭王之才编修
草草离觞记去年谁知此别是终天传虽成癖今安用史未为荣应自怜四坐高谈宛犹在一经白发竟无传交朋日与来书少不过西州亦泫然

◆张仲贤宣慰淮东过子山中临别赠诗庸见定交之意云
昨夜相逢终夕话今朝送别百年情丗縁尽付禅心在官况并随诗境清此日救焚犹有望他年勇退岂无盟知君苦爱希夷老莫厌山深不寄声

◆白海青
扶余玉爪旧曾闻青鸟犹沾海气昏掌上风标有如此眼中神骏更怜君平芜未洒头鹅血春水谁开猎骑门过应昏鸦莫回首霜拳高兴在空云

◆城楼待雨
雨入江楼势欲吞雷轰何止语难闻未忧彼岸将为壑只恐吾山尽化云风伯为谁能却敌物华依旧叹如焚百年人事今如此猛拍栏干怨夕曛

◆憇谒山寺
石田霜落晩箫骚一径禅扃亦自高九万里风安税驾三千丗界等秋毫山哀似苦天相罩秋老不禁诗大豪西望双龙有高隐结庵终拟近林皋

◆唐张忠孝山亭故墓
断碑藩鎭记当时杯酒谈兵少牧之山色何曾间今昔人才初不限华夷水波风起心犹壮木杪秋生鬓已知莫更候云台上望武阳禾黍亦离离

◆武阳故台
仁义徒令此舌存辙环初不救纷纷天公欲为秦汉计野色更无燕赵分满眼兵尘余故垒一声樵唱入秋云拟乘碣石观沧海易水东流去不闻

◆次韵答范阳郭生
黙坐谁窥乐境深无弦初不用知音曲肱睡起亦何事弄月归来徒自吟多愧寄书勤访道未嫌倾盖即论心西山百里平如案欲认东州烟雨侵

◆登武遂北城
神州英气鬰高寒臂断争敎不再连千古伤心有开运几人临死问幽燕平生卧榻今如此百万私钱亦可怜咫尺白沟已南北区区铜马为谁坚

静修先生文集
卷之十
七言律诗

◆定兴文庙枯杏复花其尹求诗（县君奉议府君故治）
手泽天敎桧蘖存穷郷枯朽亦沾恩敢将吾道论荣悴且喜甘棠见子孙但使儒林有根柢会看寒谷变春温题诗当作诸公唱百里东州又故园

◆訾相士诗卷
形声感物即天成善恶因心有相生人事百年随反复天容一日几阴晴仆夫茗捥何妨共厮役王门未可轻不向訾家洲上醉胷中风鍳恐难平

◆寄彦通
青刍白饭思依然灯火山亭暮雨前不意相思浑百里直敎一别动经年乆甘分席樵夫下敢望过门长者先自是烟霞爱招客可无佳句助清妍

◆癸酉大雨次人韵
黒风吹海入天瓢谁信银河直下潮浑沌只疑还太古规模应欲复唐尧衣冠半夜方孤坐尘溷千年共一漂且喜开帘见白日不湏陇畒问秋苗

◆次韵答河间赵君玉见寄
出门纷扰互相侵常使幽人懒病深前月借书来水北去年采药到城阴黄精巳倩徐生斸苍术新敎石老寻只有烟霞肯賖借无人曾送买山金

◆次韵答王之才见寄
潇潇霜叶打窻踈耿耿寒灯伴独居郷议谩评康节僻后贤方识子云书诗成已破三缄戒臂稳因思九折初明日相望在何处青山佳处即吾庐

◆付阿山诵
十畒荒田不自耕半空楼观几时成人因遇困方言命我为求竒反丧名此去要知灯是火向来空指鴈为羮新诗铭在山童口百过高歌告乃兄

◆水北道馆
会从气朗看春朝始信兰亭水石遥物外壷公能避丗山中巢父不知尧波间明月随吾取松上白云如见招晓策重来有成约无妨谈易对渔樵

◆与客会饮野亭
遥岑一碧淡相依野态行云意共迟多病留侯宁复伟长身诸葛但如痴相思千里尊酒尽永啸一声山鸟悲风袖翩翩此何处青林西北雨来时

◆晨坐
共笑龛中坐巳痴环堂灯火诵声迟人才兴替丗所系瓶水温凉天可知荖健每因多病后一寒偏怯欲明时三年马队成何事采菊南山旧有期

◆野兴
得意江山入酒樽乾坤英气未沉沦莫思丗事兼身事不薄今人爱古人明月清风无尽藏野花啼鸟一般春客来惟说烟霞好只恐先生醉后嗔

◆郭太守提举松江
蔡公声望动江东应识头颅肖外翁陵谷初经新化日莼鲈不似旧秋风看云正要忘忧计避瘴无如寡欲功万里呉松慿寄语并刀明日试胷中

◆新秋
俗物何甞扰病怀怜渠孤愤若为开人生如此亦安用野鹤翩然去不回万古青天留月在几声白鴈送秋来西城无限峯峦好拟对一峯倾一杯

◆放歌
莫道人生能几何金银宫阙亦无多垂杨流水轻风里碧落银河暮雨过天地此身眞逆旅云山到处是行窝九原唤起尧夫老我举一杯君试歌

◆双清堂遗址
心逺由来地自偏若分心迹巳非贤结庐人境元无害跨鹤杨州更两全石顶经龛有随处山中学馆竟何年马头果要为初祖拟问西嵓借一廛

◆反垂柳短吟
偃蹇高松雪漫飞最怜憔悴緑杨枝青丝曾识莺声软黄叶俄惊马足迟有分只偷春色早无心要结歳寒知不应再得东风力更与行人管别离

◆玉簪
花中氷雪避秋阳月底阴阴锁暗香玉痩每忧和露滴心清惟恨有丝长且留宛转围沉水莫遣聮翩入粉囊只许幽人太相似苍苔踈雨北窻凉

◆爆栗
山家爱客夜留连奋发惊闻一栗先凿窍谁言无浑沌弄九今喜得天全香甘合用金瓯选冷淡那容玉版禅回首燕秦几陵谷眠中繁富竟何年

◆示有寄
南邻新脍北邻醅莫忘莲湖旧钓台根柢自宜留故土熖中眞见有寒灰短长无就相形看消息当从旣往推遥想西城共登眺水光山色亦悠哉

◆宿郷僧致公房
倦客归来借夕眠偶因相敬识君贤常勤有酒沽陶令每愧无衣谢大顚谓畅墨名聊泛应论周阴助岂诚然平生亲切冠巾语欲发还休亦可怜

◆哭申也
悲来思汝不可置挥泪问予何所悲青欲出蓝今遽尔白能受采复谁期粥杯屡进知君笃药褁亲甞岂我欺从此陈编只独理不堪灯火夜凉时

◆秋霖
春旱泥仓恐谩传谁从积雨得丰年麻衣有垢供秋藓土锉无文换暁烟果为松薪禁明月眞敎斥卤变桑田胷中几许晴霓在四海霖霪独慨然

◆赠韩道人
积学输翁气禀眞胷中鹏赋自凌云灵砂换骨知何物道箓降心亦谩云铜泣露盘经几见鹤言华表竟谁闻风流大父承平事頼有当年李少君（韩及识予先大父今百三歳矣）

◆海南鸟
越鸟羣飞朔漠濵气机千古见眞纯纥干风景今如此故国园林亦暮春精卫有情衘太华杜鹃无血到天津声声解堕金铜泪未信呉儿是木人

◆赠司马道士
仙界清凉亦陆沉风流儒素渺难寻白云自解留佳客青帔端能烁壮心知已未论鹏鸟赋移人先听水仙琴野人近有南来兴乞我庵前十畒阴（司马氏陵川名家陵川或谓清凉境界）

◆春日游山
川气迎晴澹作春泉声招客浩如神随时俯仰有鱼鸟乘兴往来无主宾碧水白鸥心共往浮云苍狗态谁真平生经济程夫子年少看山意巳亲（不是吾儒本经济等闲争肯出山来明道少作）

◆会饮北山
相逢相饮莫相违往事纷纷何足悲别后几经沧海浅归来岂止昔人非此山变灭终如我后会登临知与谁今古区区等如此不湏辛苦叹斜晖

◆次韵答赵君玉
万古西山翠不収一庵今在白云头开轩招月澹相对倚杖听泉清可收巳喜凌空有高兴岂知卧病阻同游南湖灯火十年梦旧好何时得重修（来诗有千嵓万壑春风动安得凌空访静修之句故及之）

◆登中山北城
黄金一夕冷如镔刘项萧然恐未眞丗事恶盈应有数天心拨乱岂无人陵迁谷変横流地卵复巢倾死节臣毛发诸孙生气在九原精爽禀犹新（予曽伯祖奉议府君贞佑初死节中山而降没焉）

◆题赠郄道人诗卷
开卷烟霞着莫人紫芝瑶草一方樽法筵古礼存三代野服遗风见一痕唐水尧山犹乐国葛洪张果有仙村何时辇母东邻了老妇烹茶自应门

◆暮春山游
万山傍绕翠争新两涧平分月有邻木抄柴关如看画松阴苔径欲凝尘浮云柳絮人间丗流水桃花物外春杯酒狂歌极浩荡野烟晴树望中匀

◆新历
山家历日年年有林鸟园花报四时建戊预求寻药月逢辰要及种瓜期胷中尧典二三策梦里豳风第一诗余韵千年宛如在晴窻卷卷不胜悲

◆千户乔侯挽卷
拱木秋声尚凛然平生郷国愧幽燕千家聚落郎山砦四海牢笼勅勤天龙虎风云空一梦关河形势记当年重侯累将应湏念创立艰难亦可怜

◆宿华阳台
石径盘盘拥乱霞云间鸡犬是谁家空山月出人境失髙树露凉秋气加蜀道青天休种杞武陵流水谩寻花太行东北三千里尽借晴岚染鬓华

◆饮闻鸡台
出门人事厌纷纷春色三分巳二分十歩离山九回顾一杯到手百无闻苍茫天地有如此磊落古今何独君欲向荒台问遗迹水明沙浦只行云

◆留题山房
灵风缥缈竹花飞怪石参荖树影齐壷里有天藏日月杯中无海饮虹蜺松生天古鹤应识路入白云山尽低万里黄尘一回首微茫烟水意凄迷

◆西山雅会
山色旧无今日浓雅期新得与君同胷怀霁月千年后樽俎春风一月中静里乾坤无彼此眼前花柳各青红高情乆已忘琴了谁管残阳送去鸿

◆次韵闵雨
已酉凶丰不偶然今年千里土生烟梦游乐国毎嫌觉望见僊云犹酷怜必竟蛟龙思得雨何劳虮虱谩呼天山人万虑消磨尽惟有忧农阻静便

◆宿赵山人房有怀
书劎南游气吐蜺归来华髪首难低江山应识千年鹤豪杰空惭半夜鸡物外有天藏太古人间何地种丹荑相思日暮一杯酒望断碧云何处栖

◆有怀
百年身丗付秋毫万里云霄有羽毛楼上诗成山欲动眼中人去气谁豪崔嵬自可兄呼石憔悴直湏仆命骚樽酒论文复何日西风迢逓暮鸿高

◆楼上
楼观参荖接大荒五云分我白云郷卧之地上太行小来自帝傍春梦长灏露明河气萧瑟黄尘落日烟苍茫清风帘外问何容玄鹤飞鸣天一方

◆白沟
寳符藏山自可攻儿孙谁是出羣雄幽燕不照中天月丰沛空歌海内风赵晋元无四方志澶渊堪笑百年功白沟移向江淮去止罪宣和恐未平

◆何太夫人生日
夜夜东邻有香火高门因得百年心蟠桃结实丗谁见隆栋骇人根自深经卷病余犹早起丝车老去亦亲临乆知吾友闲居意惟愿慈颜事不侵

◆次韵刘尚书尊号礼成
万姓瞻天仰泰阶老人星见五云开混同直拟千年论积累元从百丗来含哺岂能逃帝力有根无不待春雷举头日近长安逺葵藿倾心即寿杯

◆贫士
贫士出门多掣肘闻君几次谩徘徊不思学馆三年旧肯为山翁百里来乆倚通家畧宾主新知不饮罢尊罍殷勤莫厌通宵话听说天明即欲回

◆故人见访山中
客子畏人常简出病来庭户益荒芜多时畧阙通书问逺路遥惭送药湏扫地预占灯烬喜敲门遥认草亭孤故人知我无供给故着看山慰野夫

◆涞阳李丈九十寿
九十余年何限事向人惟指鬓毛霜偶因饮酒惊迟醉不信看书托健忘还拜嗔扶縁敬客近游多歩为居郷自惭犊子顚狂在丗故艰难未备甞

◆登高有感
踈烟晴晓散轻寒秋色满林霜气闲今古消沉几白日乾坤洒落一青山半生心苦头先老两姊坟荒泪未还瞬息西风解千里慿高聊为送余潸

◆送人官呉中
天彻藩篱要混通古来佳丽数呉中送君如对秋风起恨我不随江水东五瘴可防郷土异孤云湏念母心同画图留取风烟看莫趂并刀一剪空

◆孙沁州哀挽
惊看哀诔为君伤一面十年不易忘秦府旧称天下选燕人元有北方强平生豪气余丘土寤寐神交只月梁闻说条陈有遗草承家洗眼看髯郎

静修先生文集
卷之十一
五言絶句

◆明珠穴（二首）
珠从何处来秀与天地生涵藴几千古得此风雷声
山从何时裂珠去谁当还余光烂犹在照我方寸间

◆滴水龛
肤寸遍天下至静涵氤氲因看石滴水窥见未生云

◆石潭
清不见羣鱼暗不藏毒怪观物得吾师终日欲相对

◆春日
游丝困无力欲起重悠扬芳草落花满相思春昼长

◆愼独
一叶下秋水微波去不停望中犹隐隐直欲到沧溟

◆毁誉
子贱波及鲁犂牛不累骍寸心仁厚处万物自生成

◆偶书
意当极快处心有不平时少忍容无害欲言当再思

◆梦中作
溪童望水满日夜愁不巳虽非鸥鹭身亦有相关意

◆观化
风雨何方来呼童出门望归报是羣蜂声在庭花上

◆四皓图
虽恋紫芝美难忘帝力深驱驰恨臣老高尚岂初心

◆石鼎聮句图
玩丗如一鼎姓名谁得闻仙翁应自笑知我有邹忻

◆白乐天琵琶行图
冀马嘶寒风逐臣念郷国江浦闻哀弦长吟望西北

◆百蝶图
芳蝶具百种幽花散红翠道人观物心一一见春意

◆子期听琴图
琴瑟自吾事何求人赏音絶弦眞俗论不是古人心

◆梦题村舎壁上（己卯正月三日）
村居有何乐所乐人眞淳回看城市中居此胜买邻

◆村居杂诗（五首）
邻翁走相报隔窻呼我起数日不见山今朝翠如洗
黄昏雨气浓喜色满南畒谁知一夜风吹放门前柳
独立偶怀古临风还自伤一声樵唱起回首暮山苍
削树题诗句画沙知酒筹他年成故事萧散更风流
芳茵皆可藉缓歩即吾车乘兴三杯酒随行一策书

◆屏上草虫（四首）
螳螂：逢物即能产其滋乃尔蕃不知何所积拟欲问乾坤
蜗牛：背上穹庐好问虫谁汝施始知天地内栋宇匪人为
蝼蛄：后利前还涩阴阳体叚分不湏观兎尾即此见羲文
螽斯：阳施阴专受精醇物始眞虫鱼宁解此聊用比振振

◆饮山亭杂花卉（八首）
牡丹：丗变日以文花卉亦应尔悬知太古时其美未如此
芍药：宜致美人赠服之良有功分形虽异种气类暗相通
蔷薇：色染女眞黄露凝天水碧花间日月长朝暮阅两国
萱草：丹鳯忽飞来喜色满朝露何以称此花白头戏婴孺
夜合：消忿縁无毒合昏如识时韦弦千古意百绕惜芳枝
酴醾：勿剪架上花不是畏多刺得荫难忘枝曽向花阴醉
木槿：巳拆暮虽落未荣朝又花生生如道体堪玩不堪嗟
蜀葵：且勿论倾阳色香尤可喜人情轻所多共爱姚黄美

◆看雪
雪花不择地随风恣飘荡数片如有情飞落梅梢上

◆絶句
溪童出门望鸥鹭满空下江水澹无情尽是忘机者

◆出花
下石緑珠井炙面昭君村坐令宜花地亦复愁移根

◆商方爵
商爵旣云古那堪形更竒不宜燕市酒雅称野夫诗

◆盆池
有月湛秋影无风生小波澄心一相对今夜兴如何

◆偶书（二首）
累累山下冢渺渺岭头云歳晚不归去笙鹤应望君
昨日宋人苗今日牛山木寄语芒芒人管取牛羊牧

◆筭盘
不作瓮商舞休停饼氏歌执筹仍蔽簏辛苦欲如何

◆吕洞宾画像
微茫洞庭晓萧洒昆仑秋海蟾生碧天相从何处游

◆鴈图
梦回烟水寒鸿鴈惊不起道人心乆闲相忘有如此

◆史处士挽章
平昔未相识几回曽寄声今朝闻谢丗便有故人情

◆饮山亭独坐（二首）
野性静成癖幽居懒似高青山卧床下初不厌人豪
爱玩不能去山晴云卷舒敲门者谁子聊复忍斯湏

◆偶成
梦回闻雨声忽觉是风叶问予何以知仰见梁间月

◆溪桥歩月图
山中有幽人独歩溪桥月莫问兴如何披图亦清絶

◆题山水扇头（二首内一首六言）
山近雨难暗楼高秋易寒慿谁暮云表添我倚栏干
两山环合一水中有老木叅天不着幽人草合谁收无限风烟

静修先生文集
卷之十二
七言絶句

◆腊尽
小雪初晴腊尽时无穷梅柳怨开迟人间不觉春来早只有吾家布被知

◆读史评
记録纷纷巳失眞语言轻重在词臣若将字字论心术恐有无边受屈人

◆试笔（二首）
得意好花开易落恼人芳草烧还生乱多治少君知否阴偶阳竒理自明
眼花不见羲之俗口快争言杜甫村我欲凿山藏此笔高情千古约重论

◆山中客夜
鞍马南州五日程岂知物外有茅亭尘埃暑困人如醉月露夜凉天亦醒

◆抱阳南轩
下瞰悬崖老木稠轻风毛发散凉秋苍苔白石梦初觉霁月踈云天欲流

◆喜雨书事（六首）
拍手儿童笑不休笑君前日为谁忧天公自有甘霖在未管渠侬浪白头
一笑黄河一度清自縁无物尽欢情今朝乆旱雨三尺消得山人酒满倾
坐占庭蚁战余酣一饱无功益自惭但见人人厌粱肉野夫方觉荠苗甘
雨晴物物自生春喜气浮空似有纹吾亦乾坤物中一相看草树共欣欣
为验阴晴看漏星要知踈宻候檐声夜来还却当时睡不脱蓑衣直到明
前日南湖枕白云蛙声每厌静中闻今朝便觉笙歌上为是多年不听君

◆九日九饮（九首拟横渠元日十咏体）
一饮君听第一歌谁从此际见天和醉郷开物工夫宻春意空蒙尚未多
二饮重赓第二歌春风毛发欲婆娑寸心又到欣然处莫怪山人语渐多
三饮山人笑且歌羲皇相去巳无多举杯为向诸君道自此光阴柰乐何
四饮湏听第四歌山人未醉觉颜酡嘱君轻摘黄花露滴向杯心生小波
五饮初喧四座歌黄花满意入红螺人间此乐知无复鱼鸟闻声亦泰和
六饮相将醉境过令严斟浅欲如何秋香正满黄花蕚宜与南山细拊摩
七饮人惊饮量多儿童休唱接篱歌青天一帽千年在只恐西风不奈何
八饮人惊饮量过剧谈不记竟云何杯中正有春风在无奈萧萧落叶多
九饮苍岩藉碧蓑江山揺落奈吾何乾坤闭物肧胎宻中有山人第九歌

◆山行
西崦人家竹映溪山深雨暗到来迟行穷谷口水才见流尽岩花春不知

◆铜雀瓦砚
诸侯负汉巳堪怜直笔何为亦魏编却爱曹瞒台上瓦至今犹属建安年

◆春晓
要看东风气象新登临何处不寻春今朝烟雨细如雾生意空蒙画得眞

◆以杖画雪偶成
玉华银色浩无瑕方寸居然得故家云重风轻晴不快暮寒觉比晓来加

◆仙人图（三首）
千古谁传海上山坐令人主厌尘寰蓬莱果有神仙在应悔虚名落丗间
云海苍茫去复还人间此日是何年平生惯见秋风客只许汾阳会窅然
怅望皇坟寂寞中何从事迹得崆峒可怜千古称黄老谁识当年立极功

◆春暮
病余身丗澹无情但觉春来暖渐生送客出门花已谢问知昨日是清明

◆讲学而首章（二首）
有乐如从天外来春风过处百花开政敎万木夜殭立何害孤根暖独回
人将知我亦何从天在吾家度量中此语误人君勿信我心无愠本冲融

◆讲八佾首章（二首）
以刀伤肌手自危割余痛切不胜悲心同义理元无间彼此俱看未忍时
生意条然不遂春根株盘曲欲轮囷向前枝叶顽然了自此乾坤属不仁

◆讲周而不比章
义理胷中好恶眞初非由己与由人混然生意流行在惟有枯荄不受春

◆讲人之生也直章
朝纲一紊国风沉人道方乖鬼境侵生理本直冝细玩蓍龟千古在人心

◆骄吝
昨日深山兴未阑今朝二女共高寒施施便解骄妻妾乞态当从此际看

◆讲求仁得仁章（二首）
山下食薇老兴便荆南采药此心全乾坤月惨烟愁外留我羲皇万古天
荆棘埋香死不禁清泉芳径惬幽寻移花旋看新生意方识西山忍饿心

◆一元
万古堂堂共一元欲于何处觅天根试从开闭中间看始觉干元独自尊（闭物之后有亥开物之前有丑惟子会正在开闭之申其意象可玩）

◆新居（二首）
雪拥闲门尽未除小斋人道似禅居年来日历无多事只有求方与借书
万事休关百病身书囊药褁最相亲年来爱与渔樵话恐有无心失位人

◆今月
今月柴关几客来拟从屐齿数莓苔求文道士花前至载酒门生雨后回

◆采栢图
翠袖重将栢子熏一般心苦为思君思君不为山中苦为说山中有白云

◆采药
黄精着雨宜深斸栢子经霜可烂收莫道幽人浑懒散一年忙处是深秋

◆尧民图（四首）
分得尧天一握多百年安乐邵家窝情知弄月吟风手不扣南山白石歌
风气初开理渐融画图犹见帝无功意长丗短成何事谁及乾坤再日中
平生喜作许东邻百过摩挲画本昏闻说诗人多感慨且休持送郑监门
皋夔遗像凛犹存更比凌烟意气眞但使尊前有如此不惭只作许东邻

◆豳风图（三首）
画里春风在眼前诗中雅意若为传慿谁更諎弦歌了细味周家八百年
惟愿将身入画中野人何敢梦周公一区共买横渠上尽有新诗续正风
采诗千古要观风十室谁言九室空寄语当年长乐老回头无忘聂夷中

◆观梅有感
东风吹落战尘沙梦想西湖处士家只恐江南春意减此心元不为梅花

◆山家
马蹄踏水乱明霞醉袖迎风受落花怪见溪童出门望鹊声先我到山家

◆溪上
坐乆苍苔如见侵携笻随水就轻阴松风似厌滩声小云影旋移山色深

◆偶书
蜜割旧脾花又发泥生新两燕方还一瓢有分吾自足万物劳生谁独闲

◆西郊
偶因访客出西城一色寒芜满意平行过溪桥甞脚力招来野老问山名

◆夏日
庭户无人緑满苔廵檐绕砌菜花开酒醒梦觉日将午蜂学逺山风雨来

◆早秋
昨朝一叶见秋生今日千岩万壑清欲借西风苏病骨暂来石上听松声

◆春尽
草合垂帘昼掩扉客来如我出门稀鸟鸣澹与人相对花落方知春巳归

◆寒食道中
簪花楚楚归宁女荷锸纷纷上塜人万古人心生意在又随桃李一畨春

◆行药有感
未言先叹少知者有客每忧无可人偶到阶前见芳草乾坤何物不归春

◆故园寒食
清明酒熟老人醉拜扫归来壮士耕此是吾家旧寒食只今惟有故郷情

◆山家
孟氏养亲惟小园董生有吏索租钱留诗自愧非韩杜聊记林宗识子贤

◆宿山寺
四面云山消百忧一方禅榻有眞游月明梦觉不知夜雨过风生浑是秋

◆感事
高天厚地古今同共在人形视息中四海堂堂皆汉土谁知流泪在金铜

◆废园
路傍双石立崔嵬曾见游人几往来想得当年全盛日好山横处尽楼台

◆记梦
眼中天变暗星文脚底雷轰震寝门领取天公仁爱意此心存处更存存

◆己卯九月卄八日梦过先妣墓得诗觉而忘其第三句因足成之
只应老母心酸处还似孤儿泪尽时留在此身成底事回头二十四年悲（先母下丗今二十四年矣）

◆己卯元日（二首）
西湖泣血夜将分感激无如此念眞四十头颅今日数悠悠歳月属何人
文庙秋风黙坐时慨然千古入沉思许身尚省初心在道德而今竟似谁

◆庚辰元日（二首）
九龄风骨渺翩翩解道沉河触泰山还使当年见今日也应拍手笑痴顽
曾记西湖酒一巵乾坤和气入新词六年未尽氷霜怨又到春风满面时（乙亥所作元日词有春恩花柳消尽氷霜残怨之句）

◆下山（三首）
峻岭重冈尽意登要收风景入高明下山却向山头望始觉从前险处行
翠霞腾晕紫成堆收拾云烟酒一杯想见浮岚在眉宇人人却道看山回
十载烟霞望我深岂期今日恣登临此行知有诗多少还尽山灵未了心

◆戏判游山诗卷（三首）
不解烟霞调戏君强将诗思与山亲苦吟共道西游乐林鸟岩花恐笑人
心境无边万象新直湏泉石离风尘区区等为纷华役未分膏肓是逹人
登高有法莫相诬絶壑悬崖不信渠十歩回头五歩坐窻间眉黛笑君愚

◆漫记（七首）
梦觉关头梦已空此时方识乐无穷便将富贵浮云比恐落华歆一掷中
醉知避客犹存礼死不忘骸尚有身一自坡仙生一转浮虚十倍晋朝人（坡谓刘伶岂知忘死未忘骸谓渊明醉中对客眠何害）
安乐名窝有眞赏打乖非是要安身坡仙便道学喑哑负杀园中独乐人（打乖非是要安身道大方能混世尘又云时止时行皆有命先生不是打乖人明道安乐窝诗也拊掌笑先生年来学喑哑东坡独乐园诗也）
天幕高悬两部蛙水光山色照黄家忘情未便眞忘得忆竹栽芦强自夸
我自无行便是藏更将何物要韬光东皋幸有牛溪在却向长安说醉乡
百钱破釡发长叹一局羸棋为解颜扰扰自无安脚处几人打透利名关（透得利名关便是小歇处见赵显卿手简）
应物何甞累我眞禅家怖死强忘身昨朝一读雍行録却笑当年堕甑人

◆草亭睡起
万里乾坤一草亭澹然相对静仪刑酿成碧酒客难得生出白云山更青

◆寒食出郭
衣冠不似逸人高容貌初无逹士骄醉里骑牛过山北傍人不信是渔樵

◆即事
晒罢空庭药褁收闭门无睡却梳头过云几点黄昏雨分与虫声半霎秋

静修先生文集
卷之十三
七言絶句

◆冬晓
歳寒心事在蒲团清晓开帘试一观木稼乍迎红日影依稀学似杏花残

◆可庵
莫道无衣不可身更从裘葛辨冬春恶恶不可恶恶可等秤无星恐误人

◆许由弃瓢图（二首）
人间极目尽洪波谁引南风入浩歌两耳区区无着处一瓢孰与万机多
尧天万古大无邻何地容君作外臣莫占箕山最深处后来恐有避秦人

◆癸酉书事
娇儿索栗一钱空怪见家人不忍中我不怨天贫贱我吾儿自合享吾穷

◆米元章云烟迭嶂图（二首）
笔势或传是阿章短屏山影露微茫苦心只办云烟好不救人呼作米狂
烟影天机灭没边谁从毫末出清妍画家也有清谈弊到处南华一嗒然

◆宋理宗南楼风月横披（二首）
试听阴山勅勒歌朔风悲壮动山河南楼烟月无多景缓歩微吟奈尔何
物理兴衰不可常每从气韵见文章谁知万古中天月只办南楼一夜凉（理宗自题絶句其上有并作南楼一夜凉之句才到中天万国明宋太祖月诗也）

◆题枯木怪石图
物有常形最奈看看时容易画时难竒峰怪木惊人眼谁信丹青解热谩

◆探春
道边残雪护颓墙墙外柔条露浅黄春意虽微巳堪惜轻寒休近柳梢傍

◆酬写眞者
目觉形骸已枯槁何从眉宇尚豪英知君惯画麒麟像乍写山翁似手生

◆梦中题吟风亭壁
方荣不拆寒为虐已谢重开两借恩一种是花元一异多由天气少由根

◆题秋景扇头
岚光苍翠山逺近木叶青黄霜重轻万里晴秋天着色不曾惨淡入经营

◆月下
桂华凉冷渺风鬟灏露一天秋意闲不记醉中呼李白傍人笑道是人间

◆金太子允恭墨竹（二首）
墨竹犹堪验一班金源文物见当年博山烟暖春闱静却笑承干嗜好偏
手泽明昌秘阁收当年缇袭为谁留露盘流尽金人泪应恨翔鸾不解愁

◆游饮山亭（二首）
十年种木望成阴及至成阴碍山色几欲斫去心所怜安得高台数千尺
山翁一去不复返亭下幽花空自开惭愧茅檐双燕子飞鸣犹喜故人来

◆宿山村
石边流水自萦纡树杪闲云恣卷舒长怪西山无爽气只应少我一茅庐

◆里社图（二首）
赋薄徭轻复有秋天恩帝力为谁优老盆醉杀村夫子尽道今年好社头
乱后疲民气未苏荒烟破屋半榛芜平生心事羲皇上回首相看是画图

◆曾点扇头（二首）
晋楚英雄管晏才当时眞眼向谁开狂生携着鲁儿子独向舞雩风下来
独向舞雩风下来坐忘门外欲生苔归时过着颜家巷说与城南花正开

◆燕居图
伊川门外雪盈尺茂叔窻前草不除共识唐虞垂拱意春风元在仲尼居

◆理西斋成
朔风裂地雪漫空办向西斋作蛰虫有客敲门慿寄语高谈方对紫阳翁

◆幽人图（二首）
无媒径路草潇潇山鬼修篁梦转遥手捻幽香意何逺为谁终日面岧嶤
涧响无心和考盘云容有意近长安野猿窥破中宵梦却恐山灵不易谩

◆郭氏家山图
鹿门烟影接隆中翁媪通家社酒红只有山童最神骏旧曾床下拜庞公

◆书李渤聮德高蹈图（五首）
方寸无穷皦皦天岂惟毛发要归全临终一听曾元语愈叹黔娄有妇贤
天意行藏我自知区区猿鹤亦何为室无莱妇君休恨免使狂歌诮仲尼
江湖魏阙有心期莫怪先生起太迟寄谢移书韩博士山妻元不解啼饥
诸生课罢弄烟霞纺绩乘闲为煑茶白鹿高风有谁继草堂贫女晦庵家
万里江鸥不易驯百年我爱隐居秦归来匹妇休相笑老眼眞能混丗尘

◆秋山平逺图
南山千古一悠然误落关仝笔意边急着新诗欲收领巳从惨淡失天全

◆郭熈山水卷
岩姿秋意淡无弦烟影天机灭没边更着山翁掩书坐只应人境两翛然

◆忆饮山亭
但得酒同张野饮犹胜事对阮生论他年乞我园亭住便唤西畴下潠村

◆昼睡
丗事悠悠莫漫惊直消鼻息几雷鸣高松似会幽人意也学齁齁枕上声

◆客来
老懒相逢口倦开山城无酒慰徘徊家僮使惯知人意豫设棋枰待客来

◆啼鸟
几日春阴几日晴唤来山鸟话平生杜鹃解道渊明语只少鹧鸪相和鸣

◆郝生知林州
到处云山是我诗不愁无物慰相思只从隆虑烟霞色领取幽人笑傲姿

◆谢处士载月图
扁舟西子五湖过谢客西风两鬓皤一种清江明月底慿君试问夜如何

◆送琴客还池州（五首）
江左衣冠自昔闻紫阳遗学竟谁眞抱琴为向山中听林下寒栖恐有人
谪僊胷次九芙蓉又落人间劫火中浦思山哀天不管为弦吾曲和松风
过手春风不见痕曲中悲壮宛犹闻明朝无限空山夜月白风清觉少君
人物翩翩美少年不应心事只挥弦书中明理琴中趣更有归鸿目外天
日暮江东有所思未湏千里寄吾诗但看西北浮云尽是我倚楼闲望时

◆早起
饥鼠号多似诉愁破囊空惯巳无羞闲来点检幽居事鶗鴂声中又一秋

◆大暑絶句
青天只恐还炼石白日何曾赦覆盆未挽银河下尘丗欲携赤县上昆仑

◆偶书
车轮有角丗无用马足若方人可寻万沼千池随分在只除明月解同心

◆山泉
寒溜泠泠尔许清米狂误拜石为兄拔山卷地今谁手夜夜南窻听此声

◆即事
云白天青浩不收雨晴山色欲无秋淡烟衰草关何事落日江波空自愁

◆睡起
晚醉城南不记回虚檐高枕藉苍苔酒醒凉意潇潇在应是前山送雨来

◆田孝子诗卷
比屋春风梦寐前门闾旌孝见今年山林未觉浑无望试手田家第一篇

◆朱孝子割股诗卷（二首）
救本戕肢亦可怜粉身争忍欲崩天诗书明日良心在应对疮痕一泫然
便律韩文恐太偏狂童十歳亦堪怜偶从德色耰锄看重为朱郎赋此篇

◆鼓城龙湫
池龙闻说卧南州一祷曽分一郡忧四海苍生望霖两千年谁更傅岩求

◆读史
中才随丗就功名恰似焦桐爨下鸣到底中郎惟两耳人间多少不平声

◆偶书
平生积学连城璧万古虚名众口金午睡觉来门巷静雨晴风细鸽笙鸣

◆云山晩景图
天机浓淡出岩姿梦境风云入壮思画里青山照白发行藏浑似倚楼时

◆书田舎壁
里胥初过期无事营幕迟来望有年邻舎借醅留客宿土床分席枕瓜眠

◆煑茶
细声蚯蚓发银瓶已觉春雷齿颊生举似玉川应有语无弦琴亦是沽名

◆龟莲图
龟约莲香上翠盘四灵长向画中看题诗记我千年恨风月无声洛水寒

◆祖愚庵家藏画册（二首）
败荷野鸭：画里潇湘自要秋诗家野鸭谩多愁试看翠减红销处好称江清月冷舟
风柳牧牛：逺意升平画不胜牛边烟树渺层层前头恐有桃林路百唤溪童不解譍

◆读史漫记
眼底权奸汉室空伯喈文举亦才雄王畿庙号关何事却在区区论建中

◆梅雀扇头
月影波光澹有春秋风草草最愁人慿君欲寄调羮信恐被枝头冻雀嗔

◆春云出谷横披
笔底天机几许深云容直欲见无心苦心只许诗人会不为题诗亦未寻

◆见梅
朔漠梅花到眼中一枝无限是春风江湖烟雨三千里谁识乾坤造化工

◆狂生
放旷无端更自神豪夸欺丗语谁眞如何老阮无情甚不愿儿郎作大人

◆名吾山亭
平生心事与山亲不忍称呼作此君亭自属君山属我四时风景要平分

◆宿洪崖观
云山不受壮心降无限西风撼客窻应是夜深知月出却收风雨入清江

◆絶句
今朝客为求文至昨日邻嫌借米移木枕质钱多旧帖看囊不必要新诗

◆北窻看雪
背山楼起人呼俗踏雪诗成奴骂狂不俗不狂高枕上烂银堆里数峯苍

◆秋烟迭嶂图
不传者死不亡存灭没天机尚有痕曾向烟霏见眞态依然犹是画家魂

◆次人韵（二首）
花落归根恐未眞又从硕果强寻春玄都观里桃千树谁是前身与后身
桃花结子更生孙千树玄都作好春若遇禅家说生死桃根拈与爨头薪

静修先生文集
卷之十四
七言絶句

◆书事（五首）
当年一线魏瓠穿直到横流破国年草满金陵谁种下天津桥畔听啼鹃
卧榻而今又属谁江南回首见旌旗路人遥指降王道好似周家七歳儿
朱张遗学有经纶不是清谈误丗人白首归来会同馆儒冠争看宋师臣
风节南朝苦不伸泝流直要到昆仑丗宗一死千年欠此是黄河最上源
唱彻芙蓉花正开新声又听采茶哀秋风叶落踏歌起已觉江南席卷来

◆登楼絶句
倚遍栏干十二楼卷舒风景入兵筹南山自古为勍敌秋色终当让一头

◆雪岭遇雨
天为西游饷我晴野花林鸟效平生今朝雪岭初逢雨应是郎山戴帽迎（土人谚云郎山戴帽十日无道）

◆写眞诗卷（三首）
龙祠岳庙尽冠巾雨露何关土木身不是二程穷物理谁从一发辨天眞
彼此相悬一发边圣贤庙貌几十年周郊自有圜丘在莫道金人便是天
共说云雷起画龙声容谁道影堂空含糊若信俗儒论巳落三家僣礼中

◆漫题
乾坤未觉化机停丗态能逃醉里醒共见白云又苍狗岂知蜾臝即螟蛉

◆颜曾（二首）
阳光浩荡敛秋容阴景深沉暖渐融万古颜曽留意象洪炉春满圣门风
剪氷成雪旧知氷抟雪成氷见未曽到底春风同一贯要从此地识颜曾（颜愚徳曽鲁质）

◆杂诗（五首）
老兎雏鸡自有春氷壷澈底照来眞驴鸣必竟渠皆听解识天机得几人
水花庭草思悠然风月濂溪有正传二十四年程主簿已知随柳过前川
天敎观物作闲人不是偷安故隐沦要识邵家风月兴一般花鸟华山春
寒气常侵一半春诗家道体说来眞不敎暁入雄鸡口谁唤南窻打睡人
汤鼎石坛老眼亲阴阳谁见屈中伸年来并识颜家乐十月天敎荠麦春

◆梁甫吟
功名且就汉庭多比竟曹瞒累我何汶上千年英气在有人梁甫正高歌

◆偶读漫记（二首）
恍惚天光散乱风向前一蹴是虚空麒麟正要黄金锁收入箪瓢博约中
眞乐攻心不奈何南华风景偶经过怜君日暮不归去直到倚门犹自歌

◆道境
道境相看满面春平生心事数来眞南山正在悠然处未肯回头错应人

◆感兴（七首）
江山心境尽风神弧矢襟期记此身说与求田田舎叟遨游何必故郷春
优游千古祸成胎冷雨踈烟拨不开却喜夷吾成霸业又思汉武亦英材
天理胷中霁欲流黄浮眉宇酒浮瓯生香似见花交树引得游蜂舞不休
霜落江湖水太清岩岩山色欲秋争争如一觉南窻睡门外春风草自荣
功名借口为苍生唐汉英风未易轻千载兴亡舒卷了区区勲业亦何成
断简残编絶赏音谁从百炼见眞金龙门千古遗歌后更觉良工独苦心
按剑无人诛武后斵捾终恨贷朱梁一杯爽气迎秋隼何处云山是致堂

◆画猿
万古空山只月明画中依约晓猿鸣幽人未去湏深听一出丗间无此声

◆山行遇雨
无边暮雨暗前山天意人情岂偶然衡岳自能哀吏部嵩高元不识伊川

◆华山图
水墨惊看太华苍梦中十载果难忘三峰虽乞希夷了应许刘郎典睡郷

◆邯郸欹枕图
不见当年梦虎公无端幻术眩愚聋区区政有僊凢异未便壷中胜枕中

◆天命
天命无私义理公此身承奉有余恭人心可信难尽合亲令何由敢勇从

◆夜坐即席分赋灯花瓶声（二首）
眉间正有喜千丈眼底才消灯一花我自无忧安得喜不湏开向野人家
万丈潮头落晚江一瓶收拾入秋窻宫商不在人间丗鼻息雷鸣未肯降

◆霜落
霜落清江一叶秋觉来明月满江楼酒醒人散夜将半花上鸟啼空自愁

◆山寺早起
松窻一夜逺潮生断送幽人睡失明梦觉不知春巳去半帘红雨落无声

◆落花
光景花中自一天精神楚楚照芳筵朝开暮落君休笑还似人间几百年

◆答友人见寄
两首新诗寄草堂一诗曾许卜邻墙白云巳领归来约只恐山灵不解忘

◆中山道中
不许花开一日先征鞍过处及芳妍只应春随山翁出野杏溪桃怅望边

◆次人望雨韵
五月良田种不成蓬蒿无雨亦青青袖中凖有天瓢在自是今年梦易醒

◆李伯时马
足不能行气自驰天机深处几人知丗间无物能形此除我南窻兀坐时

◆中秋无月
鎭日暗明此夜阴如何天意异人心一声长啸浮云尽快意金杯莫浅斟

◆答问目执其两端章
不是黄河且勿论只从河水觅通津西至昆仑东至海从头一一认来眞

◆高卧图
万里青山卧平地丗间何物是元龙无人语与刘玄德君在青山第几重

◆孙尚书家山水卷（三首）
扁舟老树傍苍崖好似今秋雪岭回试问黄尘山下渡几人曾为看山来
诸公乆矣笑吾贪是处云山欲结庵只有皇卿解赀助画山湏画静修龛（谓皇甫安国）
画图题品代移文寄谢神川老使君欲乞龙山恐孤絶南州隆虑且平分

◆对碁
直钓风流又素琴也应似我对碁心道人本是忘机者信手拈来意自深

◆夷皓
万古人心自有尧直敎夷皓怨难消慿谁移去安归叹换作康衢击壤謡

◆闻角
人间无物比悠扬谁遣一声随夜长余哀到晓无寻处吹作南湖十里霜

◆题宋理宗诗卷后
已未天王自出师眼前兴废想当时临江洒酒男儿事谁向深宫正赋诗

◆雨中闲云溪不在
灯火幽窻拟对谈十年不到二龙潭白云欲作山前雨应报高僧不在庵

◆送新安田尹
扁舟屡访南溪老惊见田侯拜下风一遇盖公能北面爱君心与古人同

◆勉斋
万径千歧各自分北辕适越亦徒勤勉斋究竟将何勉不认途眞恐误君

◆惷斋
莫倚惷愚遂自踈保身湏要畏刑书头边旣有儒冠在谁为斋名赦得渠

◆跋遗山墨迹
晚生恨不识遗山每诵歌诗必慨然遗墨数篇君惜取注家叅校有他年

◆题崔氏雪竹海棠二轩
崔氏溪亭竹树新分题为我报诗人而今别有春风在玉立诸孙鹤发亲

◆王君愿纵私属诗卷
共赋人形覆载间忍敎牛马与同栏人情比比王褒约毁劵如君亦自难

◆陶母剪发横披
剪发英明子可知披图三叹泪双垂阿娘襟量如陶母争信痴儿到老痴

◆王治中请蠲免回
都南连歳水为灾输挽区区亦可哀惊见流民行复止传闻昨日治中来

◆题孙氏永慕图（画其家山先陇所在）
游宦恐忘丘陇念披图如对白云孤平生画卷看多少最爱孙家永摹图

◆贺廉侯举次儿子
相国当年病且贫乘除天理暗中存青青后乐堂前树又见廉泉第二孙

◆寄杨晋州（字伯荣二首）
曾是吾郷旧幕官秋风碧水记红莲而今却忆当时事回首惊看二十年
南州选举数三杨中统衣冠半在亡明日朝廷访耆旧不应白首尚为郎

◆万寿宫馆舎
来时残雪点征衣落尽庭花尚未归梦里不知身是病春衫归路马如飞

◆陈雄州止善堂诗卷
乆被邦君抚养慈野人无路识风姿愿将明日甘棠咏用续诸公止善诗

◆朱君挽章
送葬曾求薤露辞一家风树众人悲十年不废当时念笃孝如君亦我师

◆踈斋（二首）
漫浪随时听自更要从僻泛到无名踈斋未便常为主月旦明朝有后评
眼前万事先天图人力那容巧有余看尽四傍文理密环中空阔却如初

◆题树上
才脱蓑衣晒网回芒鞋随意趂苍苔忽闻人语还私笑林外谁呼学士来

◆赠狂道士
得意云山是处过逢人对酒即高歌丗人休笑狂夫恶却恐狂夫笑汝多

◆李临城哀挽（字仲温）
赵郡经过二十春临城名姓旧曾闻惊看哀诔伤存殁怅望恒山日暮云

◆长卿儿子阿延百晬（二首）
老年生子吾何愿所愿常推欲及人但愿无灾保家外一生长作太平民
和子新诗亦解狂诗中名姓莫相忘通家会有西山约各喜譍门共父长

静修先生文集
卷之十五
乐府

◆水调歌头（同诸公饮王丈利夫饮山亭索赋长短旬效晦翁体）
一诺与金重，一笑对河清。风花不遇眞赏，终古未全平。前日青春归去，今日尊前笑语，春意满西城，花鸟喜相对。宾主眼俱明。 平生事，千古意，两忘情。醉眠卿且去、我扶我有门生。窻下烟江白鸟，窻外浮云苍狗，未肯便寒盟。从此洛阳社，莫厌小车行。

◆念奴娇（二首弟一饮山亭月夕）
广寒宫殿，想幽深，不觉升沉圎缺。天上人间，心共逺，如在琼楼玉阙。厚地微茫，高天凉冷，此际红尘歇。翠阴髙枕，并教毛骨清澈。 为问此丗从来、几人吟望，转首俱湮灭。虮虱区区尤可笑，几许肝肠如鐡。八表神游，一槎高泛，逸兴方超絶。嫦娥留待、桂花且莫开彻。

◆二（忆仲良）
中原形势，东南壮，梦里谯城秋色。万水千山，收拾就，一片空梁落月。烟雨松楸，风尘泪眼，滴尽青青血。平生不信，人间更有离别。 旧约把臂、燕南乘槎天上，曾对河山说。前日后期今日近，怅望转添愁絶。双阙红云，三江白浪，应负肝肠鐡。旧游新恨、一时都付长铗。

◆玉漏迟（泛舟东溪）
故园平似掌，人生何必、武陵溪上。三尺蓑衣，遮断红尘千丈。不学东山高卧，也不似、鹿门长往。君试望，逺山颦处，白云无恙。 自唱一曲渔歌，觉无复当年，缺壶悲壮。老境羲皇，换尽平生豪爽。天设四时佳兴，要留待、幽人清赏。花又放，满意一篙春浪。

◆鹊桥僊（二首第一喜雨）
纥干生处，几时飞去，欲去被天留住。野人得饱更无求，满意一犂春雨。 田家作苦，浊醪酿黍，准备歳时歌舞。不妨分我一豚蹄，更试听，今秋社鼔。

◆二
悠悠万古，茫茫天宇，自笑平生豪举。元龙尽意卧床高，浑占得乹坤几许。 公家租赋，私家鸡黍，学种东皐烟雨。有时抱膝看青山，却不是，长吟梁甫。

◆木兰花（三首）
未开常探花开未，又恐开时风雨至，花开风雨不相妨，说甚不来花下醉。 百年枉作千年计，今日不知明日事。春风欲劝座中人，一片落红当眼坠。

◆二
西山不似庞公傲，城府有楼山便到，欲将华髪染晴岚，千里青青浓可扫。 人言华髪因愁早，劝我消愁惟酒好。夜来一饮尽千钟，今日醒来依旧老。

◆三
锦云十里川妃供，一棹晚凉风欵送，只愁无处着清香，满载月明船巳重。 氷壷水鉴元空洞，天意似嫌红翠拥。并敎风露入吟尊，不惜秋光浑减动。

◆菩萨蛮（四首第一为王丈利夫寿）
吾郷先友今谁健，西邻王老时相见。每见忆先公，音容在眼中。 今朝故人子，为寿无多事。惟愿歳长丰，年年社酒同。

◆二（饮山亭感旧）
种花人去花应道，花枝正好人先老。一笑问花枝，花枝得几时。 人生行乐耳，今古都如此。急欲醉莓苔，前村酒未来。

◆三
元龙未减当年气，呼山卧向高楼底。今日到山村，青山故意昏。 商歌聊一振，千里浮云尽。老子气犹豪，山灵未可骄。

◆四（回纹）
水围山影红围翠，翠围红影山围水。西近小桥溪，溪桥小近西。 隐人谁与问，问与谁人隐。孤鹤对言无，无言对鹤孤。

◆清平乐（五首第一饮山亭留宿）
山翁醉也，欲返黄茅舎。醉里忽闻留我者，说道群花未谢。 脱巾就挂松龛，觉来酒兴方酣。欲借白云为笔，淋漓洒遍晴岚。

◆二
青松偃蹇，不受春风管。松下幽人心自逺，惊怪人间日短。 微茫云海蓬莱，千年一度春来。争信门前桃李，年年花落花开。

◆三
青天仰面，卧看浮云卷。苍狗白衣千万变，都被幽人窥见。 偶然梦到华胥，觉来花影扶踈。窻下鲁论谁诵，呼来共咏风雩。

◆四（贺雨）
雨晴箫鼔，四野欢声举。平昔饮山今饮雨，来就老农歌舞。 半生负郭无田，寸心万国丰年。谁识山翁乐处，野花啼鸟欣然。

◆五（围棊）
棊声清美，盘薄青松底。门外行人遥指似，好个烂柯僊子。 输嬴都付欣然，兴阑依旧高眠。山鸟山花相语，翁心不在棊边。

◆人月圎（二首）
自从谢病修花史，天意不容闲。今年新授，平章风月，检校云山。 门前报道，曲生来谒，子墨相看。先生正尔，天张翠幕，山拥云鬟。

◆二
茫茫大块洪炉里，何物不寒灰。古今多少，荒烟废垒，老树遗台。 太行如砺，黄河如带，等是尘埃。不湏更叹，花开花落，春去春来。

◆太常引（三首）
男儿勲业古来难，叹人丗几千般。一梦觉邯郸。好看得、浮生等闲。 红尘尽处，白云堆里，高卧对青山。风味似陈抟，休错北，当年谢安。

◆二
临流相唤百东坡，君试舞我当歌。不乐欲如何。看白发、今年渐多。 青天白日，斜风细雨，尽付一渔蓑。天地作行窝，把万物，都名太和。

◆三
冥鸿有意避云罗，问何处是行窝，今古一渔蓑。收揽了、闲人最多。求田问舎，君休笑我，两鬓巳成皤。髀肉尽消磨，浑换得，功名几何。

◆风中柳（饮山亭留宿）
我本渔樵，不是白驹空谷。对西山，悠然自足，北窻踈竹，南窻丛菊，爱村居、数间茅屋。 风烟草屩，满意一川平緑。问前溪，今朝酒熟。幽禽歌曲，清泉琴筑，欲归来、故人留宿。

◆西江月（二首第一送张大经）
留在平生落落，休嗟丗事滔滔。青云底柱本来高，立向颓波更好。 一片花飞春减，可堪万点红飘。江花江月可怜宵，莫赋招魂便了。

◆二（饮山亭留饮）
看竹何湏问主，寻村遥认松萝。小车到处是行窝，门外云山属我。 张叟腊醅藏乆，王家红药开多。相留一醉意如何，老子掀髯曰可。

◆南郷子（二首第一题外曰郭氏留耕堂壁上）
方寸足留耕，大胜良田万顷平。阴理不随陵谷变，分明，霜落西山满意青。 十载董生行，鸡犬升平画不成。终日相看天与我，高情，身外浮云自古轻。

◆二（张彦通寿）
窻下络车声，窻外儿童课六经。自种墙东新菜荚，青青，随分杯盘老幼情。 千古董生行，鸡犬升平画不成。应笑刘家刘老子，无能。纵饮狂歌不治生。

◆朝中措（贺廉侯举儿子）
金张家丗费貂蝉，七叶侍中冠。若就诗家攀例，生儿合唤添官。 慿谁寄语，廉泉父老，斗酒相欢。今歳孙枝新长，甘棠消息平安。

◆临江僊（二首第一贺廉侯举次儿子）
四海荆州吾所爱，虎贲谁似中郎，小孙今拟唤甘棠。添官前有例，簪笏看堆床。 明日乃公归旧隐，后园乔木苍苍。青衫竹马鴈成行。当年廉孟子，应有读书堂。

◆二（送二从事）
行色怱怱縁底事，山阳梅信相催，梅花香底有新醅。南州今楽土，得意即衔杯。 君见太行慿寄语，云间苍壁崔嵬。平生遮眼厌黄埃。高楼吾有兴，无惜送青来。

◆喜迁莺（乙亥元日）
春风满面，是胷中春意，与春相见。不醉醄然，无人也笑，况是一年清宴。宁儿挽鬓学语，爨妇举杯重劝。道惟愿，贫常圎，聚老常康健。 二十七年，丗事经千变，今是昨非。春恩花柳，消尽氷霜残怨。门外晓寒犹浅，门上垂帘休卷。灯花软，酒香浓，趂歌舞试轻轻咽。

静修先生文集
卷之十六
碑

◆中顺大夫彰德路緫管浑源孙公先茔碑铭
中统元年今天子即位草昧一革古制寖复及至元改元则建官立法几于备矣独御史台未立于是今彰德緫管孙公公亮慨然以为言不报五年以言者益众始立之故首以公为监察御史屡有所弹举天子以硬目之寻出签山东东西道提刑按察司事台荐其所行知大体迁山北辽东道副使旣而有今命焉子始识公于鎭州于其言论风旨巳得其所谓良御史者及其子拱与子交则又得其出处之详者如此然于其名位赫着子孙蕃衍则疑其必有发之者而尚未及知也一日公使拱持书抵子曰先公以末丗之孤裔奋然为起家之始祖使公亮軰得有所沿袭凡以予曾大父及大父勤德利物之所致以隐不仕今巳不可得而考其迹矣而先公则资沉鸷豪宕重然诺好施予年十六七巳有志于功名值金真佑之変即欲应募为兵其亲或难之因逃去谒西京师谋年以骁勇得近幸时金主南迁谋年帅欲有所奔问而难其人公感激请行见金主于眞定得报归往复二千里甫七日及西京内附国朝所置守帅马侯熟其胆略表授义军千户寻复董平山府甲工从军潞州之役力出其伯父成族兄公政于俘虏鳯翔之役太宗诏从臣分诛居民违者以军法论辄叹曰诚能脱众人死实不爱一身况主上见问必有以对而未必死邪遂尽匿已所分者河南之役汴旣降仍不听居民自出日饿死不可计遂请于大帅速不歹以浑源名族如御史雷氏同知均州樊氏张具瞻马正卿王仲贤土禄杨玉者数十家而出且护而归之郷里先夫人杜氏亦严正有法平山府有妄告工人变者皆力为营救之頼以全活者甚众此皆见之太常许君靖所録行实及郷先贤之所撰纪而先茔下棺之碑则无以铭之惟有以待乎子之言以信于后人也按孙氏丗为州之横山人公之曽大父某娶何氏四子庆佑庆文庆元禄和庆文则公之大父也娶赵氏有妇德二子威平平早丗威即公之考也夙巧慧少出入战陈毎患丗之甲胄不坚寿其妇兄杜伸则考工记所谓燕人能为凾者因密得其法且能创蹄筋翎根别为之太宗亲射之不少贯宠以金符故其从征邠干诸州也见其攻拔不避矢石帝劳之曰汝纵不自爱独不为甲胃惜乎又命诸将衣其所进甲目之曰汝等熟所爱重诸将各以意对帝皆不之许曰能扞蔽尓以与我国家立功名者非此人之甲邪顾无以之对者何也复以锦衣锡之前后所领平山安平诸工人皆俘虏之余殆少生意数为表给衣廪子女以劝之诸工人至今感之如父母年若干终于平阳河南怀州顺天诸路工匠都緫管帝闻为嗟恨乆之杜氏年八十八下及五丗孙疾公率其子拱擏振等诸孙谦谐谊等以问见公佩金虎符拱擏皆佩金符曰吾家起寒微今一门贵盛但当竭忠勤以报国家尔言竟卒呜呼当大变故夫人之与气运而升降者以人视之非必尽有所以致之者而其予夺之间又未必尽得其平也疑若一出于偶然而巳抑不知人之所见者以一丗为终始固不能如天之所见者之乆且逺也予固知孙氏之有以发之者也然而公未老事业尚未旣而拱有才气谦旣以能丗其业而奏隶东宫而谐亦颕悟予他日又可以考其浅深厚薄于此也铭曰昔龙之山有晦而沦必孙氏之先盖有嗟其屈者谓天道之或愆今晔其华贲及丘原亦有嗟者谓赋予之或偏彼嗟者愚不究其终而不探其源孰驭龙山游万物巅渺下视乎神川歴百丗而循一环不轾不轩而得夫造物者之权玄鐡符握黄金色寒翠屏雷列瀚海云翻有物荡尽再造坤干有恻天心莫救其然孰其庇之孰其翼之于此时而保全乘此时而腾骞孰其诱之孰其相之人皆嗜杀我独愓焉惟山西之名御史曰雷黙与刘云郁乎相辉一代人门惟将作君武臣桓桓有子如公复与雷刘之子而騘马聮翩相彼根株有此蔓延穷天地物极天地年又安有不定之天夏虫疑水孰大其观后之嗟者示此铭言

◆泽州长官叚公墓碑铭
公讳直字正卿姓叚氏丗为泽州晋城人少英伟有识虑甲戌之秋南北分裂河北河东山东郡县尽废兵凶相仍寇贼充斥公乃奋然兴起率郷党族属为约束相聚以自守及天子命太师以王爵领诸将兵来畧地豪杰并应公遂以众归之事定论功行赏分土传丗一如古封建法公起泽应得泽遂佩黄金符为州长官卄余年方天下初集国家以泽冲隘别置守兵乆之山民不胜其横往往自弃为群盗公上言愿罢守兵请身任诸隘保其无虞朝廷从之群盗遂息公见泽民避兵多未复乃藉其舎业于其亲戚邻人户末约曰俟主还与之户如故分出赋如业是以民多还集且户额少而丁业优故赋轻而易足兵后屡饥其还民无产者复不能自生公为出粟食之不使流散时新法藏亡甚严郷民不一一晓知泽当诸军往来之冲病俘多亡留民家者若以藏论藉没从坐保伍为空公乃豫为符劵为官使收养以俟诸军物色者后凡留俘家皆得以不藏释州民被俘他郡者公多为购得之兵死暴露者公必为收瘗之当大变之余兵气未巳生意未复而泽风翕然巳为乐土矣公又大修庙学堂筵斋庑庖厨惟备仍割负郭良田千畒购书万卷以给之州人李俊民在金时以明经为举首后国朝亦被累征赐号庄靖先生盖有道之士也是时方避地河南隐约自处公迎而师之凡泽之名士散在四方者亦必百方招延必至而后巳故不五六年州之学徒通经预选者百卄有二人时今上在濳邸有以公兴学礼士闻者嘉之特命提举本州岛学校事未拜而公卒年六十五子绍隆嗣后卅五年绍隆遣其子倪从事李蕡持公行状及庄靖所作州学记造某所蕡赞倪代绍隆拜曰请先生铭先公予按传记初泽俗淳朴民不知学至宋治平中明道程先生为晋城三年诸郷皆立校暇时亲至为正儿童所读书句读择其秀异者为置学舎粮具而亲教之去邑才十余年服儒服者已数百人由是尽宋与金泽恒号称多士故公虽不学起行间然其生长见闻必有起其趋向者故当用武之际独能以立学为先敦劝修举使前贤数百年之遗风不遂废坠谓倪乃祖用是当铭倪应曰诺谨拜铭之赐公考讳顺妣赵氏夫人卫氏张氏马氏李氏子男四绍隆今以迁转法行加武略将军移知葭州国初凡守亲王分地者一子当备宿卫绍先宿卫王府绍祖早卒绍宗未仕女一适裴氏孙男六倪仪信杰佐仁女四长早卒次适何氏郭氏李氏卒于甲寅六月三月而葬葬建兴郷沙城里先茔公平生朝京师一朝王二王宠锡甚渥初太师承制封拜时授潞州元帅府右监军云铭曰
天荒泽方庸试程氏邦家几时春风百丗生为后民为幸巳多矧嗣守土公如幸何以富以敎循序兼尽公焉取斯承此余润公生闵劳谓乐斯骄阅其堂中皤然盖公公生用武谓如貔虎迹其嬉游泮水优柔鲁城弦歌不以兵坏旣安旣宁宜尔多頼不逺公阡大刻铭诗于乎泽人勿替尔思

◆怀孟万户刘公先茔碑铭
至元十一年诏大丞相伯颜领诸将兵伐宋有志之士咸喜乘此际会思效计勇以自奋是时今怀孟万户刘公潭以丗袭上百户摄行千户事将七百人属今尚书古丞史公格由西道进是年渡江以攻下一堡生得将二人攻沙市先登加忠显校尉迁緫把明年以攻下十余堡生得将一人攻潭州先登加昭信校尉明年以略定柳宾邕三州生得将一人攻静江先登赐银符加武畧将军为眞千户明年以攻下鬰林化二州畧定廉钦高雷四州生得安抚使二人将四人加武德将军明年以从平章政事阿里海牙过海略定琼州降大将六人赐金符加宣武将军迁緫管守琼州又以略定万安军攻下黎洞一百卄所降大将三人赐虎符加显武将军明年又以略定吉阳昌化二军诸洞寨加明威将军为万户兼安抚使鎭海招讨使守琼凡九年以民夷旣定来朝京师遂加广威将军授今职移鎭严州国朝兵制尚质其将帅皆以所统户数名故有百千万户三等其符节有金银虎符亦三等又于百千之间置緫把千万之间置緫管以为迁拜旌赏之渐其许佩符节子孙袭职二事则惟将帅得之故将帅在今为美官而至佩虎符为万户则又为最贵矣公自以阶袭至此过家上冢图报光泽以近丗多刻石先茔叙先丗名迹如古先庙碑者乃再拜以事状来请按显曾祖考讳德安隐居不仕妣张氏杨氏显祖考祁阳府君讳寳姿干竒伟气略过人当金主贞佑弃河朔徙都汴时有张甫者据信安武仙者据眞定皆为金守易定之间大为所扰而蔡国张公柔开府满城凡州县来归者皆承制封拜令各城守相为应援以御敌乃以祁州为祁阳府令左副元帅贾公辅行帅府祁阳以府君为行府右监军仙军甞攻深泽新乐二县府君将兵往救大败仙军二县之人頼以安全后仙将柴姓者袭取冀州府君从张贾二公往救之时天大雪深三尺与柴军遇张公陷雪马倒为柴所逼府君以一矢毙之柴军遂溃而张公获免上府君功授宣武将军祁阳府通判再迁緫管后以年老致仕优游郷里享年若干妣李氏杨氏姜氏显考蒲阴府君讳丗鼎以荫补蒲阴尉后以良家子从军特授上百户戍亳甞以主帅命将五千人摄帅府事攻荆山身先士卒不避矢石竟被创而废享年若干妣齐氏张氏三丗皆葬祁州蒲阴之北乡百长原其宗支别有图列碑阴铭曰
自比而南天开元基辽渐燕垂金奠淮夷厌分裂邪孰撤藩篱白鴈一举横絶天池彼瘴海兮藏鲸鲸巨鬛如城兮尾如旗安得壮士兮驱而守之矫惟刘公熊罴虎貔奋髯一呼黎山为摧强黎是雠罢民之依被祥云瑞日固为可喜不有风霆孰行天威方挽强是頼而一字奚施我闻琼人刘公之思相彼甘棠根株在兹乃今燕赵如唐山西或一矢毙敌赴主将之难或百战致命合荆山之围盖三丗受射而后出益竒语彼琼人有来京师道出于祁黄蕉丹茘当一酹刘公先茔之碑

◆大元明威将军后卫亲军緫管李公先茔碑铭
至元十七年丞相伯颜以旧所领诸将中四人见皇太子曰此皆臣收江南时渡江水战攻城畧地为国家尽力命臣所亲见者是时天下事听皇太子处置乃命四人者母外补可使将侍卫亲军仍赐食殿中今致仕后卫緫管清苑李公其一也公便骑射材趫过人虽自幼以宦家子从军为将校然毎喜与士大夫游且其居近予故闻其勲爵行事也习壬戌宪宗南征将兵隶史忠武公至巴州能却敌攻诸栅先登至崇庆卒遇敌江峡夺战舰中统元年今上北征复将兵隶忠武至吉河三年李璮叛将兵隶张勇烈公围济南日夜与贼战获贼众十余人明年诏河南统军略地荆南将勇敢分攻坚栅多所克拔九年围襄阳十一年丞相伐宋为衙前将至鄂州部所将引战舰入江至郢州夜夺浮桥攻沙阳新城二栅先登渡江将勇敢水军首与敌遇取旗夺战舰甲仗旣渡能尽却所当守岸兵复入江顺流追奔至白虎山明年取眞州能退敌焚其舟时敌将夏贵水军陈巢湖势不可犯能破其坚夺旗鼓战舰取常州将勇敢先登拔其城又畧定苏秀二州此其功宪宗时中书右丞阔公子清牒为百户中统二年壐书迁緫把锡以银符至元十一年军职例加散官授敦武校尉十三年迁武畧将军锡以金符为千户十五年加武德将军再加宣武将军为緫管十七年迁明威将军为后卫亲军緫管后例减緫管复为千户凡六被玺书再授符节宪宗南征时诏赏白金一铤北征时今上赏锦衣一袭围济南时亲王为大将者赏白金半铤渡江时丞相赏马一疋白金一铤此其爵赏下济南出误为贼所污者数十人死拜卫率让其同列先巳最后补此其行车公知予习闻是谓予曰凡此皆藉先丗今思报效而先茔近在县之临水里考品制得树碑愿列先丗各行使子孙知仁佑今日者有所自皇考讳义大元开国时从杨甲立栅保南甲为李丙所害乃慨然以义动众共杀丙以复所事雠其众遂推为长后大帅山赤丹略地燕南乃以众归之朝廷赐以玺书金符俾就领其众为权府如古留后天下旣定乃浮沉里社年八十二终请书是为铭予按司马迁自序多及巳盖史家变例故公勲爵亦宜附见以荣先丗公讳仁佑字安卿男一人曰元袭公职女一人嫁签行枢密院事王公之子守铭曰
吁其好还卧榻不容白鴈载飞于彬益雄有翼而从咸第其功南至于江淮北至于沙漠东至于青齐西至于巴庸惟公生平预折四冲当酹以告其先曰畴昔生男不愧矢蓬留后复雠天亦义之报不在躬彼栾幽业龟螭而丰铭以贲之庸寿厥封

◆大元故正议大夫礼部尚书王公神道碑铭
公本东莱王氏其大父曰温娶周氏生永福多才有逺识见金末乱避地徙燕慕陶朱公为人用其道以富天下旣定遂列名庄圣皇太后封邑籍中后被敎主管都城课税比五品京官实为宛平王氏始祖娶某氏生公中统初选良家子入侍东宫公甫弱冠仪观甚伟气宇粹然太保刘公秉忠见而器之引以与选服勤守恪渐致近密有诏皇太子裁决天下事凡时政所急民瘼所系知无不言是时宫职未备而汤沐分邑地广事繁当有攸属乃拜公正议大夫工部尚书行本位下随路民匠都緫管及诏立东宫官属为家丞盖令署帝郷贵臣故以公为贰又别置储用司掌货币出纳以公廉悉特令兼之前后所莅咸以精饬事治获嘉奬后以病辞职不许辞不巳逾年乃许仍令食禄如故复上言旣不事事而食禄臣心诚所未安又不许面陈其不可至于再三方许至元二十六年皇孙出鎭怀孟天子重其事选及侍东宫旧臣老成练逹者护之以行公乃行陛辞天子目之良乆以为得人营幕所在军政肃然未几召还二十八年天子更易大臣一新时政诏求才可用而乆不仕者群臣咸举公拜礼部尚书复以病辞皇太子妃召问曰人皆欲进卿独求退何也对曰臣见宫庭旧人如臣等軰十去八九臣蒙恩最厚愿留侍皇孙备宿卫更直实不忍去闻者莫不嗟劝明年薨问疾给葬故事毕举旣葬詹事张九思曰公从事东宫三十余年小心愼黙无少玷阙而其辞受去就之间风义凛然有可激励后丗者不可不书其神道冝有碑碑宜得刘某铭其孤鹏持集贤直学士赵孟俯所撰行状来请公予所知资孝友为人诚实乐易读书务躬行不徒事章句其居家敎子抚孤嫠恤宗族秩然有序铭固无愧公讳倚字辅臣其夫人张氏蓟州节度使滋之女九思姊也内助成家其子男二人鹏为长朝列大夫异样緫管府緫管秩视九卿鹄读书未仕女三人长适鹰坊緫管韩某之子某次适集贤学士刘愻之子庶次适夫人之族子谨其孙男一人遂初女一人幼其寿五十三其薨之日正月戊申其葬之日二月甲申其所葬在卢师山下铭曰
正从惟一是为臣则伟公得依确乎不移初仕东朝曰勤汝嘉允惟帝卿来视予家身方病休心未职免鹤驾仙游鸾声未逺帝曰予孙往藩于怀畴咨家老作传惟谐还归几时乃卿于里难忘本初臣心安此呜呼忠哉兹惟公墟吉实铭之过者勿驱

◆清苑尹耶律公遗爱碑
至元九年五月以工部主事耶律公伯坚为清苑尹后四年八月用台荐擢同知恩州事公字寿之桓州人气豪爽有幽燕侠士风其接人虽一无所失而中有裁鉴乐与当丗名士游虽贫乏至典衣延致不少解有御错纵才昔或荐公规措关陜川蜀财赋诏可之公至为条件利病疏画出纳事治而物安识者称其能性明决宪司及府有滞狱必檄公乎之公能不以刑得其情而讼者亦以公所理无冤为政不事表襮而民知爱不任刑罚而民知畏作事必为逺计使人得以守其成法而不即坏乱其处巳御下则欲与者避其廉受罚者思其公其为清苑也安肃苦徐水之害诉于大农欲以人力夺水之故道道而东之东则县之境也其地形有不能遂其迅激之性者而水必终反其故道而其沮洳波荡坏民田几千顷彼之害旣不得而除而重以其害贻我畚锸巳兴民睨视之莫知计所出公为图地形指陈利害要农官及郡侯与俱行视以止之县之西塘水利漑民田甚广有力者以硙夺之而民无诉所公至为断理以每歳漑田之余月分之硙仍闻省部着为定制县居南北冲每歳为亲王大官治供帐于县西以十月成至明年复撤而新之吏得媒糵其事而至歳费不赀公以一废馆舎移其所不足分俸禄以继之馆成而是役絶县西南卫村多古斥堠沟堑时伏盗其间公为堕其高堙其下而夺其穴焉盗于是息县旧杂民居而县之塩法息钱例当巳有公曰是钱在我不必有公廨在县不可无遂割之以起廨凡连年和买之不降其直者公至白之执政尽降之凡府之赋县有不均者公辄曰宁得罪于上而不敢得罪于下必有争辩得其平而后巳移恩之明年恩人巳刻石颂公又明年清苑之耆老故吏亦思公不忘以予与公有一日之雅介吾友赵安之请予纪公之遗爱予亦乐以循吏为天下劝而又喜邑人能被公之化而不忘其旧官长之贤故次第其民之所以謡公者而为之诗庶其传之采官以存一邑之风且为他日太史氏之传循吏者以张本焉鸣呼使邑人歌之野足以为农劝歌之邑足以为吏劝歌之道路闻之恩人又足以致夺公之私怨公早历台阁人望其通显可立致旣而独从外补今又老且病将不能复与功名会此在人不能无少难者而公处之裕如使恩人间而歌之以寿公则其沉滞之思虽不待有所慰而后忘而其及人之乐则或因此而长之也其辞曰
我行东野有田离离燥焉膏腴彼邻不知持以囓水孰恤我饥惟耶律公出言若堤夺田于水障水以归西塘之陂无水旱虞非陂得歳食我惟渠水匪附势奚舍我趋望公之来使我心休公浚以理渠来舒舒公实水来公实水去田虽我田实公锡与我之德公非惟水故有势非水微公孰御县官渠渠公力所支昔有丝棼今皆画旗闻公交车音吏戒勿嬉旗来扬扬有宫以息彼安其宫我安斯室车不知服子不知力彼盗之穴南据丘隅公行视之荷锸与俱昔路斯棘化而通途夺田与我夺时与我以耕以穑于以饱我食惟公食持以劳公公曰归止饱尔羸癃公堂宴深孰公不容天乃私恩夺公于东惟彼东人相戒以化无劳我公我思我公神其相之惟寿康公俾公其来之

静修先生文集
卷之十七
墓表

◆孝子田君墓表
鸣呼天地至大万物至众而人与一物于其间其为形至微也自天地未生之初极天地旣坏之后前瞻后察浩乎其无穷人与百年于其间其为时无几也其形虽微而有可以参天地者存焉其时虽无几而有可以与天地相终始者存焉故君子当平居无事之时于其一身之微百年之顷必愼守而深惜惟恐其或伤而失之实非有以贪夫生也亦将以全夫此而巳矣又其当大变处大节其所以参天地者以之而立其所以与天地相终始者以之而行而回视夫百年之顷一身之微曾何足为轻重于其间哉然其所以参天地而与之相终始者皆天理人心之所不容巳而人之所以生者也于此而全焉一死之余其生气流行于天地万物之间者凛千载而自若也使其舎此而为区区歳月筋骸之计而禽视鸟息于天地间而其心固巳死矣而其所不容已者或时发焉则自视其身亦有不若死之为愈者是欲全其生而实未甞生欲免一死而继以百千万死呜呼可胜哀也哉先人尝手録金源贞佑以来致死于其所天者十余人而武臣战卒及闾巷草野之人为多而予毎览之未甞不始焉而惭愓若不自容中焉而感激为之泣下终则毛骨竦然若有所振励者故为之访诸故老揆诸小说考其姓里增补而详记之惟恐其事之不传也近复得清苑孝子田君焉贞佑元年十二月十有七日保州陷尽驱居民出而君及其父与焉是夕下令老者杀卒闻命以杀为嬉未及君之父者十余人而君乃恻然欲代其父死遂潜往伏其父于下以两手据地俛而延颈以待之卒举火未暇省阅君项脑中两刀而死夜及半幸复苏后二日令再下无老幼尽杀时君巳以艺被选而行次安肃矣闻其父死谓人曰我当逃归葬吾父遂归求父尸而得之负以渉河水伤胫至血出发母塜下尸而塞之乃还而众不之觉也呜呼此其所以为孝子者欤其子道章资高爽喜读书而遗山元公陵川郝公皆尝为诗文以美之雅善予一日状其父之孝行访予于易水之上且曰古者孝友虽庶人得书于史官而先人之孝行若是生无一命之旌而死遂无一言之托以传不朽为先人子者亦何以自立于丗今谋所以表夫墓惟先生实哀之言巳泣数行下呜呼予尚忍不铭君也哉君讳喜丗为保之清苑人其仕至佩金符其寿四十三其卒则歳乙未闰七月考彦妣乔母兄嘉其所娶实望族韩有妇德乡里称为韩孝妇其寿八十六男女三道昭道章裴氏女寅孙五温良恭俭让曾孙四元亚季德昌铭曰
呜呼蹈斧钺而致死犹渊氷之归全其死者藐焉此身之微其全者浩乎此心之天有累虽丘匪丘者存有圎虽石匪石惟文百丗之下有旌古而励俗者必名此曰孝子之原过者其式之孰独匪人

◆洺水李君墓表
君讳守通字彦诚姓李氏其先中山人五丗祖从太宋靖国间仕至朝散大夫因宦游至洺水爱其风土衍沃而占籍焉遂为洺水人高祖恵明中武举官武翼大夫同知鄜州节度使曾祖智静避靖康之乱隐居不仕祖德迁娶刘氏生君之考道元读书有立志动止以礼年五十即断家事关白就太一翁受道箓开别第以居娶张氏生二子长曰守进君其次子也君资乐易与物无忤喜施予善谈论能言汉唐五季事历历如数目前君旣故家且有才具故素为州郡所推择及金人南徙国朝迁诸州工人实燕京而隶邢洺者即举君授符而緫之后以将作如制数蒙宠赉已而不乐曰是身可役役于是邪遂委符归郷里歳时会耆老故人相与娯乐享年九十以至元九年十月二十有八日无疾而逝葬武道鎭先茔娶景州处士刘从直之女妇道母仪郷邑以为法先君二十年年五十八卒生男子三人长全福季全安皆早丗中子曰全佑女子一人适千户任某初东瀛先生萧錬师公弼有重名所与游皆当丗名士今上在濳邸屡以安车征之至则待以客礼其前后条对惟及治道而所荐举亦皆天下之选盖竒特之士厌于丗故而以方外自隐者也君以全佑幼有羸疾不任婚宦乃命弃家师事之今以斈识清修先赐号观妙大师再加纯一眞人深为上及皇太子之所眷顾焉二十五年春纯一遣使持君丗次行事请于予曰予家自朝散公起家两丗贵显后渐卑下爰至先考方图逺绍先业寻又弃去而以乐终今全佑老矣虽两被玺书而奉祠宫观之秩甚隆复不能追及先丗又旁无支属可以后吾亲者思所以慰吾亲惟有旌纪丘陇之一路耳平昔愿交吾子凡以是故今敢以是累吾子吾子其母辞呜呼吾纯一托迹玄虚旣老而能不忘其亲虽其天彝之秉自不容巳然予于是益信东瀛为竒特之士而其门人之所观感而得之者固如是乃为叙其始终且系之辞以识吾纯一之悲焉曰
天开兮地辟惟寅兮生人寅之所生兮有吾之先几亿万传兮延及此身如根而干兮如干而枝前旣有承兮后当有滋惕焉伤哉兮而息于斯禀丗短长兮厥初不齐不滑以人兮乃天之为稽伯阳之所崇兮曰生与慈彼绵绵其不辍兮由叚干而胶西物与道以为体兮今舎此其孰依惟纯一之超诣兮知反本之当悲渺黄鹤之翩翩兮过故墟而徘徊抚长楸而太息兮勤金石以告哀

◆处士冦君墓表
君冦氏讳靖字唐臣祖禹父曽耕于中山安喜陉号质行家君始力斈为士当金迁国汴梁河朔内附一军分戍鎭定间开府屈君为掾时约法未定刑赏惟意君所论一如平丗师出将吏额士卒输虏获为常君独不取惟受田募十户为屯以食汴梁旣破衣冠内徙者大为歉所苦君见之必尽力以恤天下旣定中书令耶律楚材奏疏遣使分诸道设科选士中者复其家终身择疏通者补郡县详议君旣中选仍署之县君曰向从事纷纷中思济人且自全耳今兵已戢获奉先人遗体守坟墓足矣尚复仕邪乃谢去隐居敎授安勤乐俭日为琴数弄读易一编即所居自号松溪翁其子三为关洛州郡恒得以佳山水恱亲篮舆孙拥琴尊僮随徜徉嘨咏超然物外自乐也君安重善下澹然无縁饰重以经渉丗故斈易见消长理故一意事内于凢得丧欣戚不乆留中甞偶为浮薄軰所陵侮旁观者怒欲前击君止之曰彼智不及相知故然是宜哀矜家有私口二三君叹曰物理有代谢是旣服勤我乆子孙宜不忍更隶之也悉毁劵释去年八十以至元甲戌秋九月三日无疾而终葬先茔东北以其配蒲水魏氏祔子男二长元亨幼失明精于术数次元德早以文学名天下相国廉希宪荐事今上濳邸从征江南自眞定宣抚司咨议历怀孟京兆判官迁知陜州再加同知岳州緫管转同知京畿都漕运使改燕南河北提刑按察副使今擢为两浙都转运使为政廉易姚左丞枢杨参政果王承旨盘皆作诗以美之女一嫁同里着姓甄氏孙男六曰某某女三皆嫁仕族因及拜君床下甞与闻其平生重以其子请宜铭以表君曰
阅衰或兴象消息也感彼更迭无终极也宁开灵台为乐国也早勤耋歌时所职也彼蜚冲天伸此屈也有繁孙枝本惟一也体君所学铭以易也
墓铭

◆武强尉孙君墓铭
戊申夏六月丁巳武强尉孙君以疾卒临卒疏其子继贤等曰吾以先丗泽生有四幸若等可勿忘金崇庆末河朔大乱凡二十余年数千里间人民杀戮几尽其存者以户口计千百不一余而吾与存焉一幸也其存焉者又多转徙南北寒饥路隅甚至髠钳黥灼于臧获之间者皆是也而吾未甞去坟墓且获尉郷县焉二幸也当其扰攘时侵陵逼夺无复纪序而吾四妺一弟俾皆以礼婚嫁今皆成家若与丗不相与者三幸也平居非强宗丗乱受陵暴自其分尔而吾乃为郷人所推遂得挺身树栅保千余家凡族党姻戚皆頼以安全四幸也吾挟是以没上有以承先人下有以遗若等无恨矣后卒十日附葬范原之先茔后葬三十有八年继贤始状其爵里且诵所遗言请予铭予按君讳善眞定武强人祖泰父成皆业农稸粟甞遇歳凶贷饥者不责偿歳癸酉我师畧河间君始以所保栅附大城以降得赐官修武校尉佩银符后以功迁忠翊金亡始罢诸鎭兵令各封赏有功者遂署本县尉以终娶李氏周氏张氏子男四人长即继贤奉训大夫知深州次继勲行军百户继忠本县诸军奥鲁长官继贞都元帅府知事独继忠为张氏子余皆周出也周年今九十康宁女四人皆适令族孙男九人弼承信校尉行军千户佩银符辅行军百户余尚幼铭三章章八句
天开洪炉若有所试彼纷枯荄秪以滋炽谓天不仁此独何存吁此何希彼独尔繁纷如仆僵君身堂堂荡焉崩离君闾熈熈吾幸所资一栅之力微有相之区区何及凉风至止缯纩不储哀哀履霜儿寒何需有兴吾诗孰不欷歔匪有所兴一尉奚书

◆易州太守郭君墓铭
金贞佑主南渡而元军北还是时河朔为墟荡然无统强焉弱陵众焉寡暴孰得而控制之故其遗民自相吞噬殆尽间有豪杰之资者则天必诱其衷使聚其郷邻保其险阻示以纪律使不相犯以相守望卒之事定而后复业凡今所存非其人则其人之子孙也呜呼盖亦无几矣而向之所谓豪杰者后皆眞拥雄城而为大官其子孙或沿袭取将相凡其宗族故旧与同事者亦皆布列在位享富贵之乐而其所頼以存及其子孙则为之臣民而服其役出租赋而禄之彼亦非幸也盖天以是报其功人以是报其力仅适其平而巳易之蔡国张公柔则当时开壁于易山诸砦者君其女兄子也君讳弘敬字仲礼易之定兴人曾祖安仁祖仪皆业农考彦成以醇谨勤力为蔡公所倚任甞摄行元帅事君性警敏美姿容读书善射蔡公器之复以女妻焉丁未授束鹿长庚戌迁易州太守壬子改完州易人以善政请于是复为易州时官制未立诸侯得自辟署曰长曰太守皆从一时之制云以甲寅三月十日卒以是月二十一日葬于河内之兆子男一人奉议大夫谦即夫人张氏出也后三十年谦泣涕来请曰谦不幸早孤今思所以报吾亲欲得先生长者一言以铭其墓托以不朽庶几少慰人子之心乃拜旣许又拜予迫于礼文谨且备而终铭之铭曰
生物为心乃厌其蕃自涓涓而洪河洪河滔滔沃之焦山曾不思造物之艰难顾兹方惨而有忻茁然硕果孰靳天心可观史氏命凡胡甚不仁斩首曰级书多是勤抑不知取赏于一时之所私事者乃所以受罚于千万丗公共之天孰不知忌此而独使道家为知言易山峩峩昔谁壁门易山之民今谁子孙为斯人之婿也为斯人之子也为易州者固宜斯人兹实其坟

◆郭君夫人张氏墓志铭
夫人讳文婉字丽卿姓张氏蔡国武康公柔之子年十有五嫁郭氏是为故摄行元帅事彦成之妇故易州太守弘敬之妻今奉议大夫谦之母也夫人之母毛氏金大兴尹王翛然之外孙贤而好礼故夫人生而有仪则时蔡公开国燕赵间隐然古方伯如郭氏皆所自署者夫人旣嫁能抑抑敬戒其舅姑夫子上下咸曰宜嫁十有五年而夫亡夫人复能以礼自将纲纪家政内而养老抚孤使丧祭婚宦皆以时外而事母夫人病尽忧至三刲股肉以进痈溃则亲为吮之无难色又三十年以至元二十一年五月二十三日以疾卒春秋六十以后五月一日合祔于河内夫氏之墓谦以状如右请铭夫铭葬非古也妇人綂于夫者特铭则尤为非虽然有则举之古今人子之心所同然者以是则为宜且瘗之将志其藏非以表白也虽妇人亦宜铭曰观法于坤阴敎之师婉彼夫人秉是壸彝于赫公族莫敢我夷姑得而妇夫得而妻及兹孤惸毅然有守哀哀良人母恤尔后姑曰予妇儿曰予母属曰予主以左以右盛忘其贵忧安其勤士难其兼妇乃有人宜寿以乐钧其报施亏之又亏孰主张是彼将有特自献其天其天维何河内之原得从以藏魄没其宁幽文象德匪事着明

◆新安王生墓铭
新安王纲居母丧以哀毁致疾继而其父病作而纲竟以忧终其师容城先生为铭其墓其辞曰
礼之未制也人或径情人之未知也礼有失平生制礼之后为学礼之人不俯就之而夭祸是婴如九原之可作将声言以责生虽然出继有嗣终养有兄生没其宁事有过厚薄俗可惊吾当作铭

静修先生文集
卷之十八
记

◆驯鼠记
心之机一动而气亦随之迫火而汗近氷而栗物之气能动人也惟物之遇夫人之气也亦然鼠善畏人者也一日静坐有鼠焉出入怀中若不知予之为人者熟视之而亦不见其为善畏人者予因思先君子甞与客会饮于易水上而群蜂近人凡扑而却之者皆受螫而先君子独不动而蜂亦不迫焉盖人之气不暴于外则物之来不激之而去其来也如相忘物之去不激之而来其去也亦如相忘盖安静慈祥之气与物无竞而物亦莫之撄也平吾之心也易吾之气也万物之来不但一蜂鼠而巳也虽然持是说以往而不知所以致谨焉则不流于庄周列御冦之不恭而不巳也至元七年十一月三日记

◆椟蓍记
蓍之在椟也寂然不动道之体立所谓易有太极者也及受命而出也感而遂通神之用行所谓是生两仪两仪生四象四象生八卦八卦定吉凶吉凶生大业者也犹之图也不用五与十不用云者无极也而五与十则太极也犹之易也洁静精微洁静云者无极也而精微则太极也知此则知夫椟中之蓍以一而具五十无用而无所不用谓之无则有谓之实则虚也而其数之流行于天地万物之间者则亦阴阳竒偶而巳矣故自挂扐之竒而十二之则阳竒而进之不及夫偶者为少阴阴偶而退之不及夫竒者为少阳而四之则三四五六合夫画竒全偶半合夫数而画亦于是焉合其多少则合其位之阳少而阴多故有自一进一而为偶自偶退一而为竒之象也自过揲之策而十二之阳竒而退之不及夫偶者为少阴阴偶而进之不及夫竒者为少阳而四之则六七八九合夫数竒三偶二合夫画而数亦于是焉合其多少则合其数之阳实而阴虚故有自一虚中而为偶自二实中而为竒之象也盖挂扐之竒径一而过揲之竒围三而挂扐过揲之偶钧用半也故分挂扐过揲而横观之则以阴为基而消长有渐分四象而纵观之则亦以阴为平而低昻有渐其十二之则自右一而二自左二而三其四之则自右三而六自左六而九如水之流行触东而复西其消长则其自然之沦漪其判合则其盈科而后进者也此皆自夫一行邵子之说而得之知此则知夫误推一行三变八卦之象谓阴阳老少不在乎过揲者为昧乎体用之相因而误推邵子去三用九之文谓七八九六不在乎挂扐者又昧乎源委之分也由此而极其竒偶之变以位则阳一而阴二也以数则天三而地两也初变之径一而围三以为竒者三而得之是以老阳少阴之数多也后二变之围四用半以为偶者二而得之是以少阳老阴之数少也分阴分阳则初一变皆竒而后二变皆偶也迭阴迭阳则去挂一初一变皆偶而后二变皆竒又如毕中和天地人之说也其变也自一生二二生四而又四之四生八八生十六而言则画卦之象也自四乘而十六十六乘而六十四则重卦之数也故初变而得两仪之象者二画卦之数也再变而得四象之象者四画卦之数也三变而得八卦之象者六画卦之数也自两仪之阴阳而言其用数则干兊离震皆十二而巽坎艮坤皆四也自八卦之阴阳而合其体数则干坎艮震三十二而巽离坤兊三十二也自二老二少之阴阳而言其饶乏之数则又如四象之七八九六也六变而得四象之画则毎位之静变往来得十画卦之数也又二画则緫其数矣其数也皆静者为多变者为少而一爻变者居中其静与变皆老阴为多老阳为少而二少居中积画成卦则毎卦之静变往来得十五画卦之数也又三画则緫其数矣其数也亦皆静极者为至多而变极者为至少而又一爻二爻进退于其间其静与变则皆坤为至多干为至少而三男三女进退于其间因而重之则毎卦之静变往来得三十画卦之数也又六画则緫其数矣其进退多少皆与八卦之例同也此皆自欧阳子七八常多九六常少之一言而推之与夫后二变不挂不知其为阴而使二老之数与成卦同二少之数与二老同而参差益甚其初一变必钧不知其为阳而于乾坤六子之率勉强求合乃若四十九蓍而虚一与五十蓍虚一而挂二者固有间矣此以蓍求卦者也若夫以卦而求变也则自夫交易巳成之体为变易应时之用由两仪而上自纾而促八卦循环而其序不乱以逺御近以下统上而皆有文之可寻也以变而求占也则自静极而左之一二三四五自动极而右之一二三四五极自用其极而一则专其一居两端而分属焉二则分其爻居次两端而分属焉动则上爻重而静则下爻重也三则分其卦居中自为两端而分属焉前则本卦重而后则之卦重也动中用静静中用动静多主贞动多主悔而皆有例之可推也然自此而极言之则以六甲纳之其卦之序不乱也以互取之其序有渐而亦不乱也以伏求之其序亦有渐而不乱也以丗位反图而推之则一而二二而四四而八八而十六进退有序逆顺以类而不乱也以策数即图而考之则在两仪而一消长在四象而二消长在八卦而四消长在十六而八消长在三十二而十六消长故长中八消消中八长皆震为巽之消而坤为干之消巽为坤之长而干为震之长而不乱也以揲变之数应图而推之则其多少又合乎一一为干八八为坤以少为息以多为消而亦不乱也是则按图画卦揲蓍求卦莫不脗合矣然而朱子犹以大衍为不自然于河图而变揲之左可以形右卦画之下可以形上者又以为短于龟也其三索之说则一行有成说旣取之于本义后复以为不必然而卦之阴阳之竒耦画与位合则大传有明文旣着之筮说而不明言于启蒙是又恐后人求之过巧而毎遗恨不能致古人之详者也若以竒策之数合之圎图之画则四十八一卦之画也其竒之十二即干之阴而策之三十六即其阳也三十六自九进而得之也九阳也三十六亦阳也全阳也其竒之二十即兊离之阴也而策之二十八即其阳也二十八自七进而得之也七阳也二十八阴也阳合于阴也其竒之二十四则坤所去之半也而策则所用之二十四阴也二十四自六进而得之也六阴也二十四亦阴也全阴也其竒之十六即艮坎自上所去之十六也而策之三十二即其所用之半并上所余之八阴也三十二自八进而得之也八阴也三十二阳也阴合于阳也其震巽之不用则犹干之不用阴坤之不用阳也其竒策之八方数之变也挂扐之六圎数之变也此邵子之说也然前之竒策之所当阴不若阳之齐后之六八之所应圎不若方之备是必有深意也第未能考而知之又不知朱子之意以为如何此因椟蓍而记之至元十年春二月吉日椟成记

◆麟斋记
编修王之才治春秋而专门左氏者也甞有取于获麟之义名其所居之室曰麟斋而请予记之夫获麟仲尼作春秋所书之一事尔而春秋之义非居所系于此者欧阳氏固已言之于前矣然春秋之时仲尼实天理元气之所在而与浊乱之气数相为消长于当时如麟者则我之气类也其来也固非偶然而来也然而斯气之在当丗者盖无几焉在彼之气足以害之在此之气不足以养之由麟可以卜我之盛衰由我可以卜丗运之盛衰而圣人固不能恝然于其获也谓之致麟可也谓之感麟亦可也皆理之所不无者虽然圣人之作春秋因天道人事自成之文从而文之其义皆因事而寓焉安可曲为一定之说也虽然子旣有取于麟则吾不得嘿嘿于麟矣夫麟之所以为麟者乃天地之所以生而人之所以能为天地之心者也在春秋则圣人所赏之善也在易则圣人所指之阳也而人之所未甞一日无者也苟自吾身之麟而致之则凡害人者如长蛇如封豕如饕餮如梼杌莫不消铄荡涤于魑魅之域而天下振振皆吾气湛行之地矣今圣人虽不得尽其所致于当时然其所以扶此抑彼者而斯麟固已麟于万丗矣子之读春秋者予知子将思有以麟夫一斋而已也虽然予于圣人剥庐闭关之戒见圣人之拳拳于此乃叹鳯鸟之不至伤鲁麟之致获之心也呜呼麟乎又当以圣人之心为心而自麟其麟也夫年月日记

◆辋川图记
是图唐宋金源诸画谱皆有评识者谓惟李伯时山庄可以比之盖维平生得意画也癸酉之春予得观之唐史曁维集之所谓竹馆柳浪等皆可考其一人与之对谈或泛舟者疑裴迪也江山雄胜草木润秀使人裴回抚卷而忘掩浩然有结庐终焉之想而不知秦之非吾土也物之移人观者如是而彼方以是自嬉者固宜疲精极思而不知其劳也呜呼古人于艺也适意玩情而巳矣若画则非如书计乐舞之可为修已治人之资则又所不暇而不屑为者魏晋以来虽或为之然而如阎立本者已知所以自耻矣维以清才位通显而天下复以高人目之彼方偃然以前身画师自居其人品已不足道然使其移绘一水一石一草一木之精致而思所以文其身则亦不至于陷贼而不死苟免而不耻其紊乱错逆如是之甚也岂其自负者固止于此而不知丗有大节将处已于名臣乎斯亦不足议者子特以当时朝廷之所以享盛名而豪贵之所以虚左而迎亲王之所以师友而待者则能诗能画背主事贼之维軰也如颜太师之守孤城倡大义忠诚盖一丗遗烈振万古则不知其作何状其时事可知矣后丗论者喜言文章以气为主又喜言境因人胜故朱子谓维诗虽清雅亦萎弱少气骨程子谓緑野堂宜为后人所存若王维庄虽取而有之可也呜呼人之大节一亏百事涂地凡可以为百丗之甘棠者而人皆得以刍狗之彼将以文艺高逸自名者亦当以此自反也予以他日之经行或有可以按之以考夫俯仰间巳有古今之异者欲如韩文公画记以谱其次第之大槩而未暇姑书此于后庶几士大夫不以此自负而亦不复重此而向之所谓豪贵王公或亦有所感而知所趋向焉三月望日记

◆退斋记
老氏其知道之体乎道之体本静出物而不出于物制物而不为物所制以一制万变而不变者也以理之相对势之相寻数之相为流易者而观之则凡事物之肖夫道之体者皆洒然而无所累变通而不可穷也彼老氏则实见夫此者吾亦有取于老氏之见夫此也虽然惟其窃是以济其术而自利则有以害夫吾之义也下将以上也后将以先也止将以富也俭将以广也哀将以胜也慈将以勇也不足将以无损也不敢将以求活也无私将以成其私也不大将以全其大也柔弱将以不为物所胜也不自贵将以贵也无以生将以生也知洼必盈于是乎洼知弊必新于是乎弊知少必得于是乎少知朴素之可以文于是乎为朴素知溪谷之可以受于是乎为溪谷知皦之势必污盈之势必溢锐之势必折于是乎为婴儿为处子为昏闷晦寂曰忿曰武曰争曰伐曰矜凡物得以病之者皆阉焉而不出知而示之愚辩而示之讷巧而示之拙雄而示之雌荣而示之辱虽出一言而不令尽其言事则未极而先止也故开物之所始成物之所终皆捭焉而不与而置巳于可以先可以后可以上可以下可以进退可以左右之地方始而逆其终未入而图其出据会而要其归阅衅而收其利而又使人不见其迹焉虽天地之相荡相生相使相形相倚相伏之不可测者亦莫不在其术中而况于人乎故欲亲而不得亲欲踈而不得踈欲贵而不得贵欲贱而不得贱欲利而不得利欲害而不得害其关键槖钥不可窥而知其机纽本根不可索而得其恍惚杳冥不可以形象而抟执也呜呼挟是术以往则莫不以一身之利害而节量天下之休戚其终必至于误国而害民然而特立于万物之表而不受其责焉而彼方以孔孟之时义程朱之名理自居不疑而人亦莫知夺之也中山滕君仲礼早以学行知名而为人则慷慨有才节者也以退名其所居之室旣以宁失于有所不为戒在于无妄之往自铭矣而又请予文以记之予固知仲礼之不为老氏之退者然亦岂眞失于有所不为者也夫有所不为者蔽焉而不知举变焉而不知通固滞焉而不知所以化而其终亦至于误国而害民然要之则知不足而巳矣而人亦得而责之而彼亦无所逃其责焉非如为老氏者之以术欺丗而以术自免也予喜仲礼之退而又欲其愼其所以退也故极言二者之失至元丙子八月旣望容城刘某记

◆饕餮古器记
金台田景延蓄一铜器若古尊彝其象拱泉而垂腹臝其面而坐则人焉河东元裕之为之考定其为古器无疑而谓其象则饕餮也景延遂以刘敞吕大临例而图之欲以张博古之本焉而且请予记之呜呼人之于古器物也强其所不可知而欲知之则为博物之增惑也舎其所不可知而特慕其古焉则为玩物之丧志也为增惑为丧志皆非知好古者也舎其所不可知者而求其所可知者则古人之所以为戒者在我矣因其所可慕者而思其大可慕者则古人之所以为古人者自此而得矣求知是知也求慕是慕也则人之于古器物也固有可为致知之一明德之端者矣夫如是则吾惟恐景延之不好古器然亦恐景延终将不好也至元丁丑十月朔容城刘某记

◆何氏二鹤记
户部尚书何仲韫鎭姑孰时所畜鹤有雌雄不杂处者两凡鹤之被畜者多不卵而其雌卵二他虽卵而不生而二卵皆生他虽或生亦不长息而死今卵而生者巳翩然二鹤矣南州士大夫名以瑞鹤而请其说于子天人天地之心也心固可以帅夫气而物则气之所为也故物有自我而变者而鹤何瑞之有焉苟我之积于中而发于外者莫不蔼然慈祥则彼物之浮沉于吾气之中者虽万物失所而独全其生虽气类暴悍而独顺其性故猫有相乳者鸡有哺狗者夫物固不得而自知之也今何氏之鹤能有别复卵而育也在仲韫必有以使之然者虽然自物而推之人自家而推之国吾之志所得而帅吾之气所得而育者二鹤而巳乎至元十六年九月朔容城刘某记

◆归云庵记
易有郷曰凌云郷有道庵曰归云郷民刘用之所作也用家有田千余畒水硙二区白金二千两性薄于自奉而喜施予乃并其居筑老子祠祠侧为环堵十余客有学老氏之静者延而居之凡衣食皆给焉使得一意于学而无事相往来如是者二十年其田财费以尽而用亡矣客亦散矣今但有奉祠者数人而巳呜呼用亦勤矣哉盖闻燕山窦氏之风而兴起者惜其智力止及于此而巳也昔予游西山过其郷而裴徊者乆焉见其山水雄胜云烟竒丽慨想一时宾主之乐不觉有飘然遗丗泠然长往之志也至元丙戌用之女夫邓渊拜予请纪石以旌其事子问用他所行曰甞收癃老十余人养之家终身焉又通疡医以药授病者不责偿问用时环堵客曰往往以道术知名亦有被征车赐眞人文师号者问今奉祠谁曰丈人时客崔征士之徒也问筑祠始末曰今五十年矣问祠所里名曰沈也余于是念畴昔之经行伤有志之不就取老氏之旨为归云之章授今奉祠者俾歌之以为歩虚之变焉惟灵居兮大无邻旋一气兮凝云忽乘之兮下览思明示兮德之门相彼髦士兮尚不称老况干之尊兮有严其昊孰守虚柔兮恒处子道眷兹人兮与俱命白云兮前驱渺何方兮故域云遥遥兮踟蹰是年三月望日容城刘某记

◆高林重修孔子庙记
安肃高林里距吾居五十里闻有孔子庙枉道而拜焉询其创始复兴之由里之耆老刘祯等言庙起于五代之际乆乃废毁金大定间郷先生孙直卿率里中豪族卢刘田三氏始修葺之迄今至元庚辰圯坏几尽祯刘氏孙也复率卢氏子孙共継先志经营于其年之春逮明年秋庙貌旣尊乃兴祭器以祀事告成且为郷约春秋释奠之礼俾可以继里人自以非学者而祀先圣恐踰礼制请就质焉予按礼释奠于先圣先师谓学诗书礼乐者各以所习业而祭其先师也孔子岂诗书礼乐专门之师邪旣非诗书礼乐专门之师岂学官所得而私者邪诗书礼乐之官且不得而私又岂后丗俗儒记诵词章者之所得而私也礼饮食必祭祭先造饮食者也盖以吾之所以享此者斯人之力也孔子立人道者也今吾之所以为人君君臣臣父父子子而不沦胥于禽兽之域者其谁之力欤于一饮食而知报其力于此而不知所以报焉惑矣诸君其勉行事无懈祯等曰诺且请书其辞于石并记歳月之始末云又明年秋九月晦日容城刘某记

◆游高氏园记
园依保城东北隅周垣东就城隐映静深分布秾秀保旧多名园近皆废毁今为郡人所观赏者惟是予暇日游焉甚乐园之堂其最高敞者尚书张梦符题为翠锦或者指之谓予曰此贵家某氏之楼也今甫四五十年耳巳撤而为是矣嘻人其愚哉非不见之复为是也奚益予闻之大以为不然夫天地之理生生不息而巳矣凡所有生虽天地亦不能使之乆存也若天地之心见其不能使之乆存也而遂不复生焉则生理从而息矣成毁也代谢也理势相因而然也人非不知其然也而为之不巳者气机使之焉耳若前人虑其不能乆存也而遂不为之后人创前人之不能乆有也而亦不复为之如是则天地之间化为草莾灰烬之区也乆矣若与我安得兹游之乐乎天地之间凡人力之所为皆气机之所使旣成而毁毁而复新亦生生不息之理耳安用叹邪予旣晓或者复私记其说至元辛卯四月望日记

◆种德亭记
赵郡王允中其先太夫人所居之堂而郧城先生名以善庆且为之记允中别筑亭为游息之所而寓轩先生题为种德求予记之予闻或有疑夫善庆种德之意若重出者盖不知二公命名之意其脉络所属有宾主之分焉堂之名自我泝而上之也而我为承其庆者也亭之名自我沿而下之也而我为有所种者也就夫种以譬之如去歳之所种所以给夫今歳之用也而来歳之用所以仰夫今歳之种也一不种焉则其用也从而穷矣今允中之所以承其庆者旣有所自而其实亦见于堂之记矣其后人之所以承于我者必将自允中而出之予甞因是而求允中之心三为廉使未甞不以赈恤罢民平反冤狱为事使河南时奏罢鎭南郎将为民害者一人力出良家误为豪右所臧获者百余口此虽皆人所不敢为者然未足以知允中也至于陈请省台严江浙鬻子之禁上书天子论国家储副之重使河南而哀江浙守一官而忧天下此可以见其心之忠诚恻怛之至也由是而观之允中固不愧斯序之名而斯亭也其将复为子孙善庆之堂矣二名相因当反复无穷又何患其意之重出也邪至元壬辰八月望日容城刘某记

◆鹤庵记
或贽大经鹤二畜庭中遂名其庵鹤一日问予曰子知我鹤名庵也何哉予曰此在我而不在鹤夫乐水者吾见其知之周流同于水也乐山者吾见其仁之重厚同于山也大经之机警高亮游心闲逺发为文章清雄婉丽可以鸣一时而传后丗此非同于鹤者乎故闻其声见其形欣然而恱非鹤可恱也我之同于鹤者使之然也大经曰予之于鹤非但恱之而巳也子其为我更思之予乃顾鹤而叹曰谓大经为厌丗俗之卑隘不可与处思欲高举逺览而与此游邪则其心狭矣谓大经为以巳之轩昻超卓势利不可得而覊縻之姑引此以自况邪则其心矜矣狭与矜大经不伪也然则名庵之意果安出邪予观古人之敎凡接于耳目心思之间者莫不因观感以比德托兴喻以示戒是以能收万物而涵其理以独灵如黄鸟之章孰不赋之而圣人则曰于止知其所止夫斯鹤之呼之不来长鸣下趋亦常事耳而子瞻乃叹其为难进易退盖亦黄鸟之遗意也由此而推之其游于阴知养也感夜半识时也鸣则闻于天飞则一举千里有本也其动也节其鸣也律用和也月白风清徘徊伫立玩此数者于缟衣玄裳之外宁无起予者乎名庵之意或出于此大经曰得之矣至元壬辰冬十月望日刘某记

静修先生文集
卷之十九
序

◆赵征士集注阴符经序
予读阴符经观天之道执天之行矣尽矣此言其体之自天而人者也天有五贼见之者昌即观天之道也五贼在心施行于天宇宙在乎手万化生乎身即执天之行也此言其用之自人而天者也天性人也人心机也立天之道以定人也此则言圣人之兼体用以天道立人极者也天发杀机龙蛇起陆则非天性矣人发杀机天地反复则为人心矣天人合发万化定基则又立天之道以定人者也夫苟不以道定焉则天人判而二以道定焉则天人合而一二之则机过而相悖一之则机定而化行化行则天地位万物育而君臣父子各得乎天理而止其所矣性有巧拙可以伏藏九窍之邪在乎三要可以动静此希天希圣之功而所谓执天道见天贼立天道合天人者其本皆出乎此也盖九窍之邪未除则不能静而常动若以三要为害而絶之则又一于静而不动也惟知夫九窍之邪在乎三要克其邪而反其初则可以动静矣其所谓动静者即朱子之所谓动未甞离静而静非不动者也其天人合发万化定基则动而未甞离静者也而杀机则动之过者也火生于木祸发必克奸生于国时动必溃知之修炼谓之圣人夫火克奸溃以其大者而言之则龙蛇起陆天地反复之谓也以其小者而言之则九窍之邪也知之修錬以其大者而言之则立天之道以定人之谓也以其小者而言之则伏藏动静也此其言之自相发明若无所容夫说者而中山赵征士才卿之集注近百家几数万言其志亦勤而学亦博矣陵川郝侍读旣为序之复因外舅郭公请一言于予予谓经之出处意义则前人巳尽之而其广衍推称则郝序又无遗者若兵家及养生家之说予又未暇熟读而悉知之特疑蔡氏中篇所引民可使由之不可使知之之说若非正学之语而有害夫道者岂蔡氏早年之说邪赵君必能考夫此故书以问之至元八年四月望日容城刘某书

◆内经类编序
近丗医有易州张氏学其于书虽无所不考然自汉而下则惟以张机王叔和孙思邈钱乙为得其传其用药则本七方十剂而操纵之其为法自非暴卒必先以养胃气为本而不治病也识者以为近古而东垣李明之则得张氏之学者而其论著治验略见遗山集中鎭人罗谦甫甞从之学一日过予言先师甞敎予曰夫古虽有方而方则有所自出也钧脚气也而有南北之异南多下湿而其疰则经之所谓水清湿与湿从下受者也孙氏知其然故其方施之南人则多愈若夫北地高寒而人亦病是则以其嗜酮乳而且以饮多饮速为能故也此则经之所谓饮发于中跗瘇于下与榖入多而气少湿居下者也我知其然故我方之施于此犹孙方施之于南也子为我分经病证而类之则庶知方之所自出矣予自承命凡三脱藁而先师三毁之研摩订定三年而后成名曰内经类编敢望吾子序夫内经十六卷素问外九卷不经见且勿论姑以素问言之则程邵两夫子皆以谓战国书矣然自甲乙以来则又非战国之旧矣自朱墨以来则又非甲乙之旧矣而今之所传则又非战国之旧矣苟不于其所谓全书者观其文而察其理焉则未有识其眞是而贯通之者今先生之为此也疑特令学者之熟于此而后会于彼焉耳苟为不然则不若戒学者之从事于古方而学者苟不能然则不若从事古方者之为愈也罗亦以为然予闻李死今三十年罗祠而事之如平生薄俗中而能若是是可序年月日刘某序

◆篆隶偏傍正讹序
小学之废尚矣后丗以书学为小学者岂以书古之小学六艺之一乎夫古之小学果专于艺而巳乎而其艺果止于书而巳乎而今之所谓书学者又果古人之所谓小学者乎夫古人之于书也点画顚末方圜曲直一出于法象之自然非可以容一毫人力于其间者而幼学之士盖欲即此而知其事物义类之所在因其形而求其声焉而巳矣是皆天理人事之所当为非有一毫慕外为人之私也若夫后丗则虞有不知其姓而颜有不知其名顚倒侧媚惟妍而巳矣而况于学者乎呜呼丗变降矣虽一艺之微亦莫不然可胜叹哉予今敎授余二十年每欲令初学者移临摸法书之功而求知夫偏傍之所以相生篆隶之所以相因分六书为类而以次习之顾力有未暇者焉今田君景延纂集凡隶书之形虽相近而篆实不同如奉泰奏秦春者为一书非惟使为篆者不以隶而误而亦使为隶者知以篆为本真有用之书也名曰篆隶偏傍正讹而请予序之予因伤古道之不复叹予志之不就而喜景延之勤笃也故为之书至元丙子八月旣望序

◆庄周梦蝶图序
周寓言梦为胡蝶予不知何所谓也说者以为齐物意者以蝶也周也皆幻也幻则无适而不可也无适而不可者乃其所以为齐也谓之齐谓之无适而不可固也然周乌足以知之周之学纵横之变也盖失志于当时而欲求全于乱丗然其才高意广有不能自巳者是以见夫天地如是之大也古今如是之逺也圣贤之功业如是之广且盛也而巳以渺焉之身横于纷纷万物间无几时也复以是非可否绳于外得丧寿夭困于内而不知义命以处之思以诧夫家人时俗而为朝夕苟安之计而不可得姑浑沦空洞举事物而纳之幻或庶几焉得以猖狂恣肆于其间以妄自表于天地万物之外也以是观之虽所谓幻者亦未必眞见其为幻也幻且不知又恶知夫吾之所谓齐也又恶知夫吾之所谓无适而不可也吾之所谓齐也吾之所谓无适而不可也有道以为之主焉故大行而不加穷居而不损随时变易遇物赋形安往而不齐安往而不可也此吾之所谓齐与可者必循序穷理而后可以言之周则不然一举而纳事物于幻而谓窈冥恍惚中自有所谓道者存焉噫卤莾厌烦者孰不乐其易而为之得罪于名敎失志于当时者孰不利其说而趋之在正始熈宁之徒固不足道而丗之所谓大儒一遇困折而姑籍其说以自遣者亦时有之要之皆不知义命而巳矣虽然周巳矣其遗说亦其梦中之一栩栩也吾从而辩之冝无与于周矣然以周观之则不若休之以夭均故即其图而戏之曰图汝者画辩汝者书书与画无知也图汝者之心及吾之辩汝之心未发无有也旣发亦无有也以其无所知无所有者而观之安有彼是旣无彼是安有是非周而有知则必曰吾恶乎知之使读者作色于前发笑于后乃所以齐之也图周者皋落杨内翰而序图者刘某继序而题咏者京师之才大夫也

◆送郝季常知颕州序
名家之子弟处天下之至易而亦处天下之至不易苟能勉焉自立而少异于众人则皆得因縁冯藉以立事功苟为不然在他人未必遽得贬斥而巳为清訍所不容矣季常于其兄使宋之二年请介行人以问罪遣之而宋人不纳后十年又请焉下大臣会议以为不可明年又请焉不得巳复遣之至建康而还几死者凡十数其事虽无成而其可与有为者于此亦可以见之旧甞从一授诗书又知其为有志者今其将为州于颕也载米与币而过予以别且请予有以告之予无以告子也子行矣予固巳言之矣勉其所以处天下之至易愼其所以处天下之至不易者而已矣予无以告子也容城刘某序

◆送翟判官序
予昔闻翟氏之先人有隐德于人其事甚悉存之于心有日矣特未有以信之者也渡江之役而良佐与焉自江淮抵闽越触炎热瘴疠遂病不起时气运方厄而南北之人病死相籍奄然一息孰能胜之人固不望其生巳亦不复以生理自念矣及还则郷里虽惊其至然形容非昔而生气若夺识者尚忧之后二年予居山中忽报云新除江州路判官来访出应则隐然昔之良佐也凡事有智数之所不能测者必有一定之天存乎其间昔予所闻于是乎有以信之矣良佐好善喜读书今将为政矣其思夫天人之际虽反复变乱之极以人胜天以文灭质而气失其平其所谓一定之理者固未甞有毫发僭差以负于我则其政必有异于人者矣子行矣予将观子矣登庐山泛九江裴徊于濂溪白鹿之间以致其高山景行之意而良佐见轻舟凌波隐见垂纶长啸鼔枻而歌如太康之渔父者其必我也

◆送张仲贤宣慰淮东序
东南富山水之竒秀而限于南北不得周游而历览之使人恒鬰鬰不乐而若有所失自宋亡百五十年之分裂一日复合凡东南名胜之迹一目万里而惟其所欲焉此固不屑屑于当丗以观物自娯者之所乐得也方天下无事事有纲纪士以才能自负者每以无以自异于中人而不得尽其所有者以自叹今沿江南北皆我所新有民不习静而多变有弊以革有害以除此亦有志于当丗以有为为事者之所乐得也尧山张仲贤出金源名族少甞为刀笔吏武安乐舜咨道之令斈乃能丗其儒作诗文有逺意颇喜读内典于丗味虽甚薄而其可以有为与其所欲有为者则磊磊固在自省掾出参山东眞定诸幕入而为京官复出而同知宣德虽皆有能声然视其所存则百不一二施今宣慰淮东则其所也将行也而访予山中予闻其有是行也而东呉西楚宛然吾扁舟之上矣故吾与仲贤之意向虽殊而得其所乐则一乃举觞引满各尽平生旣而复与之盟曰今公与予固乐矣然未眞得其乐也或秋风春水我将图南公与贤州牧郊迎于淮海之间予因访淮东之父老及公之僚佐得公之所施设于是以大白寿公而公乃指顾江山之胜槩者以酬我于是时予二人之乐又将不止此而巳也仲贤曰然谓旣有盟不可不载之辞故书以赠其行容城刘某序

◆静华君张氏墨竹诗序
古之男女各有学其所学亦各有次第而莫不以德行为本如男子之所谓六艺女子之所谓妇工虽皆其所当能而必用之者亦各居其末焉然其所谓艺与工者乃内外之职男女之功各有常分者也盖不惟不敢相越而知之亦有不暇者焉是以诗书六艺之文妇学不得而与之诗书六艺且不得而与之而况后丗之所谓书札绘画虽男子亦所不暇者而妇人又安得而与之哉使其天资之美有不待学而能之者亦但当自寓而巳至于藉是以求知而传永乆则为外事明矣又暇屑屑于是邪静华君张氏蔡武康之女嫁为乔氏妻而金源名士王翛然元裕之皆其外氏之亲表故其家学遗泽蔚有风范而君之贞静端洁其气类之合又有与竹同一天者故素善墨竹而元郝诸公见之因为诗赋以比其德君皆不与知也而乔氏集成一卷请予序之将并刻之石焉昔欧阳永叔作五代史叙王凝妻于杂传之中朱文公删定楚辞録胡笳于反骚之后盖不无望于后丗之为士者矣予因歌黄鲁直咏姨母李夫人墨竹人间俗气一点无健妇果胜大丈夫之句乃慨然为书之读者亦当知予之书君者不在此而在彼并叙男女之学古今之变庶其又有知所趋向者焉至元辛巳二月旣望容城刘某序

◆赐杖诗序
至元二十九年春上赐侍卫都指挥使王公庆端西土所贡雕玉杖公旣捧以拜天下闻之作诗而美之者五十余首公分为三卷命某为序某曰夫古人自授田百畒含哺鼓腹以至于列土分封万钟千驷凡上之所以赐下者宜随其分位而无不足焉盖其职然也非有所为而赐也自力田以租至于御金革而理庶务凡下之所以勤上者宜随其分位而无不尽焉亦其职然也非有所为而勤也上之人若曰是可以鼓舞之也是可以驾御之也以是而赐焉其下亦曰私恵之可怀也厚赏之可致也以是而勤焉则不惟非所以为君臣之义而其更相责望之间一有不至则其职从而亏矣后丗君臣之不终也其以此与然则臣之于君之赐也冝如何哉曰敬之而巳矣荣之而巳矣如古人之正席先甞乘服以拜者是也某旧闻公甞被锦衣貂裘之赐惟于廵卫锡宴则服之及退则袭而藏之惟谨盖知是礼也今其于杖也其所以敬而荣之者亦必有以处之矣此则诗人巳畧言之若夫圣上以如天之仁推赤心于天下必不以一杖之故遽图责报于臣下而公之平昔以忠勤着闻盖出于性分之所固有而行其职分之所当为必不以一杖之故然后加勉于国家此虽诗人之所共知而其言则未有及之者也敢以是为序而补其阙云明年二月望日刘某谨序

◆都山老人九十诗序
庆都之山有老人焉姓刘氏少值兵乱未甞一日去郷里而兵亦不犯之今年九十尚无恙子孙满前田园如故而老人不知其老也燕赵诸公作诗而寿公者甚多其子式集为一卷将时讽咏之以侑捧觞之乐焉复请予书其事而序之予读而窃有感之者金源贞佑迄于壬辰河之南北兵凶相仍生意殆尽而先儒所谓天下萧然洪水之祸盖不至此者惟是时足以当之夫天地气运坏乱若是而人物生乎是气之申者乃所谓命也将何术以逃之哉而老人居南北之冲乃若与丗变不相与者岂气禀之异虽天地之运亦不得而夺之邪抑存之深而积之乆者有以胜之邪或偶然也是固不可得而知之矣然而此老人之所以自寿者也夫人子之所以寿夫亲如恱其心志而安其起居时其寒温而节其饮食者又非一也今老人九十而康强由是而登上寿一歩武之间耳式其勉之子欲我序九十诗而巳乎年月日容城刘某序

◆寿史翁百歳诗序
翁年九十六百歳举盈数也翁保定祁人有子今为郡从事从事先为宰府掾请出求为郷郡以翁故也尹以下闻从事有亲年及百拥车骑持酒肉造翁为寿敬老也亲宾佐也夫人生满百举丗无几唐人称九十为人瑞况百歳乎汉官仪三老五更取男女全具者盖以男女全具为可贵也宋故事民百歳男子官妇人封仕而父母年九十官封如民百歳盖以有子而仕为尤可贵也今翁旣百歳又有子而仕仕而又为郷郡其为人所歌咏之也宜哉至元辛卯二月望日樵庵序

◆廉公恵更名序
故相廉公嗣子公恵旧名孚以其于兄弟之名字形取类为不合也盖甞请于公而未及更今虽巳孤而意恒若有阙焉者遂谋于予而更之曰怡而以告诸家庙焉盖亦礼之变也而其取名之义则有取于兄弟雍睦之义也盖公之临终也以诸子恪恂等皆幼而公恵独长恳恳目诸子而属之也今其设心以为旣以一名字形于兄弟不合且必求其合焉而后巳而其取义则又专在于兄弟之义也以是而日警省焉先训之不忘也其庶几乎至元戊子十月旣望容城刘某序

◆古里氏名字序
呉景初请予制其子名自叙其为女眞人其子石伦为金大将为金死本姓古里氏以女眞诸姓今各就其近似者易从中国姓故古里氏例称呉已数丗矣予闻之大以为不可夫姓氏乃先丗有所受而传之子孙其脉络截然有不敢毫髪乱者今非有所禁而自絶本根附于他裔顾乃因仍苟且徇于流俗而不恤彼儿子之名何所不可而反以为问乎今先为正其姓然后名其子承字之延伯盖示其不忘所天而且有所贻也如是则古里氏其将为着姓矣后丗子孙虽欲改之其可得乎呜呼承也其勉听之哉至元庚寅重九日牧溪翁序

◆徐生哀挽序
至元十二年秋九月徐生景岩卒其疾革也泣谓予曰养未终学未成卄六年而死亦虚生也欲吾子一言于石庶其不朽以少慰焉幸终平昔之爱而无遗死者之恨其遗言于父佑及其故人徐子怿亦然呜呼以生之明敏而未冠能文章旣长而讲学不辍夫岂不知其为学初不为不朽计而所以不朽者又不在夫人之一言而人之一言果可以托以不朽者又不必区区之石也今其哀恳如是岂其气方英锐迈往之际而天遽然折夺之其中有不能自巳者乎即此而观其所志使天假之年或有以致夫眞不可朽者亦未可知也欲勒铭表墓或分有未宜乃叙生之才志有如此者率同志为辞以哀之亦庶几乎与人有终之义焉明年正月旣望容城刘某序

◆田景延写眞诗序
清苑田景延善写眞不惟极其形似并与东坡所谓意思朱文公所谓风神气韵之天者而得之夫画形似可以力求而意思与天者必至于形似之极而后可以心会焉非形似之外又有所谓意思与天者也亦下学而上逹也予甞题一画卷云烟影天机灭没边谁从毫末出清妍画家也有清谈弊到处南华一嗒然此又可谓学景延不至者之戒也至元十二年三月望日容城刘某书

◆中祀释奠仪序
堂寝之制非古也像设之仪非古也而释奠之礼独从古焉未免有情文相戾者如神不地坐而簠簋前陈神不面东而拜或西向此皆先儒所欲为之修明而未睱者也虽然以今观之其所谓情文相戾者学者亦不复尽见之矣而况先儒之所欲修明而未暇者乎安肃刘仲祥集诸家释奠仪以成是书施于今之学者不为无益然向之所谓情文相戻与夫先儒所欲修明而未睱者学者亦不可不知也至元戊子八月望日刘某序

◆李公勉复初名序
天之授予曰人焉而巳矣凡配人而称其美如贤人善人之类虽其高下之品不同要其所指称也各有限皆不足以尽人之大也如天也人或称之曰上天者言其崇高也或称之曰神天者则言其变化也皆不能有以相兼也若止曰天而巳则其天之全体为尽见也惟人也亦然今人有人称之曰子贤人也子善人也则必欣然而恱称之曰子则将怫然不恱盖不知天之授予曰人者之为大也苟知之将终身汲汲望有以少及乎人之称而未能而向之所以欣然而恱者亦将陋之而不屑矣无极李公勉幼名授亲所命也及冠而字则巳孤矣嫌授幼名也而更曰策今也公勉知其所当勉者在乎天之所授也即幼名而称之终身古人之道也已孤则其名又所不忍更也于是慨然因祭以告其亲而复乎初呜呼公勉其有志也邪其不苟也邪吾知其必能思其名而勉之矣因其请也告以是说年月日泛翁序

静修先生文集
卷之二十
说

◆唯诺说
唯恭于诺何也曰各有所施也呼之则其音必内故唯以趋赴之若取物而奉之也命之则其声必外故诺以承受之若与物而受之也失其所施则文理从而乱矣岂但是乎凡物无无对者无无阴阳者而声亦然其意象之清浊阖辟亦莫不合也姑以进退存亡吉凶消长体之则可见矣此天机之所发而礼乐之所由生虽天地亦不知其所以然者岂但人乎物之声亦然岂但声乎凡形色气味皆然也而况古今之时变事物之伦理圣人何甞加损于其间哉虽然妙此理而宰此事者心焉而巳矣必尽夫心也然后声为律而身为度苟为不然几何其不为无适非道之道作用是性之性也

◆唯诺后说
天之声清而上地之声浊而下形感而声出焉理于是乎在来之声必来去之声必去事感而声出焉理亦于是乎在初无心曰天地去来也至于一草一木其声亦必象其形曰树有植立之象焉曰枝有散殊之象焉至于曰鹅曰鸭曰鸡曰雀曰鸦之类则又因其声而声焉者也鶂鶂所以恊鹅也喈喈所以恊鸡也言语生于有声之后而其理具于有声之前有声之后则古今方域日益不同人惟见其不同而不知其同也知其同则知吾之所以说唯诺者不但说唯诺也授坐而立授立而跪龃龉于其形也当唯而诺当诺而唯龃龉于其声也圣人之所以制礼者非诚有制也特知之焉尔

◆张濳名说
张氏子从予学旣长而更幼名予命之以濳曰濳乎吾语汝濳夫人之家或未振而有振之者必卓越非常之人也人而未自振思所以振之非挺拔特立蹇蹇自负者不能也尓之家卑而未显尓之质柔而愿予又濳尓也又欲尓之濳也惑矣虽然尓独不见夫天地之凛然者乎此潜之象也刚健之初君子自强之始也跃也飞也自潜而来也以儒新而家以道立而身汝之濳也不然浑浑沦沦混于常人以终其身顾尓自能之予又何敎焉仰又有一说我将终敎之大矣而后小之潜也明矣而后晦之潜也不大而小不明而晦固冝也亦曰予潜自欺也濳乎无负尓名

◆憃斋说
近丗士大夫多以顽钝推鲁人所不足之称以自号彼其人未必眞有是也亦非故为是谦托而然也盖必有所取焉耳然其所取之义有二焉盖或病夫便儇皎厉之去道甚速也思欲自矫以近本实于是不得巳而取之而其意若曰与其失于彼也宁失于是此其设心于义为无所失也或为老庄氏之说者则不然以为天下古今必如是而后可以无营而近道保啬而自全也此则择而取之非不得巳也而其意则将以自利而巳使前之说行亦不过人人尚质而于丗固不为无益也若不幸而此说一炽则天下之人皆将苟简避事而其为害庸有旣乎呜呼一事之间心术之微其义利之分有如此者不可不之察也安肃刘仲祥明敏愽物专门礼学以憃名其斋盖将以自矫而非以自利也故予旣为题其扁复以是说列其左刘某书

◆遂初亭说
君子立心之初曰为善而不为恶曰为君子而不为小人如是而巳苟为善也为君子也则其初心遂矣夫道无时而不有无处而不在也故欲为善为君子盖无时无处而不可而吾之初心亦无时无处而不得其遂也若曰吾之初心将出以及物也苟时命不吾与焉则终身不得其遂矣如是则是道偏在乎出而处也无所可为者矣若曰吾之初心欲处而适已也苟时命不吾释焉则亦终身不得其遂矣如是则是道偏在乎处而出也无所可为者矣道果如是乎哉詹事张公子有予知其心为最深盖乐为善而惟恐其不为君子者也今筑亭名以遂初而其心乃在乎闲适而诸公为诗文以题咏之者以子有朝望甚重才业甚备又皆责其心当在乎匡济皆不可也夫义当闲适时在匡济皆吾所当必为者然其立心则不可谓必得是也而后为遂苟其心如此则是心境本无外而自拘于一隅道体本周遍而自滞于一偏其为累也甚矣子有其以吾言思之乆之必有得也至元壬辰重九日刘某书

◆道贵堂说
邵康节诗虽无官自高岂无道自贵非以道对官而言也但言道不以此为有无尔若以为对则其浅狭急迫非惟不知道之所以为道而慕外之私亦必有不可胜言者矣河间李生摭邵氏诗名堂曰道贵求其说于予故云

◆皇甫巽字说
朱子谓周子之所谓刚柔即易之两仪而各加以善恶则易之四象也以阴阳之大分言之阳为刚为君子阴为柔为小人刚宜善于柔也以刚而善则固善矣以刚而恶则不若柔善之为愈也是君子小人之分不系乎刚柔而系乎刚柔之善恶而巳矣刚之善阳之阳也柔之善阴之阳也然刚柔虽各有善恶而其所谓善者皆阳所谓恶者皆阴是刚柔之善恶又不系乎刚柔而系乎阴阳而巳矣盖猛也隘也强梁也阴之惨属焉慈也顺也巽也阳之舒属焉为阴之属在阳亦为恶为阳之属在阴亦为善此圣人之所以拳拳于阳而扶之人之所以尊夫阳而贵之者也皇甫安国名其子曰巽盖亦就其气禀之偏于刚者而救之也旣长误以予为郷先生以巽执贽来见而欲予有以字而敎之予字之以伯阳曰巽乎汝刚也亦思夫所谓阳焉汝柔也亦思夫所谓阳焉刚柔惟汝之所适也阳之是趋则予之所望焉

◆王景勉名字说
故人王利夫请制其子名王氏居丗与予外家邻予外祖杨公字勉之实王氏之郷先生也以之名其子孰云不可遂名之曰景勉勉者将以力行也可字之以履而以文配称焉曰文履至元已卯二月癸未容城刘某书

◆少中李公名字说
公之先契丹氏之族也其氏李则逺有端绪而碑志存焉名则国语译云鐡也公见国朝诸贵族多因官若名以氏又有从而字之者自以氏李则旣有所承而名字尚未称其心若有阙焉遂以为请予名以镔而字之伯坚盖存其初名又本其所自出而就以为劝焉耳至元庚寅二月吉日容城刘某书

◆嘉氏子字说
名人所称者故多示谦字因名而生义人所称者故多致尊美之意焉若曰子曰彦曰卿之类固无自称之理也后丗不之察每毎错乱故有于称呼之间或不顺者今嘉氏子名淳可字士眞盖因名而生以致尊美之意也至元已丑冬至日牧溪翁书
铭

◆王孝女旌门铭（并序）
女家容城西以母丧感念遂不嫁终身州上其行御史按实礼部令旌表之内翰卢公署其门曰孝女王氏县人刘某铭曰
孰不娶终身曰鲁山之元道州之阳史名卓行何谓非平常二子且然于一女子复奚责望卢公表之何用以戒荒

◆友松轩铭（并序）
緫帅史侯子明种松私第因以友松名其堂之轩友人涿郡卢处道为请铭铭曰
孰赋逺游泰初为邻孰广絶交麋鹿为群彼其薄丗栖心物外丗固未薄汝薄巳大矧侯贵游于侯何负乃今翻然亦松与友植物之英象斯人贤象则与之而况其眞寛裕乐易孰求此心我将持松责侯来今凛乎风霜巍乎明堂彼实有之予灵敢忘
赞

◆神农画像赞
天初生民粒食已成如人育子湩与俱生于赫炎皇継天而已圣德神功止于如此

◆王允中眞赞
齿未老鬓胡为而白邪隐然含四海之忧鬓巳衰颜胡为而壮邪凛然横千仭之秋竹实丹心砥柱中流百折而必东寸折而不柔其履危犯分几祸一身固可为戒然视循黙苟容贻害当丗者宁不优邪

◆退翁眞赞
廊庙之姿山林之思惟所谓天下之士故能为学者所师奚藏诸用而昌于辞有德有言宁卒不施迫而视之非吾退翁而谁

◆郭安道眞赞
衣冠自同于郷人而文章名天下言论若无所臧否而风鍳析秋毫安处下僚而人不见其屈力辞两命而人不忌其高我相英华得其根苗盖于此眉睫之间又见其所以肖夫先君子之捐金购书挥觞结客以倜傥起家为幽并之豪者也

◆书画像自警
所以承先丗之统者如是其孤所以当众人之望者如是其虚呜呼危乎不有以持之其何以居
祝文

◆已卯春释菜先圣文
圣代天言明告万丗寥寥方册孰传圣言天启圣心程朱将命堙晦浚辟聋聦瞽明谓当后人承此遗泽孰云剽盗资我而文肆然多歧孰会其一徒为瞻仰有恻此心因早躁狂若将有志中实脆屈未立巳颓揆厥无成实由贪懦时驰意去凛不自容顾念初心怳焉如失今此辟馆惟我之求讲学有徒进修有地研穷参订亦复有书于古遗言于今学者尚有禆益少慰此心但惧悠悠复循前轨惟神启迪实有临之

◆告峨山龙湫文
呜呼一邦之望有峩惟山山之精深聚而渊泉山川惟形有神栖之云雷雨露神实司之今是邦之凶旱极矣岂神之灵坐视而不恤哉盖雨旸之数出于天非神之所得而专也雨旸之咎由于人非神之所得而释也是以使神涵蓄灵润虽欲发之而不得也虽然山川之神受命于天而主佑下民者也今欲佑之而不得矣则当为之请命于天昭昭在上安有不从由是言之神虽欲无责乌得而无责也且小民至愚穷且极矣而无所归诚则惟淫昏之鬼是求夫淫昏之鬼乃神之所当屏黜而下民之衷亦神之所当诱相也今气运巳穷矣穷则必通或天降之雨则小民必归功于淫昏之鬼而惑信愈笃孰能禁之今是邦之大夫致祷于神则是祷其所当祷矣旣祷其所当祷而当祷之神能随其祷而应之以雨使旣足而又周浃焉庶小民之愚知天地之间自有名山大川之正神实能阖辟阴阳而神妙造化而境内吏民之所当敬修其坛壝洁其牲币而事之而向之所谓淫昏之鬼者眞不足信矣如是则人情丗敎或自此而变之则神之恵又不但一雨而已矣如其不然则是云雷之泽神其不司之旱干之虐神实不恤之天命之职可怠而旷之惑邪之俗可助而成之又何望焉又何望焉敢告
祭文

◆祭杨待制文（名恕字诚之）
堂堂文献金之儒宗得见嗣子如及音容况我先人出文献门旣丗有契义当公亲緫角拜公鸡泉之濵期与莫当凛乎此身后公重来我方南还德孤道否茕茕在艰拜书于公义重公颜别五六年移居西湖吾道日穷交道日踈问疾忧贫两辱公书爱我如斯死别终天不及执绋犹当渍绵矫首东望奈此臞然缄辞寓哀公其鉴焉

◆祭参知政事王彦才文
维至元二十一年歳次甲申十一月乙亥朔越二十日甲午容城刘某谨以茶果之奠致告于故参知政事王公之灵在公晚年嗣续维重方将庆公公巳告病问疾之举旦夕治装公谢勿来公巳云亡孰知此行施行公丧昔公之西予寓易城百里送公为公逺行今公此去终天永诀敢不扶疾送公于穴恩礼未酬音容窈然谨此区区公其鉴焉呜呼哀哉尚飨

◆祭张御史文
维至元二十八年歳次辛卯八月乙丑朔承德郎右赞善大夫容城刘某谨以清酌之奠致祭于亡友故监察御史张君仲实之灵呜呼精勤之志俊逸之才博洽之斈清谨之节巳矣巳矣哀哉哀哉尚飨

◆祭郷丈王利夫文
维（云云）谨以清酌之奠致祭于郷丈王公利夫之灵郷中亲旧所存惟公谓当百年今复已矣孤子之际忧患之余所遇皆伤矧兹永诀呜呼哀哉
哀辞

◆玉田杨先生哀辞（并序）
予平生所与往还通问讯者皆有日録而以时考之庶其有自警者焉昔者有自京师至者曰玉田杨先生甞问子动静于我又曰甞问子言貌于我或又曰先生谓予过此必识子是以来若是者无虚歳至有素疾予如仇雠而挤毁百至一及先生之门则必幡然亲爱予亦不知何以得此于先生也后得先生手疏访故人遗文行实而先人与焉予始疑先生之所以拳拳于予者或以先人故思欲一见以其报知而先生殁矣后五年至元丙子其子遇始与予会其雅相敬爱犹先生又二年遇谓予曰先人爱子者子为辞以哀先人莫子宜予固幸其得以遂予哀故不辞先生讳时煦字春卿仙翁雍伯之后甞为兴文署丞幼颕悟质厚制行不为崖岸性喜客家虽贫而延致接纳无虚日隐居敎授余二十年名公贵人往往出其门者筑一室环种以竹名之曰庸斋或为图其象为野服萧然先生顾而乐之名以庸斋自适先生之病革也诀其门人李生曰予平生无媿于丗言竟怡然而逝其所学与其所行盖可见矣而丗特以好客称之非知先生者遇今为史院编修官孙肯堂亦好学其辞曰
嗟漓浇兮孰可淳赋敦厖兮公其人扬尓波兮一我存矫独立兮与物春物来纳兮吾浑沦气被物兮吾氤氲彼岩岩兮骇絶伦嗟离物兮危尓身彼悠悠兮逐丗纷孰有渭兮不泾浑庸可常兮德有邻微先生兮吾谁与亲

静修先生文集
卷之二十一
书

◆上宰相书
九月二十八日因再拜因自幼读书接闻大人君子之余论虽他无所得至如君臣之义一节自谓见之甚明其大义且勿论姑以日用近事言之凡吾人之所以得安居而暇食以遂其生聚之乐者是谁之力欤皆君上之赐也是以凡我有生之民或给力役或出智能亦必各有以自效焉此理势之必然亘万古而不可易而庄周氏所谓无所逃于天地之间者也因生四十三年未甞效尺寸之力以报国家养育生成之德而恩命连至因尚敢偃蹇不出贪高尚之名以自媚以负我国家知遇之恩而得罪于圣门中庸之敎也哉且因之立心自幼及长未甞一日敢为崖岸卓絶甚高难继之行平昔交友苟有一日之雅者皆知因之此心也但或者得之传闻不求其实止于踪迹之近似者观之是以有高人隐士之目惟合下亦知因之未甞以此自居也请得一一言之向者先储皇以赞善之命来召即与使者俱行再奉旨令敎学亦实时应命后以老母中风请还家省视不幸弥留竟遭忧制遂不复出初岂有意于不仕邪今圣天子选用贤良一新时政虽前日隐晦之人亦将出而仕矣况因平昔非隐晦者邪况加以不次之宠处之以优崇之地邪是以形留意往命与心违病卧空斋惶恐待罪因素有羸疾自去年丧子忧患之余继以痁疟历夏及秋后虽平复然精神气血巳非旧矣不意今歳五月二十八日疟疾复作至七月初二日蒸发旧积腹痛如刺下血不巳至八月初偶起一念自叹旁无期功之亲家无纪纲之仆恐一旦身先朝露必至累人遂遣人于容城先人墓侧修营一舎傥病势不退当居处其中以待尽遣人之际未免感伤由是病势益増饮食极减至二十一日使者持恩命至因初闻之惶怖无地不知所措徐而思之窃谓供职虽未能扶病而行而恩命则不敢不扶病而拜因又虑若稍渉迟疑则不惟臣子之心有所不安而踪迹高峻巳不近于人情矣是以即目拜受留使者候病势稍退与之俱行迁延至今服疗百至畧无一效乃请使者先行仍令学生李道恒纳上铺马圣旨待病退自备气力以行望合下俯加矜悯曲为保全因实踈逺微贱之臣与帷幄诸公不同其进与退苦非难处之事惟合下始终成就之因再拜

◆答田尚书书
某再拜复礼意恳到至于再三虽不敢当亦所不敢拒者然势有不能者三今不免一一焉近有人自郷中来水几啮先墓尚頼相去甚近时有展省而谋所以迁避之方必三歳而后可庶几焉一也家堂垂老有所生女子在赵州亦欲时一相见若逺去则往复极不易矣二也外舅郭判官平生受知最重今在平定卧疾十月间巳一往省视临别垂泪云比死幸得一相见近其子书来云变肿而利医者云利不利于是证也拙妇闻之殆难为怀欲遂俱往视之则山路﨑岖往复千里而势有不能殆不免某复作一行也三也有此二者而遂舎之将以敎人而先失此虽公亦所不与也可往则一来即往诚不敢虚讹以要人之再三公若不亮察虽百往复亦止此而巳矣某再拜（田侯请疏附此窃以深圣人日夜之思不如斈也制桐子善恶之命时维师哉凡期进业之精必就有道而士伏惟梦吉先生两仪间气四海英才初斈语则自识于之无及讲书则径明其旨趣料緫角之时必至于耸壑甫弱冠之日俄骇其能文河倾万
卷之储笔扫千军之阵士类知畏公论有归道积厥躬白璧抵连城之价声闻于外良金难众日之销某有豚犬軰性止中庸席虚善诱敢望加诸陶铸之力庻可逹于成就之途各习圣经动循天理盖素志实在于是舎先生将安之乎敬遣某人持疏上请早赐俞音幸母多让谨疏）

◆答何尚书书
某再拜复辱疏礼意甚厚实非所敢当也然易之风土素所慕爱而公之才器则又所愿交而未得者也又平生甞苦无书读每思欲馆于藏书之家而肆其检阅而今之藏书复孰有如公之多者是三者盖十年之所欲求而不得者今一朝不求而并得之且公出贵家而能不忘子孙敎养之计求之古人亦不多见而某又何暇辞但事绪卒不能絶六七月之交当再议之某再拜（何侯请疏附此窃以景星鳯凰争覩治平之瑞秋阳江汉亦资濯暴之功是知莘野天民不拒互党童子伏推梦吉先生天资颕悟风操崛竒驰声琐闼之间晦迹衡门之下沉潜抱负志斈期于圣贤发见辉光诗文复于骚雅冀藏噐待时之日传传道解惑之心故仰渎于仞墙愿俯垂于金诰燕山改色载瞻伊洛之风易水增明颙俟河汾之敎辄伸卑恳倾听来音谨疏）

◆与王经畧书
八月二十八日刘某再拜以生平知已有五年之别且还自数千里外欵叚下泽奉候起居角中私第从容觞咏为数日留以道前日西山连榻南州并辔之好实初心也故自四月初始闻有归意访问迄今无虚月及至则腹痛连绵不止而不能径往南望依依徒增怅恨仲实来仍闻执事脚气作不知近日复何如谨专人奉问续当亲往未闲秋严惟顺时以道自爱不宣某再拜经畧恩公执事

◆答张推官书
某顿首启自获与仲实交甞窃闻家丗昆季之美而执事恬退之节乐易之风虽未之识固巳若亲承其敎五月间彦通来闻秩满家居而仆方私或以事至府则庶得一见焉及仲实至则纸墨等物遽蒙先施之辱矣且许以北行则取道于此而将枉驾焉感慰不自胜然思其所以得此岂仲实诸人甞以不肖欺执事也比当面叙姑此驰谢八月二十八日某再拜推官先軰执事

◆答王判官书
某顿首复緫判执事向居保府窃闻才名风节之余向慕而愿交之者有日矣然公宦游南北而仆复闭门痴坐踪迹蹉跌是以十年之间仅望见风采一二于稠人中竟未甞接杯酒殷勤之欢以道其相与之意及来山中交道日狭故人日踈凡郷曲之贤平昔之愿交而未得者日往来于心其相与之意故在忽八月九日领四月间见寄诗其赋叙平实而兴寄高逺辞旨精严而风格古雅其平日磊磊自负与夫期待之辱又槩见于言意之表读之不觉惊喜向之愿交而相与者自此敢少进于前矣特恨浮沉乆而得之睌和答难而报谢迟故谨专人先此驰复比良晤秋严惟顺时以道自爱不宣八月二十七日某再拜
疏

◆王治中请赵君玉疏
道人游于内形骸无癈疾之嫌老者近于亲饮食有忠养之戒惟其布帛之文不为野所以耆艾而信可以师伏惟提学先生经明行修年高德邵人惜士安之苦节天留凿齿之半躯某蚤失师传今劳王事每惭将逼于晚景但欲常闻于善言避堂寝以舎盖公固不敢当礼贤之僣载酒肴而过扬子庶几能伸问字之勤厨传巳修熏沐而待谨疏

◆请赵敎授就师席疏
伏以为州郡立师乆着朝廷之令式选生徒入学屡颁台宪之条章共兴激励之心爰得依归之所恭惟先生蚤亲有道晩举力田以公论所归膺师儒之选某等幸居是郡得预诸生敬备束修愿行见先生之礼特新讲肆望不虚郷国之勤谨疏

◆灵阳观鸠粮疏
奉为本院见阙道粮谨投一乡上善共加补助者窃以力田固清修之本收功有丰歉之殊终歳徒劳连年失望驩虞里巷共歌乐土之有秋寂寞斋厨实望仁人之移粟谨疏
杂着

◆节彖
涣先阴而后阳也自一阴一阳而二阴二阳也故为涣为涣散也节先阳而后阴也自二阳二阴而一阳一阴也故为节焉节止也以卦之象而言之泽所以限水水遇泽而止皆节之义也以卦之德而言之方说而遇险险而以说行之又皆节之义也夫事物之有限而止者节也而节亦一事物也独无所谓有限而止者乎知节而不知节其节焉于彼虽为节于节则为不节也此则节而至于苦者也在物皆有自然之节也若因其节而节焉犹支之有节分之有叚亦风行于水自然披离之为涣而巳若节而至于苦则非自然之节矣凡卦之所谓亨与贞者其亨与贞皆同而所以为亨与贞则异涣即亨也亨在事先节有亨之道而已亨在事后然易无无贞而亨者犹物之无无阴之阳也亨在事先者其卦以亨为主而守之以贞亨在事后者其卦以贞为主庶几其有亨也在涣其辞有聚涣之象焉在节其辞有苦节之戒焉涣非必涣也节非必节也未节则思所以节焉巳节则思戒其所以苦节者焉动乆而以静节之静久而以动节之皆所以为节也知此则知其所谓亨与贞者亦随所遇而变也友人筮遇节当以彖辞占故为言其义例之大畧焉

◆武遂杨翁遗事
翁与予外家通谱牒一丗矣昭穆则舅父也八十歳余每一过予辄自喜数日而谓有所得也好闻邵氏恶盈语每告之一二必手録而藏之甞谓予曰予视丗俗惟予与山西一石丈者其所为颇当吾子意冝吾子之不见合于人也畧能道予家数丗事毎援之以为其朋友予孙之戒临终遗其子孙者无他语惟及予戒其子孙令从予学而巳翁旧甞与予言者自西山来武遂渉百里途一日意甚速访快捷方式于人视所常往来当早至中途遇人夺骑补驲传乃走避之乃反迂于所常往来者尓后思之事莫不然遂不敢求捷又云某人者拥高官以南予谓其人不免后果如予言盖治行时予见谋利之具以知之又云昔年二十余遇保州钞骑身巳十余创即伏而死矣其一人复抽刀由背及腹刺至地而去是时岂意复生于天地之间六十年余也以此知生死非人所能为也又云保州屠城惟匠者免予冐入匠中如予者亦甚众或欲精择能否其一人黙语之曰能挟锯即匠也拔人于生挤人于死惟所择事遂巳而凡冐入匠中者皆頼以生当时恨不知其人之姓名若此等语毎语次必一二及之予亦乐闻而不厌其言之屡也性喜饮醉即微笑好谈佛书亦颇能知其微处呜呼亲旧日益尽予日益孤感念知已不觉涕零遂书此示其子孙使知翁之言行如是其令不忘予家之好云翁字吉甫忘其名至元十六年正月十六日书于吟风亭

◆书示疡医
周礼疡医凡疗疡以五毒攻之以五气养之以五药疗之以五味节之五毒疑即医师所聚毒药凡五药之有毒者非谓一方五药而可以尽攻诸疡也攻与疗所以去其疾也养与节所以扶其本也盖攻则必养之疗则必节之攻视疗加急养视节加密理势然也郑氏释五毒以黄堥置石胆丹砂雄黄礜石慈石其中烧之三日三夜其烟上着以鸡羽取之以祝创恶肉破骨则尽出宋杨文公见杨嵎验之果如郑所云此盖古方五毒药之一尓若即以是为五毒则不惟圣人之言不如是之狭而执兼与下文五气五药五味之言亦不类矣予又恐以杨之偶中而致人之不中也贾氏疏又以五药为五毒则郑旣失经之意而贾又失郑之意也东坡甞论学儒不但费纸而正俚语之非唐庚论陶隐居注本草与昜之说非知言者盖儒术之大无对非可与医并言者也然众技校之则李明之常言苏沈良方犹唐宋类诗盖言不能诗者之集诗犹不知方者之集方也一诗之不善诚不过费纸而巳一方之不善则其祸有不可胜言矣友人为医者求予书其医疡也故云

◆读药书漫记二条
人秉是气以为五藏百骸之身者形实相孚而气亦流通其声色气味之接乎人之口鼻耳目者虽若泛然然其在我而同其类者固巳脗焉而相合异其类者固巳怫然而相戾虽其人之身亦不得而自知也如饮药者以枯木腐骨荡为虀粉相错合以饮之而亦各随其气类而之焉盖其源一也故先儒谓酸木味木根立地中似骨故骨以酸养之金味辛金之缠合异物似筋故筋以辛养之咸水也似脉苦火也似气甘土也似肉其形固巳与类矣而其气安得不与之流通也推而言之其吉凶之于善恶亦类也
天生此一丗人而一丗事固能办也盖亦足乎已而无待于外也岭南多毒而有金蛇白药以治毒湖南多气而有姜橘茱萸以治气鱼鳖螺蚬治湿气而生于水麝香羚羊治石毒而生于山盖不能有以胜彼之气则不能生于其气之中而物之与是气俱生者夫固必使有用于是气也犹朱子谓天将降乱必生弭乱之人以拟其后以此观之丗固无无用之人人固无不可处之丗也

◆叙节妇贾韩
韩氏中山治中贾公之子增顺妻也其先眞定获鹿人父某金末甞代上党张公为潞州帅后归国移鎭彰德西道会有告其与金烜山武公通问讯者遂系狱行唐当天下草昧非强宗豪族不能自保其室家况当衰谢罪累之余其强凌豪夺孰复能御之者时韩氏年巳十五姿色复过人独能以礼适名族其风节巳可想见矣二十七增顺死贾之族党有欲嫁之者韩氏以死拒之其兄知沁州事某怜其少寡欲迎归之韩氏恐其将嫁已也凡五往复终不许及年四十则曰吾老矣吾兄必不强我也方一往焉韩氏出衣缨复移天于大家其生长见闻宜不知勤俭劳苦为何物也及增顺死家无以为生童稚嗷嗷待哺于前韩氏即斥去脂泽其服饰虽山野农家之所不堪者韩氏处之若素也复慨然以勤力自任毎日以麻二束自课剥而绩之尽焉而后寝其事舅姑接夫子御妾媵待亲戚则又郷闾以为模范者其婿郭赓屡为予言之始为叙其大畧庶有如安定胡翼之者闻将着之贤恵録云

静修先生文集
卷之二十二
题跋

◆书太极图后
太极图朱子发谓周子得于穆伯长而胡仁仲因之遂亦以谓穆特周子学之一师陆子静因之遂亦以朱録为有考而潘志之不足据也盖胡氏兄弟于希夷不能无少讥议是以谓周子为非止为种穆之学者陆氏兄弟以希夷为老氏之学而欲其当谬加无极之责而有所顾籍于周子也然其实则穆死于明道元年而周子时年十四矣是朱氏胡氏陆氏不惟不考乎潘志之过而又不考乎此之过也然始也朱子见潘志知图为周子所自作而非有所***也于干道己丑巳序于通书之后矣后八年记书堂则亦曰不繇师传黙契道体实天之所畀也又十年因见张咏事有阴阳之语与图说意颇合以咏学于希夷者也故谓是说之传固有端绪至于先生然后得之于心无所不贯于是始为此图以发其秘尔又八年而为图书注释则复为莫或知其师传之所自盖前之为说者乃复疑而未定矣岂亦不考乎此故其为说之不决于一也而或又谓周子与胡宿邵古同事润州一浮屠而传其易书此盖与谓邵氏之学因其母旧为某氏妾藏其亡夫遗书以归邵氏者同为浅薄不根之说也然而周子邵子之学先天太极之图虽不敢必其所传之出于一而其理则未甞不一而其理之出于河图者则又未甞不一也夫河图之中宫则先天图之所谓无极所谓太极所谓道与心者也先天图之所谓无极所谓太极所谓道与心者即太极图之所谓无极而太极所谓太极本无极所谓人之所以最灵者也河图之东北阳之二生数统夫阴之二成数则先天图之左方震一离兊二干三者也先天图之左方震一离兊二干三者即太极图之左方阳动者也其兊离之为阳中之阴即阳动中之为阴静之根者也河图之西南阴之二生数统夫阳之二成数则先天图之右方巽四坎艮五坤六者也先天之右方巽四坎艮五坤六者即太极图之右方阴静者也其坎艮之为阴中之动者即阴静中之为阳动之根者也河图之竒偶即先天太极图之所谓阴阳而凡阳皆干凡阴皆坤也河图先天太极图之左方皆离之象也右方皆坎之象也是以河图水火居南北之极先天图坎离列左右之门太极图阳变阴合而即生水火也至元丙子八月望日书

◆书康节诗后
物齐也齐之则不齐矣犹之东西也东自东而西自西固不齐也然东人之西则西人之东也是曰东亦可曰西亦可则是未始不齐也然东西之形旣立指其西而谓之曰东则为东者必将起而争之而不齐者出矣不齐之则物将自齐而平矣东也西矣吾立于中而制其东西焉如是则谓之无所著可也一有所著则不东而西矣谓之无所著可乎彼空将无所著也一倚于空独非着乎此程子深有取于邵子之言也然彼为其说者曰是不足以破吾说也吾曰齐固未甞齐夫物也吾曰空固未甞着夫空也噫悠谬辗转愈遁而愈无实矣

◆跋怀素藏眞律公二帖墨本后
颜鲁公自其九丗祖腾之至公以能书名天下者凡十人而頵頍不与焉其渊源巳如此而其父巳传法于殷仲容而公又会意于张长史今见怀素此帖所云则知公之讲习于师友者又如此呜呼书一艺也必欲其精而犹如是矧其大者乎帖后有文潞公吕汲公赵懿简刘忠肃诸公元佑四年跋语是年潞公以元老平章军国事方辞去不得而汲公为宰相懿简公为枢密忠肃公为御史吁亦盛矣哉后游师雄刻此帖于长安则八年九月也宣仁后实以是月崩而明年巳非元佑矣宋之治乱于此焉分又所以发予之叹也此虽一帖而有可鉴者二故并书于后以待览者云至元丁丑七月己亥容城刘某书

◆书王维集后
维与郑虔同以能诗与画名当丗后又同事贼贼平复同以画得苟免死而郑相如者固甞言虔当污伪官然复云愿守节可免夫仁义礼智天道固有所谓命者而其义之于君臣有不能尽者彼善术者或于其气运之间有可以推而知之者然其曰守节则可免则是有性焉而巳矣陈图南谓种放晚节当不逮初谓敬愼则不失亦此意也是彼为术者固亦必以人事为主而不专于数矣因表而出之于此云

◆书高允图后
人之制行近于当理者多矣欲必其制行之初眞见义理之当然而断然无一毫人欲之私者则未易知也然考其平生则心术之微亦有不可得而掩者矣如高允忠情之直亮盖其生质之本然其设心处事必非善为侥幸委曲之人也如劝翟黒子有罪首实亦以义理之当然尔而作史者遽继之以庶或见原之语则所谓首实者乃所以为侥幸之资也至于史事不欺则又以谓恐负翟黒子故则允之所以为是非以义理之当然第以此尔此皆史臣不明义理而于遣辞之际轻为增损往往使人忠亮之心不洒然于天地间非止允一端而巳读史者不可不知也

◆跋鲁公祭季明侄文眞迹后
季明与卢逖同时遇害也今公所谓仁兄爱我俾尓传言者不应居逖之后也果先之则潜告之举自忠节发而史为遗误矣且公于其父之庙碑自叙距师古为四丗与忠节为同祖而新史乃以公为师古五丗从孙与忠节为同五丗祖不应公自叙亦如撰欧阳璀碑之有误也旧史自以之推为公与忠节之五伐祖以忠节为公之从父兄矣不知新史何所据而改之而汪应辰于公传辩师古五丗之误于忠节传不辩其同五丗之误亦可谓考之不精矣是以知欧阳永叔不敢以新唐书丗系列传为正者不特张许孔氏而曾子固所谓史误者又不特李白传而巳也至元丁丑八月癸亥日容城刘某书

◆书王子端草书后
子端振衣起辽海后学一变争竒新黄山惊叹竹溪泣钟鼎骚雅濳精神黙翁语也雪溪僊人诗骨清画笔尚余诗典刑声光旧塞天壤破议论今着儿曹轻遗山语也二公之言必有能辨之者东坡谓书至于颜柳而钟王之法益微诗至于李杜而魏晋以来高风絶尘亦少衰矣朱文公亦以为然而黙翁盖知此者是以不取于子端也安得如黙翁者而与之论书至元十五年正月二十三日书

◆题娄生平钑模本后
银工娄生平钑墨本前人题志莫不以为天下之絶巧也夫以人心之灵有可以参天地而赞化育者存苟专力于一艺其精密神功亦何不至此固无足怪焉予所感者自污尊抔饮而有器皿自器皿而有文饰自文饰而有如此至有如此者考其丗尚未逺也而来者无穷焉将止于如此而巳邪将变而益以文邪抑亦将反古人创物适用正大淳厚之制也

◆题辽金以来诸人辞翰后
辽诰勅一卷金正隆词人制作附今姚窦诸人跋语一卷予观之谓辽金迄今自北而南渐以大其文物之变也亦然刘某题

◆跋朱文公杰然直方二帖眞迹后
先生杰然直方二帖郝奉使得之仪眞予观其词旨笔势则跨越古今开阖宇宙荆公实不足以当之而其颓然其顺浩然其归方康节检束之时盖亦无有也书法自汉魏而下坏于晋宋极于黄米此先生千古絶弦之论观者以此意求之或有感焉而于以读先生之书而得其心则视凡丗俗之所为学者皆在百尺楼下矣又岂但书法而巳乎至元丁丑八月壬戌容城刘某书



