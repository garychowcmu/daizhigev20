东田遗稿 明 张羽

钦定四库全书

集部六

东田遗稿

别集类五

明

提要

臣等谨案东田遗稿二巻明张羽撰羽字凤举奉兴人弘治丙辰进士官至河南左布政使是集诗文各一巻为其季子桢所编门人储洵序之羽为御史抗疏劾刘瑾直声震朝野文虽不多其方正之概凛然见于行间诗亦规摹盛唐不落纤巧之习葢弘治正徳之间去明初前辈犹为未逺流风余韵往往而在而羽之澹静峭直又出天性虽其博大富健不及李东阳程敏政排奡巨丽亦不及李梦阳诸人而不为旧调之肤廓亦不为新声之涂饰肖心而出务达所见而止在明作者中可以自为一队矣

乾隆四十六年十月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●东田遗稿序

君子消长之道值其时而文随之时进而章明勃乎蒸云以利以泽时巻而怀则俨乎崇山逸气上济望者仰而诵之非道之异也国朝弘正之间籍显地以雅实自任而能振拔士类如西涯李公篁墩程公海内举称文宗于时列曹署如我文懿公白岩虎谷九峰二泉诸公彬彬郁郁皆文行豪特之选东田先生始释褐至京师一日以文名遂揖公卿席宾敬若古欧苏学士云者故暇则游从谈燕以咏以奕夜寒刻烛不觉漏曙别则争赋诗饮饯巻聨爱直慷慨闳议升车而行搢绅伟之先生长身玉晢廉洁清方神秀颕发博闻强志不取合于流俗真翩翩振鹭也始令淳安读铁翁去思碑仁爱好教化以寛平称良晋内台伸威提法风裁征明不为利疚不以势诎读地震开矿取灯诸疏危苦激切严听敢毅表坐正人照彼佞者吁不得尽其极也当衡忌补掖郡保定剩左裆啮城之狐视先生敬惮之三月无敢挠治读孙司徒九峯书悲其志连章乞归再荐起贰藩臬踰年归亟荐正左辖不浃时归读其言曰朝廷以廉退用臣臣敢不以名节自爱夫自爱以节三仕而三已进退之道抑时也哉先生旷逺峭直得一善则盱衡击节黄见眉端即非其意虽笼富贵分糜爵奚啻伤损晩休东田偕其弟北渚先生髙情旁薄周流情理之间无溢言曼辞以为侈大无病畦厉色以资讇讱劲特而不能屈已寡祷而罕于曲应咏歌先王之泽滋畅正始之宗读其诗琅琅有遗音矣呜乎髙山大川不田不舟水土所珍以先生砥行而未大行以济命也夫先生季子桢收次遗编从弟刻之家授简命洵夫玄之秘芭习之韩之文汉叙之先生可得而闻者洵愚瞢然媿其能辞先生讳羽字凤举位望行歴载南溪中丞志中洵特论其世系哭门之思云尔嘉靖癸卯夏四月望赐进士第奉政大夫福建提刑按察司佥事前兵部郎中门人储洵拜书

●钦定四库全书

东田遗稿巻上

（明）张羽 撰

○诗

早朝偶作（丙辰春登第后二弟鹏举下第南归因懐之）

曙色初临五鳯城建章宫外聴啼莺红依御水桃花净绿压宫墙柳叶生退食从容当日午趋朝迟暮自天明潞河南下归舟急不尽池塘春草情

奉赠柴墟储公

儒雅当年定可师相留一醉亦心期宦情多暇诗频拟秋兴堪悲菊未知病喜家儿能检药静怜檐鸟不惊碁身应万仭青云上沧海明珠几注思

赠冒武昌南还

五十岩廊定不迟黑头郡节亦相宜玉除晓日瞻龙衮江夏春风废茧丝门士无书通荐藁野人有祀到生祠归舟千里衡湘水眀月清秋总入诗

奉赠胡少参先生督饷陜藩

霁色望秦山春云过渭川辛勤怜去国老大独筹边相国功重问司农位久悬清江留旧业此意亦萧然

任城太白楼

山城烟栁护春寒太白楼前送晓看故冢生愁虚采石旧恩和醉对金銮登临有兴妨多病流落难逢笑冗官莫信江湖轻逺适凭髙我亦望长安

邵伯湖寄柴墟先生

湖口余寒驻客舟乡园犹是数程留短檠迟柝悲今雨丹阙青云感旧游飞鹄正酣云外路浴鸥犹眷水中洲当时万巻空多兴通籍金闺误见收

次韵答朱楚英

北来乡思漫能禁寒尽燕方雪正深日下啼猿惊泣玉眼中流水忆鸣琴浮生误觉邯郸枕缓颊惭多相国金明日定堪重献策长沙已动贾生心

三忠祠诗次韵淮阴方太守

诸葛武侯

驱驰曾喜出南阳鱼水犹怀聚一堂拜表宫中无故主坠星原上漫埀杨三年后死功须定百务劳生敌解量莫恨马曹终窃据荆徐不得失云长

岳武穆王

岳王旌帜眼中空精爽褒公与鄂公万里山河闻叱咤千年庙貎识英雄犹看汗马回生气须到黄龙立战功谁诵辨诬成浩叹两宫哀怨更难终

文丞相

秋日文山冢树苍旧君报死亦寻常羣疑未白亡元日万里犹归侍帝傍东海无家兵已尽南冠不免死犹光燕京祠庙灵风急社鼓神鸦满夕阳

严陵晓发次夏严州汝梅韵三首

官舟夜并越溪行已判青春付客程出嶂渐分严瀬晓聴钟新识建山晴东来白雪明江县北望红云拥帝城三辅未应愁逺适汉庭须亦试萧生

承恩谁赋内前行逺客来频识水程一鸟波间闲上下数峰天外忽阴晴山林不解南风曲裘马犹矜北斗城莫向春明门外别大梁宾客望班生

春阴强作问畊行出淖犹堪载酒程每厌蜃楼乘海暗定知爝火忌天晴山阳地湿茅穿径雪后江髙水到城病怯官忙无暇日铜章错忆绿纹生

送周仲鸣使归二首次夏严州韵

犹是行春队里仙闻名未胜见时贤交从暇日酬知已饮托雄文纪盛筵出郭图书留近驿隔江灯火候归船送君便重思前度不道长安逺日边

使回意气望中仙曾喜风流入晋贤旌节蹔看勤传舍国风犹待献经筵星辰北极三秋梦冰雪东方万里船遥忆趋朝駄瘦马佩声夜过玉河边

西坡为程正夫赋

石路县孤墅村居倚夕阳过山窥昧谷望日认扶桑晓圃葵榴竞秋田秔稌香东坡近为政欲避盖公堂

赠徐景禹进士

徐郎久别亦何如笑共灯前谢起居老杜诗多看峡后阿蒙贤胜在呉初慰言聊致民家语病客都忘举业书莫厌相留成坐久独怜逺地故人疎

登石碁枰山

昔闻二僊侣对奕此髙峰日月推移外乾坤胜负中冥心孤鸟过抚掌四山空应有傍观者犹怜着意工

过柴墟墓

千里江淮秋色阑九原松栢晩云攒愁经墓下辞房管误过州西哭谢安宿草自繁承泪遍长杨空抚赏音难孤舟明发夷陵道空对晨星晓月残

寿何笃斋七袠

寿星卿月照天中春晓楼船过永丰东阁襟期同汗漫南塘风日好从容鲤庭玉树连枝秀鸾诰金花奕叶封曾共少年矜傅粉白头林下各成翁

赠林生归严陵（生从蔡霞山授春秋余与偕至南岩月余辞去）

怜君风格出璠玙二十工文众不如奏赋定知观国早闻诗曾及过庭初遥随博望浮灵境频扣中郎乞异书忆得问名犹少小南川堂下揖青裾

闽中九仙观用李惟正杭世卿二卿长韵二首

寻真初识郭门山二月春深古观闲仙去碧桃空错落客来黄鸟故间闗经楼出堞看潮坐道院迷云认树还更羡留侯能辟谷只从松子住人寰

荒碣依微认晋唐荔枝榕叶暗回廊峰霞晩结烧丹气涧溜春寒煮石香云外紫坛穿树觅林间瑶席拂花张夜归欲假仙游梦只恐灵修吝发藏

寿丹山屠都宪先生

三朝争识旧容仪晩节重恩荷主知分座貂蝉看故吏朝天珂马共佳儿都堂再入人皆仰新法难平迹已危忆对南山倾寿酒年年应记菊开时

呉银台宅食桃鱼云出尚方为作一律

御苑仙桃出绛阍恩波兼饫赐鱼芬桃从武帝筵中降鱼是文王沼内分几度着花供馈与定看濡沫惜殷勤报璚未足酬珍贶在藻还同祝圣君

吊贾长沙

岁晩长沙路怀贤吊贾生翔鸾秋自逺妖鵩夜还鸣礼乐思周旦忧疑过屈平霸陵无日起湘水至今清

玉冈宅同刘松石道长赋海棠用唐人锦瑟诗韵二首

梅花零落入新弦蜀海棠犹早占年埀蒂最先迎戏蝶落红应不到啼鹃香微剩许呼仙侣艶冷如知避瘴烟（滇中此花正月盛开）为道玉峰春意满更看桃李共依然

生憎羯皷杂鸣弦忽对花丛忆去年娇艶真看如中酒返魂应解逐啼鹃湖山静夜深凭月灯火回时小障烟刚被东风轻唤醒尚饶春睡欲茫然

送刘松石归黄州

玄都旧逐看花仙忆道重来树满千同畏简书行海外剧愁戎马共灯前（是时滇中传言官军逐剧盗刘七自襄湖顺江而下）才名避地应三舍齿序先君漫十年却送归旌悲故里几回飞

梦郭东田寿孙母太夫人

院君年老发埀丝健态怡颜似少时霞帔承恩延晩庆斑衣回笑慰重慈谢家玉树迎春满王母蟠桃度岁迟只与邻姬同甲子剩多宾客颂螽斯

徳州道中次北潭先生赠别诗韵

南雁飞时燕已西髙林欲静逺山低流年暗里看逢酉归路秋深喜过齐问宿隔邻分火照出闗随伴候鸡啼病来端觉诗情薄懒向邮亭续旧题

次韵送林先生

时名江左薄夷吾皦日中天藉手扶盛节酬恩盟带砺长生乞药问蓬壶三边控吏遥迎马五月归旌忽载途（阙）

建溪杨太仆陶园

陶园想见古人情采菊看松趣日成遗世自禁彭泽醉为官刚悟马曹名僊溪九曲遥穿径奴橘千头晩傍城欲命巾车来入社豫从诗巻订前盟

投赠延平欧阳崇道弃官归庐陵

龙津孤月下城初荒洞长风拂袖余闽海去时逢荔子楚江归日到鲈鱼浮荣屣脱二千石旧业珍藏六一书犹有■〈君邑〉人怀旧徳（阙）

用韵送李懐徳进士归建寜

冬残归计屡移旬漫拥干旌送逺人燕市酬金逢骏马郢歌希和到阳春宾筵欲别情还恋世故相看懒重陈却对梅花官舍晩忆君标格恍如真

赠聂鳯山都宪之南赣

薇垣左辖称循良栢府中丞重激扬两月追随倾洛下十年风谊忆滇阳涓人骏骨初逢赏漂技侯封漫购方今日须公如小范会应威徳靖炎荒

同王龙湫翟青石游梁园押韵赋诗仍各赋一律

官闲几日惜浮生吊古寻幽燕集成梁苑有基空梵刼杜鹃如诉答莺声（汴人不识鹃声余始于座上闻之）上方开霁钟先报髙树迎秋叶尽惊总为文园愁病在子虚游望不闗情

人日次韵李崆峒

几日闗人事阴风黯鼓■〈皷上皮下〉谍回闻野战斋卧匝邻啼积雪冥鸿逺轻阳太白低元戎频送捷有待颂淮西

挽大行吴年兄勿斋

昔从秋宴鹿鸣堂曾共归舟问北江前辈文章推巨笔往时灯火忆同牕二雏风格祥麟并八月星槎画鹢双我忆九原招不起紫薇花下独眉龎

雪中送王一江少叅之广

好去王公子离亭共此杯望依鳬舄逺兴忆雪舟来越徼占行色梁园惜赋才天涯独寥落犹喜暂徘徊

送刘西陂巡洛

刘郎相见晩怅别坐天明春雪那能急泥途不可行冥心通紫极洒泪对苍生同是看花客因君百感并

草堂雪霁为樊双岩赋

先公昔分阃曾此驻旌旗栢府良弓后茅堂肯构时原光揺霁雪河响坼春澌乐矣南荥曝吾君恐未知

送万安然归南昌

黄花落尽乱鸦啼闻道仙舟傍晩移江邑秋残惊客久故园春在梦归迟冯驩心事无鱼铗毛遂才名脱颕锥我亦无人识名姓对君慵写送行诗

黄润夫别号松亭为赋一律

咫尺徂徕有路经万松行里寄幽亭晓寒枯砚研零露春暖虚窗嗅茯苓石室可招丹凤下草庐谁唤卧龙醒清高我爱黄公子座右新题晩翠铭

使节荣行代储柴墟作赠焦宗伯分韵开字排律

瑞日氛烟静祥春淑气来苍龙随警跸丹凤舞蓬莱道泰诸灵协仁同一视该履端均朔裔布泽到寒荄玉牒分藩盛金縢册典开眷言怀睦族简命重抡才宗伯三朝旧时名两制魁诵诗元浩瀚束带久徘徊染翰终投笔和羮待作梅九迁跻鼎鼐三锡贲泉台诏借皇华节恩看宰木培遗羮翻谢颖建钺众多裴野水星槎度沙堤昼锦回泌清同照耀岳峙藉崔嵬鹤垄焚鸾诰龙章动蝶灰币陈中帑绮尊注大官醅湛露沾封草需云覆奠杯宠华词客赋燕醉里人陪令子休歌棘先公旧植槐乡游花正好国计驿还催咨度行须徧诗篇定易裁归囊发大雅愿儗赞康哉

寄于文祥

十载同书砚于今恨不平青云未得意白社漫驰情韩子檠犹焰冯郎铗欲鸣作诗聊寄旧风月助凄清

中秋次柴墟先生韵二絶

卯岁离乡歴丙辰无端归计只逡巡长安亦有江门月今夜清光冷照人

好怀对客醉佳辰频教家儿数酒巡欲去且看花上月秋光深处易留人

慧河寺留别同乡金上人

旅怀寥落寓京师山寺逢僧是故知两月都忘为容日廿年能记出家时夜堂观奕金莲尽秋阁闻歌玉树悲明日移家定何处藤萝寒月照相思

领淳安柴墟席上留别赠行诸公

长安倾盖荷先知投赠今宵剩有诗水国山晴舟去逺春明花早燕归迟坐残曙漏犹高咏数过韶华滞去期最是玉河堤畔栁依依偏向别离时

黄润夫北山新居

小径城阴绕薜萝瓦盆相对长高荷花深山鸟时还下地僻儒绅蹔亦过草色雨亭生画景炉香秋院引弦歌分明萧散红尘外未必仙居定若何

九峯北潭二老同日报罢

九峰高凌云北潭清彻底我游遍京洛寓目惟有此峰髙更无邻小草不成羙潭清足空洞鉴见众形秽阴霾忽朝暗风浪兼时起众人恐波及吾心恒仰止杨家侈氷山奉高空沼沚云开潦水尽万古此流峙

至日寄都下故人二首

冬至山阴暖气微五更厅事动朝衣鸡声衙吏来应早雁足乡书到亦稀天上星辰双阙逈江边氷雪寸心违寓游正忆穷愁日薄晩东斋坐不归

至日今年更越西京华遥望眼先迷朝衣待曙悲新约唫烛争寒忆旧题檐外氷霜愁自痼山阳烟雾喜同隮宦途未暇沧洲逺何处浮云不定栖

元夜奉次篁墩先生韵

今雨相逢是上元一樽残漏未辞烦醉眸归送鳌山尽离思春憎锦瑟繁北斗高居县夜直南山孤兴倚秋园十年曾是西庄旧图巻依稀忆赠言

春雨

轻风逓迟折春夜苦复长脉脉夜来雨如缕萦羇肠抚巻不成读篝灯熌余光渺矣望故园帝乡复何方伊昔年少心屣脱声利场纷如睦下吏晨莫徒皇皇佳游剧遐想吏隐良参商拊心媿江云濯足悲沧浪既乖齐竽调徒抱荆璞伤侯封亦漂技千金购竒方西燕正低掠北鸿翩回翔物候转目新尘颜非故常驾言阻归牵昨梦劳悠扬怀哉紫荆树连枝发幽芳况兹饥馑余禄食惭赪鲂明朝一雨霁南陌行春桑

宫怨

清秋宫月照牕纱重卷珠帘望翠华咫尺昭阳恩不到镜中容貎枉如花

赠徐生

徐郎二八能文字暂负秋期已恨迟可愧严陵江上客功名三十少人知

次韵答庄贰教志明

喜君儒雅可吾师燕集山堂几订期盛际云龙非偶事闲情花鸟是深知才华自愧山公启静镇犹怀谢傅碁淮海十年多旧侣蒹葭秋水正兴思

迭韵

春归溪口讯舟师犹悔乡园负宿期临事我惭程不识阅人谁是魏无知闻笳欲下清宵泪折屐虚怀胜日棊莫任江湖轻浪迹食芹曾切尚方思

哀田家口号

三月连阴四月过桑田无利有催科行人莫讶深山虎一入城中虎更多

端午

五月江村归梦长又从客里过端阳石榴轻闪风前色山艾时飘苑外香竞水数舟那更急穿花双蝶故多忙儿童不省官中好犹揷朱符说故乡

病中口号

三十功名媿独难秪将多病付仙丹千金市骏应谁是万巻焚鱼正自寛绿野云闲秋稻熟青溪月淡夜鱼寒迟归已负沧洲约便信轻舟下急滩

严陵晩泊柬同游诸公

客怀何处寄秋城欲与长沙吊屈平江上逢人皆社约舟中见树问山名烟波日静鱼龙晩霜月天高杞菊清暂共建昌祠下泊上方钟磬夜分明

淮口儗别三弟文举兼寄诸弟

淮阴去路尔归程欲写愁心寄逺征云塞忽分聮雁影泥途未出跛驴行三年去国身先病几日思家梦亦惊传与青春诸玉季辛勤三十媿为兄

示楷

忆从春燕共羣英乡国虚传甲第名千里氷霜心尽赤几人萍水眼偏青他乡得病悲妻子薄宦归家笑弟兄谁判忧虞需富贵秖应江海老浮生

早春行下邳

青草山前雨未晞东风初解试春衣过淮栁短莺迟语连海沙长雁欲归舴艋云中河水绿秋千画里女裳绯行人正漫西江兴到处风光赏更违

晩春舟中

风光二月成虚掷客路三千镇独归去国漫怜行日逺到家常恐见花稀灯穿夜舫春虫入帆过晴沙宿鹭飞零落当时多少事东风江上欲沾衣

严州天寜寺

水南石上天寜寺春尽移舟偶自登烟树雾花犹病眼洞云崖月独闲僧楼高百里山皆出江近诸川泻欲腾谁许宦游夸胜览凤城宫阙百忧并

茅亭

思君千里问茅亭忙里还能几日登花重雕阑晴幕启香凝砻石午琴鸣醉翁喜雨应陈迹放鹤沉香漫有名曾是检书当夜坐会逢藜火访更生

题庄志明邑博扇面小景

犹忆西池畔莲开七月红波明鱼度藻莎碧鹭依丛客舍秋天外花期病眼中莫愁归日晩正是剥青蓬

喜张邑博振卿生子麟儿短絶以志

星楼歌鼓动新秋传喜麟儿诞月周我亦二郎如阿仲与君相对醉江头

秋兴同商进士景贞押韵作

离家秋晩自初春九辨年来入赋频病久渐能知药性途穷端欲问钱神诗怀似媚江花淡旅食全甘海味新莫讶偷闲成夜醉定须疎散是吾真

花期曾负曲江春摇落秋芳寄兴频蟋蟀生愁浑寂莫芙蓉何意更风神江边病客终违俗河内凶年媿食新闻道蛾眉当北去汉家物色恐亾真

露下江蓠绿似春寒潮西去打城频青山旧锁吴宫恨白浪疑归胥庙神返照回鸦楸叶净孤舟闻雁荻花新玉箫明月成追忆归梦纷纷记未真

花栁曾沾辇路春登髙谁赋黍离频峡云虚绾巫蛾髻湘水能传屈子神万里九重天阙逺千金一笑主恩新三郎亦自惭韦武犹有傍人笑太真

御苑离宫不耐春夕阳词客放歌频当时漫意禅梁父何处宸游访洛神近侍宠多宾客盛腐儒忧在鬓毛新秋来亦有休文痩欲倩傍人为写真

宵行

岚气薄征旗溪风振弱澌飜鸦惊叶响吠犬觉花移村静看灯近山深见月迟秋空萧瑟在此景与心宜

宿严州西观次韵赠别周仲鸣水部

才名曾喜动尧庭见领恩光赋出城几日乡音投客话九秋三馆惜离情蹔迟归棹须明发定过前滩忆夜聴为有吴山堪寄逺侯郎知亦盛诗声

除夕同张振卿押韵作数絶

官忙刚得夜深眠除夕它乡更惘然贫病谩怜犹故态儿童浪说庆新年

曾聴朝鸡警独眠午门灯火夜森然一官此日天涯外逺効华封祝万年

江阁疎钟恼客眠俸钱酤酒醉陶然明朝况是正元节百岁浮生又一年

休沐寒宵正稳眠疎迟赢得发黟然黄杨已受春功薄犹恐明朝值闰年

严州新春用林南川郡博韵

春到无多日孤舟细雨来近郊微见麦隔水忽看梅冻雪宵灯约残更晓角催新年犹旅食未试豹烧胎

严陵舟中值雪次林缉熈韵

雪花交白日又共守庚申兴助乘舟客愁添失路人陇梅犹迟暖塞草未知春村酒温新火长年语自亲

咏雪次洪克明邑博韵

春寒渐劲此舟中阵阵氷花度幕风野积遥看千径合岸深只放一溪通平添新涨时兼雨寄缀高枝亦藉风小泛会应乘暇日几人幽兴得相同

赠应文昭耆士

六十青溪士迂疎白发生旧家余故老薄俗畏仁声手种花都活炉烧药亦灵里中推月旦犹不后诸兄

题何大渊藏吕廷振画雁

金风力弧矢射猎纷健儿惊飞天南乡悠悠定何之南人苦相求设囮横中陂稻粱非所谋网罗不可丽潇湘在何处夕月虚寒枝安如图南鸟一徙栖天池翩翩上林间北海还缧羇长门度深夜属我千金词归飞背江燕春秋以为期独坐鼓瑶瑟会向柱行欹

画鹰

田车不踏蓄菟丛鸷鸟何劳送泽宫知是汉皇仁鸟兽虞人解自慎绦笼

县令罗公初导新河邀与小泛因呈同游诸公寓规劝之意得诗八絶

日晩僊舟出逺林南风时共解烦襟行人要识蒙恩泽得与新河流水深

官河晴雨纪巡游茂宰新懐洚水忧犹有欢声传道里城中下令缓征求

右呈罗尹

海榴花过绿成林试折残枝露湿襟莫惜飘红低着地玉颜正少主恩深

农时得共问畊游只有村翁不识忧为语城中官府好近来恶吏不需求

右呈杨丞（杨有政誉）

官舟箫鼓竞遥林倚醉波间一散襟九夏风光千日酒君恩飜觉暇中深

斋休诗健足清游玉食还同佐邑忧今日民愁公赋急晩丝新谷不胜求

右呈萧簿（萧时董赋）

晩潮新涨下西林小泛回时月满襟昨日市墟多巨浪使君莫较酒杯深

天闲八骏忆周游谁解千金破主忧定是龙媒能万里涓人骏骨亦先求

右呈靳簿（靳时司牧）

赠别陈百一

君从西州来未至动消息长步登我门顾笑一为揖江湖谢乡音倾盖如旧识殷勤寄双鱼为云柴墟客剑头挂一书种种青囊录江山览竒胜穷海遍踪迹谈玄出造化潜悟岂龟卜烧铅期成金漫言河可塞躭奕日忘坐呼灯了残局平生山水心半入瑶琴曲日来卖草书数纸充一食货利轻秋毫只苦饭不足三旬惜言别挽之能信宿虀盐不终厌绪言正堪续侵晨御风去盼望不可即茫茫水云闲顷刻疑地缩归来旧山中猿鸣喜相逐倾囊发赠言顾笑若重获看山得佳处为结数椽屋待我休官日会寻领松赤

与陈百一押韵儗作闺怨

孤房独夜冷凄凄睡起眉纤偃月低数过佳期憎报鹊唤回好梦恠邻鸡红颜独压娇娥伴薄命翻为荡子妻憔悴捣衣君莫念砧声应不到辽西

题壁间山水图与陈百一押韵作

看山几处载图经饭颗犹嘲太痩形久判云林非世路惯看麋鹿上秋庭霜崖乱叶当书下寒谷幽兰沁酒馨似忆西行山水郭别来江上几周星

南国繁华几代经孤城犹作虎龙形东山载妓闲春墅北岭移文锁夜庭朱雀无家归燕子苍生有恨怨寜馨相逢漫作新亭饮日暮归舟几戴星

用韵答钱邑博孔易三首

儒官散地列清流近领恩光出上州诗酒聊同尘外赏容颜迟惜镜中秋才同伏骥堪先致史继悲麟会晩修谁念亷贫藏万巻富儿容易置书楼

官亷争爱得闲偏乌帽青袍未老年静儗诗篇酬暇日漫怜花鸟竞春天韩公兴剧盘中赏贺监狂嘲水底眠今日人才君独美何如朗月暎星纒

越水吴山旧品题诗声近喜过淮西春便野寺冲泥到兴遶遥峰过雪跻才子瀛洲怀玉树仙人璚岛梦丹梯由来孤鹤烟霄上难与羣鸡羽翼齐

东田夜坐次余姚孙惟献韵

晩林分火上篝灯午醉淹留坐见星树带鸦栖和月冷阑扶花睡倚春醒临池对客看泉溜问夜停杯数漏声小憩莫教牕送曙梦思刚复遶春明

徐河舟中二首

孤棹下青徐飘飘几日余身遥惊岁晩病怯觉舟虚午灶全炊药宵灯倦掩书京华县北斗风景定何如

月暗泊舟迟河流送弱澌风波身健日氷雪岁寒时问路人曽识怀家仆共悲前林归暮鸟尽解宿髙枝

临城路见雪（过徐至临城驲属滕邑）

行过南徐路离家是几时乡寒衣渐薄计日驿争驰老雪迎车舞终风直面吹狐潜应有迹鸷鸟莫啼饥

晓入东平

支病起宵征清霜下四更驿围红树逺月过黒云明北道谙齐语东平入汉城何人愁逺戍蜀道正难行

至武城望京师再雪

北雪夜纷纷清晨客出门炉红应自暖尊绿漫宜温碧涧分平野青烟驻逺村洛城饶甲第歌吹入黄昏

客夜

寒愁浑不寐城鼓四更分夜久风销烛天阴雪打门乡闗千里隔宫阙九重尊惆怅丝纶旧清江有钓缗

朝见日漫题二首

京华去住漫难期旅食重看岁暮时雪后报朝趋阙逺城中借马出门迟宫楼曙动庭燎合禁苑春回御栁知蹔任裵■〈衣外回中〉遥注望旧分千室藉恩私

春明旧迹惜暌离蹔谒官墀梦亦疑野客衣冠惭胜会邻家仆马识朝期千牛露刅浑挥霍五凤晨光欲动移忽讶西行山水县东曹列侍漫成思

新岁唫

新年初见雪消时拜舞欢同觐赤墀颁朔载分尧甲子明禋重饬汉威仪铜龙漏彻鸡人报鐡骑班回象路移帝道由来严正始从臣还儗太平诗

送何笃斋宰浦城（在京师作）

东郊晴雪滉征衣北阙晴云动曙晖建水郎官持节去楚江游子及春归与君得县年俱长作伴还乡愿亦违淮海音书看不逺定应贫乏慰庭闱

赏莲押韵同孙惟献诸公赋因呈

沅芷湘兰怨楚臣习池风景赏犹真秋唫静爱山依阁宴坐驯看鸟傍人杯沁碧荷翻下露衣沾红雨湿余春山公老兴依稀在消遣流觞到座频

九夏风光任达臣池亭歌舞乐全真戏裁莲叶欺纨扇笑羡荷花恼玉人华屋梦回梁燕午金莲归忆禁莺春由来欢赏从闲得记取偷闲赏亦频

水仙绰约合为臣取次诗骚品鉴真碧叶团欺池面月红妆娇妬景中人缁泥不染元同幻剪彩常新剩借春更与浮萍有深爱怜渠踪迹往来频

秋水红莲入幕臣重来风格认犹真一尊海外酬佳节千里花间见故人唫送碧筒红烛晩歌飜白苎锦筝春长沙亦是悲秋客犹惜湘累寄兴频

未分飘蓬笑逺臣天涯胜会更投真莫惊岁晩同迁客只对花清是故人七泽秋光连玉井六郎丰采照青春便期东道为莲社对景分题未厌频

御苑风光媚近臣繁华回首梦疑真独怜荷芰花间月曾照芙蓉阙下人玉屑恩沾仙掌露金钱醉忆曲江春天涯零落多幽思何处秋山篴送频

天台桃源

桃源旧路逺微茫问胜寻幽傍夕阳流水无媒花自落胡麻未熟日空长峰回晩碧匀眉黛川弄明霞作舞裳却笑尘容浑未洗玉真莫认是刘郎

天姥峰次俞英之韵

天姥山髙风露清下方路转上方平花先得日开偏早鸟惯闻钟宿不惊飞阁危从云外起回泉幽似镜中倾梦游更觉云霓逺儗借仙人鹤背轻

天津施宪副席上观雅乐次韵二首

羽钥分曹暎幕油筵间蹔许寄双眸瑟传清庙■〈施，贝代方〉文思舞爱韶箾象徳休伴吕亡齐终放逺离骚懐楚合兼收从伶莫浪移宫羽座有高人旧姓周

午筵刚见续膏油舞佾真便豁醉眸季子赏音心苦晩孟公留客意忘休歌残雅颂犹余韵调入伊凉亦漫收岂是腐儒偏好古由来先进亦从周

病起赠韩时元国医

上国新春惜鬓丝病回真识有良医一家儿女皆蒙力千古岐黄几试竒贳券逺遗寜望报同乡数去不须期却缘竖子潜难及岂是当时漫不知

寄东乡大伯父

十年不过东庄宅岁晩高堂拜白头喜到出门遥认马送归携杖近经丘黄花径里开诗巻红稻香时泛酒瓯闻说别来强健在几回天外望云浮

山居图为严陵方氏赋（正徳己巳）

空谷逺朝市幽人心所婴偃蹇乌角巾终谢冠绂萦出门四山晓一水相与明吾意聊适耳匪希高尚名村醪荐园果山花逞竒英良朋逺相求春禽鸣嘤嘤呼筵剧倾倒一饮轻十觥酣来卧崖石松风为解酲一醉遗万虑百亩称闲氓竹林岂狂者桃源非世情白日复欲暮闭门闻瀬声扁舟者谁子风波劳尔生

严州天寜寺留别贯上人

萧邱兰若昔相从仙露明珠近再逢深院焚香迎玉节上方披闼挹金容重来似忆身前事久住那惊饭过钟更欲逺依方外去凭君先记寺门松

上饶南岩寺漫题（寺在岩洞中北向）

南岩万古灵北户向幽扃缘洞逢三殿窥空逗七星泉疑鸣锡处石带补天形不共山僧语还看是武陵

禅宫作意留来隔几峰求洞覆檐牙过云依佛面浮栖真迷白鹿驻景忆丹邱岁晩输樵者长謌任此游

五级峯（在南岩）

灵山空自灵（灵山在上饶境与南岩五级峯相望山出水晶）庐岳逺相形五级通寥廓诸天隔杳冥风烟孤客去木叶九秋零落日南岩静僧闲自诵经

居山祠（祠在南岩不知何神）

仙岩草树青春梦忆前经径入惊峰堕林回放日停风波喧下界鸥鹭起长汀归路江烟暝游人醉未醒

赠某公归田

南国人龙忽在田辞荣学道得长年欢同社日扶春醉闲忆衙时废午眠观奕爱逢花外墅躭吟惊出瀼西篇时已致仕（阙）

迭前韵

树外朱扉暎水田风光端属隐居年鹤知人意偕童舞花恋春光学栁眠当席按歌频寄调分题倚和动连篇山灵更识留宾意会遣飞流作醴泉

送友出都

郎署焚鱼旧等威王家卜凤迭恩辉湖山秋色迎乌帽闺阁春容上衮衣齐瑟久缘千世拙虞箫终惜赏音稀江东鲍谢犹余韵张翰归来迹已违

席上观伶戏次韵

绮席初陈画障回暗除黄帽试金钗等闲面目屏间在取次梳妆镜里佳故事翻新恩怨易后观随众笑颦偕分司此日浑多思岂有狂言杂剧俳

弃妾叹次前韵二首

郎家憎妾少低迥弃置还同匣底钗恩怨难凭词客赋容颜那托画工佳春回绣阁欢犹懒夜静兰闺影与偕可是倚门人尽悦此身端耻学优俳

静思那论日九回临鸾羞睹嫁时钗自缘薄命逢姑恶空负青春倚壻佳貎似月娥怜独宿身非梁燕媿重偕笑颦若尔无凭凖应恐傍人说是俳

观伶舞次韵

翩如矫鹤出青田烛底低回絶少年长袖欲欺风栁弄倦眸娇暎海棠眠谩夸假髻玲珑様只办纒头锦绣篇共诧阿书能掌舞（阿书家僮）霓裳何处送温泉

涂宾贤按广

骢马出番禺青春畏简书莲峰迎玉节椰叶拂雕舆按部唐封旧观风越吏余鸣琴音尚逺揽辔意何如

送周国英赴寜乡幕

好道寜乡近清秋楚望分驿连黄蘖岭舟过碧湘门县剧才还称官亷势亦尊长沙多古意传语问灵均

送俞秋官宅仁赴衡阳太守

频年来往赤城霞忆过衡阳太守家遶屋峯峦含晩翠隔溪梅栁竞春华双龙紫诰承恩旧五马朱幡入郡賖岂为苍生烦贾谊凭传幽意过长沙

拜陵途中有感

寺外西山翠结层鸣驺未动意先登阴云漫欲低平野病眼遥能认泰陵曾负少年悲作客细寻往事得逢僧钟山紫气东南在秋晩凭髙思正腾

出使至长沙院中次壁间诗韵（庚午年作）

野烧明山雪人烟隔戍墙九州岛淹岁晏羣盗剧年荒警翼频喧树赪鳞自恋塘有懐怜贾谊寂寞赋临湘

益阳院后小轩

江上兵常梗湖南岁又新小堂开传舍高榻谢车茵氷雪深回座山泉近结邻未应躭此景犹是逺行人

桃川宫秦人洞（武陵源在龙阳县）

桃川川上望仙宫峭壁重峦半古松骑马到崖遥度水入林迷路忽闻钟花开洞里应长好鹿过轩间蹔亦逢当日秦人何处在数家茆屋隔西峯

次韵秦人洞二首

桑竹深村好自由眼前赢得去秦州云边野烧逢渠断雪后春溪过驿流问路偶随渔父入寻真空忆洞仙留湘累千古骚魂在兰芷遥堪托荐羞

隐居非是学巢由敲朴那当制九州岛洞里尚忧秦惨刻江东今袭晋风流蒙恬万里城方急徐市三山去已留（阙）

界亭驿次壁间韵

乱山行出见幽亭返照髙林忽易倾村舍尚传戎马过炊烟初傍驿楼生伏波铜柱功差立（时总制新报平湖省贼）荆国青苗祸已成（先是当路聚敛湖省贼由是起）正是彷徨愁不去候人鼓角报严程

常徳院中值雪次壁间诗韵

看雪山斋起不眠余寒犹觉入新年三分春色深无頼一树梅花好自怜兎外阴云连楚泽鵰边朔气隔胡天穷崖空谷浑萧瑟暖在朱楼碧树颠

山火

风急吹山烧烟光逺障空草根延木杪西麓走东峯晩照曛残蝀青天下火龙秪应便樵猎有路入深松

邮亭次韵徐用先道长

南山荗草朝生雾栖鹘巢边起新路客子心懐履险忧马头春色空迟暮

平越院中小憩用壁间韵二首

院中高树出城头石路萦回带水流几处过山刚到晩一从为客数逢秋川源烧没夷酋部旗帜风高汉戍楼立马七盘愁望絶青烟恍惚极齐州

陌头轻雨浥黄埃逺道春旗度岭来杨老城边逢客去吴公陂下忆花开绣衣持斧怜南徼画省焚香梦北台溪洞频年犹报警候人漫自送余杯

龙里驿次王兰亭文济韵口号

官闲曾喜住蓬莱痩马巅崖路转回破敌尚须鱼鸟阵赋诗空儗凤凰台阳城不谏终当去吕诲先知更让才忆别玄都春正好桃花想见一番开

至贵阳赠王兰亭文济

经时多病怯长途到处先供煮药炉二月天涯逢故友去年花里醉皇都山分夷汉凭看志野有流亡合绘图未讶南中行路险风波终日满江湖

贵阳与徐用先道长押韵聮句别后作此寄意

南州声望故依然几处还逢下榻眠秋晩为期春始到客中相忆梦常牵诗人自昔多忧事才子论功重策邉不独好辞惊絶艺试从万选看青钱

和韵赠白叅将

连营刁斗互回萦汉将威名旧姓程岭上建牙回小队幕中筹敌借长缨弓戈外阃遥分制溪洞先声会请平应惜春农勤戍守武成遗算贵精明

滇南喜雨次玉冈韵

畏日薄翳景熏风转祥氛雨气飒欲至飞蠓低作羣庭蕉足志喜疎点声先闻巢乌方拮据未阴心恒勤昆明击鲸波太华（山在昆明）嘘龙云农忧剧公田仰兹寛一分稍见夏畦润似嗅秋秔芬帝泽霈无涯雨珠非所忻邈矣商岩翁为霖忆书云陈诗向玉冈磨崖纪隆勋

午日偶题吊屈原

沈湘何许太凄其愁絶中流竞两旗郢俗狂犹投角黍骚魂醒欲扈江蓠九歌天外忧空切五日人间吊不知贾谊少年徒解赋霸陵无事漫兴悲

黔国别号玉冈用喜雨诗韵为赋此诗

玉峰出南海郁郁蟠灵氛逸势驱点苍金碧那尔羣（点苍金马碧鸡皆滇中山名）清华入揽撷峻极詶前闻跻攀絶崇阶仰止徒殷勤瀛洲足波涛龟蒙膏雨云眷兹元化精太璞殊未分朝从玉冈游春风袭兰芬贞怀良不玼发容人所忻古来称嵩髙不让坏壤云终期覆篑初竟此为山勋

玉冈以厯百本馈南园司徒南园报以美人图一幅玉冈举以见示为赋一絶

凤厯蛾眉两鬬妍书中端自有婵娟风流却忆张公子雪月风花看百年

客久梦中代内作二絶

梅蘂先春发山茶寒着花郎从前日去蚤晩过长沙

南去长沙万里程清猿啼断鹧鸪鸣相思不识闗山逺梦里随郎一处行

次韵玉冈秋兴四首

江上青山秋更竒赏怀犹隔楚天涯丹枫欲障千林晩黄鹄归飞万里时往事灯前悲昨梦流年暗里惜芳姿霜寒鸟雀依丛急恠底饥鸢苦见欺

何处秋生诗律竒杜陵萧索蜀江涯孤舟泪迸啼猿后三峡涛回落木时鸥鸟自飞闲不去芙蓉虽晩故多姿楚乡云雨还朝暮宋玉风流亦漫欺

泸水烟销秋日晶闗河风色惨边情年光暗惜江蓠晩秋鬓愁看客镜明十道羽书闻夕警五更城角落寒声季鹰自昔多幽思不为鲈鱼叹逺征

露下澄塘浸水晶芙蓉花落太无情青山近拥孤城壮银汉高临万戸明小院松篁增爽气谁家弦管剧商声秋原莫哭诛求急薇蕨生多尚足征

出滇至平夷馆适覩合溪张天益道长留一诗壁间见候次韵为报

社里逢君可惠连华宗分派各江天千山云树蛮烟隔五月音书驿使传诗好总知心独苦官闲赢得事多便相期共振埋轮业犹有豺狼满道边

至普安察院合溪道长复留一诗见候次韵

归路依微取次寻前山日日厌登临寒经索岭霜林静瘴入盘江昼雾深古驿荒凉惊岁晩野云容易结秋阴驱车纵猎输谁子蔓草斜坡羡获禽

中山道中（真定府赵州古中山地也）

二月中山道风尘障早行病思千日酒懒拂众人情客夜便投寺兵时喜到城使君方谢事怜尔县官迎

赠国医赵良臣

秋来鬓发欲添丝笑见儿行病起时贫忆宋清多义事疾逢秦缓足良医刀圭苦口收余味兰蕙回春得故姿独有江湖忧转癖别君无语重凄其

里人陈生善歌旧尝识之十五年后再闻其歌因赠

余音尚忆小梁州十五年前作漫游重上朱楼歌一曲楚天凉月在西楼

赠陈百一山人（客予家者数年今归）

六十看君白发新江湖人笑往来频机心已息碁常负谈舌犹存食未贫折栁重惊南浦暮种桃空忆武陵春津亭渺渺应回首故国并州意更真

钓台次韵建徳舟中作

六十羊裘道路难九重凤诏几回丹交游便合君臣定廊庙何如江海寛桐水一丝名节在云台千尺画圗寒十年尘土严陵梦明日扁舟过钓滩

客中

春风珂马曲江城曾共梅花赋广平兄弟甲科犹有恨缙绅文字浪知名并游年少皆能贵今日朝廷幸自清万里风尘江上客长安遥望眼偏明

港口小泊口号酬庄贰教舟中见赠

符分山县记当年泛尽溪流笑靡然丛爵自依新赤子蠧鱼曾出旧青编每忻芹暴因思献见履庭霜识戒坚贫乏只今消息在雀生犹藉知（阙）传

赠郑山人

脉理依稀寄掌纹眼中竒伏定难论秦闗百二金城在建业东南紫界分形胜未销人共弃豪华欲尽石终存他乡我亦嫌官拙还拟携君看旧村

闻雁与陈百一作押韵

菰老芦黄障浅池晩晴初喜冻云披忽惊鸣雁霜中度似觉秋风塞上移胡骑漫劳矜碎栁栖乌正自■〈扌东〉寒枝年年惆怅金河客错忆岐周赋凤仪



病中喜友人王继武逺过不能出迓口号寄意

不见王郎三十年病中看刺转生怜吹箫桥上悲秋月沽酒楼前瞥野烟诗格总知犹健在须髯惊说已皤然君应问我龙钟态约畧如君六载前

杨大用大尹见示晩年生子诗次韵答贺

贺客閧堂少白丁共夸椿树老逾灵同时器识推杨子晩节芝兰有谢庭宰邑定知阴徳在承家端儗策名馨他年会约乘轩过聴取摩空作赋声

大用见示述怀之作因次韵

青山晩爱携笻往华发秋怜览镜知江上浮鸥驯自好尘中驱马去何之闲寻谢墅围碁侣病隔梁园授简期坎止流行看更定岂因时态学悲丝

病中喜雨（在保定作）

伏枕闻鸣雨开牕惬病心天公神叵测旱魃尔何侵优渥应千里斯须可万金更祈三日止牟麦忌恒阴

题扇景

湖上生秋雨檐间滴翠阴竹西风景在别路一惊心江晩山色遥黄芦雁初起渔歌何处归声落沧浪里

夜至铜岩驿逢臧进士张茂才

木叶下秋山归人傍晩寒见灯投驿逺过雨涉溪难诗客逢侯喜碁俦忆谢安胜游难可继莫负吏情闲

黄希武宅观奕

奕鬬未全非开枰对夕晖过河乘胜算争道触危机老马频忧蹶竒兵忽冒围羊公在江上陆抗莫専威

乡居用八弟鹄举诗韵聊述

东风近浦送渔歌澌尽平溪漫緑波野望独便吟处逺春寒犹较病来多闲看稚子排新局醉傍村翁藉软莎迟暮未成投老计巢鸠聊寄北山阿

幽居底事动长歌老大心知感逝波花外枯桑争日永镜中华发逗春多薄田遶舍差宜黍小径缘村漫掩莎何处冥鸿飞正逺更看鸾凤竞巢阿

寄陈别驾汝耀

三山雁使来年回传道甘棠树重培别驾风流余簿领郡斋萧散到蓬莱榕阴暗里衙声合荔子红时吏俸来独向樵川愁病在好音迟子笑颜开

拿口驿午憩次壁间诗韵

山行弥月未论旬又聴前滩数候人太守十年从白发樵阳两度见青春风波险欲摧心折政事书堪与泪陈愁絶杜陵浑太痩谪仙诗好为传真

寿李通判母

华筵阿母下瑶台彩服仙郎试老莱鸾诰旧从天上降蟠桃新出海中来酿分禄米恩波注锦簇官衙寿域开记取年年延贺客小春时节任徘徊

次韵黄小江中秋是岁闰八月

桂香兰馥夜交清心赏还同寄鹤城影合三人怜月色望遥一水忆箫声病看簮绂真为祟忙觉玄泓久败盟三五秋光吟过老盍簮愁咏少年行

乌石风吹晩篴清闰年羇思黯闽城星河际海涵秋影鸾鹤凌风矫夜声重见月圆还照酒似防秋去更寻盟银蟾玉兎无才赋起看黄杨遶砌行

赠黄北山

书工如画画如诗王掾当年固不痴昨日里中歌舞伴人前解唱北山词

闻箫

凤楼缥缈接云霄环佩声微夜寂寥弄玉由来有仙骨时人莫浪学吹箫

小孙辈病起谢戴元道国医

五十归田计未迟西风肺气欲苏时久躭月俸遗家累稍喜秋成给药资老恋山林真有癖病愁儿女岂无私江边千室浑凋瘁何得从君遍问医

秋雨

桑竹阴阴浅护村午天风雨未开门时从屋底窥峰顶拟过桥西看水痕岁事一廛忧菽麦秋租三限急鸡豚当年曾说心劳日欲起阳公与细论

风雨归舟次韵

客到寻常不整巾旋羞鸡黍供清贫孤舟分袂秋同逈独鹤随笻晩自驯曾迓雪中回剡曲定从花外说秦人于今更忆玄真子细雨斜风入咏新

风雨应愁垫角巾相看浑笑出途贫知津更试轻舟捷谙路寜论老骥驯眼底风波怀共济望中仙侣诧傍人明朝挂席期重到潦尽川平霁色新

送刘尚絅赴桐庐幕

送君明发遡江干越舶吴樯逓渺漫山鸟语更倾白苎海潮声漫切猗兰桐庐附浙元名县莲幕亲民足好官独有幽怀怜逺道梦随飞舄落严滩

明妃

絶漠琵琶汉苑心胡雏漫聴岂知音自缘花貌浑难画不是丹青故索金

赠国医张从实

来往三神漫醉醒玉桃瑶草妬长龄丹砂九转新传诀道徳千言旧注经南渡世家原共脉东田交谊久忘形烟霞僻处稀人迹却为逢君眼重青

赠殷道士

少年曾喜诵南华解指邻山说是家九转自调丹灶火千年应见碧桃花青溪道士寰中鹤碧海仙人袖里蛇不为观鹅频过馆驻颜端欲乞灵砂

送黄主簿诗

仙帆西去水连云彭蠡匡庐楚望分黄宪未妨称世徳赵尧终不愧斯文移家岁晩留鸿迹佐邑功存计马羣好在年丰身健日太平林壑荷吾君

挽潘主簿诗

尘世浮荣梦不凭槿花先夕叹飘零安仁病去曾谁诔邠老诗存漫托名五月孤嫠归旅榇千家父老泣铭旌东山山下流泉咽应为怜君带哭声

送朱县丞

新来初握长官符漫讶归装问去途多病独便抛簿领逺来应自剧江湖一官迟暮冯唐传孤棹夷犹范蠡图吾老东田慵卧在北门供帐有人无

题刘大叅函闗图

卯金公子托金兰惜别秦川雪满山何处思君天万里祗应清梦到函闗

题美人图

幽牕谁爇返魂香恍惚仙姿出洞房画里呼名浑欲语琴中传意故成狂愁颦西子怜倾国心谢东邻絶踰墙却恨丹青枉图画燕脂山外泣王嫱

咏牡丹用唐人韵

沉香亭路到无因怅望东风欲度春秾艶重逢木芍药丽词应泣谪仙人糚台醉浥葡萄露锦袜香留瑞脑尘不用凭栏伤往事玉环元只是前身

浪蕋浮花谢俗尘洛阳移种独饶春雨中淡泊同幽客天与繁华鬬丽人开向骊宫惊羯皷落从金谷印香尘东君珍重非韩令十二雕阑许托身

题徐都司宅上海棠

雨腻烟霏晓梦酣东风扶醉倚危栏游人遥隔雕墙外桃李成林欲认难

西园春晓

二月东风晓逗寒西园刚借摽梅看幽人兴落春华外不奈新红上竹阑

秋晩过尧卿弟庄

白发看吾弟儿童共昔年谢家偏玉树何氏胜林泉病起能招客秋深为放船吾衰如杜老吟罢意茫然

登絅卿弟东楼

南风送花雨携客上东楼迟景兹多暇微凉兼似秋云空吴望阔草绿楚骚留眷此连枝会高吟愧昔游

题醉学士

天上归来老集英醉中岁月漫峥嵘先生不是髙阳侣自笑三闾说独醒

别友人

残灯明曙鼓晴铎报春城月出银河隐林开鸟雀鸣故人怜易别旧事笑难凭寄语今年去休忘管鲍情

赠郭生

郭郎人尽笑发白不忧贫卖药来通市分钱与饿人洞箫飞月夜郢曲度阳春有客浑曾识休论见面新

聴琴

嵇康昔疎放孤桐托竒音陶潜自旷达空抚无弦琴君怀广陵曲我爱柴桑吟那能悦俚耳所贵崇古心

喜张处士枉过次韵答意

诗客春残病未兴白头漫兴秪如曾江蓠弥望空怜晩甸麦缘贫稍藉登闲伴海鸥浮浪荡醉过邻叟对鬅鬙幽情更爱玄真子渔父词工和未能

别王南原宪副

相送曹门道离情秪自怜西风吹汴水南客问呉船佩剑明秋日鸣笳入暮天遥知彩衣乐犹及桂花前

次韵答丁茂才有道

丁度青云器穷年对古书文辞殊秀雅风骨宛萧疎赏合涓金重音稀郢曲余吾衰惭狗监徒尔识相如

春日集八弟鹄举园用韵二首

春游便野服翻觉厌鸣琚缓步新开径闲看近得书何心婴世网有客待公交车好在莵裘老无劳更卜居

池芰亭新盖风篁戛素琚清标吾独爱疎节客曾书鸡黍招同社儿童候小车春园幽胜在差拟浣花居

放舟迭前韵书絅卿弟扇头

春水纔容棹松风暗学琚酒从彭泽醉诗倩阿咸书已乞仙人药深辞长者车那知林薄外亦有老农居

松鹤轩赠处士蔡良翰

西轩栖隐处松鹤与人闲素节终相保冥飞岂易扳痩寜知卫禄清不受秦衘子和孙枝秀还渠藉好颜

挽诗

凯风悲棘心蘐梦杳春深陟屺迷长望鸣琴眷好音胆丸劬栁母羊枣泣曾参宠渥年来下哀荣出华阴

竹斋为刘尚絅题

美人居傍竹西亭氷玉相看眼更青伺凤翔鸾浑未解轩间试亦鼓湘灵

雪夜与鹏举弟过禅房

夜久真消雪水茶聴琴观奕共灯花当年几许留诗在不向山僧问碧纱

堂上曾分佛供茶忆僧遥问木兰花相逢更爱毘卢暖笑煞尘途抗帽纱

东楼夜集（得银字絅卿弟宅）

秋尽江南访隐沦江南风物总宜人洞庭橘缀山头锦笠泽鱼抛水面银

○词

寿沐国公词

今年冬十月廿三日玉冈先生逢其初度者适三十年而予万里来滇得称觞致词为寿亦一胜会也頋聚合不可常而玉冈仁静宜老寿后三十年予东西南北未可期也而年年生日纵令一歌此词公庶几怃然兴懐犹如东田之在座耳词之调为金菊对芙蓉

黄缀庭槐碧收营栁朝来画戟霜凝更烟霏瑞脑日丽雕甍华阶鹤舞南飞曲降阿母青鸟低鸣又何须用金貂换酒银甲弹筝　相共祝取长生记当年此日光岳锺灵喜干戈将印不负蜚英旧家燕子归来惯见滇海万里波澄羣仙道是人间元老天上长庚

送朱思斋词并序代作

伏以国家惟用贤以养民守令必亲下而获上虽豪杰之士不待人兴頋公辅之阶亦由誉召恭惟寅长朱老先生大人阁下天才挺异人望归隆世承折槛之风夙纉考亭之绪蜚英两制伯仲聨芳出宰一麾江淮嫓美下车伊始游刃有余崇儒储歌鹿之需闵农切书蝗之警均田之议方剧而持志益坚行水之智既殚而成功永赖防危则重投石超距之赏化俗则严珥笔教讼之刑诚信下孚声华上逹氷檗之操允出台评夏楚之施奚嫌舆议某等叨居僚贰与有荣光睹荐剡之屡腾知征车之孔迩久陪宴笑忻闻三月之謡宿荷帡蒙惧失二天之庇敬裁鄙制用作后征词之调为喜迁莺

琴堂新霁正凉入熏弦潜消残暑帝日中天郎星分野望极碧穹如洗蒲境讴歌满路潘县春风桃李相看取问东君政绩前贤传里刚喜应秖是栢府严霜解作花封雨竹马迎来花骢催发江郭放教容与屈指瓜时易即棠树垂阴曽几频向说绣衣行部争留好语

○赞

云安胡君遗像赞

汤溪胡君以邑博卒于官其友东田子题其像曰

三丘崔嵬维君之姿双溪涟漪维君之辞肆仁以静亦渊以思何实修而誉卑嗟负大而小施赏音难逢值数或竒懐哉云安今其已而呜呼噫嘻道崇繜绌守尚谷溪穉肃蕃仪雁门鄙规融独沮膺壤遭孔嗤胡殇匪彭胡陵不夷繄君陶铸无私跃冶多乎颜化弓裘罔斁过庭嘉乎鲤趋典刑犹存庻几来兹

东田遗稿巻上

●钦定四库全书

东田遗稿巻下

（明）张羽 撰

○奏疏

劾刘瑾疏

江西道监察御史臣张羽谨题为陈言时政事臣无似待罪言路才识浅陋无所裨补谨昧死上言臣闻创业之君必先于体统而守成之道尤贵于持循洪惟天朝太祖髙皇帝奋起元室之季百战间闗以有天下肇造之初延访忠良任用贤知集羣谋而稽众长以定画一之制诸司臣工咸有职守内外大小势相维属而又设司谏之职立风纪之官求以开广聪明纠察奸宄枢机宻而防范周体统严而规模逺内治既正外治亦张圣子神孙万世帝王之业肇于此矣厥后列圣相承有隆无替逮孝宗皇帝益隆继述之道天资明而好学问圣志鋭而恤人言敬天勤民法祖为治接大臣以礼使羣臣有恩爵赏威刑率由公道征敛兴作动合经常十八年间朝廷尊安海内殷富中官私人不闻干政鄙夫邪类不闻肆眚古称二帝三王之治不能过也天祸臣民先帝奄弃哀号思望四海同悲陛下以英妙之年履至尊之位方在谅阴羣心欢戴以为陛下必将大兴维新之化以光先帝遗烈奈何小人当国蒙蔽聪明至理难臻侈心易肆陛下有乗龙御天之资而羣下不能成其美陛下有驰马试剑之习而小人得以售其奸遂使政事舛讹膏泽罔究仁贤解体闾阎拊心葢五年于兹矣所以然者岂以先帝之美政非当今之所宜行而今日之人心顿异于先帝时也良由任用小人之弊耳臣切见司礼监太监刘瑾鬼蜮其形虺蛇成性刚愎自用阴很害人挟主威以令羣臣任已私而乱成法凡其设心蓄虑动为国家天下之大蠧陛下不觉其奸以为能事寄之心膂假以柄权故瑾得以縁法为奸怙恩妄作目不识文字而谬儗纶言身不谙典刑而恣行威赏祖宗以来百五十年纲纪法度规模体统荡然无几存者迹瑾奸邪误国之罪难徧以疏举姑言其大者则陛下初年以励精为治而瑾导之以不常视朝陛下初年以纯孝为心而瑾导之以不亲飨庙陛下初年以继承为念而瑾导之以不得入后宫凡此三者大政所闗国本攸系而奸人蛊惑之祸亦基于此也至于大学士刘健谢迁尚书刘大夏韩文等皆顾命大臣老成忠亮先帝简任以遗陛下而瑾畏其轧已不利行私首先去之是使陛下不得用旧臣也给事中戴铣刘■〈艹洍〉御史薄彦徽蒋钦等忠直敢言为国不贰先帝涵养作成葢非一日而瑾恶其剀切攻发已过悉屏逐之是使陛下不得闻忠谏也入觐官僚黜陟臧否亲民之任故严其考也一贪其财贿则拘留过时而幸免者得以中旨复故职登科进士甲第等差事君之道贵正其始也一私其党与则恩荣破例而幸进者至以传奉入翰林武举以储将材而中选者悉投之于逺卒有缓急谁其应募招商以实边储而入粟者皆系之于狱卒有凶荒谁为转输刍粟之腐坏无问监临主守倍数追偿故有贫不能给系狱经年名为聚敛实为敛怨也官吏之犯罪无问公私轻重一切罚米故有累犯重科积至千石名为储蓄实崇祸也抄没之刑槩加于薄罪而中人之家籍其赀财动以万计多取办于有司枷号之辱滥及于大臣而无知之民横尸都市何啻千人类多罪不至死沿边诸军苦于屯种日不聊生加之丈量升科之扰是激其变故也逋逃军士迫于饥寒势不得已重以里邻连坐之法是絶其生路也有捕盗之功随以都御史之赏而必责其亲冒矢石徒足重伤国体耳殊不知征敛之政急则摽掠之徒兴捕之其何能止恶健讼之俗则削其乡贡士之额而又限其不任京官徒以犬咈人情耳殊不知罗织之狱兴则告诘之风起禁之其何能息始而提人驾帖勤于公府之文移继之行事校尉猛于催科之胥隶则朝廷之威近于亵而民间之害日已滋矣凡此数端率皆时弊不近人情行之而失天下之心传之而诒后世之诮非祖宗之法而不可以为治也而瑾且招权揽势任意据援苞苴盛行营作无已甲第徧于京师货财丰于内帑吞噬民业撩乱万家发掘丘坟狼藉千冢虐及枯骨毒流穷阎然人心知尊朝廷故畏刘瑾门户之祸虽酷为身者不敢怨父兄之雠虽切为家者不敢言伤天地之和召水旱之菑皆由于此陛下中其奸谋不加诘问委弃政务専事般游既不得读书以监戒前古又不得闲暇以思惟治道旬月之内一再视朝或至日昃百司之章疏不经于前四方之休戚不烦于虑陛下乐于便安无所拂迕遂以刘瑾为真能忠勤谓诸臣为徒事烦扰臣愚以为章疏不闻则朝政无由而理休戚不闗则民困无由而苏躭于晏安则亏损至徳过于游骋则罢劳圣躬凡此之为皆瑾之至利而国家天下之至不利也臣窃忧之方今吏治尚惨刻士风竞奔趋君子小人相为倚伏今日之所用率非前日之旧人间有一二老成才智茍非以缓急赴召则必以羁縻勉留出入伺候于奸权之门大官拜于前小官拜于后纳忠効力如事所尊峻法深文茍图自结故刘瑾欲赏一私人则公卿百官佥赞其功欲罚一私人则公卿百官羣摭其过而在外有司观望风旨曲意逢迎故民命已急而有司视之皆罪人民力已竭而有司视之皆富室今公卿百执事皆失其职四民之间皆失其业而瑾之威虐日益以甚中外忧危莫不股战胁息以为祸将及已誉望隆者虑逺害蓄积丰者谋全家其有不然则胥而为非矣臣闻山东江西福建两广以及京畿之地盗贼纵横而荆蜀之间骚然靡宁去年辽东军士被甲撄城北边用兵轻丧总制而宁夏之乱变起宗藩实非细故虽复殄灭损失良多而强寇刘烈兰四之徒拥众称雄志不在小是皆刘瑾稔恶长奸开可乗之衅以招之也然瑾不知其罪而顾以为功不知其可忧而顾以为得志非智有所不及所利在此也寘鐇之叛瑾实启之幸而天亡瑾身受大赏复推恩以官其兄至为都督夫以刘祥闾阎小人卑鄙庸劣一旦因奸弟之势夤縁至此则平江伯陈熊元勋之裔今虽有罪固得以法宥也陈瑄有功而敓其后刘瑾有罪而官其兄赏罚如此非所以令天下后世也夫罚不遗大奸则人心服国不私近幸则事体安今宗藩为其激变乗舆为之震惊而元恶大憝招衅启祸如瑾者顾乃恃其敏巧佞说安享富贵侈然自儗于至尊而患不及此天下之人所深惧大骇莫可得而知其由也况今之髙官显职多用私人引类呼朋布列枢要瑾身为人臣已有南阳近亲之庇迹其今日髙贵已极势不能复为人下而又厚自封植阴蓄异图废格诏书益行荼毒众方忧其必为不利而为其积威所刼莫敢告言臣为陛下计必去刘瑾而后人心可安国家可治而为瑾之自计茍无他志则不当专权固位乆处至危之地而使人疑之也臣闻古之为人臣有功而无过莫如周公周公以诸父之亲冢宰之尊而元圣之资也武王没成王幼周公相之不自恃其圣智吐餔握发以延天下贤人负成王以朝诸侯制礼作乐身致太平周有天下多周公之功也然而一遭管蔡流言退而恐惧逊于东山不敢安居以为势有所宜然耳今瑾非亲非尊无周公万一之功而狭险倨嫚浮于恭显训注之恶在朝疑之天下怨之而乃矜功伐美恬不知畏此其中必有不可测者此臣之所谓危也臣愿陛下试一思之先朝用儒臣则不见今日之乱今日用刘瑾何以无先朝之功则忠佞邪正断可知矣固未有举世之人皆欺罔不肖而瑾一刑臣独忠且贤也然瑾之奸邪其最不可恕者惟其假威济私不顾国体颠倒错乱朝令夕更瑾亦心知众怨羣怒祸将及之间则上章乞休外示逊避而中实贪不能舍至于中旨慰留陈其功烈加以赏赉即其词意葢若大凡国政之妨吏民者皆出朝廷而其更张转移皆由于瑾是瑾以怨归君上而以功归于已欺罔厚施之罪不容于诛矣然而天下之人皆知瑾之蒙蔽而日觊朝廷之开明故彼倡乱之党动以除瑾为名而中外人心亦以去瑾为快陛下何不一因人心之怨怒选数瑾之罪恶而置之于理令其将京城内外私宅庄田凡有几所悉皆报出计其营作之工木石之费凡用金谷几何计刘瑾所得口粮及恩赏禄米自有常数其余蓄藏糜费之物从何而来则瑾之奸欺自不可得而掩饰然后昭布中外与众去之别选良实内臣以备左右任使大开悔悟之端以彰平明之法悉去旧习与民更始则中外肃然天下称圣主矣设以瑾为从事有年不忍加罪则当收其政权寘之闲散以絶祸基仍勅文武羣臣或有大政则佥议于朝不当犹前依附私至瑾宅阴助奸谋其或不悛即为奸类是亦陛下寛假之一术也臣窃谓刘瑾今日之不改为恶譬如骑虎势不得下朝廷今日之不去刘瑾譬如养虎终将噬人失今不去虽有知者不能图其后矣凡臣所言瑾之奸恶乃其什一在朝之臣葢有知而不敢言者自谢迁等之去与戴诜等之获戾瑾复受计奸人阻塞言路以为蒙蔽作奸之地中外以言为讳间有奏疏则皆先受指挥非排摈忠贤则更张制度也近而左评事罗侨幸一言之輙得罪以去继而都御史黄珂左通政丛兰亦一言之复为言官所论臣固知今日言之明日必为刘瑾所中伤祸不旋踵甚无益也然身为王臣复有言责仰惭国家养士之恩卒无裨益迩因忧愤触心积为疾疢使一旦发狂以死固不必以言得祸也吾君在上祖宗先帝之灵在天死生轻重之间臣筹之熟矣伏望陛下以天下苍生涂炭为念以海内豪杰观衅为忧以宗社乆安长治之道为计臣言可采即赐施行则时事犹可为人心犹可保而上天之意犹有可得而回者矣臣干冒天威不胜战栗陨越之至縁系陈言时政事理未敢擅便谨题知伏候勅旨

地震疏

据楚雄府经歴司呈承本府照会备阴阳学阴阳生杨复初呈称正徳六年四月十六日寅时自东南起去西北地震如雷吼卯时复震二次至本日午时又震三次十七日微震一次十八日午时又震一次将房屋瓦片墙垣砖石动摇脱落等因转呈到臣续据云南布按二司经歴司呈各承奉本司札付照会准守巡洱海道咨闗及据楚雄卫经歴司呈俱同前因会同镇守云南总兵官征南将军黔国公沐议照地道弗靖菑异匪常除会案通行修省外臣窃惟地震之变其应非一考之传记为岁饥为寃狱为兵兴民劳为臣下专恣为小人道长大率阴盛而反常故应以震动所谓越职专政是其咎也然或震于一方不见于他处则犹疾痛之在人感之暴者发之偏耳烦于聴有时而瞶目劳于视有时而蒙受病专也云南之地去京师为特逺安危休戚卒不易通是以惠泽不先加而苛刻恒首及焉以逺故也自顷以来年谷不登横敛益急民竭其力地竭其利匹夫不获相率而为非今其山林郡邑之间盗贼滋起而陇川安南之司巨酋跋扈兵祸相连特为惨烈较之邻境贵州诸省兵荒之患实亦不殊而京师不之闻也今年春夏之间旱熯尤甚而地震当四月之期适为凶年之候天时人事皆反厥常民病已深不可救药臣愚窃意由今之势积而不解所谓阴乗阳弱胜强之应已为不虚不必更有他变而后为异也然而当路不加忧守臣不见恤方物之求急于民瘼禽鸟之爱恩于夷■〈豸尞〉私门之横敛倍于常赋虽一二同事捄正之意固不能无而轻重之势实不能较将如之何臣谓道随行乖气因事逆菑变之兴犹将未已也臣猥受国恩叨列言路兹复谬膺巡按之寄遇菑而惧莫知攸为其于举亷仁抑贪戾慎刑以重民命节财以厚民生与凡职分之所得为固不敢不勉竭驽钝粗效涓埃至于察专恣之萌杜羣枉之渐忧不测而防未然则有非臣下之可得而与闻者臣不佞窃谓此在圣心感悟之间耳伏愿陛下惩创往事推广善端召用老成之臣旁求忠谏之益扶植阳道遏抑阴柔法健顺之常以建中和之极使天下臣民皆知易辙而改涂安土而乐生重念逺方之人使其呻吟疾苦有所控告特勅各该守臣留意抚绥期于安集毋或袭为掊克之风重其倒悬之厄申勑藩臬诸臣令其宣扬徳意通达下情务寛一分毋为沮挠使夷汉之间有所依附各官之中设有方命虐民任私偾事聴巡抚都御史及臣等指实纠举示以威严以彰平明之政若臣等失职旷官付托不效则国家斧钺之下固无所逃罪也臣不胜区区之忠身在万里之外忧病交并縁地震事理除陇川等处事情另行会奏外谨强疾条陈地方利病四事开坐具本差承差杨楷亲赍谨题请豸

计开

一清利源以苏疲困臣切照云南地方原有新兴等银场九处岁办课银伍万贰千叁百捌拾两原拨采穵军夫壹万玖千贰拾陆名除前该巡抚都御史李奏减银贰万肆百陆拾两减去军夫壹千陆百贰拾贰名其余军夫壹万柒千肆百肆名办银叁万壹千玖百贰拾两节因镇守内臣自令京官人等分管各场招集义夫采穵侵克入已伪称矿脉细微岁课不足遂将军夫口粮折办及令干认银两今计一岁课银矿场所出不过叄千之数而军夫折办乃至贰万捌千余两而加耗糜费实倍之臣愚窃谓矿不可求诸人之身而出于人之身不谓之矿今乃令其鬻妻子竭膏血以偿之非所以利国家也况今各场矿脉不至细微但因京官分管先入买场之资后收管场之利故矿银悉归于私而课银则办于官也滇人有言京官管场重取之军夫而不足设令他官督管专取之银矿而有余臣已会同镇守总兵官黔国公沐公同都布按三司各掌印及守巡等官熟议外伏望圣明勅下该部计议前项银课岁入不多而边方穷困益甚合无将各该矿场比照福建等处事例一切封闭免其办课少纾数年之困若岁课必不可无采办必不得已则查照前巡抚都御史呉巡按监察御史陈各奏事情转行吏部查照旧例选除素有风力亷能方正佥事一员前来専管督令义夫采办务令逐年完课不必经由镇守内臣将办纳军夫放回操备庻几事定而弊除课完而费省实亦可为也及照云南府罗次县大桥马铜场一处近亦指言银课不敷军夫故絶奏行开穵谓以铜场所得之资补银课不足之数其实则彼盗银矿而不足又举此以益之也况其地四邻蛮夷利源一开衅端随启既无近利或遗逺忧亦宜通行查禁封闭以絶后艰二害既除百姓安业弭菑消变之务莫有急于此也

二乆职任以节浮费臣切照云南地方万里藩维四邻夷裔地偏而势阻土瘠而民贫近岁以来镇守内臣更代频数跟随官舍又复众多一至此地诛求太急民不能堪迨及一二年间所欲既盈上下差定而奄忽之间复又代去前行后効率以为常送往迎来迄无宁岁臣愚窃谓彼一更易既无増益于民徒尔重其劳敝故逺方之人习见其事始而惧其来终而惧其去为其苛刻必不能免尔事势如此非所以保疆圉而安黎庶也伏望陛下轸念穷边重遭荼毒合无今后差遣内臣到镇若其暴戾贪横及纵令官舍肆为不法者聴巡抚巡按官员指实奏闻定其去止其有稍循礼法粗效安靖与民相宜者聴其乆任不必数为更代重其送迎之费必若始虽敛戢而终乃背弛然后易之如此行之既乆庶几民心不违而于国家之大体亦无所损弭菑恤民之道不外是也

三罢冗员以寛民力臣切照云南虽云一省然地本荒裔夷罗所居财赋物产不及中州数郡之富而金齿腾冲又其下郡也特以逺而传闻以为富尔实不然也本省原设衙门除监司等官外复有镇守内臣一员总兵官一员巡抚都御史巡按监察御史各一员事体相继法制已备可以万世行之而无敝也后因罔利之徒开端作俑复于金腾地方添一内臣镇守夫以一隅之地前数臣者统而治之为有余闲而供亿廪饩糜费不赀固为食焉者众而民力不能支也况前后数人亷静者少一人之来众人随之于事无少禆益而实有大害存焉近而太监张诚激乱之事可鉴也查得前项内臣屡经奏革旋复添设此其来非真为地方保障计也今军民之困尤甚畴昔若更任之不去臣恐将来之患不但如前日而已者虽复严刑以绳其倡乱之人于事体固无裨补况蠢尔夷■〈豸尞〉有不可胜怒者乎臣之所谓乆敝之地已伤之民必不能厌其无已之求也臣愚伏望陛下悯此一方重遭荼毒特勑该衙门计处合无查照旧例将金腾添设内臣取回别用专令镇守云南太监兼管庶几事体归一而民力得以少纾而于国家建置之意亦不戾其初也

四广学校以变夷风臣切惟云南古荒服之地人性桀骜前代以来窃据无常至我国家始袭华夏之风被礼仪之教渐变夷俗迩来农务于耕稼士勤于诗书土官夷人亦知有学葢前古所未尝有也然先是学制未广民间子弟与夫各该官生名在学官者或连数郡而萃于一处或总数卫而聚于一方以故教化未大行民风未至于丕变臣奉命南来行歴云贵二省之地见其所属衙门未有学校之处其人皆囚首垢面裸身徒跣服弓矢而仗干盾性状狞恶不通语言间或设有学校则亦遵义循礼衣冠文物悉如中州臣是以知变夷莫先于建学而礼义之卫人虽之蛮貊之邦可行也臣节据六凉平夷等卫所沾益等州各申呈彼处官生人等各因附名别学道里隔涉不便肄业军官生员皆愿出赀捐俸助建学舍以便讲习又可以见人心之向化乐于为善如此也况其欲为建学之意秪资教育不图廪食揆之事势无难为者臣愚伏望陛下特勅该部计议合无抚从其意聴令臣等从宜相度将六凉平夷等卫所相应建学之处即与区画料理具实奏请建立学校増广生徒选除教官铸降印记其师生员名悉照各该府州卫所事例量为多寡生员既无廪膳亦得以常例优免科贡之年聴令赴考应试使有进身之阶如此行之数年庶几礼让兴行蛮夷感化固亦可以美风俗而固人心一时之劳万世之利也

再题地震

正徳六年十一等月十二等日据洱海卫指挥使司经歴司呈并云南县申各据阴阳生邸彦刚张仲和呈各称本年十月二十七日夘时初刻地震自东北过往西南随止续据大理府邓川州申据本府阴阳生孙赟道呈同日辰时一刻地震自北方起往南方复回北方止官民房屋俱各摇动又据鹤庆军民府经歴司呈据本府长康等一十三图里老杨景隆等呈称同日辰时正一刻地震有声如雷自西北往东南正二刻方止摇动合府官民房屋致将原分守御本府大理卫前前右右二所城垣震倒一处约有三丈又据本府劔川州申据阴阳生张芳呈称同日夘时二刻本州地震声响如雷从坤方起至下四刻往艮方止将本州岛公廨分司牢狱墙垣尽行震倒并市镇乡村军民房屋倾倒数多又自本日辰时三刻至二十八日已时二刻连震九次及据本州岛民人赵永老人李泰杨辉等各告称前项月日本州岛西南方地震有声如雷将人民房屋墙垣内多震倒压死妇女杨氏等九名口并牛马牲畜不计其数压伤男妇段平李奴等共三十七名口即今时或微动不止人多露宿十分惊惶又据鹤庆军民府经歴司呈称据本府长康等里里老杨景隆等呈称照得正徳六年十月二十七日辰时正初刻自西北往东南地震如雷响动至正二刻止已经备呈转达外至本年十一月二十九日半夜子时正初刻地震自北往东摇震至正一刻止本府房屋俱各摇动等因各申呈到臣案照先据楚雄寻甸等府卫经歴司节呈前事俱经具题去后今据前因除会同镇守云南并金齿腾冲等处地方御用监太监张镇守云南总兵官征南将军黔国公沐巡抚云南等处地方都察院右副都御史顾案行通加修省外臣窃惟近来地震之报他省皆有之而不若云南之数云南之地先是固尝震动而未有今此之甚葢四月楚雄震八月寻甸震今十月十一月鹤庆大理洱海劔川邓川诸府州又相继大震倾倒房垣压死人畜变异极矣天戒切至罔知所由将应止一方而于天下国家无所虑欤抑变且不测而非独为边隅咎也臣逺仗天威无敢逡巡顾畏时与一二宪臣及巡守官员巡行郡县问民疾苦其有苛政敝法之妨吏民者固尝具列上闻而暴官污吏又尝按治其罪顾荒裔之外多故之余吏政尚和同士风习谀佞权要所在上下靡然附之而势利之移人虽平日誉望之士不能勉也今四境之内一岁之中灾沴相望疠疾大作民死亡相继加之蛮夷跋扈不庭而饥馑遗黎复相聚为盗其为患至近且剧也而吾有司兵戎不修储蓄无素诸凡所令所行非剥夺人之财则戕害人之生也然顾其安然为之而不忧谴责之加者此无他谓为夷而易虐逺人无得知也今变异之后必有奇应而有司曽莫之惩假设不幸而有方千里之水旱民且饥死何以备之又不幸而一夫首祸诸夷从之而起何以制之吾大不足恃者邻境贵州四川诸省寇乱相寻兵祸未解支吾捍御之不暇卒有警急何以能相恤也臣切忧之夫一方之安危休戚系吏政而所以制吏政之平者巡抚都御史巡按监察御史之责何也风纪之攸存而羣有司之所宗也臣闻之都御史林俊之在江西力除奸暴境内肃清监察御史王宪之在直隶沮抑豪右民以安业故虽一朝之患不害也是惟二臣才足以有为而志不可以利夺故其名声风采所至赫然非独时使之然也今方急进取务容悦依违顾望不一可否事又言难委顺以为众人先谓为识时务知荣辱大不然也况又有不止于是者乎故近无所观法而逺不知所严威吏以益纵民以益穷致此变异宜也臣才质黯弱复多疾病从事荒逺无所猷为惭负国恩大惧陨越御灾抗患实所未能伏望圣明俯念遐荒民穷财匮正宜保爱生全之时勑下都察院选差御史一员前来巡按仍勑吏部将臣放归田里以便养疾申勑巡抚都御史顾令其正已格物播扬恩威使逺方之人有所持循依庇及勑布政使等官等令其守正奉公毋敢阿循附和利已妨民葢巡抚既得人巡按又得人布政使等官皆得其人则法制相维事体从正虽有横恶之人烦扰之令亦将禁而不得施而一朝灾害之来亦有所顾藉而消弭之矣

奏捷

该云南都布按三司右布政使等官丁养浩等呈各准本司咨闗抄奉镇守云南总兵官征南将军黔国公沐等会案为急救生灵以安地方等事备行各职统率云南左卫官军同元江府建水州蒙自县民兵由西路进曲靖越州二卫官军同石屏新化二州嶍峨县民兵由判村进云南中卫官军同阿迷罗雄宁州教化三部长官司民兵由齿村进会同进剿安南长官司叛贼那代那钦那铨那钺那铭等依奉于正徳六年十月内俱到临安府调集前项军兵措置合用粮饷既戒且备于十一月十三日发临安十九日进哨二十日擒贼三人攻打苴使寨擒一人二十二日会抵贼巢贼众觇知先声预于大小窝子等处据险拒战我兵擒贼一人斩六人俘获贼属六口牌甲七件二十三日遂进攻小窝子寨那钦等率贼千余人迎敌我兵冒险直前击斩贼九人擒五人俘获贼属一十六人赃畜三十一头件我兵亦被射伤二人贼败遁去二十四日谍报贼那代等大众据木鸡寨进攻之复大战贼潜蔽栅间伏弩射我军伤民兵二十余人我兵皆殊死战斩贼八人俘获贼属并被掳男妇共一十五人贼崩溃投崖谷溺水死者甚众会夜敛兵逼贼巢而营贼惮不敢袭二十五日复攻小窝子贼败擒一人斩五人俘获贼属四人贼退保白石寨二十六日我军集寨下分五路绕出贼前后贼数千人乗髙呐喊矢石交下我兵伤者二人死者一人众力战进薄贼巢贼急皆下马迎敌我兵四面夹击之又驱象放炮以助军威良乆贼溃走斩七人擒一人俘获那钦那铭妻妾四人牛马盔甲共九十二口头件副会夜我兵乃止二十七日我兵分道追击遇贼于阿革山复战获那钦那代以众遁去我军追奔三十里及之复战获那代并擒六人斩一十三人俘获贼属二十七人赃畜二十二头件贼千余人走聚山顶我兵发劲弩巨铳四面攻围贼又大溃多溺緑水河而死于是贼之精悍者死亡畧尽二十八日斩贼七人擒三人二十九日斩贼三人三十日又攻刼马寨搜阿革箐擒剧贼者吾等二人俘获贼属三十二人赃畜一十四匹件余贼散走复聚大窝子等寨十二月初一日攻破阿克谷寨遂进攻大窝子贼悉众拒敌我兵击败之擒那代子那鉴等三人斩一十二人俘获贼属九人牛羊二十只初二日攻斗木花仗贼败走又搜腊窝箐获那代妻一人并幼子那安女阿姐等七人赃畜七头件擒贼一人斩三人初三日攻多歹寨擒贼五人斩一十人俘获贼属三人初四日于大屯山箐斩贼七人擒三人获贼首那铨初五日擒贼一十四人斩二人初六日连攻果鹅白等五寨又搜滥泥设賖宰等箐共擒贼五人斩一十四人俘获二十六人鎗刀铳甲九副件初七日又攻白舌普宁等寨搜娘都古箐擒那铭等三人斩一十七人俘获贼属一十九人器仗一十二件初八日至初十日又连攻杂宻阿母戈刻等寨搜曲宗箐共斩贼一十四人擒那钦子那成等八人十一日剧贼王七遁入个旧山搜获之又擒贼一人俘获贼属三人十二日又打戈刻寨追获贼党十人于是贼之父子兄弟与其恶党渠魁擒获尽絶其余亡命之徒虽不能无然多胁从之人似亦可逭葢自十一月十九日进哨以至于今凡二十有七日通共拏获贼首七名斩贼一百三十七人擒胁从贼徒七十三人俘获贼属牛马骡羊盔甲鎗刀等项共三百八十六名口头匹件副内被虏男妇二十一名口遂使大盗肃清边方底定黎民安堵夷獠格心虽未跻不世之功颇收一时之效所谓兵不踰时役不再举者也等因案查先据云南布政司经歴司呈承奉使司札付备临安府蒙自县申安南长官司土舍那代同男那钦那钺那铨那鋭那铭并党恶者吾王七等同恶相济累犯不悛始贼冥顽无知近而猖獗尤甚綂领贼兵前来城边摇旗呐喊意欲攻城抢虏妇女割耳男子支解若待奏报至日方议征剿诚恐本贼自度恶逆既彰事势已急一旦阴谋窃发或致攻陷县治贻患边方诚不可不夙为区处等因臣等会议得那代等屡肆猖狂益无畏忌节经抚谕曲为保全奈何本贼不感朝廷更生之恩益恃父子积年之恶其先杀虏禄卿人等犹是以夷攻夷今复戕杀县民实已害及近地况将妇人割耳男子祭旗又敌杀应捕老人支解取胆日益凶残罔知悔悟若不加兵剿捕诚恐日复一日滋其陆梁愈难扑灭职转行该镇守巡抚衙门查照原拟调发三路人马行委右布政使丁养浩同都指挥同知方畧佥事邵遵道同都指挥方仲副使聂贤同都指挥佥事沐岳各统率三路并进各要谋度周悉号令严明刻期会哨约日齐举务将本贼父子人等擒拿解问仍行文安南国并附近贼巢衙门各于路严谨把截毋得助兵其合用粮饷亦依原拟临安府广济等仓闗支设有不敷查支该府官钱籴买应用并随军赏功银两银牌段帛等物通行布政司委官领银前去措置仍聴右布政使丁养浩整理支给其有功人员职查照旧例就行各该守巡官员先行随军查验仍候核实及通行禁约征进官兵人等不许妄杀一人擅取一缕等因已经会本具题去后随该职亲诣军前严督各哨纪验功次禁革奸弊及镇守云南总兵官征南将军黔国公沐等复分遣官员赍执钦降旗牌前去督功更会委分守临元道左叅政锺渤继往齿村路与原定各官协谋行事及行兵备副使王昊继督粮饷随该右哨统兵佥事邵遵道都指挥同知方仲报称攻打小窝子木鸡寨白石山等寨生擒首恶那代那钦党恶者吾续该中哨统兵右布政使丁养浩都指挥同知方畧报称攻打曲宗等处山寨生擒那代子那铭党恶王七又该左哨统兵副使聂贤都指挥佥事沐岳报称攻打摆宁大窝子等处山箐生擒那代子那鉴那安等及节据蒙自县大屯小甲人等报称贼首那铨并贼党阿米等十人因被官军杀败逃来各屯山箐擒获前来今据前因职会同镇守云南并金齿腾冲等处地方御用监太监张镇守云南总兵官征南将军黔国公沐巡抚云南等处地方都察院右副都御史顾议得三司统兵等官从事兵戎躬效智勇以故军士争奋丑类悉擒方当匝月之期遂定积年之患尤能戢兵戒杀不忍大索穷追允安夷汉之心大泄神人之愤诸酋絶其邪志外国息其衅端是皆仰仗天威遂尔靖安边境也其三哨官兵斩获首级生擒贼犯职已亲临纪録杳验复审追出安南长官司印信一颗同将解到获得牛马骡羊变卖银两并盔甲鎗刀器械逐一见数俱发布政司收贮俘获人口发属收养被虏男妇给亲完聚首恶那代等发行三司掌印并该道守巡等官从公会问至日与有功阵伤等项官军民共姓名核实造册及本长官司衙门印信各另奏请定夺用过粮饷并赏功银两等项行布政司清查造册径自奏缴除于十二月十五日班师外縁系捷音事理未敢擅便会专差赍捧谨具奏闻伏候勑旨

守保定有疾乞休

臣由进士初任知县寻升御史及补今官先于正徳二年四月间该吏部为急缺科道官员事题奉钦依将臣行取赴京彼因限期紧切冲冒炎暑兼程前趋行及山东徳州地方中途风雨交作猝乏雨具旁无旅舍前有严程比至州城自辰达酉沾湿既无可避饥渴复不能支臣气体素弱加以湿热交蒸道路劳顿遂尔困惫行不能前淹留信宿随复就道臣于尔时亦不觉受病之深也自后每遇春夏之月暖气流动前疾举发痰饮客于中焦湿气流于支节拘挛烦乱不时有之年复一年渐以沉痼今春以来疾复大作脾土内蚀心火上炎饮食言语动有妨碍较之初年实益狼狈臣前在京师乞药于太医院医士盛晔韩春项尚陵及往云南则医生孟淳梁景芳至保定则医生霍鳯相继诊疗迄不能痊药饵徒施病根终在臣初有疾遂欲乞身归田思惟国恩未报初志未终犹欲勉图后効既而行役逺方歴观多事感激发愤不忘于衷此臣所以强疾驰驱依依以至于斯也今病与日増莫能自力数月之内疾痛饮药之日多安强从事之日少臣之初志实所难酬况臣始以中途被雨蒙一朝不测之患因循隠忍遂有今日腹心肢体受病弥深而旅食异乡上无慈母之顾怜下无妻孥之在侧生死之寄委于僮奴则微臣之身将来之患其不可测度有大于今者也臣尝验之往时疾作疗之易愈近而微一感触调理尤艰葢元气不逮于平时药力不至于膏肓而畴昔诸医复多间逺兴居之际少逸多劳此疾所以日益危也臣闻怀荣保安非事君之道劳形役神非养命之理今临政则疾未闲疗疾则政不裕势不能以两利患常失于后图为臣之谋义先谢事固不宜忘讳疾之戒而蒙窃位之忧也况夫官为牧守属当大郡假专制于一方并等威于三辅虽多才强力之人犹惧弗胜其任如臣鄙病何以能堪方今国家经多故之余适更化之始用贤养民急于疗疾使臣于此茍禄以养病躯冒患以荣名嗜进而不知后悔则国家将焉用于臣而臣之危病实妨贤人之路此臣今日迫切不得已之情也臣前在云南亦尝冒死陈情愿乞休退未蒙谕允臣当殒身尽瘁仰荅深恩然疾乆不瘳职益多旷居常省念弥切惊忧素餐之诛臣奚能逭伏望皇上悯臣病苦察臣愚诚勑下吏部将臣放归休致以便调理万一茍全多病之躯获观太平之盛以大国家生成之仁则臣不胜幸甚縁系有疾乞恩休致事理谨具本令男张贵抱赍奏闻伏候勑旨

再乞休疏

臣因旧患痰湿调治不痊谨于今年三月间具奏乞恩休致仰奉钦依吏部知道钦此钦遵续蒙该部转行抚按衙门行令臣在任调理照旧供职遵依一面服药扶疾管事至七月初旬前疾大作肢体重困莫能支吾已将所掌印信及仓库钱粮等项闗发本府委官署管外臣思惟数年之疾非一朝可瘳乆疲之民非卧而可治虽臣仰荷深恩罔敢自惜然数月以来身心虽勤于簿书日力每分于医药沉疴积滞转相为剧岂惟微臣怀鳏旷之忧而郡民犹觖保全之望无宁以臣一人而重为百姓之菑也伏望圣恩俯垂矜念勑下吏部容臣退休速选忠良代臣职任庶几臣病躯得以归全郡民有所庇赖臣不胜感戴天恩之至縁系多病旷官恳乞休致事理谨具本令男张爵抱赍奏闻伏候勑旨

副汴臬乞恩休致

臣见年五十六岁直隶扬州府泰兴县人由进士先任知县寻升御史于正徳七年升直隶保定府知府正徳八年因患痰湿等疾奏准致仕节该兵部侍郎陈玉监察御史徐文华卢雍及臣原籍直隶巡抚都御史丛兰巡按监察御史张士隆各保举题奉钦依起用正徳十三年五月内奉吏部札付文凭复除福建邵武府知府臣时旧疾痊疴依奉于当年九月赴任至正徳十五年十一月钦升前职正徳十六年四月前来到任臣仰思累朝録用之恩适逢圣政维新之会召起老成任用贤知虽林壑退藏之人亦思奋扬以効尺寸况臣谬膺风纪之任滥被金紫之荣敢不勉竭庸愚少图报称以无忘畴昔诸臣论荐之言然臣矢心未终行年则晩形劳疾作葢不自由去年冬间风热上壅右目猝然昏花今年春来痰湿旁流左臂旋亦痿弱近而目益加暗臂复不仁淹留弥时医药罔效案牍妨于披阅出入艰于应酬司法之官岂宜有此怀荣保禄臣不忍为窃念臣少时疾弱至长差强甫过中年老态随见且臣自先世以来类多蚤世臣祖琳卒时年纔五十有二叔祖中书舍人城卒时年纔四十有六臣父赠监察御史黼叔授迪功郎黻皆以五十六岁而殁去年臣弟翡亦以五十二岁而亡臣今年五十有六视二祖及弟已踰其数视父与叔适如其期虽修短有常然父子祖孙相承一气顾臣发短齿疎疾多食少先零之质不能无望秋之感臣惭负国恩无所逃罪顾臣有二弟皆由进士出身翀任江西广信府知府■〈羽惠〉任礼部精膳司主事彼皆年力精强志尚坚定臣固常遗书戒之彼其在职宜可以仰答洪恩于万一是臣报国之心虽不能行之臣身犹或行之臣弟也此臣衷曲之言何敢上尘天聴念惟君之于臣犹父之于子子有疾苦必从父母告之今臣不幸而有宿疾隠忧敢复隠于陛下伏望圣慈悯臣衰疾察臣愚诚俯赐寛仁容臣休致万一仰仗威灵犹幸茍延喘息臣虽无状犹将拭目瞻天以观太平之盛举手加额以祝齐天之休臣干冒天威无任战栗陨越之至縁系有疾陈情乞恩休致事理谨具本令男张熈抱赍奏闻伏候勑旨

河南左辖乞休

臣由进士歴任知县御史知府按察司副使于嘉靖二年四月内升任河南右叅政南阳抚民尔时因患目昏臂痿等疾上疏乞恩休致蒙吏部题奉钦依病痊推用自是获归田里屛居一室专意养痾六七年间目始暗而复明臂先痿而亦愈视瞻作用尽复故常出入兴居一无妨碍嘉靖八年二月内叨蒙复除四川左叅政无几升河南右布政使寻转今官仰荷隆恩亟于图报不遑顾虑锐意前来比至藩司众务攸萃乆静之后輙不任劳数月以来两目昏花几不能视一臂麻木几不能持披阅多艰应酬俱困兼之行年既迈老态寖加当事善忘与物多忤每诪张于胥吏恒纷糺于簿书岁寒之节虽坚日暮之光不与老马无庸于捕鼠樗材焉取于蔽牛臣诚自知谓宜速去若复留滞宁无悔尤咎至图归为谋斯晩况今境内多故民间阻饥上自抚巡衙门两司长贰下至州县卑官罔不事事而臣属以衰病冒守藩垣瘝旷为嫌谴责奚逭纵人言之未及亦内省之未安臣惭负国恩莫能报效忠诚不泯虽死犹生未终填海之心能忘结草之念伏望圣慈悯臣衰病勑下吏部容臣退休庶几少延六袠之余龄卒全三纪之终誉臣不胜感戴天恩之至

再乞休疏

臣因患目昏臂痿等疾于今年正月二十四日上疏乞休未蒙赐允臣不胜感惧谨复昧死上言臣昔自诸生叨登进士服官中外三纪于兹爰自草茅荐歴藩屏猥以韦布滥被金绯显荣逮于尊亲温饱适于俯仰一身之外悉为国恩万死为期敢忘臣节顾行年既暮初志未终臣本庸愚老益闇劣才不足以通变智不能以自谋而末疾弥留患在要害奉职无状中切忧危仰惟圣明本以亷退取臣臣敢不以名节自爱茍昧乞身之义终怀失已之嫌亦非所以报効于明时也伏望圣慈悯臣衰疾勑下吏部容臣归休则陛下天地之仁始念臣愚既拔于幽滞终怜臣老复鉴其悃诚愚臣进退之间实惟吾君所命臣无任待罪陨越之至

○杂着

奉巡按察院议兵事状

伏承诲谕义概凛凛岂惟武弁下吏有所感激震动虽鄙劣若羽者资益固亦非浅耳夫英雄豪杰平时韬晦其于天下之事若非素计预习而一旦荷重寄揽大权纲维万里之外而拊循羣僚之上则其经营谋画皆出于寻常知虑之外而事变之来虽至于惊世骇俗闻见亦裕然为之而无所难此果何术以行之哉道谊闲诸中而事几激于外也昔孔明起南阳出垄亩耕耘之姿任兴汉讨贼之计以与天下谋勇之士斗智角力于一朝虽平日奸雄跋扈若曹操司马懿之徒皆摧败困服而莫敢撄其锋议者谓其为伊尹吕望之俦管仲乐毅弗论也陆贽在奉天围城中以疏逺危谮之阶专惩艾悔惕之令致能使山东之士感激不忍忘唐先辈谓其文术出张良贾谊之右葢惟二公者其心明于义利之辨其智审于顺逆之势而其才又足以通于应变之务也今执事释褐入仕冠豸立朝搏击以为权澄清以为任控海濵险阻之地犯事势危迫之秋义有所不辞几有所难遏虽微军旅之命而得以任廓清之功虽无纶綍之责而得以宣仁义之言执事其将亦为武侯宣公之烈也乎此东南之所属望而愚夙夜腐心焉于斯者也所论备战守给馈饷及诸条约谨已悉如指挥处分畧定唯是意外之虑亦已领畧罔敢忽忘独计邵武为郡宻迩贼巢贼若一意东下此非所为图若欲窃据以延喘息或崩溃亡命则侵轶奔逸足为吾忧然建宁有周知县必复虽虑其独任教谕周瑾可辅之光泽杉闗近有徐知县泰今武平监司复遣沙县何亦尹知县以往其它闗隘亦分布将吏令各自为守是二要害地皆得人料理必能办此不忧也若泰宁邵武诸隘亦遣吏护之闻其地距彼尚逺山嵠峻仄一夫当闗其险足恃顾此不可往彼岂独可得来耶抑此时此地要为不可攻以待敌已饬境上吏修坚壁清野之法严偷号斫营之警凡既备矣至于成败利钝惟天所授人臣之义竭力致死与城存亡外此无复有他谋矣第先后谍报为说不伦浅陋之见直以为皆谬耳英雄欺人焉可尽信故闻命之日不此之为忧而忧在彼顾贼非英雄耳闻之蓄念既乆其所延揽招致非一日矣曽不得一中材之士为之规画而孟浪狂悖至如斯者此其间或有狙诈之术设疑以误人耳窃谓尔时生日称贺必其人已亡去失所在故孙公辈从而索之索之不得明日复往又从而索之其舍人宾客阴相为谋亦惧人之疑而图其后也遂锢诸公不出戕孙公以慑诸不附逆者至于夺印符收府库亦一时急计茍图自免以利行事此其为谋既乆且秘非至于今始杀人而反也又谓京师已戮二人谓孙公告其反谋章凡十三上通政司业已封入此二人并以授之贼且于上前明其无罪今反形已露遂先伏诛审如是当复何忧窃以为未然夫二人者皆有拥卫之权平日怙恩妄作固当无所不忍然小人之情秪图其利顾今已极富贵欲复何为彼其为志将亦不利其有他也渠独不闻丁公之事乎矧章疏实非其所司彼乌得而盗之此其间倚伏之几又有所不能言者此愚之所大惧也谍者复谓贼悉以其众登舟顺流而下果若人言其将安之耶贼诚愚无谋亦知乗城之利乗舟之害使非谋定计成徒谓其王室懿亲人不敢輙图已一旦舍城郭就舟楫欲以千艘之众临不测之渊与天下争衡以徼一时之利则南都沿江诸军扼其前荆湖襄汉上游诸军蹑其后进不得以战退不得以走胜负之数此成禽耳安有身为大贼而犹谓人不敢輙图之者哉诚然是天亡之而彼自送死也凡此类可疑志士仁人当必有旁观黙会流涕痛哭搏膺扼腕欲言而无从者矣羽七年家居不省门外之事而逺地无可与语者故私见臆说诞妄无所取衷而于执事为役之日浅料敌之计疎惧见谴诮顾耿耿有怀不敢以告人亦不敢不以告之执事也是间城守凡有数说未可先图亦以夫人为心不同虽面语终日不得其所为谋也已复使人侦之俟得报遂当驰请承命约畧上渎卫士骄纵而为之上者乏帅正统驭之人上下之分不明亲长之义不立平时不可倚赖缓急殊易于动摇武弁数人志相报复攻击效尤此其势不至于胥败不止耳设有警急方忧其内崩将何以战亦何以守今计郡城周遭为地七里周城之堞凡为数二千三百有奇官军之众不及是一旦欲为持乆计必参用民间丁壮计三人守一堞法当用七千人官军仅二千二百余人犹当用民丁四千七百人然其父行子从兄行弟从子弟行者父兄亦从之其众实倍焉贼至则分畨迭战贼退则更休以守此所谓全躯保妻子之人终必得其死力而潜消卫士陆梁之气亦赖有是耳先是徧谕郡民之家凡为父子兄弟者几人令人具一器杖平时操为以备他盗今适严警悉以齐一时或召其父老感以忠义谕以恩威使自相告语缓则作业如故急则授兵登陴上以卫公家下亦所以自卫庶几训习既乆可以一战耳议者持论欲复卫士前日汰去之余然此为数无几愚见其害不见其利也急则用之缓则弃之非所以示大信也且令此曹轻有司矣不得已而以分隶他隘易民兵代守者而就其饷亦一术也其城上周庐凡千三百所畧如省城之制此在承平足为观美设有城下之师亦赖以蔽风雨拒矢石然吾之劲弩长戟亦不可得施而火攻之患尤可忧也谓宜乗时改移去其十之一修火道复战地斯可以言守抑师行粮从今议守备粮复不可缓计有司岁积秪足以供卫士三月之需其民兵咸有顾役之入不复食于官独所云拳师打手则皆市井屠沽之流田野■〈釒忧〉锄之氓一旦夺其衣食之业使之擐甲执兵以临不测之地此不饱其食何得以用其力哉顾今府藏无畜财以为籴本则数千石之粟卒不易得不得已而出其下策顾属邑类有积粟以备岁凶比来年糓屡登民未仰食固可一取之以供军实不宜委之以资敌也若粟又不足则索诸郡帑量出金赀令其豫畜以应时需选任亷吏以司出纳俟贼既灭徐为之图此一时之权非万全之策然较之有司取诸民间以生咨怨利害正相十百千万也大率此物一归之官自无常主急则为军师之费缓则为府库之藏亦势有必至而理有固然者矣均为国家何所殊异顾任人之道尤难其选当更图之事在获已即不宜以为请也然此皆为守城计而未及进攻之议惟髙明长虑逺揽定战守之计权轻重之宜审利害之势号令之下其谁不致死谍报屡至咸谓贼果东矣为今日计悉索列郡精兵以号召江闽豪杰分兵守要害而以一军护粮道约南贑两广建昌诸路赴义之师刻期西下先以一檄散其协从党与继遣精鋭由间道直捣洪都据贼巢穴而以诸军循江而下且战且招贼若失利于东势将复西而我背城为战以逸制劳则主客之势成而掎角之功立矣此策之上者也特惧吾财赋不足耳财赋虽不足而役不可已若不及早图之俟其窃据已成而以全师临我制之之力其难当十倍于今而犹未见其定也夫缄縢扃鐍之施非可以备负匮担嚢之盗所谓小坚大擒者也故兵法贵于通变而智者利于攻瑕谓势有所宜趋舍也今吾不忘西向之忧而贼适不虞于我也不因利乗便以挠其计至环数州之地连数万之众殚财屈力为巨盗守非用兵之法也愚闻善胜者必先进战而后可以议退保若先为退保计后将有欲战而不能者矣先发制人惟髙明图之百年之谋千古之愤决于此矣敢私布之左右病暑不能为辞且指强不能执笔伏惟执事矜原焉悚悸悚悸

拟河南乡试録前序

国家统一区宇任土之贡实维万邦然则贡举贤才以资盛治固当以天下为选也嘉靖元年河南乡贡大比得士凡八十人葢制额也视两都则为少视诸省则为众亦选于千七百人之中而拔其尤者也噫两河昔称形胜为之士者亦雄于文哉或谓文章之体至科举而寖坏为其沿袭常格不足以尽士子之长然就其所至亦有不可废者葢学非醇则无以适理辞非饰则无以行逺其一时抡选简拔宏深辩博之学髙明硕大之才胥此乎兆焉要未可以记诵辞章少之也愚尝博观程序之文矣数举以前犹尚古简后稍变而为华藻乆之充放豪宕视前大殊至于今已为极盛意者更歴数举之后日新月异超轧抵轹于今者亦将犹今之视昔矣葢文章必屡变而益盛自昔已然非由今日也然昔之文其变也以时今之文其变也以地三代而下文章之盛莫若两汉西京之作浑雄醇厚介于先秦战国之间最为近古东都以降稍稍不逮而魏晋又次之唐以大厯贞元为盛宋之作者亦大振于熙宁元丰之间此所谓参气化闗盛衰而非偶然者也今之诸省固古者列国之分地京师南圻文章都会故能备四方之体外之业文者呉楚长于富丽瓯越长于清雅齐鲁长于藴藉巴蜀长于组绘三秦习雄浑而三晋尚豪华葢皆得于山川风气之所先与夫师儒习尚之所守虽其体裁思致不能皆同要之类足以当一时之求而不失为善变者也愚初入大梁道嵩岳之麓问黄河之津见其穹窿汹涌卒然逢吾前而骇吾目窃谓地灵如此发为人文宜当何如今诸士之文始见其平畅丰衍无险陂若广原然冲澹莹彻无混淆若止水然至其神奇特出汪洋大肆理至词顺而气益充真若仰峻极万仞之势纵奔流九曲之观恍然心境相忘而莫能自喻于言语形容之外信诸士之雄于文也虽然愚闻之非其地而树之患不（阙）

拟河南乡试録后序

文不可易而为也亦不可易而知也尽其心以为之迹其故以求之欲因此而得彼亦难矣夫四民之业惟士为大农工商贾咸专一业以资其身茍为泛用其心则业不得而精业不得而精则身无以为资故农不知为市而贾不知为鍜专于业故也士则不然凡天下之事皆若切于吾之所为有所不知则必穷搜逺讨以求得其说积之乆而后出之则言有所资而叩之其应为无穷故积文之士身不亲耒耜而说稼辩于老农手不操斤削而审器智于巧匠足不履阛阓而课利悉于良贾岂惟是也天下之事皆能知之皆能言之彼研其精于汗漫之中而凝其神于紬绎之节则其为业者精而为文者工矣夫岂茍然哉然凡业习于身则专而固习于言则泛而疎固则可以乆而疎则难为终文者士之所业也以言习之者也言固有时而渝者矣抑孰知士以文而着文以实而显世未有不立事功而可以文章称者故太上以立言为功徳之次况空言无实者哉今夫农不以多获舍其耒耜工不以絶艺毁其斤削贾不以善售越其阛阓以是为恒业而固守之也士于文何独不然有所资则攻之至于事功之实乃或外视之而漠然不以加之意曽彼三民者之不如遂使天下后世谓文士为多言无实吁亦戚矣故夫求士于文华之中鲜有能不眩于将来者而聴言观行虽圣人不能废也知言顾岂易哉昔之人惟贾谊董仲舒韩愈陆贽韩琦范仲淹之徒为能文其言至于今不朽彼所谓践言力行之士也外是则扬雄善草玄而守道不如杜钦谷永张说擅文宗而许国媿于姚崇王安石尽读天下书而相业不逮司马光逺甚则亦何有于文哉今诸士子之文组丽而非华宏博而非夸浑乎无涯浩乎成家其于业可谓精也已矣自今以往其将力行其言如贾生辈之不朽矣乎否则亦如扬雄之流而已矣是非有司之明所能逆覩也夫农荒于耕则田畯制其罚工怠于作则工正考其事贾忘于肆则市吏索其藏今士登进于有司行将有官守言责之寄茍为不恒其心而弃其业其视事功之实不若今之于文也则有司者固得以操权衡黜陟之说以临之也河南乡试得士八十人葢制额也有司惟视其能文而已诸士子其知所以自致者哉

茅公祠记

分有至近而逺事有至易而难夫君亲近伦也依以始终故逺忠孝易能也视以生死故难是故名掩于常而彰于变行随于安而激于危家不造则子道成国多难则臣节显理所不可夺势固不能违然则委质之素移孝之终至于靡身殉国不亦难哉吾乡先正前副都御史茅公当洪武之季遇难以死至于今其英风义烈凛凛犹生乡人故老类能述其概葢当其时有身见其慷慨赴义者言之心慑气夺谓公忠节古今天下所未有吾敝邑藉以有称于时公是之死顾不为难耶抑公非独殒厥躯尔矣其子死焉孙死焉至其伉俪亦死焉葢航海之行未成而赤族之难随作虽室家之近有不及相谋者而为忠为孝为义举无歉焉则诚难矣昔我文皇帝以神武首出之资建万世太平之业一时遭逢侯王满前勲勚相望乃独有如公者矢心召忽抗节豫让真足以媿夫为人臣而怀二心者亦岂不为圣化之一助哉若茅氏者诚不可少矣孰能为之葢自元之季世海岳气分人伦道丧否痼极矣国家隆兴之始其英华精爽发于羣伦为贤为哲为俊为杰为志节为功烈挺异雄豪之辈往往有焉公固一代伟人平时修为论议必先其逺且难者而从事焉卒之能使其家之人感化兴行咸知伦理之大纲卒遇变故欣然同归夫岂待于驱使然哉故尚论之士谓公一门全节当其气化所至足以当隆古多贤之期会不其然乎惜乎公道谊类董江都经畧加贾长沙而前席之召临轩之问漫无所遭直使之不幸而涉大变蹈至危进不得觊伊周之勋退不得托夷齐之迹悲夫或者谓士之处世铭功彛常与丧元沟壑初非二致不为此则为彼吉凶成败惟天授之其信然哉若公之死非一人一家之故其所闗系至大矣公讳谱字大方希董其别号世家泰兴初举贤良方正仕为邑学训导寻迁秦邸长史擢副御史台素善前学士逊志方公尝为公作希董堂记意气相许卒与偕死国事可谓同趋于正者矣公殁垂百三十年典刑不可识文献无可征后之人为之悲叹感慨葢有不在中郎博陆之下者岂不痛哉前提学御史萧公责邑令彭侯即废祠祀公后巡抚都御史刘公复放逊志斋故事谓吾令朱侯为刻希董集以传亦仰承国家崇尚忠烈之盛节也既而朱侯以废祠非所以奉宁公九原之灵爰考公故宅于市桥迤南屋庐堂寝咸在乃仍其旧而修饰之迁主其间致严祀事冀公有所依焉谓羽为公乡人托为记其事羽老且病顾奚能言然表章先公遗烈固夙夜腐心焉者亦奚以为辞爰志其畧朱侯讳箎字守谐绍兴山阴人世以儒显兄弟登甲科者三人伯兄侍御公暨仲兄武库公并有风节侯莅政修整邑中称宜朱氏葢忠孝家也故侯于公尤加之意云

送河南按察使陈公迁山东左布政使序

弘治丙辰同年举进士者凡三百人时在京师相与游从甚洽今距昔垂三十年一时同升东西南北若萍梗然聚合不可得常而江湖万里之外一或见其文章闻其风采则必倾慕感慨而遐想其为人庶几乎见之而无从也噫是岂独愚于诸公然哉其不能忘情于三百人犹一人也河南按察使迁山东左布政使静斋陈公愚丙辰同年也公自举进士至为方伯扬歴既乆其操履贞固器度优宏固无假赞述愚尝得其所著西行稿南巡録诸书而窃观其文章其纂述则义例精纯其章疏则言议剀切其诗歌讽咏则兴寄冲淡而旷夷要之其言出于其衷虽不知其人固可以想象得之况于知公者哉然则公誉望日隆而骎骎显庸者非独以治行优异受知于时而已也愚近承乏汴南获与公周旋者数月公为政整暇日断狱至百数发奸摘伏如神明然虽豪右权贵一无所假借然平反亭疑之功为多葢刻深文致非公所为心而劝惩寄于刑罚之外要之非文法吏所能办也至凡河岳祭告之文金石记载之作多出于公公之为学为仕可谓勤而有成劳而有功者矣抑公初入翰林为庶吉士得尽读中秘书而出督楚晋诸州学事复以文字为职业调郎秋官提刑外台皆明刑弼教以为守故今迄有底绩信非偶然耳公尝语人谓如钱谷出纳兵赋庸调稍若谦逊而不居者至当事者或有所咨焉则酬答如响悉能当其义而服其心又可见公于天下之务罔有不究心焉者其勤且劳非一朝矣今往之藩东岂惟旬宣经制是赖台辅之任兹姑试焉愚闻之邹鲁尚文学而青齐之间诈力相高以成风徯公之至也乆矣公出其平生绪余以淑诸人而移其俗使东方之人衣被威徳若南河之人而加盛焉尤愚同年者之所愿望也公行有期同僚董公抑之王公彦声谓愚于公有宿好以赠言属之愚顾愚疎昧謭劣何足以知公而沉迷簿书思致冗俗其如公之行何哉计惟赠别之艰于辞愈于惜别之艰于感遂以斯言复二公而致侈望于公焉公将何以命愚耶

送邑博宼君归鄜坊序

嘉靖改元之明年余归自汴藩适吾弟广信太守亦解官来归相与角巾野服徜徉于东田北渚之间与平时交亲能诗如某谙乐如某某善围碁某工鼔瑟往往过从忘形忘年以共乐余乃为吾弟书春帖云才地惭良牧恩波放老渔又自署云廊庙重熙日江湖后乐年葢先是三十年仆仆修途淄尘湼衣颓波委楫驰隙之景迅迈不可复追自兹以往为岁月者将复几何幸而息机弭节庶几少延日暮之光以观太平之盛其几葢在我而不在人也抑士之仕于时也固为道焉耳夫茍大而不为天下之具瞻小而不为一方之倚重可去也抑或上焉不为父母之养下焉不为富贵之谋可去也故巢由栖于唐虞不失为通沮溺嚣嚣于春秋不失为矫道不同故也然则今虽彚征类进之时而山林长往之迹顾亦焉可无也鄜坊寇居典教吾庠也七年矣其人古貌其为心如之居常有恩于诸生故士类感之间亦有惠于吾民故邑人怀之然以其狷介少容矜持太过其畏而衔之者亦众矣今年春君谓其乆事于外也毅然请老以归诸士民留之再至不聴乃相率祖饯于西郊酒行乐张迭起为寿于时周生崇儒进曰吾师端人也有范俗之度为之赋羔羊继而蔡生劵进曰吾师隠伦也有髙世之风为之赋考盘于是宼君乃作而言曰夫行彰于人者美之孚也乐成于已者善之充也吾无能焉二三子辱贶于我逝将奚酬赋木瓜而退明日崇儒劵以语余自余归食于家与余同者独吾弟及吾友闽郡别驾陈君二人顾今复得宼君焉君之言曰吾非薄仕进而乐亷退也吾行年近暮而病且贫与其行或聴于人而志不伸于已虽日被三接之宠岁荐九迁之荣吾乌能以彼而易此也君行矣其乡之旧游亦必有奕者弦者唫者讴者徯君之归乆矣君至而恭桑梓抚室庐之暇将携若人者览玉仙之胜吊石堂之迹倦则升堂抗席命杯酒叙平生之欢于是乎张陶朱图诵渊明辞出余今日之言证之庶几君之为乐亦犹夫余也余雅重寇公于两生有瓜葛之谊因其请故为之词送行诗凡若干首题其简端为景湖别语葢慕寇君若苏湖之胡公云

贺邑大夫朱公冠子以良序

壬辰冬十二月既望吾大夫思斋朱公以其仲子以良仲贞者冠于邑学之明伦堂先期宿三馆师儒五经弟子暨吾侪归老于乡者咸往焉至是大夫迎宾而入揖让以升相礼有人将事有容三加弥虔祝辞惟令既乃张筵醴宾觞诸执事者酬酢有秩雍容怡愉礼成而归于凡与于斯会及士民来观者咸谓大夫能行古礼而叹慕之诸生周崇儒焦烺以东田子羽承大夫宾召之辱谂曰大夫重冠事不得行之于庙顾令之室奚择于学之宫而必于斯者是有谓矣羽续其言曰大夫于民若严君焉富而教之职在大夫令其子视吾人家视吾邑故教民始其子教邑始其家重始于学示民益周矣且大夫为理之日浅赋均而讼平政通而俗成退而劳心出而劳形凡所以徼惠吾民者至足矣闻之前大夫之贤者若江夏蔡公古燕呉公蓬溪罗公顺徳洗公永丰郑公徳惠在人心至于今思之大夫兹嫓美数公而威明整暇文采风流过之吾民頼以赡养化导之者将超驾前修而逸其羣奚但一礼之教成而已抑大夫名家父子昆弟甲科相望焜耀后先有子四人伯曰某字某偕其仲业儒大有文名叔某季某虽少而岐嶷颖异称其家儿则吾以良之冠成人之礼大夫素命之乆矣两生者以吾言为足以征大夫之后请书以颂之因序

三叔母夫人寿文

予季父从母何夫人以恭仁康定景皇帝临御之五年逮今上皇帝嘉靖十有二年生八十年矣子家故事内外大人寿登六十若七十生日举贺輙异常年寿八十者葢尤异也近世以来惟予仲父从母戴夫人八十有五颜貌仅若中年今夫人复继之秋八月念有七日适初度辰诸弟羾习宿从问礼厥明羽以羣从九人者入候寝门外夫人亦夙兴具礼服以出见于中堂称觞致词已乃行礼为拜兴者凡八既而孙之行十余人曽孙之行复十余人姑之子及子若孙之壻外孙若女孙之子至数十人咸以序见率如初礼仕而不与是会者独夫人之伯子诩及予仲弟■〈羽惠〉二人耳此外而丈夫则然内而诸子妇诸孙妇暨诸女孙归宁者亦三言胜常则效脯羞致潘沐饰帔帨献缕绣须次展拜视丈夫倍其节焉其不与者亦诩■〈羽惠〉二妇耳夫人乃人赐之食饮既彻则应门入致客词曰某无似幸托乡里衣冠之后辱于庆门有连礼得以拜夫人敢首以请再至者曰某某之父若子获从诸郎为兄弟交夫人固吾母某固夫人子也幸无辞见焉三至者则曰某东家之西某西家之东某邻某也尝及见夫人愿入为寿凡是三等为客复若干人夫人皆命辞之弗获则皆见之客则李澄之朱廷润刘尚絅呉天瑞余徳英常时享诸君也是日内外见者葢众甚夫人问劳酬谢咸宜其人葢不徒于诸子姓颔之而已夫人名家少有淑徳夙闲姆仪晩娯孝养视聴聪明兴居不衰犹二十年昔夫人也是举亲宾馈遗羔鴈醴币筐篚殽核填委厅事饮客无间疎戚少长閧然腾欢虽舆台臧获咸使醉饱匪羾习亦不能办也夫人以盛事命羽为纪之忆为儿时以至壮岁逮事诸父诸母周旋诗书礼义间余六十年今老矣事二母惟日之恋明发之怀逝将终身慈命有严忻戚系焉因叙以志

五叔母夫人寿文

予叔母飞熊公朱夫人今年寿八十仲冬念有三日是为诞辰族氏于夫人若小郎辈从子辈孙辈妯娌若女妇辈长少咸集序拜者四致祝者三亭午始寅络绎未巳人众故也亲宾则有杭江津乱淮流沿危溯险晨兴宵征不逺数百里而至者里闬之近可知已于时有以文事为寿者拟遐龄于金石咸出巨笔有以绘事为寿者放至乐于仙真悉为良工而丝竹沸腾则犹机杼之伊轧醴牢稠迭则犹廪庾之充盈于是夫人之子从弟钦锦乐母之寿悦宾之来既称觞已则张筵于庭揖众于座坐而南向者皆华颠素领金绯在躬葢非有齿爵者不得与也次则儒冠衣者年少长者坐以北向东西向者惟序戚序长而已三爵之后献酬交错歌舞迭兴殽馨酒芳人其醉止舆老掖少归近舍逺葢日不足而烛以继之明日复然又明日复然三日乃已一时仪文之盛岂惟乡人虽吾家未始有也始飞熊公以缝掖之胤谨厚称于吾宗素善治生积金巨万而敦睦好义人咸徳之卒之以赀偕钦补官飞熊指挥锦及孙梓并登国学椷授散秩枢臬并佳葢公五十年间承遗安振余烈躬被金紫施及后昆可谓盛矣夫人名家纯徳犹诸母而慈惠逮下室家攸宜今而八十康强优游老景志安体和颜色怡悦计虽九旬犹今虽百龄犹今而后之来日当未可涯也先是三日钦复得丈夫子一人夫人喜动颜色而诸母宴集垂九十者二人夫人同甲者二人怡愉满堂乐可知已亦惟吾家有之夫来而不可期者申锡之祥也有而不可夺者迓承之善也向使陶朱猗顿之资王母元君之适茍无主张纲维之者则皆徒然觊幸之矣羽世承先公之义报徳之怀犹之公子因以兹言入寿夫人夫人亦首肯之钦出以语其客黄君玉封君铜呉甥鹄辈佥曰惟义昌业惟徳绍休先公夫人诚有之请书之为称觞之颂

亡弟文举墓志铭

嘉靖癸未冬十二月甲寅葬我先弟文举于马庄之原先考侍御史定兴府君先妣太孺人墓次其兄河南叅政羽广信知府翀同时解官咸归于家相与聚哭既哀既痛乃谋诸弟翑图志其墓惟先君葬时大司空严陵胡公实志之及葬先妣又得大司马太原乔公为志吾张氏世系之详昭然可质兹得以畧吾弟讳翡文举其字常于别业构石为亭号石亭居士先君生予兄弟七人羽为长翀次之其次吾弟弟之次翘官衢州府学训导次翊不幸早世次■〈羽惠〉官礼部主客员外郎季即翑明经补邑庠弟子员累举未第皆太孺人出也吾弟生成化庚寅十一月四日卒正徳辛巳十一月十六日行年五十有二偶病鲠误于医遂致不可讳呜呼痛哉予何忍言吾弟丰伟卓荦器度弘逺幼而敏悟读书为文诸兄莫能先长工于诗为句清雅石亭稿存焉为有家法其初在先君侍下行谊无所见先君即世弟综理家政规则甚详内外经费出入惟义予兄弟二十年得无内顾忧以专心宦业赖吾弟之劳葢其才足以发名誉而韬于藏力能致富饶而乐于约善可表正乡俗而泥于穷今而已矣君子曰有道之士傲焉若张遗焉若忘潜名而实昌晦迹而徳光斯可以诵吾弟矣吾弟配李氏邑巨族李思瞻之女有子而殇养（阙）子为子曰休弟未卒前二年侧室钱氏生子一曰梗幼而有父风予夙夜望其成也女二长曰智李出既嫁而寡子死归在室次曰云侧室蔡氏出尚幼予既为志哀不能句读诸弟固欲为铭爰系诸末使翑书之铭曰弟永逝乎兄孔哀乎胡畀之厚乎而夺之速乎信天之不可质乎

叔父故飞熊卫指挥公墓志铭

今年冬十一月丙申将葬我叔父指挥公于北山之阳从弟钦偕其季锦诣羽谋曰父葬宜有铭将托诸他闻人则惧畧于疏委诸先友则惧疑于近凡畧与疑皆非所以图不朽也兄周旋诸父间得父之行实为悉而平生不以言语狥人夫人知之疏若近举不足以嫌而又父意所属也兄请无辞铭焉羽意难之会八弟前武选郎中■〈羽惠〉自潮归将之淛来言曰是有故事可从也昔昌黎公屡铭其族氏大人栁栁州自为先人墓表不以亲避也兄非能谀墓者适为先太守兄铭今铭不作谓如叔父何羽犹固谢而弟辈辞益义以恭因叙曰吾先世受姓命氏出黄帝后歴世邈绵统系支流莫可悉考家乗所载泰兴有张氏始吾本真公由本真公三传至仲缨公仲缨公之子为工部尚书虞衡员外郎佑之公佑之公生子四长讳某字某次讳某字某皆逸民三讳某字某家饶于财正统间邑中饥入千石于官诏旌其门乡人称为尚义张公四讳某字某仕至饶州府知府属派实自四世祖以分叔父指挥公则尚义公之孙父朴庵公讳某字某母周孺人生公命之讳曰毓宁宾字之为廷谧弟二人仲讳毓明字廷昭季讳毓英字廷彦仕为仁和簿皆先公卒公少善治生然耻罔利既长尽让二弟以屋庐父母悦其养天顺迄成化间吾族以赀补散官者先后四人公与焉正徳中诏民得入赀授三品武衔公遂偕钦受告身注为南京飞熊卫指挥使借服金绯并复其身乡人荣之今上嘉靖改元之三年邑中复大饥视正统年加甚公时寝疾召谓钦曰吾先公捐千石为子孙地至于今赖之闻乡之人饥且死吾宁忍独有余必周之而行吾志钦既入义仓粟千石间为糜粥食饿人又数代有司输挽为费复数百金遂被旌命如先公可谓世有其美者矣自吾先公员外公世戍靖州岁合金缯若干为饷值歉輙不易供公曰此吾责也挥百金购善田收其入给戍者不以烦族人人益称其为义公赋性简重与人无畛域凡周恤人不以疏戚惟视贤而贫者先焉卒有横戾不逞或侮之亦置不较故人不得为间言加公奋其世业家累万金钦继承克肖益裨其规画经纪家以益大初年有屋数其楹田仅千亩季年屋以楹计者几及千计田之为亩万数然公所遗于后人匪独恃此也闻之先饶州公多尚义公所为语人曰吾兄其有后哉施及涂殍神聴之矣先中书公亦曰吾家诸少并隽茂可人若夫擅美箕裘袭芳堂构固自有其人耳时公葢在许可中今其言悉验云公寝疾踰两朞竟至不起卒之日逺迩闻之老者往哭少者趋吊道路咨叹弥月不已时嘉靖丙戌九月十有七日也距其生正统十四年二月廿三日春秋七十有八矣呜呼公年足以配徳名足以酬义哀荣始终于公足矣而人犹谓夺之速也然则食未既之报其在公之子若孙也婶母朱孺人秦府纪善明通公之孙处士某公之女少归公为伉俪公起家行义实多内助焉孺人生子一即钦勤生笃义称为公子次蒋孺人生锦授经为太学生长益务学行底于成女一朱出适举人何桐孙男五人栋梓椷枢臬栋早卒梓得与锦同升太学生孙女二皆嫁为士人妻公未病时尝即近地从堪舆家相度之篑坟为山凿洼为池树以松桧崇以祠宇中作生丘谓曰信乐矣哉逝将休于斯于是日携羣从故旧燕游其间生死盛衰之说不能为欣戚于公公其达命矣夫地居邑之阴因名北山兹是之葬钦锦以先君之所营为増修葺之可谓克尽饰终之礼者矣宜有述也今年为嘉靖己丑云铭曰吾宗之兴粤惟四祖崇义积仁时莫与伍繄飞熊公克绳前武拟食素封韬迹阡亩比属凶年人饥以阻廪有千石挥之如土爰被金绯焜耀门户施于后昆骈冠聮组八袠以终允受多祜北山之阳惟公之所从子作铭永质千古

祭弟文举

呜呼吾弟何为而遽有此祸也客中闻之哀恸垂死呼天叩地质之无从与其丧吾弟无宁丧予也念昔先父母生予兄弟七人妹二人不幸五弟翊及二妹相继蚤世吾兄弟六人者五十年来友爱笃至父母安之族党称之家庭之间怡怡如也惟吾先人以及吾曹世称清白先君在时尝苦贫乏吾弟夙知干蛊方仆仆为左右飱粥之谋忧虞苦乐偹尝之矣先君官定兴予及二弟四弟八弟咸有仕进之业不克以从季弟翑尚在孩提往送归迎实仗吾弟予出为县令弟为予而南予入为台郎弟为予而北舟车川陆之险葢不避也若予与二弟之举进士千里移家则又皆吾弟任其劳而父母弟妹之丧茕茕哀戚之中助予以襄事行礼者吾弟之力为多是吾弟事父母能服其劳处兄弟能敦其义贫贱忧患无适而不相须也今予叨副汴台二弟出守信州四弟近领三衢学事八弟乆为礼曹郎七弟行且报捷南省兄弟骎骎向融计吾弟虽家居食贫身无冠绂之萦门无公府之扰庶几优游徜徉于百年之间以与吾兄若弟白首叙天伦之乐于无穷以少酬畴昔勤苦之节不谓吾弟竟舍予而殁也呜呼痛哉呜呼痛哉予何能为生哉当予归自圻辅贫不能以自赡弟待予益加厚予时在田舍间弟匹马遥遥为予而来至则坐语终日无少厌怠及予复之武阳弟以家累不得如往昔之相从然千里尺书宛如面语在原之意实契予衷予意犹有百年之期不谓吾弟竟舍予而先殂也呜呼痛哉予今而后其即归去来耶弟无复从予以笑语其或乆于役耶盼望弟之音书亦永絶矣思弟而弟不来哭弟而弟不知予之为恸其有既耶抑予为官三十年家益以贫弟固未尝得少依藉以长尺寸今而已矣将他日丰厚优裕固不可期思欲与弟共守贫苦如往时不可复得矣予之念弟其能已乎且予今年五十有六长弟三岁而生平不肖于先人有子三人亦皆长立吾弟识虑过恒人读书晓大义视予未老子孤而幼门户之事望弟以有兴是予可以死而弟未可死之时也天乎天乎何夺吾弟之速也去冬十一月二月儿采来省于官云弟秋九月因食蟹误吞其螯遂鲠而为疾今且就愈予固私以为忧后二日季弟辈令家人以讣音至葢病鲠之后为诸医所误以为痰火视之遂致不讳闻之惊恸若陨自天旋复图归弥留周月谓有君命未敢輙行且势不得以亟去也因遗书戒弟子辈令卜塟期得报音遂当就道襄弟大事以终予怀呜呼昔五弟二妹之亡及诸幼侄之殇予皆在焉汤药棺殓实亲视之迄今二十年间时一兴思不觉饮泣独弟之疾予乃不得一视其状一分其疼遐思易箦之时其谆谆梦寤之言恋恋怀兄之态当必有家人妇子所不能知不忍言者予固已知之矣痛哉痛哉天祸予兄弟何至此极也呜呼已矣吾弟平生孝友能承顺父母之欢心今未老而终又获从先父母以游于地下修短之限人所不能逃独且奈何弟葢将瞑目九泉而予之悲恫思望尚何所终穷也若百年之事义在于予一息尚存当不使弟有后忧也弟其有知庶谅予心兹遣采归祭告弟灵瞻望天南涕血交迸呜呼痛哉呜呼痛哉尚享

祭二伯父文

羽小子不敢称先徳惟吾伯父内刚厉而能柔克外疎阔而有亷隅交不择利而亲义不见难而隳非意干之不能一毫之挫赤心投之罔吝千金之挥睦族不有其仁恤邻恒先其施凡斯数端皆他人之所无伯父有之而亦众所共知繄惟伯父虽以畎亩耕耘之姿而实为乡里衣冠之懿厚业足以裕后令子足以承家及物者众垂世者长殆所谓死而不亡者侄等及趋诸父之庭宿蒙犹子之爱謦欬虽逺典刑尚存永诀一觞哀慕罔既尚享

祭弟鹏举

曰家门何为有此凶祸吾弟奄逝弟妇继亡呜呼痛哉吾弟才器夙成蚤登科甲花封栢府绰有贤声爰及领郡益弘厥施憸人构衅毅然来归吾时解官亦归东田兄弟既翕朋旧交欢念吾先人率皆蚤世惟吾与弟垂至六袠白头相期谓可百年不幸至此哀痛何言去年与弟燕客于堂今乃与客为弟发丧岂我骨肉则为永伤呜呼痛哉弟妇孺人寔能内助一疾告终嗟天之数哀哉哀哉弟今何在生耶死耶抑岂梦耶胡不在公胡不在家呜呼痛哉垂絶之容不逺吾目永诀之言不忘吾心视弟二子悲喜交集幸述已娶季亦岐嶷卜以今月廿有四日奉迁双柩往营兆域率我妻子及我妇孙哭弟于堂弟能有闻吾老多病岂任哀苦百年有怀弟其知我 

祭二伯母文（代振卿弟作）

痛惟二母继归先君猗彼堂萱附兹庭椿吾宗盛蕃诸妣淑均肆予母氏允嗣徽音先君弃背遭家不辰赖母尚在寔宜我人百年为期仅八逾旬皇天不吊母倐沉沦呜呼痛哉抚我之徳生我之恩如彼昊天罔极畴伦双灵在殡奄忽三春终身之慕何夕与晨呜呼痛哉谨卜是月廿有二日奉迁灵车高严之原往从先君是依是亲呜呼痛哉笃亲以仁执丧以心胡易之富胡戚之贫髙天厚地吾情无垠慈灵不昧鉴兹哀忱痛哉痛哉

遗楷采桢分单

父东田翁语汝楷采桢诸儿吾家世承宦业清白相传较之宗人初无善田利产先君侍御公殁世之日止遗敝庐一区薄田二处今汝叔二人所业即是已吾歴仕三十余年中间出处相半虽叨厚禄为贫为养自给未周畧无赢余为汝曹地此在族党乡郡皆能知之然吾亦不以此自少顾汝兄弟三人同胞一气不承尺寸之资幸而皆能自食差有田宅亦又何求但数百年诗礼家声谓宜世守况吾与汝母皆年七旬老态日甚身后之念未能忘情且向遭非意之挠汝曹皆亲尝之足为殷鉴爰凂汝叔暨汝诸弟同至莅盟吾手书将汝曹各有成业及先后积负明载其上粗注规条与为永质汝曹其体吾意自今益自饬励恒相习为义毋相习为非义则吾生可以怡颜殁得以瞑目汝曹图之

计开

弘治十五年吾因塟汝祖赠御史定兴府君作书遣桂男至仁和借汝三叔祖银四十两后寄汝三叔还之前书未得徐质之宣卿正徳十年因楷援例入监凭黄润夫等借汝五叔祖银二百两又凭表兄蔡诚表弟蔡济借外祖明七公银六十两楷自还之

正徳十五年我托汝十叔祖仁和叔祖亲书一纸于汝五叔祖处认还未了借银三百六十两勿分祖债吾借昔汝祖殁时吾诸弟未仕而贫吾为兄蚤仕诸凡勉为不较弟辈皆知岂今数十年已成之约可复诿之谁哉我又自托黄润夫辈借用银八十两与前共银四百四十两吾老矣前纸在汝叔尧卿宜卿处汝兄弟三人可分与一纸各承认银一百四十七两待后奉还汝二叔初未言及相周之义不可忘也知之

楷正徳九等年买张家庄后赵政等陆地与续买地相参今归之楷嘉靖等年买张宣卿萧湾庄地一处嘉靖七年买杨景蕃等房地一所并是楷赀聴为世业采桢无与

采于嘉靖二等年买三房东门房地一所吾赖以栖息及买封谧叶概二家房地蒋家堡顿车陆地二处东门曹均张模草场并是采赀聴为世业楷桢无与桢嘉靖十年买张振卿东门基地一所又转买楷灌渍港水田一处并是桢赀聴为世业楷采无与

正徳十等年续买张家庄后蔡祥等陆地数百亩地瘠价亷银不及二百两正徳嘉靖间吾归避居于彼廿年来游歌食息恋恋于兹吾即老去汝曹犹宜世守使后人知为东田旧业汝曹亦系遐思然此亦在汝曹不闻平泉草树文饶徒亦谆谆乎今计此地及家人数辈别为处分具载外纸原有东门草场六十亩汝曹后来各得二十亩

汝曹兄弟幸皆成立父母在上下及妻孥当承颜顺志无有异心诸凡吉凶之事须和同均一处之毋多较量毎岁常祀必诚必信毋或遗忘汝曹交亲必择贤论世若失之凶人匪类或恐遗笑抑有后忧汝曹凡子若孙务令读书毋令饮博凋败身家楷尔长既仕务为孝义以先诸人采尔有兄弟务为醇诚益敦孝义桢尔图仕进勉为孝义以慰父兄嘉靖十五年春三月十三日书

东田遗稿巻下 


