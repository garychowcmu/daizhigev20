泰泉集 明 黄佐撰

　　泰泉集十巻明黄佐撰佐字才伯香山人正徳辛巳进士改庶吉士授编修出为江西广西按察司佥事召入为左司谏厯官至少詹事兼翰林学士为忌者所劾罢卒赠礼部右侍郎谥文裕事迹具明史文苑传佐少以竒隽知名及官翰林明习掌故博综今古于经济理学尤为究心尝与王守仁辨知行合一之旨多所阐发生平著述至二百六十余巻所撰如乐典革除遗事诸书今俱已别着于录此集刻于嘉兴乃其为司成以前之所作也佐才力博赡摛词掞藻足以雄视一时海内亦奉为坛坫岭南自南园五子以后风雅中坠至佐始力为提倡如梁有誉黎民表等皆其弟子广中文学复盛论者称佐有起衰救弊之功其诗吐属冲和颇见硏练朱彛尊谓其取材太陈故格虽耸髙而气少奔逸然在荼陵宗派消歇之余七子议论方兴之会独能力追正始不失雅音犹为不惑于岐趋者焉至其春夜大醉言志诗落句有云倦游却忆少年事笑拥如花歌落梅此不过嘲风弄月之词自注乃以欲尽理还为喻强附道学实为迂凿无当王世贞谓此乃佐为美官讲学恐人得而持之故有此语当得其情然究不免通人之蔽矣 

　　乾隆四十二年九月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　泰泉集巻一 

　　（明）黄佐 撰 

　　○赋 

　　干清宫赋 
　　（缺）

　　泰泉集巻一 

　　●钦定四库全书 

　　泰泉集巻二 

　　（明）黄佐 撰 

　　○四言古诗 

　　登歌三首 

　　油油翕云维龙之朋君子来思球瑟和鸣和鸣鼔庸篚帛既共式愉式诲君子攸躬　油油翕云维龙之遒君子来思鼓瑟鸣球徳辉孔周云胡曽不我留饮此芳醑俾我昭受尔休　油油翕云维龙之光君子来思球瑟锵锵球瑟锵锵匪曰大康饮此芳醑以俾我尚于中行 

　　翕云三章章八句黄钟清宫（俗呼正宫） 

　　驱马滔滔遵彼林皋匪逰以遨将命靡竣我心忉忉 
　　驱马滔滔戒我徒旅匪逰以遨将命靡竣岂求宁宇 
　　悠悠彼鳣（叶音尖）载浮载濳亦照于潭将命靡竣父于何瞻　离离彼翟（叶音支）载鸣载飞亦集于萆将命靡竣母于何依　驾彼乗牡夙夜孔皆匪逰以遨念我二人歌以告怀 

　　驱马五章章五句黄钟清宫（俗呼正宫） 

　　彼尔有棠敷贲于稷（音亥）焞焞輶车迈如弗克　我车徂丘六辔既柔夙夜其勤爰诹于郊　我车徂岨六辔如组夙夜其勤爰谋于野　我车徂薄六辔如濯夙夜其勤爰度于国　我车徂宫六辔既雍夙夜其勤爰询于公 

　　彼尔有棠五章章四句黄钟清宫（俗呼正宫） 

　　孟冬亲享礼成有述 
　　天睠有明全付寰宇苍精洞照黄垆孔膴三极荐馨百祇恊矩列圣受之灵承于旅御歴执符率循伦序皇帝叡圣克配舜禹河澄献瑞虹流烛渚龙飞虎变奋迹南楚躬发人文志藴神武亲以孝崇民以仁煦望日就云有睎匪■〈贝胥〉绍我毅皇光于烈祖敷天之下欢讴忭舞庆宵葱蒨宸景■〈日制〉旿更化图新主敬作所休否成泰亨屯干蛊如彼巨室饬厥藻斧如彼天道以凉代暑皇帝笃友翼室哀素遗大投艰创深痛巨康陵告竣乃正当宁乃于孟冬乃卜乃簿乃谋乃惟乃集有瞽乃陈广乐享七庙主虡业崇牙乃县乃树箾筦琴瑟应田祝敔钦钦维庸逄逄维鼓作麟仪凤吼鲸动■〈虍外异内〉镗■〈釒答〉铿訇匪滛匪怒佾舞洋洋拜伏昻俯既备既调既戞既拊大乐展奏既恊雅部皇帝乃驾斋宫往■〈彳吾〉周庐星列阁道宵抒中貂肃队金吾设卤千官景从接珪聫组龙旗云丽鳯盖霞举和鸾韵风旭旭许许亦既戒止殚我丹腑维精维诚神若可覩赫赫肹蠁恍恍笑语左右赞相将事黎暏揭虔妥灵孰敢有侮奉璋具鬯濯鼎及卣亦有藉茅大羹元酒有粱有秬有稷有黍陈彼巨豆大房鸿爼腒■〈月肃〉醢酖脾臄及鯆■〈需兔〉鹿维炙载有鱻羽皇帝乃奠盘辟拜■〈非页〉有祝伊弁稽首覼謱会精思诚灌我清醑神其来止歆我簋簠陟降左右昭穆萃聚神其归止祥飙灵雨云舆纾徐星骥容与光景缤纷绛霄翔栩皇帝孝谨拜受神胙神锡皇帝千祥百嘏室家之壶眉寿黄耉执冐端委作民父母于万斯年永有中土神锡皇帝股肱心膂翼以皋夔从以周吕纳谋和衷同徳夹辅于万斯年匹休扶珇神锡皇帝豊年亡窭蒙蒙瑞麦与与祥橹陈红相因充满仓庾于万斯年下民奠处神锡皇帝聪明中度天临海镜贤豋佞去消彼獝狘凿齿■〈豸契〉貐于万斯年无有噢咻神锡皇帝福女毋拒于万斯年永其福女皇帝孝谨拜受神胙怆福载归詹恋堂庑采荠奏节言旋禁籞出御端门赐羣臣脯徽仪熈穆从容燕誉如天之泽如露之湑万国同庆龙徳斯普于万斯年孝享受祜于万斯年埏垓顺叙于万斯年有明之绪微臣作诗用继商鲁 

　　短歌行送洪子玉方 

　　秋露载晞朔雪云飞盍簪讵几驾言騑騑肃彼前旌奏此和铃风骖翼人遄如流星今夕同堂明发异乡何以别子骊歌鸾觞林踈壑清山空鸟鸣风吹断蓬与客徂征子在在燕洌洌寒泉挠不可浊其流为川子在在浙寒泉洌洌思子如濯中心孔热石田碌碌逋税斯督云谁之故空其杼柚原则有杉隰则有蓝糟糠裋褐饥寒所甘 

　　○古乐府 

　　铙歌二十二首 

　　正徳十有五年秋宗室以宁叛殱于九江归于豫章就俘将告于甸人皇帝犹自将讨之以将军泰为副游击将军彬阍人忠前驱所至无不雷惊云骇者七萃之士靡不懐归臣佐谨撰铙歌冀有闻焉 
　　朱鹭姚以般从以孔盖车班班北至榆林南踰淮之水驾之日千里鹭飞得飞止茄下游鱼頳其尾皇帝饮酒恺乐寿无极 
　　朱鹭一章十一句 
　　思悲翁枭子雄美人梦翁也从天以来下悲翁之来神灵雨子朝以飞暮何于处猗嗟嗟松栢萧萧泰陵树 
　　思悲翁一章十句 
　　艾如张罗毕以罗雀飞避旃将谁何雀以飞罗罹之钲镯何以为嗟将问谁又何以为嗟此者谁卿道不鼓絶声白云上天日月其明 
　　艾如张一章十三句 
　　上之回大驱马汗沾野草百里赭行以北美人从不驾舍行以南羙人泣不旋驾左平虏右舄奕豫章率服威武谁与敌 
　　上之回一章十四句 
　　拥离在朱巷珂马避之谁者往前有宫殿跌荡荡箭火飞从天门道傍讴者野逰盘万年行乐谁不欢 
　　拥离一章七句 
　　战城南分战疆运握竒陈八方铠甲纷贠衷土黄龙江之水洪汤汤马得饮之人不敢尝馘囚乡晨觧其缚犒以钱刀暮用为乐愿为忠臣死报国 
　　战城南一章十二句 
　　巫山髙髙若何淮水遶之不可以过■〈马聂〉骢文马锦障泥我欲渡之徘徊而骄嘶阳台有女居迷楼爱而不见烟云愁胄有虮虱戸有蛜蝛嗟我行役今还归 
　　巫山髙一章十三句 
　　上陵以逰遨下津驻旌旄问君从何来来从朔方渡淮濠軨猎为君车驾以赭白马鼓声琅琅漏初下手格飞禽血四洒戸寐而讹絶行者宫监盱骇走且僵玉盘荐食君莫尝当天鸣镝射兎獐湏臾白日出东方 
　　上陵一章十三句 
　　将进酒君莫辞何以侑之虎拨思荐嘉殽陈雅诗群桀既翦江无螭时迈其徳隆天基 
　　将进酒一章七句 
　　君马黄臣马玄狭斜相逢不敢前黄马驰逢马逐后歕沙前歕玉副以江许翼两张翩翩倐如流电光周有穆满今圣皇君臣布徳周万方 
　　君马黄一章十一句 
　　芳树生兰池华叶何芬敷鸾鳯去之栖者乌唶我西秦氏家有荡子焉为夫乌乳且哺生有雏嗟嗟蹇尔胡乃无帝何尔惜金仆姑 
　　芳树一章八句 
　　有所思思我母慈身上锦裲裆母身清宁寿以眉日夜要襋之于今化为缁嗟我乃多携离水流东海归何时嗟我会面安可知晨鸡鸣鸣不已东方明星光动地照我驰驱走千里 
　　有所思一章十三句 
　　雉子班行可思雄求山梁雌从之羽短何由飞流宕原泽中雉子雊以遨翁孺知之思羙其膏白龙化鱼罹彼豫且视子所止乃非丘隅谓之载之我有车雉子去我将安所如 
　　雉子班一章十五句 
　　圣人出龙翩翩羙人出以管弦千旌万骑雄哉纷四家从以部领军舞劔浮白觞我镇国陈秘戏乐复乐 
　　圣人出一章十句 
　　上邪下狭山童不可猎射鼋向江江水竭愿皇垂拱开明堂铺仁获政和阴阳千秋万岁长乐康 
　　上邪一章六句 
　　临髙台望泗与淮言采其芑于水涯谁其殖之感我懐奋戎东南逖以北无以逸欲临万国生民何依依我徳皇祖在天敬哉有赫 
　　临髙台一章九句 
　　远如期驾马以出门咫歩不可知林有虺水有蜮短狐封狼肉人以为糜万里吁可悲有杕之杜乔其枝皇人寿榖今旋师 
　　远如期一章十句 
　　石流江怒乌龙万斛不可以渡江怒石流万斛乌龙不可以浮神怪隳突卫皇跸皇濳以跃跃复出于万斯年保贞吉 
　　石流一章九句 
　　务成昭惟唐尧钦明秉徳羣后朝建礼缦缦歌庆霄屈轶在廷豊不雕茅茨土阶以逍遥望云就日谁敢骄 
　　唐尧一章七句 
　　玄云油油北风肃肃震电飞动拔大木雪雹湏臾及牛腹驱车随銮走折轴关弓射天中鸿鹄酌金叵罗奏蕃曲 
　　玄云一章七句 
　　伯益虞有虞智周百物禽用三驱无为而治永终誉皇帝孔武徒手搏雕虎去其爪以蹲■〈非页〉腓皇于后实率舞猗皇之勇骇万人山川宁鸟兽驯 
　　伯益一章十句 
　　钓竿何珊珊不如罟网贤鰋鲤何簁簁不如鲔与鳣网罟一举获者千彼鲔与鳣潜深渊嗟鳣与鲔终弃捐金瓢进御烹小鲜兠离欢呼寿万年 
　　钓竿一章九句 

　　乐府四首 

　　少宰燕泉公奉使四圗曰职方使邉曰汴省旬宣曰大仆考牧曰滇南巡抚咏者类多歆艳愚独以为正徳时公赋半润权屋轮蹄将徧天下仕其时而莫省忧者非大臣也体公志造兹四曲以备今乐府非故肆躗以求异云 
　　闗塞曲 
　　关塞长关塞长引弓鸣镝秋草黄临交河望金微风吹沙作浮云飞诏期门驰羽书韦鞴索辫辞穹庐惟职方贯利同輶轩駊騀川原中抚长劔行路难有何者鸟菀于弁搏雕虎接飞猱登顿濡迹安足劳征九赋赉三军■〈马聂〉騘父马徕如云建华毦遏奔鲸奏铙旋镯邦国宁 
　　汴梁曲 
　　伊洛亘衿卫沃野开豫疆分茅席英彦信多筹策良抚翼希天池抗志咏甘棠控绁兰皋侧弭盖椒丘阳夙夜抚■〈惸，女代忄〉婺阎闾交相庆输国有程度启处安可遑露冕入燕冀飞鹢浮河漳扶宫罗绣戸京室何煌煌引领三叹息牵牛空服箱 
　　燕山曲 
　　彼崇崇者燕山北俯碣石祁连胡骑啾啾沸天摧坚仗此佶闲翩翩霞布星躔冀产俶傥权竒军■〈马伏〉逸迅雄姿忘■〈金〉引镜黄骊膺帝命主治之濯龙歌万福徕东方之日照垌服皁螭翥鸿惊蹀足徒睎朔旌西驰瑶水冥冥寤摽仰惟圣明 
　　昆明曲 
　　浩浩昆明池乃在点苍山阳旁有罗施故邦蚁附蝉聫賨僰蛮髳参错其间（一觧）宣父居九夷大道无不容白日灼幽崖穷髪渐华风浇讹反天经由余谅非戎（二觧）■〈髟上不下〉髵着裲裆■〈石万〉刅驰且都投刄拜中丞讴吟挟诗书嫉巫信医日和以愉（三觧）芁芁彼荠麦薉我兰亩培灌其勤荠麦亡嗣有循圣贤长道屈此羣丑臣心不负陛下圣上有仓浪之天下有孩提黄口（四觧） 

　　騘马行赠别张侍御归常州省母 

　　騘马驱河干饮饯相追攀騘马驱河干饮饯相追攀朱汗染月题玉珂鸣珊珊驾言将母千里当何难歌以言之騘马驱河干（一解）瞻彼瑶水旁芝草何翩飜瞻彼瑶水旁芝草何翩翩采采盈懐袖盛以白玉柈奉母驻容颜延寿千万年歌以言之瞻彼瑶水旁（二解）象管绕鳯梁芳筵乐未央象管绕鳯梁芳筵乐未央青女素蛾迭舞浩倡彩服延鲜风照耀白日光歌以言之芳筵乐未央（三解） 

　　○骚辞 

　　吊许大夫文 

　　大夫讳逵汝宁人始令乐陵讨剧盗大获以功晋佥山东臬事宁邸宸濠蓄异志乆朝论以大夫贤且才乃晋江西臬副俾制之至则首治其党蘖徐本之图然势且成矣既反即执大夫问焉大夫曰予惟有赤心尔岂从若反乎盍亟兵我又曰汝行当万剐遗臭万世也 
　　闵大夫之偭辰兮扣斧铋而商歌心愲结以涕洟兮何仓浪之幽遐纷既邅回而树伐兮身胡邈乎王家羗劲杓乎妖藩兮卒离身而速化呜呼恫哉兮大夫之纯贞世途氛霾兮翳雒棠以为明驱鸡斯以守闾兮椉狶獒而驾衡絷长离而笯之兮鬼车奰奰而昼鸣谓钩吻为饴兮谓膻湩为馨犠尊弃于溷澖兮衷龎凉以为荣长门幽摈夫南威兮登礲亷于曽城主伊皋以庖偪兮偕来革而迅征于嗟梦梦兮惟荃之故扣阶苔绣兮泥薉遵夫鸾簵幽痗讳其膏盲兮拒斥俞跗蹻跖夹翼于皇舆兮日懐寳而营富彼狡童亦何知兮乃窥觎而干天歩朋逰光以为侣兮魌魅雧其如林嘑白徒使血人兮鸣火狐而肆鸱音辟童触麋而首灰兮顾宏肆其毒滛万舻销于一炬兮程吴濞而卒禽桎拲崩厥角之纷如兮饫珍榖夫何心维大夫之介特兮狡童龈以为仇进欋梳而杖之扶兮荃又昧夫好逑倅寸鐡之弗持兮耿忠略其谁谋表丹忱以就兵兮白日为之匿幽呜呼凶罦髙张兮凤摧其仪羽神龙失凭兮乃叽于鼠巷哭且■〈目买〉兮伤我士女彩霞蜚兮玉輤举风萧萧兮神灵雨嗟世之知大夫兮维守死而不移余惟追数夫荃兮登大夫之匪宜朝有黯而淮南寝谋兮寔大夫之优为茍维寄大夫以御侮兮又何至勤外部而陈师既告甸以县磬兮聊以慰夫行路何大夫之同轨兮尚或疏逖而齐怒謇大夫而慭遗兮固亦遵涂而窘歩泊皇穹之纯佑兮何不改乎此度嗟佳冶之纬繣兮稽前修以皆然璠玙有弃而抵鹊兮蓳■〈艹宁〉有采而升筵董道构愍以不回兮视余袂之涟涟魂耿耿其在天兮亘宛虹之连蜷墋黩尚其有极兮永与泰素而周旋 

　　○琴操 

　　琴操三首（有序） 

　　予尚友于乡之古我者得师资焉于汉一人曰董正伯和家于番禺通毛诗春秋明经为儒名士车遂自中厚与居送遂丧还义动州闾党锢祸萌征不就公交车清白之操始终不渝为之赋元云于唐一人曰张九龄子寿产韶曲江丧亲致孝感能为文章拜翰林学士遂相明皇知安禄山终必叛唐帝任李林甫日惽于色荒贬九龄于荆卒可永伤为之赋荆山于宋一人曰崔与之正子为増城人起家叅军在在称循登城谕叛卒宵惧而奔官广南安抚泽于乡民史弥逺废立辞俸不行理宗命相疏十三陈秋菊寒泉娱老海濵为之赋菊泉夫贵富亡常贫贱斯安茍利国家一身遑恤乡人之古我者如此于戏我犹未免为乡人也其可不自敕哉是用安歌命弦竢审音者采焉 
　　玄云操 
　　油油玄云蔽日之光有昬者■〈木豕〉持天之纲禺原膴膴可耕以粟驷马髙车无我嚢三木若虞设罗色斯駴而彼巢于幕于嗟殆而 
　　荆山操 
　　我徂荆山歴彼林与丘大道坦坦我行夷犹丘则有貉林则有麻我采我猎供我后裳与裘匪裘裳也则无寒暑诒我忧嗟我后圣矣国谁与预谋徛 
　　菊泉操 
　　菊之株挺挺兮匪则有柯兮泉之源龎龎兮匪则有沱兮柯维其那沱维其波我啸以歌兮虽有胾肉于以餐我菊兮虽有甘醴于以酌我泉水兮匪菊之馨匪泉之清我忧如酲兮 

　　琴操一首赠别徐可大 

　　岳峰子有古道者也陈我臬事且归矣予仿古声以赠俾弦而歌之 
　　岳峰髙兮石离之髙贤蔵兮民知之中有田兮侧有茨褐之父兮耕治之烝而云兮倐而雨雨滂滂兮峰之下田畮畮兮以禾黍云兮归兮吾待汝 

　　○乐章 

　　孝烈祠乐章二首 

　　濮人宋显章庐父墓备极哀恻冦起所过残灭至其墓相顾曰孝子也遂去之虽松柏无翦者尝为郡庠生试弗偶以卒卒之日妻辛氏恸哭以死自誓数日不进一溢米竟雉经焉知州李缉上其事于朝且立祠岁时祀之州人倪御史宗岳俾予为作迎送神乐章 
　　鼍逄逄兮考鲸湛椒浆兮列兰蒸五音饰兮黻绣张瑱瑶席兮玉英膋萧炳兮拜以俯琴瑟奏兮云门舞南垓阕兮栢舟灵不徕兮夷犹骖泰鸿兮烛龙辔庆阴阴兮灵其有喜儵蕙带兮荷裳又金支兮翠旗鸳鸯鴹兮灵之徕灵徕不徕兮我心悲 
　　濮山■〈山畏〉崔兮濮水漻泬髙贤愉愉兮繄孝而烈穆并骋兮盘桓擥桑梓兮涕潺湲象舆轙兮憺容与灵临飨兮福我士女矫扬光兮宴娭永山侧兮云施般姚姚兮裔裔灵何为兮汪然逝褰雾縠兮窅冥冥山水夕兮含清春有兰兮秋有菊结无极兮芳馨 

　　泰泉集巻二 

　　●钦定四库全书 

　　泰泉集巻三 

　　（明）黄佐 撰 

　　○五言古诗 

　　情诗二首 

　　玄云亘北陆朔风销繁林荏苒歳律殚广庭多冱阴仰惜流景迅俯叹无完衾所思眇天末欲往氷雪深寒鹊求其曹当櫩遗我音翩翩倐相逐望望独伤心伤心不可极付此焦桐琴 
　　旭光射凝雪起望前楹东曽云忽蔽亏蹙啸延绪风绪风无回轮曽云自冥蒙佳人怅何许天阻安可通睴目亦知晏蛰虫亦知冬营魂抱区区伫立思音容叹息咏其雨劳心夜冲冲 

　　学古一首为人代赠 

　　信誓愿偕老绮筵当夕张蕙心羙无度兰镫明洞房柔情方日洽徤翮俄风翔金门邈霄汉玉音限河梁忧来拊齐瑟偪侧中自伤人生有离合世事安可常妍华化枯槁会见熈春阳 

　　歳暮言志一首 

　　华年日婉晩隐几意不惬晞古思振缨抚时泪承睫遥闻逵术中车马竞驰蹀金张富熏天汉貂垂七叶纷纷夸毗犀蹇谔叵容接守朴道所敦弥文世方业遗经如不售已矣事畋猎 

　　忧旱词四首次周天保韵 

　　火昊何硉兀赪霞倐舒敛阳崕卉渐腓阴畛穗犹愞凌晨秉良耜届午已重趼丰殷虽有愿藨蓘竟难展龟拆徧沮洳象耕失岩巘赤子本谁责黄尘昧予眼下泉良可悟膏雨亦云逺桔槔正纾急袯襫俄掲浅蹙啸起长叹司命孰回转 
　　端居揆天道回转藉人理歌雩泊周典犠祷懐殷祀灵鍳未云集甘澍难乆竢皜皜咸池升浩浩元云起光景方蔽亏忉怛靡终已重阴閟阊阖阡术多荆杞幸此弥天泽贶我崇朝喜鱼龙恣瀺灂卉木纷旖旎骤焉不终惠昭假竟谁恃 
　　昭假嗟无端汗下如流永长颷旦夕起万里火云动仰晞灌木阴俯羡渫泉涌箕毕澹不芒蔚荟隮以耸积阳忽退舎有渰弗旋踵渗漉洽■〈土嬴〉壖慈蒨被畴垄数极见仁悯望惬免疑恐亮非牲玉感尚觉藴隆重谁能挥龙渊为我刑螮蝀 
　　螮蝀不可指矧可刑使雨氛祲未讵销霖泽自为阻爕调付茂宰陶钧自明主天居崇万里齐州隔九土荐馨维齐明厚生在农扈嗔雷怒未平埸苗青几许龟肠营一食鹑衣成百缕颇闻禁苑凉鳯吹导鸾簵忧来奏虞弦操缦且调柱 

　　赠黄子令浙水 

　　沐浴际嘉运王路方清夷九重轸民瘼推择为吏师夫子受灵眷宰邑抚■〈惸，女代忄〉婺露冕浙水春银章有光辉种花当使滋泽民当使肥中心发阳和涸野成良畦灼灼崇桃枝徤翮聊假栖一朝风云合当为鸿鹄飞 

　　送邱子令余姚 

　　车盖集宛洛爱子能乆要覧此光熈运奋翮杨英翘绾绶宰花县飞舄凌云霄别子问何时朔风驱玄涛落叶归本茎茂松见后雕君子秉真性岂为寒暑揺援琴奏清啇怅望心烦劳孤鸿遵修渚别鹤唳逺皋殷懃仗尊簋于焉永今朝 

　　送盱令奏凯北上 

　　弱植抱匡济宰邑光有孚妖藩构天祸奋身被缦胡谈笑翦鲸鲵志与白日孤长颷激西江尠彼乌林谟奏凯赴皇阙禆海皆歌呼鼓角声遏云组甲光载涂行当荷宠灵千载昭令圗 

　　送刘子飬和督学山西 

　　金风鸣素节严霜肃中垧新丰木叶脱■〈氵覇〉浐寒波生送君郭门道衘命戒晨征飞幰指蒲坂落霞随斾旌陈臬在风教晞古当振缨尧宫土华碧舜山烟草平相期辟皇路为君謌徳声 

　　湛子宅夜燕和吕子仲木边炉诗 

　　围炉坐寒夜嘉宾愕以盱朱火光吐日阳龢满前除众肴归一器变化斐然殊食羙且需熟充实谅由虗妙悟得同志揽环誓相于 

　　云州隐居 

　　结庐天水交菰蒲断人境水气蒸为云揺光混波影清飙驱云去净緑澄万顷心随游鲋适目送狎鸥逈巻舒悟世理流动入神领举觥挥碧寥浩笑策飞景与君论大年龟鹤未为永 

　　游李将军梅园呈同游张廖童三子 

　　招寻出秋郭萧晨恣游冶凉飙动天末紫翠满平野驾言税梅园水竹自幽雅方舟散鹥鹭通川入桐槚兴乘虚籁发目送惊湍泻云飞答流讽川泳避挥斚盘纡极展眺尘悰儵潇洒微茫髙屿外隠暎暮霞赭营欢恨晷速顾景不能舍今日乃何日胜引得陶写达士谢溟涬浮荣譬风灺文案苦纒紏况复役车马缅懐区中人亮志良已寡 

　　伏读今上即位诏有述 

　　皇穹新泰运帝迹发郢甸讴歌仰元徳恭黙受灵眷甘澍从宝舆瑞日丽瑶殿宸景既昭■〈日制〉庆宵亦葱蒨得一天下理吹万群情抃渥恩流宇宙丝纶迅风电扶聴走衰白喜极泪成霰毅皇昔开边■〈宀禹〉内轮蹄徧大阿忽所持群妖竞方煽虐熖然不息丰镐失诒燕悔从黄竹萌痛自乌弓恋亨屯出雄断休否席耆彦布濩神武震灏噩人文绚奸如转石去贤用拔茅荐外圉事櫜戢内帑发余羡鸿猷悉以举丕构从此奠非心在黄屋恫瘝惟赤县煌煌嘉靖治不厪鬼方战崇极得辞圯宜民见通变稽首诵尧言万代永如见 

　　抡材赴公燕作 

　　抡材受明诏躧歩金马门清尘接台衮彯节追华轩高燕春官署序爵列长筵殽核一何绮桂糈映兰罇方懐失士惧敢营酬酢欢金玉赞王度化成肇人文引领睎皇居紫气腾元间聨翩谢慈惠稽首复何言 

　　春院试士二首 

　　春院寂以逈鱼钥何重重哲匠贲嘉运海镜开昭融华镫照藻服虗堂流夜虹丰膳侑清觞有集惟俊雄入帷见素月鸣枝懐绪风天心同静宻坐待虬漏终蹇衣拂鞶砺矫望明河空恊极待群彦道合时乃雍安得翙翙羽接翼鸣高桐 
　　冀产多龙骥荆山饶竒璞永懐龢氏愆愿骋孙阳目拥衾盘礴羸秉心向明烛朝餐青玉案暮御流黄幄衣缊甘食■〈艹汧〉于焉愧珍榖谁令钩棘习回漓见熈穆伟矣欧阳子千载仰乔岳 

　　出京别亲友三首 

　　洁身逰魏阙周旋未言殚天衢何崇崇短翮思飞翻頼我金兰友婉娈同所欢衔恩负覊绁遥役指岷嶓威蕤集端委璀璨纷盘飱朝车发朔涂莫舟泊河干蹇袵自兹去伫立懐辛酸矫矫飞鸾鸟奕奕彤云端会长不自庆别促空成叹 
　　杪秋天地肃元林严风发嗷嗷宿雁起万里黄云没行子懐越都胡马嘶燕月伫立睇川原川原莾空阔树萱亮有懐食芹旷未达况兹别亲宾何由慰饥渇昔为骖与靳今为弦与筈 
　　騑服本同驾葛藟亦相因辞家忽五载良朋成宻亲贞心秉金石绮言丽苍旻终始誓不渝辉光期日新歳月不我留鶗鴂鸣萧晨骤驹方载路万里违音尘志气恒相孚异县犹同人行矣各自励修名良足珍 

　　登衡岳值风雾至絶顶忽霁感灵贶赋二十韵 

　　炎徳殿南戒元功恊北祗大哉祝融祀邈矣陶唐时钖民溥鸿泽翊国隆骏基明明翼轸列滔滔江汉驰矻柱立干栋连络亘地维衣带萦三湘婴孺抚九疑攅峰锁苍雾标岚横彩霓青玉固葱蒨朱陵亦葳蕤兹山擅雄峻伊予嗜灵竒停舻谐夙愿彯节随所之仰探丹鳯穴俯见元豹崕冥蒙苦氛■〈衤曼〉窈窕多路岐皎镜雪方积虚壑风何悲岂知凌絶巘及此娱晴曦歘吸朅灵景混茫开太仪烟霭散林薄云光溢川坻平厓少延伫穷发皆可窥振衣望郢甸披云辨京圻如彼朝阳鸟跂尔梧树枝整翮自兹去翱翔本无期 

　　濓溪 

　　真儒去代乆一畞存遗宫濓泉冽不食旦夕寒潨潨芙蕖谢光彩卉棘纷蒙茏乌鸟聚乔木噭噭鸣积阴依岩见樵爨驻辙闻村舂日晏牛羊下秋高禾黍丰遡源旷无人沿洄焉所终蹇予勇言迈杖策安能从精灵谅斯在沕穆相为通繄昔宋中季皇流迭褒崇披云起结构洒翰盘蛟龙霁月辉朱缀光风揺琐窻谁令坐消歇吾道曽何穷 

　　月岩 

　　驱车冐灵雨月岩访幽竒引顾穹壤间见此两郁仪蟾兎耀白日神工开翠崖金波互盈朒玉轮中渺弥消长瞻世变弦望通天时广筵得明牧脱幅忘尘覊葭鸣虗籁起杯深灵景移因之发长啸风生丛桂枝 

　　送秦刑曹之留都 

　　瞻彼长淮水上有孤鳯台驱车发朱夏岐路何恢台淑问睎皋陶振缨感我懐我懐草昧初经纶恊云雷晋接有遗构丰芑多良材粲粲琅玕花亭亭倚风开昊穹正元邈孤鳯何时来 

　　莲亭奉南渭王宴中 

　　莵圆启瑶构灵沼竞芳鲜莲花何瞱瞱莲叶何田田耀魄泛空波神飙起中天馨香入襟袖把酒心茫然懿此出深滓素质虚以圆本无枝与蔓何惧外物牵缅懐君子徳冥心入冲玄嘉宾从南来浩倡恊虞弦闾阎一以阜民愠从兹捐徽音彻穹■〈尸外呈内〉清欢眇云烟思为双飞鹤接翅浮漪涟 

　　大兴隆寺小集赠别卢侍御尧文分韵得冕字 

　　孤飞思比翼独行愿同辇自我违良友契阔情不浅京洛期合幷江淮怅悠缅今夕乃何夕及此会轩冕宝瑟延素月金罍耀芳宴问子何所为令猷日光阐乘骢训青衿雕龙理黄卷譬彼荆山璞追琢尽成瑑采萧固三秋艺兰亦九畹洋洋清啇阕宛宛车轮转脉脉衔离忧恻恻増婉娈潞渚肃清涨秣陵望丹巘自非南流景何繇知近逺瑶华迟尔音琼树跂余蹇千里通精诚愿言各敦勉 

　　秋日登万歳山不果至琼华岛辽后妆楼而返与张廖二子同赋分韵得登万二字 

　　元天临析木白云出丘陵皇居阻通轨神池閟清澄翠峒纡歴览琼楼恣攀登阳陆日月逈阴厓雷雨凭琱阑缀碧藓藻井巢苍鹰炯戒鍳夷夏端居思废兴飞狐已迢逓疏龙向轩腾宇宙席休运人神归圣能同逰集轩冕缛仪崇股肱虹桥架鳌炬星旗翼鸾乘灵踪固葱蒨秋霜正严凝抚化惜遐旻覩物懐坚氷长啸倚林薮浩歌望觚棱虚籁殷珠树凉飙揺玉绳兹逰信有适谁言殊鷃鹏 
　　青梧飘素秋烟霭变昏旦所忻天地肃适意山水翫眇黙循玉阙威迟度金涧长虹浮大川积翠亘天半瑶甍拂台斗绮窻瞰云汉丹梯指遐坂黄图入英眄鳯京环百二鹏霄翻九万风起云嵯峨日耀树凌乱昔闻青娥妆今日碧草蔓采莲无缓歌握兰有遗叹淋池翔玉鳬芳洲宿朱鴈蹇予及朋好羡尔逰波澜谑浪金门隐凄其广陵散扣阍讵有遇褰裳庻无闷缅懐岩桂丛徘徊歳将晏 

　　闻汪侍读奉命校书建阳诗以奉谂 

　　矫矫鸾鳯姿翩翩出蓬海吐巻嗟已尘衔甲今安在姬坛乆零落孔室沉光彩振翮时一鸣人文朗千载缅邈闽峤东潇洒辞鸳鸿而我咏苞栩骋望愁烟空蒹葭下玉露橘柚揺金风因之感揺落征心夜冲冲 

　　十六夜补之席上赏月分韵得水字 

　　长风吹燕树月色浩如水华堂撤明烛飞轩集同轨金波散牕戸琼筵一何绮兴随虚籁发歌逐流云起清辉虽可悦亏盈自兹始人事有代谢况乃幽元理惟恐秋已深严霜被兰芷黙坐闻踈砧孤懐渺千里 

　　学古三首赠胡承之归关中 

　　翩翩双鸣雁噭噭云中飞姢姢蛾眉女札札流黄机弃置不成匹叹息减容辉问女何所叹良人怅有违万里遥相望何由接音徽蕙楼鍳素月兰镫暖虚帏身非骖与服安得同车归河清尚可竢会合何可希临岐奏此曲泪下谁能挥 
　　巾车返初服凌晨发京洛引顾咸阳道云山互参错威夷眄三涂嵚岑辨二岳草树郁仟仟沟塍纷漠漠霞日映宫雉明灭见城郭行子归旧疆园田惧芜落庄生傲柴栅台公愿藜藿已蠲原宪耻无论启期乐道因傥来悟心泯然疑作逹士有违矩巻舒在龙蠖 
　　元冬服纎纩不若貂襜褕新知虽云乐不若故人姝华轩岂不羙休休惟故居故居乃何所乃在秦城隅山泉环户牖树木何舒舒开帘见栖鸟临渊羡潜鱼孤菊扬其英芳草不复除适意向井臼陶情在琴书此生谅已得不乐将焉如 

　　八羙诗八章章八句羙同馆八君子也分携眷恋聊宣别情云尔 

　　张侍御（补之） 

　　水南鸾鳯姿栖心向丹霄兰台聊大隐尘埃视金蜩诏我一东诗粲粲英琼瑶容辉在寤寐鄙恡犹自销 

　　张太史（文邦） 

　　龙湖藴神竒豪爽絶今古性不缨垢氛啸傲对珪组存身贵深蛰偕时乃施普炳炳金雘言铭之在衷腑 

　　葛黄门（子中） 

　　魁山兾方杰愽雅能沉几振缨愿匡济握镜通元微申章吐芳讯焕烂云霞飞行矣掩瑶瑟知音良已希 

　　赵黄门（信臣） 

　　洪洋秉清真胸次无尘滓髙卧烟山春倐为苍生起裁诗最清絶秋月照寒水临岐懐好音轸念林居子 

　　杨中允（达甫） 

　　方城甲天下灵气锺神州蹇谔斥奸佞谦光遇王侯青冥翔徤翮白日县方猷喟焉伤别促采萧咏三秋 

　　廖太史（鸣吾） 

　　廖子谢白鹿英声振金马掞天摛雄词星辰纮九野鳬藻竞驰目骊珠遂盈把嗟予蹇且拙末由追大雅 

　　郑黄门（九万） 

　　郑公不胜衣见义奋直前日月勤献纳忠愤思回天芸阁昔讲肄器重余独先诵抑师卫武终身知寡愆 

　　王太史（允兴） 

　　兰陂何温温璠玙羙无度遇事类迟钝潜心絶驰鹜六籍究万微绩学日宏富燕郊独送逺离情满毫素 

　　逰通天岩同林二山宪副作 

　　石林展竒眺飞幰遵崇阿翠璧中洞开云日相荡摩桂户俯琼阙花宫敞银河四顾絶埃壒颢气流灵龢披襟倐萧散盘礴兴啸歌陶陶随所适野酌依烟萝皓月照堤桞微风扬泽荷蹇帷自兹去真赏岂在多 

　　白沙新祠二首 

　　尼山日云雾叹息弥轸情万有何芸芸虚完本中扃好古遗真筌乃为耳目营所以林居子持此常惺惺嗟彼芷与蓠不同春草荣元穹正揺落辛勤荐芳馨 
　　崇祠倚云汉彯缨陟遐坂萧萧木叶下冉冉歳月晚贞元无停毂端坐知易简环顾望九州岛天逵一何坦黄鹤去不息白云何时返 

　　同年会以新秋同年雅集为韵六首在会者顾佥宪溱刘佥宪乔余给谏经梁侍御世骠伦侍御以谅及予也 

　　南纪肇秋序金飙动高旻今夕乃何夕燕笑成阳春顾刘宪度肃余梁鳬藻新伦子材卓荦俱称华国珍媿予澹荡姿海鸥竟难驯 
　　明月满庭幽照我紫绮裘携手歩明月举白交相浮歌声浩无倪飒飒松桂秋情随玉山倒兴逐银河流五君顾我笑真成鹏鷃逰 
　　粤客鸣丝桐商声出瑶空始奏天地肃再奏烟霜浓万里乆为别一尊今始同愿排十二翮乘云扈飞龙三星在丹牖可以明深衷 
　　落落荆山璆辉光烛中天举举同声友五彩蔚相宣舒啸儗鸾鳯揺笔生云烟玉壶酒易满金枢月难圆对景不尽意应嗟离别年 
　　海濆集群彦蜚英振风雅对月成七人可以当作者顾予忝嘉招瓦缶混琼斚天长去鴈逈霜急飞梧下因之感揺落忘情共陶写 
　　碧山金琅玕彩鳯日翔集气谊有不同只尺宁相及主歌白驹劝宾赋长鲸吸醉来愿天逰海月期俯拾蹇衣渺然去玉露沾涂湿 

　　避暑矩洲书院与欧阳宪副汪少叅黎伦二道长王主政同赋得矩字 

　　招揺出西郭宛辔临芳渚浮阳耀原隰凯风动禾黍伊人不可见中坻敞衡宇开轩游鲋适巻幔宾鸿举顾我平生友兹焉澹容与肃肃嘉树阴行歌谢徒旅睎发散烦燠蜚觞对灵雨好乐无太康先民有遗矩襜帷难乆淹虹桥屡延竚嗟彼鳬与鴈安知慕俦侣 

　　秋日豋镇海楼有作呈同逰东庵徐宪副顾小泾刘鱼洲二佥宪 

　　飞楼镇重溟凿翠倚太清翩然彩云上玉京连五城绮户环日月丹梯殷雷霆秋风左右至松桧皆金声留连紫霞赏慷慨沧洲盟俯视几席下茫茫尽尘缨鳌极莾安在鲸波浩难平 

　　逰粤台与方棠陵伦右溪王象川伦彦蕃同赋得覧字 

　　精庐展良晤胜地纡元覧舍舆蹑鳯磴聨袂度云埯粤台一以陟逺翠纷可擥潇潇雨初霁冉冉日欲晻川光溢寥廓野色开黤惨长謡出金石英论照肝胆于焉谢覊束何必理铅椠沉冥圣所珍傲睨吾岂敢凭林悟荣悴歩壑玩流坎覇图有遗迹因之动遐感 

　　泰泉山中二首 

　　清晓迟来客采芳从岵间织鸟忽飞动苍松澹然闲回顾丘中云为我封柴关风吹唐棣花灼灼翩哉翻惄焉抱饥渴黙坐愁烟山 
　　流水出深涧秋风送啼鸟邂逅问樵客薇蕨今多少行歌去不顾倐在烟萝表鷃鹏各有适耳目暂无扰缅懐区中人营营自昏晓 

　　赠吴白楼学士展墓归蘓州 

　　云海纵飞鳞风林戢归翼委质赞王猷胡乃懐家食端居揆物理去住各有适而我违松楸感叹靡朝夕肃穆戒徂两天惠流丹极扬旌潞河外税驾昆山侧缇光发芳甸积雪成春泽应时须哲匠因之感行色蒿宫承日耀扈阁凌天辟戾矣母优游皇情轸明徳 

　　六月于役西江感群公饯送有作 

　　西江肃王命冲炎枻兰舟陈臬有程期将母不敢留轩车逺相送怅别情绸缪朝发沉珠浦夕宿拾翠洲灵风吹柘旗海天浩悠悠顾见肃肃羽与波竞沉浮竒云混高山丰草翳层邱自古负覊绁我何懐殷忧 

　　桂山 

　　桂山何高高高可肩岱宗秀色洒百粤元匠开万峰恍如蹑孤鳯鸷鸟翩然从又如乘云槎星潢浩溶溶风回玉琮琤日射金玲珑珠树徧岩穴仙圣留灵踪我欲辔羲和佩结苍精龙峩冠朝太清献此青芙蓉天长彩霞逺歳晩苍烟浓长啸倚盘石笙竽满杉松 

　　蒋少傅约逰湘山阻雨不果招陈宋卿同燕湘皋书屋 

　　湘山韫竒秀浩然歌逺逰晞发思春阳众芳薆曽邱星车夙言驾六辔一何柔宻云翳扶木蜚雨洒道周亮无精诚格皇穹浩悠悠弭节升公堂绮筵罗玉羞晤言获饱徳良友副所求弹冠谢荐逹缓带成淹留黄鹄拚拚飞所览在九州岛而我方永懐山川空阻修自非采兰杜何由结绸缪愿回烛龙照庶以写我忧 

　　道州何司空席上作 

　　司空修禹绩声华蔼孤骞皜皜荆山玉虹光烛中天舂陵雨新霁延我于邱樊卜筑在苍翠架构依巑岏琴书一萧散迟日满前轩和风泛烟际有鸟鸣树间但觉清尊满不知斟酌繁闲阶玩流水踈篱见逺山迟回歩苔径尽我平生言 

　　三至轩为陈高吾中丞 

　　提提高飞鸟羽仪耀台端显显高吾公徳威为世观章江三弭节不辞道路艰旄倪见公至煦偷成欢颜章江东流去城郭何郁盘台中启华构桂戸橑以兰祥鹍仰迢递贺燕来翩翻岂为丽丹雘芳馨良独难端居揆时运晤言及湖山邂逅适我愿怅别起长叹 

　　浣俗轩为孙徳谦 

　　冥鸿避矰缴威鳯栖琅玕呼汹埃壒中谁能回羽翰浮荣逐不舍乃见掇危患嗟古贤智人天逰恒闭关（右一）闭关求我志出即事廊庙文案虽紏纒音徽自高妙元珠翳绀渊晶荧有余耀朝市藏大隐振缨可同调（右二）同调子鸣鹤异臭谁断金皎皎嘉石阳肃肃棘树阴循除听流水钩帘见鸣禽啸傲层轩内聊用洗我心（右三）洗心寔稽古攫名非竢命利本竞锥刀色能让千乘义欲在丹书圣狂有明镜懿维皭不滓芙蕖秉贞性贞性本自敦乃为薄俗移驱车出门去扰扰多尘缁濯足蓬瀛流晞发扶木枝俗累自兹浣天衢以为期（右四） 

　　洮水 

　　驱车至洮阳山川互盘纡淮南征战后衣冠满郊墟好鸟鸣青林交交如自娱问女逰何所戢翼方踟蹰湘沅自南北人生无定居桑土阴以雨何由能拮据随阳媿鸿鴈逐羙怜駏驉托身茍得所不乐将焉如 

　　衢村书屋三首为范宪副题 

　　天衢何坦坦乃在东瓯阳和风荡原隰戴胜鸣高桑课耕有余闲击缶歌慨慷世途方好径而我循其常车马带倾覆贫贱起膏粱不见陵陂麦千载同感伤 
　　天衢何坦坦乃在东瓯侧中田敞衡宇流水亘长陌逝者毎如斯守真在冲黙好盈非所知适意即安宅草木感懐新吾亦欣有得何必凌青冥羡彼双飞翼 
　　天衢何坦坦乃在东瓯隅主人薄言归豸服纡金朱杖策玩鱼鸟下帷理琴书举俗爱芬华谁能有此庐退耕混沮溺出即卫皇舆白云蔚高山浩然懐巻舒 

　　严州孟太守去思亭 

　　鱼龙召风雨仁义徕蒸民有感岂不孚所贵惟道真显允孟夫子为邦善经纶阳龢一以播弦歌日莘莘至今舆人诵恻恻懐二亲税履表遗爱危亭瞰通津严山石齿齿严水波鳞鳞水石会销歇景耀垂千春 

　　泰泉集巻三 

　　●钦定四库全书 

　　泰泉集卷四 

　　（明）黄佐 撰 

　　○五言古诗 

　　咏志二十首 

　　栖迟衡门下向夕絶来鞅轻风荡微月元景振清响逰心观物化闲庭恣偃仰苍蝇以翼鸣营营在蛛网鸿鴈随阳飞一览八纮广 
　　朱火照元夜耿耿懐平生云汉经中天为章竟何成潇潇风雨歇引领晨鸡鸣褰帷纳素月悠然锺我情 
　　永夜闻商歌迅响何袅袅凄清彻天地游鯈出深沼岂无雅与南所嗟知者少羙人怅何许遗世隔云表容辉耀日月芬芳徧幽眇缄书道情愫愿寄西飞鸟 
　　太仪运天地日月相沉浮瀛海扬其波巨鳌奠神州真宰每如兹逝者何时休姬公避管蔡仲尼涕衰周从事不及时毫末成山邱鸡鸣盥潄初营营何所求 
　　端居发深省忳悒莫予语松乔炼金质永为万象主褰裳从之逰凌霞俯寰宇荧荧桃李花■〈薨，羽代死〉■〈薨，羽代死〉蜉蝣羽胡然耀人目所得能几许 
　　登楼望高山宻云结重霄农祥阻灵雨四泽居然焦遥遥慰我心青青见陵苕常恐鶗鴂至众芳从此凋 
　　今兹复来兹愿言羙禾麦饱食轻寸阴何由崇明徳日月驰光辉中自为蟊贼天下归其仁颜生惟自克芟除若不早斤斧何嗟及今我长兢兢雷声在渊黙 
　　城隅有竒树昔为霜所枯东风旦夕至枝条竞芬敷逹官驾高马万夫行避途威光夺霆电意气倾皇都逄时恣嘘噏政道犹蒲卢何哉仲尼志浮海思乘桴 
　　大道乆已隐中情末由写所欣青阳动庭槐緑盈把仲尼亦何叹匪虎率旷野出门望长川谁为问津者 
　　上山采芙蓉日莫倾筐归驺轲陈王道脂车向梁齐龙战方择肉志愿空令乖理人为之牧嗟哉名实违布榖春无畬促织秋无衣悠悠感物变恻恻懐烝黎 
　　昔余客幽燕歩上黄金台骏骨日以轻昭王安在哉乐生功未奏荆卿为祸媒风吹易水波萧萧有余哀谁知百代后东阁凌天开岂令寒谔士零落同蒿莱 
　　崦嵫回羲轮丹渊出明月天地为垆■〈釒敖〉膏火相煎灭贤圣皆糟粃兰玉岂芳洁咏彼蘓门歌抚运惭薄劣 
　　荧荧陌上花蒙蒙邱中麻累累王侯冡望望令人嗟六龙运元化千古成尘沙吾闻浮邱公驾鸿凌紫霞呼吸日月景永用思无邪贵富岂必终不见青陵瓜 
　　凛凛风霜厉乔松有贞性物情无定端巧言动人听掇蜂伤吉甫拾煤眩孔圣隔垣闻闘声曲直谁能竟 
　　轻车驾羸马悠悠遵逵路东指泰山岑苍然翳云雾媿无鲁阳力何由照诚素徘徊彭城下闻有桓魋墓朽骨灰已久石椁安能固但见搸莾间纵横走狐兎 
　　巍巍祝融峰南临沅湘水弭节登其颠天下犹敝屣仙者三五人相招饮琼醴羽驾倐不见丹书谁为启北归邯郸道浮荣何足睨 
　　猗兰生深谷脉脉含芳馨焉知涂上士木槿同朝荣逹人贵渊濳岂能夸誉名中山有竒鸟啾然鳯皇鸣啇风一夕至毛羽空凋零 
　　阴阳迭升降宇宙安所终谁从广成子超然入无穷南山倚招揺于焉息微躬白■〈艹咎〉释我劳巾谷挹条风南禺有鹓雏愿言种梧桐岂知八桂树乃在番禺东 
　　于嗟稷下士驰声仁义场危冠切浮云寛博为衣裳进退恊矩度调颜逾珪璋冲澹焉足保利逹乃其常岂若事畋猎鸣镝驰高冈割鲜醉言归百里无豺狼 
　　荒哉阳台梦无情成匹仇茍非精神合淄渑为断流汉廷富群策一言相千秋金石勒盟誓倐忽婴罪尤河清尚可俟汉广不可求言树谖草花庶用忘我忧 

　　陵祀纪行与姚维东殿撰 

　　衔命承明庐明发戒徒御逝将谒陵寝川原莾驰鹜浮阳映边堠丰草被广路英寮谐所欢聨镳叙情素轻雷喧薄阴燕山霭然莫前驱抗双旌泮水导吾歩息嚣谢人役抚胜得天遇矞云吐金波圆景在高树阴晴无定端聚合良可悟与子永今夕愿言丽金艧 

　　送大理卿郑公讯狱如陜西 

　　长猋彻炎暑萧然燕冀秋天高万物肃旷士懐国忧棘寺祇王命严程戒华辀自闻帐下变泾渭頺不流骋望五陵外莾莾胡云愁原兽恶罔罗时泽亮不周平反资淑问及逺遵壮猷君看鹰隼击讵同鹏鷃游河梁阻西笑怅别徒悠悠 

　　读伯夷传有感 

　　求仁本无怨感义闻盍归清风满孤竹首阳何巍巍拜诵孔孟言永矣旭日辉何哉马迁传夐与周纪违左右兵义士采彼西山薇充蚓亦土毛否臧非徳威武成二三策抚卷悲畴依 

　　卧暄二首 

　　鲁麟获已乆礼乐日以新大化随浪迁鬒变不待人负暄东荣下泯黙安形神弱子左右戏欹我头上巾倦且效龙卧寤言为鸟伸陶情举尘爵觉有羲皇春 
　　乃者龎徳公耦耕栖鹿门荆棘视城府轶驾谁能轩吾庐在通逵车马时往还抱独以混世曲肱道终存采芳息尘务观书忘市喧委和在我躬悠然感乾坤 

　　调鹿出郊谢徐方伯惠酒 

　　调鹿适林野就萍荒水濵水流日东逝春序犹依辰倾耳无市声在目多乱云寒岩寂如冬古木相与亲有酒来南州连觞饮其醇班荆亦县榻素心良已勤醉来陟高冈万化皆呈新陶然牵鹿归放浪存吾真 

　　春日草堂雅集分得桥字 

　　浪迹栖烟山采芳混渔樵东风随我行不遣瑶草凋招携二三子鸾歌蹑虹桥弦琴坐白石万壑生神飙真乐岂在酒所贵能乆要长松阅千霜飞萝拂丹霄好鸟枝间鸣飞去枝揺揺后夜弄云月相期挥碧寥 

　　南园三忠祠分韵得院字 

　　鶗鴂鸣素商寒威起松院疾风被野草日觉群芳变驱车逰南园云构蔚霞绚桓桓三君子万代谅如见呜呼炎宋阨中华駴龙战金陵生厉阶雨雪集维霰谁令王多士蔼蔼甘为媛黄河归紫塞久矣忘燕汴艮岳成纥干湖山尚芳宴荆淮日以蹇斡难熖方煽辟彼强弩末鲁缟何由穿（音串）胡尘暗三极翔气弥九县力断匃奴臂虚发天山箭长缨竟莫系大义赫霆电鲸涛浩凄恻中有慈元殿楼船载国沉辉光与天炫群龙翼日飞陨首犹懐恋哀哉田横岛不见华元面燕市望苍梧哀歌泪如线吾闻贲隅都卉服禹所甸通非羸政始迹是虞皇践厓门对韶石高冈两葱蒨危亡人所怜明良吾所羡缅懐南熏弦宏逹四门荐言开城且闭国歩何由奠有道四夷守无为万情忭勿以绮罗贵而谓丝麻贱勿以便辟亲而可踈忠彦徒靡磨钝资见此金百錬愀然拜祠下谁能媿缨弁 

　　草堂与诸生二首 

　　吾爱秋日佳萧然适我懐良朋日相觌众芳未云衰朱光覃雾泽緑水间云涯中塘集鳬鴈接翼鸣喈喈蜻蜓振其羽翾飞亦徘徊物色每如此会盍何当乖九罭得鲂鲤薄言同举杯虽无钟石奏意志中自谐巢居托松栢迟莫犹能来 
　　采菊登高冈﨑岖行苦饥顾见阪田中粲粲金满枝芳馨不在逺中心胡乃遗缅懐王子乔弃俗乘云螭寄言青鸾鸟瑶华杳难期跖实会有程排虚非所知县圃不可即僊夫诚已希白榆何歴歴无根自相依霄地硁然石乃为人所嗤 

　　喜晴四首 

　　解缨息尘驾复此园田居昊穹靳白日后土成沮洳今晨雨初霁良懐浩然舒玄蝉鸣灌木高鸿凌太虚飘风卷蓬藋竒岑映吾庐挥杯适真性行歌随所如 
　　离离原上苗混混随流波久无持禄资所望良已多农人速吾驾及此风日和南畴理荒薉劳者相与歌间关林中鸟窈窕陌上华生态足娱恱岂惮重荷锄 
　　散歩衡茅下万木环芳洲白鹭矫其羽清飙送回流云何雨无正雅违林与邱肃肃天界澄决决川潢收庶物露其生景风亦和柔及辰盍朋好浊醪相劝酬清言间长謡冥会臻神幽巍巍紫芝翁千载相为谋缅彼商山时为乐有此不委形宇宙内纵浪将焉求 
　　端居抚灵化流幻成阴晴晨鸡奏天色起觉衾裯轻藩篱未云树溪壑浩已盈抱独有余豫焉知世上情邂逅适所愿丹葵耀其英揺揺庭绿中有鸟时一鸣物色每如此聊以观我生 

　　赠郭循夫北上 

　　天池集高鳯炎峤起潜蚪君子崇令徳及时建芳猷眩璧乃天损闭关非世求修名如有立千载扬姱修兹行寿亲闱明将觐宸旒壮志丽阳春徤翮凌素秋出宿珠海湄弭棹龙江流蹇予愧徳邻坎■〈土禀〉栖沧洲念子清庙姿温温古天球赤手扶天歩丹心开圣谋仗剑自兹别吾道何悠悠 

　　泰泉纪逰次京兆陈公韵 

　　飞盖龙丘阳投辖鹤台阴泰泉閟真源乘秋可高寻烟萝开野酌寒翠生衣襟采蒲歴窈窕懐菊经崎■〈山钦〉安期与崔公千载同素心云螭一以驾碧山苔藓深松风如有情飋飋瑶华音因之抚元化庶以求吾忱于穆谅在兹鱼鸟自飞沉晤言得真筌万象居然森白驹倐难絷竚望空遥岑 

　　春郊感兴 

　　升彼青门墟绵绵生之瓜策马者谁子容辉闲且都扬镳不相顾我且芸荷锄但使固根蔕宁无以为家姚冶人所羡沉冥道为徒漂揺不可食叹息林中花 

　　冬日与子干惟鍳兄弟逰泰泉访鹤舒台 

　　天池集南翼帝车回北衡芳草寒未歇潦川憺犹清晏阴日夕起郁抱何由平遡风肃徂轸陟云延友生周遭度玄渚纡徐搴落英晨霞散余绚儵忽凌虚明虬松移翠葆虹涧流金声辕马何萧萧谷鸟亦嘤嘤藴真效龙蠖抚化忘将迎隆墀一永叹逺壑浩自盈缅惟辽海鹤载彼瑶台笙邈矣安期子乃垂千载名 

　　草堂踏月二首 

　　飞鞅登古台抱膝晞天路紫薇何苍苍元化莾回互阳鸟来不息江南正霜露飘风振虚壑海涛自吞吐世涂渺无端玉衡有常度僾焉懐古今行歌写衷素 
　　逍遥水上鹭倐忽云中翔阜螽跃衰草亦知明月光群动夜不息元天凾百昌二虫何为尔高下自有常纵浪大化中洪涛浩茫茫自非松栢姿日夕焜以黄慨彼风中叶悠悠安所将 

　　秋懐 

　　瑟瑟陵上松琅琅峡中泉回风相遇合凄清成管弦端居抚时运闵黙何由宣野庐尽县磬飞挽犹开邉初月张虚弓流火无炊烟明河不可觞白榆不为钱吾民亦劳止旻天胡乃然 

　　陈京兆浮丘心逺亭分得落字 

　　浮丘倚兰渚郁水环山郭中流结衡宇炎歊尽销落伊人天与游委懐合冲漠投簮隐朝市绁组尹京洛卷舒贵自我虞罗岂云获丘隅恊鸟性濠梁遂鱼乐翛然驰寸心万古纷回薄高云映樽爼凉雨洒葵藿陶情良在兹抚物欣有托愿为鸿与鹄相将翔寥廓 

　　三穷图诗九首为周侍御同年 

　　缝裳须用针龢瑟须鸣琴芳年纔十七与君结同心譬彼梧桐枝萋萋倚云岑岂知双鸾曲翻成孤鹄吟幽灯照繐帷凄恻谁能禁 
　　芙蓉含早霜亭亭立清沚中虽懐苦心所幸有莲子结根彻黄泉不惜为君死抚膺顾遗腹一脉尚存此雌雄嗟未分血泪徒盈眦 
　　逝水无回波断发不返根燕好甫三载音容俄九原高堂有舅姑谁与供晨昏悬弧倘不遂妾身安用存恸哭视苍天悠悠竟何言 
　　力田终有获绩纺终成布谁言迈种徳一絶如零露越月兼逾旬祥驹自天骛尊嫜惊且喜风骨俨如父提携方在兹陟岵増懐慕 
　　衡茅勿云蔀■〈门外为内〉门当见天孩提勿云小宗祏当绵延弥月拜舅姑缟素登堂前嗟哉老无子仗尔娱暮年尔孤不识父呱呱泪如泉 
　　绵绵孤生瓞子母相钩带旦夕勤护持惧为风雪害周宗已盘石孟母犹教诫乌啼书幌月鸣机答虚籁旌弓方骍骍奋志从此迈 
　　霜蹄肃皇路云翼腾天池旭日送檐鹊秋风飘桂枝栗栗未亡人幸此光荣时驱车向京洛宾兴有程期山川夐悠邈离忧良在兹 
　　北堂有慈竹孙枝凌云起孤儿复抱子兰阶映瑶珥四世萃一门九原闻亦喜割鲜开锦席■〈尸外羊内〉钱一何绮沉忧天所释树蘐乃徒尔 
　　赤霄坦如坻骢马高腾骧顾见风中木慽慽犹惨伤缄情逹枫陛鸾鳯森翱翔巍峩表宅里恩渥光泉乡我矢三穷诗天道固有常 

　　李番禺席上赋 

　　兎丝依松栢引蔓凌云天文明席佳会弹冠懐昔年邵生圭组时宁知在瓜田陈力审所就周任有遗言弛张道所贵辟彼望与弦华筵有明牧飞觚罗豆笾坎坎鼓干舞矫矫成飞鸾醉来命驾起斗柄随车还浮云翳金枢望舒閟复宣曲肱谢鞶带皎日当盈前卷舒合龙蠖庶以道自全解忧适真性杜康无乃贤 

　　新秋登玄覧台分韵得峰字 

　　高台临万峰陆海开芙蓉玩弄忘日夕凉翠生心胸载酒歩云壑豪客纷来从是时秋序肃天空鴈嗈嗈萝月挂霜镜枫江驰玉龙醉来藉瑶草舄外闻烟钟振衣划然啸鸾声落长松悬知千载后懐吾霞上踪 

　　郭中丞半隐园迎春雅集 

　　振羽择芚木育鳞资澄渊岂知歴台馆歘焉接林泉苍郊迓春序元圃敞琼筵结构崇雅朴高情属云天环亭列翠陌凿沼引璇源飞觞坐秩秩曲水闻涓涓令严榛莾辟仁铺桃李妍壮节挺松竹芳猷播兰荃秋风动棂箔秀色通漪涟养素成半隐忘言飞泳间祥鹤仰迢递贺燕来连翩蹇予谐夙尚临眺心悠然 

　　紫云观易台为薛吏部题 

　　鸣鹤振逺皋潜龙耀灵渊懿彼庐山曲栖兹高蹈贤紫云结兰若孤峰霭垆烟筑台踞幽胜迎风概中天侁侁袊佩集琐琐珪符捐观易研众妙洗心由浩然开轩丹巘入承宇青霞连编韦会至頥舎瑟成真筌虽生姬孔后已悟羲皇前彚征谢嘉遁道以时屡迁垂光虹蜺上永懐邱壑年 

　　泰泉集巻四 

　　●钦定四库全书 

　　泰泉集卷五 

　　（明）黄佐 撰 

　　○七言古诗 

　　临江道中（正徳己邜） 

　　荞麦花开山翠飞腰鎌翁孺愁相依金川道上风波急玉笥山前烟火微长鲸已堕黄石矶大将犹搴龙虎旗翩然扬袂者谁子陌上酣歌缓缓归 

　　晓发卢沟望京城有感（庚辰） 

　　大车殷地扬尘起小车轧轧鸣不已苍凉似是长安日呜咽元非陇头水玉辇南行筑将台九重宫阙何崔嵬卢沟桥上阑干曲不似行人肠九回 

　　马上偶述 

　　南风吹沙作黄雾紫骝嘶踏东华路停镳引领意悄然宫树离离闻杜鹃 

　　哀竻园亡弟传保及开儿元儿瘗处 

　　琼楼十二秋无声庞眉书客乘云軿佩环窅窅不知处碧鸡啼烟素蟾语人间泪作荆花雨雨雏伊■〈口幽〉夜台旅白杨酸风吹草花锦囊余春散寰宇 

　　虚谷歌赠郭先生 

　　苍碧相围云接山结庐中谷心自闲深林无人野芳发坐啸行歌响相答白驹仰秣瑶瑟希足音不闻孤掩扉翛然黙坐圜虚里万壑无声月如水 

　　演骚赠舫丘日者 

　　朝綶余马登舫丘攀擥桂枝聊淹留翠涛■〈氵罔〉瀁如中流木兰为枻沙棠舟邱中人兮清且修逍遥水裔骖飞虬扬灵弭节光蚴蟉芙蓉衣裳纕以兰翠旍孔盖翩哉翻冶容妍迹无定端琼晖藻景揺沦澜云霓晻霭矫七盘褰帷独往河之干璜琚纂组缟与纨鬋鬒曼睩良可欢含商咀宫曲未殚浩倡眇语谁不叹飘然乘蹻徕湘岷椉鹥御霞析木津笑翻碧寥开帝阍指麾黔羸星斗鹑摄提孟陬窥玉衡群灵丰丰扈且屯冲风夕起波龙鳞众芳纷糅穷极研滂心嫮目符坤干然疑不作孚以言招揺佩履何仙仙九州岛寿殀耿在天世途埃壒无庸贤飞鸾在笯鸮乃骞蹻跖没牖原湛渊鞠歌问子胡乃然 

　　忆妾行次曽于阳韵 

　　忆妾别君大河口泪洒苍天誓相守船旁■〈木虏〉声如妾啼船头水声作牛吼君家富压咸阳人玉楼金屋娇芳春鸾杯鳯管度朝暮辞家乃与风涛亲风涛汹汹愿君返幽幔踈灯耿孤馆剔残兰灺月犹在落尽棠梨春不管脉脉停机待君至锦织愁文宛将备时凭镜聴卜归期好语初同俄尔异念君相从多贾人相时射利心胡秦念君交逰多媚子外平中险如河水君不为忧反为喜安得长绳系君趾朝来蟢子罥罗帏桞外垂鞭信马归山眉云鬂为君理一曲尊前金缕衣 

　　梦逰僊吟 

　　大罗天高高众天梦乘鳯车挥麟鞭扪奎歴轸入超忽下视齐州空九烟天真皇人见我笑示我丹诠启元窍元之又元言莫传元以言传非道妙拜领天诀葆天和灵宝在体消群魔斡旋杓斗酌元气坐令厄刼归无何郁轮驾我出东极呼取星辰拥瑶舄罡风耳畔吹素云瑞叶琪花满层碧 

　　高吟行赠别杨惟仁 

　　绀园碧院花木深招风呼月长相寻与君对酌缥玉酒酒阑系剑时高吟栖鸦翻露月当席老鹤警霜风满林尊前不觉肝胆露铜龙歴歴天沉沉看君意气何萧爽玉井氷壶坐中朗但记欢娱有歳年岂知携别生俄响太行云接晋水濵秋花锦石相鲜新君持使节往问津揽环结佩犹逡廵逡廵未已拂鞭去河桥晓日新丰树紫骝跑空尘作雨弦筈分违遽如许弹冠徯君奉明主 

　　月夜登王子小楼放歌 

　　西山萧爽掌与平绛河溯月秋有声白榆丹桂何歴歴登楼一坐心眼明王郎爱客歌侑觞倡酬况是词场英踈钟近戸风漠漠杂花遶径云冥冥剥梨举火讶斗落园鹤时作摩天鸣酒酣为子歌慷慨轩冕且付形骸外车如鸡栖走■〈录〉■〈录〉富贵何如取酣快鲲鹏肯怯天池逺鰕■〈鱼且〉只见蹄涔大朝市于今嫌我真旧山尚觉长镵在王郎为我添浊醪相逄能几尊前豪读书徒自恡驹隙渉世无乃纷牛毛鸡鸣庭树宿鹭起东方皛皛须臾高 

　　厅前槐树歌为少傅蒋公赋 

　　厅前古槐谁所植藤萝到天云覆地磊落似是英雄姿扶持讵识神明意父老相传百载余共瞻羽葆聴笙竽森森不数月中桂歴歴还同天上榆离竒葱蒨真堪忆主人久作瀛洲客梦里花黄桂水秋望中云净湘山碧当时燕坐凝妙香卷帘对尔清昼长萧瑟恍闻雷雨入夭矫欲逐蛟龙翔鹓池亦有当时树不是当时旧逰处金莲夜自九霄归玉佩晨从三殿去遂令函夏歌时雍植槐种徳将无同花开叶脱自时序太虚无语昭元功更闻来使传消息苍苍不改当年色白鹿贞松祗自长青牛文梓宁论直槐乎槐乎无与伦力排揺落开鸿钧在昔海棕逄杜甫尚欲移栽向北辰 

　　观柯学士手植双柏有感追次西涯韵 

　　双柏亭亭翠成匝鹓池六月秋萧飒柯僊僊去余芳声手泽犹存敢轻狎霜皮露叶几经年崔嵬欲与云霄肩维持本自荷真宰典刑尚想司文权蓊葱色竞西山爽奰屃势凭鳌极长夜寒杓斗入掩映昼永珍禽鸣下上孤高逈与尘滓隔劲直不为寻尺枉封植勤渠信有人振屧岩廊接清响三槐当日期三公至今名与旭日东燕诒秪为孙子计何以为国收群龙六桧有堂昭斧钺妨贤无乃羞儿童广储榱桷作时用此事自足馨无穷援琴一奏高山调柏也为我呼天风 

　　题畵猫为丁大章 

　　黄金台前白日孤终风吹雨泥长途流光向我马上徂归来客舎一事无兰镫荧荧明槁梧中夜起坐思江湖有鼠有鼠繁有徒嗸嗸槖中视则逋尔黠惊倒眉山苏买鱼穿桞无狸奴眼中狸奴不可呼击剑为尔歌呜呜 

　　刘与清尚书夫妇八十寿謌 

　　吴门八月天宇凉弧南婺北相辉光洞庭琪花满遥碧震泽万顷来银潢蓬瀛恍惚落人世君家翁姥如刘纲方瞳如月鬂如雪意者紫府传丹方桃都瑶水入图畵苍精云旗开渺茫满堂宾客正繁会鹍弦龙管催行觞膝前骥子森起舞遶阶玉树参差长酣来歴歴话畴昔忆从花县升岩廊端冕青春静鹓鹭埋轮白日销豺狼至今人诵大司冦兰台棘寺多风霜碧油幢底足氛垢挂冠归去鲈鱼乡春秋乆阅椿更老氷雪侵凌萱自芳翁今八袠姥望九耳闻尧舜新垂裳万年至治付鼓腹摩挲老眼窥沧桑 

　　三芳行 

　　少司徒席公少甞道涪江夣有石浮于江刻曰三仲聨芳既而登第其弟春彖接武甲科人以为竒验素翁为三芳梦纪余因歌之 
　　蜀江鱼龙吹混茫凌乘倒景浮苍苍雷骞电跃不可测惊涛势欲揺雍梁冲撞未已潋为碧万里一色如天长川后阳侯静不发水花云叶参差光鸟疑明镜不敢下我泛扁舟如燕翔此时水面光怪出有石有石随兰桨天书神篆烱可识赤日下照金琳琅三芳有兆自兹始天岂有意登贤良当时一梦落洲渚觉来渔唱空斜阳红衣翠带散秋色江木策策鸣烟霜黒甜乡中尽乌有境投真妄心俱忘岂知此梦太神巧于嗟三仲今聨芳于嗟三仲今聨芳高名合沓登岩廊黄金系肘笏满床紫荆花发春醪香花前高歌嘉乐张二十五丝招鳯凰鳯凰雍雍帝道昌矢心共补山龙裳嗟石可转海可桑流芳会与天无疆 

　　燕歌行寿陆宪副 

　　翔风萧萧越水波碧洲硉兀云嵳峩琼轩珠缀临丹阿玉杯锦席纷绮罗吹竽系筑奏云和逶迤鸾舞杂鳯歌态妍曲妙体傞傞微闻芗泽飘芰荷娟娟兰玉连枝柯银鱼朱绂光荡摩宾从鞍马金盘陀揺舷载酒鸣鹳鹅梅花雪落覆緑莎嘤嘤谷鸟啼松萝觥筹凌乱星转河当空璧月扬素蛾豸冠一笑鹤发皤朱火照耀苍颜酡千金为寿岂云多歳歳年年奈乐何 

　　北风篇赠文衡山待诏 

　　轻阴漠漠飞朔鸿雪崖冰柱连烟空银缸入夜照瑶瑟坐拥青绫闻北风北风浩浩吹南极飞蓬满天堪叹息铜龙错落误昏晓朱鳯威垂失颜色骚骚屑屑断复连据梧细听寒不眠鲲鹏变化抟碧落虎兕呌啸愁苍烟有时悠扬入寥廓妙韵竒音相间作碧梧翠竹竞竽籁汉女胡姬合弦索又如鲛室鸣杼机万灵汹涌乘潮归老蛟怒挟片云立海水潇潇皆倒飞吾闻风自土囊起揺荡青苹千万里兰台词客谩雌雄大块何心乃如此忆昨与君同燕娱琼帘绣幕围彤炉坐中酬劝不知暮门外寒威何处无出门势欲卷平地幽栖咫尺何由至褰衣似怯寒浪涌刮面不数锥刀利归来大笑行路难岂知跬歩成关山百年鼎鼎贵行乐何用跋渉摧心颜君今未得扬帆去归梦飘萧满烟雾浩歌一曲江南春北风吹落三花树 

　　九疑篇纪逰作 

　　九疑连蜷接南斗顾视群山骏奔走三湘秀色如虹横万壑虚涛作雷吼雷吼虹横自古今徭吹牧唱愁人心春秋牲玉荐明祀褰帷谁复来登临全侯自是循良者夙驾行春度平野桃花开落讼庭静邀我寻幽舜祠下我来晓逐东风行千树万树皆流莺六鳌蹙沓谷神动■〈髟上彷下〉■〈髟上佛下〉箾韶天际迎天际相携蹑飞歩自笑登高未能赋轻袂飘飘萦紫氛曲磴盘盘出苍雾苍雾紫氛长不消木石欹侧鹿豕骄重华灵坟莾何处英娥泪竹空萧萧此邦路隔关河外岂有鸣条塟炎海倦勤已矣复来廵抱乌弓者曽谁在呜呼野死胡足稽金舆芜没山鸟啼陟方之说误千古■〈王肙〉佩无言春日西日西秉烛斜岩欵笑向全侯嫌昼短多露惊看征斾湿灵风忽送清笳满归来祠下月微明飒飒垂裳如有声明朝拜别巾车去更听流莺消客情 

　　都城引送陈七表兄之横浦 

　　都城十月尘如山朔风吹雪行路难侵晨我已驾马出薄暮始随栖鸟还下马入门见兄到张灯与兄拂巾帽三年不得奉颜色一觞且共开懐抱兄之大父我外翁声价昔震蓬莱宫家有图书出秘府兄能取次藏胷中此时吐露惟衷欵笑谈滚滚良夜短促膝翻愁朱火尽萦牕忽见金波满相看本是同根生世态悠悠安足评天涯未易输肝肺海内谁云皆弟兄我随玉节别君去荆门梦结烟中树陇头两见秋云飞又向都城得相聚都城阁道从天开虎豹为关鸾鳯台簮缨无数不敢到兄以材贤长往来兄辞家久常思母天遣为丞向横浦万树梅花道板舆一水何曽隔乡土兄今十月出都城风景如前非合并孤舟明日河桥路微雨萧萧无限情  

　　秋夜吟赠别信臣士畴二同馆 

　　霜清月皎南鴈翔海懐霞想驰故乡登舻浩歌秋夜长鸣琴击筑飞玉觞葭下紫鳞低复昂踟蹰执手上河梁临伊望洛回中肠与子同裯星歳多猎精守元栖禁坡龙骥翼翼金盘陀越阡度陌相经过笑谈如天悬九河骞鹏舞鳯鸣蛟鼍宿昔之乐今则那南箕北斗光有烂别子良易会日难自从逶佩辞鹓鸾建我藩辅命自天扬灵击汰踰江山緑水浩浩云漫漫歳月婉晩多苦颜长河有洲山有薇我徂于征忘渇饥倚门何叹叹式微紫燕踏云天上归弹冠振缨志莫违我且与子娱春晖临岐赍咨何所为 

　　中宿篇逰清逺峡山寺作 

　　中宿之山吁壮哉山颠兰若峥嵘开两厓夹束怒涛涌扄钥二曜走万雷林壑苍苍莾交互北梦南云入回顾帝子来逰不记春柔橹轻鸥自朝暮我来披翠上上方忆从萝幌闻妙香旧逰回首十年梦天风吹我芙蓉裳山僧与话尽茫昧玉环金鏁今何在半云亭子故依然谁构曽轩屹相对曲磴盘盘穷渺弥眼眵足趼不自知满前丛竹舞风叶映水恐是青蛟螭﨑岖西转穿茒入和光洞古烟光湿烛龙下照开积阴仰聴元蝉啸风急起来燕坐形神清鱼鸟嬉恬如有情忽闻云外暮钟动殷殷似闘飞泉鸣攀条尚欲搴琼蘂荷锸还思寻石髓赏余兴极且登舻月出金枢浩如洗向来探歴无乃劳凭虚舒咲天为高岩居川观夙所愿世间龙蠖真毫毛江干击汰羙清夜与客开尊共倾泻且置万事聊歌呼飞来之说知有无 

　　端午张黄门燕集分韵得细字 

　　张君苍髯如拥戟起家龙泉重当世我昔幽栖祗树林伦郎视我犹兄弟君来奋髯发高论意气豪雄畧文艺尊前击剑星斗动月下放歌鸾鹤唳伦郎一去未言返招隐无人赋丛桂聚散于今又一时赤墀青琐多留滞长安咫尺不相见松筠寂寞门长闭端午开尊延我曹宾从过逄得偕诣芳糈清酤溢筵几艾叶榴花满庭砌兴酣徙倚前荣下促膝相欢谈往歳火云消尽暮天碧空翠时时落巾袂世事追思尽萍梗人生那得无根蒂嗟我亦是江海人感时歴歴惭匡济翠管银罂不可求细葛香罗复谁制阄诗懐古三叹息呜呼盛事何由继燕俗到今传角黍湘累终古伤兰蕙黄金高台未萧瑟南熏古殿犹佳丽盍簮乍可开懐抱弹冠且莫夸遭际张君爱客不知暑执热传觞转容裔酒阑挥手谢君去纎月当空凯风细 

　　瓶山小隐为胡少叅 

　　鸿钧幽聈不可见眼前突兀皆灵踪有山如瓶翠当户青天不数金芙蓉摩挲叹尔谁所铸欲诘真宰嗟无从颇闻混茫胚尔质列缺辟歴锤成峰汲井可以及千里储粟岂特逾万锺斗杓■〈木邑〉酒尔堪贮■〈口答〉然黙黙知有容临溪仙人顾尔笑若作曲蘖烦天翁烟霏护足肖壶首日月照背成龟蒙巨灵挈之不假器阴阳为炭何年镕分江济渇泽可注守口铭座云长封世途尘鞅未能掉对此吸秀清心胷仙灵遄遄集鸾鹤元气浩浩流杉松药房兰室敞天地练要服食忘春冬粤山霞侣傥相见与尔共佩苍精龙 

　　剑歌行发桂林作 

　　对酒剑歌行路难墨云当天凝作山渇龙怒巻海涛立空林飒飒如人入跳珠白雨腾元间回看平陆皆成滩仆夫戒予行莫急苍皇中道何嗟及停车拱极之飞楼紫骝不嘶旌斾愁踆乌杨光忽垂地驿吏冲泥亦来至翼予乘霁上前途斧薪作糜勤仆夫逡廵饭罢出林薄麦雉引雏鸣角角 

　　十载行二首赠王子崇 

　　十载之前我在燕与君相好随莺迁十载之后我归粤与君相好听莺别听莺走马朝玉京玉京十二楼五城山龙垂衣御紫清羡君输丹逹天扄彤云缥渺拂绮楹手持金镜耀日明圣皇得一天下贞寿万万歳垂鸿名十载之前与君同弹冠射策明光宫十载之后与君异薜萝幽栖谢朝市燕雀岂知乌鸟情麋鹿耻随龙虎争浩然溟涬同此生羡君衣彩天边行三十六竽彩鳯鸣东王西母连云軿圣皇逹孝天下平寿万万年流颂声 

　　送龚少叅归田三首 

　　我之田矣东之皋公之出矣攀倪旄爱而不见心烦劳倚云望久雨声歇松壑潇潇生夜涛 
　　公之往矣南之浦我之歌矣振林莾帝车无声烛龙舞昨晴今雨庸讵知眼前浮云安足数 
　　衡门反鎻春泥深蔷薇花开明素琴公之行矣成孤吟十年离合叹岐路脉脉长江空此心 

　　中秋登楼赏月分得宵字 

　　彤楼十二连斗杓层轩珠缀临岧嶤象筵绮爼相招邀绣茵文毂停华镳兕觥屡酌银烛销矞云斐亹开碧寥圆晖炯若英琼瑶出自金枢行玉宵重轮五色成锦幖兎宫桂斧如可徼霓裳羯鼓龢僊韶浩倡妙舞生神飙縠罗山立香泽飘素娥青女空复娇含颦流盻心志揺袨装重整双鳯翘夜阑翡翠栖兰苕清光难盈花易凋人生行乐湏久要愿言百歳同今宵 

　　瑟调曲四首寿陈天游府尹 

　　月蟾临户星鸟翔开春发歳舒青阳笙呜瑟作嘉乐张讴和扬阿恊宫商帝台缥玉盈鹤觞绮肴兰爼珍屑香振缨峩弁纷满堂错衡琼毂鸣骊黄翡帷翠幕华烛光朱明承夜乐未央缓声浩倡寿无疆歳歳年年长乐康碧瞳緑发天与龄绯衣绣黻临紫京郁葱佳气钟山明虎符鱼钥开夜城长江如带流徳声五龙云卧珠海清浮丘羽人授黄庭苍松丹桂冬不蘦乾坤一气魄载营齐光日月飡玉英开轩献寿宝瑟鸣歳歳年年长合并和风习习吹华池瑶阶玉树兰满枝彩衣屡舞鸿鹄惊齐笙赵瑟荐羽巵雕盘缤纷翠釡驰五音繁会陈雅诗羣灵丰丰驻云螭鸾回鹤跱吹参差清弹妙舞坐忘疲河翻月堕星斗稀共言为乐不可支歳歳年年寿无期天阍洞开何嵳峩太仪发轫升紫霞麟车翩翩鸣鳯珂仙之人兮纷如麻俯望南极行且歌彤弧瑞彩映若华九阳晞目炯不遐注我锦席生黄芽千年桃实如枣瓜荐以云液朱颜酡琅璈柯笛参灵鼍歳歳年年僊赏多 

　　腊后登谪仙楼 

　　任城城南楼突兀雪花飞后梅花出云里朔氷如白虹东风旦夕来披拂金龟换酒忆当年鼙鼓几曽惊醉眠夜郎回望长安日济水不到峩眉天鉴湖鲸月亦安在但见黄河入沧海我来大笑歌阳春洪波渺渺开龙鳞 

　　黄月溪太守归自京师得脱风涛之险携酒往南园饯之醉中赋此 

　　神龙跋浪辞沧溟喜尔不逐长庚星豪谈酌我紫琼液南园万竹皆泠泠溪边明月照飞鹭枕外白云生翠屏掲阳舟楫自今去柰此熏风萧艾青 

　　忆昔行贺陶中丞 

　　升平忆昔宪孝间阻兵惟有西瓯蛮端溪以东尽乐土桑柘阴阴连万山江门谈道集轩冕紫水黄云多往还都亭津头万家市明珠翠羽车斑斑东山去后崇者圯新寜分疆乱未已锄犂逐日化长戟蛟螭血人作流水宫中未平吕太一阃外徒劳毛御史公来威徳如东山百万疲癃一时起出师振旅不动尘胸次要与天为春雷雨所到草木新光风淡荡波龙鳞佐也支离栖病身耕凿今喜为尧民击壤引领四海均谁云盗贼非王臣 

　　醉歌赠王天与归关中兼讯马伯循 

　　薫风吹酒耳双热笑看天地无秦粤清尊莫嫌琥珀薄后夜珠江空素月珠江■〈髟上彷下〉■〈髟上佛下〉轩辕邱金鳌蹙沓银河流乘槎羡尔泛牛斗直上殽凾观九州岛九州岛茫茫尽如此昔日荒郊今日市百万鲸鲵已京观三千鸡犬犹冠履杜阳山前东逝波祁年宫中芳草多寻幽为讯三原县马卿多病今如何 

　　松巢为颜録题 

　　层氷硉矹风萧瑟谈玄邂逅归根日若木朝来结紫霞扶光夜转成金液济水逶迤环玉龙翩然独立东蒙峰丹邱黄石倘可遇浩歌与尔巢云松 

　　○长短句古诗 

　　月下酌李王二子歌 

　　青袍白马欵我扉緑蚁沽就霜螯肥长风送秋入燕树但见万里银蟾飞持螯酌酒向二子银蟾弄我杯中辉古来几许叹圆缺今子不醉当无归君不见王子乔君不见丁令威云间笙鹤去不返辽辽僊赏谁能希相逄高歌且倾倒耳热那闻今是非酒阑挥手一为别满空白露明秋衣 

　　都门逄羙人行姚倅奎席上赋送陈叅政探韵得高举二字 

　　都门桞丝青可缫间关好鸟求其曹羙人久矣入梦寐笑挥结緑歌鸣皋忆曽赠我金错刀欲往报之阻烟涛云裾月佩忽相见氷雪一洗心烦劳兎园开尊延斾旄春风淡荡吹绯桃觥筹凌乱丝竹动燕笑不知明月高泉陵别驾醉起舞舞罢逡廵泪如雨感恩自是门下人杀身未报尊前主当年人弃君独取英雄未遇多龃龉劔埋楚国终作龙璞售宋人何异鼠君不见毛公薛公谁与语风云感会生毛羽平原之客徒豪举 

　　昆山謡送王子绳武归省 

　　昆山何在在娄江之湄江流浩浩其中石离离上有玉树樛其枝啼乌哑哑枝上栖乌啼不休江水移野风骚屑明星稀江介有芳彼羙者篱艾而张罗子于何飞有母今得奉餔麋有如清水白石长相依不能随鸿鹄逐逐稻粱空念饥天寒阻氷雪徘徊岐路尚将安归 

　　懐罗浮吟赠别何工部 

　　我懐罗浮四百三十有二峰大朶小朶青芙蓉波泬■〈氵寥〉兮根鸿蒙列华舒艶兮昭神工盘空承宇夐出万象表秀色直射彤云东中藏号屏列缺丰隆时和吐霖雨歳旱眠蛟龙麟为车兮鳯为马僊之人兮纷菲菲其如丛亦有太霞之洞古禺之宫琪花瑶草歴乱映晴昊铁桥流水光于虹鸣■〈禺鸟〉钦■〈丕鸟〉不敢翼而过往往神圣留灵踪猗嗟走兮昔所幽栖乾坤造设待结宇日月照耀开璇题一辞蕙帐走尘坌松花糁径青猨啼水曹僊郎承紫泥与尔话别兰台西螺杯满酌白玉酒牛鼎初熟黄金鸡桞条吹丝绾白日醉聴騕褭当门嘶君今扬帆向我望云路我犹驻辙系籍通金闺风尘何■〈薛〉■〈蔽〉蔚荟方朝隮浮浮回极中颓波谁为堤罗浮望兮愁碧春萋萋归来归来兮采琈■〈王雩〉以终日种芝术其盈畦琼麋云液可以供日夕胡为乎绊柴栅而久稽风驱离心满烟树月照去路闻铜鞮临岐执手何所道归来归来兮凭君为我一访旧日飞云梯 

　　桂之树行为李宫谕寿母赋 

　　桂之树千万年蟠根广寒殿度影沧浪天黄金为堂璧玉轩中有郁仪羙婵姢承日毂辗星躔朱蕚翠叶不知其所际直与若英扶木相延连孟秋蟾兎当三五光景婆娑满庭户曲按鸾凰酌鹦鹉任邱仙人寿其母母家兄弟金蜩光蓬水揺山映珪组四座欢声撤彩霞玉绳不动金波舞令汝齐光寿千万郁仪幽修月中语抚三旌享千庾一任瀛河日东注君不见桂之树 

　　淡交行 

　　琼楼十二中天起弱桞崇桃闘青紫鱼钥初开鹤盖来平头奴子皆珠履主人爱客名讴出象管鹍弦满人耳臛蠵脍鲤腾羽觞文笙黼帐春风里当筵意气何所如以漆投胶差可拟舞罢阳阿花作阵歌残子夜霞成绮岂知戈戟在谈笑回看堂上生荆杞雨云翻覆噫吁巇前有张陈后苏史君不见君子之交淡如水 

　　六羊僊人歌赠方棠陵 

　　君行南越复闽越邂逅凌江对秋月持觞不饮语瓯窭仰天大笑缨欲絶飘飖挥手凌紫烟骑羊抱月成飞僊戏摘匏瓜解残暑（匏瓜星名）织女黄姑皆粲然昔从九天谪下土车驾前头遇威武都人观者如堵墙揺笔赋诗骂平虏（正徳中作车驾诗直斥江彬几得诗祸）平虏敢嗔未敢言即麾■〈羊古〉■〈羊历〉登天门扣阍每逄虎豹睡堕地便作蛟龙蟠有时乘轺向江汉忽然牧牛耕石涧仙乎仙乎岂无有眼底见君能变幻今年骑羊来我州六十五日去不留亡乌飞鸣独鹤舞空余孤树堂之幽带围有花开顷刻顷刻又作黄金色前驱壶公后九鲤白日果能生羽翼只今五羊城下歌丰穰谓是五僊骑来曽降祥君来匹之顿成六触邪持法陈纪纲君不见獬豸称神羊 

　　赋得三神山寿翟侍郎母 

　　三神山在沧海东烛龙照耀开僊宫璇题接天缀珠斗万迭瑞霭青蒙蒙下有弱流三万里四时天乐空中起仙灵来往翳鸾鸖袅窕霓幢镜光里蟠桃结实山之幽蔽亏日月枝相樛金光瑶草莾成薮千载传闻惟十洲翟公本是东海客出入金銮佐宗伯手■〈奭斗〉元气开阳春家与仙灵连窟宅天门笑拂云锦裳帝台满挹缥玉浆持觞寿母北堂上愿母寿比三山长御厨络绎传翠釡玳筵合沓鸣萧鼓生儿荣贵有如此词林谁不羡公母我亦有母天一隅一日不见心烦纡天边未办彩衣舞云外空传青鸟书青袍白马在覊旅目极飞云送飞羽为君高歌歌且长天生南北莫谁语丈夫硉兀宇宙间缁尘浩浩雕朱颜显扬自古贵不朽杰立遭时良独难不然采药沧海上或骑骐驎恣往还君不见三神山 

　　蜀道行送王侍讲之四川叅政 

　　蜀道平平如砥沃野烟绵亘千里岷江浩浩浮元气剑阁石门相向起锦官城中春意动玉户金缸艳桃李郫筒沽取不费钱醉唱巴渝满山市比屋繁华渐非昔帝遣词臣振纲纪王夫子起邹鲁黼黻心胸炳如虎弱冠排风见毛质石室兰台奉明主手持彤管耀日月口授丹书动雷雨迩来暂辍承明直紫绶金章莅兹土薇垣浩啸赞元化坐使苍生有环堵君不见汉家使蜀称三王君岂其裔当传芳格天自合有经济谕俗不独工文章回车叱驭信忠孝碧鸡金马殊荒唐维舟三峡访千古噭噭青猨啼夜霜君不见浣花溪古霜枫赤洗墨池荒烟草碧古来名胜乃如此往往江山尽陈迹丈夫立身贵不朽百錬精钢万钧力他日调羮气益振此别传觞醉何惜星车迢迢出蓬瀛问君何时朝紫清秋风吹衣白露堕执手踟蹰空复情高梧参天鸾鳯集雄剑跃地蛟龙鸣宫花院桞送愁色孤鹜落霞随去旌玉壶酒尽情难尽矫首长安空月明 

　　騘马行送刘宪伯乔 

　　騘马驱何悠悠月题染朱汗倐与飞电流昔驱长安陌今在粤海陬外台手执天子法儿能学语皆知刘翩翩鸣佩觐帝旒祖筵衣冠盈道周酌金罍罗玉羞吹长笛弹箜篌莫奏折扬桞清霜满炎州 

　　橘乐亭歌为萧内翰 

　　亭于何所名橘乐闻在潮阳山麓临水国上有古木千章宿猿鹤下有寒涛万顷走蛟鳄主人谁欤乃是铁峰子平生意气与我同洒落银鱼金马弃如土世间何物能覊缚君家兄弟总能文阶前兰玉香纷纷闲来寻此橘中乐踈帘清簟忘朝曛竹晖入户翠如电霞石映水赪为云长安回望正如奕文武衣冠安可闻有时兰桡下烟渚元鹤飞来聴人语铿然黒白开两奁荷叶芦花不知处觥筹凌乱混笙箫雕盘绮错堆江瑶酒醒棊罢浩歌发月堕空江生暮潮可怜紫陌尘凝面何事朱门候相见冲泥冐雨走碌碌那似尊前且枯战我闻橘中乐不减于商山我懐商山皓枉用凋朱颜紫芝一曲振岩谷汉廷车马来追攀笑指云与鸟出岫仍知还丈夫舒巻要如此所乐岂必长在山水间 

　　畵龙为刘吉卿题 

　　吾闻后稷之孙驱魃赤水北宻云蔽天天为黑黪日扬尘野萧瑟帝呼董父鞭两龙飜海作雨歳乃丰遂令四海歌重瞳又闻夏禹之御郭支氏南驾两龙归后启云盖三重走万里龙虽神灵乃为人所制不独孔甲之时有刘累刘生十年逰我门志向磊落似是累后昆手持此图开■〈髟上彷下〉■〈髟上佛下〉堂上苍苍烟雾屯大龙昂首欲煦沫小龙回顾如有言追轶似有疾霆电马鬛冉冉天瓢翻海涛倐已浃下土元气歘吸腾云间方今西北边尘起新畬荐荒谁采芑明堂宵衣总为此桔槔无功众芳靡呜呼董父郭支不可作刘累空余豢龙水摩挲此图欲招尔尔勿面墙久依倚谁能驾之献天子 

　　碧梧丹鳯图为黎侍御一卿题 

　　鳯兮鳯兮尔来当何时知尔之徳万古长不衰不然上天纵尔九苞羽安用毰毸为君不见桃虫当日飞为鵰脊令原上啼鸱鸮舄几几音哓哓室家恐为阴雨漂偃禾风定杲日出冈上碧梧寒不凋尔于此时来和鸣叶箫韶成王优游君奭喜卷阿为尔歌且謡鳯兮鳯兮披图对尔起三叹乆矣不梦周公旦咸阳宫前多枳棘何用屑屑悲秦汉 

　　放歌行赠祁惟允 

　　粤王古台结衡宇八月芙蓉映霜渚饶州太守来举觞潜蚪跃波听人语我何以语君曲肱之外多浮云把玩自怡恱岂必追随鸿鹭群君何以语我阳春所施何不可蓬弧志四海岂必赤墀与青琐眼中离合今十年世涛呼汹胡为然丹枫叶脱白榆暮明发粤台懐婺川婺川本是罗施国笑谢双旌入莲幕石阡在昔豋方岳渊源况复承家学鹏徙何曽同燕雀且尽醁■〈酉灵〉为君酌君不见市上沽何处无生计转大心易麄清讴不复闻当垆 

　　咏竹分得临字 

　　忆昔葛陂之龙匿山阴朅来珠海为瑶林我知神物固莫测尔与天地皆无心凌冬载酒为尔来登临击节浩歌懐古今渭川长竿在何处淇园万矢空销沉王侯事业■〈齿局〉龊犹蹄涔况乃奔走随朝簮尔虽无言动我臆琅然答以清冷音湏臾万壑缥缈皆龙吟耳热谓是羲皇琴翠光零乱日挂树清影袅娜天横参是时鹤台仙客同高寻琼杯绮席依萧森尊前对此万苍玉床头何惜千黄金紫箫吹鳯直上层碧岑俯视淑气闻踈砧天寒袖薄暮相倚山川黄落那能禁嗟尔磊落不受烟霜侵歳晩相看同素襟他年傥逐风雷去万里沧溟空自深 

　　送刘行人灿 

　　进春酒陈雅诗惠而好我纷来思何以酌之金屈扈江汉滔滔东以驰皇帝万寿隆天基日重光海重润前星从帝出虖震皇华原隰电如迅黎元驩欣走相问丝纶一日周百郡公之来金鞍玉节从燕台公之去祥云瑞霭停荆树彩衣灿灿升华堂兰阶蕙幄交辉光麟蒲荐以缥玉浆曲裾长袂鸿鹄翔介尔眉寿天地长公之翁黄金横带廌绣红公之姥鱼轩珠翟锦为黼鹍弦鳯吹参鸣鼍举青玉案赓尔歌君臣恊徳玉烛和麟趾螽斯仁且多舜日尧年柰乐何 

　　九日粤山登高醉中尽用五微韵成歌题曰将进酒 

　　将进酒歌镂衣举玉爵停金鞿鳯管龙笙硕人其颀于以解忧式饮庶几莼羮鲈脍纷哉馡蟹黄初溢鳬翠肥促膝劝君君莫违君不见朝始晖夕转霏鲁阳戈在谁能挥嗟尔乌兎胡为逐逐环我岩上扉童时种桞今十围钓游旧迹徧天地想象徒依稀幸无风萧萧雨祈祈三秋虽云秋九日犹芳菲有翩者鸟嘤鸣相依盍簮实难知音亦希相逄不为乐他时梦寐懐容辉粲粲黄花盈盈翠微肃肃命驾采采忘归仰见云间翼不入虞罗机安能摧眉折腰谒朱户趍琐闱踈钟动明星稀酌复酌酒行如翔翚不醉明月将笑我窥帘帏羊肠世路艰且巍犊有妃妃呼俙■〈亻瓜〉以为苍当誉反讥■〈齿局〉龊蓬茅丛啼络纬腾伊蝛此中髑髅昔曽牙绯谷量牛马尘积珠玑僮奴策骏焱騑騑薫天势倐成露晞纵能化鹤去千载华表谁真逄令威南溟徙鹍鹏西山荒蕨薇商颜絶萝径渭曲空渔矶古来豪圣今尽非徒劳营魄聆音徽穷经何用编絶韦我且濯明河而振缨翳扶光以乐饥吐情向君君莫笑以诽醉来长啸粤山上浮云直北连燕畿山中多木矗矗如旗其下流水活活清于沂粤王一去古台在惟有飘飘霜叶飞 

　　泰泉集巻五 

　　●钦定四库全书 

　　泰泉集巻六 

　　（明）黄佐 撰 

　　○五言律诗 

　　珠江夜别亲友 

　　祖帐循珠浦离杯对玉轮分襟移鹢首鼓棹动龙鳞剑气千年合风期万里亲秖应开阁待今有汉平津 

　　雨 

　　肤寸云初起弥天雨正狂鱼龙空窟宅草木各辉光爽气连南纪愁阴接上方故山青未了归梦此宵长 

　　对月二首 

　　旅馆维舟后江天入望时兎蟾当北斗乌鹊绕南枝只恐金波溢宁教玉漏迟火云消已尽真觉近秋期 
　　江月初成镜山城独倚楼徘徊如伴客浩荡更随舟陌上清光满尊前烂熳逰岂知离别后对尔转添愁 

　　舟度彭蠡遇风作 

　　奔策遵元渚扬颿向紫都遥林吹地籁巨浪舞天吴汇泽开长道风颷动壮图扶揺自有适何必羡游鳬 

　　京邸春日思家 

　　金市乗羊路铜街试马羣夜吟低霁月春梦断浮云上已兰英会新年栢叶醺斑衣今未拂休寄锦回文 

　　南征词六首 

　　鳯野传清跸龙旌逼绛霄风雷随鼔角日月耀金貂跃马宜春苑呼鹰织锦桥何如穆天子空赋白云謡 
　　月照牛山逈风飘鳯吹长从臣黄制袷歌妓锦为妆玉辇栖萝幌金鞭问竹房夜阑调虎拨知是奏霓裳 
　　翠网张瑶浦黄旗漾碧流殷勤供庙荐萧洒事宸逰御气通鲛室祥烟化蜃楼鱼龙应自喜何敢负王舟 
　　簇仗迎春至行宫向晓开日边千骑合天上六龙来玉笛吹杨栁琱鞍唱落梅共看球拂笑岐路满尘埃 
　　栁暎金陵暮花揺玉帐春江淮明炮火阊阖动梁尘秘戱征西域迷楼构北辰三千歌舞妓谁似掌中人 
　　桂海停舟楫蓬山献画图云屯七萃甲风逓九关符进酒龙衣湿藏阄豸绣呼鸡人那复报乗月射平芜 

　　元日 

　　四载逄元日悠悠燕冀间河山双鬓短风雨一灯闲鳯沼随恩泽龙墀整佩环辞家长素食真愧紫宸班 

　　独坐 

　　独坐禅扉逈懐归思窅然花光明薄莫莺语入新年彩仗随春动华灯与月悬絶怜风景羙不是粤山川 

　　暮春郊外 

　　五日逄休沐千山得胜逰楼台萧寺逈花竹习池幽春事已黄蝶旧盟惟白鸥烟尘奔走地逥首意悠悠 

　　月下赠张子文邦 

　　独榻依萧寺清尊散暮愁踈钟闻上苑片月在飞楼天地双龙剑江湖一钓舟壮懐吾共汝揺落岁云秋 

　　再次韵赠张子 

　　长安木叶下萧萧生客愁夜寒空对酒云澹独登楼栁岸横长笛花滩放小舟向来江海意凄断为清秋 

　　速张侍御补之同访文邦诗以代简 

　　秋风起阊阖渺渺独愁予水落蒹葭冷天长鸿鴈踈兰台思楚客枫叶咏吴趋骢马招携地琴尊信所如 

　　廖子鸣吾秋日见懐次韵二首 

　　吾爱白鹿子诗传鹦鹉洲隋珠偏照夜宋玉最伤秋水緑芙蓉渚霜黄翡翠楼相看成去住徒尔赋离忧 
　　知尔龙山饮凭髙鳯野开日从燕树转云自汉宫来目尽天南雁心飞江上台杜陵空抱病庾信独生哀 

　　弥罗阁秋望二首与马子仲房 

　　珠阁拂瑶天凭轩兴渺然西风吹野水髙栁送鸣蝉冠盖黄尘里关河白鴈边相逄且披豁随意问元元 
　　羽观临霄汉飙台出薜萝霞觞延客乆琪树受凉多日色隠平楚秋声连大河君看惬幽意吾醉即狂歌 

　　秋日逰迎祥寺至玉泉与张杨赵陆四子同分韵得松知二字 

　　珠林开鹫峰下马闻踈钟绀殿已狐兎翠琰空蛟龙对酒感慨发褰衣霜露浓苍苍暮色动秋声满寒松 
　　迢逓寻莲宇淹留咏桂枝玉騘穿栁入锦席傍泉移山翠浮龙苑云光溢鴈池尘心今已净应有白鸥知 

　　中秋不见月文征仲席上赋 

　　明月隠天端踈灯耿夜阑浮云飞不尽万里若为看晕落鹏霄逈光生鳯阙寒谁能天柱上吾意欲骖鸾 

　　冬夜燕陈子学宅赏菊分韵得微字 

　　黄菊冬犹艶清歌夜未归兴从添烛剧寒到引杯微宫漏挟风度塞禽冲月飞物华容易尽心赏莫教违 

　　新春 

　　尧歴开元岁殷邦数中兴苑花红未入宫草翠先凝功业时看剑栖迟夜向灯匡扶在诸老贫病任相仍 

　　中秋夜对月 

　　作客惊秋半行歌对月明玉轮看桂满银浦见槎横踈栁门墙静髙梧风露清此时裁谢赋千里一含情 

　　素翁先生元日书懐次韵二首 

　　许身齐稷契挥手谢巢由鹊起千人悦龙飞万国休王春随听履卿月照稽谋一任云庄上莺花鎻鹭洲 
　　归兴凭谁语裁诗每自怜草青壶峤外鸥白影池前淑气通嘉石祥飙洒列钱即看吾道在行止信皇天 

　　迎祥寺后逰次韵四首 

　　五载吾重到双林路欲迷梯飙寻絶境拂翠见灵溪石洞云堪卧花宫鸟自啼迟回意无限归骑及乌栖 
　　辇毂环龙象躭逰未拟回金貂何处所珠鸟至今来芳树含青霭豊碑净緑苔琼帘自舒巻谁见化人开 
　　沙栁明秋色烟萝出梵香川原双歩屧感慨一持觞慧日无人相慈云不住方世縁如可度留宿逺公房 
　　白马开三乗祥鹍运九衢乾坤经浩刼陵谷尽浮图栁径涵川净枫林带藓枯倦游仍立马寒日动平芜 

　　舟中夜燕赠别胡苏州 

　　荡檝语深夜知君懐草堂微云开震泽锦瑟奏伊凉飒飒满红树翩翩飞紫凰曲终酒亦醉明日各殊方 

　　虎丘懐古 

　　寂寞吴王国笙歌入海云夫椒先自败于越遂能军月落苎萝冷花深麋鹿羣千年金虎去谁守阖闾坟 

　　赠别黄武进同年 

　　武进仙鳬驻三年报政成阎闾无复叹山水有余清渺渺舟檝去苍苍霜月明停云时隠几河汉欲三更 

　　赠别韦评事归靖江 

　　抗疏甘南谪知君不负丞离情江上树聚首驿前灯幽谷歌鸣鸟天池息大鹏扁舟泛明月回首梦毘陵 

　　得子弥月二首 

　　犀果欣延客风尘慰索居老亲期有后逰子敢无书赋命由天地他年定智愚谁能识英物啼看问何如 
　　定省心千里栖迟梦一邱氷霜仍作客江海更停舟去去怜渠小呱呱觧旧愁轩车那可问为尔重淹留 

　　立春 

　　野馆依寒渚愁吟且未廽春从今日到花在故园开白雪裁仙调青云捧御台阳和不负客偏入掌中杯 

　　雨木氷正月二日作 

　　野树纷纷白连朝雨木氷人情怜上朔天意望中兴絮雪风难起梨云日易蒸春王调玉烛何事有严凝 

　　潞河元夜 

　　水国明鳌火烟花接鳯城絶怜今夜酒空复异乡情寳马嘶尘度银蟾倚树明客愁无处着况乃管弦声 

　　冻开初发 

　　万里图南翼逄春始计程彤云辞魏阙緑树出秦京鼓枻江天豁流澌野岸平因风传尺素应慰倚门情 

　　河西午憇 

　　水驿逺郊圻居然尘事稀酒帘明栁市渔网集苔矶隠几白日静开帘黄鸟飞行边有林壑未觉素心违 

　　天津雨中即事 

　　幕府开三卫粮漕集万艘人皆甘海错吾且醉村醪潮落洲随出烟深岸却髙冲泥走风雨端坐看児曹 

　　修复粤洲草堂经始桃源坞四首 

　　草堂修旧业凿翠向髙城俯首嗟人境冥心谢世情山从踈树众江入大荒平隠几云霞里翛然得此生 
　　桃源初小筑茅屋可衰翁井市锥刀外生涯一亩中乔林闻独鸟幽谷送长风朋好今如此清尊谁与同 
　　日明花外路雨长竹间泉隔谷难逃俗依山自觉仙功名归坠甑宇宙入浮烟已悟逍遥化从今结静縁 
　　排闼分青嶂充庭尽緑柯敛神知日永髙歩觉天多返照满城郭孤烟生薜萝到家三舍近尘土竟如何 

　　送周秋斋方伯归闽二首 

　　珠江愁送客薇省喜留君车马三城动讴謌百粤闻沧洲难吏隠紫极易风云去去吾何道甘随麋鹿羣 
　　南海瞻冠冕东风吹斾旌封棠无翦伐骑竹有逄迎春舫随花发秋容入镜平（家有秋容亭秋镜池）因思木兰水端可濯吾缨 

　　六月二十日梦中作七夕诗觉而忆其全篇録以纪异 

　　凉色晩幽幽踈梧知早秋古来传帝子今夕会牵牛大泽生明月苍崖带逺流凭髙语天上何事有离愁 

　　酌泰泉赠区广文 

　　一勺泰泉水中涵千仭青逺分舒鹤渚寒带聚龙埛花竹添萧爽风云助杳冥看君苏齿頬为尔续茶经 

　　宿灵川寄懐范大叅 

　　性拙嗟无侣交深赖有君襟期珠海月去住桂山云黄屋匡扶切苍生轸念勤灵川烟雨里忧乐梦希文 

　　兴安道中 

　　放浪沧洲客迟回桂水春宻云虚碍马芳草逺随人野阔啼莺树山多佩犊民戍歌愁听汝荒服几时新 

　　卧病二首 

　　卧病梧山晓懐归菊径秋凄风催叶下积雨入江流遂有鲈鱼兴聊为鸿鴈谋飘飖寄生事天地一扁舟 
　　长笛送愁思孤琴随病身鸦飜中夜月鹊报故乡人千里庭闱梦十年岐路尘悠然念黄绮误逐汉廷臣 

　　寄懐徐养斋方伯 

　　多病朋簪盍他乡意绪孤梧江通百粤桂岭隔三吴归鸟择云木游鱼依渚浦何时同孺子髙枕着潜夫 

　　江村书舍为滇人魏徳如赋 

　　勲业看朝镜诗书伴夜檠下帷芳草色闭户逺潮声飞跃形吾道渔樵乐此生鲲鹏终变化滇国本南溟 

　　控海楼有懐徐可大 

　　南州徐孺子落笔满人间江上笑为别天边去不还髙楼题控海此日独看山尚忆危言日投簪且闭关 

　　厓山纪逰次郑李二子韵二首 

　　岁晩空山静遥闻猿鹤音胶舟前日事倾盖此时心渔戙乗潮急樵歌隠雾深停杯发髙咏兴剧不成斟 
　　夕阳惟鸟雀古道半榛荆蠧饱祠中木苔侵石上铭英灵终寂寞风物自凄清仰羡东山老劳歌空复情 

　　泰泉山中赠伦王二子 

　　金涧遶清林瑶空出翠岑烟霞供永啸松竹入长吟春度莺犹在杯香客每深随时共幽赏吾未倦登临 

　　草堂避暑四首 

　　林壑蔼苍苍层厓曲抱塘闭门蛙鼔竞欹枕鸽铃长霞珥混斜照炎威连大荒冥心对鹥鹭将尔共沧浪 
　　隠几消永日薫风揺紫微钩帘一以眺緑水近岩扉嗒尔烟光夕居然尘事稀翩翩松上鹤遥带白云归 
　　蹙啸延清籁长謡集绪风岭云偏向北郁水亦流东地切三邉戍天开万寿宫飞仙挟明月应得到崆峒（时闻车驾上陵） 
　　徙倚碧氛氲行歌许鹤闻翦茅通月色攒石聚霞文袅袅竹到水喤喤钟度云悠然俯尘世天外自为羣 

　　人日雨霁出门志喜 

　　王春听旧雨人日见新晴万户笙歌沸千山紫翠明和风匀栁色淑气入莺声所喜青阳动休嗟白髪生 

　　糓日陈茶山少叅席上赋 

　　糓日过从喜薇垣礼数稀杯深花共劝坐乆月同归南海楼船静东吴粳稲肥使君能化俗未许问渔矶 

　　喜雨次陈茶山韵二首 

　　献岁初逄雨随车且泽民小楼听到晓幽谷见回春燕雀依巢静鱼龙出浪频沧洲理烟艇蓑笠定随人 
　　吾爱茶山子吴讴播粤民檐声纔入夜野色尽成春水渐浮舟阔花堪对酒频向来雩祷切天果不遗人 

　　粤台懐古四首分韵得幽字 

　　胜地经秦汉髙台近斗牛片云浮郁水孤月满灵洲事徃市朝变秋来林壑幽覇图何足问吾得采真逰 
　　歌舞何人在襜帷此日留长江涵楚越逺树入燕幽倾国嗟摎女提兵忆路侯絶怜张乐地斜日下羊牛 
　　对酒烟霞晩裁诗天地秋坐闻松籁逈行爱桂岩幽大泽龙蛇逺荒台鹿豕逰向来南海尉辛苦事嬴刘 
　　南武河山在北窓花竹幽羲皇吾所傲秦越尔何尤紫气通三极沧波带十洲悠然阅尘世髙枕白云秋 

　　白莲次韵陈天游二首 

　　丘壑旧同赏琼琚新报词岳云増野色郢雪助芳姿枝蔓勿复道缁尘非所期悠然梦商皓千载慰相思 
　　懿尔泥不滓况兹清且涟洛神终有恨越女不成妍气夺星榆晓光含露藻鲜钩帘浑未起宿鹭亦相怜 

　　草堂夜坐四首 

　　浪迹少城隈衡茅向水开闭门青嶂合巻幔白鸥来地僻清虚洞天高元览台坐闻松籁起竟夕思悠哉 
　　越台舒啸罢燕树去人遥寓目成今古冥心谢市朝枝间乌鸟乐陇上白云飘萧洒不知晩空江自落潮 
　　性癖羣鱼鸟家贫足蕨薇偶寻瑶草去时共暮樵归野色入河汉钟声连翠微云鹏有竒翼不为稻粱飞 
　　云卧开丹牖瑶天四望通虞弦徒觧阜楚客谩雌雄万壑收虚籁千林息断蓬何当秋色里一叶咏梧桐 

　　哭崔南甫二首 

　　执业越三载盖棺悲仲春岂知吾未老空恸尔为人亭伯夙工赋原思甘食贫慰亲能不死天与玉麒麟 
　　芹泮始于迈舞雩频咏归倚筠瞻寿阁纫繐扫慈帏水自三山逝云依双鹤飞夜台终宿草知尔恋春晖 

　　绯桃 

　　手种绯桃树今成满院春垂垂堪系马脉脉似懐人緑水浮天镜红霞隔世尘向平毕婚嫁好在武陵津 

　　元夕次梁子韵二首 

　　粤山依静渚陆海沸青宵火树流丹夐芳郊拾翠遥骖驔风外辔窈窕月中桥向晩游尘寂犹闻芗泽飘 
　　五夜轩车宻千门景色賖金波依树渺银浦逐城斜炬合疑朝旭杯分似晚霞艶阳桃李在休唱落梅花 

　　春日元览台独坐偶成 

　　为爱春台好逍遥到日曛栖神随豹雾矫翰谢龙云水自灵洲入山从粤井分无论拳与勺天地本同羣 
　　风磴纡盘郁云萝出泬寥日垂天北极春动粤南潮松籁传虚壑莺歌赴逺箫悠然澹忘味何必更闻韶 
　　下上茅皆屋东西竹亦垣城标双塔短冈拥一旗尊林宻鸟巢隠风低蛙吹繁稀踈见畦畛真学邵平园 
　　稍稍东风起台前洲渚明竹光揺野色花气润蛩声北斗依身近南溟入掌平栖栖何所适孤啸一含情 

　　次韵粱应房园居四首 

　　青林依坝隈翠牖向东开大泽龙犹卧长安日自来濯缨疏郁水拄笏对朝台啸傲浮云外雄图安在哉 
　　揽辔漳南静弹冠蓟北遥骅骝归别墅鹓鹭梦清朝野水疑天咫秋花忆雪飘衡门系舟楫知尔待风潮 
　　水上谁家月山中几度薇坐怜秋色半吟待莫禽归风定松声合云深竹径微相过吾所愿疲病兴如飞 
　　卜筑青门胜云山紫逻通萧条同杜甫寂寞异杨雄日月双飞乌乾坤一断蓬玉衡如可恊将子共丝桐 

　　梦中作（丙申十月） 

　　南斗锺人杰中朝起帝臣日明鸾鳯署风静犬羊尘道以无为大功存不宰神掖垣花万树无语自成春 

　　送粱佥宪应房之贵州次韵二首 

　　脉脉懐燕北行行度楚西地连丹水阔天入翠屏低奋迅看鹏翼骖驔送马蹄未湏谈贵竹吾意在烝黎 
　　秋星垂马首北斗映南箕鸟静粤山晩天寒湘水微窥园因伐木抱瓮本忘机怅别蓬门下西风吹汝衣 

　　悼幼儿在贞二首 

　　在贞以丙申八月十二日生妾林出也术者谓其格甚竒始予感异梦有人赠以黄裙朱书状元入三字其上付林服之既而在贞生容貌端正性甚灵慧呼嫡母为母而姊其生母甫及七月能听二兄读书识一二字每立必依二兄膝不敢仰视人甚怜之或取彩花及羽植诸案卓四端如树焉人莫能为也四龄暴病血痢仅七日以今正月九日死死时犹挽其生母裾襟若诀别然嫡母亦恸哭之岂向梦世谓状元红正血痢之兆耶抑予数有引竒不能育也埋之竻园天方寒雨晓起见彩羽杂土灰中哀不能已为赋二诗 
　　四龄虚度世七月早知书当日依兄膝危时挽母裾竻园埋白玉兰砌陨明珠拭泪看天地伤心汗血驹 
　　汝慧言难尽吾衰情易哀黄裳空兆梦彩羽竟成灰曙色连鸦起春寒逐雨来不堪心寸折泪尽更徘徊 

　　子陵钓台次马宪副韵 

　　文叔资为理狂奴岂不胜髙风鲁国钓斜日汉家陵鼎足归侯覇糟糠愧宋弘羊裘见几去龙徳至今称 

　　济宁馆与孟太仆同年共酌 

　　清济风涛静坚氷日夕深燕台千里梦鲁道百年心竹叶浮螺斚梅花落鳯琴元冬堪纵酒白首得知音 

　　○五言排律 

　　赠江锺石中丞 

　　薇省声华乆枫廷宠渥新鹏搏持宪节虎变起儒臣日月纒雄剑风云拥要津直将炎海泽散作塞垣春雪岭遥连晋葱河近逼秦天骄虽匪茹庙略正如神昔者分符竹恭惟督泮芹去思曽欵欵来学各駪駪匡济才惊代旬宣政絶伦壮猷端许国直道每禔身声送潘舆近威行卫幕匀攀援当此日歌颂更何人八座鸿应渐三旌蠖转伸蹇予随赤管正尔奉清尘 

　　挽丘侍御母 

　　汾水扬慈教闽山见女宗忧勤朝弋鴈谆切夜丸熊宻宻衣间线行行道上骢鵻飞犹有集川逝更无穷笋泣交加翠萱嗟委坠红台乌向明月时为唤悲风 

　　送九江杜通判 

　　杜曲传千载韦经守一牕徽声驰北戒新命佐南邦视篆垂朱绂飞书出皂幢羣峰浮鹿洞九派接龙江日下华辀发风前迭鼔韸临岐何所道珍重锦韬杠 

　　送张允清守济宁 

　　宛洛邅吾道风尘笑此生昔曽同客味今乃送君行冉冉栁枝碧萧萧班马鸣挥觥临祖席飞幰问王程燕树当齐尽河流到济清一麾知不忝霄汉聴蜚声 

　　秋日赵信臣席上咏夏菊分得纎字十八韵 

　　开席来金马濡毫注玉蟾萧晨纡胜引逸兴角精严淅淅风生座依依日转檐曲中芳树浄天外绮云纎老干偏宜石竒姿不避炎裳蕤黄竞艶■〈勹外盍内〉叶翠交尖鳌阙髙霞暎鹓池细雨沾香通缥玉液清夺水晶塩纫佩哀湘屈餐英效晋濳只今营斗粟徒自拥帷襜世事灯前剑心期架上籖牖开懐斧扆隅泣轸闾阎荆璞难为韫吴刀未试铦鲸鱼终碧海鹦鹉亦红甜抱拙蕲天遇躭幽任俗嫌空羣怜逐骥知已愿成鹣霜吹俄欺袂珠光渐近帘相逄湏适意吾敢赋厌厌 

　　寿简封君 

　　县圃乾坤大康衢日月长仙方元不老帝力正相忘皤髪明鸠杖童颜醉鹤觞安车花栁径击壤水云乡菊对金章艶兰交玉珥行鳯毛鸣盛世豸角立岩廊欢动弧南彩情深冀北望白云如会意终日自悠扬 

　　宿刘諌议蕡祠 

　　谏议祠堂在栖栖托泮林雨垣春藓合风栁莫蝉吟湓浦天何逺沙河水自深兽炉浮劲气虬箭逓徽音社稷谁能奠经纶尔独任毁方难入彀晞古合投簪桑海时应变桃源路可寻炎荒终弃置幕府始浮沈宫府分南北兴亡共古今吐言扶白日回首破曽阴牢落千年梦凄清此夜心停镳休逺躅呼酒涤烦襟宿鸟喧云堞飞鸿掠月岑广陵有余恨非直雍门琴 

　　嘉靖丙戌郊祀庆成侍宴有述八十韵 

　　五载精禋日三灵锡羡时东皇初出震北斗正临箕煦妪凾元气絪缊运太仪奉常稽令甲宗伯阐宏规扈阁人文焕容台礼数知馨香非黍稷茧栗实牷牺象性陶匏具依神藳鞂为泽宫常选士祢庙夙谋龟斋沐神如在端凝敬自持太羙调太鼎明水办明斋衣桁回猋桂盘飱折露葵阆阆开秘殿莫莫护飞榱魄寳崇穹昊归藏恊地祇百神将受职二后并开基作对纷纯黼升中共泰壝天门何荡荡帝迹更熈熈承宇方寥廓中坛自峛崺青葱森玉树蠖略秀金支有瞽皆师旷无工不巧倕宿县龙荪作驭路虎贲驰万乗鸣銮出千官委佩随星辰归剑履日月下旌旗鹭鼓雍容伐鸾箫缥缈吹孔旍翻格泽壁垒走魖夔队拟钩陈列声逾郁律攠苍蚪衘玉轪彩鳯翳华芝画戟丛犹植周庐布似碁九关严虎豺七萃奋熊罴渐觉天威迩相看日色迟班行分鹄立匡卫结鱼丽驻辇闻王夏趍庭奏采茨骏奔咸有恪麏至摠无遗静揆冥冥景深存眑眑思元圭端极拱朱火粲星离鳬氏鸣春律鸡人唱晓曦象驯环日毂骥集簇云螭琮璧交辉暎樵蒸待配藜僊宫澄碧落天乐动黄麾轩冕繁璇藻垂衣矗玉綦登歌无白雪疏越有朱丝衎衎承云舞皇皇就日姿空桑依大巻孤竹倡咸池肸蠁知何许居歆谅在兹燔柴明逺汉埋瘗及窊坁遗灺销田烛浮埃静路岐天回鱼钥启雷动鸟旟移鳌抃连三极鸿恩徧四夷飨神兼夏姒类祀法虞妫白帝卑秦畤黄郊陋汉祠上元昭降假下土受蕃厘庆洽需云宴欢同湛露诗尧厨传萐脯镐饮荐嘉脾百味银罂迭千牢绮爼披紫霞浆胜玉元圃菜如饴驾鳯花扶扆骖龙栁拂覊羽林盈陛盾绣服耀轩墀日丽芙蓉阙风清翡翠帷辟门来辅弼通籍引丞疑雉扇黄金幄麟轩白玉逵五侯先在列百辟各攸司御气通瑶席宫花散彩枝鹓行沾圣渥虎拜感皇私枫陛宣酬劝兰觞示恵慈铿金尊帝徳鋗玉合坤维晨露翻柔瑟钧天起翔鞞华冠重岌嶪锦臂烂葳蕤虹辫天魔髪蛾扬玉女眉都卢方矍铄曼衍复躨跜海宇歌仁洽■〈韦是〉鞻舞徳绥八珍仍络绎九钥讵参差谛听金陵曲元非璧月词皇天曽燕及谟烈有鸿垂莫以龙颜喜浑忘虎尾危本朝真舜禹吾道在皋伊礼峻崇簮绂心铭建鼎彛聨镳归月夕奋翼赴风期周雅祈天保虞谟儆日孜鸾情驰禁籞鳯想入罘罳喜色融山野荣光澹海涯摛毫颂元化万物已华滋 

　　嘉靖丙戌元宵燕集分得银字赋二十韵 

　　帝城三五夕明月丽芳春玉宇澄晖早金枢泛灔新香车腾桂苑缇骑出枫宸陆海鱼龙混天关虎豹驯烟花连鳯野箫鼔动洪钧乐事还同众清光故可人弄芳珠作佩歩玉锦为茵寳炬交蟾影琼奁并兎轮风回歌舞地香拂绮罗尘鳌彩浮燕树星球射汉津情随虬箭晓兴与鹤觞亲对此开文会因之仰徳邻彯缨三益至挥翰四筵陈淑气回彤管清歌尽白苹音徽嗟尔阔契合道吾真鳬藻人争羡骊珠世共珍花邉青玉案栁外紫纶巾云户低圆璧虹桥掩寸银赤霄繁徤翮沧海足潜鳞共沐恩波洽追欢莫厌频 

　　游金山次刘太守士竒韵 

　　寳地纡元覧雌途拥梵僧风烟千里合江海一桴乗树色依山见云光带雨升象溟迷浴景龙钵变炎蒸望阙频回首忧时更拂膺凄凉非楚客萧瑟问吴绫 

　　次日游焦山复和同逰刘太守韵 

　　玉屿凌空逈金山入望斜乾坤分砥柱日月送浮槎鹤冢空烟水龙宫自雨花丹枫明逺浦白鸟失晴沙浩刼皆成幻征途未有涯所欣陪五马来此聴三车 

　　送翁少参归蜀 

　　北上曽倾盖南归但倚楼旬宣临粤土俊杰起泸州菽水情偏共兰金分亦投甘为清净退真脱网罗求奉檄縁家食悬车谢国谋人歌棠所茇天照柏为舟白洞开三径黄花傲九秋潘舆驰燕喜郫酒侑鸾讴寳岫云随望支江月映流羡君从此去扶病赋离忧 

　　中秋逰扬歴岩二十韵奉谢郑南雄 

　　旅客逢秋半重岩望日邉风江连楚粤云树极幽燕笳鼓循垧发旌旗陟巘聫境推扬歴胜人喜郑庄贤鹫岭开金地龙潭际碧天崖含萝幌狭磴转竹房偏袅缀云何卉髙垂不记年竒音闻素瀑秀色映平田万象皆超忽千峰自蜿蜒岭梅遥度马堤栁竞鸣蝉虚籁笙簧合中轩锦绣悬清歌螺梵外妙舞鸟巢前辙逐朱旛驻杯从翠袖传傍泉移绮幕拂石列琼筵暯暯旋灵曜陶陶象帝先冥心忘泡影握手问真源北去浮鸣鴈南流跕断鸢涧花寒未落云碓晩相喧歩壑璇霄逈归途璧月圆何由穷絶顶直欲挟飞仙 

　　庚子孟冬恭遇千秋令节赐宴赋二十韵 

　　燕翼年方楙虹流月始阳发祥开鹤籞称寿举麟觞睿徳瑶山重蒙泉少海长圣箴承敬一神器副元良矫迹崇贤里含毫翊善傍汉庄言益敏夏启道弥光元辔骖龙象丹幢引鳯凰鹄舆犹玉裕鸡戟更金相硕辅来兰殿英寮集桂坊寿街齐抃舞华阙俨趋跄扣砌烟花绕琼筵锦绣张殷梅调鼎羙尧萐助羮香翠釡传中使黄封出上方座依红日永杯逐彩云翔自愧冥鸿羽仍随振鹭行洊雷期有则明两祝无疆既醉縁霞紫无言感昊苍逶迤归玉署彷佛度银潢万国欢声动千官喜气扬沾恩何所似豊草露瀼瀼 

　　庚子二月入京述懐四首 

　　释耒回鹓沼驱车入鳯城日明新阆苑春满旧蓬瀛珠树森元极瑶坛槩紫清踟蹰思无限惟愿泰阶平 
　　赤帝驱胡地苍姬奠鼎年仁涵繁露外礼缦庆云邉■〈氵覇〉棘悬孤垒皋兰控万弦词臣频献颂谁敢勒燕然 
　　白首承明直回翔十五春花前仙掌露栁外属车尘鹤籞开青幌螭坳侍紫宸候朝清不寐瞻望月重轮 
　　衮职云无阙徒闻上諌章地分青琐闼天隔白云郷鳯藻传东阁龙晖接少阳所希吾道泰千古说黄唐 

　　移居春坊咏庭桧 

　　丛桂霭深秋苍霞烂不收霜髯临玉涧秀色带昆邱拂槛光风入萦窓璧月留恍然江海上飞跃有灵虬 

　　泰泉集巻六 

　　●钦定四库全书 

　　泰泉集巻七 

　　（明）黄佐 撰 

　　○七言律诗 

　　感秋三首时洪都兵变予方种菊东篱有终焉之志因赋此诗（正徳己夘） 

　　秋风萧瑟起千山篱外黄花自作间冠盖何年通宛洛鼔鼙连日动乡关风尘不入窓间岫世事能雕镜里颜闻道日邉佳气在都人长望属车还 
　　一舸当年发豫章豚鱼吹浪棹相将黄芦夹岸天连海白鴈临关夜有霜氛祲祇今干斗极江湖依旧逺岩廊悲吟不尽伤秋意红叶萧萧暮吹长 
　　漠漠秋阴云满城梦回惊问此何声紫台霜急鴈初到沧海月寒潮自生宋玉萧条曽作赋杜陵揺落最关情东篱生意依然在无数黄花照眼明 

　　雨后珠江登望 

　　珠江烟水碧蒙蒙锦石琪花不易逄三岛楼台开日月二仪风雨动鱼龙浮云荏苒团秋扇野树依微乱晩风越女未知揺落早轻舟何处采芙蓉 

　　九成台次章提学韵时闻王师发金陵 

　　睥睨鸦啼向古台台前斑竹自花开水通湘浦萦如带山近苍梧翠作堆嘉乐也知非野合倦勤何事复南来鸾舆虎旅传消息心折江城画角哀 

　　秋夜梦后作（有引） 

　　客乆思归梦一金甲神人饯予行自谓将军相与聨句有曰笑拂玉波看禹鼎予以为问曰玉波尘也出秘书子忘之乎予即咏曰拜陈金镜祝尧年将军啧啧称予忠如是者凡数十聫末云好费将军九万笺句出自予亦不知其何语也其余则忘矣已而就驾云飞风从倐忽至家见老母喜甚觉来明月满牕乃枕上尔时圣天子出师以威武大将军镇国公行寤叹之余赋此仍用梦中韵 
　　踈槐宫院罢朝天淮海干戈有岁年未厌西风吹几杖每依南斗望楼船新丰车马黄尘里故国园林白露前归梦忽醒寒漏逈绮窓斜挂玉婵姢 

　　腊月十日奉迎大驾纪事二首 

　　奏凯欢呼大驾回一时和气满燕台端门日丽龙旗入驰道风清鳯吹来九庙神灵真有托百年文运定重开都人此日瞻依切共说君王有将才 
　　铙歌鼙鼓尽天声亭斾金缯载道迎上将独乗千里骏义児多领四家兵车悬虎豹知搜狝架迭鲸鲵报武成从此鼎彝书镇国汉文徒幸亚夫营 

　　早朝 

　　苑云城树隠苍苍仙漏销沈寳炬光月下貔貅金队冷风前鹓鹭玉声长螭头渐近闻天语豹尾徐开挹御香朝罢宫臣导清跸空瞻团扇护君王 

　　雪后早朝 

　　北风吹雪静芳尘雪霁千门丽景新丹地祗闻鸣玉歩碧天疑有散花人寒光掩映龙楼晓迟日熏成凤沼春归向栁邉凝立乆试裁巴曲和韶钧 

　　侍车驾幸太学恭赋一律 

　　豹纛龙旗拂曙烟即随清跸下遥天衮衣日月宫墙里冠盖风云爼豆邉环璧波光揺寳扇閟坛花气绕金悬青衿际此欢无极共播皇休入诵弦 

　　郊祀斋居大兴隆寺与懋贤举之绳武三太史同赋二首得旗字 

　　大驾迎天早练时端门灯起禁钟迟春回御气通黄道夜静神飙闪翠旗龙骑肃分千陛戟鹤羣寒立一禅枝泰坛却忆追趍地云捧珠宫月满墀 
　　璧月彤云澹不移竹房花影正离离僧来祗觉钟磬响院静不知更漏迟辟荔有香浮剑舄穂杨无力拂旌旗夜寒银棨巡金钥吟望圆丘有所思 

　　内阁前迎春花开有述 

　　春丛照眼见轻黄玉署裁诗觉兴长唐苑错教催羯鼓汉宫徒自闘仙装龙池日转纔分色鳯阁风来细认香何事偏承天泽早结根元自五云傍 

　　春兴八首 

　　燕京二月芳草新天南嗟有未归人清泉白石入幽梦紫燕黄鹂鸣好春三殿奔趍连日夕九衢车马杂风尘栖迟鳯沼浑何事吟望渔舟独怆神 
　　阊阖千门拂曙开即随鹓鹭集蓬莱云邉彩仗分仙掖日下青旗遶帝台扈阁风回初变栁琳池冰泄半侵苔上林春色应无限空羡文园作赋才 
　　太液池头万岁峰波光回合翠重重神人驱石开三岛天子乗春驻六龙紫殿虚无余御气碧云迢逓忆仙踪玉鳬黄鹄无消息长听趋朝午夜钟 
　　燕台自昔兴王地今日垂衣驭四夷紫禁烟花连朔漠黄河烽火望旌旗西山积雪辉辉在北极浮云袅袅垂跂马春郊回首晩五侯歌管未休吹 
　　广寒宫殿鎻岧嶤汉帝神灵隔绛霄阴洞夜凝龙虎气阳深秋老鳯凰条金茎瑞露沾朱缀银浦云流入绮寮翠辇不来环佩冷满庭修竹自萧萧 
　　踏青闻幸芙蓉苑红日未髙金吹鸣从此宸逰多乐事向来几务太留情风传羯鼓南薫殿云拥鸾旗北斗城千载太平知有象词臣先已颂河清 
　　风雨潇潇闻曙鸡春来长忆碧山栖烟开篱落花光动日暖园林菜甲齐入馔江鱼供白髪泼醅芳酒对青溪刺桐枝上红如锦自在流莺尽日啼 
　　幕府鱼书报越裳期门龙节发荆湘北风鸿鴈飞何处南海渔樵思故郷即恐军储非往日却劳宵旰及殊方平林月出闻题鴂击剑酣歌意转长 

　　谒康陵书感 

　　夏云消尽午风恬目极烟霄思未猒瑶水几年留马迹鼎湖回首堕龙髯泉涂寂寂山当户松籁萧萧月转檐却愧青衫虚十载对扬无路拜宸严 

　　康陵禫祭有述 

　　康陵禫日宿神郊奏格无声藉白茅七庙精灵昭巩洛二仪风雨积函殽明楼灯火鹓鸾无隧道松杉翡翠巢羽猎长杨今涕泪寸心遥与白云交 

　　赠赵景昭归广州 

　　庭闱每入京华梦消息真从里闬传慰我客懐千里外与君交谊十年前心驰珠海云随棹路入金陵日在天好向明时图逺大只今青琐重材贤 
　　岁暮书懐次王绳武韵 

　　萧萧松院朔风侵坐拥重裘力不任蓟北暖遥花去眼天南书断鹊惊心曽云此日连青琐芳草何年卧緑沉喜有王维同笔砚清诗时为涤烦襟 

　　别吴成甫 

　　金陵此去三千里玉殿回瞻咫尺天两载风烟同逆旅一帘霜月照离筵即看会计苏江左还有谋猷达帝前闻鴈裁书堪更问聴莺携手是何年 

　　三江毛尚书致仕归姑苏留别次韵 

　　笑别鹓行问鹤田归来林壑故依然月明震泽秋应早栁暎阊门地亦偏黄阁未登曽扈圣青山相对更懐贤东曹此日情何限目断冥鸿在逺天 

　　送三江先生 

　　吴门烟艇故知津寳带麐衣照莫春蕉鹿梦中曽玩世莼鲈乡里最宜人三朝礼乐归青简八座声华动紫宸心折此时瞻望地潞河南下栁条新 

　　寿陈虚白錬师 

　　颷台羽客宴星坛四座罡风六月寒绛节曽随苍水佩元田应结紫金丹瑶池月冷飞青鸟珠树云深驻彩鸾知尔蓬瀛多浪迹摩挲铜狄待谁看 

　　董学士父母受封 

　　桂坊秋早竹书成紫诰貤封荷圣情天与北门添盛事人依南斗颂长生碧鸡山下棠阴合丹鳯楼前日色明笑领龙章齐举案一麾今觉到蓬瀛 

　　送林子行归吴川 

　　莱衣将母羡君行把酒临岐百感生杨栁影稠朝雨凈芰荷香暖暮潮平病身与鹤栖萧寺归梦如云遶粤城曽是同舟忍分手岸花樯燕总关情 

　　九月十七日大封宗室奉命充南渭册礼使 

　　胪陛传宣仰圣君锡茅分器重殷勤日临阁道开三殿风逓宫韶出五云寳册下时经辇路金貂行处散炉薫即从北极趍南渭怅别天邉鸳鹭羣 

　　永州楼上春望 

　　萧萧梧竹弄新晴天畔登楼眼倍明湘水碧连云梦渚粤山青近永阳城三春物色怜多病万里驰驱笑此生忽忆玉河垂栁径紫宸朝罢聴流莺 

　　别萧潘二通判于淡岩作 

　　五马翩翩度逺岑日浮苍翠满离襟同寅合共循良传异国仍多故旧心客思渐随芳草逺春光偏入野棠深明朝鼓柁营阳道回望零陵烟树林 

　　逰甘露寺同刘士竒作 

　　空香浮动翠巉岩徙倚珠林驻玉骖七泽湍声流日夜六朝山色落东南朱旛向晩情难别碧院逄秋酒易酣萧洒不知归路杳满天竽籁起松杉 

　　归自京师赴常斋锺子夜燕二首 

　　魏阙劳君千里梦粤辞分我一枝安即看春事辞莺燕且尽芳樽共肺肝沙坞雨余花气近江城风定角声寒相看此夕清狂甚从此过逄兴未阑 
　　炉烟袅袅篆垂垂扫径开尊恨到迟亭榭风烟仍月夜江湖花鸟况春时金樽玉鲙堪留客醉舞狂歌果为谁却忆去年覊旅地粤云南望只成悲 

　　全节庙 

　　极目胡尘暗帝畿楼船南去逐斜晖已无虎帐鸣金柝祗有龙潭塟寳衣精卫何时填海满苍梧终日见云飞贞魂若化吴宫燕应是年年一度归 

　　大忠祠 

　　谁扶黄屋此长征夷夏分明万古情百粤波涛非帝宅两厓风雨是天声气吞蛇豕频挥剑力尽驰驱尚请缨再拜髙祠回首地满山松桂月微明 

　　乙酉守岁 

　　帝城鼔角促朝晖紫禁烟花锦绣围风静笙歌临路发雪晴乌鹊背人飞贪趍魏阙年华换留滞周南心事违栢叶椒花吾祝汝明年湏对老莱衣 

　　元日早朝 

　　阁道沙堤雪未干马前银烛雾中看踈钟欲动飞宫鹊绛节初齐引佩鸾瑞日影浮双阙表钧天声在五云端侍臣赋就阳春曲未觉琼楼玉宇寒 

　　暮春书懐效陈去非 

　　曲肱作梦客不到游丝满空春正晴世事悠悠祗蕉鹿韶光冉冉但林莺蒋陵山逺碧云合郭隗台髙芳草平踏謌吹剑一翘首天北天南无限情 

　　题雷氏山水巻 

　　羡汝习静栖空山苍翠无言相对间松花满地云不扫柴门敞天风为关波浮龙鳞晓澒洞横豸角秋孱颜丹梯倘许凌絶顶散髪醉呼黄鹤还 

　　春夜大醉言志 

　　拔剑起舞临髙台北斗挿地银河回长空赠我以明月天下知心惟酒杯门前马踏箫鼓动栅上鸡啼天地开倦逰却忆少年事笑拥如花歌落梅（欲尽理还之喻） 

　　白莲二首 

　　水殿盈盈万玉妃凌波长是歩炎晖迢遥玉井峰头见缥缈瑶池月下归洛浦雾繁朱作佩楚台风急翠成帏若教觧语应愁絶闻道金笼锁雪衣 
　　不见红衣暎緑苔夜长疑有鹭飞来蘂珠宫冷香云湿鱼藻池深素锦开太乙御风揺翠檝飞琼乗月出瑶台露华似慰相如渇分得金茎满玉杯 

　　陵祀次韵刘侍御见寄 

　　园陵报祀开秋序骢马追趍出帝城四塞云山随逺近二仪风雨自阴晴金支掩映蛟龙色玉殿苍凉燕雀声怅望轩辕弓剑在青霄沾洒不胜情 

　　重阳次韵答孙贞父 

　　相看京洛共缁尘拂拭荷衣发兴新江上离忧嗟易老云间归梦恐难真飞飞白鴈遥怜汝采采黄花懒寄人抱病重阳正愁絶把君诗句重逡巡 

　　省亲三疏获允出郭别亲友 

　　喜闻纶綍巻诗书万里乗槎信所如即办彩衣供色笑不妨黄髪老樵渔临岐尚忆公家事出郭多烦长者车南北相望意无限江空岁晩独愁予 

　　阻氷寓萧氏楼上作 

　　朔风萧萧吹雪霜登楼独坐生悲凉青山知我吏情澹明月照人归梦长云影有时连去鴈水声何日到垂杨侧身天地频回首谁道江湖逺庙廊 

　　文衡山致仕言懐次韵二首 

　　十月轩车出紫宸三年京洛谢缁尘北河氷雪偏留客南国江山乆待人石室有书曽汗简扁舟无日不思莼此身直在云罗外谁向中原惜鳯麟 
　　金銮早上乞休书疏傅当时恐未如万里青冥双倦翼百年黄髪几悬车阊门日暖繁杨栁震泽春深足鲤鱼知尔登时诗不废停云回首渺思予 

　　除夜赠文征仲 

　　即看芳草入新年岂有椒花媚逺天多病独愁双鬂改故人相对一灯悬匆匆岁色归莺燕冉冉春声咽管弦明日试从髙阁望阳和多在五云邉 

　　丁亥元日 

　　朔云自绕滦河曲燕树遥连汉苑斜彩鹢独依河畔栁新莺应到苑中花三朝礼乐开青琐万国衣裳拥翠华去去沧江回首地太平歌颂落烟霞 

　　客楼春望征仲见过有赠 

　　楼外河氷春未消旅魂吟望倦揺揺骊黄有路开丹峤孔翠何心恋赤霄燕市风尘通潞渚吴门烟月满枫桥何时坐尔停云馆幽竹繁花慰寂寥 

　　微雨后风沙大作晚泊临清 

　　笑辞锺鼎向山林去路尘沙苦见侵万里舟航淹日月九河风雨战晴阴草堂花竹萦春梦泽国鱼龙伴夜吟心迹不教双寂寞灯前呼酒漫开襟 

　　次韵答廖鸣吾见懐 

　　北风吹女思悠悠乗兴难移雪夜舟建礼昔同鸳鹭序裁诗今在鳯凰楼岸花■〈木廧〉燕催春色洛水秦山入暮愁多病可堪回首逺吏情吾已付沧洲 

　　丁亥除夕 

　　旅馆频年过岁除莱衣今夕乐何如揺揺蜡炬轻风里浅浅霞杯细雨余江海只便鱼入馔烟霞惟恐鹤传书等闲又被梅花恼漏泄春光满敝庐 

　　元旦 

　　南国浮云向晓开日华初上钓鱼台东风又与■〈艹縻〉芜緑老屋惟应燕子来万里晨昏逢岁改三年供奉忆朝回沧溟不似君恩阔起舞尊前莫放杯 

　　英徳别杜生兄弟 

　　扁舟六月度浈水英徳县前鲈已肥别尔弟兄难废酒驱人岐路易沾衣沧江急雨羣龙出古峡闲云独鹤飞返棹相看情不断倚门真觉梦同归 

　　感秋二首用南津胡宪长趣驾韵 

　　淅淅秋风吹岸沙西江迁客思无涯浊醪粗饭足娱老去燕来鸿犹念家百年洛涘媿潘岳九日龙山懐孟嘉故园咫尺不归去辜负东篱无数花 
　　淅淅秋风吹雨来自怜樗散未湏培水邉白鸟背人去霞外青山待我回抱病江湖长对酒侧身天地数登台故园只在扁舟上三径黄花万树梅 

　　南溪巻为佴都帅 

　　南溪分得扬之水岩姿林霭相光辉主人燕坐列霜戟童子清歌调雪衣弦琴每觉薫风入载酒直随明月归我亦沧洲曽结宇吏情长恐与心违 

　　秋夜对菊 

　　日随麋鹿走山林岂有簪缨系此心永夜鼔钟欺鬓短小楼风露报秋深鸾声自作孙登啸龙卧谁为梁甫吟潇洒不知贫与病东篱元有万黄金 

　　苍梧初发 

　　苍梧北望尽蛮荒云黒山青烟雾黄旌斾行随日隠见蒙冲坐觉天低昻鼋鼍乗雨出岩穴翡翠挟春鸣桄榔旅懐厯乱不可尽芳草萋萋弥岸长 

　　桂林元夕 

　　何处笙歌入座闻即看陆海在人羣星桥暗度重轮月火树晴开五色云湘水未逄天北使漓江犹驻粤南军江湖心事年年在徙倚东风酒易醺 

　　横州伏波庙 

　　髙滩危石锁崔嵬长夏风烟午未开南海楼船从此去中原冠冕至今来武陵一曲风尘静铜柱双标日月回千载伏波祠宇在汉朝何事有云台 

　　旅感 

　　尘事熏心千种在晨昏回首一星周枕前明月照归梦帘外西山窥客愁短策干时何所得薄田供岁未湏求他年北极懐明主当日东陵有故侯 

　　初秋 

　　玉河杨栁已萧萧覉思逄秋转寂寥亲舍每疑云外近长安翻觉日邉遥浮名肯似莼鲈羙壮志寕随髀肉消自笑行蔵浑未卜巫阳堪问竟谁招 

　　秋夜大兴隆寺玩月 

　　玉壶酒对秋色满金地坐看明月髙北戍不随胡马去南巡应照圣躬劳山河有影看蓬鬓风露无声生缊袍忽忆越江垂钓叟流光千顷一浮舠 

　　得七月家书志喜 

　　红叶声中醒客梦白云飞处忆亲庐情多岂保鬓不改计拙乃为饥所驱燕颔果谁还有相羊肠何路是无虞临风正觅伤秋句忽领平安两字书 

　　送祁惟允 

　　执手别君何郁纡帝城秋色野踟蹰离情不觉晓云淡知已渐随烟栁踈去国未湏言勇退还家聊且赋闲居想应明主不相弃谁合南山老敝庐 

　　赠西蜀胡秀才 

　　遥遥西蜀亘天端来去惟君不作难来为慈颜欣奉檄去縁皤髪倦弹冠栁揺燕市聴莺别云拥峨眉驻马看索句赠君还自笑一年为客向长安 

　　赠陶二尹之任元城 

　　风流此日陶彭泽喜唱吴歈向别筵制锦正当佳丽地弹冠初遇中兴年一庭诗景孤松里疋马春风五栁邉倾盖相逄又分手金台凉月夜姢娟 

　　寄梁应房 

　　去年萧寺忆殷勤长剑髙歌入夜闻异国风烟能慰我同年交谊不如君落霞秋倚新豊树疋马晴瞻震泽云南北祇今成怅别夜来樽酒梦论文 

　　送余崇一使蜀 

　　鳯凰衔诏出蓬莱剑气峥嵘拂曙开万里风烟驰蜀道五云宫阙梦燕台浣花溪在搜唐迹洗墨池荒忆汉才闻道故园沧海上星槎争羡自天回 

　　荆庭春恨和潘源鲁 

　　东风庭院雨丝丝姜被寒生梦后悲浅緑正添鸿雁沼轻红初上鹡鸰枝流年未觉音尘尽往事空诒肺腑知断送一畨吟鬓白可怜荆树似秋时 

　　赠别梁明仲 

　　都门杨栁映愁生乆客懐归此送行乡梦昔曽随去马春光今已别流莺舟移北渚龙光窅路入南天剑气明他日一尊寻旧约白云溪上濯尘缨 

　　席中赠伦彦蕃 

　　看君意气薄青霄京邸相逄即乆要鳯沼每传贤父子鴈行多在圣明朝虹横楚水朝看剑月满吴门夜聴潮何事春明携手地满堤垂栁正萧萧 

　　别伦彦周侍御 

　　青藜灯火同髙阁皂盖声华独内台日月祗随燕树转云山长羡粤鸿回劳劳世路关蓬鬓黯黯离懐付酒杯姜被莱衣荣子去风江烟艇待谁来 

　　宜阳八景次东溪邓尚书韵八首 

　　晓入宜阳见万峰鸡声人语共踈钟停车最爱黄山好滴袖俄惊翠黛浓陆海鱼龙凭砥柱青天波浪出芙蓉凌风欲挟飞仙去直上蓬莱苐一重（右黄岑迭翠） 
　　扣舷何处有渔歌泉拥西山景最多云外恍疑垂玉蝀人间真觉近银河静含桂魄天同色流入桃花锦作波若到春郊频极目东风吹润徧嘉禾（右白水垂虹） 
　　玉溪流水碧沉沉巧筭还谁测浅深细雨斜风浑二月鲸吞鼍作忽千寻敲诗日忆澄江练倚杖时闻緑树禽何事临流歌仰止三星桥外有遥岑（右玉溪春涨） 
　　碧树苍烟鎻绀园四民曽此礼三尊岧嶤地上开金刹髣髴云中立翠旙山色可能随世改烧痕长是到秋繁凭髙莫漫搜陈迹时倚衡云望蓟门（右寳刹云旛） 
　　景星灵洞足探竒石上浮觞漫尔为碧落玉书空往梦葛巾藜杖可芳时香分下泽烟花遶暖入东陂鴈鹜知羽客不归瑶草暮桃源何处问蛾眉（右蒙洞香泉） 
　　独倚苍岧玩碧澜共知龙向此中蟠九天空阔疑雷动万木萧踈帯雨寒马鬛不教桑楚歉鸟耘那见稲畦干行蔵笑与髯公道濳跃由来不是难（右良岩龙隠） 
　　列岫排云切太苍曲江银牓宛如长当衙已献千重秀帯日还成五色光秋凈烟霞开锦绣春深风雨散红香地灵人杰从来是满耳蜚声说庙廊（右榜山晴旭） 
　　渉水循山问化宫翠微深处有村舂僧来且共松间坐溪干遥闻烟外钟贝叶昙花空寂寂琼帘珠栱自重重旧逰回首思长乐无限诗情到晩浓（右普化晚钟） 

　　华节亭别亲友 

　　宿雨冥冥晓正开故人遥放酒船来啼莺语燕催春事緑水红亭照客杯别梦绸缪犹粤海片颿迢逓又荆台临岐欲尽分携意满目停云郁未裁 

　　洸口寄伦子彦式 

　　魁冈南望隔湘烟闻道征帆别后悬楚粤山川空寄梦江湖风雨正连天明光起草逄今日京洛看花忆去年岐路祇今随使节可堪心折五云邉 

　　贑州紫霄岩赠林二山 

　　凭空飞观倚岧嶤风磴盘盘入紫霄章贡滩声天外落燕云山色日邉遥百年气谊堪杯酒万里离忧自市朝笑与使君图后会扁舟何日重相招 

　　夏日逰何氏园 

　　漠漠朱光接翠寒萧萧林樾隠风湍浣花暂尔栖踈放古柏终当宿鳯鸾遂有卧龙清洛水还从飞鴈望长安种榆袅袅成何事心折云邉金露盘 

　　放船 

　　城乌翻月鼓紞紞虎邱寺前初放船青山白水晩如画枫叶芦花秋可怜皇华万里但原隰供奉三年犹俸钱鸱夷邈矣不可见隔浦缓歌闻采莲 

　　海珠别方塘汪宪副 

　　海珠山下寒潮生击鼓放船君欲行酾酒千巡谷鸟啭粤城十月江花明碧鸡金马在何处逰子孤臣俱有情此去登临不同赏倚楼诗句向谁成 

　　送范衢村大叅 

　　桂州城南漓水流白苹芳芷满中洲即看彩鹢随春色聊遣清尊消别愁画省交游成旧雨彤云瞻望及新秋相逄若问鸱夷子巳向江湖买钓舟 

　　大藤峡猺老 

　　大藤勲业使人疑今日褰帷始见之每忆韩公成感叹且令猺老望威仪江山道梗空千里兵甲屯云又一时闻道招安成妙筭从前真觉费王师 

　　洮阳野次 

　　画船箫鼔拥青衿岂有当年木铎音故国烟花那在眼长途风雨若为心三湘秀色来天地五岭华风自古今耿耿有懐成野宿梦魂虗绕泰山岑 

　　元日 

　　晓来簪弁换荷衣遥望祥云夹日飞北塞风尘应己静南溟楼橹竟安归乾坤脉脉移花栁林壑欣欣动蕨薇谁在青冥生白髪且持春酒对春晖 

　　粤山诗社试茟分得清字 

　　碧山云卧倚江清衣马何人献岁行丽日楼台明万井轻风箫鼔度三城东南漂泊嗟悬磬西北驱驰费请缨且向烟萝开野酌渔樵相与话升平 

　　人日和陈天游 韵 

　　骀荡春光满隠窝放狂判到鬓双皤栁条色映青丝骑柏叶杯翻白纻歌莺燕不嫌三径僻风烟偏在五陵多年来无地寻花胜世道应随东逐波 
　　东风吹徧海天涯隠几萧条忽见花人日钩诗谁对酒草堂携鹤自移家冲星剑佩真吾事满地江湖又岁华何事歩兵从晋室春来犹咏故侯瓜 

　　天开圗画亭 

　　突兀茅斋跨石台玉杯瑶席倚云开天邉湘色褰帷入地底漓江逐马来北极自勤瞻阙梦西山谁有济时才侧身天地酣歌里鸿鴈冥冥首重回 

　　肇庆李东渠中丞邀逰洒然亭次韵二首 

　　岭海栖迟有岁年草亭今喜识髙贤钓残野水从鱼乐锄罢寒葵帯露鲜世事驱驰真梦里天涯谈笑且尊前朔云拖雨劳相问犹记萍踪自洒然 
　　崧台今夕是何年投辖倾杯见此贤半亩方塘开罨画一亭明月共澄鲜习池已觉心俱醉宣室还看席屡前勋业古来戎马地可能无意勒燕然 

　　苍梧言归口号 

　　十载行嚢一素琴寥寥天地几知音渊明已有归来赋和靖初无禄养心北郭晩田堪白酒东篱秋菊尽黄金扁舟一去随明月回望苍梧空緑阴 

　　泰泉集巻七 

　　●钦定四库全书 

　　泰泉集巻八 

　　（明）黄佐 撰 

　　○七言律诗 

　　元日（丙申） 

　　阳吹朝来动逺空九重春与万方同金盘北望思承露玉管东回验相风日月催人双鹤鬓江湖容我一渔翁十年旧梦成追忆曽侍朱衣紫殿中 

　　灯夕立春 

　　东风澹澹月团团灯市逄春倍觉欢汉苑烟花曽驻马秦楼歌舞更骖鸾传柑错忆红云殿缕菜惊看白玉盘官栁野梅俱在眼莫教长笛倚阑干 

　　和邓沃泉宪副元夕 

　　升平灯火几喧阗咲指东风十二年陆海鱼龙春变化艶阳桃李夜暄妍镐京尚忆红云宴郢曲遥传白雪篇同是江湖懐圣主歩随明月望尧天 

　　暮春赠别李仪部稚大四首 

　　离梦揺揺倦倚阑江城春共一尊残马前红雨应难驻鸿外青山正耐看粤国龙蛇蟠大泽汉家卿相满长安趋朝好在南薫殿莫待金风吹玉鸾 
　　满院樱桃齐作花栁条袅娜牵风斜即看春事遽如许自信吾生安可涯南国浮云供伏枕北山孤鹤望移家酒阑相送柴门莫月满遥林明钓沙 
　　石门云树浩悠悠鸿雁拚飞并彩舟君去可堪还北望此心无尽亦东流月明桂馆烟花晓风落榆关笳鼔秋倾倒渌尊频看剑江湖何处有离忧 
　　荔子红时风满枝彤云飘忽望京师瑶坛晓日銮舆度珠树微凉彩仗移北阙己新周典礼南宫曽识汉官仪十年■〈亩犬〉亩丹心在跂尔承恩向玉墀 

　　送顾少叅进表之京 

　　殊方长走画熊车薇阁松牎月色虚喜见西山归战马愁闻南海进明珠风生阊阖陈金镜云拥罘罳拜玉除后夜若逄牛斗使前星应有鳯凰书 

　　草堂酌别刘僊令 

　　东方之日赤轮囷照我庭前■〈雨上只下〉树根仙鳬到门化飞舄神鱼入网开清尊南归蹔与山水会北去莫受风尘昏玉墀青琐寄消息夜夜梅花劳梦魂 

　　暮春醉逰 

　　东风飘飘吹絮衣沈醉不忧生计微粤台云朗木客啸珠寺花深江燕飞山川有限天相罩薇蕨无言春自晖已抛簪弁逐渔钓浩浩放歌明月矶 

　　登观海楼醉后作 

　　逍遥短褐沧洲上突兀髙楼霄汉间潮落鱼龙犹并出日晴鸥鹭已知还冲帆野色来千里入座春声殷万山飞絮又随杯酒尽东风何事亦偷闲（是日得致仕报） 

　　缁尘 

　　缁尘休问旧貂裘十日轻衫试薄逰春事只看芳草变清尊聊尽白云求雪车氷柱燕山路枫叶芦花楚水舟偶忆少年成独笑夜调元鹤上丹邱 

　　赠别黄子章北上次鐡桥司马韵二首 

　　沙头寒日照津旗南雁初飞北棹移谢客池塘新入梦于门车马重相期江湖冉冉氷霜尽花栁欣欣雨露私春近可堪人渐逺停云应是渺予思 
　　芙蓉阙下绾银章彩笔当年逐俊良沙苑月明驰骏足掖垣花暗散鹓行西山爽气朝应在南海遗珠夜有光若到鳯池相问讯扁舟今在白云乡 

　　粤王台懐古二首用王李二子韵 

　　粤城秋日转觚棱与客登台感废兴孤鸟逈随云影没野花寒帯露华凝楼船有路天低海剑玺无踪谷变陵留得当年歌舞地断猿清夜笑烟藤 
　　百年天地静风尘吊古临觞莫怆神鸟雀似闻弦管夜云霞犹见绮罗春湟关北去元通汉肄水南来不向秦絶胜楚台揺落暮白苹空对独醒人 

　　梦逰洞庭作（有引） 

　　丙申杪秋梦轩辕奏乐洞庭之野迓予以彩虬之舟俾往观之及渡湖则荷香袭人予讶曰此西湖景也及登龟台而上星月之下金楼玉阙辉映在望宛然皇城也宫娥环列羣仙赋诗伻予继作觉而忘其第七句枕上足成之 
　　瑶台今夕侍宸逰五色云中驾彩虬银汉有章回紫极碧天如幕护皇州未央月转芙蓉殿太液波含翡翠楼欲奏霓裳先按舞鳯笙吹彻洞庭秋 

　　送程太史舜敷二首 

　　十月露葵青满蹊嘤嘤山鸟向人啼梯飙直与鸾霄近歩壑回看象纬低池上引杯元鹤舞花邉移烛紫骝嘶湘弦一奏清商曲离思如云暗栁堤 
　　供奉当年紫禁东扁舟吾已谢鹓鸿烟花北望开秦苑江海东流远汉宫婺郡趋庭双舄逺粤台倾盖一尊同白头迟尔青冥翼兴在骊驹感慨中 

　　苦雨 

　　即看苍翠逐人来何限藩篱向水开北极云烟连粤树南溟波浪接燕台蘅皋惯见蛟龙舞草屋长闻燕雀回自笑野夫贫亦得小楼髙枕胜蓬莱 

　　夏日方氏园池小集分韵得狂字 

　　寳月团团山雾黄薫风拂拂水烟苍尊前白纻翻新调槛外红蕖妬艶妆栁榭拂云来鹳鹤兰桡冲雨散鸳鸯习池金谷风流在谁道江湖放酒狂 

　　中秋白莲沼上见月 

　　穆穆金波照玉泉人间天上共婵姢云移寳鉴初离匣风定骊珠正在渊万里河山看桂阙九霄环佩聴娥仙芙蓉不为烟霜老更觉光辉异昔年 

　　秋夜卧疾 

　　西风瑟瑟到芙蓉寒入琼楼十二重极浦云烟连朔雁满城砧杵间踈钟宫中思妇歌秋扇塞上征人望夕烽何事文园正消渇金盘空有露华浓 

　　腊月立春感懐次梁南皋韵三首 

　　岁晩春阳开淑景海濵林薄振暄风朱门杂沓笙歌里皂帽逍遥水石中南国暖回莺易至北河氷结鹢难通沈香亭上花应发谁奏清平入汉宫 
　　粤城歌吹晓纷纷隠几萧条实饱闻生菜又从年里见彩花曽向御前分有情北鴈随迟日无赖西郊自宻云最羙梁鸿诗律好五噫何事怅离羣 
　　萱草凌寒先自生皋禽掠暖复交鸣百年未满祇湏醉万事逄新殊可惊楚地雪霜当岭尽粤台云物到春明登临一啸人间世犹有沧浪堪濯缨 

　　逰泰泉席上与陈京兆天游邓宪副沃泉分韵得丈字 

　　一尊何处可论文买得青山近白云野色不随秋气改松涛长共磵声闻翦茅渐作花三径种稻频来鹤数羣吟眺不知仙客去满林萝月白纷纷 

　　登泰泉山椒和天游峰字韵二首 

　　万仞烟霞一短笻緑蒲黄菊尽仙踪安期海上空遗舄崔相庵前祇断峰道在沧洲应易得笑縁尘世每难逄何时更定云岑约幞被同聴野寺钟 
　　瑶空飞翠可扶笻仙侣凌秋觅异踪樵径风清闻落木海门霞起混髙峰蠏泉瀹茗吟邉酌虹涧寻花醉里逄翻笑十年尘土梦马蹄空趂景阳钟 

　　南园吊古用梨字韵 

　　南园秋草蔚萋萋来谒新祠路不迷五岭烽烟曽跃马百年忠愤但闻鸡逄崖往事西风冷蹈海名髙北斗齐却恨天津明月夜杜鹃啼血上棠梨 

　　次韵答周八崖宪长见懐 

　　六月芙蓉开绛英粤池遥带楚湘清山中麋鹿堪吾友地上麒麟羡尔行玉殿翠云懐北极石林红日卧前荣瑶华忽慰音尘隔南浦悠悠梦斾旌 

　　春日田园杂兴次郑大尹韵 

　　农圃归来荷圣朝暖风迟日出迢遥青黄夹路携児看花竹成畦课仆浇牛帯寒鸦过别浦叶随流水聚平桥年来自觉踈慵甚无柰流莺早见招 
　　黄犊悠悠不用鞭緑杨袅袅未舒绵即看喜气通邱壑已有和风到海天陌上闘歌人似月花间吹笛酒如泉年来种秫开三径不为青山有杜鹃 

　　暮春效白沙 

　　烟树苍苍黄鸟飞草堂春晚故人稀北风巻雪马犹去西水漫天船未归性拙乆■〈扌弃〉元鬓改家贫长恐素心违雨余天阔芳蹊暖无数红香点褐衣 

　　春兴和邓沃泉韵 

　　春回盘谷瘴烟消干吕青云近斗杓丹鳯有书传此日白驹何事永今朝粤山采药穿云倦珠海寻僧泛月遥招得草堂猿鹤伴碧桃花里醉仙瓢 

　　咏灯花次余仲栗韵 

　　天涯芳草翠连空惟有灯花相对红金栗光芒如向月银釭开谢肯随风赤城霞起明牕里太乙星移绛帐中忽忆炬莲随佩马十年恩宠向谁浓 

　　送李稚大广右视学 

　　吹剑当年歌昔逰十年尘梦对三洲湘山似戟马前出楚水如丝天际流监禄岂知终化俗伏波何用更封侯离弦莫奏清商曲梧叶萧萧已报秋 

　　九月与内姻兄弟登龙冈答梁应民二首 

　　龙冈亭榭倚岧嶤采采黄花不惮遥陟岵看云移白日长松髙■〈艹鸟〉入丹霄风回古寺千山叶野阔寒江万里潮曝背有懐还北望可堪关塞正萧萧 
　　江湖独卧逄人少风日重阳登兴賖碧海波光依帽落白云山色抱檐斜松萝正尔堪杯酒蓬鬓何曽媿菊花帝圃仙台休更问笑看天地有烟霞 

　　南江巻为冯侍御子仁题 

　　南江之水向南流谪仙结庐栖上游真源混混自天地巨浪轰轰连斗牛鸣皋元鹤月当夜入馔白鱼风报秋浩歌放浪渺然去为尔芦间寻钓舟 

　　灵洲晓发 

　　妙髙台前郁水流寳地祇林何太幽雨晴山向镜中出潮长舟从天上游鹏风忽送扶光晓蜃月犹含珠海秋一尊取醉挂帆去渺渺沧波飞白鸥 

　　峡山寻铁壁泉源燕挹泉亭次王十竹韵二首 

　　云构初成风籁清翠寒当户接流声禺阳鳯竹自秋色赵叟鱼台空月明铁壁长年锵玉佩沧江终日驻霓旌酒阑更觅飞来迹直上蓬山絶顶行 
　　萧寺重过亭榭新十年烟艇实蔵身有情峡鸟催沽酒无赖江花笑问津极北云烟看欲近天南氷雪坐疑真尊前却忆乗骢使彩笔题诗合有神 

　　飞来寺右林莾中寻达磨石小憇戏作一转语 

　　凌空飞锡结嶙峋薝卜香中草自春鸟渡云移今此世鸿冥天阔我何人羲娥断送千年梦龙象终成一聚尘便合拈花发微笑沧波无语月华新 

　　舟次韶州奉懐黎韶山用赠行韵 

　　对酒聨舟忽异乡曲江回望粤山长九成台上箫韶逺二相楼前草木香春殿独揺苍水佩秋风偏洒碧荷裳徘徊家国情何限云白天清自一方 

　　秋日燕鳯来亭呈同逰符陈二使君 

　　危亭开燕逼秋穹五马同逰一马騘岐路即看千里近劝酬真觉四愁空楚山北向青如簇肄水南来曲似虹笑指九成台上鳯来仪应在碧梧中 

　　杨厯岩醉后咏月 

　　明牧招携上翠微金尊倾罢玉蟾飞桂枝似向淮岩出纨扇疑从汉苑归泽国鱼龙踈作雨江干鸥鹭乆忘机广寒共是曽逰客莫唱开元旧羽衣 

　　过岭瞻望张丞相祠（九龄） 

　　蹇蹇宗臣起海涯荆州南去为谁家鼓鼙城里青骡逺鹰隼风前紫燕斜掲日声华垂宇宙格天英采在云霞十年旧路生秋草长忆寒梅绕树花 

　　登吴山驿楼晓望 

　　楼外缁尘望不昏榣山髙峙彩云屯潮声近欲兼溟渤树色遥应接蓟门桑柘影踈嗟亢旱芰荷衣薄藉朝暾凭髙倚剑歌回首家在天南烟水村 

　　立春日东墅探梅简刘东溪中丞 

　　招携东墅探寒梅冷蕋踈枝尚未开绣豸金貂频促席吴歌楚舞肯停杯东皇已正苍龙驭灵女虚传赤鳯来风籁箫箫归路晩采芳何处是春台 

　　宫僚燕集次许松皋冡宰韵四首（己亥仲冬十二日） 

　　玉河皜皜树苍苍歌管催春入燕觞四海簪缨趋圣主万年圭鬯属元良风云灿烂铜扉里日月光华玉殿傍留滞周南通籍晩只将麟趾咏姫昌 
　　桂宫兰殿倚穹苍绮席凌寒緑满觞银牓自今晖日月金台从古重贤良鸾镳合沓瀛洲里鳯吹飘飖太液傍既醉不愁归路暝上台光彩属文昌 
　　宫槐院栁竞寒苍仙侣开筵荐羽觞周诵师资曽作圣桓荣稽古亦称良榣山睇视西山外南斗追趋北斗傍自笑冥鸿随羽翼即从诒燕颂隆昌 

　　前星炯炯天苍苍髙云斐亹明霞觞鸿逵岂谓羽仪少鹤禁正湏筹策良燕京馆阁玉霄上魏阙衣冠珠斗傍阳春忽奏郢中调万岁飞龙应寿昌 

　　重午谩兴 

　　萧艾青青烟雨中锦嚢谁与奏熏风骖驔骏骑来燕市迢逓翔鹍仰汉宫竹叶谩随人意緑榴花孤倚客窓红去年此日衡门下笑采菖蒲碧涧东 

　　冬至早过承天门时同行者赵校书罗赞善唐司諌闵中允谢司直 

　　去年济水逄长至今日蓬山得并逰西苑未闻归大内南郊何处礼圆丘葭传淑气三千界鼎现丹光十二楼最是昔曽趋走地朝阳依旧殿东头 

　　○七言排律 

　　曲江晓发赠别符颕江太守 

　　曲江流水混晴霞岭树阴阴背郭斜八月扬舲趋鹤禁十年垂钓向鸥沙旷筵挥麈欢无极明牧连驺兴未涯锦寺剧谈支遁躅帽亭遥指邵平瓜隋珠几见传仙掖韶石重来驻使槎忧世旧愁怜杜甫阜民新调恊虞华芙蓉国里三千首烟雨楼前十万家杯酒论文更何地春风应在紫薇花 

　　庚子三月八日奉命充经筵讲官有感赋十二韵 

　　春风环佩集羣仙回首瀛洲二十年院栁緑垂鸾驾外宫花红入鳯池邉晓承纶綍开经幄夕佩兰英拱御筵青琐赤墀聊复尔璇题珍馆故依然三阶瑞气纒黄道六籍荣光出翠川祖武直从髙帝始人文真羡孝皇前翩跹鹓鹭趋清漏缥缈麒麟扬紫烟芸阁秘书频驻辇羽陵遗策自忘筌座临北斗沾尧酒（永乐中讲读官燕赉同尚书）帘卷南薫恊舜弦（天顺中延诸学士于便殿命中官抚琴）长乐赐来霞锦艶上林擎出露桃鲜赓歌此日光华旦下拜何时咫尺天遥望帝城珠树里金华凉月夜姢姢 

　　恭谒孝陵侧望懿文墓（七言律） 

　　紫金积翠镇重泉绛节扬灵护九元五色云车龙渺渺万行珠树鹤翩翩鼎湖风雨秦淮水缑岭烟霞句曲天玉玺一从归冀北鬰葱佳气自年年 

　　玉亭侍家慈宴坐述懐 

　　玉亭幽胜颇宜人喜奉潘舆眺望频龙阙日髙吴苑曙鳯台花发蒋陵春巢林乌鸟声偏乐入馔鲥鱼味更新犹自倚楼清梦里南溟天阔有垂纶 

　　泰泉集巻八 

　　●钦定四库全书 

　　泰泉集巻九 

　　（明）黄佐 撰 

　　○五言絶句 

　　子夜四时歌八首 

　　采桑南陌去共欢桑下嬉归来理机素成匹待何时 
　　黄鸟双双飞园林春意早欢爱绯桃花侬爱菤葹草 
　　团团合欢扇揺动生薫风展转罗帏里时复障颜容 
　　乗凉登水榭见那采莲船石阙映芙蓉含悲谁复怜 
　　猛风吹梧树玉露坠金井蹋歌人不闻明月照双影 
　　门前霜枫树洒泪积成许蛛网罥黄蘖腹中苦思汝 
　　白雪满庭户朱火耀牕牖清歌侑兰觞郎笑擥侬手 
　　枯林噪寒雀开门欢正来炭炉火未冷思心欲成灰 

　　送刘符卿使楚 

　　扬舲向荆楚渺渺烟波涛河桥挥手后酒醒明月髙 

　　梁子席上赏葵 

　　萧飒天南鬓覊留冀北身凭将向阳意一为问花神 

　　风雨与张景川酌 

　　风雨送深秋千山木叶流黄花犹是艶知为故人留 

　　禾雀 

　　两三啁哳雀飞飞自容与天地无网罗郊原熟禾黍 

　　玄堂八景为罗大参题 

　　大岗发灵源緑潭何迤■〈辶里〉松涛翻翠寒秀色亘千里（緑潭灵源） 
　　烟树横一抹微茫混天色林踈见夜灯点点讶奎壁（上涌烟村） 
　　丹桂孤巍巍移根自蟾穴空翠从风来万古香不灭（丹桂山香） 
　　天衢在丹霄紫峒相与通常有五色云飞绕蓬莱宫（紫峒天衢） 
　　商歌闻饮牛长夜嗟未旦东冈忽揺白织乌动层汉（东岗晓日） 
　　寒潮拥西岸渔艇互相呼答歌不知夜皓月生菰蒲（西岸夜渔） 
　　徙倚村头望翠竹干云霄欲截鳯凰管凭谁叶虞韶（村头翠竹） 
　　冈背何所有厯厯青松树飒飒悲风来恍恍神灵雨（冈背青松） 

　　题居竹轩 

　　清阴满牕户幽人澹无语翠影交龙蛇白日惊风雨 

　　题寒江小景 

　　大地阳初复寒江雪独深古崖空老树渔艇忽挐音 

　　寄易司训体干 

　　北鴈飞南天蒹葭霜月圆美人千里隔深夜一灯悬 

　　题倭扇画鼠 

　　喜遇秦丞相悲逄汉大夫不知当磔日犹记太仓无 

　　月出 

　　月出群犬嘷月入群犬静幽人耿不眠翛然发孤咏 

　　苦热 

　　月淡万籁寂更寒百蛩语道人据槁梧挥扇自驱暑 

　　游南华次章朴庵韵漫作禅语 

　　南能无伎俩妙境还谁履拈花裂虚空莫问如何是 

　　双井梧桐小景 

　　鳯鸟久不至鲁叟悲道穷谁从双井上手自种梧桐 

　　题画鸠 

　　大地龙正蛰江山望禾黍枝间闻女声苍林自风雨 

　　题画练鹊 

　　蓬蒿恣浼啄羽翼何翘翘何如舍之去玉立当云霄 

　　○六言絶句 

　　春日逰郑氏庄 

　　寒日园林载酒暖风帘幙啼莺髙阁一回欹枕小楼何处吹笙 

　　渔父词 

　　迟日桃花浦上轻风杨桞矶邉鼓枻一声欵乃中流遥见湘烟 

　　春雨燕坐偶成 

　　帘前膏雨阑珊竹外鸣鸠往还隐几只销香篆蔷薇开遍东山 

　　潞河晓发 

　　楼前淼淼潮平陌上萧萧马鸣孤月徘徊芳渚五云缭绕神京 

　　文渊阁登望（嘉靖乙酉0 

　　八柱高擎逺汉四檐长纳明霞渺渺碧山云树重重紫禁烟花 

　　○七言絶句 

　　凯歌词十首 

　　圣驾南廵江水清凯旋惟恐露威灵虎贲夜散常山阵龙气朝纒细桞营 
　　从官鹄立侍牙樯中贵蝉聨进玉觞百万貔貅齐喝采载歌常武贺君王 
　　氛祲全销玉剑寒鲸鲵京观筑如山风生虎帐刁斗静日照龙江旌斾闲 
　　孝陵松栢贴青霄鳯辇龙旗久寂寥百岁遗黎应感叹神孙英武似先朝 
　　瓜步寒潮两■〈土覇〉通居民今得醉春风红楼夜夜歌琼树月堕河飜乐未终 
　　不杀天声本帝心大江魑魅暗山林夏廷合铸神奸鼎九牧遥闻已贡金 
　　锦鞯白马出新河簇队吴娃善凯歌谱得升平新乐府内家休按旧云和 
　　诸畨鞮寄大侏■〈亻离〉重译于今圣得知已有茅封及邉帅更将天姓赐胡儿 
　　郊圻草木沾天泽淮海鱼龙识圣颜闻道赓歌临相第唐虞今复在人间 
　　翠华询俗及阎闾长有祥光散九衢后夜五云最深处众星髙护北辰居 

　　宫怨 

　　上阳宫殿倚云霞天外时闻度翠华鱼钥重重锁窓户夜来春雨到梨花 

　　征妇 

　　织愁长倩锦为文楼上花枝伴夕熏夜半朔鸿呼梦起一天凉月沁香云 

　　咏四皓 

　　歌残鸿鹄汉宫秋四老曾随鹤驾游采采琼芝谢车马不知罗网是留侯 

　　旅夜 

　　沉水烟消腻烛黄踈帷浮动月苍苍栖鸦不避霜风恶绕树数声秋夜长 

　　送卢仁三首 

　　河水东流无尽期分携休唱莫愁词丈夫磊落要自许兰室桂梁非所知 
　　金风剪剪不成霜八骏行春及万方君去秦淮询盛事满郊鱼鸟带恩光 
　　当年曽自大江回映水芙蓉秋正开今日逄秋送归客感时思旧不堪裁 


　　懐罗浮四首别黄用仪 

　　旅食燕台两变星图南长拟蹑鹏翎无端夜雨惊心事梦断罗浮未了青 
　　水帘洞口草生云大石楼前花扑人唐世轩辕今我是罗浮那有别家春 
　　伏波铜柱埋南纪郭隗金台落北州看取长空没孤鸟白云多处是罗浮 
　　罗浮秋色与天髙约略明朝买去舠万丈飞云携手上共君眠石聴松涛 

　　闻鴈二首 

　　云邉久觉音书静江上徒闻舟楫归嘹唳数声和梦破凉蟾当户故辉辉 
　　潇湘水碧莓苔青白鴈掠云时一声踈灯古壁照蓬鬓江湖心事秋冥冥 

　　题山水小景 

　　九衢尘土袭簮缨拟向乾坤借草亭恍惚罗浮画中见乱松深处数峰青 

　　秋霁 

　　万壑长风吹日来百年幽抱与云开倚阑舒啸一翘首何处亭亭郭隗台 

　　春日有懐家山二首 

　　花雨漫山杜宇愁午牕归梦遶松楸入帘芳草应相笑为报王孙已倦游 
　　语燕交飞舞蝶狂杏花零落桞丝长天涯此日堪凄断寒食郊原麦饭香 

　　道中寓意二首 

　　燕赵相望一箭飞东风吹老故山薇江南万里烟波阔不似垂鞭信马归 
　　鳯楼十二丽烟花尽日凝妆望翠华开遍露桃多少恨银环今夜落谁家 

　　厓山懐古六首 

　　北风吹浪作龙楼疑是乾坤正气浮闻说当年杨太后间关挥泪渡中流 
　　宋室逄厓事可知燕台犹梦整天欹黄冠不到江南路长使遗民叹黍离 
　　云掩西湖王气销厓山回首紫宸朝露松似浥朝衣泪不逐青梧日夜凋 
　　两厓形胜自天开夺港犹思巻土来千古海陵遗恨在云涛回望重堪哀 
　　哀歌何处问荒亭野烧随风讶陨星表暴尚遗徐礼部断厓无语向人青 
　　南闽不废祥兴朔西蜀仍闻艺祖孙会与英雄消积恨直从龙鳯定中原 

　　嘉会楼二首 

　　嘉会楼前谁主宾老树挟风鸣向人坐槎仙客不可见江水滔滔劳问津 
　　江沙白白枫叶红鳜鱼拨剌波揺空相逄渔父不相识醉舞藤蓑明月中 

　　访白沙宅四首 

　　堂前双栢走苍虬苔自侵阶鹤自谋怪底诗翁贫到骨野风萧瑟蔗塘秋 
　　百年闻道属斯人碧玉中藏太古春今我登楼望江水青山红树四无邻 
　　独上髙楼开八窓浮云飞尽月澄江人间亦有虬髯客投老扶南自一邦 
　　鹤骨峥嵘画辐开执鞭何计起泉台翰林棨戟依然在曽见先生马首来 

　　梦中登故山作 

　　清泉緑树抱山斜万顷云天一畆家尽日掩闗来自去白云蒸雨湿松花 

　　题黄鹤楼画二首 

　　黄鹤高飞览九州岛楚江至今空此楼登楼浩歌一懐古江木萧萧无那愁 
　　楚城斜日照洲渚飞飞鸿鴈鸣相将楼头客子笑无语北梦南云尔许长 

　　题便面小景次韵赠文征仲 

　　萧萧松径无尘埃白云满地幽鸟来周南留滞未归去旧日履綦空緑苔 

　　舟中漫兴五首 

　　璧月团团玉镜台（台在胥江）照人懐抱霎时开无情最是芦包水不共西南一路来 
　　胥江儿女多浣纱道傍闻有莫愁家莫愁荡桨向何处杨桞萧萧啼暮鸦 
　　宋朝栈道接烟霄（宋时自五羊至清逺有栈道）今日荒蹊没断桥花洞蛮歌喧逻口竹房僧梵落山腰 
　　横石矶邉秋水生浈阳峡上鶗鴂鸣船头客子不能睡对月长歌到五更 
　　河汉盈盈夜遽央淡日落山流云凉卷帘黙坐看流水风送一畨松桂香 

　　寿孙九峰尚书二首 

　　高咏琅函阅海筹中台元不异丹邱年年六月蒲麟酒长对来禽安石榴 
　　锦席湘帘白日长玉杯称寿未渠央调弦正奏缁衣曲无限南风入座凉 

　　戏赠杨中允二首 

　　海珠江头披緑蓑春风秋雨共渔歌而今钓艇横江浦鳣鲔年来奈尔何 
　　梅花未发菜花香坐到东风日渐长买菜供餐无那少寻梅沽酒只消狂 

　　采莲歌五首 

　　灵洲郁水粤王都五层飞楼天下无江上行人莫回首木绵花开啼鹧鸪 
　　江北江南机杼多谁家儿女不停梭笑渠不似蜘蛛巧能向虚空织网罗 
　　清逺峡连黄木湾采莲来往不为难青山亦有飞来日何事萧郎未见还 
　　隔花相见两徘徊荡桨低头笑不来双栖白鹭忽惊起遥见浮萍一道开 
　　芭蕉叶巻久无舒江口月明多鲤鱼要得鲤鱼寄消息鲤鱼长在石岩居 

　　寄钱太守索竹 

　　采药归来即掩闗故人相馈一开颜已调滫髓供皤发更觅琅玕护碧山 

　　汤文明惠并头葵花二株口占十絶 

　　缥蒂同心葵十寻日华浮动朶云深江湖为尔懐霄汉三月长安正緑阴 
　　玉立亭亭见睟容鳯池相并集夔龙丹心只在彤云里休道蓬山几万重 
　　薫风未报清和月淑气齐开并蒂花丹鳯彩鸾天上路一时飞动似山家 
　　五夜彤庭绛节齐火城如昼散乌栖十年不到芙蓉阙坐对双红听曙鸡 
　　翠蕤红脸自相依不似桃花触处飞已共云霞分锦色更烦雨露濯仙衣 
　　春风秋月几离忧谁似倾心结并头织女机丝何处所长年辛苦会牵牛 
　　此花不省人间有喜自文明宅上来怪底濳龙惊起舞夜来风雨动池台 
　　覆雨飜云见汝难晓来依旧立雕阑举头并向长安日谁识芳心一寸丹 
　　炎风时节集芳筵同干骈花忆赏莲今日葵花更堪赏暮春犹是艳阳天 
　　独乐名园洛水濵种葵长得殿余春如今桞絮方零落遥想南山尚有人 

　　沙洲草堂四首为欧氏题 

　　海上结庐花满洲春回沙际緑幽幽鸬鹚鸂■〈勑鸟〉日来往伴尔看花移小舟 
　　风帘氷簟对烟汀浦口潮回日射星手种琅玕今长大江村无数翠云屏 
　　鲈鳜初肥风满林海天寥廓絶拏音一声老鹤掠舟去月出沙明蒲稗深 
　　朔风潇潇沙欲飞翠鳬黄犊寒相依古梅一夕倚檐发吾爱吾庐春已归 

　　雨中得吕氏读诗记答李三洲四首 

　　山雨潇潇花蘃红巻帷呼酒倩谁同骖鸾一去传消息多在青罗碧玉中 
　　谁传吕氏诗三百苦忆云间陆士龙（同年陆举之所刻）自别青冥今白发镜湖何处见芙蓉 
　　白云飞处忆苍梧梦入槐亭片月孤今日帛书纔咫尺杏花春雨卧江湖 
　　游丝千尺绊行尘黄鸟嘤嘤似劝人尊酒当年同李白融融风日洛桥春 

　　仰云堂二首为林上舎志复 

　　小小茅斋傍樾开壶山流影入书台翠涛揺动清风起疑是云庄逸老来 
　　霞明屏石晓荧荧树引山光翠满城却忆过庭何处所支頥翘首白云生 

　　泰泉集巻九 

　　●钦定四库全书 

　　泰泉集巻十 

　　（明）黄佐 撰 

　　○集句 

　　秋懐集句四首 

　　伤禽恶弦惊愁人知夜长展转不能寐秋风发微凉羙人游不还容好结中肠爱至望苦深何况隔两乡愿飞安得翼欲济川无梁丛鴈鸣云霄渥露沾我裳佳期怅何许仰见明月光 
　　仰见明月光星河曙耿耿迢迢牵牛星荡荡空中景织女处其东复与云路永无情尚有归令人发深省何以慰我愁挥杯劝孤影 
　　挥杯劝孤影孤影中自恻浊酒且自陶为君长叹息青苔依空墙芳尘凝瑶席感叹何时平含情弄柔瑟遗响飞青天青天何歴歴云霞收夕霏回风吹四壁君懐良不开氷玉徒贞白 
　　氷玉徒贞白江湖逈且深秋菊有佳色寒蝉无余音感物忧不歇隔我浮与沉人生有离合孰为劳寸心濯足万里流长啸髙山岑大哉乾坤内视古犹视今 

　　集杜句题彩鳯云龙巻送方公子行 

　　君不见陇山萧索秋云高山巅朱鳯鸣嗷嗷侧身长顾求其曹万古云霄一羽毛君不见潇湘洞庭虚映空中有云气从飞龙天地黯惨忽异色万斛之舟行若风英雄有时亦如此揽环结佩相终始鳯臆龙鬐未易识青眼高歌望吾子 

　　草堂别友人集杜句 

　　倚江柟树草堂前忽漫相逢是别筵纵酒欲谋良夜醉将诗不必万人传朝廷衮职谁能补乡里衣冠不乏贤此别应湏各弩力浊醪粗饭任吾年 

　　南雄返棹集陶句二首 

　　行行循归路靡靡秋已夕遥遥望白云露凄暄风息一形似有制万化相寻绎江山岂不险自古叹行役息驾归闲居梅桞夹门植曲肱岂伤冲披褐欣自得时还读我书弱子戏我侧提壶接宾侣抗言谈在昔林园无俗情云鹤有竒翼孰敢慕甘肥素襟不可易 
　　形迹滞江山僶俛四十年天地长不没聊且凭化迁荣华诚足贵于我若浮烟即日弃其官守拙归园田白日掩荆扉药石有余闲啸傲东轩下徘徊邱垄闲青松夹路生纷纷飞鸟还人道毎如兹此行谁使然世俗久相欺任真无所先何必升华嵩一盻周九天 

　　桂林雨中望诸葛亭有感集杜句 

　　云水长和岛屿青江中风浪雨冥冥霜凋碧树作锦树色过棕亭入草亭诸葛大名垂宇宙元戎小队出郊垧卧龙跃马俱黄土极目秋天虚翠屏 

　　草堂夜坐有懐梁南皋用韵集杜二首 

　　琴瑟几杖柴门幽请公一来开我愁夜如何其初促膝岁云暮矣増离忧飘零已是沧浪客用壮翻同麋鹿游走觅南邻爱酒伴江花未尽会江楼 
　　东流之外西日微羲和迭送将安归江中淘河吓飞燕天上浮云如白衣即事非今亦非古暂时相赏莫相违因知贫病人湏弃独立苍茫自咏诗 

　　秋日集杜句寄山阴周给事 

　　万里风烟接素秋杖藜徐歩立芳洲自知白髪非春事更有澄江消客愁念我能书数字至悲君已是十年流更为后会知何地湏向山阴上小舟 

　　草堂招汤处士民悦饮集杜句 

　　君不见鞴上鹰万里寒江只一日焉能作堂上燕可怜处处巢居室丈夫垂名动万年会是排风有毛质天意冲寒欲放梅江上徒逢袁绍杯酒阑击剑蛟龙吼山根鳣鲔随云雷男儿生无所成头皓白我能拔尔抑塞磊落之竒才速宜相就饮一斗丝管啁啾空翠来如何不饮令心哀 

　　东流江水篇（有引） 

　　至日承伦邓二侍御召饮陪戴孟光廵按不赴是日也献酬歌乐盛丽动人夜坐有懐李三洲以李子与兹席也集杜成此盖感今念昔以见会合之难云尔 
　　东流江水西飞燕只愿无事长相见咫尺应须论万里可惜刻漏随更箭忆献三赋蓬莱宫声价歘然来向东喜得与子长夜语意匠惨淡经营中年年至日长为客口脂面药随恩泽此时与子空归来鸿飞冥冥日月白孤城西北起髙楼伐木丁丁山更幽青鞋布袜从此始长歌短咏还相酬钟鼎山林各天性后来况接才华盛青眼高歌望吾子苍苔浊酒林中静冬至阳生春又来亦知穷愁安在哉江上被花恼不彻安得徤歩移逺梅梅花欲开不自觉细推物理湏行乐玉垒浮云变古今瑶台侍臣已冥寞君不见周南太史公凡今谁是出羣雄词源倒流三峡水胡为见覊虞罗中君不见西蜀杜陵老多才依旧成潦倒且尽清尊恋物华不知明月为谁好高视乾坤又可愁尊前还有锦纒头緑云清切歌声上多暇日陪骢马游紫衣将炙绯衣走饔人受鱼校人手忆昨邀欢乐更无此曲祇应天上有箫鼔哀吟感鬼神回风飒飒吹沙尘合欢却咲千年事白水青山空复春 

　　集杜句赠右溪伦子 

　　晩来幽独恐伤神相送柴门月色新卜筑应同蒋诩径名家莫出杜陵人侍臣缓歩归青琐鸣玉朝来散紫宸南极一星朝北斗勿云江汉有垂纶 

　　又赠青萝王子与伦子同行 

　　渡头翠桞艳明眉僊侣同舟晩更移锺鼎山林各天性风流儒雅亦吾师独当省署开文苑会送夔龙集鳯池离别不堪无限意呼儿觅纸一题诗 

　　伦子席上赏菊观戏 

　　多暇日陪騘马游尊前还有锦纒头残花烂熳开何益妙舞逶迤夜未休遂有冯夷来击鼔焉知李广不封侯合欢却咲千年事许坐曾轩数散愁 

　　与李子同赋观奕 

　　清簟踈帘看奕碁百年世事不胜悲惟将迟暮供多病不及前贤更勿疑庾信罗含俱有宅李陵苏武是吾师名垂万古知何用独立苍茫自咏诗 

　　出郭课野老为园 

　　野老墙低还是家为园湏学邵平瓜已知出郭少尘事且尽清樽恋物华江上小堂巢翡翠山楼粉堞隐悲笳不嫌野外无供给来岁还湏满眼花 

　　泰泉集巻十
