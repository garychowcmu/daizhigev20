申忠愍诗集 明 申佳允


钦定四库全书 

　　集部六 

　　申忠愍诗集 

　　别集类五 

　　明 

　　提要 

　　臣等谨案申忠愍诗集六巻明申佳允撰佳允字孔嘉永年人崇祯辛未进士官至太仆寺丞甲申殉流冦之难国朝赐谥忠愍佳允为杞县知县时死守孤城卒击破流冦扫地王其经济有足称者官考功时以举劾公正忤温体仁至于降谪及官寺丞方出巡牧场而李自成围京师势可避匿或劝之弗入佳允流涕曰固知京师必不守然我君在焉安危共之何所逃避卒以甲申三月十二日﨑岖还京十九日死于国难其气节亦震耀千古是集为其子涵光所编涵光有家传称其于诗好称李梦阳何景明今观所作与何李颇不相似大抵直抒胸臆如其为人但体格尚未成就且不免浸淫明末纎仄之习然凛然刚正之气足使后人起敬不敢复以诗格绳之言以人重乌可没也旧本首载孟津王铎序不着年月核其所述葢作于崇祯初佳允官杞县时后人重刻此集仍録以冠首然铎何如人乃操笔弁冕佳允诗今特削之俾无为佳允辱焉 

　　乾隆四十六年四月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　申忠愍诗集巻一 

　　（明）申佳允 撰 

　　○五言古诗 

　　见圣堂感赋 

　　少读封人编惓焉怀远托今者至于斯封人不可作风物尚依稀衣冠半零落顾兹太古民浑浑而噩噩河北緑林秋前年恣焚掠登莱倒干戈曹濮惊风鹤余亦抱关者夜深催击柝灾害复相仍彼苍一何虐安得封人起呼天叩求莫欃枪两地清禾黍三秋获道路无聋瞶春风何寥廓一帘案牍闲万户弦歌约天下惟有道人心自木铎 

　　黄粱祠 

　　巨鹿树殷腥黄河碧涛死蛇豕偪荒林鱼龙积断垝缥渺丛台月春风照鼋水邯郸孤堞悬黄粱埜祠峙马影竞夕阳鸟声沸■〈山畏〉■〈山畾〉午移炊火新秋合烟光紫醉醒蕉鹿场眞幻莺花市天地划然回荣枯率尔驶裋褐狎风尘甆枕认原委稽首叩仙人吾师注梦史 

　　王祁连先生书荐相士 

　　有客楚中来叩门投双鲤为谁寄书邮云是王夫子夫子令邯郸四野歌乐只风尘髫穉中期予天下士发祥扁敝庐母节扬闾里感此覆载恩而敢忘没齿鳬飞入长安天涯真尺咫今春解组归扼腕遭谗毁梦魂楚山遥捧读胡不喜大业勖千秋低眉欲愧死叮咛寄书人相士莫踰此惭予骨气酸握手怜相视贫更苦赠贻无计充行李东郭一相招浊酒淡于水尺素悬斋头如坐春风里 

　　赠建德徐君显 

　　有客清源来萧寺倾谈吐翩翩文献家季叔徐工部工部莅荆州司李迁广武手不持一钱儿卒诧清苦布素屏绮罗脱粟絶羞脯志不在饱温面目存酸腐性复好施予不但无所取入啬出偏奢萧然一贫寠典舆佐饔餐卖襦赈鳏姥任满升冷曹厂署清源浒清源何繁华工部视如土亦如广武时闭眼却阿堵貌癯弱不胜那复见华膴贪世获兹人是谓今而古北斗仰高风忽于犹子覩了无膏粱容落落一叔父不敢欵酒肴况乎给资斧犹子岂为竒孤髙世德谱飘然上平阳倾盖情如缕赠以玉壶冰工部应无怒 

　　清狱 

　　下车泣囚心千载生生意顾兹缧绁场惨烈魂为悸旱魃煽炎威能无寃气积斋沐虔以清涤扫周为视爰筑好生房庻广犴狴嗣入狱疫自除生子吴为字善气满悭囊慈航渡法地虐吏何为者竞以杀为媚 

　　训子 

　　顾尔髻未垂诗书急讨论人禽此其界得失为之根勿骄贵而气勿纵放而言清贫念尔祖忠厚乃吾门十寒则一暴舎亡则操存宁拙勿为巧过朴不厌浑斯语置座右奉为金石尊 

　　忧旱 

　　河伯怒未已旱魃骄益炽山川何涤涤千里几赤地仰瞻云汉忧能无监门泪竭兹斋祷心勅罢屠酤肆愆尤省厥躬精白感天意一雨霡霂生再雨优渥遂大有卜今年小民戴灵赐声欢动千雷忧隠中如刺人曰旱之终予谓涝伊始旱涝巧循环相因复相视亢阳满则除阴霖芽且孳寄语河上翁莫以泄沓戏 

　　赈饥 

　　羣盗猬河北长堤啮阳侯顾兹孑遗黎能无惕惕忧捧檄煑粥糜晨起验斛区伛偻积厂市匍匐饱菑畴寒风何淅淅野杵亦叟叟呕心输粒籽屈指数麦秋缓征白骨起减租菜色瘳耘兹一寸田何必万石麰抚字苏蔀隐陋彼移粟谋 

　　南雍七子诗 

　　天涯宦迹左迁多每诵斯言殊増浩叹南雍岂其地耶何迁人猬集也良友如云蔚焉剑合亦一时之异也作七子诗 

　　姚都谏思孝 

　　淮南春翠蔼幽谷何窈窕文章焕国华风雅矜清妙花砖拂瑞烟梧掖红庭燎摇笔扫欃枪请剑撼苍峤错落风雷泣震荡山鬼啸敌气骄秋尘神龙轶险突环玦循无端瑚琏重清庙南国有佳人北极遥瞻眺 

　　李侍御谟 

　　天上仙人谪三吴起凤翥趋庭冨缥缃谱县蜚清誉骢豸惊郊甸绣斧侮贵倨萧萧仗马鸣菶菶朝阳曙园桃寄行謡盘涧矢寤语文史閟髙斋公侯尔逸豫 

　　王给諌之晋 

　　氤氲积河雒荡宕水弥弥髙慧追前喆秀挺产灵姿三辅汉循良梧垣振风规抗笔摇青霄折槛鸣赤墀劲骨激髙倡素气敛冲夷焚香而隐几悠悠证退思羡门子何人仰止是吾 

　　师张检讨居 

　　上谷郁英蔚灏气涵渊穆峭石逼嶙峋孤烟浮大陆冠笏玉阶升簪珥金瓯卜红药雾霏霏瑶草风谡谡霄汉翔凤鸾霜雨凌鸿鹜倚徙钟簴间苍莽崧衡矗 

　　金选部郎丽兼 

　　大雅推前辈领袖羣宷先翩翩皇华节蹀■〈爕〉春明间山川何硕俨湖水亦凝然清辉澄金镜氷雪静炎天遁思林泉驾省眼借名贤时事值纷纭砥砺徒自怜矫矫烟霄客猗欤簮绂仙猿鹤久相狎芝草若为延顾兹秣陵选秋风速锦鞯 

　　刘仪部士琏 

　　汤汤辽水阔之子扬清芬骏骨黄金重天衢浩鸿文飘然眇华要肝肠澹雪雯胸揽梁园秀笔空蓟塞尘抱志在静远世味何氤氲素心夙相照梦寐若为羣 

　　自序 

　　凄凄风雨夕俯仰更谁论束带趋承明惕惕戒晨昏爰览山川胜春晴照白门荡然天地在庻几吾道存睥睨浮云意啸歌金石文慷慨随所如形骸若为珍此行殊寥廓玉汝以渊源 

　　赠姬太仆太仆旧滕令也滕陷太仆死之赠今官子琨为户部郎乞诗赠焉 

　　天荒尘日霾谷撼沙风谡寒戍吹悲笳严城拂迅镞羣甝积埜丛万狸窜厓渎妖虹繁炎颷兵焰毒龟麓紏桓鸟兽讧刀戟烟云缩三日黯琴鳬孤军惨髅髑楼橹横危埤韔弓悬磬婺嚼龈喷雪寒渍血溅霜肃紫电气阴森青史星光昱强哉昔常山岿然今太仆 

　　申忠愍诗集巻一 

　　●钦定四库全书 

　　申忠愍诗集巻二 

　　（明）申佳允 撰 

　　○七言古诗 

　　冉子祠 

　　烟火寥寥瓜井村秋风落日伯牛坟岿然老树碑阴矗岚影波光拂垄云仰止斯人名不腐科悬德行书悬谱平原宾客气如虹沙草榛芜何处土半世车尘厯落中九京赢得郓侯封一抔伏腊惊樵牧灵雨春滋卉木秾传浴温泉事恍忽石青篆碧探残碣闻风兴起古今情何问衣冠何问骨 

　　杨椒山先生祠 

　　十载公交车过上谷成仁祠下霜风肃拜像拟招忠愍魂拂碑欲食分宜肉父子阁老焰薫天满朝那复羞奴颜十罪五奸鸣仗马诛凶一疏日星悬天地昏霾神鬼泣浩气丹心血化碧含笑龙逢地下游英灵缥缈直声奕吁嗟乎蜃市氷山顷刻形苹蘩俎豆千秋荣分宜当日心已死忠愍今日气犹生 

　　寄祝杨春台同年 

　　吾郡同年十七人惟君与我情更亲地分百里虽悬隔夣寐周旋笑语频一日君来谒太守留连萧寺三更酒约予共作清源游鸡黍相邀不置口长至纔过践素盟奚囊驴背到甘陵欵扉倒屣欢迎入下榻挑灯意气横畅饮髙歌几日夜忽闻兵逼遵阳下匆匆分袂整归鞭半扰离忧半恐怕冬尽都门报解围春光倐忽柳花飞小牕偶坐翻年谱二月知君诞降时不谓同年尔我独同年同月伊为熟只兹明媚仲春天廿九为予君廿六选箑题诗代举觞维祺首为祝髙堂兰芽蚤接琼林瑞棣蕚平分桂树香大物明年知唾手南宫奋发仍黄耉同飞愿得附青云予亦因之而不朽 

　　登刻凤楼怀李小有 

　　仙李当年寓此楼下楼倐忽已三秋每于碁罢闲登眺搔首浑如天际头刻凤主人曽到鲁邸逢小有话离苦重来楼上问何期日选十三月选五五月明朝恰十三计程三日至清源先期不见飞鸿信予怀渺渺默无言安得翩然蚤握手楼头十日留小有如云楼下订前盟一曲长歌百斗酒 

　　将进酒 

　　君不见健儿骑马捷追风纵横十万屯卢龙又不见渔阳将领燕姬妾骷髅半带豺狼血洺干还是太平春咲尔何为愁不辍寛解胃肠惟醉眠羞涩囊中探数钱且酌且歌且自舞醉来白眼欲问天髙阳徒曲秀才呼我共追陪秉烛熬长夜狂呼大呌声如雷百斗颓然复一斛星淡虫飞晨光开卧倒如泥醉欲死强起顾酒心不灰一日余生一日醉酩酊傲杀醒眼辈不必玉薤并罗浮浊者浇脐清沁肺一片月十里荷携壶处处醉颜酡那问人世有干戈 

　　太康令魏于野殉城烈烈吊以诗 

　　秋风猎猎葵丘道衰草枯林吹野烧令君踯躅女墙低烟火阴阴照寒峤黄沙惨淡太康城贼骑环围万堞平罗掘雀鼠红焔起令君血泪裂双睛戌楼霹雳天鬼怒睢阳平原君其伍青史白虹刀戟横千家髑髅泣酸雨沧桑易位陵谷翻精灵不死须眉尊忆君道左绨袍语短歌凄咽拟招魂 

　　申忠愍诗集巻二 

　　●钦定四库全书 

　　申忠愍诗集巻三 

　　（明）申佳允 撰 

　　○五言律诗 

　　夏日斋居 

　　斗室袅幽光炉薫百和香累书堪作枕支石可当床树色连云密蝉声带雨凉北牕髙卧久一梦晤羲皇 

　　怀李聪峦随宦新甫 

　　少年何大雅标格更多竒洒落羲之字风流白也诗旧狂看击筑新恨听歌骊无奈相思处空阶夜雨时 

　　其二 

　　谪仙天下士声价仰鸡林我质堪攻玉君情可断金风骚推酒圣山水识琴心怅望天涯隔啼痕洒素襟 

　　其三 

　　御李非朝夕相看眼自青秋风同宴鹿夜雨共囊萤乍别分云树余愁付醁■〈酉灵〉出门谁是侣白昼小斋扄 

　　其四 

　　临别河桥上扶桑日正暾披襟频握手岐袂欲消魂浊酒留征骑清风促去辕今宵何处宿曾否忆家园 

　　其五 

　　从宦游齐鲁云山望里开清光留宴席佳气照徂徕独我翻书帙同谁酌酒罍归期何日是把臂坐莓苔 

　　其六 

　　榆社纔分袂临淄聚客星昼长知课弟衙静忆趋庭夙好怜风月离愁恨水萍寒牕今冷落怅我倚疎棂 

　　其七 

　　一望云烟渺蛩声四壁秋有怀频问月无兴强登楼水隔三秋恨星分两地愁相思浑不寐欲泛剡溪舟 

　　其八 

　　飞鸿衔尺素秋杪是归程扫径迎霜色留杯醉月明牕虚看雁影院静听砧声好践庾楼月狂歌整旧盟 

　　元宵风雪独酌（次宋仍白韵） 

　　暮云含月影灯映雪楼明梅冻寒香散帘疎冷气生烟花迷火市笙鼔乱春城半榻偎炉坐陶然酌巨觥 

　　哭郑蕙圃八首 

　　怜君方壮歳一病果难支仁者何无寿天乎讵有知共欣初展骥岂料遽骑箕言笑依然在凄风搅梦思 

　　其二 

　　白玉楼为记翩然去不辞六旬应念父七岁忍抛儿黄巻生前事青衫死后遗幽明从此隔渺渺竟安之 

　　其三 

　　功名同颉颃意气许千秋愧我贫如洗怜君病不瘳歌残流水调影散碧云楼吾党今寥落交情何处投 

　　其四 

　　百年俱幻影修短问谁逃吾社无牛耳君家失凤毛雄心三十折苦志半生劳知已频挥泪宁堪续楚骚 

　　其五 

　　共恨哲人逝千秋事业虚萧踈空院竹冷落满床书梦断池塘草魂依广柳车黄昏风雨夜独坐几欷歔 

　　其六 

　　天上庚星暗修文夺隽才荆花欣共茂蕙草恨先摧剑掩流虹色珠埋长夜台临风歌薤露瑟瑟助余哀 

　　其七 

　　谶应龙蛇梦年来失郑玄遗琴悲响絶剰笔羡如椽易箦应怜尔抚膺叩彼天图书收入箧不上孝廉船 

　　其八 

　　三年纔际泰一旦又遭屯长恨遗妻妾孔怀頼弟昆有铭聊纪迹无赋可招魂不信英雄泪灵衾试验痕 

　　登卢见白新楼 

　　忽讶朱楼起凌空气象殊藻香分璧水树色傍城隅剑合长虹灿灯悬片月孤临风惭作赋叨醉步兵厨 

　　其二 

　　空斋不耐寂乗兴数登楼问月敲棊夜翻书下榻秋烟光四野合云树一天浮吟眺浑忘去凭栏豁醉眸 

　　且隐斋 

　　不必山林卧空斋白日幽苔溟晴亦雨云冷夏疑秋香篆沉金鸭湘帘下玉钩此中多隐意抱膝思悠悠 

　　除夕 

　　长安烽火炽愁问岁华新正是勤王日谁为破贼人乍惊离乱地回忆太平身愿得春音捷安居不厌贫 

　　除书 

　　除书六月下束带促星轺凭我夸强项逄人自折腰纷纭惊积牍奔走溷卑寮仙令俱虚语几人王子乔 

　　之任 

　　问渡大河口离舟即下车登楼城树逈扫榻梦思賖暂乞趋迎假闲排朔望衙予怀忽渺渺滏水天之涯 

　　雍丘道中 

　　望望雍丘驿村鸡报午余逺林衔塔影细雨落肩舆瘦骨风尘倦吟眸眺览舒平芜敷野緑山叟荷春锄 

　　赠别陈子 

　　悠悠滏水梦落落剡溪舟竹乱连床雨灯悬一榻秋奚囊诗草黯客舎墨香浮前路谁知已天涯破阮愁 

　　赠郭子 

　　下榻留征骑烧灯共客吟万金烽火信一夜故园心韵骨风尘老交情契阔深行行须郑重兵气满山岑 

　　其二 

　　策蹇成孤徃吟魂逐夜賖平生犹雪意消息此梅花贼起兵为路身闲客是家寒云迷去眼翘首葛山遐 

　　其三 

　　避乱疑无地清平尚有斯千军犹胜负一水即安危梅苑调孤鹤琴轩钞旧诗清縁应共享落落问何之 

　　其四 

　　为有探梅约飘然访戴船干戈行路满诗酒客心偏孤榻无尘牍寒衙欲雪天此宵须痛饮离思在前川 

　　过黎含中生祠 

　　山斗关西望文星照浚仪攀留依众母瞻拜仰吾师两地弦歌绩千秋德政碑春风霏化雨酾酒使君祠 

　　夜泛 

　　苍茫浮一艇两岸受风徐拂袂尘颜澹悬帆客感踈星辉不似夜浪定稳于舆片月神孤徃蘧蘧梦觉余 

　　杞园晤秦圣俞 

　　逐逐风尘色聊偷一席闲联床删宦格伏枕话时艰旧好添愁鬓新闻冷笑颜脊梁须竖起百折耐间关 

　　感事 

　　借箸偏曹濮长城失太行黄榆飞潞泽王屋下邢襄骨悸闻风鹤魂腥逐刅铓大河千百里莫谓惜鞭长 

　　其二 

　　烽火连辉济横尸覆野蒿金钱明主诏斨斧大军劳精悍矜三捷纵横问六韬彤弓方郑重敌忾自同袍 

　　其三 

　　洪流天堑折防渡胜防城楼橹寒涛断旗帆落日横此中大泽险到处野狐鸣莫但愁河北三湘亦弄兵 

　　其四 

　　羽檄夷梁震兵荒患剥肤饱腾催市骏匍匐问蠲租战捷功方上仳离骨已枯将军驰露布愿附监门图 

　　吊刘烈妇 

　　卫国有烈女髙风俗可维形骸委土木巾帼傲须眉氷雪霏烟树松筠覆野碑三年官媿我为补栢舟诗 

　　甲戌二月九日 

　　春明千里雪回首五云深眞幻当年梦推敲此夜心弹冠悲徃遇击筑欲长吟荏苒俄三载牢骚思不禁 

　　赠别冯作霖 

　　宦情惊夜雨蹇影度春阴侍立怜僮意兴居慰客心剑分虹自合雪满玉为林明月今何夕髙吟拂素琴 

　　李映碧给谏谪归 

　　落落江烟白翛然孤眺余浮云凌短筑春色隐华裾焚草乾坤在脂车风雨疎首搔天际碧湖海祝虚徐 

　　其二 

　　醉酌春明酒髙雯漫逺潮挂帆江国邈弹剑野云遥骯■〈骨塟〉千秋戅峥嵘一叶骄氤氲霏雨露环佩接仙韶 

　　怀归 

　　秋澹寒烟合浮云碣石宫乾坤惟伏枕身世此惊弓山雪霏轻霰藤萝霭碧虹聪明山不逺青翠落空蒙 

　　其二 

　　紫葛参差秀临风欲蹑从林峦乡思切霜雪宦心慵芳草随双屐疎烟傍短笻百年春事老幸我未龙钟 

　　其三 

　　滏水午桥曲遨游即锦江鸥盟依雪棹渔酤泛春缸仕迹惭氷镜乡心傲碧幢入林甘自矢漫隐学南淙 

　　其四 

　　一线清漳水弥弥泛逺陂江湖原汗漫菰藻任葳蕤霜老伊人在春深季女饥采芝南涧下从此慰期頥 

　　其五 

　　十里芙蓉国城闉香气霏楼心浮翠杳潭影下清晖世路俱流水秋风一钓矶疎狂原具癖能与素心违 

　　其六 

　　烟树中丞墓南园十亩居醉余浇野竹睡起摘畦蔬佃仆驱犁犊儿童慰笋舆春城风雨事搔首问村墟 

　　其七 

　　蒹葭天际碧归梦瞩平芜秋墅开莼渚烟堤集埜鳬茅茨谙素业风月恕狂夫不信沙洲逺云空雁北呼 

　　其八 

　　未熟邯郸梦黄粱祠在西水村烟杵隔野火岭云低车马山灵笑莺花客思迷仙人不可见咫尺是丹梯 

　　其九 

　　逐逐尘颜老萧森木石斋论文惟白社归计只青鞋澹宕烟簔月参差玉树阶掩关秋雨静如水夙心谐 

　　其十 

　　锄茅结草屋逶逦滏阳隈树树岚光合村村寒日开雨声凌野塔月气射丛台非市非山际横襟一举杯 

　　其十一 

　　寺忆读书处清钟识慧因闲僧皈贝叶薄宦媿霜筠水木通禅理人天有静春洒然尘刼外印合宰官身 

　　其十二 

　　望望南堤路春游霭岫云虹霓原剑合车笠倐星分不爽幽兰约重寻白鹭羣荻花沙水岸鸟语隔烟闻 

　　其十三 

　　黄沙村坞合层树数衡门灵雨浸畬径麦秋灌菉园烽烟客梦绕鸡黍古风存半隐双扉寂栖迟问主恩 

　　其十四 

　　愁鬓惊秋簟幽栖梦亦安辛勤唯采蕨报答此和丸烟雨从芒屩风华傍鹖冠京华髙马足客思浊漳干 

　　其十五 

　　羣盗纵横极愁来冷笑颜洺州关上月枌社梦中山天怒风霾恶云空木叶闲家园一夜泪隐几落澘澘 

　　其十六 

　　荒塜荆榛里溪桥细雨天浮名销白日流水托朱弦尘满横戈地云生落照边猿鸣空谷外慿吊亦跫然 

　　其十七 

　　城角髙楼起清辉眺碧寥凌风堪拂袖凭槛任横箫放浪浮鸥屿艰危悟鹿蕉旱蝗千里赤三径已萧条 

　　其十八 

　　青天蜀道险安步入南郊载酒谋逃市藏书着絶交马瘏凭蜡屐鸠拙认春巢白眼云霄上无材自苦匏 

　　其十九 

　　赵陵新战垒愁思在东皋野水消尘骑春烟醉浊醪素琴奄徃事髙枕属吾曹感慨官为累晨风拂鬓毛 

　　其二十 

　　非不春明恋其如风雨何孤烟归大麓晓日渡滹沱缥缈空声相鸿蒙发啸歌佛楼霄汉回醉眼碧嵯峨 

　　其二十一 

　　秣马晨征意心旌乱晓衙低回怜鹤影消息问藤花紫藓春前緑娄山雨后霞丰林千里梦渺渺落天涯 

　　其二十二 

　　岂敢嗟时事风尘已办装行藏余马骨岁月悸羊肠云满鳬鹥国沙髙薜荔墙升沉天莫问倚杖听沧浪 

　　其二十三 

　　刻凤楼头月芸晖续旧盟緑筠垂几席白酒坐柴荆离乱朋情合登临雁羽轻连床虚榻待乡国有嘤鸣 

　　其二十四 

　　草堂寻旧迹结构水南亭窃禄三年素谋生十亩青秋阑舂药臼竹院谱茶经携手同心侣京华怅落星 

　　其二十五 

　　蓬荜临寒井春栏忆共凭一行膺绂组十载隔晨兴罗雀堪题署冥鸿亦避缯春阴临大伾矫首欲飘凌 

　　其二十六 

　　支离愁病骨畿甸朔风柔此日多麟凤一官自马牛霞城青岱岳龙潴碧潭秋双眼乾坤外生涯在十洲 

　　其二十七 

　　盘礴髙雯上萧踈万树阴世情何按剑吾道合抽簮黄鸟春林语秋虫夜雨吟中怀聊自喻山水寤言深 

　　其二十八 

　　乱后修山墅新丰易水南邢州烽燧逼王屋树烟含故老存袍泽乡风是织蚕索居何落寞村市有丛谭 

　　其二十九 

　　篮舆菡蓞下春梦揽霞襜诗酒情原狎溪山兴不亷狂其从毕卓简则学陶潜岂必麒麟阁勲名乃合尖 

　　其三十 

　　桑干河水白无恙挂秋帆雪满髙人屧风吹隐士衫论交俱六吉阅世欲三缄苍莽恒阳树天风振石巉 

　　临淮道中（次李小有壁间韵） 

　　驱车巉石路日暮倦髙翰山郁衔青霭星微澹野澜敲诗灯熖逼拂剑旅魂安名胜乾坤在霜风木榻寒 

　　九日过滁冏卿洧盘先生招饮阳明先生祠 

　　东篱何处酒此日恰登山双屐涛烟湿孤笻柿叶斑逐臣天地阔胜会壑云闲学道他年事萧骚澹客颜 

　　木末亭观雨 

　　树杪悬空霭亭皋引杖藜江涵光淰淰日晕湿垂垂我辈人天合羣山烟雨宜僧闲扫落叶霞影散葳蕤 

　　鸡笼山晚眺 

　　落日陟髙原台城秋树存客劳湖影静佛古塔光尊山宕僧能睡竹深鸟不言空虚皈片石把臂欲探论 

　　水西门外泛舟 

　　载酒临寒渡春阴罨客厨翠微天阙树烟雨莫愁湖双鬓怜沙岸孤舟寄野鳬江云何黯澹欸乃若相娱 

　　雨花台 

　　梅冈春雨霁游屐满嶕峣烟柳矜三月风华澹六朝霏微禅径湿醒醉粉香销漳水南园绿相思客梦遥 

　　秦淮夜泛 

　　客梦寒村水春浮细雨天桃笙清吹落梅阁翠花悬灯影翻诗叶渔烟罨酒船相思芳树老纎月亦嫣然 

　　郑超宗孝亷同姚永言都谏招饮影园赋赠 

　　片艇匆匆渡深宵澹澹过道心兰社合星气影园多季女相怜语孤臣一晤歌清漳悬十亩仿汝问烟萝 

　　连白石前辈赠鹁鸽翁诗一章后学申子偶读而壮之次其韵 

　　莽莽寒烟矗苍茫关树深山青碑是史官墨埜存箴万乗批鳞气千春仗马心岁寒诗句在倚剑雪花侵 

　　即事 

　　世事今寥阔春风且客杯天髙云澹宕客静鸟徘徊海国烽烟剧西山翠色开悠悠薄宦意倚徙荡尘埃 

　　其二 

　　峥嵘双阙逈缥缈宦情微扫榻春深巷扶笻日掩扉江湖犹汗漫琴酒亦清徽徃事看炎雪浮云澹客衣 

　　其三 

　　名岂山公着疎狂曼倩同塞云怜失马鸟羽悟伤弓万事春烟外孤亭细雨中病看山逺近倚槛慰飘蓬 

　　其四 

　　赤羽孤城合黄尘野兽悲乾坤何觱栗风日自逶迤官冷禽鱼狎庭闲草树滋天涯悬客梦渺渺浊漳湄 

　　申忠愍诗集巻三 

　　●钦定四库全书 

　　申忠愍诗集巻四 

　　（明）申佳允 撰 

　　○七言律诗 

　　帝京乐（次韵） 

　　春明车马接清銮风雨谁歌载道难瑞日羣峯看拄笏浮云双阙问弹冠鹤厅藤树垂朱实鲸海虹桥散碧澜石磴竹庵鱼鸟阔相将嘉会证檀栾 

　　家园乐 

　　吟魂日逐滏河濵击钵呼瓢待主人白社生涯悬十亩青鞋消息属三春藤萝启事江湖邈风月怜才雨雪新矫首午桥烟树外醉醒双眼卧苔茵 

　　春兴（和韵） 

　　霰气寒花处处飘春城烟水湿青条觱声细柳墙阴落帘影新丰酒市遥日静双扉虚鸟雀宵深清簟冷霜绡树低缥缈孤云矗芜草茸茸踏午桥 

　　其二 

　　冉冉晴烟碣石尘声繁箫鼔溅花春剑摇赤羽星寒渡月蚀黄霾断野榛炊火湮零山墅阔毳庐迤逦塞云屯寒衙索米凌凄月芳树村醪傍葛巾 

　　其三 

　　雪苑铜驼问淼茫丹楼粉堞击沙棠烟深王屋山山白秋惨陈桥树树黄万事沧桑云窈窕孤城灯火月苍凉并州花鸟吟魂媚冷雨青磷泣野篁 

　　其四 

　　榆关如线碧天流紫塞黄崖鐡篴秋白日渔阳山戍黒霜花岛屿阵云稠孤帆影断呼庚癸一派星熹照髑髅掩袂长歌双鬓老丝丝泪雨湿箜篌 

　　其五 

　　依然百雉险巃嵸一夜酸风射埜丛巨鹿孤营沙碛外滹沱古渡夕阳中健儿奔駾扬骁马诸将逍遥挂角弓重忆昔年村社酒麦秋无恙雨蒙蒙 

　　其六 

　　汉水樊城遍鼓鞞大堤花艳晓烟迷九江钲鼓凌天险万国梯航问野湄开府登坛悬鹊印朝廷推毂拥龙旗秣陵笙管秦淮渡欸乃魂摇畵角吹 

　　其七 

　　阊阖霜回紫气寒女墙髙砦雾漫漫天悬埤堄卢沟月山逼巑岏易水滩羽檄横驰连朔漠铙歌飞捷沸长安明光赓和阳春曲气合双龙倚剑看 

　　其八 

　　春明愁绪倚青柯细雨孤尊此啸歌人事物华余汗马朔云边月悟烟萝浮丘山畔悬丹灶菡蓞池台挂碧簔矫首看天天逺近吟髭如雪夜来多 

　　季夏仝李郁林卢省潜卢静虚刘建侯郊外泛舟归饮贾襄一书舎 

　　乗兴飘摇一叶舟阆仙许我过斋头青毡趺坐翻书帙白眼斜看醉酒瓯树隐蝉声方噪暑风生羽扇忽惊秋归来不尽登临意何日联翩续壮逰 

　　寓清河闻警 

　　甘陵一夜客心惊闻报中州近苦兵共道圣明方应运如何盗贼敢横行千军满地骷髅血百里连天鼙鼔声肉食寻常矜胜算问谁今日请长缨 

　　余侍御随车雨 

　　骢马南行豸绣香如焚天气忽生凉随车喜洒平原雨驱魃惊回御史霜灵贶有权何杲日麦秋无恙即甘棠商霖遍慰瞻霓处岂独流膏在滏阳 

　　元宵风雨寄懐小有（次贾襄一韵） 

　　冷落春城澹似秋萧萧良夜阻狂游风吹灯火云何黯雨乱笙歌月亦愁独坐有怀烧烛尽相思无梦到床头应知白也偎红翠醉倚朱栏十二楼 

　　其二 

　　阴阴火树满天秋风雨谁堪秉烛游笑我孤吟偏不韵怜君独醉更多愁三生意气何青眼一夜相思几白头愿得来春灯市里长安同上酒家楼 

　　闻捷 

　　公交车落魄壮心残捧檄魂惊拂眼看数载自怜三刖足十年谁料一弹冠征袍雪满痕犹湿匣剑光摇色尚寒莫向春风夸蹀■〈爕〉机声断续忆熊丸 

　　随驾步祷天坛恭纪 

　　文华斋宿帝咨深南望郊坛玉趾临祗为万民祈润泽敬将六事问桑林星驰鹭序清光霭云覆龙旗夏木阴趋侍天颜看尺五乍惊茅贱厕华簮 

　　过大廷尉张浒东先生故居 

　　勲庸那复怅夷陵春敞龙门喜乍登官以素盟知世胄事从父老问中丞恒山犹借甘棠荫浚水应腾桂玉称回首午桥开府墅松楸似此郁葱曾 

　　其二 

　　文章牛耳斗山名振起中原白雪声钟鼎器从炉冶出纶扉春向药笼生箕裘世衍青缃业杖履风髙白社情莫道樵渔忘魏阙阴阴桃李自峥嵘 

　　其三 

　　春满滹沱忆使君名垂竹帛浄烟氛燕关不改旌旄色麟阁犹惊颇牧勲正色拂衣何矫矫低颜献媚任纷纷哲人虽逝芳声在不是虚传諌猎文 

　　其四 

　　十年南北渺双鱼浚水新除六月书蔽芾棠阴留召泽缤纷玉树拂潘舆两河声着鸣珂巷四壁诗留退食居公子风期殊落落懒于官舎曵长裾 

　　渡河阅兵 

　　春风百里大河清酾酒临流欲洗兵帆影低垂迷野渡浪花髙溅射霓旌登舟气夺萑苻魄鸣镝音连欸乃声青野尘恬烟火寂桑麻踏遍话阴晴 

　　壬申元旦 

　　十年落魄老燕京蹀■〈爕〉春风荷圣明一命滥膺花县宰两河羞振铎音鸣椒盘初荐歌尧寿斗柄星回咏夏正愿得浚郊为乐土桑麻无恙緑林平 

　　元宵夜酌 

　　箫鼓花城处处声衙斋命酒牍尘清踏歌断续屏音乱烛熖参差火树明香入诗脾梅问约寒侵韵骨雪寻盟春风淡宕弦笙沸卧理闲舒乐只情 

　　课农 

　　霏微晓色促星车踏遍春畦到日斜负郭四郊俱种榖河阳一县即栽花犬声断续知邨坞帘影髙低辨酒家父老共商南亩约公余重喜话桑麻 

　　读王肃敏公集 

　　灼灼声华北斗县青缃大业照遗编中原才子先何李鲁国文衡并蜀燕采振木天惊凤翥名髙梧掖媿寒蝉如今海内知司马一剑龙精有世传 

　　壬申初度 

　　崧髙惟岳媿生申狗马微辰又值春萤火十年孤子泪风尘初度宰官身衣冠客集称觞满玳瑁筵开戏彩新去岁草堂今日宴泥金声到滏阳濵 

　　同熊辉玉蘓石公渡河感赋 

　　檄传东海又横戈浩浩洪流感慨多我軰为情原似水此心不共有如河悬旌一扫欃枪气击剑争闻欸乃歌无恙布帆春色老扁舟酾酒问重过 

　　赠别驾王仁之 

　　藜光照映极星髙白社青山醉浊醪滹水盈盈悬剑履浚郊孑孑媿旌旄骚坛久竖中原帜寳气常涵别驾刀何李沦亡春雪黯乾坤同调属吾曹 

　　炼城口阅工 

　　水来天上险黄河牛马风烟日日过雁落长堤寒杵动鸿飞中泽夕阳多荆隆一夜桃花发练苑三秋瓠子歌收得安澜碑勒绩禹功楼上望仙舸 

　　课士 

　　落落文星璧水清中原牛耳怅寒盟草玄乍厂谈经席问字偏含下榻情剑合虹霓成五色赋裁珠玉动连城春林载酒听黄鸟遮莫嘤嘤唤友声 

　　偶怀 

　　秋风一棹浚城湾斗大孤村此抱关病却风尘聊浊酒倦登斋阁即青山麦秋无恙花封寂诗社多縁韵事闲渺渺予怀天际阔藕花十里梦中还 

　　赠熊辉玉广文 

　　南州髙士久驰声载酒玄亭韵骨清虹气一天龙剑合祥光百里德星明文章君岂青毡老肝胆吾将白水盟落莫相看交道古纷纷轻薄自人情 

　　喜雨 

　　长堤夏木拂轻阴舆梦悠然洒素襟逺近山光含蜺影参差树色隐蝉吟千箱共话逢年约五斗应知退食心喜雨亭成翻罢酒河流极目怅秋霪 

　　闻广文贾襄一被劾 

　　弹章何事到寒毡归路萧萧侠骨坚道巳将穷文未丧世皆欲杀我犹怜青山白社囊新草赤水丹炉谱大还荒芜故园松菊老一犂春雨汶阳田 

　　赠别徐纮亭 

　　一榻尘封退食轩何来徐孺下陈蕃不辞剡水三冬棹岂但平原十日尊风月有縁分主客菊松无恙讯田园苍茫云树天涯别雪满髙衙有寤言 

　　咏汝南先祖姑太宜人 

　　月旦髙悬画荻堂神从地下欲相将婺星久照宜人传皎日长垂太史章有子能存千载祀此身不死百年康于公驷马临祠宇彤管香留鬰秀芳 

　　杨海来报最 

　　圣主旁求耳目臣三年课最报枫宸都亭早办豺狼疏琐闼行清辇毂尘两邑歌声出畏垒九重勅命下征轮于今虚却山公席指日云霄问要津 

　　讯王仁之病 

　　灯花彩胜满舂城髙卧如何一榻清白社苦吟怜大瘦丹炉新熟问长生虹流剑气大边合蚌产珠胎掌上明好踏星桥扶杖起箫弦队里杂吹笙 

　　黎伯雍报最 

　　才子专符捧御除循良今上雒阳书三城花绣潘安宅万树棠甘召伯闾丹凤诏来云作锦双鳬舄下雨随车长安近日虚铨席翘首新纶出帝居 

　　留别刘熈隆 

　　夷梁剑气满寒林一叶浮沉碧水深客泪滛滛惊夜雨予怀渺渺怅蛩吟十年伯仲朱弦奏千里芝兰白雪音荡漾波光催去棹相思夜夜滏阳浔 

　　赠别卢邻虚 

　　春风夜夜步兵厨宦思乡愁两地俱下榻十年怜刻凤挥琴一室愧飞鳬梁园白雪虹光合浚野朱旄剑气殊回首午桥天际碧青山何日赋莼鲈 

　　赠别卢省潜 

　　寒衙月霁客星悬握手重期下榻缘萤火十年风雨夜渔邨一棹孝廉船烧灯醉拂青萍剑撃筑髙吟白雪篇魂逐笋舆飞梦绕相思遮莫滏阳川 

　　松棚侍宴 

　　曈曈晓日霭晴晖松幙茏葱傍紫薇丹阙趋跄歌湛露御筵错落肃天威春浮庖脍琅玕合香沁壶觞沆瀣晞稽首凤楼回鹤署联翩一路瑞烟归 

　　秋夜燕集 

　　苔痕树影鹿床凉氷雪相怜万感忘暑逼疎藤云濯濯雨回寒篴月苍苍半歌半啸新诗侠非谑非骚旧酒狂宦海天涯青眼合春华偏艳栁渔乡 

　　端午日凤楼侍宴 

　　袅袅薫风霭建章衮龙髙倚凤楼墙旌旗披拂霏霞烂鸳鹭联翩剑佩光角黍宴排天正午琼浆杯满席生香一声天语千官坐响彻云霄瑞鸟翔 

　　赠李聪峦 

　　赤羽朱旗映翠銮风尘落魄旅情难云霄敢负山涛鉴霜雪休弹贡禹冠髙馆疎灯悬夜雨春沟红叶拂晴澜青湘片玉千秋合桂树怀人慰瘦栾 

　　其二 

　　孝廉船泊藕华滨醉眼横看捧檄人五色虹霓龙剑气十年风雨建章春浮云碣石金茎瑞池草寒塘玉树新落落中原吾辈在花砖睥睨绿莎茵 

　　赠李台臣 

　　关塞笳声动角弓春愁摇落旅烟中绨袍缱绻燕门月彩笔纵横汉苑风春雨一灯寒夜碧浮云双阙夕阳红千秋莫负蒲轮意曵履传家属巨公 

　　其二 

　　烽火遥惊塞上行那堪握手问浮名闭门拟着潜夫论载酒相怜白也情家衍缥缃传素谱诗连春雪是难兄龙精一剑虹光合宫草霏微御水平 

　　归兴 

　　岚气氤氲水一涯苍茫落日树烟斜午桥歴歴红亭树秋渚阴阴白藕花卜夜呼瓢邻舎酒停云试屐埜人家相将二仲谭风月何必青云问碧纱 

　　宿普惠禅舎张太史如盘来晤 

　　羣峰乱石踏青霜骀宕秦淮水一方南国烟花容我辈东篱风雨过重阳寺衔野树窥青霭杯落藤花问旧狂寒夜霜钟惊旅梦乾坤漠漠塞云荒 

　　雪霁登谢公墩 

　　苍茫俯眺冶城横洒酒凌虚醉晓晴梁寺烟斜林影澹钟山瑞霭雪花明风流点缀围碁事凭吊霏微蜡屐情缥缈谪仙诗句老荒台古树自峥嵘 

　　灵谷寺 

　　春湿青苔媚客襦斜回十里野云迂珠皈佛塔悬衣舄绣抹春岚点画图苔径长松烟不断石街双屐响相呼禅宫香傍梅花墅绛雪披纷簇野酤 

　　赠别李非熊侍御 

　　姑射山人退食余紫微十载昼翻书玉皇凭几浮香篆金殿开轩曵绣裾万里风烟西粤外九天雨露北辰居翩翩骢马秋声迅明月相思客梦蘧 

　　遣怀（次王锡周韵） 

　　抱影萧萧昼掩关竹窓松几墨花寒双龙气掩青萍剑五岳光凌紫箨冠眞幻禅锋惺后恱赢输奕局静中看烧灯倚徙悬髙榻细雨霏微鹤梦残 

　　其二 

　　春明久已赋怀归南国秋山澹客衣游戏一官聊寄托栖迟三径任依违花慵白日呼僮睡草郁青轩看鹤飞明月相思梨树白渔竿冷落滏阳矶 

　　其三 

　　雨声滴沥马声嘶野水青烟听唱骊春树冷魂云淰淰月明客梦草萋萋溪堂鸥隐寒暄习山寺鸡鸣信宿题长揖梅花浇酒别读书枌社一青藜 

　　游清凉寺登江山一览亭 

　　树杪风髙四望山青回幽径竹闲闲春浮烟雨霏微合日拥江湖指顾间丝管纷纷吹客袂香林寂寂倚禅关千秋罗绮胭脂井消尽莺花载酒还 

　　壬午九日口占 

　　去年今日到滁州太仆先生折柬留丰乐亭前苍树直阳明祠上晓霜稠烟云天纵双眸入风日山容二客游荻港未荒三径在黄花一笑故园秋 

　　白下再归倦焉卧病郡公枉顾衡门率尔赋谢 

　　苍烟漂落野云浮湖海扁舟汗漫游悬榻秋吟惭卧隐褰帷春色破穷愁星辉赤羽虹光合剑拂朱霞紫气收才子暂随仙守佩青缃奕叶有金瓯 

　　其二 

　　瑞霭滹沱雨霁余藤萝三径枉髙车风流太守恩光剧潦倒狂生礼法疎十里莲花窥制锦孤城秋色映翻书干旄孑孑林烟直肯踏溪桥访钓鱼 

　　其三 

　　剑影凌霄一啸歌寒芒岂逐世消磨名悬双阙朱轓重赋制连城白雪多恒岳岧嶤惊草木海天浩渺壮烟波醉余击石婆娑舞白眼风尘问若何 

　　其四 

　　黄金为佩玉为人明月清光照水濆晴日看山迎爽气春风载酒草玄文随车瑞叆千林雨遍地花浓万树蕡罗爵门深躭伏枕朱弦袅袅日相闻 

　　壬午除夕 

　　万骑云奔匝野尘寒埤觱栗倍酸辛不知今夕为何夕恰喜明春尚有春画角风声吹寂寂戌楼灯影黯磷磷青徐不在榆关外寄语筹兵借箸人 

　　人日 

　　墙阴寂寂荡春澌茗椀绳床伏枕宜冻壁霏微梅树绽拂天歴落雪花垂今年相忆风烟老到处遥惊角鼓移烽火但能边外逺东山好办草堂资 

　　早朝 

　　三年此日又鹓班回首鲈鱼亦汗颜瑞霭北辰仍雨露秋深南国自间关边横烟燧今方剧宦拙风尘敢拟闲羸马敝袍凌曙色萧萧客思瞩西山 

　　清明 

　　去年寒食雨花台冉冉春明又客杯南北天涯萍水合阴晴风日柳烟开髙斋罗雀双扉静塞上鸣笳万骑回慿槛清吟天莫莫行藏飘泊野云催 

　　初度 

　　蚤朝鸡唱曙钟寒双阙浮云傍鹖冠时逼暮春犹雨雪人逢初度又长安头颅渐老行藏拙面目堪憎岁月阑戏彩袛悬游子梦青青滏水问檀栾 

　　怀夷陵夫子 

　　盍簮秋合媿鱼鱼孤影萧萧断续初吾道一时挥麈夜春风十载草玄闾纫兰香满悬明月萍梗霜殷忆埜渠俯首舂陵江树碧笈书缥缈欲踌躇 

　　赠张通政重光 

　　霏微雪径掩莓苔绿野烟花照紫杯皎月双枝今玉树春风八座大银台赢输奕局青山老醒醉禅锋白社开泉石依然蓬岛在蒲轮天上问盐梅 

　　重阳前五日买菊数本招苏进士张中翰张户部小饮 

　　溟蒙烟雨自清娱木榻苍然客梦孤人我是非云栩栩古今消息月瞿瞿他乡声气杯无恙此日寒暄菊与俱秋耐逶迤春树老相思滏水问莼鲈 

　　上范质公先生（次方孩未先生韵） 

　　玉尺金绳喆匠能岿然吾道照渊凝风髙奋击江河楫天霁孤悬日月灯吏部文章垂斗极老成风节峙冈陵东山勉为苍生起白社青鞵又岂应 

　　其二 

　　南国苍烟澹隐林蒲轮光罨五云深星辰清切凌霄汉鱼鸟霏微问陆沉九庙有灵余硕果五湖无兴寄骚吟图书寂寞司空署秋静云涵如水心 

　　其三 

　　倚伏飞潜愿力能雝雝凤鸟九霄层孤臣折槛原无党众正弹冠頼有朋廊庙此时瞻北斗秦淮久已挂秋罾萧萧忧国霜花老莫向寒烟忆笠僧 

　　其四 

　　烽火西京鐡骑秋莼鲈何事赋三休云霄重曳尚书履烟雨能容钓客裘醒梦当年怜塞马勲华随地泛江鸥明光虚左盐梅席八座春风遍百州 

　　张进士父绍轩八十五初度 

　　雪泛滹沱白社开晴烟缥缈入寒梅壶天风月呼瓢度阆苑莺花击钵催黄髪丹炉悬五岳宫袍斑彩兆三台卜邻何日延髙榻竹墅松溪杖履陪 

　　癸未除夕（次韵） 

　　清漳客歳女墙风觱栗魂吹雪影中人又忽来天地暮时余今夕性情空闭门一榻初无恙读易残宵恰有功脉脉静香春事逼澹然菽水不言穷 

　　题瀛国太夫人寿册 

　　寳婺流晖灿晓烟笙箫吹彻艳阳天帝城佳气貂蝉里王母春风玳瑁筵百歳含饴萱草旭九霄接羽凤毛翩渭阳世沐恩光渥国庆家祯奕叶延 

　　甲申元旦 

　　澄襟危坐认元正隐隐钟声入曙更烽火梦余天欲旦霰霜阴尽日为明千官袍笏春烟合一夜屠苏旅炊清滏水石桥残雪绽紫筠緑树忆峥嵘 

　　甲申二月二十三日问马垧野寓寳坻公署有感时令君曹公将内召 

　　山映崆峒带远晖晴楼沙树昔年非地经烽火寒烟乱鸟积斜阳塞草肥古梵疎钟声遶梦孤城细雨泪沾衣春风信宿神明宰又复搴惟傍紫薇 

　　三月十一日宿天宁寺 

　　妙香疎磬宕新烟花雨霏微一澹然餐素相人犹相马泪余忧国更忧天邨帘寒食悬千里竹院浮生悟小年鸟静孤云衔塔影青岚窈窕夕阳还 

　　申忠愍诗集巻四 

　　●钦定四库全书 

　　申忠愍诗集巻五 

　　（明）申佳允 撰 

　　○五言絶句 

　　秋江晚唱（用解大绅韵） 

　　江头欸乃声惊散寒云影渔竿挂夕阳月照芙蓉冷 

　　访友不遇 

　　廛市厌烦嚣偶来幽寂处水流半掩扉坐久却忘去 

　　秋日有怀 

　　秋水连天际鹜飞带晩霞景中人不见惆怅咏蒹葭 

　　其二 

　　室迩宁分水人遐似隔山苍苔余蔓草谁与叩柴关 

　　秋兴集古 

　　秋色正潇洒髙斋闻雁来我心渺无际随意坐莓苔 

　　其二 

　　明月髙秋逈徘徊祗自知凉风吹夜雨摇荡菊花期 

　　其三 

　　日暮秋风起遥闻横笛音凭髙何限意萧瑟动寒林 

　　其四 

　　升髙临四野秋色老梧桐索莫竟何事清川思不穷 

　　其五 

　　白露沾人袂秋风落日斜忧来谁共语烂醉是生涯 

　　其六 

　　野树苍烟断人闲月影清山空松子落淅沥度秋声 

　　其七 

　　寂寞书斋里萧萧送雁羣弹琴复长啸情发为知音 

　　其八 

　　天际秋云薄床前明月光无由一化羽回立白苍苍 

　　古意 

　　纤纎弄玉盆月挂垂杨树盆中影似郎几回捉不住 

　　其二 

　　郎去几时还抛奴情忒寡呪郎鹦鹉嗔频呌哥哥打 

　　题画 

　　独伴奚奴行为予拖竹杖云深游兴阑扶尔青山上 

　　其二 

　　兀坐不张琴仰看山色渺其中音自看尘世知者少 

　　生子回文 

　　明月映弧桑凤麟锺气香擎杯喜夜永熳烂启祯祥 

　　○六言絶句 

　　闺情 

　　门前緑柳飞絮帘外红桃落花寂寞不知因甚颦睂悄对牕纱 

　　昼寝（辛未都门） 

　　三春未了途债千里忽萦客心午榻一床蝶梦莲湾两部蛙吟 

　　其二 

　　马蹄周回曲巷客屐踏碎庭阴拂簟聊消暑气敲氷暂涤尘襟 

　　其三 

　　汲水呼奴煮茗下帘任我抛书莫愁迎宾倒屣百官薄暮斋居 

　　其四 

　　奔走以劳而倦栖迟惟静则清闲牕再寻午梦奚奴莫下棊声 

　　申忠愍诗集巻五 

　　●钦定四库全书 

　　申忠愍诗集巻六 

　　（明）申佳允 撰 

　　○七言絶句 

　　搏云吟（次李香岩韵） 

　　烧云烁火雪氷敲雾市烟楼撞海潮寒透玻瓈香透水凌虚丹阁紫雯招 

　　其二 

　　冶岚浓澹竹风闲万派红光迸火然惊眼怒涛声触树千层旭霭一晴川 

　　其三 

　　月影瞿瞿鹤影疎雨帘清閟浄名书虎狼喝夜蛟螭舞十丈酸风不怖余 

　　其四 

　　波纹苔绣艳髙春青枣黄芽混沌人笑破莲花踏秋雨白茅双屐紫阳巾 

　　其五 

　　琥珀光莹緑雪烹漱松嚼石咀霜英凌空缥缈羣岩静谱尽千春海岳程 

　　其六 

　　山阁髙严帯雨眠鹿踪鸥迹伴壶天茫茫大地炎云毒抱影萧疎玉麈寒 

　　其七 

　　风云法界电雷书俯仰苍渊碧玉除甲子火流晴雨速闲消静息验居诸 

　　其八 

　　惊虹灼灼碾车尘髙揖氤氲演谷神姑射逍遥风月主湖山介绍我为宾 

　　其九 

　　星辰歴歴电光微瑞雨缤纷艶雪霏絶顶昆仑天阙逈琪花阵阵緑云挥 

　　其十 

　　太乙玄根法海尘纵横龙虎位仙人个中认取眞开落水涸霜销万树新 

　　其十一 

　　摩天霹雳石尤风鱼静蛟潜澹碧空脉脉浄香焚柏叶五湖烟雨恰相容 

　　其十二 

　　红尘盘礴紫霄顚水印波痕月印天寳筏翩翩浮玉海篴声风逓鹭洲边 

　　黎城遇雨 

　　策蹇聊为汗漫游流光倐忽又惊秋萧萧黄叶蒙蒙雨惹起离人一叚愁 

　　独酌闻蛙 

　　风散浓云月色开柴扉半掩独衔杯休嫌幽士贪岑寂鼓吹城南逺送来 

　　寒食 

　　郭外风吹扑面沙如云红粉扇轻遮归忙只怕清明雨懒向堤头折杏花 

　　传胪日马上口占 

　　马逐香尘走帝邦雪霜十载破萤牕沙堤揽辔频回想敢竞看花泛曲江 

　　题卢邻虚别业 

　　东垧亭傍横塘水霞浸波痕影借莲载酒日来聊潄石凉阴偏趂片云天 

　　其二 

　　报道卢仝载茗来园丁解把小门开碁声敲得斜阳下溪寂林暝尚懒回 

　　其三 

　　刻凤主人山水癖林塘卜筑觧抛金寥寥莫笑山光逺幽絶单消水一浔 

　　其四 

　　螺舟只欲泛霞觞一镜盈盈望欲狂归去溪云飞入梦吟魂日遶藕花香 

　　元夜口占 

　　惊魂无夜不飞摇纔歇芦笳便管箫醉里凄然双泪下岂知今日有元宵 

　　寒食 

　　轻寒雨霁緑杨天士女春畦竞翠钿舆梦依稀山色在滏阳极目午桥烟 

　　黎含中招饮双■〈土答〉寺 

　　■〈土答〉影双悬夏木菲烧灯酌酒话斜晖风轻两袖香随马一路清尘傍舄飞 

　　观麦 

　　雨霁新晴湿野田花城十里麦秋天微官羞列循良传大有应书太史篇 

　　河上 

　　长堤野市入惊涛秋老蛟龙分外骄人逐波光轻似蚁那从一叶竹编桥 

　　其二 

　　秋涛声满夕阳舂野树苍茫瓠子宫极目平沙烟水断寥寥鸡犬识新丰 

　　水平感赋 

　　依然河上一舟横去月茫茫此月平回首风涛转眼定凭虚一任自然行 

　　于蕃侄备兵颕上过仪信宿 

　　丝纶新下五云间剑佩翩翩侍从班屐踏衙斋惊齿折铙歌吹送八公山 

　　懐卢邻虚 

　　南浦春深泛鹢舟烟光树色午桥头吟魂幻作清漳梦舄影双飞刻凤楼 

　　宿小宋 

　　一带河流抱浚城寒烟野杵古林平依稀渡蚁桥头月照破尘颜一榻清 

　　闻邹县大兄谪官 

　　风尘潦倒折腰难回首浮云问鹖冠梦入寒庐惊夜雨池塘诗思落河干 

　　哭贾襄一 

　　天上新成白玉楼人间忽失凤麟洲低徊翁句为翁恸萧瑟长途苜蓿秋（首二句襄一原诗） 

　　迁杞别仪封父老口占 

　　三载惭无赫赫名去时赢得士民情相思一夜并州梦月色秋声满故城 

　　元夕雨雪戏占 

　　自从年里看春后日盼元宵恣咲游到得试灯忙栉沐风吹雪片打帘钩 

　　其二 

　　元夕燃灯阴亦暖红裙谁耐坐深闺只因笙管吹心去新着春鞵不怕泥 

　　其三 

　　灯花影里如云乱笑语喁喁怕失羣冶兴未阑鸡早唱床头盼杀醉郎君 

　　其四 

　　烟火光残人渐少归家箫鼓梦中闻明朝收起新花钿只到清明始上坟 

　　游黄梁祠即景杂咏 

　　传来仙迹在仙祠惹得痴人望更痴一遇乔妆魔道士几回呆盼授青磁 

　　其二 

　　日日青驹不断尘却于此地说仙因遍看四壁题诗客半是当年学步人 

　　其三 

　　石像玲珑仰面看纷纷踏碎碧香龛摩来摩去浑无动毕竟卢生睡得酣 

　　其四 

　　行行古道问仙踪驴背駄来睡眼蒙莫道仙縁非易结仙乡今在睡乡中 

　　赠卢十二竹枝词十二首（次李小有韵） 

　　梅花破腊发琼枝乍转东风淡荡时天上恰开王母宴仙郎醉捧紫金巵 

　　其二 

　　金谷春光烂锦丝和风吹拂万年枝碧云名谪青云里玉液恩浓太液池 

　　其三 

　　花枝浓淡映青阳把酒轻浮琥珀光愿得年年春色懒红梅香递九霞觞 

　　其四 

　　轻烟晴日百年初五色玄芝产玉除学得长生丹已熟蓬莱何事觅仙书 

　　其五 

　　瑞云渺渺葛山巅柳软花柔艳雪天太白谪来尘世里阳春一曲吐青莲 

　　其六 

　　潇洒卢生意自如樽前今日问何吁想因素室传书后天半飞来素女无 

　　其七 

　　何姑曽共泛螺舟咫尺相思天际悠恨杀青鸾无处觅春风醉过岳阳楼 

　　其八 

　　云隔巫山十二峯玄霜独酌醉思浓莫愁应早归金屋织女何须七夕逢 

　　其九 

　　章台柳色应知改回首青青可奈何莫恨瑶台无尔伴云中好去觅仙娥 

　　其十 

　　西行怪道懒于云方朔原来为细君但得玄珠生老蚌何劳飞舄渡河汾 

　　其十一 

　　白玉仙童吹紫鸾飞来次第落洺干他年乱舞琼筵上赢得吴姬笑眼看 

　　其十二 

　　不献蟠桃唱竹枝愿君富寿更多儿明春再祝长安道同上红楼续旧词 

　　申忠愍诗集卷六
