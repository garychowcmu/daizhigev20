

　　钦定四库全书

　　集部五

　　梅花道人遗墨

　　别集类四

　　元

　　提要

　　（臣）等谨案梅花道人遗墨二卷元呉镇撰镇字仲圭自号梅花道人嘉兴人嘉兴志称其卒于明洪武中考镇自书墓碣称生于至元十七年庚辰卒于至正十四年甲午则未尝入明志为舛误又陈继儒梅花庵记称镇自题墓碣为梅花和尚之塔后杨琏真伽所至椎冡燔椁独镇之墓疑为僧塔遂舍去考杨琏真伽发宋陵在至元甲申乙酉之间元史与癸辛杂识所记并同是时镇方五六岁安有豫题墓碣之事此好事者因镇明于易数故神其说而未思岁月之颠舛继儒摭以为说亦踈谬也镇以画传初不以文章见重而抗懐孤往穷饿不移胸次既髙吐属自能拔俗旧无专集此本题曰遗墨乃其乡人钱棻捃拾题画之作荟稡成编其中如题竹诗阴凉生砚池叶叶秋可数东华客梦醒一片江南雨一篇考镇杜门髙隐终于魏塘足迹未至京师不应有东华客梦之句核以髙士竒江邨销夏録乃知为鲜于枢诗镇偶书之非其自作棻盖未之详审又镇画深自矜重不肯轻为人作后来假名求售赝迹颇多亦往往有庸俗画贾伪为题识如题画骷髅之沁园春词无论歴代画家从无画及骷髅之事即词中漏泄元阳爹娘搬贩至今未休诸句鄙俚荒谬亦决非镇之所为又如嘉禾八景之酒泉子词词既弇陋其序末乃称梅花道人镇顿首偶自作画为谁顿首耶即题竹佚句之我亦有亭深竹里也思归去听秋声亦字也字重叠而用镇亦不应昧于字义如此凡斯之类棻皆一例编载未免失于决择然伪本虽多真迹亦在披沙简金往往见寳要未可以糅杂之故一例废斥之矣

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●梅花道人遗墨原序

　　古髙隠之士若传记所载投渊洗耳疵俗激清类皆不得志于时或胸有所感奋然后托而逃焉以放于无何有之郷鸟入林鱼沉壑寜独天性然哉畏缯■〈矢敫〉之及也若乃不讳曲俗不治名髙淡然无闷而声光所溢千载犹馨此非得道者不能而吾邑吴仲圭先生真其人也先生生于元季感时稠浊隠居不仕生平躭精易理垂帘卖卜而孤介英特之气时溢为山水竹石流传今古争宝惜之即其书法题咏鹏搏狮骤咸奕奕有生趣出元季诸家之上方元之末抱才髙蹈放浪湖山者良不乏人然率多风流纵诞广延声誉之士如玉山清閟铁崖句曲诸君子诗酒留连征歌选胜片纸一出标榜互髙先生独匿影菰芦日与二三羽流衲子为羣所画残缣断楮惟自署梅花庵主不容他人着一字葢其至性孤骞终不肯傍人篱落若此及其垂殁也又复自题墓碣曰梅花和尚之塔论者谓杨髠之刼玉簮端研犹复流落人间而先生以僧塔独全虽其言未之深考然埋光铲影先生之意葢渊远矣华亭陈征君尝以先生比孟襄阳林和靖余意襄阳受右丞汲引见弃明主和靖修处士之节犹不却邦君交先生栖心尘表蔽名愚谷处晦学易闷闷无求所谓古之得道者非耶此殆君平伯鸾之伍二子恐非其匹也昔太史公传伯夷而曰我登箕山其上盖有许由冢云吾邑去胥峰不数里刘伯伦荷锸其下至今墓道莫可考先生藏骨梅花庵虽逼处尘市而橡林萧林仅隔一垣晴旦霜初钟铎相间诵读之暇时时登陇而凭吊焉缔此神交窃有厚幸亦何必陟箕山而问挂瓢遗迹哉先是万厯中安福谢公为邑宰先生马鬛几毁先中丞倡修复之已而结庵构亭则先相国有力焉余仰承先志褒采遗文虽所得仅数十纸然楚子玉之御三百乗必无败孙坚精骑三千足敌数万之羸苍玑尺璧自足不朽爰授之梓以成先相国中丞之志并不愧为先生比邻交想亦好古者所乐观也同里后学萧林钱棻题

　　●梅花道人本传

　　吴镇字仲圭性髙介善画山水竹石毎题诗其上时人号为三絶富室求之不得惟贫士则赠之使取直焉自号梅花道人尝自题其墓曰梅花和尚之塔国朝洪武中卒【仲圭殁于元至正中详载断碑志失考】髙学士巽志评其画如老将搴旗劲气峥嵘莫之能御人以为名言
　　论曰仲圭遗墨吴中人多宝惜之去今百余年其风流尚可想见遭元之乱深自晦匿托名方外意固有在乎又闻仲圭兄元璋尝从毘陵栁天骥讲天人性命之学而仲圭亦尝以易数设肆武川推人休咎言多警世岂亦严君平之流也耶

　　●钦定四库全书

　　梅花道人遗墨卷上

　　（元）吴镇 撰

　　○五言古诗

　　题画

　　我爱晩风清顺适随所赏曩古竹林仙忽忽竟长往荒除杂废墟几度蓬蒿长可人日相亲言笑客抵掌靳余一席寛何用居求广荷锄艺术蔬刮地芟草莽举步山水长引手支离杖行役忘尔汝啸答岩谷响淡然入无何朝来山气爽
　　二
　　我爱晚风清猗猗动庭竹惨淡暮云多萧森分野绿开窓暝色佳静赏欢易足人生遽如许万事徒碌碌有尽壮士金余缪匹夫玉轩车韫斧钺粱肉隠耻辱袅袅五株栁采采三径菊寜尽生前欢毋贻死后哭髙歌晚风前洗盏斟■〈酉灵〉醁
　　三
　　我爱晚风清新篁动清节■〈口咢〉■〈口咢〉空洞手抱此岁寒叶相对两忘言只可自怡恱惜我鄙吝才幽闲养其拙野服支扶笻时来苔上屧夕阳欲下山林间已新月

　　○七言古诗

　　题青山碧筱圗

　　青山白云绕碧筱苍烟迷幽人日无事坐听山鸟啼鸟啼有真趣对景看山随所遇乾坤浩荡一浮鸥行乐百年身是寄

　　松石圗

　　砚池漠漠吐墨汁苍髯呼风山鬼泣涛声破梦铁骨冷露影濡空翠毛湿徂来千树老云烟湖山九里甘萧瑟何当阅此明窓下长对诗人弄寒碧

　　画竹

　　与可画竹不见竹东坡作诗忘此诗髙丽老茧氷雪冷戏写岁寒岩壑姿纷纷苍雪落碧筱设谡好风扶旧枝狰狞头角易变化细听夜深雷雨时

　　野竹

　　野竹野竹絶可爱枝叶扶踈有真态生平素守远荆榛走壁悬崕穿石罅虚心抱节山之阿清风明月聊婆娑寒梢千尺将如何渭川淇澳风烟多

　　墨菜

　　菘根脱地翠毛湿雪花翻匙玉肪泣芜蒌金谷暗尘土美人壮士何颜色山人久刮龟毛毡囊空不贮揶揄钱屠门大嚼知流涎淡中滋味我所便元修元修今几年一笑不直东坡前

　　笋

　　緑阴昼静南风来晴梢拂拂烟花开箨龙走地牙角出班班玉立横苍苔长镵穿云石路滑锦衣脱■〈衤朋〉玉版白鸣牙未下氷雪虀开笼先放扬州鹤

　　松泉圗

　　长松兮亭亭流泉兮泠泠潄白日兮散晴雪舞天风兮吟秋声景幽佳兮足静赏中有人兮眉长青松兮泉兮何所拟砚池阴阴兮清澈底挂君髙堂兮素壁间夜半风雷兮忽飞起

　　○五言律诗

　　草亭诗意

　　依村构草亭端方意匠宏林深禽鸟乐尘远竹松清泉石供延赏琴书悦性情何当谢凡近任适慰平生

　　○七言律诗

　　兰

　　舶棹风下东吴舟桮土移入漳泉秋初疑紫蓬攒翠凤恍如緑绶蒙青虬猗猗九畹易消歇奕奕百亩多淹留轩窓相逢与一笑交结三友成风流

　　林屋山

　　巍巍林屋古灵踪东隔鼋头只一重旱洞晴云阴洞雨渔家清笛道家钟绿阴满地三春草翠葢擎空百尺松知道西南岩壑里轻风吹处有潜龙

　　慈里

　　慈里山居林屋西遶山碧磴接丹梯几村桑柘深深圃数里蒹葭狭狭溪晓月禅家钟发早夕阳樵唱担归齐亨衢南去平如砥踏徧骄■〈马总〉蹀躞蹄

　　○四言

　　雪竹

　　董宣之烈严颜之节斫头不屈强项风雪

　　○五言絶句

　　陈贤良隠居

　　发策名犹在回头事已非池塘春草緑空忆谢公归

　　露竹

　　晴霏光煜煜皎日影曈曈为问东华尘何如北窓风

　　题画

　　老枫化为人老杉化为石庄周与蝴蜨后来谁复易

　　一叶竹

　　谁云古多福三茎四茎曲一叶研池秋清风满淇澳

　　竹谱

　　初画不自知忽忘笔在手庖丁及轮扁还识此意否

　　写菜

　　菜叶阑干长花开黄金细直须咬到根方识淡中味

　　衣杵山

　　谁家捣衣杵苍然古色深此杵徒在此秋到不鸣砧

　　舍山

　　巍然一舍起载上塔层层七十二峰外还逢见佛灯

　　怪石

　　湖洞露鼋头日出曝鼋背龟鼍或傍石时时觅同类

　　题竹二十二首

　　湘妃祠下竹叶叶着秋声鸾凤青霄下吹箫坐月明
　　其二
　　阴凉生研池叶叶秋可数东华客梦醒一片江南雨
　　其三
　　东山月生光照我庭中竹道人发清啸爱此惸惸独
　　其四
　　轻阴护緑苔清风翻紫箨未参玉版师先放扬州鹤
　　其五
　　短梢尘不染宻叶影低垂忽起推篷看潇湘过雨时
　　其六
　　挺挺霜中节亭亭月下阴识得虚中理何事可容心
　　其七
　　霏霏桃李花竞向春前开何如此君子四时清风来
　　其八
　　野色入高秋空影映湖水日午北窓凉清风为谁起
　　其九
　　我以墨为戏翻因墨作奴当年若卤莽何处役潜夫
　　其十
　　翠羽风前叶秋声雨一枝诗题春粉节■〈衤朋〉脱玉孩儿
　　其十一
　　落落不对俗娟娟凈无尘缅怀湘渭中岁寒时相亲
　　其十二
　　抱节元无心凌云如有意寂寂空山中凛此君子志
　　其十三
　　碧筱挺奇节空霏散冷露十年青山逰得此幽贞趣【一作修篁含细香微雨湿古树十年山中逰得此幽真趣】
　　其十四
　　众木摇落时此君特苍然节直心愈空抱独全其天
　　其十五
　　片片落花心悠悠飞絮意清风明月中此风不可企
　　其十六
　　缅惟潇湘江千里遥相忆何当守一枝与子期深宻
　　其十七
　　姢娟春前花袅袅风前栁独有此君子可为岁寒友
　　其十八
　　日日行青山无竹不可留可怜春风中桃李多春愁
　　其十九
　　叶叶舞清风梢梢漙白雨此懐谁共赏山中有巢许【一作碧筱抱奇节轻霏舞晴雾髙懐谁共赏山中有巢许】
　　其二十
　　娟娟多近水拂拂最宜山吁嗟此君子何地不容闲
　　其二十一
　　日日对此君攀挹非细故为问辕下驹何如辙中鲋
　　其二十二
　　风来无限思雨过有余凉睠彼君子心漪漪在沅湘

　　竹卷奉为松岩和尚助喜

　　竿竿有参差叶叶无量限不根而自生换却诸天眼

　　○七言絶句

　　古涧长松图

　　长松生风吹不歇古涧出泉鸣自幽玉屑飰余移白日紫芝歌动振高秋

　　悬崖松

　　偃蹇支离不耐秋摇风洒雨几时休转身便是青山顶又有悬崖在上头

　　山水

　　闻有风轮持世界可无笔力走山川峦容尽作飞来势大室丹然掷大千

　　缥缈峰

　　洞庭黛色几重重缥缈维称苐一峰曽上昆仑瞻八极具区烟水混鸿蒙

　　明月湾

　　月华滟滟水悠悠圎月沉时曙色浮自笑驱驰亦如月东来西去几时休

　　古藤

　　古藤阴阴抱寒玉时向晴窓伴我独青青不改四时容絶胜凌霄倚凡木

　　泽山

　　茫茫震泽拥孤山人在山间是泽间安得相携山逸侣丹梯碧磴共跻攀

　　无碍泉

　　瓶研水月先春焙鼎煑云林无碍泉将谓苏州贤太守老僧还解觅诗篇

　　青浮山

　　孤山七十布西东水面竒形独不同几向崚嶒高处望青螺浮在太湖中

　　题画

　　忆昔相逢武水头行行送上木兰舟遥怜落日蒸溪上野色风声几许愁

　　画竹十一首

　　叶叶如闻风有声尽消尘俗思全清夜深梦遶湘江曲二十五弦秋月明
　　其二
　　森森如玉万条青风过声传几度听激楚结音多岁月中郎时有到柯亭
　　其三
　　愁来白发三千丈戏写清风五百竿幸有颖奴知此意时来几上弄清寒
　　其四
　　解箨初闻粉节香拂云又见影苍苍凤皇不至伶伦老无奈荆榛特地长
　　其五
　　长忆前朝李蓟丘墨君天下擅风流百年遗迹留人世写破湘潭梦里秋
　　其六
　　春到龙孙满地生未曾出土节先成可怜无个伶伦眼尽日垂垂独自清
　　其七
　　低垂新绿影离离倚石临泉一两枝忆得昔年今日见凤皇池上雨丝丝
　　其八
　　与君俱是厌尘氛一日不堪无此君更喜龙孙得春雨自抽千尺拂青云
　　其九
　　动輙长吟静即思镜中渐见鬓丝丝心中有个不平事尽寄纵横竹几枝
　　其十
　　此君不可一日无纔着数竿清有余露叶风梢承砚滴潇湘一曲在吾庐
　　其十一
　　倚云傍石太纵横霜节浑无用世情若有时人问谁笔橡林一个老书生

　　梅花道人遗墨卷上

　　●钦定四库全书

　　梅花道人遗墨卷下

　　（元）吴镇 撰

　　○词

　　题画骷髅【调寄沁园春】

　　漏泄元阳爷娘搬贩至今未休吐百种乡音千般扭扮一生人我几许机谋有限光阴无穷活计汲汲忙忙作马牛何时了觉来枕上试听更筹古今多少风流想　蝇利蜗名谁到头看昨日他非今朝我是三回拜相两度封侯采菊篱边种瓜园内都只到邙山土一邱惺惺汉皮囊扯破便是骷髅

　　嘉禾八景

　　胜景者独潇湘八景得其名广其传惟洞庭秋月潇湘夜雨余六景皆出于潇湘之接壤信乎其为真八景者矣嘉禾吾乡也岂独无可览可采之景与间阅圗经得胜景八亦足以梯潇湘之趣笔而成之圗拾俚语倚钱唐潘阆仙酒泉子曲子寓题云至正四年岁甲申冬十一月阳生日画于橡林旧隠梅花道人镇顿首
　　空翠风烟
　　在县西二十七里檇李亭后三过堂之北空翠亭四围竹可十余亩本觉僧刹也
　　万寿山前屹立一亭名檇李堂阴数亩竹涓涓空翠鎻风烟　骚人隠士留题咏红尘不到苍苔径子瞻三过见文师壁上有题诗
　　龙潭暮云
　　在县西通越门外三里三塔寺前龙王祠下水急而深遇岁旱则祈于此时有风涛可畏
　　三塔龙潭古龙祠下千年迹几番残毁喜犹存静胜独归僧　阴森一径松杉直楼阁层层曜金碧祈丰祷旱最通灵祠下暮云生
　　鸳湖春晓
　　在县西南三里真如寺北城南澄海门外
　　湖合鸳鸯一道长虹横跨水涵波塔影见中流终日射渔舟　彩云依傍真如墓长水塔前有竒树雪峰古甃冷于秋策杖几经游【长水法师塔前有银杏叶上生果实】
　　春波烟雨
　　在嘉禾东春波门外旧日高氏圃中烟雨楼也
　　一掌春波矗矗鹾帆闹如市昔年烟雨最高楼几度暮云收　三贤古迹通岐路窣堵玲珑揷濠罟荷花袅袅间菰蒲依约小西湖【三贤者朱买臣陆宣公陈贤良】
　　月波秋霁
　　在县西城堞上下嵌金鱼池昔李氏废圃也
　　粉蝶危楼阑下波光摇月色金鱼池畔草蒙茸荒圃瞰楼东　亭亭遥峙梁朝桧屈曲槎牙接苍翠独怜天际欠青山却喜水回环
　　杉闸奔湍
　　在嘉禾北望吴门外端平桥之北杉青闸
　　杉闸奔湍一塘逺接吴淞水两行垂柳緑如云今古送人行　买妻耻醮藏羞墓秋茂邮亭逓书处路逢樵子莫呼名惊起墓中灵
　　胥山松涛
　　在县东南十八里德化乡山约百亩余荷锸翁墓其下子胥古迹也
　　百亩胥峰道是子胥磨剑处嶙峋白石几番童时有兔狐踪　山前万个长松树下有高人琴剑墓周回苍桧四时青红日战涛声
　　武水幽澜
　　在县东三十七里武水景德教寺西廊幽澜井泉品第七也
　　一甃幽澜景德廊西苔藓合茶经第七品其泉清冽有灵源　亭间梁栋书题满翠竹潇森映池馆门前一水接华亭魏武两其名【幽澜泉乃嘉禾八景之一而亭将摧在山师欲改作而力不能给惟展圗者思有以助之亦清事也梅花道人劝縁】

　　渔父圗

　　红叶村西夕照余黄芦滩畔月痕初轻拨棹且归与挂起渔竿不钓鱼
　　二
　　点点青山照水光飞飞寒雁背人忙冲小浦转横塘芦花两岸一朝霜
　　三
　　醉倚渔舟独钓鳌等闲入海即乗潮从浪摆任风飘束手懐中放却桡

　　梅边

　　雪冷松边路月寒湖上村缥缈梨花入梦云巡小檐芳树春江梅信翠禽啼向人

　　坐禅偈

　　坐脱似懒猫蹲宿火看看烧尽尾和须唤不起来成个什么赵州三十年不下禅床长庆蒲团破了七个动一动有差有别不动一动也是胡作乱做青春不再来白日莫闲过

　　骷髅偈

　　身外求身梦中索梦不是骷髅却是骨董万里神归一点春动依旧活来拽开鼻孔

　　题大士

　　大定光中现自在相杨栁瓶中陁罗石上心如止水水如心稽首大悲观世音

　　○题跋

　　笔记

　　钱唐吴山之阳玄妙观方丈后池上絶壁有竹一枝俯而仰息斋写其真于屏上至今遗墨在焉吴仲圭记

　　题竹

　　东坡先生守湖州日逰何道两山遇风雨回憩贾耘老溪上澄晖亭命官奴执烛画风竹一枝于壁间后好事者刻于石寘郡庠余逰霅上因摩挲断碑不忍舍去常忆此本每临池輙为笔想而成彷佛万一遂为作此枝以识岁月也梅花道人时年七十一至正十年庚寅岁夏五月十三日竹醉日也

　　竹谱

　　墨竹位置如画干节枝叶四者若不由规矩徒费工夫终不能成画濡墨有浅深下笔有轻重逆顺往来须知去就浓淡粗细便见荣枯仍要叶叶着枝枝枝着节山谷云生枝不应节乱叶无所归使笔笔有生意面面得自然四向团圞枝叶活动方为成竹古今作者虽多得其门者或寡不失之于简略必失之于繁杂或根干颇佳则枝叶谬悞或位置稍当而向背多乖方或叶似刀截或身如板束粗俗狼藉不可胜言其间纵有稍异常流仅能尽美至于尽善良恐未暇独文湖州挺天纵之才比生知之圣笔如神助妙合天成驰骋于法度之中逍遥于尘垢之外从心所欲不踰凖绳故余一依其法布列成圗庶后之学者不堕于俗恶云
　　又
　　墨竹之法作干节枝叶而已而叠叶为至难于此不工则不得为佳画矣昔见于息斋学士谱中谓须宗文与可下笔要劲节实按而虚起一抹便过少迟留则必钝厚不铦利矣法有所忌学者当知粗似桃叶细如栁叶孤生并立如乂如井太长太短蛇形鱼腹手指蜻蜓等状均疎均宻偏重偏轻之病使人厌观必使踈不至稀繁不至乱翻正向背转侧低昂雨打风翻各有法度不可一例涂去如染皂绢然也汝求予墨竹以为法切不可忘吾言之谆谆
　　又
　　古今墨竹虽多而超凡入圣脱去工匠气者惟宋之文湖州一人而已近世高尚书彦敬甚得法余得其指教甚多此谱一一推广其法也

　　竹谱与可行

　　梅花道人戏为可行作此竹谱时暮春三月憩于檇李春波之客舍因抽架头之纸随笔为此数竿虽出一时兴绪亦自有天趣可行逰研池久矣笔力想亦健矣他时观此拙作亦可发笑而已以竹谱言之则吾岂敢至正十年春三月杜鹃花发时梅花道人顿首可行以为何如

　　四友圗跋

　　古泉老师毎以纸索作墨戏勉而为之一日出此卷嘱之欲补于后以供清玩遂作一补之古泉呼童汲幽澜泉瀹凤髓茶延之于明碧轩焚香独坐终日略无半点尘俗涴人聊书此以识岁月也至正五年冬十月四日梅花道人书

　　竹谱跋

　　曹孟德感桥玄知已及后经过玄墓自为祭文曰承从容誓约之言徂殁之后路有经由不以斗酒只鸡相沃酹车过三步腹痛勿怨虽临时嬉笑之言非至亲笃好胡肯为此哉余与芝田作竹谱而不倦者亦此意也
　　又
　　成不成竒不竒口不能言心自知聊写此言相娱嬉此余寤语也
　　又
　　墨竹虽一艺而欲精之非心力之到者不能故古今惟文与可一人而已他无闻也余力学三十秋始克窥与可一二况初学者耶然不知后之能视余笔者几人乎至正九年二月望后二日书

　　竹卷跋

　　昔文湖州授东坡诀云竹之始生一寸之萌耳而节叶具焉自蜩腹蛇跗至于剑拔十寻者生而有之也今画者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画急起从之振笔直遂以追其所见如兔起鹘落稍纵则逝矣与可之教予如此予心识其所以然而手不能然者内外不一心手不相应耳不学之过也且坡公尚以为不能然者不学之过况后人乎人能知画竹者不在节节而为叶叶而累却不思胸中成竹何自而来慕逺觅高踰级躐等放驰性情东抹西涂自谓脱去翰墨蹊径得乎自然原非上智何能有此故当一节一叶措意法度之中时习不怠真积力久因信胸中真有成竹而后可以振笔直遂以追其所见不然徒执笔熟视将何见而追之耶若能就规矩初尚苦于物久之犹可至于不物物地若遽放纵吾恐不复可久终归无所成也故学者必自法度中来始得
　　又
　　陈简斋诗云高处不求颜色似前身相马九方皋可谓知道者耶

　　竹谱

　　墨竹之法公家有息斋李学士行世者竹谱偹言其详岂在山野赘词但欲以墨迹摹其彷佛息斋谱中亦言宋人湖州之趣葢文竹絶为稀少倘遇好事家出示多赝欠真令学人慕而不坚所以异其笔法也与可之竹大槩出于自然不求形似与老画工略不相入但传与可之名不见真迹者多纵遇真迹亦涉狐疑臆度赏会之家如胷中流出则易以验辨如其以他人清论徒为喋喋评详贻笑大方之家多矣余之谬言亦多矣但公力入笔砚文学之余久学纯熟与笔墨两忘自然见文湖州之趣元不费力也至正八年戊子秋九月梅花老朽戏墨
　　又
　　写竹之真初以墨戏然陶写性情终胜别用心也可行索作余老朽亦嗜此已五十年矣尚未得一笔中程此无他亦进之无力故也公其勉力久久能与笔墨相忘方信此语不虚也
　　又
　　墨竹风韵为难古今所以为独步者文湖州也

　　题句

　　我亦有亭深竹里也思归去听秋声
　　又
　　晚节先生道转孤岁寒惟有竹相娱粗才杜牧真堪笑唤作军中十万夫坡公题诗可谓旷达者耶
　　又
　　家鸡野鹜同登俎春蚓秋蛇搃入庖此余所以重有不足之叹也

　　山水跋

　　董元画寒林重汀笔法苍劲世所罕见其真迹因观是圗摹其万一与朋友共元用当为着笔

　　梅花道人遗墨卷下 
