　　钦定四库全书

　　集部二

　　杜诗攟

　　别集类一

　　唐

　　提要

　　（臣）等谨案杜诗攟四巻明唐元竑撰元竑字逺生乌程人万厯戊子举人明亡不食死论者以首阳饿夫比之是编乃其读杜诗逐首札记所阅盖千家注本其中附载刘辰翁评故多驳正辰翁语自宋人倡诗史之说而笺杜诗者遂以刘昫宋祁二书据为稿本一字一句务使与纪传相符夫忠君爱国君子之心感事忧时风人之旨杜诗所以髙於诸家者固在於是然集中根本不过数十首耳咏月而以为比肃宗咏萤而以为比李辅国则诗家无景物矣谓纨袴下服比小人谓儒冠上服比君子则诗家无字句矣元竑所论虽未必全得杜意而刋除附会涵泳性情颇能会于意言之外其中如白鸥没浩荡句必抑苏轼而申宋敏求宛马总肥秦苜蓿句正用汉武帝离宫种苜蓿事而执误本春苜蓿字以为不对汉嫖姚又往往喜言诗谶尤属不经然大旨合者为多胜旧注之穿凿逺矣

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　杜诗攟巻一

　　（明）唐元竑 撰

　　望岳诗岱宗夫如何想像语也心巳驰绝顶矣青未了谓望止一面故以起结呼应解者失之归雁诗望尽似犹见更鍊之则曰决眥入归鸟亦犹独鸟怪人看更鍊之则曰鸟窥新卷帘彼此相较卽知火候矣所谓剥一层深一层也

　　与李白同寻范隠居诗向来吟橘颂谁欲讨莼羮谓行比伯夷不必情同张翰也与老去悲秋颈聮皆翻案用事皆不甚佳然改惟字卽与结句重复少味矣

　　李邺侯云安能不贵复不去空作昂藏一丈夫赠李白绝句未就丹砂愧葛洪不去也末二句不贵也二李皆谪仙此诗画出青莲影子

　　对雨书怀诗震雷翻幕燕翻者惊飞也

　　已上人茅斋诗天棘蔓青丝恒语耳乃有改为梦字者江莲揺白羽亦不必谓羽为扇莲瓣何至似扇耶且已公非齐巳齐巳晚唐人去杜甚远欧注误也

　　画鹰诗素练风霜起形容语也题画常意耳谓是未画时绢色复成何语

　　临邑弟苦雨诗题云黄河泛溢堤防之患簿领所忧而结乃云吾衰同泛梗利涉想蟠桃倚赖天涯钓犹能掣巨鳌自以大水为快谑语高谈殊觉不知痛痒故云用寛其意当知急者自急非此语所能寛也因思古今负绝技人多不谙世务右军帖足下今年正七十耶想复勤加颐养而复云吾年垂耳顺正恐前路欲逼此岂应对七十老人言也公又时以杀身劝人而孟襄阳对玄宗诵不才明主弃此皆自率胸臆初不知有转喉触讳哀哉不能言非谓此等乎乃知痴黠各半不止虎头岂独造物与齿去角亦坐精神不能两用耳

　　更寻嘉树传不忘角弓诗传卽左传正用彼事欲其追念畴昔兄弟之交朂以不忘也注未是李杜千古齐名然杜亟称李而李落落不答或谓杜期李太过反为所诮荆公独谓不然清新庾开府俊逸鲍叅军但比之庾鲍又李侯有佳句往往似隂铿铿诗又在庾鲍下此论非也昔之庾鲍犹今之李杜葢人人尸而祝之者杜谓李才兼二子同时同业之人推重至此故启口即云白也诗无敌荆公忘之耶葢李眼空一世虽与杜善仍自落落不妨是李高处至杜深爱其诗思之不置我用我法亦正是杜高处未可以俗见议之也胡元瑞云子美不独虚心太白即高岑辈无所不倾倒然二子推毂杜者亦无几信然史称杜善李白高适而集中寄高诸诗意皆不能无望独于李无之故知当时杜实自谓攀李不及也且李声彩之盛当代更无与俦如其宗人阳氷所谓古今文集遏而不行惟公文章横被六合葢实录也而唐人选唐诗今所流传于世者诸家品隲无论当否杜大都无处厕足葢当时极重科目杜终于不第三百年诗人之冠自是宋人推戴语亲见杨子云禄位容貌时谁肯遽为之下哉

　　青莲旷世逸才当时号为谪仙公诗方期拾瑶草又还丹日月迟又未就丹砂愧葛洪皆以出世期之然青莲志在匡时自方东山谢安石公前后赠言但许以千秋名无片言及此也至永王事极为昭雪乃又引楚筵辞醴为言则后人谓公诗因孔巢父问讯李白不无微意非穿凿也其严又如此至读醉眠秋共被携手日同行之句两人交情千古如见公惓惓于李不必言李除饭颗谑语外止有鲁郡东石门及沙丘城下二篇然何时石门路重有金樽开及思君如汶水浩荡向南征情至可想矣何必累牍始称知已哉严子陵有云买菜乎求益也

　　宋员外旧庄诗吟诗许更过针芥相投语也谓尊慕前辈信然谓非自负则不可

　　夜宴左氏庄诗检书烧烛短吾尝夜坐读书苦烛易竟輙念此语尔时方宴何至是耶诗书琴劒杂见篇中备此四事可谓雅集矣竟未识左氏何人也诗罢闻吴咏扁舟意不忘公曾客吴相去未乆意者所指如今之棹歌耶

　　奉寄河南韦尹诗有客传河尹须溪笑之吾以为河尹犹关尹也彼旣可称此何足笑况唐诗中称河尹者岂止公一人哉独此诗首云逢人问孔融中云浊酒寻陶令丹砂访葛洪谬慙知蓟子真怯笑扬雄末复云尸鄕余土室难说祝鸡翁引古人以自比何其层见叠出也此则不可为法

　　五七言为途窄矣用字不得不减如浣花溪曰花溪锦官城曰锦城皆文而妥马卿方朔用惯不觉刘牢葛亮伧矣九十九泉曰十九泉自非误记何至于此

　　赠韦左丞诗甲子混泥涂正用绛县老人事下语极有斤两老骥思千里苍鹰待一呼所谓矜余力也结句君能微感激亦足慰榛芜此感激字有异诗中自矜正欲以言感之且激之不识韦能略一动念否探词也至纨袴不饿死一篇高自标置抑又甚矣然终于难撼东入海西去秦所谓何天不可飞也当时士子干谒公卿惯用此法谓之捭阖公虽自负本色故自不同其后赠别贺兰銛云老骥倦骧首苍鹰愁易驯高贤世未识固合婴饥贫卽此意也其起句云黄雀饱野粟羣飞动荆榛今吾抱何恨寂寞向时人动卽撼意所谓感激也注谓韦曾荐公不知何据甚愧丈人厚四句感其赞已而已正惟赞而不荐故以此言激之如果曾荐公公寻常受人酒食尚深致愧谢何以诗中一字不及耶

　　捭阖虽士子恶习然终是盛世事葢必海宇右文公卿下士时始有之其初始于一二豪杰急于自见稍露锋锷适遇当道虚怀爱才倾葢纳交遂成佳话于是不安贫贱者羣起效之遂相沿有傲妄之目然傲则非妄妄则非傲傲者有而不能藏如瘦人多骨妄者无而诈为有如病人浮肿相去天渊世人槩言傲妄所谓泾渭不分故使伪者售而真者绌也如公有激之言虽稍不逊要非妄也乃其后妄人竟为当道所厌恶故杜佑之客至召与食而面数之甚者如陈少游杀之矣致使韦布胆寒更变为称功颂德胁肩谄笑以觊余沥而一劒霜寒十四州欲改为四十始许相见摛词家复何所容其足乎此可以观世变也

　　读书破万巻此破字颇难解犹谚云破财财虽未罄巳经消耗曰破万巻未必首尾皆诵通已无不寓目者此虽夸语却甚斟酌白鸥没浩荡宋敏求定作波字极是东坡说非也毋论鸥不解没但没浩荡无此句法

　　或谓赠汝阳王诗结句淮王门有客终不愧孙登亦卽赠韦意否曰非也汝阳殷殷愿交于公读招要恩屡至一语可见篇中极口誉之岂纨袴不饿死比哉淮王客用八公事愧孙登翻用叔夜语意谓虽不能效八公以王仙去要能超然自引与碌碌奔走者异若汲黯之重大将军侯嬴之重公子正是酬知意但与庸人不同耳赠张四学士诗黄麻似六经尊昭代也

　　武卫将军挽诗舞劒过人绝鸣弓射兽能銛锋行惬顺猛噬失蹻腾第三句顶舞劒第四句顶射兽公诗多有此法梦弼注未是赤羽千夫膳赤羽字可实可虚只当军中字用耳注引赤羽若日白羽若月语不错指雁为炙可给千夫否且箭可言羽何言赤羽况才言射兽又复射鸟成何章法或疑赤羽岂可代军中字曰东走穷归鹤南征尽跕鸢辽东交趾字不妨如此代用可例观也

　　登慈恩寺塔诗方知象敎力足可追冥搜公葢以佛法为诗用亦犹荆公坐禅成胡笳十八拍文人通病不觉自招自非旷士怀登兹翻百忧俗人真语亦安知象敎力也唐诗多有此如过橹妨僧定使过橹可妨岂得言定耶

　　鸊鹈水鸟也吾郡水鄕最多此物土音直云鼻涕然考鹈字本具平仄二音公诗健笔凌鹦鹉銛锋莹鸊鹈平韵也镌错碧甖鸊鹈膏仄韵也随宜用之如廉颇枚乘翠华乘舆等字亦然

　　赠鲜于京兆诗计疎疑翰墨时过忆松筠虽自怜语然古今求名人谁免此者计疎始疑当得意时决不自疑时过方忆正尘劳中决不能忆也语特真至所以为妙贫交行只四句浓至悲慨巳极诗正不贵多

　　白丝行缲丝须长不须白慨末世贵饰贱真也此诗字字用意巳悲素质随时染裂下鸣机色相射谓致饰则丧真美人细意熨帖平裁缝灭尽针线迹工于饰者弥缝巧妙使人不觉也春天衣著为君舞四句状其轻薄得时之态香汗清尘汚颜色开新念旧置何许一朝败露又有轻薄者起而代之旧者弃不用也君不见才士汲引难恐惧弃捐忍羇旅非谓无人汲引才士谓才士任真耻为饰自知枘凿不受人怜葢预恐饰者难久为人所弃故宁忍羇旅耳他日又曰畏人嫌我真正是此诗注脚

　　赠哥舒诗轩墀曾宠鹤畋猎旧非熊与鲜于仲通诗脱略蟠溪钓语皆妙有斟酌贫士赠达官不肯一字苟下如此非一味贡谀者勲业青冥上交亲气槩中勲业与交亲何与只气槩二字慿藉门墙扬扬得意之态迄今在目也与朝退若无慿正好对看贤不肖相去何啻千里投赠诗及此者防身一长劒将欲倚崆峒方拟依托以自见故耳非因高达夫在当不作此想

　　送高三十五诗崆峒小麦熟且愿休王师请公问主将安用穷边为公一生持论若此宋儒极推重之不独以诗也脱身簿尉中始与捶楚辞谓唐时叅军簿尉受杖者是鲍引昌黎诗驳之非也诗意了然不烦他证此与饥鹰侧翅跨马触热下语皆带轻薄从古豪杰皆取功名於涕唾之间此亦何足讳且耻而公固深不满之亦繇其性固然汉世祖所谓狂奴故态也常恨结欢浅各在天一涯试与青莲醉眠携手及怜君如弟兄等语相较则高李交情厚薄原自不侔高五十始学为诗其人濶达负气骨留心世务葢青莲一流人然作略实非严武比公纳交徒以诗故前后寄赠但称其诗未尝于贵显后有一字浮誉卽此亦今人所万不能及也

　　赠崔于二学士诗倚风遗鶂路随水到龙门谚所谓顺风顺水也陵厉不飞翻陵厉字较奋迅更有气儒术仍难起以不飞翻故家声庶巳存以陵厉故

　　倚风遗鶂路随水到龙门竟与蛟螭杂宁无燕雀喧参差顶针法也又能画毛延寿投壶郭舍人每蒙天一笑复似物皆春又疎树寒云色茵陈春藕香脆添生菜美阴益食单凉又神女峰娟妙昭君宅有无曲留明怨惜梦尽失欢娱又御鞍金騕褭宫砚玉蟾蜍拜舞银钩落恩波锦帕舒又罗袜红蕖艳金羁白雪毛舞阶冲寿酒走索背秋毫又峡束沧江起岩排古树圆拂云霾楚气潮海蹴吴天又君不见道傍废弃池君不见前者摧折桐百年死树中琴瑟一斛旧水藏蛟龙皆同此法至灧澦堆诗沈牛答云雨如马戒舟航天意存倾覆神功接混茫西阁期严明府诗匣琴虚夜夜手板自朝朝金吼霜钟彻花催蜡炬销在近体中二联尤为仅见又寄张山人彪诗草书何太古诗兴不无神曹植休前辈张芝更后身数篇吟可老一字买堪贫六句参差顶针亦为仅见

　　何将军山林诗刺船思郢客解水乞吴儿二语意异谓未善操舟偏能泅水也乞吴儿极夸其能犹言贾余勇或谓就吴儿乞解水法毋论二句合掌就本句论亦不成语矣

　　赠郑广文醉时歌精妙不必言事后追考之颇似一篇挽诗与其生平歴履句句贴合公无前知术何繇得此昔人画龙点睛輙飞去画女子刺心卽痛伎艺到绝处岂有神灵慿其笔端耶诗有谶若此毋怪今人动多忌讳见贫病老死字毛竖色变弃去不肯竟读也然郑之饿死命也不因公此诗其千古犹有生色则实以此诗故殆难为俗人言

　　丽人行青鸟飞去衔红巾似用汉武事谓传命女侍耳

　　重过何氏诗问讯桥东竹将军有报书倒衣还命驾高枕乃吾庐喜出望外笔底跃然便知问讯而不报者葢有之矣贫士落莫得此不易言外可想此何将军亦甚微琐竟因数诗不朽千载寻常一席酒胜沙场血战诗人有权顾安得人人诗悉如少陵者

　　前诗酒醒思卧簟客不肯去矣后诗高枕乃吾庐殆有甚焉又祗应与朋好风雨亦来过又自今幽兴熟来往亦无期又到此应常宿相留可判年何不惮烦也东道主人家才足稻粱耳恐未免攒眉

　　文始象形字者孳也从文而出孳生不巳摛词家亦然但能创业垂统不患无传千载而下自有嫡胤如渼陂行一篇用意从汉武秋风歌来只欢乐极兮哀情多一语演出如许奇思变态袅窕苍茫真有鬼神在其腕下所谓脱胎也

　　渼陂西南台诗怀新目似击接要心已领仿像识鲛人空蒙辨渔艇亦是顶针句怀新二语所摄葢广鲛人荒唐故曰怀新渔艇约畧故曰接要各举一为证也句法大都自灵运来知归俗可忽亦谢句而稍变之葢内重则外自轻知归二字良复不易可字妙苟非其人俗未易忽也世复轻骅骝吾甘杂蛙黾许是知归之言

　　寄高三十五诗美名人不及佳句法如何言其诗可贵也又云主将奴才子崆峒足凯歌则所谓新诗日又多者无非寄人篱下颂德称功句法虽佳亦不足贵也巳故首用叹息字深悯之也公寄高如此晚年在郑公幕下忽忽不乐遄归故林高允云恐负翟黑子贤者胸襟略同也

　　赠陈二补阙结句自到青冥裏休看白发生陈时巳老矣休看字妙谓老当益壮也公之自言则曰复有楼台衔暮景不劳钟鼓报新晴葢赐绯后诗也

　　汉世祖云郎官上应列宿今遂为词家通用若引以为荣者殊不知盗贼狗马亦皆上应列宿岂止郎官而已沈东美除膳部郎诗云诗律羣公问儒门旧史长清秋便寓直列宿顿辉光观其下语独自斟酌葢人能增列宿之光列宿不能增人之光也

　　叹庭前甘菊诗庭前之菊卽野外所移庭前得地矣以移故开迟野外先开以不得地但堪采撷耳二者难兼此叹意也

　　沙苑行结句虽未成龙亦有神马亦如是鱼亦如是故曰异物同情气苑中偶有巨鱼便扯以配马亦是漫笔偶及谓马与龙交错解精气二字矣邓公骢马行云物晦冥方降精始是马与龙交此诗不尔也

　　邵氏闻见录云子美以郑季对文章春苜蓿对霍嫖姚或以为病惟知诗者能辨之此论未当初盛诸公句法对偶多不甚工不独公一人卽公诗亦不独此二语虽不碍高格然一经拈出实是语病所恶于对偶太切者谓恋句字伤气格耳如使气格不伤对偶固应工整卽如春苜蓿霍嫖姚纵云不碍于格岂谓格必如是始高耶他日云晚节渐于诗律细则生平不细处公固病之矣后人乃有学为此等者不黾勉气格而徒矜拙朴亦复何难

　　诗至少陵可谓圣矣其自称曰学诗犹孺子何谦甚也此犹投赠达官之语其赠僧亦曰小子思疎濶岂能达词门至许十一何人斯而夜听诵诗篇中云离索晚相逢包蒙欣有击又云应手看捶钩清心听鸣镝葢俨然师道事之求其指敎真所谓能问不能处处得师岂止王杨卢骆巳哉后人于此道稍辨菽麦輙巳高蹈遐瞩蔑视侪辈矣况肯容人攻其短乎所以终不能超迈也

　　与鄠县源少府诗无计回船下空愁避酒难谓舟未泊岸欲逃不得也公本好剧饮故以此颂主人之情非真以为苦如寻崔戢李封云崔侯初筵色巳畏空樽愁未知天下士至性有此不语极感激至陪李金吾花下饮云香醪懒再沽结云醉归应犯夜可怕李金吾乃是不满语也其自言曰预恐樽中尽更起为君谋

　　官定后戏赠诗不作河西尉凄凉为折腰老夫怕趋走率府且逍遥公时擢尉不拜改授右卫率府叅军叅军冷曹而优于体一羣县尉驴骡骤几个叅军鹅鸭行当时语也怕趋走且逍遥以此柴桑自挽后人尚有拟者自赠题极新最堪口实竟未见有继起何耶

　　崔少府高斋诗相对十丈蛟欻翻盘涡坼与震雷翻幕燕皆偶然目击语使本无是事寓言及之毋论意涉揑怪卽其语亦有何致但幕燕纯是景语十丈蛟则感时托兴意有属耳何得空裏雷殷殷寻地脉须溪解佳烟氛蔼■〈山上酋下〉崒魍魉森惨戚昆仑崆峒颠囘首如不隔意特深妙他日间道奔行在巳先吐露矣作者肝鬲了然不须射覆

　　三川观水涨诗恐泥窜蛟龙须溪笑之以今经生读泥字皆作上声故吾谓论语小道道路也犹言僻径致远恐泥正借泥泞字何故读作上声集中屡用恐泥意唐时原漱壑松栢秃及枯查巻拔树礧磈共充塞皆是画笔至声吹鬼神下势阅人代速则彷佛传神画工不当阁笔耶人寰难容身石壁滑侧足城市山林无适而可故曰艰险路更跼

　　彭衙行于危窘中得一饭之惠故自感不能忘

　　曲江诗吾人甘作心似灰语稍率而未练遂令注者不能了了前云比屋豪华固难数后云杜曲幸有桑麻田故将移住南山边因弟侄之悲作慰语耳雄豪放荡诗则似之作者意不尔

　　一百五日夜对月诗全首与今夜鄜州月同意鄜州诗巳极哀怨此诗更带牢骚斫却月中桂清光应更多恨语也极一时无可奈何之意与青莲剗却君山好平添湘水流相去千里彼语出自旷襟若不辨来源几欲例看矣须溪注尤误所谓语贵不犯者必以月中桂比君侧奸邪耳毋论比拟不当更将千古奇幻语扯入腐鄕失岂细耶大都此诗全首似骚语都不伦仳离放红蘂作平声读耶若解忧诗呀坑瞥眼过飞橹本无蒂得失瞬息间致远宜恐泥又作去声读矣登危聚麋鹿似言别当秋时梦弼注红蘂不错桂自可称红蘂鄜州诗题但称月夜此但云对月触景怀人取自喻耳政不必人人尽解然亦岂遂不可解误夫妇作君臣句意舛错读始难通独不思起曰无家结曰牛女与君臣何涉耶

　　送孔巢父谢病归游江东兼呈李白诗蔡侯静者意有余中夜置酒临前除蔡侯为谁何不见题中

　　送从弟亚诗南风作秋声杀气薄炎炽盛夏鹰隼击时危异人至夏行秋令鸟亦先时也不因一时杀运便忧叔季谓方当盛夏耳下语想见忠爱亚以布衣奋舌廷对所言大都兵法故也其叙君臣皆泣一段足补本传之缺亚实才士公亦具眼时止为判官便以夹辅期之后竟致位通显备极骄奢公未尝纎毫得其益何取同宗兄弟为

　　送韦十六评事诗挺身艰险际张目视寇讐能张目决不至汚贼党公有所试矣鸟惊出死树龙怒拔老湫古来无人境今代横戈矛戈矛所及龙鸟不得安居黎庶不言可知

　　北征诗洒扫数不缺谓内员备官也数字音朔安得此拙句

　　瘦马行当时歴块误一蹶委弃非汝能周防昭雪至此始是怜才然实咏马耳决不为房琯而发何以知之公咏画马尚多极口揄扬生平拟琯以圣贤豪杰语岂寥寥若是且琯虽罪废时论惜之多望其复起当时行巳召用使非病死未可料也况公属望尤切者耶绊之欲动转攲侧此岂有意仍腾骧果为琯作肯出此语否

　　早朝大明宫诗旌旗日暖龙蛇动卽右丞日色才临仙掌动意也宣政殿退朝诗云近蓬莱常五色卽右丞香烟欲傍衮龙浮意也句法工力悉敌可谓争胜毫厘然二诗俱不及右丞

　　旌旗日暖一聫古今称其壮丽须溪云若非微字清洒不免痴肥论似精细实亦未然旌旗句丽而带巧巧正痴之反也宫殿句清洒者当因用燕雀字亦不因微字细味自知此题王岑二诗精金美玉不相上下岑之工鍊更胜于王但王气象独擅终不肯亚之至公诗得与抗衡者独旌旗一联余固不敌也宣政殿诗亦非至极紫宸殿退朝一首故为杰出起语旣自豁眼动人颔联遂兼王岑之长颈联天颜有喜近臣知尤诸公所不能道题

　　省中壁起句掖垣竹埤梧十寻竹埤犹言竹屏送贾阁老云西掖梧桐树空留一院阴卽此梧也又按埤与卑字通用古文中多有之荀子埤汚庸俗后汉书清河埤下公胸中有学或偶用古字耳如注言世岂有十寻之竹耶

　　春宿左省及送张司马南海勒碑诗皆五言近体中之精妙者岑寄公诗联步趋丹陛分曹限紫微公答云君随丞相后我住日华东殆似敝縕袍与狐狢立也中允声名久一诗语虽质却自沈痛不可及

　　曲江二诗俱妙对偶甚工虽意极倾倒未尝小纵绳墨惟首篇结句语直致少味耳次篇朝囘日日典春衣每日江头尽醉归每日字吾定为每向传刻误也童子学为声句便知避此公岂草草若是

　　送程录事诗意钟老栢青义动修蛇蛰谓感程钟情高义使病昏之人聪明复返若老栢更青蛰蛇仍动也今人不肯以蛰蛇自比遂觉此语暗耳未审所推酒馔几何遂蒙千载鲍叔之誉贫士可怜然结句云念君惜羽翮旣饱更思戢莫作翻云鹘闻呼向禽急此岂饮食之人所办

　　送李校书诗鹰子赤毛骥儿龙脊比李父子羡之至矣众中每一见使我潜动魄自恐二男儿辛勤养无益昔人所谓父子情深不觉至此故此诗末语极无聊赖神宗末年有一监司新到任太守具手本谒之正廷叅次忽顿足骂曰狗子太守愕然出倩人叩其故监司曰吾见太守年甚少视其手本止二十几岁吾儿正与同岁而愚呆碌碌故骂之耳非骂太守也当时传以为笑人情不甚相远至小阁诗泛舟慙小妇飘泊损红颜是见小妇之貌忽自愧其老丑亦可资一噱也

　　此校书乃李舟舟与妹书论天堂地狱洵是千古名言读篇中羡君齿发新行巳能夕惕是旣擅才名又能恭谨可谓贤者而竟遭谗妒废痼以死岂非命耶篇尾长云湿褒斜汉水饶巨石亦似诗谶也

　　题郑十八著作丈诗若除去第五桥东及方朔歳星等八句作近体甚妙

　　出金光门诗移官岂至尊虽甚得体然当时实无谗邪毁伤之也疏救房琯肃宗大怒下三司推问宰相张镐救之得免奈何作此语耶今遂为后世迁谪通用套语矣

　　望岳诗及早秋苦热诗皆全首纵荡如骏马振脱羁勒奔逸难制时公初到华州失意时所作也微带牢骚故笔底乃尔

　　寄高三十五诗安穏高詹事兵戈久索居句法从圻父予王之爪牙来呼而问之也安穏字最得情谚有之曰坐时不觉立时饥

　　遣兴三首情至之语宛转顿挫与羌村诗音节彷佛遣兴五首惟长陵锐头儿一首佳

　　岂无柴门归欲出畏虎狼又月明游子静畏虎不得语又淹泊仍愁虎又啼畏猛虎闻又不寐防巴虎又於菟侵客恨又人少豺虎多集中畏虎语可谓多矣然又云少人慎勿投多虎信所过人有易子食兽犹畏虞罗又云避喧甘猛虎噫非大不得巳何语激至是

　　贻阮隠居诗贫知静者性自益毛发古语极可味

　　至日遣兴诗结句愁对寒云雪满山恒语耳改雪为白将毋恶劣

　　戏赠秦少府诗昨夜邀欢乐更无谓无如此夕乐耳语意了了注谓不如去年谬甚

　　不见李生诗云世人皆欲杀吾意独怜才青莲意气豪上不可一世世人欲杀宜也至郑虔酒后常称老画师亦可谓与人无争者而公诗云夫子嵇阮流更被时俗恶乃知妒贤嫉能古今恒态不必白眼视人始一步不可行也公深尝此味故自言曰青眼只途穷伤矣郑之蒙谴得从摩诘例丽於轻典摩诘赖弟缙上章愿削官赎罪郑无所恃惟是身陷贼中密章达灵武与摩诘凝碧池诗皆为帝所原谅故而野史载郑及摩诘为崔圆画壁圆庇之得免死凝碧池不必论缙旣上章必当奉旨不画壁独不得免乎此皆诬谤之言也不独此耳陆宣公李北海竝当代伟人而太平广记极诋之犹可诿之曰野史至以长源文饶二李之功而传谓长源诡道求容无足可称文饶攫金都下不见市人真可恨也且谓长源动为朝士戏侮戏侮不谓无之抑知下士大笑青莲之苍蝇声耳至文饶为宰相责其不能忘是非於度外可谓文理不通而朱崖之贬词臣各拟撰一制词并刻文集中此胡为者耶制词可以伪撰何况其余妒贤嫉能虽古今恒态然汉之小人犹畏清议至于郁极始有党锢之祸若乃市井庸下之流十百为群公然厚诬君子无复忌惮者唐始有之以迄於今呜呼书可尽信乎

　　诗无妙诀但贵真耳愁卽真愁喜卽真喜流自至性无所因仍则不待冥搜自然警策如新安吏诗眼枯却见骨天地终无情新婚别诗勿为新婚念努力事戎行妇人在军中兵气恐不扬垂老别诗老妻卧路啼岁暮衣裳单孰知是死别且复伤其寒无家别诗久行见空巷日瘦气惨凄又家鄕旣荡尽远近理亦齐等语真觉肠为生断鬼亦夜哭然皆得自目击有类纪事初非爱其悲切特撰为此等句也舍弟江南死家兄塞北亡对则工矣亦有何致有文无情势必至此无病而呻词家所最忌也

　　蓬鬂稀疎久无劳比素丝巳自伤矣又有句曰发少何劳白生涯能几何常在羇旅中已自伤矣又有句曰生涯抵弧矢此所谓愈练愈工青出于蓝也反畏消息来寸心亦何有真肠断语又有句曰书到汝为人家鄕旣荡尽远近理亦齐真肠断语又有句曰无家病不辞五字固极工妙可泣鬼神十字仍自精神不为减色也学杜句者向此等鸳鸯谱中细寻其针脚亦可以三隅反矣

　　五篇中新婚别一篇首尾粹然

　　公诗体格变化不一此数诗中危苦入情处颇类沈千运但千运孤洁削薄公汪洋自恣家数不同耳

　　立秋后诗节短而意调俱畅罢官亦由人洵是名言然后世无敢挂齿颊者

　　昔游诗王乔下天坛微月映皓鹤当尔时觉形神俱往三百篇婉兮娈兮季女斯饥千古肠断语也后来堪与嫓美者文则庄子曰鼠壤有余蔬而弃妹诗则少陵曰天寒翠袖薄日暮倚修竹相提而论觉少陵尤极凄黯何以故荟蔚鼠壤竝是恶物犹希觉悟新人美如玉知终无可奈何故也

　　昔人以诗喻禅唯然有之禅家有言切忌道著诗非训诂最嫌直说卽如天寒二语寻其文句翠袖修竹以当绝代姿竝是仙人手中扇耳著眼仙人当在何处丽人行肌理细腻骨肉匀可谓亲切乃此语殊不为佳明此者始可与言诗家三昧也或曰婉兮娈兮季女斯饥非直说乎曰季女托也何谓直说曰然则新安吏诸诗非直说乎曰然叙事贵真毋论新安诸诗卽如天寒翠袖薄何尝不真言情贵婉新安诸诗语虽直叙原其微旨葢欲居上位者闻之耳然此意隠隠句字外试取数篇读之无一语显然及此所谓切忌道著也若乃安得务农息战鬬普天无吏横索钱便与肌理细腻无异不为人所称矣

　　怀台州郑十八诗山鬼独一脚蝮蛇长如树又云从来御魑魅多为才名误名山福地仙释所都比于鬼域不亦寃乎然兴公赋已有此语当时贬窜诸人皆择险恶地意实如此如柳州山水何尝不佳绝耶大约人烟凑集处少有灵秀此亦造物与齿去角意耳

　　遣兴五首每首各咏一人德公元亮知章浩然后四首了了独初首嵇康不得死孔明有知音竝举二人何也曰此须分宾主谓嵇亦卧龙惜其未遇遇则为孔明不遇则身亦不保故曰用舍在所寻葢单咏叔夜也岂无救时策终竟畏罗罟深得龎公本意有子贤与愚何其置怀抱山谷解妙

　　注杜诗最苦穿凿附会然诗中自有有为而发者如独立诗草露亦多湿蛛丝仍未收下明言天机近人事葢诗之比也又如天用莫如龙二篇若非有为而发则咏龙何至言性命苟不存英雄徒自强咏马亦何至言不杂蹄啮间逍遥有能事也但不可强为之说耳

　　羌村诗夜阑更秉烛更字平声亦可仄声亦可义不甚相远秦州杂诗秋听殷地发殷盛也的是平声须溪注云云葢为江阁对雨诗所误耳恨解邺城围须溪解是喧呼阅使星阅字超甚于热閙中忽开冷眼须溪注语吾所未解也蓟门谁自北时幽州为史思明所据公葢用自南自北语耳谁者怪讶之词谓收复者谁及谁从北还并非也老树空庭得得字妙然非写影之谓如江动月移石乃是写影耳

　　野望诗字字如画独鹤归何晚昏鸦巳满林但鸦鹤对举意巳自浓何必更有所比

　　山寺诗麝香眠石竹明言麝香而云小鸟又云鹿何也鹿名麝香未之前闻谓小鸟者当以眠石竹故不知本谓竹下非竹上也

　　归燕诗不独避霜雪其如俦侣稀蒹葭诗摧折不自守秋风吹若何二起语如哀弦急张发响清厉春色岂相访一句妙讶其来暮也促织诗后四句佳苦竹诗藂卑春鸟疑五字妙甚

　　捣衣诗前四句亦如哀弦急张又一气呵成佳甚第五句捣衣二字在中晚人必有以易之矣此则吾从后进襄阳诗天寒梦泽深公诗天远暮江迟人谓梦泽句以不可解而妙天寒水落始知其深合上句看何不可解独一迟字但觉留滞之感隠之言外若欲训诂实难下笔也

　　梦李白二诗精妙殆胜招魂招魂语虽丽而情逺不及也一句一转一字一泪所谓隠心结文不自知沈绵恻怆至此故人入我梦明我长相忆是因彼来而明我意三夜频梦君情亲见君意则因我梦而见彼意也魂来枫林青魂返关塞黑与落月满屋梁犹疑照颜色竝恍如觌面但落月语加玄妙故令解者作缥缈之思耳告归常局促苦道来不易江湖多风波舟楫恐失坠略似鬼语生人不尔所谓恐非平生魂也水深波浪濶毋使蛟龙得因失坠语而发也冠葢满京华斯人独憔悴晋人云使君辈存令此人死

　　天末怀李白诗格意句字具有无穷之妙公诗为李作者无一不佳此篇与秋来相顾一绝梦李白二首尤为警拔然悉考诸作题曰赠李白者凡二最后寄李白者一而巳余皆曰怀曰忆曰梦曰不见公自驰想李未必知亦如次元道州诗不必示元此公厚处亦公高处而李之不一一具答亦可无讶矣

　　秦州见勅目诗侏儒应共饱渔父忌偏醒葢勅目除官必不止薛毕公独才二子故有斯语陇俗轻鹦鹉鹦鹉自喻庙堂之上文士如薛毕者不乏故我偶见遗原情类鶺鴒原情字生谓在原之情也比二子于异姓兄弟意望手援耳

　　凡诗中二人共一题者如赠崔于二学士留别贾严二阁老喜薛璩毕曜迁官寄陶王二少尹寄范员外吴侍御送李武二判官寄沈八刘叟皆同事同地不必言至如寄高岑三十韵高时在彭州岑时在虢州寄贾严五十韵贾时在岳州严时在巴州人各一天亦不妨便共一题正此可见交情使七子知此亦省几许篇什

　　寄高岑诗似尔官仍贵前贤命可伤公竟谓后之视今犹今视昔身与二子竝卢王一流人若谓诗人多穷则似尔仍贵伤前贤实自伤也篇中极称二子何尝有不足意公不足高时时有之此诗则否岂可因其一时槪疑其生平语言耶老去才难尽此语单指高高五十始学为诗文章事业俱在暮年故也男儿行处是古今自负无岀此语客子鬬身强古今自怜亦无出此语心微傍鱼鸟肉瘦怯豺狼上句佳无钱居帝里千古同慨

　　寄李十二诗兼全宠辱身五字中包括无尽使具言之直欲累牍又哭王彭州诗云宠辱事三朝亦然叙事如此何烦琐琐道屈善无隣犹云青眼只途穷然道屈字更有余恨苏武先还汉黄公岂事秦楚筵辞醴日梁狱上书辰已用当时法谁将此义陈此乃公明目张胆为李昭雪也永王宗室非盗贼比李为所得低囘其间谓可依以建功名耳及察其所为则辞官不受赏此虽不及穆生之高比于邹阳在梁抗直不挠略相髣髴非可与甘从叛逆者同年语也读谁将此义陈句使公时在朝必当抗章申救矣

　　寄贾严二阁老诗苍茫城七十流落劒三千梦弼注劒阁三千余里是也洙注引庄子劒士三千人非是但劒南劒北劒外字单用皆可劒三千不可侍臣谙入仗廐马解登仙公诗有云无复云台仗丧乱中行宫草创法仗零落驾还双阙之后礼仪渐备始谙体式耳卽马亦脱锋镝而从容内廐无异登仙然凡用事必如此始灵注引证不错诗意工妙处似未会也每觉升元辅深期列大贤谓房琯也弟子贫原宪诸生老伏虔师资谦未达鄕党敬何先岂公与贾严俱以师礼事房相与同门序齿耶贾笔严君八句戒甚慎言避谗安排求傲吏深警浦鸥预防霜鹘也小人害君子有两法独攻则曰傲尽去则曰党贾不知以何事贬疑亦坐琯党时诏书虽止列刘秩严武名然余党尚多如赞公方外人亦坐此逺谪但史不胜载耳使贾坐他事贬何得与严同一诗

　　寄张山人彪诗谢氏登山屐陶公漉酒巾群凶弥宇宙此物在风尘此物指屐与巾也旧注指彪岂有呼人为此物者中原有駈除隠忍用此物葢深恶花门比于异类故有此称耳

　　前后出塞诗公集中最烜赫者人人诵习然皆从旧注乾元时公在秦州思天宝间事而作更无异说亦不言大将为谁独东坡云详味末篇葢禄山反时其将校有脱身归国而禄山尽杀其妻子者姓名不传可恨也坡信具眼然亦以为乾元后作葢坐见幽州骑长驱河洛昏巳有明证故不疑耳不知正此是誵讹处当通前后细叅其意前九首云君巳富土境开边一何多又苟能制侵淩又何时筑城还又古人重守边今人重高勲又虏其名王归系颈授辕门后五首云借问大将谁恐是霍嫖姚又六合巳一家四夷且孤军又拔劒击大荒日收胡马羣又献凯日继踵两蕃静无虞渔阳豪侠地击鼔吹笙竽又主将位益崇气骄凌上都又将骄益愁思累累诸言咸太平全盛时乘障备边拓土俘■〈骨或〉取功名耳至于大将止忧其骄何曾一字及叛逆与乱离耶然则坐见幽州骑二语何谓曰此乃公先见假逃将口决其必叛坐见云者犹抉眼吴门观越兵之入耳此诗必作于天宝末年禄山未叛时无疑注非也不然公刚肠疾恶乾元间笔底每及叛逆必以蛇豕虎狼叱之岂有贼骑巳长駈河洛而犹称为大将铺叙边功且极夸其治军严肃者耶况追叙前事诗至十四首而竟无一语及目前亦断无此体格也不可不辨

　　征戍之诗莫善于东山不过通下情耳前后诸诗著眼正在此盛时可忧骄将必叛皆从此预决潜身僃行列一胜何足论众人贵苟得欲语羞雷同此功者未必赏赏者未必功从来灰士心启边衅莫甚于此诸篇慷慨悲壮曲折尽情古人当逊其出蓝何况来者

　　开元帝固是英才自郭元振以社稷功坐练兵不整几死纛下是后军政一变几复贞观之初矣然实内躭逸乐未尝以身率之则委任之人宠过而骄亦思效尤从令从好势所必至且禄山天性鸷悍严而寡恩士卒畏之其一时边功亦非幸致不如是何以能作贼耶朝进东门营一篇葢实录也但旣云气骄淩上都又曰将骄益愁思则所谓借问大将谁恐是霍嫖姚者必非直以古人为比不宜草草失作者意葢古来大将骄贵不惜士卒而战无不胜垂名史册祗一霍嫖姚犹博者一掷百万主人云汝辨作袁彦道不此岂可作实语会也故诗须通前后看不可与他处称嫖姚者一例卽如陈陶陇西行可怜无定河边骨犹是春闺梦里人人皆称其用意工妙然大都与慿君莫话封侯事一将功成万骨枯同解不知彼诗对谈兵者言重开边也此诗对庙堂言戒忘战也意迥不同何以知之陶此题共有四第一篇云汉主东封报太平无人金阙议边兵纵然夺得林胡塞碛地桑麻种不生末篇云自从贵主和亲后一半胡风似汉家意了然矣葢粉饰太平不复留心武备有功不赏无复念沙场之苦故偏举此不欲闻者以相告所谓愸置诸耳也今人多看选本不读全集其用意微婉处何缘具知乎

　　除架诗结句寒事今牢落人生亦有初谓本来空无一物耳

　　西枝村寻置草堂地宿赞公土室诗幽寻岂一路远色有诸岭晨光稍朦胧更越西南顶念犹未息将别访也其后寄赞公诗重冈北面起竟日阳光留茅屋买兼土斯焉心所求近闻西枝西有谷杉漆稠亭午颇和暖石田又足收则巳得地矣何以竟不果耶赞公坐善房琯与公同谪又殷殷招公若此高兴不啻逺公沽酒公亦惓惓留意与子成二老来往亦风流竟成虚语耳乃知住山良复不易

　　送人从军诗好武宁论命封侯不计年此非劝勉之词世俗戏人进取者曰曾算命否不计年犹云太远在故结云马寒防失道雪没锦鞍鞯送行诗若此虽近于戆然自是真相为者

　　送远诗亲朋尽一哭鞍马去孤城古人送远行未有不哭者不哭则物议沸然颜氏家训可考也古今人不相及翻以为讶

　　两当县吴侍御江上宅诗亦知故鄕乐未敢思夙昔时危多阻未敢还鄕是矣至于思谁能禁之并思亦不敢者恐念昔年之乐徒深现在之悲也此写侍御留滞苦怀乃并其心曲得之公自云妻孥隔军垒拨置不拟道又云贫病转零落故鄕不可思此实穷途中救苦丹常自服饵经验者故并以劝人耳

　　秦州同谷纪行诸诗妙有剪裁句意俱练色浓响切无浮声无冗语殊胜夔州以后晦翁论甚当如石龛诗苦云直簳尽无以充提携而接云奈何渔阳骑飒飒惊蒸黎截然便住他诗或亹亹更数十言此以剪裁胜也亦有类夔州以后如青阳峡超然侔壮观已谓殷寥廓突兀犹趂人及兹叹冥寞其声半喉半舌侧耳难听然是练句太过耳不至刺刺不休作村妪语也方尽室流离食不充腹一生困苦莫甚此时而刻画精到若此知其胸次实自旷逺不为境缚矣至穷途惨景人不堪其忧者偏工描画如无衣思南州又故乡不可思又生涯抵弧矢又寒峡不可度我实衣裳单又此生免荷殳未敢辞路难又交情无旧深穷老多惨戚又百年不敢料一坠那得取又鸟雀夜各归中原杳茫茫皆足令人伤心动魄太息流涕葢危苦旣得自实歴又句意俱练故能尔尔古今来穷苦工妙之语亦未有过之者也

　　无衣思南州此思实匪夷也大庇天下寒士俱欢颜庶以此为广厦乎但恐住后不免夏日叹

　　生涯抵弧矢抵当也庄子曰游于羿之彀中公未必用庄语造句之妙乃不减庄

　　盐井诗不为佳亦能剪裁故不厌耳

　　此生免荷殳未敢辞路难诗可以怨其谓是乎

　　冉冉松上雨非雨也泄云蒙清晨初日翳复吐非曾山行遇雨者不知此际客心也冥冥子规叫微径不复取此子规叫不必耳中以冥冥故不取微径有戒心耳

　　青阳峡结句谓逾陇望岳突兀壮观行行渐远巳谓隠然寥廓中矣俄复相趂眼中及兹始不复望见也注得其半

　　龙门镇诗胡马屯成皋防虞此何及可发浩叹每念去贼七百里偎墙独自战虽戏言实为此辈传神

　　铁堂峡诗峡形藏堂隍壁色立积铁此解铁堂二字也泥功山诗朝行青泥上暮在青泥中泥泞非一时版筑劳人功亦然泥功名旣奇公之此解当繇目击夫山路崎岖辟之可耳以泥故版筑旣所难喻纵有之不过一时今以此名山则相沿不知几何岁月至今未巳也且此必低陷之地何以名山诗中有哀猿透却坠之句又似非低处所宜安得身至其地一考之

　　万丈潭诗结句何事炎天过快意风雨会谓境极幽冷夏日过此乃佳也时正腊月

　　杜诗攟巻一

　　●钦定四库全书

　　杜诗攟巻二

　　（明）唐元竑 撰

　　发同谷县诗况我饥愚人焉能尚安宅饥愚纽字自笑自怜停骖龙潭云卽指万丈潭也临歧数子不知何人倘所谓山中儒生非耶交情无旧深穷老多惨戚等是情怀经其笔端倍觉恳恻

　　白沙水会二渡诗舍陆登舟种种景色点缀如画囘眺积水外始知众星乾较始知五岳外别有他山尊语更荒幻

　　五盘诗地僻无网罟水清反多鱼从写景得来故佳

　　清江下龙门绝壁无尺土长风驾高浪浩浩自太古想见壮观结句恐惧从此数谓终身所歴诸艰屈指此其一也大约山水不险不奇听其言乃使人有褰裳之想

　　石柜阁诗信甘孱懦婴不独冻馁迫始曰饥愚旣曰孱懦自愍至此拂郁极矣结意乃在匹休陶谢公真寝食斯道者也不尔安得千古

　　鹿头何亭亭是日慰饥渴连山西南断俯见千里豁因此语追考前赤谷诗山深苦多风落日童穉饥悄然村墟迥烟火何由追卽知此日以前山行俱不免饥渴矣人谓诗史庶指此等乎史自有史笔所谓简而且详疎而不漏若纎悉具书如市廛帐簿且不得言史无论诗矣

　　东征诗云蜎蜎者蠋烝在桑野敦彼独宿亦在车下伤人之不异虫也乐府变其语曰男儿可怜虫出门怀死忧尸丧狭谷中白骨无人收直呼人为可怜虫更奇少陵又变其语云鸟雀夜各归中原杳茫茫苟未免有情读此那不肠断

　　同谷七歌昔人谓风骚之极致不在屈原下果然但其语牢落绝似骚然章法未似也以太整故如秋兴八首乃似耳

　　长鑱长鑱白木柄我生托子以为命东飞鴐鹅后鶖鶬安得送我置汝傍白狐跳梁黄狐立蝮蛇东来水上游等语皆备极无聊直欲发狂大叫七歌真足当哭其能远匹离骚横绝千古者以此尚有讥其末篇津津富贵识见卑陋者此与铜雀春深锁二乔谓措大不识好恶社稷存亡生灵涂炭都不问只恐捉了二乔正同苦哉二杜所谓一杓屎泼却也

　　后游诗江山如有待花柳更无私须贴题想其下语之妙不止泛言气象

　　狂夫诗欲塡沟壑惟疎放疎放二字是公一生本色志在千古者大都不复计一时所谓狂也

　　石笋行不佳而议论甚确今越中禹陵有其一亦此类也

　　诗之比兴赋天然有之下笔自来不须有意撰造亦不得截然分别孰兴孰比孰赋多有兴而比比而兴比兴而卽赋者妙正在此有意撰造卽不能佳如鳯凰台石笋莴苣诸诗是也

　　律诗之法多分情景虚实此虽不可不知要是拘泥之论尽有虚字实用实字虚用者尽有全写景而情具其中但言情而景可并见者将何分析祗如踈灯自照孤帆宿新月犹悬双杵鸣非景语乎当尔时更不必言情全是情语矣又如亲朋尽一哭鞍马去孤城非情语乎并其景亦画出安得不谓景语所谓声色总不过五五色五声之变不可胜穷求骏足者当观于牝牡骊黄之外可耳

　　论诗要当以气为主气之豪上无过青莲而少陵直欲过之观其喜则手脚欲旋闷则发狂大叫乃至新松恶竹莺语花开等句虽小景细事竝有一种猛鸷之性溢于言外而搜其心曲则青天白日迄于老困没齿终无改变如此人安得不千古乎青莲豪而畅少陵豪而郁凡其笔端奇恣横溢皆郁所为也摩诘天资近道其见地超于李杜然评者谓其诗高者似禅下者似僧终逊李杜一筹者以其气和平不能雄耳

　　王元之在商州赋诗云两株桃杏映篱斜装点商州副使家何事春风容不得和丝吹折数枝花其子以杜有恰似春风相欺得夜来吹折数枝花之句请易之元之曰吾诗遂能暗合子美卒不易吾谓元之诗本与公异父子误解诗意且不必言后之读者便尔承讹不巳地下有知将毋一笑此诗葢因墙外人折花而发也谓之恰似卽非真风折可知何不看起句手种桃李非无主野老墙低还是家此岂难解者耶卽此一诗公之用意深厚直是过人百倍不独抱茅之童置而不较扑枣之妇怜而更亲巳也至诗意婉妙非王所及又无论矣乃千余年来此意终于埋没于公不言本愿卽得将毋谓索解人不得乎特为表出聊当酹公一觞奉慰九原也苍苔浊酒林中静碧水春风野外昏是相形语苍苔浊酒殊不足言在林中乃觉其静碧水春风本自不恶在野外更觉其昏耳掩门不出为此也意亦在起句内自在正以静故

　　笋根穉子无人见沙上凫雏傍毋眠伤穉子无母不及凫雏偶然慈语耳何至纷纷聚讼

　　京洛云山外一首深怨之语难其舂容蕴藉读之不觉

　　杜鹃行全用鲍参军语若非有托蹈袭胡为为明皇作殆是也又一生自猎知无敌亦用庾开府语庾云野鹤能自猎此则不妨出蓝

　　梅雨诗湛湛长江去冥冥细雨来佳在去字董遐周欲改去为失岂有此理诗须看全首气格须看本句对法最不宜强为之说又范至能吴船录云蜀无梅雨子美梅熟时经行偶值雨耳恐后人便指为梅雨故辨之此又不可不知也

　　韦偃画马歌寥寥数言气格不亚长篇韦画亦是秃笔写意髣髴相敌韦本名鶠公偶误耳

　　王宰山水图歌巴陵洞庭日本东赤岸水与银河通语本荒忽难解须细读全篇兼明画理画家之法自近而逺近者髣髴巴陵洞庭俄而日本俄而赤岸直接银河矣然必有云气间之故曰中有云气随飞龙此卽所谓尤工远势古莫比咫尺应须论万里也十日画一水剪取吴淞半江水题虽山水竝言始终赞水耳宰殆工画水者

　　丈人山诗自为青城客不唾青城地可谓奇句亦甚兴浓后来却数语便住然气格不减大篇

　　一室诗应同王粲宅留井岘山前谓此室虽蹔寓后世遂为故迹亦如前贤矣梦李白诗千秋万载名寂寞身后事赠郑虔诗名垂万古知何用虽赠友亦自道也虚名何益言外令人思张季鹰

　　北隣诗青钱买野竹白帻岸江皋南隣诗锦里先生乌角巾园收芋栗未全贫北隣白帻南隣乌巾恰是的对未经拈出

　　寄杨五桂州诗梅花万里外雪片一冬深记稀有也此诗首尾八句只作一句读与万古仇池穴羣盗哀王粲等诗同法另是一格不然则起句不必言五岭皆炎热宜人独桂林并梅花二语减色矣祗如过常少府诗野桥齐度马亦是记稀有也何必更言野桥多狭独此最濶哉此论诗者所当知

　　暝色赴春愁赴字实妙无人觉来往觉字平平耳难相比也反照入江翻石壁归云拥树失山村翻失字实响圆荷浮小叶细麦落轻花浮落字平平耳难相比也张怀瓘云但知真草一槩略无差殊岂悟右军书自有五等又失山村或作湿字亦妙但微逊失字耳每读之輙为惋惜不忍弃去安得一句中竝收之

　　琴台诗酒肆人间世琴台日暮云太史公列传七十司马长卿传最长只此十字堪与之敌

　　王直方诗话云老杜眼边无俗物多病也身轻乐天亦有眼前无俗物身外卽僧居之句然不为人所称吾谓公句在集中本非出色乃因乐天转觉其佳何也眼边无俗物自然体为之轻巳全包身外卽僧居意五字赘矣公正以俗物病魔相提而较宁此毋彼可见其句意精到无浮词长语也

　　漫成二首读书难字过巳有倦意故结云知余懒是真也对酒满壶频谓乾而复满不竭意也与杯乾瓮卽空正相反然殊不及过字有趣读结句乃知世间固有伪懒者可资一噱

　　舍南舍北皆春水但见羣鸥日日来花径不曾缘客扫柴门今始为君开所谓闻人足音跫然而喜也羣鸡正乱叫客至鸡鬬争駈鸡上屋树始闻叩柴荆是因鸡閙不闻叩声偶然实景非前诗用意之比

　　每读三百篇怪古人情浓百倍今人一驰思輙节外生枝往而不反晋人闻歌声輙唤奈何所谓不胜情也公诗如眼见客愁等绝已自淋漓至江畔独步寻花诸作直是飞扬横放一往难遏每读一过觉健如黄犊老犹故态一时胸怀千古倾倒金石犹有泐时此不磨也昌黎云利欲鬬进有得有丧勃然不释然后变化犹鬼神此论书也可通于诗矣三百篇大抵圣贤发愤之所为作愤字如训作恨怒岂能尽括三百篇祗是其气有余如草木亦曰怒生气盛则词昌此不易之论也

　　江亭诗水流心不竞句虽佳稍嫌道学气不若云在意俱迟尤妙欣欣物自私亦胜花栁更无私然花栁更无私却无道学气彼题曰后游作者触目会心别有意在非说理也

　　少年行老瓦盆一首意亦佳然与题不合几于失旨矣吾无取于此

　　戏为六绝专辟伪体也伪体者何为当时学四言诗及楚词者言也原本风骚自诡复古降及汉魏庶几近之六朝不足学矣况王杨卢骆乎然卢王辈虽逊汉魏竝是异才大手开府虽有小疵老笔更不可及尔曹单薄琐琐未易攀后尘也方且自夸能拨去时调无所掇拾不知攀屈宋卽屈宋是汝师亲风雅卽风雅是汝师独非掇拾前人乎屈宋风雅究自有真汝直伪耳未得国能巳失故步空腹高心多见其不知量也唐人集中拟风骚等作甚众公独无之以此意当时必有以此夸公者故发斯论耳过都过字平声

　　逢唐兴刘主簿弟诗劒外官人冷关中驿骑疎官人本热缘劒外故冷关中驿骑本不疎缘冷故疎也官人字近俗贵与冷字相形不然不畅

　　简王明府诗骥病思偏秣鹰秋怕苦笼骥卽应偏然非因病已甘逐队鹰秋笼之何益况重以苦得不怕哉字字用意公干谒诗每以鹰骥竝言此联最警然上句绝妙下句逺不及也余亦尝有句云骥倦终殊驽鹰痴欲化鸠恨不使少陵见之

　　寄高彭州一绝百年巳过半秋至转饥寒为问彭州牧何时救急难公初到成都高曾寄诗供米高诗僧饭屡过门已明知公艰甚公答诗有故人供禄米之句未几复有诗云厚禄故人书断绝虽未必指高然当时厚禄故人指葢可屈高亦其一矣今此诗呼声嗷嗷不嫌为冯妇昌黎大儒亦时有此忍饥故自难也然公与高语时时倔强不相下高之落落亦公自取之至今词坛位次公视高如小弱弟岂以一时屈彼千古

　　斛斯六官诗结云老罢休无赖归来省醉眠斛斯卖文索钱公预知其不能得故聊戏之酒徒能省醉眠亦复何用钱为公以卖文索钱为无赖后乃有嗔赠轻如湜及持金去如乂者

　　锦城丝管一绝题云赠花卿解者谓花敬定僭用天子礼乐此诗讽也近世胡元瑞驳之谓花卿乃歌者姓名偶同耳或问二说孰是曰元瑞是也节度使僭妄当时诚有之敬定偏禆也胡不思至是然花卿之为敬定旧注巳然亦不始于用修如元瑞真具眼也且如解者言题当云花卿席上闻乐岂得但言赠花卿哉卽如成都猛将一篇题云戏作花卿歌葢傍观持论亦非投赠与同杯酒接殷勤之欢也敬定虽骄恣然一时定乱功高赏不酬劳死后血食人道我卿绝世无虽止赞其勇意当时蜀人之论必有不同朝廷者公虽心是朝廷篇中极口揄扬亦未尝没其功也天子礼乐谈何容易假使显然僭逾至此公固一饭不忘君者尚肯垂涎其酒食从容讌会纳交赋诗乎

　　百忧集行通篇无可忧者但妻孥苦饥耳如此人遂不得饭吃伤哉

　　病栢诗神明依正直故老多再拜当时俚俗有此风拜杜鹃以古帝拜病栢当以树神故也必谓杜鹃托喻明皇此栢何托

　　蹔往比隣去一诗题云范二员外邈吴十侍御郁枉驾此侍御意卽两当县江上宅主人耶君子也其名不传喜见于此特为表出之

　　王侍御携酒草堂诗戏假霜威促山简须溪议其俗见此泛论可耳未会诗意诗中所指者高达夫也高初刺彭州旣而移刺蜀州公在成都天涯故人目击流落力巳能为之地其后成都尹崔光远罢以高摄其位谓宜握手道故解衣推食而高寂然无之公所以介介也且汝年几小之言出自公亲笔高几狎侮故人矣士屈于不知已他人无足责高亦词坛名匠所以然者良因少时与公及青莲酒后大言各不相下数人之中惟高晚达公遂穷困便欲跨而上之将谓势之所在公必委曲见推而公殊不为变方谓挟贵挟长俗气未除非假霜威促之未必肯来此语政自有意何得反议公俗见哉不宁惟是移时劝山简头白恐风寒自注云此句戏之正答其年几小所谓无言不酬示不为富贵屈也公于一饮一食无不欢然倾倒至达官贵人终不肯作乞怜语然亦未尝较量口吻间独于高如此者正以素相友善故也且侍御携酒题曰请邀高使君而次诗云故人能领客携酒重相看明以故人属王而目高为客彼旣外我我亦外之能领云者明高自为侍御来非为我来霜威促山简意不更彰明耶须溪于公诗可谓能细读者奈何不叅观前后而重谬其旨也

　　寄别马巴州诗知君未爱春湖色兴在骊驹白玉珂公居傍水马访公必须乘舟葢料其不能来也兴在骊驹谓正骑马红尘中未暇放舟耳

　　江上观造竹桥诗合欢却笑千年事驱石何时到海东合欢字虽不佳若改合观弥劣矣引题中观字为证似迂

　　三绝句会须上畨看成竹上畨犹言分班也以笋多恐人盗去故严护之耳畨字亦作仄声王建宫词遥听帐裏君王觉上畨声钟始得归可证也赵注旣含糊乃更有因而竟改为上筤者何欤

　　独酌诗行蚁上枯棃行字定作倒字是

　　答广州张判官诗宇宙蜀城偏乱离中求清宁之地不易得自庆语也又身在蜀见得如此髣髴男儿行处是语

　　答严中丞诗阮籍焉知礼法疎此答鹦鹉鵕■〈义鸟〉句也又严诗结句兴发会能驰骏马终须直到使君滩欲公就见之公结句云枉沐旌麾出城府草茅无迳欲敎锄更欲严就见巳真可谓不有献子之家者观其谢放推问状云陛下不书狂狷之过复解网罗之患是古深容直臣劝勉来者之意天下幸甚岂小臣独蒙全躯而已对君如此何有于其余卽莫倚善题鹦鹉赋何须不著鵕■〈义鸟〉冠实亦真相爱之言公旣千古高人严亦一时雄杰各率胸怀面目具在而矮人观塲輙因此造为欲杀之论此新唐书添入旧唐书所无也但详考旧史亦非实录何以知之本传云公见武有时不冠其诞傲如此此葢因武诗而附会也不知鵕■〈义鸟〉冠朝服也公时必以野服相接于礼法为疎又独称鵕■〈义鸟〉者佞幸之服傅脂粉为容悦公性肮脏自负意中所深恶故用此调之何尝谓公不冠哉新史旣以鹦鹉句疑其欲杀旧史亦以鵕■〈义鸟〉句证其不冠总是以意揣摩影响杜撰而巳书可尽信乎且严之善公臭味不必言亦缘坐房琯事竝谪同病相怜耳新史乃谓严将不利于房杜至引青莲蜀道难为证谓为二人危之今青莲诗具在宋帝云彼自咏桧耳况此诗作于天宝全盛时携入长安为贺监所称赏因此著名事迹显著如此竟不一考耶考而不明阙文可也造为说以实之不独厚诬严杜并至株莲房李立言者慎之非有明证奈何逞臆寃人至此极哉

　　次严中丞西城晚眺诗地平江动蜀天濶树浮秦精警轩豁不必言地平天濶卽所谓宇宙蜀城偏也称颂语如此始是气象

　　赠王司直短歌旧注王为蜀中刺史诗中趿履侯门谓王知我我复舍此何向于鳞选此诗迄今人人诵习细求其说滋不能通起语云吾能拔尔抑塞磊落之奇才岂有方作飞鸟依人而反欲拔主人之抑塞者脱劒佩暗用弹铗事仲宣身依刘表又司直同姓故借以为喻而青眼望之然则趿履侯门正指王耳必非自谓也王不知何名旣称司直卽非刺史可知其后堕马折臂诗中亦祗称官有王司直刺史之说吾不知何据王于时当是仰人鼻息者故公怜而欲拔之作此老人语意本了然何得支离至今耶但西得诸侯得字终不能解颇疑有误或是谒字杜诗聚讼多矣非好为异求其合耳唐尔时官品极滥多系虚名其称使君者往往贫不自振衣食难周徒步蓝缕故当时有街中足使君之句公卽其一也王郎司直大都使君类耳后人但见官名便不顾文义强为之说故考订不厌详也

　　江上值水如海势一首祗述怀耳始终不及题意故著浮槎替入舟但非水涸皆可用余更无涉诗篇浑漫兴知是实语

　　屏迹诗村鼓时时急此鼓必非鼔鼙之谓注乱离奔走误矣果尔何以结云心迹喜双清耶第二首晚起家何事无营地转幽家何事卽无营第二句但欲出地转幽三字耳故接云竹光团野色舍影漾江流正写幽意失学从儿懒长贫任妇愁百年浑得醉一月不梳头都根晚起来此又一法也

　　送严公入朝诗结句公若登台辅临危莫爱身严才具不必言所勉独此耳非相知至深何缘责难若此严别公起句云独逄尧典日再覩汉官时未敌风霜劲空慙雨露私正答此意便已满口承当矣豪杰肝肠千古如见

　　戏赠友云一朝被马踏唇裂板齿无注谓此焦校书卽是焦遂果尔饮中八仙歌贺监二语当移以赠之

　　此物二字殊不为雅而公固屡用之如高田失西成此物颇丰熟谓芰荷也此物岁不稔玉食失光辉谓橘也苦遭此物聒孰谓吾庐幽谓众鸟鸣蝉也中原有驱除隠忍用此物谓花门也臣如忽至理君岂弃此物谓彤庭所分帛也天寒大羽猎此物神俱王谓鹰也群凶弥宇宙此物在风尘谓屐与巾也花门小箭好此物弃沙塲谓铜牙弩锦兽张也江上舍前无此物谓绵竹也此物娟娟长远生谓赤棃葡萄也旧有一二误解者聊彚而疏之

　　弇州举诗七字俱平者曰桃花棃花参差开乃遗中巴之东巴东山何也又潇湘之山衡山高亦是但上多君不见三字耳又五字皆平者集中尤多如无衣思南州忧端齐终南龙吟回其头皆奇语余不能悉数青莲以下诸名家亦时有之但不多耳

　　二句中十字九平者如北征诗乾坤含疮痍忧虞何时毕寄薛璩诗人生无贤愚飘颻若埃尘送魏少府诗贤豪赞经纶功成空名垂雨诗凄凄生余寒殷殷兼出雷遣兴诗蓬生非无根飘荡随高风此法自古有之子建文昌郁云兴迎风高中天叔夜单雄翻孤逝哀吟伤生离靖节幽兰生前庭含薰待清风飘飘西来风悠悠东去云是也殷璠谓曹刘诗葢有十字俱平者今查曹集有之刘无可考岂为后人所删耶殷固言挈瓶肤受之流责古人词句质素不辨五音耻相师范唯取轻艳无复气骨故知非大家拨去拘忌卓然特立不能自异流俗也乃公竟以诗家千古一人而不获一第吾诚不得其解将非拘忌为之累乎殷殷字作上声读亦得

　　铁堂峡诗壁色立积铁赠许十一诗业白出石壁观水涨诗石壁滑侧足昔游诗白日亦寂寞望岳诗渴日绝壁出五字皆入声是卽叠韵也

　　两句中用东西南北字者公集中亦屡见如遣闷呈严公诗西岭纡村北南江绕舍东送舍弟颖诗岷岭南蛮北徐关东海西舍弟观迎新妇诗东望西江永南游北户开严中丞枉驾诗川合东西瞻使节地分南北任流萍寄从孙崇简诗嵯峨白帝城东西南有龙湫北虎溪句法各各不同

　　公诗中如鸡鸣风雨交久旱雨亦好又曰皇天久不雨旣雨晴亦佳如摧折不自守秋风吹若何又曰青冥亦自守软弱强扶持如花栁更无私又曰欣欣物自私如浮云终日行游子久不至又曰百川日东流客去亦不息如春夏各有实我饥岂无涯又曰岂知秋禾登贫窭有仓卒此两意互相发者也如七夕诗牛女年年渡何曾风浪生又曰万古永相望七夕谁见同杜鹃诗生子百鸟巢百鸟不敢嗔仍为餧其子礼若奉至尊又曰谁言养雏不自哺此语亦足为愚蒙此一意自相反者也

　　公诗于朋友间语极斟酌如传如记各肖其人故后来多验如高适杜亚当筮仕时輙以逺到期之高之十年旌麾杜之前席夹辅果如所料张建封方少年公时老矣一见輙极口誉之云台天衢张竟克践尤可异者巢父掉头赞叹语也而孔竟为贼杀焉知饿死倾倒语也而郑卒以馁终又新诗句句好应任老夫传严时尚同官未尝有诗赠公一时偶然语耳至今严诗竟附公集中照耀千古不然谁寓目者此皆非意所及殆所谓笔端造化者耶

　　公诗集据王原叔序旧乃六十巻亡逸之余人自编摭合为二十巻诗止十八篇所遗葢多矣今考集中大约中年以后之作至少作百无一焉岂尽失之欤夔州以后又似全稿俱存更无散失者此则赖子孙能收藏也宗文先公死宗武不久亦死其孙始克葬公而能保有此稿以迄于今卽此可谓贤子孙矣

　　葛常之韵语阳秋举陶元亮敝襟不掩肘藜羮常乏斟公诗天吴与紫鳯颠倒在短褐谓巧于说贫吾谓此犹寻常贫态未为出格陶诗如三旬九遇饭十年著一冠始是出格奇穷公诗如无食思乐土无衣思南州又囊空恐羞涩留得一钱看又严霜衣带断指直不得结又小儿强解事故索苦李飡又平明跨驴出未知适谁门又春夏各有实我饥岂无涯又岂知秋禾登贫窭有仓卒可谓最工于说贫矣吾尝言泌之洋洋是饱人语苟蔬鱻自给不羡鲂鲤非难事也西山一歌出自饿夫口中哀怨自不堪闻故景贵实歴所谓文生于情耳

　　姜楚公画角鹰歌梁间燕雀休惊怕亦未抟空上九天题画常意耳不必自负注葢为进雕赋表所误也表云雕者鸷鸟之殊特搏击而不可当引以为类是大臣正色立朝之义此则公自负也然公曾为拾遗矣竟未尝搏击一人搏击岂得巳事哉若此诗自负者是欲人畏我也心术不端矣果何所见而诬公若此

　　悲秋诗家逺传书日非亲歴不知其味也老逐众人行千古恨恨合上愁窥高鸟过其意谓不及高鸟犹能矫然自异於众耳

　　客夜诗秋天不肯明旧称其工吾谓此从孤眠苦境中自然流出非有意求工也如江平不肯流乃是因字工耳

　　古人送别不以死亡为讳公诗便与先生应永诀等句亦犹行古之道也不独送别卽问疾亦不讳檀弓云不幸而至于大病则如之何君子不以为戆但此亦视交情厚薄事势缓急何如如公寄汉中王三首已知嗟不起未许醉相留自注云断酒不饮篇中有戏葢王时以酒得疾也三首中不能随皂葢自醉逐浮萍终思一酩酊净扫雁池头尚怜诗警策犹忆酒颠狂始终无他惟索饮耳乃预嗟其不起何也使王病果棘度不能起岂宜更从而索饮哉此复何事而可戏者后有翫月呈汉中王诗葢竟因三诗故蒙见招矣草野倨侮幸为王所容而不觉直谓之不谙事可也首作祗看座右铭祗字或作眠字似胜

　　九日奉寄严大夫不眠持汉节何路出巴山时公居梓州值严还朝尚在蜀栈道中故起句有经时冒险之语持汉节谓严也公诗何路出巴山严答云卧向巴山月落时两乡千里梦相思公结句云遥知簇鞍马囘首白云间严答结句云跋马望君非一度冷猿秋雁不胜悲两人唱酬明明可证董遐周云此老以典属国自况乃中丞而匈奴之蜀道难所以作也误甚矣

　　蜀道难之说吾推究其病根必从陆畅诗来畅反青莲蜀道难作蜀道易以颂韦皋于是无识之徒谓蜀道易旣颂韦皋蜀道难必刺严武一人悍然笔之于史千人万人閧然和之卽有学如遐周者亦不免承讹悲夫古人受诬若此者可胜道哉

　　翫月诗关山同一照乌鹊自多惊不必有所指自是好句乌鹊畏明故炤同而惊独也意从曹孟德月明星稀四语来或改炤为点不通东坡一点明月何妨独剏必谓因此耶

　　相从行严二者别驾耳而诗中云紫衣将炙绯衣走则刺史将何如节度使又将何如故公有边头公卿仍独骄之语也相从二字诗中无之公特撰为此题以见投分意耳异哉此老偏与姓严人有缘

　　严氏溪放歌费心姑息是一役不可解注殊牵强未了了结句同煑茯苓严葢隠士何不表其名字也

　　述古诗鳯凰从天来何意复高飞高飞比隠逸从天来本自高有心斯世故无飞意也骥难于驭故曰谁驭鳯难于食故曰忍饥此谓物理可喻君臣

　　谒文公上方诗久遭诗酒汚是对僧语望牛头寺结句休作狂歌老囘看不住心直欲懴悔结习矣

　　春日恼郝使君诗结句舞处重看花满面樽前还有锦纒头语虽近丽其意则与与奴白饭马青刍等耳

　　郪城西原送别诗远水非无浪他山自有春谓好恶未能悬断到自知之一诗送两人正合如是注太囘互曲矣

　　锦官城得名亦如盐官铜官之类此说良是卽集中有可证者送窦九归成都云问绢锦官城是也

　　兠率寺诗江山有巴蜀谓于江山中乃有巴蜀须溪注妙所谓庄子注郭象也何顒好不忘何顒字误好不忘谓同其累耳非好佛之谓白牛车远近且欲上慈航谓纵未免累不碍发心也不复知天大空余见佛尊未知作者意何如颇似谙佛理者见字本不穏解作现在佛谬以对知天妥否

　　风吹沧江树雨洒石壁来树字的是去字之误晦翁创改之可谓少陵功臣至朝廷烧栈北鼓角满天东初无误字倘因蜀有漏天之说遂改满为漏则烧栈字对漏天亦须为之说始得岂可使杜句偏枯至此耶今集中因晦翁语竟改满为漏又不愁巴道路恐湿汉旌旗须溪谓失字好葢据归云拥树例耳不知在彼则字工在此则意晦矣今集中亦竟为失字其余妄改未能悉数昔山谷欲改东坡白头字为日头张文潜以告坡曰黄九欲改作日字我亦无奈他何吾欲援此语为公叫屈至如新炊间黄粱改闻黄粱行蚁上枯棃改倒蚁娟娟戏蝶过闲幔改开幔把君诗过目改过日因知贫病人须弃能使韦郎迹也疎一小说改上句云不知贫病关何事改尽如是九原有知当亦冁然

　　或问对雨诗不愁巴道路恐失汉旌旗本谓道逺冥蒙难望正与归云拥树意同何谓晦也曰彼诗意止写景又本句中有云拥字故失字意跃然此诗不忧道路但忧旌旗言外别自含意已作不了语矣又改为失字岂不太晦故意本深者浅求之不得意本浅者深求之亦不得过深则离本意矣须溪聪明人求之太深也

　　章留后南楼诗寇盗狂歌外形骸痛饮中沈深隽永思味不尽只以平语出之诗家最上乘也

　　今人为郭外之饮预恐门闭必先留门台上诗留门月复光当知唐时巳有此语矣老去一杯足高兴扫尽非复老马为驹之比故曰何须把官烛似恼髩毛苍

　　椶拂子诗不堪代白羽有足除苍蝇有字疑是且字

　　南池诗安知有苍池万顷浸坤轴此阆中之南池洵大观也公又有阆水歌阆中胜事可肠断阆州城南天下稀岂谓此池耶济宁南池一勺耳因许主簿一诗遂为胜迹余尝两游之恨未到蜀中也

　　石犀行今年灌口损戸口此事或恐为神羞又先王作法皆正道诡怪何得叅人谋南池诗高堂亦明王魂魄犹正直不应空陂上缥缈亲酒食此皆未达鬼神之理李氷有大功於蜀血食其地民实赖之先王立法乆犹有弊千载之后一损戸口便为神羞耶汉祖帝业起自蜀中居民报德久而不忘谓正直之神不应亲酒食则儒门祭祀皆以不正直待其君亲又何舛也然此等议论最近宋儒固宜为所极喜

　　王命诗牢落新烧栈苍茫旧筑坛此咏郭汾阳事也本言苍茫新筑坛耳只一旧字史家叙事论断皆具此之谓隽永

　　遣夏诗受谏无今日此语令人痛泪迸流临危忆古人言外当有古今不相及之感巴山诗结句狼狈风尘裏羣臣安在哉意指此也

　　冬狩行禽兽巳毙十七八杀声落日回苍穹幕前生致九青兕馲驼■〈山上畾下〉峞垂玄熊东西南北百里间髣髴蹴踏寒山空为章彝天阅作也喜君士卒甚整肃为我囘辔擒西戎草中狐兔尽何益天子不在咸阳宫此语未足服其心章本志功名故励精训练待西戎至而后图之岂有及耶然则公语非乎曰上帝好生古今明训杀业报应但争迟速终有反尔之日如章之训练将有为也岂知身为严武所杀严攘夷拓土功成名遂年甫强仕奄然就木此竝多杀之报隂阳人道之患非此卽彼孟子曰善战者服上刑仁人之言为万世法昔人谓公诗似孟子真知言也

　　章留后同游山寺诗公为顾兵徒咄嗟檀施开末云穷子失净处高人忧祸胎不可解观以兹抚士卒语将非章欲借寺屯兵乎然则实非檀施葢税居也此缁流茹苦不敢言者公为代鸣亦释门一金汤矣岁宴风破肉荒林寒可回明其不堪住也与金错囊垂罄银壶酒易賖同一句法思量八道苦自哂同婴孩是真语对留后言又有讽意

　　收京诗衣冠却扈从五字具多少弹文与冯驩结辔再拜数语意殊不同故下云克复诚如此扶持在数公莫令回首地恸哭起秋风也

　　有感五首大君先息战归马华山阳又不过行俭德盗贼本王臣又终依古封建岂独听箫韶又愿闻哀痛诏端拱问疮痍公所谓致君尧舜上再使风俗淳者略具此数语中大约孟夫子强为善意也齐人筑薛是谋或非所及故他诗又云小臣鲁钝无所能又愿见北地傅介子老儒不用尚书郎也

　　昔人谓觅句如掘得玊盒子底但精思求之必有其葢此语可味葢二句直须铢两悉配稍或轻重不伦便非底葢矣然亦有得力偏于一句者如白骨新交战云台旧拓边同为授钺之臣今昔相提何啻千里如日闻红粟腐寒待翠华春此陈陈者何难立使万姓春囘而冻馁之民依然犹待异日若非下句之妙上句塾师语耳又如五更鼓角声悲壮三峡星河影动摇三分割据纡筹策万古云霄一羽毛皆两句合看始觉警策若单看上句殊不动人如二仪清浊还高下三伏炎蒸定有无非下句贴题上句不免寛套此得力在下句能使上句生色不可谓之偏重轻以其开阖相关故也又如云近蓬莱常五色意极浓至至于雪无可著想而曰雪残鳷鹊亦多时觉后人轻寒不入宫中树葢有所本又江山如有待题曰后游有待正贴后字意意亦甚浓至於花栁本谓不能待耳而曰花栁更无私看得更别此得力在上句因而生出下句亦不可谓之偏重轻者以其映带相称故也以当玉盒底葢均为无忝

　　莫取金汤固长令宇宙新不过行俭德盗贼本王臣金汤岂可不固而曰莫取俭德何嫌于过而曰不过意颇难会葢积粟以固吾圉本吝啬也托言行俭不知穷民无计转为盗贼财聚民散岂长策哉所谓巽言也

　　领郡輙无色之官皆有词此语似为今设多难之际自非利器盘根错节望而却步恒情类然也

　　江亭饯萧遂州诗老畏歌声短谓来日苦短也与摩诘莺啼过落花过字同工

　　暮寒诗沈沈春色静讶之也颈联林莺遂不歌遂字尤妙结句忽思高宴会朱袖拂云和如是乃与春宜耳

　　严武之杀章彝不知何故今不可考观公称章训练强兵至云回天地动鬼神及平段子璋之乱章与有力亦一健士也公自注云时初罢梓州将赴朝廷而诗中有湘西河内语颇似微知其消息者严实奇才时方锐志图吐蕃必不至于小忿杀刺史杀彝之后威振一方次年卽成大功则彝者穰苴之庄贾李淮临之崔众也公格外高人决未必参与密谋严亦决不轻泄于公殆是先见卽此一事谁谓公仅腐儒

　　天入沧浪一钓舟与宇宙蜀城偏异意而同工此等句后人不能蹈袭百年万里今遂层见叠出矣

　　双燕诗今秋天地在吾亦离殊方天地字极妙人称锦江春色来天地而不称此何也

　　将赴成都寄严郑公五首无限倾倒休怪儿童延俗客初不晓其意旣乃得之曰旧雨新雨公所叹也借光主人药栏水槛间知不寂莫此意中事口吻间不觉自逗故归后诗云大官喜我来遣骑问所须城郭喜我来賔客隘村墟果如所料也至于鹅鸭松竹皆预为处分亦犹斯干方筑室而生男生女其泣喤喤乃至室家君王一时俱在眼中耳他人有此真意讳而不言欲另撰奇语苟无其情安得奇

　　春归诗别来频甲子归到忽春华归来诗客裏有所适归来知路难草堂诗昔我去草堂蛮夷塞成都今我归草堂成都适无虞四松诗避贼今始归春草满空堂所谓归者皆指成都草堂也先是公将舍蜀适吴故其诗云今秋天地在吾亦离殊方虽称寓公尚非本愿及再赴成都寄严郑公诗云故园犹得见残春则顿异前称至是乃始视蜀为家意将老焉贾阆仙所以有却望并州之语也

　　绝句六首幽栖身懒动客至欲如何厌客语也

　　赠王侍御诗男大巻书匀谓各有一巻书解亦可吾意稚子未嫺舒巻稍长知矜慎始能匀耳句法如是乃工不然巻书二字为拙矣其用意则从礼记来洗眼看轻薄自是醒语

　　长吟诗江飞竞渡日此与家远传书日皆一字传神彼言情此写景各自诣极草见踏青心微逊上句然结云赋诗新句穏必为此二句发也公葢自得意者

　　送韦讽上阆州录事叅军诗挥泪临大江高天意凄恻公衣食不自谋万方嗷嗷疮痍反侧官务割剥蝥贼未去此何与隠人事而惓惓若此真所谓葵藿倾太阳物性固莫夺者后来词人动言国事大都借为诗料耳

　　丹青引赠曹霸本赞其画而曰学书初学卫夫人但恨无过王右军则知霸亦兼善书也卽今漂泊干戈际屡貌寻常行路人悲莫甚此语者瓦缶黄流千古惋惜途穷反遭俗眼白世上未有如公贫但看古来盛名下终日坎壈纒其身旣为曹霸传神亦复自画影子公便是写照第一手

　　相马失之瘦相士失之贫公贫士偏与瘦者声气相合其论书曰书贵瘦硬方通神论画曰干惟画肉不画骨忍使骅骝气凋丧真名言也至公诗又不偏于瘦然有奇藻陆离骨肉匀称者有清空如话骨胜肉者而终无肉胜骨者则犹之论书画意也若其至处直如天马行空但觉灭没如龙何暇说肥说瘦

　　青丝诗未如面缚归金阙万一皇恩下玉墀此专为仆固怀恩言也怀恩虽反贼实朝廷有以致之其一生功効自难抹杀公旣卓然以千古自命下笔直是矜重他贼不肯作此语也十月卽为虀粉期犹云卽日扫除吐蕃入寇正在十月

　　和严郑公军城早秋诗殊不及严更催飞将追骄虏莫遣沙场匹马还横槊赋诗严洵异才也史讥其恣行猛政又赏赐无度或因一言赏至百万此庸人无识妄议豪杰豪杰用人不过赏罚不如是何以破吐蕃七万众乎为治之道寛严操纵初无定则惟因事因时因地蜀地偏一隅易治易乱治之者稍异中原前此诸葛武侯后此张忠定公皆恩威竝用使人畏而爱之故一时风行草偃声称至今二公皆学道人又非严比如明医治疾偶用毒药意在救人智者所见略同也白面生遥闻举止稍异庸俗胆为破矣故史不可无识又八哀诗云嫉邪常力争又岂无成都酒忧国只细倾正直忠义尤可想见严尔时巳死公岂曲笔耶严代高适才一年便成此大功死时才四十观其用崔宁一事智能之士安得不为之死所谓政简移风速及雄略动如神知皆实录也又读意待犬戎灭人藏红粟盈以兹报主愿庶或禆世程之句始知严胸中筹画政不止此使少须臾无死功业殆未可量也房极知严严极知崔虽皆未尽所长其所自见亦足震动一时然则房亦非腐儒矣至严之待房亦有可原严本坐房党贬至布告天下所谓潜为交结轻肆言谈有朋党不公之名违臣子奉上之体首标刘秩次卽严矣诏书亹亹于崇党近名比周成俗深致嫉焉至谓房妄自标持恐流俗多疑故缕言之使人知不滥其申饬如此严功名之士也岂不知顾忌纵使旧交不替亦当嫌疑自逺何得以形迹议之凡史所讥皆不足为累正见其略耳愿比死者一洗之聊因论诗并附于此

　　立秋日院中云巳费清晨谒那成长者谋院中晚晴云浣花溪裏花饶笑肯信吾兼吏隠名是时严方奏公为工部员外赐绯一生流落迟晚得此他人以为荣公顾耻之次年王正三日果归溪上如云野人旷荡无腼颜岂可久在王侯间又白头趋幕府深觉负平生又蹔酬知已分还入故林栖葢肮脏之骨终不为一官小屈也院中晚晴诗叶心朱实堪时落果实尽有未熟先落者此朱实巳熟是其应落时节故曰堪注未是

　　倦夜诗暗飞萤自照水宿鸟相呼赋景直是味长兴比反浅

　　遣闷呈严公诗平地专攲倒分曹失异同攲倒犹以头风故专字遂露本色见诸曹无敢不肃独我然耳分曹失意同更自咄咄不屑为同又不能为异语嫌于太露故在隠显之间礼甘衰力就甘字可怜卽所谓未敢息微躳也旣受职在幕下拜谒之仪自应逐队公固深耻之至比之为网为笼为束缚然严实重公故曰寛容存性拙周防二语正从失异同来周防期稍稍叔夜所谓俯情顺俗也太简遂怱怱则所谓性不可化终不能获无咎无誉也怱怱二字殆不堪具陈须溪谓幕中有不合是矣会希全物色时放倚梧桐此物色字意异他人以拔擢为物色公意直在格外相赏若非见放必拘世套物色不能全也倚梧桐是草堂实景何必用据槁梧事用事自有法岂有改据槁梧为倚梧桐者

　　无香而称香者如青莲白门栁花满店香又瑶台雪花数千点片片吹落春风香又棃花白雪香又海石榴诗清香随风发又昌黎樱桃诗香随翠笼擎初重及公风吹细细香枇杷树树香诸句试为甲乙之栁花称满店借酒香故雪花称吹落春风借花香故最有致枇杷樱桃棃花石榴想当然耳犹炉存火似红也若经简点卽是语病未足借为口实竹香句最劣何以故以题中咏竹得香字旣无别意明属趂韵故虽词家添一佳话亦此君与公各自足重耳殊不关诗句事也

　　凡诗题得某字者此字押须著意如郑公厅事画图得忘字结云从来谢太傅丘壑道难忘摩诃池泛舟得溪字结云莫须惊白鹭为伴宿清溪可谓著意句矣不似风吹细细香也

　　郑公文武全才自是千古人物故能略杜之褊性而优容之所谓惺惺惜惺惺也北池临眺诗结句何补叅军乏欢娱到薄躳賔主间可谓浃洽矣至于杯酒霑津吏衣裳与钓翁知其才精密无细不到所以成功之易也孙伯符王镇恶使未卽死肯如是止乎惜哉

　　初冬诗猎火著高林谓延烧也或是形容语

　　张舍人遗褥段诗初读颇讶其不情人以币交不受已矣何至以李鼎死歧阳来瑱赐自尽为言及详其服饰定尊卑语疑此锦鲸类今之飞鱼非极品不可服用故曰顾我非公卿留之惧不祥也然今之鹤补赠遗通用初不问官品崇卑意古今不甚相远公何拘泥至此耶亦可以观其所守矣又尔时所禁花样自麟鳯外有仙鹤万字等而不及鲸鱼俟更考之

　　哭郑广文诗谷贵殁潜夫郑葢饿死也但觉高歌有鬼神焉知饿死填沟壑一时赠言不料成谶忘形到尔汝痛饮真吾师殷鉴不远内顾戄然矣故曰心息酒为徒也且负薪采梠业巳身尝此苦谈虎色变税驾可虞存亡不重见丧乱独前途何暇悲友直自悲耳安知他日竟以饱死乎

　　寄别高常侍诗飞腾无奈故人何意外叹讶语与严挺之乃有此儿意正同耳高于公殊落落公亦如之高去而严复来高卒於永泰元年正月严卒于永泰元年四月皆旧史明载公传中乃云武卒公无所依乃游东蜀依适旣至而适卒一书中矛盾若此安在其为信史哉公哭高诗归朝不相见蜀使忽传亡此岂游东蜀依之之语哉

　　万里悲秋常作客百年多病独登台万里伤心严谴日百年垂死中兴时乾坤万里眼时序百年心如此百年万里那得不为人蹈袭然原句自在究竟不能袭也

　　绝句三首始终说船本意乘春进艇不期狂风放颠故卽事自慰幸其不为钓船之续也

　　狂歌行赠四兄语语村朴直作家书读所谓掇皮皆真兄将富贵等浮云弟窃功名好权势谁肯自言好权势者一生喜怒常任真真人前自难说假话他日又云畏人嫌我真云知余懒是真云於我见子真颜色时时拈一真字不独人贵真诗亦如之文而伪不若朴而真也喜雨诗结句晚来声不绝应得夜深闻期之也详诗时尚未晚

　　哭严仆射诗老亲如宿昔部曲异平生度严在时军令整肃当无敢涕唾者今岂得如昔耶人情类然如翻覆手独其亲不变耳深悲之语岂得言亲健如昔

　　长江诗接上遇衣襟定有讹字

　　奉汉中王手札诗夷音迷咫尺鬼物傍黄昏异乡恶况鲜复过此观狐狸不足论及从容草奏罢语岂王时将有所弹劾耶宿昔奉清尊公自谓也追昔与宴思续此欢耳与草奏稍不粘注遂解为入朝侍宴侍宴语岂若是

　　小时读杜诗不能全记偶忆九江日落醒何处一柱观头眠几囘私讶云何不言醉何处及复读首句颇忆荆州醉司马笑云必为此也近见梦弼注诸将诗昨日玉鱼蒙葬地早时金盌出人间是用茂陵玉盌事避玉鱼改金耳因喜小时之疑又得一证刘舍人云富于千篇贫于一字词家时有此

　　诸将诗五首前四竝规讽语末首极推严仆射安危须仗出羣才葢於死后追惜之分明谓当世一人真不知冠挂帘钩之说何据也

　　故房相公归葬诗起句云近闻房太守须溪谓后人误改尉字吾谓尉字不误正误改守字耳房尔时已加赠太尉故诗中云安石竟崇班岂有不遵功令而犹称太守者借曰因贬刺史故以为称正是恨意查房传中去年四月已以特进刑部尚书见召途中病卒乃在次年八月则其生时官非刺史已岁余矣且集中赠刺史诗极多尚不见有太守字高适为蜀州刺史以常侍徵题卽云寄高常侍皆可例也况题中明称故房相公祭文亦然何独诗中忽称太守为言人所难言乎应仍改尉字为是

　　永夜角声悲自语中天月色好谁看句法绝异如五言白发少新洗寒衣寛总长皆集中少见偶一为之耳葢五言第三字断七言第五字断也后人惯用好谁字相袭不巳不知此二字何曾相联哉五言第三字断古诗自有此句法十九首出郭门直视曹子建太仓令有罪是也

　　杜诗攟巻二

　　●钦定四库全书

　　杜诗攟巻三

　　（明）唐元竑 撰

　　少陵于花门最不满意见之吟咏者极多遣愤诗至云雷霆可震威花门虽鸷悍唐社稷再造实赖其力雷霆句毋论不谙事势亦岂投桃报李义耶注称尔时回纥与汾阳共破吐蕃入朝齎缯帛十八万府藏空竭至税百官俸以给之此以为愤详诗意不因此莫令鞭血地再湿汉臣衣当是指回纥白昼杀人市中有司执之下狱其长突入狱中夺去伤及官吏事也留花门云中原有驱除隠忍用此物譬如医用毒药治疾已效矣不赞其起死回生之功反惓惓以猛悍之性详告人戒勿轻用者为垂训后来也

　　郑典设自施州归诗气合无险僻谓宾主相投故逺赴之不畏行路难也城郭洗忧戚非亲厯险峻者不知北风吹瘴厉羸老思散策谓南州瘴气郁蒸於冬月为宜故又云孟冬方首路强饭取崖壁也屡空之廹公与郑同不觉闻语亦动此兴至预恐老人涉险乗马蹉跌拟用肩舆所谓尔时觉形神俱往注云政似无说何也尤妙在羣书一万巻博涉供务隙有如此贤主人固应作褰裳想矣他日辱银钩森疎见矛戟后寄裴施州诗亦云蛟龙动箧蟠银钩裴必工临池者

　　金钟大镛在东序氷壶玉衡悬清秋佳句也然仿之不为难杜诗至处不在此

　　大食寳刀歌吁嗟光禄英雄弭微须溪注吾不解也但大食国名可耳光禄官名也何以名刀耶须有所据乃可此诗才力横绝只牧出令奔妖腰乱领字稍粗耳角鹰诗气象亦相彷佛

　　十二月一日三首即看燕子四句须溪注是然此诗笔端恣横至此极者实顶第二首结句春花不愁不烂漫来也若不如此顶接便非法度诗到纵恣处须法度熟极乃可耳如不离西阁诗前首结句不知西阁意肯别定留人次首起句云西阁从人别正顶上句来也又如侧生野岸及江蒲以前首先有荔枝字不然侧生是何物又如龙标题灞池二首腰镰欲何之东园刈秋韭世事不复论悲歌和樵叟开门望长川薄暮见渔者借问白头翁垂纶几年也第二首妙有世事不复论意须合看始明又如陈陶陇西行四首若不遍读定应误解此类未易悉数吾谓诗难选者以此

　　春日春盘细生菜忽忆两京梅发时盘出髙门行白玉菜传纎手送青丝吹笛秋山风月清谁家巧作断肠声风飘律吕相和切月傍闗山几处明拈首句二字偶一为之后世至有花月等诗句句花月重重叠叠从何得此法

　　老病诗药残他日裹谓向后日益衰颓正费药饵在偶对药裹预想他时忽忽无聊落腕不自觉谓昔日即少味矣又与对句去年合掌

　　水阁朝霁诗续儿诵文选训蒙景象何堪入诗只一续字情事宛然他如未去小童催呼儿问煮鱼野食待鱼罾细雨更移橙墙头过浊醪收书动玉琴又骤雨落河鱼藤蔓曲藏蛇山精白日藏溪喧獭趂鱼冬温蚊蚋集蜻蜓立钓丝麝香眠石竹及风落收松子天寒割蜜房仰蜂粘落蕊倒蚁上枯棃犬迎曽宿客鸦护落巢儿啅雀争枝坠飞虫满院游等句又如孤峰石戴驿雨槛卧花藂炎宵恶明烛客散鸟还来等句皆即事触目笔底忽来初无故实亦不因苦思乃知随地皆诗料不待他求但能言者鲜耳钟嵘云古今胜语多非补假皆由直寻

　　唐尧真自圣野老复何知忧危语也一朝自罪巳万里车书通祝颂语也正好合看

　　客居所居堂夜来归来冲虎过卜居赤甲迁居新语皆草草然犹似复非复日日每日则复矣故当是误也

　　客堂诗巴莺改巴稼似胜台郎选才俊自顾亦已极前辈声名人埋没何所得公始终止以才俊声名四字自居至於官职仅一省郎便谓已胜古人更不望加何其自知审也

　　杜鹃诗西川有杜鹃四句东坡解极是论诗须通看全篇此诗自首至尾无一语不质朴只似村野人家书耳老笔颓然故作此态亦复何疑且前年沧州杀刺史今年开州杀刺史此绝句也岂亦可云题下小注耶

　　贾太傅治安策痛哭流涕长太息但作此言耳非真哭也别蔡著作诗贾生恸哭后寥落无其人安知蔡夫子髙义迈等伦献书谒皇帝志已清风尘流涕洒丹极万乗为酸辛则真痛哭流涕矣又赠杜亚诗经纶皆新语足以正神器宗庙尚为灰君臣皆下泪则当时陛见谈时事而哭者盖不止一人且帝皆同哭所以才士竸思自见时虽多难终致廓清有以也东坡乃云安有立谭之顷而遽为人痛哭者岂未考此耶

　　寄韦有夏诗归楫生衣卧注谓生水衣则卧字何解

　　八哀诗累累满纸摘其佳句不可多得如长啸天地间髙才日陵替眞足令人涕泗霑裳次则碣石嵗峥嵘天地日蛙黾开元天寳一二十年间史册只十字畧可括其梗槩惜为后人误解埋没千载今特为正之至汝阳让帝子眉宇真天人虬须似太宗色暎塞外春语非不佳然在后人决不敢道也岂无成都酒忧国只细倾亦可诵

　　司空王公诗胸襟日沈静肃肃自有适善为名将写照晓达兵家流晓达字文苑英华作晚学司徒李公诗青蝇纷营营风雨秋一叶临淮百战百胜建社稷功徒以嫉邪遭谗咫尺不得见天子其后徘徊畏罪不敢入朝郁郁而死使不死殆未知所税驾也人但知其用兵若神岂知危於累卵乎此语真能道其意中九原有知当不止死泪映睫已也严郑公诗叙述详尽盖公素所悉故然严一生功业在破吐蕃收盐川而诗中无一字及之何也当縁军旅未学公素不畱心故其沈机妙筭无得而称焉亦如史记叙诸将战功也阅书百纸尽文苑英华作百氏当从之百纸何足道汝阳王诗官免供给费水有在藻鳞殊不可解岂曽请上供鱼池为放生所耶圣聪矧多仁一语上二字承上从諌下三字起下也然如此叙事亦是靴裏动指北海诗丰屋珊瑚钩麒麟织成罽紫骝随剑几义取无虚岁当时润笔之盛若此北海文长于碑板一生刻石至八百本分宅脱骖间感激怀未济众归周给美摆落多藏秽盖以资财赈施贫乏使富人尽若此何恶于多藏财岂真秽物哉人自秽耳如是人陷以赃罪张相之可恨更甚于李林甫争名二字可谓得情张贪佞又负文名故也终悲洛阳狱事近小臣毙叫天无辜公为代鸣不平矣独步四十年风听九皋唳又衰俗澟生风排荡秋旻霁须眉如生北海不死也易力何深哜绝不可解定有讹字关键歘不闭意亦难会祗如慷慨嗣真作咨嗟玉山桂若非自注亦复谁解者咨嗟玉山桂竞亦未能了了也秘书诗制可题未乾乙科已大阐英华作制题墨未乾休声已大阐语较妥篆刻扬雄流溟涨本末浅青荧芙蓉剑犀兕岂独剸苏似工于雕绘刻削而源委时有遗者故反为后辈亵也然则所云前后百巻文枕藉皆禁脔当是类书属耳观其不受伪署大节澟然又能批鳞直谏卓然名臣而与郑著作为伍将毋老子与韩非同传耶然长安米万钱凋丧尽余喘天盖使与郑同厄矣不独公诗也篇首时下莱芜郭忍饥浮云巘负米晚为身每食脸必泫夜字炤爇薪垢衣生碧藓庶以勤苦志报兹劬劳愿岂苏幼时贫困其亲亦以馁死欤苏殆至性过人者幸有此诗可考然史传寂寥竟无表章之者矣且当时官爵极轻既知其不从贼擢考功知制诰矣竟使以冷曹艰食至于馁死果何以劝忠耶郑诗子云窥未遍方朔谐太枉谓郑博辨不穷应谐似朔但不至如朔已甚类优俳耳非称屈之谓读此诗郑盖无一不能者不止三绝矣未曽寄官曹突兀倚书幌颇遭官长骂有以也张相国诗碣石岁峥嵘状其独立羣小之间砥柱不挠意天地日蛙黾喻羣小嘈杂犹云是渠世界也蛙黾兼喧卑二意此何与禄山事果指禄山何所忌讳不叱言之而但加以别号曰碣石耶何不通上下看退食吟大庭何心记榛梗似专指相国感遇诗而言今我游冥冥弋者何所慕超然逺引不复以羣小置怀抱所以能自全也当时林甫读此诗知其必退遂不为害是也乃知君子心用才文章境经纶天下之才不得尽用於世便移向此中且惜且幸宾客引调同八韵皆赞文章也须溪以相国大节在预知禄山反便以篇中不及为恨不知今载史册故人人知之当时江湖沦谪之人何縁悉知朝端议论哉

　　移居夔州郭诗春知催栁别止是别当春时但笔幻耳江与放船清与出门流水住同一想路然工拙较殊矣农事闻人说山光见鸟情新迁耳目一时毕具山光悦鸟性便觉逊之

　　上白帝城老去闻悲角人扶报夕阳极善写衰飒意报字想见师丹老态字法如是乃谓绝工

　　谒先主庙真句句有味然后汉留长策四句全是诸葛庙语可删也尝论昭烈起于魏势畧定之后如国手敌道棊饶敌数子何缘取胜两君易地皆然耳每读力侔分社稷志屈偃经纶觉我胸襟豁然已尽竹送清溪月苔移玉座春与春知催栁别等句法最是诗意尺水兴波使人入其玄中功临耿邓清清字无谓又出韵决是亲字但亲字亦不佳

　　当时诸葛成何事只合终身作卧龙此语祗为人嗤犹闻辞后主不复卧南阳未尝不兼此意但圆浑不露耳淳漓之别正谓此八阵图东坡解佳知是开眼作梦

　　古栢行妙在句句是咏孔明

　　最能行最能二字称其技也攲帆侧柂入波涛撇旋梢濆无险阻能此而已

　　愁诗公自注强戏为呉体今不知公所指呉体者为何等读之但觉拗耳宋方万里瀛奎律髓遂以拗为呉体岂据此诗耶强戏者偶一为之拗体杜集中至多宁独此也当时北人皆以南音为鄙俚公意似在半雅半俗间耳

　　老去诗篇浑漫兴夔州诸诗漫兴为多五言古尤伤于率晦翁亦嫌其烦絮试摘佳句如泊舟沧江岸乆客慎所触如芒刺在我眼焉能待髙秋如食新先战士共少及溪老如郁陶抱长策义仗知者论又文章一小技於道未为尊如闭目逾十旬大江不止渇又髙人炼丹砂未念将朽骨如青山淡无姿白露谁能数如饮酣视八极俗物都茫茫又越女天下白鉴湖五月凉又秋风动哀壑碧蕙捐微芳又荣华敌勋业岁暮有严霜如不闻八尺躯常受众目怜如连山蟠其间溟涨与笔力如干戈少暇日真骨老崖嶂如寒芜际碣石万里风云来如君山可避暑况足采白苹如秋风亦已起江汉始如汤如茅楝盖一牀清池有余花如经过倦俗态在野无所违如丈人但安坐休辨渭与泾如劳生共乾坤何处异风俗十步一芳自不胜采

　　每读东阿与呉季重书觞酌淩波于前箫笳发声于后足下鹰扬其体鳯观虎视左顾右盼谓若无人当斯之时愿举泰山以为肉倾东海以为酒食若填巨壑饮若灌漏巵其乐固难量形容幕宾大嚼之状直是轻薄然公诗中於酒食往往自极形容不独豪饮兼亦健噉千载之下宛若目击所以来后人饱死之诮也然吾读三百篇国风多言男女雅颂多言酒食举辄津津尊而王公幽而鬼神谁能舍之者公腕下具大炉锤随拈茎草即现金身岂如小家动多矜饰若三日新妇哉然其后于酒则曰近辞痛饮徒曰休为吏部眠曰心息酒为徒此犹仅节饮至曰老去一杯足可怜甚矣又曰老人因酒病坚坐看君倾曰莫怪执杯迟我衰涕唾烦败兴一至此耶其於食则曰病身虚俊味曰临飡吐更食似病翻胃者曰绝荤终不改盖又曽持斋也回视酒肉如山手脚欲旋时真令人短气乃知天下事未有乆而无弊弊而不生厌离者酒食人所以生也甘之至也然且若此况其他乎

　　寄常徴君诗楚妃堂上色殊众野鹤阶前鸣向人语意一褒一贬万事糺纷犹绝粒果尔常徴君实亦异人所以然者当时天子好道以玄元为始祖故士大夫多留意玄门即邺侯亦以此遇巷何怪楚宫多饿死之女也

　　信行逺修水筒诗往来四十里荒险崖谷大水筒即所谓笕也今江南山寺处处有之极逺者不过数里未闻长二十里者二十里当费竹几许防御修补并难为力不识北土今尚有之否亦可见南北古今之异矣

　　示獠奴阿段诗曽惊陶侃胡奴异胡奴侃子范小字公一时误用耳何必附会其说

　　贻华阳栁少府诗火云洗月露绝壁上朝暾自非晓相访触热生病根盖黎明访之始知前所谓栁侯披衣笑者乃客到始起也触热生病根公亦全用古人语

　　忆郑南玭题甚佳

　　火诗楚山经月火大旱则斯举旧俗烧蛟龙惊惶致雷雨又腥至焦长蛇声吼纒猛虎神物亦髙飞不见石与土谓龙自神灵但惊飞耳非若蛇虎可烧也然龙亦有时可烧北梦琐言等书具载之公但据所见而言耳

　　毒热诗千室但扫地闭关人事休贻栁少府诗南方六七月出入异中原老少多暍死汗逾水浆翻唐时楚俗酷热乃尔耶今恐不至是至江上诗又云江上日多雨萧萧荆楚秋髙风下木叶永夜揽貂裘貂裘非严寒不可用岂秋夜所宜楚既苦热决不应至是或言之过也蝮蛇暮偃蹇空牀难暗投炎宵恶明烛况乃怀旧丘谓暗又不可明又不可故思乡转切耳

　　晚晴诗凫鹤终髙去熊罴觉自肥熊罴意属当时将帅骄贵多藏内府不及所以有自肥之慨独此语是比何以故若无所托咏物终不及此宿江合诗鹳鹤追飞尽豺狼得食喧不及此聫

　　古语尽有习而不察者如灧澦如象瞿唐莫上灧澦如马瞿唐莫下骤读之但谓形容大石之状耳及考寰宇记云灧澦堆在瞿唐峡口冬水浅出二十余丈夏水涨半没始知象马喻其小也石露顶愈小则水愈险矣灧澦堆诗巨石水中央江寒出水长谓此也结句干戈迟解缆行止忆垂堂谓避兵应行避水应止二俱险事故进退两难

　　陪栢中丞宴将士诗醉客霑鹦鹉鹦鹉谓杯也余解皆缪佳人指鳯皇亦似谓屏障间物与弄玉事固无渉指坐客竒瑞亦无此句法次首绣段装檐额明言檐额何谓乐工额饰也百戏后歌樵樵字初不可解既而得之曰即俗所谓山歌也棹歌农歌皆叹声也而皆仍山歌名遡流穷源西北多山山劳而水逸当知古劳歌起於樵采也

　　聴杨氏歌古来杰出士岂待一知巳吾闻昔秦青倾侧天下耳翻用伯牙子期事极自负之言从古绝伎真能为不朽者纵驱天下而非之终不能遏抑何用亟亟求知巳也此聴美人歌虽极口赞之乃殊不属意别自寄慨耳

　　秋日夔府咏怀百韵诗春草何曽歇寒花亦可怜上五字说候暖意特妙共谁论昔事几处有新阡语意悲怆局促看秋燕羡其飘然欲去即去也谁云行不逮自觉坐能坚所谓不能行而能不行云台终日画青简为谁编伤滥膺殊锡者名不称实也当时诸将多位极公孤甚且封王至叛贼穷蹙来归辄授节钺仆固怀恩已反尚仍王号公意不识他日史册能继二十八人后为谁耳身许双峯寺许字妙门求七祖禅注引七佛偈是祖字误用也昭王客赴燕以昭王拟李终未妥公自注李宗亲有燕昭之美燕周之裔也盖恐人议之预为之辞耳披拂云宁在注引卫瓘语不错谓今虽相隔终当觌面也本自依迦叶何曽藉偓佺唐祖玄元公对宗室直作此语身许双峯寺知非虚言金箆空刮眼镜象未忘铨此筌字胡以反不改正

　　送十五弟侍御使蜀诗起句云喜弟文章进送皇华而及文章直作长兄语不有其贵也杜在当时为鼎族宗枝蔓衍集中所称杜使君令弟之类虽同谱要皆落落无闗痛痒惟称舍弟者乃是同气耳

　　别崔潩诗志士惜妄动知深难固辞如何乆磨砺但取不磷缁公自注云内弟潩赴湖南幕职计此行必有不合难言者故作斯语第二句或别对汲引者言耳

　　送苏四徯诗乗舆安九重举今见昔不待更言播迁巴蜀倦剽刼剽刼乆而且倦矣故曰下愚成土风也乾坤虽寛大所适装囊空所谓愁人莫对愁人说也

　　北辰当宇宙南岳据江湖自是壮语

　　垂白诗楼逈独移时更不须言登眺晓望诗天清木叶闻更不须言风动叶落此无字句中藏字句也无家病不辞悲不忍读

　　宿昔诗花骄迎杂树龙喜出平池花迎龙出都因移仗故然花骄迎杂树倒句之最不穏者不足法也落日留王母微风倚少儿倚少儿上着微风二字有何交涉政此妙不可言

　　偶题云文章千古事得失寸心知二语古今格言自起至虚传幼妇词二十句皆论文章然中叙骚人汉道江左邺中上不及六经下不及六朝者一则木本水源所不必言一则格调卑下又不足言也车轮徒巳斵堂构惜仍亏盖得心应手父不能传之於子故也南海残铜柱东风避月支月支以比吐蕃意入寇当春时耶避字妙甚

　　吾宗诗在家常早起忧国愿年丰寄董嘉荣诗海内乆戎服京师今宴朝三百篇独寤寐宿言宴起之适也公身赋考盘而不忘家国若此

　　第五弟丰诗闻汝依山寺杭州定越州信腕直代家书而句法字法自然一一具足风尘淹别日江汉失清秋只一字而迟回惆怅无限失犹言错过耳

　　解闷诗陶冶性灵存底物是唤语盖欲养性颐神只应洗空胸次更有何物应存但结习深重欲罢不能不觉津津用心此道耳忆过泸戎一首京华应见无颜色红颗酸甜只自知谓都门但知色变耳不知味亦尽失吾亲曽摘食色味皆自知之而已翠瓜碧李沈玉甃谓盛暑中须此解渇所谓浮沈乱水玉落刃嚼氷霜也赤棃葡萄须待寒露始成今棃名秋露白本草葡萄亦八月熟可证先不异枝蔓谓其始瓜蔓如葡萄李枝如赤棃卒乃不得如二物乆生此物明指赤棃葡萄耳谓是荔枝不知作何解释末首若非山谷一一理会人谁解者今本止改须字尚仍劳生重马此四字不通应改但劳人害马用对寒壑布衣稍未称或当更思之耳满玉壶亦无涉公意使藂生宫中亦如葡萄可酿酒耶先帝贵妃以下四首三咏荔枝不应中隔翠瓜一首侧生疑在翠瓜之前录者偶失次第遂使此物二字亦冒认荔枝耳

　　哭王彭州诗将军临气候壮士塞风飇临气候犹言乗运塞风飇犹言砥狂澜也下句胜

　　秋风二首不知明月为谁好早晚孤帆他夜归会将白发倚庭树故园池台今是非心口自语神思飞越白发倚庭树犹诗云巧笑之瑳佩玉之傩也此等句法须熟玩叙事言情自然如天马行空步骤无迹不作骑驴駸駸矣赵注谓写眼前景单指上四句则可

　　西阁二首朱绂犹纱帽新诗近玉琴自是清丽唐时之纱帽犹汉末之幅巾士大夫以为雅故青莲答赠纱帽诗云领得乌纱帽全胜白接■〈罒离〉山人不照镜穉子道相宜公诗又有掉头纱帽侧纱帽随鸥鸟并谓是野逸之服朱绂犹纱帽自笑不相配也岂知千百年后国朝之纱帽竟配朱绂乎经过凋碧栁萧瑟倚朱楼公时寓居西阁下句犹言车马入邻家耳毕娶何时竟消中得自由翻向平语谓因病得闲也此亦因首句已有懒字故句法如此此篇甚佳惜结句不称入海求想指服食夔州以后诗时有此等语谢公鼻音不可强学也

　　社日诗欢娯看绝塞涕泪落秋风所谓异方之乐祗令人悲也

　　夔府书怀云生逢酒赋欺酒赋犹诗酒也唯此二事称雄余并不振似为所欺者正自负意汉阁自磷缁本不相比自以仕宦不振类之亦缘唐以前子云名盛故也拔剑拨年衰彷佛马伏波据鞍顾盼时此语正顶慙纡徳泽私来不如是恐负恩也老人负何竒而自力如此其志可怜矣田父嗟胶漆诚如须溪言总戎存大体降将饰卑词亦犹云台终日画意殊不满尧封旧俗疑妙今何遂至此也与蓟门谁自北蓟门何处覔尧封合看亦可悟琢句法矣恐乖均赋敛不似问疮痍均赋敛必王命中有之奉行失职使泽不下究徒烦供给结怨于民不似字妙甚千古通弊君门万里何缘使此语上闻绿林宁小患云梦欲难追降将卑词意毕露于此惜时无汉髙使藩镇祸无已时也耕岩进奕棊谓进客与对奕耳宛然一幅烂柯图注未是豺遘哀登楚不成句下衣冠迷适楚楚字复用当是越也

　　赠李十五丈诗不闻八尺躯常受众目怜与古来杰出士岂待一知巳皆重主轻宾语封内如太古时危独萧然萧然谓肃清也

　　江上诗勲业频看镜行藏独倚楼无限欲言不言一时倾吐裕陵独拈此语可谓具眼时危思报主衰谢不能休不能二字多少恳至

　　戏寄崔苏诗以阻雨故预思晴日为文酒会耳其后崔评事许相迎不到走笔戏简诗盖又不待雨晴便促其冲泥具鞍马来迎何亟亟若此西阁雨坐诗迳添沙面出湍减石稜生是水退景似与楼雨霑云幔滂沱朱槛湿不相合何也

　　九日诗题曰九日诸人集于林时尚八日也令节聚集先期相要故命题若此而起句曰九日明朝是也老翁难早出贤客幸知归辞不赴会也漫看年少乐忍泪已霑衣公生平狂兴欲飞不意衰飒至此始悟相要旧俗非盖火焚而怨燧人耳

　　夜诗疎灯自照孤帆宿新月犹悬双杵鸣景语耳读之若不胜情但上句七字一气下句却断北书不至雁无情无情上着一雁字此是诗家三昧也南菊再逢人卧病亦是一气此句却断步檐二字不佳可惜或作歩蟾更不佳

　　郑监湖亭诗挥金应物理拖玉岂吾身只一虚字入微炽然讲道学绝不觉腐气然何难解结句赋诗分气象佳句莫频频乃几不可解其嘉谓郑诗饶气象吾诗亦复不减似与平分者但老懒不耐篇什往复耳

　　秋兴八首古今共推详其篇制实谓罕俪凡公七言近体毋论清空壮丽风骨无不苍然此是胎裏带得所不必言但诸篇时有累句或率语露语而此独无之鸿音逺扬壮采错出华实并茂骨肉恰匀所以衣被千古无间然也或别取清空如话数篇以为极则谓逺胜此不知渐老渐熟始造平淡如富人既饱撤馔但呼茗饮贫儿便谓亲见富人如是归而效之不终日饥涎流矣又王岑诸公早朝诗既极声容又备风骨并驰诗囿不让於公然大宗之戴在此不在彼者此复有故盖题以秋兴为名结想故为凄黯虽饶惊采绝艳终不忧妍皮遂褁痴骨斯乃得境界之助非可强为不然一种沈郁之气性情本所未具从何得来诗无此不贵所谓穷而后工又所当知也故吾谓秋兴取材似赋抽绪似骚至于法脉变化直追风雅且如竹竿发粲于百泉陟岵聆音于无死东山则伊威在目斯干则熊罴入梦并空中彩绘水面云霞荒忽杳冥无踪可覔斯乃词中秘藏象外玄机此诗三首以前取景犹近后之五篇形神俱逺直已飞精辇下厕足朝端杂沓轮蹄从容讌赏每篇止一二语或止数字略点题面耳使他人为之方虞喧客夺席主反受淩而此独不觉则以抉其秘藏透其玄机故也又五篇一律亦虞其重复不能变化而此又不觉则吾所谓抽绪似骚似复非复也嗟乎枚叟七发少陵八篇何所因仍兴尽而止耳后之拟者截鹤补凫挖疮加灸我有性情为他人用欲求其工安可得哉

　　藂菊两开他日泪或注云向日其实过去未来皆得兼之谓后日亦可也凡集中他日类然句法顿挫俯仰悲怆百千年来皆知学杜有几语得若此者

　　猿啼泪落乗槎上天皆熟烂事听猿实下三声泪犹言乃今信之奉使虚随八月槎犹言徒浪传耳此用事点化法虚随谓实未得放舟归此即前藂菊一聨意也使他人为之复矣笔端变化盖缘才大法熟所谓长袖善舞也或疑首尾日月相犯不知请看已映字正从落日来何谓相犯如白露团甘子清晨散马蹄而末云回鞭急鸟栖一诗不妨竟日始成诸家如此类未易悉数曽何拘於此也渔人燕子一聫归思浩然所谓故园心也

　　渔人忘机燕子必去曰还曰故皆羡其逍遥字法也局促看秋燕正可与下句参看匡衡功名不薄刘向著述竟传逺惭二人近愧同学是以叹也轻肥上着一自字所谓言不尽意尽即非诗矣

　　鱼龙寂寞秋江冷语本易晓何得谓是川名如鹦鹉洲单称鹦鹉可否独坐江楼叹飞腾之无日犹之一卧沧江惊嵗晚耳自有解者

　　或云秦州诗水落鱼龙夜山空鸟鼠秋何必复赘山川字曰本句中现有山水字但倒出耳子不觉耶且鱼龙与鸟鼠对举则单用亦可何也鸟鼠字舍山名别无泛用也如白狗斜临北黄牛更在东若非峡名必不如是泛用故可省耳然其下即接云峡云常照夜是不独秦州诗山水字倒出在上此诗峡字亦补出在下公诗严于法如此何不细观之况一句中既言川寂又言江冷安得此法

　　瑶池紫气王母函闗公时时有此王母对函闗亦如严仆射对望乡台殊不害其格力也珠帘锦缆菰米莲房工整极矣乃微嫌合掌必不得已吾宁取拙藂菊两开他日泪孤舟一系故园心所以为妙也

　　瞿塘峡口曲江头只如此对举意巳跃露不待尽读始知御气二字未知所出稍觉欠典珠帘锦缆一聫安得非丽但效之不难耳小时读此诗结句颇以为嫌谓歌舞语又稍轻又天子现在长安何意祗言自古其后读史始知尔时有并建五都之说又读公建都诗云建都分魏阙下诏辟荆门恐失东人望其如西极存时危当雪耻计大岂轻论之句盖虑乗舆旣数蒙尘万一朝议迁就复踵平王故事失计非小故有斯语耳今人亦多草草看过

　　石鲸鳞甲动秋风与日色才临仙掌动二动字并竒妙石鲸尢不可测菰米莲房一聫语异而意同未如黄鹤白鸥以真对假鹦鹉鳯皇以实对虚也

　　昆吾御宿自逶迤紫阁峰隂入渼陂二句中有四地名与青莲峩眉山月歌四句中有五地名皆大手笔偶然流出不自觉知使有意罏锤岂易到此

　　稻为鹦鹉粒纪实也梧实鳯凰枝不以凡鸟栖故没其本色也五糓养人乃以饲鸟鳯皇不至梧亦虚名世称公诗史此等句法颇类史笔言外各有含蓄泛作悲慨语看便嫌合掌又谓之倒句此直顿挫耳不可言倒何以故如鹦鹉啄余香稻粒可耳鳯凰栖老碧梧枝难通矣本应如是非谓倒也

　　集中倒句请厯数之如野哭千家闻战伐夷歌几处起渔樵雄剑鸣开匣羣书满系船神伤山行深愁破崖寺古又单句如画角吹秦晋地僻伤极目春蒲长雪消野凉侵闭户凫雁宿张灯乆■〈扌弃〉野鹤如双髩等皆是又荡胸生层云画省香炉违伏枕此倒意胜倒字矣又黄鹄高于五尺童化为白凫似老翁此倒而加幻矣诗文皆莫妙于用倒公倒法又不止此如白骨新交战云台旧拓边见愁汗马西戎逼曽闪朱旗北斗殷之类皆倒意也又如复愁诗万国尚戎马故园今若何昔归相识少早已战场多此章法倒也仲尼曰词达而已达取直达如水之必东然而千流万派纵横曲折不可控揣文章家熟极生巧直达中不能无倒均一倒法变化种种不同亦犹是也作者亦不自知其然

　　公诗用事之妙如玄元庙诗世家遗旧史道徳付今王花下饮诗醉归应犯夜可怕李金吾曲江诗短衣匹马随李广看射猛虎终残年对月诗牛女漫愁思秋期犹渡河收京诗赏应歌枤杜归及荐樱桃遣兴诗君看束缚去亦得归山冈五盘诗地僻无网罟水清反多鱼酬髙使君诗三车肯载书伤春诗得无中夜舞谁忆大风歌禹庙诗荒亭垂橘柚古壁画龙蛇夔府咏怀诗求饱或三鱣秋兴诗聴猿实下三声泪奉使虚随八月槎雨不绝诗舞石旋应将乳子行云莫自湿仙衣瀼西新赁草屋诗北郊千树橘不见比封君秋野诗儿童解蛮语不必作参军独坐诗充饥忆楚萍执热怀李尚书诗不是尚书期不顾山隂野雪兴难乗遣闷诗倚著如秦赘过逢类楚狂秋峡诗常怪商山老兼存翊赞功赠卢五丈诗流年疲蟋蟀体物幸鹪鹩头风诗述作异陈琳送魏司直诗明白山涛鉴嫌疑陆贾装南极诗乱离多醉尉愁杀李将军清明诗逢迎少壮非吾道况乃今朝更祓除等句皆得法得趣可为后人之式

　　句法之妙有得力於一字者姑举五言如出门流水住炉存火似红老树空庭得文章憎命达人扶报夕阳醉裏从为客吟诗许更过黄知橘柚来髙枕乃吾庐喧呼阅使星归及荐樱桃春风避月支山光见鸟情泪入犬羊天落日邀双鸟江鸣夜雨悬天意薄浮生白发好禁春长日容杯酒藂卑春鸟疑亭深到芰荷濳波想巨鱼骥病思偏秣江动月移石隠几亦青山礼甘衰力就丧乱独前途部曲异平生白露谁能数湘娥倚暮花青眼只途穷拔剑拨年衰声拔洞庭湖寒江动夜扉又花亚欲移竹鸟窥新卷帘勲业频看镜行蔵独倚楼江阁嫌津栁风帆数驿亭白屋留孤树青天失万艘呉楚东南坼乾坤日夜浮眼穿当落日心死着寒灰江山有巴蜀栋宇自齐梁挥金应物理拖玉岂吾身流年疲蟋蟀体物幸鹪鹩大江秋易盛空峡夜多闻风蹀勤依桨春鸥懒避船蛟龙纒倚剑鸾鳯失吹箫仰蜂粘落絮倒蚁上枯梨荡胸生层云决眥入归鸟声吹鬼神下势阅人代速等句或写难状之景如在目前或含不尽之意见於言外然而用字初无诡僻取景亦甚寻常政不必倒海探珠倾昆取琰也但於炉锤之际有神用存焉耳

　　五言古起句佳者为出门复入门两脚但仍旧长啸宇宙间髙才日凌替纨袴不饿死儒冠多误身丈人屋上乌人好乌亦好死别已吞声生别常恻恻浮云终日行游子乆不至出门日已逺不受徒旅欺挽弓当挽强用箭当用长从军十年余能无分寸功十日画一水五日画一石九载一相逢百年能几何青山澹无姿白露谁能数溪囘松风长苍鼠窜古瓦苍山八百里崖断如杵臼平明跨驴出未知适谁门行云递崇髙飞雨蔼而至骢马新凿蹄银鞍被来好南风作秋声杀气薄炎炽劳生共乾坤何处异风俗自为青城客不唾青城地汝阳让帝子眉宇真天人天台隔三江风浪无晨暮赤骥顿长缨非无万里姿岱宗夫如何齐鲁青未了灯影照无睡心清闻妙香崆峒小麦熟且愿休王师我行入东川十步一回首百川日东流客去亦不息翳翳桑榆日照我征衣裳连峰积长隂白日递隠见下马古战场四顾但茫然鸡鸣风雨交乆旱雨亦好贾生恸哭后寥落无其人髙台面苍陂六月风日冷漆以用而割膏以明自煎

　　其结句佳者为天寒翠袖薄日暮倚修竹此生免荷殳未敢辞路难少年别有赠含笑看呉钩煌煌太宗业树立甚宏达水深波浪濶毋使蛟龙得白鸥波浩荡万里谁能驯送行勿泣血仆射如父兄借问大将谁恐是霍嫖姚功名图麒麟战骨当速朽捷下万仞冈俯身试褰旗潜身备行列一胜何足论夜阑更秉烛相对如梦寐齿发已自料意深陈苦辞生涯能几何常在羇旅中妻孥隔军垒拨置不拟道百灵未敢散风破寒江迟相看俱衰年出处各努力浊醪有妙理庶用慰沈浮食蕨不愿余茅茨眼中见中原未解兵吾得终疎放叹息谓妻子吾何随尔曹冥冥子规叫微径不复取豫恐樽中尽更起为君谋一请甘饥寒再请甘养蒙焉知南隣客九日犹絺綌大哉乾坤内吾道常悠悠吞声勿复道真宰意茫茫壮心不肯已欲得西擒胡明朝在沃野苦见尘沙黄方圆苟龃龉丈夫多英雄罢官亦由人何事拘形役庶与达者论吞声混瑕垢相望无所成乾坤莽回互归来悬两狼门戸有旌节惟有摩尼珠可照浊水源

　　七言古起句佳者为堂上不合生枫树怪底江山起烟雾长安城头头白乌夜飞延秋门上呼自断此生休问天杜曲幸有桑麻田巢父掉头不肯住东将入海随烟雾孔雀未知牛有角渇饮寒泉逢抵触王郎酒酣拔剑斫地歌莫哀吾能拔尔抑塞磊落之竒才嵯峨白帝城东西南有龙湫北虎溪文章有神交有道端复得之名誉早疾风吹尘暗河县游子隔手不相见有客有客字子美白头乱发垂过耳长鑱长鑱白木柄我生托子以为命四山多风溪水急寒雨飒飒枯树湿男儿生不成名身已老三年饥走荒山道天下几人画古松毕宏已老韦偃少今夕何夕嵗云徂更长烛明不可孤今日苦短昨日休嵗云暮矣増离忧缲丝须长不须白越罗蜀锦金粟尺知章骑马似乗船眼花落井水底眠逼侧复逼侧我居巷南子巷北诸公衮衮登华省广文先生官独冷君不见道傍废弃池君不见前者摧折桐天上浮云如白衣须臾改变如苍狗

　　其结句佳者为短衣匹马随李广看射猛虎终残年会将白发倚庭树故园池台今是非逢迎少壮非吾道况乃今朝更祓除鸡虫得失无了时注目寒江倚山阁安得并州快剪刀剪取呉淞半江水若耶溪云门寺吾独胡为在泥滓青鞋布袜从此始忽忆雨时秋井塌古人白骨生青苔如何不饮令心哀哀哉王孙慎勿疎五陵佳气无时无黄昏胡骑尘满城欲往城南忘城北仲宣楼头春色深青眼髙歌望吾子眼中之人吾老矣君不见朝来割素鬐咫尺波涛永相失君不见金粟堆前松栢裏龙媒去尽乌呼风志士幽人莫怨嗟古来才大难为用呜呼何由眼前突兀见此屋吾庐独破受冻死亦足如今岂无腰褭与骅骝时无王良伯乐死即休巴东之峡生凌澌彼苍回干人得知若道巫山女粗丑何得此有昭君村未试囊中飡玉法明朝且入蓝田山娄公不语宋公语尚忆先皇容直臣青丝络头为君老何由却出横门道既称绝世无天子何不唤取守京都君知天地干戈满不见江湖行路难

　　五言律起句佳者为花飞有底急老去愿春迟客裏有所适归来知路难茂陵多病后尚爱卓文君凉风起天末君子意如何西京安穏未不见一人来安穏髙詹事兵戈乆索居昔别是何处相逢皆老夫无家对寒食有泪如金波死去凭谁报归来始自怜乱后谁归得他乡胜故乡不独避霜雪其如俦侣稀何恨倚山木吟诗秋叶黄客睡何曽着秋天不肯明令节成吾老他时见汝心相近竹参差相过人不知摧折不自守秋风吹若何带甲满天地胡为君逺行四更山吐月残夜水明楼江城秋日落山鬼闭门中草阁临无地柴扉永不关为客无时了悲秋向夕终不识南塘路今知第五桥山豁何时断江平不肯流浩浩终不息乃知东极临巫峡中宵动沧江十月雷江汉思归客乾坤一腐儒扶病送君发自怜犹不归春江不可渡二月已风涛落日在帘钩溪邉春事幽用拙存吾道幽居近物情翠栢苦犹食明霞髙可飡昔闻洞庭水今上岳阳楼纳纳乾坤大行行郡国遥礼乐攻吾短山林引兴长冠冕通南极文章落上台九农成徳业百祀发光辉永与清溪别蒙将玉馔俱髙浪垂翻屋崩崖欲压牀唐尧真自圣野老复何知野日荒荒白春流泯泯清旧俗疲庸主羣雄问独夫二仪积风雨百谷漏波涛更欲投何处飘然去此都惨淡风云会乗时各有人文章千古事得失寸心知大雅何寥濶斯人尚典型不谓生戎马何知共酒杯轩辕休制律虞舜罢弹琴卫侯不易得余病汝知之相见各头白其如离别何

　　其结句佳者为万方频送喜毋乃圣躬劳明朝有封事数问夜如何谁能更拘束烂醉是生涯不知西阁意肯别定留人浅把涓涓酒深慿送此生为问南溪竹抽梢合过墙前村山路险归醉每无愁经过自爱惜取次莫论兵闻道蓬莱殿千门立马看白鸥原水宿何事有余哀今秋天地在吾亦离殊方蓬髩稀疎乆无劳比素丝尝怪商山老兼存翊赞功时危思报主衰谢不能休亲朋满天地兵甲少来书谁家挑锦字烛灭翠眉嚬宫中行乐秘少有外人知为报鸳行旧鹪鹩在一枝儿童解蛮语不必作参军何当一百丈攲盖拥髙檐匡山读书处头白好归来文章差底病囘首兴滔滔人传有笙鹤时过北山头细雨荷锄立江猿吟翠屏悲丝与急管感激异天真草玄吾岂敢赋或似相如囊空恐差涩留得一钱看不能随皂盖自醉逐浮萍应共寃魂语投诗赠汨罗不知临老日招得几时魂本无轩冕意不是傲当时飞来双白鹤过去杳难攀兴移无洒扫随意坐莓苔万方声一槩吾道竟何之骁腾有如此万里可横行看君用幽意白日到羲皇无由覩雄畧大树日萧萧归路翻萧飒陂塘五月秋晓看红湿处花重锦官城归朝日簮笏筋力定如何防身一长剑将欲倚崆峒君见穷途哭宜忧阮步兵江湖多白鸟天地有青蝇樽前江汉濶后会且深期清霜洞庭叶故就别时飞此身醒复醉不拟哭途穷再窥松栢路还见五云飞倘归免相失见日敢辞迟乱离多醉尉愁杀李将军家家卖钗钏准拟献春醪

　　七言律起句佳者为一片花飞减却春风飘万点正愁人舍南舍北皆春水但见羣鸥日日来雀啄江头杨栁花鵁鶄鸂鶒满晴沙万里桥西一草堂百花潭水即沧浪羣山万壑赴荆门生长明妃尚有村南极老人自有星北山移文谁勒铭野老篱边江岸回柴门不正逐江开暮倚髙楼对雪峰僧来不语自鸣钟夔府孤城落日斜每依北斗望京华闻道长安似奕棊百年世事不胜悲瞿塘峡口曲江头万里风烟接素秋昆吾御宿自逶迤紫阁峰隂入渼陂霜黄碧梧白鹤栖城上击柝复乌啼摇落深知宋玉悲风流儒雅亦吾师锦里先生乌角巾园收芋栗未全贫为人性僻躭佳句语不惊人死不休竹裏行厨洗玉盘花间立马簇金鞍江草日日唤愁生巫峡泠泠非世情城尖径仄旌斾愁独立缥缈之飞楼汶上相逢年颇多飞腾无奈故人何处处清江带白苹故园犹得见残春风急天髙猿啸哀渚清沙白鸟飞回秋日野亭千橘香玉杯锦席髙云凉君王台榭枕巴山万丈丹梯尚可攀中天积翠玉台遥上帝髙居绛节朝竹寒沙碧浣花溪橘刺藤梢咫尺迷白帝城中云出门白帝城下雨飜盆老去悲秋强自寛兴来今日尽君欢支离东北风尘际漂泊西南天地间年年至日常为客忽忽穷愁泥杀人幽栖地僻经过少老病人扶再拜难西山白雪三城戍南浦清江万里桥

　　其结句佳者为明年此会知谁健醉把茱萸仔细看不是尚书期不顾山隂野雪兴难乗剑南春色浑无赖触忤愁人到酒边共说总戎鱼鸟阵不妨游子芰荷衣鹏碍九天须却避兔经三窟莫深忧杖藜叹世者谁子泣血迸空回白头楚江巫峡半云雨清簟疎帘看奕棋飞阁巻帘图画裏虚无只少对潇湘寒衣处处催刀尺白帝城髙急暮砧同学少年多不贱五陵裘马自轻肥鱼龙寂寞秋江冷故国平居有所思一卧沧江惊岁晚几回青琐点朝班故慿锦水将双泪好过瞿唐灧澦堆艰难苦恨繁霜髩潦倒新停浊酒杯巡檐索共梅花笑冷蕊疎枝半不禁庾信平生最萧瑟暮年诗赋动江关白沙翠竹江村暮相送柴门月色新即从巴峡穿巫峡便下襄阳向洛阳浣花溪裏花饶笑肯信吾兼吏隠名云白山青万余里愁看直北是长安春花不愁不烂漫楚客惟聴棹相将南望青松架短壑安得赤脚踏层氷穷巷悄然车马绝案头乾死读书萤风水春来洞庭濶白苹愁杀白头翁

　　寄栢学士诗叹彼幽栖载典籍萧然暴露倚山阿奔波兵革间独载书入山闭门诵读与古人为徒斯实佳士古人成败子如何公盖示以读书法也论古人直须归到身上不然典籍于我何与

　　咏怀古迹诗伯仲之间见伊吕指挥若定失萧曹议论既卓格力矫然自是名句世所同讽然吾谓此是论断非诗也老笔横溢随兴所至偶然超轶寻常原非正格若总如此亦复非难鲁直天於万物定贫我智効一官全为亲永叔朝廷失士有司耻贫贱不忧君子难彼皆才士又极摹杜而若此者盖误以此等句为式故也何不学三分割据纡筹策万古云霄一羽毛相去几许

　　三分割据纡筹策纡字下得好筹策尽自不凡但以三分故不免纡曲耳然犹人所能言万古云霄一羽毛赞武侯者多矣欲以片言肖其神更千百年求如此语不可得

　　张旭草书歌俊拔为之主一语真知书者连山蟠其间溟涨与笔力所谓俊拔也暮年思转极未是到语旭书已入神品复何待思临池之法与诗文不同此二语公殆自道耳

　　送杨监赴蜀诗起句去水绝还波末复云泛舟巨石横登陆草露湿皆今人所甚讳者离别重相逢偶然岂足期改足为定便是小儿语

　　孟冬诗殊俗还多事方冬变所为其下但言破甘尝稻而已未见所谓多事者何在也

　　雷诗巫峡中宵动沧江十月雷龙蛇不成蛰天地划争回却碾空山过深蟠绝壁来六句字字好结语不为佳西阁夜诗击柝可怜子无衣何处村十字一气周匝最可法

　　中宵诗亲朋满天地兵甲少来书是囘互语非兵甲故当不至此所谓诗可以怨也南极诗乱离多醉尉愁杀李将军是真实语穷途读此自难为情飞星过水白过字平声

　　不寐诗心弱恨容愁即常非月不知心大小容得许多怜也缩二句为一句耳

　　猿诗艰难人不免隠见尔如知味绝隽永

　　黄鱼诗长大不容身非谓不容其长大怪尔许长大无策自全也龙则有风雷自卫涎沫喷薄泥沙尽卷筒筩不敢近矣注未是

　　白小诗风俗当园蔬礼记蜩范芝栭得一注脚鹿诗于诸咏物中可谓拔乎其萃不意淋漓满志至此鸡诗问俗人情似谓世俗馈遗多用之也人情二字俗语至今如是似字谚所谓盘来盒去耳结句气交亭育际巫峡漏司南几不可解司南想谓报晓漏是遗漏合颔聫殊方聴有异失次晓无慙观之必是此土晓鸡或迟或早不应时候也

　　寄杜位诗天地身何往风尘病敢辞十字恨甚

　　西阁曝日诗毛发具自和具俱也若言本自即不烦曝日

　　缚鸡行前七句俚甚末句不深不浅恰在个中千古脍炙苏黄有意效之转入理路所谓学而后知其难

　　黒白二鹰诗在野只教心力破千人何事网罗求千字误非干字即于字也一生自猎知无敌百中争能耻下鞲自猎无可较量定知无敌假使逐队争能纵百发百中犹耻之直将此鸟入大豪杰数中句法变化周匝更自到家次首不如前春雁同归必见猜题中恐腊后春生骞飞避暖正为此句而设

　　杜诗攟巻三

　　●钦定四库全书

　　杜诗攟巻四

　　（明）唐元竑 撰

　　瀼今皆读音壤注乃党切又奴浪切皆当作灢葢字误故音误也还从上声为是懐郑典设诗岸髙瀼滑限西东又作平声读矣当繇土音无定故耶又赤甲本当作岬自公偶误书今千古遂不可变矣

　　送王判官诗买薪犹白帝鸣橹少沙头少谓少顷不通作已字是也

　　不离西阁诗结云不知西阁意肯别定留人与闻汝依山寺杭州定越州二定字俱妙肯别定留人尤极宛转顿挫其法亦自三百篇来上帝不宁不康禋祀居然生子是也无家住老身住改任字

　　佳沧海先迎日亦何减海日生残夜银河倒列星倒字妙河在天上乃觉星倒即圆觉经所谓云驶月运舟行岸移也海已出日河犹倒星故曰平生躭胜事吁骇始初经题曰不离西阁意颇难会葢将别而未忍别故作斯语也自此即迁居赤甲矣公穷居西阁且一年至临去始一望见海日岂老懒不能夜起故失之耶即此亦自应増其恋恋也

　　入宅诗花亚亦移竹竹碍花故练句极妙非亲厯此景欲下一语不知其不可及也鸟窥新巻帘性情形态毕具一字中画家翎毛谁当此者二句尤妙是新迁语江流气不平一句自足千秋

　　江雨诗宠光蕙叶与多碧点注桃花舒小红宠光点注皆佳与多碧未老

　　雨不绝诗舞石旋应将乳子行云莫自湿仙衣用事之极得趣者

　　昼梦诗桃花气暖眼自醉野人闲适甘味自知故乡门巷荆棘底中原君臣豺虎边咏昼梦何以及此所谓白日欲寝也

　　身世双蓬髩乾坤一草亭路经灧潋双蓬髩天入沧浪一钓舟意绝相类语各自妙不相上下也

　　喜观即到诗病中吾见弟书到汝为人直是一团精神无复字句江阁嫌津栁意驰景外风帆数驿亭景在意中花间马嚼金鞍去楼上人垂玉筯看何如一嫌字即孤帆逺影碧空尽惟见长江天际流亦何如一数字

　　公一生持论无非王道晚登瀼上堂诗忽云凄其望吕葛不复梦周孔盖縁羣盗接踵急则治标其意以吕葛周孔分文武二途耳不知周孔自足兼吕葛也

　　覆舟诗羁使空斜影诸葛庙诗巫觋醉蛛丝叙事简妙白描神品

　　行官张望补稻畦水起句东屯大江北百顷平若案夔州歌亦云东屯稻畦一百顷公素贫薄何从遽得尔许田也纵山田薄收不比季子洛阳田亦断不忧旅食又有瀼西果林四十亩弥不落莫亦可见当时彼中田地价贱易得也其后竟从瀼西移居之老年保此尽可没齿然住仅岁余又有江陵之迁何哉据续得观书诗起云自汝到荆府书来数唤吾则其舍东屯也葢因其弟相招而结云冯唐虽晚达终觊在皇都则楚蜀浮居皆非公意意在归朝耳

　　江天漠漠鸟双去风雨时时龙一吟浩渺空蒙宛然在目

　　夔州歌覇王并吞在物情王字去声并字平声集中并吞字多作平声读

　　胡后溪云齐鲁大臣二人史失其名黄四娘托杜诗乃得不朽岂独黄四娘如隷人伯夷辛秀信行獠奴阿段行官张望女奴阿稽等皆以舆台附名毫端遂传千古真可谓厚幸也隷人名伯夷可怪尝见急就章有栁尧舜药禹汤之名以为作者戏撰未必真有其人然当武后时自有同州人名鲁孔邱为拾遗者举朝不闻以为骇则此隷人又不足言矣负薪采梠时儿女饿死者数人伯夷乃幸获免

　　阻雨不得归瀼西甘林诗虚徐五株态侧塞烦胸襟地且四十亩甘仅五株便称林耶

　　甘林诗与上后园山脚诗皆触目感时偶借题说起耳月诗魍魉移深树谓清光如昼鬼魅避形也魍魉明灵之鬼公殆未寓目楞严经耳如南华魍魉问影下语便自了了斯时梵典尚未入支那谁谓漆园荒唐

　　寄刘伯华使君诗逺山朝白帝深水谒夷陵朝帝似堪舆家言谒陵更巧雕刻初谁料纎毫欲自矜神融蹑飞动战胜洗侵陵与许十一赞语并超轶不凡初谁料谓不料至此也此使君寄诗自后人观之未免班门弄斧观巻轴来何晚聊从月继徴句公得一佳篇应时刮目且欲尽读其余何恳恳也献吉于鳞目中无复人古今不相及当非虚语姹女萦新裏八句刘必好神仙家言张兵挠棘矜所谓心兵也梦弼解是饥鼯诉落藤诉字匪夷所思野食待鱼罾觉衡门诗不须更诵青竹几人登犹云竹叶於人既无分今竹叶句千古口实而青竹几无人能解同一人所作优劣相彷而冷热顿异至此诗亦有遇不遇也江湖多白鸟天地有青蝇对极工矣妙是结句

　　草阁诗草阁临无地柴扉永不关极是幽意

　　元道州舂陵行语质情恳绝类沈千运但两篇皆直赋时事耳绝无比兴公诗小序乃曰不意复见比兴体制微婉顿挫之词何也

　　寄韩谏议诗语特竒恣荒忽遂以留侯相比岂仅因一韩字故耶据诗韩殆暮年留滞者焉得置之贡玉堂寻文解义应是致字不然则句法应中断焉得置之耶贡玉堂乃佳也

　　锄斫果林移牀诗背堂资僻逺谓幽閴之境隠人所资也山雉防求敌求敌似用安仁射雉赋中意防者其一方安闲自适防彼求敌也一句中绘出双雉公熟精文选遂不觉后人难解江猿应独吟谓哀音相类也泄云字不为佳然公屡用之资防应字俱穏不为突兀薄俗防人面全身学马蹄较不寐防巴虎全生狎楚童更胜学马蹄即狎楚童蒙荘非僻书熟字生用耳沙虚岸只摧所谓常苦沙崩损药栏也若屡摧数摧复有何致此用字之妙

　　中夜诗中夜江山静是苦语战伐尘髙不堪极目夜深始静耳

　　复愁诗万国尚防寇防宼字今本作戎马似佳身觉省郎在一首谓若非省郎尚在则柴扉早失矣薄俗人情古今一律他人意中不能言亦不肯言者正观铜牙弩一首只作纪事读无限感慨一比便欲少味胡虏何曽盛何曽字殊自负闾阎听小子谈笑覔封侯乱世自媒滔滔皆是然岂独余人政恐房太守亦未免斯语今日翔麟马一首是愤语上施恩而下负徳是以愤也当时括百官马送军中公遂徒步逼侧行所以作也任转江淮粟一首足见识力公信非迂腐者每恨陶彭泽无钱对菊花如今九日至自觉酒须賖只一賖字无钱之叹琅然入耳隽永无极此诗题曰复愁十二篇中不见一愁字却各有愁意又各自为意一波未息一波复起但语多引而未尽末篇吟多意有余自评甚确然公顾自谓拙不知正此为工

　　九日诗野树敧还倚画出醉态秋砧醒却闻因醒后始觉醉时之适句意工妙

　　季秋江楼夜宴诗星落黄姑渚秋辞白帝城二地名配得绝有情尤妙在有意无意之间

　　赠李八秘书诗事殊近代邸喜异赏朱虚葢秘书亦以灵武之役拜官与公同故曰同补衮曰旧交也奉诏许牵裾语极得体忠爱蔼然不必诏求直言但官以拾遗为名即为奉诏矣对敭坑士卒乾没费仓储势藉兵须用功无礼忽诸此数者公所愤也对敭字贯下四句畧似行文法坑士卒复斋漫录引上林赋欲改坑为抗虽亦细心然何如坑字明白但滥杀便可借用岂必定如白起哉势藉句意当时方藉藩镇讨叛逆而观望不肯进战者功无句谓朝廷滥赏可讶不足为劝也

　　移居东屯茅屋诗平地一川穏髙山四面同次首云林僻此无蹊想见佳境令人神越第四首幽独清深四字乃公自绘新居图复自评之也淹留为稻畦旅人真语其后复至东屯诗云峡裏归田客复还东屯诗云复作归田去犹残获稻功咏怀诗云稻获空云水川平对石门当知此迁居专为便于种田耳市喧宜近利公自注西居近市然意实不以近利为宜只欲出下句林僻此无蹊故结云若访衰翁语须令胜客迷胜客且迷况于俗人则虽市喧无伤也賸客不通须溪改胜字是道北冯都使复是何人岂其新隣耶枕带还相似柴荆即有焉枕即髙山四面带即平地一川但拥茅屋数椽即此山川皆吾有也若髙斋见一川此又冯斋中石渠小沼非即平地一川矣解缆不知年谓今日移居此地不知住得几时乃放舟他适甫迁即怀去志末首结云寒空见鸳鸯回首想朝班盖无日不思还朝也

　　少陵许西隣妇扑枣今人以为口实然仅与髙秋总餧贫人实例举耳详诗意更不止此乃是公移居东屯后虚瀼西草堂以与呉司法此枣树定在交界口公在日便乞与之公去而寡妇插篱为界公恐呉有言故代为周旋即防逺客虽多事使插疎篱却甚真逺客指呉防者寡妇防之使者公使之当知不必真公使之须如是呉始黙然耳赈隣之乏人或能之业舍之他适矣谁肯始终斡旋若此且委曲入人使呉意消而不觉大用之即宰相作畧也

　　覃山人隠居诗较常徵君诗更切林下何曽见一人真非虚语也西荘王给事可谓吏隠公犹有柴门深闭之语况覃常乎近或解为哀挽之作哀挽诗岂用南极老人作起语也

　　东屯月夜诗月挂客愁村与天横醉后参句法同妙读此诗及写怀诗夜深坐南轩明月照我膝惊风翻河汉梁栋已日出公玩月往往达旦老兴难及

　　秋野诗曝背竹书光本属无谓偶坐日中眼到忽来耳濳鳞输骇浪却是骇浪输潜鳞输字中有冷笑归翼会髙风谓会当有髙风时两语开阖练字意浓大江秋易盛空峡夜多闻妙句不可多得

　　伤秋诗结句何年减豺虎似有故园归似对真看未敢望真归也最是伤意

　　雨诗兵戈浩未息蛇虺反相顾即魑魅喜人过意也又云尫羸愁应接俄顷恐违迕防人甚蛇虺耶一命须屈色已不堪矣穷荒益自卑真难为怀浮俗何万端言外当有难具陈者结思扶病入舟避之浮俗云何使至此极南迁东屯遽有此语葢未尝一日安也伤哉

　　瞿唐两崖诗入天犹石色穿水忽云根可谓备尽形容猱玃须髯古直是画意蛟龙窟穴尊尊字无人道得题意跃然传神在阿堵中羲和冬驭近愁畏日车翻因水险故然已涉用意若更指时事便须重译且日车翻非所宜言

　　暝诗半扉开烛影欲掩见清砧清砧已闻因掩扉偶见之殊无紧要然闻砧更仆难数见砧一而已正不可少此

　　云诗龙以瞿唐会奇甚真足惊人收获辞霜渚收获与题何涉

　　天池诗百顷青云杪曽波白日中又鱼龙开辟有菱芡古今同读之真令我作诛茆想万里狎渔翁句佳

　　独坐诗暖老须燕玉贫病老人偶尔道及实不作此妄想充饥忆楚萍正补上意楚萍岂充饥物司空见惯应怪语不相比矣衰迟哀怨正尔倾吐如诉也如石门宴集诗华筵直一金大类元亮瓶无储粟世有一杯羮直三万钱者以告贫士岂肯信哉白帝楼诗春归待一金待止一金石门之筵安得不谓华也

　　雨诗秋日新霑影下又云天晴忽散丝所谓东边日出西边雨也日影非新新为所霑耳霑字阿谁道得寒江旧落声未雨时先有江声举旧正见兼新句法之妙后人不能学

　　返照诗荻岸如秋水栁司马至诗幽燕唯鸟去俱妙第难为对句耳

　　向夕诗鸡栖草屋同一句中画出群鸡有趣结句琴书散明烛长夜始堪终谓老人多不寐也

　　九月三十日起句为客无时了悲秋向夕终创语深悲出人意表恒言悲秋秋尚有了时不比为客也后六句瘴余霜薄草翠花红皆言南方候暖异故乡耳

　　十月一日诗有瘴非全歇为冬亦不难夜郎溪日暖白帝峡风寒亦是双顶

　　遣闷二首家家养乌鬼顿顿食黄鱼若言鸬鷀即二句一意通章嵌此无谓矣南人染病竸赛乌鬼微之诗既可证公素不语怪章法要为近之但养不可训供安知彼俗养乌鬼不别有法也旧识难为态悉其平生故公孙丞相宁逢恶宾坐此耳移居东屯诗斫畲应费日此诗畲田费火声费字从彼来相去多少诗之所以不厌深索也两结句各一意髙枕所谓用拙存吾道耕凿所谓幽居近物情事理正尔并行不然闷未易遣

　　复还东屯诗筑场怜穴蚁拾穗许村童事虽至微充此仁心不可胜用

　　刈稻了咏怀诗野哭初闻战樵歌稍出村即野哭千家闻战伐夷歌几处起渔樵也缩为五字耳须溪何用别索

　　栁司马至诗霜天到宫阙恋主寸心明句法犹今晨清镜中胜食斋房芝余发喜却变白间生黒丝葢发字倒出耳神驰魏阙非寒逈之谓

　　自平诗自平宫中吕太一收珠南海千余日近供生犀翡翠稀复恐征戍干戈宻葢因贡赋不时知蛮族已骄恐用兵未几复须用兵也蛮溪豪族小动摇世封刺史非时朝谓邉民不静土官即宜入朝今乃并职贡有亏矣蓬莱殿裏诸主将才如伏波不得骄伏波小断朝廷命将甚易骄恣岂得计乎小时读此不遽能省故为解之此等叙事如画家逺景人或无目树或无枝最工取势咫尺万里但不可令白家老婢知耳

　　蓬莱殿裏二句虽俱七言实则上句十一字下句三字也唐人绝句云明月在天将鳯管夜深吹向玉宸君虽俱七言实则上句四字下句十字也但明月句意尽语中杜二句中间犹藏有字句在此为异耳

　　虎牙行纪异候也南国候暖秋风忽起骤寒难禁反似北方故曰朔漠气山鬼幽忧雪霜逼甚词也犹曰蜀犬吠雪耳楚老长嗟忆炎瘴三尺角弓两斛力寻常形容苦寒想不到此犬戎锁甲闻丹极闻字不可作围八荒十年防盗贼此句上原无脱句贼哭臆三句三韵结法如此读前后苦寒行四首是冬果大雪至於猛风拔木发屋虎豹哀号此诗其霰之先集乎更觉山鬼逺虑非过矣

　　写怀诗劳生共乾坤何处异风俗便自旷达忘情任荣辱更非见道不及此然令严郑公在当无此言无贵贱不悲无富贫亦足等语遂开乐天法门用心霜雪间不必条蔓绿似近似逺极有意次首羣生各一宿飞动自俦匹吾亦驱其儿营营为私实真语动人乃胜道学祸首燧人氏厉阶董狐笔君看灯烛张转使飞蛾宻虽涉议论却是至言终契如往还得匪合仙术定有误字

　　公孙大娘弟子舞剑器行来如雷霆收震怒须溪解收字亦有意但直谓如雷如霆亦何不可雷霆不可者羿射九日羣帝骖龙又若何

　　小时读此诗嫌剑器字太俚后读小说教坊杂录始知剑器子乃舞曲名也又怪公孙大娘以妇人工舞剑驰名后世惜其无所见长今始悟是俳优伎俩盖与柘枝胡旋等同为戏耳但取眩目美观必非真可临阵御敌取胜也或疑审如是少陵诗犹或过誉长史何缘遂悟笔法曰此不足怪凡悟者皆因火候既到偶然触发略如参禅墙壁瓦砾虾蟇蚯蚓皆可发机如担夫与公主争道亦可悟笔法担夫有何竒特公孙舞剑吾但决其不可临阵耳至於顿挫合节熟极生巧逈出流辈如公序中所云何不可悟笔法也

　　寒雨朝行视园树诗柴门拥树向千株丹橘黄甘此地无瀼西果林既四十亩东屯拥树亦向千株公所到处不乏幽胜也甘橘喜暖北地所稀次句尚忆五株甘林耳

　　白凫行君不见黄鹄髙于五尺童化为白凫似老翁倒语竒怪老笔故作此欲人不测篇中大抵迟暮之感自叹转退追念少时可意而得也

　　锦树行始终只颠倒二字起句今日苦短昨日休苦短则今不如昨然今正及时昨已休矣霜凋碧树作锦树应萧条者反尔粲烂正是颠倒青草萋萋尽枯死天骥跛足随氂牛语极愤懑圣贤薄命已下几于骂矣夔后语言多乱杂此诗愤则有之却不乱杂夜

　　宿西阁诗稍通绡幕霁谓隔帷辨色也此诗与下西阁口号呈元二十一诗俱在寓居西阁时误列于此耳寄从孙崇简诗牧叟樵童亦无赖莫令斩断青云梯谓欲从之仙隠也亦是索酒意青云不喻富贵此又一证送卿二翁统节度镇军还江陵诗落日渭阳情注卿二翁姓崔乃公舅氏因此语也骤阅卿二翁知是何物此称谓太新

　　夜归诗庭前把烛嗔两炬难解岂贫家惜费耶

　　夜闻■〈觱〉篥诗君知天地干戈满不见江湖行路难与此生免荷殳未敢辞路难语一直一婉彼为自慰之词此则诉人之语并极哀怨须溪以荷殳意解此误矣

　　前后苦寒行如冻埋蛟龙南浦缩三足之乌足恐断六龙寒急光徘徊昆仑天关冻应折白鹄翅垂眼流血等皆形容语也如寒刮肌肤北风利崖沈谷没白皑皑楚江巫峡氷入怀虎豹哀号又堪记晚来江间失大木猛风中夜飞白屋万里飞蓬映天过孤城树羽扬风直等皆实录也据公云南纪巫庐瘴不绝太古以来无尺雪不谓古来无雪但无盈尺者耳去年白帝雪在山所谓南雪不到地也今年白帝雪在地至於崖沈谷没盖次年更甚前后苦寒四首并次年作也诸篇淋漓酣畅殊不似冻笔巴东之峡生凌澌彼苍回干人得知语味含吐便不必言朔漠气矣人得知与寒可回酒易沽同一语气

　　续得观书诗俗薄江山好时危草木苏须溪注上句云无情者不变余为续注下句云有情者不与俱苏也

　　白帝城放舟出峡诗恶滩宁变色髙卧负微躯谓涉险不惧乃是不惜身命有负此躯负字怨甚与前村山路险归醉每无愁俱不堪读书史全倾挠装囊半厌涛可谓险矣故又曰死地脱斯须也飘萧将素发汩没听洪炉聴洪炉谓委顺造物此生遭圣代谁分哭穷途与岂知秋禾登贫窭有仓卒同是咄咄怪事无控诉者

　　寄族弟唐十八使君诗与君陶唐后盛族多其人唐杜共祖遂称族弟今人无此称矣

　　行次古城店诗风蝶勤依桨春鸥懒避船勤懒字妙得情态王门髙徳业幕府盛材贤行色兼多病苍茫泛爱前王门二句即所谓泛爱也泛爱字集中屡见何烦别解

　　邀李尚书下马诗湖上林风相与清上字的是月字之误

　　江南逢李龟年诗解者亦失其意咸谓感旧耳不知与此曲祗应天上有人间能得几回闻正相反龟年盛时供奉御前首承宠遇人欲一望见不可得及其流落依人自活人亦不复重之寻常见几度闻又逢君皆调笑意也刘随州赠米嘉荣诗是感旧意盖借以自比公贫士素不喜此辈意各不同北梦琐言载昭宗末琵琶工石潨号石司马者早为令狐綯所赏乱后入蜀游诸大家一日军校数员会饮石以胡琴在座既非知音喧哗语笑殊不属耳石乃扑檀槽诟曰某曽为宰相供奉今日与健儿弹不我聴何其苦哉可与此相证

　　和江陵宋少府诗才士得神秀书斋闻尔为以不与宴故曰闻何不可解乃欲改同字也

　　遣闷诗城日避乌樯赵注最得倚着如秦赘谓家贫不得不附他人过逢类楚狂谓人多趋而避之也二语至不堪勿草草读过尤妙语在隠显间非如苦摇求食尾常曝报恩腮比世乱跼文场语极悲所谓诗书遂墙壁也末四句是灵均临睨旧乡意

　　新楼成奉衞王诗二仪清浊还髙下三伏炎蒸定有无气象不灭早朝大明宫诸作然使非下句二仪清浊不免迂濶

　　秋日荆南诗伏枕因超忽扁舟任徃来谓因舟轻超忽自如故伏枕不碍徃来也九钻巴噀火此火岂可九钻未免误用结舌防谗柄谗且有柄故不得不防防谗无他但结舌耳探肠有祸胎探肠犹云罄竭肝胆谗人工于蒙蔽最恶在此差池分组冕合沓起蒿莱不必伊周地皆登屈宋才即乡里小儿狐白裘意伊周地不必伊周其人即屈宋才不可多得咄咄自语汉庭和异域晋史坼中台覇业寻常体宗臣忌讳灾此四句似为李尚书之芳而发李使吐蕃和亲被留二年霸业寻常体谓当时世以公主下降绝域遂为故事也著一霸字见虽为宗社不得已故定非王道所宜二句亦双顶上文公后有哭李诗中台之灾岂尔时已卧疾欤

　　江汉诗片云天共逺永夜月同孤逺客孤身伤无伴也意在起句中一气直下

　　折槛行自悼也兵戈扰攘中举世重武轻文故文士落莫秦王学士时难羡不称文皇者正在兵戈扰攘中学士之荣如此故可羡也朱云自喻公以谏诤受谴故也娄公不语不失盛徳我独愿学宋公而不蒙见容公受谴上表谢尚自称直臣集中屡及之白马将军若雷电泛言耳与崔旰事何涉

　　重题哭李尚书诗儿童相顾尽宇宙此生浮上句道忆少时也语正不尽为佳

　　独坐诗沧溟服衰谢服字难通作恨字是

　　乆客诗衰颜聊自哂小吏最相轻公虽老困然擅名已乆名公贵人皆相爱重独细人无知时以腐鼠相吓耳故曰狐狸何足道

　　移居公安诗伤弓鸟雀饥最是阅厯苦语交态遭轻薄所谓伤弓也

　　送顾八分文学诗才尽伤形体病渇汚官位公盖尝因诗成疾此青莲所以讥饭颗也

　　幽人诗知名未足称局促商山芝谓四皓虽名重后世较之真仙相去尚逺也与思量入道苦自哂同婴孩意相类

　　泊岳阳城下诗留滞才难尽艰危气益増图南未可料变化有鵾鹏公于时老病侵寻矣犹能作如是语真百折不回者

　　送魏少府之交广诗穷途仗神道世乱轻土宜语近俚而真甚故自不厌错挥鐡如意莫避珊瑚枝始兼逸迈兴终慎宾主仪如病酒人劝客节饮直以身为戒也

　　送表侄王砯诗叙事与史殊不合史固不足尽慿公亦得自传闻未必皆实王珪魏徴昔为仇讐此语可证必无杯酒纳交之事剪发亦陶母旧事名门之后多有溢美附会此不足怪冯翊逃难砯能以所骑马借公持刀执鞚徒步衞而脱之亦是杰士竟因此诗不朽千古结句我欲就丹砂跋涉觉身劳安能陷粪土有志乘鲸鳌或骖鸾腾天聊作鹤鸣皋老病之人作此壮语竒恣横绝集中亦仅一见耳丹砂南海所产老身从而往求筋力必不能胜除是骑鲸骖鸾末三句只一意笔纵至此何常以鸾比王耶公食贫不无望其意气而又重出诸口故中道便住舌存耻作穷途哭知非虚语也此言外微旨又所当知

　　过南岳诗才淑随厮养名贤隠锻炉淑字妙才人随厮养殊不易须淑乃办耳张耳责数陈余可参看但名贤字须作名髙看乃称下水遣怀诗云穷迫挫曩怀常如中风走又云庶与达者论吞声混瑕垢公庶几能自淑者

　　下水遣怀诗孤舟乱春华暮齿依蒲柳蒲柳以比后生蹉跎陶唐人鞭挞日月乆初读殊不能解盖因舜葬之地想及上古今此苦遭鞭挞之人昔日陶唐之人也画象而不犯徒闻其语蹉跎日月遂至此耶语意甚痛

　　遣遇诗舟子废寝食飘风争所操我行匪利涉谢尔从者劳自伤运蹇带累下人也穷途中断不可少此念政是其得力处不独减米散同舟可称述而已

　　宿凿石浦诗回塘澹暮色日没众星嘒缺月殊未明青灯死分翳蓬窻晚泊惨景如画穷途多俊异乱世少恩惠谓豪杰乗时大都猛鸷也即干戈未揖让意言外咄唶

　　过津口诗白鱼困宻网黄鸟喧嘉音物微限通塞恻隠仁者心通谓黄鸟塞谓白鱼也公盖有解网之思耳

　　次空灵岸诗沄沄逆素浪落落展清眺幸有舟楫迟得尽所厯妙浪逆舟迟旅人闷事坐此得厯览胜概反以为幸吾常行过佳山水每恨不获少驻读此手舞足蹈青春犹无私白日亦徧照爱恋之言毒瘴未足忧兵戈满边徼谓瘴乡兵戈不到择祸莫若轻也

　　早发诗有求常百虑斯文亦吾病文士通患千古喟然以兹朋故多穷老驰驱并一得一失倘朋故渐稀则驰驱亦息矣侧闻夜来寇幸喜囊中净富不如贫乱离中真语也艰危作逺客干请伤直性阅厯既深锋锷尽敛自叹转退乃是转解薇蕨饿首阳觉太苦粟马资厯聘觉太奢两难适从公盖云免死而已矣尝欲掲此以告游客

　　次晚洲诗摆浪散帙妨危沙折花当花根固非挿花记险又大无谓似言危沙之上花藂可爱折枝移入舟中代彼小景耳同是臆解庶为近理中原未解兵吾得终疎放老人善自寛者

　　登白马潭诗宿鸟行犹去花藂笑不来须溪注鸟则宿矣吾行犹去固未甚妥董遐周至欲改去为失亦未敢谓然详诗意白马潭似是游宴之所公登此别有感慨日出墅船开日出非清晨似隂晦疑夜而忽复晚晴故鸟已宿而仍去也花藂笑不来亦必有因晚先回者人人伤白首公岂为后生辈所惊怪耶末忽及新知既不知所指颇难臆断凡集中有难解者阙疑可也诗须首尾通澈洞然不疑字有误者确知其来厯始可改耳

　　北风诗虽舟行遇阻然南方苦热待此气苏又扬帆诗追述语故一往豪快作者胸襟实尔若谓以此胜晚唐似非笃论前后苦寒行形容蹇缩备尽又若何

　　咏怀诗髙贤迫形势岂暇相扶持犹云穷途多俊异乱世少恩惠也多事时人心徃徃与承平大异实缘势所驱迫公能推究至此不独怜彼颠沛之人并不肯扶持者亦曲为体谅称曰髙贤俊异此其见不同迂儒也疲苶苟怀策栖屑无所施先王实罪已愁痛正为兹其微意谓当世有良将无良牧我能为之惜不见用以上慰帝心夜看丰城气回首蛟龙池伤识者难遇也齿发已自料所谓岁月不我与语似不忍尽者次首濳鱼不衔钩走鹿无反顾皦皦幽旷心拳拳异平素因圣逺法坏灰冷至此致君尧舜当不复挂齿风涛上春沙十里浸江树乗槎水国风景宛然多忧汚桃源处不成处拙计泥铜柱出不成出贤愚诚等差自合受驰骛谓命应如此也拥滞僮仆慵稽留篙师怒每蹔泊市廛奴辈登岸长年呶呶有言辄念此语如目击

　　客从诗纪事感怀不当如是耶大凡诗及时事贵在不尽使人得于言外若非公家徵敛四字分见篇中其本意不可寻也珠中有隐字欲辨不成书即以此语赞此诗可也

　　发潭州诗岸花飞送客樯燕语留人举物以见人亦鱼藻之义也公自蜀初适楚即云入舟翻不乐故楚中诗多悲

　　双枫浦诗再读始解枫虽已摧必有卧根在浦口故欲截为槎借之上天也自惊衰谢力不道栋梁才彼此适合相对慨然江边地有主须溪解妙非倦游无托者不知此言之悲

　　酬郭判官受诗云自得隋珠觉夜明酬韦韶州见寄云新诗锦不如公于后辈极意推奖如此然韦郭诗实俱可诵

　　回棹诗散才婴薄俗有迹愧前贤前贤妙在无迹非深心尚友不能道此劳生系一物为客费多年自是警语瓶罍易满船挈家舟行念此语当发一笑

　　哭韦大夫诗绮楼闗树顶飞旐泛堂前关谓关闭即绮阁尘生意树顶形容楼髙耳何谓奠楼又以关作髙也泛字好

　　楼上诗皇舆三极北身事五湖南壮志羇怀一时交集所谓人言愁我始欲愁也

　　千秋节诗湘川新涕泪秦树逺楼台一逺字若不胜情字法最妙走索背秋毫犹言间不容发也与弓矢向秋毫向背字下得警策

　　苏侍御涣其人非静者容斋三笔言之此亦何害仲尼谓与其进也不与其退也本不须回互若云诗名纪异不与他等厥有微旨不识公何缘前知且白发变黒岂有意可为耶况集中亦不止此如徐卿二子之类又作何解

　　赠卢参谋诗客星空伴使寒水不成潮又流年疲蟋蟀体物幸鹪鹩皆工甚

　　枉裴道州手札诗乆客多枉友朋书素书一月凡一束虚名但蒙寒暄问泛爱不救沟壑辱乃知阎浮提更千百年人情世态亦复如是无异也拨弃潭州百斛酒芜没潇岸千株菊使我昼立烦儿孙令我夜坐费灯烛怨之可谓至矣读倚着如秦赘过逢类楚狂及后生血气豪举动见老丑等句只此长纸寒暄亦不易得何刺刺至此郭钦上书见大计刘毅答诏惊羣臣公志在严华夷之防尽谏诤之职不以穷故辍也末寄呈苏侍御有鸟雀肥秋粟蛟龙蛰寒沙之句必苏晤公时感愤髙谈意相近耳穷途感愤君子时有之意止欲撑持世界有禆君国终不为一人私愤仲尼曰小人穷斯滥矣公结句勉苏语至激切得毋窥其微乎然则容斋之论移于此诗乃可也

　　风疾舟中伏枕诗轩辕休制律虞舜罢弹琴尚错雄鸣管犹伤半死心语意竒特详其微旨谚所谓好事不如无也诗瘦有年重以衰老据云兴尽才无闷愁来遽不禁得非以此三十六韵故转添岑岑乎述作异陈琳用事绝巧子璋髑髅血糢糊手提掷还崔大夫他人用以截疟而公固三年疟病则述作正不异陈琳也应过数粒食得近四知金谓较鹪鹩差过之耳彼四知金那得近傍彼苍回干人得知騄骥人得有句法较然梦弼注误春草封归恨封即闭意谓方留滞他乡未作故园想耳却假苏张舌髙夸周宋镡此诗盖呈亲友者冀其为老人作曹丘也畏人千里井问俗九州箴首句言到处兢兢次句言浪游非止一方也葛洪四句真是风烛之虞

　　对雪诗无人竭浮蚁有待至昏鸦当是待所思而不至也

　　追酬髙蜀州人日诗髙在时公颇不满之死后却追思流涕者公既笃於友朋不肯自居於薄又题中老病怀旧追酬此诗因寄王敬盖晚景寥落属望生者故借髙以引意意实不在髙也

　　赠萧使君诗终始任安义荒芜孟母隣聨翩匍匐礼意气死生亲张老存家事嵇康有故人萧于严公没后事其母甘脆之礼若已庭闱终其天年又经纪丧事抚存诸孤萧真义士而严之得士亦可见矣公于呉侍御之谪官则曰余时忝诤臣丹陛实咫尺相看受狼狈至死难塞责于萧则曰食恩慙卤莽镂骨抱酸辛皆若引为已责不胜其愧者实则呉当严搜间谍时重杀无辜以去就争倍难于萧公之不言知言亦无益也故曰朝廷非不知闭口休叹息至与严交情本与萧不同而苍茫土木身稽留伏枕晨等句但自言老病若欲为萧所为而力不任者扬人之善不惜以已身形之此等肝胆若掲日月有以也

　　萧真义士惜不知其名鹤曰萧使君尝宰县公有萧明府寔处覔桃栽诗然考彼题称萧八明府而此称萧二十使君明是两人未许冒认

　　清明诗逢迎少壮非吾道况乃今朝更祓除真自负语公是时老困且死矣犹倔强如此观其意直以逢迎少壮为不祥此岂苟且随人者无论句法之妙也穷视其所不为若无此骨草木同腐矣

　　赠韦七赞善诗乡里衣冠不乏贤四句宾主相当北走关山开雨雪南游花栁塞云烟北虽雨雪曰开南虽花栁曰塞怀抱可知洞庭春色悲公子虾菜忘归范蠡船韦尔时必将北还范蠡公自道也

　　岳麓山道林二寺行初读此题殆不能解盖岳麓寺因山为名既称山遂不再及寺也然何不除去山字

　　白马东北来空鞍贯双箭触目命句岂必白马定用侯景故事近时主将戮中夜商於战须溪解是改商为伤便是三家村塾师语

　　入衡州诗于崔瓘遇难后大为称屈曰乆客幸脱免暮年慙激昻曰悠悠委薄俗郁郁回刚肠公无事权笔底愤懑正见刚肠激昻也又曰问罪审形势凯歌悬否臧当时必以崔为激变公意欲阳於克贼后一为昭雪耳舟中苦热呈阳中丞诗呜呼杀贤良不叱白刃散吾非丈夫特没齿埋氷炭耻以风疾辞胡然泊湘岸贼自杀刺史公无官守乃若深以不能定乱为耻者氷炭谓风疾寒热也观此言公非老病当此纷纷必有以自见矣偏禆表三上卤莽同一贯必归罪崔瓘为贼乞免者宗英李端公守职甚昭焕变通迫胁地谋画焉得筭此端公当指李勉观迫胁语岂亦曽为贼上章乎勉传畧不载耳

　　衡山县文宣王庙诗耳闻读书声杀伐灾髣髴谓兵革去此尚逺不知其详也文事武备相为盛衰恐不知者谓重新学宫于丧乱时未免迂濶故再三申言儒未可弃此举实中兴大义也髙歌激宇宙凡百慎失坠直欲遍告举世思深哉庙毁不修是为失坠非采诗备国史之谓白酒牛炙之说当是史因聂耒阳诗附会也

　　牛炙本贾阆仙事诗中亦无明证礼过宰肥羊斟酌应是牛炙耳犹之不着鵔鸃冠便谓不冠皆是卜度之言不足信也尝与客戏言负薪采梠之人得饱死为幸而后人力为辨诬乃青莲实病死初无骑鲸捉月之说而好事者争传之即有识之士亦黙无一言为辨何也将毋谓醉死尚足为豪非如饱死太俗耶不知口腹杀人均也酒肉相去几何轩轾至此

　　进雕赋表称先君恕预先臣审言唐时乃有此体式耶今虽异代恐不得尔引雕以为类志在正色立朝自负若此然岂可使权贵见亦如汉绛灌有社稷勲而贾生策治安曰使与韩彭易地虽残亡可也安得不为所短耶宋陈同甫亦然英主不易得齐即墨大夫直是千载一遇耳漆园自评其文曰参差俶诡公自评其诗曰沈郁顿挫人知何如自知审也漆园止自评公直以告君更竒

　　公所进天狗赋雕赋在三大礼赋之先皆引以自况使其见用风槩可想昔靖节自谓性刚才拙与物多忤公彷佛似之晦翁云隠士大都负性气当知儒门自曽子以下毋论隠显必有一副劲骨不如是何縁表见千万世耶独至颜子其劲骨无从而见之故仲尼称其好学比其死也曰今也则无未闻好学者于时曽子现在大学传自曽子仲尼尚未许其能好也易乾曰自强不息坤曰厚徳载物刚盖用以自克岂用克人哉则圣门所谓学可思矣

　　三大礼赋公所最得意者然佳句时有之不成句者亦时有之封西岳赋亦复犹人耳都不足传也

　　封西岳赋序云比嵗鸿生巨儒诵古史引时义云国家土徳与黄帝合主上本命与金天合而守阙者亦百数天子寝不报盖谦如也则知贡谀之徒车载斗量而公竟有此赋与司马长卿死后何异幸其以诗擅名故此赋不为人所指目耳

　　杂述为张叔卿孔巢父二人而作并称其才曰聪明深察博辨闳大然谓叔卿放荡勉之以静谓巢父执雌守常吾无所赠其后叔卿为广州判官【第八巻中有寄广州判官张叔卿诗】此外无考想遂碌碌老死牖下巢父孤立强藩竟为所戕害人固难料岂非公所谓由天乎有命乎秋述所称子魏子极赞其无邪气得正始竟不知何名字叔卿非公一诗一文千古谁知之者可谓厚幸矣

　　说旱劝郑公清理狱囚及勿役两川侍丁之老者真仁人之言

　　东西两川说欲分诸羌部落各自统领不使羌王得专制其命此论最妙汉晁贾之策亲王也尚曰众建诸侯而小其国况蛮夷乎至於蛮夷畏汉法治之诚宜寛大勿轻扰之赋敛宜薄非寛富人寛富人乃以寛贫人也观其处分井井谭兵羌利弊亦甚悉岂得谓非良吏才乎昔人谓右军具经世畧惜为书法所掩唯公亦然今人但知其能诗耳

　　华州试进士策问五首其二云军书未绝王命急宣挿羽先翥於腾鹰敝帷不供于埋马又云积骨颇多无暇更入燕王之市谓华为孔道供应疲劳马多倒死也第四问云近者郑南训练城下屯集瞻彼三千之徒有异什一而税窃见明发教以战鬬亭午放其庸保课乃菽麦以为寻常夫悦以使人是能用古伊岁则云暮实虑休止未卜及瓜之还交比翳桑之饿盖当时之民一身充兵民两役有司但驱之习兵非但不给兵食仍急责其租税参以新安吏石壕吏诸篇生斯时者亦可怜甚矣

　　公之拜拾遗其遭遇虽不及青莲然从此逺到可期两人皆一蹶不复振青莲坐永王事诚难湔洗公论救房琯纵不切事情初无大过倘有推挽者尽可再骋康衢而终身偃蹇以死可惜也今集中止存谢公勅放三司推问状而救琯之疏竟不载当是称述太过诏书有崇党比周等语颁示天下畏祸不敢存稿耳谢放推问状中谓琯性失於简酷嗜鼓琴董庭兰今之琴工游琯门下有日贫病之老依倚为非琯之爱惜人情一至于玷汚盖引咎语也然犹称其少自树立晚为醇儒有大臣节即前疏可知矣祭琯文中序陈陶斜之败云盗本乗敝诛终不灭岂尚为贤者讳耶又云州牧救丧一二而已自古所叹罕闻知已曩者书札望公再起今来礼数为态至此炎凉俗套万古如斯虽可叹可恨实不足叹不足恨也然末云玄岂正色白亦不分培塿满地昆仑无羣为之愤懑极矣琯虽非腐儒大约孔文举张魏公之流名过其实者使得英主驾驭之舍短取长佐其不逮尽可卓然建竖照暎千秋而顾令外崇虚誉内困中官用之失宜以至於败可重惋也自古创业之君必多哲辅其功名赫然者半不能令终岂必皆全才哉祗因善用之故得自表见耳此公所谓偶生贤达不必际会也

　　皇甫淑妃神道碑题称唐故徳仪赠淑妃皇甫氏按唐因隋制皇后下有贵妃淑妃徳妃贤妃各一人为夫人正一品开元中玄宗以一后四妃本法帝喾而后妃四星一为正后今既立正后复有四妃非法乃於皇后下立惠妃丽妃华妃三位以代三夫人为正一品下此即不称妃此武惠妃所以礼秩一同皇后也今妃卒於开元二十三年惠妃尚在应用三妃之号而制曰宜登四妃之列式旌六行之美可册赠淑妃其后太真亦仍称贵妃盖复依旧制矣据碑文妃薨时年已四十二而文中云上以服事最旧佳人难得送药必经於御手见寝始回於天步亦可谓宠幸不衰者考其时武惠妃正承恩宠年亦四十又未几亦卒而太真始进遂至专宠其后六宫无复进御即江妃不得分宫中一席地矣然则妃之死於二十三年非不幸之幸乎

　　万年县君京兆杜氏墓志公感其活已私諡义姑遂与王砯皆因一事垂名千载据志中云公昔卧病姑家姑子又病女巫言处楹之东南隅者吉姑遂易子之地以安公公活而姑之子卒呜呼此真人情所难也非公此文后世谁知者事有类此者悉采集之附正史后可耳

　　杜诗攟巻四
