

《雍邸集》



卷之二十一·诗·雍邸集一

春园读书   山池晚步   咏自鸣钟   春日泛舟   夜坐   春暮登楼   月夜对落花有感   月下独酌   春院小饮   雨霁   暮春   立夏   畅春园芍药花开作   花间小饮   晓晴   宫中直宿作   夏日读书   早行   江边书屋   晩登海河楼   题友人园   赐观金莲花   友人书屋   雨窗   热河园中避暑   夏日泛舟   园中即景   晩泛   月下闲步   观雨   前廊   书斋秋暝   恭侍乾清宫   中元侍从   山翁   渔翁   运河舟中二首   登望海楼   自鸣钟   咏玉泉山竹   秋夜   晚晴   听蝉   题刘松年画   临流   扈跸途中观获   塞外中秋   大猎   塞外秋兴二首   题范蠡载归图   答友   瀛台泛舟二首   即事   初夏至玉泉山   书斋坐雨   午日  

卷之二十二·诗·雍邸集二

便殿恭侍   狼居胥山大阅   功成回銮恭颂二首   扈跸山行   塞外观稼   观渔       冬日圣驾自塞外回銮谒陵恭纪   陪京   侍从兴京谒陵二首   登望海楼   皇父勘河省方不获奉侍瞻恋惭悚交廹于怀敬成一律   圣驾南廵自春徂夏瞻依心切恭赋斯篇皇父亲祀北郊甘霖大霈恭纪   雨后即事   立秋日怡情亭   孟秋扈跸观稼恭纪   赋得一轮寒月照书厨   冬日早朝   雪夜即事   元夕   咏黄河灯   早春   舟次   晚泊      顺风放舟   天津舟中对月   水围   春日潞河   自畅春园入城途次口占   春日随驾舟次园居   春郊   阅永定河应制   廵子牙河建坝应制   恭睹圣心勤劳颂扬不尽又成长句      秋日   作书   荷花   对月   秋雨   驾幸新园   宫中秋日应制   皇父颁赐御制诗扇恭纪   禁苑秋霁应制（有序）

卷之二十三·诗·雍邸集三

登望海楼二首   瞻仰盛京宫阙念祖宗创业艰难恭赋二十韵   晓度杏山   望医巫闾山   渡句骊河   谒福陵恭颂   谒昭陵恭颂   避暑口外   口外山村   田家即事二首  中秋从猎塞外   金莲花   塞上晚眺   雨后   扈驾幸檀柘寺恭纪   看竹口占   御赐樱桃恭赋   扈驾观麦   旷然尘虑清   四时咏应制   癸未岁随驾南廵渡扬子江恭纪癸未中秋对月时以疾假不获扈从出塞感赋   皓月鉴丹宫   小园燕集   徳州晓渡   望岱   过蒙阴   扈跸阅河   渡扬子江   金山夜泊遇雨  登焦山上方口占   雨中泊舟枫桥遥对虎阜   扈驾幸西湖

卷之二十四·诗·雍邸集四

五伦图歌   山气日夕佳   百籁坐自吟   秋日随驾郊外驻跸遇雨   御题松鹤图恭纪二首      趵突泉应制（限七阳）   韵珍珠泉应制（限八庚韵）   万寿颂三章   溪水碧于草    山居自怡   今月曾经照古人   幽居   七夕   即事   一日闲   就正斋九日赏菊   寒夜有怀   山居偶成   途次暑雨   山顶船楼   中元登狮子岭感怀   妙高堂   早起寄都中诸弟   热河闲咏七首   恭谒五台过龙泉关偶题   将至五台山月下作   仲秋有怀   秋夜直院

卷之二十五·诗·雍邸集五

长至日   梅花二首（步林和靖韵）   松   竹   梅   元旦   春日闲行   园居二首   风      花   雪   月   池边   花前   清凉纪游一十四首（入山、东台、南台、西台、北台、中台、真容院、清凉石二首、过清凉山诸寺、出山途中口占二首、射虎川台麓寺、再度龙泉关）   热河道中   湖亭观荷   河灯   田家四时词四首   亭上   闰中秋   大觉寺   月夜泛舟   秋夕   九日   黑龙潭   拟渔樵耕牧四首   四花词（桃花、荷花、桂花、梅花）  元夕过僧寺   初春郊行（桐桐注：文渊阁四库目录为春初郊行，正文为初春郊行，摛藻堂四库全书荟要目录正文均为初春郊行，所以径取初春郊行）   临轩寓目   三春景物滋   睡起   柳絮   春深闲居   咏牡丹   新绿   寓目   咏榴花   午日   池上待月   雨后园亭即景

卷之二十六·诗·雍邸集六

荷花   夏日楼前   七夕   再过大觉寺   喜晴   秋夕泛舟   中秋   园景十二咏（深柳读书堂、竹子院、梧桐院、葡萄院、桃花坞、耕织轩、菜圃、牡丹台、金鱼池、壶中天、涧阁、莲花池）   扈从水围观猎   秋狝扈驾   侍驾景山观杀虎   汤泉   上元   清明   春日   初夏扈跸热河   狮子园夏日   山亭   画栏   美人把镜图四首   美人展书图二首   墨竹十二首   题画扇   赠羽士二首   皇父御极之六十年岁次辛丑元日群臣上寿恭颂   碧霞祠题宝幡步虚词二首   书扇与僧   秋兴四首   柳月   梅月   松月   竹月   梧月   山月   池月   楼月   船月   宴月   寒夜   冬日潞河视仓

卷之二十七·诗·雍邸集七

耕图二十三首（浸种、耕、耙耨、耖、碌碡、布秧、初秧、淤荫、拔秧、插秧、一耘、二耘、三耘、溉灌、收刈、登场、持穗、舂碓、籭、簸扬、砻、入仓、祭神）   织图二十三首（浴蚕、二眠、三眠、大起、捉绩、分箔、采桑、上簇、炙箔、下簇、择茧、窖茧、练丝、蚕蛾、祀神、纬、织、络丝、经、染色、攀花、剪帛、裁衣）   群仙册一十八首（谭元、桃熟、赏荷、鼓瑟、鹿辇、迎福、跨角兽、戏狮、泛海、采苓、烧丹、巨桃、步雪、桧下会真、抚鹿、双鸾、放鹤、授法）

 

 

《雍邸诗集》序（《世宗宪皇帝御制文集》卷之六·序）

 

朕昔在雍邸，自幸为天下第一闲人。然所谓闲人者，非若箕颍遗世，竹木斯志之类也。朕生当国家鼎盛之时，三逆荡平，四方宁谧。仰蒙皇考钟爱，承欢膝下，位列亲藩，寝门定省之余，无他事事，境之所处闲也。兼之赋性不乐浮华，既无庸皇皇于富贵，更不烦戚戚于贫贱，只期消融机巧，遂觉随处乐天，情之所寄又闲矣。虽然，究其所以优游恬适，得四十年为一闲人者，莫非我皇考教育深恩，有以成就之也。

朕素不娴声律，每于随从赛北，扈跸江南，偶遇皇考命题属赋，勉强应制，一博天颜欢笑，初不计字句工拙。至于宴赏登临，触物寓感，有会而作，因诗记事，借以陶写性情而已，岂曰与文人墨客较论短长耶？岁月积久，裒焉成集。

迨至寅冬，恭承皇考托付之重，临御寰宇，封章重叠，机务殷繁，旰食宵衣，犹虞丛脞，夙夜兴寐，莫敢求安。向之优游恬适，今则易而为朝惕厉忧勤，花朝月夕之吟，皆成祁寒雨暑之思矣。

检阅旧作，曷胜惘然。缅想囊日之闲境闲情，奚啻邈若河汉也哉！爰序于雍邸集首，以示朕意云。



诗

 

钦定四库全书·世宗宪皇帝御制文集卷二十一·诗·雍邸集

春园读书

一片芳菲上苑东，昼长人坐落花风。蒙茸细草侵阶绿，浓艳夭桃映阁红。

春惹游蜂窥几席，浓熏舞蝶傍帘栊。韶光脉脉春如海，讽咏芸编兴不穷。

 

山池晚步

夕阳斜映绿波清，闲傍长桥步屧行。山静鹿过衔瑞草，溪平鱼泳趁飞英。

濛濛岚气侵衣润，款款香风扑面轻。徒倚景光天欲暮，凌虚楼阁带霞明。

 

咏自鸣钟

巧制符天律，阴阳一弹包。弦轮旋密运，针表恰相交。

晷刻毫无爽，晨昏定不淆。应时清响报，疑是有人敲。

 

春日泛舟

兰舟宛转浪纹平，一棹容与荡晴晚。上苑春深芳草绿，西山落照远峰明。

长空鸦返千林暝，绝塞鸿归万里情。缥缈中流凭览胜，始知仙境有蓬瀛。

 

夜坐

独坐幽园里，窗开竹影斜。稀闻更转漏，但听野鸣蛙。

活活泉流玉，溶溶月照沙。悠然怡静境，把卷待烹茶。

 

春暮登楼

坐惜芳华晚，登楼独举觞。眼看春色暮，行踏落花香。

藻密鱼堪隐，林深鸟易藏。凭栏无限思，新月逗清光。

 

月夜对落花有感

落花满径月朦胧，夜静闲吟料峭风。烟外钟声来院落，天边桂影入帘栊。

萋萋芳草春将去，冉冉韶光酒莫空。新绿成阴红紫减，清和天气正冲融。

 

月下独酌

春月娟娟映水清，一斟一酌听泉声。微风暗拂花枝动，几点残红扑酒罂。

 

春院小饮

春深红紫映楼台，槛外风香花尽开。东海玉盘看乍涌，恰逢童子抱尊来。

 

雨霁

节届清和春未赊，看山不厌半云遮。微风扇暖蒸新雨，为我催开后院花。

 

暮春

春暮饶佳景，闲行踏碧苔。落花浮水面，戏蝶舞墙隈。

春拂兰丛暖，阴移竹影回。流光将入夏，更有牡丹开。

 

立夏

熏风吹水绿于苔，羲驭徐催朱夏来。堤畔龙鳞皴古柏，庭前兔目绽新槐。

 

畅春园芍药花开作

首夏清和殿阁开，园中景物足徘徊。翩翾紫燕衔泥去，睍睕黄莺过水来。

槐影初圆当永昼，桐阴渐引上层台。更怜芍药临风好，香袭书帏锦作堆。

 

花间小饮

长夏初临芍药开，熏风拂席送香来。仙姿绰约翻红袖，月影婆娑照绿杯。

 

晓晴

晓起浮窗日色明，苔痕滋碧露光莹。绕阶几树看花发，对岸一声听鸟鸣。

波剌游鱼翻浪急，低徊舞蝶傍帘轻。春云漠漠寒偏峭，默乞天公十日晴。

 

宫中直宿作

宝殿烛辉煌，承恩宿未央。御炉香不烬，宫漏滴初长。

阶砌移花影，罘罳透月光。太平无一事，常愿奉君王。

 

夏日读书

夏日书斋静，荷风拂槛来。芬芳盈几席，翠帙带香开。

 

早行

早行晴野树如烟，日出东山映绣鞯。寂寂荒村临水际，翩翩飞鸟向云边。

空濛朝露侵衣润，艳冶闲花入目妍。扈从銮舆承色笑，欣随豹尾快扬鞭。

 

江边书屋

湍响听泷泷，帘开对大江。园幽人迹少，把卷倚南窗。

 

晚登海河楼

晚景登楼望，波涵夕照明。观澜清俗虑，倚槛动诗情。

孤鹜冲霞去，扁舟向海行。悠然尘境远，惟听棹歌声。

 

题友人园

峁堂气象幽，墙角绕清流。雨霁西山近，风来北牖秋。

疏檐看皓月，轻舫逐浮鸥。即景陈杯斝，心期好自由。

 

赐观金莲花

异种遥从塞外传，香台曾为捧金仙。檀心吐艳熏风里，钿朵含芳积翠边。

月殿桂飘难比瑞，秋篱菊绽不同妍。移来御砌增佳玩，千叶休夸太液莲。

 

友人书屋

羡君潇洒致如仙，心远何妨地更偏。雨洗岚光青入牖，风摇竹影绿当筵。

 

雨窗

茅檐飞细雨，爽气乍侵人。移榻临窗坐，诗怀自觉新。

 

热河园中避暑

别业遥连上苑边，承恩避暑兴怡然。兰舟晓泛清波里，荷盖擎珠颗颗圆。

 

夏日泛舟

殿阁风生波面凉，溯洄徐泛芰荷香。柳阴深处停桡看，无数纤鯈戏碧塘。

 

园中即景

林亭幽静晚风凉，水气侵衣荇藻香。好景片时期莫负，开窗披卷意徜徉。

 

晚泛

画桡闲泛暮霞明，风细波微暑气轻。更转碧山寻胜迹，恰逢双鹤似相迎。

 

月下闲步

闲行曲岸边，西岭暮苍然。草蔓迷幽径，桥危咽细泉。

溪风吹缓带，夜色逼吟肩。徙倚看林杪，云间月影迁。

 

观雨

密雨如膏洒碧丝，稻花漠漠绕长陂。虚斋睡起推窗看，私喜甘霖正及时。

 

前廊

曲廊斜转接修篁，坐倚层岩意兴长。细草敷荣侵塌绿，野花争艳袭衣香。

碧梧枝上听蝉躁，翠柳堤边看鹤翔。此际闲身无一事，怡然啸咏自徜徉。

 

书斋秋暝

幽斋新雨后，爽气泛池荷。碧落疏星淡，晴窗皓月多。

隔花闻漏滴，倚枕和渔歌。更爱流萤好，悠扬拂槛过。

 

恭侍奉乾清宫

殿阁参差际碧天，玉阶秋草静芊绵。云开北阙祥光满，雨过西山霁色鲜。

宝座金炉香蔼蔼，彤墀仙掌露涓涓。承欢频荷温颜接，凛惕趋跄绣扆前。

 

中元侍从

中元令节庆皇州，云散晴空暑期收。薄海兆民歌大有，钧天广乐奉宸游。

瑶星合彩兰盆映，银蕊分光莲浦浮。灯光交辉看似昼，圣情怡豫太平秋。

 

山翁

山翁避暑在山中，竹簌松涛面面风。三乐启期何所事，朝阳睡到夕阳红。

 

渔翁

渔翁独钓曲江湾，春雨秋风总是闲。满眼儿孙长绕膝，卖鱼沽酒醉苍颜。

 

运河舟中二首

扈跸乘文舸，沿流阅运河。晓窗飘白絮，夜岸沐金波。

酒幔篱边扬，渔舟苇畔歌。长途看美景，偏觉此中多。

其二

解缆放中流，晨光漾桂舟。远村烟淡淡，野老意悠悠。

抛粒游鱼聚，依萍乳鸭浮。水天同一色，疑是泛瀛洲。

 

登望海楼

观海登楼日未斜，晴空万里浮云霞。才经一阵风过槛，倏起千堆雪卷花。

贝阙鳌峰如可接，鹏津鲛室岂终遐。诡词未许张融赋，到此方知语不夸。

 

自鸣钟

八万里疏域，恩威悉感通。珍奇争贡献，钟表极精工。

应律符天建，闻声得日中。莲花空制漏，奚必老僧功。

 

咏玉泉山竹

御园修竹传名久，嫩筱抽梢早出墙。雨涤微尘新浥翠，风穿密叶澹闻香。

低侵幽涧波添绿，静幂虚窗影送凉。更羡坚贞能耐雪，长竿节节挺琳琅。

 

秋夜

新秋秋月照虚檐，寂历山扉夜不关。默坐焚香遗万虑，潇潇梧竹水潺湲。

 

晚晴

雨余林隙漏斜曛，石砌幽花似茜裙。爽气渐来残暑退，移床岩畔看秋云。

 

听禅

幽斋人迹少，禅翼响疏林。大火方流序，微凉早托音。

乍听分远近，欲觅隐高深。旦夕轩亭外，清机伴我吟。

 

题刘松年画

潇洒松年画，丰神迥不群。松杉相间秀，风水自成文。

柔橹轻随浪，苍山半入云。超然三岛境，何处得尘氛？

 

临流

脉脉清渠绕舍流，移床就柳坐溪头。镜涵霁影浮斜日，波映寒光报早秋。

村畔砧声听渐暝，林端蝉翼噪逾幽。此中偃息容疏懒，底用乘槎海上游。

 

扈跸途中观获

秋爽猎边城，天高气象清。登场占物候，观获畅皇情。

岩谷萦车骑，云霞拂旆旌。豫游叨扈从，薄劣愧恩荣。

 

塞外中秋

驻跸边庭夜，中秋一镜圆。遥从沧海畔，飞落碧峰颠。

溢彩浮尧斝，流辉拂舜宴。坐深光愈迥，景物倍清妍。

 

大猎

五校雕工劲，三秋野兽肥。乘时讲武事，大狝振兵威。

狡兔宁藏迹，封熊悉入围。猎归数军实，落日照龙旗。

 

塞外秋兴二首

路出关山外，秋空日渐高。清霜凝晓旆，寒色透征袍。

风劲飞鹰捷，川长猎骑豪。皇威扬四远，边徼戢弓刀。

 

其二

驻跸依林麓，风多野水鸣。旌旗飘暮霭，铙吹咽边声。

鸡塞霜逾白，龙沙风更清。却看行殿外，诸部尽欢迎。

 

题范蠡载归图

独有艰危时，方见子臣职。吴越争雌雄，彼此各努力。

夫差好拒谏，只为红颜惑。所以范大夫，留之恐倾国。

功成载归湖，斯意无人识。朗然照青史，去往皆可式。

 

答友

笔健如锥世共称，开缄但觉雾云兴。深藏未许悬斋壁，直恐龙蛇带雨腾。

 

瀛台泛舟二首

春深游上苑，鼓枻荡中流。波涌方壶岛，林开翡翠楼。

落花飘两岸，垂柳拂扁舟。此日欢无极，君恩被特优。

 

其二

暮转西池棹，风微锦波平。蜻蜓闲自得，鸂鶒递和鸣。

举网双鳞获，停杯四韵成。仙山何处访？此即是蓬瀛。

 

即事

当昼垂帷静，晴和景物佳。铺笺摹古帖，披卷畅幽怀。

槛外花香度，帘前燕语谐。日长真似岁，绿竹伴虚斋。

 

初夏至玉泉山

绿野熏风至，夜来春已过。扑衣飘落絮，贴水出新荷。

浪暖鱼吹沫，泥香燕作窠。林泉聊命酒，披拂爱烟萝。

 

书斋坐雨

长夏书斋静，云低拂讲帷。竹风扫翠石，荷雨滴清池。

逸兴开新酿，闲情检旧诗。晚凉生几席，团扇不须披。

 

午日

天中节届日逾赊，解愠熏风透薄纱。处处相酬三角黍，家家笑馈五时花。

薄觞引满巡筵转，桂楫如飞竞渡哗。四海纤邪消影迹，佩符何用绘丹砂。

 


钦定四库全书·世宗宪皇帝御制文集卷二十二·诗·雍邸集

 

便殿恭侍

承欢便殿接天香，披拂熏风爱日长。时雨连朝滋稻垄，晴霞一片映湖光。

凛遵圣训闻诗礼，勉竭愚忱效颂扬。浩荡恩波沦亿兆，衢歌喜听祝无疆。

 

狼居胥山大阅

帝为生民计，狼胥阅大兵。穷荒金鼓震，朔漠旆旌明。

令出山川动，威扬神鬼惊。技娴百战勇，恩重一身轻。

预卜妖氛散，悬知海宇清。彼狂擒子献，蠢尔倒戈迎。

遁去浑无路，争归尽布诚。鹰抟驱鸟伏，螳臂骇车行。

不惮疏方远，惟期边塞平。濡毫歌懋烈，吉日愧难赓。

 

功成回銮恭颂二首

指顾靖边烽，怀生尽服从。遐荒归禹甸，大漠纪尧封。

庙算无遗策，神功迈昔踪。凯旋旌耀日，光景霁天容。

 

其二

翠华旋万里，即日解征袍。共仰神机邃，深维圣体劳。

凯歌喧后队，巷舞迓前旄。拓土无中外，皇猷协覆帱。

 

扈跸山行

紫塞秋山丽，霜枫锦作堆。草深麋鹿伏，风急雁鸿来。

瀑水穿林响，寒花向日开。忻随清跸后，揽辔重徘徊。

 

塞外观稼
边陲环沃壤，树艺遍皋阳。东作频霑雨，西成未陨霜。

两岐占瑞应，遗秉见丰穰。比户盈宁日，衢歌感圣皇。

 

观鱼

羽卫随行幄，逶迤绿水隈，棹分寒藻入，波涌锦鳞来。

网罟无空举，鳣鲂自暴腮。烹鲜供御馔，竟日豫清徊。

 

冬日圣驾自塞外回銮谒陵恭纪

威德绥荒服，乘舆按部回。欢声盈朔漠，瑞蔼被龙堆。

鞭拂霜花净，旗飘野吹开。更遵丰沛路，陵殿荐尊罍。

 

陪京

新丰传旧里，今睹濯龙池。天地开神奥，山河启帝基。

金戈劳百战，玉叶衍千枝。追远皇情切，趋从仰孝思。

 

侍从兴京谒陵二首

承先崇报本，桥道驻龙旗。万国梯航集，敷天雨露随。

精诚通寝殿，肃穆奉宗彝。敬仰松楸古，昭森盛烈垂。

 

其二

龙兴基景命，王器结瑶岑。不睹艰难迹，安知启佑心。

山河陵寝壮，弓剑岁时深。盛典叨陪从，威仪百尔钦。

 

登望海楼

极目澹沧海，涵泓无所从。量包天地外，色染古今容。

浪起思鲲化，云飞羡鹤踪。坐观渊默里，万派自朝宗。

 

皇父勘河省不获奉侍瞻恋惭悚交迫于怀敬成一律

河槽筹国计，疏导恤民生。俯允廷臣请，亲劳圣主行。

未能随法驾，何以效愚情。定省无由达，中宵愧悚并。

 

圣驾南巡自春徂夏瞻依心切恭赋斯篇

春光荏苒熏风至，圣驾勤民尚未还。

幸有埙篪随越舸，愁无羽翼赴吴关。

晨趋北阙螭头上，夜梦南云豹尾闲。

清陛恭迎堪计日，几回翘首潞河湾。

 

皇父亲祀北郊甘霖大霈恭纪
甫竣宣防略，銮回五月中。郊原需惠雨，稼穑切皇衷。

方泽期将界，精禋事必躬。礼成霖澍霈，圣意信天通。

 

雨后即事

雨足适新晴，翛然天宇清。殷忧舒北阙，栉比望西成。

殿阁微风度，阶除残暑轻。濡毫思志喜，禾黍竞滋荣。

 

立秋日怡情亭

亭引微风暑气蠲，碧空如洗净云烟。地饶佳景供清赏，节送新凉称午眠。

几处蝉鸣啁积翠，数行鱼队乐漪涟。谁云秋色多萧瑟，无限青山入目妍。

 

孟秋扈跸观稼恭纪

殿角微凉起，豳歌大火流。莲房新坠粉，梧叶早惊秋。

玉露滋芳甸，金风入画楼。圣心勤稼穑，躬自省西畴。

 

赋得一轮寒月照书橱

灿烂书千卷，莹然一镜悬。映签光潋潋，透幌影娟娟。

秘阁搜奇字，芸窗理旧编。夜深看愈皎，清坐懒成眠。

 

冬日早朝

星疏紫禁启金扉，银烛辉煌映琐闱。钟鼓声催仙仗肃，虹蜺影逐彩旗飞。

寒风几度轻摇珮，瑞雪初飘乍点衣。喜睹太平文物盛，天香满袖早朝归。

 

雪夜即事

永夜漏方中，琼瑶洒半空。气侵书幌冷，光闪烛花红。

兴洽张琴好，心清得句工。诘朝恭省候，披拂玉阶风。

 

元夕

皓月高悬不夜城，灯辉万井庆升平。臣民语和嵩山语，喧笑声连爆竹声。

火树拂云飞赤凤，琪花满地落丹英。金吾弛禁欢游剧，载路笙歌直到明。

 

咏黄河灯

华灯夜满原，布置列星繁。缥缈探三岛，离奇演八门。

旌旗随火转，语笑逐风喧。寓意藏韬略，游观荷圣恩。

 

早春

冻解和风至，璇杓正建寅。丛梅初绽玉，余雪已销银。

柳眼窥人近，莺声到耳新。须知迎日处，应早被阳春。

 

舟次

扈跸阅长河，微风起碧波。牙樯连百里，珠旆转层坡。

拂几调琴韵，临窗听棹歌。时清多乐事，万汇总春和。

 

晚泊

傍柳泊湖船，停桡薄暮天。远村烟树里，归雁水云边。

钓叟垂香饵，樵童曳纸鸢。江乡民物美，风景更熙然。

 

顺风放舟

长河风力驶，千里片帆轻。桨歇村频转，桡停岸自迎。

野凫冲荇起，归雁拂云鸣。试问邮亭吏，何如驷马行。

 

天津舟中对月

初月照扁舟，潮声洗客愁。孤村一树矗，隔岸数帆收。

霄汉闻鸣雁，沙汀玩宿鸥。渔歌入夜寂，风景似清秋。

 

水围

春日猎汀洲，欢声拍浪浮。云樯排八阵，桂棹竞中流。

鸣镝摧腾羽，飞烟罨彩斿。昆明夸水舰，岂足拟宸游。

 

春日潞河

潞河初解冻，桂楫溯潆洄。霁色明书帙，春涛劝酒杯。

云排群鸟度，风鼓万帆开。扈从轩游日，惟惭作赋才！

 

春日随驾舟次

新柳绿丝柔，依依拂御舟。悠扬牛背笛，款乃水边讴。

翠羽飞桑扈，娇音啭栗留。春晴天气好，欢喜奉宸游。

 

园居

十分春色属清明，翠积岚光媚晓晴。帘幙争飞村社燕，池台巧啭上林莺。

青丝摇曳萦烟槛，红雨霏微扑绣楹。赋罢小诗清昼永，闲随白鹤柳边行。

 

春郊

策马向春田，闲游野趣偏。飞花时点袂，舞蝶故随鞭。

萍密藏溪鹜，风高戾纸鸢。酒旗遥入望，茅店古松边。

 

阅永定河应制

帝念切民生，銮舆冒暑行。绕堤翻麦浪，隔柳度莺声。

万姓资疏浚，群工受准程。圣心期永定，河伯助功成。

 

巡子牙河建坝应制

承恩随鹢首，私幸睹皇猷。躬定安澜策，民无昏垫忧。

秧针抽覆陇，梅雨洒良畴。勉效河平颂，多惭士女讴。

 

恭睹圣心勤劳颂扬不尽又成长句

叨陪法驾阅新堤，夙夜辛勤悯庶黎。底定九河功媲美，时巡三辅典堪稽。

烟村黯黯青帘扬，岸柳阴阴白马嘶。沉璧寘薪诚默契，神人应有绿图携。

 

秋日

淅沥金风暑渐收，园林景物足清幽。青山环列遥如画，云汉斜晖望欲流。

露咽寒蛩声唧唧，月明野鹤意悠悠。丰年不用农人告，手把香秔验有秋。

 

作书

搦管曾闻渴骥奔，鱼笺挥洒墨香痕。虽惭腕弱无佳致，净几明窗颂圣恩。

 

荷花

玉井移根种，亭亭曲沼中。红衣初坠粉，翠盖晚摇风。

隔浦纤歌隐，回塘丽影同。彩鸳双泳处，珠露泻香丛。

 

对月

新秋玉露洗长空，冰镜孤悬映绮栊。一片清光凉似水，万年宫树照青葱。

 

秋雨

一雨收残暑，微凉发树端。风清催早桂，气洁媚幽兰。

曲沼波痕涨，平畴稻颖繁。诗成晚霁后，秋月逗烟峦。

 

驾幸新园

警跸临山墅，仙云拂晓来。池台增景色，旌盖仰昭回。

野鸟迎銮舞，闲花傍辇开。歌惭鱼藻咏，赋乏上林才。

 

宫中秋日应制（限晖闱衣归）

九重殿阁卿云绕，鸳瓦参差丽曙晖。北阙轻阴连琐闼，西山爽气裛彤闱。

疏桐转影遥迎盖，早桂含香乍拂衣。欲颂高深言莫罄，朝朝惭戴圣恩归。

 

皇父颁赐御制诗扇恭纪

慈恩莫并与天崇，御制遥颁宠锡隆。挥洒仙毫凝湛露，捧摇宝扇被仁风。

四诗寻绎宸章里，八体兼收睿笔中。圣蕴难窥真万仞，于兹力学愿磨砻。

 

禁苑秋霁应制（有序）

康熙庚辰秋七月十九日，时雨初晴，风日清朗，新凉入座，林沼澄鲜。皇父听政之暇，亲洒宸翰，制禁苑秋霁诗一章，命诸昆弟分赋应制。臣未及与，向晚趋庭，荷蒙颁示天籁琳琅，云章绚烂。回环捧诵，莫测高深。又命臣补赋。伏念臣才学弇浅，初研声律，未涉藩篱。恭睹圣藻昭垂，目夺神移，益深愧悚。仰承恩谕，君父之前，讵敢自藏其丑。谨呈芜句，用博天颜一笑云尔。

 

灵囿逢秋霁，西山晓翠张。澄波添太液，爽气发长杨。

丛桂含香嫩，疏桐转影凉。宸襟披拂处，鱼藻有辉光。



钦定四库全书·世宗宪皇帝御制文集卷二十三·诗·雍邸集

 

望海楼二首

凌霄雄杰耸层楼，碧海苍茫远望收。混一乾坤云水阔，濯磨日月浪花浮。

百川输委盈襟带，万类涵濡任泳游。闻道此中覃帝泽，几曾汪秽有停流。

其二

朱栏画栋最高楼，海色天容万象收。海底鱼龙应变化，天中云雨每蒸浮。

无波不具全潮势，此日真成广汉游。仙客钓鳌非我意，凭轩惟是羡安流。

 

瞻仰盛京宫阙念祖宗创业艰难恭赋二十韵   

奉命趋辽海，猗欤仰旧宫。逶迤龙脉远，詄荡凤城雄。

念昔开洪造，乘时建武功。师征方自葛，考卜重迁酆。

一剑风尘际，三陲指顾中。神威宣率土，皇极协苍穹。

式廓弥增壮，维垣遂克崇。八门连阃域，双阙竦高空。

曳珮千官列，输琛万国同。兵农咸定制，礼乐渐移风。

爰及纯熙介，覃敷景历融。寰区欣奠鼎，故里抱遗弓。

沛邑恩优渥，舂陵望郁葱。星躔争拱北，王气本从东。

绵瓞钟灵盛，凝庥后裔蒙。圣慈殷孝享，敕谕遣微躬。

肃睹兴京胜，恭承祀典隆。丕基劳栉沐，奕叶荷帡幪。

槚松灵祗获，檐楹肹蚃通。祖宗光烈在，明发惕愚衷。

 

晓度杏山

曙色催樵牧，山崖径郁盘。霜凝鸦背白，沙印马蹄干。

海气笼朝旭，林飙送早寒。凤城清漏隔，遥忆寝门安。

 

望医巫闾山

翠黛满云封，遥看北镇雄。壮观侔五岳，峻秩比三公。

葱郁兴王气，扶摇广莫风。勒铭维祖烈，瞻仰万年同。

 

渡句骊河

辽水东西岸。寒云接渺茫。平沙留雁迹，堠火靖龙荒。

木落晴峦出，冰坚雪练长。经时疏定省，望日陡高冈。

 

谒福陵恭颂

一峰天柱象昆仑，圣武开基百世尊。庙貌辉煌茂剑舄，尘氛荡涤辟乾坤。

赤龙遐举云留影，石马宵趋汗渍痕。赫濯声灵通僾肃，春秋霜露感长存。

 

谒昭陵恭颂

钟灵毓秀气佳哉，宇宙从兹景运开。帝统兼因文治广，圣基岂独武功恢。

辽韩海水涵深泽，松杏山高接上台。虔肃奉觞恭拜毕，五云飞处久徘徊。

 

避暑口外

爽垲高原古上都，郁蒸节候热全无。

千寻木荫招凉扇，几道泉飞辟暑珠。

时任镂冰为鸟兽，湾从销夏泛菰蒲。（销夏湾在吴郡洞庭西山）

何如此地随仙跸，披拂清风胜舞雩。

 

口外山村

鸟外窥烟树，微茫碛路斜。地寒宜种黍，坡暖好栽瓜。

比户裁驼褐，居人置兔罝。谁将淳朴意，传写入中华？

 

田家即事二首

沙碛高低禾黍盈，群飞铜雀绕田鸣。竹弓蒿矢堪驱吓，漫向黄云试射声。

其二

戍烽罢举息征尘，肆力耕耘属幸民。榆柳阴疏秋社近，缘边笳鼓赛田神。

 

中秋从猎塞外

万里清辉度塞寒，一轮飞镜耀云端。穹庐影静金波蘸，行漏声沉玉露漙。

光射龙沙明远碛，香飘仙桂拂层峦。普天今夕同忻赏，何似趋承膝下欢。

 

金莲花

菡萏敷鲜彩，绚烂云锦重。茜裳杂缟袂，擢艳白复红。

根株遍陂泽，名品将无同。昔传天竺师，钵咒青芙蓉。

非关造物力，色相自虚空。独有金莲号，图谱考莫从。

我来古塞北，野卉竞丰茸。罗生岩谷底，琐屑焉能穷？

灿然睹奇葩，谁施冶铸工！六丁鼓炉鞴，几费丹阳铜。

镂刻成千瓣，片片黄金熔。碧茎袅翠叶，挺出薰风中。

俨如九品台，宝络垂玲珑。金仙此趺坐，演偈降狞龙。

幽芳宜见赏，辇路会当逢。亭亭黄屋侧，照耀衔壁釭。

宸游每披拂，香气向日融。愿言植阶砌，净浥清露浓。

惜哉远难致，忍令伍蒿蓬。缀词续花谱，以冠群芳丛。

 

塞上晚眺

倒影余霞丽，晴沙入望平。千峰含暮霭，万幕起秋声。

度垄牛羊下，归鞍雉兔盈。割鲜将进酒，边月照高旌。

 

雨后

凉雨晴偏好，边秋气转清。虹从林杪断，月傍陇头生。

落叶飘含润，回沙溜有声。仰看群雁度，寒影贴云明。

 

扈驾幸檀柘寺恭纪

省耕郊外鸟声欢，敬从祗林拥八鸾。法苑风飘花作雨，香溪水激石鸣湍。

含桃密缀红珠树，嫩箨新抽碧玉竿。胜地从容驻清跸，慈云镇日护岩峦。

 

看竹口占

林含虚籁扇清和，翠筱娟娟浥露多。结实成阴偏得所，幸邀鸾驭数经过。

 

御赐樱桃恭赋

朱实才春荐，宫莺啄未残。香堪齐蜜荔，味自夺冰丸。

圆转珠千粒，轻匀露一盘。天厨欣惠赐，绝胜驻颜丹。

 

扈驾观麦

雨润郊原奉豫游，勤民御辇向西畴。摇空翠浪沄沄起，覆垄黄云冉冉浮。

三白降穰占岁稔，两岐擢秀应农讴。伫看比屋连枷动，击壤声中麦有秋。

 

旷然尘虑清

性静涵真趣，澄观宇宙中。未离人境外，顿觉俗情空。

有色穿帘月，无心过竹风。一声长啸罢，俯仰浩靡穷。

 

四时咏应制

春

土融波暖遍阳春，睍睕雏莺学语频。嘉卉满园争献笑，良苗接畛亦怀新。

韶华有意留三殿，惠泽无边及兆民。畿甸时巡东作始，康衢忭舞颂尧仁。

夏

麦黄节候届朱明，百草蕃滋万汇荣。槛覆槐阴当午密，阶罗葵萼向阳倾。

濯枝雨过园林润，解愠风来殿阁清。一榻桃笙临水畔，对时育物豫皇情。

秋

碧天荐爽火西流，序转商飙应蓐收。警鹤声中清露下，征鸿影外断云浮。

梧楸萧瑟宜新霁，禾黍离披庆有秋。省敛顺时勤御跸，不耽清兴宴琼楼。

冬

飘风发发迎严节，瑞雪霏霏增暮寒。纳稼三农休蔀屋，飞葭九陛肃郊坛。

梅疏破腊开温室，竹劲凌霜挺玉栏。敬惜岁余聆圣训，忻依内殿日承欢。

 

癸未岁随驾南巡渡扬子江恭纪

敬从泛楼船，春江二月天。云开孤塔迥，风送远帆联。

津柳迎清跸，沙洲接御烟。中流回望处，翠岫列晴川。

 

癸未中秋对月时以疾假不获扈从出塞感赋

十载中秋月，都从北塞看。祗今临皎镜，远愧隔鸣銮。

暑退身差健，宵良意强欢。当轩对樽酒，重念圣恩宽。

 

皓月鉴丹宫

新秋爽气满瑶京，鸳瓦流辉一色明。耿耿银河低紫禁，溶溶冰镜上丹楹。

素娥珮冷凌风响，金桂香飘合殿清。但愿千秋轮不缺，团圞光彩对常盈。

 

 

小园宴集

小园觞饮罢，闲步碧溪头。岚秀秋增色，林深晚更幽。

同吟今夜月，回忆旧年游。风景真堪赏，相携逐鹭鸥。

 

德州晓渡

襟带燕齐此路分，舟梁晓渡马嘶群。举鞭南指峰如黛，佳气茏葱结五云。

 

望岱

芙蓉万仞插丹梯，海上群峰莫与齐。九点青烟看野马，五更红日候天鸡。

云封峭壁松多古，藓积残碑字未迷。冉冉岭头笙鹤下，仙坛曾此降金泥。

 

过蒙阴

望里东蒙近，微茫草树遮。面城峰碍日，绕郭水鸣沙。

户尽缫桑茧，人多摘茗芽。曾闻鲁酒薄，村店一旗斜。

 

扈跸阅河

圣主民依切，金堤玉辇临。平成齐禹烈，底定慰尧心。

屡庆禾盈陇，勤栽柳结阴。翕河今有颂，鼓枻入歌吟。

 

渡扬子江

临江山势郁岧峣，江面风和絮乱飘。锦缆解开扬子渡，龙旗飞过广陵潮。

重光丽日悬天镜，几道晴虹驾海桥。一曲汾歌怀帝德，榜人齐唱拥兰桡。

 

金山夜泊遇雨

宿慕金山寺，今方识化城。雨昏春嶂合，石激晚潮鸣。

不辨江天色，惟闻钟磬声。因知羁旅境，触景易生情。

 

其二

胜地饶佳致，都教一雨收。风掀高树吼，江叠怒涛流。

坐久云徐敛，宵深象始幽。暂时烦虑息，我亦欲勾留。

 

登焦山上方口占

浩浩天边水，苍苍山顶松。老僧禅定后，隔岸一声钟。

 

雨中泊舟枫桥遥对虎阜

维航枫桥晚，悠然见虎邱。塔标云影直，钟度雨声幽。

僧舍当门竹，渔家隔浦舟。茫茫吴越事，都付与东流。

 

扈驾幸西湖

宸章璀灿丽湖轩，映带烟波羽卫屯。山入御筵青未了，草迎跸道绿方繁。

暮巢鹤敛云间翅，远寺僧归月下门。花柳六桥争烂熳，齐承睿日似春温。

 

钦定四库全书·世宗宪皇帝御制文集卷二十四·诗·雍邸集

 

五伦图歌

天枢位，地维张，人于其间叙伦常。

五者阙一斯不可，上自朝廷下闺房。

岂止含齿并戴发，凡有血气秉彝良。

试看翩幡众羽族，接翼引队朝凤凰。

凤凰高据碧梧俨，临御君臣礼数何煌煌！

鸣鹤在阴其子和，仙音嘹亮松风长。

夫妇唱随谐琴瑟，双飞双宿双鸳鸯。

可怜鹡鸲至翾细，往来在原集复翔。

行摇雅有急难意，同气兄弟期相将。

缅彼新莺向春柳，金梭织翠为底忙？

闻声相悦求其友，临风百啭和笙簧。

感兹群鸟义可取，从明五教敷条章。

丹青之笔此足贵，等闲花草徒芬芳。

非惟满纸绚文采，良禽指点醒顽狂。

若人立志慕忠孝，须悬此图出入瞻玩无相忘。

 

山气日夕佳

岭衔斜照澹云收，翠霭参差晚更幽。心静随缘皆自得，情空何事可关愁？

烟鬟碧染苍茫暮，霜叶红飞烂漫秋。此际若逢陶隐士，更邀明月续佳游。

 

百籁坐自吟

飒然一派起秋林，相和无人竟夕吟。落叶萧萧声乍隐，悬泉氵虢氵虢响堪寻。

悠扬岂似临风笛，断续非关捣练砧。默坐寂寥听不厌，恍于静里得空心。

 

秋日随驾郊外驻跸遇雨

村庄驻辇省农田，共庆西成惠泽宣。雷绕千峰明远电，雨倾四野响飞泉。

博山香爇余烟袅，龙井茶敲活火煎。几杵钟声云外杳，顿令心地觉超然。

 

御题松鹤图恭纪二首

松

通身鳞鬣作龙文，翠色参天半入云。天笔普垂新雨露，一株独向殿前分。

 

鹤

顶染丹砂缟素衣，青城何日复招归。一时墨妙邀宸赏，千古名传丁令威。

 

趵突泉应制（限七阳韵）

历下重临羽旆扬，名泉漾漾丽池光。拂开玉镜涵天影，看涌银涛喷雪香。

睿藻昔曾悬日月，恩辉今又照沧浪。温然乳液通灵脉，派引阳和浩劫长。

 

珍珠泉应制（限八庚韵）

珍珠旧有名，官署一泓明（泉在巡抚衙内）。似沸光靡定，无风浪自平。

流长知物润，源洁觉心清。两度邀宸赏，澄泓荷宠荣。

 

万寿颂三章

玉殿班齐捧御筵，千官歌祝算绵延。筹添甲子逢初度，椿纪干支庆永年。

远贡越裳重九译，来朝绛节会群仙。更张内宴帘高卷，叠奏云韶响彻天。

 

其二

紫禁春深丽景融，熙然身入庆云中。瞻天有喜趋承近，祝圣无疆拜舞同。

毫覆尧眉含秀采，神凝舜目炯方瞳。生成奇表占徵应，共指南山比寿崇。

 

其三

南极星明耀蔚蓝，寿昌有象瑞光含。声传中岳闻呼万，弦鼓虞廷度曲三。

日月升恒皇祚远，海河清晏圣恩覃。捧觞戏彩春长好，岁岁惭无贡旨甘。

 

溪水碧于草

傍涧寻花去，沿堤步翠行。谁将芳草色，染得碧溪明。

衫縠风中绉，眉痕镜里生。红颜云易改，可似水常清？

山居自怡

生平耽静僻，每爱住深山。百卉从荣谢，双丸任往还。

朝廷容懒慢，天地许清闲。睡起三竿日，仙踪似可攀。

 

今月曾经照古人

磨洗无从鉴更真，清光一片自常新。既然此地临今夕，岂不当年照古人！

冉冉浮生成往迹，茫茫世事总飞尘。会须直上清虚府，永向蟾宫伴桂轮。

 

幽居

小筑幽居爱近郊，夜迟月色隐林梢。寒侵珠箔灯光淡，风动纱窗竹影交。

野外钟声闻断续，案头诗律费推敲。翛然兀坐情空尽，识得原无物可淆。

 

七夕

万里碧空净，仙桥鹊驾成。天孙犹有约，人世那无情？

弦月穿针节，花阴滴漏声。夜凉徙倚处，河汉正盈盈。

 

即事

晚行西郭外，策马上层冈。暑退无多日，疏林已半黄。

 

一日闲

闭门一日隔尘嚣，深许渊明懒折腰。观奕偶将傍著悟，横琴只按古音调。

新情都向杯中尽，旧虑皆从枕上销。信得浮生俱是幻，此身何处不逍遥！

 

就正斋九日赏菊（得七阳）

重阳高会幔亭张，阶下寒英正吐芳。为羡霜丛矜晚节，同来香径领秋光。

嘉宾落帽风流在，绮席征歌雅兴长。却笑当年彭泽叟，东篱寂寞独倾觞。

 

寒夜有怀

夜寒漏永千门静，破梦钟声渡花影。梦醒回思记最真，那堪梦短难常亲。

兀坐谁教梦更添，起步修廊风动帘。可怜两地隔吴越，此情惟付天边月。

 

山居偶成

山居且喜远纷华，俯仰乾坤野兴赊。千载勋名身外影，百年荣辱镜中花。

金樽潦倒春将暮，蕙径葳蕤日又斜。闻道五湖烟景好，何缘蓑笠钓汀沙。

 

途次暑雨

泱漭夏云屯，滂沱塞雨繁。绕渠沙路净，注涧石泉浑。

鹳浴依邱垤，驼鸣傍水源。凉閨起林末，吹入小行轩。

 

山顶船楼

楼居制仿船居好，山槛风如水槛多。飘渺千峰翻翠浪，怒号万木吼苍波。

晴霞片片开帆影，禽鸟声声唱棹歌。闲拄一篙云外泛，青松白石任吟哦。

 

中元登狮子岭感怀

晚登狮子岭，四望净云烟。叶落瘦崖树，雨过响涧泉。

人颜移岁月，秋色老山川。令节须酬赏，天空月正圆。

 

妙高堂

碧峰顶上结茆庐，可拟巢由物外居。云变白衣眼底事，风翻贝叶案头书。

性天融会无今古，心月圆明彻太虚。睡起北窗时一啸，千山答响自如如。

 

早起寄都中诸弟

晓起轻寒透薄帷，风光节物暗推移。正当边塞秋临早，况是关山月落迟。

一雁孤鸣惊旅梦，千峰攒立动诗思。凤城诸弟应相忆，好对黄花泛酒卮。

 

热河闲咏七首

塞北开行殿，窗临万壑松。云封双塔岭，烟锁磬锤峰。

飘渺层峦接，盘回曲径重。红尘难到处，何事不从容。

 

其二

一人临塞北，万里息边烽。朽木含生意，闲花逞冶容。

夔魈潜隐迹，虎豹尽藏踪。群动无纷扰，帷闻响梵钟。

 

其三

避冗原无意，搜奇念久灰。境幽饶野趣，山静绝浮埃。

驯鹿时来去，闲云自往回。长年颐养得，何畏景光催。

 

其四

卜居岂为避三庚，峦壑幽深气象清。绝顶苍松多古韵，前川皓月倍常明。

薄衾坐拥浑忘我，高枕倚吟别有情。万籁寂然银汉转，一声破梦曙钟鸣。

 

其五

泠泠碧涧胜丝竹，叠叠苍岩列画图。异卉手拈陈几案，野蔬亲摘付庖厨。

闲中随展经千页，睡起新烹茶半壶。莫谓超然解遗世，庙堂清福一慵愚。

 

其六

山深地僻尘嚣隔，斜荫茆堂百尺松。石壁有斑凭雨凿，柴门无钥倩云封。

盘岩曲磴留麋迹，绕砌平沙印鹤踪。梦觉南窗何所事，独吟独酌尽从容。

 

其七

闲来忘暑兼忘我，浩气冲融贯太虚。城市山林君子宅，山林城市帝王居。

不寻仙客谈元旨，懒觅高僧讲梵书。天地古今惟一啸，悠然自得有谁知。

 

恭谒五台过龙泉关偶题

隔断红尘另一天，慈云常护此山巅。雄关不阻骖鸾客，胜地偏多应迹贤。

兵象销时崇佛像，烽烟靖始扬炉烟。治平功效无生力，赢得村翁自在眠。

 

将至五台山月下作

深沉院落隔嚣尘，夜静高悬月一轮。芍药栏边藏祖意，葡萄架里露天真。

契机且共论诗酒，忘我何妨互主宾。闻说台山蓦直路，明朝不必问前津。

 

仲秋有怀

翻飞庭院叶初干，怅怏难禁独倚栏。两地西风人梦隔，一天凉雨雁声寒。

惊秋剪烛吟新句，把酒论文忆旧欢。辜负此时曾有约，桂花香好不同看。

 

秋夜直院

碧落沉沉蜡炬寒，清秋直院夜将残。金吾禁肃千门静，玉漏声稀列宿阑。

宫树半笼蟾影澹，天街欲湿露华漙。垂帘兀坐心如水，此际凭谁举话端？

 

钦定四库全书·世宗宪皇帝御制文集卷二十五·诗·雍邸集

 

长至日

候琯灰初动，曈昽旭日临。晴光金阙迥，佳气帝城深。

子建三微首，功添一线阴。静观消长理，不息见天心。

 

梅花二首（步林和靖韵）

冰蕊舒芬腊欲残，香魂脉脉自凌寒。先春不借东皇力，冒雪惟容隐士看。

素面浓嫌梨粉艳，仙标狂鄙柳绵干。玲珑铁干珠光映，宛若疏星傍晓阑。

 

其二

开迟宁逐雪消残，岁底曾经彻骨寒。未识芳心何处托，欲将冷眼向谁看？

饮余含笑香微吐，暖入凝酥晕不干。一种天然清意味，每牵幽赏到更阑。

 

松

矫矫拂云姿，能教众木卑。苍鳞疑挟雨，翠鬣静含飔。

花暖飘香粉，膏流结紫芝。千龄待黄鹤，集此最高枝。

 

竹

绿染竿竿润，青笼个个阴。节高寒愈劲，气洁暑难侵。

密雨惊龙起，清风引凤吟。幸邀君子号，为尔解虚心。

 

梅

瘦影亭亭立，幽香细细清。竹希霜后操，松订岁寒盟。

先得东风意，犹含太古情。超然群卉外，一味澹为生。

 

元旦

辉辉灯火曙光连，气淑风条景物鲜。双阙禁钟鸣朔旦，千门春贴迓芳年。

金花杂组新裁胜，柏叶清樽喜侍筵。仰戴圣皇康且寿，长期元节沐恩偏。

 

春日闲行

清旭笼云暖气含，远山如黛水如蓝。啼鸠到处青桑垄，乳鸭谁家碧柳潭。

公子醉鞭金勒骑，佳人笑摘野花簪。春光骀荡东风缓，蜂蝶悠扬晚更憨。

 

园居二首

晴晖荡林翠，芳岫映春漪。燕怯飞还歇，鸥驯信可期。

异书探古字，真迹辨藏碑。晚更携兰棹，溯洄月上迟。

 

其二

懒问浮沉事，闲娱花柳朝。吴儿调凤曲，越女按鸾箫。

道许山僧访，棋将野叟招。漆园非所慕，适志即逍遥。

 

风

綄影悠扬五两轻，少男应律蛰虫惊。破萌拆甲全无迹，拂幔开楹若有情。

草偃方将行夏令，条鸣切莫变秋声。松涛竹籁俱堪赏，雪后飘梅韵更清。

 

花

深浅秾纤万种姿，爱花自古有情痴。书窗艳入红牙管，妆镜娇添绿鬓丝。

韦曲千芳初放日，洛阳群卉正当时。若将解语朱颜比，争似长年锦满枝。

 

雪

谁把冰绡细剪裁，絮飘轩槛粉铺苔。千山种遍峰峰玉，九陌开齐树树梅。

鹤氅离披驴背咏，渔蓑冷淡鸭头回。骖鸾拟赴瑶池宴，飞舞琼花入酒杯。

 

月

体空质妙禀阳辉，一镜明能遍九围。冷伴画楼吹玉笛，清临香阁理金徽。

纤纤柳外星光隐，寂寂花间烛影微。独有沧江烟浪里，扁舟载得满轮归。

 

池边

斋居读书暇，晚向池边步。水面落花浮，水底行云度。

山色从西来，泉声日东注。静观物何闲，超然得妙悟。

 

花前

小园目眩揽群芳，红紫成帷锦绣张。次第迎风争献笑，参差向日各分香。

无名也自矜韶节，入品方堪逞艳阳。抱蕊攒英蜂与蝶，何曾解得惜春光。

 

清凉纪游一十四首

入山

清凉境界梵王宫，碧染芙蓉耸昊穹。万古云封五顶寺，千株松纳四时风。

盘回鸟道珠幡里，缭绕炉烟画障中。石立俨然如接引，疑逢青髻化身童。

 

东台

嵯峨东陟插云峰，壁翠峦苍亘百重。妙吉祥师常说法，那罗延窟惯藏龙。

远窥沧海初升日，响振空林欲曙钟。一派明霞光绚烂，天然佛镜豁心胸。

 

南台

岿然秀拔峙南台，顶势穹窿若覆杯。香阁遥瞻烟锁处，宝灯闻说夜飞来。

仙岩铺锦凭谁绣，虎窟屯云为我开。欲礼真容先在望，频催前骑蹑崔嵬。

 

西台

挂月岩前一经探，岧嶤紫翠叠烟岚。

圆机风与溪相答，秘义人同石共谭。

灵异迹多难罄笔，清凉峰好尽如簪。

无边觉海毫端入，八水源头不用参。（西台有八功德水）

 

北台

北台秀矗斗杓傍，楼殿凌虚结上方。众壑俱从檐下落，万缘都向槛边忘。

洪河如带明分野，恒岳为邻接大荒。世界三千空色喻，岂离般若一毫光。

 

中台

五朵青莲簇翠鬟，峨峨一朵涌中间。近来若个宗风彻，至此方知佛日闲。

采菊梵仙归洞去，踏花狮子自空还。法身宝塔门门现，毕竟游人未到山。

 

真容院

殊像原无二，庄严属画工。昔闻叱牛叟，今见跨狮翁。

月面光莹玉，珍缨贯慧风。真容从未隐，漫道现虚空。

 

清凉石

光寒如镜卧深云，半是云斑半藓纹。谁识方方一片里，古今容尽屐交纷。

 

其二

体本清凉自解烦，天然秀色蓄云根。曼殊说法今何在，参客空寻趺坐痕。

 

过清凉山诸寺

祗林几处隐松关，门带寒溪碧玉湾。历叩花宫寻白足，遍登香阁看青山。

无尘觉地猿能定，不系神心云共闲。一片清凉苍翠色，家家分得满窗间。

 

出山途中口占

路转层台树几重，绿阴如幄护金容。行从琪草瑶花过，衣染生香百和浓。

 

其二

日射关门宿雾开，化城咫尺首重回。仙云片片随行骑，直自清凉山顶来。

 

射虎川台麓寺

精蓝郁起碧岩幽，此日斋诚驻紫骝。东指凤城双阙迥，西瞻鹫岭半空浮。

梵钟缥缈香云外，宝翰昭回古殿头。神表天弧开净域，河沙浩劫颂宸游。

 

再度龙泉关

遨游从净土，安稳度香城。鸟亦通禅悦，松如响梵声。

山岚朝夕幻，关柳去来迎。凤阙慈云近，惟殷问寝情。

 

热河道中

山色岚光映马鞯，软沙细草缓鸣鞭。花开遍野时飞蝶，云散晴空好射鸢。

孤店酒帘飘柳外，几家溪水绕门前。穿林暮返携锄叟，略彴欹斜度晚烟。

 

湖亭观荷

馆字清幽晓气凉，更宜澹荡对烟光。湖平水色涵天色，风过荷香带叶香。

戏游金鳞依密荇，低飞银练贴芳塘。兰桡折取怜双蒂，殊胜陈隋巧样妆。

 

河灯

月涌湖心白，灯燃湖面红。琪花开色界，电彩灿虚空。

棹泛明河里，人游列宿中。兰舠鸣梵呗，飘入藕花风。

 

田家四时词（六言）

春

陌头杨柳初放，溪上桃花欲燃。处处青鸠呼雨，家家黄犊耕烟。

牧童群嬉挑菜，饷妇自解撑船。借问浪游城市，何如乐业村田！

 

夏

带露叶盈蚕箔，翻云麦熟田家。白水千塍秧马，绿阴几户缫车。

日午鸣蝉远近，风薰飞燕横斜。男女适均劳逸，相逢只说桑麻。

 

秋

风露微凉天气，四乡一派秋光。荞吐东阡雪白，禾香南亩云黄。

青刈园蔬足雨，红收林实经霜。举室欣逢乐岁，商量筑圃登场。

 

冬

霭霭炊烟茆舍，霏霏腊雪柴门。阑静闲眠羔犊，篱牢安稳鸡豚。

夜织梭鸣哑轧，朝舂杵韵喧繁。赛社争挝祭鼓，歌呼新酿盈盆。

 

亭上

幽亭临玉沼，芳草带金塘。石叠玲珑巧，花飘荏苒香。

油云翻湿影，丝雨溅虚凉。倚槛纡流览，天客荡水光。

 

闰中秋

一年最是中秋好，八月欣逢两度过。

彩耀桂轮前夕满，凉生玉露此时多。（是日交节）

入帘喜若重来客，照席欢宜续旧歌。

自笑闲情谁得似，漏深更恋赏金波。

 

大觉寺

翠微尘外境，峰壑画图成。寺向云边出，人从树杪行。

香台喧鸟语，禅室绕泉鸣。日午松阴转，钟传说偈声。

 

月夜泛舟

堤柳阴分举画桡，数声呕轧荡轻舠。芙蓉馆北香浮沼，桑柘村西月满桥。

雪鸟冲烟孤鹭起，金鳞破浪巨鱼跳。溯洄一片清光里，心会南华秋水谣。

 

秋夕

初月明楼角，微风动树条。夜凉虫语细，秋老雁声骄。

息虑征神爽，忘怀觉境超。阴阴深竹里，时见一萤飘。

 

九日

九日秋容老，山山晴色宜。紫萸香可佩，黄菊艳当时。

屐为登高著，尊因选胜移。愿言多载酒，拂石醉题诗。

 

黑龙潭

平麓蟠崇阜，云潭结涧阿。镜光涵铁冷，溜响喷珠多。

秘识龙藏穴，深疑蜃蜕窝。农田望霖雨，于此乞恩波。

 

拟渔樵耕牧四首

渔

舴艋漂摇随处家，一篙绿水度年华。风罾逐浪蘋溪远，雨网冲烟柳渚斜。

在在耽闲盟白鹭，朝朝买醉馔红虾。团圝儿女欢篷底，岂羡浮名举世夸。

 

樵

一生踪迹在烟霞，不植条桑不种麻。翠柏斫来青带叶，古藤担去紫垂花。

歌长时引猿窥穴，归晚常乘月到家。笔指云山为活计，那须卮酒祝篝车。

 

耕

茅屋疏篱翠蔓牵，绕篱桑拓翳平田。村中斑白闲无事，垄上青黄喜有年。

比户机梭鸣月下，一家儿女聚灯前。那能更羡公侯贵，蟹美鱼肥稻熟天。

 

牧

平原浅草澹烟和，指点牛羊下绿坡。逐队饮时泉响细，偷闲卧处柳阴多。

长河曲岸悠扬笛，斜日微风断续歌。借问道傍骑马客，何如犊背稳披蓑。

 

四花词

桃花

玉洞仙葩绛露滋，纤浓早占仲春时。群芳夺色朝霞艳，向日先开第一枝。

 

荷花

绿蒂红衣薄醉妆，凌波舒影覆鸳鸯。莲房有子心偏苦，藕节含香丝更长。

 

桂花

月殿珠英绽嫩黄，婆娑翠叶隐微霜。为含贞性能长洁，独向秋风压众芳。

 

梅花

绰约琼姿澹自真，清标冒雪倍精神。不同群卉争妖艳，一种寒香最可人。

 

元夕过僧寺

步入东林月满坛，逶迤曲径绕平栏。禅心清净尘心远，灯影幽微幡影寒。

香煮玉泉分茗椀，静依宝筏坐蒲团。庙堂不系偷闲客，得向宗门举话端。

 

初春郊行

土膏开动草芬芳，缓辔循行十里塘。细雨斜飘山渐绿，小桃半吐柳初黄。

闲随戏水沙鸥狎，又见营巢海燕忙。寓目物情忻自得，良辰倍觉惜韶光。

 

临轩寓目

绮窗罢抚紫琼琴，香烬金炉鹤梦沉。多事草偏名醒醉，可人花解结同心。

风翻曲沼千层碧，云过重檐一霎阴。栏外有情双蛱蝶，翩翩飞入海棠深。

 

三春景物滋

阳春百物向荣时，况复郊原雨露滋。黍绿禾青麻翳垄，桃红李白杏交枝。

游蜂舞蝶纷纷戏，乳燕鸣鸠处处宜。幸际圣皇熙皡世，佳辰若负便为痴。

 

睡起

小斋岑寂漏声迟，书卷香炉得自怡。花不识愁工巧笑，柳恒如醉类情痴。

梦回窗隙风翻帙，光动帘钩月映池。静里陶然清兴剧，苔笺石墨坐题诗。

 

柳絮

楝花风过雪霏霏，万点沾衣不湿衣。轻逐东西香毂转，狂随来去马蹄飞。

河桥漠漠迷渔艇，村店纷纷扑酒旗。巧入疏帘如有意，拂琴飘卷伴书帏。

 

春深闲居

长日惬幽栖，轩窗面小溪。云开徐自敛，鸟歇又重啼。

爱水频垂钓，看花偶一题。坐怜春已暮，望里绿阴齐。

 

咏牡丹

酣艳枝枝五色妆，难将兰麝与论量。欲留春住舒奇彩，独擅娇多领众芳。

天女霞冠簪宝髻，仙姝玉佩曳霓裳。琼浆饮罢瑶池宴，双颊潮红腻粉光。

 

新绿

昨树花多叶，今看叶胜花。翠含新色嫩，绿重午阴斜。

霁景鸣乾鹊，烟光乱乳鸦。最宜初夏候，掩映碧窗纱。

 

寓目

漠漠云元际，茸茸草渐齐。花繁从径窄，溪涨觉桥低。

捎堞巢梁燕，衔鱼没浪鹈。偶来松下坐，斜倚看浇畦。

 

咏榴花

春芳零落绛英佳，独茂薰风正色谐。翠叶布阴新绿染，蕊珠吐艳密红排。

石家击碎珊瑚树，赵燕攒式玛瑙钗。好是一花生百子，中含琼液笑当阶。

 

午日

绿菖青艾绛纱囊，菰叶堆盘解粽香。竞渡楚人传故事，卖符道士弄灵章。

葵心向日擎枝丽，榴火烧云并蒂芳。拂拂薰风初试葛，华轩挥扇引蒲觞。

 

 

池上待月

水含夕籁静，余亦澹怀空。星彩低穿树，花香暗度风。

初看幽径白，渐露小桥红。行到天心处，清光更不同。

 

雨后园亭即景

玉溪宛转云流镜，翠巘参差黛扫屏。堤树风翻深浅叶，径苔雨染淡浓青。

鸣琴遥和岩头瀑，凉箔齐钩水面亭。最是夜初群籁寂，临轩坐拥一湖星。

 

 


钦定四库全书·世宗宪皇帝御制文集卷二十六·诗·雍邸集

荷花

袅袅摇波碧，亭亭映日红。芳能消暑气，秀独占薰风。

叶翠遮尘盖，茎香劝酒筒。仙姿时一挹，清洁与心通。

 

夏日楼前

柳布浓阴覆钓矶，楼前翠嶂绿成围。骤过白雨长虹见，点破青天一鸟飞。

闲处方知尘事扰，静中始悟道机微。不烦驱暑摇团扇，水面风生透葛衣。

 

七夕

沉李浮瓜乞巧筵，银河今夜渡仙軿。鸳鸯楼看霞成锦，翡翠屏开月上弦。

滴露梧桐秋影薄，凌波菡萏晚香鲜。彩盘针线年年事，一瞬欢期万劫缘。

 

再过大觉寺

一径烟萝夕照深，山窗幽竹更添阴。

老僧谭法挥松麈，异鸟衔花敛雪襟。（山中有白鹊）

阁响钟声传密义，潭空云影鉴禅心。

频来端爱风泉洁，却向无弦听好音。

 

喜晴

阴翳看销尽，晴光喜满扃。云归天湛碧，雨过树余青。

痴蝶深藏蕊，游鱼戏逐萍。无尘怜净几，偶一阅金经。

 

秋夕泛舟

芙蓉吐艳漙清露，杨柳垂条曳晚烟。几点凫翳惊画桨，一湖风月载兰船。

枣悬硕果心皆赤，芡劈香包实本圆。揽得秋光游兴剧，清宵景物倍鲜妍。

 

中秋

云敛星疏净碧穹，月圆今夕正秋中。十分明照三垣彻，一片光含万象同。

樽泛金波凉滟滟，花浮玉露湿濛濛。恍疑夜半闻仙乐，满院香飘桂子风。

 

园景十二咏

深柳读书堂

郁郁千株柳，阴阴覆草堂。飘丝拂砚石，飞絮点琴床。

莺啭春枝暖，蝉鸣秋叶凉。夜来窗月影，掩映简编香。

 

竹子院

深院溪流转，回廊竹径通。珊珊鸣碎玉，袅袅弄清风。

香气侵书帙，凉阴护绮栊。便娟苍秀色，偏茂岁寒中。

 

梧桐院

棹泛湾湾水，桥通院院门。吟风过翠屋，待月坐桐轩。

秋叶催诗落，春花应节繁。只应金井畔，好借凤凰骞。

 

葡萄院

纡回深树里，一水暗通舟。乳汁香兼润，冰丸滑欲流。

阴铺青叶护，架络翠藤稠。西域传奇种，园丁献早秋。

 

桃花坞

水南通曲港，水北入回溪。绛雪侵衣艳，頳霞绕屋低。

影迷栖栋燕，声杳隔林鸡。槛外风微起，飘零锦堕泥。

 

耕织轩

轩亭开面面，原隰对畇畇。禾稼迎窗绿，桑麻窸地新。

檐星窥织火，渠水界田畛。辛苦农蚕事，歌诗可系豳。

菜圃

凿地新开圃，因川曲引泉。碧畦一雨过，青壤百蔬妍。

洁爱沾晨露，鲜宜润晚烟。倚亭闲伫览，生意用忻然。

 

牡丹台

叠云层石秀，曲水绕台斜。天下无双品，人间第一花。

艳宜金谷赏，名重洛阳夸。国色谁堪并，仙裳锦作霞。

 

金鱼池

甃地成卍字，注水蓄文鱼。藻映十分翠，栏围四面虚。

泳游溪涨后，泼剌月明初。物性悠然适，临观意亦舒。

 

壶中天

峰峻疑无路，云深却有扉。鹤闲时独唳，花静不轻飞。

洞里春长驻，壶中月更辉。一潭空似镜，碧色动帘衣。

 

涧阁

平桥依麓转，一带接垂杨。阁峻横云影，栏虚漾水光。

度香花外厦，挹翠树西廊。倚槛看飞鸟，披襟引兴长。

 

莲花池

云锦漙新露，纷披映柳塘。浅深分照水，馥郁共飘香。

姿美天然洁，波清分外凉。折花休采叶，留使荫鸳鸯。

 

扈从水围观猎

河冰初泮候，凫雁集春湾。号令明搜猎，威仪肃圣颜。

禽从星箭落，恩自御舟颁。围罢皇情豫，欢腾鹓鹭班。

 

秋狝扈驾

玉帐秋风劲，朱旗霜野开。千屯瞻凤葆，万骑待龙媒。

犬疾追狐窜，弓鸣逐鹿回。天颜微一笑，欢动震如雷。

 

侍驾景山观杀虎

山拥黄扉壮，林开碧殿隈。雄风生虎腋，腥雾袭龙衣。

血浅雕戈劲，弧张利爪摧。桓桓争奏技，敛手有余威。

 

汤泉

凌云兰殿郁崔嵬，绕槛涟漪温液回。养正为能恒净洁，莹心不止荡氛埃。

宿含炎德珠光润，只觉阳和涧底来。著绩岂徒堪愈疾，溶溶一脉万年开。

 

上元

玉宇沉沉夜，花阴皓魄升。画栏凝瑞霭，绮席上春灯。

笛引歌声叠，衣翻舞袖层。任教莲漏促，莫负酒如渑。

 

清明

春云蔼蔼罨重城，二月天容逗嫩晴。雪尽柳条青可折，寒消桃蕊绛初成。

谁家新燕低飞影，何处归鸿晚度声。窗外好风樽内酒，钻榆取火又清明。

 

春日

独有东风擅剪裁，朱朱白白后先开。鸟因枝密潜身隐，蝶为香多作队来。

紫陌笙歌喧陆海，青郊车马动春雷。更倚晓枕寻残梦，何事林鸠故故催。

 

初夏扈跸热河

行苑留仙跸，层峦俨赤城。烟光浓树色，暑气散泉声。

地僻花偏艳，山深梦亦清。瞻依忻圣豫，风物慰皇情。

 

狮子园夏日

石屋荆扉枕翠岗，烟峦朝夕郁丹苍。棋敲绿树阴中局，酒泛红薇架下觞。

珠箔昼摇新竹影，玉池晚送嫩荷香。居闲漫谓全无事，一榻临风蝶梦长。

 

山亭

茑萝满树带烟垂，筛月梳风作幔帏。流水似琴还似筑，青山宜画又宜诗。

饥鼯窃果缘枝捷，乳雉呼群出草迟。独倚石栏舒远目，亭前幽谷起云时。

 

画栏

薰风披拂画栏东，照眼榴花烂熳红。暑气不侵松阁内，清阴长在竹窗中。

由来邱壑情堪寄，即此蓬瀛路可通。次第药阶香晚露，纤纤新月上梧桐。

 

美人把镜图四首

手摘寒梅槛畔枝，新香细蕊上簪迟。翠鬟梳就频临镜，只觉红颜减旧时。

 

其二

晓妆髻插碧瑶簪，多少情怀倩竹吟。风调每怜谁解会，分明对面有知心。

 

其三

竹风飒飒振琅秈，玉骨棱棱耐峭寒。把镜几回频拂拭，爱他长共月团栾。

 

其四

晓寒庭院闭苍苔，妆镜无聊倚玉台。怪底春山螺浅淡，画眉人尚未归来。

 

美人展书图二首

丹唇皓齿瘦腰肢，斜倚筠笼睡起时。毕竟痴情消不去，缃编欲展又凝思。

 

其二

小院莺花正感人，东风吹软细腰身。抛书欲起娇无力，半是怜春半恼春。

 

题墨竹一十二首

毫端风雨集，竹石气萧森。

叶叶香含润，枝枝影结阴。

珍同云母赏，俨对越王吟。（云母，大竹也。严州产越王竹，生大石上。）

展卷题新墨，清飙欲拂襟。

 

其二

摹写新篁致不群，临风袅袅墨花芬。嫩梢已具凌霜节，纤叶初开个字文。

粉绿净含情冷澹，烟苍乍拂翠纷纭。蓬莱何必浮筠簳，始引仙鸾下矞云。

 

其三

为爱清臞订素交，一林寒玉受风敲。名传嶰谷从今炫，富逊淇园任笑嘲。

 

其四

曾闻渭川千亩竹，露梢霜节连云绿。

又闻湘江竹最佳，龙形凤尾凌空矗。

自昔江南好事家，白楼谢馆分苖族。

竿竿碧玉戛吟窗，枝枝湿翠侵书屋。

风晨雨夕韵堪听，月色烟痕清可掬。

萧闲自不染尘氛，净扫浮华媚幽独。

东坡居士曾有言，不可无竹宁无肉。

画师惟数湖州翁，兴来爱写篔筜谷。

对此长茎复短茎，寒碧精神光夺目。

叶不因风长欲动，恍然有声溢纸幅。

顿教爽籁发衣襟，举觞一酌春生腹。

 

其五

淡浓十叶五叶，高下一枝两枝，瘦影娉婷绰约，春烟好为扶持。

 

其六

宜傍幽人宅，饶多处士风。清标与高节，长耐岁寒中。

 

其七

众卉争秾艳，修筠晚色苍。

严冬贞耐冷，永夏澹生香。

凤实含霜稔，龙孙带雨长。

祠犹传遯水，斑尚记潇湘。

独抱中虚质，坚持岁暮芳。

松高邻最洽，梅洁配堪当。

时引清风至，频来好鸟蔵。

荫阶纷翠黛，敲户响琳琅。

叔夜贪留屐，刘伶对举觞。

爽增诗里兴，影荡石边床。

净植寒泉畔，移从古涧傍。

截竿宜把钓，织簟可招凉。

笔底何奇绝，烟云万斛量。

 

其八

我亦爱修竹，手植满万竿。春丛抽新碧，夏叶生嫩寒。更宜当素秋，萧萧舞檐端。乃至入元冬，苍然秀可餐。带露裛神光，迟月弄夕爽。烟雨快逸情，风雪聴幽响。能备四时好，永结平生赏。构屋豁轩墀，面面曵风枝。开窗张素琴，凿池悬钓丝。为縁情好笃，寤寐怀清姿。写真惊墨妙，洒然涵幽芬。似我园中箨，绿雾凝苍云。为诗歌此君，聊以述所忻。

 

其九

凌云劲节堪延赏，应物虚心更可师。曲折栏边千万箨，萧踈篱畔两三枝。

偏饶素士清高致，雅具闲僧冷淡姿。倚槛修容经雨沐，隔帘弄影被风筛。

能令白傅牵诗兴，不使希公笑墨痴。爱此纵横挥满纸，于今妙手胜王维。

 

其十（三五七言）

玉个个，翠重重，一湾流水北，双板小桥东。竿短竿长皆入画，枝疎枝密总含风。

 

其十一（菉竹三章，章三句）

瞻彼菉竹，有节其直，惟君子之式兮。

瞻彼菉竹，有叶其森。惟君子之馨兮。

瞻彼菉竹，有实其繁，惟君子之飱兮。

 

其十二（四言）

青青翠竹，在淇之澳。其臭维馨，其洁若沐。

籊籊修篁，载茂潇湘。慕彼清风，移植我堂。

娟娟绿筠，在渭之滨。置我轩户，淡交以亲。

亭亭丛玉，可以濯俗。笔墨灵奇，写以相属。

 

题画扇

潋滟春波十丈高，水光山色入轻舠。从来不借推移力，只待东风长翠涛。

 

赠羽士二首

身在蓬瀛东复东，道参天地隐壶中。还丹诀秘阴阳要，济世心存物己同。

朱篆绿符灵宝箓，黄芽白雪利生功。一瓢一笠浮云外，鹤驭优游遍泰嵩。

 

其二

羽帔翩翩泠御风，醮章长达上清宫。化龙有技苍云绕，跨鹤无心颢气通。

玉屑驻颜千岁赤，丹砂养鼎一炉红。真机妙谛因师解，何必罗浮访葛翁。

 

皇父御极之六十年岁次辛丑元日群臣上寿恭颂

历绵花甲周还始，运衍鸿钧祝祚昌。虞乐和音跄百兽，尧图应律洽三阳。

寿齐天地占悠远，恩重君亲庆永长。今日斑衣联剑佩，年年同此奉霞觞。

 

碧霞祠题宝幡步虚词

宝阁冰帘紫霭笼，仙风袅袅拂幡红。扇开日月飞双凤，座绕星辰列九宫。

子视群蒙敷惠泽，母临率土荷帡幪。敬将玉帛当庭献，愿普慈光遍域中。

 

其二

琼宇璇宫日月长，奇花瑶草总飘香。琉璃作殿苍龙卫，云雾裁帷青鸟翔。

拂露霓旌珠灿烂，御风鸾驾玉铿锵。常将天福人间锡，奖孝褒忠佑万方。

 

书扇与僧

绿阴垂永昼，人静鸟啼烟。脱网游金鲫，翻阶艳石蝉。

无心犹是妄，有说即非元。偶值朝来暇，留师品茗泉。

 

秋兴四首

商飙瑟瑟动遥林，万里天长白雁吟。绿柳叶凋三径翠，黄花蕊绽一丛金。

炎凉相代成时序，日月频迁变古今。不厌看云楼上坐，秋云解作最高阴。

 

其二

粼粼碧水画楼东，蓼叶蘋丝锦满丛。弱苇放花摇雪白，疏林垂实带霜红。

几番凉送梧桐雨，一阵香飘桂子风。转眼园亭秋色改，明霞烂漫映丹枫。

 

其三

天高气肃夜凄清，倚遍栏杆花外曲。光吐银蟾箔卷珠，香浮金鸭筝锵玉。

吟风爽籁自成音，应候鸣蛩谁迫促。独爱海棠红上阶，漏深似为燃明烛。

 

其四

丹叶迎晖明远树，碧云被野迷孤鹜。霜澄潦水宿尘空，木落秋山真面露。

酒泛红螺月槛开，歌翻白纻风帘度。清幽光景最佳时，游目骋怀谁共赋？

 

柳月

鸳鸯楼外柳条长，斜挂如钩吐练光。恰似妆台风鬓乱，青丝闲理玉梳凉。

 

梅月

梅花几树玉玲珑，香度黄昏细细风。新月弯环枝上映，素娥飞入蕊珠宫。

 

松月

翠鬣苍鳞千尺松，月光笼树树光浓。恍疑戏水虬龙出，夭矫擎珠上碧峰。

 

竹月

萧萧疏映月昏黄，浥露凝烟晕素光。阴转粉墙铺翠影，湖州新写墨篔筜。

 

梧月

梧舒新翠接檐深，洁润偏宜好月临。一片清光枝影瘦，绿窗人静拟秋吟。

 

山月

林深鸟宿夕烟暝，玉镜扬辉不受扃。夜籁寂然群动息，一轮飞过万山青。

 

池月

半亩池涵天作底，一番风过水流金。惊看锦鲤如梭掷，织就横纹绿绮衾。

 

楼月

百尺楼高逼太清，广寒宫近接檐楹。夜深玉笛穿云响，应使姮娥梦里惊。

 

船月

夜泛轻舟一叶飞，长江圆璧湛流辉。清光肯令空狼籍，力挽兰桡满载归。

 

宴月

花月依依入暮春，坐花醉月绮筵新。始知蟾魄无私照，瓦缶金樽各一轮。

 

寒夜

烧烛消长夜，经霜百草干。风吹鹤梦警，月射剑光寒。

东磬传清梵，西钟度紫坛。（邸第有东佛楼、西斗坛）新诗闲咏罢，古鼎爇沉檀。

 

冬日潞河视仓

晓发启明东，金鞭促玉骢。寒郊初喷沫，霜坂乍嘶风。

百雉重城壮，三河万舶通。仓储关国计，欣验岁时丰。




钦定四库全书·世宗宪皇帝御制文集卷二十七·诗·雍邸集

 

耕图二十三首

浸种

百谷遗嘉种，先农著懋功。春暄二月后，香浸一溪中。

重穋随宜辨，筠笼用力同。每多贤父老，占节识年丰。

 

耕

原隰韶光媚，茅茨暖气舒。青鸠呼雨急，黄犊驾犁初。

畎亩人无逸，耕耘事敢疏！勤劬课东作，扶策历村墟。

 

耙耨

农务时方急，春潮堰欲平。烟笼高柳暗，风逐去鸥轻。

压笠低云影，鸣蓑乱雨声。耙头船共稳，斜立叱牛行。

 

耖

南亩耕初罢，西畴耖复亲。四蹄听活活，十顷望畇畇。

蝶舞黄萱晚，莺归绿树新。春光长不负，只有力田人。

 

碌碡

如轮转机石，历碌向东皋。驱犊亦何急，平田敢告劳。

春塍萦似滞，沃壤腻于膏。水族堪供饷，倾樽醉蟹螯。

 

布秧

种包忻拆甲，岸畔竞携筐。活活冲泥布，纷纷落垄香。

追随欢幼稚，祝祷愿丰穰。气候今年早，行看剌水秧。

 

初秧

珍惜占城种，携儿上垄来。一溪添雨足，盈亩喜秧开。

宿露浓相浥，韶阳暖复催。忻忻频笑指，转眼可移栽。

 

淤荫

鸟鸣村陌静，春涨野桥低。已爱新秧好，旋看覆垄齐。

淤时争早作，课罢岂安栖。沾体兼涂足，忙忙日又西。

 

拔秧

吉辰逢社后，比户趁忙时。盈把分青壤，和根灌绿漪。

儿童担饷榼，妇子制秧旗。惯得为农乐，辛劳自不知。

 

插秧

令序当芒种，农家插莳天。倏分行整整，停看影芊芊。

力合闻歌发，栽齐听鼓前。一朝千顷遍，长日正如年。

 

一耘

饱雨纤纤长，含风叶叶柔。载芟除宿莠，挹注引新流。

阴借临溪树，声传隔陇讴。炊烟村畔起，归路缓驱牛。

 

二耘

郁郁平畴绿，劳劳一载耘。理苗疏是法，非种去宜勤。

笠重初收雾，锄轻半带云。日高忙饷妇，稚子故牵裙。

 

三耘

锄莠日当午，骄阳若火燔。耘耔须尽力，辛苦只今番。

蝉噪风前急，蛙声水底喧。酿花宜郁暑，翠浪舞翩翻。

 

溉灌

艺夺天工巧，人勤地力加。桔槔声振鼓，戽斗疾翻车。

灌注畦旋满，呕哑日欲斜。况兼风露美，篟篟吐新华。

 

收刈

西成已在望，早作更呼欢。刈穗香生把，盈筐露未干。

啄遗鸦欲下，拾滞稚争欢。主伯欣相庆，丰年俯仰宽。

 

登场

红籼收十月，白水浸陂塍。酿熟田家庆，场新岁事登。

云堆香冉冉，露积势层层。劳瘁三时过，饔飧幸可凭。

 

持穗

力田欣有岁，晒稻喜晴冬。响落连耞急，尘浮夕照浓。

鼠衔犹畏懦，鸡啄自从容。幸值丰亨世，尧民比屋封。

 

舂碓

野陌霜风早，柴门晚日多。舂声接邻响，杵韵洽豳歌。

颗颗珠倾篚，莹莹雪满箩。为怜艰苦得，把握屡摩挲。

 

籭

治粒频求洁，田家亦苦心。筛风当户北，避日就檐阴。

一饱功非易，终年力不禁。君看圆似玉，我爱胜如金。

 

簸扬

朝来风色好，箕宿应维南。敢惜翻飞力，宁教糠粃参。

干圆输县吏，狼藉戒童男。得免催租负，方无俯仰惭。

 

砻

地结霜痕白，檐虚夜气青。声殷砻早谷，风动闭寒扃。

玉色鲜堪比，珠光泻不停。蒸炊谋室妇，农祖荐朝馨。

 

入仓

勤劳临岁暮，入囷及良朝。墉栉宁奢望，储藏幸已饶。

赋完农有暇，门静吏无嚣。苫廪牢封固，无虞雨雪飘。

 

祭神

雨旸征帝德，丰稔慰氓愚。赛鼓村迎社，神灯夜祷巫。

酒浆泻罂盎，肴核献盘盂。敢乞长年惠，穰穰遂所需。

 

织图二十三首

浴蚕

门多杨柳风，溪涨桃花水。村酒酝羊羔，春闺浴蚕子。

纤纤弄翠盆，戢戢蠕香纸。雪茧与冰丝，妇功从此始。

 

 

二眠

百舌鸟初鸣，再眠蚕在箔。陌桑青已柔，堤草绿犹弱。

正宜旭日和，惟恐春寒作。妇忙儿不知，枣栗频啼索。

 

三眠

春见拂帘栊，春露繁桑柘。绕箔理三眠，烧灯绕五夜。

大姑席未安，小姑梳弗暇。喔喔唱邻鸡，提筐邀比舍。

 

大起

今春寒暖匀，南陌条桑好。箔上叶忧稀，枝头采戒早。

不知春几多，但觉蚕欲老。阿谁红粉妆，寻芳踏堤草。

 

捉绩

生熟乃有时，老嫩莫纷糅。恐烦姑与嫜，服劳夜继昼。

松火发瓦盆，星芒射阶溜。次第了架头，匆忙顾童幼。

 

分箔

新燕掠风轻，新蚕偕日长。分箔天气暄，食叶雨声响。

少妇采林间，倦归歇陌上。门前桑骚骚，黄云接青壤。

 

采桑

清和天气佳，比户采桑急。瀼瀼零露繁，冉冉绿阴湿。

高柯学猱升，落葚教儿拾，昨摘满笼归，姑犹嗔不给！

 

上簇

东邻催早耕，西舍呼浸谷。花残蜀鸟啼，春老吴蚕熟。

蚑蚑鞠雪腰，盈盈皤丝腹。剪草架初齐，女郎看上簇。

 

炙箔

温扇花信风，寒酝麦秋雨。葭帘张蟹舍，松盆暖蚕户。

香生雪茧明，光吐银丝缕。门忌少人踪，语燕喧衡宇。

 

下簇

前月浴新蚕，今月摘新茧。浴蚕柳叶纤，摘茧柳绵卷。

膏沐曾未施，风光觉潜转。邻曲慰劳来，欢情一共展。

 

择茧

倾筐香雪明，择茧檐日上。大半作丝纶，三分充绵纩。

嘱妪理从容，择惯知瘠壮。所虑梅雨过，插秧趁溪涨。

 

窖茧

挽袖解长裙，香汗湿红颊。农事委良人，蚕功独在妾。

层层下簇完，劳劳窖茧接。作苦感天公，冰雪满箱箧。

 

练丝

烟流矮屋青，水汲前溪洁。掉车若卷风，映釜如翻雪。

丝头入手长，左右旋转忙。轧轧听交响，行人闻茧香。

 

蚕蛾

邻始通往来，暂时解忙促。出茧影翩翩，翅光腻粉沃。

秧苗已抽青，桑叶再见绿。送蛾须水边，流传笑农俗。

 

祀神

丰祀报先蚕，洒庭伫来格。酾酒注樽罍，献丝当圭璧。

堂下趋妻孥，堂上拜主伯。神惠乞来年，盈箱赐倍获。

 

纬

盈盈纬车妇，荆布事素朴。丝丝理到头，的的出新濯。

心忙不遑食，腕倦何曾觉。忽听归鸦啼，斜阳挂屋角。

 

织

一梭复一梭，频掷青灯侧。艳艳机上花，朵朵手中织。

娇女眠齁齁，秋虫语唧唧。檐头月渐高，纸窗明晓色。

 

络丝

女红亦颇劳，凄然当户叹。灯昏络素丝，籆重困柔腕。

纤纤鬓影寒，沉沉夜气半。妾心不敢忙，心忙丝绪乱。

 

经

昨为籆上丝，今作轴中轻。均匀细分理，珍重相叮咛。

君看千万缕，始成丈尺绢。城市纨绔儿，辛苦何尝见！

 

染色

深浅练縓纁，苍黄运巧智。把丝晒柴荆，临风含绮思。

焕然五色纷，烂若云霞炽。好语付机工，金梭织锦字。

 

攀花

织绢当织长，挽花要挽双。绪繁劳玉腕，梭冷烬银缸。

新样胜吴绫，斜文赛蜀锦。成匹落谁家，讵忍栽衾枕！

 

剪帛

千丝复万丝，成帛良非偶。握尺重含情，欲剪频低首。

红分的的桃，青擘柔柔柳。但免舅姑寒，妾单亦何丑。

 

裁衣

九月届授衣，缝纫难容缓。戋戋逐剪裁，楚楚称长短。

刀尺迎风寒，元黄委云满。帝力并天时，农蚕慰饱暖。

 

群仙册一十八首

谭元

胜境邀仙侣，飞軿访上真。瑶华拂星珮，沆瀣湿云巾。

饵玉颜含彩，怀丹气自春。长生探秘诀，守寂炼形神。

 

桃熟

移种瑶池畔，今看实压枝。香含红熟透，露湿碧荣滋。

七颗盛盘日，千年乂摘期。朝来谒金阙，甘美献天墀。

 

赏荷

翠盖千重合，冰华万古清。人寰夸玉井，仙露胜金茎。

质秀香尤异，波凉暑不生。逍遥蓬岛内，未拟赴瑶京。

 

鼓瑟

树树花如雪，层层玉作天。芝栽成五色，鹤养已千年。

云帔来真侣，霞浆饮上仙。和歌新制曲，宝瑟奏冰弦。

 

鹿辇

白鹿充仙驭，青禽识羽童。期朝太素帝，约会上清宫。

草拾瑶池畔，笙吹郁岛中。更倾琼液酒，一醉寿春红。

 

迎福

翠凝松万岁，香发桂双柎。地接三清境，天开五福图。

童颜如冠玉，仙珮总垂珠。行满虚皇召，骖鸾立可须。

 

跨角兽

凌霄丹嶂迥，行处彩霞飞。独角仙家骑，双童鸟羽衣。

遨游三岛遍，俯瞰九河微。南极寻前约，云边启玉扉。

 

戏狮

青猊原瑞物，长养属仙家。迟日呼童子，春风试爪牙。

食惟衔露草，卧为护丹砂。好献通明殿，天衢驭帝车。

 

泛海

碧海长无浪，红云不作秋。月槎飘一叶，莲瓣荡扁舟。

竞向银河渡，还从星渚留。年年赓帝寿，元鹤记添筹。

 

采苓

圣人长驭世，仙子启灵踪。秘结千龄饵，香腴万载松。

雪霜凝珀质，龙虎护云封。酿酒充尧斝，春光驻鹤容。

 

烧丹

铅砂和药物，松柏绕云坛。炉运阴阳火，功兼内外丹。

光芒冲斗耀，灵异卫龙蟠。自觉仙胎熟，天符降紫鸾。

 

巨桃

根盘红日近，枝耸碧云高。阆苑邻青李，瑶池映翠涛。

偷须防曼倩，熟拟宴仙曹。莫讶如瓜大，甘香胜玉膏。

 

步雪

绛雪呈奇瑞，琼枝花遍开。昆仑银烂漫，碧落玉崔嵬。

粉蝶凌风舞，霜禽接翅来。海天长不夜，真境识蓬莱。

 

桧下会真

太乙须眉古，虚皇冠佩尊。元初参得一，天地论归根。

琼液卮卮满，琪花处处繁。欣看前种桧，老于已龙骞。

 

抚鹿

遥指蓬山麓，轩临弱水濆。鹿驯眠细草，沙暖覆香云。

石亦含灵气，泉皆发异芬。呦呦鸣未已，林外每呼群。

 

双鸾

一派箫璈涌，歌声云外飘。青童擎羽盖，翠扇执垂髫。

晓籁鸣环玉，天风拂粉绡。双鸾王母使，传简下层霄。

 

放鹤

白羽裁为氅，丹砂结作鬟。九皋长啸后，华表复飞还。

岩洞烟霞侣，蓬瀛供奉班。放教随意去，切莫恋尘寰。

 

授法

太上乘龙降，群真曳佩参。灵科宣玉简，秘箓发金函。

传诀开丹鼎，焚香结紫岚。侍仙通古篆，援笔录元谈。

 
