半江赵先生文集　　（明）赵宽 撰

赵宽（1457—1505）字栗夫，世居吴江（今江苏吴江）之雪滩，因号半江。成化十七年（1481）进士，仕终广东按察使。卒年四十九。有《半江集》。 

　　●目录 

　　叙 
　　卷之一　　赋 
　　卷之二　　五言古诗 
　　卷之三　　七言古诗 
　　卷之四　　五言律诗　排律 
　　卷之五　　七言律诗（一） 
　　卷之六　　七言律诗（二） 
　　卷之七　　七言律诗（三） 
　　卷之八　　五言绝句　六言　七言绝句　联句　词 
　　卷之九　　记 
　　卷之十　　序（一） 
　　卷十一　　序（二） 
　　卷十二　　引　跋　像赞　字说　杂着　彩帐文　偈　颂 
　　卷十三　　祭文 
　　卷十四　　志铭 
　　卷十五　　墓表　行状 
　　附录半江赵先生碑志 
　　半江先生文集后序 

　　●叙 

　　半江先生文集叙 

　　君子之学渊静而精专用力于人所不知之地以求夫自慊故能笃实辉光久而益宏愈挹而愈不可尽虽汉魏以降以文辞艺术名家者虽其用心之公私小大不同盖亦未有不由斯道而能蚤有誉于天下也后世圣学益晦而文词之富日盛然亦卒未有能超汉魏之辙者□□才力之有□要其精专之工深根固蔕以求所谓快然自得之妙者亦有所不逮矣□江赵先生蚤以文学显名当时自成化以耒士之知工文艺者即知有先生其为诗文宏赡清廉如长谷之雪幽汉之濑人望之漠然无穷悠然翫而乐之而不忍去也自先生始入仕以为刋曹剧司交四方之与然□常□客整暇其于诗文未或见其有苦心极力之功遂皆以为淂之天分则尔先生与家君龙山先生为同年进士故守仁辱通家之爱□以是知先生矣其后告病□阳眀先生方□学以校士于越邀□行台间得窥其诗稿皆重复刚改或通萹无遗字取其傍校士卷□之画卷皆批窜点抹以为此偶其所属意则乱抽十数卷无不然又见一小册履历所玉山川风俗道途之所闻经史之所疑无不备录闻其侍童云公暇即拂案展帙焚香静对或拾书巳夜□□整于默坐□□始□卧□□知先生平日之所飬荅是其□虽于政务猥琐之末亦皆用以精密为此也夫然后叹先生之不可尽知而世之以文词知先生者盖犹未见其杜权也?先生既没同色之士有王氏兄弟者求先生之遗文于子禧而刻之先生之壻泛知柔氏与禧以叙请因与论先生之素始知先生之全稿既巳散失此所刻者特禧之所摉缉而向所谓重复删改与小册之所属者□己无存矣其平生用必之□充飬之深□其□□壻亦皆未之能尽知也先生之杉斯学其亦可谓渊静精专用力于人所不知之地以求自慊者矣使先生率是而进天其假之以年虽于为圣□也何有然以先生之不可尽知者□之则又安知其不尝致力于斯也而仝不复可知矣因叙而论之使后之求先生于是集者得有所考焉 
　　正德乙亥冬至日余姚王守仁叙 

　　半江赵先生父集叙 

　　宏之成进士也故广东按察使半江赵先生与典试事受知颇先生之捐馆舍有年矣宏顷归道吴江访其庐而吊焉见其子邑庠生禧问其遗稿禧乃出示此编凡诗六卷父如之盖校于乡彦父君壁而同邑太学生王君眀所为锓梓者也禧谓先生稿甚富然多?林月攵?逸不存此特十之一二耳因以编端之叙为请宏虽芜陋谊有不可辞者盖尝闻之昔人文者气之所形文不可以学而能气可以飬而致又谓气之于言犹水之于浮物也水大则物之浮者小大毕浮气盛则言之短长与声之高下者皆宜焉先生之父闳侈巨衍奔放横逸若得之甚易者然而灋度从容意味隽永读之累日而不能舍去譬则驾万斛之舟载百车之货鼓行于重湖巨浸之中乘风破浪浩乎沛然而蜀锦越罗隋珠和璧与凡可珍可处之物莫不具在是其气之盛也可知矣桓潭有言亲见杨子云容貌不能动人安能重其书若先生丈白晳纤弱耳不胜衣而其气之形于父也乃若是其盛读者安知其不谓先生为魁梧奇伟之人乎盖世之秀慧能父者多矣然能而好者鲜焉好而不怠以止者加鲜焉不怠?止而能知充飬之衜者又加鲜焉先生天资颖异敻出流辈早魁多士名誉恭然而守之以晦官西曹有吏责日亲朱墨敲朴之务而复乘其余暇肆力于经史百氏之书恬于埶利甘守常调拔乎流俗视求田问舍之事若将凂焉而独汲汲于问学文章不啻嗜欲饮食兹非所谓行之乎仁义之途游之乎诗书之源而无迷无绝者邪宏尝惜先生得年不永而致位未显志业勋名有遗恨焉然父可不腐且其子传之在先生亦可以自慰矣先生讳宽字栗夫半江其别号云 
　　正德十一年岁在丙子春二月巳未赐进士及弟荣禄大夫　太子太保户部尚书兼武英殿大学士致仕铅山费宏书 

　　重刻半江赵先生集序 

　　孔子曰言之无文行之弗远是言贵文也文矣而有传有弗传者何哉夫传以集集有全而逸者有选而畧者全其大也选其精也皆作述所不废也惟逸与畧为文之遭此君子所以兴弗觌全文之叹是故孔壁汲冢石皷不可谓无功于六经也巳至汉史不足彪续之蔡书罔存琰笔之存十一于千百非艺苑之盛而迄今为光者哉余乡半江赵先生秉灵抱颖德粹道冲吐辞挥翰风驰电掣自魁春榜署比曹衡浙文廉广按察所历飞洒以文名于天下凡酬答紏纷不为属草皆立就于尊俎笑谈之间无怪乎家藏之稿无孑遗也人咸称其有应制才兹读其集不其信乎及观鹅湖费公阳明王公二序费得其大而王得其精矣奚得其精其词曰亲见先生所重复删改者悉巳无存盖甞询之旧业所缉皆博搜杂拾于海内闻见所及其弗及者未知多寡于所及否也全且未必而矧尽夫精乎兹先生仲子韶郡别驾禴以旧板湮灭将复梓之购求得先生手录一册于太史三江毛公之故第盖先生自得自选托之雠较者四失其三是虽壁破塜穿鼓毁犹幸一者之存也即而读之益肆而法愈藻而奇谓非阳明所亲见其改定者耶夫得其精斯可选可选斯可传可传斯谓之全亦可也是梓也可少乎哉甞见世之为子若孙以不坠前人之绪为克肖至有家藏名物珍玩宝器世守勿失岂惟人从羡之而子若孙亦自以为贤孰有宝前人散落之文求其精者于四五十年之后以图垂于永永哉禴作而言曰在毛三册在广四册尤晚笔莫之求也奈何余谓昔朱寿昌失其毋不知所在求而得之坚是心也能以寿昌求母之心求父之文则先生之寿昌矣后先光裕彪琰何足多时 
　　嘉靖四十年岁圶辛酉鸡窠中七十一野人沈??山拜序 

　　重刻半江赵先生集序 

　　古人以文章名家者亦多矣考其所撰或得于天资或原于问学或专乎词章或兼乎德业以谓人材之不齐如此孟子所云诵其诗读其书尤必论其世者凡以此也由汉迄唐姑未暇论至宋吾得一人焉曰秦观少游少游之文章清新豪逸不事绳削而绳削之工殆未有出其右者亦近世之名家也吾邑半江先生赵公生于宪孝文盛之时而禀清淑颖异之气凡有著作率皆脍炙人口当其即席唱和对客应酬握管濡毫畧无凝滞大者千言小者数句恒视其楮之修短而为之始不构思终不加点一时才名之士咸屈服焉识者谓少游复出于今不为过矣然余甞谓先生之才与少游同而其文亦绝相类至论其世则少游官止正字迁徙以死其事不少概见而先生扬历中外二十余年明刑于郎署作士于浙台功业显著方之少游实远过之盖二人之遇不同故其所就亦异未易以优劣论也而世或专以词章称先生岂不谬哉先生著作甚富以不属草故多散逸阳明王公守仁甞于越署窥见全稿类多删改甚者通篇无一遗字吾意先生晚年亦悔其平生所作之易而思之矫之使天假之年其精诣远造未量也而仅及下寿以终全稿复失惜哉先生诗文号半江集太学生王君思诚既刻以传而仲子通判韶州禴又收其遗文得百余篇各以汇附而重刻之可谓能世其文者矣吾闻通判君在韶以不入英州戍卒罪忤当道劾归至是英人树碑颂功德又建生祠祀之然后知君不独世其文又能世其业也集凡十五卷诗文总若干首云 
　　嘉靖辛酉冬十有二月朔旦赐进士出身刑科左给事中前翰林院庶吉士邑人徐师曾书 

　　●半江赵先生文集卷之一 

　　赋 

　　◆赋 

　　玉延亭赋（并序） 
　　瑞莲亭赋（并序） 
　　观澜生赋（并序） 
　　天柱峯三芝图赋陶成为陈明之作此图明之招予饮出图索题予即席赋之 

　　○玉延亭赋（并序） 

　　春坊吴老先生所居崇文街第有园一□名曰亦乐中有亭曰玉延玉延今山乐□宽辱从游门下屡登斯亭见所谓玉延之美遂为先生赋之□词曰 
　　伊园居之萧爽□□□之青阳惟春坊之多暇爰日涉以忀徉有亭玲垄立乎中央掖若翚飞翕若云翔罄□盂县轩若盖张通豁无外空同无旁遐瞻为圆近视成方粤斯亭其何有四环植兮芬芗有药物兮一种独策名而擅场盖化工之佳莳拔众卉之寻常资乔佺之服饵经炎农之口甞尔其茁发坟垆蔓延藩篱布濩苾茀薆对葳蕤承檐荣而荫敷缘薄栌而芳袭紫茎缠绿叶葺珊瑚掩映玻瓈润浥赤瑾青琅水苍碧琳交加陆离郁郁森森雨濯露浣风扬日暴炎景铄兮花繁商颷飞兮实熟琪璚琐屑以如缀玫瑰的皪而可掬扶疏幡纚旖旎背向峙垣垝开屏障秀色散余馨鬯荡摇轩楹之间披拂几席之上旦暮殊态纷不可状若乃深藏厚蕴灵根独存惟土之膏惟坤之珍条达夭矫盘紏轮菌孕天地之和气葆阴阳之清醇如璧如瑜如珙如璞朝采璘■〈王扁〉琬琰卓荦不璺不暇可治可琢剖之兮为璜束之兮成瑴既柔粹以靡曼亦郁淑而精确短锸荷长镵斸觅蓝田之旧种试昆吾之新握但哩然勿谔谔须臾盈筐磊砢错落黄壤破浮裔剥金铫沸竹炉煿酥酪谢其英华霜雪避其鲜凿不臐腯而腴不资饵而腻不衡茞而馥不果蓏而脆抱温平之至性全冲融之正味复含章而可贞美在中而缁表养精安神外卫内保轻体骨以飞步延寿龄于难老此其功用之绝伦又何羡乎仙家之瑶草于是春坊公退禁直???金莲高帻岸野服便登斯亭而大嚼贮腹笥之充然恒饔晨兮飱夕引公年兮三千 

　　○瑞莲亭赋（并序） 

　　明府孙君植莲盆池一茎双花侍御王君题其亭曰瑞莲余过而乐之即席援笔为赋其词曰 
　　笠泽水远吴松景幽花封陋河阳之小邑盆沼隘若耶之清秋金塘分内园之太液玉井酌泰华之灵湫祥烟蕴结瑞日凝烈翠盖兮高张红妆兮成列大乔小乔兮天媚五郎六郎兮奇绝十丈如船千迭如钱披□绣兮可撷濯玻璃兮逾鲜鱼戏兮欲动□巢兮末□试潘如之微步载太乙之真仙□□社兮生白?姑坛兮呈碧乃方外之殊风非□间之正色岂若张翰遗墟鸱夷故国本姿态之天然去尘凡之雕饰香纷披而四□影□□□净直周子没兮人文荒□风霁月空□□□年岁之将暮思采撷而为□有美一人来□西土岢岚万寻汾沁千古豪杰将种风流□圃淤泥不染蘅兰为伍飞青天之玉鳬抚夜月之丝桐卓茂鲁恭邈焉高风岂意于今我民亲逢闾阎纷兮万井□□□兮嘉靖日泉溶兮澄清沆瀣零兮凉□□□兮春华松苍兮秋妍谁似夏景江湖□□□翳翳兮驯矩桠阴阴兮鸣蝉南熏动□□□麦两岐野蚕蠒阜财解愠布濩流衍令□□行兮阡陌修汀洲容与兮驻兰舟□□□□膏润斑白娱兮歌讴覩菡萏之千顷□□□而独整既不蔓而不枝亦色庄而性静堪□□兮比德谢游侠之浮骋爰命健步移之□□双花骈蒂嫣然并开掩映帘箔飘扬庭台仁化所锺倚欤休哉君自公兮退食据胡床兮偃息微凉隐隐神恬体适筒泛兮流芳藕雪兮含液莹如玉兮润如酥发精英兮蕴元和供儒林之胜赏痊苍生之沈痾阶前止水深盈　　尺天光云影浮动于檐阿铁冠柱史东吴彦登堂一笑风生面闲拈彤管试新题五色淋漓彩云绚彩云兮彩云结螭虬兮盘绣纹楣间兮砌下照映兮氤氲日长避暑兮文字饮百里弦歌兮上年稔报丹凤兮飞来衔天章之片锦征还君兮入紫清调玉烛兮登升平分天潢之嘉植散九泽之根茎杵实兮为粮削藌兮为饧颐养万姓延寿考何须昌阳与青精浩荡无怀氏逍遥太和羮君不见商家盐梅和九鼎此物与之谁重轻 

　　○观澜生赋（并序） 

　　佥宪徐君朝文自号曰观澜生谓余曰某生江湖之间长而置身宦海之上惊涛骇浪盖饱阅而熟覩之第力有不逮时有不然思欲障颓波回狂澜而未能也然嫠妇之忧有不能忘情者是以观焉余深有感于其言永叹不巳遂为赋之其词曰 
　　元化交流之冯翼兮孰翕而施春秋旦暮之荏苒兮彼逝者其如斯波涛横被乎宇内兮何一物而无之巨者为澎湃兮细者为涟漪岂独江与河兮日浩浩而东驰合群动而皆然兮试比类而旁推群鸿飞而蔽空兮万马逸而无羁云雾滃而上蒸兮冈峦逦迤而厜■〈厂外义内〉长林撼风起伏而号呼兮禾黍秋熟极目之纷披蚊蜹蠓蠛队分而阵合兮蚁坌集于阶墀蛮触氏之鏖战兮螳臂奋以相持长杨羽猎车骑之弥山兮□□巨鹿于万壑之旌旗盖无往而不寓夫□□之势兮信物情之险■〈山羲〉涣崩奔而汹涌兮莽旷荡而无涯讵天命之难谌兮亦人心之惟危彼□凿之相攘兮判水火之坎离或深谷而为陵兮或平陆而成池或行险而幸全兮或居安而倾欹□吕梁县水之可蹈兮或濡裳于涔澬况乎世变愈降兮民伪日滋籧篨与戚施兮竞风靡而相随瞪双目而无见兮悲众人之蚩蚩何□君之不凡兮独幽览而深窥洞玄机之灵扄兮儆秋毫而靡遗始者吾将要其终兮盈者吾将究其亏孰往矣而不复兮孰成焉而不隳坚胡为乎易觖兮芳胡为乎易萎惟纲常之为大兮寔吾职之攸司吾既有此夸节兮鲠特立之权奇苟横逆之触吾目兮吾安能忍而嚅唲固将挫其锐而解其纷兮岂但恤纬而忧葵操巨舟以弘济兮屹砥柱而不移投寸胶于溷浊兮扬醇酎于浇漓追邃古之往躅兮还炎农之希夷既彰善而瘅恶兮亦起废而兴衰上以纾宵旴之忧劳兮下以洗赤子之疮痍睨华勋之未远兮奚凯元之不可为嗟此志之耿耿兮穷日夜以遐思患精诚之未白兮恐效妍而成媸世盖有披肝胆而不信兮矢金石而犹疑使交浅而言深兮徒速累而招疵将钳吾舌而括吾囊兮非吾心之所期欲超然高举而莫之顾兮又酬恩之无时故吾将观其会以制变兮庶顺动之攸宜奋果毅而勇进兮夫皇恤乎吾私愿悃欵以自效兮岂坚白而磷缁图寤言之可复兮及吾发之未丝乱曰八荒滔滔一弥漫兮孰澄其源杀其湍兮惟彼达人得大观兮旁烛无疆神之完兮仰辅　圣明沥衷丹兮魑魅魍魉莫敢干兮海不扬波永清安兮 

　　○天柱峯三芝图赋陶成为陈明之作此图明之招予饮出图索题予即席赋之 

　　惟荆湘之磅礴聿衡岳之崔嵬凌丹霞以突立劈苍穹而中开祝融兮峩冠朱鸟兮耸咮卓如砥石吃江河之中流又若铜标揭扶桑之远岫苍梧郁郁亘其阳巫峨岧岧经其右盖坤德之蕴积锺南极之英灵惟人亦然乘间气而挺生美太丘之华冑伟昭代之名卿苍颜颓然劲骨崒若抱冲襟之孤高出嚣尘而脱畧风云随其敛舒品汇归其橐钥分内台之重镇沛中州之甘霖疑蛟龙为之拥护下有幽涧之千寻矗巍巍奋翼翼高以平静而直信五岳之领袖眇众山之培塿其器度也岩洞■〈山含〉岈而宏达其节槩也泉石激洌而清修于是元化絪缊至和伊郁天宝迭献地灵层出娟娟三秀金辉玉质熏蒸烟霞摇荡风日貔凤麟之嘉祯隘八荒而超逸元方突兀而崛起群季翩迁以翱翔高韵恊汉廷之律灵根呈蓝田之祥荫王槐之清樾接窦桂之幽芳九曜宣其精五行荐其祉耀光华于两间播德馨于遐迩轮囷权奇薆对郁郁烨烨煌煌芬芬苾苾琼液润金英茁疗輖饥起痼疾或得仙于服饵或化善于入室盖惟有体而有用故足以济世而拯物呜呼惟物之生亭毒胚胎人亦物也道参三才故人有特达物有奇侅惟兹一峯隐然其可尊惟兹三芝蔼然其可悦衍姚妫之流泒高颖川之阀阅信惟岳之降神隆世济之宏烈事业当柱石之资文章补衮职之阙盖天将以充　圣明之瑞人望而知其为士林之杰者也云湖狂夫笔走万象胷蟠五湖一解衣而盘礴忽洒翰而成图爰托物以铸像惨意匠之萦纡有美有劝匪夸匪诬他日作之述之成鸿名于天壤而此狂者尚能含毫染素为公写凌□之范模 

　　半江赵先生文集卷之一 


　　●半江赵先生文集卷之二 

　　五言古诗 

　　◆五言古诗 

　　宜兴李太守过苏访李太仆应祯先生沈石田作图题诗送之余亦次韵 
　　送沈材美之晋州分韵得话字 
　　四月廿九日省中西轩对雨 
　　七月望夜省中对月分韵 
　　苦雨 
　　与陈一夔王存敬夜坐限韵 
　　秋日书怀 
　　次韵和姚景昭冬日苦雨 
　　春寒过淮作 
　　张秋观河决寄呈都宪刘公 
　　书怀 
　　五月十一日晚坐纳凉漫书 
　　登黄鹤楼呈藩臬诸君 
　　烹茶桐江舟中 
　　严瀬 
　　冯公岭 
　　送邵天衢之闽台 
　　送刘世熙四川提刑 
　　自青田至处州一百五十里溪行 
　　锦溪小瀑布 
　　访魏孔渊方伯留饮山亭赋赠 
　　书怀二首 
　　中秋夜用张天方韵 
　　送行分韵得左字 
　　送行分韵得辖字 
　　代内江萧云汉送行得位字 
　　代新安洪佥宪送行分得字 

　　○宜兴李太守过苏访李太仆应祯先生沈石田作图题诗送之余亦次韵 

　　涉江买春船挂席三百里当年剡溪上夜泛亦如此二人正同心相对鱼在水晤诛殊未央醉倦各披靡荣进业巳非归来计良是巾车御犊特野服裁苎枲以兹送衰疾取足唯一已古人称大隐故不离城市方酣白社欢肯为蒲轮起嗟哉绝俗姿海内今能几 

　　○送沈材美之晋州分韵得话字 

　　吾乡美人物君才复超迈壮年奋科甲清修有廉介兹行剖符竹早展大夫拜晋州虽畿内壤地僻且隘稌黍供饔飱茅茨覆官廨况闻今年夏雨潦颇澎湃之任先抚字民瘼待君瘥建事在忧患安乐多取败天将玉成汝此意君勿讶携手当路岐何由尽情话 

　　○四月廿九日省中西轩对雨 

　　一雨从晨来洒洒昼方永开轩独坐对尘气忽远屏属无簿书事称此雨中景筋骸既疏畅几簟亦凉冷自觉有佳味殊胜食五鼎得风势方振滴石声自警急疑阵马过缓爱天经整旋添盆池水新绿泛萍荇墙头槐叶深仰见双鸟并淋漓未渠央沾足思亩顷四郊极焦枯得此盖苏醒况当麦秋候一溉发秀颖我喜非吾私民望久延颈犹恐下不收积潦翻为梗窃怀蝼蚁诚建疏欲上请五风十一雨时至无疏等惠此下土人天意或监省穹苍邈难即此志长耿耿 

　　○七月望夜省中对月分韵 

　　团团月轮高浩浩天宇阔万里无片云碧色净如泼开梼临前除庭院颇轩豁况复得佳友发兴不可遏零露生微寒惨淡满衣葛留连肴核尽盘礴巾帽脱庾楼足谈赏谢赋深批抹清光世所共胜事吾人夺醉来吸沆瀣可沑唇吻渴夜久闻秋声长风起天末 

　　○苦雨 

　　霏微方舒晴霡霂俄复作高云殷其雷清吹满虚阁霪潦积日月羲御遂沦落盛夏暑不至重帛仍苦薄牟麦多荒芜南亩浩漠漠因思去年事感叹忽惊愕万家灶生蛙市上舟可泊于今吾乡民半?坟沟壑众口齐嗷嗷悬望在秋获天时乃复尔降沴一何虐西楼一凝睇转觉怀抱恶茅茨数家村生意渺萧索鸡犬声不闻烟火日夜寞平湖净如镜林木纷沃若游鱼亦有归飞鸟亦有托饥馑将安穷吁嗟民之瘼举头天蒙蒙四海共一幕安得千尺帚为我一扫却手持北斗柄重鼓元气龠时雨复时旸岁丰人皆乐彼苍夫何如长空自寥廓欲扣阊阖门玄关秘灵钥 

　　○与陈一夔王存敬夜坐限韵 

　　客来扫空堂阴阶尚残雪论文坐寒夜茗饮试一啜盘礴娱心神恢谑纵口舌须臾出杯酌颇复助谈说仆夫俨中庭行马龁当闑平生欢乐趣况值初春节古人秉烛游意与时辈别同曹得同心金石愿相结尘埃力祛除风月恣批切犹怜乘田吏役志牛羊茁 

　　○秋日书怀 

　　高斋秋风起炎暑忽巳凉几席安且便坐卧送年光顾惭樗散姿竟日空徜徉读书既慵惰况复多遗忘任事苦烦劳况复无机防进退两无益浮生竟何当再歌伐檀诗迟暮增忧伤 

　　○次韵和姚景昭冬日苦雨 

　　玄冥溺霖雨滕六卷时雪昨寒今复温阴阳气相迭湿蒸烟火微潦积行路绝多抽草木芽未蛰蛇虺薛?虫沉沉日轮藏黯黯云幕设天漏不自补却怪天工拙豕蹢跛莫前蜼鼻仰难阅淅沥连日夜顽阴何由辍方愁瘴沴生浪喜嚣尘灭檐溜滴欲穿铃语声正咽弓弛知胶柔巾垫讶角折无乃龙失御战野久不决得非银汉翻倾注苦无节鸟雀亦哀鸣鼋鼍暂忻悦颛帝今司令胡为少威烈我欲笺上苍民瘼细分别凶荒三年来东吴及西浙此灾岂宜再吾意良独切和君正月歌歌长击壶缺 

　　○春寒过淮作 

　　二月春巳分寒气一何酷北风连日夜震努力腾触残雪积又消离披徧厓谷曜灵避顽阴闪睍若偷瞩凌晨景暂凝入午霿巳歊红炉转觉亲敝裘美如玉行道苦咨嗟胼胝冻生瘃桃李杌枯撑有若经斫斸堤桠殭欲死何有黄与绿尸素惭羲仲专恣罪颛顼我观元化运四序各分局寒暑凉与温来往逓相续所以成岁功是曰调玉烛侵夺今乃尔吾将问亭毒谁哉秉钧枢谁哉职检督擅命必诛孥乱行宜戮仆不戢强者纵忍见弱者辱况当发生时品汇各有欲阳和德不布万象皆局促何当扫昏曀烜赫吐晴旭慰此下上心动植纷采缛蝼蚁抱区区天其听忠告 

　　○张秋观河决寄呈都宪刘公 

　　此地昔河决堤防赖前人长冈镇巨石旧绩俨犹新如何四十年浩刼复相循狂澜从西来万马悍不驯蛟龙失其驭横奔隤云津平陆莽成川庐舍纷漂沦居者恒侧足行旅皆含颦水势尽东骛北渠遂生尘??欺荡易颠垫干涸多邅迍况兹咽喉地帆樯剧鱼鳞宾幪入邦赋璆琳充国珍贸迁有贾客冠盖维王臣谁能不由此插翅登高旻汤汤日以炽其害难具陈明明中丞公衔　命出　紫宸祗事数月来亦既艰且辛我观肇功地叹息久逡廵忆昨在郎署获侍风范亲才名与德操籍甚播朝绅职方繁剧司将材资选抡贵近莫徼幸疏远无沈湮筹边不能寐往往夜达晨鲂鱼赪其尾黾勉宁为身素履固若此端能济今辰嗟我行畏途孤陋寡咨询所见止一隅未悉源悉真渴想一参谒庶闻清诲谆因之出揣摩万一神经纶惜哉人事违微愿无由伸大贤建事业固宜殊等伦疏令支流众障使故道遵创始良独难力惫手足皴暂劳可久佚功积効乃臻行见滔天波安流归海漘上以报　天子下以康斯民鸿勋谅不刋永永垂千春 

　　○书怀 

　　人皆病寂寞我独畏抢攘人皆乐荣进我独思退藏岂曰慕高洁自审亦已详才疏识不达气弱貌不扬十年白云司默默随班行逢迎既非性裁决又非长昨者遭大故一卧经四霜礼制安敢过揣分甘荒凉春阳动海岳万国朝明堂感激揽衣起翩然驾征航有怀呌阊阖无物充珪璋况当太平日岩廊会明良区区爝火微安禆白日光恒愿得散地高坐食太仓沈潜礼乐府搜弋文史场观今验臧否览古酌兴亡日力有余暇和声咏虞唐天地大如许岂不容吾狂但恐愿难遂徽缠仍相将平生尘外姿顾视眇八荒谁能坐束缚终日心遑遑五湖好烟景吾其返畊桑 

　　○五月十一日晚坐纳凉漫书 

　　小楼阛阓中炎日如火炽偶兹西窓雨开襟涤烦思晚色兼新凉随风一时至须臾雨脚收眼界益清媚九陌尘尽消城阙郁苍翠玉河蒲苇森琼岛烟霞邃坐久渐昏黑片月忽照地呼儿具杯酒涓滴辄巳醉幽景方自适外物皆可弃却笑南华仙犹为漆园吏 

　　○登黄鹤楼呈藩臬诸君 

　　冥冥积雨收脉脉斜日暮棱层攀井干窈窕入云雾江阔春水生天空归鸿度门泊巴西船窓横汉阳树武昌古雄都登览惬心素况值轮奂新冯虚免危惧明明藩臬英高会四美具既罄文字欢余论及民务畅情繁吹喧卜夜华灯炷玉白羞嘉鱼鸭绿泛清酤式歌谪仙诗载诵祢衡赋尘襟一以洗悠然起遐慕鹦鹉空能言黄鹤不可呼川原宛如昔兹楼几新故土风夫何如世事莽回互三户人烟稀百蛮溪山固凋敝仍旷远威德在兼布鄙人行役间岂意此良晤愧无璚瑶词投赠答深顾长揖谢诸公乘风即前路 

　　○烹茶桐江舟中 

　　寒碧净澈底洒然怡我心乘船临中流操瓢汲其深野火爇筠桂芳茗烹璚琳俄顷发蟹眼拍拍光耀金一酌洗烦虑再酌开灵襟但觉俛仰间罗列万象森舒啸排寒颷放歌激啇音四山正寂寂明月生东岑 

　　○严瀬 

　　迢迢富春水矫矫如游龙飞流三百里回转千山峯驶瀬激瀺灂澄渊酝醇醲层层碧玻瓈摇荡青芙蓉怀哉汉客星此地巢云松垂钓沧洲间一丝轻万钟清风洒寥廓千古仰遗踪但恐岁月久羊裘巳蒙茸公乎渺何许谁与纫针缝徙倚日向夕岭树烟重重 

　　○冯公岭 

　　超然凌虚空独立万物表千山皆下风拱揖百重遶残雪积未消天寒更清晓危峯苍颜颓列嶂璚素缭毛落鹤翻松玉碎风动筱晴晖荡烟霏明丽彻幽眇众妙俱在目一览未可了翠屏切云际蛾眉抹天杪跻攀势逾高惝恍魂独悄仰扪阊阖近俯挹寰宇小南越襟带间东溟仅如沼蓬莱何处在翘首孤飞鸟 

　　○送邵天衢之闽台 

　　宸居俨龙颜廷彦嶷燕颔贯索玄象稀金商白云淡讼甄泾渭严案积朱墨黮谁令山泽臞叨陪德辉览与君初莫逆慰我独澉斩?食行骑联鞿缰坐曹接茵毯气凌千仞■〈山差〉兴寄百壶醰清泠分月团馥郁杂菖歜春林鸣鸧鹒秋水出菡蓞驽辕赖驱策顽石费差??替??托交蓬倚?悟道离济坎笑言忽暌离岐路纷轁车?禀悠悠谢千欢促促集万感谁谓殊乾坤终然共肝胆才杰秉旌矛疏庸守铅椠相逢凛秋深话旧斜日晻东海生烟岚西湖熟葭菼停杯苦无悰抱袂还自??替瓯江碧油鲜闽岭青黛黤地偏气逾佳海晏波不撼重译通梯航三韩入延揽高旗飞玄熊大纛踞文去?虎仁风嘘疲癃威令偈勇敢成功早赐环回味快甞榄归骖如过吾野蔌羹玉糁 

　　○送刘世熙四川提刑 

　　同心既云尠同事良独难同事非同心对面隔峯峦况乎游宦途泛梗逐惊湍偶然相遭值谁能倾肺肝自吾入刑曹岁月燧屡钻僚友纷总总交际亦多端终然桃李花秾艳易凋残其间久要者阔若麟与鸾晚得刘氏子其言皋如兰同舍更投分日夕头团圞挥汗决吏事适兴开吟坛临危思共济处暇无独欢君怀如月皎君才若鹏搏方寸绝町畦坦然豁乎宽置我春风中百虑皆清安况复在乡曲谓当终岁寒何言胶漆意忽作参商看天子顾西蜀治水任能官属者仍大旱岷峨色枯干清浊深激扬风俗徧览观授君使者节加以獬豸冠受　诏即就道疾若秋风翰轺车戒前路分违在朝餐聚首曾几何竦息忧思攒远行合有赠愧乏青琅玕我闻秦李冰千载名不刋今君往继之浚流扬其澜功业幸相勉离别休重叹青云有后会迟子在金銮 

　　○自青田至处州一百五十里溪行 

　　万山积翠中一道开涟漪棱层削璚玉委曲蟠蛟螭山势折复旋水行亦随之青铜净无尘可以鉴须眉深处千百寻泓泓彻朝曦百恠悉在眼谁能遁毫厘然犀向牛渚都笑温郎痴时复乱石攒濆薄阵马驰崩雷殷坤轴斜汉翻天垂砉然石门开幽洞窅难窥仰视群峰头一峯更瑰奇孱颜立霄汉状若峩冠緌三峡西瞿塘九曲东武夷名胜人浪传畴能过于斯扁舟三日行应接浑忘疲平生丘壑馋取给良不赀真境未可谢尚有重来期 

　　○锦溪小瀑布 

　　未观大龙湫先试小瀑布飞注三四寻濆薄数百步声兼雷电驰势挟风涛怒寒潭下深黑蛟龙想蟠互石壁虚翠重烟篁映霜树急湍流其间杂彩萦练素悠哉方外游迥绝尘鞅路移床近雪淙坐玩至日暮 

　　○访魏孔渊方伯留饮山亭赋赠 

　　文墨厌羁缠寻幽出江郭春事夫何如新绿暗林薄野旷天四垂突起讶岝■〈山品亏，上中下〉团团结丹幢郁郁围翠幙满耳翻波涛松桧风万壑行行跻其巅睥睨但寥廓嵇山一拳多沧海仅盈勺飞鸟去不还寒潮生复落参差町疃分寂历闾阎托东越旧风烟于今颇萧索主人华阳巾为我开草阁长髯霜华繁方瞳电光烁远致遗形骸深情付杯酌忆公昔当路秋霄厉鵰鹗高才众所忌戢羽随燕雀蹉跎岁云晚勋业梦巳昨自从挂冠来园居有余乐藏书一万卷诸子得耕获虚凉听雨篷矍铄穿云屩真酬佚老计犹耿匡时略接谈无杂言国事及民瘼感慨气填膺烟颷共挥霍呜呼庙堂心江湖岂忘却乃知慷慨士举世堪一噱我怀亦肮脏尘鞅无处着得公霏屑余豁如启扃钥会心不能留正坐微名缚日脚隐平芜暝色带归鹊扰驱巾车低头愧猿鹤 

　　○书怀二首 

　　中堂有珍馔气味甘且清苍蝇与蚊蚋骈集成忿争秽状不忍见避之去南荣解衣坐盘礴稍觉心和平烦炎何由洗会待秋风生 
　　廿年京华尘奔走何草草讼庭厌敲朴官署严西卯幽怀何由宣素节聊自保谁能问迁次渐觉成潦倒好文异颜驷祀灶同孙宝老看世态熟拙畏名途扰终然拂衣去高卧青霞岛 

　　○中秋夜用张天方韵 

　　小苑暗深绿芳塘浮浅红歌喉竹石外樽酒荷蕖中浮沉遂物性疏凿由天工洞庭远势合笠泽清流通高怀纵野逸嘉运逢亨丰乾坤自有始岁月成长终窈窕蘂珠殿崔嵬广寒宫飞蚉夏夜短过眼春花空吾生若梦寐大块真穹窿搜奇物有象妙晤天无功孚埃恣摆脱古道深磨砻潇洒考盘□淹留芳桂丛把酒对远岫弹铗看归鸿诗□□□□□曹怜老冯开径得求仲投辖非孟公微风拂细细疏雨飞蒙蒙寒露凋宿草凉颷起飘蓬尘间兴未巳未末青无穷歌呼激水月调笑喧儿童疏狂任起伏烂醉迷西东玄圃列海错扶桑挂天弓罘罳署眇眇醇酎春融融松篁素志洁葵藿丹心忠朝阳凤兮鳯表羽螽斯螽今宵兴何限长剑倚崆峒 

　　○送行分韵得左字 

　　三年栢台居清风满江左名高超迁速又鼓潇湘柁此去苏民忧谁哉□□□□风□湖波十里碧淡沱芳草复连□□□□□□□望祝融峯迢迢暮云锁 

　　○送行分韵得辖字 

　　纲纪陈宏规米盐畧小察莹然方寸间冰玉纷相戞舆论共推崇　斧扆亲简拔荆湖古雄藩烦公枉车辖即看公孤三远绍元凯八鸿鴈方高飞何由附书札 

　　○代内江萧云汉送行得位字 

　　千载一考亭世美未云坠先生泝其流直指渊源地经纶应时须涵养超物累平生事业远岂曰名与位　圣明重儒术　帝赉得国器调鼎方登庸咨岳聊小试盛名古难居遭逢岂云易愿保冰薜?木心永赞　唐虞治 

　　○代新安洪佥宪送行分得字 

　　霜台严寒中光风动春色自公退食时群僚行公侧高谈如悬河析理入圣域湛然玉壶清縆若朱弦直俄顷迁崇阶欲附无羽翼使我方寸间纵横长荆棘睽违心拳拳何以酬厚德临岐劝加餐愚者有一得 

　　半江赵先生文集卷之二 


　　●半江赵先生文集卷之三 

　　七言古诗 

　　◆七言古诗 

　　题芦沟晓月图 
　　赋得漠漠停云送王存敬勘事山东 
　　追和杨铁崖先生花游曲 
　　双松图为洪宣之郎中赋 
　　题画竹寄张廷端 
　　游阳羡善权山洞 
　　题洞庭兴福寺图 
　　李时显家藏墨竹 
　　送申明之 
　　吏然子赠盛用敬 
　　画松 
　　陆郎画梅歌 
　　沈石田杂花图为汝济商作 
　　王天佑家藏墨竹歌 
　　阑河行（鲁桥道中阻舟作） 
　　钱世恒佥宪将出廵有诗见寄次韵送之 
　　送顾自修归吴 
　　观萧凌汉所藏东坡题识文湖州墨竹 
　　画狮子二首 
　　海天秋月吟为林舜举作 
　　沈石田画古树为陆全卿题 
　　赠别周道立侍御 
　　蓝文绣侍御东厓书屋次韵 
　　括苍溪上 
　　沈石田百鸭图 
　　水底石 
　　题萧宪副公藏都宪史公墨竹 
　　题张宪副画 
　　凤鸣朝阳篇为刘希范赋 
　　赠李茂卿 
　　题墨竹赠洪克毅 
　　望西山霁雪次冯佩之韵 
　　余别杭之广林舜举持其乡人武昌陈守所赠楚江图为赋长句 
　　阊门叶氏来清楼 
　　赠殊胜庵问海上人 
　　梅花庄 
　　题林舜举群骏图 
　　题徐子仁花竹窠石图 
　　乌笺画泥金兰竹甚清丽走笔戏题一首 
　　葡萄图 
　　画牡丹 
　　僧房丛竹次韵 
　　题禾黍■〈酓鸟〉鹑图 
　　新韭和吴汝砺韵 
　　和幼真少参春日书怀 
　　代义阳胡瀛送行得旧字 
　　松阳道中（庚申十月十日） 

　　○题芦沟晓月图 

　　银河半落长庚明城南万户皆鸡声长桥卧波鳌背耸上有车马萧萧行苍烟淡接平芜迥沙际朦胧见人影举头一望天宇高残月苍苍在西岭 

　　○赋得漠漠停云送王存敬勘事山东 

　　重云遶城湿不行城头车马萧萧鸣谁知席上今晨事巳动天涯明日情明日之情定何似与君相望应千里路阻幽燕岑寂时山连齐鲁苍茫里我看云在君行边君亦看云在我前洗冤愿作随车雨掻首共歌怀友篇此情无端不可数人生岂异浮萍聚临分一斗强开颜犹胜春醪愁独抚 

　　○追和杨铁崖先生花游曲 

　　湖波漂渺湖烟蒙锦帆绣缆牵回风眼中天地玉壶里细雨遥添鸭头水石壁晴开小洞门草露欲湿潇泪裙故宫屧廊响微步举酒试酹青苔墓行行采香何处来碧桃花荐红霞杯渴思灌顶团龙碗更向禅林参玉板高歌缓舞湖东西意兴所至皆新题铁笛道人花鸟使群仙坐遶华筵肆云山泼墨江染笺道人赋就阳春篇 

　　○双松图为洪宣之郎中赋 

　　高堂素壁开秋风四坐凉冷天蒙蒙嗒然隐几忽惊觉明月夜挂徂徕东徂徕石上双髯龙对立天矫争长雄尾撩河汉接寥廓首触岩岫摧崆■〈山凶〉厓间隙地不可测定有灵湫藏贝宫波涛未起雨未作浩浩云气横胷中只疑腾跃破梁柱云电冥晦愁叶公 

　　○题画竹寄张廷端 

　　当时秣陵山水秋此君与我同遨游奇芬逸韵发潇洒涤我尘滓袪烦忧一别天涯日月永十载梦魂劳耿耿清风忽若来故人夜月犹疑照疏影君家旧住苕之川我从蓟阙归吴田其间相去亦几许乃复不得相周旋今晨对此心悠然便拟命棹山阴船闲呼箨龙参玉板扫雪煮茗终残年 

　　○游阳羡善权山洞 

　　羊肠十里行崔嵬云梯插天飞鸟回棱层历尽得倾洞渠渠厦屋山之隈坤维地轴献形胜此境岂由人力开穹门千寻足烟雾绣壁万古留莓苔粟生毛孔峭寒袭膏润衣裳空翠来其中深远不可极人云有路通蓬莱一柱高擎直如砥??国不复忧天摧神扄鬼钥幽且暗欲入不得心徘徊翻身下瞰转佳绝变态异状纷难裁何年公输操斧凿凿出岩穴成楼台攀枯拄滑仄双足力倦未觉心神灰屋漏如珠四时滴涧泉界道流萦回堂坳琮琤响浮磬石罅濆激轰晴雷仙人古榻可盘礴解襟顾景倾余杯平生爱山真骨髓频年世路婴尘埃兹游信矣惬所愿况复良友相追陪登临未已日云暮百鸟归树玄猿哀青鞋布袜难再得物役扰扰何为哉 

　　○题洞庭兴福寺图 

　　太湖波涛深浩浩映空但见娥眉扫不有玉堂诗画传争识洞庭泉石好老禅兰若山之中面势直与湖争雄秋高月浸广寒殿海曙日出蓬莱宫千林橘柚包篚入百落鸡犬闾阎通若耶云门不足数鹫峯鹿菀将无同愧我平生寡游瞩此境不到宁非俗会当破浪乘长风一上层巅快双目 

　　○李时显家藏墨竹 

　　雪滩先生食无肉如何更可居无竹隙地堂前半亩余白石青松结林屋胡床坐我何洒然只欠潇潇两竿绿回头举目一抚掌此君乃在高堂上檀栾节操冰玉姿固是君家丈人行置之中坐无不宜相看如友复如师知君进德殊未巳他日凤凰呈羽仪 

　　○送申明之 

　　雪滩芹藻虹桥桠髫年旧游君记否族党相亲亦有自我曾老姑君祖母京华尘土多流年故国云山谩回首何言此日见颜色惊定欢生欲狂走寒暄首访尊翁妪起居徧及余姻友侧闻吾祖逾徤强不觉喜掩额在手长安日晚炎埃消洒扫茅堂进杯酒夜宿不辞萧苇敝早食转觉?菜厚嗟哉此欢不可恃忽复征车鸣四牡白云浩浩雨浪浪掩涕城郛立良久南雍清秋鸣鴈前东湖残暑芰荷后高堂语次如道及薄宦仅免官司咎 

　　○吏然子赠盛用敬 

　　夷然子心地平如五湖水波澜不作风不生一望弥弥几千里又如九达康庄衢如砥如矢无崎岖轻尘香逼软红土车骑交流闲且都岂若瞿唐峡乱石激流刀剑插又岂若羊肠山硗确车轮日倾压险于山川者人心此道在古犹在今先生方寸乃如此超出寻常吁可钦鄙我与君殊莫逆每一见君三叹息胸中澒洞有含弘服底均平无拣择何曾月旦评臧否岂用藩篱限疆域门开小市倚吴淞参苓芝?生香风活人一念不图报苏井董林吾道同闲时闭肆读孔老从之游者多豪雄图书在右琴在左花枝满庭宾满坐是非荣辱两相忘谑浪诙谐无不可安能失脚落名场安能与物争毫芒五欲销镕百骸顺此身巳入无何乡先生此乐真谁匹我欲从君传要术先生大笑了不闻云影天光遶兰室 

　　○画松 

　　徂徕之阳有高树鳞甲直上苍龙怒排空撼日四望俱青盖重重不佑数当时寻丈起枝叶坐见江山满烟雾桃李朱颜几变更而此风神宛如故蟠根不动栖禽安洪涛腾声樵子惧斡旋造化通神灵饱历冰霜见贞固天生大材非偶然蹇蹇迟留岂云暮我欲从之成远游日短山深几迷路如今恍惚君高堂???敛天涯在跬步四窓洞启秋夜凉万壑千岩远相赴侧身睇睨不可极毛骨凄凉眼生怖徂徕旧迹杳难攀见此犹能惬情素他年雷电应取将天上君看五云聚 

　　○陆郎画梅歌 

　　陆郎标格何洒然独立冰雪之寒天前身恐是罗浮仙抽毫卷墨驱风烟倏忽玉树生银笺千花万花簇如织十枝五枝斜复五绝俗高人铁石肠倾城艳女琼瑶色有时痛饮金屈巵林壑尽作红霞姿嗟哉陆郎真恠奇游戏丹青能尔为日日临池不暇懒家家屏障挥应满我今欲赠陇头人烦君为折江南春鹅溪百幅光且新小窓閴寂无纤尘元章逝矣德元老非君谁与梅传神 

　　○沈石田杂花图为汝济商作 

　　回栏窈窕风光暖深院逶迤贮春满红红白白紫复黄四时奇花开不断初见朱樱绮绣团忽看芍药臙脂涴石菊英输屈子餐山茶味赛卢仝盌雨细丁香百结繁日迟杨桠三眠懒玲珑翠钿横玉簪错落银台对金琖醉后杨妃汗脸流舞回蕚绿酥胸袒凌霄寄生芳意崇宜男含笑忧心缓荼■〈艹縻〉织成宫锦裙葡萄擎出珍珠伞棘丛木槿作藩篱燕麦兔葵分町疃太湖之石高若何露出梧梢三尺短最爱天桃倚修竹姜女觅得幽人伴可无响屧步迟迟定有蜻蜓飞欵欵娇姿绝艳一万重摇荡琐窓醒睡眼嗟哉丹青真有神直与化工同运干近来此道能者谁石田老翁挥兔管此翁风韵倾吴门不独豪华亦萧散作此持赠南安君重比隋侯兼屈产南安昨夜骨巳仙此物人间谁主管郎君好事逾爱惜什袭宝藏加组纂知我寂寥相示观欲便夺之颜更赧乘闲转玩聊戏书莫恠语言多谩谰 

　　○王天佑家藏墨竹歌 

　　书林郁郁清江濆坐收千亩真封君一从稚齿有成立头角斩斩看超群滋培息养日既久但觉满地皆芳芬冰霜寒挺檀栾质烟雾晴披紫翠文膝前有此箨龙子宜春锦??朋裁五纹祥风甘露孕佳气日日三沐兼三熏中间一枝最奇绝阊阖琅玕新策勋其余数竿并潇洒斑衣舞彩开氤氲俯视诸孙复如玊淇澳道学深鉏耘翔鸾翥凤众目覩铿金戞石千人闻此君巍然独中处笑待奎璧颁皇填灵根仙笴老益壮百卉荣悴何纷纷平生操履高且洁晴天傲睨穷朝曛延光垂荫总贤胤曾玄下逮昆仍云祖孙一节世相保不以繁衍生离分庭连三槐有夙契座覆青毡无俗氛此君阀阅高如许窦桂田荆何足云 

　　○阑河行 【 鲁桥道中阻舟作】 

　　河济交流徐兖间漕渠千里开潺湲地高湍急易枯涸所赖人力能防闲崔嵬石闸四十八分据要害何斑斑怳如龙宫出高阙键钥幽秘门重□又如罗带拖远碧镇以玉玦兼连环想当疏凿僝工日骏奔六甲驱倕般春撞澎湃剧巫峡层迭险阨逾秦关蓄而不泄遂弥满一决剨然雷劈山晴空喷雾鬬虬怒峻坂脱衔惊马顽万方臣庶朝宗地樯乌舫鹢争飞睘?飞　国家经畧固若此宏规远势维人寰岂独中华获康济道通九夷并八蛮却忆前朝事海运生灵鱼鳖堪恫瘝乃知神功美且大垂范百代谁能删我昔经行凡几度目击形胜欢心颜今来适值春三月雨泽未霈源泉悭舟胶沮洳不可进平地有若升天艰篙师水工奋死力力竭分寸难跻攀后前启闭得要领始克沿泝凌奫潫明朝越此风水顺天路直指城南湾 

　　○钱世恒佥宪将出廵有诗见寄次韵送之 

　　少阳投我珠玉篇烨如云锦张高筵午窓幽梦遶江烟惊回蝴蝶心蘧然眵眼拂拭花娟娟少阳才名汉鲍宣行将促驾廵三边平生不作榱与椽直立梁栋明堂前樊笼桎梏非高贤君戴法冠仍散仙与我莫逆浑忘年逸兴磅礴霜台颠朱幡绣毂锦连干旌节纷纷相后先触邪神豸正当权扶植惸独芟刀諓廵行到处民安便早勒马首归朝天 

　　○送顾自修归吴 

　　飞霜夜满长安陌家在江南身蓟北青灯读罢寒未眠坐感流光三叹息千林木落正萧森四壁虫声转凄恻少年立志轻远游几岁京华从旅食檏斵初成架壑材扶摇会展图南翼文史熏陶心骨醉才名卓荦公卿识晨兴束装辞我行言逐征鸿下乡国从师学道真吾事奈此斑衣纷五色西台有客苦思归羡君欲归归便得乃知萧散即神仙翻笑樊笼是官职瑟瑟兼葭苙泽滨累累橘柚包山侧邻里过从意有余晨昏甘旨情何极会合悬知瘦骨肥暌离未敝貂裘黑为报中闺莫断机天上风云巳相逼 

　　○观萧凌汉所藏东坡题识文湖州墨竹 

　　霜缣阅世五百年鹅黄半落浮残烟光摇翡翠秋娟娟怒蛟蹶张虬盘旋漠漠远水连长天错刀剪玊声戞然谁哉置我冰崖巅纤肌发粟思重绵又如犀烛下深渊百恠魍魉纷媸妍唇舌舕舔流黄涎谛观墨妙玄之玄坡翁老耳骨巳仙何事突兀参吾前高风逸韵横八埏欲攀其髯手姅拳昨梦明月生西川 

　　○画狮子二首 

　　天郊细草平如剪十二瑶阶春色浅棱层毛骨何壮哉来自康居西极远此物超然百兽雄肉视犀象孩罴熊流睛星辉激白日噫气雷吼生长风圉人羁绁萦云锦缓视安眠食还饮虽然游息霁威严万壑千林皆凛凛圣明当御玊烛新殊方异类归陶钧披图再拜仰清化愿同麟趾歌　皇仁 
　　春风袅袅吹花桠西海番奴帛缠首手引狻猊过上杨两耳鬅鬙尾如帚谽谺巨口石岩开蹴踏飞球玊珠走忆昔早朝　紫宸殿百蛮重译争来献彩丝缨络玊丁东牵过赤墀云日绚侍臣晓辞　香案前海邦惊见新图悬山精胆落魍魉泣秋霜飒飒飞青天我看人杰亦如此凤由来比君子 

　　○海天秋月吟为林舜举作 

　　夜骑黄鹤三山上邂逅仙君共幽赏何处飞来大圆镜照耀十洲皆晃朗贝宫蛟室沈杳茫玊殿璚楼崒森爽金波眩眼摇空明霓裳度曲萦清响烟霏消尽天宇高一碧了不藏纤毫恍如然犀穷百恠便拟垂纶起六鳌光凝顾兔玄霜曰冷沁冯夷白锦袍凛然肌骨不可奈袭人风露铦如刀觉来身在霜台顶坐中惟有林和靖相看一笑据胡床南北两峯秋万顷 

　　○沈石田画古树为陆全卿题 

　　煮石诗翁极潇洒瘦骨都来无一把岂如噉肉富家儿腰大十围腹垂骻如何感兴托老树蠢尔麤顽自模写得非与物为玩戏似欲令人眩真假此树阅世三千年元化炉中久陶冶昌黎石鼎胀膨脝弥勒布袋纳土苴一股槎牙忽旁出怒虬横撑折其踝虽然恠状不可名别有风神秀而野扶疏万叶竞华腴露浣云蒸如渥赭亭亭物外立孤高世上红尘那得惹嗟翁自况或如此意略近之犹未也荒樗拥肿天所全系匏瓠落人应舍不死不用长在世翁语岂是悠悠者甫里客有天随风家藏毫素多古雅对此更觉心神融直欲乘凉坐其下达人观物不以形毛牡骊黄非相马南柯一梦古今迷此树此翁知者寡 

　　○赠别周道立侍御 

　　青騘玊廌朝建章道经东剡如桐乡乡人惊闻达官至群吏走迓儿童藏火轮三伏正烦暑恠底满地飞秋霜林间垂白二三老弛担屏息官道旁仰见须眉哑然笑乃我父母何抢攘传报欢呼竞趋拜但见冠佩殊寻常当年三□□钦恤此日九天司激扬郊原鱼鸟亦喜跃郡治草本皆辉煌纷纷拥马入城郭蓬莱新馆熏风凉自公之去几寒暑民怀惠爱江流长不图复得望旌节愿公少住无匆忙崇山峻岭旧游处茂林修竹延清光燕寝犹怀陪画戟讼庭更觉多甘棠未了兰亭文字饮骊驹前引何踉蹡明堂柱石须公往留公无计空彷徨 

　　○蓝文绣侍御东厓书屋次韵 

　　胶东风土雄且清俯瞰沧海涵空明寗戚田单有遗迹壮哉千古思豪英城东之厓最奇秀冈峦岛屿纷前后城隅萧萧数椽屋中有牙签三万轴倚厓面山观大洋匝圃连林种群玉问渠潇洒是谁家奕世相传一耕读阶除日暖科斗蟠梧竹枝高凤凰宿自拟璠玙蕴椟藏不取稊稗先秋熟青春学力在专工子夜书声时断续果然独步天衢云三策临轩清问勤榜中淡墨洒　宸翰柱后高冠簮惠文趋朝剑佩承炉芬弹压百司泾渭分黄钟大镛万钧重楩柟自致明堂用更有新雏览德辉驰骤騄駬驱纤离烟楼一跃不可制崭然头角看权奇可是箕裘君独异育俊储贤须胜地大劳小劳高插天崒嵂真为岱宗贰回视诸山等丘垤俛首争趋下风避虚危分野近中台浩浩鲸波天际来晓望扶桑羲驭紫云深处是蓬莱 

　　○括苍溪上 

　　碧山故遶清溪斜数峯拔起何槎牙千寻敻出霄汉上林峦烟雾相交加矫如峩冠立魏阙媚若高髻簪春花照影青天开宝镜挥戈落日停云车乘风我欲抚其顶一笑翩然凌紫霞 

　　○沈石田百鸭图 

　　桠塘流水春沄沄谁放百头花鸭群石田老翁真好戏点染霜毫成锦云锦云历乱不可数饮啄浮沈散还聚白莹翻令鸥鹭猜彩鲜更被鸳鸯妬菰蒲剑芽一尺强水香烟暖任回翔正怜身上无泥滓安用人间觅稻梁洞庭之波连笠泽深渌晴摇汉江色甫里先生得意时自挈雕阑引文翼我家恰与天随邻惯见毰毸弄碧粼就中亦有能言者不取橐金惊使人 

　　○水底石 

　　水底石如蟠龙晴光下烛鬐鬣红三十六鳞玊玲珑头角露矫以雄鱼鱼??远迹蛟鳄从坐疑玻璃万顷碧下有冯夷窈窕之幽宫胡不乘云奋苍穹散作霖雨苏疲癃胡为蠖屈污泥中谛观良久乃非是回桡鼓枻层澜起尚觉蜿蜒掉双尾呜呼世间形似多类此万物变幻那可纪一笑回头暮山紫 

　　○题萧宪副公藏都宪史公墨竹 

　　中台大夫冰霜操坐拥高牙擎大纛外台使君铁石肠直指凭陵胜之□□□□内□同心倾盖握手千黄金忘年忘形更□世荡胸万顷秋森森大夫平生直如矢曾伏青蒲谏天子长鎗大剑驱胡尘兼用毛锥扫云水乘闲翘首立三台却忆望之怀抱开临池挥翰昼黯惨飒飒上林春雨来耳边静听声翩翩一幅湘缣数竿玊须臾化作九苞凤飞下西湖栢台曲使君得此心神融空堂素壁生长风恍如嶰谷伶伦管吹傍秦楼明月中使君使君美无匹不独檀栾亦清逸严凝寒气挟晨霜潇洒绿阴笼旭日阊阖荡荡天宇澄九奏万舞箫韶鸣忽惊雷电破山起地下箨龙新脱嫦君家画竹称绝妙君虽不画情所好虚心劲节岁寒姿君耶竹耶本同调我为君歌修竹篇瓦缶击碎琅玕前起来一笑出门去但见满地横湘烟 

　　○题张宪副画 

　　留侯结庐在清溪山峦回复林麓迷岱宗梁父蓬莱西下瞰碧海桑田低石磴窈窕云为梯洞门晓日鸣天鸡参同遗经手自批八卦彖象穷端倪杖头荧荧照青藜铅丹滴露研刀圭碧窓兀兀岁屡赍一朝乘云登金闺风烟超忽腾霜蹄星槎渡汉贯宸奎回望旧宫隔青齐秋鸐夜唳春猿啼昔也蹑屩今执圭赤松仙人相招携公胡不归草萋萋公方济时作云霓头颅未白面未黎苍生未许公幽栖 

　　○凤鸣朝阳篇为刘希范赋 

　　昆仑昔从女娲炼赫赫炎飊掣飞电砂兼火齐筑霞城瀑作天绅垂绛练其间一窍似仇池万里空同连楚甸南通衡岳上祝融北引崧高分汉汴储精蕴秀何轮菌干钥坤扄人罕见一朝孕出神物来皎若飞仙九苞绚虞陛曾因韶舞仪岐山端为文明现河东题品浪得名??页川治効徒虚衒善感葳蕤直孔翠超宗琐尾犹莺燕方今玊烛调时雍瑞应祯符满畿县就中此物超四灵百鸟喧啾谁敢先问君何处托巢居高冈嵯峨碧梧蒨七襄云锦裁裳衣五色璚瑛制冠弁竹实芬芳闲不喙甘露冲融纔小咽大块澄明渤澥平曙拂搏桑赤乌升晃朗八极穷崖垠骧腾六龙齐靷革?显此鸟为之心跃然直上穹窿立东面引吭矫首试一鸣似与羲和有深眷鹓雏三四膝下生羽褓霓绷映丹茜含宫嚼征名郢中邃古云门宁独擅清都广乐世不闻瓦缶黄钟久迷眩吾侪何幸听希声白头稚齿皆忻忭顿令寒谷和仔蒸顿觉枯荄生意转斡旋元化在须臾始信天衢有邮传惠风鼓舞时雨零卿云昭回景星炫眶灵当驭倍光华荡荡春台寰宇徧神物由来不易逢我欲絷维聊绻缱飘然振翮凌青冥潇爽谁能受羁罥行骖暂驻罗浮墟弭节还陪瑶水宴德辉千仞如可攀去去同翔　紫宸殿 

　　○赠李茂卿 

　　君昔辞官返南国我有商歌助行色劝君永绝尘世缘欲君遂老烟霞域今朝楚水又逢君爱君潇爽超人群书屋遥临洞庭野钓竿欲拂湘山云试将寸莛扣孤响经纶万化如指掌幽恠犀然牛渚中高明月照琼台上乃知静养非徒然所到殆欲无前贤方今　圣明急良弼先生岂得长高眠君不见汉武侯南阳龙卧日悠悠一朝倔起答三顾功名万古岷江流又不见傅岩翁白头版筑思长终形容夜入谅闇梦盐梅舟楫熙王风古来豪杰皆如此索居寂寞非高士我本疏狂厌事人当时赠言嗟过矣请君乘云羾天门早出所有酬　皇恩君民尧舜真事业北山移文何足论 

　　○题墨竹赠洪克毅 

　　西湖水碧无纤埃上有千仞凌云台潇然独立者谁子但觉满地清风来此子平生抱贞干与世籧篨若冰炭揽结烟霞气郁森动摇星斗光零乱我从之游如倚?胸中空洞春无涯淇澳切磋出道义伶伦律吕消滛哇我欲贡之玉堂署直节虚心奉　明主爕理功成士政齐万岁钧天乐韶舞 

　　○望西山霁雪次冯佩之韵 

　　晴天积雪横西山远疑白发生苍颜峯峦引兴若嗜酒官府限人如闭关便欲乘风掉头去又作访戴中途还良时易失不易得胜境可望不可攀胡为辰入复酉出政坐雨啬兼风悭人生自古行乐耳尘事扰扰何时闲 

　　○余别杭之广林舜举持其乡人武昌陈守所赠楚江图为赋长句 

　　秋江弥弥秋山晚林麓清虚水平远林端孤鹜下寒汀树杪残阳留迭巘扑地闾阎十万家家家篱落生烟花门泊商船不知数历乱危樯栖暮鸦初疑新林浦乃是潇湘渚黄鹤楼中铁笛风瓦棺阁上疏钟雨人烟尽处天宇开登高极目令心哀悠悠远海征帆去漠漠长空飞鸟回五湖波浪渺三楚星辰杳子规夜啼斑竹林巴陵古道行人少希夷仙人客武昌三年苦忆同袍郎挥觚乘兴扫烟景洞庭万顷归毫芒披图凄然动离绪良工苦心非浪许天涯聚散古今同停云缥缈重延伫 

　　○阊门叶氏来清楼 

　　灵岩狮子云屏崒天平远卓丹青笔下瞰太湖如玉盘倒景晴涵半楼日十里阊门锦绣开虽然佳丽多尘埃谁知自有高闲处朝暮八窓空翠来 

　　○赠殊胜庵问海上人 

　　十里石湖披画图中有兰若林峦殊上人奈寒斵冰雪手种梅花千万株开时春风满山阁老僧与花双寂寞闲将禅意问花神何事年年开复落 

　　○梅花庄 

　　吴淞西郭幽深处中有梅花三万树放翁孙子怀橘郎自结茅庵对花住餐霞啮雪肌骨清含香弄影殊风情忽然花神入肺腑挥霍欬唾皆琼英有时臙脂点宫额有时水墨和云黑罗浮美人空怅然姑射仙姿夺颜色从今不作东阁吟亦不愿看西湖林纵横四壁堆冰玉开轩一赏清烦襟 

　　○题林舜举群骏图 

　　真龙岂是人间物邃古奇踪久衰歇八骏难追瑶水驾千金空市燕台骨林侯本是逋仙伦嗜好偶同支上人每恨飞黄未可得故向绢素求其真家藏大宛十二匹生意居然欲奔逸开图初见松雪翁骥子继之襟韵同月山道人复潇洒骊黄十疋垧之野精神风生蹄踣铁駃騠超母驹汗血曹霸韩干皆妙绝何用毫端较优劣林侯爱此非偶然马中之骏人之贤日行千里今傥有要试王良伯乐前 

　　○题徐子仁花竹窠石图 

　　萧斋五夏烦暑清有客盘礴临南荣熏风吹面醒宿醒丹青落手云烟生倏然冰雪四坐横翛翛静听疑有声错刀剪水摇空明仙子罗韈凌波轻玉颜一笑倾人城此君对之如有情疏影零乱寒香萦湖石千仞开云屏别有碧叶披红英晓来铅粉初妆成含云浣露何盈盈恍如西子醉舞觥瑶台十二倚娉婷笔精墨妙吁可惊问渠为谁吴徐卿 

　　○乌笺画泥金兰竹甚清丽走笔戏题一首 

　　春光冥冥何处所不是青田是玄圃又疑西洛石家园异草名花纷可数就中芳友兼此君二妙并秀超凡群云濡露浣风日曝有似三沐并三熏肌骨清冷色相改满地黄金耀朝彩幻身恐从禅悟来灵丹更有仙风在忆昨梦遶衡皋烟湘妃楚客行翩翩恍然一笑失形影但见片月流长川 

　　○葡萄图 

　　松滋融液流素缣兔颖着露寒芒铦道人盘礴倚虚幌四坐凉气森秋严玻瓈层层云万孕马乳的皪珠千颗午阴漏日纷陆离玊干盘空何磥砢黑甜醒来余宿酲夏簟如火临南荣径思袒跣卧其下一嚼冰雪烦炎清奇芬秀色看不足更爱灵浆映杯绿移植曾随大宛使酿成不博凉州牧对此饮人忆故林高架侧倒松筠深闭门避暑无尘事风月萧萧供醉吟 

　　○画牡丹 

　　阆风玄圃烟霞域十二阑干贮春色中有佳人绝代姿不独倾城亦倾国淡白深黄间浅红仙方顷刻天无工葡萄醉时吸甘露翠幕深处生香风晓来睡起娇犹嫰玊肌凝脂云不绾海棠已过红药迟欲鬬年华谁作伴我闻上界异人寰四时芳意无凋残悬知不入牛酥炙长得高堂把酒看 

　　○僧房丛竹次韵 

　　未识本来真面目满前空色纷相逐闲花浪蕋皆幻相腻绿殷红緫麤俗修然此君何自来正与幽人共心曲凉荫聊凭夜月传碧滋为借轻烟沐趋陪禅座衲为衣汛扫衡门尘满挶声戞璆琳宝殿隈翎分翡翠清江澳初闻飞锡过云门忽讶腾蛟破茅屋丹穴深藏小凤巢雕阑暖护童牛牿盈盈秋水浸长天嶪嶪高牙横大纛轩墀浮动目离离金铁锵鸣风搣搣一寸灵襟直更虚三冬劲节寒仍绿方丈高闲阅世长人间名利熏人燠经翻宝藏正开坛法演真乘初置局定慧悬知万窍通操持不受群魔触泉石山中心事幽松梅雪后交期笃对此何须食肉眼饮水飡霞吾亦足主人自是支遁流拟脱升沉与荣辱从今休暇日相过趺坐蒲团看庭玉 

　　○题禾黍■〈酓鸟〉鹑图 

　　江乡九月秋始成西畴南亩黄云横畦间小鸟何为者羽毛黧黑噣爪頳奔奔己入诗人咏巧鬬还谐乐府声此时栖息何得所俯啄仰视无忧惊鹰隼不来罗网远金风未寒天宇清翼下双雏日以长时复雄牝相和鸣呜呼微物有天性物各遂性吾心平披图不语三叹息始悟山梁关圣情 

　　○新韭和吴汝砺韵 

　　水曹散吏饶风神闭户饱识京华春五陵年少安足数姑射仙人差可伦未上琼山拾瑶草膻腥苦厌高筵陈食前无处下双筯谁哉枉掷金千斤长安老圃类天宅内园汤水先分得十月冰霜铁为土辛芽巳长琅玕色长镵斸玉谢园丁小鼎烹鲜慰仙客犹胜先生苜蓿盘不上腐儒三九席承筐晓扣重门来草堂雪后松风哀水曹一嚼毛骨爽忽若跨鹤登蓬莱凡蔬野蔌緫却去葱郁翠茎当坐开俗尘浣尽动高兴不觉举白如淋灰酒酣百感尊前发寸草虽微君不忽长歌逸唱声入云流云宛转空中歇君不见郢中白雪昔寡二为君三叹挥清泪 

　　○和幼真少参春日书怀 

　　西江父老歌且欢每见使君陈治安骨鲠曾批逆鳞怒阳春会扫阴厓寒殿屎只今待哺急卓荦自古逢时难调元赞化鼎鼐手名藩少住愿心宽 

　　○代义阳胡瀛送行得旧字 

　　烟花满地香风透西湖堤上春如绣旌旗拂树倚高峯箫皷遏云喧白昼衡湘士庶方仰韩吴越闾阎思借冦往时三户近何如试向襄阳问耆旧 

　　○松阳道中 【 庚申十月十日】 

　　翠微渐稀红叶浓虬蟠磴道山重重■〈禾巴〉稏缠株列露积辘轳激水轰机春日斜初下陇头牧路转忽闻林外钟前驱逢人不须喝上有野鹤巢云松 

　　半江赵先生文集卷之三 


　　●半江赵先生文集卷之四 

　　五言律诗 
　　排律 

　　◆五言律诗 

　　乐山亭二首 
　　送周原巳之南京太医院判二首 
　　与王存敬省中晏坐次唐人韵 
　　过君谦夜坐分韵 
　　题省中新轩次张司业过贾岛幽居韵 
　　送仰晋卿佥事 
　　散衙 
　　□□□饮杨质夫席上分韵得春字 
　　□□新鴈 
　　冬日对雨 
　　东昌道中阻水寄张时措 
　　王允达中书挽词二首（王忠文子充曾孙） 
　　南昌城下夜泊 
　　春雪大冶道中二首 
　　宿高良寺次壁间旧韵 
　　剡溪 
　　海宁道中 
　　自奉化至西店春意满目驿亭桃李盛开独坐成咏 
　　癸亥十月三日重过西店次旧韵 
　　杭台四别 
　　和匏庵先生园成 
　　挽陆君 

　　○乐山亭二首 

　　默林霁雪 
　　茗畹先春 

　　·默林霁雪 

　　雪色璚瑶白梅花剪鸐翎由来同气味相袭倍芳馨月落林先曙天寒酒未醒谁家羌笛奏人在乐山亭 

　　·茗畹先春 

　　小畹含生意蒙茸茁细芽一年初破腊百草未开花旋采携筐笼先甞润齿牙龙团何足羡真味在山家 

　　○送周原巳之南京太医院判二首 

　　十载京华客天涯蹙额频狄云空伫望李表未重陈升斗嗟何物晨昏负此身喜闻南院命情事一朝伸 
　　疋马之官去江南正小春班生乘传日毛义捧书辰黄气眉间动青云足下新禁方能却老持献白头亲 

　　○与王存敬省中晏坐次唐人韵 

　　闲中日更永转觉散衙迟睡避鸟鸣处起逢茶熟时相从无主客欲去有籓篱因作论诗会出门翻过期 

　　○过君谦夜坐分韵 

　　避尘长独卧临夜一开窓城漏催鸣柝街灯聚吠厖僦居颓壁四供爨野奴双相过缘奇字仍劳洗玉缸 

　　○题省中新轩次张司业过贾岛幽居韵 

　　渠眼穿阶石墙头枕屋山方庭虽褊小寸地不荒闲日永垂帘里心清燕寝间坐看辞穴蚁得食竟忘还 

　　○送仰晋卿佥事 

　　山水三巴外烟云万里余先驱霜满路所至雨随车旌节存风纪班行撤禁庐因君问蜀道难易近何如 

　　○散衙 

　　黯然云作雨俄顷巳全收蚁阵当幽砌蛄声□□□暑嫌官省隘晚觉市人稠束带仍驱马□□汗不流 

　　○□□□饮杨质夫席上分韵得春字 

　　□□□庭晚凉颷雨后新露侵花肺腑林弄□精神久坐残官烛酣歌堕角巾瓮头家酿□犹是鉴湖春 

　　○□□新鴈 

　　嘹唳彻清夜羁栖应未安江南秋瑟瑟塞上月漫漫敢望稻粱足谁嗟云水寒人间罗网近更拟振修翰 

　　○冬日对雨 

　　北风送寒色潇瑟满衣裳云重窓先暝林深叶木黄城乌飞历乱湖雨下微茫此际那无酒□边菊正芳 

　　○东昌道中阻水寄张时措 

　　□侧行复止客程何阻修狂颷收急雨浅濑□□□孤坐易成梦放歌聊破愁望君君不至斜日暮悠悠 

　　○王允达中书挽词二首 【 王忠文子充曾孙】 

　　重揽旧朝衣春风出翠微野情方自得　君命故难违久伫廷绅望俄将旅榇归德人嗟有此吾道是耶非 
　　家学追关洛时名出庙堂食甘藜苋老衣制芰荷凉恬淡激贪鄙精修励怠荒忠文有遗庙端合配蒸甞 

　　○南昌城下夜泊 

　　片月流平濑孤烟没远汀鸟栖城□起人醉棹歌停山水滕王阁乾坤孺子亭登临阻日暮幽兴遶林垧 

　　○春雪大冶道中二首 

　　百花犹未发滕六占春工细剪云间雨轻随野外风穿林如点缀到地忽消融几度褰帷望茫茫万里同 
　　莫道肩舆稳幽怀正郁陶征途泥□漫飞雪昼萧骚祼跣寒仍湿坡土??下复高　王程吾敢懈念仧仆夫劳 

　　○宿高良寺次壁间旧韵 

　　偶觅山中宿因成方外游细泉鸣乱石清梵出层楼竹月千岩暝松涛万壑秋青鞋好乘兴　王事敢迟留 

　　○剡溪 

　　行役曾何补江山似有缘雨余老姥屐月下剡溪船游兴尘劳外归期日至前乘流更风便飞鸟欲争先 

　　○海宁道中 

　　井疆归浙壤风景入吴天树树烟藏桠村村水遶田五湖春正远百丈暮还牵好在凭熊地不离家舍边 

　　○自奉化至西店春意满目驿亭桃李盛开独坐成咏 

　　四山围野色百鸟弄春声绣幕连天阔红茵迭地平十分春巳半一雨晓初晴对此徘徊久东风恼客情 

　　○癸亥十月三日重过西店次旧韵 

　　西风正摇落处处蟪蛄声鸟逐岩花散云连海树平山程淹薄暮谯皷报新晴古壁留题在重来无限情 

　　○杭台四别 

　　别僚友 
　　别书院 
　　别寓舍小轩 
　　别西湖 

　　·别僚友 

　　晤语一堂上盍簪心不疑真成醇酹饮莫负岁寒期懒性劳驱策高怀惜别离飞蓬道路远邂逅更何时 

　　·别书院 

　　新营小书院轮奂朴无华巳茂松篁荫旋栽桃李花床堆千轴满门对两峯斜忽作天涯别迟回如恋家 

　　·别寓舍小轩 

　　斗大屋三间居诸多燕闲琴尊春拍拍竹石锦斑斑六载寄幽兴一朝凄别颜由来传舍尔吾意亦何悭 

　　·别西湖 

　　补外得佳丽西湖天下闻官衔兼吏隐烟景异朝曛行遶六桥水卧看三竺云素心方自得何事复离群 

　　○和匏庵先生园成 

　　拓地开茅塞备然五亩园旋栽新竹树还立小亭轩沃壤含生意危墙见补痕寻诗双屐徧斜日下柴门 

　　○挽陆君 

　　将仕更迟留端为菽水谋琴声清瘴海棠荫满蛮陬方展盘根刃难藏巨壑舟幽光凭太史千古照松楸 

　　◆排律 

　　次韵答杜子开进士 
　　送金明府 
　　上巳日即事书怀二十韵 
　　寿徐少傅三十二韵 
　　九峯寺 
　　月下读学谕刘敔所上排律率尔用韵 
　　咏莪 
　　送行 

　　○次韵答杜子开进士 

　　慕蔺平生久逢程词组深已成三献售还忆九渊沈价许连城壁声传掷地金云霄方独立尘土孰相侵寂寞文园意春容正始音诗肠搜武库病骨耸秋岑屡漫藏胸刺空余问字心政缘遭束缚曾是倦追寻吏牍纷填案官程不解襟樗材徒自苦微禄故难任鸷翰终非凤珉姿强厕琛遐情违吕驾薄识愧牙琴投讶珠乘暗鸣怜鹤在阴砭顽逢善药苏旱得甘霖未悟齐轮斵虚劳晋帖临徤来思逐电高处欲扪参尚忝同揄社犹容托邓林斯文希丽泽余事付清吟扣胫缘亲壤移书敢恨歆疏狂吾甚悔直谅子堪谌时序随流水羁怀集暮砧底须悲泛梗聊共盍华簪道合胶投漆神孚石受针烦言酬逸调可否幸相斟 

　　○送金明府 

　　东越山川秀英华萃在兹家声高阀阅国器伟丰仪桥梓真同秀箕裘信有师韦经传相业董策射　皇墀鴈塔春光好瀛洲化日迟长身松挺拔文采凤菧蕤抱负深经济风流迈等夷渥洼???騄駬清庙立璚琪合作盐梅用堪居耳目司　宸衷图化理天职广畴咨宰邑衔虽小亲民任不卑鸣琴清吏治应宿重官资暂撤金闺列遥持赤县龟济川凌浩皛入境问疮痍鸡枉牛刀割绳将骏足羁花栽春院雨甓运晓斋曦和气弥村巷欢声载路岐方闲昼日卧安事夜星披赫赫旬宣使堂堂柱石姿鹓鸾辞　上国节钺镇南陲衮职归区画奎章委便宜权衡定轻重水鉴别妍媸长吏频遭谴君侯独受知荐书朝进御荅诏夕颁词任合因能授才须得地施迁乔出莺谷受代及瓜期廉叔歌来暮何公系去思烹鲜存要道制锦用成规新土人何幸旧民家欲移福星临耿耿时雨降弥弥云水松陵道菰蒲笠泽湄乡都开万落顷亩列千陂虹影仙桥偃湖光晤落垂渔船陈箵笒农野播镃金?基地出诸州下城临九达逵涂泥多浞淖风俗寡浇漓国赋征输重丁夫力役疲民劳殊未巳吏弊岂无之正尔人多瘼何堪岁荐饥骄阳藏晃耀滛潦积涔澬巨浸吞平陆狂颷决大堤灶沈虚蚁垤垣毁失鸡埘到处薪如桂谁家肉作糜无因救沟壑岂复惮胼胝畚掬侵晨把桔槔终夜悲庶几秋可望竟致陆成泜饿莩纷狼籍生灵剧殿屎乾坤同惨若闻见各凄其不有循良吏孰安颠沛时省灾深跋涉访俗罄猷为阡陌驱车仄溪渠拨棹欹丁宁询父老简便撤旃帷不受壶浆献奚烦仆马随问生心憯戚吊死涕涟洏纲纪严三尺经营展四肢缓刑蠲力役眚礼索神祇勤恤曾无倦精明莫敢欺井泉惟守俸毫发不容私莹洁冰霜胆棱层铁石脾坚乎磨不磷白也湼难缁徤令名何忝神君众所推发硎操匣剑脱颖试囊锥毛遂才无敌庖丁艺绝奇刚肠羞骩骳直道厌嚅唲搏击鹰鹯迅怀柔雨露滋崇儒新学舍正俗毁滛祠奸黠潜踪去权豪侧目窥仓储消鼠盗城社静狐狸底用行钩距那能治茧丝身膺百里命手援万人危圉圉鱼归水依依母哺儿似寒承厚纩如病得良医渴吻逢甘液枯荄受暖吹闾阎恩入骨道路口成碑唐邑锺离意鲁山元紫芝中牟宁擅美单父正如斯既似西门猛还同子产慈承流宣　帝德保障固邦基今岁阴阳顺东大民物孳方欣麦蔼蔼再卜黍穲穲巳拔涂泥出仍将袵席贻黎元真有赖侯惠正无涯秩满三年考囊无一砚持云端飞赤舄门外俨青辎秣马循芳草扬帆破碧漪桠边风细细花际日熙熙原野饶桑枣城闉静皷旗客程春浩荡天路远逶迤快翮凌霄鹤丹心向日葵入关朝士贺登觐　圣心怡善最书稠迭超迁绶陆离即看纡绣廌还见立盘螭月白承明殿风清太液池衣裳瞻　舜禹步武接皋夔声价腾朝野辉光照鼎彝此行殊宠渥何日重来绥车辙空攀挽骊驹难鸷维金钱乡老献竹马市童骑鄙句成千字香醪泛一巵永言歌恺悌远继有台诗 

　　○上巳日即事书怀二十韵 

　　间关数千里寂寞一年春巳过禁烟日又逢修禊辰谁开曲水宴空仰介山人行李经时久韶华何处新岁侵村落静河决道途屯破屋月寒甑连樯滞涸津飞廉雄势力太昊损精神掀簸千山撼冯陵万虎犴长渠翻浊潦平野羃黄尘茁草青犹浅稊杨绿未匀无蹊种桃李有径长荆榛物色嗟如此阳和故不均因思九陌畔还忆五湖滨花苑芳菲别上林佳丽真烟花锦绣织山水画图陈树树提壶鸟家家击壤民倾瞻心怏悒聊复立逡廵乡国天虽远　皇州日可亲傥然承宠眷端合念颦呻第愧迂疏者负暄徒自珍 

　　○寿徐少傅三十二韵 

　　五纬光东壁三台拱北辰弥纶天德正弼亮帝图新文运开虞夏昌期诞甫申山川阳羡郡时今蓐???神东海门闾旧南州谱谍真相传巢鸑鷟犹记绂麒麟胎教诗书重儿嬉俎豆陈琢磨充国器腾踏阐坤珍玉署清都上銮坡太液滨和鸣谐大濩古制逼先秦容物陂千顷匡时鼎万钧谟谋殊密勿肝胆一忠纯允矣华夷望居然柱石身声光维掩遏勋业转嶙峋门下三千士　朝端四十春巍阶跻上宰荣禄冠群伦眉寿今伊始希年顷已臻青莲生陆地紫气溢苍旻舟楫推元佐蓍龟用老臣引年心恳恳抗疏语谆谆阔达轻蝉冕高闲慕角巾舆情同倚赖天眷益繁频几杖来黄阁轩车锡　紫宸九章周典礼百揆舜咨询道际明良盛功收治化淳阴阳归爕理民物荷陶甄　圣主劳前席群僚仰后尘朝参容自便药物许相亲玉骨形如鹤童颜鬂未银留侯休辟谷庄叟正栽椿萧爽蓬壶境冲融沆瀣津欲知松子算沧海洗无垠 

　　○九峯寺 

　　寺为楚昭王所建王尊礼无念和尚建寺居之奏之朝　太祖皇帝召见亦甚重之御制诗文宠其行刻石具存且有金钵金瓶袈裟衲衣等赐初建寺择地时有白衣道者指示云某山某处可用言讫转首忽不见既而得兹山下有龙王庙其神即所见者始异之寺成遂成龙王庙于傍若伽蓝然山故多蛇虺中峯最高处石岩有大穴为巨蟒所居人不敢近无念日往趺坐穴傍蟒遂不知所之其止四面峯峦相聚有九因名九峯寺云 
　　郁郁招提境登临胜事繁鹤栖琪树老龙扰镜潭浑上界天应近中峯势独尊峥嵘诸岭岫罗列似儿孙路入青莎径林萦白石垣短桥摧鴈足危磴露云根日落飞虫闹人来倦鸟翻烟霞浮碧落钟皷报黄昏斋饭归方丈春灯过上元跏趺蒲榻软榾柮地炉温坐觉心神逸了无尘俗喧高明殊气象幽僻自乾坤未悉经营旧闲从老宿论祖师修正觉帝子降名藩论道超三世参禅契一言奉崇深　睿眷　宣召沐殊　恩地得神龙启威驱毒蟒屯僝工千佛喜供事百祗奔奕奕宗风振诜诜法嗣蕃开基弘象教护国演仙源赐物珍藏久　奎章石刻存衲衣与金钵千载镇山门 

　　○月下读学谕刘敔所上排律率尔用韵 

　　括苍环翠里芹泮集群英铅椠劳批抹菑畬谨课程要将身作范焉用朴为刑帐暖书堂静毡寒客坐清烟霞真自乐苜蓿旧同盟未负云津跃终期嶰谷鸣春风扬教铎秋水照文衡吾道乾坤正斯文日月行大烹非世味疏越且希声云影方塘漾天枢一柱擎几番时雨化千载舞雩情浩荡咸英乐冲融鼎鼐羮无为慕饱饭金紫但虚名 

　　○咏莪 

　　青青江上草感此古人诗欲采生心痛将歌得泪垂一言真有契千载似相期恻恻劬劳意哀哀怙恃慈江山秋尽处灯火夜深时声断情方切唇干口亦疲晨昏良自苦天地独何为花落水常逝风号木不支咽唏金石碎激烈肺肝披孰报三春惠难酬寸草私茅亭结寒雨乌鸟助君悲 

　　○送行 

　　闻君有归信日日望江船泛梗怜离袂颓波惜逝年朋簪浑散落人事故推迁落日频延伫青山生紫烟暂留野人屋重上使君船行李方倾盖归期又来年拟寻鸡黍约恐作水衡迁北望京华路茫茫海树烟 

　　半江赵先生文集卷之四 


　　●半江赵先生文集卷之五 

　　七言律诗（一） 

　　◆七言律诗（一） 

　　送骆蕴良知安陆州 
　　次韵送谈郎中纲之南京 
　　提刑日次刘职方时雍韵 
　　送张大理弟归乡 
　　蒋元用挽词 
　　次韵王存敬秋夜独坐见寄 
　　送林恒肃寅长归祭 
　　送汤乘之归句容（用之弟也） 
　　次韵送邵文敬之思南二首 
　　次韵送边都宪廵抚山西便道归省 
　　送王存敬重上山陵 
　　次韵陈一夔有怀西潭草堂 
　　东皋胜井 
　　院落晨辉 
　　玉延亭宴集限韵 
　　又次陈玉汝韵 
　　送姚茂明仪曹之南京 
　　夜饮限韵 
　　送马医官（都宪之子） 
　　玉延亭次韵 
　　夏至前一日江西部燕坐限韵 
　　卧病一首呈一夔司长 
　　省中夜直不寐 
　　次韵送吴孟章大尹二首 
　　油??追 
　　出郭 
　　过芦沟桥 
　　郊行杂咏四首 
　　夜至昌平东秦廷贽 
　　登山 
　　陪祀用前韵 
　　下山次韵答部中诸寅长兼谢送行之作 
　　哭王古直次韵 
　　陈氏东眺轩燕集次韵 
　　再次前韵 
　　省中夜坐 
　　挽陈汇之母 
　　挽张廵抚 
　　送吴原辉 
　　送林待用次韵 
　　次韵送吴禹畴二首 
　　烟菊（分题） 
　　送张兼素谪官之师宗 
　　送人之闽教 
　　人日雨雪限韵 
　　郊祀宿大兴隆寺次黄世赏韵 
　　次送孙驾部志同 
　　送浮梁戴先生贵州教授（代作） 
　　送高璘知太和县 
　　送吴江令孙微之 
　　送婺源令 
　　昌平城晚 
　　游仙人洞限韵 
　　挽边都宪父 
　　送王训科还天台 
　　三月八日省中偶成 
　　送马天禄佥宪云南 
　　送太学张信夫 
　　题金台话旧图为刘廷珍郎中作 
　　寿谭翁九十 
　　次贺朱都宪归自广南 
　　次匏遣闷韵奉慰 
　　送杨应宁 
　　次周原巳上已登雨花台韵 
　　过陈给事半航次一夔韵 
　　送陈时习归松江 
　　西岩□老送葛彦章 
　　送戚时望提刑湖南 
　　送吴汝器 
　　次韵答存敬见忆之作时存敬将奉使山东 
　　得告后游陈氏西溪竹屋次王世业韵二首 
　　六月廿三日东归舟中 
　　晚过桠林 
　　夜宿许子厚怙竹轩 
　　夜坐 
　　癸丑元日 
　　正月四日过管先生新居 
　　又呈掌教屠先生 
　　送王成宪掌教秀水 
　　谒墓吴山归舟阻风因过西资竹院偶成（清明后二日） 
　　观泮池牡丹次屠先生韵 
　　四月四日过华严寺时佛殿悉毁于火惟浮屠独存偶成 
　　和吴汝砺垂虹舟中风雨之作 
　　题扇赠金明府 
　　谭元政西林隐居 
　　吴山寺 
　　王成宪得子有诗见寄次韵贺之 
　　送吴禹畴宪副廵视海道之广南 
　　夜读张时措诗稿 
　　濮头道中初见桃杏花寄毛贞甫张时措 
　　过高良山 
　　送朱鄞县存仁 
　　过杨信之花园用匏庵壁间旧韵 
　　送姚应隆便道归省其尊君坡邻先生 
　　送李茂卿归湖南 
　　春莫游西郊过钓鱼台遂至赵氏庄居留饮 
　　挽张博士母 
　　过朱岭 
　　戏赠沈于海 
　　送张元穆东归 
　　送吕廷敏归南雍 
　　次张时行给事韵 
　　雾中渡浙江 
　　桐江 
　　七里垄 
　　钓台 
　　除夕龙游舟中初度 
　　宾阳谷寿王乐善先生 
　　送韩国器中书归省 

　　○送骆蕴良知安陆州 

　　棘寺清风忆旧游浮萍踪迹我何尤论文席上无三益仗剑天涯有四愁人慕荆州求识面谁逢东野不低头忧怀未写征车发草绿长途江水流 

　　○次韵送谈郎中纲之南京 

　　复道熏风吹紫荆身随　恩泽下承明故人别后催行李候吏迎时问水程　花诰共看开昼锦叶舟真拟泛寰瀛归来一奏南陔曲日射高门驷马横 

　　○提刑日次刘职方时雍韵 

　　优游郎署廿余年供奉词林旧谪仙自许璠玙资世用肯随桃李作春妍有怀政坐青蝇集无事翻成白昼眠得就清谈惭狱吏簿书粗记唱酬篇 

　　○送张大理弟归乡 

　　棘寺看云白昼眠喜闻云鹊噪檐前夜窓风雨逢坡老春草池塘得惠连良会未酣燕市酒离愁先动渭城篇倚闾此日遥相望莫惜天涯鴈影偏 

　　○蒋元用挽词 

　　乐亭遗爱比桐乡见说居民守奉常不用招魂歌下里还凭立传托甘棠风寒驿路悲舆榇月落官衙照屋梁寡妇孤儿身后事天涯形影倍苍黄 

　　○次韵王存敬秋夜独坐见寄 

　　联曹何幸托名流相共论心莫掉头每见琼琚知有价自荒稊稗恐无秋樊笼正坐浮名误朱墨仍兼俗务稠一种好怀凭记取与君同日赋登楼 

　　○送林恒肃寅长归祭 

　　九重优　诏赐南归正及秋风朔鴈飞昨梦枌榆今历历少游城郭故依依青天阙下垂甘露白日闽中照锦衣展墓礼成随北上岂容高卧托山扉 

　　○送汤乘之归句容 【 用之弟也】 

　　风雨中宵对子由不堪清兴遶离忧江山独送天南鴈砧杵相望蓟北秋棠棣有诗聊慰藉池塘无梦可夷犹须君早试青云步得共难兄汗漫游 

　　○次韵送邵文敬之思南二首 

　　挂笏遥看石柱山驱车时出太平关人间岁月须行乐身外功名亦等闲荒远不烦王霸治　圣明应召贾生还诗篇棋局寻常事携向边氓一解颜 
　　朔漠秋深野不毛使君行色缊为袍东曹吏事驰驱倦南国才名属望劳墨妙临池真逼晋诗成立马欲奴骚兹游虽远非无助他日心胸壮海涛 

　　○次韵送边都宪廵抚山西便道归省 

　　清朝梁栋属雄才节钺晨辞郭隗台玁狁朔方应远遁班超西域定重开枌榆入望星轺驻歌舞沿途驷马来惟有尊翁心事慊当时手植晋公槐 

　　○送王存敬重上山陵 

　　却忆中元共此行君今独往不胜情一年时序更寒暑两度云山费送迎路入　西陵车辙改日当南至物华生旧题诗句劳相和马上须裁百韵成 

　　○次韵陈一夔有怀西潭草堂 

　　名利由来如一梦江山真不换三公偶看南国孤云白却厌东华香土红畴昔草堂谁作主人间华发岂还童移文不独山灵怒逋客天涯也热中 

　　○东皋胜井 

　　祗园凿地漏天光分得曹溪一脉香好禁怒蛙喧玉甃莫惊渴鸟下银床三更月照禅心净六月风生佛骨凉中有济人无尽意青丝百尺未为长 

　　○院落晨辉 

　　古殿悬灯怯晓光法钟声里散炉香大千世上慈虍日不二门中自在床贝叶斜穿金琐碎莲花初映玉苍凉蒲团坐久斋鱼起始信无如化国长 

　　○玉延亭宴集限韵 

　　夕阴初下短墙东亭上疏槐动远风乘暇追□□谢事凭高发兴欲凌空园如司马名犹□□□香山数更同最爱流觞随曲水引泉□□□□功 

　　○又次陈玉汝韵 

　　风满高亭拂袖登试甞灵药拟飞升绝胜锺乳三千两何必瑶台十二层石竹雨余凉叶乱池桥虹偃夜波澄醉来寡客清欢久烧尽金莲席上灯 

　　○送姚茂明仪曹之南京 

　　建业江山余壮丽仪曹风月擅清华寒穿谢屐千岩雪春引潘舆几处花封印未开非旷职报衙初罢即还家锦衣白昼无穷乐莫把前驱负弩夸 

　　○夜饮限韵 

　　花下高歌引兴长竹床纨扇晚生凉流酥湿透冰壶影沈水清分石鼎香邻笛悠扬初度曲舞衣零乱复持觞醉归不用金莲送明月青天皎夜光 

　　○送马医官 【 都宪之子】 

　　翩然风采映珊瑚身领　新恩出　帝都洼水曾闻驹有种栢台今见凤生雏碧山吏隐寻松子丹井仙方浸木奴归到里门应下马锦衣春色满枌榆 

　　○玉延亭次韵 

　　小构中园准地形频年经画此时成右军记后兰应谢东郭移来草未生遶砌栽培供服饵侵晨灌溉汲空明主人自有延龄术何必仙家紫石英 

　　○夏至前一日江西部燕坐限韵 

　　谁遣官书着野夫坐来高兴未全无清风林屋垂疏桠新水盆池长绿菰自觉身闲非俗吏却嫌诗瘦似穷儒山花山鸟相勾引应向吾侪昨友于 

　　○卧病一首呈一夔司长 

　　卧病斋居得暂休反关长日小门幽顿令城市如山里无复文书积案头赐告敢烦严助请问安那许万年留起来便赴官曹去王事驱人岂自由 

　　○省中夜直不寐 

　　孤枕寒窓梦不成中宵鼙皷入西清七哀欲赋缘何事五恨无端动我情野鼠床头人步骤庭柯风外玉锵鸣幽怀一种非尘想忽听荒鸡忆祖生 

　　○次韵送吴孟章大尹二首 

　　自古青蝇感恨多坐中长铗动酣歌江淹别思悲春草明远幽怀托野鹅易水北来秋惨淡岷山西去碧嵯峨不辞更劝清尊酒矫矫孤鸿奈尔何 
　　短长亭上夕阳多白苎凉生水调歌塞叟不须愁失马野人真是爱烹鹅晨辞魏阙龙楼迥秋到蚕丛鸟道峨最爱官闲无一事琴堂佳句学阴何 

　　○油??追 

　　火剂流黄照眼明宛然金鼎炼丹成厨人制自香秔粉坐客飡同秋菊英外润脂膏真酝藉中含酥酪倍风情上元时物佳如许应羡人间饼饵名 

　　○出郭 

　　终朝城市困红尘一雨郊原发兴新便有青山迎马首巳无行潦阻车轮胜游况复清商节薄宦那堪野逸身莫恠临风盘礴久扫余烦燠在今晨 

　　○过芦沟桥 

　　千嶂如城一壑流　帝乡形胜古芦沟车尘滚滚行人少天宇辽辽过鸟愁砂碛迸开银汉落石梁横截巨鳌浮星轺玉节经行地却忆当年蹑屩游 

　　○郊行杂咏四首 

　　旷野平原似海宽四周山色远围盘行边已觉长驱倦飞鸟犹疑径度难何处道途非险隘此中天地自高安一身俯仰蜉蝣尔欲御长风万里搏 
　　野色无边眼界宽清江急水旋涡盘日当晴丽登临快道遇坡陁上下难巳觉征夫双足困却怜栖鸟一枝安游丝袅袅东风里成阵飞虫手自搏 
　　碧山如列四围宽曲磵长松互屈盘高兴肯将清景负尘劳须识胜游难微吟耳听莺声缓稳坐心便马背安回首终南应只尺青天一鸟自扶搏 
　　翠屏山口豁然宽下马临流坐石盘始信寻春真是乐也知行路未为难固来何幸陪秦觏高卧无因学谢安忽见树巅鸣野雉便持丸弹欲生搏 

　　○夜至昌平东秦廷贽 

　　马上赓酬兴未涯岂知岐路有三义与君分袂谁相引悔我寒盟欲自挝百里山城陵寝地一杯春茗野人家坐中幸有延平老畅饮清歌剪烛花 

　　○登山 

　　羊肠遶尽复招摇缓辔还嫌路不遥沙碛随风生水浪松篁成韵合萧韶青山半吐黄金殿碧涧中横白玉桥不是书生爱行乐无边光景是春朝 

　　○陪祀用前韵 

　　松桧中分甬道宽仙坛甘露滴铜盘仰瞻紫气氤氲盛伏忖丹心对越难神驭高居天极远寝宫中奠太山安萧然乇听灵颷度铃索层檐自击搏 

　　○下山次韵答部中诸寅长兼谢送行之作 

　　按辔松林缓缓行远天清夜感幽情尘随马后相追送月在前山自出迎疲倦不知风物好昏黄却讶路途生羙人遥隔西台地应对青灯梦未成 

　　○哭王古直次韵 

　　落魄风尘忆往年白头何处挟飞仙谁能久客无家累应是前生有道缘气压王侯非任侠诗关风雅定流传他时宿草还堪访郭隗台东半亩田 

　　○陈氏东眺轩燕集次韵 

　　跨马西台下夕阳太丘门第探秋光暂辞公务从吟祖休放闲愁入醉乡倚席试邀明月饮廵檐还采落英甞相看最爱东篱艳岁晚冰霜独敢当 

　　○再次前韵 

　　酒狂何必羡高阳自喜吴音共烛光花信惊逢霜露节鴈声疑在水云乡巳酬茱菊三秋赏只欠莼鲈一味甞西社近来谁作主烦公一力与承当 

　　○省中夜坐 

　　松影玲珑漏月光夜寒无奈客愁长差池宦迹鱼千里烂熳归期鴈几行弃去还应怜敝屣破除聊复尽余觞醉来欲借天风力飞上高城望故乡 

　　○挽陈汇之母 

　　碧天环佩去冥冥谁向闺门觅典刑旧对梁鸿亲举案晚将韦逞自传经　恩荣早锡恭人号甘旨难延阿母龄憔悴乳鸟啼血处夜深风雨不堪听 

　　○挽张廵抚 

　　筮仕束曹推政绩历官南越着贤名松潘授钺蛮方静淮镇分符国赋成端右未闻　天语召路傍俄听薤歌声冥冥辽海三千里孤鹤飞时月正明 

　　○送吴原辉 

　　东庄两屐惯登临不信人间有上林何事远辞麋鹿侣此行真见鹡鸰心天涯又作中年别方外谁将旧约寻坐对逍遥堂下树清宵风雨亦沾襟 

　　○送林待用次韵 

　　欲从玄衮补遗余冒死亲陈阙下书阴蠹不堪狐兔满　圣朝终见网罗除黄州眼望赐环日槐里心惊请剑初此去加飡须努力莫将功业付迂疏 

　　○次韵送吴禹畴二首 

　　都亭酒尽未分襟万户西风急暮砧摇落关山惊旅况峥嵘时序促归心醉挥长剑星辰动吟坐高斋刻漏深久客京华贫到骨赠君难办错刀金 
　　故乡同是采芹人南北暌违几度春长恨音书天际远忽惊颜色眼中新短歌聊复成三迭离思还堪借一频我欲　官归旧国结邻锺阜更相亲 

　　○烟菊 【 分题】 

　　青灯无熖夜朦胧细认花枝小院东寒色微含红玉晕幽姿深隐碧纱笼美人身在尘埃外道士神游缥缈中应是诗翁吟坐久醉来光景眩双瞳 

　　○送张兼素谪官之师宗 

　　士林清议重参军劲草秋风故不群委命岂知刀锧在谪居仍荷竹符分离忧独遶关河树忠愤应开岭峤云莫道潮阳消息远有人传诵鳄鱼文 

　　○送人之闽教 

　　一官无事称闲居铅椠相从兴有余闭户不锄精舍草采芹还饲泮池鱼心斋滋味盂中水吏隐光阴几上书闽水闽山多胜景登游时复命中车 

　　○人日雨雪限韵 

　　人间金胜剪春黄天上璚花试晓妆灰管未吹新岁律江梅应发故园香门无小棹堪乘兴盘有残椒更举觞欲寄草堂诗不就忍寒枯坐面危墙 

　　○郊祀宿大兴隆寺次黄世赏韵 

　　坐来风月夜无边应似西林结社年烟袅圜丘燔玉地雪飞方丈散花天茗团深供心斋里炉炷长参鼻观前惟有半山风韵逸诗成多比弹丸圆 

　　○次送孙驾部志同 

　　当时长愿执鞭从今日天涯得再逢鸡黍谁云元伯远简书应笑漫郎慵马鸣斜日思千里鴈落清江点数峯居近钟山堪吏隐莫交轩冕抗尘容 

　　○送浮梁戴先生贵州教授 【 代作】 

　　京华旧雨夜婆娑华发清尊奈尔何黉舍半生朱墨倦瘴江千里水云多鳣鱼未兆愁杨子璞璧深藏惜卞和离袂相看无限意东风一曲渭城歌 

　　○送高璘知太和县 

　　鹿鸣声散各行驺几度秋风忆旧游萍水心情聊自喜云泥踪迹苦难留洛中目送双鳬别江右身分百里忧廌绣班行虚左待种花休爱县门幽 

　　○送吴江令孙微之 

　　东吴小邑烦君往要识　宵衣共理心政拙催科非下考吏称清白是佳音城闉日静江湖永县治春闲桃李深莫遣檄书征太蚤野人长愿听鸣琴 

　　○送婺源令 

　　双鳬春色满晴空南望重山复岭中栽桠门前环绿水鸣琴堂上挹清风郎官上与星辰应黎庶相亲父母同要遣鬬争还揖让鸩行虚左待乘骢 

　　○昌平城晚 

　　小邑萧然数百家峯峦千迭抱村斜北连踞虎园陵近南望飞龙象魏賖落日沙场???汗马清风榆塞起哀笳冯高却立城坳久数尽前山树树鸦 

　　○游仙人洞限韵 

　　寻得仙人小洞幽便将巢隐向林丘当春风日明如洗满地烟花烂不收寒食伤心闻野哭鼎湖回首忆宸游草青沙白溪云净尘土何由到马头 

　　○挽边都宪父 

　　曾闻奉使出南交义拆诸番重　圣朝壮节冰霜凌桧栢清名廊庙立琼瑶　封章晚受中丞命郎署先从隐士招眼见儿孙揔麟凤不妨遗世入逍遥 

　　○送王训科还天台 

　　数月征车别里人归来非复布衣身悬知妙手能医国最爱闲官不治民清剡溪流兰棹晚赤城霞起杏林春自嫌冠带相拘束别墅长时白氎巾 

　　○三月八日省中偶成 

　　省中事少称闲情白日高眠饱饭行起得幽亭寻竹种汲来新水乞茶烹墙隈风静花仍落树下人来鸟不鸣忽忆四郊前夜雨欲从田畯问春畊 

　　○送马天禄佥宪云南 

　　新春一疏上金銮传写人间墨未干总爱超迁持节重谁知忠谠立朝难十年风裁收青琐千里霜威竦铁冠司臬提刑非细事瘴烟蛮雨愿加餐 

　　○送太学张信夫 

　　秋台高坐午风清户外跫然曳履声远客天涯逢地主旧游吴下识门生韦绵亲授书程去璧水行看宦学成壮岁藏修须努力曲江仙籍待题名 

　　○题金台话旧图为刘廷珍郎中作 

　　东州丽泽聚贤英绾角从游似弟兄人物未论唐四杰文章真见鲁诸生盛时功业青云路寒夜京华旧雨情休讶坐中韦带客奇材多属晚年成 

　　○寿谭翁九十 

　　乌纱白发照江村垂老风光感　国恩屈指流年登上寿几人亲眼见曾孙野情长占田园乐物论兼称齿德尊庭下芝兰森满地乡闾须早建高门 

　　○次贺朱都宪归自广南 

　　岭南铜柱见高标归立青冥地望遥斑白年方登四辅牙绯身已历　三朝共看台府威棱耸犹忆戎行髀肉销经济规模应素定只今羹醴一时调 

　　○次匏遣闷韵奉慰 

　　颇觉年来非壮颜眼中人事更间关摩挲青镜半华发怅望故园多白菅掌上珠新聊自遣天涯鴈去几时还浮生欣戚应难料莫废著书湘管斑 

　　○送杨应宁 

　　早自清湘入　紫宸摘星高咏已惊人鸾坡凤掖知名久雪碗冰瓯洗笔新万里松楸滇海外一区水竹大江滨乞归喜得　重瞳许何惜离筵进酒类 

　　○次周原巳上已登雨花台韵 

　　春日独登江上台茫茫尘世使人哀山川不改长流峙今古无端自往来上巳胜游思曲水南朝遗迹付寒灰此情寥落谁相遣凭仗风前绿酒杯 

　　○过陈给事半航次一夔韵 

　　小圃秋光似水凉野花藂草弄余芳便应开径邀皮仲不拟冲尘走洛阳暇日琴尊浑漫兴贫居藜苋可充肠从游我欲频来此城郭东西道路长 

　　○送陈时习归松江 

　　名驹故产渥洼中标格居然似阿翁心地要须收汗马词□正自厌雕虫回看时辈风斯下高步云□□巳通三泖九峯书屋静闭门铅椠冇余 

　　○西岩□老送葛彦章 

　　白头清禁校方书乇忆西岩旧隐居三径归来风景暮一官羁绊物情疏肯因修药寻勾漏已得抽身赋遂初千里风霜更衰老此行端合　赐安车 

　　○送戚时望提刑湖南 

　　暮云三载望江东别后相逢更转蓬祖德芬芳乡校水　君恩披拂使轺风远特邦宪湘川外犹忆朋簪棘寺中最爱残春行色好落花晴缀豸衣红 

　　○送吴汝器 

　　旧游曾记十年前此日风流各泫然觅句休嗟　明主弃着鞭合让伯兄先天涯双鲤须珍重云际孤帆渐渺绵欲慰离愁惟绿醑一杯眊矂强相传 

　　○次韵答存敬见忆之作时存敬将奉使山东 

　　每觉清谈左席虚忆君长在惜春余杨花榆荚皆离思香灺灯光共索居风月正怜吟社冷园林应恠赏心疏河桥更有明朝事欲倩东风挽佩琚 

　　○得告后游陈氏西溪竹屋次王世业韵二首 

　　满地清风洒面来藤梢橘刺隐层台行边袖拂余花落醉里觞随曲水回远渚荷香飞白鸟深林日影照青苔竹溪不独前贤事今日词林揔逸才 
　　曾闻佳景未全真今日亲看梓泽春万竹清风三伏爽十年眵眼一时新方辞省署无官事为倒壶觞有主人此际襟期如水净不知城市正扬尘 

　　○六月廿三日东归舟中 

　　船窓面面受风凉箕踞科头坐昼长眠草随波应自适鸣蝉聒树为谁忙耕云野叟怜青陇触日行人望绿杨颇觉心清无俗事炉中一瓣水沈香 

　　○晚过桠林 

　　官河千树郁葱葱坐对偏宜落照中隐隐层丛迷积翠离离高叶逗晴红蝉鸣鸟语声相杂水色烟光望不穷林下行人应少慰翛然两腋快乘风 

　　○夜宿许子厚怙竹轩 

　　满湖烟雨夜堂虚高会厌厌过访初四座赏心挥麈下十年离思剪灯余风生竹树孤萤坠云破亭台片月舒醉后北窓眠不得新凉应怯病相如 

　　○夜坐 

　　忽听林木风萧瑟疑是前村急雨来起视星河方皎甚坐抛巾帻信悠哉水边萤火寒还灭草际虫声急更哀正奈昼长怜短夜可堪谯漏复相催 

　　○癸丑元日 

　　云物暄和风日妍巳如二月赏花天试看乐事开新岁堪贺祥光兆有年梅桠江湖生意满儿童村落笑声传人间扰扰酴酥会万户千门共蔼然 

　　○正月四日过管先生新居 

　　官舍新开八九间前临文庙后文山从知儒术青毡白渐觉年华绿鬂斑六艺篇章酬鼎谷两斋条约订愚顽春来讲幄应多暇容我看松日往还 

　　○又呈掌教屠先生 

　　春风先到广文居脉脉晴光动绮疏啼鸟一声人醉后早梅千树雪消初官中兴味云烟薄尘外襟期水月虚不尽尊前留客意颂椒余酌荐寒葅 

　　○送王成宪掌教秀水 

　　铜駞陌上三年别笠泽湖南一夜游莱彩平娱花下舞韦珠行见掌中收新分薄禄怜三釜曾曳长裾傲五侯风日暄妍江草碧可堪离思满兰舟 

　　○谒墓吴山归舟阻风因过西资竹院偶成 【 清明后二日】 

　　强抛尘事作山行刺眼春光锦织成无奈归心妨野兴却因风色滞舟程松林得伴还呼酒竹院逢僧不问名游遍云霞泉石地坐来明月又东生 

　　○观泮池牡丹次屠先生韵 

　　梦回姑射浑身白醉后西施半脸丹烛下忽惊开口笑尊前偏爱倚阑看玉楼春永铅华暖芹泮天高雨露寒独立一枝何所似霓裳曲罢舞衣单 

　　○四月四日过华严寺时佛殿悉毁于火惟浮屠独存偶成 

　　丛林为别动经年偶一登临更惘然台殿草荒朝雨后江湖春尽夕阳前能诗天隐还持律看竹王猷不问禅独有浮屠如鲁殿宝幢依旧切云烟 

　　○和吴汝砺垂虹舟中风雨之作 

　　浮生何处好闲行小渚芦花一鴈鸣添我余杯明月上搅人幽梦晚风生烟霞双眼青兼白天地五湖纵复横频唤小团消酒渴沧浪真得圣之清 

　　○题扇赠金明府 

　　鹅溪一幅剪裁工玉雪娟娟在眼中为我闾阎消溽暑自君怀袖发清风抡材定觉蒲葵陋入侍还看雉尾同恠底循良多善治长持明月照群蒙 

　　○谭元政西林隐居 

　　纸帐方床对石屏碧梧修竹傍高亭窓中爽气来天目砌下寒流接洞庭桑苎老翁茶灶古沧浪渔父钓竿青从君试问遗安术庋阁牙签贮六经 

　　○吴山寺 

　　欲从方外遣尘缘拟挂朝冠及盛年老衲栖迟真得地俗车来往亦妨禅青松夹道林扉豁白石崩崖草阁悬好在北窓明月夜野猿山鸟伴高眠 

　　○王成宪得子有诗见寄次韵贺之 

　　遥怜英物俨熊罴此日充闾庆可知维岳降为清世瑞长庚出应早秋时即看居易知书蚤未恠商睢得子迟坐上青毡今有托三槐终不负心期 

　　○送吴禹畴宪副廵视海道之广南 

　　北风吹雨别江干想见羊城荔子丹节带冰霜行五岭帆开溟渤望三韩蕃中贡职球琳重帐下车容剑戟寒试酌贪泉应更爽平生玉雪是心肝 

　　○夜读张时措诗稿 

　　读尽君诗夜就淹悠然牙颊有余甜九霞香酝初澄粕千里莼羹未下盐欹枕寒檠凝睒睒推篷残月印纤纤联舟正好相酬和一路风光信手粘 

　　○濮头道中初见桃杏花寄毛贞甫张时措 

　　三月天涯始见花得春虽晚未全賖溪边渔父迷尘世路上行人问酒家好趁芳菲酬物候莫愁零落委泥沙良朋不至谁同赏空系征帆坐日斜 

　　○过高良山 

　　百盘千屈势萦纡险绝仍逢积雨余仄足岩崖行■〈山截〉嶪满身云雾入空虚下舆自引条枚步结屋谁同木石居鸟道羊肠宁过此深林虎穴更愁予 

　　○送朱鄞县存仁 

　　衮衮飞鳬入庙堂　清朝司牧重循良君才岂啻鸣琴手人望终归选佛场花县仁风披百里琼林春色付诸郎板舆更得慈颜喜饱看丹山碧水光 

　　○过杨信之花园用匏庵壁间旧韵 

　　斜日来看雨后花主人高卧问谁邪盆池珠堕青荷小石洞丝垂碧桠斜迎客小童催解带登堂啼鸟唤煎茶持觞更遣双雏出珠玉如山未足夸 

　　○送姚应隆便道归省其尊君坡邻先生 

　　东坡亭下日徜徉喜见云端小凤翔象简冰霜开岭峤葛巾风月卧沧浪黄钟律应悬弧节白玉杯浮戏彩堂他日受封应未老豸冠乌帽更辉光 

　　○送李茂卿归湖南 

　　囊中苦乏买山资何事超然去不疑浮世功名兼宠辱野人肠胃耐寒饥簿书脱手红尘息湖海藏身白日迟觅得鱼竿堪送老市朝那更有还期 

　　○春莫游西郊过钓鱼台遂至赵氏庄居留饮 

　　紫陌连镳不动尘天将一雨助游人西溪看竹门空掩北苑寻花酒更新案牍偷闲聊一日园林成趣巳三春吾侪会合应非偶莫遣樊笼系此身 

　　○挽张博士母 

　　昨见崔邠守太常母舆亲导出周行白头共羡光阴好　紫诏仍颁雨露香一赋闲居真不忝三迁故事有遗芳萱花正是忘忧地愁绝青天五夜霜 

　　○过朱岭 

　　坱北盘回深复深一重一掩费攀寻往时山水空经眼此地烟霞独会心恐是蓬壶身误入俨如图画笔难临凭轩周览褰帷久衣袂从教细雨侵 

　　○戏赠沈于海 

　　都下遨游岁月移客情无奈黑貂知倚门迢逓占乌鹊举案凄凉咏扊扅天上风云应有路江边鱼鸟候多时束装归趁清秋好绿酒新蒭菊满 

　　○送张元穆东归 

　　壮游燕市饱尘缘屈指星霜二十年歌管六街明月夜兼葭千里暮秋天渊材囊富廷珪墨笠泽江清范蠡船具庆人生归去好斑衣日日锦堂前 

　　○送吕廷敏归南雍 

　　二十年来旧雨情头颅如昨壮心惊珠藏被褐应难识技到屠龙合晚成胷次五车非浪许殿前三策是平生无端别意都门路满目风云一剑横 

　　○次张时行给事韵 

　　倒屣犹嫌出候迟洒然风骨照江湄青霄丹凤翰初奋驽马长途力已疲兴落烟霞浑旷远吐成珠玉自清奇向来尘土盈胷臆聊对冰壶一解颐 

　　○雾中渡浙江 

　　一白乾坤上下同恍然身在半空中天将开处冥冥雨潮正平时淡淡风击檝放歌惊海若挂帆飞渡逐云鸿乘流不向钱塘泊直到蓬莱弱水东 

　　○桐江 

　　乍启蓬窓豁睡眸桐江烟景正悠悠青山隔岸千螺迭白鹭冲波片玉流日弄行云栖树杪风将疏雨过船头越中无限清华境欲恣幽探不可留 

　　○七里垄 

　　帆饱东风画鵧飞江山萦带碧成围鱼龙水底行清浅楼阁云端锁翠微里客惯缘悬磴险樵歌时度远林稀钓台千古高如许应为停桡上夕晖 

　　○钓台 

　　宿雨初收湿未干插天危磴倚层峦老夫自觉先登徤从者皆言欲上难高节万寻霄汉渺刚风双鬂骨毛寒超然俯视人间世何物浮名入肺肝 

　　○除夕龙游舟中初度 

　　天涯今夕是何年短发孤灯共悄然爆竹数声闻野外酴酥一琖到愁边旅逢初度谁相慰老愧无闻每自怜遥忆高堂分口数团圞应话越江船 

　　○宾阳谷寿王乐善先生 

　　层迭峯峦积翠微忽惊三岛在阶墀羲和已作嵎夷宅邹子初成嶰谷吹杯面红霞兼晓色镜中华发弄春姿欲知此老方来算正是阳乌出海时 

　　○送韩国器中书归省 

　　春风簪笔侍昭阳却望云飞旧草堂戏彩庭闱真燕喜赐环闾里亦辉光拟倾葵藿酬明主肯为莼鲈恋故乡入夏归途行色好绿波芳树遶河梁 

　　半江赵先生文集卷之五 

　　●半江赵先生文集卷之六 

　　七言律诗（二） 

　　◆七言律诗（二） 

　　六月三日李惟正郎中邀饮兴隆僧舍席上咏雨限韵二首 
　　邵国贤即其先世之居容青轩为精舍祀二程龟山于室匏庵诸公有诗余亦次韵 
　　大方伯济南毕君封及三代而尊公太夫人在堂 
　　题云寿长洲郭封君 
　　谒墓过太湖 
　　竹宗诗 
　　寿竹宗上人 
　　赠熊先生 
　　天方池 
　　雨中望玉峯 
　　访王成宪不遇 
　　次韵亲□中秋对月之作 
　　答成斋先生迭前韵见寄 
　　送谢方石祭酒 
　　送陈民部嘉言 
　　送范明远进贺万寿圣节便道归省 
　　过梅溪（余幼时甞从先祖至此） 
　　早春郊行 
　　初夏江行 
　　陈用常同年席上作 
　　□□□中二首 
　　望金华山寄洪克毅提刑 
　　登清风楼用前韵赠洪□毅张廷宾戚时望 
　　再用韵题戚时望芙蓉书屋 
　　过永嘉吊黄蕴和直阁 
　　兰溪 
　　江塘晚行 
　　送杨志仁之安庆 
　　保叔寺顾天锡八音诗韵 
　　四明行台夜坐纳凉 
　　定海舟中 
　　送姜仁甫之淮阴 
　　松阳山溪 
　　奉次陈成斋都宪游朝天宫韵 
　　奉次成斋闻匏庵先生入阁 
　　奉次匏翁忆鹤园韵 
　　癸九日雨中登南镇禹穴 
　　登山遇括苍李员外载酒同游因寄伯安秋官 
　　再寄伯安 
　　北渡夜泊 
　　嵇山行台试士遇雨 
　　次韵赠娄原善 
　　戊午十一月遂安道中 
　　和王伯安二首 
　　次韵答邵国贤 
　　宾兴劝驾诗 
　　西湖 
　　再次韵答邵国贤 
　　今年夏旱东越尤甚过姚有感 
　　与志道会后阻风雨江上相望有怀 
　　伏羗伯忠义祠 
　　寿域春荣二首 
　　次韵送大司冦戴公赐告归□□ 
　　忆旧游 
　　行台日暮 
　　东山寻谢安石故居山中有明月亭紫薇洞西眺岩 
　　次韵王庶子四首 
　　送友人三首 
　　三衢道中对雨 
　　瑞昌道中一首 
　　用韵送王世赏 
　　次韵赠夏德树 
　　次文山宿江心寺诗□ 
　　剡溪遇吴大参理之联舟寻谢公东山理之出示冯佩之投赠之作因次其韵 
　　走笔送何以仁 
　　和内阁吴匏庵先生寿何爱山韵 
　　奉次刘大参留别之作 
　　八月廿二日雨中书怀 
　　挽童处士 
　　雨中宿安禅寺 
　　送曹元孝 
　　次两山韵送审刑孙大理 
　　次韵顾天锡湖上之 
　　送陈汝德进圣节表 
　　登江心塔寺二首 
　　江行回文 
　　晨登窑奥岭 
　　望鴈荡忆旧游 
　　初入鴈荡 
　　游李氏山亭 
　　题陈都宪奏议 
　　登能仁后山 
　　龙湫瀑布 
　　鴈山西谷 
　　晚过宗阳宫 
　　癸亥十月越南山行 
　　暮春会墅岭 
　　暮春山行 
　　新昌山中晚行 
　　阅温郡诸生试卷有感 
　　客散后与叶良材夜坐次浦有祯韵呈诸公 
　　王汝承南楼 
　　题长洲郭封君择胜舟和韵 

　　○六月三日李惟正郎中邀饮兴隆僧舍席上咏雨限韵二首 

　　黑云初没远山尖欹枕微凉睡正酣细草随波眠短砌野禽沾湿下重檐千丝袅袅翻机乱万马阗阗列阵严况是禅林清切地六铢衣怯晚风铦 
　　云头喷薄万戈铦鏖战群龙末解严沛若天瓢翻巨海泠然银箔挂虚檐扫除烦暑随烟灭酿出新凉似蜜甜欲倩玄冥供砚墨霜毫挥尽有余尖 

　　○邵国贤即其先世之居容青轩为精舍祀二程龟山于室匏庵诸公有诗余亦次韵 

　　曾是东陵旧隐居森森梧竹荫园卢名家未泯干年泽高栋新藏万卷书丹凤丝纶辉梓里青春缝掖驻巾车斯文伊洛光仪在兴绕高山仰止余 

　　○大方伯济南毕君封及三代而尊公太夫人在堂 

　　奎璧凝辉海鹤翔门阑佳气未渠央金绯三世恩波阔穹壤双亲寿域长翠竹停鸾开粉署紫微咨岳上岩廊问君图报心何似葵藿遥倾日月光 

　　○题云寿长洲郭封君 

　　晻霭深山知几重卷舒无意得从容高檐暮宿仙衣冷画栋朝飞爽气浓身隐傅岩休作雨子生洼水快从龙空中变态吾何有聊向蓬莱伴赤松 

　　○谒墓过太湖 

　　湖天一棹拂清秋蒲苇萧萧宿雨收山色青连云外寺日光红映水边楼采菱歌起鳬鸥乱垂钓矶深浦溆幽西望若堂何处所郁葱烟雾遶松楸 

　　○竹宗诗 

　　檀栾节操凛冰霜一味虀盐满胃肠淇澳万竿森月影潇湘千顷动江光萧郎墨妙风烟外与可诗情水石傍寄语上人深爱护本来面目自苍苍 

　　○寿竹宗上人 

　　小春时序碧山中紫气盈盈亘海东天竺烟霞新物色曹溪衣钵旧宗风不知肉味真摩诘剩有诗情似远公六十四廵花甲子月明长照梵王宫 

　　○赠熊先生 

　　巴峡词源万斛流遥溪寒玉泻清秋觚章夜月临池静摓掖春风拥坐周笠泽湖连芹泮水洞庭云入宝奎楼先生一寸闲田地耕凿终身为道谋 

　　○天方池 

　　十丈清涟广袤均野人方寸有天真烟霞自与市朝隔身世常同鱼鸟亲一鉴碧虚涵斗极四维苍雪远云津虽然不作规圆转还我□遥自□□ 

　　○雨中望玉峯 

　　昨日登高眺落晖西亭苔石坐忘归晴天数点青霞□□树千□□□□□□□□□渤小西成万□稻梁肥朝来□笏萧萧雨爽气还兼逸兴飞 

　　○访王成宪不遇 

　　非厌先生苜蓿盘草堂无主玉峯寒一壶漫与花同醉三顷还应鹤共餐松菊径深回俗驾芰荷衣好谢尘冠包山采药归何日江上空余鬬鸭阑 

　　○次韵亲□中秋对月之作 

　　玉延亭上昔□游二亩园居万顷秋幽趣每从诸老得微□还许后生酬望中山斗今逾远坐上琼琚岂易求湔祓尘泥谢嘉惠凤笺飞下碧云头 

　　○答成斋先生迭前韵见寄 

　　想见乘风昨□游绝尘肌骨最宜秋独怜未□南楼坐犹喜频将下□酬花底霓裳虚可听人间天柱远难求故园自有超然处梦落五湖烟水头 

　　○送谢方石祭酒 

　　十载沧洲卧月明方岩千仞与云平草玄□纪人间事束帛频繁　主上情乔岳■〈山差〉峩公望属春风披拂士心倾儒贤自古遭逢□吾道光华在此行 

　　○送陈民部嘉言 

　　清江潮落露层滩梅雨千林湿未干仙署香分阊阖远星槎影动斗牛寒怀哉更觉朋簪重劳止方知　国计难莫向西江留滞久西湖荷芰候归鞍 

　　○送范明远进贺万寿圣节便道归省 

　　天上嵩呼　万寿余函关紫气绕山居庭帏正及桑弧节邻里惊看驷马车古意衣冠同石奋前驱弩矢陋相如欲知具庆长生乐南极双星湛碧虚 

　　○过梅溪 【 余幼时甞从先祖至此】 

　　细草侵沙水拍堤旧游依约记孩提两溪萦遶孤村迥三纪荒凉古道迷持节重来人渐老含饴何在鸟空啼欲寻遗迹谁堪问时向松林驼马蹄 

　　○早春郊行 

　　新桠鹅黄草碧滋梅花开尽有残枝野田啼鸟催春事桑树鸣鸡报午灯羃羃晴林深锁雾铮铮幽壑细流澌韶华勾引郊原兴一任东风搅鬓丝 

　　○初夏江行 

　　缭绕山村飞午烟家家盆盎到耕边阴连深树鸣禽闹绿满平畴野犊眠暑气纔侵风为扫晴光欲动雨还牵江鸥似会幽人意游戏时来近画船 

　　○陈用常同年席上作 

　　歌残举白更浮君后阁凉生夜欲分檐下瓦盆翻急雨花前羯皷遏行云烟霞远别长相忆玉屑清谈久不闻试问人问此何夕可堪□盖复离群 

　　○□□□中二首 

　　无边□竹竞萧森绝壁悬动崖万寻颇觉游观穷崄奥可堪登顿逐高深平生自爱烟霞屐他日难忘水石心每遇清幽仍得句为停轩盖一长吟 
　　百里丹青护玉台霞城面面似天台山当阙处云还补泉欲枯时雨又来返照冲开林雾结老松搘住石岩颓悠然景与神俱往纵有诗情不易裁 

　　○望金华山寄洪克毅提刑 

　　渺渺连山起暮云苍苍平野暗斜曛初疑碧浪天边涌渐觉疏林雾里分神异古来占婺女仙游何处觅羊群清风八咏还堪赏先遣邮筒报使君 

　　○登清风楼用前韵赠洪□毅张廷宾戚时望 

　　酾酒危□□海云楼中风月几朝曛黛凝岚色螺鬟拥□剪溪流燕尾分休暇登临因吊古合并□□复离群山行傥遇初平侣应有刀圭乞赠君 

　　○再用韵题戚时望芙蓉书屋 

　　诸峯层迭□晴云独秀亭亭倚夕曛石磴斜缘仙洞远□堂清与市尘分高风籍甚霜台老瘦骨翛然野鹤群剩贮芸香三万斛更栽槐棘待郎君 

　　○过永嘉吊黄蕴和直阁 

　　前度城西小盖倾草堂风日映秋清孤云没海知何处落月满江空复情东阁图书人共赏北山猿鹤夜还惊怀君欲向青丘问寒雨萧萧宿草生 

　　○兰溪 

　　江天雨雪昼纵横一抹清晖透晚情宿雾深林犹杳霭映山红树独分明闲眠鸥鹭云罗远饱饭渔樵□帽轻此意渺然谁共赏自临深碧洗茶铛 

　　○江塘晚行 

　　石矼飞盖拂沙鸥晚色澄鲜宿雾收月动江光金跃冶云生海气蜃成楼依依远岛初迷树细细寒潮不上洲忽转崇冈天宇阔恍然疑在阆风游 

　　○送杨志仁之安庆 

　　当年峨豸立东垂直节孤忠海岳知　丹陛一封惊石显长沙千里市湘累葵倾廊庙心逾赤蓬转江湖鬓欲丝小向龙舒成卧治起调金鼎未应迟 

　　○保叔寺顾天锡八音诗韵 

　　金镫鸣过白鸟间石桥横跨碧溪湾丝垂万桠斜临水竹覆孤亭半倚山匏系扁舟人渡少土香新垒燕飞闲革囊携酒寻幽去木杪岩扉昼不关 

　　○四明行台夜坐纳凉 

　　炎暑尘劳并日程片时聊共晚风清披襟便有羲皇意作吏难堪叔夜情露堕飞萤明复暗城喧栖鸟定还惊鉴湖一曲应无恙争似吴松好濯缨 

　　○定海舟中 

　　乘潮东下更天风百里飞帆瞬息中萧爽真成江海兴烦炎初离簿书藂黑甜一味逾仙醴碧落千寻入具宫坐觉身轻肌骨快蓬莱应有路相通 

　　○送姜仁甫之淮阴 

　　无因解组卧山云千里长淮且慰君行矣世途方扰扰归欤吾意亦云云官曲已纵笼中翼人物真空冀北群只恐周南留滞久草堂泉石有移文 

　　○松阳山溪 

　　嶂里清溪十里余翠帷初卷看山舆劈开鳌背流琼液环列云屏切碧虚试问武夷曾有此不知巫峡定何如盖车?童摇曳斜阳影惊起波心双鲤鱼 

　　○奉次陈成斋都宪游朝天宫韵 

　　何处青山是胜游桠阴轻盖到林丘台评正耸朝端望野兴还寻方外俦鱼鸟徜徉淹永日云霞缥缈立飞楼冯阑一送东南目了了吴门绿树洲 

　　○奉次成斋闻匏庵先生入阁 

　　十年门下溉余残长得先秦古制看力重万钧真载道望尊一代不缘官常时走卒知司马即日　君王想谢安从此黄扉多胜事鼎彝千古费雕刋 

　　○奉次匏翁忆鹤园韵 

　　曾见阶前鸣向人远游应卜令威邻花阴梦断三更月海上云迷几度春遗氅倦披空在笥旧轩谁驭欲埋轮园亭有主今坡老尚忆玄裳为写真 

　　○癸九日雨中登南镇禹穴 

　　偶逢佳节慰征途风雨无端满镜湖神禹遗踪千古在子长幽兴片云孤东溟烟雾连秦望南镇山川壮越都飞步丹梯凌岳顶绝胜尊酒对茱萸 

　　○登山遇括苍李员外载酒同游因寄伯安秋官 

　　登高两屐正匆匆有客仙舟逸兴同细雨真酬莘老句峩冠不堕孟生风排云西岭披秋色把酒东篱探菊藂却笑兰亭眠未稳闭门时复走诗筒 

　　○再寄伯安 

　　闻君旌节驻前川冲湿频催百丈牵拟剔青灯看玉树不妨疏雨滞江天扁舟独坐遥相望孤馆此时应未眠久矣无人开笑口今宵幽兴一超然 

　　○北渡夜泊 

　　行尽嵇山镜水间每逢清景动忧端东关听雨江声急北渡看云海气寒问俗无能空传食感时将暮欲悬冠孰知田舍西成后黄口啼饥泪不干 

　　○嵇山行台试士遇雨 

　　摓掖如云艺苑开嵇山堂上近蓬莱閧然东海蛟龙奋蓦地九天风雨来焦土顿回生物意名邦不乏济时才今年大比非畴昔熖熖奎光照栢台 

　　○次韵赠娄原善 

　　无地依?愧野蓬红尘瞶瞶欲成聋尊前一笑风生席江上三更月满篷雄辨入玄心为醒清歌送酒兴难穷夜深莫讶留连久更拟诛茅傍此翁 

　　○戊午十一月遂安道中 

　　山中无物不清妍况是萧萧云后天危石堕厓银柱折老松横磵玉虬眠灞桥驴蹇寒无柰剡水舟回兴杳然争似兹游奇绝甚孱歌千迭耸吟肩 

　　○和王伯安二首 

　　性耽林壑真成癖胸痼烟霞不作痾巳觉沉酣皆道气独难驱逐是诗魔隹辰何事眠云屋俗驾知君厌玉珂惠我清词兼墨妙临风吟玩几回过 
　　洗出清秋片雨明千岩相竞碧峥嵘青围鸟道微通径湿重林霏半压城天际绪风吹鬓短山中新酒对花盈却嫌未免人间俗犹听松阴喝道声 

　　○次韵答邵国贤 

　　吟社年来迹甚疏旧盟寒尽欲何如惠山水冽冰生齿滕阁江清竹遶庐尺素偶逢烹鲤后百篇遥忆校文余尧夫击壤知难和少住诗筒且读书 

　　○宾兴劝驾诗 

　　三物宾兴大比年诸君文采动星躔蛟龙并起云腾雨　凤骥齐飞日丽天儒者立身先节义　圣明图治急才贤春风晁董丹墀对定有嘉谟彻　御筵 

　　○西湖 

　　十里湖光一镜开玉壶天地小蓬莱丹青难写莺花景山水真成锦绣堆远客正逢高宴启胜游刚及暮春来苏堤岳墓循行遍更醉冯园鸭绿杯 

　　○再次韵答邵国贤 

　　别来双鬓未全疏尘外风神我不如海内几年还此会天涯何处是吾庐南征客棹云俱远北望骚坛兴有余庾岭洪都封壤接途中莫断往来书 

　　○今年夏旱东越尤甚过姚有感 

　　渺渺平畴半草莱歌残云汉有余哀林空鸟集枯枝噪滩急潮随暮雨回风物最怜秋渐老江山应笑我频来伤哉民瘼何由慰欲写为图献玉台 

　　○与志道会后阻风雨江上相望有怀 

　　星槎只尺杳难攀怅望前村绿树湾积雨冥冥还入夜寒灯隐隐独依山心倾尊俎留连后愁绝风波浩渺间一种好怀君会否柁楼高枕听潺湲 

　　○伏羗伯忠义祠 

　　飞将声名动朔方当年谈笑静戎羌属橐障合风云气许国心悬玉雪光野外蜂屯秋扫荡帐前星殒夜苍凉丹青祠庙褒忠处西华苍苍渭水长 

　　○寿域春荣二首 

　　漆园幽遁小神仙白发萧萧雪满颠薄宦未酬孙宝志义方今见窦郎贤　封章映日奎躔动舞袖回风豸锦鲜最是登高佳节近千秋行乐驻华年 
　　高士轩中旧隐沦白头林下豸衣新遐龄天与蒙庄叟晚翠人同窦禹钧笛里鹤飞江月晓尊前花发洞天春凤雏独立阳冈上时有恩光到涧滨 

　　○次韵送大司冦戴公赐告归□□ 

　　中朝名德冠儒绅千载清风此硕人今日庙谟须稷契几年归计阻参辰天门雨露辞丹陛江国风烟梦白苹要识　赐环恩数重紫泥光照锦堂春 

　　○忆旧游 

　　忆从萧寺醉春风掌上花枝映酒红无限欢情酬此夜一时幽兴托诸公探梅客会三星下带索人行片月中别后相思隔千里楚云烟树两空蒙 

　　○行台日暮 

　　何处萧萧暝色侵海云将雨过寒林间关旅鴈天涯路寂历啼螀岁暮心槁木嗒然聊隐几飞蓬搔尽不胜簪松垣深掩黄昏静惟有炉熏对苦吟 

　　○东山寻谢安石故居山中有明月亭紫薇洞西眺岩 

　　溪上青山一径微烟霞无恙昔人非荒亭千古照明月幽洞几番开紫薇籍甚风流超魏晋隐然勋业在淮淝苍茫不尽怀贤意西眺岩前对落晖 

　　○次韵王庶子四首 

　　和行省夜坐 
　　和答胡提学 
　　和咏竹 
　　和送临江孙五美 

　　·和行省夜坐 

　　庶子高风海内闻十年瞻望隔江云骚坛故事犹堪想丈席何时许见分人口未容妨此老天心应欲壮斯文紫薇垣里诗筒送元白遗音属二君 

　　·和答胡提学 

　　名家远继苏湖教垂老犹怀■〈木巳〉国忧学道还应寻白鹿著书何必跨青牛萧萧烟草无媒路泛泛春江不系舟投赠独夸莘老句玉衡?鉴照清秋 

　　·和咏竹 

　　一枝高拂碧云端惯与氷霜共岁寒解箨春林怜玉立濯根秋涧耻泥蟠希声古瑟风三弄倒影飞鸾月半竿退食薇垣多暇日绿阴潇洒石床安 

　　·和送临江孙五美 

　　江城送客倾双盖想见微风起碧澜共赏烟霞还对酒只谈文字不论官尊前别意云千里物外孤标竹数竿归卧小斋情未巳更收余景入骚坛 

　　○送友人三首 

　　英年自负定如何千里云津一跃过巳折秋香探兔窟还魁纶对上鸾坡名家世擅青钱选旧里今传白雪歌忠孝策名儒者事立身当不负贤科 
　　碧梧翠竹楚江皋鸾鹄翩翩见羽毛自古籯金何足贵从今门第更须高杏花如锦迎游骑桠汁挼蓝染赐袍不是龙驹宁有此蛰雷声里破春涛 
　　历块过都指顾中青年如许更谁同郄诜才业超时辈浚仲风流胜阿翁道在经纶轻占笔文追骚雅厌雕虫兹行直上金銮殿始信蓬莱有路通 

　　○三衢道中对雨 

　　细雨斜风旋转船垂杨飞絮欲漫天一年春好等闲过今夜酒醒何处眠清献古祠烟树合严陵仙濑客星悬尘劳涤尽还幽兴吾与江山殆有缘 

　　○瑞昌道中一首 

　　肩舆终日绕云林登顿虽劳野兴深腊色未全欺宿莽春声俄巳变鸣禽苍松翠竹几寒暑白石清泉无古今犹恨此行牵世事未将双足遍嵚崟 
　　极目修篁一径通忽惊身上楚湘中远游得此殊堪慰清境横前万不同历乱鸣璆泉漱石钩辀蛮舌鸟鸣风留情最是斜阳景罨画峯峦紫翠藂 

　　○用韵送王世赏 

　　雄辩悬河久不闻寸心晨夕九疑云眼中星岳依稀近天际萍蓬顷刻分畴昔鉴衡???鼠朴　明时钟鼎用龙文头颅未白襟期在高步台阶早致君 

　　○次韵赠夏德树 

　　赤城深处不逢君却在西湖弄水云野兴悠悠千嶂远尘心扰扰百忧熏尊前珠玉柳相倚物外烟霞幸见分若道山林非乐地考盘永矢复谁云 

　　○次文山宿江心寺诗□ 

　　九鼎摇摇系一丝孤臣夜泣鬼神悲乾坤俯仰今如此豺虎间□独为谁直拟挥戈回落日岂知填海负深期旧踪幸有遗文在洒泪西风读断碑 

　　○剡溪遇吴大参理之联舟寻谢公东山理之出示冯佩之投赠之作因次其韵 

　　随车春色映霜明民隐无边恺悌情禹穴飞云旌节壮剡溪流水肺肝清方舟邂逅盟鸥乐横槊低昂落照晴共访东山高卧客尽知轩冕是浮荣 

　　○走笔送何以仁 

　　倾盖湖边怀抱开胸中了不挂纤埃乘凉武穆祠前树遣兴巢居阁上杯乍到山林如旧识遄归猿鹤定相猜知君未断烟霞意暑退秋凉更一来 

　　○和内阁吴匏庵先生寿何爱山韵 

　　别来寒暑互推迁一笑江干意惘然投绂烟霞无物累斵轮家世有心传风前瘦骨孤云鹤尘外闲身小洞仙况是人间婚嫁毕九峯王泖自年年 

　　○奉次刘大参留别之作 

　　使节东驰五岭春沧浪奇观眼中亲便教旌斾廵行遍不放蛟龙出没频铜柱伏波遗事远楼船横海壮图新平生漫有登瀛想今日三山在水滨 

　　○八月廿二日雨中书怀 

　　幽窓一雨昼眠初耳听芭蕉叶渐舒秋事萧条无可奈客怀惆怅欲何如北来关塞风尘远南去江湖鸿鴈疏便拟登高穷望眼此时云雾满郊墟 

　　○挽童处士 

　　尘外超然向子平千秋□谊在乡评儒家能事兼书数隐士闲身远利名青壁玄猿时独啸碧梧丹凤已和鸣仙游却笑浮生错八十余年世网婴 

　　○雨中宿安禅寺 

　　紫翠连山罨画浓铿鸣□谷乱泉春清溪流水孤村遶修竹寒林几处逢啼鸟尚愁泥滑滑肩舆时度岭重重仆夫怅望停骖地忽听祗园日暮钟 

　　○送曹元孝 

　　两腋天风生羽翰泠然宵度碧云端伞湖回首兼葭细水部怀秋冰玉寒已上璚台邀顾兔绝胜蓬岛驾飞鸾丹山更有新雏出突过烟楼不作难 

　　○次两山韵送审刑孙大理 

　　飞盖翩然来向东清冰寒映玉壶中四敷海上甘霖遍一洗民间积弊空直笔平反无过举斯文退食有余功庭帏便道光荣甚况复清朝物望崇 

　　○次韵顾天锡湖上之 

　　仙舸翩翩画里行烟波如酒醉诗情磬飘□外林藏寺山缺湖东树绕城花下人闲莺自语雨中春去草还生欲携赞老苍龙杖直到高峯顶上横 

　　○送陈汝德进圣节表 

　　日照龙楼生紫烟清风峩豸远朝天云槎渡汉三千里宝历延秋亿万年阙下诸公裁荐剡江南野叟候归船只应廉誉闻　丹扆留作梅进　御筵 

　　○登江心塔寺二首 

　　亭亭孤屿立江皋千尺招提压怒涛水国天空城雉小海门潮下石駞高山灵不厌幽人赏野兴那堪俗务劳欲驾长风凌碧落十洲三岛恣清遨 
　　万里沧溟只尺间登临一□豁心颜瓯闽形胜应堪揽王谢风流尚可□斋钵午惊山鸟散渔船寒趁海潮还驱驰甚愧幽栖客聊共青天半日闲 

　　○江行回文 

　　塘南泛叶一舟轻路遶云山碧处行香黍早甞欣岁稔狎鸥闲对坐江清觞传客店村醪浊钓罢渔航野笛横凉气晚含风桠岸光浮远水落霞明 

　　○晨登窑奥岭 

　　上上轻舆徤步齐横空复道走晴霓下临赤岸疑无地仰看青冥信可梯蓬岛飞云迎海鹤扶桑初日舞天鸡欲从绝顶穷南粤一气茫茫老眼迷 

　　○望鴈荡忆旧游 

　　层峦迭壁皆琼玉杂以丹砂与石英泉瀑晴飞山雨湿松筠风撼涛鸣都将中将世遮阑断应是神工琢削成旧榄烟霞浑在眼欲磨天柱重题名 

　　○初入鴈荡 

　　误入清都众妙门居然物外自乾坤移来西极昆仑圃凿出东维天地根迷路每从樵叟问会心难与世人言夕阳疑有群仙过千队翔鸾万宝幡 

　　○游李氏山亭 

　　掩映峯峦似幔亭寻幽思入暝烟青孤松席畔倾飞盖恠石云中辩落星夜静天河光渐转人归鸟鹊梦初醒翛然万籁虚空里须向高堂枕上听 

　　○题陈都宪奏议 

　　东吴惠爱久传闻千载甘棠感使君乡老常时论故事尘编今日见遗文经纶手泽人间世想象仙游海外云信是太丘余庆远诸孙廊庙有陈群 

　　○登能仁后山 

　　山路雨晴新缘肥萧萧藤橘刺牵衣风生修竹闻啼鸟叶脱深林漏落晖幽洞半开横石笋危峯欲堕压岩扉芒鞋步入云深处先唤青童扫翠□ 

　　○龙湫瀑布 

　　郁郁千寻白玉成谁将匹练挂空明岩头定有蛟龙隐天际只疑河汉倾五色晴虹摇日影半空飞雨喷风声纷纷雪浪寒潭里金石铿然时一鸣 

　　○鴈山西谷 

　　万寻崖壁环幽洞仰视晤空如盖圆木剪晴光金错落溪穿石鏬玉潺湲龙湫西堕千林杪天柱东临两观前尘世几人能到此岩扉长自锁苍烟 

　　○晚过宗阳宫 

　　广庭高树郁萧森碧殿虚闲复道深落日停骖尘虑息远风吹□□□□□□□入蓬莱岛盈□如闻鸾鹤□行出洞天□□□满城明□夜沉沉 

　　○癸亥十月越南山行 

　　□旅纷□□□□欲从何处息箳篂久淹铅椠心应死每见烟霞眼独青驰逐身劳悲宦辙品题才薄愧山灵阿谁得似天工巧削出连云万玉屏 

　　○暮春会墅岭 

　　登高直拟梯云汉绝顶翻成掌面平巳讶鸡豚如市闹更闻钟磬隔林鸣沟塍历乱桑田列灯火相将父老迎举手星辰疑可摘始知身倚碧天行 

　　○暮春山行 

　　竟日巾车遶众芳此行真不负春光园林密布千重锦风日晴熏百和香红谢残花成淡白绿舒新叶带轻黄更怜万木交阴处泉戞鸣球鸟弄簧 

　　○新昌山中晚行 

　　寒山向晚无穷意衰草疏林落照间冰塞细泉流抑咽藤牵危石置孱颜衡茅静对云屏掩樵牧时从鸟道还欲便少留留不得此生丘壑殆天悭 

　　○阅温郡诸生试卷有感 

　　艺苑青青集子衿东瓯文献旧儒林千篇竞作风云状一鉴空悬水月心燕玉几人能辩石海砂何处可淘金却从先哲寻源委惟有梅溪一泒深 

　　○客散后与叶良材夜坐次浦有祯韵呈诸公 

　　逸韵清谈迭唱酬夜深同醉瞰湖楼风篁北院鸣孤籁海月东窓挂一钩陈老巳投车辖在山公还倒接■〈离〉不床头可奈无佳酝且酌平原旧督邮 

　　○王汝承南楼 

　　日长帏幕午风熏架插牙签护绿芸高士偏宜徐孺卧清谈还许庾公闻天连衡楚离明近手摘星辰轸翼分九万鹏途应不远碧阑千外是青云 

　　○题长洲郭封君择胜舟和韵 

　　笔床茶灶在扁舟兴至题诗醉即休钓雪滩前邀月饮垂虹亭下看花游秋江处处縢王阁夜景家家庾亮楼浅水芦花无处着玄真鲁望我同俦 

　　半江赵先生文集卷之六 

　　●半江赵先生文集卷之七 

　　七言律诗（三） 

　　送秦国声仓曹分司临清 
　　送傅冠卿（少宗伯月川之子也） 
　　送王上舍（德辉之子） 
　　寿徐翠庵（其子鹗中书舍人） 
　　送僧惠瀛归住姑苏灵岩禅寺 
　　赠善画僧古兰 
　　送僧住吴江宝华寺 
　　送昆山许翷司训新喻 
　　送上海沈翁（其子恩丙辰进士） 
　　寿王琵同知母（时同知新拜官南归） 
　　僧无瑕住莺湖殊胜寺复移住圆明禅院领檄归吴赋诗送之 
　　送僧住支硎山寺 
　　送马善征行人 
　　送友人 
　　寿汤宗大 
　　送杨元范宰平阳 
　　送林舜举佥宪 
　　次李若虚韵赠林舜举侍御二首（舜举廵按广东有平贼之功故若虚赋诗美之） 
　　送王器之侍御廵东吴 
　　周文济御史之尊甫生朝在四月之初母夫人在八月之望同登六旬矣作诗寿之 
　　陆地莲寿罗翁 
　　恩庆图（为白辅之员外赋） 
　　张贡士贫乐窝 
　　送骆蕴良知潮州 
　　赠僧无涯 
　　送任思顺考绩归郡（思顺引疾弃官归郡人上章留之因复起视事） 
　　方寿卿主事之弟信卿官南京尹部号雪筠赋诗赠 
　　宜兴张氏双桂堂（张之先有为金紫光禄大夫者因以名其里邦祥邦瑞兄弟登科云） 
　　吊文山遗墨（并序） 
　　匏庵先生园居有玉延亭海月庵先生之以内艰去也吴南夫内翰借居之余甞戏谓亭曰借玉庵曰借月内翰作诗见寄辄用韵奉答或可备园中一故事也 
　　水云亭送顾惟庸司务之南都 
　　挽载恒庵司训 
　　送毛世章佥宪进表还西川便道归省甬东 
　　送照上人归吴 
　　挽程翁（廷臣主事父也） 
　　储静夫凈拭轩 
　　题乌笺圆图泥金梅月赠马汝砺庐州 
　　送何子元主事使甘凉 
　　送陆全卿 
　　应诏挥毫为僧录皑东白作 
　　次韵送伍朝信周伯震二郡守七首 
　　正月廿三日酌别伍朝信于兴隆僧舍酒中予赋咏甚多率背草草归而悔之呈朝信一首 
　　送秦信卿归华亭（信卿以输粟授官未汝承之内弟也） 
　　送白辅之 
　　次韵送张羽进士宰淳安 
　　双瑞堂为谢侍郎先生赋谢与兄太守公同游乡校同登科时有双莲骈桂之瑞故以名堂 
　　赠陈克明库官（陈善写墨竹能弹琴颇文雅可爱） 
　　送僧归住吴江华严寺（时寺毁于火巳久冀师往修之） 
　　送杨来虞（杨在京师寓吴少宰先生馆少宰号鹿场） 
　　送吴郡道纪王逸人 
　　寿苏廷美 
　　赤壁图 
　　归去来图 
　　代丁松为其翁寿 
　　送汝济商 
　　送徐一斋主簿纲运还闽中 
　　金梅次匏庵韵 
　　谒孟子庙（庙重建始落成） 
　　过杭州 
　　题画 
　　答娄忱县博 
　　代东鲁张宽送行得频字 
　　代长洲陆全卿送行得虚字 
　　代关中范镛送行得今字 
　　代西蜀陈辅送行得年字 
　　送行得儒字 
　　次韵陆全卿哭王敬山侍御 
　　山行 

　　○送秦国声仓曹分司临清 

　　长河如带不容舠应念丁夫转运劳巳傍通津开巨囷更分清斾出仙曹　紫宸北望云千里白粲南来玉万艘会计从今无宿弊冰壶悬照彻秋毫 

　　○送傅冠卿 【 少宗伯月川之子也】 

　　暂彻晨昏千里行商颷寒促故园程学诗不堕趋庭训肯构今看作室成谢砌生芝真继美胡缣留箧有余清西江水绿枌榆暖莫忘天涯■〈山巳〉岵情 

　　○送王上舍 【 德辉之子】 

　　青年文藻逼风骚信是名家有凤毛巳用韦贤经术进还看梁固甲科高庭闱都下春晖燠桑梓江东客梦劳行色更逢秋兴逸白云红树满林皋 

　　○寿徐翠庵 【 其子鹗中书舍人】 


　　人日春生顺德堂翩翩彩胜杂琼觞白头正耐烟花绕　紫诰仍颁雨露香孺子清风传远近仲车高义出寻常眼中兰桂森森长椿寿年年正未央 

　　○送僧惠瀛归住姑苏灵岩禅寺 

　　名山郁郁郡城西遥望丛林积翠迷宝殿琳宫尘不到屧廊香径鸟空啼幽深自称禅家住佳丽还凭墨客题早晚悬冠归旧隐会将藜杖蹑云梯 

　　○赠善画僧古兰 

　　禅床高卧太湖东幻出乾坤意不穷谁谓丹青非本色要知空有是家风王郎诗在无声处顾老神传阿堵中悟得毫端三昧法不须重问石田翁 【 古兰甞谓人曰我师石田】 

　　○送僧住吴江宝华寺 

　　宝华禅院五湖东隐约层台俯碧空一曲烟村孤屿外数声仙梵夕阳中天花巳悟根尘绝水月真看色相同莫恠道人归兴早朝来燕树起秋风 

　　○送昆山许翷司训新喻 

　　郭外青山拥泮池两斋岑寂听唔咿身沾一命还兼隐道涉多方信可师点瑟襟期应自乐郑毡风味许谁知品题月旦浑闲事且授家传旧鲁诗 

　　○送上海沈翁 【 其子恩丙辰进士】 

　　半世逍遥碧海浔偶看雏凤上琼林佳游未遍长安陌清隐难忘故国心万户千门殊壮丽九峯三泖自高深青云事业从儿辈领取松篁十亩阴 

　　○寿王琵同知母 【 时同知新拜官南归】 

　　毵毵双鬓未成丝闺阁春含爱日晖坐爱板舆金犊小醉看蓬岛彩云飞堂开燕喜人难老天与康宁愿不违顿觉门阑增气象斑衣初换锦衣归 

　　○僧无瑕住莺湖殊胜寺复移住圆明禅院领檄归吴赋诗送之 

　　占断莺湖万顷秋渚云汀月供心眸水晶宫与人间别兰若天应物外求泽国烟霞称绝妙锦帆箫皷忆曾游如何不向兹山住更觅圆明野寺幽 

　　○送僧住支硎山寺 

　　回峯如戟倚江天支遁风流尚宛然马迹千年留石上鹤飞何日返亭前林泉有意寻幽赏轩冕无因了俗缘寺主相逢聊借问几时方丈许参禅 

　　○送马善征行人 

　　新秋一雨涤炎光郊路微风送早凉使节关山行色远祖筵宾客醉歌长东吴旧业迷烟树南浦归帆带夕阳千里皇华思报　主岂缘橘滞江乡 

　　○送友人 

　　自古箴规属友生独惭迂拙语言轻英资莫枉青春过逸驾还求实地行夜月关山孤客梦秋风荷芰故园情向来珪玷堪深省此事天应玉汝成 

　　○寿汤宗大 

　　婚嫁初酬万事成白头安坐阅升平更怜德耀能偕老不羡陶朱善治生绮席图书闲寓目晤山猿鸟共忘情一年一度长生酒付与花前十万觥 

　　○送杨元范宰平阳 

　　领得　天恩出琐闱双鳬寒度海云飞巳闻地胜登临快更爱民淳狱讼稀遶郭峯峦排□闼开帘烟月净琴徽春风阡陌循行处想见桑阴雉子肥 

　　○送林舜举佥宪 

　　千里骅骝道路开青年频试出群才峥嵘神豸当朝耸蔽芾甘棠满郡栽江左又承　恩命去岭南新奏凯歌回一方未罄澄清志早为星轺入内台 

　　○次李若虚韵赠林舜举侍御二首 【 舜举廵按广东有平贼之功故若虚赋诗美之】 

　　平蛮奏凯 
　　衣绣行春 

　　·平蛮奏凯 

　　满山貔虎压林皋騘马身兼汗马劳鼠穴捣空秋卷甲羽书飞捷夜挥毫功归　庙算千官贺瘴敛炎荒五岭高白面书生非易与共夸台省得萧曹 
　　右平蛮奏凯 

　　·衣绣行春 

　　峩冠突兀上云衢风裁居然玉不如吴郡人思庞统驾海邦春迓范滂车狐狸远遁飞鹰外霖雨深沾揽辔余自许乾坤经济手乘时休遣盛名虚 
　　右衣绣行春 

　　○送王器之侍御廵东吴 

　　千里飞帆下五湖四州民瘼待君苏才同鹰击还兼凤志息狼贪不问狐来往曾无家室累笑谈应喜故人俱松陵古驿茅茨近肯枉星轺一过无 

　　○周文济御史之尊甫生朝在四月之初母夫人在八月之望同登六旬矣作诗寿之 

　　四时花竹绕庭闱鸾鹤云端比翼飞纔见熏风迎暑候即看华月弄清辉仙龄共祝千秋岁儿戏新裁五色衣独有贤劳騘马客望瞻南极思依依 

　　○陆地莲寿罗翁 

　　陆地生莲古有之传闻关尹降生时两间灵秀山川孕一气冲融草木知不遣淤泥妨妙丽真籨土壤出神奇高堂持作延年供甘露祥云满寿巵 

　　○恩庆图 【 为白辅之员外赋】 

　　君家科甲擅清芳试看毘陵进士坊谁羡鸣珂张相里未惭通德郑公乡上卿剑履依龙衮群季衣冠接鴈行都下锦袍春戏彩国恩家庆两无央 

　　○张贡士贫乐窝 

　　诗书道重万金轻莫恠先生懒治生日饮一瓢应自足家徒四壁有余清淤泥未许龙蟠久云雾终看豹变成胷次洒然真乐在人间贫富巳忘情 

　　○送骆蕴良知潮州 

　　领得鱼符向海隈凯风江上锦帆开名邦出牧推贤守宥府参谋识俊才巳觉蓝关无雪拥应从合浦得珠回专城事业基台鼎未许霜华两鬂催 

　　○赠僧无涯 

　　满座烟霞净道场 【 僧所居号烟霞室】 法轮旋转未渠央悬知瀚海蠡难测谩说洹沙斗可量三界空中天不住万缘消尽日偏长世人若问无生话一苇吴松望大洋 

　　○送任思顺考绩归郡 【 思顺引疾弃官归郡人上章留之因复起视事】 

　　向来何事早投簪锺鼎情疏野兴深谢去已成丘壑计挽留真得吏民心颖川治行应无愧盘谷风流未可寻正是青云扬厉日头颅不受二毛侵 

　　○方寿卿主事之弟信卿官南京尹部号雪筠赋诗赠 

　　尘外娟娟见此君眼□千仞拂寒云幽姿巳拔闽南萃直节还空冀北群更有六花相妩媚居然双玉并清芬养成嶰谷伶伦管吹入钧天万国闻 

　　○宜兴张氏双桂堂 【 张之先有为金紫光禄大夫者因以名其里邦祥邦瑞兄弟登科云】 

　　金紫清光照晋陵家声千载见云仍郄林标格宁专美窦氏芬芳尚可征秋老淮南非旧隐月明天上喜同登愿将金粟连枝树栽向瑶台第九层 

　　○吊文山遗墨 【 并序】 

　　佥宪钱世恒家藏文山临难时与弟妹书一纸毁于火吴太史匏庵甞抄得其藁因录一通归世恒予为赋此吊之 
　　不独仙游不可攀手书应亦压尘寰数行价重隋和璧千载名高太华山煨炉巳归雷电里光芒犹射斗牛间典刑虽远斯文在开卷令人涕泪澘 

　　○匏庵先生园居有玉延亭海月庵先生之以内艰去也吴南夫内翰借居之余甞戏谓亭曰借玉庵曰借月内翰作诗见寄辄用韵奉答或可备园中一故事也 

　　主人三载别亭庵乞与先生寓燕谈翰苑余芳谁可继延陵华冑子何惭长容野客来花下清挹天风起牗南不用樽前分主客宦途同是暂停骖 

　　○水云亭送顾惟庸司务之南都 

　　建邺分司幕府清蓟门携手送君行亭前山鸟留人醉江上春潮带雨生北阙烟霞千里梦南望樽俎十年情官居佳丽乡园近不愧清时吏隐名 

　　○挽载恒庵司训 

　　独踞寒毡岁月淹□然松桧逼秋严寸心自许宣尼见一德真符大易占吾道在人堪久远物情何事屡凉炎典刑逝巳芬芳在怅望山庐月满檐 

　　○送毛世章佥宪进表还西川便道归省甬东 

　　星轺春动锦官城臣子心期在此行　圣寿万年红日永庭闱千里白云生趋朝已效华封祝归路还酬戏彩情莫向枌榆淹驲骑三川秋暑望澄清 

　　○送照上人归吴 

　　千顷平湖入渺茫丛林深在水云乡宝幢影落澄波动仙梵声惊白鸟翔境胜禅心应自在地偏尘虑易消忘袈裟莫遣归来晚好趁新秋一味凉 

　　○挽程翁 【 廷臣主事父也】 

　　隐君风采似前贤中馈芬芳更俨然施与不妨家业裕操持真见阃仪传丹霄雏凤翔千仞白日奎章照九泉身后荣名今若此义方应不负生前 

　　○储静夫凈拭轩 

　　碧涟斜抱野亭隈菱叶荷花历乱开事少官曹偏散逸心清天宇自昭回轩墀不遣尘泥溷樽俎还容水月陪千古静观方得意门前车马莫频来 

　　○题乌笺圆图泥金梅月赠马汝砺庐州 

　　不似山林雪后看一枝高艳破清寒初惊宝树繁星烂忽见丹霄片月团东阁诗情超景外西湖幻相入毫端郡城静夜悬金斗 【 庐州有金斗城】 偏称黄堂坐倚栏 

　　○送何子元主事使甘凉 

　　西北河山壮地图此行车辙半寰区渥洼有种殊堪慰江夏无双信不诬粉署离情烟月迥玉关归路楚云孤青年况是松筠质不畏冰霜万里途 

　　○送陆全卿 

　　激扬双雪翮正横秋便自抽身向急流尘鞅十年宜少息山资千亩复何求功名梦破卢生枕湖海风清鲁望舟荣擢高闲君两得　主恩无量若为詶 

　　○应诏挥毫为僧录皑东白作 

　　白马西来亿万言亲承　纶命阐玄门彩毫挥雨天花落金简临风贝叶翻三藏渊源归妙墨　九重敷奏沐　殊恩上人自是禅林秀文事旁通道葢尊 

　　○次韵送伍朝信周伯震二郡守七首 

　　雉尾轻风不满旗螭头晴旭转瑶墀承宣正羡刀符重偻伛翻嫌拜　命迟巳见声华归物论好输肝胆答　恩私明明　宵旰求贤意传与东南父老知 
　　专城白暂正青春紫绶光摇皂盖新驿路溪山看罨画帝乡车马忆扬尘要从瘠壤施甘雨莫遣通衢生野蓁一郡苍生谁倚赖恫瘝都属宰官身 
　　两贤心迹久相符粉署常联玉佩趋兴至壶觞酬谑浪诗成风雨助歌呼云龙追逐从天壤骐骥联翩出冀都应是当年元与白心交浑巳忘形躯 
　　案牍如山不着忙庖丁解刃属仙郎每闻佳句头风愈自阻清谈舌本强花鸟难留燕郭骑佩环犹带汉廷香与君他夜相望处应共青天片月光 
　　邮亭供帐倚层城把袂殷勤不尽情西署几年同结绶寸心千里独悬旌春光如海烟花逈野色连天草树平最爱画船江上路东风晴扬棹歌声 
　　江乡问俗驾轻舠颇觉心缘抚字劳河内一年聊借冦广州百甓正烦陶闾阎到处车随雨斋阁开时坐拥旄共理功成　优诏奖袭衣应赐郁金袍 
　　越山蜿蝘似盘龙神秀还应造化锺万壑萦回罗作带千岩层迭剑攒锋旌幢沾润云霞袭肌骨生寒水石春露冕行春思济物不知清景与诗逢 

　　○正月廿三日酌别伍朝信于兴隆僧舍酒中予赋咏甚多率背草草归而悔之呈朝信一首 

　　在溜三星照别筵不知今夕是何年浮生渐老红尘里野兴相忘绿酒前轻率语言吾甚悔清狂文藻世谁怜天涯去住须臾耳人事参啇一怆然 

　　○送秦信卿归华亭 【 信卿以输粟授官未汝承之内弟也】 

　　太虚高韵久沉冥偶问诸孙识典刑散吏印章聊尔耳旧家人物故宁馨燕南云树三秋迥海上峯峦数点青归到乡园多胜事锦堂重庆日趋庭 

　　○送白辅之 

　　九重天上罢嵩呼归试斑衣视膳初西省孤标峩柱石南台清望俨璠玙庭闱乐事春风里江国归心暮雨余奕叶诗书兼孝友三吴门阀冠乡闾 

　　○次韵送张羽进士宰淳安 

　　南去江山满路诗宁烦下俚赠将离登临不为贤劳废文雅偏于宰牧宜阙下天高人别远桠边风细马行迟平生好古多幽兴何处郊原有断碑 

　　○双瑞堂为谢侍郎先生赋谢与兄太守公同游乡校同登科时有双莲骈桂之瑞故以名堂 

　　二难乡校昔同游大比贤书复并??矢双蒂红莲芹泮雨骈枝丹桂月宫秋祯祥迭见应非偶棠棣联芳岂易求伯也专城仲台鼎一门清望满南州 

　　○赠陈克明库官 【 陈善写墨竹能弹琴颇文雅可爱】 

　　官舍还同隐者庐了无公事恼居诸广陵幽韵风尘表与可闲情翰墨余白眼谁应怜傲吏朱门吾不曳长裾悠然独拄西山笏大纛高牙恐未知 

　　○送僧归住吴江华严寺 【 时寺毁于火巳久冀师往修之】 

　　土焦兰若巳多年尚有浮屠出紫烟灵胜常留因地在住持今得上人贤远携锡杖来经始行见琳宫起郁然佛事聿兴檀施集大开方丈与安禅 

　　○送杨来虞 【 杨在京师寓吴少宰先生馆少宰号鹿场】 

　　凤城东巷鹿场前斗样书楼坐草玄久客初酬弹铗咏故乡仍欠买山钱耕耘笔砚身将老来往江河路正便归扣竹扉惊稚子奚囊诗卷胜腰缠 

　　○送吴郡道纪王逸人 

　　头上高冠切紫云羽衣玊节谢尘氛新随笙鹤朝真宰曾撤笼鹅赠右军厅事松筠开蕙帐印章霜月护龙文夜深一阕游仙曲清彻蓬壶处处闻 

　　○寿苏廷美 

　　长春曲度紫鸾笙三伏高堂暑气清吴苑烟霞真隐地蓟门风月壮游情　君恩巳授闲官秩乡曲何惭义士名甲子人间周复始黑头犹未着霜茎 

　　○赤壁图 

　　白露横江水接天冯虚应似挟飞仙何人酾酒赋横槊有客吹箫歌扣舷遗响悲风秋瑟瑟流光明月夜娟娟兴来痛饮杯盘尽一鹤掠舟惊醉眠 

　　○归去来图 

　　田舍将芜胡不归迷途今悟向来非门前稚子开松径天际轻风吹客衣秋晚南窓堪寄傲晨光前路正熹微人间富贵徒为耳云自无心鸟倦飞 

　　○代丁松为其翁寿 

　　陟岵天涯且未还遥瞻南极照江关人间轩冕红尘扰物外林泉白日闲寿域全清三伏暑舞衣惟见一人斑分甘赖有双孙子玉立娟娟慰老颜 

　　○送汝济商 

　　青春乡校旧游同野鹤鸡群有父风文字殿前应小试云龙天上巳潜通南熏出祖车难挽东署连床语未终见说穿杨归老手广寒仙桂发秋丛 

　　○送徐一斋主簿纲运还闽中 

　　君去闽南岁再阑无边山水画中看休嗟匹马辞家远幸免重裘冐雪寒孙宝官卑聊祀灶仇香名重暂栖鸾都门把袂情何巳惟愿深加别后餐 

　　○金梅次匏庵韵 

　　流碧粼粼带浅滩跃波明月试遥看谁教变作金光烂似厌平生玉骨寒和靖清风横雪岭罗浮幽梦落仙坛花神应得灵丹秘来向乌台点铁冠 

　　○谒孟子庙 【 庙重建始落成】 

　　轮奂巍巍逼紫清入门瞻礼惬平生连山云雾凝寒晤古木冰霜带晚晴道统真传开后学儒风丕振仰　皇明洁斋欲释新成奠无奈星轺促远行 

　　○过杭州 

　　风雨黄昏过武林长衢灯火万家深云端不辨吴山色途次时闻越客吟逝水流光惊卒岁故园魂梦搅离心寒梅独照邮亭夜逋老高风何处寻 

　　○题画 

　　目极江湖不可攀偶披图画一开颜春深草阁林隈暖日落扁舟渡口闲山色正浓云隔断海天无尽鸟知还耳边彷佛疏锺度疑在苍茫杳霭闲 

　　○答娄忱县博 

　　衡门却扫任蒿蓬断尽知闻非病聋习静久穿居士榻寻幽空泛剡溪篷楼头星斗低堪摘胷次乾坤妙不穷瞑目十年功百倍奇方试问紫阳翁 

　　○代东鲁张宽送行得频字 

　　圣涯何处问迷津濂洛清光起后尘巳用纲常司　国宪要将风义动儒绅岩廊道在斯文重玉烛春调大雅淳自是薇垣通凤阁紫泥天上拜嘉频 

　　○代长洲陆全卿送行得虚字 

　　济时勋业五车书云梦胷吞更有余一曲骊驹斜日外满城桃李暮春初朱轓问俗南藩远黄阁求贤左席虚舟楫盐梅深倚仗未应留恋武昌鱼 

　　○代关中范镛送行得今字 

　　初望闽山碧万寻斯文真印重南金诸生愿立伊川雪四海思沾傅说霖清庙朱弦风淡淡方塘明月夜沉沉平生培养收功处要遣声光动古今 

　　○代西蜀陈辅送行得年字 

　　海潮初上放楼船水色山光动别筵宇内群生深望雨台端有客误忘年诗书直继关闽学勋业行看琬琰镌欲挽佩裾留不住洞庭春色远连天 

　　○送行得儒字 

　　乌府清风散毕逋薇垣小队舞来苏梦迷天竺孤山雨春满洞庭青草湖今日盐梅须此老古来经济在吾儒白?唤取归　朝去独立岩廊赞　庙谟 

　　○次韵陆全卿哭王敬山侍御 

　　当年风采动朝班直拟身将殿槛扳玉碎炎冈天为惨云迷吊鹤夜空还龙逢如在堪方驾梁父当歌忽破颜不独父　非叹久夕阳烟雾满西山 

　　○山行 

　　千嶂萦蓝万木青风霜疑不到林扄九天晴旭开云锦一雨新凉洗玉屏尘外兹游聊伴兴人间何处不凋零会心真境那能舍少憩松阴旧草亭 

　　半江赵先生文集卷之七 



　　●半江赵先生文集卷之八 

　　五言绝句 
　　六言 
　　七言绝句 
　　联句 
　　词 

　　◆五言绝句 

　　题昼 
　　山行三首 
　　宿剡溪 
　　芙蓉峯 
　　龟岁 
　　丁巳正月七日郊祀斋宿五首 
　　夜行 

　　○题昼 

　　细雨入林青孤云映山薄何处是归舟临风倚江阁 

　　○山行三首 

　　万卉忽如扫孤松谁与俦山空岁云暮独玩意悠悠 
　　冰霜石岩下藂菊发寒枝寂寂深山里幽芳空自知 
　　水滟葡萄酿潭开碧玉铛青山不解饮落日醉颜頳 

　　○宿剡溪 

　　片月流清浅千岩锁翠微子猷如对此乘兴定忘归 

　　○芙蓉峯 

　　的的分金瓣亭亭凝晤香浮云似流水天际泛晴光 

　　○龟岁 

　　□□折玄□苔纹生绿毛自从羲画后重献□图高 

　　○丁巳正月七日郊祀斋宿五首 

　　入坛 
　　迎驾 
　　赐食 
　　归幕 
　　斋居 

　　·入坛 

　　□华森万骑　圜丘旷千顷仰瞻日月光转□天地迥 

　　·迎驾 

　　□□仙班合九重黄道开貔貅十万队　宸□自天来 

　　·赐食 

　　□饭皆　君赐况承　恩诏亲素餐何以报感激愧微臣 

　　·归幕 

　　□□护晴日春意□南□　圣心思对越穆□□斋明 

　　·斋居 

　　□□昼潇洒斗□凝清　端居百虑寂皎皎灵台光 

　　○夜行 

　　缺月隐云端清江匹练寒夜深魂寂寂天净露溥溥 

　　◆六言 

　　食蛙炙四首 

　　○食蛙炙四首 

　　味道方同鸡肋校文深奣蛙鸣青草池塘处处都来金鼎调羹 
　　学字曾寻科斗闻声莫问公私熊蹯有此风味堪笑痴人朵颐 
　　公子绿衣脱肘美人玉臂横秋应念客窓岑寂故将琼碗相投 
　　暂彻林亭皷吹追陪文苑壶觞要赏江南佳味肯教井底深藏 

　　◆七言绝句 

　　西轩偶成 
　　少中西轩与存敬分题赋得水萍 
　　春江图 
　　次王济之先生赏桃花四绝句韵 
　　陈以时舟中次杨君谦韵 
　　送钱仲美司训高唐州 
　　寄储静夫 
　　诸暨道中 
　　登韬光庵遇雨 
　　雨中山行 
　　过镜湖 
　　过天台山 
　　江行 
　　自处州至金华山行五百 
　　送范以贞四首 
　　王伯安秋官约嵇山登高及期以病不果 
　　登玉峯东亭 
　　暮春行剡溪偶得四□句 
　　六月十一日雨中小斋偶书 
　　瑞昌道中 
　　观风谣十一首赠侍御邢公 
　　王思善月湖乘棹图 
　　浙台送庞宗源还吴江 
　　题画四绝为白辅之作 
　　题扇赠昱上人 
　　过太湖 
　　三衢道中 
　　言志 
　　答陈一夔 
　　赠侯公绳 
　　赋得慈竹庆寿 
　　示六弟宇 
　　次陆全卿韵哭王敬山侍御二首 

　　○西轩偶成 

　　朝来清景满西堂一雨平添十倍凉翠带相牵盆荇乱玉簪如簇砌花香 

　　○少中西轩与存敬分题赋得水萍 

　　水面浮萍夏雨前碧云重迭覆青莲只因菰荇茸茸发穿破参差万玉钿 

　　○春江图 

　　朝雨霏微湿短篷江头昨夜是东风试看新水添多少没尽青青蒲叶藂 【 江南东风涨水又能作雨】 

　　○次王济之先生赏桃花四绝句韵 

　　七字能为花写真百壸堪浣簿书尘如何虚作杨雄客不见草玄亭上春 
　　袅袅风前舞夕曛吟筵亦解醉红裙我来欲和阳春曲似为东家减一分 
　　年年春信逐诗魂先到东园小洞门应是玉堂人寂寞故教倾国慰晨昏 
　　今岁花应怨独开主人何处未归来棘闱深锁南宫雨也忆残红点绿苔 

　　○陈以时舟中次杨君谦韵 

　　山头日脚半湖明草树烟波动晚晴正是江南好光景画船长在画中行 
　　一雨家家扫落红江头新水漾东风不须多载宜春酿千顷葡萄在眼中 
　　水痕清浅照梨花待月尊前兴未賖欲向虹桥洗余盏青帘楼上是谁家 

　　○送钱仲美司训高唐州 

　　高城十里古鱼丘闾井萧森草树幽二十年前簦属路青袍今日送君游 
　　书林嘉誉自青年老得微官似郑虔莫向坐毡论不遇泮池风月□无边 
　　元城归去近如何想见萧萧两鬓皤此老胸中有丘壑烦君休暇日相过 【 兀城刘士元侍御也】 

　　○寄储静夫 

　　孤山湖上倚斜曛极目淮南碧海云霖雨春来悬望久可能留滞待玄纁 【 静夫调琴成声趋□朝期缓故□此激之】 

　　○诸暨道中 

　　山色朝来得雨新船头争献玉嶙峋人间图画应无数谁信丹青自有真 

　　○登韬光庵遇雨 

　　层层林樾绕羊肠千仞回盘入上方城市红尘应洗尽更教疏雨助清凉 

　　○雨中山行 

　　偶辞尘鞅入烟萝颇觉青山意绪多巳喷飞泉医俗病更将疏雨唤诗 

　　○过镜湖 

　　欲觅知章问旧游快风吹遍镜湖头烟霞路与红尘别万壑连天空自流 

　　○过天台山 

　　白日岩扉故不开重重烟雾锁天台山灵应是孤高甚怕有世间尘鞅来 

　　○江行 

　　萋萋烟树雨中青隔雨□岛半杳冥沙上闲鸥眠正稳舟行莫傍钓鱼□ 

　　○自处州至金华山行五百 

　　前度登临咏晓晴幽潜无处可逃形重来料得山灵惧故遣林峦昼杳冥 
　　层崖细路石■〈山差〉峩况是天寒雨雪多行不得来泥滑滑数声啼鸟奈君何 
　　六鳌飞驾海潮来龙鬬天门万壑雷惊破黑甜无一物石泉澎湃落岩隈 
　　茅茨烟火两三家路转清溪石磴斜最爱修翛残雪里几竿修竹映梅花 
　　野老冲寒晨出门缘厓匍匐上山樊蕨薇薯蓣年来尽空把长镵斵雪根 

　　○送范以贞四首 

　　熏风湖上芰荷新梅雨萧萧垫角巾借问先生去还住九衢车马正扬尘 
　　当年铃阁卧淮阳满郡花阴鹤唳长林下归来更多事无边风月要平□ 
　　寂寂烟霞远索居阿谁携赠一编书阴符参透无人会三沐三熏献　玊□ 
　　觅得江湖一叶舟山中鱼鸟□深愁先生不为功名出要作人间汗漫游 

　　○王伯安秋官约嵇山登高及期以病不果 

　　湖上知章竟不来嵇山无主欲空回东篱况值风兼雨谁共花前倒一杯 

　　○登玉峯东亭 

　　平畴五色锦斑斓万屋参差落照间东海盈盈杯杓小翠眉一抹是虞□ 

　　○暮春行剡溪偶得四□句 

　　舟行竟日风兼雨却忆当年雪满溪见说谢公遗庙在泥深无屐蹑丹梯 
　　怀人中夜据胡床便唤青童泛野航可惜清溪冰雪阻无边幽兴付沧浪 
　　闻道清溪古庙深拟留飞棹一登临雨深石滑无双屐空咏池塘春草吟 
　　一道清溪碧玉斜万山重迭锁烟霞樵人渔子茆茨少何处可寻安道家 

　　○六月十一日雨中小斋偶书 

　　数点萧萧叶上声午窓残梦几回惊起来独凭阑干立凉思还兼野兴清 

　　○瑞昌道中 

　　喷玉飞泉泻碧流山泥滑滑滞行舫园林处处闻啼鸟正是朝来宿雨收 
　　泥滑山高路险■〈山羲〉每逢佳景亦心怡阴阴碧树深厓底掩映梅花三两枝 

　　○观风谣十一首赠侍御邢公 

　　湖州 
　　杭州 
　　嘉兴 
　　绍兴 
　　宁波 
　　台州 
　　温州 
　　处州 
　　严州 
　　金华 
　　衢州 

　　·湖州 

　　七十二峯攒玉簪苕溪流水碧千寻骆驼桥上驻霜节山益高寒水益深 

　　·杭州 

　　霜落乌啼秋凛然栢台高处近青天使君胸次一轮月长与西湖相对悬 

　　·嘉兴 

　　檇李城高江月明中宵犹听榜歌声自从露冕廵行后无复豺狼当道横 

　　·绍兴 

　　越王城上晓烟开横矟先驱爽气来柱后铁冠峩獬廌山阴画阁近蓬莱 

　　·宁波 

　　鱼鸟晏然狐兔愁清风吹满镜湖头田间父老惊相问知是朝来骢马游 

　　·台州 

　　飞盖翛翛拂紫烟晚风行过赤城前荆榛扫尽龙蛇远鸡犬万家皆洞天 

　　·温州 

　　天上风云随使星前驱屏翳后玄冥东瓯久旱逢甘雨一夜凉生孤屿亭 

　　·处州 

　　翊　运元勋旧墓田　明时旷典独萧然邦人感叹诸孙泣创见飞木?甍凌紫烟 

　　·严州 

　　沧江月照严陵□白简霜飞御史骢未向人间论出处但看清白古今同 

　　·金华 

　　千古江山八咏楼公来明月正高秋澄清不减范孟博潇洒还同沈隐侯 

　　·衢州 

　　人人头上惠文冠谁复棱棱铁面寒千载吾乡赵阅道子今重向使君看 

　　○王思善月湖乘棹图 

　　万颓无声夜寂然扁舟移过桠阴边水沉天影相连碧月与湖光一样圆 

　　○浙台送庞宗源还吴江 

　　西湖六月芰荷天满地清风拂画船载得新凉三万斛高堂归献白头前 

　　○题画四绝为白辅之作 

　　棹穿波底月船压水中天 
　　霏霏向人薄脉脉去人遥 
　　数株风静树一泒雨来泉 
　　潮平两岸阔风正一帆悬（时辅之将南归故诗云云） 

　　·棹穿波底月船压水中天 

　　水气微茫夜色深碧天高下月升沉此时真景应难写且听船头欵乃吟 

　　·霏霏向人薄脉脉去人遥 

　　灞陵驴背坐题诗正是千山雪霁时时复□花三四点随风吹堕碧松枝 

　　·数株风静树一泒雨来泉 

　　涧底涓涓泉始流山中乔木荫清秋杖藜一上溪桥望正是朝来风雨收 

　　·潮平两岸阔风正一帆悬 【 时辅之将南归故诗云云】 

　　祖道临流送远行官河春涨两涯平乘风直下三千里朝发金台暮石城 

　　○题扇赠昱上人 

　　吴山西麓洞庭前万顷湖光一镜悬居士□亭无长物楞严一卷送流年 

　　○过太湖 

　　苔水粼粼泻碧油雨余寒送麦畦秋船窓试卷青帘看七十二峯虚翠流 

　　○三衢道中 

　　青山云雾暗江郭浩浩黄流夺练光路上行人相指点腾蛟昨夜起前冈 

　　○言志 

　　苦忆东南山水隈巳无情绪走尘埃何人先自清游去我有青鞋亦共来 

　　○答陈一夔 

　　风流故与时情别樗散偏于酒趣深未老便怀投绂计知公天性在山林 

　　○赠侯公绳 

　　澒洞胷中一事无世情官况两萧疏野人久坐春风里巳觉年来鄙吝除 

　　○赋得慈竹庆寿 

　　灵根新长箨龙儿日试斑衣寿母慈一?潇湘好风景绝胜仙侣燕瑶池 

　　○示六弟宇 

　　凤雏风采自超群独立阳冈戏紫云天上姮娥相待久秋高丹桂吐奇芬 

　　○次陆全卿韵哭王敬山侍御二首 

　　初闻严谴下昭阳准拟清江一航桂折兰摧嗟?矣羁魂空遶白云乡 
　　□心腾踏更逢时□□□□历块迟膂力方□经畧远可怜赍志北山诗 

　　◆联句 

　　乙巳除夕前二日宽与同官沂水杨老溥文卿黄岩王弼存敬华亭侯直公绳斋宿省中会于河南司之西轩啜茶论诗久之文卿去公绳谓宽曰今联句虽盛行然皆近体之作何不效韩孟体为之宽与存敬欣然从之得数语文卿复至又得数语复去宽与存敬卒成之公绳在旁监韵至终篇 
　　丙午中□□□夕王南郭陈西潭过访菜市新居联句二十韵 
　　枫江叙别与王存敬联句二首 
　　语水逢冯雪湖联句二首 
　　巳酉正月十七日翰林王鏊济之给事陈璚玊汝兵部徐源仲山刑部秦瓛廷贽陈章一夔沈庠尚伦赵宽栗夫会于鹿场先生海月庵观灯联句二首 
　　会娄元善联句三首 
　　白菊联句陈一夔秦廷贽同作 
　　太仆吕先生赴京道出吴江因得追陪一日之游联句识别二首 
　　赏菊联句王仁甫屠元勋冯佩之陈一夔秦廷贽王存敬同作二首 
　　夜饮王古直陈明之联句 
　　会冯佩之联句 
　　上巳日过信州谒野亭先生留饮张乐演琵琶传奇欵曲尽欢既醉得联句二首 
　　咏雨联句王古直徐栗夫陈一夔王存敬侯公绳杨君谦同作此诸公携酒诣君谦寓送行也 

　　○乙巳除夕前二日宽与同官沂水杨老溥文卿黄岩王弼存敬华亭侯直公绳斋宿省中会于河南司之西轩啜茶论诗久之文卿去公绳谓宽曰今联句虽盛行然皆近体之作何不效韩孟体为之宽与存敬欣然从之得数语文卿复至又得数语复去宽与存敬卒成之公绳在旁监韵至终篇 

　　烛尽漏仍永（弼）坐深欢有加仆夫候家闼（宽）逻卒警虚衙地迥众喧寂（弼）天空孤虑遐三星入户隙（宽）独树撑檐牙霜靓古垣瓦（弼）风抟荒甃砂寥寥立壁影（宽）晃晃欹眸花止酒肃斋禁（弼）抽思炫词葩逢除感时迈（文卿）计闰知岁差乌兔水流急（宽）云龙天路賖闲情戏文苑（弼）薄技惭名家簿领亦劳止（文卿）形骸非幻耶炉灰拨往事（宽）秉粟县生涯未作饱方朔（弼）尚怜贫仲车寒声厌宵析（文卿）渴□忌春茶顾景惜不寐（宽）数年吁可嗟饥喧枥丁马（弼）冻堕林间鸦瞰穴鼠乘暗（宽）辞巢□启洼颷枝激虚听（弼）尘□承深遮辟冷蹲□兽（宽）扬熏袅烟蛇轻明泄窓茧（弼）盘礴褰帷纱冰缶腹剖拆（宽）云□势撑义枯茎燥堪爇（弼）远籁铿如挝泪落膏怨火（宽）丝萦蔬蔟芽木?咢中想热啜（弼）逸气凌浮槎深牗纳微瀣（宽）高城逓清笳眵眸拭还烱（弼）雅调听无哗盈耳切商羽（宽）倾心比蓬?交盟绝瑕颣（弼）道珠资英华三益今犹古（宽）兹言大非夸迹亲礼不收（弼）要久惠何奢南郭幸邻并（宽）西曹同拜嘉谈延接匕箸（弼）文社托莩葭吟竟鸡戒晓（宽）起□海明霞牵裳一长啸（弼）响出□云斜（宽） 

　　○丙午中□□□夕王南郭陈西潭过访菜市新居联句二十韵 

　　僦居多隙地（陈章）宛然三径风门宇稍幽邃（王弼）墙篱豁平通鹿场瓦砾净（宽）蚁垤尘埃家瓜棚络秋蔓（章）豆薄牵疏藂厂树纳遥翠（弼）畦荄委殷红势吞云天阔（宽）兴寄山林同佳趣惬清赏（章）旅栖成固穷浑疑浣花宅（弼）偶学灌园翁枉驾辱公等□侯门忻仆童展席出菓茗（章）挥毫吐霓虹谈谐间时事（弼）盘礴开情衷时维中秋节（宽）岁奏西秩功停杯待明月（章）隐几闻冥鸿阴□倏聚散（弼）皓魄长朦胧坐久夜寒栗（宽）歌残人思融枥马想归抹（章）城笳悲戍戎宾忘烛屡跋（弼）主欣尊不空心期未云负（宽）交谊思有终欢游亮可续（章）直谅期相攻吾庐虽敝甚为君扫蒿蓬（宽） 

　　○枫江叙别与王存敬联句二首 

　　一春长望使君船（宽）相见松陵又别筵世事感怀惟醉可（弼）诗篇消日似闲然涓涓野水新蒲净（宽）渺渺晴川碧树连故国清明应念□（弼）赤城迢逓白云边（宽） 
　　□□□年感别情（宽）白头青鬓揔堪惊催船番恨长桥水（弼）对榻难留永夜檠京国旧游飞梦远（宽）江湖余兴短诗成都亭过尽纔分袂（弼）肠断寒天旅鴈声（宽） 

　　○语水逢冯雪湖联句二首 

　　树影波光入画船（冯）午阴清合酒杯前西台旧雨惊华发（赵）南国停云感别筵闲处有诗吾事足（冯）醉来忘世野情偏留君欲挽飞鸟住（赵）青眼高歌益惘然（冯） 
　　蚕时桑柘满江乡（赵）尊酒相看野兴长韦布分甘林下老（冯）水云清慰客中忙青帘落日挥谈麈（赵）摓掖春风候讲堂扶醉不辞归路晚（冯）月明飞盖下回塘（赵） 

　　○巳酉正月十七日翰林王鏊济之给事陈璚玊汝兵部徐源仲山刑部秦瓛廷贽陈章一夔沈庠尚伦赵宽栗夫会于鹿场先生海月庵观灯联句二首 

　　此约留于菊节前（瓛）华灯风景入新年（章）信知良会真难得（庠）暂沐休辰未偶然（源）满座清谈飞玉屑（宽）中庭寒月度花砖（璚）莫教□马醒醒去（鏊）须复方桥一醉眠（吴宽） 
　　莲炬光摇海月庵（宽）春宵吟赏似江南（鏊）九衢箫皷人皆乐（璚）四座觥筹客半酣（吴宽）夜禁未能拘逸兴（瓛）秋曹常恨阻清谈（章）令严况复催诗急（庠）谩为当时说遗柑（源） 

　　○会娄元善联句三首 

　　夜窓深话引长杯（娄）坐觉尘襟痞滞开海内交游谁古道（宽）社中文字独奇才数篇定入皇明选（娄）三体皆从大雅来今日立言公细事（宽）看君功业动星台（娄） 
　　灯花照酒驻春容（娄）睡思瞢目?曾欲语慵忽听邻鸡还起舞（宽）深知文虎特过从疑雠礼讼冯君解（娄）契结诗盟赖子逢清赏未终天欲曙（宽）坐听长乐报朝钟（娄） 
　　草阁萧萧榻满尘（宽）灯前话旧语皆新十年心到今宵尽（娄）三益交从早岁亲醇酹味长君不厌（宽）末流风靡子方颦起衰拯溺昌黎在（娄）山斗云端属望频（宽） 

　　○白菊联句陈一夔秦廷贽同作 

　　玲珑小朵正宜霜（章）凉夜轩前混月光（瓛）未论风神同越女（宽）且将汤饼试何郎（章）花残更觉余香远（瓛）人老那知故态狂（章）地主爱清仍爱客（瓛）玉枝长愿倚余芳（宽） 

　　○太仆吕先生赴京道出吴江因得追陪一日之游联句识别二首 

　　松陵江涨雨晴时（■〈常上心下〉）满路荷风弄碧漪玉麈清谈消溽暑（宽）金尊痛饮慰睽离十年霄汉追游远（■〈常上心下〉）一日旃帷驻泊迟云物暄妍烟草细（宽）酒醒人散不胜思（■〈常上心下〉） 
　　欲附仙舟愧李膺（宽）相将诗思后川增成声巳异祥琴日（■〈常上心下〉）浮白还同玉碗冰故旧十年青眼在（宽）恩私双阙寸心曾期君再见秋风里（■〈常上心下〉）望望关河碧树层（宽） 

　　○赏菊联句王仁甫屠元勋冯佩之陈一夔秦廷贽王存敬同作二首 

　　寻得东篱菊主人（宽）主人爱客见情真（仁甫）清风可少陶元亮（勋）芳意休夸窦禹钧（兰）有地月中还可种（章）无钱眼底未为贫（瓛）登高晚兴随秋尽（弼）莫厌清尊到口频（宽） 
　　几回来作赏花人（宽）我辈风流意独真（仁甫）觉觉酒肠无一斗（勋）敢教诗力有千钧（兰）鹖冠潦倒篱边醉（章）茅屋萧条洛下贫（瓛）清夜为欢能几度（弼（）恼人何处漏声频（宽） 

　　○夜饮王古直陈明之联句 

　　清夜灯前饮苏酒（古直）满座春风自南牗（明之）不须邀月成三人（栗夫）且听击节歌一首（古直）城头谯皷声沉沉（明之）席上篆香烟浏浏啇颷入树闻鸟惊（栗夫）银汉当檐看云走野情萧散聊盍簪（古直）世事苍茫且挥手霜寒马嘶吾欲归（明之）更揽衣裳持瓦斗（栗夫） 

　　○会冯佩之联句 

　　疏雨江乡此再逢（兰）草堂依旧听秋鸿（冯）□外风光春透尽（赵）岁交人事日侵寻□相从不饮孤佳晤（侯）一笑忘眠??匧素襟（王）徂岁所余能几许好怀当共□分阴（赵） 
　　夜半来敲月下门（弼）青□相对欲消魂云山怅望三千别（□）尊酒忘怀一笑温星散交游怜此会（弼）蓬飞踪迹悟□言绸缪此夕知何夕（宽）但醉休□□□□□ 
　　西轩斋集夜寒轻（存敬）颇觉诗坛乐事成（思顺）茗碗清浮残烛影（□□）竹风晴逓远钟声（文卿）兴来却讶尊无酒（栗夫）坐起还惊月在城（存敬）同省几人同意味（思顺）相看萍水重含情（栗夫） 

　　○上巳日过信州谒野亭先生留饮张乐演琵琶传奇欵曲尽欢既醉得联句二首 

　　桦烛高堂夜色深（宽）一瓢山酌漫倾心诗联郢曲承春丽（野亭）伎演吴龡促漏沈悲欢满眼迷真幻（宽）聚散关情亘古今短鬓相看握手（野亭）楚云烟树思难禁（宽） 
　　金函玉节照春晖（野亭）处处风光桠絮飞路人（野亭）深驻马情投僧寺漫留衣莺缘选树辞幽谷（野亭）人巳逃名入紫薇秉烛通宵意何限（宽）交心无奈久睽违（野亭） 

　　○咏雨联句王古直徐栗夫陈一夔王存敬侯公绳杨君谦同作此诸公携酒诣君谦寓送行也 

　　高筵启秋雨（王古直）顿尔凈余熇得非洗我尘（徐栗夫）似欲添君酌阶前渠溜走（赵栗夫）灯下檐花落来迟路遂阻（陈一夔）坐久衣转薄暂停得耳静（王存敬）忽至令心愕萧萧佐归怀（杨君谦）潺潺乱欢谑翻盆入杜咏（侯公绳）名亭见苏作浸深墙可危（王古直）泛满庭堪濯徙穴蚁何智（徐栗夫）归林禽亦乐来如衔枚阵（赵栗夫）响失廵更柝诸公竞解带（陈一夔）群仆皆赤脚积阴巳连朝（王存敬）浮润先征昨良宾坐自固（杨君谦）好主□不错决明色犹鲜（侯公绳）梧桐意方索滴成老况愁（王古直）激起思乡恶吾方利河涨（徐栗夫）我亦思屐着试将听官舍（赵栗夫）何如枕山阁朝街泥想尺（陈一夔）漏地衣惊勺忙身夜窃暇（王存敬）病体凉得药对酒今则同（杨君谦）逐事明又各搜吟思巳倦（侯公绳）愿且更束约（王古直） 

　　◆词 

　　蝶恋花（题花鸟图） 
　　满庭芳（早起纳凉） 
　　沁园春（秋山访隐） 
　　减字木兰花（姚江阻雨） 
　　西江月（怀仙仙居山中） 
　　西江月（嵇山望雨有怀王伯安） 
　　水调歌头（夜宿缙云玉虚宫） 
　　画堂春（病中偶书） 
　　锦堂春（王月湖双寿并长生谣） 
　　长生谣 
　　临江仙（题画牡丹） 
　　喜迁莺（有序） 
　　佳城词（题钱世恒虞山先陇图） 

　　○蝶恋花 【 题花鸟图】 

　　香雨新施膏沐了睡思瞢目?曾不管雕阑晓宿酒渐消红晕小梦魂何处巫山杳　无数间关枝上鸟报与花神昨夜春多少惊起无言情悄悄腰肢又被东风恼 

　　○满庭芳 【 早起纳凉】 

　　梅雨初收荷风微扇早凉庭院无尘林扉开处红日上城闉任我科头箕踞悠然坐细草如茵谁相伴此时潇洒玉尘白纶巾　高斋新卜筑遶门流水鱼鸟亲人爱江湖浪迹轩冕闲身但苦青云丹诏相催促未许沉沦休孤负吴松好景少住待鲈莼 

　　○沁园春 【 秋山访隐】 

　　藜杖敲云荷花浥露斜抱丝桐问钓台何处鹿门无恙心随流水目送飞鸿宇彻微霄林含余霭野外秋光自不同行还息过三义路口万里桥东　幽人茆屋山中白首淹留桂树藂望丹崖青壁万寻千迭石头有路一径纔通轩冕虚花身心实用何事驱驰任转蓬如相见愿执鞭为役没齿从公 

　　○减字木兰花 【 姚江阻雨】 

　　黑风吹水水拍船头行复止白雨横秋秋色萧森动客愁　疏钟何处知在前村黄叶树茅屋谁家荒径无人菊自花 

　　○西江月 【 怀仙仙居山中】 

　　洞口胡?颗颗山中松子离离玉騘嘶倦日斜时坐倚翠屏丹几　芳树锦萦玄圃寒泉碧湛瑶池尘劳未赴羽人期咫尺彩云千里 

　　○西江月 【 嵇山望雨有怀王伯安】 


　　恠底满城风雨人间明日重阳千岩万壑竞秋光翠拥嵇山堂上　独倚胡床坐久爽然尘虑都忘阿谁呼取贺知章共赏镜湖新酿 

　　○水调歌头 【 夜宿缙云玉虚宫】 

　　予既次壁间旧韵因过树下感叹间忽枝头数花映射目睫欣然命酒遂小词癸亥十月二日西店驿书 
　　夜赋怀仙咏晓入洞天游人间有许奇绝真是到丹丘行尽青山落日又上碧天明月依约见琼楼玉柱九千仞空翠压双眸　轩辕氏六龙驭此淹留灵光万古长在尘世自悠悠望入紫云深处环列霓旌羽盖泱漭异香浮乞我飞霞佩流彩照瀛洲树下婆娑久尊前感慨频好花应识去年人故向西风特借一枝春　绝艳辉寒日余香拂暮云盈盈绿酒暂相亲犹胜荒蹊岑寂委黄尘 

　　○画堂春 【 病中偶书】 

　　小斋幽僻似林垧春来朱户长扄簿书丛里过浮生尘土沈冥　架上残编零乱庭前双桂青青偶因微病得闲情凈扫风棂 

　　○锦堂春 【 王月湖双寿并长生谣】 

　　玉树斑斓戏彩琼林沆瀣凝春寿乡深处蓬莱岛高坐两仙人　明月天边青鸟清风竹下纶巾长生乐事三千岁岁岁菊花新 

　　○长生谣 

　　江湖之皋兮云林翠微秋冬之交兮天宇澄辉锦堂开兮爱日敛三岛兮烟霏寿之乡兮春四围媚光风兮舞斑衣落英兮可餐流霞兮??敢绯鱼轩高兮青鸟集纶巾岸兮看双鹤之南飞永锡兮难老逍遥兮忘机愿庭闱兮此乐极千龄兮无违 

　　○临江仙 【 题画牡丹】 

　　忆昔沉香亭上饮东风何限年华清平新调拂金花玻璃七宝盏含啸泛流霞　传到洛阳春更好园林胜事家家向来姚魏委泥沙画图风韵在千古意无涯 

　　○喜迁莺（有序） 

　　郡侯袁君虎榜名流龙舒间气早司金部于建业遂剖　玉符于汉川恺悌慈祥民之父母左右辅翼　国有股肱二千石之良规河润九里五六年之仁泽麦秀两岐朅来报政于铨曹巳书最上之考他日论功于　丹陛当褒长者之言遄反星轺车随甘雨欢迎竹马路满清风伫来黄霸之征暂作淮阳之卧欲伸情悃勉致歌谣 
　　棠阴千亩正画戟栖云清香凝昼桑柘阴阴闾阎蔼蔼人醉使君醇酎心地冰壶高照姓字金瓯深覆超迁近看循良嘉誉最书新奏　进酒祖席上残雪初消原野春先透五马朝天一麾归郡人羡文章太守金石平生勋业风月四时僚友谁可拟似龚黄召杜近来希有 

　　○佳城词 【 题钱世恒虞山先陇图】 

　　佳城若堂兮虞山之隈峯峦四面兮拱揖而盘回昔人兮经始萃生气兮九垓坛墠兮木石历四世兮封培山益高兮不可以寻丈水益深以渊洄佳城之佳兮有征昔韦布兮今宪台惟宪台之孝思兮身京国而心丘陇时披图而睨玩兮恍攀栢以徘徊昨陈情兮得请烨鸾诰兮新裁辉光被于宰木兮亦足以泄罔极之深哀美哉兮佳城郁葱兮崔嵬极千载兮无崩隤流泽布护兮纷昆仍与云来蕴隆兮何极自今兮始开 

　　半江赵先生文集卷之八 


　　●半江赵先生文集卷之九 

　　记 

　　◆记 

　　璞庵记 
　　慎庵记 
　　乐善堂记 
　　重建绮川亭记 
　　盛用敬医效记 
　　吴江县重修庙学记 
　　浙江提学书院记 
　　资仕堂记 
　　重修杭州府儒学庙祀记 
　　重修灵卫庙记 
　　聚远楼记 
　　重修浙江察院记 
　　重建宋丞相信国文公祠堂记 
　　海会寺重建观音殿记 
　　孙节妇祠堂记 
　　月湖记 
　　月楼记 
　　应斋记 

　　○璞庵记 

　　吾苏有吏而隐者曰赵君自题其所居之室曰璞庵怀宝不售陆沈当世以自乐其乐者四十有余年矣少尝读书学问为郡学弟子员既累试于有司不得意遂谢去为镇江卫掾史非其志也君名琼字良玉人呼之必曰良玉因自笑曰吾诚良玉也吾其用于世久矣虽然亦安知其非玉耶谓璞者玉之在石者也遂以题其庵顷以役满来　京师得冠带将归过余请为之记余谓曰璞天下之至宝也今子仅如是而巳不亦小售之乎曰子以吾之有事于官也以谓吾璞之售耶吾姑于是藏吾身吾之璞固未尝售也余曰子盍售之曰是安能有所售哉子独不观诸卞和氏乎抱璞自眩三献而三刖其足天下至今思之夫盲俗之不足与言而知巳者之难遇也尚矣吾恐人之见吾之石而不见吾之玉也而安能售哉吾又奚以刖足悲于天下为余曰然是诚难售也抑子何不取而剖之乎其中莹然明粹然润栗然坚以确者可以自见也又何不雕琢之乎为珪璋为珩璜为瑚琏可以自用也于以求善价于天下岂不甚易哉而何默以闵其难售耶于是君喟然叹曰嗟乎吾宁不知剖之之可以自见雕而琢之之可以自用也哉顾以为精华之既露欲反其蕴藏之固不可得也斧凿之既加欲反其行质之全不可得心故宁混混以自隐母皎皎以速弊宁自置其身于无用之地母自饰以损其真宁世之不我知母急于求知而自丧其守也且吾之璞岂以求售为善价之媒哉人之知而求之吾售之人之不知吾将珍而藏之以润吾身以润吾庵吾心广而体胖吾之居堂堂夫获天下之至宝以自玩悦足矣而遑恤其它虽没齿而无闻吾不悔焉余闻之竦然因起而谢君并次第其语书以贻之使归揭诸楣间庶君之志有以自见也 

　　○慎庵记 

　　田园之美仓廪帑藏之饶居室服用饮食侍从之无不备心志之欲耳目之娱之无不得富厚矣安且乐矣则必欲享而有之以终其身及其子孙是心也人怕有之然每患于易失而难久有能终其身及其子孙者盖寡矣何也富而骄乐而滛安而惰也是三者人之常情也骄者失其富滛者败其乐惰者危其安物之常理也常情有所同溺而常理有所必至是故易失而难久世之所同患而富厚安乐之地乃天下之所难处也　高世之士见出乎常情之外者孰能得处之之道以免于世之所患者哉吴中故多富人然以余所见或数十年之间而田园庐宅几易主矣究其所以则皆未有能得处之之道者或暴横以覆宗或纵恣而倾业张君世英松人也善治生以谨厚无竞称乡闾间土田邑市岁□累数百千生二子钺钦皆克家善述有志于道而钦为国子生君今年五十有六矣遂以家事委钺别治一室于所居之傍而老焉题曰慎庵且以自号也其于所谓富厚安乐盖皆有之自少以至于今益盛而勿替可谓享而能久而其子皆贤非但保有其业而巳将必有所益昌大其门闾人皆谓张君独何以得以呜呼观张君之所以题其庵者则知君之得此信有道而非偶然者矣君之见岂不超然出乎常情也哉天下之事未有慎而失之者富而能慎则不骄矣乐而能慎则不摇矣安而能慎则不惰矣不骄所以居其富也不滛所以居其乐也不惰所以居其安也是故慎者君子制欲之法检心之道也而张君能之矣勉而行之可以应物可以处世可以修身而入德抑岂但以处富厚安乐之间哉世之人纵欲任性险不知戒患不知备滔滔者皆是也若张君者可不谓贤乎作慎庵记 

　　○乐善堂记 

　　汉东平宪王之论处家有曰为善最乐天下后世遂相传诵之至今以为恒言由今观之为善之人安土敦仁心恬体宁无天菑无物累无人非无鬼责天下之乐诚孰有过之者哉虽然为善而至于乐也则其入于善也亦深矣盖凡有所勉强矫制而为之者皆非乐也必优柔涵泳与之俱化而后谓之乐必无所待乎物而自足乎其中而后谓之乐必求之专为之久功深力到而豁然贯通焉则吾之一心与天者游休休焉由由焉举天下不足以加之而后谓之乐为善而至于乐也岂一朝一夕之故哉是故享为善之乐非难为善而致于能乐为难耳吾乡王公天佑以乐善自号且以名其堂吾甞过而见之叹曰贤哉公也昔也躬为善之难而今也享为善之乐矣盖公之平生吾甞知之矣数岁而孤门阀萧然先世之业屋庐数楹田数亩书数十卷而已公嗣而有之伶仃孤苦以自卓立经传诸史多所涉猎春秋耕稼之暇未甞废书也尤善治生动不失时薄种厚获力多食寡居积贮储日以益赢田且数十顷僮仆千指盖既富矣同时富人大率皆奔走权贵出入州县以有所凭借以肆其所欲为于乡聚敛侵夺无所不至然其子弟习于富骄往往失教竞以美饰滛僭相高坐是虽富而其贫亦易也独公闭门自守不近末利不逐时好不通功而易事足迹未甞至公府之门教训诸子惟勤惟俭方公之壮时而诸乡人皆已贤之矣今年且七十好德康宁优游无为四子长曰思善孝友笃诚以承宗事次曰思德举进士为监察御史又次思诚太学生将授官矣最幼思学亦克其家冡孙恩受业邑庠曾孙亦数岁而公夫妇齐戈以绥荣养一家四世蔼如也兹非善之福耶然则公之乐岂有既哉余既以是称诸乡人思善闻之请记遂书之以励为善者 

　　○重建绮川亭记 

　　有能生乎百世之下追仰乎百世之上修其遗迹导其流风使之既废者复起无闻者有闻兹岂非尊德乐善忠厚之至而有益于乡邦有补于名教者哉吾乡莫舍村为吴中胜处石湖汤汤汇乎其左横山蜿蜒环乎其右故其间人物之美亦有非他处所能及者宋参知政事范文穆公成大之别墅在焉知某军事莫公子文世居之元则有兵部员外郎竹堂先生薛公某　国朝则有苏学训导寄翁先生朱公应辰知军七世孙户部侍郎礼荆州知府张公瑾瑾弟南村处士璹礼部主事李公鼎侍郎从孙延平府同知由庵先生震仕者闻于　朝隐者闻于乡信所谓地灵而人杰者哉村有绮川亭文穆所建也文穆号石湖孝宗甞御书二大字以宠之于是绕湖俱筑亭馆名重于时绮川其一也废巳久矣今国子学正鲈乡先生旦由庵之子侍郎之四世孙也父丧既除以年之将至也遂有终焉之志俛仰桑梓出入丘麓访逸而搜奇抚今而怀古慨然叹曰山川如故也四时日月如故也而昔人安在哉其负大名者固不朽然其间赫然于一时泯然于后世者比比也百年之余简册不纪乡里不知不几于草木同腐者乎而其所居之地虽人所共知指为胜迹者亦且鞠为黍田蔬圃荆榛瓦砾之场可不大哀耶于是即亭之故址刱而新之乡之好事者多乐助焉既落成遂以次序列文穆而下诸贤设位奉之盖畧取古者祭乡先生于社之义且图所以可久者谓宽辱在门下宜有记呜呼若吾鲈乡岂非所谓尊德乐善而忠厚之至者哉盖不独前人赖以自见而后之学者亦有所感发而兴起焉表章乎既往所以激励乎将来先生之用心不既深矣乎遂砻石而书之用以昭示乎后之人弘治六年四月二日记 

　　○盛用敬医效记 

　　舍弟受夫甞为余言盛君用敬之医之良也曰吾妻之母病鬲气积数年矣既又病伤寒羸瘠甚遂至不复能饮食卧则着席处辄?痹而冷用敬治之而愈后又病虚呕血几殆矣用敬治之又愈吾儿患痘久不发用敬投之药一夕而发痘愈而目翳人皆谓不可治矣用敬药之翳遂去余闻之曰用敬之为医若是哉曰是特其常事尔又有奇者甚众西门金棠之妻小产病数月日厥去者数四见鬼自顶而出自口而入用敬胗其□曰濇而弦血少有痰鬼自顶门出此元神也出而不进者死出而复进可活也药之去痰椀许以愈有陈杰者妻患痢数月昏厥六日矣所下若屋漏水棺敛巳具用敬胗之曰无虑且有胎药之痢止而胎动越数月生子矣有妇病卒厥昏昏若醉梦手足筋挛用敬胗之六脉俱脱病不可测忽有?服者在侧问其人则病者之壻也问其服妻之服也问其妻之死仅半月问其死之故产后症也用敬遂悟曰此病必忧郁所致以木香流气饮?之一服而愈儒学姚汝明内伤新愈又病食伤他医皆用下药病益甚小便闭中满腹坚如石用敬胗其脉曰此不可用分理药也宜有参蓍以运其气升?以提其气气升则水自下矣加以益肾之剂如是数服腹和气平而愈道士顾本初病失音他医皆以厥阴伤寒治之用敬切其脉曰内伤外感疾巳亟无可为者某日当汗某日死既而果然人问其故答曰肺金而主声肺败则失音且面黧黑肾气竭矣某日属火火乘金位真阳既夺不死何待又甞遇一僧无病时方春初胗其脉曰至秋八月不起矣僧愕然恠之八月僧果病膈气而死其它治效率类此不可殚述也余闻之益惊嗟夫用敬之医之妙乃至是哉既而叹曰是诚宜然也吾甞闻其大父起东有名宣宗朝其尊锺庵以术闻吴中可谓世医矣用敬又少业儒且明晤甚夫以儒者之学致力于累世之习而加之以明晤之资其所得岂易量哉循是而往仲景思邈之秘将必有默契焉者遂书以记之 

　　○吴江县重修庙学记 

　　国朝之制县必有学学必有庙天下皆然然有修饬者有荒陋者各视其地之文献及作兴之人何如尔学所以明人伦育英才欲其宽闲静深以为士君子进德修业存心养性之地庙所以尊祀圣贤报本追远欲其高明严肃然后人望而敬有以兴起夫景仰企慕之心吴江庙学自宋元有之正统中廵抚少司空吉水周文襄公始拓其基宇而改刱之规模宏敞他邑莫及也历岁既久日以颓废弘治戊午春宽奉使湖南便道乡闾祗谒先圣庙廷顾瞻宫墙周览区宇轮焉奂焉鸟翼晕飞丹雘焜煌照映云日殿曰大成门曰列戟曰灵星祠曰乡贤曰去思堂曰明伦斋曰日新曰时习以及神厨神库膳堂射圃学官之居诸生肄业之舍仓庾庖湢之属昔之卑庳者今则增以崇昔之毁败者今则完而新昔之污漫者今则洁而明衿佩之士弦于斯诵于斯藏修游息焉于斯皆得以安其居静其虑大肆其力于诗书礼乐之场而无喧嚣之杂湫隘垫湿之忧余喜而问曰孰为之哉何若斯之盛也众咸曰此吾邑侯之嘉惠也吾侯下车首务斯文近日司宰牧者所未见也余因问缮工之始末曰侯以丙辰之冬来至任经始于明年暮春之初讫工于孟夏之终问经费之所出曰取财于官而役力于民民忻然趋之命阴阳训术吴鈭敦匠事鈭公勤有干畧长于料理学谕高君督视之尤加意焉故其成速而精余闻而嘉之侯之政岂不异哉侯以名进士释褐来宰邑视事之初钱谷狱讼案牍士积宜若不遑他务者乃能从容有余以从事于教化之地其才力优于人远矣世之好兴事者厉民恶劳民者废事今也有子来之乐而无疾首蹙頞之怨此何以致之哉秉彝好德人之同心矧吾邑故文献地侯因民所欲而使之宜奔命之易也教化行而风俗美思乐之风作而棫朴之士兴焉必自今日矣高君与司训林君陈君闻余言请书之将刻贞石诏来者余辞不获遂书以归之侯姓郭氏名郛字于蕃广平肥乡世家也严明廉恕达于政体治邑一年良法善事具可称述不独兴学之美云 

　　○浙江提学书院记 

　　宪台东南隅有三学射圃为诸生较艺观德之所前提学寓以施教听治者也岁久革易予承乏来则屯田宪僚居之而其间隙地东西各数亩同官诸公咸谓东宜建提学厅事具西则射圃不可废也屯田当偿之白诸镇守太监麦公廵按御史张公邓公任公皆曰可遂计材用择任使召工徒即所谓东隙地者剪其荆榛平其坎穴为堂五间内外门皆三间堂之后为斋三间左右厢各一间东西侧舍五区区三间缭垣四周甃道砥平静深虚明不华不痹兴于弘治巳未五月讫于明年四月其费数百金皆公帑也初则宪副今广东按察使刘公希范署台事寔刱始之继则今宪长孙公孚吉综理而成立之宪副吕公廷珪张公应祥朱公懋恭林公舜举佥宪郝公性之萧公凌汉范公鸣远陈公汝德皆劝相之而佐其役焉既落成诸公曰盍命之名宽伏读制勑有端轨范严条约公劝惩之谕三者学政之要也而端者严公之本轨范者条约劝惩之本范之不端则操持未至私焉或行外虽严人不畏之赏不足以为劝罚不足以示惩条约繁多抑末矣故题其堂曰端范记曰教然后知木知困然后能自强也故题其斋曰知困而总名之曰书院昔宋之盛时有嵩阳岳麓睢阳白鹿洞四书院天下之士鼓箧而至者不远数千里聚徒恒数千人其师之所以教弟子之所以学皆尚质实远浮伪先德行后文辞盖虽或未能深造乎道德性命之奥而亦不踰于礼义廉耻之大闲矣故儒先豪杰出于其间知名当世者甚众至于今天下尊四书院之名不衰而其所谓山长典教事者大率山林隐逸或一命之士耳宽不肖寔受简任且居文献首藩顾乃□陋承敝无所建立心窃愧之夫昔之人所以榘模陶铸之美作兴鼓舞之盛非苟然也其必有术焉端范以立其本知困而强于有为岂非术之善者乎今吾观于十一郡之士逊志时敏斐然成章者固多而枝叶剽袭之陋功利徼幸之私盖亦不能必其无也是以日干夕惕图所以陈列典常阐弘名教黜缪崇正浚源导流者将以移易其耳目洗涤其心志于变儒习使之粹然一出于正由宋人之学以进于圣贤之学以进于三代化民成俗之效以少禆　圣明治教之盛之万一然薄劣未能也所以尽心而欲其必至焉者亦惟端范立本知困自强而巳矣书曰尔身克正罔敢弗正易曰水洊至习坎君子以常德行习教事敢以自励且以告诸后之人 

　　○资仕堂记 

　　孺子而慕圣贤之道匹夫而怀天下之计不致力于学莫之能有为也居职临政考故实酌时宜辩几微于两可之间决狐疑于造次之际不资于学未有能济者也学亦多术矣有全体之学有一事一物之学有终身之学有随遇而学之之学纲常性命之理体而行之矣诗书六艺之术习而通其故矣然后达诸家邦施诸政事无不各得其当此全体之学也五方之俗四民之务不可不知也鸟兽草木之名不可不多识也物理之紏纷人情之反复阅历之多闻见之博也思虑之熟区画之周也此一事一物之学也仁为已任毙而后巳终身之学酬酢运用日有新功随遇而为之之学道无穷学岂有穷哉浙江按察司治所故宋太学也在元为肃政廉访司其西南隅曰西湖书院则廉访使徐琰所建也入　国朝每宪臣廵历还台则寓以听政有木榻二及诸碑刻皆先朝故物云岁久而敝殆不可支今宪副三山林君舜举居之裒庤积岁始克撤而新之门庑栋字焕焉改观顾而叹曰吾其可懈吾学以虚吾书院哉吾始者由学以得仕今也由仕而得学又由学而有以资吾仕也题其堂曰资仕君警敏好古通而能介器局宏博可任大事始举进士治狱吾苏巳有能名以御史廵按广西克平蛮冦其才力过人远矣浙藩人民之众财赋之雄狱讼之繁闻天下且当南北要冲往来逢迎蝉联日夜君处之裕如每少息未甞废书也每丙夜而寐鸡鸣而起未甞不凝神澄虑于检身之法应世酬物之务也君可谓有志于道而达于为政者矣夫绩艺纂文童而习之非不专且精也一旦得志于时力能有为则尽弃其旧而新是图战鬬于智巧之场倾夺于名势之途横奔疾驰不偾石巳昔之所学安在哉簿书盈前却去不视断编残楮剔奇剽妍曰将以求道也废务而妨要养高而盗名以言则迂而诞以行则儒而缓学果何益哉是二者皆非吾所谓学也吾所谓学者全体之学终其身为之道之所以立也一事一物之学随遇而为之政之所由通也君惟有志于道故仕而能学君惟达于为政故学而有资于仕后之继君而寓斯堂者其将有感于予言 

　　○重修杭州府儒学庙祀记 

　　鲁僖公能修泮宫诗人美之齐晏子之祀豚肩不掩豆君子鄙之况乎名藩巨镇文献之囿民物财赋既庶且富则学校之兴庙祀之崇所以扶植纲例程弘名教一方治化所系甚重也而可后乎杭郡庙学之建旧矣像设弗虔栋宇庳毁俎豆苦窳乐舞无节因仍数十年吏于土者孰不欲作而新之然有志未就者众矣宽承乏学事恒久于怀廵按监察御史范阳邓公之奉　命按浙也宪纪诞张昭德塞违奸窟弊薮剪剔殆尽而尤以笃棐斯文为务乃弘治巳未仲秋上丁祀礼既成宽以为言公曰然是诚无以副　圣明崇儒重道之意而称大邦之规模且无以慰士大夫报本之愿而励来学之士不可以不图遂命有司考制度申典章计资用度功役会萃察院断狱赃罚总若干万缗充其费郡守梁万锺董其役下及百执事莫不效力遴工之良抡材之精去其杗廇浮檀之蠹朽者而易之撤其瓦苫朽镘瓴甓而新之自殿庑至师生讲肄之宫庖湢库廐之所经之营之靡有阙遗改塑圣贤像崇其坛壝既严既庄大羹之登和羹之铏黍稷之簠簋果核脯醢之笾豆爵及匏斗云雷象牺兔豕之尊盥洗之具悉范金为之蠲洁而浑坚制大成乐器合于古之律吕选郡中道流充乐舞生为之冠服如制延雅乐师教之于是造其庭堂陛峻以高门阙廓而宏黝垩焕彰彩炫朱明入其室于穆昭回洋洋在上几筵肃雍品物靖嘉观其乐五声和八风平周旋有序容止有度盖庙学之仪至是而灿然矣明年夏邓公将受代归　朝工亦就绪佥谓斯惟一方旷世之盛典不书之后之人孰知事之所始宽伏思之物者道之形迹道者政之根柢欲求夫政先乎道欲求夫道先乎物物不植则僵不修则壤道不兴则废不行则止僖之泮宫因物而兴道也是故顺长道屈群丑淮夷献琛政斯行矣晏之豚不掩豆物不备而道废也是故虽节俭力行而不能巳崔杼之乱善齐国之政焉制作品式声明度数之间其可少哉世之腐儒骛于虚远而略于事为之实俗吏区区于刀笔筐箧而昧于化民成俗之义由是物日以隳道日以芜无恠乎政之不举也今兹诸公同道恊德探究治本翊圣猷敦天彝庶士于焉陶铸斯民有所模矩人材将益以盛风俗将益以厚教化将益以洽自一方而倡于群牧则浙故诸藩之首串杭又浙郡之首也由近及远更相取法礼乐文章休明亨大之治弥满于天下矣是用勒石识之继自今邦之人士暨吏于土者尚世克钦承之无斁 

　　○重修灵卫庙记 

　　亡身御难志士所以成仁酬功显忠　国家所以立政至于位卑力微欲障横溃用一命之殒全万民之生事之难为者也兴废起坠鼓舞作兴彰往烈于寖微激清风于末俗知政之先务者也维昔宋室不竞金胡俶扰完颜之冦直闯临安事出仓卒人无顾计守臣弃城而鼠窜敌兵乘势而兽突林林赤子阽危涂炭钱塘令朱公跸慷慨士也愍元元之无辜愤封豕之肆毒志激气扬奋焉挥戈鸠疲薾之乡丁冲凶威以赴鬬肉投馁虎盖所不惜于是公之属尉曹将金公胜祝公威咸负勇烈寔同心膂编竹葛岭则群虏大踣当关西隅则万夫莫踰虽以众寡不敌相继倾殒然闾阎遁逃咸得自脱苍生获全奚啻万计三君子者诚所谓以一身而易一邦之人者也夫狼瞫之驰秦义则义矣而无益于民诸葛瞻之陷阵忠则忠矣而无济于事视三君子者优劣何如也且人孰不爱其身特赤手而拒猛兽孰不知必害于其身然则为之不顾其精神之所运用肝胆之所蕴畜殆将彻星辰而铄金石夷泰华而隘沧溟者也况乎爵禄不登于庙堂声誉不留于缙绅平时泯泯无异庸俗一旦遭遇变故磊磊落落杰出一世之上挺立千仞之表岂非天地至大至刚之气而孔子所谓志士仁人者哉故在当时陈安之歌兴哀于陇上廵远之庙食报于睢阳岁时伏腊牲币交集非过也宜也庙在钱塘门外淳佑十年赐额灵卫元及　□朝祀事不绝盖酬功显忠政之大者历岁既久祠废弗治镇守太监麦公廵按监察御史邓公任公咸奉　帝命康济一方感陈迹于延览钦仰止于流风惧无以妥神灵徼民福崇名教而劝来者思欲撤而新之于是钱塘令胡道出自甲科勤慎明达有志治本毅然以营刱为巳任遂建白以从事焉聚材用储糇粮度地势计工役仍庙旧墟基益厚以崇字益广以高有台有廊高门翼然斋宿庖宰之所毕具经始于弘治巳未九月毕工于明年二月费不出官帑事不伤民力可谓能且劳矣落成之日士民父老奔走萃集瞻望咨嗟咸曰三君子勋德在吾乡炳炳如此其忠谋壮节瑰伟雄迈足以激懦砺钝如此　国家载在祀典所以旌而报之者如此我镇廵藩臬郡县为我父母导我礼义立则制范不言之教又如此吾民其可忘吾民其可不知劝因踊跃而拜而退镇守公闻而嘉之恐湮没弗传命宽述其事刻诸石用昭示于无穷 

　　○聚远楼记 

　　浙江佥宪陈君文用居于闽之桐洋有楼数楹东望双髻两睇常思五洲拱其南三琅环其北溪流砰湃林樾蔽亏倚槛四望万景毕集因名之曰聚远或者疑之曰君之楼则高矣美矣夫出连甍接栋之上立浮云太虚之表平挹岩岫俯瞰水木可以为居息可以供眺望惟楼为然然则萃群方之秀极千里之目凡谓之楼者皆有之独兹楼哉众之所同君欲专之耶君曰不然自吾忝甲科节推于潮阳峩廌于南台提刑于西广至于家食朝宗之念一饭不忘而瞻望帝京迥隔霄汉一远也先君子　封侍御抑斋先生隐居行义而禄养弗竟永慕于兹时祀于兹蓼莪之哀曷其有极二远也吾先自古灵以来世济名德入　国朝则絅斋毅斋耻庵蒙庵皆登进士位通显文行政事为海内重吾自云仍之下追仰而继述之三远也吾族甚众五服之余袒免之亲无虑干指四时伏臈少长咸会于兹楼四远也庋阁之间六籍子史上至羲黄之书八索九丘平居暇日披寻玩绎如渊如海浑无涯涘五远也居虽在山泽之中寔当水陆之交四方寡客日集谈旧故道契阔询时事不出户知天下六远也兼斯六者非聚而何若夫山水景物近在目睫非吾所谓远也余闻之叹曰远哉君之见也有六善焉不忘君也不忘亲也不忘先世也睦族也好古道也广交游也兼斯六者信乎兹楼也兹远也君独专之他人无得而与焉于是客逡廵避席谢不敏而退余为书其言俾藏诸楼中 

　　○重修浙江察院记 

　　两浙盐课甲天下其利既博则弊有不可胜言者于是特　命台使奉玺书监临之而后驵侩侵渔私贩盗煮之奸息杭当藩臬之下转运之治在焉四方之商贾聚焉故台使寓杭为多然所居察院岁久敝甚岁辛酉监察御史桠城方公来按视既数月搜罗涤除亭场肃清国计益溢顾斯字之不可复支也曰是而弗图坐而待其颠且压也则所损者多矣遂括转运之羡檄有司治之厅事中外门则因其旧而修之中堂寝室后斋左右厢则皆彻而鼎近之基增筑而崇宇增扩而宏地增辟而广周垣四围亦增缭而重之公虽廵历外郡而方位之奠经画之宜皆出自指授洎还则堂室庭宇巍然高焕然明矣于是题其公会之所曰冰玉燕息之所曰清暇方正平直罔有迂阻工落成百司庶职来会宽言于众曰是举也非公得巳适其时因其会不容以巳也夫有所建立有所修举梓匠轮舆之工徒佣之役材用之需糇粮之馈未有不资于民者然皆所以为民也自器用堂室之间以至于舟舆城池扛梁市井沟洫之属何者非官政何者非民事顾处之有得不得为之有时不时而利害系焉吾尝观诸为政有废事者有生事者乐因循惮兴作聊以度目前簿书之仅完期会之不失狱讼之差理钱谷之差足可以塞责矣其它百物之兴废一皆置之度外若飘风浮云然视公宇则曰此传舍尔视城池则曰治平之世安用是至于大败极坏犹将委诸后之人为之则功愈倍财愈费而民愈劳此废事者之害也喜新好奇矜能衔功作聦明而乱旧章务小巧而妨大体宫室修矣曰未壮丽也何以示威城池完矣曰未高深也何以保障或以资游宴之娱或以充耳目之欲或以夸土木之富而适以耗敝或以效济利之绩而竟无益于事实纷更扰攘逞巳之私而民命弗之恤也况其财乎此生事者之害也公之按鹾事于浙也守之以公廉行之以严正兴其所当兴革其所不可不革不畏难不近名察于几之未萌而疗于病之将至是以激扬之政不怒而威奸伪之徒望风而息斯宇之新特一事耳然亦可以见公之存心不苟而动惟厥时也众皆曰斯言也可以戒可以劝可以示远请书诸肃政堂壁遂述以付盐运副使罗某使刻之弘治十四年十月二十日 

　　○重建宋丞相信国文公祠堂记 

　　立天下之大节明天下之大义屹然以身任千万世纲常之责万挫而不折百炼而弥精堂堂乎昭昭乎掀揭宇宙而争光日月呜呼岂非圣贤之俦旷古豪杰之士哉帝衷民彝在天地间千万人而一心千万世而一日者也是以当时从者如登龙门后学仰之如瞻斗极宋丞相信国文公当国事无复可为之日以守臣应诏则勤王之师行以奉使陈大义折虏酋则强胡之气夺以宰相出督名十景从威武震耀则兴复之势奋天寔厌宋屡起辄踣虽有经济之大畧翊戴之忠谋而无所施殚智虑毕精力继之以丂其间拘囚之困迫奔亡之颠沛出万死而一生而志不少衰愈益昌元可丧膝不可屈卒之从容燕市谈笑而蹈白?非学问之大成操履之素定优入孔孟成仁取义之域其孰能之故甞谓公当中国礼义垂绝之余夷狄禽兽方张之日天寔生之以主张乎吾道扶植乎人纪振中华之风弭乱贼之萌百行赖以不坠九畴赖以立万化赖以行者也不然腥膻污浊四海一流斯民其不被发左袵矣乎所谓圣贤之俦旷古之人豪非耶公自使虏被留脱身京口间关豺虎中远涉鲸波至于永嘉宿江心寺有诗焉公留一月温及台处诸郡豪杰皆来会欲从海道为战守计为当国者所沮而止　国朝成化中县令文林刘逊相继访公遗迹刻公诗于石立祠祀公弘治十三年庚申宽与同官林君偕来温祗谒公顾视祠宇庳隘弗称林君曰是余责也郡守邓侯进曰某甞择诸僧寮得其地矣往观之在寺之北垂倚岩临流崇深虚明众皆喜材用既储工役聿兴林君为之区画而邓守躬经营之祠遂以成因考诸从公之士之宜祀者得二人焉曰司农卿杜浒者公脱镇江浒之力至永嘉浒寔从又甞以佐府招集兵财来台温焉曰正将徐榛温人也以笔札典督府机密小心精练从北行备殚忠欵既又得公之孙一人焉曰富在前元时甞守温有惠政遂以三贤配享于公今年壬戍余复来邓守率僚属请记且述所以叙秩三贤之意余闻而嘉之所谓当时从者如登龙门后学仰之如瞻斗极非耶三君子者获附骥尾名寔益彰而林君与守陈列道教表章前修以风励乎邦之人可谓知治本哉林君名廷选字舜举以按察副使整饰兵备兼分廵闽人也守名淮字安济吉水人皆予进士同年云 

　　○海会寺重建观音殿记 

　　杭城吴山之东冈有丛林焉曰海会初名石佛更号智果又易今名初毁于宋之嘉泰又毁于元之至正每毁辄建而大之既又毁于国朝成化甲午居人行旅瞻仰失云霞之观晨昏绝钟梵之声游衍无投至之地住僧法忠与其徒曰宗仁敝衲破盂饥瘠胝蠒皇皇焉于钱塘之衢秀水桐乡诸县之村落者二十年矣坚忍精进不少休息鸠聚众力铢积黍累经始寻尺至于丘山于是大雄殿成次而天王殿成又次而山门廊庑暨诸佛菩萨尊者像俱成弘治辛酉岁也翰林李子阳记之越八年巳未而观音殿又成殿故有大士金像重且三万斤殿之毁也像亦污敝至是百宝庄严复旧观焉余甞过而视之壮丽雄杰费盖不赀问之则皆宗仁率其徒惠明正方正元二三比丘为之斯亦艰矣斯亦可谓勤且能矣因呼使前嘉其志叹息而慰劳之或谓余曰兹宇之成何益于生人哉吾儒辟佛子乃助之乎余曰不然夫冈峦之崇高岩磴之险绝大之不可以为官署小之不可以为民居而浮屠据而有之宫殿嵬峩林术蔽亏亦可以为一方形胜之助不然则荒榛野蔓之丘牛羊之牧耳是以为政者存之而不废而其徒苟有能兴之者亦不之禁也彼之道固非吾之所谓道也然其人有一长片善吾亦安能弃之哉宗仁闻余言五体投地合掌作礼请书而刻之观音殿之壁遂为究其本末而书之 

　　○孙节妇祠堂记 

　　节妇锺氏故知江西玉山县上虞孙景云之妻也夫亡尽节以死部使者上其事于　朝未有　命也丧归上虞廵按浙江监察御史西秦夏公高节妇之义急旌淑之典倡诸内外奉使暨于藩臬为文祭之又檄有司建祠择族人之宜而贤者为之后又列其事徧告境内使凡士庶闾阎咸得闻之而知所矜式呜呼斯激扬之盛事政教之大端也哉节妇上虞旧族父钦礼以善画名江湖间节妇聦哲嗜书操持不群年十六归孙氏事舅姑敬以顺相夫子柔而则景云登进士第出补县奉母就养节妇承颜色候寒燠修甘脆朝夕惟谨得姑欢心夫妇如宾每称古循良以为劝景云遘疾卒节妇号哭死而复苏谓同僚之妇曰吾当以死从夫耳自刎则血污自沈则濡湿必将易衣以敛是死而父母遗体不免辱也惟饿死为善遂绝粒不食姑力慰勉之不得巳强食专心治丧及将启行悉录衙舍器物卷籍纳之官告其姑曰妾夫无子而有兄弟翁姑有养妾无复顾虑矣夜二皷奉姑寝毕还入房沐浴盛饰衣服袜履皆缝之使不可解设灵位陈服用燃香烛秩有次序虽棺椁之资亦预为之备遂自经于夫柩之前　大明弘治十五年壬戍九月二日也享年二十有五见者闻者莫不叹息为之流涕呜呼壮矣哉节妇之志也铄金石而訾鬼神高矣哉节妇之行也彻霄汉而撼星辰其生也锺川岳之英其死也系纲常之重夫岂偶然之故哉　国家仁义礼乐之化渐被乎四表陶铸乎群生隆平熙皞之治百数十年夷夏晏然朝野无事士君子虽欲出一奇立一名以自见于世而无由而卓伟奇绝之事顾乃出于闺阃之间　圣化之畅达无间一至是哉而于名教风俗大有禆焉夫以一女子知有某夫遂不知有其身况乎为人臣者其可忘君以私其身乎为人子者其可忘亲以私其身乎天下后世闻节妇之风者其孰不奋然感发而兴起乎或者乃曰夫死不嫁从一而终妇之道也非有冦难窘急不得巳而杀其身过矣且舅姑在而忍弃之也噫此庸人自恕之见何足与论天下之大义哉夫死曰未亡人示宜死也其或不死者夫之遗孤不可不育也舅姑之养不可无托也而节妇不然临终之言盖其筹之熟矣是故节妇析理明信道笃洞彻乎天叙民彝之奥而从容自得以处乎死生存亡之间翛然不染浊世之一尘而全归乎清冰白璧之遗体迹其所为盖有出于烈丈夫奇男子之上而同乎志士仁人之俦岂可以常情议之哉祠成佥谓宜书夏公刱建之意以彰节妇之节謭陋之言何足为节妇重哉　褒典当有崇封显谥之加　国史当有宗工巨儒之笔高文大册辉映千古与天地相为无穷矣 

　　○月湖记 

　　吴江县治东南二十里有水日月湖周数十百顷澄澈而圆其形如月因以为名或曰为其宜于月也友人王君思善之庄居在焉濒湖多王之世业然废且尽矣思善之尊君乐善翁复其故而益大之良畴沃壤绵亘阡陌大率皆其有也于是谋以枕湖上流筑室数十楹为息耕之所思善从而相成焉翁既老思善厌家居近市嚣在庄居为多因以月湖自号来请记夫思善其有得于治生养心之道乎治生之道俭而巳矣养心之道静而已矣俭之与静观诸月湖可知巳月也人见其一虚而一盈也莫不病其虚而幸其盈殊不知惟其虚也而后能盈然则虚也者非盈之本欤湖也人见其塪然而下又恢然而有容也莫不恶其下而乐其容殊不知惟其下也然后众流归之然则下也者非容之地欤吾甞夜而游于陂值夫望舒东生广寒清虚天水澄霁上下一色吾神为之凝心为之灵顷之霮■〈雨上对下〉勃兴风涛??欺扬月耶水耶顿失故态而吾亦愀然以悲吾于是知俭之为德静之为功天地之道造化之理皆然也盖月之虚也湖之下也俭也夜之澄霁也静也而况于人乎且君之世业昔甞废之而今兴焉其废也不以纵欤其兴也不以俭欤君之居城市也憧憧往来应接不暇方寸之间为之不宁及返而庄居百物无营志和气平则扰之与静其相去也远矣君耕读之暇逍遥月湖之上试以吾言观之 

　　○月楼记 

　　幽人逸士在一丘一壑之间于凡世之得丧通塞宠辱忧乐一无所入于其心与市朝尘土之迹想忘于无何有之乡则其静观远揽必有得于物外之物与之周旋以自适视在彼者虽千驷万锺不能奸吾志而易吾乐也列子御风之泠然也陶弘景白云之怡悦也商山之芝濠梁之鱼柴桑之菊　皆是也槎溪在嘉定之南近海不百里封刑部主事杨公之居在焉公少有隐操方介孤洁不苟同于俗畦锄亩耕以自衣食晚年以家事付诸子为逸老计所居有园池花竹之胜建楼数楹幽爽高旷迥出尘表会羲驭既西群动俱息公登楼以四眺焉望舒悬空纤翳不生六合下上万里一碧照耀朗彻殆非人寰于是恍然悟悠然乐曰是足以成吾楼之胜矣吾平生独得之妙正在于此因大书楣间曰月楼以志之盖与陶列商山诸公同一超世之趣也其子尚絅予同官副郎也请予记于戏此公之所独得也愚不敏何足以知之虽然窃以是窥公之心矣盈虚消息之理在天地间相为倚伏盖终始乎物而物莫能逃焉者也岂惟月哉水之往而来溢而涸也草木之瘁而荣开而落也城之复于隍也谷之为陵岸之为谷也四时寒暑阴阳昼夜之旋转代谢也皆此道也众人者囿于物之中与之相驰相逐至于死而弗悟公盖玩之熟矣若夫月人皆共之然不能得而有之则所谓囿于物者害之也彼方营营于声利情欲之间惟日不足而何暇于此公之心超乎物者也玩乎物者物莫能逃其识察之下超乎物者物莫不在其运用之中是故因天之道制人之事谦而光损而受益所以修身也忌满知足侈而不过匮而不竭所以治生也守真抱一内照玄览所以延年也天有云曀吾道无云曀天有晦朔吾道无晦朔天有薄蚀吾道无薄蚀公之有取于月也其义不既博矣哉公与月相从于兹楼其乐可胜计哉然则月之光徧天下而谓兹楼独专之者非妄也宜也 

　　○应斋记 

　　进士皇甫君世庸既释褐登朝自以年方少气方锐恒自惧曰吾既身在形势之途将日接夫天下之人以酬酢乎万变之事短者长者可者否者倾覆者横逆者燥者湿者汹然其来杂然其不齐吾任吾情直而不能曲也方而不能圆也此将何以应之哉因读庄子呼牛而应之以牛呼马而应之以马喟然叹曰鸣呼善哉其应之也一听乎物而不累乎我吾乃今得所以处世之法矣夫爱憎毁誉之在人一是一非相寻于无穷而不可致诘者也容者与物无竞而物恒听命焉褊者与物相持而未甞不受制于物隽不疑之偿金也娄师德之唾面也卫瑜之不见喜愠也其知此道矣于是书其所居曰应斋乞余为之记予甞观诸天地之间矣太空日月之昭回也风云晦之薄蚀害之山岳之峙也瓦砾粪壤积之江河之流也溲溺污浊归之太虚日月山岳江河籨之而不迕受之而不拒然其昭回流峙固自若耳水镜之清也因物而为妍为媸水镜亦不辞其妍媸权衡之平也因物而为轻为重权衡亦不辞其轻重所谓听乎物而不累乎我者也应之道其如是哉世庸可谓知变通之会达事物之情者矣持此道也行于天下夷险顺逆安往而不利哉虽然此君子守身待人之常耳若将行义达道□世正俗而曰吾一听乎物不几于和其光同其尘矣乎曰是不然平居而爱憎毁誉之私吾固听乎物临事而善恶劝惩之公物亦将听乎我故曰柔能胜刚弱能胜强遂书以为应斋记 

　　半江赵先生文集卷之九 



　　●半江赵先生文集卷之十 

　　序（一） 

　　◆序（一） 

　　北山志序 
　　送张仲明归侍序 
　　送周原巳序 
　　联句集录序 
　　送庞元白诗序 
　　送温廷宝吏陕西诗序 
　　送赵县丞序 
　　送刘用齐推官序 
　　赠御医陈先生序 
　　送叶台州诗序 
　　送太学生莫君还南京序 
　　送江西宪副大君怀德序 
　　送司训管先生致仕序 
　　送施君彦器出守河间序 
　　送新城令胡君还任序 
　　送伍君朝信守宁波序 
　　方伯李公挽诗序 
　　寿陈翁七十序 
　　黄氏族谱序 
　　菊石图序 
　　具庆图诗序 
　　姚母荣寿诗序 

　　○北山志序 

　　山经地志古今作者甚众盖以山川之胜而其文可藉以传也然而荒陬僻壤之中一山之奇一水之秀世未之知一旦骚人墨客好奇之士得之为之记述为之题咏而名遂闻于天下是故文章因山川而传山川亦以文章而显彼文之至者固有不待山川而传者矣山川之胜则未有不于文而著者也五岳四渎山水之大莫加焉其奇观胜槩天下莫不称之然岂人人身至而目击之乎得之于词章记述之间者多矣论载之文其可少哉余尝闻金华山之胜豪杰名世之士往往出于其间意其风气之所萃神秀之所锺天地造化之所陈列必有敻异而非常者思欲一登览之未得也求其记载之全书不可得考之羣集或得其一二未详也甲辰春友人钱君伯荣以乡进士会试京师持其父星斋处士所撰北山志征余为之序北山金华之别名也展而读之不待登览之劳而山川风土人物之美举在于目睫之间矣鸣呼兹山之为胜非一日也文章之士辈出其间者又非一人而巳也而记载之书前此无闻焉至于今乃始出于处士之手是岂偶然者哉盖必将有所待焉处士之文足以发兹山之秘而兹山之胜足以大传乎斯文此所谓有待焉者也处士生于兹山少小之所游嬉日夜之所止息耳目之所闻见山之名物知之悉矣隐居问学涉猎子史其意盖求与乡里诸前辈驰骤而争先者也则其序述论载岂不足以发兹山之秘哉然处士隐者也其迹微其名晦而其文章固未有以传也传之者得不在于兹山乎遂因伯荣之请书以贻之若作志之本意及其篇目次第则处士之所自序详矣处士名某字某星斋其别号云 

　　○送张仲明归侍序 

　　张君仲明奉其父大司冦之命归侍其祖母太夫人于吴于是太夫人年盖九十余矣而公居上卿之位掌邦国之禁明弼教之任圣天子深注意而倚重焉是故虽公之心未甞一日不在太夫人然任大责重不可遽释而蹇蹇匪躬之义亦不可以为辞太夫人春秋之高不能跋涉数千里之远以就养也于是乎有仲明之行仲明以事公之节事太夫人则仲明之归即公之归也公于是可谓善处于君亲之间也哉夫一人之身内则欲侍其亲外则欲侍其君义重于公则情夺于私王事之劳则孝养之阙兹二者义有不可偏废而事恒不能两全是故狄梁公有太行之思而温峤有终身之恨此二子者皆一世名臣其爵位非不隆功业非不盛也然皆外致身于君而内不能顾其亲夫白云孤飞之下徘徊反顾而吾亲之舍不可即也身居庙堂亲在乡闾而畴昔绝裾之行非吾亲之意也则虽位台鼎当宰执而其心有不能以自遂者矣吾甞恠夫二子者之不能有善处之术以全其君亲之义也是故于仲明之行而深为公喜之盖仲明之行而公事君之忠事亲之孝兼得焉真可谓于虫?旱处之事而有善处之术矣公以事君之道任于身而以事亲之责付其子则仲明兹行其负荷亦重矣哉上则欲以承事乎太夫人如公之身亲在慈侍之侧者以不廑其倚庐之望以和其心乐其志养其气血以益永其天年次则欲以修其家事完室坣力田亩储备百物以为太夫人供养之具睦宗族亲里闬赒其匮乏而恤其艰虞以副太夫人之心使太夫人寿益高身益徤强而康宁公亦得从容庙堂尽力经世之务以答　圣明之眷而无内顾之忧此皆仲明之责也仲明勉乎哉夙夜孜孜惟勤惟慎以无堕乎尊公之命可也仲明好学饰行虽公卿子被服如儒生甞以荫入太学待选于铨曹家庭之教盖有素矣西曹之士为公之属者喜仲明之行相率为诗歌以赠之而属宽序其端云 

　　○送周原巳序 

　　岁辛丑余始来京师获从御医同郡周君原已游及今年而君遂拜南京太医院判之命以行盖凡从游者四年而相与之义相悉之情虽同气骨肉殆无以过也则兹行也能恝然乎哉然君兹行寔君之幸而亦余同志者之愿也君之尊翁暨母夫人在堂皆七十余矣而君无他兄弟以备养也身在数千里外晨昏温凊之礼阙而不举也起居饮食寒暖之节疾痛痾痒之变藐然不可得而知也初君来京师非君之意也君家世业医君少而精其术然犹自致力于六籍诸史百氏之□今　天子征天下名医有司以君应　诏促迫上道欲避去而不可得也既至京师选入内局日夕侍　上起居论方制剂动获奇效遂拜官焉而君未甞以为荣也君虽以医进然文学之名推重缙绅大夫间乞篇章翰墨者与乞药物者相等候谒之刺日盈其门而君不屑也盖其心思念虑日夜惟在亲所求为归养之计既不可得欲弃官而去又不可也惸惸南望若拘囚然其迫切之情困厄之状人莫不知之而余为尤深常自思欲一出奇计以遂君之私也今而得此行也岂非余之愿哉虽然于君之行其亦安能恝然于心耶自余来京师而得君道有所辅益身有所依归学问有所讲明行事有所咨访疾病之不常则药物以扶持之愁苦而无聊则谈笑而慰遣之盖无往而不相偕亦无往而不相益也温恭谅直有古三益之风焉非但为杯酒殷勤之欢而巳也今也道何所辅益身何所依归学问何所讲明行事何所咨访疾病何所药石愁苦而无聊何所遣慰也是能恝然于心否也盖甞自谓平生知巳者之难遇也既相遇而复相失焉况乎人事之不常而后会之未可知也是又能恝然于心否也于乎君行不可留矣而君之行为亲故也南都距君之家庭不数百里可以便道而归省也既之任可以迎而养也则所以慰十年行役之思而尽高堂垂白之欢者在是承颜养志之义不可不勉也所以制其颓龄而延其寿考者在是甘旨药石之奉不可不慎也且将有貤封之命可以荣其身含饴弄孙可以乐其心则官职之事不可不修也继嗣之义不可不务也之数者皆君之所急而余之所深愿焉者也盖相语至此而离合聚散之情有不足道者矣余既征诸士林之知君者为诗以赠君而区区微恴有所欲言遂僭而为之序 

　　○联句集录序 

　　刑部郎中冯佩之之擢江西提学按察副使而行也至于今踰年矣友人王君存敬慨契阔之久思会合之欢检故箧中得旧与佩之及诸士大夫燕集联句之作凡六会三十有九首录为一卷题曰联句集且自述其意志于卷末将以致之佩之而属宽为之引方佩之在部时同官之士能赋咏者甚众燕集甚数文字友谊之相从甚欢若郎中屠元勋勋员外郎秦廷贽瓛主事杨质夫文卿陈一夔章以及佩之存敬盖不下数十人佩之寔为之宗主而宽亦得以不才厕其间至其它同朝之相知者亦多与焉若春坊谕德谢于乔迁翰林修??巽王德辉华兵部武库主事戴师文豪进士华廷禧福布衣王古直仁甫亦不下数十人然今未暇悉记记其与于兹六会者耳六会皆在癸卯之冬其在一夔廷贽宅者各一而存敬之宅凡三焉盖此槁独存敬所藏其会他所者犹多不止此也更唱迭和连篇累牍可谓盛矣然诗则未必尽工盖一时寄兴率尔之作而或窘于彼此近续意义相入之难矣既会之明年春而佩之遂行佩之行而会亦少衰矣其后廷贽丁外艰元勋擢南京大理寺丞皆次第别去而向时之盛今遂不可复得矣抑不知佩之之在江西而宾僚倡和之乐亦复有如向时之盛者乎言念去住俛仰今昔临卷怃然不能为怀者久之 

　　○送庞元白诗序 

　　庞君元白来视余于京师将归乡之缙绅及凡交游诸大夫相与为诗赠之而谓宽宜为之叙宽之伯姊适君君天性孝友好学多能自予童髫时君日提携之相与周旋善则引之过则规之勉其能辅其不及同其忧乐而通其有无内有兄弟之亲而外兼朋友之谊如此者十有余年矣岁庚子余始别君来京师既而系官于朝归计遂淹言念畴昔未甞不慨然兴怀也今年夏君乃不远千里而来倏尔相顾惊定而嘉慰穷愁于羁旅复畴昔之欢娱情之所极胡可云喻京师之寓长安尘土之衢求如故乡之乐不可得也然环堵之居庭有??菊座有图书亦聊足为君玩而都会之地城郭宫殿之壮丽衣冠礼乐之清华国体之尊人文之美则君之所景仰而快覩者也于是相游处相谈叙相劝励而慰恤者两阅月矣金商气至炎火暂息而君抚时念乡归思勃然卬首侧足不可挽止夫以契阔之久望思之深幸相聚而复相违有情者之所不能堪也而况肺腑之亲哉然始者之合初不虞中间为别之久也中间之别亦未知有今日之会也故别不能不悲而会为可喜若今之为别则初至之日而虑已及之矣盖事势之必然而志念之所素定者又何必戚戚于其间哉而况会而别别而会乃人事之常乎吾所喜者君之归也有庭闱棠棣之欢有林泉耕读之逸而所悲者身系一职碌碌尘土当官蒙素餐之羞怀归存简书之畏耳遂承诸公之意聊僭序之以道余情焉 

　　○送温廷宝吏陕西诗序 

　　地官主事温君廷实奉使关陕将行缙绅诸公相与为诗章赠之且绘而为之图又皆谓不可无所以序其意者遂以属余余闻温君家蜀蜀在陕为便道而君二亲俱存君自登进士第居京师不得奉朝夕者五六年然则行定省之礼致甘旨之奉尽高堂垂白之欢其在兹行乎夫人臣致身于君则无以尽情于其亲外务于国则不能内顾于其家盖千里从宦身在羁旅或山川之阻绝或王事之鞅掌于是有累数十年不归侍者矣此陟岵北山之诗所为作也则君兹行也岂非所深愿哉然君兹行　朝廷之命也奉　朝廷之命则当致力于　国家之事今也关陕之地赤土千里户无炊烟野无青草盖自癸卯之冬以至于今二三年间而民物几于尽矣圣天子日夜忧劳思所以拯救而生全之命遣臣工冠盖相望君之往也下则欲以苏生民之命上则欲以纾　主上之忧其责可谓重其事可谓难矣吾知君于此方且夙夜蹇蹇之不暇而何暇顾其私哉然则向所云高堂定省之愿果何由而遂耶其必先致力王事之务而后自尽于家庭之情乎夫君子一身有君焉有民焉有亲焉致君泽民而悦亲三者君子之大节也君一行而三者之义兼之兹行也夫岂徒哉诸君歌咏而图绘之有以也夫 

　　○送赵县丞序 

　　古今称民生之艰难者莫甚于稼穑之事然特谓其身跰纸之劳冐水火之毒以竭力于镃基耒耜之间而又有旱涝之不常虫蝗稊稗之为害耳呜呼亦孰知稼穑之后而有赋税之艰赋税之后而有转输之艰哉禾黍未登场圃方筑而催科之吏巳在门矣掊克诛求杂沓交至鞭提以威之拘囚以要之不剥其肌肤而竭其膏髓不巳也是故终岁力作而不免于饥寒此赋税之艰也舟楫之运载牛马之驱驰费亦甚矣水陆之播迁鼠雀渔猎之侵窃耗亦多矣输之廪藏则必取盈焉取盈可矣又将倍而征之也是故必称贷而足之称贷矣又必倍而偿之至于破田宅倾产业鬻子女者众矣此转输之艰也是二者天下之通患也而东南为甚东南之郡吾苏为甚苏之属邑吴江又其甚者盖吾苏田赋甲于天下虽有大藩省辖数十州郡者不能及也而吴江一邑秋粮粟米凡六十余万其它枲?金帛庶物之征犹未可胜计也况其地卑湿濒下水潦之患莫先焉而租税之科特重于他县其转运也每岁盖船数千百艘役徒数万户夫掊克诛求之弊不免也而税且独重费耗称贷之患不免也而役且独繁□将何以堪之哉将尽转而之沟壑散而为逋逃为饿殍而已矣然则为有司者其可不加之意耶宽吴江人也居京师五六年矣见乡人之转运至者皆颦蹙忧悴若不能自生问之则亏损之数什辄五六既而逋负动万计留滞连岁月盖未有能免于称贷之累者及今年乡人之来者皆欢抃相庆无有怨嗟未几事竣而归过余告别皆欣欣然喜也问之则曰此吾侯之惠也吾侯勤恤吾人处之当其宜督之有其法能足其用而省其费也盖邑贰尹赵侯某寔典运事来京师呜呼若侯者其可谓能矣哉其可谓贤矣哉推此道也治邑事理赋税吴民蒙福多矣侯将行余以其事称诸乡人之在朝者皆曰愿书以赠侯也遂书之 

　　○送刘用齐推官序 

　　成化丙午秋九月试尚书刑部政进士刘君将行同曹士大夫相与治具于部之西署饯之属余言以为赠余从刘君游久矣其为人及其学术余固知之然不敢颂也虽然可无赠乎刘君自登第后试政于此至于今三年矣此肃杀之政法度之地盖周礼司冦之职掌邦国之禁谓之秋官所以诘奸慝刑暴乱而辅教化之所不及有讯鞠之劳有诛戮之威有囹圄桎梏之具其法五其属三千天下之所至畏以为患害凶祸者莫甚于此在刘君观之亦甞有所不忍于心乎然古人谓之典刑又谓之祥刑夫典者常也祥者吉善之谓也人所畏忌而曰常凶器而曰祥是盖必有深意者天下之恶者不能一日无则天下之刑可一日而弛乎先王之创制此者轻重条贯粲然具备夫岂以残民哉盖所以为之防范为之禁戒使之知避而不敢犯则庶乎其入于善而远于罪也固忠厚之至也刘君亦甞于此焉求之否乎夫今日之所试他日之所行也而刘君今也任府推之职则刑狱正君所职之事也况一郡之地连数十州县之大其民有士农工贾有父子兄弟朋友宗族姻亲其事有赋税徭役有耕桑饮食婚丧之礼其地有里社有田宅有市井关梁场圃安得其不争且讼也而况乎吏有狡猾者民有强梗者有冦贼者乡曲有武断者此未遽可以道德化之也夫苟未乭以道德化也舍刑罚其何以哉吾故就吾侪之所职与君平昔之所甞试者以为君赠君尚无易于余言 

　　○赠御医陈先生序 

　　始余居乡时即闻公尚先生名既来京师友人周御医原巳甞为余论吴中名医于小儿科推公尚为之最众医所不能治者公尚辄治之其胭家汤文焕幼子之疾服药数月不效濒死矣赖公尚而得生余于是深歆慕之恨未之识也后数年公尚以良医受征而来余闻之喜甚始一相见即与定交未几入御药局寻升御医奏功取效名满都下今年春余幼子女皆患痘疹子生之三岁痘之始发也细而色杂数日不能满迨疮发痂脱矣余热连旬日不能解众以为难治公尚日临视之随时调护始者危甚既而稍安后卒以全愈女生甫三月初发时大者仅数十而周身红蓓稠细如簇公尚曰此余毒也药之明日视之大者益发其细者扫地尽矣故余子女之获保皆公尚之惠也同时痘发者余所知有马直阁宗勉杨仪部君谦之子凡视痘之法七日后不发或发未尽而泄痢及顶陷者皆不治杨马之子皆犯之公尚皆疗而活之又余同官魏廷佩子方岁余痘发而斑黑法在不治众医见者皆谢去魏亦自分必死矣公尚察之独以为可生药之果愈呜呼可谓妙于医者矣余甞暇日扣之公尚曰彼病在某吾以某药投之此病在某吾以某药投之皆有证据凿凿可听惜余不能记也余既辱公尚之惠因思原巳前日之所称许信不为诬且愧无以为谢遂并述所见治疗一二以将继进也及汝器别去则又惜之然犹幸君之留也君既登第试政冬官有　诏赐诸进士归乡里听取者若干人而君与焉余始闻而为君喜之既又不忍君之行盖方幸其留以相慰也而又去之固人情之所不能恝然者也虽然君之尊翁暨母夫人在堂年老矣而君适成名则兹行也寔人情之所荣而君之所谓莫大之愿也而余又奚以不能恝然为君之归日偕其弟登堂以称寿也暇时相与寻理旧业必有念我者幸毋曰尘泥之人不可复教矣 

　　○送叶台州诗序 

　　闻其名而遽信其为人近于愚未甞识其人考其行事而遽称之近于谀盖天下之士固多有名浮其实者而许可尤君子之所慎也余自入刑部即闻公名然未甞识也遽信之不疑遽称誉之无所吝于辞然自以为非愚且谀也公自部郎中出知嘉兴府改台州在部中为前辈部之士大夫论文学者论政事者论立身行巳之善者未甞不首以归公自公之出至于今数十年前后犹一日也夫去后之思不相识无所求者之誉固人之所难得而事之所可信者也既又闻公有写骚之亭夫骚人之辞尚矣有以写其意于数千载之下非深于文者能之乎又余同官之相善者如潘应升王存敬皆台人故公之政绩不绝于余耳所闻日新而月异余又以益信前之言者之非妄也今年公以三载考绩来京师余甞声问相及然未有以见也未几书最而还交游诸公饯于东门之外各为诗歌以道其行得若干首既行之后其乡人尹廷用辈相与集为一帙将以归公而请余书其端余虽未识公然言之岂为愚且谀哉 

　　○送太学生莫君还南京序 

　　怀干将莫邪之器者必待夫虎豹蛟龙犀象而剸之遇一蛇一虺之类辄轻试之非知用器者也况屑屑于小则器亦从而敝他日纵有大者无能为矣呜呼是器之在天地间人固望之以为非常之用而遽止于是哉是故有识之士坚其所守爱其所得宣其利而藏其锋时至而动使不获乎虎豹蛟龙之属以展其一割之快虽终身无所用之可也松江莫君某以有司之贡来京师始吾闻其将有所受职也而惧既又闻其南入太学将行为之大喜吾固谓莫君非小用其器者也莫君以磊砢不羁之才落落特出于吴松之间游庠校者几三十年入棘闱而试艺者凡八举于兹矣而卒未之能成是盖三十年八举之间曾不得一遇虎豹犀象蛟龙之属有以当其锋者焉然则君之干将莫邪虽日挟持以出入游衍其发铏之初质固未甞一试也岂可以今日偶遇一蛇虺遂欲尽变其平昔之操而钝其所养之大□使之终不得有所展□以一泄其忿怒不平之气也哉君其决于南行以完守此器无疑也况大学者陶冶之地虽不阶寸铁者固将于此焉铸而有之况君操其素有以往益□厉其锋乘时而奋焉孰有能先君者于以驰骋磅礴岂不快哉余方喜君之行而友人□廷肃适来请言遂书之以赠 

　　○送江西宪副大君怀德序 

　　圣天子即位改元之三年天下方岳郡邑之臣述职考绩之余黜幽陟明慎简庶官于是吏部推堪任按察副使者凡若干员以　闻而余同官吴君怀德寔为举首　诏遂有江西之擢江西天下之名省也地广民众钱谷狱讼之繁甲天下臬司之职寔难其人苟非练达刚明之才鲜克戡其任者故执政首以推君君之将就道也西省之士相率往饯而属余言以为赠余于君乡里也吴松苕溪之间相去不百里君之伯氏安溪君以乡贡士出宰名邑余少而获交焉君之尊甫西畴先生乐义好事名重州闾余虽未及见之然懿行休光熟于耳者久矣初西畴之生君及安溪也少而训以经术甞手植双桂于庭以自期待既而二子皆显受　貤封焉君自登进士以来至于今二十有二年矣始则兵部武选继则刑部广东云南诸司皆号剧地在他人居之难有美名而君守法持已毅然一出于正威不可夺利不可诱行乎其所当行而止乎其所当止优游从容处之裕如以故履历积年名誉益彰朝野士庶翕然称之是命之下可谓优且重矣然在众望犹或有所未满也谓君入仕最久居职最劳且茂实嘉誉卓卓如此诚宜陟在近要以任大事不宜复以外台剧地烦之余谓不然君子之仕也非以自适将以有为于天下也惟其志之得行固不计其地之崇污惟其力之能为固不计其身之劳逸尊爵厚禄散地素餐吾谓不如抱关乘田之有事也台省廊庙安坐高视民生疾痛漠然无关吾谓不如一州一邑之足以行道也江西剧省也臬司要地也而君往临之志得行矣力能为矣下足以及民上足以禆国矣他复何求哉且君之志岂好为自适而偷安惮烦者哉况内外扬历实益孚名益振异日陟近要任大事天下闻之者素信之者深有所建置将不言而孚矣则君今日之行盖他日柄用之地也余与君同官久相知为深既慕君家学之有素且乐君之有此行也于是乎书 

　　○送司训管先生致仕序 

　　仆既释服过谒司训管先生于学宫叙论之间未甞不以归田为言仆止之曰学校优职也受一命食三釜诸生从游者数十人无簿书期会之鞅掌无钱谷狱讼之抢攘坐毡虽凉无寒也苜蓿虽俭无饥也可谓逸且乐矣吾谓子将终其身居之奚庸归先生曰不然吾幼而学道长而入官去乡里捐坟墓以徇升斗于千里之外历三十年更数郡邑一命不改其初三釜尚从其旧上无补于　圣明下无益于诸生吾居之也厌而食之也惭昔子云三世不徙盖在黄门冯唐不遇终身犹为署长而吾今将白首于兹矣吾何为而不归仆曰噫子过矣遇不遇命也用不用时也乐吾道适吾志而巳矣曾点居沂水间当莫春之日日与其徒沐浴咏歌以终其身圣人与之今吾邑虽小吴淞汤汤洞庭洋洋庠序之彦亦楚込而跄跄相与扣舷而游濯缨而歌优游而徜徉可以养生可以尽年奚庸归先生曰岂惟子之邑也吾家安成故文献之邦也有蒙冈牛岭之山可以樵有蜜湖芦江之水可以渔有新茨武功之田可以耕而乡之艺文儒术特盛吾将课吾儿以耕教吾孙以读而吾且浩然自放于渔樵之间今子之邑非吾土也吾何为而不归仆又曰铅椠之劳廪食之养较之渔樵耕稼不犹愈乎淑乎一家孰若教行于一邑绝世独往孰若与斯人而同群乎先生曰是则然也虽然耕与仕各有道出与处各有宜吾闻之君子得其时则驾不得其时则蓬累而行今子观吾之于时何如也犹且依依焉栖栖焉忍而不能去也吾将何求哉仆于是不能复有言也相揖而出未几庠友李时显辈来言曰先生致仕得请将行矣余闻之惊遂述畴昔往复之语以赠之以见先生兹行其志素定而非苟然也 

　　○送施君彦器出守河间序 

　　余同官正郎施君彦器之奉　命出守河间也或谓余曰君将不乐其职哉郡守官虽贵禄虽厚责虽重然在有司之列监司使者得以临之不能无上下俯仰之劳在朝士大夫往往不乐为之君历职郎署且十年矣令望素着少假以日上可至廊庙下亦不失藩臬之重一郡何足以辱君又曰君才高而行修好学不倦有志于道术文艺之事宜留置朝廷之上以珪璋至治而润色鸿业彼有司之务何足以烦君既而幡然曰君必将乐为之彼重内轻外者流俗之见也择官而为之行险徼幸之人也以事上为耻不知分者也君贤者也岂以内外崇卑易其心哉余曰若子之言谓之爱施君也则可谓之知施君之志则不可　圣天子旁招天下贤士大夫而尊显之岂曰私之哉将以天下之烦且劳者加之也君子出而用世服其爵食其禄岂以自便其身哉将以自任夫天下之烦且劳也顾人之才各有能有不能是故用人者不能不因其材而笃焉彼诚不堪事也置之散地也则宜以足以有为之资而曰吾恶其烦且劳也必求散地而居之以自适而岂君相用人之意哉君子不素餐者其忍安之乎夫在外民牧之职迹则受制于人道寔不屈于巳出一令行一事朝发闺闼而夕周于四境虽有贵势吾貌敬之足矣猝不能掣吾之肘而制吾之命也是故可以行志可以泽物可以立不朽之业若夫在内者操柄用事惟台省当道诸公可以有为于天下其它则散地居多焉虽各守所司之职而终无可纪之勋况地益近则志益不可行官愈贵则顾惜忌讳之心愈重是故长厚之俗隆而蹇谔之气沮譬之明月之珠夜光之璧置之閟宫清庙之上望而知其为国之至宝然于世用何有哉立仗之马刍豢非不丰也被服非不鲜明也徒以充观视之美而巳矣入笼之鵰伏枥之骥终日饱食而安居虽有霄汉之志一日千里之能欲一骋其足一纵其翼不可得也使稍有志于斯世者吾知其必不以彼易此况才而贤者乎施君久任法吏明习政体固将以有为也又安能依隐玩世于市朝之间旅进旅退而巳乎余既以是答言者同僚诸公咸请书以赠君遂次第其说而书之 

　　○送新城令胡君还任序 

　　新城令胡君公器余乡贡同年友也少勤学问力追古人既入官尽心民事有循良之风焉三载考绩来京师寓于其从子秋官副郎企慕官舍余往候之寒温之余语及政事君曰吏之职守令为难守令二者令尤难令之治大邑难小邑为尤难余曰地方数百里户口十万钱谷狱讼诸事纷错填委为之寔难邑小则事省奚其难君曰不然邑大则物富凶年荒岁苟处之有道民不告病矣邑小则地狭而产寡民无素蓄旱涝相仍之余饥馑流离无所赈也赋役之供不可巳也虽有巧匠不能无材而制虽有良农不能无种而植故曰难东南之邑大者六七百里北方小者或至数里其令丞以下诸吏胥史舆台诸役井闾铺舍庙学驿逓关津诸卒徒讥察廵警漕运解逓诸差遣其用民力不能减大邑之半而户口财赋不及十之一二是故举一邑之人不能供一邑之役而民力竭矣盖不待凶年饥岁而流亡饿莩无日无之此无他置县多之害也县之初置远自前代非一日矣然世变不同民物之消长随之有昔瘠而今腴有前盛而后衰故三代之时大越皆荒服而今为财赋之区冀州尧舜所都而今地薄民贫特甚此其明验也大抵政之弊有人为之有法为之人为之者人去则改法为之者人不得而改也董仲舒曰琴瑟不调必解而更张之真至言哉余曰君既悉其弊矣胡不言诸　朝而置废之曰吾职微言将孰从余曰然则君之邑何如曰吾新城地方四十里亦小邑也吾治之三年民获少安亦惟尽吾心而巳矣既而君考课吏部奏最入优等余闻之叹曰公器之行可谓不愧其言哉君将之任企慕请余言为行李赠余不能复有言也然观君之序论考其政事可以知君之贤矣 

　　○送伍君朝信守宁波序 

　　以韦布之士蹑屩担簦而取进士无资地之席无誉望之搙骤而登近要列通显不数年而致卿丞之位此可以为贤乎曰此遭遇之偶然耳未必其皆贤也巧宦之士或干没以徇时或矫饰以钓名籧篨戚施色厉内荏公卿昵之近幸贤之以徼幸金紫之贵比迹庙堂之列此可以为能乎曰此君子之所羞也奚其能然则所谓贤日能者何妒哉曰吾负吾资而人不吾知也吾不衒焉是故居下位而不耻吾所蕴者大而用我者小也吾从而小试之是故处之绰然而有余积累既久而辉光之日新实德既茂而声闻之四达不求知而人知之不求用而人用之是故得之而无愧居之而无忝斯之谓能斯之谓贤吾同官伍君朝信之始举进士也年甚少志甚远学甚富被选为庶吉士游翰林三年养益充闻见益广然不求知于人也出为刑部主事舍承明金马之清华就朱墨敲朴之宂杂人或为君不满而君处之裕如也日惟勤簿书慎听览之为事吏而文廉而平宽和而寔严密捷速而极精详居职五六年群僚称之大司冦器之俾掌诸司章奏寻转员外郎去年嘉平月遂以铨曹荐出守浙之宁波宁波冢宰之乡郡也推择盖极一时之选　命既下缙绅诸公奔走相告语有为朝信贺者有为朝廷得人贺者有为宁波之民贺者于戏君何以得此于公卿间哉夫其所以孚于人者素矣此固吾所谓不求知而人知之不求用而人用之者也得之而无愧居之而无忝者也所谓贤且能者君真其人哉彼巧宦者无足言矣无基而骤进亦非君子之所安也彼若春花然非不荣且艳也不踰时而委于荒榛野卉之间若潢潦然非不弥然泛溢也朝满而夕涸矣君子之道则后凋之木也有源之水也朝信之进也既以践履之素得之自是而往践履将日以至名位将日以隆若松栢之拱把而梁楝也若江河之滥觞而放乎四海也端在于今日矣君将行宁波士大夫之在朝者谋以言赠侍御金君惟深暨余同官杨君志道寔来征余言此固鄙意之所欲言者也 

　　○方伯李公挽诗序 

　　浙江左方伯李公文明视事甫三日即遇疾不起藩臬诸僚友及凡士林诸公皆哀悼之发诸诗歌者若干篇于是参政韩公辈相与汇萃成秩使来告曰李公江西弋阳人也登成化乙丑进士第由刑部郎知岳州参陕藩总宪汴台遂迁今官其在岳也建学兴士修举废坠筑长堤以捍水患郡人赖之名之曰李公堤其去任也作去思亭立生祠祀之其在河南尤以澄清激扬为巳任去贪墨雪冤抑畧细故而循大体宪度清贞官邪警惕上下称之今也吴越之人方将待公以哺倚公以安也而奄忽如此岂天之无意于东南之民欤抑彼元元者之无禄而不获蒙康济之泽也诸公之作固不但雍门之感华屋丘山之悲而巳吾子与公旧同官相知宜深幸有以题其端焉余初入秋曹公为主事巳五六年矣时三山林公为司冦负海内重名甚器重公每天下有大狱即奏遣公往治之盖凡三奉使还奏皆称上意寻转员外郎未数月有岳州之命公为人刚方而通明遇事敢为持法无所回曲至与人交底里洞澈不藏秋毫而休休有容僚友莫不爱敬公谓他日远到未可量也既出西曹数年至左方伯人皆谓公不日入庙坣握政柄可立而待也公之来浙也余亦承乏与公遇诸涂握手道契阔相得甚欢遂同日视事公之遇疾余数往问诚不意公之遂不起也故旧之怀岂胜感哉又况为　国家惜为斯民惜之心乎是用叙公履历之畧书之卷端聊以致余情焉 

　　○寿陈翁七十序 

　　绝物类离人群入山惟恐其不深入林惟恐其不密避世者之为也熊经鸟伸吐故纳新以火候为功以刀圭为神养形者之为也是二者将以为高也将以为寿也殊不知高与寿之道不在是也古之人盖有隐于吏者矣隐于市门者矣何以秘匿为哉方术者德之贼也金丹者毒之腊也天地之所以长久者以其不自生故能长生何以服食为哉夫形势之途险而难行富贵纷华之地秽而不可居是故守道者欲得坦途而之闲适之地而居之耳身体发肤不可毁伤也七情足以敝精一德足以葆真也是故居子跬步必谨垂堂必戒少思寡欲无营无为此则避世所以为高养形者之所以为寿也非抱冲融之德兼通介之操者何足以语此金华有隐君子陈翁其殆斯人欤翁儒家也学道自适不求闻达居阛阓之中车马之往来出于其途食货之贸易集于其门终日讙呶杂然不宁而翁居其间休休焉浩浩焉其门则市其心则水寓意于天官卜筮医药种艺之书寄傲于花鸟□□之间视红尘之扰攘咫尺千里也因题其庐曰城市山林可谓得避世之宜不绝类不离群而其高自有不可及者恬淡寂寞玄□希夷不知轩冕珠玉为何物薄滋味时起居爱憎不生是非两忘真葛天无怀之民也平生足迹未甞入公府晚年郡邑以乡饮酒礼招之亦一往焉日集乡老之贤者□游燕为欢娱今年寿七十矣而聦明健强若少壮然嶞瞳渐方色若孺子可谓得养形之道无火候无刀圭而其寿自有不可量者若翁者盖大易所谓不事王侯高尚其事而诗人考盘所谓独寤寐歌永式弗谖者欤且阴有合于黄老专气致柔长生久视之法也耄耄期颐永锡难老不亦宜乎翁之子顺登丙辰进士第试秋官介于正郎朱君汝承请余言为翁寿余既从进士君得翁之为人而慕乐之因为伸其说以复翁字德奇四月十有八日其初度云 

　　○黄氏族谱序 

　　刑部员外郎黄君德温擢江西按察佥事将行携其所修家谱过余言曰吾之先盖出自颛顼封于黄因氏焉六世祖某始自长沙迁于郴长沙以上諎牒沦落不可复考高曾以来相继皆一子至吾父兄弟三人某兄弟若于人子侄及孙又若干人始渐蕃矣吾大父之为谱也曰吾不敢妄引荒邈以袭杜正伦郭崇韬之余缪姑识吾所知者示之子若孙焉耳故所载自郴始不远及也吾父既缉之矣某今复增修之愿吾子一言以序其意予取而阅之知君奕世之所修积盖非一朝一夕也君之身贵且贤信乎为善之效有所从来也君之后昆自是蔓衍而昌大当有加而无巳也君六世祖之为緫管也当元之季劳徕安辑甚有德于郴之人高祖讳华甫孝友力学谊行于乡曾大父节判君大父杭郡检校潜室先生父上高令毅斋先生皆廉慎守法惠爱之政先后着闻于时又加以文艺道术世其家至于德温益光大之登进士历官郎署明慎通敏誉望籍甚遂有江西之擢其进未可量也可谓世济其美矣若作室然剪蓬藋创基宇规模既宏且固而肯堂肯构润色而缮完者又详且密矣若治田然草莱既辟沟洫既浚镃金?基既具而嗣其业者又能深耕而耨粪多而力勤矣夫如是而曰有倾圯之患穑获之不丰吾不信也吾甞观古今士大夫之家凡贵者孰不欲以其禄遗子孙富者孰不欲以其赀遗子孙才且贤者孰不欲以其文艺道术遗子孙哉然有止于其身或一二世而废者有绵历数十世愈盛而不绝者此其故何哉或由乎其先或由乎其身其兴也必其先之善启之其殿也必其身之不□□之其悠久弗替者必其先有以成立之□□以维持之黄之先积之累叶至于今始□□吾德温且发于诸季崭崭然辈出矣德□□能亢其宗者后德温而兴者其可不思□以继哉继之之道何如鉴于先世之懿范□师之而巳矣予与德温为同年友且同官署相善也有通家之义故不辞而书之以示其后之人 

　　○菊石图序 

　　僚友李君敬敷得菊石图于画史携以示予曰将以为大夫人寿也予见其崭岩崔嵬端确峭拔润而厉廉贞而安隐然有千仞之势特立不倚之节又见其幽闲葳蕤静丽芬馥渥雨露含冰霜不妖不媚亦不零落因问太夫人之寿则八十有二矣问其乎生则自澹庵府君捐馆舍矢死靡他四十有余年矣诸子皆有成立克昌其家而敬敷实抗其宗慈训之力也家规整然生事益厚内则之修也行年虽甚高齿未落发不白上寿之征也予闻之叹曰敬敷其善喻哉夫物坚而后能久坚而静而后能保其久石则坚而静者也故水有时而涸土有时而崩石独岿然而长存百卉之华先发必早殒晚荣必后凋故桃李之类骤而开倏而落者比比也而菊独芳于凉秋之日历岁寒而不改其华滋有幽人贞士之风焉今夫太夫人以名门之产而为鼎族之配终始一节不磨不渝静坚自持德馨四闻其砺志犹石也其英华之发犹菊也然则眉寿之屇岂不犹石之常存菊之后凋也哉古之人有以金玉比德者有以冈陵松栢比寿者斯石也斯菊也信乎可以献诸太夫人为千百禩无疆之祝矣敬敷曰然愿书之将并以为寿也遂书以归之 

　　○具庆图诗序 

　　父母之于子鞠之育之爱之劳之欲其才欲其贤欲其立身而成名其心无穷也子之于父母顺其志承其颜候其燠寒时其起居欲其徤强欲其寿考其心亦无穷也二者之心皆原于天理民彝之固然而发于至情之所不容巳夫岂有所勉强矫伪于其间哉然其所欲则有得不得者矣盖造物之故茫无端倪或无意而傥来或固求而愈远非人力之所能与也邹平孙翁鲁之奇士也少慕王彦方之节晚成向子平之高孝弟力田以丰其家甞输粟县官以济其乡闾者屡矣生三子长以医学专门为邑训科次以义民得散官盖皆有及人之泽不徒章服之美其季则由邑庠生卒业太学选入四夷馆读书力学将受职就列为国家用有日矣诸孙满前如芝如兰翁今年寿八十有三其配韩硕人七十有二偕老无恙自是至于百岁至于上寿可必也太学之游京师久喜有家庭天伦之乐而恨不获致晨昏定省之礼请于　朝得归养焉于是缙绅诸公知太学者绘为具庆之图相与赋诗为翁寿而太学遂来请予言弁其端予既获闻翁之德又知其诸子之美喟然叹曰父母之心人孰无之子之心亦人孰无之然欲如翁之能成就其子医学太学诸君之能寿康其亲随所愿欲无不满意是盖人之所难能也在彼甚难在我独易夫岂无其故哉造化固非人力之所能与而福善亦天道之所可必若曰彼苍苍者一无所为而人事之幸否皆出于适然也则世之为善者怠矣翁为善者也具庆之福善之征也翁及太学诸君为善无巳他日之具庆亦无巳也遂书以归太学君为翁寿 

　　○姚母荣寿诗序 

　　教子者惟欲其立身而扬名事亲者惟欲其康宁而寿考是心也人之所同有也而非人之所可必得也才有高下德有厚薄时有利钝幼而不能学学而不能行行而不能善者多矣是故立身扬名所以为难人之生也如隙驹然有少而不能壮者有壮而不能老者年至六十巳云寿矣七十古所希也八十九十盖千百而一二耳是故寿考康宁所以为难二者无一焉天下皆是也幸而得之亦往往得此失彼能兼之者盖寡矣虽然二者之数固悬乎天矣然所以致之者则未必不由乎人盖训教者成德之墓也颐养者延年之术也潮阳君某以乡进士通判抚州台臣监司累荐其贤　天子赐玺书旌之且封其母为太安人于是太安人之年八十有六矣气充而力强华颠未白朱频若童其乡人之在京师者既知君庭闱爱日之长又覩夫　丝纶涣污之布莫不叹息而羡异之因相与题荣寿二字为贺又告诸搢绅大夫为之歌咏以揄扬之珠玉琳琅既联篇而累牍矣少司冦谢公抚人也知君之贤而乐太安人之荣且寿谓诸作不可无序其意者命宽书其首简宽既承命退而询诸潮之人然后知君之之间亦足以自适盖才不才之间而躁静异焉才者狃于才不得而不躁也不才者窘于不才不得而不静也是故躁静非独天性亦势使然也今之君子役于势者众矣有能制于理而不役于势焉呜呼岂非天下之达人也哉莆田方君寿卿当富盛之年负英锐之资值可以有为之日举进士官秋台处繁剧之司剸决裁制盘根错节若破竹然吾固谓寿卿将一鼓而进枢要之地无疑也俄有告予者曰寿卿以疾得请将南归予闻之惊复问之则曰寿卿欲归省其亲也拘于例未可得因托疾以行固其孝思之心厚抑亦功利之志薄也予弭之愈益惊因叹曰善哉寿卿乃若是贤乎如吾寿卿所谓才智者非耶世方汲汲于进取之门君独矫然思息肩之地世方系情于好爵君独致力于色养何其与世异欤且知所先后也扬帆大江之上遡疾风而顺流飞轮长驱而下峻坂之途沛然之势一息千里孰能御之乃将停桡税驾而小憩焉曰吾惧其骤也可谓知倚伏之理识消长之机而不堕于世俗之见者矣且势之方张吾固弛之则其张也必久势之方进吾固退之则其进也必安君其善处势哉虽然恬退固士行之美而行道亦君子之志君之归也定省虽乐?梓虽安其无久留也哉君将行同僚诸公饯诸郊相与赋诗赠之予方倦于物役欲退未能嘉寿卿之志遂为之序弘治九年七月二日序 

　　半江赵先生文集卷之十 

　　●半江赵先生文集卷十一 

　　序（二） 

　　◆序（二） 

　　送吴江令孙侯被命趋朝序 
　　送周方伯擢任广东序 
　　送广东宪长刘公之任诗序 
　　送河南宪使文公之任诗序 
　　游西湖诗序 
　　送毕公进陕西左方伯之任序 
　　南京吏部侍郎王公挽诗序 
　　送冬官副郎张君良贵诗序 
　　送民部田君景瞻序 
　　东岚谢氏族谱序 
　　送郑冬官良佐序 
　　蓝氏东厓书屋 
　　送徐德澜冬官诗序 
　　张氏世谱后序 
　　贺大光禄杨公寿七十序 
　　送萧凌汉宪副序 
　　送水部徐君中行诗序 
　　封都转运使敬斋毕公寿八十序 
　　送董茂充同守述职归郡序 
　　荣庆图诗序 
　　送南台大司冦戴公诗序 
　　送张腾甫序 
　　送曾御史序 

　　○送吴江令孙侯被命趋朝序 

　　汉卓茂以密令拜太傅封侯晋夏侯湛以野王令除中书侍郎吾甞疑之夫令卑官也太傅三公中书相臣二代之任官不亦凌躐无叙矣乎既而考之爱民如子吏不忍欺教化大行道不拾遗卓之善也急于隐恤缓于公调政务清闲优游多暇湛之贤也于是叹曰嗟乎名之盛者实之隆也赏之厚者功之优也是故仕学之士无患乎声闻之不彰惟患治道之不修无患乎超迁之不崇惟患治效之弗臻余来浙上去乡邑不数百里日闻明府孙侯循良之风即卓之爱民如子吏不忍欺也即湛之急于隐恤缓于公调也松陵无夜户之警县斋有双莲之瑞教化大行政务多暇可知也又甞一接见侯而察知其为人忠信敏达休休闲雅光风霁月之晬于面盎于背也醇酎之醉人良玉之润而确也盖来治吴江再期年矣问其履历则以进士宰陕之咸宁者三年余于是窃恠夫封侯之命侍郎之拜之不至也未阅月有自京师来者报曰　朝廷嘉侯异政　诏铨曹移檄征之且将有台宪之　命矣余闻之不自觉其齿之粲然手足之翩然正诚喜其亿而中也喜吾君吾相之明于知人果于用贤也喜吾侯之志遂将大行于天下不但一邑之蒙其福也盖　国家之制凡大邑用进士为宰政有异绩则征入为监察御史暨六曹之属今庙堂之上巨公良辅出其选者为多侯之还　朝也司风纪陟端揆登台衡骎骎然进未可量也虽然卓及夏侯盛德雅望垂于竹帛至于今不朽也岂直当时三公之尊相臣之荣而巳吾侯其懋明之哉侯驾车将行贰尹孔君尚君千君县簿王君吕君幕僚王君相与绘图赋诗为赠命之曰垂虹别意而走书来杭属余书其事于篇端 

　　○送周方伯擢任广东序 

　　甚哉才之难全也有政事者有文艺者有行实者长于此或短于彼得其一或遗其二何也资性之蔽也学术之偏也盖自夫世道既降光岳气漓圣贤之道不明于天下士各以其所长自名立身之体用制事之本末孰能一以贯之会而通之哉故才之难全也尚矣惟我　国家百数十年盛明广大之化磅礴甄陶渐摩涵养之久人才之生禀于天者纯修于巳者备所以辅赞亨嘉之运藻饰太平之美者一本于躬行心得仁义礼乐之奥卓卓乎无遗憾矣宽寡陋不足以尽知天下之士若大方伯庐陵周公时可岂非其人哉公早从事于濂洛关闽之学以文学行谊知名登进士第历官选曹分司南都居职无事益得大肆其力于道德性命操存践履之地业既成被荐擢按察佥事副使按察使以言者举擢浙江右布政使提学则士有楷范提刑则狱无冤民司牧则惠浃黎庶化宣百蛮而吾甞望见公于人人之中而出乎寻常以为不可易而亲也及承其颜色而接其言论春阳和风其可悦而不厌也珪璋琬琰其俨然可敬而重也苍松劲栢其有恒守而不变也有德者固如是哉徐而观其驭吏民应事几画经定制运用剸裁无巨无细有伦有理通方合变目无全牛暇而发为词章形诸撰述以鸣　国家之盛沨沨乎洋洋乎黄钟大吕之音也简严体要西京先秦之遗则也每窃叹曰圣代之生贤其类如是乎其亦间见而不偶矣乎如以为间见也请荐而登之庙堂之上鼎鼐之间辅一人以康九有经纬乎元化而模矩乎士民不宜独使一方专之也未几有　诏擢公广东左布政使于是大方伯进贤汤公与藩臬诸僚乐公道术之大行而惜德音之蹔远赋诗饯之宽闻岭海之间夷獠杂处弄兵潢池所在有之吏不能举其职民无以安其生将使威以镇之仁以绥之革挂牛佩犊之俗兴作息耕凿之利非公其孰任之是　命也固公大拜之权舆抑亦　圣天子阶前万里知人善任之大畧哉 

　　○送广东宪长刘公之任诗序 

　　弘治巳未秋浙江按察副使古郢刘公擢广东按察使将行同寅诸公素敬爱公荣其行而惜其不可留相与赋诗赠公倡和之余言及公之为人或曰吾见其心之存于爱人而人不敢玩且欺也见群下之戢戢畏威循履约束常若公亲监视之而趋命承令惟恐后也狱讼满前出词组折之物无遁情未甞不为死求生而有罪无幸免者公岂非所谓仁而严者乎或应曰然公甞为阳谷令立制范明条约吏民畏服谣语以都察院拟之邑庙学久废公刱之工大而成速宏丽而精坚人皆称其才甞承省郡檄劝民出粟公虑胥史为奸不以告一日召里正赴县计事至则扄其门使各疏民户殷厚及贫乏者具其事产定为上中下三等既毕一一亲核实之均徭亦用此法民乐其平胥史之弊息矣在浙土毁僧尼庵院之滛媟害风俗者厘革城隍鬼神之藂杂渎乱邪妄不经者甞署台事正三司与诸奉使相见行坐之不合礼制者桐江七里垄介于两山之间悬崖峭壁舟行其中役夫牵挽每风雨石滑一夫失脚连数夫皆沦于水公督有司集工煅石开道平坡土??作桥梁而百数十里之险绝遂成坦途每岁所活不知几何人公信所谓严且仁者而智识之敏干畧之长心术操存之正出于寻常万万矣或曰是特其小小者耳未足以尽公子独未见其为御史时耶视鹾淮阳而貂珰阉戚敛迹不敢干法廵按云南孟密夷背其酋主久矣三司议召孟良夷伐之公以孟密素附孟良悍难制不许后数年有用前议者果偾事兵备宪臣守备武臣有不严边禁者奉使大臣有不法者皆劾奏之寘于理还　朝奉　命监修祧庙中贵李广董其役□幸用事既告成谓公等曰二君勤劳久矣将言于上加省寺之擢二人力拒之而止当是时有一人逊言承之显要可立得公在内台大节盖如此于是在坐有闻所未闻者击节而叹曰公之贤其若是哉夫行已也不诡不阿遇事也所居而理严足以立法仁足以附民固士君子之能事至于名位之炫赫利禄之宠荣苟践履未至涵养未熟鲜不为所动者故权幸之地世之所趋盖有素不相闻而汇缘请托以求一造其门墙一承其车尘以徼幸于万一者矣况乎彼固与之此固拒之岂非甚难者哉公之贤岂非古所谓丈夫者哉海内承平于今百数十年纪纲如故也久而不能无弛风俗如故也久而不能无偷礼乐法度如故也久而不能无所废坠思欲振起而作新之必属之大节不可夺之士公其勉之哉岭海澄清一方之任曷足以辱公　圣天子且将进公端揆之地矣宽曰诸公之言可也遂序而寘之群玉之首 

　　○送河南宪使文公之任诗序 

　　圣天子御极抚世万机所先惟吁俊立贤以绥万邦股肱心膂之重寄自朝廷公卿而下盖莫有踰于藩臬之臣者其长则九卿之亚也而两浙中州天下诸藩之首　天子尤注意焉我寅长文公天爵以才望久任执政以名荐屡矣辄报罢人或疑之识者曰此非靳公也盖吾　君吾相知公之深待公之厚将以近地剧务委之也至是果有河南宪使之擢公器识宏达文武具备初以乙未进士知苏州吴县廉正明恕政教大行清声令誉着满三吴间宽在邻邑盖稔闻之入为监察御史尝廵按河南摧奸凶遂善良蟊蠹涤除惠利并兴汴洛之民至于今称之还台掌三法司十三道会议奏牍事立　朝謇谔不畏强御风裁凛然邦宪益张舆论方以庙堂属公既而有浙江按察副使廵视海道之　命盖虽小诎公寔择而任之公既至简将校练兵戎缮城堡稽储积号令严而明听断公而允风行雷厉威詟远夷锋燧偃熄海邦又宁在海道凡七年廵按御史干公时俊以才优行端荐冯公良玉以才兼文武荐吴公道夫以才能超卓堪任西北廵抚荐南京大理寺卿吕公秉之又以文武全材堪以统御一方荐然公自处惟尽其在我无所求于人故陟明之典久而未行而声光日积自有不可抑遏者河南　命下识者有以知公之遂将柄用而此行为之阶也中州之思公非一日矣今之往盖不言而喻不怒而威者也纲纪之布信义之孚威德之流行夫岂待岁月哉郭□先在并州素结恩信及再至也老幼扶携竹马迎拜陶侃再为荆州刺史楚郢士女莫不相庆盖赤子之所慕者慈母也鱼之所归者渊也鸟兽之所趋附者林薮也遗爱旧德既浃洽于既往仁声义闻自流动于方来民之忻戴岂有既哉则其顺令从化将争先疾趋之惟恐后孰得而御之哉且今之制藩臬之长治效既成入而为九卿者比比也公之治效不日而成则超迁将不日而至况公生长辽戍少习边事文武之任巳畧见于两浙海道之间而数受廷臣部使者之荐矣进位内台揔握兵符为北门之鏁钥扫胡虏之氛祲其在兹行哉棨戟戒途熊车北辕宪长德兴孙公重合簪之情展弹冠之庆倡于僚寀诸公抽思骋辞歌颂盛美为公赠而命宽书其首简 

　　○游西湖诗序 

　　东南山水之胜惟杭州西湖为称首凡居于钱塘武林之间者宜若朝夕与湖接也而士大夫宦其地或终岁不能一至焉盖政务之拘缠官职之界限出入有度期会有程固不得以尽如其意之所欲为矣况　圣天子励精于上百官奉职于下罔不夙夜匪懈以承休德则游宴之乐无益之事不惟不暇抑亦不屑为也吾甞观唐宋诸人若白乐天苏子瞻辈赋咏文字之间初疑其近于盘游无度废时玩日者由今观之盖非事实特寓言耳意者当时国宪之不严士范之不立而缙绅大夫竞相流连光景陶写性灵于烟霞诗酒之间以为高乎则非盛廿事矣是以治日恒少乱日恒多我　朝教化行风俗厚纪纲正礼乐明岂有是哉民部田君景瞻来视啇税于杭清通简要精慎勤恪四民便之士林重之既期年受代将还曰吾甞闻西湖之胜兹少闲可以造乎其乡友宪副林君舜举门生水曹郑君志尹闻之告诸部使者洎藩臬诸君设祖道供帐于孤山六桥之间饯焉群英咸会冠盖四集鱼骇而渊藏鸟惊而林投田氓野叟黄童稚齿或欢而呼或恐而啼以为希世旷见之盛事诸君周览林壑载登丘隅荡胷两峯之云涤耳三竺之梵谒鄂王之旧陇?逋仙之遗墟感离合之不常嗟浮生之若梦引物连类叙别言怀斐然成章烂其盈帙天机浮动妙不容声得七言四韵凡若干首而推余书其篇端余谓兹游也有名兹咏也有为非荒于嬉娱废务妨要之比可书也田君文足华国道足济时不可不书也遂即席援笔不敢以不文为辞 

　　○送毕公进陕西左方伯之任序 

　　清庙之器击搏之才牧爱之良统御之畧事不同而用各有宜焉瑚琏珪璋足以华国矣而或鹰鹯之非性恺悌君子足以长民矣而或军旅之未闲长于弹压者或短于抚字优于武事者或劣于文雅能兼之者或寡矣然而士君子立朝非兼乎此不足以为名臣当大任行大政于天下非兼乎此不足以尽弥纶辅相之职大方伯新城毕公嘉会之在浙上也体之以严重而用之以明断容之以博大而检之以密察为之踰年废者兴蠹者除矫伪知畏而惸独知怀人皆多公临民之长旬宣之绩而不知公素养之备也盖公甞司铨衡矣清通简亮瑚琏珪璋之懿也甞丞京兆矣廉隅刚毅鹰鹯之俊也或不能容而出之治鹾于两淮数年矣身诎而道益信地污而操愈砺遂参湖藩来牧两浙内外之历试既久而声闻之充积日隆固巳巨细毕举而左右且宜矣所未试者军旅之事统御之畧耳然数万甲兵藏之胸中久矣俄有　诏擢陕西左布政使陕西接壤羗胡有边圉之务焉有军兴储峙之备焉而兵荒相仍郡邑萧然天下诸藩其山川人物财赋之盛美莫如浙而公私百务之弊亦莫如浙形胜事权之重大莫如陕而生民积岁之困亦莫如陕圣天子用公于浙既获其效矣故又试公于陕以观其成方岳之长往往入都内台台臣奉　命出而廵抚在诸藩则隐然古使相之体在边疆寔秉元戎之权陕之方岳任重封守职兼兵民且三边廵抚之储也所谓军旅之事统御之畧公其于是乎试之哉原泉混混既涌而盈科矣决之有不沛然者乎弓既持满而审固矣发之有不破的者乎广安集怀保之仁奋折冲薄伐之威下以苏生民积岁之困上以纾　重瞳西顾之忧胡虏既攘闾阎既丰归而立朝当大任行大政由是而为名臣由是以居弥纶辅相之道公分内事也天下之公望也非愚一人之私愿也公将行宪长李公宗仁公姻家也倡于藩臬诸公赋诗为公赠谓宽宜叙之宽辱公之知旧矣能无言乎 

　　○南京吏部侍郎王公挽诗序 

　　佻巧便捷聦察机警遇事风生无所依违可以谓之能矣谓之曰真才则未也恬淡自处不逐时利雅正自将不阿俗好可以谓之守矣谓之曰至刚则未也简重渊默其心休休而酬酢世务迎刃理解莫不曲当至于当大事决大疑定大谋处之裕如无异寻常斯真才乎身在仕进之途而能不以得失累其心惟求尽吾职而已荣利在前举手可拾而不顾祸患在后若泰山之将压焉而不动斯至刚乎士君子生乎治平出而致用所以自立者如是而巳矣当代名公贤达辈出器能节操往往超出前古宽寡陋不能尽知也甞窃观诸近世若故南京吏部侍郎福清王公师仁岂非其人欤公讳克复字某初以进士官刑部也事至立断号为能吏而尤以仁恕闻诸司有疑事难决者众皆顾视愕眙公片言裁之于笑谈之间出乎常情揣摩之外而寔切中于事几之会四方有大狱则奉　命往勘之操纵取舍未甞不惬于舆论其掌宪湖台也总兵部下怙势殴死口人者则置之法中官有事武当用私鹾扰民者则拒之挟宫媪之势市钞于官者则拒之其以江西左布政使入觐也太监尚铭在东厂威熖赫赫怵取贿赂莫敢违者公独不为动布政将九年不徙官或劝以速化之术不答其以右副都御史廵抚南畿也修水利之政立运夫之法严官军交兑之例吴民至今赖之自以年踰六十力求致仕及转少宰章凡四上乃得请故议者谓公有剸烦治剧之能有精白奉公之志有温良长厚之风有恬于进取之洁有不畏强御之勇盖笃论也然则吾所谓真才而至刚者公其可无愧哉余在刑部郎闻公名及公来南畿余甞获一接见于吴之行台而上下其议论蔼乎其谦光确乎其耿介浩乎其博而沛乎其通心诚向慕之恨相从之不能久也既而闻公乞骸以归又未甞不高公之义而惜其未大行也使公据津要秉钧轴将必有光明正大之事业耸天下之视听者矣公既归十年而捐馆讣闻缙绅诸公为之哀挽者若干人其子国子生时英褒辑成帙介其乡友余同官林君舜举来乞言公之履历诸公墓志表状论之详矣余素重公不可无言聊述平生之槩弁于篇端弘治十四年十一月二日 

　　○送冬官副郎张君良贵诗序 

　　今日征商之制自盐课外惟竹木之税为重荆襄芜湖杭州诸处皆冬官卿遣其属开分司理之盖利之所聚启贪名奸乱之所生也苟委非其人鲜有不损国蠹民者先是甞付之郡邑矣侵渔掊剥狼藉污秽前覆后踵弊端日滋于是乎有分司之制岁庚申副郎华亭张君良贵寔来浙上君博雅清令富于词藻对客赋咏援笔立就而赡丽警拔出人意表士林共所推重至于操检之严酝藉之厚颙颙焉侃侃焉清庙之器鹓鸾之姿也是行也人或谓小务不足以烦名士而君领檄欣然不以为嫌既至视事日夕勤瘁罔敢怠遑抑未游息垄断抽敛惟平宁缩不赢凡物之入操其数之多寡而巳有司者受之巳无所与焉由是鼠盗不生驵驓无所施商益进物益聚千章万木所以供将作之用者鳞拥翼附弥满江之皋海之澨矣使事告成期当及?释米盐之琐屑复羔羊之委蛇缙绅大夫赋诗为赠而谓余宜书其端余知君之文素矣至是而后知君之器度政事出于寻常远甚汉两府高士不为主簿而孙宝为之徙舍甚悦曰士安得独自高道不可诎身诎何伤时人称其贤宋韩魏公琦之筮仕也时方贵高科多径去为馆职公独滞筦库不以为卑宂尽心职务无所苟卒为一代名臣君奉使分司固非府簿莞库之匹然所莅庞杂则无太相远者夫致身于　君随所用之不自拣择而惟求其职之能尽此古达士之节而君能之其所蕴岂易量哉而况通方具宜游?盘错尤士之达材者也孙宝之明经修行固君之能事而魏公之勋名吾方有望于他日矣 

　　○送民部田君景瞻序 

　　均之为进士也均之列于　朝也均之为任职居官也而所司不同有兵戎有礼乐有铨选有钱谷刑狱有典文翰者有司谏诤者有司风纪者固不能无紧慢清冗之不同矣夫鸟一也或集于芳园或集于荒林花一也或坠于几席或堕于庭砌虽所遇小有不同而其为类则未甞不同也亦安知在几席者不拂而委之涂泥在荒林者不迁而归于乔木哉而世之士往往视之以为轻重或沽沾焉以自喜悻悻焉以骄人或委靡而不振悒郁而不乐虽旁之人亦从而轻重之岂不惑甚矣哉夫士在自立何如耳岂官职之足道哉制行之高存心之正则在下位而名益彰道之弗修身之弗检则据高位而秽益闻晋江田君景瞻闽南伟人也有俊逸之气有坚□之守有宏远之量有敏达之才以进士官民部来征商于杭舟车缗钱之算米盐之政甚不足以烦君也余谓君将不乐于此而君安焉居之不以为鄙仆仆焉为之不以为劳余因戏谓之曰高才卓荦之士亦屑从事于斗筲尺寸之间乎将促办以取最掊克以求赢乎君怫然不悦曰何吾子之陋也吾谓子差强人意乃未脱乎流俗也夫官无崇卑尽职为贤政无大小利物为贵吾在此日以便商旅通懋迁为务易以尽职易以利物昔吾初登第也惟欲为县令为其可以亲民也惟惧入台谏惧不能尽职也子何见之陋也余愧谢曰世方慕台谏君顾不愿为之世所重君所轻君之所自立岂可以常情窥哉既数月君受代还朝余同官林君舜举君乡人抽分郑冬官从君学者也来谒余言为行李赠余甞记与君往复之言不忘干怀因感世之妄有轻重者之为惑也遂述而书之 

　　○东岚谢氏族谱序 

　　余甞闻同年友林君舜举言其乡故都宪谢公德政之美自守郡治藩至于廵抚上有禆于　国家下有益于生民亦其诸弟之贤能服田力耕敦本崇礼以佐之故公得尽瘁于官而无所顾于其私又言其先仁厚之泽数世矣至公始发而一时父子昆弟修益至行益笃积益厚家庭雍睦百口同爨礼义之习与性相成科甲青紫连茹而进古所谓贻谋燕翼信不诬云余闻之以为难能然未有以知其详会都宪之子进士邦用行经钱塘以族谱谒余序盖其先由越之上虞徙闽玉融之东岚者始祖龄寿甫也由玉融徙长乐者都宪之曾大父宗英甫也中间曰孟甞曰伯宰曰德圭皆以德称而部尉观仁之捍御倭冦保障闾里教谕德玉之履德蹈道启迪后进则其尤著者也都宪之尊封君孟安弟仲平仲远仲理皆隐居行义其群从官郡邑职师儒者数人邦用诸弟邦实邦应皆乡进士也其群从游序庠明经绩文有声者亦数人南山江田沙坑长坂之间若邓林然所产必嘉木若渥洼之水然所产皆龙驹舜举之言至是有征然以吾观于谢氏今日之盛盖势之必然者吾独喜邦用昆季能保其盛于无穷也夫物之在天下养之久则大蓄之盛则充楩柟其高参天其大百围厥初毫末耳源泉之涓涓甚微也流而不巳遂成川泽谢氏自玉融而来至于今培植滋息之功岂一朝一夕之故哉和气之充塞懿德之熏蒸其发育条达流衍布濩盖势之必然者势之所至能导而宣之则愈大愈远邦用昆季所以继述乎先志贲饰乎先业方自兹始进而弗怠者也联武接踵以羽仪于　天朝者也其胤嗣自其始生而见闻染习皆孝友恭俭之德诗书礼乐之懿虽欲为不善而不可得者也谢之盛夫岂有穷乎吾见斯谱之纪圭璋琬琰辉光照映于简册之上千百世犹一日矣庸书诸篇端以俟弘治十四年春三月望日序 

　　○送郑冬官良佐序 

　　耳目聦明而心辩智多材多艺士孰不愿之而不可得焉况早慧乎登高科跻美仕士亦孰不愿之而不可得焉况早达乎虽然得无气盈而骄志满而惰乎得无不更事而喜妄作自视大而耻下人乎得无恃才而放诞挟贵而陵物乎有一于此虽颜氏之资贾生之遇不足尚也晋江郑君良佐以冬官主事奉使来浙上吾始见而奇之再见也则敬而慕之又再见而乐亲就焉君之来年方二十余耳既以举进士位郎署矣天下之书无所不读天下之事无所不通矣此吾之所奇也夫英敏夙成如君拾芥进取如君在人之情不飞扬跋扈而败度败礼则懈怠荒宁而玩岁愒日求其能自检自励者或寡矣君持身之严则一毫不苟待物□周则穆如清风韬明于晦藏辩于讷渊沈□密有不可得而测识者此吾之所以敬而慕也既而接君之熟窥君之久则见其所志者圣贤之事业所养者道德之英华立乎正大光明之域履乎规矩准绳之途者也此吾之所为乐亲就焉者也呜呼如君者世岂多□哉君居浙上既期年受代还　朝宪长朱□懋恭宪副林君舜举皆君乡人也以故事□征言余谢不能也然以乐于亲就之贤一□舍之其能已于言乎松栢所贵岁寒而后□骐骥所贵任重而道远君之进自是而往□有量哉然愚愿有复也曰自爱 

　　○蓝氏东厓书屋 

　　青齐之域东海之□有形胜焉是惟古莱子之国田单之□墟□高而水深地偏而气清其最胜者曰即□□墨之郊负郭郛控林丘又其胜者也监察御史蓝公文绣之别墅在焉以在邑之东名之曰东厓书屋蓝之先隐君子世荣创之其子义斋处士广而成之至监察君以儒显子田继科名而东厓之胜遂盛传于天下缙绅先生争歌咏之于是环厓左右前后山川之奇物色之秘櫽括搜剔悉露悉呈殆无留藏然则兹厓也岂直游观之区偃息笑傲之资而巳哉隐居行义则所谓考盘在涧硕人之宽世荣翁义斋处士以之幼学壮行则所谓君子豹变其文炳也监察君父子以之且丘陇冈峦蛇蜒盘薄气之所锺必将有英伟奇杰之才生焉以任斯道之责以为斯世之佐若傅岩之说崧高之申甫皆是也以厓之胜而有监察君父子岂非其人乎厓之在天地间无穷灵秀之所锺无穷才之生亦无穷蓝之昌其有既哉监察御史郯城任君国光冬官主事曹君元孝与君同奉使浙上乐东厓之胜而慕君家世之美绘而为图率诸公赋之而属宽为之叙 

　　○送徐德澜冬官诗序 

　　事有细而关于　国计者茶盐竹木车船诸税课特命监察御史或部僚监临之　君相不以为细而畧之士大夫受其任者不以为细而不屑何也天下之事为之在人不得其人则事偾而弊生天下之民受其害矣得其人则弊革而政举天下之民蒙其惠矣盖不独军国之输赖之农工商贾皆赖之是故虽细务而所关者重也冬官主事徐君德澜以部檄来莅钱塘抽分政平而禁严往时巨筏联缆泝江而下怒涛崩之散而不收濒江豪右及市井无赖纷然攘之莫敢谁何君下车廉得一二尤者治之自是浮江之木虽竟日漂荡波涛间无敢拾片椽寸筱者于是人知君之严今年春初不雨水泽涸严徽诸郡商人皆重费以济曰不及我公税之恐后无如公者故虽江流如带而行桴不绝于是人知君之平鸣呼为政之要平与严而已非至公不能平非无私不能严然则君之所学所蕴岂易量哉他日立庙堂宰天下亦惟严与平而已君受代还　朝藩臬诸君绘图赋诗赠之宽君邑人也为之序 

　　○张氏世谱后序 

　　无所基于前则无以裕乎后无所发于后则无以光乎前基之有道则溥厚而可久孙谋于是乎贻矣发之有道则敷布而益盛祖德于是乎彰矣同年友张君应祥请于余曰家世居咸宁以耕读传业先侍御义斋先生作张氏世谱太宰三原王公序其首矣吾子知我者愿得一言为子孙百世规余自登进士第获交于张君见其气之和志之刚也见其敏博以有文勇决以有为坚定以有守也及君出宰大名以才任繁剧被荐改南乐又以政绩卓异征拜监察御史立朝正色不吐不茹吏事精明风裁凛然为十三道称首益足以符君平素之蕴余承乏副宪两浙君来为同官晨夕与居则君之履历益以熟而造诣益以深昔之崭然者坦然矣昔之瑰然者充然矣于是叹曰德之进其若是乎既又闻先义斋侍御本之以孝弟文之以诗礼以正其家车牛服贾以厚其生轻财务施以善其乡作世谱序昭穆以聚其族大父朴斋府君伟貌淳质绰有古风遵道行法齿德兼邵曾大父维贤翁识量宏达好学多闻闾里贫乏待以举火于是又窃叹曰君之基于前者如是哉此余所闻也其所未闻者又不知几世几人其来不亦远哉其为孙谋之贻不亦裕哉今日发之于君光明俊杰如此固不可谓无所自矣不但是而巳方将立庙堂佐　天子身都将相　宠赠之典荣及三代禄养之渥沾于九族先世之德不益彰显矣乎又将建崇勋迈令德思积累之难躬负荷之重行道济时足以垂鸿休立则作范足以示永久先世之泽不益绵远矣乎虽然作室者既肯堂肯构矣然绸缪补葺之功不可无也治田者既时其播种矣然耘耨灌溉之功不可缺也君先世之基今日之发固若是矣所以培植而延长之又在于后之人弘治十五年岁次壬戍夏五月既望 

　　○贺大光禄杨公寿七十序 

　　弘治壬戍之岁季夏之月大光禄进贤杨公寿七十浙之三司佩曩昔寅恭之义系岁时契阔之思而乐公名德之备寿考之臻贻谋燕翼之美图所以颂甫申而祝乔松者不鄙贱陋托秉笔焉窃甞闻之养形必本于德养德必资于年忠信而恺悌广大而宽平大和元气之冲融重山盘石之静安也有生之形于是乎全矣恶得而不寿操存践履久则益熟行谊功业积则益隆金百炼而精蓍千岁而灵也有生之理于是乎全矣恶得而不德虽然斯二者不偶然也谓其出于天而未甞不存乎人谓其修于人而未甞不悬乎天世之人孰不愿之而卒无所用其力焉唯天以硕大敦厖之气精醇深固之德?于公惟公修而尽之养而充之充念充存不凿不雕以答于天少而体之于身心壮而履之于家庭刚柔有常动静惟时其直则矢其方则矩也悬镜其澄止水其平也仕而施之于事业被之于民物秋霜烈日之威而和风甘雨之仁也凤凰驺虞之嘉祥而鹰鹯熊虎之迅厉也盖公自居乡校举乡闱卒业国子奋庸甲科而名日以彰自宰剧县历内外台总大藩而道日以行余乡叶尚宝廷缙洎其弟　寿府审理文粹皆甞受业于公之门余少从之游而闻公经学行谊之懿久矣及仕于　朝往□镇江丹徒之邑闻其民之慕公若慈父母饮食必祝在刑部时公之子士和来为同官观其人察其行事益重公家训之善当是时仰公如山斗欲亲就而不可得间者承乏来杭适公以左方伯衔　命再至始获接仪范而承诲言盎乎其温而毅乎其严也俨乎其可象可法而渊乎其不可测也既又闻公佥宪闽广贰长浙臬澄清激浊之政甘棠之泽浃洽于闾阎流布于道路甚盛且远也而刑部君进秩副郎贤誉益闻由是观之公之德之年之名位寖隆寖昌垂裕之休广厚而长必将自列卿而进上公自七袠而登上寿聿为我　圣明三老五更元臣旧德而碧梧翠竹鸾停鹄峙于锺陵龙山之间者世有余荫也汉之桓荣万石君唐之九老宋之耆英风斯下矣愚固谓天之独?乎公而公之克答乎天者也遂因诸公之请而书之 

　　○送萧凌汉宪副序 

　　余同年三百人内外异地升沈异路自登第迄于今二十余年若星之及晨萍蓬之漂风也暂合暂离此去彼留人生有情能无感乎惟内江萧君凌汉与余在京师同官刑部数年在浙上同官臬司又数年可谓至久日夕相与肝胆无隔可谓至深而其间道术政事辅翊熏陶之益得于君者亦岂少哉君才敏而识优泛应而有执遇事俊爽若发硎?所至理解目无全牛居浙五六年冰蘖之操激扬之风民情士论无不允惬誉流　朝野达于　宸聦会西粤阙兵备宪臣遂擢君陕西按察副使以往盖简任也西粤古吐蕃之地万山环列三峡围抱俗兼羌戎土富物产风气壮猛便习兵事非有严明宏达之才廉洁忠厚之德不足以柔怀而控驭之君真其人哉着威德于西域为　国家之干城登庙堂进台辅其在兹行夫君年方壮志方锐正立功立事之日也而余之疏庸有从容丘壑之情无筹策庙堂之具而今而后会合知何如哉临别兴叹诚不能喻之于怀遂用杜句分韵请于同官赋诗为赠而书其意如此情之不得不发于言者也 

　　○送水部徐君中行诗序 

　　政务之繁剧困心而衡虑应酬之纷扰汨神而溷真缙绅之士多病之不屑也夫盈宇宙间孰非事也远近巨细精粗难易孰不赖之人以为之也　天子建公卿之臣百司庶府之吏不以使之分而理之也而可病乎可不屑乎士之为贤政以介而通政而能变诚之而效扣之而鸣岂必脱畧世故瓠落肮脏而后为高哉浙居东南之冲百工聚焉百物萃焉五方行旅出于其途焉故政事视十二藩最为繁剧而商政为尤甚且冠盖之往来肩相摩踵相接晨夕将迎不少休息暂而居焉则户屦满矣职于其地者顾不劳而况出纳会计簿书盈前米盐锱铢皆躬自较之者乎水部徐君中行来视商税期年矣君高雅士也喜学问工文词爽朗奇杰志在远大者始至也或谓君必将病之不屑也居无何商旅欣欣胥徒钦钦料量平禁戒严宾客应酬无虚日稍暇辄吟咏自娱而事皆办余每造其馆听事之堂肃若无人然余于是知君不独志识文艺之美政事之长有不可几及者矣百钧之重谈笑而举之孱夫能之乎盘根错节迎刃而解敝斧钝斤能之乎士盖有宏度自许而不给于实用坐谈嘐嘐临事愦愦者矣亦有刀笔以为能钩距以为智而长厚之风丧险诐之心滋流于市廛驵侩之为而不耻焉者矣高而不激卑而不污岂非天下之达材者哉虽商税一事耳然近者小者即远者大者庙堂之上讦谟弥纶之地执是以往而巳君受代将行诸公赋诗以赠陆君全卿绘而为图俾宽书其篇端 

　　○封都转运使敬斋毕公寿八十序 

　　禀敦庞硕大之气具刚方正直之德则必有宏远充周之用黄耈无疆之寿明哲好修之胤余获从大方伯新城毕君游久矣卓乎其才之雄也渊乎其器之洪也毅乎其操之严而沛乎其运用之不可御也私窃叹曰东齐海岳之英其在兹乎既而闻君之尊公封大中大夫都转运使敬斋先生济南巨儒也早习三礼默契阃奥博涉史传咀其英华乡之后进登先生之门者皆知名之士先生羞苟合而喜节槩贱夸毗而重退静怀远束鹿西华安阳四邑之士灌溉仁义衣被礼乐随材大小咸底于成艺五试而名始成铎四振而教益敷今其门人布列中外者诜诜也士林贤之比之胡安定方伯君魁乡闱奉大廷之对职铨衡荷推恩之典先生年仅五十释泮水之徂就省郎之封贲于丘园弃绝世事日以经史自娱至老不倦士林高之谓唐之杨巨源不足多也余于是又窃叹曰人徒知方伯君之贤抑岂无所自哉弘治甲子之岁先生寿八十配高淑人亦七十有九偕老林下三受　封命同德次齿既乐且耽而方伯君诸弟诸子鸾鹄齐奋兰芽方茁长子曰昭则既登进士官郎署矣四月四日寔维先生初度之辰淑人则二月七日也方伯君远在浙藩望瞻岱宗乐怙恃之寿昌抚晨昏之暌违飞云驰思爱日凝光寤寐永言莫能喻之于怀爰绘椿萱荣寿之图遥致高堂千百岁之祝适有　诏擢陕西左布政使　君恩亲寿交会一时便道乡闾承欢膝下人子之至愿人生之至乐也藩臬诸公欣抃走贺善颂善祷形之咏歌大篇短章金石并奏而推余序其端焉以余所闻于先生者所谓敦庞硕大之气刚方正直之德非先生其孰能当之虽官师儒未获一试匡济之术然乐育英才充国槙干其为用也大矣天年之悠远子孙之皆贤岂不宜哉而方伯君且益培其根益广其流用是占之先生淑人之寿如冈如陵未可量也而鈤玄昆仍世济其美寖明寖昌亦岂有涯涘哉 

　　○送董茂充同守述职归郡序 

　　文武一道也其迹则有精粗之异故从武者多畧于文武而不文一夫敌耳世禄之家其子弟往往恃其资而不知自力于道是故成立者少既无所成立而废败随之士之负材业者莫不以决科及第为能事失此虽有膴仕不乐也坐是郁郁至于不复自振者多矣斯三者事虽不同同归于自弃其二皆不学之过其一则学而不知道之失也非有志之士挺然自拔于流俗者孰能免于此予幼时甞闻都督董公之威名然未获识其人也其后识□子茂充于京师器度伟然心窃敬慕独未见其父耳既而绝不相闻十余年矣太仆刘少卿与清屯田钱佥宪世恒过予言曰河南同守董君某吾乡人也子识之乎曰颇识之未知其仕也其父都督公子闻之乎曰闻之未详也曰都督吾南畿之和州人武而好文天顺间拥兵海道令行禁止冦盗敛息有功吴下同守君之少也随任居苏俊爽开拓真将种也而恂恂雅饬有儒素之风以都督之命游郡庠脱去纨绮以从事于经术折节励志精敏过人业既成下笔为文词烨烨动人耳目三学之士咸推重焉寻领南畿乡举众谓君取进士登近要犹建瓴耳既而屡试春官动彻龃龉卒业太学文益进名益驰而一第竟不能得也久之谒选铨曹同试数百人无有能先君者遂有同守之擢同守佐一郡临数州县官五品秩下大夫筮仕得之亦难矣他人志望过者或以为有司之务不屑为盖缪妄之甚君既领职欣然曰吾于是可以自试也夙夜砥砺以求尽其职业在洛五六年裁决敏操持慎国务既举民生亦安远近称之以为能监司部使者上及廵抚大臣　移傲奖励之兹以再考趋朝吏部课其绩以□□闻　诏遣复职盖超擢有日矣吾苏诸公多君旧识思有以道其行吾子能一言乎予曰若董君者非吾所谓有志之士挺然自拔于流俗者耶而吾言奚足为君重哉其家以武兴者也都督公能以文训君能以文承文武兼资所以世济其美于隆平之日者盛矣且生于富骄之中而能攻寒素之习其志操可知也视彼怙侈灭义者相去岂不万万哉既负其材又能安于命屡挫而志一不少衰益以锐非重内轻外者能之乎其试于佐郡者固巳若此他日居专城寄方面立庙堂其所自见又未可量也而吾言奚足为君重哉虽然吾将观其成也遂书以复二公为董君赠弘治九年十月望日序 

　　○荣庆图诗序 

　　生全盛之时际明良之会身既达矣名既扬矣金紫照耀　纶綍光华夫是之谓荣菽水之礼既修■〈山巳〉岐之叹不作椿萱芬芳芝兰满庭室家其宜兄弟既翕夫是之谓庆斯二者人所至愿而事有甚难何则天下之人以亿兆计其间仕有官禄者几人有官禄矣其间地位之通显者几人有官禄矣通显矣其间父母俱杂者又几人予同官副郎陈君希冉以甲科之英历郎署之任正直靖恭夙夜匪懈旌能酬劳　恩及其亲荣孰加焉其尊公颐庵先生封秋官主事年八十矣母封安人亦七十有二子二人孙九人曾孙四人既寿而康蕃衍隆昌庆孰加焉于是君之立　朝八年矣乐遭逢之盛念晨昏之远莞然喜怃然惧浩然怀归谋于僚友友从臾之告诸达官长者达官长者奖而成之疏而请于　朝圣天子优诏许之又锡之以内藏之镪而遣之于是缙绅大夫乐君之行也笔而为丹青歌而为风雅以发扬而光显之连篇累牍灿然烨然可谓盛矣乃不以予无似俾书首柬予辱君同官颂祷爱慕之意宜有先于诸公者遂不辞而书之且告之曰　圣天子之恩命光耀如此可谓荣矣非兹行何以成其荣尊君太安人之福履如此可谓庆矣非兹行何以成其庆盖事有出乎天者亦有存乎人出乎天者不可必得存乎人者不可不勉世之人固有有其美而不能用遇可乐而不知所以乐之君一行而天与人皆得之矣岂不可尚矣哉虽然家庭之礼不可废也固我圣天子赐归之意大造之恩不可不酬也亦君父子之间一念不敢忘之心尚无耽于爱日之欢而怱乎匪躬之义也哉 

　　○送南台大司冦戴公诗序 

　　国家用周官之典建六部为执政之地今之尚书即古之相也而南京为基本重地留台之选尤难且慎非老成硕德名重天下者不与焉岁丙辰夏刑部左侍郎浮梁戴公拜南京刑部尚书盖　简命也将行门人之在朝者若干人乐公名位之益尊而惜颜范之远违相率赋诗奉饯而谓宽宜书其首简宽自绾角从公迨今垂三十年学为诸生仕为属吏承德受教之日久矣获闻公之履历详矣虽欲无言不可得也今夫世之名公巨儒爵禄极于人臣勋业着于天下风采表仪乎后进道德追配乎往哲此岂幸而致哉其生也有自其发也有源其积累有次第其施为有本末不可诬也惟公始祖钱塘令仁覆百里曾祖东山先生义行一乡大父琴趣公尊君西涧公或遯丘园或官师儒皆隆积善之泽不堕义方之训公承世济之美早从事于圣贤之学出而为　明时之瑞举进士拜监察御史以学行政事被荐提学南畿者六七年设教以明伦厚俗为先校文以敛华就实为工劝学以通经博古为能谨课程严条约公劝惩审黜陟法度之中恩义行焉继以宪副提学关陕教率之方乐育之道视南圻有加无不及焉以故两地士大夫出门下者至于今思慕公之德而称述之不衰闽浙皆东南大藩公按察于浙而承宣于闽决狱必欲情法之两尽理财必欲公私之皆足平反冤滞教养士民部内翕然上下安之其始至浙也会杭城有黑青之妖市井喧嚣妄惊狂奔铿金考皷震动城邑部使者不能禁至禳诸鬼神公下车闻之曰是不能驱妖且助妖也即出今曰民讹言妖至者令捕之得则已否则罪之且召诸父老谕以妖不足病之意越三日妖息矣其以都宪抚治郧阳也川贼野王刚聚众据险为乱前守臣选蠕久矣公至则建请于　朝合湖藩川陕之兵剿平之戮其元凶而宥其胁籨者是役也仗畏缩者处之必不能决策以取捷使喜功生事者为之又将虐及于无辜惟公材畧优用心仁一震皷旗而三方以宁万姓赖之长江深谷地广而腴川陕之民流聚者众人非土著莫有保伍负固凭陵易于扇动豪右之家或倚以为爪牙以故攻劫震惊时时有之公设法散遣流民慑于威德莫敢不徙外患既除居民得旷地以耕日以富饶先是官军操练之法拘而无变公斟酌古今□刱置之于是营阵分合条理灿然荆南戎□□莫能及召入秋台职在典狱赞佐大司□□存体要不畏疆御兢兢焉惟恐法之废□我以害及于人其于充军死刑尤加之意□朝廷每决大事断大狱必以　命公□□□奏之未甞不称　上意焉由是观之□□世泽何如也积累之次第何如也施□□□末何如也盖其学一本于家传之旧故□□久而德器宏道出于躬行之实故表率正□人心服惟其素履之正足以感通乎神明也故令出而妖息惟其仁而大勇足以勘定乎祸乱也故师出而人安惟至诚故足以□天下之群伪惟至直故足以申天下之群枉然则位为上卿　恩及三代　国家倚之如柱□士类仰之如山斗夫岂幸而致哉□□□台阶据鼎铉论道经邦以辅一人纪功□□垂名信史又事之必然者也宽不敏欲终听教于左右而未能得公行事之迹而师之是亦学矣用是忘其謭陋叙而书之群玉之首以献且以自范云 

　　○送张腾甫序 

　　予同官傅君大宁之倩张腾甫以其尊公尚节君之命行亲迎礼于京师既毕姻居甥馆再阅月思晨昏之久旷惧庙见之不时怅然怀归寝食弗宁促装驾车将以其室南而傅君不能留也则谂诸缙绅绘图赋诗以道其行谓予辱知最厚宜书其首简且谓予曰尚节海上巨族也产素丰犹未忘治生仆甞谕以止足之义欣然诺之遂谢绝世务坐而食其田园之入敛侈从约恬静自将足迹不复践州邑之门甞遇荒岁输粟赈乡至于再无吝色有司义之援例授之散官且并腾甫冠带之傅张世交游又尚节与仆契谊深故有姻娅之缔予曰然则二家之好当世世弗绝也尚节君之业自是当益昌以大且远也腾甫之为子必肯构肯堂能世其业无忝也夫孰无交也求其能过失相规道义相成者几人哉市道势利便辟善柔不足论巳就有直谅者我能言之如彼弗听何今傅君一进止足之言而尚节即勇于闻善之徙如响应声如水就下遂成终身之善长免耻辱之累盖非大宁不能告非尚节不能听也用是观之为之女者必知敬戒无违之道为之子者必知守身治生之术以是结交亲议婚媾其为好合岂易替哉吾甞见乡之富人恃其赀之厚也益纵其贪得无巳之心出入公府结附权贵以肆暴于乡之微民侵夺渔猎无所不至然不数十年已丧其业此无他悖入者必悖出也尚节之守如此其轻财好义又如此视向之贪得无巳者相去岂啻万万哉若夫子弟之美以谦厚俭朴为先而吾今见腾甫矣恂恂如也不鄙不华所谓保家之主也予固谓尚节之业当益大且远而腾甫之能世其业无忝也遂因傅君之言推之以为腾甫赠使因是而益知朂焉余言为不诬矣 

　　○送曾御史序 

　　侍御曾君汝学姚君应隆皆予同年友也曾君两奉使于外皆得归省其亲今年夏奉命按蜀复有问安之便将戒行应隆言于余曰曾君之行道既达矣情既遂矣名既荣矣乡邦艳之士林重之歌诗之形容□翰之模写以侈君之贤而致其尊甫省庵先生之寿填箱委轴矣吾子君所厚也独无一言乎予曰此何待于余言哉曾君以鸾凤之姿珪璋瑚琏之器兼之乆骅骝鵰鸮之才于以扬厉乎文明之时腾踏乎青天白日之下天下之人莫不耸目而视倾耳而听交口而传诵之为美谈予虽赘言之宁能有所加于君哉应隆曰不然古之人有一言之善贤于万金之璧者矣故曰君子赠人以言夫言岂厌其多哉予曰然吾甞闻省庵先生潜德之美矣先□□□□布衣也隐居行谊衣食于耒耜之中作息于孝弟忠信之场恬淡而充实韬晦而光明盖年八十有余岁而受宪台之　封焉又甞闻曾君武义之政绩八闽之宪度矣武义难治之邑也其地瘠而险其民善鬬而徤讼君之为宰抚善以德而御暴以刑爱而能教威而不猛法度立而仁恩孚百姓慕之若父母邻封之民咸来质成时处郡多冦盗兊?女掠四出独不敢入武义境及廵闽中发奸摘伏勤恤民隐迅疾如风霆和煦如春旸民有栢台明月之谣监乙卯乡试所取多知名之士凡闽之人于君所施行历历能道之夫父之修于家也如彼子之效于时也如此荣履上寿克成显名同为　圣朝之瑞美非幸也宜也抑吾又闻之臣能竭节以事君则君尊子能承志以事亲则亲安蜀之去京师也远君之往也　圣天子恭巳于穆清之上而无西顾之忧高堂垂白无身外之累得以优游桑榆之景迓天休于无疆其在兹行矣夫应隆曰子之言是也遂书以为曾君赠 

　　半江赵先生文集卷之十一 


　　●半江赵先生文集卷十二 

　　引 
　　跋 
　　像赞 
　　字说 
　　杂着 
　　彩帐文 
　　偈 
　　颂 

　　◆引 

　　送四川按察佥事仰君诗引 
　　游莺湖诗引 
　　赠别联句引 
　　送周伯震诗引 
　　寿徐栗夫诗引 
　　送同守马汝砺诗引 
　　白驹联句引 

　　○送四川按察佥事仰君诗引 

　　兵科给事中仰君晋卿之在禁掖九年矣以謇谔之资深博之识守谏诤之司管枢机宥密之柄忠言至论于时政多所补益清风雅望卓然于缙绅大夫间今年春吏部以秩满闻升四川按察司佥事初时论皆谓君当有在廷之擢及　命下人莫不疑之宽独以为圣天子之所以厚待君而崇重其委任者正在于此盖君秩满当迁而朝廷要地无虚位若闲散之列则又非所以处君者外藩制一方之重连数十郡之广而按察之司又一方风纪所系之地览观风俗廉访吏弊以行激扬之政鉏刷奸权扫剔污秽使一方之仕者皆循良狱讼皆平理而数十郡之民皆得以安其生殊非细故若夫自澄清一方以澄清天下固事之有渐而可以坐致者也是岂非圣天子之所以厚待君之意而况内则谏诤之名显外则澄清之志行二者君子立身之要事而豪杰有志之所愿望而不可得者君兼而有之矣可不谓之幸哉而人又何疑焉宽尝辱君之知而窃有所欣慕于君也思欲为君一言之适同部郎中赵君永年杨君志仁以君同年之故倡于士大夫为图及诗赠君而虚其首简以授宽宽不敢辞也遂述所欲言而为之引 

　　○游莺湖诗引 

　　弘治初元孟春廿有二日从鲈乡先生南游平望道遇枫江曹君颙若浲溪崔上舍渊甫遂与共载泛莺湖枫江诵李职方祯伯送行之作其韵为衫帆衔缄凡五字余因用韵为泛湖一首枫江从而和之既渡莺湖遂如浲溪崔氏之尊曰环翠翁年七十余矣鹤发鸠杖出候于门其冡子友文季友于寔从延入环翠堂至萧闲斋观古图籍法书名画登堂张宴鲈乡即席有作余与枫江继之明日友□□□表澹居钱某邀至其家遂至友于溪西别业之真野堂觞酌既酣枫江得衔字一句余为属对因相与足成之又明日余辞归友文昆季洎渊甫复具舟饯于溪上渊甫席上见赠余亦有留别之作既而放舟金鱼漾余与枫江又□□□章遂至南浔而别前后凡得近体十首皆用祯伯韵也渊甫有请遂书而归之以纪岁月第以余之瓦砾厕于群玉为可愧耳渊甫巨目也自当辩之枫江名孚以能诗名邑中环翠翁字望宗重厚君子也好贤乐善老而弥笃友文名文号水南友于名于号真野渊甫名澄水南之冡子也为太学生端谨好学工篆隶能诗文而枫江寔典崔氏塾事云是集也鲈乡有重过浲溪叙旧二十韵余亦有环翠堂近体五十六字真野堂集句四十六字及题画三绝句皆别用韵故不录 

　　○赠别联句引 

　　松江张君汝敬以郡学生援例贡于礼部进为国子生方来京师馆于其姻家陈君一夔之第余与黄岩王君存敬闻而往贺之云将有南监之行且归省也因相与为韵语二章赠之既而竟留北监不果行久之乃以例谒太司成而归余二人往饯之复得赠别之作凡四章遂出前稿并录之后数日余与诸公会于部之贵州署谈咏之余偶及前作适天台王古直福县任思顺在坐皆又知汝敬者古直曰吾辈亦不可无作即首出一语诸公从而继之余二人复与焉遂得五言二章明日会江西暑余兴未巳又得七言二章录附前什合为一卷授宽为之引夫赠饯之言君子难之有请谒征求累旬月而不能得至其得之亦片言数语而巳而吾辈之于汝敬迭见复出不自吝惜如此虽宽鄙秽之词无足采取而诸公珠玉杂然罗列其间夫岂易得哉吾于是知汝敬之贤有足歆动于人者矣虽然汝敬得此亦母以其易而忽之一夔名某存敬名某文遂名某皆余同官古直名某则布衣之士也 

　　○送周伯震诗引 

　　嘉兴为吾苏邻郡地壤相连接凡其民之习俗好尚生业苦乐无不同者大抵江湖之间风气清英而秀发土物丰饶而妍华为东南望然民之劳止则有不可胜言者矣盖观其山川城邑则水木掩映而云霞吐吞万户森罗而百货骈集如图画如锦绣察其村野闾阎则衡茅废颓而风雨莫庇藜藿不给而烟火萧条终岁沾体涂足而未甞获一饱之乐者十室而九也究其所以良由夫税太重役太繁旱潦之相仍公私之逋负诛求渔猎靡有孑遗呜呼何以使吾民遂其生哉余友周君伯震之被　命出守嘉兴也余闻之喜而不寐伯震贤士也其识远其度弘吏而文和而刚不畏强御不虐无告其将有以苏吾民哉苏民亦有术矣天时旱涝之能备也征科之能节也胥徒舆隶之能约束也权要豪右兼并武断之能敛其迹也如是而民有饥色野有饿莩吾不信也虽然是数者言之易为之难伯震其致思焉伯震之之任也与宁波守伍朝信偕行留别诸同官有职句之作余与诸公既相与次韵饯之副郎彭君济物复请余引其篇端 

　　○寿徐栗夫诗引 

　　同年友徐君栗夫以礼部主事移疾归田至于今二十年矣索居离群上不问朝廷之政事下不蹴州邑之门阈而高风雅望隐隐动缙绅间莫不耸丹崖青壁之仰至于其乡之人贫乏待以举火患难待以解纷学道者轨范其行质疑者蓍龟其言后生小子激励而思齐邪慝奸究耻愧而知所惩艾盖虽丘壑之深林莽之幽而山辉渊媚焕不容掩同年之士三百人登庙堂位通显者多矣究其无愧于俯仰有益于名教殆未有过于君者也君生正统孟秋之闰盖生二十年而遇生朝又若干年至于今弘治辛酉为再遇生朝也而君寿五十八矣乡闾族党咸为君贺同邑工部副郎致仕祝君惟贞君姻友也谓大凡人生之岁大率七八十其生朝岁岁有之君既艾耆始再逢耳天于德人固将寿之岂以生朝吝于君哉亦必将数十遇而后止则君之寿岂有涯哉喜不自任操舟来杭语余以故且乞言余之知君不减惟贞欣抃又当何如也而同年友之在臬者宪副张君应祥林君舜举宪佥萧君凌汉闻之莫不腾跃倡于同官诸公为诗寿之余遂为之引其篇端惟贞笃学至行博雅孝义年未四十抗疏乞身以养其亲与君寔同志操时人多之谓海宁二高士云 

　　○送同守马汝砺诗引 

　　处泰易处否难得志而不骄易不得志而无愠难吾友马君汝砺初以英妙之年登甲科官郎署且与尊公今侍读君同在朝出则搢绅僚友有丽泽之益入则家庭定省有具庆之美人皆羡之而汝砺方且坎然惟恐职业之未修道术之未至日夜淬砺以慎刑狱勤学问之为务故其居官仁恕而明允居家孝友而婣睦吾固谓汝砺之进方来未可量也历官五六年转副郎秩大夫矣乃以曹司灾坐累左迁通守庐州山郡荒落有司之务卑以冗有逢迎俯仰之劳失父子朋友之乐吾意汝砺进道之志能不少挫矣乎既之郡期年以　圣寿之节奉表来京师余遇诸涂风宇气度犹昔也与之语往复移日其励志犹昔也其所养则益加厚焉又期年复来曰予虽远违君与亲一年一度公觐而私省亦足少慰矣君佐郡甚有声前后部使者累章荐其才今年春吏部以闻进贰守本郡盖虽未足甚慰君然亦登用之渐也未几又复来予视其所养愈充而气体愈丰盖三年之间三获见君不独其志不减于畴昔且进而又进焉可谓否泰一致志得而不骄不得而无愠者矣真达士哉用是而占其所成就岂遽止于是而巳者乎嵩呼之余象服屡陈顾縻于职而不可久留也交游诸公皆赋诗以饯金薤琳琅联篇累牍矣予与汝砺旧同舍非一日之好也聊疏短引用效前驱云耳 

　　○白驹联句引 

　　白驹联句者春坊谕德王君德辉饯其友娄君原善于私第席上诸公话别往复之作也诗凡十七首题之曰白驹者取诗人絷之维之以永今夕之义惜君之遂去而幸君之少留也盖娄君以进士历官南京兵部郎中直道自将勇于有为权臣疾之竟坐落职久之公论渐回遂得冠带归田而德辉君之同年友且同甲子乳善也故有是会在坐者春坊中允张天瑞赞善费子充翰林编修徐某检讨毛维之刑部副郎傅日彰吏部主事杭世卿暨德辉之冡器乡进士守仁也而予亦以年家之末预焉诗既成德辉谓予宜书其简首遂述联咏之由为之引弘治丙辰六月廿日 

　　◆跋 

　　书东村卷后 
　　书莫氏先德卷后 
　　书紫阳遗迹后 
　　书寿石卷后 

　　○书东村卷后 

　　凡有家者孰不欲传之子孙为千百世之计哉然有传不传其传也有永不永不可预料也盖悬乎天焉若夫子孙能保其家之与否则在乎其身之所自为而不当归之于天吾甞见吴中大家第宅田园不一再传巳为他人之有未甞不为之太息也而吾绮川莫氏昔者刱立之人或既其于身失之矣而后之人乃能尽复其故而有之至吾外舅鲈乡先生有能以道德之实文章之美增饰而光显之而数百年世家之风不坠而益着故宽登东村之墅之抚先侍郎之遗迹纵观绮川之上以吊　国初所谓张氏李氏者之故墟而重有感焉莫之世业暂废而寻复之而益昌岂非其先积德累仁根深源远有以致之哉彼其故墟寂然迹灭响绝者独何欤然则传诸后者其数虽悬于天而寔本乎人承其先者其责虽存乎人而寔悬于天呜呼可以鉴矣于是书之东村卷后以示鲈乡之后人使益勉修焉 

　　○书莫氏先德卷后 

　　外舅鲈乡先生以笃行硕学名重士大夫问平生著述惟日不足而尤致意于家乘之事废者兴之失者复之敝者新之凡其先人一言语一行事一刱置之有可称述者以至一瓦一石一草一木出于其家之旧莫不搜辑而洗刷之以使之焕然于耳目之间若东村若绮川亭若寿朴堂诗文卷若重修莫氏族谱若贞孝录皆是也而其间纪载之备而可该乎数十世之迹者则有莫氏先德之编焉盖莫之先自宋历元以至于今名德之士前后相望可谓盛矣然上世鼻祖相去既远而声光寖微及是编出而遂以大彰莫氏吴中世家之望也而吾鲈乡真孝子慈孙也哉 

　　○书紫阳遗迹后 

　　右紫阳遗迹之在长沙者凡八事事有图图有赞四明杨君志仁所撰述以刻于重建岳麓书院之尊经阁者也书院为朱子所更建巳数百年通守陈刚一旦兴复之有功于斯文大矣志仁以山东按察副使坐言事左迁同守是邦书院甫落成会陈倅以忧去君与郡守王宗玊辈增广而附益之此阁则君所构以藏书者也既成乃辑文公遗事为之图赞论序刻诸四璧以风励学者垂范来叶宽奉使来郡遇君湘潭为余言书院兴之详且出此作示余余曰天之所兴必将辐辏交会以成之有宋四大书院贤俊之薮岳麓其一也在当时学徒千人文献最盛及其既废也潭之士日以益荒天之数往则有复而　皇明教养巳百数十年文之兴其在斯时乎书院之复文之所由兴也然非贤而才不能刱始之非深于道博于文不能润色表章以成之刱其始弗成其终则兴且随废而陈倅与吾志仁宗玊诸君子寔相继以来前后协心用济厥功而志仁又能以文字阐扬先正之烈于无穷如此吾固谓天者将辐辏交会以成之者也不然潭之守倅多矣何无一人能为之而留至于今哉天之抑吾志仁也将有意于斯乎身虽诎道则光矣君故文懿公镜川先生之子行谊风节文学政事卓然为世所重云 

　　○书寿石卷后 

　　右寿石歌行诗词一卷凡若干首缙绅诸公为刑部副郎陈明之寿其尊公贞白先生之作也公以硕德重望保厘中州甲子一周周而复始寿考之来辽辽未央而名位亦与之俱进者也明之限于官守不获称觞膝下遂用家藏寿石之图奉致生朝之祝告诸同朝咸喜而赋之美盛德之形容寓善祷之深意沨沨乎洋洋乎若击石拊石然虽体裁不同音节各异而义一也西涯阁老公同年也为之序高图巨障光彩溢目矣此卷则明之手录以出将以便披阅时讽咏以无忘尊公之寿者也录成示宽试展读之殊愧黄钟大镛之间而厕予瓦缶蛙蝉之音也明之又谓宽盍有以识之庸书此于卷后 

　　◆像赞 

　　司训管先生母李夫人像赞 
　　周廷佩母像筫 
　　封主事陆君像赞 
　　封晋州守沈公像赞 
　　封宜人张氏像赞 

　　○司训管先生母李夫人像赞 

　　观默庵之潜德知夫人之内则观县博之为师知夫人之母仪内则何如克相其夫振宗事于艰虞既孝友而惇睦作乡邦之范模盖伉俪之如宾与德耀而同符母仪曷似克教其子佩儒服而奋起既经明而行修立教条于泮水盖周官之庭训与宋母而同轨呜呼兹岂非夫人之贤若夫寿之修短禄之厚薄则吾以归之于天 

　　○周廷佩母像筫 

　　外淑而柔内贞而懿夙展如宾之恭晚惇从子之义克勤克俭为轨范于闺门无非无仪议酒食于中馈七诚既修四行咸备眉寿登于期颐流庆锺于续嗣虽云天逝矣不能测其仙驭之遥而丹青宛然尚可想其德容之粹也 

　　○封主事陆君像赞 

　　术业之精才识之优此余事耳孝友之笃信义之重大节可记累试于乡不售有司既非恒理甫展牛刀忽焉长逝兹亦甚矣天不可诘数不可推公乎何訾凤雏九苞翩翩竞起奎章五色光贲闾里余庆流风世世无巳兹惟上天之庇兹惟善人之祉 

　　○封晋州守沈公像赞 

　　肃肃金紫之服矫矫烟霞之姿脱尘鞅于盛年保天真于清时义方之教既修考盘之名斯显身膺五鼎之封德为一乡之善竹梧郁然兰玉满前兹惟列星之箕翼行地之神仙服食刀圭岂藉参同之诀冲和净一自延龟鹤之年 

　　○封宜人张氏像赞 

　　井井家规奕奕母仪古有胎教于今见之偕老之欢白首齐眉伯鸾德耀殆其庶几四世一堂滫瀡具宜愿千百龄以难老抚玄云而含饴 

　　◆字说 

　　吴京希周字说 
　　林玉汝于成字说 
　　王说商臣字说 

　　○吴京希周字说 

　　秋官员外郎吴君怀德有子曰京浙江提学宪副李君若虚尝为之字曰希周及将冠也请其说于余余闻京之为言大也天子都会之地谓之京师周武王迁镐当时谓之镐京又谓之周京而员外君以是名其子宪副君又以是字之其义果安在哉天下之习俗足以移人故孔子曰里仁为美生于荒陬僻壤之中所识在不出乎市井屠鬻农稼之间盱盱然睢睢然言不能中节动不能中礼其闻见博而熏陶熟者必名都大邑之子也以员外君之爱其子其所以处之者盖必有所择矣然天下之名都大邑孰有如京师者哉京师者朝廷居其上百司庶府列其下英才贤杰之士杂出乎其间衣冠文物之域诗书礼乐之渊薮员外君由进士历职郎署居于此者殆将十年亲见其盛而心乐之且其子亦自孩提时游处于此而遂以命之名其意岂浅浅哉所以使之身乎此心乎此习与性成乎此见朝廷则知尊见百司庶府则知重见英才贤杰之士则知所以思齐见衣冠文物诗书礼乐之盛则知所以饰吾之威仪而博吾之知识也此员外君之意也然吾尝闻之孟子曰以友天下之善士为未足又尚论古之人君子进德之心夫岂有终穷哉自有天下以来都会之盛莫盛于镐京盖文武之所奠居其人材则太公望散宜生之属其礼乐则周公之所制作其制度文章则周官之书其治化则关睢麟趾之诗也以员外君之厚待其子名之曰京夫岂不欲其尚友千百世之上仰望有周之盛亲质太公望散宜生之属讲求周公之所制作读周官之书诵关睢麟趾之诗以大成就其所学也哉他日出而仕也又岂不欲其法周之礼乐行周之治化致吾君于文武之上如太公望散宜生之属者哉此则李君之所以字京者可谓深得员外君之意而发其所未发者矣京其勉之哉遂书以贻之使归吴兴质之宪副君其以为何如也 

　　○林玉汝于成字说 

　　好逸而恶劳岂非人之情乎然天下之事以劳而成以佚而废士君子之德以劳而修以逸而丧今夫日而干干夕而惕若苦其心志疲其筋力胼胝其手足耗敝其精神视彼高居而简出饱食而安寝逍遥优游无思无为者何如也塞而通之溷而澄之下愚而高明之愤悱于迷暗之地屈蠕于闭蛰之乡勇迈奋发于木钻石盘之日视彼得于天性之自然不烦绳削而自合者何如也负百均之器以行乎千里之途挽盐车而登羊肠之坂力则不任行则不逮偃蹇危殆虽重而不辞虽难而必欲进焉视彼驾轻车而骤康庄扬巨帆乘长风而放乎大江之中流者何如也其劳逸之相去较然也世之人溺于情而不能节于义故往往废而丧君子则能以义而制乎情故往往修而成宋儒张子有言富贵福泽将厚吾之生也贫贱忧戚庸玉汝于成也所谓劳者非贫贱忧戚之谓乎余同年友林君舜举名其冡器曰玉汝将冠字之曰于成君盖有得于张子之旨而深于义方之训者矣君世其家学起自儒素致位通显平生劳逸备甞之矣于成今日之居之养非若翁比也处逸思劳之道可不勉乎必日干夕惕勿高居勿安寝而后德可成也必通之澄之高明之至于不烦绳削而自合而后器可成也虽重不辞虽难必进至于康庄轻车长风巨帆之地而后名可成也三者成而士君子之学无余事矣于成勉之哉余于林君有同年同寅之契其子则通家也故为释名字之义以相其成 

　　○王说商臣字说 

　　圣天子梦想贤豪于九重之上为天下得人之盛心也士君子强勉问学于蔀屋之下辅世长民之大业也傅岩之野版筑之间沾体涂足木石与居衣食自力终岁勤动自常情观之岂有用世之具哉帝赉良弼审象旁求王人下临壁帛陆离兽群潜伏人迹罕至自常情观之岂有将引之媒哉然而云龙风虎水湿火燥默契冥会自有不谋而合不约而同者虽要荒之外葑菲之贱固将网罗之必将采撷之靡遗是故不患其不为吾用也患求之不得其道耳不患其不吾用也吾所以适用之术有未至耳余姻家月湖处士王君隐居行义不求闻达其仲氏侍御君既以效用为庙堂之望其主器茂才绩学尚志将充凤麟之选而其冡鲧名说者年且弱冠矣深潜纯粹嶷如老成人以世业之饶思赈贫乏输粟县官官授以章服非其志也恒静处一室藏焉修焉耕道猎德日干夕惕所就未可量也今年冠且昏月湖言于余曰吾孙有成人之义师友命之字曰商臣愿一言朂辞不获进商臣而告之曰若知而祖父师友所以命名若字之意乎今　天子励精图治吁俊立贤商之高宗也今天下之士沐浴清化其惟帝臣人人有傅岩之想然而所得有浅深所蕴有厚薄而　圣明之甄拔随之栋梁檀桷充满朝着将必有真传说者出以对扬休命矣传之言曰学于古训乃有获又曰惟学逊志务时敏然则学也者傅所以为良弼之道也逊志时敏傅所以为学之术也由傅之言进傅之道舟楫霖雨岂独专美于有商也哉余与而祖有通家之义知商臣之可与人道也故敢进其狂言 

　　◆杂着 

　　启　　　彩帐文　偈　　　颂 

　　辞免物礼仪启 
　　贺徐少师致事启 

　　○辞免物礼仪启 

　　伏蒙吉王殿下赐臣银一百五十两纻丝八表里罗四表里臣不敢受领除令长沙府首领官束收领送赴长史司具启回纳外臣窃以震器承宗既分封于大郡涧苹主馈复择配于名门封册辉煌宠章崇重是皆出于皇上亲亲之义有以体　殿下慈父之心者也臣猥以下僚钦承　明命持龙节而夕惕驾星轺而宵征勉效驰驱何行役之敢惮少酬任使乃职分之当为　殿下悯臣微劳加臣　宠贶兼金重只南之价文币美冰茧之珍蒙　恩当刻骨而镂心揣分则赧颜而汗背不敢祗受谨用纳还非小臣之拒违实睿眷之过厚盖臣奉　命而出使事有程一身之间百度具足行则驿站之给食则日廪之供秋毫皆出　上恩纤芥岂敢妄取若欲受赐于　殿下必当具　奏于天廷事既难以　上闻义当戒夫苟得伏望量摭海涵仁垂春煦恕臣狂愚之罪察臣狷介之私特　赐矜怜收还礼币臣不胜感激之至 

　　○贺徐少师致事启 

　　伏审悬车得请调鼎收功名位巳极于人臣巍然风采德泽弘敷于海宇遽尔归休凡在陶钧共增忻慰恭惟柱国少师清朝梁栋多士蓍龟事业着于四朝文章光乎一代扶日月于霄汉社稷之勋作霖雨于旱干黔黎是赖方安危之注意俄止足之兴怀人仰超世之风天隆优老之眷禄荣桑梓荫及孙曾大开绿野之堂高结香山之社弛彼重任乐此余年见几事物之先脱屣尘埃之外累朝仅有旷古罕闻某等荷德良多登门最旧虽惜寿耈之去国窃喜明哲之保身在天一涯驰心万里谨具不腆之物用伸无量之私尚冀海涵寔惭尘渎伏愿筹添沧海远同箕翼之龄道重泰山长慰缙绅之望谨具启事专人奉诣台阶申献伏惟鉴念不宣谨启 

　　◆彩帐文 

　　送孙都宪彩帐文 

　　○送孙都宪彩帐文 

　　伏审玉玺金符帝授保厘之重舆熊服豸人瞻风纪之尊僚寀腾欢山川增胜甘霖慰洛中之望赤子悬江左之思节钺干云讴歌载道恭惟廵抚河南大都宪孙公道具通方才优经国文章藻绘渊乎孔思而周情襟抱冲融蔼若风温而月霁惟先尚书仁厚之泽川岳崇深肆贤孙子步武之绳凤麟轩翥郑履寔传家之物浙藩为生甫之宫庆之所锺公侯必复其始仁者有后方岳克绍其先乡闱第二人名高江右乮策三千字光动斗南司法晋陵乘騘建业慈母悦不疑之平恕贵游惮桓典之威严巫峡峩■〈山上眉下〉激清霜于万里吴山越水溥化雨于群生官益高而望益隆德愈盛而心愈下町畦不立溟渤无涯廉操若吴隐之贪泉觉爽汪量若黄叔度俗士怀渐牧伯之化既隆康侯之锡斯至声华风动纶綍天开授之端右之权俾作中州之镇郊野培邵伯之树缙绅慕班生之仙自此而鼎鼐钧衡一转移之间耳从前之勋庸劳勚岂超迁之骤乎舆论归崇　宸衷注倚俨骖騑于周道集冠盖于通津白叟黄童徒樊辕而卧辙青帘画舫竟解缆而扬舲杭州作汴州无因缩地西湖比西子可以侑觞聊陈乐府之短章少备祖筵之故事花发紫薇高阁静阴转甘棠清昼永随车霖雨满江南　凤书飞下蓬莱顶切云峩廌整中台令肃冰霜冷九河澄崧高气爽狐鼠一时屏　名家旧领尚书省映雪余辉犹耿耿西湖八月芰荷天两峯横槊秋千顷夜来银汉迥法星光与台星并看功成　重瞳简在黄阁坐调鼎　右调归朝欢词 

　　◆偈 

　　吴山盛长老竹宗偈 

　　○吴山盛长老号竹宗为作偈曰 

　　渭川之滨修竹靡靡上有老宿下有稚齿森寒净渌种种相似传相孕育祖宗孙子烟云满山斐然盛矣我观修竹悟彼禅理郁郁万叶惟一本耳纵横千亩自一竿始于嗟我师皎皎素履居深山中远绝城市政苦食淡不识滫瀡?衣卉裳不识纨绮如竹虚直不作骫骳如竹娟娟不受泥滓师诚贤哉为世大士我闻内教聿有归旨万法辐辏不出一轨众生同心莫有汝尔伊昔达磨道盖若此至今衣钵承袭末巳箨龙森森满眼皆是师其勉旃栽培剪薙滋其碧鲜去其荆■〈木巳〉以固其根俾之无毁以畅其枝俾之无委辉光发荣敷于千禩振尔宗风觉我蒙鄙 

　　◆颂 

　　观世音感应颂（有序） 
　　纪行录 

　　○观世音感应颂（有序） 

　　弘治癸亥之岁自夏入秋旱不雨镇守太监麦公忧劳万民如惔如焚徧云上下莫有应者爰用周礼索鬼神之义及于释氏念观音大士以慈悲为道乃七月二十四日戊子发信向心稽首瓣香奉迎金相自天竺寺以来至于吴山海会寺道经镇府维时赤日停午炎光赫曦忽有片云如盖随仗而至环府数百步骤雨倾注若翻盆然人沐清凉交口赞叹明日巳丑阴云竟日庚寅辛卯皆微壬辰奉以归方至则又雨虽不能溥且足亦可谓奇矣岂非大士者小出示现以警动于群氓也乎岂非公一念之诚通于神明乎然而不能溥且足何也使大士之灵果有之也则愚不胜大愿愿溥也愿足也遂作颂曰惟圣恻恻济则为德惟神不测或出戏剧感则斯应施则未溥岂戏剧耶幻眩下土胡不大之徧灌十方俾出火坑咸就清凉忍视众生受诸苦阨大慈大悲无量愿力 

　　○纪行录 

　　丁巳岁十二月二十二日自吴江启行是夜宿王江泾廿三日过嘉兴桐乡宿崇德廿四日宿武林驿廿五日渡钱塘泝流而上宿富阳会江驿驿傍有严先笁祠堂在富春山上廿六日宿桐庐县桐江驿廿七日过七里垄登严先生祠堂缘磴上东西台四山围合碧江横前亦绝景也越此行数里有望夫石在绝顶上是夜宿严州富春驿建德县令薛悦乡举同年也廿八日宿兰溪县濲水驿廿九日岁除宿龙游亭步驿戊午元日早发龙游宿衢州次日由衢陆行至常山县主簿王信松陵人也三日发常山过玉山宿沙溪四日过广信府登舟过弋阳五日过贵溪六日至安仁陆行至进贤知县冯经松江人也七日发进贤八日宿南昌府南浦驿廵按御史陈秉衡及三司皆来会十日早发南昌陆行宿建昌县十一日过德安遇雨宿高良寺十二日雨止过高良山甚险峻是日宿瑞昌知县朱廷琮崇明人也十三日发瑞昌宿刘进士宅十四日宿兴国州十五日宿大冶县十六日宿武昌县十七日宿九峯寺寺为　国朝楚昭王所建以居无念和尚者也甚宏丽十八日至武昌府会同差正使怀柔伯及地方緫镇以下诸公廵抚都堂沈时旸先生廵按御史王克承清军御史牟某及镇守太监刘雅緫兵镇远侯顾溥皆置酒大会三司亦大会沈都堂王刘二绣衣又各邀饮于公署两司诸公会饯于黄鹤楼二十二日早发武昌江行宿金口驿廿四日宿嘉鱼县鱼山驿廿八日至岳州府城陵驿自二十日病目至是始愈连日舟中甚为所苦次日阻风不行欲登陆怀柔不可坐守四日至二月三日早北风微动登岳阳渡洞庭湖风大作阴雨晦暝客船颇有覆溺者湖中得沙洲舣船焉四日早风止过鹿角驿宿磊石驿初五日浮湘过黄陵庙三闾大夫祠宿营田驿初六日早至湘阴县留止待怀柔初十日始至　吉府遣内臣设宴于驿亭十一日早发至彤关驿十二日至长沙府临湘驿十三日入城长沙至醴陵一百八十里醴陵至萍乡县九十里萍乡至袁州一百二十里以上俱陆路袁州至分宜九十里分宜至新喻一百里新喻至临江一百里临江至丰城一百里以上俱水路丰城至进贤一百二十里进贤至安仁一百瑞安仁至贵溪一百里贵溪至弋阳一百里戈阳至广信一百四十里广信至玉山玉山至常山以上俱陆路 

　　半江赵先生文集卷十二 


　　●半江赵先生文集卷十三 

　　祭文 

　　◆祭文 

　　祭俞侍郎文 
　　祭屠先生文 
　　祭陈汇之母文 
　　祭王宜人文 
　　祭陈安人文 
　　祭项司马文 
　　祭贞烈锺氏文（代镇廵三司作） 
　　祭封太子太保吏部尚书屠公文 
　　祭程参议节之文 
　　祈雨告城隍文 
　　祈雨祝文 
　　告山川风云雷雨文 
　　告社稷文 
　　谢雨文 
　　祈雨告城隍文 
　　祈雨告山川风云雷雨文 
　　祈雨告社稷文 
　　祭胡廷器同年文 
　　重修岳武穆庙落成祝文 
　　祭王蕴和寺副文 
　　祭张伯章同年文 
　　祭丘恒吉母孺人文 
　　祭何老夫人广昌司冦之配 
　　祭黄文选母文 
　　祭封少詹事王公文 
　　祭于肃愍少保文 
　　祈雨祝文 
　　祭封太淑人吕母徐氏文（阁老文愍公之配太常卿秉之母） 
　　祭朱都宪文 
　　祭刘夫人文 
　　祭王敬文 
　　黄岩县祭杜清献公文 
　　祭黄祭酒母太宜人文 
　　祭朱宪副文 
　　祭岳武穆王文（代三司作） 
　　祭饶正绎文 
　　祭宋都御史文 
　　祭杨太守文 
　　杭城火菑祈雨文 
　　祭张文衡参议文 
　　祭吴□□御史文 
　　祭郑太孺人文 
　　祭封太孺人卢母文 
　　祭封孺人陈母文 
　　祭娄母文 
　　祭夏时正大理文 

　　○祭俞侍郎文 

　　惟公之德甘雨春旸惟公之操烈日秋霜才长经济器重珪璋早奋毋科名擅词场历职郎署清誉芬芳骅骝驰骋鸾凤翱翔政历中外遂登岩廊三礼聿修六师既张股肱之任寔际明良　九重攸倚万夫之望未竟其施倏尔云亡宽等晚生小子得仰余光承颜接辞荡然馨香今其逝矣岂不悲伤焚兰殒玉折栋摧梁典刑俨俨风采堂堂具瞻何在杳然穹苍椒浆桂酒用涤清觞陈词致哀再拜灵床 

　　○祭屠先生文 

　　天地之间曰有六气一或滞滛为毒为沴沴之中人疾疚天伤自两年来东南一方烈风霪雨既阴既晦积而为菑蒸郁四起虽有达士亦或惟此呜呼先生朝而出游暮归染疾忽焉不瘳呜呼先生通旷闲雅方寸悠然不着土苴才寔出众隐此下僚与世无营日以逍遥青衿环侍粲粲笑语沈酣六经助以杯醑有时兴至尔汝忘形击节高歌游心青冥呜呼先生郑虔之徒饭虽不足道则有余呜呼先生今亦巳矣人事不常天道难拟可胜悲哉孤嫠弱子灵旐扬扬明发吴水故山在何西湖之涘我有洁觞敬酹先生先生归哉游于化城 

　　○祭陈汇之母文 

　　阀阅之良性质之懿端静明淑闺门仪轨食祀女红克举家事及笄而归整整簪珥长幼僮仆罔不忻喜称之曰贤百口无异遂相其夫登于膴仕　花诰煌煌凤冠委委　恩封再加盛美谁比兹亦奇矣复有令子家教惟何六籍子史贤科荐扬刑曹历履迎养京师晨夕甘旨谆谆诲言有条有理曰汝之职劓刖宫非??人命至重尔弗敬忌岂惟尔躬祖父之累惟此戒勅恳恳靡巳子遵奉之无怠无弛用能其官政誉盈耳呜呼恭人瑕疵曷指妇道母德可效可视宜有遐寿永享福祉胡为年命仅止于此子之泣血骨立形毁宽等寮寀孰不涕泗共陈薄奠酌此明水衔哀致词再拜灵几 

　　○祭王宜人文 

　　惟昔梁鸿隐居乐道谁其相之曰有德耀惟昔荣公德器殊伦谁其训之申国夫人岂独古昔于今亦然于穆宜人族党称贤医国活人字恤孤嫠助丧给婚罄其家资此君子之义举宜人寔赞而成之视侄如子惠爱均一以教以育咸得成立或业太学或官郎署菁葱满庭芝兰玉树此内则之难能惟宜人为无愧年迈期颐康宁考终吾固疑其不死将驭气而乘风何群雏之恻恻抱悲痛于无穷宽等辱知令子仰德弥深载羞干俎置酒盈尊再拜陈词有泪沾巾 

　　○祭陈安人文 

　　吁嗟安人内则惟贞兰猗蕙馥月霁霜清林下之风翛然绝俗闺门之秀温其如玉充相夫子凤立梧冈翩翩羽仪辉映岩廊相之伊何纺绩诵读冀缺有恭伯鸾匪渎冠翘彩翟帔缬明霞帘帏肃穆苹藻清华既孝既慈绝去骄妬人谓夫子内有贤助宜尔偕老白首相将瞥然飘风灶突尘扬沧海云迷瑶池月缺逝水不还朱弦顿绝嗟尔夫子抱恨悠悠何以慰之清醑庶羞以奠辆车以饯仙游湖山之墟惨焉素秋 

　　○祭项司马文 

　　通于世务之变者往往随俗而推移习于文吏之事者每不足于长策远略之施孰智义之两得孰小大之具宜惟公之生宏达魁奇既蕴抱之不凡亦遭际之惟时始立　朝而簪笔俨丹凤之葳蕤冰霜三尺挺然独持西署流平反之誉外台凛澄清之姿节钺霈霖雨之泽貔貅宣折冲之威歼犬羊于襄汉扫狐鼠于汧岐方二盗之陆梁惨昼黑而颷驰众恇怯以进退公谈笑而麾之遂超迁于喉舌震　皇灵于六师忤权幸以获累竟解组而旋归彼权幸之恣肆势熏天其赫曦众望尘而雅拜公睨之如狂儿屹底柱于横流顾钟鼎之如遗卧丘林以自适永寿考于期颐忽云逝而天游孰不叹息而歔欷嗟勋望之若此惟士林之表仪洁一觞以致奠怅辽鹤之遐飞 

　　○祭贞烈锺氏文 【 代镇廵三司作】 

　　夫妇大伦纲维生民君臣父子厥道惟均内则既修国俗咸正烈烈夫人大节至性平居孝敬柔德含章一旦事变百炼其刚曰未亡人斯古遗式良人逝矣吾将安适处心积虑之死靡慝内见既定卓尔不惑舅姑有托嗣息无累脱然一身可以行志溺水则湿伏?则污不湿不污全归厥躯輀车驾期仪物具饬服饰器用左右秩秩天清夜寂从容自经飘然从夫归于杳冥呜呼夫人死生大矣孰能视之如弃敝屣孤标万寻凌空独峙至坚不磷至洁谁滓岂惟家范可励庶士贼子乱臣其颡有泚沈江孝女曹娥有碑投崖烈妇清风有祠宇宙鸿名千古于越夫人配之前后烨烨山川之灵闺阃之英乡邦之光　圣化之征敬洁一觞用劝贞烈金石永垂乾坤高揭忠孝节义天经地纪万方万民斯效斯视 

　　○祭封太子太保吏部尚书屠公文 

　　德之美者忠信孝友福之盛者名位寿耈猗欤我公何获之厚既昌其身复大其后笃生哲人为国栋梁执法宪府调鼎岩廊一代之英万夫之望揆厥本源寔有义方公之素履雍雍穆穆仁洽家庭誉流乡曲人亦有言蓝田生玉宜荷　宠封宜享荣禄　天恩浩荡云翰昭回骈臻屡锡异数崇阶寿近百龄位列三台金紫绚烂林壑徘徊忽焉永终天乎不憗　纶音遣奠王人视殡哀荣备矣亦复何恨宽等奉使是邦慕公遐轨豆荐江苹觞陈絮醴甬东白云镜湖秋水南望迢迢微诚曷巳 

　　○祭程参议节之文 

　　惟公操履之坚德器之厚如松如桧如冈如阜厚则不薄坚则能久宜当大任宜有眉寿公非不寿历艾逾耆所不足者不至期颐公非不达粉闱薇省所不足者不至台鼎数不可知理不可推公之家庭兰玉纷披嗣公兴者自兹寖昌公虽逝矣不没益光宽忝年未深情曷既始悼而哀复遣以慰一觞酹公公闻不闻寂寥万山悠悠暮云 

　　○祈雨告城隍文 

　　三伏溽暑大雨时行云何恒阳赫然铄金田野焦枯赤土谁沃苗则槁矣民用颦蹙老稚嗷嗷伫想滂沱云霓不兴吁嗟奈何谁为厉阶致此旱魃延及苍生横罹凶虐刑政失宜奸伪得志吏之不臧民寔何罪厥今闾阎凋敝奄奄凶荒继之其何以堪伏惟明神临下有赫胡坐视之不一致力此乱政者神其殛之彼民无辜愿持其危兴云如驰下雨如注田畴郁然流衍布濩秋成可卜神惠曷量报赛有常民其敢忘 

　　○祈雨祝文 

　　历夏经秋时雨不零万亩焦枯四野郁蒸无望丰穰兼忧疾疫民之瘼矣如焚如炙有司失政延祸苍生徧告群神既殚厥诚日夜嗷嗷企待甘澍日火益炽云水不布蓐???失权炎官专政致此亢旱为疚为病伏惟神明赫赫在上或司天时或宰土壤御灾捍患功德斯隆春秋奉甞祀典攸崇虔祷再三邈然不应神岂不恤神岂不听厥咎安在在我有司宜殃其身小民何为鞭叱潜龙奋腾百川三日为霖沾溉满田焦槁皆苏烦酷顿释民获安恬神惠何极恳恳下情伏惟昭格 

　　○告山川风云雷雨文 

　　山川通气云雨乃兴泽润万物济惠群生惟兹炎月亢阳不雨山泉涸渴溪泽沮洳田野禾苗如焚如炙焦槁濒死急在旦夕吏民惶惶吁天无从何以疗之一溉之功山泽云雨在神掌握胡秘其灵不霈其渥奔走群望非神孰扣元功不宰非神孰有愿赐甘霖既沾既足四野欢呼万顷敷绿神功既广民报敢违毋作神羞不拯民危 

　　○告社稷文 

　　土寔生谷谷以养民孰主宰之莱尔有神三伏酷日金流石烁土焦禾稿望雨如渴牺牲不成有司之愆旱干作祟哀此黎元岁且不登祀用不时岂非民忧神将畴依辅国济民惟神之惠尚炳其灵苏此憔悴霖雨其零苗蔚以青岁则大熟惟神休征 

　　○谢雨文 

　　炎威肆雪方勤群望之诚神力感通果霈如膏之渥吏民胥庆疕稚交欢惟神司雨旸之权奠山川之位五谷赖以播种四境赖其护持含德体仁爱民济物运威灵于昭昭之表普惠利于元元之生兹者历夏入秋亢阳不雨田畴干涸禾稼焦枯守臣皇皇思拯焚而无计田畯恻恻空释?而长嗟将谓冥理远而难通岂意神聦求而必得隐隐雷出霭霭云蒸倾河汉而注天瓢腾蛟龙而翻海水滂沱彻夕霮■〈雨上对下〉连朝人盈其望物遂其生草木娟娟而擢秀禾黍郁郁而敷荣沴气顿消秋成可卜谨蠲薄奠用答鸿休伏愿鉴此精诚永终嘉惠时旸时雨?伏有之全功无甧无灾跻苍生于弘福 

　　○祈雨告城隍文 

　　三伏暑雨乃时令之有常万顷畬田寔民生之攸赖嗟膏泽之不降恐黍稷之将枯赤子嗷嗷苍穹杳杳惟神与司境土济利棃元有□必通无求不获顾兹旱魃之肆虐伏望灵威之震扬驱风伯而檄雨师大霈滂沱之沾足鼓雷霆而为江海一洗炎焕之熏蒸惠我闾阎茂兹稼穑民之瘼矣神其听之 

　　○祈雨告山川风云雷雨文 

　　入秋徂暑正稻粱欲秀之时负山带江寔水泽不苗之地三旬不雨万姓咸嗟惟神操风云雷雨之权奠流峙高深之位民之不恤俾亢阳以为灾岁且不登恐时祀之有阙洁斋奉祷庶精诚之感通稽首告哀幸尊慈之垂贶大沛甘霖之泽用苏虐熖之焚寔慰群情敢忘神惠 

　　○祈雨告社稷文 

　　雨泽不降民食斯艰况当西成之有期忍视南亩之将槁政事阙失罪在有司苍生何辜罹此苦厄惟神职惟奠土业在司农既血食于一方宜保护于四境今者时失雨旸之节民怀沟壑之忧岂天之降灾将吏之不职奔走群望思咎省愆伏望明神大施威力挽回造化召呼风云俾百谷之丰登慰万民之仰望幸垂昭鉴母作神羞 

　　○祭胡廷器同年文 

　　忆昔与君同宴琼林二十年来凡几升沈惟君落落敻出流辈质厚才优为世伟器一麾出守五马骖车岱宗鄂渚仁化虚徐朝议超迁士嗟留滞未展壮猷忽赍素志崇卑修短厥数无恒可以不朽惟有令名桂瘁兰枯孰不叹息况我同年深情何极敬奠一觞有泪沾臆 

　　○重修岳武穆庙落成祝文 

　　惟王文武全才乾坤间气丹衷贯日月而争光壮节凌风雷而横厉忠孝出于天性声名震于华夷超孙吴之神算迈廵远之英姿悲中原之陆沉愤国耻之未雪发上指而冲冠怒填膺而眦裂谈笑而匈奴胆破叱咤而贺兰山缺奚啻万里之长城允矣旷世之人杰功业垂成于板荡之社稷矫诬卒陷于鬼魅之奸回盖其身之存亡关一代之兴废而事之拂逆增干载之余哀郁栖霞之盘回枕西湖之清浅宰木森森而南枝庙貌巍巍其衮冕王之逝余三百龄王之灵俨然如生惟皇明之大政在褒忠而旌能既苹藻之岁修复宫墙之时葺美守臣之仁贤体　圣心之汲汲将廉顽而激懦亦徼福以安民极经营于意匠奂云构之嶙峋宽等平生仰止于高标今日获瞻于遗像恍熏蒿之可即凛星岳之在上有觞斯清有豆斯馨敬拜谒而奠享穆天风之泠泠 

　　○祭王蕴和寺副文 

　　抱烟霞之懿质含山水之清光富六艺以绩学披五彩以成章真名家之凤雏亦治世之珪璋美世阀之昭融隆　累朝之旧德黄扉鼎鼐之重容台礼乐之职补衮而功格皇天稽古而名高上国君嗣续其芳荫早奋翼而高翔撷兰蕙于青琐濯珊瑚于岩廊弄凤池之绿波绾棘寺之紫绶身依　日月之旁心恋江湖之旧挂神武之峩冠作沧浪之钓叟幽怀雅志迈迹于名途妙墨妍词腾辉于文囿既离群而独处复乘云而上征岂厌俗之混浊欲脱屣于清泠何頳颜之未改忽白露之先零林壑凄其惨伤猿鹤悲而踯躅觉短世之堪惊嗟逝波之不复洁椒浆以致奠望白鹿之层城渺海天兮万里疑羽化于蓬瀛 

　　○祭张伯章同年文 

　　惟灵通敏之才谨悫之行科甲荣名宪台肃政进未可量忽焉中止长衢骏蹶芳林兰萎官舍京华孑然幽独既远骨肉亦寡僮仆赖友之谊携柩南归灵輀飘飘北风凄其迢逓闽海旅魂何之宽等年家乡旧伤悼何极再拜陈觞有泪沾臆 

　　○祭丘恒吉母孺人文 

　　吁太孺人母德惟贞笃生凤雏扬于　帝廷其冠伊何峩豸奕奕其服伊何绣缬五色风裁凛然　恩典有赫惟孺人之教惟孺人之德天眷方殷颓龄不驻台乌夜啼满地霜露宽等同年或忝乡邦致奠清醑既吊且伤 

　　○祭何老夫人广昌司冦之配 

　　显允司冦朝野仪刑柔嘉夫人闺门准绳昨公立朝清忠粹德疾邪如雠荐贤为国相业韩范儒术关闽夫人配之内则彬彬今公归田体道养性角巾风高绿野春静逍遥自适恬淡无为夫人共之乐而忘饥白头高堂偕老眉寿宜尔百福如冈如阜何哉夫人奄弃我公翩焉独往白云长终天使下临卜其宅兆　天子有诏阐发潜耀且以慰公永延椿年海内士心亦莫不然况公所知诸生故吏南望迢迢微诚曷既洁觞陈词敬奠夫人清风千古旴江粼粼 

　　○祭黄文选母文 

　　惟淑人之贞粹作闺阃之仪刑佩琼琳之璀璨袭兰芷之芬馨谨三从以终始兼七诫而服膺方于归而敬戒铿琴瑟之和平挽鹿车而提瓮同桓氏之休声相夫君以登仕爰腾茂而蜚英履选曹之华要挈冰鉴之清明跻列卿于周典俨风采于虞廷肆　天恩之汪濊被　封诰之相仍既内助之尽美复胎教之可称孕渥洼之骏足发丹穴之修翎绍箕裘之懿业信善继而善承袭铨衡之旧职擅桥梓之佳名兹淑人之内则为当世之法程纷百禄之骈集寿耋耄而康宁谓天龄其未艾何人世之无恒忽奄弃以归尽嗟玉殒而珠倾宽等获纳交于令子结久要之高情重贤母之遗行感风木而心惊洁一觞而致奠蔼兰桂之肴蒸怅云骈其何在渺天台之霞城 

　　○祭封少詹事王公文 

　　怀祖之贤聿有坦之宋室名相三槐之遗惟公厚德粹然无疵晋公直道王掾不痴一官花封忽复解绶位不满德以昌厥后明明少宰为国柱石惟公之教惟公之积　封诰有加禄养无斁天胡不愸遗此德人少微无辉邻杵不闻王人遣奠将作治葬哀荣备矣食报岂爽窀穸有期敬洁一觞清风送歆海内同仰况忝邻邑能不倾响 

　　○祭于肃愍少保文 

　　圣明抚运光岳气淳笃生伟人为国荩臣明明肃愍一世才杰大旱霖雨巨川舟楫靖难康时厥功洋洋权奸群构竟罹其殃身虽凶危道则永昌唐张柬之齐斛律光一日之短万世之长宽等祗奉　明命持节兹土再拜公墓怀贤吊古敬洁一觞灵其来歆空山寂寥孤猿夜吟 

　　○祈雨祝文 

　　季夏之月大雨时行土润溽暑惟气之平今独何为旱魃肆虐涤涤山川如焚如灼赤土千里蕴隆郁蒸道暍载涂疫疠以兴焦烁不巳厥气熇熇祝融因之或逞其毒况彼西畴万顷敷荣嗷嗷农夫伫倚秋成沟浍将竭膏泽不施苗则槁矣曷以救之国赋是资民食是赖吁嗟苍天厥咎安在某等不德莅此一方灾殄相仍中怀悚惶罪在守臣民则何辜敢不同心是究是图仰惟尊神食于浙右城池靖安民物蕃阜神之佑之既厚而深顾兹亢旱神独何心斋戒沐浴竭诚上请愿施神力慰此引领油然作云沛然雨零既沾既足万汇咸亨疹疾荡除禾黍大熟惟神之德惟神之福民虽至愚敢忘神休尚其听之母作神羞 

　　○祭封太淑人吕母徐氏文 【 阁老文愍公之配太常卿秉之母】 

　　惟昔文懿熙载登庸石渠清秘玉署从容淳德重望冠绝群公寔太淑人内助之功维今太常丹穴五色芳荫承华贤科奋迹凤沼容台才名籍籍寔太淑人慈训之力厥初于归时方食贫提瓮出汲如桓少君及既尊显不易素守丰洁家祀若□氏妇所天不禄子则有成若文伯母于昭仪刑霜清冰寒历四十稔族党敬慕阃范凛凛□锡典频繁禄养优崇期永享之忽焉长终□九重遣奠兼治窀穸长水之原夜合双璧文懿之休益用辉赫宽等备员臬司素钦贤行陈觞荐羞微诚曷罄灵风俨然雪月交映 

　　○祭朱都宪文 

　　惟公之材瓌奇卓杰惟公之行孤直峻洁如彼松桧栋梁之姿岁寒不凋挺然独持晁董登庸张于执法博识该通淑问流洽三尺画一仁恕蔼然甘棠有阴民自不冤西臬澄清冰霜千里中台总宪纲维百揆群盗跳梁螳螂当车电掣风扫鼠穴为墟皇皇六师在公掌握正色立朝冠剑岳岳群小睥睨贝锦斯成公归乎来丘壑放情平生勋业历历可纪晚节卓然星悬岳峙不竟其施乃遗厥后凤雏骥子亨衢远骤公虽逝矣　恩典不忘葬祭哀荣灿然　奎章敬奠一觞再拜灵几公在帝乡白云旎旃 

　　○祭刘夫人文 

　　惟鼎族之淑德配间世之名贤绍鹊巢之遗则咏螽斯之佳篇既抱信以含贞复怀慈而守素洁苹藻于有斋佩兰茞以朝暮嗟卓然其可述曰妇敬而母慈俨冀缺之如宾绍绛帐之遐规明明太一代模矩文章韩孟勋庸伊吕初扬历于词林荐超迁于政府弥纶万化弼亮　两朝□雨苍生蓍龟百僚庙堂倚以柱石阴阳赖其和调体仁义而道诗书时历象而恊箫韶确始终之一节凌岁寒而不凋如玉斯润如冰斯莹镜清而明弦直而劲挺孤凤之独立超班行而莫并夫人相之无非无仪桃天之化家人是宜英英省郎凤雏骥子鸣丹穴之朝阳浴渥洼之秋水云衢耀采而九苞康庄历块而千里承韦氏之旧服申国之内则肆德器之大成蔼声华之藉照文采之珊瑚策制科而奋迹夫人之如圭如璧莱彩戏青春之服鱼轩开大国封紫泥涣汗褕翟雍容方偕鹤发之愿忽鸾镜之空歌飞雉以凄怆梦炊臼而怔忡板舆之何在疑乘云而上征瑶水杳兮天璚闺扄兮苔青归羽翣于梓里埋兰蕙于城宽等仰瞻黄阁之光俯挹省郎之美羡君之懿范慕孟母之遗轨胡不百年倏焉矣海内兴嗟士林殒涕谅五福之在天惟诫之无愧况哀荣之兼极庶平生之足慰一觞而致奠望月明而延企 

　　○祭王敬文 

　　骥騄駬蹶于中逵兰芷蘅荃风霜悴之麟于郊凤殒于岐孰不溠咨为吾道悲况我游肝胆相知平生之言白首为期讵意若而止于斯昔在西署倾盖无违邻曹接庐暮追随同入而出联镳并驰相谑嘻嘻相师师登高临流月夕花时缓带挥尘谈玄诗兴至放歌云凝颷飞脱去尘土归于希岂独忘形神情俱遗君才通方左右具宜法之场仁韀义羁冰玉皎然涅而不缁余落魄为俗所嗤乾坤二人识者伊谁君今矣嗟吾何为承乏宪节今辰来兹哭君几痛绝心脾坍山峩峩碧水弥弥委羽仙去时还归 

　　○黄岩县祭杜清献公文 

　　公锺丹崖之间气传紫阳之正学风节挺乎台衡望瞻峻极乎星岳为一乡之先达百代之后觉虽书院久矣其臻芜而祠堂焉其朴斵涓时序之昭融荐豆觞于帷幄天白日揭吾道之光华尊德尚贤濊　皇之恩渥 

　　○祭黄祭酒母太宜人文 

　　呼宜人兰馨蕙馥柔德宜家清仪绝俗提食贫举案如宾若孟德耀若桓少君膝下生雏烨烨五色及第成名鸾披凤掖成均拜　恩典优崇未罄禄养忽焉长终　九遣奠兼治窀穸宜人之庆宜人之绩敬洁觞陈词荐诚仙游渺然姚江月明 

　　○祭朱宪副文 

　　轻车颷驰孰思其危劲弩疾发孰审其几贤哉二疏不殆不辱千载我公寔继其躅才本经济时方治平众人争趋我止不行呜呼公乎激贪励廉东海之滨清风凛然公在内台白简飞雪公在外台汾沁片月年逾知命遽迩悬冠急流涌退自古为难养高田园迨三十载绿野徜徉石淙潇洒韦贤经训聿有玄成太丘之德元方是承不大其施留有余禄年登耄期身离尘俗忽焉乘云帝乡远游弭节昆仑扬旍不周凌虚御风其乐何极灵兮来归九峯一碧觞则有醴豆则有羞再拜致奠白云悠悠 

　　○祭岳武穆王文 【 代三司作】 

　　生才寔惠人国彼昏不知弃天自贼柱回雠视忠良千载挥涕栖霞之冈纲常天规地准蚊蝱一时于道何损堂堂威煌若斯彼桧臭塜樵牧溺之贤哉守臣敦崇名教封植经营轮奂有耀墓门峩峩巍宫构云海内欣慰近覩远闻某等备员藩臬坐观成绩望瞻深严如历斗极敬洁一觞以奠神居万古忠义翊我　皇舆 

　　○祭饶正绎文 

　　忆曲江之胜会联紫陌之春镳惟岁月之荏苒怅晨星之寥寥抚飞蓬兮兴叹感逝水兮心劳方翘首以延颈忽蕙谢而兰凋惟夫君之好修既洁清以温粹坐春风以怡然饮醇醪而自醉始分署以为郎遂剖符而出剌临三衢之名都布千里之和气期尺书之下征何二竖之奄至望云树之凄其挹商颷而洒涕谅世讲之未已美丹穴之飞英哀时命之有尽胡大块之可凭洁清觞以遥奠遡桐江而驰情 

　　○祭宋都御史文 

　　郁富春之岩岫带桐江之清漪萃磅礴之间气出髦儁之瑰奇惟公之先望重薇省公继厥休青云独骋早策名于龙虎遂入簉于鸳鸾操平反之徤笔峩惠文之高冠英风振于棘坦直道闻于丹扆如玉斯莹如冰不滓一　生之式敬甫侯之明徐有功之仁恕张释之之允平公寔兼之洋洋厥声既承恩于屡迁荐致位于九列缙绅仰其清醇朝野服其明决立岩廊逾三十年寿生灵以亿万计帝眷南服眇兹荒裔蛮夷纷其奠居文教绥而或戾欲振怀柔之纪必资端右之臣爰命我公于宣于旬秋霜肃而瘴烟消春阳舒而海波晏甘棠连桂岭之阴铜柱壮南交之观方远氓之倚赖忽故山之兴怀辞节钺而解组望田园而归来开绿野之新堂抚严濑之遗迹等荣名于蜉蝣傲羲皇而偃息曾此乐之几何遽乘云而上征岂厌世之浑浊独超然于泰清群士嗟梁栋之摧　九重优祭葬之宠宽等备员宪臬夙仰光仪惜老成之永逝悲猿鹤之何依洁觞致奠有涕涟洏 

　　○祭杨太守文 

　　昭昭文敏为时名臣功高爕理道在经纶公绳其武是似无忝华实■〈王扁〉■〈王扁〉圭璧琬琰策名制科出刺大州检木?适豪右植扶软柔纪纲灿然吏畏民安直道而行取怒达官飘然投簮如脱敝屣黄华之山有竹有水闻翁归欤别墅经始贤士大夫觞咏朝夕后进子弟问道考德永矢弗谖三十余年厌世乘云俄焉上仙义满州闾惠及贫窭属纩之日邻不相杵齐家有规教子有书翩翩凤雏登于天衢群季俊秀玉树奕奕文敏之风益振无斁公虽逝矣令闻日彰是谓不朽复何悼伤宽等获交令子或忝乡邦徒慕紫芝未拜老庞洁羞盈俎清醑弥觞再拜寄奠闽云茫茫 

　　○杭城火菑祈雨文 

　　窃惟五行之气寔资万姓之生彼炎上之灵晖在民用为尤切兹者雨泽不降亢阳用愆司爟失权回禄为祟杭城为东南之要害市廛甲天下之繁殷接屋连薨蜂房井络炎威屡发烈焰妄行积聚皆空岂但燎原而焚玉奔腾莫制有如电掣而颷驰闾阎震惊罔知攸措远近惶惑胥动讹言烂额焦头痛心疾首岂吏之不职政令之苛急之所致欤抑民之无良奢淫不禁之所召欤宽等恭承　上命来临是邦不能挽回元气消除沴灾夙夜忧劳肝膓烦热欲拯民涂炭而无术惟反躬引咎而深思惟神幽赞化工显司境土既享一方之血食宜保黎庶之安居伏愿俯鉴民艰宏施神力布玄冥之霮■〈雨上对下〉沛膏泽之沽濡以消郁蒸之灾以涤燔灼之气室家无恙获栋宇之依田野有秋遂麰麳之望民乐其业□享其成灵佑之隆岂云有极敬洁斋而上恳冀矜听之不违 

　　○祭张文衡参议文 

　　天福善而祸淫忆甞闻于圣训胡斯言之不酬每逢善而加摈遇穽若将推之施惠若有所靳嗟惟公之平生躬仁义而忠信彼天爵之克修宜人爵之来狥早策名于天府历台省而屡进积年劳之既久始稍迁于远镇舆论纷其称屈公独泰而无愠望九疑之高标轹五岭而前车?引播仁风于遐荒期素志之一奋彼苍苍其何为歼我良而无吝岂好佞而恶直□妨贤而害俊抑元化之无情任偶然于时运恨瘴江之渊洄渺空碧兮千仞罪冯夷之蒙昧纵跋扈之蛟蜃方云凄而夜黑集旷野之鬼磷公胡为兮宵征乃乘危而蹈衅疑濯缨于中流和沧浪之遗韵厌斯世之溷浊思出尘而离坌独轻举而远游等万刼于一瞬御绪风于大荒骑长鲸于青瀵公已逝而不还天亦远而难讯送苍梧之鸣鹏抚钱塘之归榇掩余襟之浪浪惜芝焚而玉躙实椒糈于兕觞□□阳而扣问 

　　○祭吴□□御史文 

　　惟君之材飞黄□駬□□康庄一日千里惟君之量广陂绵邈澄之不清淆之不浊俊若雕鸮云汉翱翔重若九鼎□庙颙昂呜呼奈何世□翻覆俄锻其翼俄蹶其足重器毁伤广陂□□道路咨嗟士林挥涕况我知旧伤痛何□窀穸既成往即□□□自北门北风其凉 

　　○祭郑太孺人文 

　　申国性严荥公德成卢氏善教元暐知名懿哉孺人克修内则馌耕如宾闺门翼翼丹山之穴梧□之冈有雏五色翩然高翔既孕其□不享□□云軿□逝瑶池冥冥阃范不泯母仪可挹族党伤嗟士林呜唈洁觞荐辞用表□□片玉韬辉青鸾夜吟 

　　○祭封太孺人卢母文 

　　东阳之墟秀锺婺女山水清华风物和煦于惟孺人含英抱贞澄霜霁月玉质金声德门奕奕重帷寂寂伏腊苹蘩晨昏纺绩孝慈之征生祥孕瑞膝下双雏如麟如骥惟侍御君若颖封人立身行道既显其亲廌冠立玉乌台震肃堂日驰情孤云送目视彼荣进瞥若敝帚一日之养三公何有投绂归来甘旨既修弄雏儿啼乐以忘忧孺人之教侍御之孝乡邦称之海内是效白首高堂既寿而康岂不至愿如陵如冈数则有终若彼盈昃逝波渺然哀慕何极敬洁一觞再拜陈词以慰纯孝以彰母慈云軿飘飘雪风凄其 

　　○祭封孺人陈母文 

　　闺门之秀林下之风兰蕙其质冰玉其容苹藻清华帘闱肃穆既孝且慈家用敦睦笃生令子凤立梧冈羽仪翩翩辉映岩廓豸冠切云绣斧耀日秩陵旧都狐鼠遁迹　封诰再颁白头云逝葡匐奔丧哀情何既某等辱知令子夙慕母仪敬将清醑奉奠灵帷金华之山白云弥弥 

　　○祭娄母文 

　　琼玉莹洁兰蕙清芬馌耕有礼提瓮惟勤如鼓瑟琴宜其家室克配梁鸿德音秩秩丹山之穴梧桐之冈美彼九苞翩然翱翔科甲名高仪曹地重卢氏善教玄暐克成胡孕其英不享其荣婺女沉彩清秋冥冥闺范犹存母仪可仰敬洁一觞灌此玄壤云軿渺渺鸾驭何之临平西望邈矣瑶池 

　　○祭夏时正大理文 

　　备员藩臬幸接风仪一觞告哀有泪涟洳徜徉寿康惜未满百道路咨嗟失此旧德文藻渊茂志行刚方九霄威凤烨然其光位历棘卿望逼台辅忽焉高蹈挂冠神武吴山之□西湖之滨云水烟霞洗心养神 

　　半江赵先生文集卷十三 



　　●半江赵先生文集卷十四 

　　志铭 

　　◆志铭 

　　黄处士墓志铭 
　　明故安人居氏墓志铭 
　　故周宗瑞妻韩氏墓志铭 
　　先祖母莫氏墓志 
　　亡妻封宜人莫氏墓志铭 
　　明故昭武将军上轻车都尉浙江都指挥佥事王公墓志铭 
　　张翁德远暨妻沈硕人墓志铭 
　　明故中宪大夫广东潮州府知府骆君墓志铭 
　　明故奉政大夫浙江筹处提刑按察司佥事朱公墓志铭 
　　故处士庞君暨妻硕人赵氏合葬墓志铭 
　　封安人许氏墓志铭 
　　明故盛处士墓志铭 
　　明故承事郎丁君洎妻周硕人合葬墓志铭 
　　冯孺人墓志铭 

　　○黄处士墓志铭 

　　朴庵处士黄君以成化壬辰十一月廿七日卒以卒之明年某月某日葬于洞山前林之原未有铭其墓者距今乙巳凡十有三年矣其子休宁训导正伦始以邑庠弟子员贡京师乃能奉其乡人王主事某之状来乞铭王余同官也助为之请遂不能复辞君讳某字某朴庵其别号也世家台州黄岩之洞山近岁分黄岩之南置太平县遂属籍太平祖某父某皆有隐德君早丧母李氏事继母徐以孝闻处姻族正而有恩于诸昆弟友爱尤笃居家恕而有法虽臧获无所叱咤季弟昳以儒士累举不利而困时君与诸弟分异数年矣于是愀然不能自安谋复合不果遂躬为经治以资给之昳卒赖以成洞山有水曰东溪君据溪下流筑埭注之以溉田乡人田在溪上流者亦欲置埭恐绝水道不便于君君闻之谓曰吾田几何岂可以吾担石之获废一乡之利哉况水性润下沾溉之泽必有阴及我者矣因出巳所有溪旁地?乡人埭之埭成果如君言人皆谓君仁而有智有鬻产者其价加常直十之二君如其数售之家人有言之者君曰彼以贫急自弃其产而吾以余赀取之彼弃之甚难吾取之甚易且吾将以遗于后之人也彼弃之而无憾然后吾得之而安何忍乘其急而要之哉甞有同劵来贷粟及期当偿甲贫无所偿又诈乙而取其所偿乙以告曰愿执而诘之君不听取劵毁之君之厚德皆类此自少至老服勤习苦不好嬉逸所居山水清胜有花木禽鱼之玩或讽君曰生年无几衣食既足亦可以自乐矣何汨汨也君曰天之生人有与以学术才艺者有与以筋力运作者其劳逸固自有分今吾□啬于彼又惰于此是天地间一蠹物耳且吾见人之嬉游失业至于困其身饥冻其妻子者多矣君年五十有一闻术者言寿当尽颜色自若曰不为夭也果卒卒时继母尚在君呼诸子曰汝等事祖母如吾身即吾目瞑矣娶仇氏有贤行子男二长即休宁训导也次正俸女二长适某次适某铭曰名之弗彰以隐逸故厥寿不永则所未喻吁嗟德人孰斁天厚其积嗣人之祚 

　　○明故安人居氏墓志铭 

　　成化二十二年冬今刑部员外郎薛君朝英既奉　命勘狱河南越四月为明年丁未二月而君之配封安人居氏以疾卒于京邸盖朝英之行当冬春之交天甚寒勘狱事甚劳责甚重安人日夜忧思且属产后遂以成疾可哀也卒之日应门给薪水者一二僮仆而巳姻家周参政良璧暨我一二乡人为视襄事既逾旬朝英始还都将舆柩归葬请于朝许之因以状来言曰某之亡以我故也吾诚不能忘情惟此墓石所以存其姓氏于不朽者愿以托之先生余与朝英登第居京师安人与余家累同载北上期月之间起卧饮食相与也故余获闻安人之行为详安人讳妙缘苏之阊门人父茂名母冯氏安人自幼意度闲雅不妄言笑慈孝勤俭之德称于族党细纴女红尤为精绝天性聪明遇事即解发言有章若粗习文字者凡行事始末及财帛出入之数虽隔岁月质之历历如指诸掌生三女长坤凝许适同郡周祈即参政子也次安贞次清静俱幼子辰儿侧室出安人视之如巳子饮食哺乳每先诸女疾既亟呼其母谓曰善视吾儿遂卒距其生景泰四年十二月二十九日享年三十有五卜以是岁十月四日葬于虎丘先茔之次铭曰毁璧殒珠吁嗟安人克昌其家弗昌其身岂曰弗昌德昌孔淳虎丘之阡郁郁蓁蓁安人是藏于千万春 

　　○故周宗瑞妻韩氏墓志铭 

　　硕人韩贞姓韩氏父郁嘉兴之平湖人年二十而适吴江周宗瑞时其姑陈氏老矣方入门即委以家事硕人孝敬温敏事舅姑务得其欢心待从御严而能恤其私宾祭饔飱之馈丝枲纺绩之务邻里族党之交接备以从厚而不踰其制简以合礼而不乖其情勤以立本而不失其时斩斩闺门肃和外内舅姑自以得良妇称之于人不容口家人上下罔不宜之莫有间言初周氏居与其外氏某姓者相并族蕃而壤隘宗瑞父盛议徙而南遭岁之荐饥未果也宗瑞成其志硕人辛苦拮据用底于完善记忆家事综理虽交错旁午应酬不暇事巳告成无纤悉遗谬性尤俭素粗粝不厌由是赀业日裕逾于畴昔宗瑞百务营为或过与不及辄从容劝佐之多所禆益而人少有知者妇女党或有闻焉以为问但曰此户外事非吾所知也其在亲里疏戚远近虽一丝一粟无私假无私与于子若孙平居温育甚至少不如训色巳厉矣宗瑞先殁哭之几丧明自是亦不复能覩物如故以弘治九年九月二十七日卒得寿六十有七子男二长昂次升女四皆适邑姓孙男五用同鎜鏊恩用之幼也警敏甚硕人识之谓昂曰此吾家千里驹也遂遣以就学硕人既没而用登壬戍进士第今为行人司行人昂之卜葬又阅历岁月久而未果将葬而用奉使便道适至获襄事焉葬在某年某月某日墓在邑某里之原合宗瑞府君兆云昂遣用以状来乞铭铭曰孝以敬贞而静勤生事与时竞善伉俪辅以□□坦途不朚伥贻孙谋显厥姓嗟硕人德之令我铭岂谀尚有　恩命 

　　○先祖母莫氏墓志 

　　祖母姓莫氏吴江旧族父智母陈氏祖母生数岁怗恃俱亡鞠于舅氏英英亦邑着姓为人俊爽尚义先曾大父永安府君与之游遂以祖母归吾祖局使府君时吾祖年十六祖母年十五耳曾祖母丁严毅有家法所生惟吾祖无他子女也故于□□□□□笃抚育训教无所不至然□□□□□□未甞少贷祖母亦孝敬兼尽恪恭夙夜罔敢怠遑曾祖母之没也寿八十有九宽生巳十余岁犹及见祖母之事其姑也吾祖由邑掾举于吏部任湖州之梅溪税课局大使任满致仕宦游三十余年未甞有过盖祖母内助之力为多祖母性沈静独处一室终日不闻其音声居家足未甞出中门从吾祖宦游虽在舟舆中人罕有见其面者闺合中虽数岁之童不得入焉吾父之生也祖母年十七吾母先宜人之归吾父也祖母纔三十余耳而曾祖母在堂方康强无恙凡百宗事上则有曾祖母主之下则有先宜人承之祖母周旋其间裕如也以故不见其有所为平生慈悲过人好施与遇凡孤贫无告者倾所有畀之不责其报以故囊无积赀年四十余自以门祚薄止一子欲广继嗣特为吾祖纳侧室韦生一子二女祖母抚之若巳出然年既高康宁精力人皆谓上寿之征也乃弘治十年十月初四日遘疾以卒呜呼痛哉距其生永乐十四年丙申享寿八十有二配即吾祖名瑛字荆璧寿七十有七先祖母六年卒云子男即吾父名旸字景东　封奉训大夫刑部员外郎娶吾母沈氏　封宜人女某适某早卒侧室子男用娶姚氏女妙福适方鼎妙寿适金濂孙男六人长完次即宽赐进士出身历官奉政大夫刑部郎中次宏次宠次宬领弘治乙卯乡举充太学生次宇尚幼女二人曾孙男七人女六人呜呼吾家自六世祖仲逵府君高祖显之府君皆隐居行义不求闻达积德累仁至我曾祖始以材谞为乡里所荐出而仕官当是时国法严偶以事得挂冠归喜曰吾于是可以永安矣因以名其堂且以自号卒寿终于正寝其居乡尤力于济物至今父老论当时诸前辈必以曾祖为称首然自仲逵以来皆一子相继永安虽有一弟字思聦者亦早卒无嗣门祚诚甚薄也祖母乃能以是为忧可不为贤哉祖母生吾父以有吾兄弟五六人子姓将来之盛盖未可量祖母昌吾宗之功大矣宽不肖承前人之余烈思欲有所树立而未能故于祖母之德不敢泯没以重不孝之罪是用抆泪书之既纳诸幽且以示后之人 

　　○亡妻封宜人莫氏墓志铭 

　　呜呼宜人之没巳再期矣每欲书其生卒年月以备遗亡临笔辄哽咽不能为言今也窀窆有日念宜人平生居常履顺无甚异可纪之事然其家世之美妇德之淳有不可无言者是用忍痛抑情述其梗槩云宜人姓莫氏吴江绮川世族宋元代有显人高叔祖礼仕洪武中为户部侍郎曾祖辕有隐操门人私谥曰贞孝先生祖震由进士历官福建延平府同知父旦字景周号鲈乡居士领成化乙酉乡举历官南京国子监学正致事母张氏鲈乡游邑庠时宜人生于邑之太平桥寓馆既生三月归见延平公置酒家宴中庭寿安牡丹盛开公喜命宜人名曰寿安宜人幼静重不喜笑谑不好玩戏父母甚钟爱之吾年十二三始入乡校无所知也鲈乡一再见即曰吾有一女可妻之言于吾先大父局使府君府君欣然委币焉吾年二十一领成化丁酉乡荐而宜人归于我当是时吾方贫薄宜人亲操井臼供菽水自奉俭恶虽糟糠不厌也如是者数年而吾登辛丑进士第官刑部宜人从我居京师日俸仅给囊无余资宜人性甚俭平居练衣布裳饭数日一肉未甞华衣丰食终日闭户缝纫手不释针线暇则绩纺未甞袖手坐无事未甞出闺门其爱惜物一钱不妄费刀尺之下寸布尺丝不妄弃也儿女辈衣被率故敝衣浣濯补缀为之未甞辄用新帛闻先宜人丧自以不获在左右侍奉汤药痛自毁顿不食饮者数日处亲党妯娌间和而正未甞有轻浮之言便僻之色岁巳酉以我夙夜起居思欲代巾栉之劳百计访求得徐氏具礼纳之今　崇府典膳海之女也年十五矣未省事宜人保育教诲遇之既没徐哭之日夜不绝声虽禁之不可曰吾事宜人垂十年未甞恶言及我也呜呼今之士大夫家处妾庶若冰炭然未见有相容者愞者阴行毒螫悍者显肆残虐盖比比而是宜人之为其亦毕于人远矣宜人归我时年二十一越七年　勑封安人又十年　诰封宜人方图一日酬夙昔之劳也夫何平生多产厄每临蓐辄竟日乃免岁丙辰正月七日居京师寓舍产自寅及申既免矣虚惫极不能复支以绝距其生戊寅寿三十有九耳呜呼痛哉以宜人之慈良而有是报天果虐于待善人哉子男二禧祉女三采苹采蘩采藻祉徐出也禧扶柩南还既数月吾亦以奉使事毕便道于家卜以弘治十一年戊午四月二十日葬于横山灵石峯之麓从先兆也铭曰呜呼寿者人所喜天者人所悲此一抔土寿天同归 

　　○明故昭武将军上轻车都尉浙江都指挥佥事王公墓志铭 

　　公姓王氏讳佐字廷辅永平之迁安人祖贵有勇畧洪武中起自卒伍累着战功擢济南卫指挥佥事传父暹以功进指挥使选典京营哨马操备公少以俊秀充武学生涉猎经史善词翰明习武事骁果过人体貌魁然挥使公既致政公遂领其职御下不苛训士有法戎务修饬为诸帅最屡涉大营威名益彰成化中今　上在青宫妙选文武侍卫之臣公以司马总兵诸大臣荐与焉每朔望率诸勋卫执戟殿廷弘治改元　上即位兵部奏公勤劳特　恩授都指挥佥事未几　命緫督两浙备倭奉　勑以行既下车搜抉爬疏宿弊悉得次第厘革之莫不帖然当乎人心私通诸蕃有禁时边海之人多盗置舳舻往来海中廵检司城堡旧不隶辖事多掣肘公悉以　闻诏书从事于是海道肃清军民咸安日本诸夷数朝贡京师虽慕义向化而狼子野心不能皆驯备之不豫则不能免鼠盗之患公劳心防御官军战具充盛明肃每夷至舳舻塞港旗帜耀日诸蕃过者屏息不敢出气濒海诸郡县皆赖之又喜接贤士大夫每暇日宾客满堂褒衣博带投壶雅歌雍雍然休休然人不知其为武弁也在浙上凡十年以久涉风涛感疾而逝弘治十年丁未七月某日也距其生丙寅十一月十九日享年五十有二公量宏而气和沈毅有谋可受大任方期徙镇羌胡为时虎臣不谓止此众皆惜之配张氏兵部主事张玠姊有贤行子男四长钺娶董氏继华氏次锐娶刘氏次锦次铎俱未娶女五长适指挥杨钦余在室公平生爱吴越山川之胜卜居焉属纩时戒钺必葬我钱塘地至是钺遵治命卜以弘治巳未某月某日葬于定山之原都阃白宗大张宗大以寮寀之义为钺持状来请铭余素知公名遂不辞序而铭之铭曰惟世之平华夷康海道无风波不扬诘尔戎兵思预防桓桓将军奉　宸章敦诗阅礼帅之良节钺有粲来东疆皷旗楼船压大洋版图越裳临扶桑伏波铜柱遥相望奇勋远到未可量胡为乎兮忽云亡若堂堂郁郁吴山阳龙泉太阿深閟藏千载牛斗凝青光 

　　○张翁德远暨妻沈硕人墓志铭 

　　弘治丁巳岁长洲张璞玉中游学京师往来诸公间端慎锐敏可爱而重余以乡里故过从尤密越明年戊午余既来浙上而璞之尊甫德远翁暨母硕人相继以疾卒于家璞闻讣殒绝匍匐奔还奉其友乡进士刘桐世材□状来乞铭于杭毁瘠骨立泣无言曰璞罪逆无状不能具甘旨致一日之养既巳无及矣惟先人平生素善良不绝恐遂湮没以重不孝之罪再拜稽颡以请余哀之又嘉其志不忍辞也按状公讳湲德远其字世为苏之长洲人祖父皆有隐德翁六岁失怙母倪氏方年三十六守节教子□与兄浩赖以成□遂徙居吴县南濠之鴈荡村奉倪孀□□□年勤俭孝友家业复裕性鲠介有义气好周人之急虽倾囷廪无所吝喜宾客接纳不倦赴人之难不畏强御乡闾以是多之命璞习儒业训之曰吾早孤失学至于今恨之汝当勉力以承吾志常厚治资橐遣出游学璞经明行修方将有所进取而翁逝矣配硕人沈氏亦吴门旧族性醇静善中馈精女红事姑孝处妯娌和相翁治家事岁时伏腊族党姻戚之间丰约适宜亲疏有纪无越礼者硕人卒于六月十三日距生正统丙辰享年六十三翁卒于九月十七日距生宣德癸丑享年六十六子男一即璞取李氏女四适某孙男女各二人皆幼卜以卒之明年巳未九月十五日合葬于如利山鱼洋湾之新阡呜呼宦学事师将以成其名而显其亲也出游累年岂无朝夕定省之念顾所图者大而不遑恤其细也名未成而亲不可复见此吾所以深悲璞之穷也虽然璞之出翁之意也死生大数也非人之所能为也璞业进而道修显庸有日翁之目瞑于地下矣吾又何悲焉铭曰贫不至馁富无余赢治生之贞惟贤是愿匪禄之□教子之善鴈荡之逵淳风于于熏其乡闾利山之隅伉俪相于同穴以居曰千万年永也无虞 

　　○明故中宪大夫广东潮州府知府骆君墓志铭 

　　弘治巳未岁孟夏余同年友潮州守诸暨骆君蕴良朝觐南还将归省于乡余会于杭越数日余适有事诸暨问君之庐而往焉则有告者曰君卒矣余始以为妄中而惊终而哀不能自胜遂吊哭于其家慰其尊甫封君为之怔忡不夷者累旬日呜呼倏忽旦暮之间而死生判焉路人犹不能恝然而况素相知者乎既数月封君持其子壻冯秋官朋玉之状来请铭余方以公事碌碌辞不敢承命封君复介余同官林君舜举萧君凌汉二年家来言曰子之处朋友薄矣余躩然遂据状而书之曰君讳珑蕴良字也先世自义乌徙居诸暨之枫桥里曾大父则民有文行与魏文靖公骥为布衣交甞输栗二千斛赈饥　勑旌义民大父公达亦隐不仕父章国子生释褐宜春县丞致仕　封左军都督府经历博学工古歌诗母丁氏继母杨氏赠封皆宜人君少秀发警悟读书日记数百千言里称奇童年二十余始习举子业游学虎林姚江诸名邦归蚏邑庠弟子员遂以三礼领成化庚子浙江乡荐明年登进士第授湖广安陆州知州和易近民惠政大行州有在城卢洑诸河洎岁久淤塞而税课故在君建白蠲减之地接襄阳　藩邸之租负武当之香火内使贵人往来络绎供亿千计君待之以礼绳之以法费省十之六七被荐升后军都督府经历太师保国朱公深器重其才虽在暮属相待若宾友恒称先生甫半岁遭内艰还而所居南溪书屋毁于火君曰何以奉吾父也躬入山求木鸠工营造赀用不给继以借贷既落成扁曰荣养奉封君及继母杨居之乡人称其孝服除改左军襄理机务通而有执当道称之弘治丙辰擢佑广东潮州府潮去京师万里离藩臬亦二千里民夷杂居上司罕迹其地始下车讼牒纷然集于郡庭君悉为曲直之象皆悦服由是来者日益众听断每至夜分僚佐或劝少弛君曰耽逸其身而民不得伸其情君子不为也为之益厉常恳恳为诸父老言所以守身待物安于分义之道又刻忍经及谕俗诗徧告诸邑久之民稍向化狱讼日简鞭朴少施焉其于学政尤致意作兴策励士咸自奋戊午乡试经魁占五之三余又十数人前此未有也附郭海阳县学谕莆田郭纪有学行未甞受诸生贽馈殁于官甚贫君亲为经纪其丧且率郡邑厚为赙赠莆士大夫高其义相与赋诗宪使见素林公为之记岁巳未当入　觐广中诸郡荒远多盗先是守长多以事不行或谓君以濒海御冦为辞可免行君毅然曰远方之臣舍是无以致其情吾郡幸无事可自安以欺吾　君邪即挈其子世荣以行中途子死舟经钱塘距家仅三舍不入而去既毕觐始归时封君寿七袠方将张筵大合宾客为寿忽疾作数日而卒四月十三日距生景泰庚午十月初一日享年五十娶陈氏封宜人子男二长即世荣次世茂业儒孙男一封君卜以是年十二月十二日葬君于朱塘山先茔之次云铭曰惟骆之先代有德人至于义民厥德益振著书满家如金如王宜春小试寻返初服谓有贤子将观厥成若彼威凤扬于青冥和音哕哕羽仪既备朝野具瞻为世之瑞呜呼谓何俄蹷而颠天于德门岂曰宜然无乃抑其赫赫而引之绵绵伥伥白头云胡僣焉遗爱两邦清风万年况有懿孙璚玙娟娟我着铭辞以慰以宣 

　　○明故奉政大夫浙江筹处提刑按察司佥事朱公墓志铭 

　　公讳悌字舜敬别号戅庵闽之莆田人高曾以下代有闻人父煜号钝斋博学洽闻以病嗄不仕为人敦愿与人交一出于至诚教育门徒多所成就莆之名宦出其门者甚众年四十未有嗣祷于九鲤仙得嘉兆寻生今马湖守恺及公二子以恺贵　诰封奉政大夫南京户部郎中母陈氏亦名族有贤行封宜人公自幼刻志于学读书必五百遍丙夜而息鸡鸣而兴以为常兄马湖守字舜征与公自相师友业既成当赴乡闱选于提学佥事游公公读其文喜曰兄弟并佳联科必矣果同领戊子乡荐舜征登成化乙未谢迁榜进士公继登戊戍曾彦榜第三甲第一人与胪传云时钝斋翁年七十有七公以兄弟俱羁于宦二亲垂白上章乞终养不　允除行人未几时钝斋卒公闻讣顿绝居丧哀毁既葬庐墓人称其孝服除当起而陈宜人年高则留妻子于家奉朝夕而身诣京师既复任分俸归养焉奉　命管伴日本夷夷性贪犷公力节制之舟舆饩廪之外秋毫无扰夷不能堪至露刃相向然终畏公不敢肆沿途便之升南京广东道监察御史鉏凶豪雪冤抑以风力闻人莫敢干以私又丁陈宜人忧起复还南台宪纪益振收爬剔掘不避权贵见者目为铁汉时有真武土木铜皷画工请　命公率诸台臣抗疏乞罢之京兆尹同僚不恊而开公一疏去之劾论选曹之贪墨不法者出之外士论称快升浙江按察佥事整饬温处兵备兼分廵奉　勑以行既至严号令申约束明劝惩练军徒缮城隍新器械二郡依山傍海故多盗自是晏然无虞又以其余力兴学校课农桑惠爱洽于士民政教移其风俗廵按御史张公恕以廉能荐于　朝弘治巳未夏炎暑特甚公徧历诸县簿书如山日夜不自休公体素羸或劝其节事公曰吾宁劳一身母劳群下也用是积劳而惫暑毒乘之暴下连月不止舆归臬司官舍疾益甚医药弗能疗临绝嘱其子潮曰我历官三十年一贫如洗汝曹当自力吾无所遗也又曰死天数也贫吾守也不贫岂居官之善哉言讫而逝九月二十二日也生正统甲子享年五十有六公为人刚毅果敢廉洁自持平生甘于澹泊卒之日衣不给敛焉配林氏封孺人子男三长潮娶潮阳知县吴谷女次渊娶云南宪副吴球女季洪娶广东宪佥李德美女洪业儒充郡庠生女二征懿俱适宦族潮等以丧归将以某年月日葬某乡先茔同官宪副林君舜举公乡友也状公行余遂述而铭之铭曰太丘岿岿二难旎旎公之家庭异世同轨公才杰然操以廉贞二台飞声纲纪肃清官岂不达道岂不行然而尚有遗憾曾未究其平生康庄骏奔中路殒倾求其故而弗得仰而扣之冥冥冥冥无为厥理不爽若彼陈氏德立盎盎惟尔嗣之三公庶无惭于乡长 

　　○故处士庞君暨妻硕人赵氏合葬墓志铭 

　　呜呼伤哉吾既哭吾姊氏不意又哭吾处士也天壤之间痴而乐不肖而寿者无算何履善好修而困阨其生又不永其年也呜呼伤哉吾姊卒于弘治八年乙卯之六月十有七日葬于明年三月二十有七日余时居京师未及铭今年壬戍七月二十有一日而处士卒其冡子震命其弟霆匍匐来杭告余葬期泣血稽颡请为铭余惘然不自知心之摧气之塞而涕泗之交颐也呜呼伤哉又安忍为之言哉虽然不言则淳行淑德将遂泯焉汨陈无复有闻于时则又安敢无言处士姓庞氏名灏字符白其先凤阳人六世祖胜一元季避兵吴江之雪滩遂家焉曾祖贵一祖以敬父复世以读书耕稼为业母叶氏处士颖敏嗜学凡星命卜筮天文地理算数音乐诸杂艺无不涉猎家庭之间孝友曲尽赀用出入有无公共一钱尺帛不入私藏与人交不苟然诺不为夸毗不以言语媚人人有急难或有所求必悉力往赴之不避水火家虽薄处之泰然不汲汲于治生而好施与囊无余赀而交际馈享之礼必丰未甞作寒乞态性滞?遗苎亦必治以成绪无浪弃也内外姻族交口称贤无间言先处士八年卒生景泰辛未年四十有五处士生于正统巳巳年五十有四于男二长震娶沈氏先处士一月卒次霆未娶女三长适施元次适成章早寡次适邑庠生钱干孙男三曰淮洪淛女一尚幼卜以是年九月十三日壬午葬墓在邑南尚湖之原铭曰梁孟匹德斯俪之善匮原天颜斯□□变善则可为变不可知处士硕人吁其何悲尚湖洋洋原田苍苍双璧之藏终古永臧 

　　○封安人许氏墓志铭 

　　安人许氏封承德郎刑部主事海宁祝君淇之妻工部员外郎致仕萃之母也许之先在前元时为万户曾祖国器海州同知父祯号力本母张氏安人幼端淑为祖母翁所钟爱择配于邑中得封君而归焉事其舅姑静安府君邬孺人克孝克敬时祝氏方困于征役家益落食指益繁静安翁弗能支命诸子分异自给安人劝封君推美就敝若汉薛包然封君素好学至是或夺于生事安人规勉恳恻凡衣食之业甘旨之奉悉身任之封君以是得肆力诵习考订经传贯穿百家能诗文尤精岐黄之术遂以医闻江湖间贤士大夫至海宁者必造其庐焉安人在贫薄中亲操井臼养舅姑延宾客未甞废礼至鬻奁物以供具不使其夫知之或遇荒歉饔飱不继而甘旨之奉未甞不充静安夫妇年既耄遇人辄称安人之孝又每旦焚香祝天愿新妇多贤子孙云力本翁善治生安人熟于见闻及其持家农桑耕织规画井井家人不能违尺寸抚御童仆课督严而能节其劳力恤其饥寒视其子女若巳出莫不乐为尽力无敢怠欺而瘠土所入殆与沃壤等初静安笃于教子至鬻其产封君教工部兄弟益加严焉礼延明师安人朝夕躬视食饮必丰必洁虽屡空不少损甞遣工部从学于杭贫无赀脱簪畀之工部泫然泣下安人曰汝第勤问学此安足惜工部登甲辰进士第官刑部安人受封甞寄声谆谆以恭谨奉职仁恕决狱为劝戒工部好古博雅达于治体而孝友忠信之行尤着称于时盖甞请告及便道归省者再矣犹以为未得专意于养既改工部升副郎引疾乞休时年甫四十当道者惜其去据例坚留之请益笃　朝廷贤之遂以　特恩令致其事而归于是安人年且八十矣日与其昆季承颜色进甘旨膝下为欢娱题其所居之楼曰悦亲每元夕观灯捧觞称寿亲宾毕集坐客如云乡人荣之如是者数年封君今强徤无恙也而安人老疾困滞久之遂以不起弘治十五年壬戍九月十八日也距生永乐己亥享年八十有四平生妇道母仪罔有遗鈌　封勑有孝敬慈惠仪范闺门之褒寔无愧云子男三长干娶徐氏继金氏次蒙娶储氏次即萃娶褚氏封安人女三壻徐孟暄董源许瓒孙男七继英娶居氏继龙娶姚氏继皋继华继稷继夔继善孙女四壻俞茂中沈龙徐翰一未行曾孙女一尚幼葬在卒之明年二月二十七日墓在龙山西坞之祖茔铭曰寒冱硗瘠有木滋植洪波溃川有石屹然噫嚱安人归而食贫滫瀡弗续妇奁可鬻众雏嗷嗷母心则劳恩斯勤斯孝慈终始上承下煦不惰以弛艺则斯获理也奚忒梧竹孔鸾门庑奕奕我铭兹丘可以训德 

　　○明故盛处士墓志铭 

　　处士讳旷字用敬姓盛氏别号夷然子苏之吴江人宋文肃公之后祖启东太医院御医知名　太宗朝考钝庵克世其业处士幼承御医公之遗训敏悟绝人达世故工文艺力学励行夙夜不倦思有以自立也既而屡踬场屋叹曰医之与仕虽穷达异所施岂有异哉退而取其家藏岐黄之书读之尽得其妙持寸匕授人废者起死者生江湖之间翕然向风其门如市处士随所求应之未甞责其报酬答之暇辄聚宾客为文酒之会谈笑酝藉杂以诙谐风调洒然不近流俗至于料事绎理精密详慎剖决是非无所依阿古所谓清通简要处士盖兼有之性至孝十四丧父毁顿骨立母疾焚香吁天者累日中年每展父母遗像未尝不哽咽痛绝也时祀诚洁尽礼虽拂拭涤濯之事必以身亲之未甞委诸僮奴事伯兄师省先生如对严父而友爱之情浃洽恳至相处五十余年如一日处士屡遘危疾师省日夜抚视虽有他急不顾也疾止乃去兄弟之间可谓两尽矣处士为人尚义甞有遭丧不能举者既竭所有畀之又以告诸士友之贤者聚敛以助焉四方技艺之士至者无不延纳待以礼意毘陵画士马公者以贫来谒处士馆之数年一夕谓处士曰吾佩德久矣无以报吾有弱息年及笄矣愿□侧室备箕箒处士恻然变色拒之其教子之法医卜儒业各因其才尤严于课督诸子将有成立而处士即世矣生正统戊辰七月九日卒于弘治壬戍六月十六日得年五十有五娶韩氏太医院判公达之孙女也子男五佩娶台氏璨娶浦氏理邑庠生瑚琏俱未娶女三长归庠生杨干次许归陆鹏程次许归赵宇璨卜以卒之再明年甲子十二月十七日葬于吴县五峯山博士坞之祖茔余素辱处士厚而宇又余弟也故为之铭铭曰其中休休其外田由任情自得野马虚舟其止舒舒其行徐徐乐道养心心与道俱人惟有营忧患损寿公无系累胡不黄耈虽则黄耈不过百龄与造物游后天长生呜呼公乎吾复何言忆昨笑谈神情惘然白云归山流水赴壑一鹤西飞俯仰寥廓 

　　○明故承事郎丁君洎妻周硕人合葬墓志铭 

　　弘治辛酉秋七月梅窓丁君卒明年壬戍□月其继室硕人周氏亦卒其子饶平县簿奇卜以甲子岁十二月二十九日扶二柩合葬于雪滩先茔之次余适便道还吴奇以国子生李时显所为状来请铭梅窓姓丁氏讳元字景初梅窓其别号也世居吴江雪滩之南高祖均善　国初中山武宁王视师浙右委公保障乡闾以义直闻曾祖宗仁有隐操祖仲谦尤以行谊为乡邦重　勑赠与其子同官考世英以儒业起家授京卫经历　诰封承事郎继升广东程乡令君性孝友少从程乡公游南雍习闻诗礼之训甫长随侍程乡值岭南流贼猖獗君赞父出奇应变多所擒获程乡公卒丧葬有礼乡人称之事母　貤封金孺人色养备至孺人今寿九十有七矣尚康宁无恙仲弟宁以材能典乡税君恒戒以薄敛树德季弟绵游邑庠君资给劝励克有成业今为南京锦衣卫经历君治家勤约训子侄有方好施与周急赈匮无少靳岁饥输粟五百斛有司援例授以章服青袍乌帽优游觞咏寄傲山水之间甚适也距其生宣德甲寅十一月二十七日享年六十有七硕人周氏邑巨族讳元祥之女性淡泊不喜华竞姻党有侈其服饰金碧辉烨者硕人视之漠如也闲内则精女工岁时伏腊之祀宾客饮食之奉丰约有度中馈井井?枲织纴晨夕弗倦有劝以自逸者硕人曰勤俭吾职也公父文伯之母之诫吾服膺终身君常语人曰吾仰事俯育老母乐享寿考诸子侄积学有成皆吾硕人之助也享年六十有三正统庚申十一月二十一日寔其生辰也子男一即奇娶李氏女二长适庠生吴淞兵部郎中鋆之子也次适李燧孙女二慧贞慧洁尚幼余方有远行百事倥偬而奇以为请不能辞故事之不暇有所次第云铭曰雪滩之阳有屋渠渠偕老于此日居月诸雪滩之阴有原膴膴同穴于此千秋万古有子成名登于周行尚期　宠褒永光若堂 

　　○冯孺人墓志铭 

　　孺人姓冯氏讳素祥吴江充浦望族父廷璋以隐德称母叶氏生而婉慧为父母所钟爱昆弟读书孺人闻之即能成诵后遂粗晓经传大义长而归同邑庞君汝声汝声吴世阀阅自曾祖来以慈孝勤俭起家业至其父樵隐翁而益昌一门之内宗党蛰蛰饔飱饮食之奉祭祀宾客之礼织纴缝纫之事布帛米粟帑藏出入之节寔重且烦孺人既归处之裕如也奉舅姑以孝敬处妯娌以和睦相夫子以敬顺上下有礼家人宜之闺门肃雍谇语不闻汝声敏达好义而孺人能劝相之族有婚丧不能举者里人有饥寒而阽于死亡者多所赈贷赖而获济者甚众岁辛丑黎民阻饥　朝廷有出粟受爵之例汝声欲有所输犹豫未决孺人曰积所可积散所当散奈何坐守嬴余而不以济公上之急纾生民之忧乎汝声遂尽出所余粟输之有司以　闻诏赐散官承事郎初孺人未有子以宗嗣为重白汝声立兄子浤为嗣复为置侧室育子女后孺人生子滶而嫡庶之间慈爱惟均人皆贤之成化癸卯七月初九日以疾卒将卒时戒诸子曰吾疾不起矣汝等慎自勉读书成名以昌吾庞门吾死无憾也遂卒生于正统庚申十月二十三日享年四十有四子男三人长即浤娶金氏次即滶聘陆氏次汉侧室秦出女二慧贞慧端孙女一桂英夫传记所载妇人之行多矣然必临患害遇事变而后其节始着若平康之日静顺之境则亦未有能自见者也盖妇人之德无非无仪故有闺门之修而无境外之志则平居无事固难乎其有所称述也孺人之行虽若未见其有以大异干人者然闺门之法自不出此而孺人既皆有之矣可不谓贤矣哉汝声卜以某年某月某日葬孺人于甘泉祖茔之侧以书及夏菊轩先生所状行实来乞铭宽大父亦以书来教曰庞吾世通家汝母以不文辞遂按状为之志而铭之铭曰融朗静虚粹然纯如维璧维珠胡殒而歹?古虽寿则癯厥□□腴闺门愉愉可范可模甘泉之区若堂□□□郁风纡永安不渝 

　　半江赵先生文集卷十四 


　　●半江赵先生文集卷十五 

　　墓表 
　　行状 

　　◆墓表 

　　裕庵处士杨公墓表 
　　明故金华府推官慎庵徐君墓表 
　　封宜人陆氏墓表 

　　○裕庵处士杨公墓表 

　　杨之先为扬州巨族宋季徙家苏之吴县国朝洪武初再徙吴江今扬州诸宗犹有相闻者而吴县之青阳里有墓在焉岁时祭扫不绝也高祖信卿曾祖景平祖伯英世有令德父俊字士杰号乐静翁以义行为乡里所推主税事料量以平人皆便之妣朱氏处士讳旺字宗盛别号裕庵生于永乐戊戍幼好读书得其大意而巳不为章句然记辄不忘事亲孝谨朝夕侍养务得其欢心不但甘旨之供而巳乐静翁治生勤俭处士能承其志力田服贾驱车牛秉耒耜终岁役役不自逸暇以故家益饶甫成童即以身任门户官府之役未甞一以烦其亲其主税也一遵父法下无烦征公无殿课当官处事必诚必信虽遇尊官贵人苟有可言言之必尽不自诡随以逢迎人乐静翁尝语所知曰此子可以逭吾忧矣景泰中有出粟　赐爵之例处士输粟而不受爵是时吴中大水饿殍载路处士多具棺???土?之凡???土?者若干人甞寓郡城李孟诚家得其遗金数十两即以还之人多其谊与二弟晔时友爱天至时出赘陈氏无子年老而家益贫处士收养之与共寝食顷刻不相离及其死也哭之数月不辄厚为营葬而祀之其处家事祭祀之礼宾客之费赀产之业皆有常法可为子孙守者交邻里待宗族皆有恩意为人宽和虽僮仆未尝疾言遽色临之遣子颛及頔受业邑庠延明师教之恳恳勉以忠孝今颛以贡士为太学生向用有日頔学亦成矣年既老尽以家事付诸子日与宾客燕饮为欢曰吾幸为太平之民今老矣身且强徤时和岁丰不乐何为年七十又七卒于弘治戊申十一月九日配徐氏亦邑望族婉顺勤俭精于女事孝舅姑善妯娌为妇为母无违礼者年三十八卒于景泰乙亥卒之日邻里姻族皆伤惜之继娶张氏子男四颛颢徐出也硕頔张出也孙男二女三以卒后三岁辛亥九月九日合徐孺人葬于松陵花园村之原将葬其子颛及颢等以乡进士孙文娶之状来请表于其墓以示于后之人余与处士里居密迩世为通家以是素知处士盖天资朴实人也吾闻汉有卜式时称长者甞出粟助边而不受官武帝以为贤竟官之姜肱兄弟友爱同被而寝不应征辟既死而弟子刘操追慕其德刻石表之若处士者岂甞闻斯人之风而慕之者乎抑天资之暗合也惜乎处士之名不闻于朝不式若然则刘操之以表肱者吾何敢让焉 

　　○明故金华府推官慎庵徐君墓表 

　　仕而致位通显不若官卑而能泽乎物也寿而至于期颐不若死而名可称也治生而资货充溢不若子孙之多贤也吾友节推徐君官不过郡佐而所至流慈祥恺悌之誉年不过下寿而乡邦闻温雅直谅之风家不过中人之产而兰玉满庭皆青云之姿庙堂之器然则奚用重爵为哉奚用高赀为哉又奚用黄耈台背为哉君讳章字宪之慎庵其别号也世居吴江之梅堰祖讳真洪武中以人材授浙江丽水县丞秩满民请于　朝留之在任余二十年致仕而卒父讳琛徙居县之北塘以上舍生知福建泰宁县有惠政君传父祖之业游邑庠入冑监精究经术为文辞典雅有法而和厚端靖口不谈人过与之处如在芝兰之室侪辈莫不爱而敬之释褐除湖广永州府推官遭内艰去服除改浙江金华府地广民众俗好讼讦君慈不至纵严不及苛每谳狱至流配大辟未甞不惨然形于颜色百姓无不知君之仁监临诸公多贤之弘治辛酉浙江乡试充受卷官与诸考官阅试卷多得佳士人益重君之邃于学也素患胸膈痛数十年矣至是劳于案牍疾益作谓其妻曰吾病真痼疾也吾挂冠归耳即具疏请于监临诸司不允秩满三载给由京师因得便道归焉行箧视初之任时不益一物既抵蒙见其子资治生颇裕倍于畴昔田园庐舍丰约适宜可以怡老也而孙应龙妙年英敏绩学有成遂无北上意时值秋暮每对菊酣饮自谓企潜后人有别业在简村欲往居之曰吾将简略世务而寻村野之乐也又号简村居□日饮酒数次曰吾非嗜此也吾疾发用此敌之痛稍定耳君兄曰平弟曰皋皆有淳质读书好礼与君自壮至老同居共爨无间言乡人称孝友必曰徐氏云家居仅半载竟以前疾卒于癸亥岁正月十八日距生正统壬戍享年六十有二娶皇甫氏有贤行子男一即资邑庠生娶故封监察御史王宗吉女女一适今太仆卿吴洪仲子邑庠生岩孙男一即应龙龙亦邑庠生娶乡贡进士李经女葬在卒之年九月二十一日墓在西郭外东郊祖茔之右将葬资以状来言曰墓中之石吏部汝先生既志之矣顾先君之行不表而书之何以示远惟先生图之余少游邑庠视君若长兄然砚席亲就骄吝俱消启迪之益伙矣昨乘传过金华闻诵君之美者载路兹又喜资之克其家而善教其子又知所以图不朽其亲之道也遂为书之墓上 

　　○封宜人陆氏墓表 

　　弘治十一年戊午仲冬之闰江西按察副使致仕余姚冯君佩之葬其妻陆宜人于邑华家坂之原既自为铭藏诸幽又述其家世及其平生告余请表于其墓余在成化中与佩之同官刑部有斯文之契因知宜人之贤盖佩之太宜人就养京邸甞得风疾宜人躬侍汤药日夜不离侧阅岁年不怠益勤姑氏赖以安侧室有子宜人视之如巳出佩之好朋友讲习虽彻夜坐饮馔时至不落莫也余以是知其贤丁未岁佩之提学江西为权幸所恶罢官归田既归解装书数百卷耳余一无所有而上有尊封君太宜人在堂下有兄弟同居共爨食指数百宜人内则衣服饮食日夜仆仆拮据卒奢虽蓄字之细必躬视之外则佐佩之亲农事以奉宾祭以供甘旨以充饔飱公姑顺之娣姒宜之以故佩之虽失禄食贫无惨然之色余素伤佩之之诎每遇士大夫自越来必问讯焉因得其居家之详未甞不高佩之而贤宜人也又数年为戊午夏之五月十三日宜人以疾卒而佩之方客维杨暨归则敛巳逾旬不及见矣余时适奉命来浙上闻之未甞不悲佩之之穷而惜宜人之寿不满德也则于佩之之请又安忍辞陆上虞巨族也唐宣公之后宜人六世祖维章洪武中为福建按察佥事高曾以下世有隐德父铭宽仁重厚里称长者兄宜之光泽县簿渊之河南布政使有文行澄之高介不仕宜人幼端淑为母余氏所钟爱余盖佩之从祖姑之女也佩之髫稚时颖敏绝人而家方落余见而识之语诸子曰余得壻矣诸子皆不欲余曰如此子岂终困哉卒以妻之宜人既归茹苦食淡每夜篝灯纺绩以相夫读佩之登己丑进士第翰林庶吉士历刑部郎中擢宪副江西宜人由安人再被　封命识者谓余氏能择壻云宜人素俭不乐华靡如常时一栉具虽敝犹御或劝其改为曰吾性所便也卒不易尤笃于恩义教育其兄之孤子籨先底于成立携侄汝弼至官邸延师教之抚爱均于巳子且性敏慧通晓世务能相其夫救其阙失佩之甞曰吾官中外二十年得免瘝旷之咎宜人之助也宜人生二女俱幼卒子男一汝中娶　　袁氏女二汝玉汝珍皆侧室于氏出也孙男一昕尚幼宜人生于正统八年癸亥生十九年而归冯氏又三十有七年而卒得年五十有六呜呼以佩之之学与其为人其仕宦岂宜止于是哉以宜人之贤而寿岂宜止于是哉然竟若是也无可柰何吾不知苍苍福善之理果有之否耶或曰天之报施缓而不失恢恢然而不能逃也不在其身必于子孙发之余曰然请竢之遂书以归佩之俾书于墓石 

　　◆行状 

　　先祖梅溪府君行实 

　　○先祖梅溪府君行实 

　　先祖讳瑛字荆璧其先盖宋宗室自元以来世居苏之吴江曾祖讳原一字仲逵生有元之季乐善畏法以懋迁为业家颇充裕及入国朝见时政严恐以财自累尽捐其田庐帑藏以周贫者隐居自守足迹未甞入城府既而邑之巨室皆遇祸而公独无患以寿考终时人服其先见云宽之六世祖也祖荣祖字显之亦有隐德父铭黄岩典史倜傥有节槩重然诺急人之难厚施而薄望平生交游满海内初拜黄岩未之任意有所不乐即拂衣而归开轩凿池日与故旧宾客觞咏为欢娱有轩曰临清堂曰永安翰林学士马铎为之记诸公题咏甚众今卷帙尚存也母丁氏先祖慈仁和厚少事黄岩府君孝敬备至甘旨之奉宾客之费家虽贫未甞不毕给也性颖敏书无所不观尤精于阴阳医卜之术以才谞为乡里所举为邑掾文而无害甞廵狱有窃盗系者其仇家欲致之死遗先祖百金曰愿为我除之先祖曰彼罪未至死吾不忍也却不受秩满升于朝授梅溪税课局大使革市廛渔猎之奸通商贾懋迁之利会计允当秋毫无私以老致仕自为掾至致仕履历三十余年未甞有过名达官上司多重之先祖既致仕宽游邑庠所以训诲宽者日夜勤勤恳恳为延明师读书肄业亲督促之每见微有进益辄喜溢于面甞曰吾先世积德百有余年我身亦不为恶我后必有兴者矣平生待人接物未甞有急遽之色虽御僮仆未甞有詈言为人退怯与物无竞非理相干但以礼遣平居细故唯唯若无所可否至于临大事则卓有定见毅然不可夺也归老二十余年守静安分贫而能乐乡里有称贷不能偿者往往舍置之遇伶仃孤苦之人未甞不掇食解衣以温饱之其慈心爱人盖天性也甚恶巫□之徒及浮屠氏之说家人有疾病疗以医药不为祈禳有丧不作佛事今年夏忽以微疾终于正寝四月十九日也距生永乐乙未享年七十有七先祖为人少病年虽老若少壮然方期以百年不谓其遽止是也呜呼痛哉配祖母莫氏子男二长为家君旸封承德郎刑部主事娶先母封安人沈氏次用娶姚氏女二适方鼎金濂孙男六长完次即宽历官刑部浙江司郎中次宏宠宇宬为儒学生女一适庞颢曾孙男五女四卜以十二月十八日安厝于吴山灵石峯之原宽重惟先祖行谊纯至如此不可无述故敢抆泪敬书以俟庶当代名公巨儒秉记载之笔者有所采云弘治四年八月二十日谨述 

　　半江赵先生文集卷十五 

　　●附录半江赵先生碑志 

　　广东提刑按察司按察使半江赵君墓志铭 
　　明故嘉议大夫广东按察使半江赵公神道碑铭 
　　嘉议大夫广东按察司按察使半江赵公墓表 
　　半江先生实录 
　　恩师半江赵公遗像赞 
　　□□半江先生像赞（有序） 

　　○广东提刑按察司按察使半江赵君墓志铭 

　　成化辛丑春礼部会试天下士吴江赵君栗夫名在第一其程文传播中外名声大起时年甫二十余寻登进士上第授刑部主事历员外郎郎中浙江按察司提学副使弘治乙丑进广东按察使莅任甫越月卒年四十有九君讳宽栗夫字生而白晢纤弱若不胜衣而警敏绝人自少读书五行俱下其于举业殊不经意下笔即超卓老辈皆推服及有官益肆力学问自经史以及诸子百家无不淹贯为文雄浑秀整行草亦清润时刑曹同官华亭陈一夔昆山秦廷贽天台王存敬皆好诗四人相得欢甚更相倡和时号刑曹诗泒时吴文定公在翰林好士良辰佳节四人辄相过从予时亦往来公所多相倡和四人诗皆清丽而君才尤赡援笔数百言众皆惊其捷而服其工吏事初非所长在刑曹既久律例通究晓析讼至立解狱无冤滞及在浙江能推所学以变其习士无谀闻狭见之陋择其有才性者指授为文皆有程度不以权势动摇有所轩轾高下遇人坦率不事表襮溪谷人以是爱而即之曾祖讳铭黄岩典史祖讳瑛湖州梅溪局大使父讳旸累封刑部郎中母沈氏封宜人梅溪善星数君之幼也以为必贵特爱之南京国子学正莫君奇之归以其子封至宜人子男一禧邑庠生庶子二禴福女六长适沈知柔次陆墤皆庠生余幼其孤禧卜以正德元年　月　　日葬君于吴山灵石峯之麓莫宜人祔予知君颇久其擢宪长过家再接之貌加丰识加进予方意其远至也而岂谓至是乎铭曰 
　　孔翠祥鹓其文既骞骐驎服辕中道乃踠始谁启之卒谁尼之巳乎栗夫爱莫起之 
　　嘉议大夫吏部右侍郎前詹事府少詹事兼翰林院侍读学士震泽王鏊撰 

　　○明故嘉议大夫广东按察使半江赵公神道碑铭 

　　传曰立德立言谓之不朽又曰德厚者流光故阐幽悼往者咸用是稽之崇阶耆寿弗论也吾师半江赵先生位不过中大夫弗崇也年不跻五十弗寿也而没世之后其光之流与言德之不朽吾于公有征焉公甫薨时遗藐诸孤未成立弗克走达官之门以请志而王文恪为志之文恪与公同朝知公寔深故不待请而志之弗辞也既志遗稿流佚诸孤弗克次而费文宪为叙之王阳明又叙之文宪为公门生阳明为公同年子雅重公之文故不待稿之辑而叙其槩弗置也既叙诸门生吏道公之门者皆隐恸吊诔述公之懿行尤悉故张银台摭拾其遗为之录实而蔡霞山因之以表其墓张为姻亲蔡为浙之高弟而其言不特一时一人之私寔为天下后世以识不忘也既志既叙既表矣迨于今踰五十年矣其仲子禴自宦归始罗搜旁抉得公之稿落人间者凡若干其坠墨蛊简者又若干不惮手摩以授诸梓而尤悲夫墓前之石未树也私念渊甞游公之门受知特至来请外碑与斯文共传余不文不能传而公之文亦不待余碑而后传也然谊不可辞特第其世系官劳以刻诸神道云按公讳宽字栗夫世为苏州吴江人曾祖铭黄岩典史祖瑛梅溪局大使父旸以公贵累封刑部郎中母沈封宜人公少颖敏绝人弱冠游县庠名出诸生上成化丁酉举应天乡试明年卒业太学王文肃时为祭酒深加赏识辛丑会试礼闱吴文定司考校得公卷大惊遂寘公第一刻其文以传寻登进士上第授刑部主事历员外郎郎中谳狱明允承同官鞠断之讹与辩水部之冤抑左珰之横咸有伟绩公余与司翰相倡和诗章益显名天下及擢浙江提学澄三江之夜月其为文也著述侔班马典雅与绮縠相宣歌咏尚陶韦风骚并云霞俱远古之所谓立德立言流光于百世者舍先生吾谁与归若文恪文宪阳明霞山诸公智足以知先生故其言不僭然尚未着诸景钟铭诸石室者亦有厄于位寿故也余追惟蔡邕之辞不愧有道侯巴之谊致恸子云则先生在所当铭敬为之铭曰 
　　韡韡皇赵造父是肇玉冑金仍式昌式眇笃生我公外峻内融早岁计偕首策南宫南宫伊郁北林伊植儒因吏扬律繇文饬既洽台评爰司教衡于淛莅止七载告成不随不倚育此多士摅藻惟精英风劭起为国抡贤功居德先振衮广臬于旬于宣上帝靡盐山风交蛊曾不遐龄丧此良辅良辅其颓栋木其摧名不称寿位不酬才邦有余戚士有余恤心迩人遐百年如一垄树既封长望蒙蒙不有丰碑谁慰玄穹事公初以文学名及是兼治刑书靡不通析历员外郎郎中谳狱明允若素习者及迁浙江按察副使提督学政躬行率人罔事口耳随才成就学者兴起凡所品藻悉恊众望而一经指授率为名士在浙七年始终一节人无非议后迁广东按察使甫莅任即决滞狱禁和买约束镇守中官岭南士民方望其道之大行未逾月竟以疾卒年纔四十九某年年月日禧等护丧归葬于横山灵石峯之麓其配莫宜人祔公居吴江学者称为半江先生今有半江集行于世云子男三长即禧次即禴以贡入太学次福县学生孙男六重道重文恭畏重威伯俞仲华重道为吴县学生类能好学尧家以世其业呜呼公之为人光明简易操持自信不妄籨人亦不恤人喜怒唯是誉望科第历官且逾二纪仅为按察使以终兹可以观公节槩矣虽然余甞观宋自景佑明道以来崇阶膴仕者亦不为少而欧阳文忠公表安定胡先生之墓独称其为当时学者之师而因及于泰山孙明复徂徕石守道其于爵秩之崇卑勿论也乃今公之文章在士林政事在法曹而模范之着于师道者则吾浙士人至今称之不衰公亦可谓无憾尔矣余故表于其墓非直成子孙之孝亦以慰学者之思也 
　　嘉靖二十一年秋八月既望赐进士出身资德大夫正治上卿南京吏部尚书四明闻渊撰 

　　○嘉议大夫广东按察司按察使半江赵公墓表 

　　半江赵公讳宽字栗夫成化辛丑会试第一人仕终广东按察使年仅四十有九归窆吴山灵峯之麓嘉靖乙巳秋公冡嗣禧遣子重文驰其姻兄张银台石川先生所撰行实跋履台山请表其墓呜呼公潮知巳也位不克其才寿不副其德门士世儒震悼涕慕表奚忍作而义不容辞且寻丈碣石鸟足以尽载平生姑撮举大槩揭示来者云尔盖公世居吴江雪滩里曾祖铭黄岩典史祖瑛湖州梅溪局大使父旸累封刑部郎中母沈氏配莫氏俱封宜人公幼敏绝伦书过目辄成诵梅溪翁善星数夙期通显年数岁能属巧对至今传播人口乡哲莫国博奇而壻之髫岁游邑庠寻录廪饩成化丁酉以壁经领乡荐卒业桥门大司成王文肃公目为天下士及试南宫吴文定公阅公圣贤道在万世论嘉叹首选遂梓之以式天下廷试登上第授刑部河南司主事明律原情狱无冤滞一时英僚若华亭陈一夔昆山秦廷贽黄岩王存敬辈倡为诗社益肆力文翰淹贯群籍时称为外翰林云会文定公开玉延亭雅集索赋公援笔数千言群贤叹服去任僚友有误断刑狱者公适承其后直引咎自诬竟不辩白水部盛君应期范君璋坐貂珰诬奏沮遏贡献矫吓系狱众避忌莫敢承鞫公则犯难讯解终得末减丁未同考礼闱膺荐如鹅湖敬所大称得人历本部员外郎中擢浙江督学副使其造士也重文行而示之的兼子史以发其才士习为之一变其校阅也至公如天地而请托无门至明如日月而锱铢不爽但知有道揆法守不复知有权势毁誉凡文辞经阅即先定人品显晦修短如预决萧子雝之发解钱与谦之沉冥悉符所儗盖聦明涵养之极功也迨緫宪广东采风求瘼戢奸禁暴贵阉敛迹人方望治仅逾月而遘疾不起呜呼天胡生才之难而摧折之易耶无乃升之为星辰流峙之为海岳耶归榇萧然非遇门生故吏几至不能襄事平生廉静温粹恬于势利居常净凡焚香展卷如对圣贤以周孔为必可学非皋伊则不屑为外视恂恂中则壁立家理素薄自奉极清约至于生事葬祭孝友睦姻曲尽其道奔母丧号恸至呕血以祖业让伯兄以俸余置田给诸弟居第隘甚有司议迁邻驿以拓其址谢而弗受乡友王君明欲筑室界逼公庄愿廓之而难为言公察其意即割地付劵焉乡邦多所激劝在郎署十七年仕浙逾七年甘守常调耻言速化所不取也可使贪者矜焉所不为也可使懦者立焉门士显庸经松陵者鲜不造其庐哭其墓而恤其后盖恩义敷洽之至也其所著述漫不经意今存半江集特十之一二耳鹅湖阳明二公序其端咸谓不可徒以文辞知公也谅哉石川甞谓国朝会元吴四人焉若匏庵公之学识博赡守溪公之榘彟森秀钱殿撰之藻思横逸公能兼之使假之年能无齐其勋业耶信名言也子男三长禧眉州判官莫氏出次禴岑溪知县次福邑庠生徐氏出孙男六重道重文恭畏重威伯俞仲华重道脱颖吴庠象贤之器也噫识于生之前而哀于殁之后故旧之私哀也无论识不识而悼惜无巳焉天下之公哀也以德崇为至贵以令名不朽为上寿流光济美虽亡若存公之所有事也岂藉芜辞为重轻哉顾事皆实录语无餙词有以寓天下之公哀备国史之采摭然则斯表也似亦不可终无者赐进士出身翰林院庶吉士正奉大夫正治卿河南右布政使门人临海蔡潮撰并书 

　　○半江先生实录 

　　先生姓赵氏讳宽字栗夫世居吴江之雪滩里因号半江遂为学者所称云先生性敏过人远甚幼读书数行俱下厥大父梅溪翁善星学喜曰昌大吾门在此孙乎方总角国子学正莫先生旦授对云鸡子涵天地应声曰龙光射斗牛奇其不凡妻以女年十一游邑庠十六督学御史严公洤试之滚滚千言不休录为廪生二十一膺成化丁酉乡荐戊戌下第卒业南雍时王文肃公??与为司成以天下士目之名誉日起辛丑吴文定□宽主试礼闱得先生圣贤道在万世论惊□此学韩而得其法度者也定为第一人刻□文不加润色廷试居二甲高等授刑部河南司主事或易其年少也居未半载而律例谙畅谳狱明允虽老于刑名者犹钦服之一时僚友如华亭陈一夔昆山秦廷贽天台王存敬皆负才名公余倡为文社博综群籍穷年讨论誉望益隆有外翰林之称文定公时方有重望于朝园开玉延亭于邸第为雅集甞即席授简先生为玉延亭赋顷刻千言文不加点群公退避其诸长篇短述对客挥毫曾不构思本司主事某误鞠一狱既谢病归先生适承其后后被逮承服不辩终隐其过不以语人管闸主事盛应期范璋坐中贵□奏沮遏进贡下狱上怒叵测莫敢承讯者先□□□任之得末减丁未先生为礼闱同考官多得□如文宪费公宏阁老蒋公冕俱名臣弘治庚戍居母忧执丧一循家礼服阕升本部四川司郎中推大理寺丞久之擢升浙江副使提督学校先生在浙七年以身教士品鉴精敏一经甄拔者具登高科十罔遗一士知通经学古为高而不屑意于凡近之习其风丕变前辈学政驰声两浙者推昆山张先生和华亭张先生悦先生兼擅其长人皆仰之如山斗云上虞徐子熙试辄不利年且老先生亟称其奇才而严课以经义遂膺魁荐连登上第甲子秋闱屇期佥以解元为问先生□其惟山阴萧鸣凤乎同僚林宪副舜举乡□名士挟其文请决焉先生曰仅堪充贡止耳余姚王公华将择壻于诸生中先生曰得如徐爱者其可也爱以进士历官郎署有道□松江钱状元福甞寄上梁文于先生启视之日兹文不类其平生气亦衰靡将不久于□乎逾年而卒盖先生天分超绝学力精诣加衡鉴御物妍丑低昂百试靡爽人之服之谓裴行俭不足多也其升广东按察使也疏决滞狱禁止和买镇守中贵时方怙势纵下害人悉寘之法境内肃然称治远迩向慕甫莅政阅月忽构疾不起年纔四十有九云归榇萧然赖门生故吏经纪其丧始克襄事先生为人正大端庄图书之外澹然无欲所至焚香拂几展书静对如与圣贤为伍或至夜分犹整襟危坐无惰容与人交辄倾尽肺腑自视恂恂畧无矜眩之色遇事必行其是罔以利害毁誉为前却有确乎不可拔之操家素清约不问家人生产而养亲之志恒曲尽其诚尤笃友于兄弟既乃以祖业逊其伯兄完复买田以赒给诸弟构数椽于松陵驿之傍邑令念其隘也欲迁驿割地拓其居谢弗受终其身无增葺焉平生述作矢口而成漫不留稿仅存半江集若干卷文宪公序之曰先生之文闳侈奔逸开阖步骤若得之易而从容法度意味隽永未易及也先师阳明王公守仁序之曰先生涵养甚深而用心甚密世之徒以文词知先生者殆未足以窥其阃奥也巳庶几尽之予甞谓我　朝东吴人物时则有若吴文定公宽王文恪公鏊以及先生暨钱翰林福俱以会元登庸负天下之望而先生之藻思横溢类钱学识赡博类吴榘彟森秀类王使假之年则名位勋德当集三公之大成匪直似之而巳天胡丰其才而啬其寿也悲哉两浙之士凡登贵显者往来松陵必诣其庐恤其后或展谒于墓虽士风兹厚而先生敷教造士之功信非小补云子男三长禧眉州判官禴韶州府通判福邑庠生孙男六重道重文恭畏望威伯俞仲华重道府学生少小能文人以象贤期之寰念先考刑部府君孝庙初释褐京师观政栢台卜邻缔交嗣连姻好吾姊为先生冡妇寰自髫年与眉州同习句读二姓通家谊均骨肉垂四纪于兹先生謦欬仪刑羹墙如覩眉州昆仲以先生学行政事登载墓刻者未详征寰为实录将请名笔于巨公碣诸墓道辄忆所尝闻见者次第其词以归之愿相与订正焉 
　　嘉靖壬寅秋八月赐进士出身奉议大夫通政使司右参议致仕昆山张寰谨录 

　　○恩师半江赵公遗像赞 

　　粹然于面毅乎其中文章气节度越英雄明睿得乎天授科第冠乎南宫语利禄薾然退怯任德义沛尔滋丰持宪俨冰霜之肃主文齐造化之公潮也幸分半席如坐春风树之标准启我颛蒙虽未测其涯涘亦畧觑乎渊哀呜呼若何负钧衡之倚望年未艾而告终无乃司命者之忌才特厚其赋予不欲究竟其全功耶 
　　嘉靖乙巳秋门人临海蔡潮垂泣拜书 

　　○□□半江先生像赞（有序） 

　　□□先生捐馆若干年矣仲子禴勒像于石□□祠宇志孝思也予生也后未及一拜仪□□辱与仲子游获覩遗像乃熏沐再拜而□之赞赞曰 
　　□□先生三吴之杰艺自天授神助之诀搦□□词珠光玉屑学广才高少游齐辙擢冠礼闱蜚声有截服职西曹继典两臬理谳衡允藻士鉴别中外奋扬勋猷卓绝天不愸遗神归电灭归神伊何江流星列逝矣其形伟矣其烈遗泽在人流庆不竭峩峩惠文矫矫风节敬瞻庙貌仰止先哲屹立者珉王震不□孝子用享笾铏靖洁亿千万禩永永无缺 
　　嘉靖壬戍春王正月前进士予告侍养长洲陈湖陈椿譔 

　　附录半江赵先生碑志终 

　　●半江先生文集后序 

　　弘少居江北先生居江南领丁酉乡荐时巳知先生名辛丑弘计偕春官先生以天下第一人天下皆知先生弘归而尚未有以识其面也癸丑始窃一第试秋官政时先生巳正郎署得常、见之犹自嫌以晚进末学未敢即亲就大贤为吾师次贤为吾友旷古幽怀不徒欣慕爱乐之而巳也窃自分以为有日寻补先生外台董学政于江浙首善之地俾有以知斯文之有在后学有所兴起微先生而岂谁哉弘益知所向注但古之人门路自别虑未有以破其藩篱而窥其阃奥以酬夙昔之心海内之士倘不吾辱尚幸有所资益亦间得先生待文稿一二特未得覩其全编时先生总东广按察百度具举教化兴行积微以至着自近以及远骎、乎上之殊未艾也观其言曰□表春回遍十郡和风甘雨台端法正凛三秋烈日飞霜吾人至今以为楷范诵之不能忘其志愿岂可少哉□□大□时人之耳目一新天下之观听毕献羣以来覃有群力天下豪杰将奔走焉畴昔所以自负于天下必天下豪杰是望天下苍生匹夫匹妇莫□欲得蒙政治之泽思见德化之盛鼓舞运用之机必有难□之妙意先生□若人也独文乎哉亦岂□科目之荣尔哉未几先生捐馆舍天不欲福斯□乎何夺先生之速也文不在若乎□备员东广步生先生后尘□□数年矣乃出按海之南北历郁林象郡登合浦过雷门驻刘拯自□波珠崖儋耳之外方神游乎冦司户苏屯公抱余光而坐下风宛若起其面目羹墙梦寐是窃有志于古之人矣矧于今之人乎哉先生乎生所为诗文体栽不一色、皆备而流出肺腑物、皆春诵其诗续其文不知其人可乎充足于有余厚积而薄发为以是推之必大有为于天下使天假之以年过此以注未之或知也铭山费先生□明王先生皆文章巨公琅、乎冠于篇首千万古耿、不磨愿弘何人而敢厕于其后亦得以拊是名于不于也特以景仰前修追陪岁月于老之将至借重海南稿僭入海北稿携而之巴山愈增光焉耳　先生号半江栗夫字宽名□则天下之所知而垂诸后世者弘无似复赘一言于古 
　　正德十四年巳卯十二月八日巴山道人王弘书 


