思怜诗

序
　　古人有思而后有诗，今人不然。其人不足思，且亦未尝思，乃假哭佯欢，累牍而出之，斯亦不足贵矣。人情有所思，必有所怜。思而不怜，恻隐之谓何也？夙因结习束发，即事沈郎，幸而僻心违俗，不愿谀尊贵，并不谄名山。刻羽引商，造成自嬉。玩货三十余年，握之盈把。今秋吐残鸡肋，归隐东皋。携箧搜寻，积年，零杂铺陈，短律长排，忏悔口业，则见半类闲情靖节，半邻感慨子安。据梧而思，非志淫而露少年狂，即怨天而呈小人态。付之一炬，此物奚宜住世哉！
　　中有《思怜诗》一卷，乃近年某月朔，鸡鸣肃坐，若有远寄，穷日所为。日暮，怜者末艾，因避蚊锋，辄颖。反复自详，此卷堪供时人浮白，遂避逃秦火于几砚之间。且生平临池甚恶，而时俗方贵书箑呈人，末票词宗郢政，庸付梓人，以充斯物。若夫大历、开元事业，非吾事也。时（下缺）

思美诗十首
其一
闻道西方有美人，大圆清淑幻成身。容华婥约仙山质，德性温良葛氏民。
著作功高天不夜，应酬气爽日长春。却怜俗骨烦陶冶，宁惜蒙淄混世尘。
其二
叔世何曾气薄凉，仍生圣哲应储祥。但从孝悌开初址，自显忠良扩远疆。
作止醒眠皆法象，笑嬉怒骂尽文章。《缁衣》好德难容口，千古遗编姓字香。
其三
智过千人谓是英，超群岂入此中评。欲施雨露崇朝遍，但卷风云指顾清。
万卷淹通才鬼服，千言立就羽流惊。执鞭愿者追随往，渠在峨眉绝顶行。
其四
德全才足与时宜，一曲名流未是奇。奕到入神情若拙，书成泣鬼意如痴。
微熏契合醇醪性，清咏赓飏击壤词。韫就太和充四体，谁能不系美人思。
其五
砥柱狂澜劲节标，匪因闻誉动心要。个中信誓千金重，身外浮荣一叶飘。
帝座光明呼吸透，尘埃笃挚鬼神招。成功不愿留名记，至德无称意自饶。
其六
圣贤怀德觉顽愚，出处难将一局拘。坐榻穿时真乐在，辙轮环处苦心纡。
功存克己坚持足，愿结成民取次符。举世簪缨为若事，荣名绝与至人殊。
其七
充繁东壁尽书编，不解删存枉展诠。天产哲人今贯古，时宗盟主俗资贤。
无情片语弁髦弃，有用群言琬琰传。从此缥缃怀至宝，祖龙不用虐灰燃。
其八
四象两仪七尺安，推尊主教暂登坛。正容悟物形同玉，法语迎机气若兰。
隐跃真诠高觉证，提撕直指众人看。关闽濂洛捐衣钵，遥接尼山海水观。
其九
静里功夫去倦昏，动时酬应岂忘存。儒家主敬无迁位，释氏观心不二门。
差遣万缘归色相，贯穿三教合乾坤。生知默喻刚柔信，无极源流独觉尊。
其十
性量群分贮水推，圣涵万顷众涵卮。惊人事业优《尧典》，绝世文章玩《系词》。
博物功深明范合，观天理契彻盈亏。官骸不负洪钧赋，过此难将意识窥。

怜愚诗四十二首
其一
一箇浑身有几何，学书不就学兵戈。南思北想无安着，明镜催人白发多。
其二
山中樵客食无酶，热芋寒饘八十来。参附若还能续命，王孙公子不须哀。
其三
皇天大父亿人皆，四散均分不厚乖。富贵相承三世足，曾孙不第苦伤怀。
其四
气散魂游骨已枯，荒坟速朽返虚无。活人不去寻生计，只望堪舆指穴图。
其五
仕宦场头尚协恭，一心为国自相容。结成死党排殊调，报复循环汝国凶。
其六
青苗子母会牙筹，吸骨吞肤未肯休。直待饥寒群盗起，先从尔室报冤仇。
其七
构讼犹如两奕棋，输赢必有一人支。吾家惧损门楣望，不代他家比量思。
其八
古今圣贤事头多，几句铭旌志不磨。若祖而翁微细善，连篇墓表太繁苛。
其九
乘胜元兵已破襄，葛陂贾相半闲堂。且偷睫下红妆艳，为虏明年岂足伤。
其十
流火商金静晓云，伏残余暑未清熏。孀荆不记秋风冷，日浣轻纱制练裙。
其十一
天子荣亲濮议繁，宋朝多事我朝翻。状元修撰浑年少，谪戍云南未是冤。
其十二
权奸垂死未心灰，领史秦埙后命推。只道世人聋哑尽，不将董笔刺渠魁。
其十三
宦竖么麽秽浊躬，投缳旅店疾如风。官高经略师徒丧，俛首求生贯索中。
其十四
一人两子算盘推，积到千年百万胎。幼子无孙犹不暝，争教杀运不重来。
其十五
篇章无奈出身何，释褐忘筌弃则那。结习他年难洗涤，刊成宦藁摘瑕多。
其十六
昔年半菽费忧谋，今日千金橐送收。止足不生清夜想，蝇营直向死前休。
其十七
华夷兵合汴城围，应举书生翰墨辉。斜虎已逃宫驾乱，腐儒犹整旧襕衣。
其十八
适口滋甘是处生，酸咸得诀有余清。何须越国求珍错，狗欲伤身长嗜萌。
其十九
为构华居竭智钱，此身许住几多年。儿孙奉祝于斯否，从古雕梁不久延。
其二十
桐乡近宦一何愚，欲积鎏金百万余。数未盈时冤已集，一夫作难委沟渠。
其二十一
计度升迁俛要津，卑污启事避人陈。尊官掌记知多少，冷语闲谈泄漏频。
其二十二
废阁生涯妄想荧，敲鱼击磬诵残经。随求随得欺人甚，失望荒凉梦不醒。
其二十三
升量学问斗量才，欲作神仙结圣胎。蛐蚓若能腾雾雨，蛟龙遍地役风雷。
其二十四
通书浅陋撰何人，选择先生道煞神。时日若能催富贵，伊家乔梓岂长贫。
其二十五
神州赤县海环瀛，同日同时万口生。佣丐公卿齐出世，先生开卷细推评。
其二十六
世代江山几裂完，随宜田宅且相安。经年计较团成片，两子分开局已残。
其二十七
天垂列象圣遵模，为问还丹事有无。万斛明珠难换颗，痴人妄想点金须。
其二十八
繁华寂寞转轮间，热闹场中莫久顽。闻道盛唐云锦队，回头兵火破潼关。
其二十九
太平风景四郊安，邻里穷时我亦单。五亩宫墙何固有，负刍一至路行难。
其三十
世间左道孰为凶，最是龙阳泣楚宫。禽兽犹明真配合，生人反昧假雌雄。
其三十一
悦爱娇客种性生，视同苴土远人情。罗敷自有天分限，妄想繁时剧祸盈。
其三十二
元宋推寻楚汉时，千秋名姓几盘棋。儿孙田宅思牢固，官印私钤策罔遗。
其三十三
既晓森罗业镜光，侈焚冥镪寄虚堂。只言贿赂通阴界，先造繁词奏法王。
其三十四
清寒原是好名声，误拟羞惭效侈盈。勉强风流神不王，困穷无计酿戈兵。
其三十五
良犀美玉巧工琱，议款平酬贵客邀。封付儿孙传玩远，未寒四大已萍飘。
其三十六
子孙贤否性相成，作法毋凉尽我生。遗嘱絮烦临疾病，何曾片语耳根迎。
其三十七
人生愿欲自无穷，官贵金多百岁中。衰相已形功德薄，遗言墓志托名公。
其三十八
说短谈非遍世间，终身隔耳罔相关。才闻传报无多语，烟起心胸火足颜。
其三十九
人到无能始贷金，子钱生发向何寻？厉词追索弥年后，生计萧条起绿林。
其四十
著述诗书吐肺肝，目前身后几人看。装成圈点吾徒炫，假序名公识者弹。
其四十一
已信天工有命偕，死生富贵尽前排。祈禳谋策纷纭起，信命初心顷刻乖。
其四十二
耳目相同男子官，聪明差异万千端。群生尽葬愚公谷，阅尽方知智者难。

