唐愚士诗 明 唐之淳

钦定四库全书 

　　集部六 

　　唐愚士诗 

　　别集类五 

　　明 

　　提要 

　　臣等谨案唐愚士诗一巻附会稽懐古诗一巻明唐之淳撰之淳字愚士亦以字行山阴人肃之子也建文初诏词臣修鉴戒录方孝孺荐之授翰林院侍读与孝孺同领书局卒于官明史文苑传附载王行传中徐祯卿翦胜野闻载明太祖以布囊贮之淳夜越宫墙入便殿点窜十王册文一事其事荒诞不经殆委巷小人因之淳文思敏捷造是妄语张芹遗忠录称洪武中有荐之者谢不就曹国公李景隆俾其子师焉征行四方皆与俱厯燕蓟秦周览前代遗迹援笔而赋凌轹一时考明史李文忠传景隆以洪武十九年袭封曹国公不载其非征事惟冯胜传载洪武二十年与傅友徳蓝玉赵庸等北征常茂李景隆邓镇皆従是年岁在丁夘与集中寓宁轩记所载洪武丁夘相合当即其时也是集仅其丁夘戊辰二年所作似非完本又诗文相间成编而总题曰诗亦非体例疑当日杂录手稿存此一帙后人因钞传之故编次丛杂如此欤其诗虽未经简汰金砾并存而气格质实无元季纎秾之习其塞外诸作山川物产尤足以资考核会稽懐古诗一巻乃其少作凡五言古诗三十首题下各有小序仿阮阅曾极张尧同之例其中如舜庙不取地志象耕之说禹庙不取禹穴藏书之说皆为有识此巻本于集外别行然篇页寥寥今缀于集后末附长洲戴冠和诗三十首大抵凑泊成篇不及之淳原唱以旧本所有姑亦并存焉 

　　乾隆四十六年十月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　唐愚士诗巻一 

　　（明）唐之淳 撰 

　　出京师述懐（丁夘二月十二日以下皆道中作） 

　　辞亲戒行李祗命出神京念兹行役迟遥遥睇前旌皇仁固无外所怒不来庭授钺必卫霍献谋必良平旗旜耀日色铙吹杂风声饮马河流浑磨刀山石腥野有貔虎势川无蛟鳄惊况当青阳节卉木竞敷荣晴云布鱼丽荑栁啭仓庚士健衣有辉牧肥草青青狼居行可陟祁连待勒铭竖儒际斯盛何以副从征 

　　清流关晓望 

　　星河不动晓苍苍淮楚人烟接混茫客路风光未寒食马头山色又滁阳车书人物今王业禾黍桑麻古战场北望天兵四千里貔貅万骑俨成行 

　　到凤阳奉呈南涧公 

　　行役到淮甸重经感岁年鸡声犹郡郭草色自人烟访古山河在思亲涕泗悬南来愁跨马北去喜乗船便续淮南赋仍歌（阙）篇山前谁杜甫槎上或张骞祇觉心非石徒教髪变玄风依沙寺泊雨借驿楼眠燕社迎沽酒莺春促换绵锦翻花蔼蔼茵细草芊芊饱食王孙饭寒分贵客毡从容酬白昼出处任苍天 

　　奉和南涧公送别之韵 

　　自甘天地一闲人偶得从游南涧滨吟到好风兼细栁锦囊字字合阳春 

　　留别南涧公 

　　几逥投笔厌窓鸡今日云边入马蹄欲赴陈王燕平乐还同李愬入淮西羽书烽火三方静紫塞黄河一路题喜得宠行诗句好船头夜夜爥虹霓 

　　长淮船 

　　长淮船淮流不断船连连二月三月天不雨鹁鸪昼啼杨栁烟淮东土干无麦田淮西鱼贱不论钱但祝好风行十日鱼羮饱饭枕书眠 

　　泊五河县 

　　夜泊淮堤近五河恶风吹面叹蹉跎青山更比吴中少緑浪翻同汉水多去国何须事弓剑思亲有涙落烟波三千里外江南客却倚月明闻楚歌 

　　过盱眙旧县懐南涧公 

　　旧县新城取次过百年世事几风波挂帆客过沽春酒复业人归理钓蓑山水未生淮白少暮云欲尽海青多客懐不及南飞鴈也逐闲鸥到涧河 

　　喜雨 

　　归来鴈影中流见过去钟声两岸闻日没山青星斗黒小龙将雨嫁春云 
　　水生华发草■〈毛参〉■〈毛参〉春半人家未浴蚕一夜雨声淮泗白却疑蓬底睡江南 

　　舟次龙涡驿龙 

　　涡驿对凤凰洲五色云中玉气浮今日已为汤沐邑分明千古帝王州 

　　泗州 

　　飘飘帆席去如驰坐倚船窓看晚炊河口驿亭题泗水山头县郭认盱眙当年楚汉兴亡处今日风云际会时已筑祖陵开寝庙黄童白叟望旌旗 

　　项王城 

　　泗州城北项王城千古令人叹未平韩信归刘知有主范増辞楚计无成江淮不洗英雄恨鱼鸟犹疑叱咤声欲唤春醪奠遗迹风帆催客赴修程 

　　韩信城 

　　雉堞平来事已休淡烟芳草一荒丘蒯生不作忠君计吕氏方为少主忧烹犬有时应自喜缚鸡无力岂长谋泗河两岸离离石留与行人系晚舟 

　　二月十五日抵宿迁 

　　长河得天风挂席夜叅半篙师喜利涉卧客生惊叹空明泝流光滉漾入云汉心同双掳争思逐羣波乱春热减衣衾川鸣起鹅鴈已从桃源辞方谋宿迁饭 

　　泗州第一山追和米南宫韵 

　　书画船从此地还云霞草木尽毫间江淮多少名山水此是君家第一山 

　　舟中对花 

　　河畔庄前无数花折来船上饮流霞故园亦有如花树争奈开时不在家 

　　吕梁洪 

　　三月上吕梁春旱水未驶水中半白石错出犬牙鋭其流本闲暇急束若有恃乍疑云汉泻星斗湿流丽又疑沧海涛喷射巨鳌背轰轰万雷撞佶佶千兵势为河作户限匪一乃再至上洪急且纡下洪峻而厉舟航抵其下一叶舞云际跻攀仅分寸失手寻丈外累累腰巨絙牛喘仆夫瘁已涉未足欢欲下心反悸胡然造次顷号呌乞神恵遂令愚无知谄祭及非类方今幅员广南北一衣帯梯航极山海珠玉兼象贝设官使居守人畜数十辈蛟鼍革冥顽行旅释凝滞人心既有依天险不足畏缅思黄河源逺自昆仑致万里不能休朝宗实天意向非神禹功后世亦奚赖到今疏凿处歴歴犹可记河竭功不忘圣人等天地 

　　金龙祠曲 

　　金龙祠前春草緑金龙祠中人簇簇上洪人祝上无滩下洪人祝下平安龙语不传环珓喜牛马轻便舟楫利龙君绣旛赤羽旗龙女朱冠金凤衣愿龙顺人人不怨行人归来赛龙愿 

　　吕梁庙 

　　吕梁庙中何所祠汉有关侯唐尉迟二公生世本英特死亦令人爼豆之当其二主兴家国秦王即是刘玄徳寿亭不遇鄂公遇事在天为岂人力黄河之流声彻天二公庙食千万年不知何年创祠屋临风为取荒碑读 

　　徐州黄楼 

　　尝读子由黄楼赋每恨不作彭城游今来系船览城郭残山剩水令人愁人谁其人我所求楼非其楼名则留烟消云破见斜日水落石出如清秋长公治世才最优敛此大恵施一州不着丝纶玉堂署要洗鞾韈浑河流心存赤子天为助手却河伯人无忧功成事定作宫室酾酒赋诗相献酬一时宁知着千载两赋直可回万牛倚阑击节懐逺谋东风飞来双白鸥台沈戱马登狐兎楼空燕子鸣桑鸠雄图伯业等尘土独有文事岿山丘意公魂魄常夷犹化为千尺之黄虬与波上下浴日月镇遏巨浪同浮沤登临不尽且北去回看钓艇弄沧洲 

　　沛县歌风台 

　　河流西来复东注我方乗舟北河去长涂短服春已深小邑孤城日将暮河傍穹碑倚春树停桡一读知其故不见髙台号大风空余草屋连荒戍当时汉祖居沛中时有云气随飞龙道间未斩白帝子圯下已逢黄石公子婴首落重瞳手百二山河夘金有阴陵失路岂人为鸿门不死真天授残忍者灭仁义王威加四海归故乡箨冠巍峩筑声壮日月照耀旌旗杨身中衮裳朱衣绣酒酣歌舞争为寿父老人人被宠恩租庸世世蒙蠲宥云胡伯心犹未忘意气激烈非虞唐不歌艰难创王业却思壮士守边疆台前风烟起天末台下寒流动毛发黄昏不敢问前途驻目更看芒砀月 

　　清明日 

　　不觉离家月再圆船头揷栁记流年短衣乌帽四千里落花游丝三月天梦里松楸隔吴越眼前行李到幽燕流光倐忽不相惜几时归种山阴田 

　　泊两河口 

　　迭浪龙鳞合双河燕尾分系船欹野树炊饭暖春云鸡唱荒村得沙崩永夜闻明朝逢改火熟食侑芳尊 

　　郓城县 

　　废塔千年寺荒城有数家行行过村落稍稍见桑麻薄酒髙论价轻舟浅阁沙无言对春晚独立数残花 

　　寿昌驿 

　　细雨止复落逺山看更无树光连墅迥人影共帆孤县逺先逢驿河穷欲问湖不知齐鲁近祇觉语音殊 

　　安山湖口阻风 

　　昨日清明今日风安山湖中浪拍空日轮无辉太阳怒蛟鼍舞波鱼眼红小船漂揺大船立三步回身五步揖雪色遥将澥渤翻雨声暗入龟蒙湿马上行人沙没胫槎头渔子双缗尽鸳鸯翅薄不禁寒杨栁丝长弱难定我家贺家湖水隈浩歌欲上黄金台南风苦少北风急二月已过三月来吴云迢迢天际白燕树沉沉望中黒安得飞章讼风伯矫首天阍三太息 

　　次日过安山湖 

　　泰山兼鲁望积水与河通月白开鲛室天青出贝宫舟航云物外郡邑有无中旅泊无愁晚终宵野烧红 

　　三月十五日夜对月 

　　春来海月圆三度一月一圆看一处吴城雨落灯花稀滁水风髙花满树那知今夜客东昌蓬窻坐纳星斗光月佀两人还对影人看三月转思乡乡路四千云汉外后夜月圆何处在安得月圆长不亏我身在家无别离 

　　懐乡中旧游 

　　年年出郭送残春短履轻舟四五人鬬草赋诗分险韵折花行酒记多巡山从茑坞看青霭水入梅溪采白苹今日春归身是客天涯相忆涙沾巾 

　　过张秋伤河决都水监 

　　可怜都水监无复汉官仪洲渚沈遗迹鱼龙识故碑日斜渔唱断风细客帆迟前代多耆旧时来咏黍离 

　　四女树曲 

　　故城北边古槐树树傍有祠祠四女人传四女初种时誓教一心千万枝到今緑云埀■〈髟上委下〉鬌正如姊妹梳头坐宻影轻移舞袖翻繁英暗识歌尘堕皇英紫竹吴姬草血涙愁心入穹昊何如此树无所思枝枝叶叶不相离树头不宿孤飞翼蝴蝶鸳鸯戱春日树下人来挂纸钱叶映新妆好颜色愿得女工织巧蚕倍收年年女伴赏春秋 

　　夹马营 

　　船头鼓鸣逺洲曙起行夹马营东路路傍旗影戍楼风楼下人家緑杨树忆昔纷纭五季中九州岛割裂争羣雄天子深宫礼清夜人间勺水浴真龙龙光烛天香绕室三百余年基一夕检点初归大耳公黄袍已兆陈桥驿后来二主堕危机东南数星如奕棋聴彻行都六更鼓不思艺祖一戎衣宗社既亡元鼎失此地凄凉但荆棘明月微连鬼磷青流水寒通汴河白橹声轧轧日东西吊古无人鸟自啼我欲悲歌不能去独倚营东聴马嘶 

　　直沽见潮 

　　我家东海头门前潮水鸣朝昏自从江淮来不闻潮声见潮痕别淮入徐沛日日对黄河河流浑浑东到海我不如何愁奈何河中半月余逆流千载折南风喜人北风怨忆着潮声梦吴越下水复上水行行抵直沽我家门前旧潮水忽复见之当海隅忆我去家正月末桃花水生洲渚阔今我忆家春欲归月缺半圆潮水落潮落当更长月缺当更满月色潮声无尽时天地乆长人世短明朝又北去见月不见潮潮头有鱼好寄信欲持尺素托波涛 

　　杨青驿 

　　杨青驿前杨栁青马头南去船北行北方土寒春尚浅三月尽时莺未鸣倚马停舟竞攀折青丝络手花飞雪人心自尔忆乡闗栁色何曽管离别草木无情是杨树莫种驿亭分别处旧愁新恨几时休前头又入杨村去 

　　送陈中复先生 

　　水国春雨鸣云开逺洲曙帆樯载风色言指东霞去月落蒋陵锺潮生越江渡方忻盍簪乐欲别愁反遽 

　　赠嵩阳道士 

　　道士嵩阳住前年阙下来方瞳能鉴识短干不惊猜每出淮王邸还过箫史台韩湘名岂幻曼倩语兼诙御腊作薪火休粮是药材松将枝作盖枣用核为桮方死三尸泣诗専八斗才送人时借鹤乞雨或分雷玉节秋朝帝黄芽夜结胎丹烧葛洪灶韵冩野王堆海信青童得春衣玉女裁愧予知守牝求道未逢媒五石饥难饱三华冻未开相期游汗漫从尔到蓬莱 

　　题夏山欲雨图 

　　云湿树阴稠山炎雨气浮暗边疑鴈荡佳处失龙湫舟楫荷华晚川原稌黍秋空怜头上黒诗句若为酬 

　　题夹竹桃花图 

　　青泥白石净无埃碧雨红霞次第来可是瑶池春醉里借骑阿母小鸾回 

　　泗州舟中懐乡友 

　　年时忆友在吴山只隔钱塘一水间今日独看淮泗月千山万水不知还 

　　豫河舟中 

　　豫河曲北运河多水转湾碕疾似梭直港得风斜港背橹声帆影两相和 

　　通州行营（三月二十二日到） 

　　两河楼橹枕孤城四野貔貅列万营饮马直疑天汉落挥戈可使塞云平三春日里旌旗影五夜风前鼔角声北去塞尘无朔漠南来王气有神京玉门都护传书至羽扇将军草檄成社稷山河开帝业鸟蛇龙虎识天兵令严步武威容盛夕报烽烟气候明伫看长驱清瀚海始知台阁着勲名 

　　奉和春日汴河即事之韵 

　　百年形胜几风尘此日升平气象新月里皷钟官寺晚鸥边杨栁故宫春停桡老客经游少横槊将军感慨平惟有懐陵芳草色东风依旧緑如茵 

　　和頥庵安山湖对月之韵 

　　月白际髙天波明灭逺川风声羌管细星影酒杯圆去鴈穿云幕惊鸥响荻鞭将军占破敌太白更西边 

　　和頥庵登东昌忠心阁之韵 

　　重重城阙拥层台画栋雕阑四面开海岱浮云疑地涌旌旗拂日自天来平田断陇参差见细栁柔桑取次栽过客登临能作赋悬知独有乐天才 

　　别家（以后途中前后作） 

　　逺别辞亲苦念家马头明日是天涯床前小女知人意也学悲啼向阿耶 

　　出都门 

　　欲抛笔砚学从征跨马弯弓事事生今日都门辞别去春风一路入幽并 

　　江上 

　　山峯如马浪如龙巴雪消时春气浓万里顺流东到海石头城下合朝宗 

　　江帆 

　　轻轻窣窣又蓬蓬十幅齐开面面风望没牙樯人去逺碧山尽处影孤鸿 

　　状春 

　　浮萍钱小穿蒲带杨栁眉长妬杏腮北雪乍消鳷鹊观东风已入凤皇台 

　　赏春 

　　日日东风处处春六街车马蹴香尘曲江水满花如锦留与陈王赋洛神 

　　新月 

　　素娥新画半弯眉丹桂花开向北枝街鼔未鸣人未絶清光虽好不多时 

　　闻晓角 

　　吹沉玉兎是金鸡调苦声长思转凄马上腾腾残梦里不如聴得在辽西 

　　二月望日 

　　蝶冲花雨燕争泥昼夜相停漏刻齐心在故乡身在客不寒不暖过淮西 

　　叹花 

　　一簇春心鬬晚妆凌波妬月暗生香多情莫上朱楼望金谷佳人恐断肠 

　　淮上渔者 

　　八尺长竿一具罾前船相唤后船应得鱼换米兼沽酒更取鱼油作夜灯 

　　芳草 

　　逺拂青霞软簇茵壊宫荒寺一时新谢家诗句王孙赋不解迎春是送春 

　　黄河晚渡 

　　下马埀鞭更整衣晚风吹面不多时打将双棹过河去新月已生杨栁枝 

　　邮亭残花 

　　红紫无多嫩緑肥五更啼鸟怨春归都縁来往人攀折不为风揺雨打稀 

　　对花不饮 

　　好花名酒两堪夸酒面花容一様霞昨日饮多花笑酒今朝病酒笑看花 

　　竹枝词（黄河所见） 

　　春来日日起狂风不分南北与西东行客怕风兼怕水几时上得吕梁洪 
　　为防潋子向中流外倒风多里倒忧莫道路途行不顺邳州徐州又济州 
　　前船夫问后船夫尔在河南运米无九十石粮车十辆几多牛疋几人驱 
　　新黄河接老黄河河上船同蚁阵多一派棹歌天上落分明口口叹阿■〈口过〉 
　　金龙王庙在河干刲羊烧酒上杯盘乞得好风行半月归来庙下赛衣冠 
　　挂帆挝皷响耽耽南船北船宻如蚕往日南人齐赴北如今北客尽朝南 
　　南客新来北地居莫因莼菜忆三吴椹子酒胜桑落酒槎头鱼赛细鳞鱼 

　　三月三日 

　　自别乡关已月余可堪禊日尚南徐我家正在兰亭下曽有流觞念我无 

　　使风 

　　潮势风生两岸平船船催着挂帆行便须饱饭看书坐坐近船头聴水声 

　　阻风 

　　三日北风吹不休一时南客尽停舟可怜同在江湖上得去心欢未去愁 

　　买酒不得 

　　村头小店不多酤过午寻来即道无万斛诗愁浇不得未縁今日是三闾 

　　独鹤 

　　一辞伴侣出仙宫孤宿孤飞任碧空昨夜月明游赤壁舟中逢着大苏公 

　　废寺 

　　雨沉画壁火烧碑白髪残僧问不知惟有当年驾经鹿时来偷饮碧莲池 

　　逺兴 

　　汉家新筑受降城沙漠长驱百万兵不为三边劳战伐须知四海庆升平 

　　春思 

　　看尽梨花到栁花春光只为马头夸有时吟断无寻处小巷东风燕子斜 

　　陌上暮春 

　　鬬草聴莺非我事傍花随栁亦闲人如今去作扁舟客燕赵江淮过一春 

　　堤上行 

　　桃枝着叶杨枝软芹芽出土蒲芽短堤边人唱蹋春词河豚吹雨晴江暖 

　　春梦 

　　风沙三尺燕山梦不梦燕山只梦家枕上分明儿女说阿婆窓下瑞香花 

　　晚雨 

　　晓占霞气晚溟蒙细逐轻烟响杂风一点船灯人半睡满天曛黒不开篷 

　　解闷 

　　细倾金媪双尊酒浪拟唐人七字诗人世百年今四十大都难得是闲时（行次徐州忽遇金氏媪卖酒极佳） 

　　旅夕 

　　风餐雨宿岂堪论夜夜船移处处村更有无情是明月照人离色近黄昏 

　　春兴 

　　渴饮饥飡睡起迟好山随意看多时几回落日东风里船过邮亭总不知 

　　渡淮有感 

　　十年前问临濠渡今日重登淮水船一片征帆沉夕照两行客泪落春天 

　　从军北征 

　　曽向东窓事六韬拟将弓马属羣豪探兵已踏葱河雪刮冦当挥大食刀 

　　春词 

　　淮东儿女十四三掘菜条桑学养蚕春气熏人浓似酒不曽饮去也须酣 

　　写情 

　　济上风烟汶上田计程几日到燕然午来一觉江南梦只在青山緑水前 

　　晴景 

　　蜂蝶飞来花满枝无风无雨两相宜红霞照影宜春苑緑浪生香太液池 

　　春夜闻笛 

　　月涵河水水涵天邻笛声声起别船更莫苦吹肠断曲从来孤客夜无眠 

　　忆逺 

　　良人逺戍玉门闗十度花开未遣还但使报君心胆赤莫教愁别鬓毛斑 

　　鹭鸶 

　　丝羞顶髪雪羞裳敛翅凝眸立野塘日晚莲船惊起处逆风飞去两三行 

　　遣懐 

　　阻风中酒髪鬅松写字观书事事慵忽聴钟声忙睡起海神庙下看迎龙 

　　猎骑 

　　汗血淋漓湿雾鬃声嘶眼疾四蹄风追鹰逐兎浑闲事曽与将军立大功 

　　寒食夜 

　　风定云闲月倍明水禽声暖夜寒轻禁烟不禁舟中客留得春灯照二更 

　　懐归 

　　侧身天地双蓬鬓寄迹江湖一钓舟今夜夜长长不寐懐归欲上仲宣楼 

　　从军行 

　　都护书传羽箭中班生掷笔酒泉东月支头骨天骄臂看取归来第一功 
　　铁面将军立战勋青袍儒士学从军拟歌吉甫兴周颂不数相如谕蜀文 

　　塞下曲 

　　玉勒新调宛马驹金瓯细点野驼酥夜冲虎口擒黄兎晓过龙沙射白狐 
　　石头敲火马跑泉直过阴山路八千不见长安惟见日时将草色记流年 

　　偶题 

　　世上岂无飱玉法垆中亦有化金方不如去学刘玄石一饮三年入醉乡 

　　舟中四咏 

　　筚篥 

　　昔向马前奏今来船上闻分明关塞月吹破楚天云 

　　鸽子 

　　篷畔养飞奴如檐望却无船人莫惊起留得伴樯乌 

　　燕子 

　　止止复飞飞依篷更拂桅秋风从尔去船不到乌衣 

　　黄犬 

　　花畔偷眠日芦边惯吠星寄书多不达烦尔到华亭 

　　连窝驿次无名人韵 

　　河连树色涵清浅云漾天光照蔚蓝过午觉来贪觅句欲呼杯茗漱余酣 

　　济宁船上抄水马驿程 

　　苦爱山川不爱行小轩曽把卧游名于今忽作江湖客却向舟中冩路程 

　　通州立夏日作 

　　涉春尚鲜雨入夏转多风扬尘眯人目鲜云丽璇穹夕亱河汉白朝日旌旗红驱马出营门凭髙望云中草色青万里惊沙飒飞蓬灵景耀宇宙流光激烟虹天兵赫以壮敌气销无容顾言孱薄姿翩翩送羁踪孟阳舎吴会南陆蓟门东缨緌易介胄颜状惊仆僮老亲政在望弱息未有从岂不懐所归所归我元戎 

　　送陶宗亨回越 

　　乡中曽未识济上忽相亲旧有通家好俱为逺路人鴈声连永夜栁色送残春料尔南还日荷花照眼新 

　　望北平 

　　雨破晚风清依稀认北平台空金气灭河浄玉流明燕麦疎春雨莺花簇故京因思山水郡南北总闗情四月十五日夜潞阳看月前月在鲁今在燕两方对月非偶然人怜明月有圆缺月光却与人周旋维南有箕北有斗箕翕其舌斗张口我从斗口望南箕一身万里方思归 

　　留别頥庵先生及李徐袁髙四公子分韵得朝字（自四月二十一日出师以下诗皆军中作） 

　　拟逐霍嫖姚翩翩北度辽挥鞭空月竁飞羽落天骄坐见风尘息宁辞岁月遥惟余亲有念暮暮复朝朝 

　　通州抵三河县道上与李髙二公子聮句 

　　众马犹嘶皁荒鸡已唱晨（唐）烟销明海日风暖送晴尘（李）羌管新翻调戎衣稳称身（高）行看月三捷书奏达枫宸（唐） 

　　三河县送三公子回通州读书 

　　书生且逐三军去公子还归八鲁庄灯火夜窓聮句坐惟应说着到渔阳 

　　因公子却寄頥庵先生 

　　君留我去两伤离一寸心随万马驰后夜天涯看明月知君临水正吟诗 

　　蓟州 

　　蓟州古渔阳地势殊丰隆三河漾其西石门限其东兵余岁屡歉四野无恒农老少衣裋褐园庐缺垣墉况兹久旱干冬春苦多风小雨不破块犂锄讵能功麦秋未含穟苗田但髙蓬朅来览原陆匹马方从戎解鞍憇官舎緑树空亭中有鸟鸣树间其雌和其雄物性有至乐人情懐苦悰畴能抚罢民和辑与鸟同张郭久不作髙山仰遗踪 

　　石门口 

　　羽檄征兵下朔方三军已过古渔阳天连沙草春无尽雪点周庐夜有光后顾车箱疑甲第前驱驰马若羣羊据鞍莫赋从军曲留记成功轶汉唐 

　　松亭关（即喜峯口峯亦作逢近亦名狮子峪） 

　　少弱不更事矻矻亲简编武经既靡习文义亦罔宣忽值李轻车挟我越幽燕辞亲拜辕门下榻礼殊専夕卧蓟北月晓冲湾河烟出入行伍间招邀相后先时于壶矢暇共览穰苴篇仪容见新态魂梦生旧怜今晨始出关回顾眇以绵岂不念王忾私懐动中悁军容赖末光师克愧无镌愿陈征战绩以付台阁贤 

　　寛河 

　　鸣鼙起前旌草白露未晞中夏失炎暑晓寒尚重衣荐登杨栁颠屡涉阴涧涯面黒衣有垢黄沙正霏霏道狭师旅繁令严部伍迟景晏未投营人马同饥罢钻火爇野草安能顾甘肥月出新筑城四山若熊罴太白西方髙星宿光陆离欲飞还故乡云路风力微幸逢尧舜世伫候河清期再歌六月诗恻恻有所思 

　　黄崖白塔 

　　黄崖壁立千万尺色黄乃是中央徳地当北塞压玄冥要使朔云敛阴慝谁筑浮图如蚁蜂点缀霜雪县虗空健儿到来不敢视呌啸山鬼诃神工我不知名问闗吏吏言昔有金仙寺长廊斋磬杂钟鱼焚香膜拜多豪贵由来南北几兴衰闗山不殊人事非区区一寺何足惜万里之城今属谁 

　　营中口号 

　　晓问前驱晚问营槖駞牛马一时鸣贪依水草宁辞逺恐湿旌旗却爱晴灯火照山星万点箭筹传令月三更渔阳已尽辽阳到早卜宁邉息战争 

　　马上 

　　谷深风急帽檐斜满眼寒云满面沙骑马过山看不尽更多芳树没人家 
　　五月营门栁始华新新草色旧人家乡山万里谁相伴惟有囊中日铸茶 

　　惠州 

　　雨出蓟北门已涉辽东境驱驰未辞劳遇胜輙神领恵州古名邦山水甚清紧水无龟鱼乐山有金银矿龙蛇画塔庙象贝充市井一从桑海变此地为民梗弃之蕃汉间清野絶巡省孤萤败壁光老树颓垣影方今纡圣念规取作藩屏军麾蔽沙漠版筑兴逺近欲令斯民人恢复旧风景愧予厕戎行登览亦多幸夜中起长叹五月尚寒冷时时见寳气星斗吐芒颕平明更前驱秣马度东岭 

　　重午日道中 

　　辽阳道上见端阳异乡景物思故乡漫将艾叶挿乌帽岂有菖蒲浮玉觞小雨暗空林麓黒飞沙涨川衣袖黄此行已觉厌驰骤安得鼓棹歌沧浪 

　　大宁 

　　辽时昔有国凭陵我中华中华岂无人豢养如龙蛇噬肤尚靡顾称谓殊等差皮币岁不足视之若尘沙峩峩大宁城萧后之所家晚节秽中冓牝鸡鸣日车秦国乃犹子贵宠莫与加作嫔帝王室而乃事毗耶范钟创塔寺祝寿期无涯迨今四百秋变灭随云霞碑文蚀土翳隧道生蓬麻万室无一廛安能恤其它空余坏雉堞日夕啼寒鸦仰懐庆歴间踯躅以兴嗟 

　　望辽阳 

　　紫塞髙峯积雪明黄沙古迹细烟横身从北地三都尉目断秦人万里城渡处水横朝洗马望边月黒夜翻营辽阳只在云山外更入东风几日程 

　　野营曲（自五月五日至大宁以下皆大宁作） 

　　野营无城复无栅掘水为濠倚沙碛乌旗焰焰起中军毡帐重重挿戈戟帐前健児椎大皷旗下才官彀弓弩烟飞礟火夺天星风点柝声传夜雨时将铁骑哨东西沙草生香入马蹄白狼河边狐豕尽红螺山外雪云低就中借问何官属半是公侯半藩牧圣人三殿授兵符列校两边聴约束幕府深沉昼刻迟烽堆寂静羽书稀裹粮束甲行分垒走狗呼鹰看打围东飞金乌西走兎九州岛四海皆王土凯归莫忘野营歌归向朝中作歌舞 

　　途中览古 

　　沧海桑田几陆沉两朝谁复问辽金铜驼泣雨浮云湿石马西风宿草深城郭废多空夜柝人烟去尽灭秋砧数行青史灯窗恨不及凭髙见古今 

　　述懐 

　　沙场非故国壁垒非衡门乍习军旅事耻无帷幕言晓从骁将出飞鞚越平原晚逐偏校还星火散云屯时维斗挿午尚袭貂裘温轻雷始发声零雨不及繁厓阴方雨雹马首已升暾顾兹寒燠异敢昧天地恩倦翮懐安巢下泉仰髙源微躯故有托梦寐徒鶱翻侧闻敌骑遁万里空藩垣譬之阳徳辉阴翳无复存先声贵有实末徳恶久烦冀全萍梗踪归养乐丘园 

　　五月望夜六王川对月 

　　家常见月望天涯及到天涯却望家夜半觉来行帐冷流萤飞过石莲花 

　　沙场曲 

　　沙场千里平如席中有黄沙围古碛一自承平二十年汉家不种边城田田荒地虚烟火歇荒塜麒麟望秋月今年五月汉兵来气吞瀚海声如雷声如雷敌可却壮士齐歌白翎雀白翎雀四海平玉门无垒黄河清男耕女织休甲兵 

　　寓宁轩记 

　　洪武丁卯春正月辛未上命征虏大将军宋国公左副将军颍国公右副将军永昌侯左叅将南雄侯右叅将东昌侯帅兵下朔方四月丁未出松亭关五月甲寅次大宁大治其城垣为懐夷受降之地且将如此相机而进也凢在师旅者皆露茨于野以须命时之淳从曹国李公在行中幕府余暇得构草屋若干楹于城西南隅以庇风雨既成题之曰寓宁轩识其实也初上受天命奄有四海不欲久勤我士民凢塞外地悉弃不郡县而彼邉园亦畏威逺遁虽间入草窃终不敢私有我土宇于是辽东西古北平之地徃徃清野数千里无鸡狗声今上一旦恻然闵其处昔为中国乃今山川土田不收不植不惟无以收辑我逺人抑亦有负我天地生人之徳矣是以有今兹之举焉之淳越氓也遭逢圣明之乐以一介书生从我公万里外览河山之胜吊前人用武之地因得发其感槩激烈之气于文辞间讵非幸欤维兹大宁实古东北夷白霫之界而契丹应天后萧氏所家也其故宫壊陵狼籍荒榛霜雨中与夫官寺民庐颓垣废址之出没瓦砾者尚可想见其当日庻富之余风焉斯轩也地势爽垲庭樯井级皆循其初欲求其为何人之居为贵富为贫贱也已不可得但见环城诸山浮青沃黛起伏映带蔚有殊态屈指而数之得大小之峯百有八十焉昼夜多大风盛夏不见暑气非亭午不少热值雨輙重裘不能胜非复南中风景赖有山可以寓吾心思是则吾身虽寓于宁有若不知所以为寓者行见徳威所被流民四归种落欵附变狐兔为牛羊化赤地为沃野继自今而来寓者耕凿生息长为土著之民吾则旦夕从公卧鼓偃旗凯奏京阙回视今日之居则诚寓矣因记斯轩首述国家命将用兵之初意将书诸石以告诸宁人是月辛未日唐之淳谨书 

　　赠遵化县义门刘善乡 

　　遵化城南五里赊前朝旌表旧人家门如彭泽惟栽栁园拟东陵只种瓜耕罢儿孙牛背稳醉归父老马头斜渔阳风俗从今厚陈郑芳名可并夸 

　　风雨叹 

　　日日日中风怒号时复雨雹飞荒郊茅栏乍结未深稳湿透席枕连弓刀大阴扬威炎暑斥青青好山如泼墨弊裘不救须臾寒平地俄惊水三尺却忆江南向此时莲舟羽扇明纤絺夜来归梦曽见之觉后尚续从军诗 

　　废宅叹 

　　累累壊墙如破甑百生不生荆棘盛华台舞馆遗故基欲问何人人不知昨日开池得金钏犹想当时美人面飞萤走磷画灯红残莺晓燕清歌啭地老天荒世运移百年几家如奕棋南山有树兼有石旧宅平来见新宅 

　　辕门晓望 

　　曙色满军麾辕门纵目时星河收鼔角城郭露旌旗马踏荒园井牛冲野庙碑涂阳新入贡白霫旧名夷有勇思三捷无谋效六竒前胆辽水外烽火杂烟炊 

　　营中闲夜 

　　闲夜乐从戎将军百代雄佩刀悬玉虎缸烬剔金虫逺柝微侵月清笳迥带风香腾垆面紫火射箭头红舞剑知书法谈棋识战功明朝将阅武传令选琱弓 

　　西城一何髙 

　　西城一何髙髙髙据山巅托基幸得所■〈石盘〉礴乃其然思昔未版筑頺墉荫寒泉狌■〈犭吾〉啸其下荆棘产其间百雉靡寸锥羣黎无一全及兹事兴复壮观踰古先风雨屹不摇虹电纷相连广可辑万户逺当埀千年爻辞明设险诗篇颂城韩不覩南仲功宁知王教宣鳞鳞郡中居青青塞下田懐夷贵施徳报国在安边同车或胡越耒耜足戈鋋寄言乗障者采我刍荛言 

　　步出城南门 

　　兀居苦无悰步出城南门直视何所见平沙接荒屯累累十四坟昨有今不存问之何为尔垦发登城垣白石为雉堞枯骸弃鸟鸢向来身外椁已作他人棺子孙流徙尽谁复招其魂人生寄一世日望归山原焉知百十年变灭如浮云山原未必安成废亦难论路逢相知人酌我双酒尊且复与之饮悲伤复忘言日夕酩酊还击柝声欲喧殷懃语戍卒我岂故将军 

　　奉懐頥庵先生 

　　逺埃起千里恻怆动中懐中懐何所思乃在黄金台台上一美人独宿无嫌猜气息若芝兰咳唾霏珠瑰謇予岂俦匹而乃志好谐昔者蒙绉絺临岐怅分乖今也攘素腕援琴写清哀清哀未能宣摄衣步前阶仰视明月光众星为裵徊俛思履綦迹髣髴生録苔短梦无达涂寸辞愧长才投笔谢衾枕衷诚讵能摧 

　　奉懐 

　　季夏鹰始击温风入庭除小人有所思君子在逺途逺途亦良苦王事迫简书铁马嘶莽苍霜刀拂蝥弧昨传过建州分兵作前驱折冲更何人忠勇相与俱义分皎星日戡暴力有余安知非卫霍为汉却匃奴我蒙公所爱缱绻鱼水如所惭幕中士局促辕下驹遐征不能从假此涂阳居凌晨望朝鲜夕梦辽城隅临云忆搴旗见月思弯弧身逺而心迩迟徊以踌躇 

　　塞上即事 

　　自为沙塞客风物总能详野望毡为帐天寒毳作裳雨稀山韭短风热地椒香泽蒜元夸汉（汉张骞始持蒜入中国此名泽蒜）园桃或姓羌（胡桃亦名羌桃）酒边歌白雀（白翎雀本鸟名此处有之因以名曲）马上射黄羊处处宜榆栁（二木甚多）川川可稲粱猬毛如爪利麃角过人长（麃音庖如鹿而长角）厓石青于羽戎盐白胜霜（海子中产盐色白如霜）酥调籸子面酪卧鹿皮囊（以皮囊贮酪激使之熟曰酪卧）沙燕形同鸽（沙燕大而黒可食）河鱼尾类鲂性谙■〈豆〉豆满（■〈豆〉音劳野小豆也）味别苦■〈艹豦〉凉（■〈艹豦〉音蕖■〈艹豦〉■〈艹豦〉菜也）遍地皆红药当门种白杨上房围鼢鼠（鼢音奋如鼠而圆堆沙以为穴开户知风可取以食）秽壤转蜣蜋蚊少宵眠着蝇多昼坐妨儿童能搏兽妇女不知桑戏作俳谐体持归诧越乡 

　　军屋燕 

　　军屋初成燕来止口衔泥沙结新垒忆昨三军未定居燕燕依栖冢上乌军今有城兼有屋燕亦来投军处宿但恐燕归军不见军归未归看归燕 

　　纪行寄乡中诸友 

　　去年上天姥青鞵踏石苔路逢刘阮辈挥手使我回今年客钱塘爱食钱塘水水清多天风吹逐行尘起尘飞腰下剑影落剑池云延陵懐季子句曲礼茅君举头见天居星辰拥黄道翩翩飞将军先我入燕赵燕赵三千里王师百万兵谁将双白羽笑赠一书生扬鞭滁水春挂席庄台晚向来思亲泪征袍为之满行行过淮泗暂泊项王城王城杨栁树黄鸟弄新声明发上吕梁洪涛天上落持觞金龙祠瞬息彭城脚彭城接丰沛慷慨思汉皇浩歌黄楼赋击节三侯章好风获兼旬歴览遍齐鲁吟冲豫河烟坐对金台雨金台留一月羽檄动三军旗鼓朝朝见笳箫夜夜闻乍思蓟北门已涉渔阳外不见万里城但见万里塞发鞍松亭口饮马寛河阴寒云薄日色曙雾结归心恵州又白霫意倦思少息登髙望海山逺树霞光赤时时携小校孤嶂读残碑行处翻如梦回来却自疑所懐故乡人缥缈越天末相见同我懐分明照秋月题诗及行役念往愧飘蓬待教凉冷后封寄向南鸿 

　　夜坐懐钱塘友人六言 

　　过却山山水水不知暮暮朝朝笑我塞中看月忆君江上闻潮 

　　续苍蝇赋 

　　陶唐子适乎白霫之野止乎涂阳之山月在弦矣斗插未间出则接乎戎旅入则事乎觚翰天髙地寒炎暑不干晨昏若秋正午暂暄私窃自计产于南荒畏处朔土今则备尝其寒不知有暑车马而嬉衣裳而处无坐甑之忧而有不箑之娱矣岂非幸欤何物苍蝇百千其羣自寅及酉营营纷纷势同乎蠛蠓声震乎秋蚊寻馨投光靡隙不集既引类而招朋或扬眉而鼔翼周匝乎棂槛徘徊乎几席其点污也则在白加黒因朱为苍纨袖洒松滋之墨乌巾着齐女之霜其攻钻也则秽我湩酪败我醇酎淋漓我饼罂侦伺我罅漏三牲之味八珍之养紫駞之峯玄熊之掌已先饫其所享矣其附于人也则不蝱而创不虿而螫扑面縁眶翔頥咂頞或升领而拂髭或穿袍而入臆或盘辟乎介胄或从容乎履舄使人目眩颠汗神昏气塞白羽卷于飞揺苍头罢于拂拭甚则投笔而辍书对案而忘食虽有千钧之弩万夫之勇亦无所发其机而陈其力也下则牧竖嗟咨圉人太息犬彘为之回皇马牛为之辟易究其所患盖未能一二而悉焉迨夜叅半梦一童子黒帻青裙趋跄翼如张目吐气揖而谓予曰吾乃见垢于子者也子固善垢吾实何辜子不闻乎衣垢而豢虮虱肉腐而生虫蛆酰鸡麦鹅理固自如向也兹地蛇虺之宅狐狸之区烟火萧条草生郭郛死骨蔽野毡裘所都此吾徒之所经营而恣睢者也今也兹地师环其疆士卒暴露区溲井灶错杂无序郊野为运酿之衢川原纳人畜之污方版筑其未完亦何有乎室宇此吾徒之所乗时而繁庶者也子姑待夫民神奠居邑屋完固鸟兽虫豸咸得其所白露为霜北风其凉于斯时也吾则敛翅鼓腹委身于无何有之乡矣子岂久寓于此者哉吾岂久溷于子者哉余乃怳然以惊惕尔而寤河沉月堕起而续歌欧阳子之赋 

　　六月望寓宁轩对月 

　　好在涂山月如何看不归枕添连夜梦人着向秋衣刁斗声偏急星河影自微王师千里外绦水欲尘飞 

　　唐愚士诗巻一 


　　●钦定四库全书 

　　唐愚士诗巻二 

　　（明）唐之淳 撰 

　　忆吴越风景 

　　最忆吴中与越中四时风物总相同夏田苗麦云头緑秋水荷花酒面红调马冈前看夜月呼猿洞口纳天风于今忽作边城客白草黄沙两鬓蓬 
　　最忆吴中与越中千崖烟雨六桥风歌传桃叶围红袖酒熟松花注碧筒山面城池髙阁绕水心亭院小船通于今忽作边城客辜负沧浪一钓翁 
　　最忆吴中与越中一江潮水限西东当垆村媪髙头髻出港菱船小様蓬鲙切银丝开腊酒饭抄云子芼秋菘于今忽作边城客饱食黄羊断野葱 
　　最忆吴中与越中黄梅时节雨蒙蒙松间采术寻真侣竹下分茶立小童千顷白云丹井月数行青纻酒楼风于今忽作边城客破帽戎衣逐塞鸿 
　　最忆吴中与越中千年遗迹见髙峯山阴道士笼鹅帖笠泽仙人射鸭弓六寺烟花迷逺近五湖风浪错西东于今忽作边城客得失应期问塞翁 
　　最忆吴中与越中好山相映翠溟蒙桃花鸂??三春雨莼菜鲈鱼九月风李白酒船寻贺老林逋鹤冢问苏公于今忽作边城客矫首南云叹转蓬 
　　最忆吴中与越中山楼月色野亭风江湖鱼菜时时有村巷桑麻处处同旋折藕花行酒令细书蕉叶送诗筒于今忽作边城客归梦常飞东海东 

　　大宁杂诗 

　　正月丹符出紫宸三军万里浄边尘天埀平野星辰近地入皇图雨露新已见城池开道路早闻禾黍变荆榛燕然剩有磨崖石留待班生颂圣明 
　　边头极目正漫漫随处平川似海寛地势北来通白霫塞尘西去接乌桓氷霜山谷千秋雪风露衣裳六月寒故国老亲知念我凭谁传语报平安 
　　城郭迢遥雉堞危新添四面壮威仪日华暖映青油幕云气时分赤羽旗塞口古河非禹迹塜边荒寺有唐碑正南回望家山逺挂席三江未可期 

　　六月二十二日雨 

　　永夜风翻海终朝雨蔽天乍醒犹有梦多冷却思绵白浸千秋雪青沉万灶烟惟应洗兵马喜气溢山川 
　　茶熟诗成后香烧睡起初几回闻塞雨何处得家书云拥门前岫泉添井畔渠渐看生意满早晚食园蔬 

　　始食菜 

　　脂舝青阳初结车朱夏末絶塞饶风沙秋声无时发仆本吴越士懐归若饥渴况乃藜藿姿膻食非所悦当庭播嘉种日夕迟其茁甘雨从东来夜气亦旁达勾萌既肤寸颜色转葱郁朝来芼吾羮风味不可夺未论五内骇已畏匕箸竭津润生齿牙精神及毛髪道固希为珍物有微见拔由来盘中飱岂是塞上物从兹慰羁旅灌溉自无阙博矣天地仁永愿充采掇 

　　对昏镜 

　　白髪新添十数茎苦为看镜太分明如今喜得青铜暗纱帽笼头照不成 

　　嘲破帽 

　　风吹帽破不中修叶叶乌纱笑黒头莫待学来弓马熟还家换取铁兠鍪 

　　晚步菜畦 

　　雨滋沙土作青泥芦菔蔓青各自畦今日无风天较暑纻袍蒲扇觅新题 

　　晚见胡蝶 

　　晚风庭院蝶来频可是多情慰逺人亦欲种花留蝶住塞天寒冷不禁春 

　　晚望奉懐军前公相 

　　马嘶何当还鹤望亦已久道逺捷报迟天凉秋气首沙风动百草城月照髙栁心随土河流迤逦达辽右 

　　榆庵记 

　　庵之名始于汉许慎说文不载其事或谓作闇古谅闇之闇读如■〈〈今上酉下〉鸟〉皇甫规传言规为将亲入庵庐省视士卒盖奄之字从草奄声又掩之省也古者师行止顿大则为垒障小则为营坞信宿则张幕幔持久则缚草为庵庐以处焉周宇文宪令永昌公椿代栢为庵此又示敌以甚久者也近世学佛者取以名其居而庵之名遂冺其所自出亦可嘅也已今年夏余随军涂阳既雨阅月惧夫秋髙塞寒复构小室为塞向墐户之制地多产榆足以充用自是椽楹梁栋皆榆也其上则覆草加土以障风雨仿宇文故事题之曰榆庵因窃自念方今王师百万烜耀朔土以开我疆宇天子公卿谋议于上将帅百执事奔走于下智者献其策武者效其力河南北平山东西之民具舟舆载糇粮水浮大河陆出松亭以给士大夫于数千里之外山川鬼神莫不震迭而吾也不能出一谋効一力手不知弓身不识甲犹且挟册以吟安坐而食者果谁之赐欤夫榆之为木挺立而不倚介也羣处而不疑和也杂施而不逊才也坚致而不柔刚也取火以应候时也介以立之和以处之才以周之刚以决之而以时出之斯庵之名其足以警矣或谓予曰是木也易螙以壊有若不足称者何必眷眷于此哉答之曰是庵也容吾之身御吾之寒足吾所寓之日而止矣彼梗楠豫章之居其能保夫久而不壊乎因识斯言于壁 

　　涂阳八咏 

　　金山积雪 

　　积雪不知年炎天生昼寒南人初出塞浑作玉屏看 

　　富谷晴云 

　　溶溶谷中云西来复东去云归人未归朝朝望云树 

　　萧寺晓钟 

　　朝聴萧寺钟暮聴萧寺钟当年铸钟者陵云起秋风 

　　玉川秋草 

　　川上王孙草秋风几度黄太平休战伐边树射黄羊 

　　温泉暖浪 

　　玉女来浴时丹光落秋水到今尚温温暖浪因风起 

　　土河夜雨 

　　滉漾复潆渟分明见底清涂山一夜雨流水恵州城 

　　西峰夕照 

　　西峯含积阴落日载暝色照见猎归人扬声下沙碛 

　　东崦春岚 

　　云破始见日雪消微露岚马头春梦里惊道是江南 

　　北平白先生并四公子以诗文见寄喜而有作 

　　先生诗篇汉魏体公子文章云锦才一千里外相忆处六月尽边方寄来乍惊轩窓灿星斗已觉懐抱消尘埃安得凌风緑玉杖共醉秋月黄金台 

　　立秋日 

　　炎曦留徂夏金候应初秋烈风无时作星火西南流自我违上国岁月忽已悠匈奴未克夷王师为淹留宵眠枕干橹昼食亲戈矛伐榆结庵庐采菽充干糇讵无饥寒念遑恤为安谋所懐药兰北逺在金山陬列营正碁峙鼎釡尚鱼游贲育奋其武楼陈壮其犹将畧贵持重皇心在懐柔但俟衔璧至焉能事穷搜鸟兽尊凤麟列邦必宗周寄与同征者薄劳当永休 

　　秋日杂题 

　　月没荒城晓角催风清平野暮云开射鵰都尉分弓去杀虎将军奏捷来 
　　蠮螉塞外风吹雨鸡鹿山头露欲霜为恐寒惊慈母线起来先着旧衣裳 
　　一泓清水古时河洗马归来饮槖駞不信边州住多日胡儿头唱汉儿歌 
　　深帽胡鹰緑锦鞴髙蹄骏马玉雕锼向人意气争驰猎欲取沙场第一筹 
　　自为边客早知秋聴得秋声起别愁野粟埀花羊乳子一年多半在幽州 
　　处处箫笳接斾旌时时风雨送秋声紫駞白马三千帐野草荒烟十二城 
　　三月边城没酒尝朝朝饱饭索茶汤有时吟苦心如醉吟得惊人似醉狂 
　　万里归心折大刀三军何日解征袍不如归吃南中饭緑芋红鳞紫蟹螯 

　　题秋山晓霁图六言 

　　藤杖髙县晓日笋鞵软踏秋云好拉镜湖贺老同寻句曲茅君 

　　奉懐北平庄上将出关者 

　　使到燕台好趣装马蹄何日遇滦阳捷书已报还师近归及秋原草未黄 
　　出关容易入关迟久客寻常恨别离昨夜灯花开半朶也因相见不多时 

　　七夕 

　　江南游子辽东客元夕辞家今七夕塞中烽火几回看园里嘉蔬三度折今夜月色天下同牵牛织女精灵通乌鹊桥成夜光湿黄姑渚落秋机空再拜持觞问牛女乞取河流化甘雨浄洗天兵归内府万岁千秋奉明主 

　　客睡 

　　客睡浑无寐归心况入秋月色圆又缺行色去仍留多病非关酒长吟不破愁家书空冩徧无计达南州 

　　富谷驿雨 

　　过晴时上马雨时归马上看山失翠微七十里程三度水不逢蓑笠尽毡衣 

　　别大宁（七月十五日发大宁以下皆道中作） 

　　十二城中百日留来逢初夏去逢秋涂山今夜团圆月犹送清光照马头 

　　雨宿石洞 

　　道傍石壁髙崔嵬上有空洞玲珑开我行遇雨今寄宿天气黯黮云徘徊洞前秣马洞底卧蝙蝠飞来虎狼过滴沥微闻谷溜鸣凌兢恐踏云根破夜深雨逼魂梦寒意是物外非人间仆夫未眠告明发回首但觉苍然山 

　　神仙驿晓发 

　　川光连莽苍晓气入空虚烽火清平际城池丧乱余马谙来路熟人忆异乡疎记取平戎事归烦大史书 

　　寛河城夜宿 

　　新城闻鼓不闻钟一夜潺湲泻碧峯顷报入关多好梦明朝应到喜相逢 

　　入关 

　　六王川上风如猎九公岭头天似秋欲知地气分南北减却衣裳入蓟州 

　　宿松亭关有懐松轩公子 

　　独行无所语公子在何方不作边头客仍居谷口庄山川欣自慰书信好谁将今夜松亭梦琴尊兴甚长 

　　蓟州逢頥庵先生及四公子（以下皆蓟州作） 

　　四月暌离一日逢渔阳驿里蓟门东更相存问兼相遇若个伤离有瘦容 

　　又和頥庵见贻韵 

　　自别金陵笑语稀中途相见得相依也知幕府无多客共候将军几日归 

　　蓟州官署松鹤得城字 

　　公馆辟轩楹长松有鹤鸣色兼秋共逈声与月同清花向吟边落苔从舞处生吏归门半掩不道在边城 

　　登崆峒山谒崔府君庙得晖字 

　　杳杳祠宫压翠微团团庭树下晴晖石幢薤叶埀秋露画壁蛛丝织夜机骏马频嘶知路滑驯乌不动觉云归欲寻往事题名姓白髪残僧记忆稀 

　　登独乐寺观音阁得闻字 

　　层级带城云仙凡此地分野花为佛供庭栢当炉熏雨壊檐前铎蜗添石上文凭虚应领妙亦足破声闻 

　　分题得埀丝槐 

　　叶如江上栁枝长花比岩前桂子黄自笑不随秋试去却骑戎马入关忙 

　　鹤梦得人字 

　　梦随明月下秋旻敛翅凝眸若有神偶到洞天经赤壁舟中逢着姓苏人 

　　登蓟州城楼得园字 

　　塞北城当蓟北门三河流接九河源霸图已逐秋云逺节制新添虎卫尊几处桑麻思乐业千家砧杵静朝暾此时天畔登楼望眼入西风忆故园 

　　香林寺寻僧不遇得霞字 

　　门掩北城霞庭空驾鹿车留题分贝叶汲井落藤华不系元无住忘生讵有家云归占杖锡人到礼袈裟石响惟闻溜灯明不碍纱徒劳诸弟子香饭进胡麻 

　　八月二日渔阳驿观降王入朝得青字 

　　此地降王欵圣明千麾万马自龙庭百年王会开图画一代衣冠见典刑兵气晴连辽水白路尘秋染蓟峯青伫看大史褒皇化不但燕然为勒铭 

　　槐亭得长字 

　　剪翠纳天光因枝结栋梁月翻苍雪冷暑借緑云凉户宻莺窥惯檐卑客到妨不同穿蚁穴诗梦入秋长 

　　候国公旌斾未至得春字 

　　辽海无波气色新路人久已望车尘晓聴乌鹊心先喜夜卜灯花梦转频已见单于来欵塞亦知天子絶和亲几时旌节归台阁共祝皇基亿万春 

　　重游香林寺得游字 

　　废刹委荒丘重来是薄游诗因灵辙赋衣为大颠留榻暖深宜晚钟清逈得秋细思关去住欲别更须谋 

　　寄香林僧得聴字 

　　日斜人散锁寒厅羁思诗愁两不醒输与山僧无一事白莲花漏六时聴 

　　松稍月色得西字 

　　鹤枝不动兎轮低萝径无多影欲齐吟到斗横河汉落残光犹在画墙西 

　　吃秋桃有感 

　　看得花开到熟时一年多半客边陲明年秋摘知何处重到刘郎未可期 

　　观蓟州文庙秋奠 

　　画戟门开两陛严银河不动夜厌厌儒冠晓逐文星集教雨秋随湛露沾乐备鼔钟明燎火礼陈牺象列形盐皇威圣徳同无外絶塞偏州喜具瞻 

　　蓟州观市集 

　　九陌动秋烟千区列土廛物情占贵贱人语杂幽燕酒瓮黄粱博柴车黒?牵自惊重出塞聊为买长鞭 

　　蓟门秋色得消字 

　　秋色望中消黄微伴碧寥阵边窥万骑猎处落双鵰云白初翻海虹销半掩桥已今添客恨仍值雨休朝 

　　闻国公重镇大宁得云字 

　　秋风吹角动三军入塞声为出塞闻后队隔山旗面改前驱传令马头分朝廷未下还师诏幕府重书谕蜀文自愧身轻如野鹤一年来往逐边云 

　　谢姬太守恵鹤 

　　借来公馆作斋居复有仙禽伴读书每送清音当五夜时随闲咏及三余啄残苔径和烟扫舞罢霜翎帯月梳明日南还须爱惜筠笼轻贮入蓝舆 

　　中秋夜燕集 

　　白云破秋色飞虫起商声渔阳明月夜钟鼔閟寒城城寒逼塞门枥马萧萧鸣及兹展良会座客欣合并飞觞接软语鹤髪间华缨明河西南泻列宿正纵横虽非帝乡见稍慰羁旅情木落长白山霜飘大宁营上公未旋斾我辈当遐征且尽今夕乐戎车有严程 

　　又次頥庵老丈韵 

　　崆峒山前夜看月月色秋空两竒絶不知何处烂银盘飞上嗟峨白琼阙蟪蛄啼霜秋气悲乌鹊遶树人思归天南有星千万点离恨不敢分明窥亭亭长松古阶下松枝无声露飘洒倚松踏露劝解公手中偏着青瑶斚愿公饮此寿百千乐如食宻无中边四夷不惊风雨顺月光如镜长团圆匣底龙泉玉三尺英姿自可千金值酒酣拂拭试舞之虹光倚天如月白今宵之乐当奈何自古渔阳豪杰多临风更赋渔阳歌 

　　访马叅卿得微字 

　　公馆秋清坐不归酒巵茶盌送斜晖相逢尽是天涯客且借桐琴奏式微 

　　送松轩公子之大宁 

　　玉殿承恩日秋风出塞时山川开道路书剑逐旌麾文雅时贤惜聪明圣主知鹡鸰原上望莫遣马行迟 
　　四牡去骎骎来鸿送别音塞云低晚色关日下秋云箧有新题句囊余旧赐金空同今夜客去住两关心 

　　送袁公子省亲大宁 

　　共是蟠山客我归君出关别愁多夜月诗思减秋山野浄风烟断天清士马闲庭闱开幕府亦足慰亲颜 

　　送髙公子还京师 

　　燕山九月沙草黄晓河浮氷天雨霜狐裘乌鞾骑马郎马蹄踏踏归帝乡黄金台前新酒香子须先尝我尽觞半年同客情难忘白日聮镳夜共床笑谈在耳书在囊子今去矣谁翱翔北来鸿雁斜作行河中鲤鱼三尺长我未得归心独伤子肯寄书鱼雁将 

　　八月二十四日遇国公入奏得星字 

　　仙槎八月赴沧溟永夜三台动使星身上赐衣金虎面马头飞箭黒鵰翎威光已接恩光近秋气还连剑气腥谁道驿亭闲白昼却瞻斧钺上青冥 

　　题衍斯道诗巻后（自八月二十六日入北平城以下并在湛露府中作） 

　　二十年来老辈稀白头僧见说当时西风落叶前朝寺读遍燕山一巻诗 
　　首首开元大厯间月中星瀑雨余山自縁懒冩勤看咏欲得从师借不还 

　　北平学观石鼔（八月二十八日） 

　　郡学旧辟雍中有岐阳鼔古今所闻十左右各惟五离离大星陨兀兀壊云补累累营灶减落落阵沙聚质若切?玉制若覆冷釜气若镕五金文若断钗股孤峯割秋瘦千蘤折春妩森严列戈矛尔雅冠章甫厓氷溜静悬海暖浪掀舞催辀半折轴败舫或遗橹小龙彭蠡归大鹏扶揺举断苔明翠锦古墨渍润础思昔委秦郊雷电惊草莽来牛砺其角凿臼加以杵幸令依圣宫星日照廊庑圭璧逊其光俎豆与之伍脱非天意存或是明神祜深檐白昼永老屋祥鸾翥晴连画戟阴冷湿宫墙雨诸生获讲解髦士资训诂启钥烦竖阍碑本利商贾韦辞表姬周韩语懐李杜雄章迭铿鍧遗恨寄酸楚纷纭欧苏作诘屈韦郑谱虽靡定彷佛讵非慕隆古鲰生千载下匏系三江浒神徒驰周南足不出城府适从辽碣役遂作幽燕旅平生慕竒闻一日获佳覩初临色愈庄欲狎气斯沮如亲至东都揖让申与甫如亲与田猎搏攫兕与虎如虚藜苋腹享大牢肥羜如洗蝉蜩耳聆笙磬柷敔羁愁破昏懜喜气浃眉宇时维躔寿星岁甲在疆圉天寒号鸱枭城荒茂禾黍宗周本余懐览古亦天与摩挲重图训?蹜愧庠序聊陈曹郐风式继韩苏武 

　　九日得乡字 

　　蓟门秋月犹在眼燕台九日仍举觞病翁同舎喜无恙公子出关情可忘镜中头髪忽欲白阶前菊花空自黄试开怀抱取一醉莫为音书牵两乡 

　　月桥晚步 

　　凤沼龙舟事已湮月桥烟岛昼生尘芙蓉冷落菰蒲老波面游鱼却避人 
　　两楼钟鼔自西东野水长天夕照红一片闲鸥飞尽处数家茅屋酒旗风 

　　过髙丽寺又小髙丽寺 

　　金银画壁谢觚棱中国人留外国僧今日寺存僧去尽淡烟明月是香灯 
　　系马荒宫读古碑寺名犹识小髙丽伤心莫问前朝事吹落椒花见黍离 

　　谒关侯庙（庙在海子月河桥之西尝感于梦中重为修） 

　　緑栁苍松取次栽灵旗风暖庙门开百年遗构重修处曽得亲王入梦来 

　　奉和松轩公子敬受鞍马鹰鹘之赐 

　　沙塞得风霜王庭被宠光锦鞴鹰眼疾玉勒马蹄香搏击当思奋驱驰未可忘恩荣有如此知尔继岐阳 

　　残菊聮句三十韵 

　　佳节忽如遗残菊冻犹绽深黄媚秋清（白）淡碧留日晏微微霜粉傅（唐）滴滴露珠间余馨不盈匊（白）短干纔过骭灌频畏色损（唐）爱重疑景幻纷披藉楥扶（白）灼烁资茗涮冻蝶隔幔窥（唐）寒蜗縁径绾叅开星鼎峙并擢子双孪霞翻日炙殷（唐）襭绚雨披幔荆镌玉一围（白）沙拣金千瓣廵防闺婢摘（唐）移恐园翁讪衰思还丹驻（白）媚得粉黛扮风前醒醉眸（唐）月下影童冠优游奈晚圃（白）萧爽宜夕间悠然陶令思（唐）佚以魏公宦饮甘制颓龄（白）佩臭却沉患屈辞飡岂真（唐）苏咏落非赝茹苗尝杂杞（白）护本当去薍聊供开口笑合作青眼盼兰茝本同方（白）松篁须共豢色连芸帙浄（白）阴动缃帘幔炎凉饱所歴（白）文酒陪之惯宁为抱枝干（唐）不作裂车轘幸兹异乡对（白）庻使羁愁铲时冬改商律（唐）授服补新■〈糹旦〉莎阶已罢蛩（白）榆闗久来鴈亲如蚁付膻（唐）恋若马舐栈有田惟种秫（白）无麦不为■〈麦山〉百篇诗已成（唐）千斛醑可办君毋蠧花妖我敢思笔谏（唐） 

　　和荅衍斯道见贻 

　　五色云缄喜自开骊珠遥帯佛香来孰知近处无灵辙可信前生是辨才白马秋清陪鹤驾贝章风静启莲台飞虹桥下重寻日烦具乡山緑茗杯 

　　送袁公子回济南 

　　辽竭幽燕去逺征那堪送别在燕城居庸风色卢沟月并作离亭一夜情 

　　送黄大舎回山东 

　　白霫渔阳又北平时常同住又同行于今忽送山东别两地相思共月明 

　　暂宿八鲁庄梦頥庵公独宿城中 

　　偶因送客入城迟旧院空床旦宿时夜半月明山鹤呌犹疑西阁共聮诗 

　　为留人陈子新赋松隐 

　　昔隐榖城山结巢松树间巢深云气宻常有好容颜一从离隐所云袂飘飘举手中五粒花服食生毛羽五年在淮南十年在燕城安知赤松子即是安期生朝县白玉壶夜炼芙蓉鼎春风熟杏田秋雨鸣丹井井香田有岁人寿已长年山中猿鹤怨迟尔亦未延 

　　漫翁禅师枉顾寓所适送友未还明日以诗奉谢 

　　出郭饯所知行轩枉禅伯笑谈讵无人惋恨余方积城寒雨柝逈月出霜钟白宵长梦转孤迹疎心自宻浮云本无期一念即命策 

　　题刘道权写雨后云林春山萧寺二小幅（自九月五日迁文明门新寓以下皆寓中作） 

　　榜船杨栁根雨罢溪水响深林人未还白云自来往寳殿插崚嶒松门半古藤日斜钟磬发应有未归僧 

　　和頥庵翁赠窗下菊韵二首 

　　半宜晴日半羞寒得近公家十二阑好觅画人传色様黄金新铸不曽干 
　　腻黄残緑底禁寒移傍书帷更作阑自是爱深看养别向阳浇灌不教干 

　　燕山八景 

　　蓟门飞雨 

　　出自蓟北门试寻桑干源飞雨四面至河山为之昬髙有营坞处惊沙走颓垣下有战死骨白兼沙土痕奔潨万雷喧赤石孤电翻讵知苍茫际神明悼其寃驱车过古城暝拉翁投村解衣燎新火松亭已升暾 

　　瑶岛春阴 

　　王城古帝都宫阙宏且丽中有千仞峯岧嶤压幽蓟念昔椎凿初本自人力致烧蜃插文石竒功夺天地蛟鸾失其仪涛岳逊其势况当灵雨余葱郁蔼生意深留云雾阴润聚圭璧气忽闻桑扈鸣君王思秉耒 

　　太液秋风 

　　灵源道天潢滉漾裂厚坤迩兹日月辉星宿江吐吞其深产菱芡其浅秀苹蘩苹蘩以共采菱芡以侑尊事殊汉昆明派匪华清温时秋风露寂玉浪芙蓉翻行宫罢夕月兰芳菊扬荪愿同灵沼鱼喣沫生成恩 

　　卢沟晓月 

　　侵星度舆梁落月沟水上月光金镜侧梁影玉虹様照人跬步间光怪百千状得非夸毗子持此为谲诳意欲铲琱琢寸刃不可向日出尘雾黄駞马杂车辆喧静犹昼夜循环不须让梁石有时泐泉流无得丧 

　　居庸迭翠 

　　驻马居庸闗仰瞻军都山山深闗隘险石角泉潺湲昔之巡幸迹今乃莓苔班尚遗千丈岚苍翠不可攀朝随飞云出晚逐归鸟闲片阴雨三尺一日四序环北顾道阻长风沙正漫漫内华而外夷慨然起深叹 

　　玉泉垂虹 

　　羁束戎马间佳胜每虚歴及兹临玉泉埀策任所适仰瞻飞窦泻玉流粲琼液俯目视修梁县虹饮春泽从龙意徒在为雨功未毕思昔未乱初游赏隘泉石浮华等烟电歌管化荆棘临流叹迟莫暝树起秋色 

　　道陵夕照 

　　房山秋气深陵寝久芜没羊马穴苍鼠麒麟卧秋月凄凉雄图尽寂寞王气歇空遗夕照明遥瞻孤鸟没有祠山之傍圣代重先烈鴈鱼固无灵苹藻礼不缺侧闻三史统南北互驰突董狐无其人于此一惨怛 

　　西山积雪 

　　维西有崇山其上太始雪天风吹不消海日照还结疑是仙子居璚楼夹银阙白榆种成林瑶草纷可悦我游值岁晏寒风为骚屑斧氷涧底泉敲火石上月道逢猎归人歌笑变凛冽川长狐兎净旗飐鼔声咽 

　　舟中生日（十月十三日是日大风以下并舟中作） 

　　客里逢生日舟中况苦寒家人具汤饼童子献蔬盘风送归心切天长望眼寛唯余亲友念此日转无端 

　　直沽口占 

　　一年长客旅卸马复登船碣石山东面黄河水北边形容消雾雨行李得风烟更作南还韵山川信有縁 

　　送仲权百戸之山东兼问薛正言 

　　蓟门同看月汶上独登舟风雨青灯夜旌旗玉帐秋乍分偏忆旧久客会禁愁若过菜州驿烦君问薛收 

　　河西驿 

　　午辞潞阳城明发河西驿寒云遰苍茫回雪舞虚白飞鸟不得下惊潨暗相射停桡散水华依樾避风力暖浪换春酒杯陈十指直翻思出塞苦寒气殊未极马毛山猬缩人面深墨黒幸此舟楫安髙枕候霁色 

　　沧洲 

　　雪河浮长氷沿转见絶岸人烟市集稀灯火舟楫乱渔人扣舷语篙子中夜饭水宿有常程回首岁月晏龙卧江海泠石出梁路断晶荧云表星惨切烟际鴈驿鼓咽不舒天鸡晓相唤乡山梦中来涂回未能半 

　　徳州 

　　徳州俯要冲地当舟车会浮梁直郭门亦以司启闭东南出齐鲁西北达幽蓟人民屋室稠商贾语音异闻此古陵县侧塞隈风气置牧超等秩自我圣明世戍兵三千人将校十数辈河山为之雄城郭为之丽我来舣戎舰登览不暇备谯楼角声动小卒催鼔枻 

　　甲马营 

　　长河抱曲洲河转洲面窄前瞻甲马营近可半舎隔水傍一鳜鱼腹剖尾正赤知是獭所祭余馂遗人食役夫取以至令我三叹息自我去桑梓海月十挂壁荐奠谁其尸苹藻空自碧食鱼感时序行矣望乡国 

　　临清闸 

　　长舟走浮梁双桨如鸟羽今日复何日欣然慰羁旅所忻遇我公使节还天府文章为冠佩仁义作干橹铿锵烛下咏脱略酒边舞頋惭蜀严幙宾客非杜甫寒生临清闗白日欲亭午淹留当异途踌躇起凄楚 

　　东昌府 

　　夜深抵聊城城寒鼓声四缺月翳复出人影霜在地系船驿亭树门闭乆无吏邀呼其县官如见灯火至披衣待明星忽遇南来使手中尺素书上有平安字殷懃老母念恳欵故人意缄封秋气始展对岁欲季回思万里别喜极继以泪聊为数刻留拂晓怅分袂 

　　十月二十一日夜次甲马营遇我公使还遂登舟陪至东昌行三百里余公出示頥庵先生及公弟松轩见寄诗喜赓其韵诗凡四首其一以识邂逅之遇其三以答頥庵松轩金台同寓之情云后四日安山湖舟中记 

　　不奈寒侵季子裘忽惊同载李膺舟使星一点依南斗肯作聊城五夜留 
　　内墙阴处月桥西记得聮镳觅故溪千里北风成怅望几时南客重提携 
　　琵琶山人白发翁金玉文章氷雪容凤凰台下时常见野鹤羣中不易逢 
　　锦袍公子最多情每许山人并马行今日独乗官舰去却瞻马首曵心旌 

　　唐愚士诗巻二 


　　●钦定四库全书 

　　唐愚士诗巻三 

　　（明）唐之淳 撰 

　　安山驿 

　　地凁河水涸北风吹衣裳岂但岁月晚所思道路长昨日安山湖湖流浩汤汤今朝安山驿河浅失故常辛勤自兹始艰险亦备尝三朝歴半里五日一舎强呌呼错昏旦面日无精光船人赤脚泣行子中夜伤赤脚水破骨夜伤悲故乡 

　　决河 

　　近年黄河决其半民所居髙者为洲渚下者为沮洳昔逢禾与麻今见鳖与鱼园庐尽漂荡桑枣遗朽株尚留水中央撑拄不可除叅错犬牙峙累累星斗如舟行一有遇垫没无复余我昨经春初弥漫若江湖及还值冬晏水缩成丘墟我舟既已胶我仆亦已痡沥觞祷河伯利涉期无虞 

　　郓城县 

　　夜聴墙下鸡晓扫墙上霜鸡啼霜正白繁星粲成章维兹古郓城废塔河氷傍亦复有民社鸡犬声相望我舟泊已久徒旅行未遑回瞻百里间形势转仓皇闷来走平陆临眺齐鲁疆汶济日夜去青徐互低昂泰山岳所尊凫绎圣之邦归田事则逺懐古心孔伤 

　　晓起 

　　惊犬吠荒村灵鸡送晓暾风严销酒色河涨没沙痕黒处山峯逺青边野烧繁朝来日南至倚棹忆家园 

　　长至日 

　　一年时序总途中（正旦元宵在抗州花朝在滁阳清明两河口端午到大寜夏至六王川中秋留蓟门重九寓北平皆客中）古郓城中复遇冬漫把诗篇供物色惟凭酒力破尘容船头月落长亭鼓河面风传逺寺钟自叹身随戎马后故山春事负耕农 

　　梦北郭生（济宁道中） 

　　美人星冠云绮裳自我不见今三霜常时开口咏凤凰律中角征宫羽商江妃河伯权相将山鬼木魅无精光俄然一斥万里乡十口奔驰饥无糠昆明池寒荷叶黄椒花瘴重餐枫香昨梦遇之天北方手■〈奭斗〉琼浆在我傍或被短髪涕泗滂人耶鬼耶杳莫详有鱼不得升天潢有鴈不得过衡阳此生已矣空惨伤他生尚卜同翱翔 

　　圈里村 

　　晓望嘉祥山晚投孙家圈墟曲烟火乱天髙云景鲜道旁一废碑纠结苔蔓纒知是古乡校篆笔有瑶镌况兹邹鲁邦文物自古先云何丧乱后爼豆没戈鋋当时揖让地草木牛羊膻方今际文明百举无弃捐子产如可作诸生思执鞭 

　　懐乡中马蔡三友生（十一月十日沛县作） 

　　分首春灯后懐人腊雪边河山经沛邑行李滞楼船茗煮琼芽嫩醅浮緑蚁圆此期知不逺归及燕莺天 
　　古碣时时读长河处处通所嗟行役地不与故人同雀啅深愁雪鱼吹细起风尺书虽满纸鸿鴈几曽逢 

　　沛县 

　　顺流兼长风席挂风转急云寒景色晏人逺鸥鹭集久行厌风水数日临险涩逆浪侧倒翻洑包沙流入睢盱劳颈脰颓倚若维絷幸此天意泛谈笑开怏悒眼明清镜朗思涌源泉汲谷亭回首遥丰沛行将及山残王气歇牛卧角濈濈巍然歌风台于以览原隰 

　　夹沟驿待后船不至 

　　待船两河口沽酒夹沟边羇旅身如病淹留日似年层氷因雪急破浪得风偏京国三千里蟾蜍两度圆 

　　东昌得家书 

　　七月家书逺使将那知今夜泊东昌朝来曽与家人说蜡烛开花鹊噪樯 

　　徐州 

　　前舟及彭城后舟过丰沛河氷坚无声相隔两舎内舎舟轻觅车累日不得至欲飞乏羽翼欲渡安能济朝登柂楼望林壑耸晴翠山中几陈迹一一皆可喟到今飞鸟尽何以留淹滞重懐眉山翁文治今谁继 

　　秦梁洪 

　　前月公使还送之聊城东今日公使出遇之秦梁洪公如虬与龙来往无定踪我如萍与蓬流转何终穷淹留千里内再得仰音容下马野人家星稀月当空山炉爇枯桑土甑炊新舂问言及母妻殷勤慰冲冲复许还故乡送之以仆僮期以阅岁见镫罢桃花红一饭恩必酬禽鱼恋渊丛明日车马异天涯矫冥鸿 

　　黄楼（十一月十七日为船冻登车以下皆车中作） 

　　东方明未明残月光睒睒首路黄楼南楼鼔声紞紞我来何苦难日月徒荏苒川行无全功陆涉此其渐桥危惊路折牛颤畏坡险仆夫又已病衣破胫不掩风凄手足皴霜重语音惨我非肉食者安坐敢自慊 

　　宿州 

　　我车何啍啍驾出城东门城小州事殷应荅民力烦夕驱荒庄北香山含半醺莽然百里内宿草蔓平原前经石桥阻始见鸡狗喧又闻衡门下儿童诵王言土儒不识字训解失本源下车使之前父老咸骇奔重为正讹舛钦哉期勿谖 

　　固镇 

　　汇河镇门东河水清如苔其原发湖涧其流入长淮是日天气和惜此风日佳试临清泠渊洗我骯■〈骨塟〉懐渔人四五舟中流正徘徊时复发清啸白鸥无惊猜我本埀纶者结茅东海隈一年苦行役不上钓鱼台顺流絶奔鳞安巢无夭胎局蹜尘土人焉能与之偕 

　　自徐抵宿道中纪事有懐北平頥庵公松轩公子 

　　船上复车上徐州仍宿州不因河冻合那起客乡愁晓饭霜侵匕宵眠月拥裘家人裁小帽邻伴饷干糇坂曲惊疑簸川平稳胜舟纼寒牛背涩轴垫仆心忧古迹迎人问诗题隔日搜计程常屈指惜别屡回头岂有欢倾盖谁能怒挟辀因思安稳客文酒日风流 

　　车上 

　　老牛羸仆费驱驰逺道黄尘日暮时每为乗桥占去住却因下阪识安危五云宫阙徐王陇千载英灵闵子碑欲斧涧氷磨剰墨驻车重写出闗诗 

　　徐王庙下 

　　作好在徐王庙下邻邻人出酒饮行人自说王家多宠庇差科不动是闲身 

　　凤阳府 

　　青天雨黄沙白日赤若血孤城临长河况在苦寒节去城五里近仄径又西折税车槐屋下几榻稍罗列况乃公子贤馈酒甚清冽仆人半已睡呼起沾口舌饥寒固已慰羇旅亦可悦山鸟则在巢家鸡则于桀我异鸟与鸡奔驰何时歇 

　　徐子方■〈耒员〉轩记 

　　余先世居杭之新城自先大父以下始寓于越在元盛时闻吾乡有方员（仲钧治书经）徐铉（子声治诗经）马章（玉相治诗经）三先生者以诗书经教授于家得其指授者往往为名进士而徐之二子伯与仲与亦有声余生晚不及拜三先生又重以私门多故不获一还故乡交其门人为憾也一日仙居教谕徐君子方以书抵余自言与余同里闬为世婣且以所名■〈耒员〉轩者俾余为之记余虽未识君间询君所深友则知君之尊府君徳卿先生与三先生为契家而君尝登三先生之门又从伯与君游最久譬之田焉治其菑畬而不芜者也譬之禾焉灌溉芸耨而有秋者也又知君尚气重义少壮时慨然有志于当世今老矣方试其学为百里师而且以■〈耒员〉名自励噫君亦可谓有志者矣余也孩幼多疾未壮而孤家学荒落五榖不熟不若荑稗之有成尚能为君记斯轩邪虽然余生田间颇尝习夫农事矣其畊之也必深播而耰之也必时■〈耒员〉而沃之也必勤既然矣日以烜之风以簸之雨露以滋之而熟矣人之学也亦然讲习以明之师友以成之贫贱忧戚以困之富贵利泽以厚之而已矣然其所以尽之者人也所以成之者天也余知尽夫在已者而委诸命焉是故舎田而芸人者忘已者也揠苗以助长者不知天者也忘已者蔽也不知天者惑也吾知君不蔽不惑者也将操吾耒耜而从君于学圃之中君庶以乡故毋絶我 

　　王克仁记 

　　徐甲孙乙者饶州余干人也余干初为州甲与乙争山乙伪异代劵为已物知州事唐毅颇嗜地理学州有叶道士挟是术与毅善遂右于乙甲屈不肯平诉西提刑司司下府君州往复数四卒直乙甲母兄王克仁故猾吏也忿其甥不能申且将肆毒而无由因激之曰尔老矣何生为甲诉愈力府檄傍邑安仁为覆验州耆老吴谷良等数人诣邑言乞归地置狱自旦至暮不决各散去惟谷良以善奕留邑长所甲呼谷良为助谷良不答甲归亡聊至夜自刎于邑之栁王庙门外克仁告州诬乙杀之并道士谷良等皆坐繋拷掠不能胜乃皆诬服谷良二弟丙丁及其子辛日遇克仁于涂辄言父兄之寃詈辱之无不至适克仁之二子往其女兄家修佛事还渡沙港港水湍悍日晚多大风二子不能舟溺焉少顷主济者来视舟见篙■〈木虏〉堕水舟有遗槖且共僧食骇曰此必王外郎家儿也持槖告之克仁辄笑喜曰吾计得矣止家人勿出声召渔者王大眼十数人出二子斧其尸束缚之若加害者复投水中水滨有亡卒朱寄儿匿林薄间须夜以渡悉得之克仁以吴氏口语故白州曰吴氏杀我二子州追丙丁辛三人讯之莫得其尸巡逻者顾见乌鸢啄水中举而暴诸官三人之狱乃具府司案下如法寄儿亦被获诸都督府将出狱抚丙械言曰杀二子有人非汝也丙泣问何人寄儿不肯言丙挽衣不使去州幕长亦叩之寄儿言官但问王大眼言讫而出大眼至自言我于二子无故人莫知其由克仁亦争之厉甚不能服丙复令谷良次子庚诉提刑司司下其事如初州以疑谳虑其它诉并庚系之谷良道士辈已瘐死狱中矣辛季弟驴儿年十五请母自行竟诉阙下上以付诏狱追寄儿湖广且得其溺死状并克仁赂大眼等银榖事方二子溺时出外索租去港八十里止宿饮食物色可左验诏克仁大眼等磔于市并诛克仁家属先主狱官若吏及仵作诛徙有差仍赐丙丁辛银若干两以释之时洪武三四年事也青州左卫百戸州人叶庄椿为余道其事乃论著之曰徐甲之死过矣克仁实使之乃以诬其雠并其所与雠者二子之死不幸矣天实报之克仁又忍僇子之尸以赂夫人以诬其所为口语者卒败于亡卒小童是何哉易曰恶不积不足以灭身身死家灭子无遗类天理之不可泯也如此然而牵联数十人或死于狱或死于术或死于变或死于赂或死于法盖有幸不幸焉噫克仁之不仁甚矣猾吏之祸极矣 

　　赠段镇抚诗序 

　　凤阳留守中卫镇抚滕人段君世英以通敏武给之才为上官所器使者久矣今年春天兵下朔方我曹国李公奏世英以从事上可其请盖世英尝逮事先岐阳武靖王以所以事王者事公而公亦以世英为旧人礼待加等凡甲兵金榖之数悉委之征戍调发之务悉资之而世英亦尽厥所事一乃心力不告劳勚既三军凯还公方以事驰奏于朝命世英从行既奏上嘉其勤赐楮币五定以遣之还经濠梁见蜀王于邸第复有赐如前数既侈上及王之赐得便道过乡以省其亲寿乡之人荣之为其僚友者咸为歌诗以艳之时余在公幕府且俾为之序余思与世英初出闗﨑岖戎马中风飡雨卧未尝少闲据鞍览古抵掌谈笑未尝不同善者掖之否者替之又未尝不胥助也每南望白云孤飞彼齐鲁吴越触目动心又必相与叹息或至泣下噫观其事公之勤思亲之切则其所以事先与事其亲者可知矣观其待余之诚之厚则其所以交夫凡百朋友者又可知矣乃今宠锡优渥荣家及亲思以答所知者图报乎朝廷思以荣乎乡者图显乎父母若然则福禄之至庸有既乎余也阙定省几十数载旦夕将请予公以归获由山东拜圣人之宫展颜闵之墓仰瞻徘徊歴览文献因得登而翁之堂赓陟岵之歌谅未晚也请为滕人陈之洪武二十年秋九月既朢会稽唐之淳序 

　　将及凤阳奉懐南涧公子二首 

　　王孙送我最多情马过新城复旧城莺弄晓声风正软草铺春色雨初晴坐中别酒巡巡换巻里新诗字字生明日相逢更相爱为言军旅在幽并 
　　去时杨栁线藏烟归日梅花雪满天北镇山川行处别东夷鼔角聴来便青年从事惭孙楚白首穷经慕伏虔喜得重过南涧曲欲分淮水洗鞍鞯 

　　池河驿 

　　前日中都雪都人庆丰年今日池河雪寒氷在前川平明集仆夫饭熟犹晏眼髙呼强之饭牛冻车不前黄犊成素骊乌巾为白毡却忆荆山外别有琼瑶田去京尚十舎去乡仍渺绵安能讼滕六旭日布九天 

　　清流闗 

　　过阪当牵驴过闗当下车下车当用扶牵驴当用驱同云蔽曽冈积雪平丘墟行客歌苦寒羸童叹无襦稍见迟日升轻氷犹在须仰懐多病母长年卧茅庐静言思奋飞迫切危险涂危险不足恤菽水当何如 

　　道中懐故乡诸友 

　　暗中栉髪月中飡驴足凌兢度晚山残雪满川遗万玉好峯留雾失双鬟此身老去星霜改逺道归来岁月闲想得故乡诸旧友青绫髙卧掩松闗 

　　滁州逢王云庄谈蔡萝屋 

　　旧事吁可怪客乡闻亦惊风波开贝锦云路失鹏程莫惜干城噐难忘伐木情临岐无复得知作贵州宾 

　　到京得毛鼎仁金齿书（十二月初一日） 

　　万里书来已二年惊闻不死却凄然家人纵有惟存半别梦虽多不记全目断蛮云心似雨泪兼蒲墨字如烟可怜谢野原头路谁向春风扫墓田 

　　自京还越道中杂占六絶句（初八日出通济门以下皆车船上所作） 

　　脱却双轮换独轮乗船人作坐车人明朝又复乗船去却畏风波不畏尘 
　　晓日苍凉带水烟畏途行尽半平川临流自顾戎衣笑车马驴船过一年 
　　毘陵郭外早行车小店鸡声古庙鸦栋树东边门巷曲隔墙新见腊梅华 
　　数峯髙拥见岧嶤一鹤长鸣破寂寥欲过虎丘寻剑石望亭亭上望枫桥 
　　黄昏月出大湖东霜叶无多也自红一色金波三万顷埀虹亭子正当中 
　　齐云楼上大飞沙楚国祠前箭似麻事业緫随流水去空余人唱石榴花 

　　常中过乡中二僧官 

　　去京三四日乍喜见扁舟塞梦犹惊马诗懐却借鸥耳边吴语熟云外楚山稠更得逢禅侣羊车肯暂留 

　　南涧书屋诗序 

　　南涧者我陇西李恭献王之墓之原也书屋者王之孙君读书之所之名也堂以书名而书堂以南涧名示不忘其先且有志于学也恭献王为帝近戚恭献之子武靖王以帝甥为开国元勋二王徳业具载国史君之兄既以袭封于曹君以贵介公子遭时平康若可以优游家邦无事乎诗书者矣然方被旨居中都之赐第距南涧不逺恒闭户却扫日诵数千言时时登墓踯躅攀树哀慕撷其藻芹荐其时食其暇则过诸先生长老辨疑析难俾益其所不足又其暇则吐为歌诗清婉丽逸与山僧野夫较尺寸轻重不厌非笃志于学图绍厥先者能然乎今年冬眉山苏伯衡先生尝登斯堂而为君记之矣他日复命其客会稽唐之淳序诸作者之诗辞盖将辑而为篇什焉之淳庸陋何足以序之虽然窃尝闻之人莫不饮食也鲜能知味也若君之于学食而知嗜之嗜而知乐之岂徒餔其糟粕以自昏窃其浮滓以自肥者哉必也熏陶乎醇醲属厌乎旨甘不自知徳之润乎身而晬面盎背之可喻也故凡天地阴阳造化之理人物鸟兽草木之故古今兴衰治乱之原与夫三纲九法之所以扶植沦斁者皆于书可究也君读而究之究而知之书何负于人哉藉出而用诸朝廷措诸事业不怍不愧俾人曰惟恭献有孙惟武靖王有子惟公有弟人何负于书哉唐有良将相曰邺侯泌西平王晟然邺家多书而其子繁不善读西平身有大功而其子愬克踵其武昌黎韩子咸为诗以颂之然其中寓美刺焉后之人咏其诗懐其人未尝不为之感激叹息也今君之姓氏与之同其先勲业与之同其家藏书又与之同则所以思为其子孙者宜同乎愬以自期勿同乎繁以自励也呜呼四海之广都会之大继自今而咏南涧之诗者岂无韩子其人哉敢请序而俟之是年丁夘十二月既朢之淳序 

　　题叶贡士湖曲草堂（十二月十七日抵家以下皆家中作） 

　　客来不骑马反作艇子嬉醉来不着巾倒着白接■〈罒离〉门前一顷菱个个如红玉收取当秋租食菱胜食肉湖稲大颗粒湖鱼三尺强稲可饭朝夕鱼可煑羮汤东头贺监居西头放翁宅看渠作官归与渠作相识 

　　题汪季子煮雪轩 

　　煮雪当山泉松垆袅竹烟玉花光欲动蟹眼味初全法自陶家得经从陆羽传几回寒夜渴谋借剡溪船 

　　送贡士会试 

　　别酒频频把离弦欵欵聴旧霜枫叶赤新雨栁条青月斧看修桂牛刀试发硎故山空蕙帐谁照读书萤 

　　题画稲 

　　稲田到秋熟岁岁常食粥食粥可疗饥种田当及时 

　　题画菜 

　　开畦分种味挿竹当垣墉安得身无病长为卖菜翁 

　　吊钱塘卢清源墓 

　　三尺新碑处士坟乡人犹解说清源东阡西冢多金玉不及卢家好子孙 

　　杏田农赞（为医者作） 

　　有儒而医杏田之农不稼穑而三百其廛不耒耜而其崇如墉汤液以沃其内针砭以耘其外明五运而无水旱之菑却三尸而絶螟螣之瘵杏之殖矣猗傩其实人饱我徳我食其力斯人也固非舎已而耘人亦非揠苗而助长盖将祀董奉为先田歌灵兰而击壤辅大徳之生生而无愧于俯仰者也 

　　赋崔彦晖雪林小隐 

　　羃■〈罒历〉更氤氲林居静不喧昼光琴荐湿玉气石床温夜雨泉惊枕春雷笋到门看知书画法幽趣许谁论 

　　题赵彦征晴双骑图 

　　得鞚金羁不动尘新蒲细栁曲江春瀛洲学士参差是十八人中见两人 

　　留别钱塘友人戴钱二公（正月朢日） 

　　每向天涯共忆君及归来日又离羣故人暂得从头数好句须留会面闻西子湖边灯照月李陵台下雪如云一身万里寻常事塞北江南几夕曛 

　　戊辰藁 

　　过江浦县与髙昂霄聮句 

　　西收风正一帆开江浦城髙晓角催初日晴分骆駞岭五云光涌鳯凰台驿亭旗影藏新栁野店醅香带落梅北望醉翁亭子到欲寻遗刻步苍苔 

　　滁山道中杂题 

　　溪暝深藏栁坡晴湿护苔只惊聮骑去不见一人来麦陇丛丛緑梅香树树香山禽惊客梦村酒割人肠虎过山风急山家早闭门遥怜未投宿月黑正销魂浮图连石磴略彴枕溪湾驴背东风里遥瞻管店山人到说旌麾前朝过下邳自惭行旅滞非是恋吟诗春树留残叶晴峯带宿岚滁阳山水秀人道似江南林宻草纎纎卑枝拂帽檐春光来一月犹畏晓霜严公馆借吟诗行厨送午炊数株临水栁曽得系金羁狭路转多歧多歧可问谁试询曽到客犹似未来时独树庙门前鸦巢挂纸钱欲寻遗像问尘没已多年下阪复登岗前看道路长不知行几日能得到淮阳宿草发新荑沙干叶未齐待教寒食雨緑映锦障泥 

　　自濠抵邳杂诗 

　　暖日轻风古道傍平原宿草正茫茫过桥驿聴津亭鼓隔水船窥估客樯圯下无人邀孺子小山有赋忆淮王细思楚汉争雄日此地今余几战场 
　　河北三春雨天南五夜雷山川新气色车马息氛埃燕逐游蜂至莺催候鴈回不逢沽酒馆何以得衔杯 
　　山石搘桥险似梯下窥流水净无泥水边多少垂杨树着个黄鹂来上啼 
　　红白花开宿莽间长亭小店接村湾行人未识邳州路马首先看虹见山 

　　铜雀瓦砚歌 

　　汉日欲没众星紫老瞒干天扰天纪身辞簒弑遗厥嗣却付分香兼卖履铜爵髙台五云里声色娱人死无已西陵墓草青如洗舞尘细逐歌声起台倾土荒产荆杞遗瓦深川良有以豫章得之谀墓鬼琢配翰墨象焦尾仍铭其阳志其喜砚工文竒称二美陇西王孙武靖子寳之不翅琼瑶比芳春燕客陈棐几冷电晴云照秋水研辞释文拂尘滓红丝无光马蹄毁邺城狐嘷豫章死一甓千年置邮耳欲镌短歌愧无似乞借挥毫删魏史 

　　题赵文敏公书韦苏州诗后 

　　余闻前辈论二王书古人文章皆因人与文而异其体如乐毅论之方整庄重东方朔画像赞之跌宕不羁曹娥碑洛神赋之忧苦飘逸要当心领神会今观赵文敏公所写唐韦苏州三诗亦然谨为之评曰水流花开鸢飞鱼跃秀野行云晴空舞鹤南涧公其寳之洪武二十一年岁次戊辰二月上丁日会稽唐之淳书于凤阳行第之梧月轩 

　　赋髙氏苔竹轩 

　　苍苔緑竹谁所怜髙君作轩苔竹边三春雨湿锦纹乱六月风寒丹凤眠有时自引阶前鹤踏破云根竹华落有时自煑石铛茶轻烟冥冥萦屋角我来正值清明时蜗篆生香入砚池青葱色里无人扫剥啄声中有客棊我知此君爱幽独亦欲依君结茅屋乞借墙阴半畆苔更植阶西数竿竹 

　　登邳城楼（二月六日到邳以下皆邳州作） 

　　挂剑台前事已非绊戈山下草离离城门日没乌栖早野渡风髙客过迟十万牛羊新部落五千貔虎旧旌麾泗河东接沂河去曽与行舟记下邳 

　　邳州八景 

　　岠峯霁雪 

　　玉龙行处夜无声北面峯峦失翠屏天上白榆宁有种人间瑶草不知名青烧猎火朝烟湿红露仙楼夕照横记得塞天曽见惯薫风时节到辽城 

　　僊掌晴霞 

　　何处丹霞似赤城仙人掌上最分明若非玉女裁衣罢定是天孙织锦成孤鹜齐飞天欲雨断桥斜映夜还晴会须絶顶营茅屋采作朝飡咽日精 

　　圯桥夜月 

　　泗水西边沂水东留侯黄石有遗踪一编不受秦人火三寸终成汉室功曙色苍凉茅店月履声寂寞栁营风我来圯下留多日几度兴懐聴漏终 

　　磬石秋风 

　　水滨浮石势参差风急秋清出韵迟总是虞廷春贡后不同萧寺夜禅时响连月壑蛟龙惧静荅霜林虎豹知何处钟声起迢递分明律吕逺相随 

　　鹿湖烟雨 

　　雨稀烟暝水増波鸥泛春声入棹歌杨栁人家茅屋小鳜鱼时节钓船多暗归浦溆锵环佩宻掩峯峦湿髻螺定有仙人骑白鹿夜阑来此奏云和 

　　沂水春澜 

　　雪融氷泮发漪澜望入河流杳霭间杜若未生黄鸟起夕阳犹在白鸥间声翻暖浪沉芳树色漾晴岚灭逺山春服已成来禊祓傍花随栁欲忘还 

　　鱼亭晚钓 

　　亭前不改旧山河落日垂纶感慨多客至已非金谷会风来犹起晋时波珊瑚摧折遗蒲栁锦帐荒凉长薜萝更莫临流奏长笛渚花汀鸟奈愁何 

　　剑台野望 

　　荒郊不见徐君墓此地空闻挂剑台三尺英灵如有在九原魂梦亦堪哀林烟拂水青萍合山雨飞空紫电来望极吴中忆遗庙春风几度野棠开 

　　射狼曲 

　　甲士重重旗簇簇一色晴原春草緑将军小队出峄阳健如飞鹰不可当马人传令弓人受骍弓在前箭在后士雄马肥弓力强胆落北山双白狼吕梁洪边鼓声起毛血斓斑狼堕水 

　　题张从礼掩骼埋胔卷 

　　洛阳张从礼之寓于邳也始至视其郊关荆榛翳如视其原野白骨纷如则戚曰人实我敌人死人恤暴骨之谓何我不彼瘗我则非人帅役者具畚揷掇拾任载无遗焉择燥刚之土若州之西北郛若南门之东若木社若沙坊之阴为冢五邳人歌曰孰掩者骼张公之徳孰埋者胔张公之义张公其痛瘗骨五区实丰其区而虚其家既成时其春秋而设其奠又歌曰列冢惟五死骨起舞笾豆孔嘉鬼饱而歌瘗于斯享于斯来者其冢之后十有八年越人唐之淳过而闻之遂书以附于州之志 

　　喜国公大人奉诏北征 

　　使节方临外兵符忽自中素心承一徳纶语冠羣公马熟茐河草旗生瀚海风晓占幽蓟色云物霁崆峒 

　　张从礼传 

　　张从礼雒阳人其先仕元有至行省左丞路总管者以是久留于燕至正末岁大歉从礼多赈恤之义声隐隐诸公间中执法陈鲁公思谦郡人也临薨托其幼子麓于其友中书叅政李公孟豳公为求昏于从礼从礼因以女归之而拊其家甚至洪武初年自燕徙濠未几聴自便居邳时兵戈甫定邳故军垒骨胔旁午四郊无居人从礼率童奴环百里内辄得辄收瘗多者千数少不下数百凡为大冢五冢墓既成岁时徧祀之迄今弗替岁癸亥春不雨吏民患之祷于城隍神则不应于羣望则又不应有以沧浪渊神祠告者从礼则徒跣往祷浃旬乃还复躬乞水于峄阳山故汉令韩棱祠则又不雨众志方懈从礼誓于众必得雨乃已已而雨如注吏民徳之间窃自念曰人孰无祖亦孰无死吾去坟墓余四十年年几八十祖兆芜矣死期至矣恐身先朝露何颜见先人于地下乎且麓已死惟有一息鲁公之绪不絶如缕吾二氏丘陇相望乃携其外孙以行至则负土封树之时天大旱邙山草木无生色土坟龟拆版筑不兴从礼恸哭吁天天为澍雨仅足襄事五里之外无沾焉乡人叹异为泣曰是还也不惟张氏之为饱鬼陈氏之鬼亦不饥矣他如敛浮河之尸岁凶为粥以食饿者死不能敛敛不能藏者为之治其槥若坟遇遗楮币于道必询其人以归之其于周穷念故汲汲若嗜欲不倦不顾家之有无盖其天性然也从礼名异四方之人识不识咸称为张义士髙其行而纪述歌咏之若干人洪武十八年有司以掩瘗事闻尝书其姓名于旌善亭云会稽唐之淳曰余读五代史独行传叹夫世衰道微茍一行之可书者必为之表见于世甚盛心也矧今从礼之可书者众也孝以事亲诚以格神仁及乎朽骨义周乎人人顾今耄矣无一丈夫子天之报施者何如也然其聪明康强视聴不衰寿考之福盖未艾耳余北游过邳尝登所谓义冢北临峄阳西望季子台吊羽布用兵处沂泗流其下汹涌有声朔风萧骚落日照野草而岿然之冢与彼数者参差乎其间从礼其无闻也邪其可传也邪悲夫 

　　奉和忆邳城寓馆之韵（三月二十五日发邳以下系舟中所作） 

　　陆贾曽存越班超解拓边公方持羽檄吾岂恋舟船蒲叶迎旋斾桐花落舞筵明朝毡帐月光照柂机眠 

　　舟中有作奉呈公相 

　　喜得天风送去舟还从楚尾识吴头浪花白处鱼吹雨梅子黄时麦弄秋一派棹歌连觱篥两行旌斾杂兠鍪路人解说朝天马昨日清明过泗州和 

　　荅南涧公晚别后见寄之韵二首（三月二十八日到凤阳以下系旧城作） 

　　晚天相送不相随正是初三月上时想得到城门半掩一帘灯火数聮诗 
　　寄来诗句慰情亲首首清和字字真不合王维合王建前身多是盛唐人 

　　四月六日宿方东轩观方集有作 

　　星离叹暌乖簮盍欣会晤幸兹灯烛光获覩铿鍧句雄若河注海纎若茧抽绪静若禅士定专若狞妇妬朱弦閟郊坛画?森武库髙将踪汉苏近或企唐杜羇悰涤故烦隽腹饱新饫座有吴子贤雅多延陵誉众乐方具列善聴别音度愧余窘行役聚鲜别乃遽坐席未及温秣马已在驭诗殊伐木吟曲拟骊驹赋时夏宵苦长天凉雨如絮城更犹隐楼庭鸡忽号树怅矣明发辞余音寄遐慕 

　　发凤阳途中呈徐公子（四月八日以下系道中作） 

　　聮骑发濠州梅天雨似秋马多同栈乐人少异乡愁小嶂藏轻雾深涡走浊流榆花零落尽春去若为留 

　　唐愚士诗巻三 


　　●钦定四库全书 

　　唐愚士诗巻四 

　　（明）唐之淳 撰 

　　奉和公相池河驿中留示之韵 

　　君亲俱在念风雨肯迟留不作随阳鴈真如泛水鸥寸心驰万里一日似三秋料得承恩处南薫五凤楼 

　　过清流闗追和宋滁守林公石刻诗韵 

　　乱后闗山开王气雨余行李带春泥鹁鸠啄椹蚕开簇布榖催耕水没犂壁上好诗无客和井边遗庙有乌啼翻思野渡舟横处只在滁州西涧西 

　　附林诗 

　　病起溪翁枯佀木语多村叟醉如泥麦边雨剰水鸣陇月里农忙云破犂山柳带愁知客意野禽解事向人啼明年此日华时节我也东归君也西 

　　赠袁公子（四月十二日还京以下并新居作） 

　　往年同事李轻车幕府青年总不如谈阵爱知司马法临文能读鲁连书弓刀北塞秋风劲灯火西堂夜月虚今日相逢畏相别天池早晚化鲲鱼 

　　东轩记 

　　夫士有坚忍之操方未达时攻苦食淡人不堪其忧何则素所养者然也至富贵之人舞歌声色熟于耳目舆马服食便于口体诸所欲为无求而不可得脱能遗世利摆斥旧习盖千百而什一耳此吾于曹国李公东轩见之公富贵人也非贱士也三世两王身袭重爵凡人之所谓富贵者公一切屛斥不务凡士之所务者则惟日不足焉方辟一室于中溜之东偏揭张子东西铭朱子敬斋箴于坐隅朝夕览观以为修进之助其志之所在有韦布之士不可及者之淳忝门下士知公为深观公之退食自公书思对命俨乎若至尊之在上而陟降乎左右也斋明孝思致敬思悫凛乎若祖考之尚存而忾乎若闻乎其声气也应接事类酬酢事变薫乎其春温而脗乎其有度也窃尝因而论之周公孔子之殁久矣真伪善治之泯乎其无文也亦久矣或有其具而无其位者有之独汉诸葛孔明负王佐之才都将相之位其在草庐也抱膝长啸慨然有志于当时及其贵也廪无余粟库无余财犹与其子言学须静也才须学也是则草庐之困不能易庙堂之崇三分之权不能变静学之守真所谓豪杰之士也至宋魏国公大丞相之子张公敬夫学孔明之所学志孔明之所志日居南轩究夫天人性命之旨尝着武侯传以见志位不称徳识者恨之今公家有魏国之勲身慕南轩之学譬之太山之云足以雨诸天下将见夫触石而起耳然则南轩之所不竟者于公盖将无憾焉且东之义于时为春于心为仁惟不杀以为威故煦乎其若春惟恻隐以为心故肫肫其如仁此又名轩之微意也诗曰维其有之是以似之又曰靡不有初鲜克有终敢因记而并及之不然则公又何以春风和气名燕居之堂乎洪武二十一年岁在戊辰夏四月既朢会稽唐之淳谨记 

　　五月朔日雨中有懐灵谷禅师 

　　涔涔西塘雨曀曀北山云云从望边起雨向睡中闻徂雨迷故辙归禽失前羣异乡多知友缱绻独论文 

　　和徐公子懐公相两岁不得同赏端午韵 

　　涨天风雨揽离情忽得新篇破宿酲眼底字疑山月照耳根声似石泉清每经佳节身多客却忆征途梦亦惊艾叶榴花濠上酒元戎此日共谁倾 

　　送敷竺昙住义乌双林寺二十韵（寺有云黄山并塔又有双神堂传大士道场也） 

　　双林古名刹婺女之乌伤云出汉水白云归山气黄维昔传大士依山开道场六时动天乐草木生妙香峯头七佛塔塔下双神堂堂中席久虚猿鹤愁怨望吾师霞外秀六十须眉苍祝髪石桥左挂衣双涧傍小笠冒暑雨轻袍带晨霜手持文部檄脚踏龙河航访我玄津西送之钟山阳是时五月朔緑树薫风凉薝葡白胜云菖蒲过人长我留看归去迟回以彷徨师行过越乡烦师一徜徉乡中多亲友念我几回肠为我少安慰令我羇思忘马羣有骐骥羽族有凤凰览徳匪称力如火不用光大士迟师久勉哉宜自强 

　　和徐公子同游 

　　地拱皇都接太微寺连冈阜势峩巍殿门幡动朝行道塔院灯明夜启扉中使传宣香满袖胡僧露坐罽为衣偶因晴日陪游赏喜得祥云傍马飞 

　　访友不遇 

　　触热访君池上宅草屋竹篱新板扉黄尘扑面日卓午知在翰林归未归 

　　雨中遣兴二首 

　　举觞问酒亦何如四月初连五月初出水大鱼看处好望晴干鹊报来虚睡多梦熟还乡路湿久蜗沿揷架书安得此身轻似鹤云头松顶寄巢居 
　　已晴还雨半阴天石榻纱厨不碍眠新水白翻风里浪好山青染夜来烟心同渴骥奔鲸海身学浮萍拂钓船故国老亲思望切数行音信若为传 

　　送白先生还越 

　　三年两度赐金归南极文星隐少微圣主恩深才不忝上公情重礼无违问船回马丹阳郭临水登山白苎衣自念同征不同去烦君为我访庭闱 

　　赋徐公子澄碧轩十二韵 

　　赐第古城东池连旧辟雍画檐涵浩渺素壁动冲融公子闻轩处长云野望通影沉南寺塔声浸北山钟曲槛临流得横桥到岸逢龟翻荷盖雨莺掷栁丝风莎借秋帘緑萍欺晓幔红蜗传书法古鱼识阵图雄舞剑惊飞鹤谈诗起蛰龙自天恩泽溥向暖墨华浓气浥研朱露光浮射鸭弓我思分钓石莫遣碧苔封 

　　暑坐喜雨 

　　涷雨尘外飞凉飙霎然至逺岫分夕阴轻雷阁炎气云端去翼灭石罅奔流驶境胜神亦融无言转多思 

　　读和古体凡二十有六韵丰腴醇重有顺无强第其间与予过实君子宁失于厚公则有之受而不惭正恐不免见讥于识者别用奉答以谢愚拙时戊辰六月癸亥朔日也 

　　王郎长诗壁垒坚老将睥睨不敢前方公偏师扼其吭如窦车骑登燕然我闻一鼔避三舍镞不破的敢言射闭关朗咏二公篇累累星斗钟山夜 

　　赋得乾坤一草亭 

　　天地之间寄此身九州岛随处结比邻邓林东影扶桑国弱水西沉析木津坐上竹书开宇宙壁间藜火落星辰不愁风卷三重破惆怅谁为百岁人 

　　六月十日夜宿江上韩桥店（是日舟发玄津桥以下舟中作） 

　　晨舻畏炎曦夕枕爱轻爽星揺大江动月送惊潮响微钟答野吹短梦兴遐想雨止流萤来荧荧度疎幌 

　　登观音山洞（十一日） 

　　悬厓临江皋飞阁栈石面空中金像古舄下云涛溅淮楚指顾间河汉中流见幸与风水遭宁辞登涉倦 

　　渡江至仪真（十四日） 

　　山月未落潮水平不闻潮声闻■〈木虏〉声乍徐忽逺复兴举宛若秋天鹤鹳鸣龙潭已过仪真近江南行更江北聴瓜步屯边戍卒闲白沙坝下盐船并桑麻斾斾黍油油楚色江光万户秋七十里程弦様直好风今夜宿扬州 

　　扬州（十五日） 

　　芜城草色緑迢迢胜国繁华寄寂寥红药无人开锦幄玉楼何处教鸾箫荒祠古木雷塘路细雨平莎扬子桥五日恶风今日好摊书髙卧仰青霄 

　　扬子桥 

　　白浪迎船走玉龙船头人聴广陵钟朱帘寂寞琼花落二十四桥空碧峯 

　　邵伯镇龙王庙 

　　夜合花香槐子肥庙门人集祭龙妃灵风洒面云旗湿知是朝来行雨归 

　　髙邮湖（十五日夜） 

　　髙邮湖湖中飞蚊不可驱六月七月日未没春雷隐隐鸣菰蒲饥蚊如针峯饱蚊如樱珠遶船大呌掌流血有梦不得游华胥前人寄语后人道不信但看露筋庙（庙在湖南） 

　　淮安月夜 

　　处处南风藕自香人烟多处是山阳两城对垒车轮小一水中流衣带长哀怨昔曽歌布粟盛衰元不问金汤今宵偶作淮东梦无柰月明思故乡 

　　夜过泗州（十七日） 

　　明月长淮水孤帆永夜船缺云呈逺汉凉露落髙天州近更声急山微塔影偏江湖多兴绪吾亦信吾縁 

　　寓淮北行府呈公相（十九日抵凤阳以下皆凤阳作） 

　　府第雄深出圣裁濠城北面接鱼台恩波正比淮流逺瑞霭多从禁国来周室藩邦基百世汉家戚里近三台金鱼玉带亲调饍日对南山举寿杯 

　　奉和公相韵 

　　小雨湿斜晖残红阁翠微寺遥僧过少河涨客来稀习静留云住乗闲放鹤飞几农侵月散知罢桔槔归 

　　寿公相（初三日） 

　　南极明黄阁长庚映紫垣地居勲戚右身处相臣尊金狄符仙箓丹心照宠恩阶蓂三叶秀和气霭东轩 

　　淮上七夕遇雨 

　　雨雨风风淮上城水禽山叶送秋声可怜今夜星桥月不着清光照客情 

　　往荆山道中即事（七月九日登舟） 

　　小河水深没马颊浴盘浮渡如浮杯碾涡咫尺不可上四夫争挽声喧豗大河雨余势业业邑人来迎具舟楫片帆天际落春云万斛空中舞秋叶东边雨响西边日船上鼔鸣船里笛余霞闪映一川明大鱼惊跳双尾赤帆回棹进指淝河涂山荆山颦翠蛾当年辑玉会朝处今日西风生短莎山前屯兵半降虏山后人家尽禾黍倚滩晚饭已黄昏将军横槊方懐古 

　　游涂山记 

　　洪武二十一年六月既朢会稽唐之淳从曹国李公治兵于凤阳七日辛巳以上命赐楮币于懐逺屯甲申度于淝涉于涡入于邑逾于淮歴荆山吊卞和抱璞处登涂山骑行五六里始险仄乃舎骑而步至山巅谒有夏皇祖祠祠有白杏一本髙可五十尺婆娑状车盖正东一干旁出不叶而下埀如乳然相传每雾雨乳辄津润以皿受之可共道人食乳下有池方数尺全石而无土邑人以六月六日修祀事至者无众寡随汲随溢今涸云祠下南行半里许观启母石石具人体昂首蟠腹而蹲踞其言不经见疑石工所为也地多山查子正红如丹砂可取以食又有石莲产岩厓上大如杯絶类芙蓉华白色无叶好事者采去悬着户牖间能久而不萎又行二里乃骑而下至山趾入黄熊庙庙祀禹父鲧黄熊即左氏所称者也庑下有祖无择所为碑文断缺不可读今为老子宫一黄冠主之黄冠奉瓜茗以供公与客步楸梧之阴念疏凿之功徳与日月常在慨夫九河十城八堰九涧者或兴或废或在或亡或已湮没而无闻矣遂赋以纪兹游抵暮宿淝上野人刘氏家明日浮淮而还之淳复书其始末以为记 

　　陪南涧宿（七月十七日夜） 

　　银烛烂春霞髙楼隐暮笳月光侵坐薄雨气入帘斜醉眼翻嫌酒诗肠却爱茶语多浑不睡秋思逼窗纱 

　　是夜蒙公相寄示三首因用韵以成 

　　云头鹤背碧迢迢仙子飘然不受招直入银河秋水去好风明月是轻桡 
　　日长公府坐论思羽扇风清虎帐埀望见石枰斜点笔不知诗句欲懐谁 
　　淮北淮南两地情藕花菱子月三更心同老鹤无多睡聴得东轩剪烛声 

　　和南涧经然灯寺韵 

　　长涂策征騑解后栖禅处入门坐盘石果得山僧遇阴泉浥雨漪阳坡荫云树衣留大颠室马系支公墅一息神已怡忘言转多趣所嗟尘鞅羁又复扬飙去 

　　和公相晓出中都父道门韵（二十一日发凤阳以下舟中作） 

　　太微连甲第黄道接天居月柝收更罢星轺发轫初鞭声喧野渡旗影照村墟欲出懐调饍言归畏简书宠光朝奏毕物色苦吟余自笑从公后烟波负老渔 

　　和公相舟行即事韵 

　　水面吴歌接楚歌歌声不似水声多卸帆揺■〈木虏〉过湖去一路秋香生晚荷 

　　拟唐人游仙二首 

　　度海乗龙底用船上清知号不知年西分弱水浇丹灶东入扶桑系马鞭文字每书龙汉后封章多到玉皇前几逥下视人间世碧落空歌动八埏 
　　家住蓬莱第几峯静如云水动如龙九天官府无人到八海山川有路逢岩畔牧羊曽化石坐中吹饭或成蜂夜来青鸟双飞去寄得麻姑信一封 

　　扬州竹枝词四首 

　　隋家杨栁古扬州杨叶无多野水流莫说小红楼畔路琼花观里少人游 
　　小年曽入镇南家回首西风白日斜独抱胡琴理胡曲白菱飞上野菱花 
　　十里珠帘卖酒旗一时都逐火云飞伤心欲问前朝事白髪淮人即渐稀 
　　往年歌管不曽闲遮莫商船到北湾今日樵儿吹野曲犹传一曲汉东山 

　　送一斋公子还凤阳四首（七月二十七日到京以下皆京师作） 

　　同泛楼船上玉京独骑归马向濠城日斜烟淡山如写江北江南一段情 
　　緑浪轻帆潮热后白云归路鴈啼时望来鞭影旗亭暮吟过滁州几首诗 
　　疋马新从阙下辞扬鞭疾去莫教迟寻常一様中秋月谁似升堂捧寿巵 
　　明朝送客出城隅先向东家借蹇驴仆健马肥泥水少料知三日到中都 

　　和昂霄见懐韵 

　　偶作淮甸游空烦故人待执热思雨凉驰情寄云海岂无黄髪期但恐朱颜改共保金石躯芳名岁寒在 

　　读千里题赏静诗因而有寄 

　　旧闻诗学有渊源喜见新题赏静轩拾得珠玑愁海客织成云锦费天孙竹烟茶熟风生枕鹤梦秋清月到门我亦钟山爱唫者好烦尺牍寄瑶琨 

　　千里有诗见贻次韵以答 

　　自入秋来相见频手挥谈麈爱清新三冬文史青灯夜七尺丰姿玉树春马上射生闻胆畧坐间写诏得精神尔家慈母王家女宅相于今见此人 

　　题徽宗写秋塘翡翠图 

　　藕花红堕莲房老藕根水涩波声悄一双翡翠破苍烟衔鱼出波飞向天日暮无人来荡桨半黄残栁寒蝉响 

　　书赵吴兴书画后 

　　吴兴公画马神气雄俊书韩昌黎杂说于其左笔意飞动真竒品也或疑公之意寓画者恒有而识画者不恒有有如千里马不遇伯乐世之骈死者何限使有善画虽断缣寸楮阅百世犹一日尚何患无赏识者哉余恐公意未必然也洪武二十一年岁在戊辰八月既朢会稽唐之淳谨识 

　　懋公辅文集序 

　　余读经史之暇嗜观汉以来诸家文辞怪其博而寡要至得西山真氏文章正宗则豁然似得其要领何则其所类者大畧有四一曰辞命二曰议论三曰叙事四曰诗赋四者之间非持论纯正有闗于政治者弗取盖辞命者有国之先务而代言者之所职也故以是先之而次之以议论之为重乎茍叙事而已矣诗赋而已矣非吾真氏之所与者也余恒取以自式而且以求诸当世流辈之论文者间得其一人曰懋公辅氏者为临海人余亦居浙河东虽不逺千里然未尝有一日之雅窃于文字间窥其为人思欲与之交际而接其语言意其皆凿凿乎中道理者也去年来始获识公辅信乎不特其文辞而目其仪容而耳其笑谈而味其旨趣而纯乎论议之公而有关于政治者也第以其职居下僚未克立乎代言之地其见于著述者论叙诗赋而已耳观其大篇小章根据理义开阖往复各出机轴不剿说以为同不矫情以为异如兴仁义之师以弭猾横之宼如持简易之方以伐疴瘵之疾我之所以致陈施药者固未尝赫赫以为威切切以为功而彼之所以销衂化毒者自有所不暇非长于论议者能之乎余方乐与之游愿学之而未能一日友人顾君文昭谓余曰子既好其文盍序以贻之余谢以不敏虽然公辅余之所畏也其于文辞无所不能也无所不长也而予特以论议发之者譬之箾以名韶韶非箾而止也卤以簿众众非卤而止也举二噐而礼乐之名立正宗之于文岂诚有见于此乎公辅硕茂爽朗方翘然有声朝野间行登两制无疑也他日大全有集必有若西山先生者为之彚而列之文昭试以余言谂诸其以为何如 

　　题十六罗汉画巻 

　　十六应真谁为写无住庵主隆茂宗茂宗亲入龙眠室意匠彷佛将无同结跏趺坐侍天女偏袒右肩降神龙手乂布衲云石静背倚蒲团秋树空或圆其颅狞若怒或帽其首皤而翁或持经巻面新竹或捻长须修古容或陪语笑荫嘉木或袖麈尾邻枯笻或憩荦确枕苍虎草木衣袂皆天风或老无力挟以幼牙齿脱落双鬓童一翁羽扇治茗饮二士徐行相与从就中笔法各臻极体态一一清而丰非仙非神亦非鬼特以戏幻施神通我去天台不千里赤城烟霞魂梦中胡麻饭熟瓜?烂桃花流水春溶溶每思石桥若天上有脚未踏心忡忡今日何日展图画钟山秋雨鸣梧桐欣然矫首望瀛海应真有灵当我逢 

　　竹坡辞为汤公子赋 

　　繄坡陀兮岩谷荫蒙茏兮修竹月湛湛兮照夜烟冥冥兮升旭坡之人兮相羊依宻荫兮开洞房剪春箨以为冠兮制秋云以为裳截高枝以为竿兮钓溪流之鲤鲂窍玲珑以为管兮集髙台之凤凰凤凰兮来下食有鱼兮饮有醑挺持节兮养幽素坡之人兮受天祜 

　　期髙公子不至分韵得佳字 

　　坐起对凉雨緑苔生碧阶如何跬步间竟作万里乖逺鴈送秋色白云满秦淮所思如钟山日夕空自佳何能一飞堕翔泳展中懐 

　　和答赵孟玘二首 

　　同抱琴书客异乡巷南巷北见寻常论交有道伤时俗沽酒无钱愧客囊骐骥夜寒沙塞雨蟪蛄秋老石林霜何时重理渔蓑去短楫长竿镜水傍 
　　睡起多从池上行不宜风雨只宜晴看知鸟鹊营巢意聴得鲂鱼散子声夕径响添惊木落秋袍凉透觉云生客边喜遇谈诗友时复相过慰旅情 

　　中秋有懐 

　　去年夜醉渔阳月身逐边鸿寄天末幕中文采六七翁歌舞喧呼至明发今年独客钟山阳有家不归仍异乡午时雨落晚未息桂树无影星收芒寒砧楚曲秋声早南北东西故人少明年又复在何乡且吸清尊慰懐抱 

　　雨窓睡起赋得浪字 

　　倦来随意卧匡床归路无多客路长帘幕已空秋社燕房栊犹贮午时香锦菭生户蛛丝合银烛当檐雨气凉记得暂时逢酒伴瓦瓯篷底醉沧浪 

　　奉懐国公大公兼寄杨镇抚 

　　一从驰驿向西秦几欲封书托使臣渭水白云生马足函闗紫气接车尘众中持节传宣久到处题诗访古频藩府官寮多属望料知杨震独情亲 

　　九月六日催菊赋得何字 

　　江雨茫茫涨白波东篱秋色竟如何十分犹较三分少九日争先二日多西子睡浓方敛笑太真娇重不成酡花神好雨匆匆发莫负公家金叵罗 

　　九日分韵得壶字 

　　偶逢佳节寄京都家逺亲朋一字无睡起晚云生枕席雨余秋水足江湖石城木落砧声早天堑风髙鴈影孤北望蒋陵纔咫尺不曽与客共携壶 

　　九月十一日天禧寺访卢月桐观画壁回口占二絶句以寄 

　　秋路沙晴不起风长干寺里访卢鸿瓦棺已失维摩様画壁他年看月桐 
　　月桐不似虎头痴颇学王维爱作诗烦君满壁沧洲画画我萍居聴雨诗 

　　望钟山有懐灵谷浚禅师分韵得灵字 

　　城外钟山山外寺惯曽看对不曽经东家骏马客骑去西土经书亦爱聴何得烟霞回俗客便将文字乞山灵晓来风雨添秋爽惟见晴岚满郭青 

　　送兰古春往淞江兼寄杨林寺如一庵 

　　访旧来京国乗流到海濆梵音三泖雨香气九峯云业是随縁得名因出世闻髙秋江寺别烟草没鸥羣 
　　松上好山川曽游二十年云连双树下天与一僧传海日生斋盋江华起法筵杨林烦与问何日买归船 

　　题东牧青山白云图 

　　残云近县山落日逺江树潮归人未归孤舟伴闲鹭 

　　山居八事诗序 

　　山居八事诗者五云山人卢东牧志其所居之有也山在钱唐徐范二村之间卢氏世居之地地宜畊桑东牧与其弟东野畊田以养母饭牛以共畊故作畊田牧牛篇侑食也必以蔬已疾也必以药故作灌畦蓺药篇饮不能以无茗炊不能以无薪故作采茶拾薪篇松穉也必栽之竹繁也必洗之故作栽松洗竹篇诗既成或诮之曰居山者不以麋鹿为礼居泽者不以鱼鳖为礼东牧之咏斯事也宜若无所咏焉可也余解之曰豳风七月衣食具焉吉日车攻田猎载焉观罝兎而知其公侯好仇观伐檀而美其非力不食上而朝廷下而民俗诗人之辞固不得而废也虽然山居者众矣惟东牧居之而乐之乐之而咏歌之斯亦异夫他之居山者乎时之能诗者且从而和之斯亦乐东牧之所乐者乎诗凡若干首余亦和者也思以乐众人之乐故又为之序以告诸观民风者焉洪武二十一年秋九月既朢会稽山樵者唐之淳序 

　　畊田 

　　饭牛每遇夜半犂田喜及春初但祝五风十雨不愁官税私租 

　　牧牛 

　　耕云东坞西坞饮水前溪后溪野老时能叩角家童已解扶犂 

　　灌畦 

　　饮食秋菘春韭不辞短瓮长瓶汉阴丈人知已北山隐者同盟 

　　蓺药 

　　云护灵苗胜雪日蒸香气成霞自拟老来扶疾傍人错道医家 

　　采茶 

　　雨露香生蓓蕾烟霞满贮笭箵学得卢仝煮吃去从陆羽修经 

　　拾薪 

　　煎茶煮药供炊拾薪扫箨归迟山北山南万树斧柯不到青枝 

　　栽松 

　　道士传将种法山僧乞与松栽日日闲中爱看不论晴雨须来 

　　洗竹 

　　节下洗出繁叶向阳留护髙枝待取好风凉月不教雨怪云竒 

　　送津上人住杭州兴福寺 

　　一锡下禅关西湖苍翠间路连天竺寺门对浙江山雨起龙瓶湿云归鸽座闲倦游嗟我在怊怅尔东还 

　　病起池上作 

　　坐卧对池水西风生白苹有家宁免累多病转思亲客画医王佛人分药灶薪形骸空自笑轻快即闲人 

　　一斋铭有序 

　　陇西李公子有读书之室请名于其师白頥庵先生先生题之曰一斋既为文以记之矣公子复俾余伸其说焉余尝以为天地至髙大也其为物不贰则其生物不测人生天地间禀天地之气其体即天地之体也其心即天地之心也天以一理赋之于人散而为万善惟圣人合天下之万善而全之于一身此尧舜禹之惟精惟一成汤伊尹之咸有一徳文王之徳纯亦不已孔子语曽子之一贯孟子之万物皆备于我者此也圣贤不独身有其徳而且埀诸经焉是故易也者一之诚也书也者一之揆也诗也者一之性情也礼也者一之宜也乐也者一之和也春秋也者一之大防也是故君子之于学也观乎易以立其诚读乎书以揆其事咏乎诗以得其性情礼以宜之乐以和之使吾身顺正以行其义而无越乎春秋之大防焉斯可无愧乎名斋之义矣因为之铭以相其志云铭曰 
　　天地之道博厚髙明惟其不二物乃化生人生两间贵乎克一一则无欲静虚动直在昔伊尹相于商汤咸有一徳训其嗣王姬文法汤纯亦不已参登孔门一贯而唯下学希圣致礼治躬勿二勿三勿西勿东及其至也一于恭敬恭则体信敬则达顺信体顺达礼明乐崇谁其尸之位育之功有媺公子一名斋室我刻斯铭敢告无斁 

　　十月十一日夜登天喜寺塔 

　　九级门开八面风莲灯点点夺星红大千世界银河外十万人家明月中自怪跻攀穷乌道人惊笑语落天宫漏声暗与经声接院院分明白昼同 

　　和答頥庵先生寄示二絶句之韵 

　　住依公府枕河湾野老王孙日往还莫道草堂无様制圣恩曽许屋三间 
　　凤凰台上望庄台喜得云缄手自开就里频频问乡信阿罗三月没书来 

　　题桐庐孙盘谷中峯先生兄弟墓铭巻后 

　　盘谷先生贤伯叔棣蕚荧荧照岩谷伯也仕宋不仕元叔也居家不干禄一门恂恂服儒雅讲道哦诗化乡族白云原上扫烟霞桐君山中友麋鹿当时故老歌黍离前代龙头秉钧轴先生谢病王公起方守再来留相辱弟兄心事向谁诉钓台苍苍江水緑百年寿考摧栋梁双冢青葱荫松竹幽光潜徳谁所写阡表埋名耀珠玉荣名过眼等流电节义于人有余馥后来孙子亦多贤带经锄田故山麓到今过者仰髙风草际碑文再三读（王公谓应龙方公谓回留相谓梦炎） 

　　江淮舟中杂诗 

　　潮落沙虚星斗光渡头灯火送昏黄盐飞白雪明鱼鲙酒熟金瓯渍蟹筐地老犹存千岁塔江寒欲酿五更霜一年来往经三度淮楚征尘点鬓苍 
　　短日生寒闷客懐拥衾危坐类僧斋枕中道路无非越篷外山川尽属淮聴得渔歌思白纻着来戎服愧青鞵云闲木落鱼龙卧自笑浮生未有涯 
　　静里寻诗不厌舟夜看星影辨牵牛雨稀云叶清如鹤浪蹙霜华白胜鸥颇愧江湖无报答敢思陶谢与同游安能百斛玻璃酒训练吟兵破宿愁 

　　重至邳州（十月初五日） 

　　寥落古邳州州城乱后修青徐开野色沂泗入河流月冷孤桐夜风髙磬石秋从来爱登览况复是重游 

　　雪 

　　入夜风犹劲崇朝雪正飞自天分物色随地得光辉清逼茶烟细寒惊火力微西山可田猎狐兎怯重围 

　　夜读门山静居二先生遗集 

　　月色让残雪角声凄断鸿从军泗水上飞梦大江东风氷缀檐铎邻火送春舂临文懐二老清泪湿焦桐 

　　读左氏新作 

　　林生本知友劳子及神交螭蟠或在野凤翥乍升朝文收艺苑实思拥学江涛懐人对新制客城寒漏遥 

　　雪水烹茶 

　　乞得银河水来烹龙井茶枪旗开雨叶风浪熟天华玉液渗云旗寒铛独煑时一瓯醒酒困谁道愧麄儿 

　　奉和公相羣斋夜话之韵二首 

　　幕府趋陪旧寒斋兴绪新敢邀诗作友宁卜醉为邻月没三更夜阳回四海春来朝好云物纪述定频频 
　　节盖重临日辕门号令新将才原不忝文字更无邻箭射张山雪谈生羽帐春自惭门下士训倡敢辞频 

　　十一月二十日夜陪我公校阅所抄唐人絶句诗因拟作五首奉献 

　　姓字从头数篇章爱好抄唐朝人物盛一一许神交 
　　灯窗翻阅久丹墨校雠多总喜珠还浦谁疑豕渡河 
　　公方躭古律我亦爱评诗首首聴歌起谁占作者谁 
　　读罢鼔三挝香消烛卸华苦寒除是雪频起聴窗纱 
　　虎帐螭头鼎犀床鴈足灯韔弓收夜月诗砚得春氷 

　　鹰攫鸟呈公相 

　　海西黄鹰双翅团绣帽锦鞴霜日寒忽然乗风张老拳批杀鸱枭松树端身轻势急飞复堕枭鬼无声鹰眼怒愿公奋翼如此鹰翦除枭獍威凭陵不击凡鸟夸多能 

　　奉和寄存翁善世之韵 

　　禅心京国寺云树大江东法象超尘外清谭入梦中朝趋春殿日经礼夜坛风应喜淮阳信天寒有鴈通 

　　雪中偶成 

　　雪花兼夜复终朝腊日侵寻暖尚遥絶壑冷飞巫峡雨逺峯晴涌越江潮谁怜狡兎空三窟共仰云鹏落九霄幕府夜深寒不寐为将文墨事嫖姚 
　　碧落鸾车碾玉尘上方台殿失金银回风宻洒棃园夜小雨斜飞栁巷春万国山河同气色五更星月让精神悬知太史占嘉瑞愿祝丰年荷圣仁 

　　戱题桐窗 

　　春时桐树叶幢幢风动书籖月浸窗重到已为人剪伐一阶残雪吠惊厖 

　　答友人 

　　峄阳之山看孤桐昔来春初今暮冬天寒日薄河水冻圯下不逢黄石公州城之南古儒宫老屋数间围破墉入门穹碑立四五石黒字青苔藓红中有一士瓌而颙问之姓名无极翁自言少壮取科甲明光奏赋声摩空运移世改双鬓秃寄食齐鲁如萍蓬见我揖我邀我坐示我新词兼古风读之琅然合音度如列牺象鸣笙镛乍疑渊源泻江汉浩浩万里来朝宗又惊百卉兢春媚秀者杰出惟孤松赠我雄文更竒絶组织经史成山龙俄然谓我古作者愧我所得非所蒙是日积雪明逺峯夕霞照作青芙蓉空庭马嘶客当去邻壁鸡啼人晓舂子坐皋比咏芹藻我走南北如宾鸿区区聚散何足恤独有道义能初终酬子短歌歌未工冻墨着纸书秋虫城南有酒薄如水与子一醉三千锺下视麄俗犹盲聋 

　　奉懐白先生兼寄二公子方大叅 

　　临流脉脉懐归客检厯怱怱欲尽年公子坐分除夜酒故侯来渡夕阳船灯前乡梦烦龟卜霞外仙书倩鹤传谁道相违不相忆心同淮泗日洄沿 

　　目病中闻打围作 

　　新按胡鹰旧雪香三千人马出围场自怜患眼寒窗下髙拥青绫梦射狼 

　　十二月二十四日夜忆母亲作三首 

　　云白星稀夜气清家家祠灶学阴生我方寄食公厨饭却忆慈亲坐到明 
　　去岁还家逼岁除厨人灯火祭更初悬知今夜团栾说说着邳州不得书 
　　堂上慈亲鹤髪垂几回空负倚门思定因说向孙儿道知在京师在下邳 

　　除夜立春 

　　今年残腊今宵尽明岁新春明日来天上列星归次舎人间万物动胚胎土牛鞭映椒花酒彩燕风吹爆竹灰尘世百年惊四十可堪时序两相催 

　　岁暮奉呈公相 

　　发春食沂水岁晏复来兹如何羇旅踪涉歴绵绵时朝从我公出驰猎北山陲骍弓挟白羽紫燕从文骊莫归戎府闲初月照大旗城近刁斗急令严人语稀亦有二三友摛毫匹书诗铿锵节征鼓倡和叶埙篪今夕匪恒夕岁律行推移作乐陈火戱张灯送瑶巵献酬岂不欢终觞前致辞春秋贵谨始君子慎知几愿公益崇徳如彼星日辉上为国柱石下作民蓍龟受脤殄凶丑垂绅赞雍熈惟音和则钧在器满乃隳吾人依末耀共仰黄髪期 

　　唐愚士诗巻四 
