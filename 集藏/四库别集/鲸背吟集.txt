鲸背吟集 元 朱名世


　　钦定四库全书

　　集部五

　　鲸背吟集

　　别集类四

　　提要

　　元

　　（臣）等谨案鲸背吟集一卷旧本题元朱晞颜撰前有自序署其字曰名世末又有自跋序称至元辛夘泛海至燕京舟中成七言絶句三十余首诗尾各以古句足之其末章云早知鲸背推敲险悔不来时只跨牛因名鲸背吟曹学佺编入十二代诗选中长洲顾嗣立编元百家诗据赵孟俯所作宋无翠寒集序谓无旧以晞颜字行先世自晋陵迁呉冒朱姓至元中其父领东万户案牍当行病痿无丐以身代遂入海经髙丽诸山未尝废吟咏鲸背吟正其时作然序称偶托迹于胄科未忘情于笔砚縁木求鱼乘桴浮海与代父入征东幕府情事渺不相渉与孟俯序所称西溪王公以茂才举之辞不就者亦不合又不知其何故矣疑以传疑可也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　鲸背吟集

　　（元）朱名世 撰

　　仆粗涉诗书薄逰山水偶托迹于胄科未忘情于笔砚縁木求鱼乘桴浮每观千艘之漕饷势若龙骧受半载之奔波名如蜗角碧汉迢遥一似浮槎于天上银涛汹涌几畨战栗于船中今将所歴海洋山岛与夫风物所闻舟航所见各成诗一首诗尾联以古句盖滑稽也非敢称于格律然而风樯之下柁楼之上举酒酌月亦可与梢人黄帽郎同发一笑云尔至元辛卯中秋苏台吟人朱晞颜名世序

　　盐城县

　　茅亭数戸日烧盐一角荒城浸海尖忆似扬州三二月春风十里卷珠帘

　　梢水

　　拔矴张篷岂暂停为贪薄利故轻生几宵风雨船头坐不脱蓑衣卧月明

　　海船

　　轻装方解尽无遗风挟双篷水面飞却被沙头渔父笑满船空载月明归

　　莺逰山

　　崖倚波涛顶接空黄莺逰处树成丛莫言山上人希住多少楼台烟雨中

　　日出

　　金乌摇上浪如堆万象分明海色开遥望扶桑岸头近小舟撑出栁阴来

　　东洋

　　东溟云气接蓬莱徐福楼船此际开应是秦皇望消息采芝何处未归来

　　彭月

　　彭月怀沙小更肥团脐风味颇相宜菊花新酒何孤负正是橙黄橘緑时

　　海味

　　海味新来数得餐梢人收拾日登船钱塘江下亲曽见卖得风流别一船

　　揍沙

　　万乘龙骧一叶轻逆风寸步不能行如今阁在沙滩上野渡无人舟自横

　　海鸥

　　羣飞独宿水中央逐浪随波羽半伤莫去西湖花里睡芰荷翻雨打鸳鸯

　　吐船

　　不知饥饱只思眠无病清流口角涎自笑先生独醒者长留一瓮在头边

　　乳岛

　　逺望浑如两乳同近前方信两髙峯端相不似鸡头肉莫遣三郎解抹胸

　　沙门岛

　　积沙成岛浸苍空古祀龙妃石崦东亦有逰人记曽到去年今日此门中

　　神山

　　从来见说海无边四际云涛碧洞天昨夜神仙山下过笙歌引至画堂前

　　莱州洋

　　莱州洋内浪频髙矴铁千寻系不牢传与海神休恣意二三升水作波涛

　　海边山

　　海上千山与万洲谁知风土属何州年年六月粮船过不上灵岩即虎丘

　　水程

　　九日滩头不可移九滩一日尚嫌迟何须频问程多少路上行人口是碑

　　寻■〈舟宗〉

　　万舰同■〈舟宗〉在海心一时相离不知音夜来欲问平安信明月芦花何处寻

　　抛矴

　　千斤铁矴系船头万丈滩中得挽留想见夜深抛掷处惊鱼错认月沈钩

　　出火

　　前■〈舟宗〉去速后■〈舟宗〉忙暗里寻■〈舟宗〉认火光何处笙歌归棹晚髙烧银烛照红妆

　　落篷

　　潮信篷留风力悭落篷少歇浪中间殷勤为向梢人道又得浮生半日闲

　　掉舱

　　掉篷回舱放还收敧侧安身不自由祗恐前村无宿处斜风细雨转船头

　　走风

　　夜飓颠狂浪卷天深渊多少走风船一宵行尽波涛险只在芦花浅水边

　　橹歌

　　浪静船迟共一■〈舟宗〉橹声齐起响连空要将檀板轻轻和又被风吹别调中

　　大浪

　　呑天髙浪雪成堆摇荡惊心眼怕开深谢波神费工力几多风雨送将来

　　辽阳

　　辽阳别是个乾坤东望弥漫逺浪奔问道锦州何处是牧童遥指杏花村

　　探浅

　　探水行船逐步寻忽逢沙浅即惊心蓬莱近处更难徧扬子江头浪最深

　　讨水

　　海波咸苦带流沙岛上清泉味最佳莫笑行人不风韵一瓶春水自煎茶

　　讨柴

　　海树年深成大材一时斧伐作薪来山人指点长松说尽是刘郎去后栽

　　海鱼

　　剑鬛如山海面浮巨鳃嘘浪势呑舟叮咛大客寻竿饵稚子敲针作钓钩

　　分■〈舟宗〉

　　髙丽辽阳各问津半洋分路可伤神风帆相别东西去君向潇湘我向秦

　　直沽

　　直沽风月可消愁标格燕山第一楼细问花名何处出扬州十里小红楼

　　自题

　　乘兴风波万里逰清如王子泛扁舟早知鲸背推敲险悔不来时只跨牛

　　予弟録予海中诗成此帙因命名曰鲸背吟又叙于前姑记一时风波之兴诗云善戏谑兮者也识者幸勿诮诸

　　鲸背吟集

附录：

鲸背吟集一卷（编修汪如藻家藏本）

旧本题元朱晞颜撰前有自序署其字曰名世末又有自跋序称至元辛卯泛海至燕京舟中成七言絶句三十余首诗尾各以古句足之其末章云早知鲸背推敲险悔不来时只跨牛因名鲸背吟曹学佺编入十二代诗选中长洲顾嗣立编元百家诗据赵孟俯所作宋无翠寒集序谓无旧以晞颜字行先世自晋陵迁吴冒朱姓至元中其父领征东万戸案牍当行病痿无丐以身代遂入海经高丽诸山未尝废吟咏鲸背吟正其时作然序称偶托迹于冑科未忘情于笔砚缘木求鱼乘桴浮海与代父入征东幕府情事渺不相涉与孟俯序所称西溪王公以茂才举之辞不就者亦不合又不知其何故矣疑以传疑可也（四库全书总目巻七十五·史部三十一·地理类存目四）

海道经一卷（浙江范懋柱家天一阁藏本）

不着撰人名氏惟书中扬子江一条自称其名曰璚其姓则不可考前有明嘉靖中应良序疑为元初人所撰而后人增修之今观书末附朱晞颜鲸背吟三十三首晞颜为元人则此书亦出元人可知矣其书言海路要害及占风雨潮汐诸事大抵皆为海运而作其后歌诀与今人所说亦同然未免失之于太简（四库全书总目巻七十五·史部三十一·地理类存目四）

瓢泉吟稿五卷（永乐大典本）

元朱晞颜撰考元代有两朱晞颜其一为作鲸背吟者其一为长兴人字景渊卽着此稿者也晞颜始末不甚可考惟吴澄集有晞颜父文进墓表载及晞颜称其能诗文而为良吏亦不详其为何官今以集中诗考之则初以习国书被选为平阳州蒙古掾又为长林丞司煮盐赋又曾为江西瑞州监税葢以郡邑卑吏终其身者其集藏书之家罕见著录惟焦竑国史经籍志载有瓢泉集四卷而世无传本顾嗣立录元诗三百家亦不及其名今据永乐大典所载抄撮编次厘为诗二卷诗余一卷文二卷又牟巘郑僖原序二首尚存仍以弁诸卷首集中所与酬赠者为鲜于枢揭徯斯杨载诸人故耳目熏濡具有法度所作虽边幅稍狭而神理自淸牟巘序所称拟古之作今具在集中颇得汉魏遗意异乎以割剥字句为工其杂文亦刻意研练不失绳墨惟郑僖所赏曲生菊隐二传沿毛颕革华之体自罗文叶嘉以来已为陈因之窠臼僖顾以竒赡许之殆所谓士俗不可医欤（四库全书总目卷一百六十七·集部二十·别集类二十）

朱名世鲸背吟一卷【字希贤呉人以武弁领海运集皆航海之作】（四库全书·史部·目录类·经籍之属·千顷堂书目卷二十九）
朱希颜瓢泉吟稿四卷【后至元间人】（四库全书·史部·目录类·经籍之属·千顷堂书目卷二十九）

书名:瓢泉吟稿
作者:朱晞颜（字景渊；号不详） （元） 撰　　
部:集 类:别集类 属:金至元 
参考数据:（《四库大辞典》） 
五卷。元朱晞颜（生卒年不详）撰。朱晞颜字景渊。长兴（今属浙江）人。历官平阳州蒙古掾、长林丞、江西瑞州监税。焦竑《国史经籍志》载有《飘泉集》四卷，已佚。《四库全书》本自《永乐大典》辑出，凡诗二卷，诗余一卷，文二卷。其诗虽边幅稍狭而神理自清。杂文刻意研练，不失绳墨。另有清乾隆翰林院抄本（藏于北京图书馆）、清八千卷楼蓝格抄本（藏于南京图书馆）。 

书名:鲸背吟集
作者:朱晞颜（字景渊；号不详） （元） 撰　　
部:集 类:别集类 属:金至元 
参考数据:（《四库大辞典》） 
一卷。旧本题朱晞颜撰。前有自序，署其字曰世名。序称至元二十八年（１２９１）泛海至燕京，舟中成七言绝句三十余首。其中有诗云：“早知鲸背推敲险，悔不来时只跨牛。”因《增订四库简明目录标注》云：“与作《瓢泉吟稿》之朱晞颜又别一人。或谓宋元初名宋晞颜，亦莫能详也。”据赵孟俯所作宋元《翠寒集》序，谓宋元曾以晞颜字行。先世自晋陵迁吴，冒姓朱。至元中，其父领征东万户案牍，当行病痿，宋元以身代行，遂入海。经高丽诸山，未尝废吟咏。鲸背吟即此时所作。有清抄本（藏于南京图书馆）、《四库全书》本、民国十六年（１９２７）上海商务印书馆《说郛》本。

鲸背吟
□□□□□元朱世字希颜以所歴海洋山岛与夫风物所闻舟航所见各成一诗诗尾缀以古句滑稽有风味名鲸背吟其经盐城县云淮亭数戸日烧盐一角荒城浸海尖忆似杨州三二月春风十里卷珠帘稍水云投钉张篷岂暂停为贪薄利故轻生几宵风雨船头坐不脱簔衣卧月明海船云轻舟万斛尽无遗风挟双篷水面飞却被沙头渔父笑满船空载月明归莺游山云岸倚波涛顶接空黄莺游处树成丛莫言山上人稀住多少楼台烟雨中日出云金乌揺浪上如堆万象分明海色开遥望扶桑岸头近小舟撑出桞阴来东洋云东溟云气接蓬莱徐福楼台此际开应是秦皇望消息采芝何处未归来彭蚎云彭蚎懐沙小更肥团脐风味颇相宜菊花新酒何辜负正是橙黄橘緑时凑沙云万斛龙骧一叶轻逆风寸步不能行如今阁在沙滩上野渡无人舟自横吐船云不知饥饱只思眠无病清流口角涎自笑先生独醒者长留一瓮在头边沙门岛云积沙成岛浸苍穹古祀龙妃石崦东亦有游人记曽到去年今日此门中神仙云从来见说海无边四际云涛碧洞天昨夜神仙山下过笙歌引至画堂前寻■〈舟宗〉云万舰同■〈舟宗〉在海心一时相离不知音夜来欲问平安信明月芦花何处寻出火云前■〈舟宗〉去速后舟忙暗里寻■〈舟宗〉认火光何处笙歌归棹晚髙烧银烛照红妆落篷云潮信迟留风力悭落篷少歇浪中间殷勤为向稍人道又得浮生半日闲走风云夜■〈风贝〉颠狂浪卷天深洋多少走风船一宵行尽波涛险只在芦花浅水边橹歌云浪静船迟共一■〈舟宗〉橹歌齐起响连宗要将檀板轻轻和又被风吹别调中辽阳云辽阳别是一乾坤东望弥漫逺浪奔问道锦州何处是牧童遥指杏花村讨柴云海树年深成大材一时斧伐作薪来山人指点长松说尽是刘郎手自栽分■〈舟宗〉云髙丽辽阳各问津半洋分路可伤神风帆相别东西去君向潇湘我向秦事载瀼东漫録（四库全书·子部·杂家类·杂说之属·蟫精隽卷五）

宋逸士无【亦作无】
无字子虚旧以睎颜字行名名世家于晋陵以兵乱迁呉冒朱姓至元辛巳其父国珍领征东万戸案牍适病痿无丐以身代许之入海抵竹岛风雹交作随惊涛上下经髙丽诸山罹沈痾瘦骨柴立未尝废吟咏歳丁亥中丞王西溪举茂才以奉亲辞子虚初侍亲西江从欧阳巽斋学壮歳负气视富贵若不经目性畏酒处众多漠然遇故人辄抵掌剧谈絶倒而后已自为呉逸士铭曰无生宋景定庚申髫年干流东西时虽抢攘而学不怠乙亥世变旧业俱废游方遐览寸阴靡留谷隐岩栖莫景将迫淟涊随时以微吟自怡得瘗骨先人冢傍见髙曾于地下幸已时子虚年八十有一至正庚辰歳也赵子昻称其诗风流藴藉皆不经人道语邓中父云其大篇如天孙织绡云经雾纬自出机轴小律则日光虹彩浑然金璧秾丽缜宻而不艳含郁静婉而不怨其深于唐之变也冯海粟与知最晩一见其翠寒集亟序而锓之谓如承恩金马诏失意玉环词落月今谁吊长庚夜自明虽使太白复生亦当为子虚撃节子虚诗雅秀絶伦宜为当时名辈所推重也他如啽呓集一卷杂咏古人轶事于文山叠山陆君实韩氏诸作尤有余悲焉邓中父所谓议论讽刺揬赜阐幽又不当徒以诗论之矣（四库全书·集部·总集类·元诗选初集卷三十六）

鲸背吟【并序】
仆初涉诗书薄逰山水偶托迹扵胄科未忘情扵笔砚缘木求鱼乗桴浮海观千艘之漕饷势若龙骧受半载之奔波名如蜗角碧汉迢遥一似浮槎于天上银涛汹涌几番战栗扵船中今将所歴海洋山岛与夫风物所闻舟航所见各成诗一首尾聨以古句盖滑稽也非敢称于格律然而风樯之下柁楼之上举酒酌月亦可与梢人黄帽郎同发一笑云尔至元辛夘中秋苏台吟人朱睎颜名世序
【按翠寒集赵魏公序谓子虚旧以睎颜字行世居晋陵家值兵难迁吴冒朱姓云则知睎颜即子虚无疑也曹石仓十二代诗选别载朱睎颜鲸背吟正子虚从事征东幕府时所作石仓盖未知睎颜子虚之为一人耳】
稍木
拔矴张篷岂暂停为贪薄利故轻生几霄风雨船头坐不脱蓑衣卧月明
莺游山
崖倚波涛顶接空黄莺游处树成丛莫言山上人希住多少楼台烟雨中
日出
金乌揺上浪如堆万象分明海色开遥望扶桑岸头近小舟撑出桞阴来
东洋
东溟云气接蓬莱徐福楼船此际开应是秦皇望消息采芝何处未归来
揍沙
万乘龙骧一叶轻逆风寸歩不能行如今阁在沙滩上野渡无人舟自横
海鸥
羣飞独宿水中央逐浪随波羽半伤莫去西湖花里睡芰荷翻雨打鸳鸯
乳岛
逺望浑如两乳同近前方信两髙峰端详不似鸡头肉莫遣三郎解抹胸
沙门岛
积沙成岛浸苍空古祀龙妃石崦东亦有游人记曾到去年今日此门中
莱州洋
莱州洋内浪频髙矴铁千寻击不牢传与海神休恣意二三升水作波涛
水程
九日滩头不可移九滩一日尚嫌迟何须频问程多少路上行人口是碑
寻■〈舟宗〉
万舰同■〈舟宗〉在海心一时相离不知音夜来欲问平安信明月芦花何处寻
抛矴
千斤铁矴系船头万丈滩中得挽留想见夜深抛掷处惊鱼错认月沈钩
出火
前船去速后■〈舟宗〉忙暗里寻■〈舟宗〉认火光何处笙歌归棹晩髙烧银烛照红妆
落篷
潮信篷留风力悭落篷少歇浪中间殷勤为向稍人道又得浮生半日闲
走风
夜飓颠狂浪巻天深渊多少走风船一宵行尽波涛险只在芦花浅水边
橹歌
浪尽船迟共一■〈舟宗〉橹声齐起响连空要将檀板轻轻和又被风吹别调中
大浪
吞天髙浪雪成堆揺荡惊心眼怕开深谢波神费工力几回风雨送将来
探浅
探水行舟逐步寻忽逢沙浅便惊心蓬莱近处更难徧扬子江头浪最深
讨水
海波咸苦带流沙岛上清泉味最佳莫笑行人不风韵一瓶春水自煎茶
讨柴
海树年深成大材一时斧伐作薪来山人指点长松说尽是刘郎去后栽
直沽
直沽风月可消愁标格燕山第一楼细问花名何处出扬州十里小红楼
自题
乗兴风波万里游清如王子泛扁舟早知鲸背推敲险悔不来时只跨牛（四库全书·集部·总集类·元诗选初集卷三十六）

附朱希颜鲸背吟
仆粗涉诗书薄游山水偶托迹于胄科未忘情于笔砚縁木以求鱼乗桴而浮海观千艘之糟饷势若龙骧受半载之奔波名如蜗角碧汉迢遥一似浮槎于天上银涛汹涌几畨战栗于船中今将所歴海洋山岛与夫风物所闻舟航所见各成诗一首诗尾聫以古句葢滑稽也非敢称于格律然而风樯之下柁楼之上举酒酌月亦可与梢人黄帽郎同发一笑云尔至元辛卯中秋苏台吟人朱希颜卜名世序
盐城县
茆亭数户日烧盐一角荒城浸海天忆似扬州三二月春风十里卷珠帘
梢水
拔矴张篷岂暂停为贪薄利故轻生几宵风雨船头坐不脱蓑衣卧月明
海船
轻装方解尽无遗风挟双篷水面飞却被沙头渔父笑满船空载月明归
莺游山
崖倚波涛顶接空黄莺游处树成丛莫言山上人希住多少楼台烟雨中
日出
金乌揺上浪如堆万象分明海色开遥望扶桑岸头近小舟撑出栁阴来
东洋
东暝云气接蓬莱徐福楼船此际开应是秦皇望消息采芝何处未归来
彭月
彭月怀沙小更肥团脐风味颇相宜菊花新酒何辜负正是橙黄橘绿时
海味
海味新来数得餐梢人收拾日登船钱唐江下亲曽见卖得风流别一船
揍沙
万乘龙骧一叶轻逆风寸步不能行如今阁在沙滩上野渡无人舟自横
海鸥
羣飞独宿水中央逐浪随波羽半伤莫去西湖花里睡芰荷翻雨打鸳鸯
吐船
不知饥饱只思眠无病清流口角涎自笑先生独醒者长留一瓮在头边
乳岛
逺望浑如两乳同近前方信两高峯端相不似鸡头肉莫遣三郎解抹胸
沙门岛
积沙成岛浸苍空古祀龙妃石崦东亦有游人记曽到去年今日此门中
神仙
从来见说海无边四际云涛碧洞天昨夜神仙山下过笙歌引至畵堂前
莱州洋
莱州洋内浪频高矴铁千寻系不牢传与海神休恣意二三升水作波涛
海边山
海上千山与万洲谁知风土属何州年年六月粮船过不上灵岩即虎丘
水程
九日滩头不可移九滩一日尚嫌迟何湏频问程多少路上行人口是碑
寻■〈舟宗〉
万舰同■〈舟宗〉在海心一时相杂不知音夜来欲问平安信明月芦花何处寻
抛矴
千斤铁矴系船头万丈滩中得挽留想见夜深抛掷处惊鱼错认月沈钩
出火
前船去速后■〈舟宗〉忙暗里寻■〈舟宗〉认火光何处笙歌归棹晚高烧银烛照红妆
落篷
潮信篷留风力悭落篷少歇浪中间殷勤为向梢人道又得浮生半日闲
棹舱
棹篷回舱放还收欹侧安身不自由祗恐前村无宿处斜风细雨转船头
走风
夜飓顚狂浪卷天深渊多少走风船一宵行尽波涛险只在芦花浅水边
橹歌
浪静船迟共一■〈舟宗〉橹声齐起响连空要将檀板轻轻和又被风吹别调中
大浪
吞天高浪雪成堆揺荡惊心眼怕开深谢波神费工力几回风雨送将来
辽阳
辽阳别是个乾坤东望弥漫逺浪奔问道锦州何处是牧童遥指杏花村
探浅
探水行船逐步寻忽逢沙浅便惊心蓬莱近处更难徧扬子江头浪最深
讨水
海波咸苦带流沙岛上清泉味最佳莫笑行人不风韵一缾春水自煎茶
讨柴
海树年深成大材一时斧伐作薪来山人指点长松说尽是刘郎去后栽
海鱼
剑鬛如山海面浮巨腮嘘浪势吞舟叮咛大客寻竿饵稚子敲针作钓钩
分■〈舟宗〉
高丽辽阳各问津半洋分路可伤神风帆相别东西去君向潇湘我向秦
直沽
直沽风月可消愁标格燕山第一楼细问花名何处出扬州十里小红楼
自题
乘兴风波万里游清如王子泛扁舟早知鲸背推敲险悔不来时只跨牛
余弟録余海中诗成帙因名鲸背吟又叙于前记一时之兴诗云善戏谑兮者也识者幸勿谓诸■〈舟及〉居（四库全书·集部·总集类·石仓历代诗选卷二百七十八）
