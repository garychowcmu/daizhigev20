说学斋稿 明 危素


　　
　　
　　钦定四库全书
　　
　　集部六
　　
　　说学斋稿
　　
　　别集类五
　　
　　明
　　
　　提要
　　
　　臣等谨案说学斋稿四巻明危素撰素有草庐年谱已着録据千顷堂书目其文集本五十巻明代已散佚不存此本乃嘉靖三十八年归有光从吴氏得素手稿传抄其文不分巻帙但于纸尾记所作年岁皆在元时所作有光跋称共一百三十六篇此本乃止一百三十三篇又王懋竑白田杂着有是集跋称赋三赞二铭二颂三记五十有一序七十有六共一百三十八首以有光跋为传写之误然据懋竑所列实止一百三十七首数亦不符殆旧无刋板好事者递相传録故篇数参差不能画一实则一本也素晚节不终为世谬笑其人本不足称而文章则欧虞黄栁之后屹为大宗懋竑跋称其文演迤澄泓视之若平易而实不可几及非熙甫莫知其深其珍重钞传葢非漫然矣
　　
　　乾隆四十六年四月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　说学斋稿巻一
　　
　　（明）危素 撰
　　
　　三节堂赋（乙酉）
　　
　　稽受氏于髙堂兮奠偰辇之攸居际神元之兴运兮肆强暴而攘除伟令子之俶傥兮从世皇以平呉匪徒戮力于战陈兮陈征讨之吁谟信直道以迕时兮转漕挽于畨禺属羣盗之交炽兮集草间而啸呼阨险隘以弄兵兮值陆梁之凶渠矢赤心而奋斗兮凛英烈而莫渝俄势穷以被执兮必临难而捐躯惨海雾之阴翳兮嘂山鬼而乗狐嗟良配之嫠居兮厯三纪而有余抚青镜以含悲兮収涕泗于衣裾哀孤惸于幼稚兮念生我之劳劬悯无父之何怙兮赖慈母之携扶撄疾疢以莫瘳兮吾岂爱于肌肤刲股肉以和药兮欣沈痼之获苏世惊叹乎忠义兮作人纪之良橅表三节以咏歌兮峙堂构于东湖葆遗器以椟蔵兮纹缇袭乎诗书惟延佑之后皇兮思搜罗于文儒爰趾美于髙科兮羌簪笏之满拯黎庶于泥涂虽余文之骫骳兮揭潜徳以张铺信天道之孔昭兮式原本于厥初
　　
　　别友赋送葛子熙（癸酉）
　　
　　余生楚南之穷邦兮嗟不逮乎古之人执简策以永歌兮视前行之逡廵怅风气之日凋兮众猱杂乎滓秽独凉凉而奚适兮虞诽言之交至能服仁而蹈义兮虽颠沛庸何伤顾掺践之或怠兮悲丝染之玄黄思骖云螭以髙驰兮下览观乎四海带玉璐而佩寳剑兮划长啸乎天之外值美人于丹丘兮云抱朴之来孙朝吸上池之沆瀣兮夕掇玄圃之芳荪猎六籍之精华兮悲黄农之不吾待并騑騑之良马兮欲导车轮而言迈有疑义而与析兮且交修予之慝岂私情之昵比兮将以缉乎道徳懐夫子之固穷兮虽制义而自安顾甘旨之或缺兮宁孝子之所欢念一门之孤惸兮而衣食之莫具汨奔走于泥涂兮岁冉冉焉迟莫辍彭泽之桂棹兮爰东憇乎钱唐抚句践之故墟兮吊台观之榛荒扬髙帆以度海兮仍羣仙于云坞凌榑桑而遐瞩兮浴赤曦之暠暠盻梅梁而太息兮企圣贤于诸冯何三千歳之寥寥兮大运若是其污隆翳娭遨之足乐兮伤驰驱之劳勚扇朱光于炎宇兮安得激清风而来至旋轻辀于汝濵兮将同采乎苋藿玩曽峯于翠云兮（金溪有翠云峯）射麋鹿以为乐乱曰子何为行兮呉越之乡兮韶音之锵锵兮矫首以望虞皇兮邈矣夏禹海芒芒兮哀民生兮曷时而康兮
　　
　　存存斋赋（为李孟豳尚书赋　庚寅）
　　
　　繄太极之混沦兮为生化之本根维二气之阖辟兮畅万物之滋蕃羌易道之广大兮备吾身于乾坤极知崇以效天兮循礼卑而法地体成性之存存兮由道义之不匮信弛张之靡忒兮亦柔刚之相济伟邹孟之崛起兮当战国之兵争悼民心之迷缪兮揭皇极而载明谓君子之善存兮异羽毛之顽冥彼嵬琐之纷纷兮遂梏亡于外诱湛明镜之当台兮竟昬蒙于尘垢蔚嘉谷之罗生兮胡杂糅于稂莠懐咎繇之苖裔兮蚤奋迹于滕邦炯氷壶之交暎兮粹白璧之无双玩玄理于简册兮驱长才于海江爰校书于史馆兮持宪度于台阁善和爕于羣情兮或誾誾而谔谔沛大旱之甘霖兮苏八纮之毒蠚退休沐而斋居兮抚易象而观天亶存存之不息兮契洙泗之心传虽首路之邈悠兮傒白首而不迁忆旋辀于虎林兮郄倾盖于京阙瞻云霄之轩翥兮莫策厉于驽劣葆贞白于岁晏兮追徃行于前哲乐几筵之洁清兮陈左图而右书殖卉木之芬芳兮启韦编而载愉托中情于藻翰兮着懿戒于坐隅
　　
　　望番禺（有序　庚寅）
　　
　　广东道肃政亷访使钦察核军民达噜噶齐托欢察尔在广州多不法事江南行御史台遣监察御史镏振徃按之振受赇以钦察言非实钦察忿死振亦恐惧得疾还至龙兴驿舎白日见钦察于前因噤而死未几行台又遣监察御史杜某访其事得今衢州路总管薛超吾为江西行中书省令史时所赋诗遂合诸御史上章核振后世有（阙）年临川危素闻而哀之作望番禺望番禺兮海气沉沉青天高高兮白日为阴悲风满山兮夜闻噫喑豺虎呀哮兮麒麟遯潜望番禺兮尽伤予心
　　
　　经厯律图赞（庚寅）
　　
　　猗昔上古狉狉兟兟帝战涿鹿遂生乱民唐虞命契敷教人伦乃设庠序尊尊亲亲世变风移彛典弗循乃置刑威法令式陈楚有君子哀此顽嚚表经附律提要谆谆流行区宇明徳懐新安得率土返朴还淳各守厥职葆其天真上下四方休然阳春刑措不用而多凤麟我赞斯图爰诏无垠
　　
　　异石铭（有序　庚寅）
　　
　　寿武库副使髙昌额森布哈君以异石示予其大三寸色正碧上有白文有神人戴笠跨驴白气上贯中双龙摩空而飞君谓其大父甘州守库哩拜托欢公诣仁祖山佛寺得此石道中故牍而蔵之甚久盖灵气所锺睹斯异物乃为之铭铭曰
　　
　　太和絪缊二气摩荡山川储英竒石异状赋质正碧中含素文晔乎神人其行逡廵蜿蜿惊龙乗云飞跃干端坤倪胶轕回薄赫尔精气腾为列星善椟而蔵何百千龄
　　
　　范文正公读书台铭（有序　庚寅）
　　
　　宋资政殿学士户部侍郎累赠太师开府仪同三司楚国文正范公幼孤贫从其母适长山朱氏朱氏宰安乡公读书于太平兴国观既擢进士第入叅大政功名烜赫着在竹帛后人指其遗迹而咏歌懐思者无已会宋中书舎人庐陵刘公才邵八世孙珍侨寓是邑乃作祠宇割良田以供祭祀俾素述文刻诸台下乃为之铭其词曰
　　
　　允显范公东南之英出将入相晔乎功名睠兹安乡为酆属邑出自北门林阜孔岌公有遗迹峩峩髙台世变事移过者兴哀仲璧氏刘衣冠之裔侨居此乡仰止异世伐木甚良爰树髙堂爼豆载陈灵其来享陟彼崇丘凄其延伫江流滔滔岁不我与猗公之仕载逢其辰孰使荆扬才杰沈沦邈哉风旨弥乆弥新篆铭贞石公有鬼神
　　
　　赐帛颂（有序　庚寅）
　　
　　皇帝御天下十有八年凡三赐老人帛于是抚州民张天佑与被宠命初赐时天佑年八十有（阙）再赐时八十有（阙）三赐时八十有（阙）最后之赐则九十有二天佑少好道术善保啬其精神大隐市廛无求于世蔵书甚富以朂其子孙其所以至于上寿者盖异于常人矣国家自祖宗以来子惠元元然于尊礼髙年尤为备至此先王之所以治其天下其民化其俗易成者也于是史臣素作颂以归美于上其词曰
　　
　　皇有万国莫不尊亲绍天明命抚之以仁民吾同胞海涵天覆仁政之行敬老慈幼筐篚肆颁皇有恩言惠泽斯沛孝理实敦维抚为郡江湖之表山谷僻深民多寿考微臣天佑生于宋时束帛所蒙明诏飙驰养老乞言三王之世临雍拜老亟称汉帝乃如斯人道术孔多蔵书满家守一处和安车聘贤尚法古昔宜秉赤心上禆圣徳化行俗美维皇之明昭垂罔极史作颂声
　　
　　蕲春县兴学颂（有序　庚寅）
　　
　　蕲春县长额森布哈君既新庙学郡学教授卫子炎为记君上计京师稍为余言治邑之事君始至官修农桑水利之政平狱讼恤灾伤无所不用其情其兴学之绩为最大盖蕲春之学在郡城东北之鲜原素无恒产儒之在籍者廿有八家多贫不能自振于是学舎倾圯弦诵寂寥君始至伏谒庙下大惧无以称国家崇学右文之意乃出禀给为之倡尹边守诚丞孙克昭主簿苏世荣教谕鲁志暨胥吏富民咸相其役因其旧而修之者大成之殿明新之堂撤而新之者门庑斋舎创成之者棂星大成二门若夫祀所龛室帐帟祭器无有弗备学之闲田悉以种桑岁集之以补赡学之费民知令之所向相劝从事于诗书而敦行孝弟君之于政知所先后如是乃为之颂使刻之石其词曰
　　
　　我行江滨爰采其蕲田多污莱埜有嚬呻天监下土哀此罢民畀我贤令惟皇之仁学校之行先王善政迨我世皇着在甲令蕲春有学以祀玄圣栋桡宇倾曷以广敬贤令聿至顾瞻裴回乃鸠羣工罔敢弗来祇奉明命佥言允谐有严爼豆民徳孔懐雍雍童冠济济弦诵修行明经聨翩充贡繄此长才小试其用伐石刻辞舆人之颂
　　
　　兴学颂（有序　辛巳）
　　
　　至正元年四月大都路都逹噜噶齐喀喇公伯嘉努请作左右南三警廵院大兴宛平二县孔子庙并建学舎都府亟达诸礼部部上之中书省中书从其言各以室庐之在官者为之又言学设教谕而无廪食非所以尊敬师道中书亦从之呜呼古之立学所以作成人材备国家之任使非细故也三院之所辖五方之人咸聚焉虽有长才秀民犹必待教而后明况于蚩蚩之氓乎二县者在畿内教之尤弗可以阙然也我朝建邦设都百年于此国学京学规制已修顾于五庙学未遑有作而作于公尹京之日则公之于政可谓知本以能成昔人未成之志何其盛欤抑亦遭逢圣人埀意斯道故公之言得以取信于朝廷而无或沮止之者五学之师弟子其亦思无负公之志哉公字九德在官守职若活海贾事皆可书今独取其为政之知本者为颂之其词曰
　　
　　维昔火帝即燕设都山髙川回神明相扶乃作庙学于京于国以祀圣师以讲道徳人才勃兴邦家之光小为杗桷大为栋梁三院警廵以及畿县置师无学有弗闻见繄康里公实莅神京治政以平豪猾震惊曰兹教化为予之责请于宰臣报可甚亟爰奏瑟琴升歌雅南笾豆在筵有赫其临匪公言行际时之盛化被国都风俗以正肃肃冠裾诵诗读书凡百多士毋昧厥初
　　
　　赵歩院记（甲子）
　　
　　赵歩院在金溪县南去四十里顺政之乡梧桐里所可知者唐时兴亦莫详何年也佛殿法堂识施财者黄谔姓名于梁修之者米邦杰也延佑间寺无僧乃五年诞圣之节禅居寺僧如瑛叹曰赵歩院者亦我佛之祠也吾观善以其道行世者不阶粒粟铢钱至于重楼广宇鱼鼓相闻虽废者宜有以兴况兴者其忍使之遽废耶为吾学者坯厓巢木草食涧饮固何俟乎室庐之安然故有其地厯数百年坐视为榛莽狐兎之墟诚何足劝哉况是日祝天子寿而兹院独无僧致其报上之礼其可乎于是请于有司入居之稍久度弟子增置田园里人江大举又施其居室蔬圃若干亩后十有八年瑛已死其徒嗣平谋曰吾师之于赵歩也勤矣不可永永无声畀来人乃具颠末请予记予志学经世请得而言之国初郡县有筦僧者其政令猛当此之时僧竭财给征索追呼求觅者无虚日茍弗应罚立见已奔走郡县笠屩炊卧费且伙故寺之贫者至鬻釡鬲钟磬不足则散走仁宗皇帝在东宫首罢所谓僧录司者僧乃得苏瑛之来赵歩也实当仁宗在位感上恩深厚如此则以万岁为祝者盖上之情当报出乎中也然自罢去管僧者他寺之僧晏然无外挠田连阡陌而征役弗及然则精修万行以跻正觉固其职也乃大不然丰车肥马要结权势昵声色殖赀产大者可以埒封君不知朝廷所以尊尚覆护者欲其超出诸尘见性成佛或足以禆治化呜呼其亦可以深长思矣是乡之人言瑛居赵歩日恶衣食力种艺故寺得以不替其所见异于流俗也哉平能念其师之勤欲不朽贤已继其后者读吾记有所警也夫瑛号玉庵平号云岩大举者事母至谨以相人术行数郡年九十余终善钓鱼故号钓舟子
　　
　　游先生文集目录后记（丙子）
　　
　　右宋监察御史广平游先生文集若干巻第录如上昔河南二程子之门英才甚多其卓然著称者则有谢显道尹彦明杨中立洎先生四人而已杨氏三传而得新安朱氏开析遗经张皇斯道故杨氏之书行于世为甚盛其余则几于散亡磨灭岂不惜哉始先生在京师程叔子一见谓其可与适道伯子知扶沟县事聚邑人子弟于庠序俾执事其间先生欣然从之尽弃其学而学焉叔子尝曰游君徳器粹然问学日进政事亦絶人逺甚则先生之所至可知矣然则岂可使之无传哉元纯间素客郡城故金溪县主簿徐君竒伯之孙原假以此书归与友人黄冔读之其字脱缪颇为更定又次其先后其不可知者阙焉夫文也者心之精微在焉纹先生亲得硕师而又善学其功于斯文为甚大呜呼奋乎百世之君子尚有考于此编云
　　
　　逰牛头山记（戊寅）
　　
　　牛头山在金陵南去三十里至元四年龙集戊寅余留崇因寺崇因当里之半焉三月己酉将与番阳僧明晋同逰里中僧善继如壁山阴道士费一元皆欣然愿偕行过石子冈东行至山下寻辟支佛洞洞黒有穴在东投之瓦石琅然有声久而后定孙权时山裂有僧出其中谓文殊辟支佛云南唐周彦崇记其事过大雄殿前值寺僧明大及英台寺一僧导予登兠率庵正近山顶又东縁厓石寻融师足迹及卓锡泉厓甚险予五人者皆惧而明大独徃来如飞猱訾且笑更由庵西去予与一元不能从而其能徃者詑其竒胜读南唐保大时所建佛窟寺碑实王文秉所刻文衰弱甚而刻字殊精好摩挲久之而去至下西寺僧道宣留饭壁间见恒山周昶诗昶文穆公之后皇庆间佥江西亷访司事行部至吾抚卓然有政后至者率不及也诗虽无足观予特爱其人焉道宣之言曰兵戈以来寺之田在邻郡者悉不能复故徒众繁多营营于衣食以故不及曩时之盛云闻祖堂寺有幽栖岩者山径危析登之颇艰憩西峯寺诣融禅师庵至延寿寺其碑亦文秉所刻而又有断碑在地唐大厯中僧灵樽书文甚简古遂宿寺明日观幽栖岩搨文秉题名善继赋诗题石上而明晋和之还上东峯望见兠率庵隐隐然在山上树参错若画图然一元顾善继曰子与吾约结庵此其处矣不必他求也临髙而望自孙权分裂江南更晋宋齐梁以来数千百年间金陵为必争之地英雄豪杰之遗迹既皆刬削消磨尽矣吾徒生值休明而得与山僧道士娯情山水之间又何其幸欤归而志之以荐好竒之君子
　　
　　余姚州核田记（甲申）
　　
　　至正二年浙东海右道肃政亷访司檄绍兴路总管府以余姚州田赋未均乃属同知州事刘侯端治其事初大徳四年尝核实田税既而籍毁于火执事于乡里者徃徃增减田亩之数变乱赋税之常于是富者享其利而安处贫者罄其家而无告积弊猬兴莫此为甚侯受檄以来出宿公宇日一还问太夫人起居而已昼夜悉心须发为变田一区印署盈尺之纸以给田主为之乌由凡四十六万余枚田后易主有质剂无乌由不信也民王实尝以其所有诡户名至是惧有夺之者乃自陈继是自陈者五万人或旧无粮今自实有至三五百畆者至于消积年之争讼者七千余事片言之下无不感悟知悔父子兄弟复还其天者盖多有之又核站田一万五千二百念余畆俾得田者助其役其画田之形计其多寡以定其赋谓之流水不越之簿又画图谓之鱼鳞才次之图其各都田畆则又所谓兠簿者焉至于分其等第以备差科则又有所谓鼠尾册者焉计其凡六千二百五十余帙纲目毕张如指诸掌侯既交代而上官挽留之使不得去然其号令行于下者如始至官非有以得于民者岂能若此呜呼如侯者可谓能为民长虑却顾者矣侯名辉字文大沈厚而精炼尝任风纪去是而羽仪于天朝不逺矣属予以使事过是州耆宿杨仲等请为文刻之于石使来者有考焉
　　
　　盗发彭府君墓记（甲申）
　　
　　宋名臣彭忠肃公之父府君讳文先葬清江县建安乡四会山之原与四会院邻后百八十三年为元至顺二年八月既望院之僧敖本此率人发府君冡启石椁斵棺毁尸弃河中盗其蔵器瘗其师于上为浮图焉且伪树小浮图旁近以为验彭氏子孙涕泣号哭走愬于官清江县檄太平砦廵检曹某徃按之僧出伪劵以辨彭氏持忠肃公所志其母圹云左去府君墓二十歩计之得实墓中砖皆朱漆书彭氏记曹君命启之得新棺旁皆实以故砖出其所瘗乃得彭氏壊棺斧痕可识扇履具在有同郡杨君者当时志墓石存土中县主簿王某奋然白上官亟上其事部使者数谳之中书下之刑部议其罪比强盗减死黥僧为民隶有司充警复墓地彭氏余奉使过临江购史馆遗书作忠肃公传既奏御矣而公之世孙镛请志发塜事今国子博士刘君闻与予论撰馆中曰吾为录事临江观王主簿白其事岂不毅然大丈夫哉或谓浮屠氏恒损己以益人若敖本此之惨毒自恣卒蹈于刑辟恶覩所谓损己以益人耶世之人乃纷纷然求福田利益于彼呜呼何其惑哉后十有五年至正五年二月记
　　
　　乐平州慈湖书院赡学田记（甲申）
　　
　　昔杨文元公之宰乐平也崇教化敦礼义治人事神克尽其道乐平之民向之蒙公惠泽者由今观之皆其髙曾祖父矣然去之百年犹不能忘非摩渐抚循使之心恱而诚服者讵能至是孔子曰君子学道则爱人有以哉袁正肃公之提点江东刑狱乃创书楼庙学之后入国朝至元十九年县尹翟君衡谋于故宋丞相马公専祠杨氏请以贡士庄田若干以供祭祀以赡师生马公以为宜乃得魏氏之隙地于县治之东髙明亢爽山川献竒爰筑宫其上率诸生舎奠焉事既上闻赐额曰慈湖书院设官如令式廿七年核天下戸口延佑二年经理田畆皆系于书院其后不知縁起者毎以贡士庄为辞而吏得以舞文其间甚不足以仰承圣朝敦厉学校成俗化民之意至正元年公之五世从孙同翁来为山长列其事于郡饶州路总管府知事于君凯言于郡守曰慈湖书院以贡士庄田养士行之于国初非害于法若何而靳又以上于江淛行省行省是其言自是书院始有田素始过是州既拜谒祠下同翁具述其颠末求为之记惟杨氏之学得之陆文安公其为乐平也实朱文公为淛东常平使者之所荐也而不知者纷纷然谓朱陆异学可胜叹哉今书院有田以自养学于其间者他日出而仕于明时有民社焉当以公乐平之政为师范焉可也是为记
　　
　　友樵斋记（乙酉）
　　
　　予适越得越人王君为楚语者读之其辞若哀屈大夫抱忠以死而实自托焉予愀然太息曰悲哉斯人之志其命之不遇者乎他日太史叶君敬常致浮屠师大同之言曰乡也子之过越闻楚语者先君子之作也先君子富于学与时不偶退蔵山海之间混混焉与樵苏为羣故题其燕休之室曰友樵翰林承旨赵公为书其扁侍讲学士邓公书所为楚语刻诸壁间子其为我记之按王君讳发字景回其父武冈君教授讳汝舟多蔵书君早颕敏能尽读之有阙遗必旁搜徧请补完乃已其礼乐刑政冠昏丧祭以至天地万物虞初禆官之言凡可辅国家禆名教輙手书之若晏丞相之类要者总若干巻性至孝父病亲治药食楷书佛氏书以祈亲寿或聘为师则曰吾为人子有子职安敢违膝下而他适故从之游者踵相接于门开发成就者甚多君之接物直而不倨和而不流口不言利大书忍贫二字于屏然不幸年甫四十死矣呜呼君之畜学不可谓不勤君之制行不可谓不慎而卒隐约于山林方强而遽死余悲其命之不遇者此也友樵斋者界上虞会稽二邑之境当杨梅峯之下襟帯淛江有树石之胜西曰日铸山欧冶子淬剑之地东曰东山谢太传登临处也大同虽去为身毒学然亦能读其父书慷慨有气谊其弟克明则居于是而能世其业者夫塞于前未必不通于后勉为善而已余方辑续楚辞既录君之作而叙识之又重叶君之请而为是记
　　
　　清啸轩记（丙戌）
　　
　　予性嗜恬寂以职事在馆阁得羽人之宫于京师太液池上假一室以处暇则杜门清坐以自适其邻有元君寿卿疏畅喜交逰间徃访之君延坐所居之清啸轩出法书名画以相娯乐意豁如也他日君请记其轩予戏问之昔之以啸名者吾闻其二人孙登啸于苏门刘琨啸于晋阳君之啸将孰从焉从琨之啸耶琨名将也今海内承平无一尘之动是以知君之啸异乎琨之啸也从登之啸耶登隠者也君方将以才出用于当世是以知君之啸亦异乎登之啸也何居君冁然曰何先生之固也吾知啸而已奚论古人似不似哉博学者尝为予言啸有十五章有所谓深溪虎髙桞蝉巫峡猿下鸿鹄古木鸢之类尚从寿卿而求之因书以为清啸轩记
　　
　　休宁县尹唐君核田记（丙戌）
　　
　　国朝以五事六事责成于守令其目皆曰赋役均嗟乎赋役之难均也久矣大抵江淮之北赋役求诸户口其南则取诸土田户口之贫富无恒业土田之贸易无恒主由是虽欲其均卒莫能均况于守令之忧民者至鲜而贪残舞手其间者皆是也使承平之世膏泽不及于下果谁之咎欤予尝求能核其有田无税有税无田以定力役者盖得三人焉其一至元间绍兴新昌县尹李君其一大徳间金溪县尹赵君其一同知余姚州事刘君盖皆能终始卒成其事者民之蒙惠岂其微哉顾今又闻呉兴唐君为县于徽之休寜而亦以此先之至正五年春君始至官召父老问民不便者皆以赋役不均告君曰吾不可使胥曹任其事为其并縁为奸蠧也乃聴民自推择亷而干实者诿之五月甲子乡各举二人君置酒县堂申命之戒以毋私毋扰毋欺期三月以籍至县八月讫事上其籍于郡民情大恱歌咏载道于是父老请伐石纪其事使至上京求予为之文余固乐君之慈祥清简号令不烦而一扫宿弊使其民乐生安业于无穷何其有古循吏之风哉君名棣字子华文章清丽而善冩山水尝承诏画嘉禧殿御屛故不知者谓君以艺名家而已
　　
　　国子监分学题名记（丙戌）
　　
　　国子助教歳从幸分学上都佩国子学印给驿骑公交车学正或学录一人伴读四人其一人兼掌仪一人兼典籍一人兼典书一人兼管勾弟子员或宿卫或从父兄无定数初留守司供稍食至正（阙）年罢独国子监自大都计钱粟以来及入学留守司前期治具宣徽院颁尚酝中书省御史台集贤院官必至所以奉明诏致勉励枢密翰林国史宣徽三院至不至视其人今年素与学录赵性端实来暇日遡而求之助教之可考者自大徳八年始明年至皇庆二年阙学正录伴读之可考者自延佑元年始于是诸生请彚次书于石素曰题名故有记今若等刻石传永久不亦善夫传有之太上立徳其次立功其次立言金可壊此不可壊诸生勉旃
　　
　　殿中司题名记（丙戌）
　　
　　皇帝清暑上都臣僚分次扈从而殿中司题名有记从故事也至正六年殿中侍御史哈喇多尔济公使来请记之惟自昔帝王之御天下深居九重而令行四海故出必有警跸之节入必有禁卫之严所以示等威昭上下况殿廷之间朝会之际尤不可以不肃其奏对或病于政仪文或■〈侃上心下〉于礼皆得以言之歳至上都官曹之从幸者不出三日皆以闗白出三日非有故不至得纠其罪此殿中侍御史之职号为清要者欤夫以国家委任之重盖如此居是官者其可不竭其忠贞思以称塞哉至若知班之始置所以举不如仪者其后兼主文书又设通事驿史皆国朝制也是岁知班鄂伦博斯哈通事闗寳译史哈喇章实从
　　
　　洪赞孔子庙塑象记（丙戌）
　　
　　至正三年■〈氵累〉阳诸生李泰买地于懐来县洪赞驿西北作孔子庙驿令云中药温实赞其成五年站戸长宣平王训出钱素孔子象六年泰又出钱率众从享颜子而下十有四乃走上京求记之懐来古称絶塞洪赞去其县逺甚厥今近在邦畿遭右文之世故虽山谷僻深圣人之化亦无不达也泰居隠约之中能率其民习于爼豆而温之职思其外诚贤哉使仰瞻乎徳容之盛其必有所兴起者矣
　　
　　昭福寺法堂记（丙戌）
　　
　　浮屠师继清具其所居昭福寺新作法堂始末至京师属邑人危素记之按寺在金溪县南五十里后唐纪厯中头陀僧进明创之中废宋淳化中乡人请项山悟空禅寺僧善津来主之津之徒曰用和和之徒曰如陵开庆间改律为禅而静思寺僧妙冲来主之既而冲请复律冲与陵之徒并传而居有之焉今僧曰希晃希和正宁正宗正大冲之传也而继清与正朗陵之传也初善津用和相继兴造寺宇如陵新作法堂元贞中火冲之徒曰如壁乃更作之其后壊僧维仁主寺事鸠材未建而仁卒晃继主寺事仁之徒曰正宁及希和继清皆竭力相成经始于至正四年五月朔明年九月望法堂始成堂凡七间费中统钞万贯乡人以财来助者凡五之二中室之后为观音阁则希和静思寺僧维宁及朱琛助之呜呼佛之学非言语所能既然其书之多至于几六千巻故浮屠氏必有演说之地此法堂之所以作也东南兵革休息垂六十年而国家崇尚佛学与之土田蠲其徭役使其徒坦坦施施而无所忧虞然自放于矩度者亦有之矣吾邦山深谷邃无外物之诱如昭福之徒能笃志问学以自修饬而致力于斯堂其勤如此记有所不得辞也
　　
　　玄儒吕先生道行记（丁亥）
　　
　　先生讳虚夷字与之姓吕氏春化人世传家始生时母以吕氏上世止一子传家否则必为浮屠道流不浴者三日嫂胡怜之自为乳哺少尝执事鄞象山二县庭冀得微禄以养母母殁遂谢去入天台之桐柏山崇道观着道士服益治经史皇庆间诣庆元报恩寺呉尊师■〈口受〉祈风雨役使鬼神之法有王翁者筑馆象山之郁溪盖坞屿孤絶处先生祷雨而应王翁因留共处是为大瀛海道院翰林学士临川呉公为之记至正元年庆元旱五月己酉祷雨郡治云起西北状如天神执仗官吏惊呼再拜顷之大雨临江路同知总管府事赵侯由松招之主福顺观建大阁以奉四明洞天之神先生好义而质直端谨而和易安贫守道不事华饰不趋势利素好客常典衣以具食通禅观之学沙门师恢大章噩无梦铭古鼎俱有倡和之作尝与翰林侍讲学士同郡袁公僧岫云外坐松阴讲老子或绘为图呉公又为之赞其待乡曲至厚喜必庆忧必吊博士袁士元有疾经岁不愈先生冒寒暑履氷霜求医请祷久而不怠他日来视疾度河风浪忽作舟覆而溺先生徐起色不为变曰无使病者闻之为我惊也同舎生项诚之久客杭老而无依先生亲徃迎之愿终其身与处然既隠居无求于世至杭之呉山见古梅及藤蟠曲竒怪乃以为益友四年二月丙辰无病而卒先是郡人金谅有山在鄞东湖之西亭预为先生营寿蔵至是其徒奉冠剑瘗焉倾城徃送虽军卒小夫亦设祭道傍受授法者谅及钱津与诸交游作天坛道院筑誓坛以蔵其书曰老子讲义（阙）巻啬斋文集（阙）巻先生所自着曰瀛海记言十有七巻皆一时名人为先生所著初呉尊师别有馆在城东门人呉某毁之先生尝受遗命于师力欲复之在势者阴庇呉某不能直故其殁也犹以为憾云素弱冠始识先生信之龙虎山若神交者后四年偕徒歩徃见呉公抚之华盖山时吾郡处士孙君履常呉君仲谷相与登临啸咏意欢如也又十有八年素事适鄞而先生化去踰月矣呜呼悲哉葛逻禄乃贤与其徒郑守仁请书先生之遗事并蔵焉
　　
　　金溪县梁安峡义渡记（戊子）
　　
　　抚之属邑曰金溪其南五十里有梁安峡石壁峭险两崖双峙南城诸水皆会于此上游有渡曰马头度峡东而水深不可渡渉临川营前里有张昭孙不恭慨然曰吾先君葬梁安山之中距渡才二里于是作堂以祠其父外为屋以待渡者息肩于此以永嘉浮屠普愿守之割腴田若干亩以赡舟人而并食焉既而重之有余财者曾某呉某皆施田以助之始终赞其成者项山寺主僧师启且以其寺近因属永久任其事庶几无隳废时也呉君之子扩以书来京师与其友危素曰愿有述予读周官书夏官之职有司险焉掌九州岛之图以周知其山林川泽之阻而达道路山林之阻则开凿之川泽之阻则桥梁之谓之司险者有敌国之侵陵故也今国家尽得四方之境土固无俟乎设险以守其国故司险之官不设然道路桥梁亦有専领之者顾有司率急于钱谷簿书之事以此为迂缓不切无复加之意矣由是津渡之舟悍夫凶人把握其间争纎微之利弃性命如鸿毛者盖多有之虽留难之禁着于令甲而亦莫之能革呜呼可胜叹哉今张君与州里之贤豪致力于此非有所驱廹而出私财披腴田无少靳吝斯亦可以言义非欤乃为书之以示来者
　　
　　莲华寳胜寺记（己丑）
　　
　　豫章僧志佑来游京师以事状告于临川危素曰吾所居寺在南昌之境曰莲华寳胜寺有田三百余亩唐尚书右丞相赠司徒谥文献张公祠堂在焉宋兴间田之在官塘者为民姚氏所据主僧澄江力归之至于今公牒具在澄江复环寺种竹积岁多至三万余个入国朝僧至寳作室四楹竹间榜曰莲溪书院泰定初僧绍能将逝嘱其徒曰吾殁后汝力于为善于是僧觉先作善法之堂至顺初僧绍定与长者万仁作石桥于寺西曰万年之桥再纪至元之二年主僧宗庆与僧徳宁以公库余财建三门西庑僧徳淳作亭寺前曰鎻翠亭建外门曰碧莲梵景明年觉先出财建海会堂及东庑又明年领住持事至正五年新佛殿真堂伽蓝神祠洎诸塑象庖厨库庾与夫器物百须无所不悉因请为之记志佑且曰诸师之相继致力于寺事后人何可忘考张公之遗迹久而益着子其得无意乎按张丞相说最亲重公与通谱系曰后出词人之冠也公进中书舎人会御史中丞宇文融先献策括天下游户及籍外田署十道劝农使分行郡县说畏其扰数格沮之公谓说曰融新用事辨给多诈公不可以忽说曰狗鼠何能为至是融又请吏部置十铨分治选事说亦不从融恨恚乃与崔隐甫李林甫谋中伤说遂罢相公亦改太常少卿出为冀州刺史以母不肯去乡里故表换洪州都督公之在官岂尝休于此耶惟公起自岭海举道侔伊吕科立人之朝直道正言身之进退系乎天下之治乱盖亦可谓百世之师矣彼为浮屠氏学既已出世而离伦而能崇敬先贤严其祀事顾岂可与浅见薄识者论哉自澄江师而下皆宜表着其功以劝来者
　　
　　安公堤记（己丑）
　　
　　至正八年佥福建闽海道肃政亷访司事安侯以选为龙兴路总管既至官均赋役简狱讼旬月之间政令悉举居无何连月不雨侯徧祷羣祀已而淫雨不止祷而又应江水暴溢居民几致漂溺祷诸水神水遂息先是城西新坊水涸则径湖中春夏溺则人马俱病溺者不可胜数侯按视之喟然叹曰修筑吾职也欲命之属吏则虑其并縁以厉民乃首出俸钱以为之倡属诸翠巗寺住持沙门师知及集众力为之曾未经时而堤成长若干丈当其要伐石为桥下疏水门行者恱与众合辞请名曰安公堤郡父老以余邻郡之诸生备官太史书事纪功乃其职业使为文刻石以记成绩昔郑公孙侨以乗舆济人于溱洧孟轲氏讥其惠而不知为政何谓政徒杠舆梁是已侯之作是堤于是知为政矣皇上仁被四海忧郡县之凋敝而鳏寡之无告更立保任之法而责其成功其急于为治之意可知已顾方今之郡县轻重难易势有不齐龙兴江右一都会临之行省以宪府可谓重且难矣以侯扬厯中外声望素着畀以千里之任侯亦夙夜忧勤思殚其智虑以建立事功此其一也是宜书之以劝来者侯名谦字仲益
　　
　　江州路能仁禅寺三门记（己丑）
　　
　　江州城南隅有浮图东魏天平二年沙门祖道瘗佛舎利其中贮以水精鉼金银铁石函护惟谨南唐李升时军师威烈公何洙乃作佛寺号曰福圣宋遣曹翰取江州屠其城寺以舎利所在独免于兵烬天圣间赐额承天沙门智聡大加修葺尚书礼部郎中祖士衡实记之已而名师有若白云端佛印元铁面感宏智觉皆相继主斯寺号为丛林之盛政和七年改曰能仁绍兴十一年龙图阁学士蒋璨题其榜淳熙十四年有僧来自天台笑嬉怒骂类狂易者人目为风和上一旦与僧智聡富民巨贾为之兴修事具洪文敏公所为记宋亡何公所施田在鄂之嘉鱼者田人因而有之寺僧祖印本中宗溥应辨讼于官府弗直辨有弟子曰致尧始息田讼而専力造作人争致财县钟之楼藏经之殿焕然兴复郡人李贵和施田百有余亩山若干亩今名曰福田庄致尧主寺事卄有七年而退休焉至正二年行宣政院以南康沙门师严学行淳备选为住持四方学者相慕而至乃修僧堂众寮百尔器备而居者始安顾田入之微食莫能给郡人黄仁岁以谷三百五十石贷诸田人取息以助寺僧惟惠经纪寺故所有田在虵口湖尾者六百有余亩収粟以继于是食粗给矣仁复以茶地若干及南郭思贤桥为施而然灯之费无复屑屑求诸市人六年夏大风雷雨壊三门乃遡江至荆州玉泉景德寺福佑倡施者出钱五千余缗既还寺僧徳永亦以五千缗与师严之徒宏教购蜀良材至于荆值巨筏蔽江而下因得桧柏四百余株以七年九月庚申经始中为屋五间东西各四间规制雄壮倍加于旧官府民庶知师严之公而能勤皆出钱助之九年夏丹雘甃磩讫工使宏教至京师求予记之师严之言曰吾佛氏之门曰三空无相无愿三解脱也谓顿空我法不滞法相不存所愿耳然斯亦曲垂方便欲其舎彼所滞深入一乗之门而已若无深造上乗十方世界一道场也十方世界一门也十方世界一佛真法身也又有所谓三门耶予昔与师严同客金陵知其清苦好修不自表暴观斯言也为其徒者宜于此有所悟入矣故因书其作门之役而并及之
　　
　　静明书塾记（己丑）
　　
　　昔者四明袁正肃公提点江东刑狱行部信之贵溪作象山书院以祠陆文安公于徐岩其流风遗俗久而不冺故近世其邑有陈先生立大者出毅然有扶树正道之志而世莫能窥其藴奥也其为学也上达乎性命之微致谨乎事物之细兢兢业业夙夜靡懈使先生用于当世推之功业固凿凿而精实然隠约于闾巷终以老死天也非人所能为也先生家有蔵书若千巻而缮写点校手泽存焉又有所著论语正义卄巻其子善益自尊庋题其室曰静明书塾中设先生之像春秋严祀不逺数十里俾素为之记素天厯至顺间数拜先生于家所以启廸训诱无所不用其情瞻其风采如孤峯絶壁莫可得而近也素之凡陋徳不加修而行义无以踰人岁月不居侵寻迟暮仰思先生之盛心若何而图报哉先生虽没幸而遗书犹有贤子孙袭而蔵之天下后世之士有欲闻先生之言论风旨而过贵溪之邑造其家拜其像读其书为善之意如川方增浩乎其不可遏则先生之阴被于学者有不在兹乎乃为之记刻诸壁间
　　
　　翰林国史院经厯司题名记（己丑）
　　
　　世祖皇帝始御宸极建翰林之官至元元年爰置学士院四年更置翰林兼国史院阶正三品二十年设典簿厅以杨勋为之大徳九年院升正二品更典簿厅为司直司设司直一员以陈景元为之都事一员王恭政为之皇庆元年院升从一品司直司为经厯司设经厯一员以田澍为之都事一员王璧为之至正元年复以经厯兼经筵参赞官此其沿革之大凡也九年夏学士承旨威明公玛南谋于僚友刻石载名昭示永久属经厯阙汪古君图沁特穆尔以勲臣家子选为都事好尚文雅力赞其成于是经厯司亦当有记石既具君属素为述之素窃稽前代代言之官纂修之职皆号为清华之地国朝合而为一势严而事重其赞画幕府者簿书稀简狱讼不闻一旬之间亦三至公署而已则朝廷之优容文臣亦已至矣仁宗皇帝盖常申命择贤以任之圣虑所及渊乎深逺非臣之愚所能测识然而居是官者其可不思所以报称之哉
　　
　　儒英阁记（己丑）
　　
　　宋右文殿修撰致仕中大夫赠寳章阁待制谥献肃柴公之六世孙季承作髙阁南溪之上以藏先世之遗书因其婣兄陈君汝贤至京师以我漳州府君有斯文之谊请为之制名素常读四明袁正肃公铭公之墓有曰维是献肃卓哉儒英则请以儒英名之陈君又以季承之意俾记其阁方公为吾州军事推官韩佗胄枋国诬害正人以濓洛所传谓之伪学转运司移檄令自言非伪学始得为考试官公奋笔曰自幼习读程伊川书以取科第如以为伪不愿考校于后迁太学博士宗正少卿言事切直其守襄阳兼帅漕事提点淛西刑狱刺举克当其在经筵所以陈说者皆崇正黜衺磊落明白袁公尝引汉鲍宣之言朝臣无有大儒骨鲠白首耆艾魁垒之士议论通古今喟然动众心忧国如饥渴者臣未见也惟公足以当此矣呜呼兹其所以为儒英者欤然其时君惑于谗衺使公用不尽其才儒英之效未着于天下非可惜哉素昔承诏纂修宋史尝为公立传则公之髙风大节足以震耀于后世而无恨焉公没世百二十余年而季承犹以诗书克世其家将继世而为儒英为善之报其在兹乎素家去于越不三宿可至他日归休田里拜公祠下读其遗书登斯阁尚能为季承赋之
　　
　　兰溪桥记（己丑）
　　
　　吾金溪东行四十有五里其地曰兰溪昔产马兰俗又称马兰桥马兰者紫茎翠叶一名泽兰宋之末桥废横木为畧彴车马必乱流而济惟徒歩者稍践而过焉春夏之际溪水横溢则徃徃阻阨弗得进溪上有毛氏盖自宋南渡后江宁县丞讳辨之子弟由南城之龙荫里实迁于此今二百五十余年矣毛翁士谦之居与桥最近清池茂林相为映帯翁年踰七十而子息皆无絶孤处一室至正四年水旱疾疫并作翁病且革徃依其族人翼会翼方建西溪家塾以尊祖敬宗为先务哀而留居其中翁且去以其所居鬻于龙虎山曾君日省曾君更治室宇扁曰兰溪寓所命其徒闽中髙昌宗守之曾君之族与先世之坟墓皆在金溪岁时还家必道经兰溪慨桥之久废属同里罗君义方请曰毛氏羣从常欲为之而未果就君得无意乎哉曾君輙出钱买石佣工属钱唐州民匠提领毛君一夔督治之于是一夔亦资以粟米而谕其意于宗族邻里闻者输财助力靡有难色曽未几岁而役夫告成无复病渉翼至京师语予曰愿有记惟斯桥距余家为甚迩余之少岁数过焉屡叹夫民之未有余力以及于此曾君学老氏者年在耄耋是举也盖无所为而为之无所为而为其心公而无私者欤是宜记之刻石道左后之仁人君子睹其将壊而修之庶几曾君之善式克有继而惠利于无穷岂非盛哉曽君字省吾毛翁字君实一夔字君尧翼字遇顺髙君字符适罗君字敬徳桥之成至正六年也九年四月甲子记
　　
　　信州龟峯瑞相寺记（己丑）
　　
　　信之弋阳南去二十有五里有山如龟南北望之则羣峯丛映敛焉如一东西观之则两山对峙南耸锐而独立北冯陵而臂引睨其背则横亘峭碏如坚壁固垒冠首有堞面其前则攒峦复■〈山上咢下〉蝉聨星错矗矗嶷嶷更相朝捧其将至也四视环合若无从而造焉既而萦厓缭岫斗折以入环以羣山而峯之得名三十有二一峯曰石蜃能吐纳云气以占雨旸其中峯曰石龟唐干宁中僧茂蟾作寺其下名曰灵胜至宋真宗改曰瑞相太子少保赵公抃龙图阁学士韩公元吉皆尝赋诗丞相陈公康伯请于朝更曰显亲崇福寺今复名瑞相其寺僧有（阙）于其学者子琼光应重仁事载传灯录其有道而居是山者曰晦庵光云庵庆曹原生山堂淳桕庭永孤云权其由此出主名刹者径山蒙庵聪雪峯螺庵肇观其人则知其足以为兹山重也国朝延佑五年禅师从正主是山明年有郁攸之变逾十年规制悉复旧观又三年以老求退荐禅师徳学自代凡未备者徳学师俱致其力八年之间法席大盛至元五年复毁于火众皆号泣道元容色弗变徐慰之曰此殆天数岂不闻成住壊空世间相也吾縁未尽当力复之何忧之有既而率诸好施者鸠工抡材以次兴复雄丽倍于他日矣于是使其徒行观来京师属余为之记今国家崇尚释氏崇墉峻宇徧于京邑大者县官作之嗟乎劳民力而求福田岂佛之心哉观夫瑞相之兴独因其州里之有余赀者相与相成之则正学二师之行孚于其人可知已抑其山川之胜足以致其徒坦坦施施而来趋焉则继传灯而见于纪录者将相望而出余故考昔人记其地形而述其颠末使并刻之
　　
　　懐徳书院记
　　
　　少昊氏之四世陶于雷泽虞帝求旃以为士师造律执中封于皋为皋陶其后封于英六今六安州也宋丞相晏公殊谓皋陶墓在焉州治之东古有皋陶祠地纔一亩后临犴狱湫隘弗称至正八年秋达噜噶齐伯嘉纳君与知州赵君孜协谋迁之规为书院博求其墓于民间属军千户将建公署于城东隅乃买地易之其势面阳后负崇冈东西廿余丈南地倍之而多十余丈二君率僚佐出俸钱具木石州民之好义者皆来助之为正殿左右庑讲堂前门各四楹缭以周墙经始于是年某月日明年某月日落成成乃以书来属素为之记素闻儒先之言曰唐虞之世道在皋陶尝思之而莫究其旨盖当此之时在廷之臣徳之相似者伯禹及皋陶耳伯禹之劳绩着于皋陶皋陶之知见则宻于伯禹伯禹之功天下所共知皋陶之功非虞帝与伯禹不知也禹即位之二年皋陶薨史记曰帝禹立而举皋陶荐之且授政焉而皋陶卒而后举益任之政斯言也其知帝禹之心虽不幸而不及君临天下而黎民固已懐其徳矣是邦自皋陶分封之后至于今三千六百余年始尊祀表章于今之贤侯亦可谓盛哉按皋陶之告其君曰慎厥身修思永惇叙九族庶民励翼迩可逺在兹君子以为体用具备品节详明即大学之道至于知人安民之论又必本于兢业信所谓朕言惠可底行此来学于斯者服行其言而深致其力将见人才猬集用于邦国则书院不徒作矣伯嘉讷君于是州以清简为治其民爱而亲之赵君名进士以选来官于此故其发政知所先务同知何君城判官姜君权皆能克合其谋故并书之
　　
　　说学斋稿巻一
　　
　　●钦定四库全书
　　
　　说学斋稿巻二
　　
　　（眀）危素 撰
　　
　　王左山房记（庚寅）
　　
　　王左山房者友人刘君景阳所居之室也君所居距乐平东三十有五里曰刘坊又曰流芳刘氏由大梁来迁者十有余世矣自流芳北行二里有山曰王护王护之西门山曰鞍马二山之间委虵行五里许寛平多水田四山周环如张幕帟名曰尚忠又并山之东穿涧行数百歩折入深坞纔半里南有小山形如伏虎左右又有支山拱揖北面大山髙数百寻是为王左山景阳出逰四方以广其学一旦思其亲治任南还谋树屋三楹于小山之麓覆以白茅题曰王左山房取古人有王佐之才而世不用者悉圗于壁而详书其出处始终于上屋前凿方池种莲中置石刻周元公爱莲说小山上杂植松桧异石两旁之山有竹木桃梅之属有良田可艺秔稌清溪湛然埀笭箵为宜天气清朗奉其亲嬉逰终日乃归景阳来属余记其所谓山房按乐平广记王左山起新安厯鳯逰三山而至于此在众山中最为雄秀盖胜处也景阳之先当宋东都盛时去京邑之纷华乐山林之幽独其逺识髙趣岂他人所能及哉乃若史数百年之久世以诗礼相承君子之泽如彼其深长闻者其可不思也夫其圗于壁者其才皆足辅其君成文武之业致隆平而颂清庙惜其不见用于当日或陪湛于下僚或老死于草野斯世斯民不被其泽此天之不欲平治天下也可胜叹哉然而仕止久速各惟其时者其惟孔子乎景阳眀圣贤之学蹈中庸之行乃所愿则学孔子者也
　　
　　云林圗记（庚寅）
　　
　　云林山在金溪县东山由大庾岭厯贑建昌之南境至■〈木黏〉岭入邵武之光泽有山髙千二百丈汉初徐仲仙遇仙之所至乌佩山仙人乌君上升时委玉佩处过太和山小和山委虵而走南城达于金溪之境其髙上摩霄汉者三十六峰其中峰最髙者曰石锥其左曰白马又名玉马以其形似也上有浮丘先生祠浮丘先生者或云姓李黄帝时人或云周灵王子晋其弟子王郭二君俱陈留人访其师至此然临川境内多有其祠焉其右曰厓山山势起伏九十有九其深谷产灵药异草本草云临川士人家婢食黄精能飞者意其处也山顶多石磴飞瀑其名曰磜有深潭广一畆古木苍藤阴翳惨淡神龙居之宋有沙门师刘中宫自蜀来此结茅山中居民苦旱问之乞雨师云今岁数当不雨吾悯尔贫虽雨纔沾足蔬畦而已他日师入潭中遗履石上涂叟者守其履俟之七日师自外至谓叟曰汝可谓诚笃问其所欲曰吾惟嗜鸭肉今祷雨者必先以鸭祭叟然后得雨师尝谒抚州守书刾曰豢龙僧其守恶其幻诘之曰龙安在师曰眀公勿惊以金盘盛水探懐中若朽草置水中风雨大至龙飞跃而去邓氏自五代居山下宋建炎中苗传刘正彦作乱邓雱集民兵追破其党号忠义社于后累立战功扫御一方入国朝设巡检至元末天下已定乃罢今山谷犹有壁垒在焉近厓山有神童峰方仲永者蚤慧生其下荆国王文公所作伤仲永是也入南城贵溪有曰豪猪哄甚险絶余尝与今徳庆路总管府知事杨君季子访故浔州路总管府经厯祝蕃逺先生于太原僧舍犹应劭所谓前人见后人顶后人见前人履底毒虵奔狐时出草间盖畏涂也又尝与祝先生夜宿田家白云满谷独闻水声而已予所居髙桥有小溪发原山麓至元十一年先大父白鹿府君由邑之梯云坊徙居于此读书之室曰处一堂开窓正面诸峰韩子云横云平凝时露数岫修眉新画浮于天宇与此甚类余少肄业其间有书若干巻皆先世所藏岁缩衣食之费增若干巻以三代所来碑刻若干巻有琴一不上弦独以先父太常府君遗戒不设奕具耳蜀郡简君大碧与余客吴文正公所谓作云林圗道士方壶子亦爱余山居幽僻数为之圗张彦辅真人奉勅冩钦天殿壁余时在经筵用米氏法为余圗之翰林侍讲学士虞公尝为赋诗海内之名胜相继有作于是有声之画无声之诗悉萃于几席南金大贝不足为贵矣然故旧从而以云林为余别号则非余志也上古简质称名而已周之弥文乃有字焉有字而不以称又为之号末世之敝也况昭武黄长睿近集贤宣城贡文靖公句吴倪元镇皆号云林子余于三君子无能为役敢袭其号乎间以圗求诗于秘书达噜君道夫道夫曰吾既来能即其地子盍为记以副此圗至正十年十有二月辛夘寄居城南头陀寺雪下盈尺道无行人夜展圗玩之忽忆去家十有四年左亲戚弃坟墓竟何为哉在令式中岁之后亦许致仕予眀年四十有九距纳禄之年固非逺矣幸而清朝从其早退归与樵夫野叟嬉逰山间上下云月歌诸公之诗亦足以自乐也
　　
　　上都宜兴州孔子庙建两庑记（庚寅）
　　
　　至元二年上都路宜兴县始建孔子庙后六十有五年县升为州初庙之成仅有正殿而两庑未备至正八年虞城边侯来守是州舍奠于先圣先师退而徘徊中庭睹从祀之无所乃谋于僚佐士民首出俸钱以倡之咸乐于趋事无敢后者既成绘孔门七十二子与夫汉唐以来诸儒于壁间如令式十年季夏肇兴工役仲秋落成儒学正陈士元与州之士绅某某等具事状抵京师请记于素惟乡也疆埸彼此之时宜兴号为塞外天运循环皇元勃兴此邦遂界两都谓之赤县世祖皇帝临御天下未久即诏郡县通祀孔子而宜兴之学兴于斯时然而岁周甲子而廊庑未成而从祀犹阙前乎边侯岂无守令之良顾乃莅政阔疎漫不加意盖犹以昔之宜兴视之然则边侯之于仰承国家埀精斯文之旨汲汲焉圗以化民而成俗可谓尽心于职守古所称循良之吏同一轨辙信乎其可书也侯名思诚字眀善
　　
　　无量寿庵记（庚寅）
　　
　　京师寅宾里有无量寿庵者居士屠君所建也君名文正更名觉縁山阳人事其亲至孝至元元年大兵驱至开平日夕思念其母南望悲泣时年廿有七矣因礼佛性道者为师絶荤酒持五戒诵佛名号冀与母遇始自五年正月元日日诵妙法莲华经至初八日竟又始自五月朔日一食周月竟九月朔亦如之行住坐卧呌佛一声恍然如见其母恒以清旦诵四圣真诠临暮礼白莲寳懴夜礼佛千拜乃寐十有一年还至大都眀年师事荜庵满禅师于庆寿寺满号之曰居士时宋已内附疆宇混一私喜可见其母亟驰书候之则知北来之眀年母已没矣居士擗踊号恸若不能生乃卜六月癸未集善信百余人建白莲社廿有一年出已赀七百贯买地十畆于大庙之西作无量寿庵树佛殿四楹屋宇象设无不具足浚井治圃手植嘉木廿有七年四月癸酉朔为其徒盛陈教戒其言曰诸佛菩萨不可不念九品净业不可不修越七日晡时吾当去至是日己夘沐浴更衣书颂毕隐几而坐俄有白虹从西南下埀庵中广数丈如飞桥微雨洒道门人举佛号五声竟作礼跏趺而逝口吐异香弥月不散塟诸太史荘之阡子觉兴善继其志皇庆二年遇灾庵尽毁觉兴裒金于好施者复谋营建未几规制悉还其旧觉兴又没其徒魏守溪请于邻之大长者翰林学士承旨裕噜特穆尔公曰昔先师之作庵且七十年矣未有刻石以告来者守溪之责也公以命史官危素按宋通判贑州事尹应元所撰行道碑而知居士之慕其亲若是其至及世祖皇帝诞降之辰用其法祈天永命故其庵名之曰无量寿充其事亲与君之心可为孝子为忠臣是宜书之传示久逺若居士之作此庵匪独求夫福田利益而已
　　
　　云台大隐记（庚寅）
　　
　　昔余好逰观名山往来广信之境由龙虎山东行二十五里望见云台之山苍翠揷入天际意其下必有遯世之士栖息其间不然宜为珍馆以居仙者乃至正二年上清宫周君孟章始即云台之下曰竒扎尔者作石室为寿藏眀年构屋若干楹中为观极之堂堂东为丹室而为临清之轩左庑为神祠右为宾位石室之下积水为池大旱不竭曰还原池总名曰云台东麓初君以儒家子少从上清之奉真西院陈尊师其学老庄之道而果于违世而絶物矣昔楚大夫悲世俗之迫隘思轻举而逺逰慨然有志于方仙之学然其术甚微其言甚秘非余所知也若周君退藏山林可谓心迹俱超而身名无累人间爱憎喜怒休戚之感是非荣辱得丧之役举不能入其中矣是故古之为其学者其迹多在于荒厓絶谷人迹罕至之所信乎云台之胜惟仙者能居之君识量髙逺机辨过人善治烦剧而解纷挫锐筑斯馆也将以佚其老焉陈尊师尝作大隐道院尊师既没而君主之至正九年灾而君又为之更新所以敬其所承传者果若是其重也君之门人徐廷杰余同郡人属予为之记
　　
　　翊正司题名记（庚寅）
　　
　　国家承平百年文物大备诸官署皆刻碑题名以为故实翊正司令丞与上幕之宾稽诸案牍亦砻石列书之属史官危素为之记按成宗皇帝即位之始以潜邸齐哩克昆民户人匠无所统属立管领随路民匠打捕鹰房纳绵总管府铸银为印章秩三品其属提举司二一曰人匠以董工艺一曰纳禄以治赋役大徳元年有旨以所降归徳楚通等三百五十户置归徳亳州等处管民提领焉延佑六年勅更名曰翊正司置诸色人匠局岁作行殿先朝皇后往往亲视工事赐劳官曺有差故鹿项龙状舆辇金脊吾殿犹存于局其任亦重矣于是重其任必柬其官僚昔者由斯而进用于政府台察者往往有之修其亷隅克勤厥职人臣之义也官于翊正者其任之重如此可不慎哉可不朂哉
　　
　　吏部主事题名记（庚寅）
　　
　　吏部主事公署有题名之碑自至元再纪元之六年始顾今十年而石已盈于是托和齐君彦清杨君伯敬齐君中允来为是官谋续刻之而属史官危素为之记素读周官书首列天官其职可谓重矣然其事今归之宰相执政独所谓以叙正其位以叙进其治以叙作其事以叙制其食以叙受其会以叙听其情其事则今吏部所专掌也皇元奄有万邦自府史胥徒及一命而上其进退予夺皆听命于吏部眀天下威福之枋以纲维斯世其事权之重为何如哉然事无大小公牍之署必自主事始本之以理揆之以法使公论无所蔽私恩无所施上无幸进之讥下无淹才之叹则为不负其职矣嗟乎为是官者可不慎欤可不敬欤
　　
　　龙山堂记（庚寅）
　　
　　端本堂正字王君景先请予记其居龙山堂者因谂其堂之所以得名盖景先家在保定之遂州去州治七里故俗呼为七里公孙庄其西十有五里有山蜿蜒苍翠涵清蓄润是为龙山西麓有穴大如车轮四时之风出于四方地志以为数有仙人往来其间下有深潭蛟龙居之岁旱祷之辄应故又名泽山山之北有星月岩黒山班姬山沙门法猛入穴中见石堂唐大厯中（阙）黒山班姬山曺世叔墓在焉隋炀帝征辽亲（阙）班姬云东比曰黄金台西曰郎山唐张燕公读书处曰黄厓山而其髙秀莫与龙山抗故景先之先君子松江府君为堂以面之且以为别号府君讳珪字（阙）蚤逰成均后以通国书入仕厯官多在闽粤及致政而归起居饮食恒处是山与里之耆俊载酒临眺弹琴咏诗山之浮岚暖翠飘入坐席信可乐也其后又作乐全亭于圃课子孙读书府君既没景先即龙山之下结庐授徒者数年他日试艺燕南荐名春官对策大廷皆冠多士益知府君之善教其子也按今遂州战国时武遂县也史记赵悼襄王二年李牧将攻燕拔武遂是也上下数千年间皆为边境兵戈相寻盖无宁岁皇元有天下承平百年而遂城实迩京师其民沐浴圣化有休养生息之乐而府君独能以诗书开其后人虽其卓识逺见出乎众人抑亦遭时休眀卒遂其志客有览观龙山之胜徘徊斯堂慨然思府君之徳于百世之下王氏之盛宁有既乎
　　
　　文始道院记（庚寅）
　　
　　信之龙虎山距余家一舍而近余少读书其间与了然子居相迩及留京师闻了然子已弃家为老庄氏之学宿留于东方出沧海之上会稽之人往往见之余以恋禄于朝不遑裹粮以求而叩其所造有懐其人辄怅然久之客曰子之于了然子殆区中之縁而情好之牵尔曽不满了然子之一哂盖了然子善推眀其师之说其与弟子言有曰大虚无所闻玄妙无所为杳冥无边际生育无定期是道也天地因此启日月由此眀万化从此生宓牺得之而画八卦轩辕得之而说阴符尧舜得之而有天下大禹得之而治洪水吾太上得之而演道徳青灵君得之而出洞玄又曰天即地也地即天也阴即阳也阳即阴也一即万也万即一也不可谓之在彼不可谓之在此不可谓之非此不可谓之非彼不可谓之在内不可谓之在外混然融然贯通而无间者也余于是叹曰了然子之所造至于是乎其学者赵守真与其弟守玄请余记其居文始道院其状曰吾之先于宋有属籍家于海盐州之安仁桥木父（阙）州佥书判官厅公事某之所卜也吾父讳时亨遭宗国颠覆乃着道士服舍宅为崇真庵祠玄武之神及髙曽以来神主至正五年吾兄弟闻了然子栖于越上遂延礼以居之幸了然子之不吾弃也已而更曰文始道院庵故有土田悉以供道院之用州之好道者潘大成王安孙皆欣然相其成道院之规制为之一新四方来学者若还其家所以绍承先志无敢或怠呜呼世之人梏于血气之私囿乎气数之末孰知天道之广大而窥其全体然则了然子之言灿然而易见洞然而无疑故余记其道院而并书之了然子姓倪氏名守中
　　
　　惠州路东坡书院记（庚寅）
　　
　　宋元佑八年八月端眀殿学士兼翰林侍读学士守礼部尚书苏公轼出知定州眀年绍圣元年四月以侍御史虞策殿中侍御史来之邵言落职夺一官知和州寻知英州六月责授宁逺军节度副使惠州安置十月至惠州寓于合江楼数日迁嘉佑寺二年三月复迁合江楼三年四月复迁嘉佑寺四年二月白鹤峯新居成峰在归善县北十余步下临大江逺瞰数百里盖惠之胜处也权臣闻公之安于惠再责授琼州别驾昌化军安置四月发惠州又三年徽宗即位乃还而卒至是公流落岭海者八年矣绍兴初虔冦谢达陷惠州民庐官舍焚荡无遗独存公故居烹羊致奠而去淳熙五年郡守韩公磊重建祠宇丞相留公正记之嘉熙元年黄公自眀撤而新之嘉佑五年赵公汝驭故创四楹南曰南堂北曰北户取公语也故有徳有邻堂思无邪斋皆更作焉景定五年师公显行来守郡实公之里人増创来问亭墨池丹灶蔬畦药圃及睡美轩斜川佳处江山千里各有名扁兵后尽废国朝至元三十一年佥广东道肃政亷访司事张公处恭稍茀地树堂以祀公大徳十年郡经厯韩君克恭乃拓而大之延佑四年佥事张公世荣出行部使者托尔齐公以公故居为言张公首出俸钱为祠堂久之圯壊至正六年佥事周公伯琦至惠敬谒祠下顾瞻徘徊会同知总管府事观鲁公治郡政成上下孚信曰是吾之志也即斥大其祠作孔子燕居殿为东坡书院既代还具其颠末抵京师属素述之惟公父子兄弟起西南万里外俱为宗工巨儒而声名震耀海宇愈逺而愈光盖出而遭逢其国之休运上有仁宗为之君下有韩范富欧阳为之臣一时居显荣者汲汲焉以荐贤报国为先务所以矜嗟奬宠者无所不用其极公兄弟既擢进士公之父亦以布衣授官与修典礼岂非太平极盛拔茅彚征之时欤一旦憸人用事来之邵与李定舒亶诸人织罗诬蔑争欲致公于死地磨牙肆毒不遗余力曽不若后之盗贼犹能知敬此诗人比青蝇于谗口而反复切责之也然公于患难得易有孚心亨之旨登山临水发为文章尝举栁栁州之言曰孰使予乐居夷而忘故土者非兹丘也欤则惠之君子俎豆而尸祝之其小人托帝命假巫语以招公之魂要皆出于秉彛好徳之良心也观鲁公与公异世而崇敬表章所以宣眀昭代尊显斯文化民成俗者克尽其道诚不可以无述也观鲁君字符宾其先北庭人读书好古亷而有为今以选为杭州路总管府达噜噶齐
　　
　　石鹿书院记（庚寅）
　　
　　至正六年鄱阳陈君桢作书院于饶州安仁县之管溪又四年十月庚子甘露降于松树日光暎之莹若膏沐而光采烂然饮之其味如饴众奔走相告以为陈氏之瑞始君得胜地于所居之近翦薙榛棘值微径草树蒙宻地势斗絶乃尽力攀縁睨之不百举武而豁然平衍环以羣山中为方池鉴虚涵碧陟其颠乔木成林石磴蔽亏两石旁倚呀然如蚌蛤有石昂首若灵禽之翔因名之曰鳯鸣台三石之最竒者在其东中峰削立平若敷席曰盘石折而西为亭曰含光亭又西大石圆顶方趺若树碑碣稍前为上谷厓之回者曰生云突然垤者曰雪丘洼然坎者曰鹿泉君于是即盘石之下为书院授徒其间中祠孔子别为山房以庋藏先世书籍及甘露之降复为亭以志瑞暇日冯虚四顾千里之逺近在目睫烟云雨风变态万状超然尘垢之外万锺之禄干驷之马不愿易也因其婣友临川孔君英来京师俾素为之记素闻君之先出自九江之义门家法之懿踰数百年虽散处他郡而流风余思未尽冺没君笃于孝友乡里信之宗族称之顾其志愿无所慕乎其外而婆娑逰衍于水石之间与其门人子弟讲说先王之道经世孰有喻其乐者乎诚使一家之善推化行于一乡逺而达于一国人人有士君子之行则其为瑞莫大焉甘露之瑞斯为之兆欤君字士周
　　
　　宁都州儒学新作礼殿记（辛夘）
　　
　　宁都州儒学正临川李君实再举于江西来京师属其郡人危素书其学礼殿兴造之始末归刻诸丽牲之碑按宁都之庙学创于宋末因仍简陋圯壊弗支至正八年知州益津胡侯秉彛与学政务章郑君大同始谋改作焉明年春逹噜噶齐髙昌侯拜布哈至首帅僚属出俸钱以倡好义者卜以七月某日建而胡侯与郑君俱以秩满去官于是知州济南赵侯天泽与李君至赵侯以兴学为己任公退即诣学宫晨夕程督曽不数月而殿之盖瓦级砖黝垩丹漆及圣师象貌章服焕然聿新矣始学之廪入纔百有余石而赵侯能以义帅其民故民争欢趋之以成其事惟州之山川险塞其人往往尚气节贵亷耻道之以义则易于为善其天性果敢然也顾为治者多以遐逺视之是以发政茍且教化不眀使其民陷于罪罟而莫知恤今州之大夫乃能究先王为政之本而尽其职业之所当为岂非贤哉抑是邦之前修则有桂州节度判官孙公立节肇庆府节度推官曾公兴宗所谓奋乎百世之上百世之下闻者莫不兴起者也虽世殊事迁故老沦谢而二君子之言论风旨存乎方策者则有未尽消磨其模范典刑足以师表后学诸生之逰于庠序者既知夫立身行已无愧于乡之先达然后可以上窥孔子之门墙而入于官可不勉诸素固嘉州之大夫知政务之缓急且重李君之请于是乎记之
　　
　　梅江书院极髙眀楼记（辛夘）
　　
　　极髙眀楼者梅江书院之楼也书院在宁都州之北郭所以祠宋肇庆府节度推官曽公楼之扁榜则丞相信国文公所书盖若干年矣久之楼壊会济南赵侯天泽来牧是州儒学正临川李君实请于侯曰楼将压矣压则眀公与仆皆将何辞以自解眀公其圗之侯悚然曰吾之责也乃率州之好义者相与出力积木石佣工役而经营之君上春官而以语同郡危素曰吾于宁都幸遭贤侯恪承上命以兴学眀教为先务故是楼完缮于敝圯之余诸生既具石请子为之记盖极髙眀之语载诸中庸其义宏矣昔者曽公逰于新安朱氏之门几廿年朱氏以纯茂笃实切已致思用工正当称之方庆元间羣凶枋国诋排正学斥逐善类一时学者讳名其师曽公执礼益虔未始少挫师既没星驰吊哭服心丧三年则于死生患难处之有素非所造极于髙眀其能然耶以是名其楼托意深逺矣来逰于斯者冯髙而四顾山髙川回万象轩豁超然吟风弄月之趣细故芥蔕无复滞留其胸次将与舞雩咏归者同其乐焉虽然易传有之智崇礼卑崇效天卑法地极髙眀者智之崇也子思子所谓道中庸者其亦礼卑法地之意欤因记其楼而并以所闻者质诸是邦之学者云尔
　　
　　赈恤乐户记（辛夘）
　　
　　国朝灭金之五年岁在戊戌诏曲阜孔公元措括故太常知礼乐者给驿传徙诸东平眀年孔公至燕访求掌乐许政等九十有一人世祖皇帝中统三年九月东平万户严公忠范言宫县二舞工人未备请以土人习之中书省臣呼噜巴哈议以为是且蠲其赋役至元三年中书以东平等处礼乐户道逺资粮费重止留九十有二户余遣之还取京师旁近诸生三百八十有四人补其数十九年十一月太常寺官塔尔楚图噜斯拜穆苏公言礼乐户籍田皆贫命丞相哈喇哈逊公核其数户赐钞五千贯丞相僧格枋国乃征其赋役司徒萨哩玛公等请复之制可成宗皇帝元贞元年十月太保伊苏彻尔大司徒乌尔图岱两公请赈其乏诏赐御史台赃罚钱八百五十贯大徳十一年武宗皇帝有事于太庙礼乐愬于上前诏丞相竒塔特布济克公人赐钞千贯至大二年亲祀者二初赐币帛各一束再赐钞各七十贯币帛各二束仁宗皇帝皇庆二年人赐币三束钞五贯延佑七年英宗皇帝赐帛四百四十五束绵四百四十五斤仍命中书与之粮食至正三年今上皇帝享帝南郊丞相托克托公请于上人赐钞百五十贯从之十一年春丞相阿噜图摄祀先农天甚寒大乐署令髙君泰丞布延特穆尔复以为言因核实得户赐钞三百五十贯帛若干于是协律郎邢敬忠丞规以余庀职史官请书其事以刻贞石诺之而未遑为也会迁太常博士乃考诸故记并叙祖宗以来未尝不致谨于礼乐钖赉优渥而恩泽深醲若乃眀律吕之原通制作之义其功至于舞百兽而来仪鳯固非臣下之职也
　　
　　赵氏家法记（辛夘）
　　
　　赵氏世居京师善俗坊其曰荣祖字绍先敬祖字显卿昆弟素相友爱临财能譲显卿厯官为延津县尹有惠政秩满代还以疾卒于家绍先哭其弟絶而复苏因中风疾显卿之配刘归纔三年至是年廿有五以志节自誓未四十日生遗腹子绍先喜甚力疾祷于天地曰弟之亡命也愿保此孤儿幸不絶其后逾年绍先亦卒族人以其配徐无所出谓当付家事于刘刘流涕固辞曰某年幼于事未通晓嫂氏为家长某当任其劳可也于是事无巨细一一咨决于徐娣姒织纴以为生保育其孤甫七歳即命入学至冠犹从外传乡先生名之曰可温字以仲良以门荫授香河县税官将行徐曰汝方从仕顾食指众岂能给一家之养吾居家宜侍汝母行可温拜且泣曰儿得成人于今日皆二母之恩伯母春秋髙岂忍去左右哉刘亦愿留于家因奉徐之香河官满还京徐亦中风甚剧可温母子夫妇求医药昼夜不就寝惟可温所进食乃下咽越四旬始苏可温夜祷神眀岁余稍能行履卒年七十有三可温为服齐衰三年至顺三年可温塟其（阙）氏寡姊至元元年又塟叔父文庆四年在那个从兄弟二人五年塟叔母张至正二年从弟没于外家遣童儿归其骨四年从叔父亦没于外亲取塟焉其塟诸丧治棺椁茔域必务坚固服与情称闻者为之感动改方城尉吏部留为永平仓使时刘年近七十可温服勤左右益谨耆老以其母为贞子为孝上其事于有司覃懐李君执中与可温同官为余言其事夫慈孝节义人之大闲出乎此则沦胥入于禽兽鬼蜮天典民彛壊乱不可扶植京师四方万里之所法则幸而有贞孝之人出乎其间眀眀天子在上旌其宅里以表着之风化之行习俗之变孰有先于此者哉乃着赵氏家法记异时秉史笔者尚有征于斯文
　　
　　庐陵萧氏先世画像记（辛夘）
　　
　　庐陵萧祖生以先世画像寄余于京师余肃容敬观间则考其厯官行事而叹其生世之后不及承下风而望余光然犹幸得以窥其容颜于圗画焉祖生九世祖讳南强字彦柔累赠朝奉大夫八世祖讳遵字符卿为吉州文学七世祖讳知节字唐叟少至孝绍熙间伏阙上书请立宁宗为太子丞相周文忠公奏补登仕郎转运使赵公彦橚荐授迪功郎监衡州耒阳县户部赡宁酒库转从仕郎摄耒阳安仁县二有声治攸县寃狱多所平反累赠大中大夫六世祖讳逢辰字应甫寳庆二年擢进士第授迪功郎濠州司户参军辟淮西转运司提辖催促纲运物料官转从仕郎权安丰军添差淮西转运司干办公事转承直郎论边事尤剀切辟淛西制置司凖备差遣转奉议郎权提领封桩所干办公事通判通州提督天赐盐场改知黄州黄冈县权通判黄州改通判蕲州差监行在都奏院出为淮东制置使司参议官转承议郎知髙邮军兼淮东提点刑狱迁大理寺簿权知宁国府差主管台州崇道观转朝奉大夫改湖北转运判官兼安抚制置司参议权知鄂州转朝散大夫直秘阁知鄂州兼湖北路转运判官升直寳谟阁计度转运副使兼知鄂州转朝请大夫朝议大夫封庐陵县开国男食邑三百户依旧直寳谟阁主管亳州眀道宫进直华文阁充京湖制置大使司参谋官转中奉大夫户部郎中总领湖广江西京西财赋湖北京西军马钱粮专一报发御前军文字兼京湖制置大使司参谋官特授中大夫枢宻院捡详文字依旧直华文阁提举成都府玉局观降中奉大夫久之起为江西安抚副使兼知吉州秘书郎欧阳公守道称其厯官多在边城抚字以寛和镇压以严肃综理以精勤故所至皆有可称述者髙祖讳安中字仲和贡于江西转运使恩授登仕郎铨试第一授修职郎袁州宜春县主簿安抚公守吉州奏为书冩机宜文字改寿昌军武昌县主簿景定五年再举于江西循从事郎徳安府观察支使曽祖讳元永字正之两贡于江西转运司吉内附郡守周天骥辟佐府事迁朝列大夫同知南雄路总管府事能抚绥其民加中顺大夫琼州安抚副使祖讳泰登字则平为湖南儒学副提举擢承务郎佥海北广东道提刑按察司事以奉训大夫兵部郎中使安南不辱命授连州知州丁外艰起为江西等处儒学提举佥岭南广西道肃政亷访司事奉直大夫拜南台监察御史南人任风纪最有声者父名宪孙字（阙）以恬于进取蚤纳其禄武昌路总管府推官致仕方康强受养福祉未艾云呜呼宋之亡七十有余年而公卿大夫之家变灭澌尽何可胜数萧氏之子孙禄仕者犹数世夫岂偶然哉盖其利泽之所施于人者久而不忘抑亦用之不尽其才留其有余者以遗其后人耶用掇其大要而为之记
　　
　　陈氏尚徳堂记（辛夘）
　　
　　浏阳陈君（阙）以尚徳名其所居之堂而自着家规十有六条刻诸堂中俾世守之其子颐孙举进士授邵阳丞将归荣其亲则过余求记其堂按其家规曰读书必由小学大学循序而进讲眀修身齐家之道当见诸行事毋徒事文辞以钓声利祭祀用朱文公家礼参之以司马文正公书仪着为成书毋遽増损凡祭宗子主之叔父虽尊不当主祭不奉神鬼浮屠不用巫觋构堂四楹毎食男子居外女妇居内童子别席有酒肉则共食不足则奉亲慈幼而已子妇定省毋阙废临事绌已奉公或教之不从则妇出子逐勿为姑息以紊家法取妇毋茍利其赀产家事三年以次掌之事无大小必告家长毋得专行男子各为生计公库给本钱居者月归子钱行者杀其四之三子妇绩麻十有二斤取纺纑十斤女子未嫁者取其半子妇治丝织绫缂者六十有一疋予一疋女子三十有一疋予一疋能増置产业及桑茶竹木必纪于籍毋私蓄私假私与饮食衣服冠婚酬酢私亲馈遗一取诸公库定为品节毋过于奢仕而有余禄者亦归诸公库仆婢授之以事而责其成此其大凡也然其堂曰尚徳者着其保家本其在于斯乎嗟乎甚矣其徳之不可以弗尚也彼有徳之不尚而惟力之是骋未有不倾覆败裂者以嬴秦之强虎视六合而威震诸侯曽不旋踵而亡其国有天下者且然况一家乎是以知力之不足恃盖如此夫且所谓徳者本之吾所固有而非自外至亦何为而不尚之哉今君之处其家规肃肃乎区画之严宻可谓谋之深而虑之逺其为子若孙者夙兴夜寐毋丧厥徳则其兴也将绵绵而未艾九江之宗家不独专美于前矣是为尚徳堂记
　　
　　世学楼记（壬辰）
　　
　　素既铭宋正言陈公长元之墓其曽孙怡可复请记其家之楼曰世学者其言曰吾家福之长乐所居之东偏旧有楼三间乃上世讲学之地昔五世节度府君与东莱吕成公工部侍郎四眀袁公楼宣献公为同舍又同擢隆兴进士第后四世为正言府君幼则匿膏油夜诵或向月眀毎闻般若寺晓钟辄起亦擢开庆进士第自有斯楼逮于正言府君且九世矣岁月滋久栋宇将壊大徳五年正言府君还自燕蓟乃圗新之未就而没怡可与诸弟助力粗完延师以教子姓间出逰而归凭阑抚景瞻龟石之仪刑挹南溪之芳泽缅懐厥先大惧无以继绪世业愿为之记俾来者勿替而益勉之素盖观乎古今事变而尝为之慨焉以叹士君子以诗书起家一再传而弗坠者鲜矣三四传者世以为异而且交誉之五六传者厯数郡而不一遇焉多至于七八传者吾未之见今也陈氏九世而得正言公十有一世而传诸怡可之昆弟怡可之昆弟况有子有孙自是以往复不知其几世嗟乎世禄非难世学为难此吾徒于陈氏喜谈而乐道之者也昔者孔子于夏殷之礼以为杞宋之文献有不足征典籍之湮没则考据无其书贤者之沦亡则咨访无其人岂不可惜哉夫以杞宋之有国而犹久而荒坠若此陈氏逺处乎百粤之地而能保其诗书之绪于世氏更革之后可谓难矣登斯楼者尚有以征于吾言怡可字通理
　　
　　扬州正胜寺记（壬辰）
　　
　　有为浮圗氏学者唐广眀二年建寺于扬州郡城左北厢南进贤坊赐额为兴教禅寺五代毁于兵宋建隆二年僧徳钦乃重修创大中祥符五年赐改额为正胜寻复湮废干道间天竺教院僧如祖力学苦行务兴其教有董评事谅者舍宅以居之遂为大隐庵庵在北进贤坊之念佛巷基广五畆百六十步如祖増加营葺广其殿堂以安徒众淳熙十四年请于州移正胜以为今额如祖示寂楚州净慧院僧师谦号普眀大师以州之命来主是寺始度弟子十有七人善妙善亿善倚善徳善相相继住持景定二年夏寺复毁善徳持钵化金建立殿宇郡人谢都机者施财为塑佛像作藏室以贮经扬既归职方江淮诸路设释教总摄官未几命善徳主治平禅寺仍俾其徒宗佑领寺事加号崇理昌化大师判教门专令甲乙相传勿变久之栋楹梁桷腐黒挠折延佑元年宗佑乃撤而新之益加宏壮其徒了忠装饰灵山九士诸天像又建法堂四楹东廊十有一楹作方丈以为燕休之所至了恭作西廊八楹了真以旧藏殿庳小复谋崇广于是殿堂门庑包湢库庾始获具完缭以周垣绘以丹碧大侈前观先是如祖乞米饭僧迨咸淳间善徳始置土田若干顷以给食又置塔基广七百余步于城北以藏遗骨塔南有屋五楹以供祀事了靖所构也厥后宗佑了荣道元了恭了真了泰先后増土田若干顷时则有若了忠了眀道寿道茂咸有力焉殚力以相其成者道通道照行进道济道成道秀云至正十二年道秀领常住事谓创寺迄今几四百年其兴废之故久而无所考证因属僧行海撰次事状京师安静寺住持僧行玺请余为之记盖佛之说行乎中国而尊崇护卫莫盛于本朝扬为南北之要冲穹官显人往来无虚日富商大贾居积货财之渊薮其成此固不可以为甚难然犹经营数十年而后大完以是推之则天下之事岂可易言哉惟能思其成之之艰则不至于壊虽壊必至于复兴吾于正胜观之矣
　　
　　太行书院先贤祠记
　　
　　真定之属县获鹿其里曰阎同国子伴读髙徤实作太行书院徤之幼则慕学聘儒先生讲道于家春秋丁日及月朔望悬先圣画像行释奠释菜礼其先君子惧其亵也欲作庙以祀未果而卒既终丧健之母房发所畜粟帛以构书院礼殿廊庑斋舍包廪莫不具完为屋于杏坛之侧以祠乡先贤访其遗像悉圗于壁间晋中书舍人贾公纬及其曽孙宋左仆射昌朝金太常丞蔡公珪左司员外郎元公好问国朝御史台侍御史张公徳辉江南行省参知政事贾公居贞翰林学士承旨正公思亷元公虽世居太原尝买宅于获鹿其女子子又归邑人故合祠于是健之游于成均与安阳萧文翔雅相好至是聘为子庆师文翔抵京师述健之意请为之记素叹曰中州自金源氏兵革糜烂衣冠文物扫荡几尽迨于本朝虽沐浴数圣之泽而生气犹有未复健也乃能特立独行为今人不能为之事何其韪哉维祠之建本诸礼所谓祭乡先生于社健其习于礼者欤按中书不幸生干戈之际然犹笃好史学忧唐之事荒忽无考乃着唐年补録之书仆射之在经筵以易春秋进讲疏林禹年月傅会易筭之失皆有功于名教蔡元两公之奥学雄文震耀穹壌张贾两公功名在竹帛利泽被斯民乃若王公之敦厚老成其学得于元公者固已刻诸琬琰而盛传于世此数君子要皆天下之士不独其乡邑所当崇敬尊祀而已书院之诸生来逰来歌于此瞻昔贤于一堂懐英风于千古其亦有所感发者乎诗曰谁谓华髙企其齐而尚毋自画焉可也
　　
　　扬州普门禅庵记（壬辰）
　　
　　扬州郡城东隅普门禅庵在焉初至大三年僧志如买地若干畆至顺间创建佛殿塑阿弥陀佛及阿罗汉诸天像建法堂六楹东廊十有一楹西廊十有四楹置蔬圃十有七畆于东城之下元统三年筑三塔于江都县之永真乡其徒行真作方丈之室行定作三门八楹方志如之经始也囊钵不畜一钱至以其说动人或伐材于山辇石于渊捐金于帑逺近相助其应如响前淮东宣慰使特穆尔圗固蘓实始终相成之无土田以为恒产乞食以给众扬为南北都会其学者经行无虚日辄驻足是庵待之未尝厌倦又制为规训戒厉将来令甲乙以次相传于后年七十有五而终用其法茶毗得舍利无数志如蚤学于蒙山异禅师禅师授以十六字为宗派曰志行愿清普贤妙道智慧圜眀真宗河绍志如所度之弟子曰常贵正顺和成坚用应寿仙真因定惠戒观实正林信妙善满行住了心恭俊清福贤皆冠以行字从其师之命也至正十二年行戒领庵事乃营具造岁月师弟子传序因京师安静寺行玺求为之记余闻异禅师振其道于江左当时学者多归向之盖其所造诣甚深非纷纷假托欺诳以从事乎口耳者也故志如之建此庵岂茍焉安逸于旦暮之顷是以迨今恪遵律度相率不怠则其身教固可知已坚定而不迁汨挠而不变是在夫逰其门者何如耳居斯庵尚思无负其志哉
　　
　　尼山大成殿四公配享记（癸巳）
　　
　　今皇帝至元三年重建尼山书院奎章阁侍书学士虞公集实记之未及大完而山长彭璠卒后十有七年邹县达噜噶齐玛哈穆特増塑颜曽思孟四公配享殿中邑士赵守寛李之质因其同里陜西行省左右司郎中张君思政来京师属素为之述按颜子之侑坐肇于唐太宗贞观二年冬尚书左仆射房玄龄国子博士朱子奢之所建议也宋神宗元丰七年夏复増升孟子侑坐礼部郎中林希之所奏请也度宗咸淳三年春増升曽子子思逮我朝混一天下且四十年延佑三年仁宗皇帝在位崇学右文御史中丞赵公世延始言南北祭礼不宜有异当升曽思如典故制曰可先是四公列坐两旁礼部以为翼承道统述眀圣经作则万世以立人极论徳定名列次配侑东坐西向于礼为称至顺三年进封颜为复圣公曾为述圣公思为宗圣公孟为亚圣公仍命词臣为制书一代之典可谓备矣玛哈穆特之作邑于圣贤之邦钦承上意克修坠典其为政知所先后从可知已礼曰有其举之莫敢废也君其知礼者哉虽然君为是举盖有难者方盗据徐方力抗王师邹之为县宻迩其境朝廷忧其供给之繁増设邑长以君才敏而擢用之军旅绎骚君应答靡有凝滞将士欢悦及徐平抚安疲甿飞刍挽粟徭役平允当此之时又能汲汲焉以兴学眀教为务是以谓之难也今年春君以仲丁藏祀致斋之夕梦升礼殿瞻仰圣师行事之际乃覩配享未备惘然久之首出俸钱为之倡僚吏士民相率来助邑士张敬祖主其出纳曽未数月而工告毕徳容晬温观者肃敬盖启圣王与夫人颜氏祷于是山神秀所锺笃生圣哲继天测灵万世永赖所以绍斯道之传发微言之秘四公之功终古如一日矣书院之诸生尚考求于方策非四公之学不敢学也邑大夫之望于诸生者庶其在此可不勉哉
　　
　　金溪黄氏墓记（乙未）
　　
　　金溪黄冔告其同邑危素曰吾黄氏之先有国子孙散处江淮间居光州固始者出于汉豫州牧婉孙固至唐监察御史滔之孙峻避乱徙闽峻孙光仕王氏官諌议大夫分其子散居他郡今邵武南城临川多其后也徙抚州南梧桐坪者曰祚梧桐今隶金溪又有居板桥水南曺洲红门相去环十里间族亦大皆云出于闽祚生述述生汉淳汉斌汉斌之后甚蕃别居湖潭汉淳五世孙卫以周礼贡于乡上名春官行至安仁没焉其子裳年十有一闻丧号泣扶柩族人怜之提携以往贫不能举丧归因塟其地母熊氏亦死外家取塟焉稍长岁必一至父墓安仁有王氏哀其志舍于家妻之以女生子曰有庆久之挈妻子还乡田庐为他人所有卒塟板桥其配塟湖洲有庆筑室母墓左躬耕给食秋冬则辇盐于家贸易米粟来年夏辄平价予邻人然家用亦裕乃曰贸易之事可恒为哉二子元吉元亨教之读书曰勿效吾所为当习而祖业可也卒塟洪厚配饶氏塟辛方元吉弟兄居则同食出则同行衣冠俨雅论说终日自幼至耄未尝改其度元吉生朝美朝哲卒塟化原配丁氏塟苏原元亨生朝华朝俊卒塟湖洲配丘氏塟夏阮朝美端愿似不能言尝从道间见遗衣帛物不顾而行归州守雷黙参族人闻之曰此儿他日必为君子以女妻焉女素骄贵及归黄氏遂易节为和柔读易有得于蒙卦名其室曰山泉端居终日若是数年俄安坐而逝生至道塟夏阮雷氏塟洪厚朝哲尝避乱负其兄以行﨑岖山谷饥饿终日得食仅足食兄兄不忍辄半分之国家将用兵安南使民作海艘乃囊其私财就役不以烦兄时官府并縁厉民所持不给配胡氏取已资装白金足之胡氏亦自此不加簪珥曰吾士人妻也安事华饰为生立中夫妇卒塟苏原朝华以词赋中待补进士宋益王广王航海江东提点刑狱谢枋得起兵朝华得檄率乡里壮士行有取民菜茹按法斩之众惊曰黄公儒生也何严厉若此乎生元老敬老回老卒塟湖洲配张氏塟夏阮四世坟墓皆在金溪顺政乡朝俊徙南城南城乡翁原亦和易岁一还故乡会宗族老不能行令子亦如此生允学允定允恂卒塟所居傍配李氏塟里之西围至道生正平无后立中生冔斾元老生观生敬老无后回老生顺生（阙）允学生麒麟允定生骥允恂生涤渊昔从祖元亨尝作族谱由贡士府君而上惟始迁之祖墓在梧桐余已莫详所塟由讳裳府君而下坟墓始有考焉然犹可以知其世次先后厥今兵燹之余文字无一存者所书世次与夫生死年月复有遗忘者矣宗族逃散念念痛心平昔闻诸先人得先世一二遗善子能为之墓记得以慰我后之人子其毋譲素之大父白鹿府君本出水南俱谏议公后而冔结交岁行两纪观其所述庶几孝子慈孙之情哉盖周官之法设墓人以掌茔墓后世此职已废宜乎冔之虑患若是其逺也
　　
　　南丰曽氏祠堂记（乙未）
　　
　　宋之盛时曽氏显于南丰有浮圗之宫曰归信者祠堂在焉其后多宦逰他郡因定居焉至于国朝祠亦圯壊不治沂国公讳仁旺九世孙知南安军冲子家于金溪有荐于世祖皇帝授以佥福建闽海道提刑按察司事到官未久而归闲则命族弟三徳至南丰载沂国以下绘像更为祠堂于金溪之南原祀焉至元三十一年也后五十有八年为至正十一年三徳之孙熙修壊补敝栋宇采章焕然更新因里中士黄君冔来逰京师属素为之记素世居临川熟闻曽氏故事况南安公尝受业先曽大父仁和府君其伯氏参政渊子则素族祖姑归焉素尝数过南原之祠瞻拜遗像退而读中书舍人文定公翰林学士文昭公之书至于庐陵欧阳文忠公我临川王文公彭城陈先生真定韩公维延平杨文靖公新安汪公藻南唐江文忠公我朝野江程文宪公铭功述徳之词百世之下其光晔如则为之反复加叹者久之然则曽氏之祠岂止其子孙所当致力而已古者国无先师则以邻国之君子为之先师南丰今虽为州故抚之属县以一郡之间宗工巨儒名臣正士磊落相望有不待合祭于邻国顾郡县之吏与夫乡之学者有不察焉何也熙也克承先志保有故业又能严其纪事其贤于人可知己厥今冦攘兵燹之后盍亦购求遗书尊阁祠下以待后之君子则素他日乞身于朝归与俊彦之士沉潜其间岂非余生之大幸乎哉昔者文昭尝作谱序不载曲阜集中书以遗熙使并刻诸石
　　
　　兵部续题名记（乙未）
　　
　　至正四年今陜西行省左丞髙昌亷公为兵部尚书刻石以纪官僚姓名于兹乙纪矣而书诸石已满尚书髙昌乌尔图谋诸僚宷宾幕各出廪禄更买石以刻之以余尝承乏员外郎去官未久宜为之记呜呼自国家用兵以来诸司往往増置职员而兵部为最多虽曰最多而王事靡盬至有未尝觌面者向非有所纪载则孰从而考之哉又安敢望其修子孙后世通家之好哉然则此石之续刻诚不可阙诸且本朝兵曺之职掌其事非一今日之所当急者乗传为先务使者旁午道涂昼夜不息刍粟踊贵而蘸户凋敝通变宜民必有其说幸以恩荣所被获聨官位未遑一日同堂而合席相与究论其或罢或行定立规制以贻永久此今尚书髙昌公与余相与尝慨然于斯由是知六曺设官所以纲维庶政若复使之驰驱四方则旷废天职其敝有不可胜言者故予为之记而并及之
　　
　　静修书院记
　　
　　保定刘先生以道徳学问髙天下既没之七年新安县三台乡作専祠以祀之并立孔子庙与眀伦堂诸生斋室皇庆元年间朝廷赐额曰静修书院静修者先生之别号也盖三台皆有隐君子曰南溪老人梁至刚与先生友善间往造焉辄旬月之留至刚之子泰及刘英李蒙王果李真从先生逰英早岁为吏一旦幡然折节为学故先生始则拒之甚严终则与之最厚至是首倡祀事何平章暐留守布达实哩各发金币禆之兴学阐教大振儒风英之力居多从容赞画者至刚之功也至元五年县逹噜噶齐布哈袅山长王朝佐始构两庑绘从祀像然距今五十余年未有识书院之颠末俾后世传焉者非阙典欤至正十五年冬乡贡进士东平杜禹来为山长慨然以是为己任谋于县尹中山刘得亨创建神门画泰等四人像以侑食郡达噜噶齐布哈公闻之曰吾守令之责也首出廪禄命满城县达噜噶齐海寿取碑材于西山已而吏民闻风慕义欣然来助他日公使吏来属素为之记呜呼去古既逺世之风俗赖以不坠者不在乎世之君子者乎先生生大河之北当国家混一之初鋭然有志承圣贤之絶学虽罄南山之竹极其形容赞美固不足以得其精微之万一来学于斯读先生之遗书于是窥其门户望其宫墙入其窔奥力追先生之遗躅于百世之上其庶几乎此书院之作然则英也不独服勤至死以事其师其有功于后来之俊彦岂曰小补之哉顾今用兵河南共亿无艺守令士民卒能成禹之志刻石纪载以圗不朽可谓知所先务其牵聨得书者以此
　　
　　临川危氏家谱序（乙丑）
　　
　　临川危氏家谱一巻居金溪县者繇讳怦而下七世列为支三居临川县者繇讳忱而下列为支三十有六而以始迁江南之祖冠其端信州刺史府君讳仔倡别改为元氏又以元氏之谱附其后其出处行事録其大概昔闽之宗有字福可者（不知讳）常修谱工部侍郎府君讳昭徳及吏部侍郎延平冯公梦得序之从曽祖讳浩又修谱朝请大夫南城周公方序之当宋末未克成编元大徳间从祖讳瑞思竟其志而未备素在童子时请于大父愿其刻而藏焉仲父讳有成客京师求翰林侍讲学士四眀表公桷序之泰定元年从临川县之族得旧圗于是所谓三十六支者始得校定其伪失益详焉危氏之始莫可稽或谓周武王之妃感异梦而生有文在手似迂诞而难信然疑若未可以遽削也抚州刺史府君之事尚矣而自宋淳化以来以眀经述文擢科第仕于朝于郡县者众多也今则或有失其名或有絶其世可悲也已嗟乎微而大大而微贱贫贵富之一去一来者天也非人之所能为也至于浚诗书之泽树忠孝之节恶可以衰盛而易其心哉知不可以衰盛而易其心则吾徒之自勖其能以已耶谨志于首将以戒我后之人泰定二年岁在乙丑正月
　　
　　平徭六策序（癸酉）
　　
　　延佑间徐长公先生来主簿金溪县予以县民常造先生所请举子业间出其长子中立字宗道所著平徭六策予録之藏于家当此之时宗道为广东道宣慰使司都元帅府令史上其策江西行中书省行省得其言亟命从军广西未几客死所著之策遂为空言其可哀也夫予得其书十有四年矣而猺獠尚据山区谷聚之险创作甲兵贼杀官军俘人子女敓人赀货以至劳廊庙之经营罢州县之饷馈弥年旷日荒忽不常岂所谓六策者未有举而行之者乎不然何其久而未之能息耶儒者之论必曰先教化是固然也盖必有以因事而制变随世而立功古人有言识时务谓之俊杰然则宗道之策宁可废之乎呜呼宗道已矣其负能尚气概涣然竒男子世岂多见也茍有能知其人而求其策以之攘除外患超立殊功夫岂难哉然则宗道犹不死也宗道没其长子士原纔十岁今既长能劬学哀其父之不幸从予求是书袭藏之以俟知者因并序而归之惜予文不足以显宗道也宗道卒时年三十有一云
　　
　　杨氏族谱序（甲戌）
　　
　　金溪县北去七十里有山名印杨氏世居之盖其先自唐景云初来守抚因家临川县长宁乡之小邾里其六世孙曰浩始徙印山浩从弟文林郎潭州节推掞尝修其家谱八世孙武子増修之袭而藏之者九世孙从龙也校定而刻以传之十世孙曰应泰曰三杰曰和也书之者十一世孙敏也应泰又请于故翰林学士子吴子奎章阁侍书学士虞公序之子吴子勉之立其本意有在也虞公外家杨氏知之为详故又言当与今全州总管宗瑞同出华阴予读宋侍讲学士无为杨公序其家谱分新昌院淮南院蜀院闽院丹阳房荥阳房其先固皆羊舌氏之后而华阴最先盛矣其逺者勿论已姑自宋中世以来言之文靖公显于延平学于河南程氏立朝有风节倡道于东南门人弟子率皆豪杰竒伟之才尊宗列派逺有原绪岂非盛哉文元公显于四眀学于临川陆氏髙眀纯一进道不倦虽今之学者弃而弗讲然质诸鬼神而无疑百世以俟圣人而不惑者又焉可诬也为杨氏子孙者盍亦思夫宗家大人之学若何而学耶于此知其求端用力之方而自得焉则将光眀赫奕不止于今日所观而已此子吴子所谓立其本也虽然岂直杨氏子孙当思之耶天下后世之尚友古人者不能遗也应泰与予厚善来征续书其后故为之书
　　
　　送琴师张宏道序（甲戌）
　　
　　乐何为而作也将以养人之性平人之情宣天地之和而已先王之泽熄乐经沦亡人亦莫知所以养其性平其情所谓天地之和者往往变为乖沴无可得而宣焉是以其器虽存其声虽尚可以追考则亦吹竹弹丝敲金击石而止耳茍求其本则何能得其依稀存其彷佛哉琴在乐中为丝属可独作然而古之音逺矣近世咸宗宋少师杨缵氏毛敏叔氏诸人所度曲谓之淛谱谓数十年以前人所弹者为江谱故淛谱行而江谱废盖一时之取舎各有不同如此以此观之愈变而愈新愈出而愈繁遡而上之轩辕氏陶唐氏有虞氏之时其变也多矣知乐之君子有所感也夫豫章胡子泉为予言临川玄妙观道士张宏道能琴将负琴以逰请予言为赠予将有所质于宏道今夫合木以为器纶丝以为弦其声万变千化焉且声之出也果于木乎于丝乎于木耶无丝不鸣于丝耶匪木无声是何与古之乐作鳯来仪兽率舞者无论已后世盖有精于此者亦能使惟裂瓦飞鸟翥鱼跃景星列卿云出甘露降醴泉涌若此者又何与是必有道矣宏道亦尝思之乎思而得之则子进乎技矣
　　
　　送曽君静从军广西序（乙亥）
　　
　　元统二年夏汝宁章侯以处州路万户镇抚州出征黎人有功升广西两江道宣慰使司都元帅将之官先还抚南丰曽君静告于侯曰某书生也兵法虽非所习于先生行师之道则尝讲之今猺獠崛强未息请从君侯行侯曰诺于是与其素所交者别其友危素为之言曰壮哉曽君之行也夫儒者之学于古也岂欲浮湛里巷而不思以自见哉欲自见而不遭其时不可也今曽君有其时矣予尝识章侯盖精敏谦和疏畅眀达人也则曽君之在军中也宜其知无不言言无不从者且缮甲兵振师旅具糗粮以事夫斩馘俘卤骚动南服之境一方有事四面助之其事体至重也彼区区之猺獠负固山溪蚁聚而鼠窜旷岁弥年而不解伤夷我民人暴露我吏士使耕者不安于田里商贾不安于道路是不待教而诛者也然而人性之善盖相近也彼岂生而好鬬争哉其欲避害就利爱亲戚畏死亡一也今欲苖薅而兽狝之其间岂无胁从诬枉而不能自直者使之玉石俱焚则有可哀者矣为有司者盍亦自思其抚驯之果尽其道与渐摩之果尽其术与抑未尽欤计其民生长溪峒之间曷尝一日而闻礼义之教御以寛则玩而肆震以威则愤而暴此势之必然者古之善治天下者内中国而外逺人良有以哉故赵充国曰战而百胜非善之善者也吾曽君尝诵先王之书而知此诚得马一匹从以数老兵将元帅之命播告朝廷徳意谕以祸福使之知耻而自新则长鎗大剑可以示弗复用矣于是刻石以扬天子之威灵以纪元帅与羣执事之功则曽君又能琢雕文章侈大而张皇之顾不韪欤顾不韪欤若夫身之遇不遇有命焉不足为曾君言也
　　
　　送史县尹诗序（丙子）
　　
　　君子之于小人察其所趋而已至若见之于事则观乎时之有遇有不遇势可为与不可为势不可为而强为之时之不遇而强行之古之知进退存亡之道者不如是也仕于今者乗国家混一之久法制修眀黜陟严信不可谓时之不遇矣然而人心风俗之变久矣服劳州县者亦诚难哉县之附郡者其难尤甚焉无论其它姑以吾抚州而观之临川附县也郡临其上百须咸取给焉为长令佐贰者郡之史茍非尝学问者莫不颐指气使之至于郡之皂隶亦平视或反相讪侮送迎馈■〈飠尽〉日无虚于斯时也欲少狥其诛求而茍免于谴责往往临财而不思义论势而不知理丧其节而隳其名者相望也君子深忧之吾是以为难也或曰此一县耳而谓之难则汉唐之长安洛阳宋之开封彼其贵家大族相陵压事又烦剧则将不为乎吾以为不然彼汉唐之长安洛阳宋之开封望尊而势重也望尊而势重则号令之发若霆厉而颷驰未易挠其势也至若今之为县则大不然上官制之奸胥欺之民之稍富强者得以把握之甘心于污秽枉已而从人者可幸无事若稍鼓其才智暴其操行毁辱不还踵而至矣虽君子不以利害成败而论事然有先见之知者于眀喆保身之道亦靡不尽焉呜呼是其事固与长安洛阳开封相辽絶哉若真定史君景让昔之令崇仁也粒粟缕丝以上无所受于人家种田于沔阳収其入以资衣食故翰林学士吴先生韪老崇仁亟称君以为今之亷吏也世岂易得哉及调临川犹在崇仁也君之言曰吾所得为者吾不敢不勉为之若其势有不可为者讵可易而为之哉是以终三年而上无所廹责下服其长厚今其还也咸惜其去而不留作歌诗以送焉予闻察司有荐侯任风纪者烝民之诗曰衮职有阙惟仲山甫补之将见有如尹吉甫者为君歌之矣
　　
　　送陈子嘉序（戊寅）
　　
　　古之时公卿大夫称其徳府史胥徒称其才无分儒与吏也自有儒与吏之分为儒者髙谈名理而不屑于小物故常近乎迂为吏者深拘文法而不求其大体故常近乎刻迂则政弛刻则民怨故儒与吏亦常相诟病若枘凿不相入焉是不知理与律者明体适用之士不能偏废也国朝草昧之初天下豪杰乗风云而起者众多矣然皆布列乎朝廷以谋大事发大议至于郡县往往荷毡被毳之人捐弓下马使为守令其于法意之低昂民情之幽隐不能周知而悉究是以取尝为胥曺者命之具文书上又详指说焉彼胥吏之患中原吾不知也杨以南北辈尝贱且阨于前代一旦得用如猛虎之脱槛饥鹰之掣讲其势不得而御之由是视贿赂为权衡或更一字而生死祸福其良民或援一例而聋瞽箝制其官长使圣君贤相子惠元元之意不得播其下而疲癃残疾鳏寡孤独有不胜其用可哀也夫故廷臣之有识者取学校诸生参错用之使其贪邪迷谬者有所观感可谓仁厚矣哉然而上官茍贤者也则破絶厓岸时与儒生讲说诗书礼乐以风动其人顾不韪欤其不然则反谓儒者不能巧牢笼而工謟事乃择其贪黠者党诈张肆其吞噬者有焉彼儒生茍贤者也自以为吾之学足以治其国家天下屈而居下尝自悼矣不得于上山林而已何至俛首包羞低回隐忍以自辱哉甚者反舍其所学而以趋世媚俗为能则号曰用儒其实非也故必有髙才絶识者出乎其间上之使下也以礼下之事上也以忠夫如是其民焉有不被其泽者乎大梁陈君子嘉工举子业使羣进于有司可得髙第既而科举废学官荐为六安府史陈君曰古之圣且贤者盖有为委吏者焉有为乗田者焉有为抱闗伶官者焉府史与上官谋议政事者随其所得为而致其力学者之事也乃来江宁省其亲而后去予嘉陈君积学而有才色温而气和故厯道其所闻以送之使下以礼吾望于六安之大夫焉事上以忠吾望于陈君焉请书以为序
　　
　　释洙翠屏文集序（戊寅）
　　
　　予尝观大慧禅师之言曰忠君爱国之心与生俱生假使铁轮旋顶而此不可磨灭为之废书而叹诗云天生蒸民有物有则民之秉彛好是懿徳岂不信夫论者谓释氏之学逺去伦纪其然乎宋庆元间小人用事若福王赵忠定公以宗室为贤相摈死湖南一时大贤君子相继去国而吾朱子楚词集注之作盖为此而深致意焉千万世之下闻其事读其书者感慨系之矣而王之乡人鄱阳僧景洙后百余年好表其事不一书之是非忠君爱国之心秉彛好徳之善昭眀不昧其能然耶使洙师生于当时必能上疏正言如四眀杨文元公投劾去官如鄱阳柴献肃公岂不増夫纲常之重而公论不至若是其掩晦矣虽然传有之发潜徳之幽光诛奸谀于既死则韩侂胄张釜之徒死而有知闻洙师之论断岂不局促愧惧于地下乎吁为人臣者亦可监哉泰定三年洙师示寂又十年其徒伯玄掌书记于大龙翔集庆寺予来逰海上过金陵暇日出洙师文集而观之而叹其于世道有补焉玄之言曰洙师姓江氏早孤有贤母蚕绩以资其从师闻里有善记卢仝月蚀诗者亦具礼币使往学焉其笃教类如此故师亦刻厉精勤六十余年不废书史是以该洽深实而尤邃于易玄将梓师之文凡若干巻与好义之士刻而传之其志殆薄俗所罕见故予为序云
　　
　　张文忠公年谱序（己夘）
　　
　　故赠摅诚宣惠功臣荣禄大夫陜西等处行中书省平章政事柱国追封滨国公谥文忠张公年谱一巻素所譔次叙曰古之君子其出处进退岂茍然哉立人之朝食人之禄必忧人之忧其志在于天下国家而措心积虑不止乎其一身而已如此然后有以建立于当日埀休于无穷焉彼未得而患得既得而患失斯孔子所谓鄙夫夫茍得鄙夫而用之则君人者独何赖哉自昔以来居髙眀耽宠禄之人灭■〈石靡〉湮没不可胜数惟忠臣爱国有徳有功者能自见于一时虽更千万世之下其生气凛然足以使夫顽夫亷懦夫立不与死俱亡也传曰不有君子其何能国岂不信然与公讳养浩字希孟泲南人年少从名师力学逰京师太傅鲁国康里文贞公一见而竒其才辟为掾曺由是厯践华要为堂邑时有惠政在民拜监察御史力诋权臣参议中书谏作灯山君相方将用之公以亲老辞归田里以吏部尚书召不起居丧有诏起复又不起泰定间屡召皆不起文宗即位除翰林侍讲学士寻改陜西行御史台中丞公乃幡然曰西土旱灾久矣其民苦饥馑吾宁忍不为之起乎散其赀财即日就道凡所以为其民计者无所不用其至竟以忧劳薨于位海内惜之呜呼观公之去就大节从容得宜非所谓有志之君子者耶使公得君而行乎国政所至又可量耶公之文有云庄集四十巻既刻于龙兴学官经筵检讨鲁郡栾公旭复掇集中之文闗于治教大体者为若千巻别刻之以传素在草泽闻公行义既久至京师又从公之子秘书郎引尽取所藏名卿大夫士纪述交际之文及公行事履厯通载为此书周雅有之民之秉彛好是懿徳天下后世有志于自任者尚有所考观焉故并为之序
　　
　　武伯威诗集序（己夘）
　　
　　诗之作夫焉有格律之可言发乎情止乎礼义而已王泽久熄世教日卑于是代变新声益趋于浮靡何能有以兴起人之善心惩创人之逸志也哉故共城邵子曰删诗之后世不复有诗矣余读邵子自序其击壌集深有感于斯言也盖尝欲效其体而为之又退而思邵子之为邵子其始学也冬不垆夏不扇夜不就席者数年将以去已之滓久而玩心于髙眀知天地之运化阴阳之消长至于安且成必造乎此而后邵子可几也区区仿真其文字语言之末则岂希圣希贤之道乎及问学四方来京师闻武君伯威甫闭户却扫授徒于家翛然深坐不接世事他日其门人山东牟谦持伯威甫诗二编来请序余反复读之其词肫肫笃实朗朗髙眀志学于邵子者也呜呼斯道之将坠于地也久矣诸子之言千蹊百辙总之不离词章训诂异端三者波流茅靡出彼入此所谓思诚慎独集义为仁之训能真知实践于此者盖鲜矣伯威甫有志于其逺者大者岂不杰然拔去流俗哉则其为诗固非雕琢章句流连光景者之比余故喜而序之伯威甫宣徳人大徳间以神童贡于朝有旨学于成均厯翰林中瑞司典簿丁内艰服除授汾西县尹遂不复仕夫仕不仕不足以论吾伯威甫余所喜者喜邵之志不孤也
　　
　　赵钤辖传序
　　
　　太庙都监阎埙谒素而告曰埙之父故赵姓而继阎氏既而世父（阙）又学浮圗法吾父忧之乃以吾兄为之后然后吾父安焉此书者赵氏七世祖府君家传愿为之叙按府君讳伯深字逢原秦国康惠王徳芳六世孙也府君之父子徊以徳州兵马都监戍棣州寻左迁监无为军税府君奉其母张归汳值金人陷京师府君遂失母独与乳母走吉州居焉建炎二年府君之父起为虔州兵马都监而父子始相值绍兴八年府君举进士监吉州安福县税后十年父以建昌军兵马都监终府君益念母日饭道士觊为寻访二十一年会曽慥安抚四川辟府君幕下行次栈道前行者奔还言有虎当道乃止逆旅一道士自西来告府君曰而母为泸州曺钤辖妇生二子而曺死因忽不见问后至者则曰实未尝见虎府君白慥匄治檄至泸访得之遂迎以归又后十有八年而终赋诗美之者由慥以来至于今二十有三人题而识之者由丞相周必大以来至于今十有八人府君之传则淳佑间通判某州事潘忠恕所譔也呜呼当宋二帝北行之日宗属妃嫔罹祸者三千余人他王侯以至庶民遭俘虏者不可胜数髙宗播迁仅保微绪于东南乱亡之后能若府君之母子相失而复得百不一见也非诚孝之心上通于天讵能然耶素读中兴以来宗室列传不着府君之事则史氏不能无失矣先是其宗士■〈日育攵〉尝録羣从之言行曰玊牒胜谈多文采风致之事使其及见府君之行而书之则于天典民彛岂不有所系乎哉府君之没书七言四句诗若安于生死者其有得于修炼之术者与慥通于神仙说所著书往往而在府君之传其自慥与当是时程氏之门人流离死徙使府君及与之见其不能一变至于孔孟之道吾不信也我师之取宋大战厓山秦王之后孟某者赴海死其子由侪感奋力学善事其母今居南丰素将録府君之传以寄之并为之序云
　　
　　借书録序（壬午）
　　
　　余家唐宋时徙临川先世多藏书国初罹兵毁无存者其存者不多具见故物记方髫龀先大父俾治儒业甚笃及长出就师友稍知自厉而无书家又贫不能致书学未成辄为童子师得钱以供赋税给衣食问遗婣族应接宾友其赢悉以市书妻子数告空乏而书不可以不备也若此者几廿年然捃拾纎细书亦不能多致独赖藏书之家多素之亲友雅知其嗜好之専肯以书假借或久留而不怨或数请而弗拒故于天也日月星辰风雨霜雹之象于人也圣贤仙佛文武忠烈战伐攻取贼乱奸诡之迹于地也山川郡国城郭冢墓草木昆虫之物靡所不载反之于身则性命道徳昭焉施之于事则礼乐刑政具焉至于法书碑刻稗官小说方技之微术数之末亦莫有所遗顾素之朴愚固陋而窥万一于其间者皆诸君子借之以书素得而读之之力也向微诸君子吾几不得古人著书之意矣则诸君子惠利于素何其厚哉故载其所借书目并附其家世名出处为借书目以示子孙
　　
　　太平十策序（壬午）
　　
　　太平十策者临川艾君本固之所著也其纲曰开经筵以广圣学广储畜以备水旱行铜钱以助钞法严考绩以择守令崇节俭以厚风俗汰冗员以厚正官奬亷让以化官吏举孝弟以正民彛通资格以任贤才修武备以振国威艾君上书时今太师忠正方入相得君书大喜中书参议何庭兰世称能吏亦曰若言可用下之部而吏议沮之不报余尝论之四民之中惟士有天地民物之责虽穷居草茅其虑必周于天下后世此昔之君子先天下之忧而忧也君处田里之间民生之休戚见之详矣国政之得失思之熟矣而又能穷经考史以损益古今之宜此十策者盖其灿然可举而行者为国而不先乎此则以为治者皆自诡而已顾岂可以老生常谈视之哉今夫居髙位食重禄者非无其人而乃使布衣之士焦心劳思徒步五千里奋然言事言之而又困于吏议吾不知其何说也因阅其草稿书以归之
　　
　　山庵圗序（癸未）
　　
　　圣井山在信之上清宫东南上为神龙所居岁旱祷辄雨盖人迹罕至之处延佑中永嘉金蓬头先生修其学于先天观风月良夜乃逰圣井山扪萝而上乐其深邃髙逺也徘徊久之其门徒颇为构室庐以待先生之来予家虽邻境距其地不数十里朝发而夕可至且余性嗜佳山水而先生■〈矢攵〉心所敬慕者然仅能相从于先天所谓圣井山者未能一逰徒见其积翠千仞髙入云汉则其幽夐可知矣方外之友曰方壶子者早弃尘事深求性命之学从先生最久先生既去人世方壶子稍出而逰观天下名山至于京师曽未旬日即思南还与之交逰之素者争挽留之张君彦辅知其志之所在乃取髙句骊生纸作圣井山圗以慰之彦辅君国人隐老子法中而善冩山水乡者侍臣有进其画于延阁上览而说之余数从讲官入直尝与古画并观几莫可辨矣然其画人所罕得虽逰从之久者亦不能强求也初鲁国大长公主好名画以自娱玩欲得其画而张君终不肯与他人可知己今独嘉方壶子之髙趣而为是圗方壶子谓余本山人恋禄于朝去其田里甚久故特以相示使不忘乎樵牧之事亦反招隐之道也方壶子将结庵于金先生故隐之东偏约予为投老之计其古之交谊然耶欧阳子思颍之诗曰及身强徤可为乐莫待衰老湏扶携则余之非才乞身而返其初服有日矣方壶子其候我于仙岩之上游哉书其后以要之云耳
　　
　　夏小正经传考序（甲申）
　　
　　素昔从翰林学士吴先生学礼得所校大戴礼先生曰犹幸此书夏小正存焉然尝患其经传相混而注释未详呜呼古书之存者鲜矣而是书厯三代脱秦火而未至于泯灭况于日星之行气候之节国家之政生民之业具列于此学者可不务之乎句章史君季敷甫嗜古学作夏小正经传考句证以山阴傅氏本及采仪礼集参究同异附以释音复取先儒解经所引小正语及事相附近可以考订者随事疏于传文之下脱衍者列叙于后即其采摭之详训诂之宻非笃于古学不能然也素以使事求史馆遗书过句章得是书于君之子塾孙读之旬日乃因其请叙于篇端
　　
　　君臣政要序（乙酉）
　　
　　至正元年九月皇帝御东宣文阁出君臣政要三巻召翰林学士承旨臣库库学士臣多尔济巴勒崇文少监罗罗传勅翰林侍读学士臣索诺木直学士臣巴克实崇文太监臣必里巴哈少监臣罗罗宣文阁鉴书画博士臣王沂授经郎臣布达实哩臣周伯琦等译而成书又勅宣徽供其禀稍越三月书成又勅留守司都事臣布格以突厥字书之臣尝读唐史开元元年晋陵尉杨相如上疏玄宗览而善之今考此书相如为陆浑尉进书在开元十三年疑史失之也书载召为左拾遗其制词犹在盖史略之也由此观之史其可尽信乎其书拳拳于兴亡之故反复乎天人之理忠厚恳恻出乎爱君忧国之至诚道揆法守于是乎在且樵夫之言圣人择焉况其著书立言有可传于后者乎臣窃稽相如进书之岁东封太山告功皇天天下极盛之时曽未数年銮舆播迁国势危促驯至于极乱矣是以古之圣王制治于未乱保邦于未危夙夜忧惧恒致慎于斯故知之而必行从之而能改斯可也向使玄宗笃信而允蹈之尚恶有天寳之祸哉臣读其书未尝不为之掩巻而三叹焉宋臣苏轼缮冩唐陆贽奏议以进而曰若使圣贤之相契亦如臣主之同时陛下照临万方作新庶政思以承亿万世无疆之休乃御延阁爰出是书俾以精微达诸国语圣心之所在有非浅见薄识所能窥其万一也臣素执事经幄身亲见之乃因臣巴克实所订重加校雠疏于其下藏之中秘以备乙夜之览故得窃述其区区之志云
　　
　　说学斋稿巻二
　　
　　●钦定四库全书
　　
　　说学斋稿巻三
　　
　　（眀）危素 撰
　　
　　昭先小録序（丙戌）
　　
　　宋徳佑元年十月乙夘通判常州陈公照死城守后六十九年为大元至正三年皇帝诏修辽金宋史其曽孙显曽以书告史官翰林直学士王公沂师鲁翰林修撰陈君祖仁子山经筵检讨危素太朴请録公死节事陈君及素复书曰史官修撰余君廷心实当纪公事而慎重不轻信于是显曽又亟以书告余君反复哀痛余君虽爱其词然犹难之后从国史院史库得徳佑日记载公授官岁月与夫复城城守两转官城破死节褒赠等事甚悉始为立传而显曽未知也遂走京师使谒余君以请今其传既上进矣显曽退而辑次诸公为公所著文字及其前后所与书问题曰昭先録使素序其端素使过常询其父老而参以野史杂记所载独恨忠义之家其子孙往往才智下不能道先世事可胜悲哉而显曽独巻巻焉于此惧其先徳之不传可谓贤矣且显曽学行淳懿方出为当世之用此録盖不待序而传者然素读宋礼部郎官邓公光荐续宋书谓常之天庆观道士収城内外积骸万数至不可计井池沟堑无不充满仅余妇女婴儿四百而已大军入江南屠戮未有如此者则常之事史家尤当尽心焉按大元丞相巴延驱降将吕文焕由常乡临安先是左丞安塔哈攻之月余不能下会守臣赵与鉴称病温人王良臣者屡举不中流落无藉人也适寓常与钱訔者诈称郡官开门迎降降书首署钱訔而末及已今法以署后者为长良臣遂守郡訔乃次之是年三月故参知政事姚公希得之子訔以知某州家居宜兴与公合谋起兵民二万复常州事闻丙申授訔带行军器监簿知常州调扬州兵七千隶之五月戊子公差通判常州六月戊辰特以其职起复加奉议郎于是枢宻院都统制刘师勇副统制王安节皆以督府命分兵守常加师勇安抚使殿前都统制张彦攻吕城八月加彦遥郡观察使师勇防御使又命綂制张全将淮兵二千来援文天祥督军平江公之子应鼋奔愬乞援天祥义之使朱华将三千人尹玉将五千人会于五牧全往横林设伏于虞桥大兵掩至麻士龙死之全不救走还五牧华欲掘堑设栅全皆不许大兵薄华军华力战自辰至未华军死于水者不可计至暮大兵遶出华背曽全谢云胡遇曽玉先遁尹玉力战手杀七八十人全军隔岸不发一矢华军渡水挽船全断挽者指于是多溺死者尹玉战死全亦宵遁惟尹玉残军五百与大兵角皆并力死战无一降者质眀易崇等四人脱归天祥谋再遣兵道不通矣全淮东偾将也尝从许文徳复清河兵已入城全鸣金散众文徳不敢以斩将自专送之帅阃竟免之及是天祥欲先斩全并置败将于军法以全朝廷所遣请于陈宜中宜中又免之卒以降天祥至余杭姑斩曽全以狥耳自吕城之败城中短气犹坚守四十余日殿司及所亲藉藉偶语欲进异谋辄惮师勇忠壮莫敢发言俄羣■〈氏鸟〉飞鸣匝城中众疑其妖亡何大军有鸦鹘亡集城工请以善马金帛赎之师勇不与与淮将谋卜十月丁已率劲兵突围出战乙夘巴延亲率廿万众扺城下急攻北门将士力战甫退遽攻南门属地分将张超离所部谒神祠大兵自超所守处登城军士不见主将拒鬬不力城遂破拨发官傅忠导师勇以数百人开东门拔栅踰堑而去师勇弟马堕堑跃不能起师勇遥举手与诀转战而前间道疾走几危者数比至平江纔十一骑云安节善用双刀率死士数人巷战及左股断犹手杀数十人大兵胁之降安节大诟曰汝不知守合州王节使耶乃吾父也吾岂为降将军辱吾先人遂死之天祥后系燕狱为诗哀常州云常州宋睢阳也北兵愤其坚守杀戮无遗死者皆忠义之鬼哀哉哀哉诗曰山河千古在烟火一家无壮甚睢阳守寃哉马邑屠苍天如可问赤子果何辜唇齿提封旧抚膺三叹吁訔纵火自焚公调兵巷战败归坐听事左右牵马请由小东门出公曰去此一步非死所矣日中兵至堂上慷慨不屈死于所居之位是时淮军死鬬人杀数人乃死有妇人重伤伏积尸下见淮军六人为大兵所逐六人反背相拄且前且鬬杀数十百人乃毙莫谦之者宜兴浮屠起兵战死徐道明天庆观道士不降死至是宋虽危犹用褒恤之典赠麻士龙正任髙州刺史一子承信郎尹玉濠州团练使立庙贑州一子承节郎赐田二畆王安节保定军承宣使谥忠荩二子大使臣恩泽赐银绢五百会子廿万田千畆姚訔龙圗阁待制公得赠朝奉大夫直寳章阁一子将仕郎皆立庙莫谦之武功大夫昔闻儒者之言曰天地有大经亘万世而不泯者忠义是也夫惟败亡之国其人乃见而有道之朝务存至公不责其抗而録其节至于倒戈迎降开门输欵者虽赏之爵之而未尝不疑其心薄其行是以髙祖致丁公之戮文皇章君素之赠皆所以植天表正民徳崇世功非浅见俗识所能测也仰惟今皇帝示天下以至公眀诏史臣毋讳死节素待罪史官分修忠义传网罗放失夙夜兢兢故常之事得而备书之然犹恨死者多逸其氏名为之水嘅而已顾安得家有贤子孙如显曽之能昭其先者乎公家本寒素既禄食岁连稔颇多积粟乡人之乏食者以衣来质即以粟与之频岁不赎之衣甚多是岁又盛酿酒九月十有三日公生之日应鼋自无锡以数舟载衣及酒尽装以入城称寿因犒军士毕公曰吾必死此吾宗不可无后汝归守坟墓毋复来泣别而出故应鼋既请援督府又倾家募士以补散亡革命之后杜门不出命子协购求公遗文録藏之衣冠不改终其身焉显曽之生协禀命其父以制名字以景忠训之曰显曽者欲汝显其曽祖也景忠者欲汝景慕曾祖之忠烈也汝其识之及病革遗言曰汝毋忘重闱之养及名字之命显曽泣曰不敢已而目不瞑显曽泣曰不敢忘遗训也乃暝时显曽年方十六故显曽克笃孝诚久而弗懈余读其昭先之録亦必为之废书而感泣也至正六年四月既望史官危素序
　　
　　送叶庸生序
　　
　　世祖皇帝既定江南取宋之臣列置要地于是钱唐叶公骤致政府赐秩二品当是时国家初一天下立法埀训公周旋其间多所禆赞后六十年其孙庸字子中循格补国子学弟子员将归省其亲京师之名能文辞者各赋诗送之会余为助教其同舍生请为之序余尝修宋史按公为京学诸生时贾似道方枋国行公田以厉民未几彗星见公率同舍生唐棣叶鸿萧规等上书攻似道不少置似道怒甚収公等下狱会刘良贵尹临安承一时之风旨鍜炼不遗余力棣鸿规皆死棰楚之下独公达广南贬所似道既斥公乃得生还而宋之国事去矣公既负才气遭逢治朝功名显赫于斯为盛所谓兴王之良佐皆季世之弃才有不信然者与今子中之来逰于斯也天子仁圣大臣宰相无失徳异乎公之时也故子中亦敛然自守眀经修行以待国家之任使而已嗟乎公之祖孙俱学校诸生也所遭之时不同故所厯之事亦异斯命之有幸不幸焉者也子中他日之来对策于大廷所以忠国爱君之藴行将布露无隠矣传曰公侯之子孙必复其始吾于子中有望焉
　　
　　李节妇诗序
　　
　　素以职业在经幄从翰林侍讲学士揭公扈从滦阳客有以李君卿妻孟贞节为言者揭公为之赋诗而一时诸君子相继有作素亦赋焉滦阳在古为絶塞然秉彛之在人心者无间于古今逺迩当是时女妇之贞节夫岂无其人而传记有所不及载非可惜哉顾今其地遂建都邑天子岁一廵幸事有系乎风教者有司不敢不以闻以故旌其门者相望于闾巷若孟之事又得学士大夫为之记咏以传诸天下由是观之虽其命之不幸然犹幸生于斯世也且夫夫妇妇其具万世之常道乎隋李徳武妻裴淑英读烈女传见称述不改嫁者乃谓所亲曰不践二庭妇人常理何为以此传记耶善夫裴之言几知道者虽然自先王之泽熄世固有夫不夫而妇不妇者则孟之所以少丧其夫不复他适又抚其子至能服官从政宜乎见称于君子也刑部侍郎襄阳王公彦寳属素更为述之将请朝之宗工硕人咏歌之以为世观王公刑官也岂不曰出于礼则入于刑所以防范其民者尽得夫法外之意者然则王公亦贤乎哉
　　
　　送湖州吴教授诗叙（丙戌）
　　
　　士有天地民物之责故少而学则必思有以致其用有国家者设为庠序学校之教亦曰他日取才于是而任使之故有以成天下之务而善天下之俗其效莫着焉后世之学几与古异局于章句文词之末究其归不足以眀体而适用圣人之道微矣古者乡射饮酒春秋合学养老劳农尊贤使能考艺选贤之政至于受成献馘讯囚之事皆在所当学故人才之盛风俗之厚何可及也宋安定胡先生有见于此其教吴兴之学者设经义治事之斋当斯时湖之学多秀彦及为政又皆适于用盖先生知夫道与器不可离而二之也嗟乎何其后世之不然欤新安吴君君辅甫分教于湖吾固知君之能振先生之遗法于已坠将见湖之士彬彬而出无愧于古昔则君之政业当树立于永久矣
　　
　　送邹景孟序（丙戌）
　　
　　道家者流邹君景孟自江南来京师访予曰子知吾里中二仙之事乎有超然子者为之传宋尚书谢公又为之书超然子既自隠其氏名谢公余所向慕者因取而读之盖陈太素者字静甫新喻人时新喻袁属邑也雄于赀少即求导引之术隋大业间逰沅湘值蜀郡罗太冲元真者史臣之子连试春官不中第因弃家逺逰陈君与语甚契乃同之武陵寻陶靖节先生所记桃源者闻王能尊师居华阴不知其年隠见莫测得辟谷之方然善饮酒醉则放歌于道或竟卧终日二君往见焉顿首资叩久之尊师曰世之人沈冥于声利安知违世絶俗之事哉二君请益力乃期以后三日至至则授一巻书曰行之不倦仙道可冀盖炼白石法也复见何仙娥于长沙娥使还新喻用其法煮白石十有二年石不壊俄二泉涌出取以煮之石化为霜二君服食而冲举所坐之石悉成玊屑唐武徳二年八月望也邑令为作白石观已而飞茅坠地三日而生长可寻丈又作仙茅观贞观九年居人见仙仗出于云端云宋徽宗时赐白石额曰善应仙茅曰洞真绍兴二十二年县尉韩显祖作亭泉上榜曰錬石泉主簿赵俨之为之记此其颠末次第之可考者景孟学于山中笃志道术盖二君之登真且将七百岁矣遗风流俗庶几未絶泯灭夫学仙之事论者恒以为茫昧不可诘观二君之所就何其异哉彼文成五利荧惑世主者固可疾已乃若岩栖谷遁之士服食而引年视世之颠迷于污浊胶轕于旦暮岂不有间乎景孟归其乡宿留于仙茅白石之馆二君之逸轨固能追之翰林学士承旨欧阳公书黍仙二字以遗景孟则所以期之者不涉凡近可知己
　　
　　承宣集序（丙戌）
　　
　　承宣集者宋政和间朝请郎权发遣南雄州军州事周公谔所著也叙曰吾读周官书所以治其天下国家大纲举而众目张可谓宻矣后世一切偷为茍简之计授之以一县一县之事有所不尽知授之以一郡一郡之事有所不尽知任之以天下能尽达夫天下之事者盖寡矣其故何哉盖当世之乱离则兵革起而有所不暇为世之小康则虚谈胜而有所不屑为于是乎率皆堕于因循茍且之习政有所不举法有所不行凡舞手以乗民者一听命于胥吏驯致之久民情愁怨天灾流行其祸不至于败亡不止也公以宏深之学刚正之气通练之才所厯皆可考见其成绩晚起废斥守此州着为是书而有日成月要岁会之遗法焉故山阳徐先生积亦屡称公之为政观其书可以见其志焉公去南雄百八十年而宋亡此邦遂归皇元职方累圣之深仁厚泽被于遐方为牧守者固多慎选其人■〈矢攵〉世殊事异其设施之道有因有革不可比而同者然公之书久将泯没不忍使之无传会东平岳公齐髙以名进士守南雄而庐陵刘君楚竒自中秘出为郡幕长皆好事者乃録其书请刻诸学宫余尝为史官传公事请并刻之惧余之言不足以重其书又请顺庆守麦公敬存为序以冠篇端麦公南雄人也序公书为宜嗟乎余之巻巻于此书爱其庶几有周官之意故反复道之览者推其类尽其材则事功可立矣
　　
　　孝经（阙）序（丙戌）
　　
　　古文孝经出秦火之余而颜芝子卓所献今文孝经十八章已行于世孔安国马融为古文传长孙氏江公后苍翼奉张禹乃说今文刘向校书不以古文为是故不列于学宫刘炫作稽疑不以今文为是陆徳眀谓古文世既不行随俗用郑玄所注今文司马贞力主玄注惟刘知几主安国传于是党同伐异争论蠭起唐玄宗遂注今文刻石长安仍诏元行冲撰疏自是以来祖述者几百人宋司马文正公言壁藏之时去圣未逺作古文孝经指解范太史季信州袁正肃公近世导江张氏皆宗司马氏而不从颜芝本惟朱文公及会稽俞氏临川吴氏两存之王勔之勉注书甚伙晚乃用力于孝经章分句析条纪灿然博考诸家之说择其要者梓而録之而大要以朱氏为宗嗟乎以此书观之千载之下而欲臆度县断于众说纷纷之中非笃信精察者不能然也夫孝之为行大矣推而行之其道溥矣王君其善锡尔类者乎王君曺南人仕至太医丞老而劬学尤可嘉已
　　
　　鄞江送别圗序（丙戌）
　　
　　至正四年素奉使购求故翰林侍讲学士袁文清公所藏书于鄞属其孙曮同知诸暨州事方以事往海中待之久而后还鄞之士君子闻素至甚喜无贵贱长少日候素于寓馆所以慰藉奨予无所不至其退处山谷间者亦褒衣博带相携来见馆名涵虚唐秘监贺公之故宅下瞰月湖后枕碧沚方盛暑清风时来坐有嘉客鄞故文献之邦距宋行都不逺往往能言前代故实又各出其文章如逰琼林瑶圃灿然可观驿吏愕眙相语向使者之来未尝有宾客如此之盛也及讫事而去顾瞻山川为之徘徊眷恋者久之眀年史越王裔孙文可因果啰罗易之至京师寄鄞江送别圗以相遗其士君子又为诗若文题其上素何以得此哉素山林之鄙人学未卒业以贫干禄无寸长以自见且非有穹官峻爵以耸动当世遡其先世未尝宦逰此邦而有遗爱在其人何鄞之士君子待遇之隆一至于此其殆有宿縁耶此圗陈元昭所作笔意髙雅其纸犹是越王所畜皆可葆也史馆暮归因志其后使儿子谨藏之
　　
　　溪香文集序（丙戌）
　　
　　古者豪杰魁垒拔出之士视其时与势往往寄迹方外以自晦其才智吾尝从浮圗老子之徒以求其人亦时与之遇虽不能尽窥其中之所存察诸语言文字有不可得而遁其情矣鄱阳释正则故大姓曺氏幼则志气英发从宋江东提刑谢公君直逰读孙吴书问则拊髀感慨视乡里小儿碌碌不足数及谢公变姓名卖卜闽中执拘北行师以亲老不能从久之剪须发入里之华果寺学禅定于鐡牛禅师道出浏阳之道吾山中龙湫甚神有欲居寺者卜之吉乃敢留师投偈湫中龙跃出水数尺若就之者众为惊异定禅师与师言者非常人所能知徒见其外形骸忘物我休休焉陶陶焉视少年豪举判然若异世矣然雅善为文词方信纸行墨初则汨汨久而浩浩其神情变化意气飞动犹有出入行阵激昂风云之兴岂非结习之未易扫除耶抑心华发眀其言之出若雷行风动沛然莫之御耶或问于师曰师之入于异教者何曰吾患头有创因不复存发又问曰师临文犹书姓者何曰姓吾性也性可去乎余少识师于广信山中一见以故人相期因考求谢公之所以学师曰要不外乎易子其勉之临川庆寿寺僧师孔借其文三编观之至正六年里人饶旭子初至自金陵归余所寄书箧曝书守微观遂识其上呜呼方外之竒士若师者吾不得而见之矣
　　
　　送彭公权序（丙戌）
　　
　　皇帝即位十有一年诏修辽金宋史先后命中书右丞相黙尔竒斯公为都总裁今右丞相阿喇纳公左丞相扬珠济达公领三史事中书平章政事喀喇公今御史大夫秦中贺公翰林学士承旨泲南张公庐陵欧阳公故侍讲学士豫章揭公今陜西行台侍御史大名李公翰林侍讲学士长沙杨公故礼部尚书襄阴王公为总裁官各辟布衣士为校勘史成上进有司议校勘为儒学教授一考为流官制可初黙尔竒斯公在相位思罗置名士幕中乃首辟庐陵彭衡公权为校勘及当授官公权遂厯言于朝着之知已者曰某有老母在庐陵兹幸获禄食以为养愿乞近便地以毕人子之志于是授黄州学教授以去士大夫咸是公权此举而叹羡之能文者多赋诗以送焉公权之在京师与余甚厚善余亦爱公权疏直而好义他人有一技之长一曲之善公权恒恐其没没也必欲家至而户晓之向也已虽未遇而见王公大人辄荐引寒畯之士又恒恐其掩困也故一举而置诸馆阁清崇之地人莫不以为宜今也始食禄而先于养则推其孝徳固足以为人师矣是故古之先行义而后文华者固在于此余尝过黄州先贤之遗迹往往而在兵戈之息七十年■〈矢攵〉国家右文之久诸生被吾公权之教者亦将兴起其孝亲之心移之以事君恶有不忠者乎余观昔之善教事者亦书诸史若安定胡氏之于湖学临川陆氏之于全学是已况吾公权之仕实兆于此行则推其孝徳以至于显融则将有执笔于其后者此史之不可少者欤公权未尝求余文而余不能已也
　　
　　汉艺文志考证序（丙戌）
　　
　　汉艺文志考证六巻宋礼部尚书浚仪王公所著也临川危素序曰儒家之学至宋而极盛大备矣嘉定而后其敝滋起大抵持卤莽之学以争雄述芜秽之文以相尚假髙虚之论以自诡此其人才衰微国之所以驯至于灭亡士生其间而不变于其俗而卒能出入百氏罗络羣言地负海涵莫之纪极若是则免乎固陋之讥矣易曰多识前言往行以畜其徳顾安得髙谈性命以自涂塞其耳目哉此公所以能自拔于纷纷之中而力追古学者欤初公擢进士有列于朝稍践华要而国事日非贾似道既斥公适当言路尽劾其党不少贷至加恩皇子竑事实从公议及归四眀遂坚卧不起杜门著述世号宏博此书其一也盖艺文之见収于前史者其耳目千载之下欲考其原本证其谬误亦诚难哉非曲畅旁通枝分派列亦不得与于斯即是可以窥公之学矣素既承诏修宋史纪载公之言行甚备复因其孙厚孙之请而序此书后之君子其亦亮之否乎公讳应麟字伯厚
　　
　　本政书序（丙戌）
　　
　　本政书十巻宋贺州学教授林勲所著始素得东阳陈亮同父所作序于龙川集中欲求其书不可得及至四眀从铅山州儒学教授程端礼敬叔家乱书中仅得三叶端礼曰吾求此书久矣而未尝见或得之愿以告我至括苍又从王兴祖君起家观朱文公与潘叔度氏手帖属抄冩校正此书至松江始从庄肃幼恭家得亮所刋本至精好而永嘉薛士龙季宣跋其后素既假于庄氏缮冩之亟以书告端礼书未至而端礼没端礼守经好古惜不及见也呜呼任土作贡之法尚矣而儒者之论王政必曰井田井田岂不善哉然治天下之道或损或益或沿或革因时御变与民宜之以阡陌既开而欲复井田之制是犹书契已作而思反结绳之时三尺童子知其不可也勲于是书处之至精而虑之至宻足以见其经世之大畧矣当宋髙宗之南迁行经界之法其时勲之书方作也惜乎未有能荐其人而用之我世祖皇帝一天下因胜国之旧以定赋役其时勲之书犹存也惜乎未有能献其书而行之失此二机勲之志卒未克信于后世功名之士亦足以慨然于此乎皇上诏修宋史素为勲立传而撮其书大要存焉顾家贫不能刻其书以传姑序而藏之以俟后之知者
　　
　　赠潘子华序（丙戌）
　　
　　开平昔在絶塞之外其动植之物若金莲紫菊地椒白翎爵阿蓝之属皆居庸以南所未尝有当封疆阻越非将与使弗至其地至亦不暇求其物产而玩之矣我国家受命自天乃即龙冈之阳滦水之澨以建都邑且将百年车驾岁一巡幸于是四方万国罔不奔走听命虽曲艺之长亦求自见于世而咸集辇下钱唐潘君子华工绘事谓九州岛所产者昔之人择其可观莫不托诸豪素而是名家矣顾幸生于混一之时而获见走飞草木之异品遂冩而传之故凡子华之所能者皆自子华始非有所蹈袭模仿也皇上初即位子华因从臣以所画进上赐酒劳问良久自是好事者争从子华取之以为清赏之具而子华之名固将与徐熙赵昌同为不朽矣初子华之父以善冩真至元间见召三被诏三进官今子华年已七十有司未有荐而用之者然后知世之抱道徳负才能而卒隠约于山林之下者夫岂少哉其遇不遇果县于天与子华羇旅四十年陶然终日无所怨悔而一于其艺庄子曰用志不分乃凝于神宜乎子华之画非众工所能及也余五至开平数与子华相见故序以赠之
　　
　　送葛子熙序（丙戌）
　　
　　余幼寡昧而学弗能成其业盖以为忧思求四方之良友以助之有葛将子熙近在里闬获与之交而子熙不以予为不肖而辱以为友焉子熙少孤贫甚育于舅氏与余问学于当世大儒先生之门吾二人者自负戴于道路更相为仆犯霜雪触炙毒子熙手抄口诵恒至达旦不寐自谓其乐莫能踰之者暇则寻幽访古至于深山絶壑时时发为文辞以托其所懐已而更渉世故忧患困苦未尝一日不同也余来逰京师子熙以母老莫能偕行久之亲丧而服除乃来视余于是子熙旅寓三四年日取经史而诵之故其学益深宏其文益粹宻所为文耻以求知于人人亦莫能知之者然子熙亦自幸其知之者少也会皇上命修辽金宋史宰相选善书者二十有一人缮冩宋文以进子熙曰古之辞尊居卑辞富居贫吾其为佣书史乎因在选中廷议以为郡学録县教谕仍檄行中书省用之子熙遂去余而南还矣余久在羇旅以朴愚不能媚于世亦思与子熙复求当日逰从之乐诛茅空山弦歌先王之风雅顾自累于贫未能舍其升斗之禄为之惘然自失者久之呜呼余与子熙盖相期于千载之上者非一日矣则子熙宜有以处余也哉
　　
　　黄氏族谱序（丁亥）
　　
　　黄氏始祖唐都头居秀之崇徳大中元年其孙萦徙金华子洪浩洪生珍瑕浩生琛玘璞瑕徙南昌之西山其子赡定居丰城之沈江更八世而有吏部郎官次山又二世而有礼部尚书畴若其尤显者其居诸暨监利分宁弋阳者皆瑕之昆弟矣礼部五世孙翰以其家谱至京师俾素序之惟素族祖漳州府君昔与礼部同朝赠别之诗见于家集今天子诏修宋史吏部及礼部与其孙茶陵军使端卿素备数史官实为之立传百年交谊夫岂偶然之故哉素早从处士孙先生辄得黄氏丰城分宁谱至礼部之孙已不及书乃以翰本补之而翰本复载诸暨监利弋阳谱而都头之子孙备矣按黄氏在江南最多自素所见惟此谱与旴江唐江西兵马节度使讳表谱浦城谱号为详备素髙祖赠承事郎府君节度之后也友人黄冔谋合黄氏诸谱以考其分合异同顾安得皆有贤子孙如翰之葆其遗书哉素观丰城分宁盖由其先俱能敦诗书尚礼义继自今衍其世泽于无穷者尚有考焉
　　
　　舒文靖公文集序（丁亥）
　　
　　舒文靖公文集十有六巻第録如上公讳璘字符质一字符宾眀之奉化人其学行厯官杨文元公铭其墓袁正肃公提点江东刑狱时作祠徽州而为之记礼部尚书王公应麟常作小传载四眀志今天子诏修三史史官危素以公与沈端宪公同传宋史概可得而考矣素于公相后百年相距且千里数梦寐拜公而承教焉大瀛海逸人吕虚夷公里人素尝属之求公文集既数年乃以书介公之六世孙庄七世族孙祥金奉遗槀至京师以授素谨取而次第之素之不敏盖粗考公之学一本诸心故发而为言无往而非此心之妙斯岂执笔摹拟区区于文字之末者所能窥其彷佛哉因序其端以俟后世之知公者
　　
　　送刘子铉序（丁亥）
　　
　　至正二年皇上有诏作辽金宋史执政与总裁官等集议设修写四十人用翰林国史院书冩十有六人国子伴读籍记部令史各十有二人辽金史巻帙不甚多既已进上独宋故史纪载详备今史氏势不得尽削而野史杂记当参证者不可胜数于是政府选能书者廿有一人以布衣辟置馆中庐陵刘子铉鼎与焉今御史大夫髙公以中书平章政事莅史事常掩人不备卒然至局惟子铉与廿人者朝夕不怠而字画又皆楷正髙公甚喜扬言于朝宜官之总裁官用史官言按本朝故事大一统志成书者廿有五人经世大典成书者三十人皆用为儒学教授今所修史尤为繁多而廿一人宜遵先朝故事官之然廷议卒用为郡学録县教谕且檄外中书授之子铉名在江西檄中行省参政亷公曰吾史官也知廿有一人者有功于史亟白僚长择便地近阙处之子铉授吉安之龙泉学教谕子铉且南去京师故旧分题赋诗赠之顾子铉方盛年其学水涌而山进用以施教于一县既不足酬其劳又不足展其才然或疑子铉不能无介然于其中者余读周官书古者闾有塾以卿大夫士里居者为左右师或曰父师少师或曰乡先生凡朝夕有教焉岁时属民饮酒则为之僎入自门左席于尊东所以考徳问业刑善而劝贤也今一县之大其廿五家之闾盖不知其几龙泉又子铉之邻邑乃往为之师则朝廷之待吾子铉者可谓厚之至也子铉尚益思以报称哉
　　
　　仙岩圗序（丁亥）
　　
　　信之贵溪南行八十里至龙虎山余尝从渔者买小舟泛溪流行数里得仙岩自舟中仰望峭壁万仞众岩棊布如辘轳酒瓮仙仓仙棺不可胜数有三人者同坐岩中俯观流水然或隠或显意非飞仙不能到也樵者虽极力攀縁至絶顶仅可俯窥而石磴嵌空终莫能即至顺中居民繋长绠大树上县竹笼坐一人其中稍至仙棺岩前以长钩钩二棺坠溪水中棺皆柟木所制一棺中有玉连环而已或云尧时民避水其上故其遗踪存焉余尝辨之尧时河水为患耳其横流泛滥恶得至此境耶縁藤萝而上有大岩可容数百人益折而上至其颠甚平旷浮圗师架岩为宫室复登舟行数里至桃原太史范先生尝为之记及舍舟入山造演法观汉张天师炼丹处犹彷佛可见又有水帘洞者瀑流泻崖上若缟练飞而雷霆吼入洞中可坐虽疾趋衣巾必沾湿至邹尊岩乱石为门扉中多黄精薯蓣鷷鸱之类邹尊者古仙人也大抵千岩万壑草木秀润非遯世好竒之士无因而至方壶生学道于龙虎心迹超迈不污尘垢时时冩山水有竒趣若武夷匡庐恒岱华不注诸山数为余圗之而仙岩者又常所坐卧其间者也然其人逰方之外莫可测度兴之所至不问姓名亦漫与之否则虽一笔不轻与之紫阳王君达善得其所冩仙岩圗寄至京师求余志之因序所尝逰者而自惜其汨没世事而不知返也
　　
　　经邦轨辙序
　　
　　经邦轨辙十巻临川郭君庆传之所著也其目则十有二曰格君进贤恤民正已守法勉学去邪絶私识量职任寡欲兼听各引经史于其端而证以国朝名臣之事其后则君自为论断以发明之监察御史以君所著有补于当世荐于朝集贤翰林两院较其书亦以为善乃按今式命为学官君持其书使予序之嗟乎经邦之道夫岂易言哉今夫梓匠轮舆犹有俟乎规矩凖绳而后可以作室制器况于身居辅弼凝丞之地废兴治乱之所系岂可以不学无术者茍充其位使阴阳不和水旱洊至社稷其有不至于危亡者乎傅说之告其君有曰事不师古之戒周公有兼三王施四事之思古之圣贤莫不皆然后之经邦者不求昔人之轨辙而遵行之其可乎哉今皇上嗣大厯服勲贤并用君所著书适际其会然而藏诸有司而已君虽受官以去犹宜缮冩进于延阁颁示羣臣俾公卿百官咸知经纶邦家具有成法一旦举而措之宜不至于旷官而败事则君著书之功何可计也
　　
　　送段学士致仕归济南序
　　
　　昔翰林学士东平李公伯宗为国子祭酒会国子监知印阙居势者迫李公用其私人李公竟取诸生籍用其上名盖济南段某也段公家甚贫当是时闻者以李公屹然不怵于权势而能处之以正也其后段公厯州县入朝为监察御史出佥河南宪年甫六十有六致其事乃授翰林直学士中朝诸公嘉其知止自足为诗歌以送之且七十而致仕古之制也今法亦然世固有不俟七十而退休者非其压于势分有所不敢行则局于冗散有所不可行苦于羸疾有所不能行则往往思浩然而去之矣至于出佐风纪持节巡行郡县威声所加下吏震肃况于禄养丰厚势尊职重而体力强徤足以任事顾能决去逺引无所攀恋如吾段公者盖未之见也古今之士縻爵禄之重任骋功利之修涂其为人智愚固可知已是故量已而受任畏满而知止者岂非君子哉则段公贤于众人逺矣于是世不独嘉段公之贤又益知李公之知人
　　
　　送方推官赴嘉兴序（戊子）
　　
　　新安方君以愚早擢科第治邑有声用为国史翰林院编修官会今宣徽使札拉尔公为院长好贤下士知君故进士命取先后禁苑所为文章比録之君乃愽求故翰林学士承旨王文康公而下文集亡虑数百家册命制诰碑铭祝文诗赋赞颂等作编次若干巻名曰玉堂视草书成欲上进而札拉尔公迁他官及诏修后妃功臣列传君与史事既受代待制而下言于院长请复留君院长曰然亟以告于政府会天子宰相忧郡县之凋敝大选贤能抚绥下民遂擢嘉兴路总管府推官卜日以行同馆之士皆惘然有离别之色咸赋诗以道其情素以君之从祖（阙）府君与先曽祖仁和府君同举景定三年进士今复为僚友因得书其首简夫用刑之重见诸经史者君儒者固不待有所陈矣素观国朝之命官无问事大小必同堂论之故人自为说而政多旷废独刑名之事至郡专责于推官则其致慎于斯固足以见圣眀之世好生之徳洽于民心者如此夫今风俗之壊狱讼之兴奸豪得以骋其强梗胥吏得以变其白黒嘉兴淛右大郡也固宜得岂弟详眀如君者莅之庶几善良获安而屈抑获伸而无负设官之意矣昔人解字者秉中为史君之于史章善而瘅恶秉其中而已则其治狱者亦惟秉其中而已
　　
　　送敖巡检序（戊子）
　　
　　天厯至顺之间海内黎母山冦作出师讨之时主将募勇悍无赖子弟为之前驱谓之达尔罕军达尔罕者纵恣无禁也于是尽斩刈黎人无遗种其后主将者官广西用其法亦募勇悍无赖子弟以制莫猺獞人之为冦者初亦颇立御冦功久则习知官府事体乃潜与冦通冦出则有司必使之逐冦冦既不可得乃盗夺财货牛豕斩馘良民以要赏其民罹荼毒者廿年去天万里无所控愬岁复仰给县官耗费亡艺言者孰知其为南粤害请罢其所给一旦发愤相呼起为剧盗元帅府莫能制因上闻于朝数调行省兵击之多不利杀湖广省臣及诸将佐连掀数臣震动南粤盗所未至者其民供给馈饷富完之家立致穷乏天子哀矜逺人降诏书谕降此羣盗束手请命之秋也余尝考国朝初取南粤功状惟静江坚壁难下他郡县望风送欵当此之时得之敌国之手犹若是易易耳今海内既平七十年而兵连祸结贼杀王官鼠窃狗偷上烦当宁之虑是必有其故矣识时务之俊杰岂能坐视而不开口一吐其胸中之竒乎宜春敖遂初尝从军广西论功授乌程管界巡检昔苏文忠公守徐州以沂多盗乞兼兵马巡检今遂初专居是职乃苏公所愿为者国家之待遂初亦云不薄遂初早用于兵间深知所以设施之宜辨止戈不杀之意知无不言臣子之义盍厯举陈于阙下方侍从文臣承诏纳言无患其言之不达于天听也余与遂初未尝有一日之雅太史周君以声数称其淳愿因其赴官而及广西之事不识以余言为然乎
　　
　　史馆购书目録序（戊子）
　　
　　至正三年诏修辽金宋史遣使旁午购求遗书而书之送官者甚少素以庸陋备数史官中书复命往河南江淛江西素承命恪共不遑寕处谕以皇上仁眀锐志删述于是藏书之家稍以其书来献驿送史馆既采择其要者书诸策矣暇日因发故椟録其目藏焉其间宋东都盛时所冩之书世无他本者今亦有之朝廷之购求民间之上送皆至公之心也素之跋渉山海心殚力劳有不足言后之司筦钥者诚慎守之不至于散亡可也有志于稽古者岂不有所増广其学问云尔至于人情之险阻事物之胶轕别为之録以示儿子俾知生乎今之世虽事之小者奉公尽职之为难
　　
　　兰桥毛氏族谱序（己丑）
　　
　　毛文王之昭也厯世滋久系弗可考宋之时西安最盛其后有徙南城之龙荫又徙吾金溪之马兰桥遇顺既増修其家谱仅十有一世尝自序之谓其先有为县丞者宋南渡初苖传刘正彦构乱县丞兴兵勤王事定因家龙荫盖其官卑不见于史而遇顺亦不得其详矣遇顺间为余言南城慧光寺有断碑载其先世事再纪至元之三年余与石岂生逰山水至此寺询之则石亡已久后八年余以经筵检讨承诏修宋史奉使求遗书于东南得长沙丁氏所编百族谱于松江庄肃幼恭家西安毛氏谱在其中则知县丞讳辨字眀仲为丞于江宁当传正彦之乱实在江宁宋师追至闽境罪人斯得南城与邵武壤地相接县丞之渉此必有其事丁氏所修由县丞而上七世而止其下一世而止盖丁氏修书时在绍兴间故也遇顺来京师适余供奉翰林得假是书遇顺甚喜补完其谱复自序之县丞之族祖知衢州讳滂字泽民与眉山苏文忠公相好有文集在翰林余家旧有大理寺丞渐所投三坟遇顺皆手録以归若获拱璧县丞之兄讳幵字平仲有文集在扬州学宫余尝读之爱其清醇遇顺又将求録之则其尊祖敬宗之心甚厚岂流俗所能识哉然予以毛氏谱观之以遇顺好文而笃至距县丞纔二百年亦久而后得其概则古文遗事未易穷诘往往类此学者可不慎诸至正九年三月朢书于金台坊客舍是日休暇往观铜马于故城
　　
　　杨梓人待制文集序（己丑）
　　
　　澧阳杨侯梓人早读书天门山中既擢髙科仕于州县者廿有余年天子闻其文章可掌诰命乃召为翰林待制然侯素贵重其文宋正献公其榜首也欲观之不可得赂逆旅主人窃取之侯在禁林四方之求文者未尝漫与素承乏末僚从容奉命承教于史馆数以为言乃得二巨编读之终岁而不餍盖其辞根极理要精深冲逺如沧海无波一碧万顷信乎能言者也诗云衣锦尚絅中庸曰恶其文之着惟侯有焉此岂世俗沾沾自足外加表暴者所能知哉侯自入官以来亷勤清苦郁有誉望东平申屠駉字廸素削刻不妄许可为兵部员外在令式当举守令一人尝语素曰吾所信者惟梓人耳则侯之于政盖可知己侯于学尤深于易有所论述又补注水经皆当传于世故此不着
　　
　　送郭真人还玉笥山序（己丑）
　　
　　世祖皇帝受命自天非独一时豪杰文武异才并为之用而山川百灵罔不率职方是时常山刘文正王以沈机大畧最为亲幸且通秘术行师用兵之际役使鬼神多着竒効乃作祠宇于宛平之西山开平之南屏山以祠太一六丁之神俱号曰灵应万寿宫常山王既薨嗣居之者非操履贞白眀于道术者不得与兹选至元四年五月己丑朔今皇帝勅玊笥山道士郭君宗纯为第八代祭遁真人降玺书宠嘉之其所馆两都靖治所在戒严真人龎眉皓首深居林壑时人望之已若古仙异人未易狎习既十年乃言于朝将归隠于故山则其髙风益邈不可攀矣名卿大夫士闻真人之知止自足有契于老子之旨为诗歌以送之而属予为之序盖至顺初第六代真人毛君退休于龙虎山杜门简絶人事翛然自得余固已叹其浮游尘埃之表非世俗所能汨没者及今观郭君之归后世将益羡遁祠之多贤也惟其轻世故薄功名然后心无所累而可交于神眀吾于二君子见之矣抑常山王初尝寄迹方外及其遭逢圣明超拜上公之爵然处之泊如也二君子无乃闻风而兴起者欤不然何其去就之从容如此哉
　　
　　横州新城诗序（己丑）
　　
　　周官之制致力于城郭甚严为之量人以营之为之掌固以修之盖人之并生于天地之间血气嗜欲易于角争故王公设险以守其国孟子亦曰天时不如地利今夫浚沟以为城凿池以为郭所以备预先王之制然矣我国家初平江南即下令堕天下之城郭岂不以大兵所至若襄阳若合州攻之久而后破然诚知其一未知其二也今中原之地旷数千里而无城池之守近岁悍夫自东海以数十骑横行州县若蹈无人之境备之无其素焉耳横州当左右两江之冲夷獠之为害己剧至正五年广信倪君友诚来佐是州与知事陈华甫巡检郭君惠吏目廖蜚卿谋修复州之城隍乃先为东南城门泊鼓角楼君既出俸钱以为倡僚属咸相其成未几工告讫功君曰民可用也会同知州事于某知事朱某亦至官善君是举计其役城之方三百六十丈池三百九十丈宁浦永淳之民闻之乐于趋事俄得古砖于乐山石邨不可数计坚致周正上识云太元七年考之圗经晋孝武帝时民穴处砖室至是九百六十有五年矣民争取辇载以为州城又于眀年仲春之月君为之区别闾巷树立官府迁驿舍立惠民局神祠民各得其所君调官京师间则语及某事予尝患边檄之地盗贼之肆行而守御之无策拘文法者昧通变之术惮兴作者乐因循之谋老弱之困于俘虏毙于锋镝者相望使守土之臣皆若君之于横则又何患焉呜呼何其不能然也昔者廿有四春秋书之所以重民之力君之为城乃得故砖于千年之久殆非偶然者岂其效忠之诚虑民之功天有以相之欤则事之非常尤史家所当记也谨叙其颠末请大夫君子咏歌之
　　
　　送归宪使赴河西诗序（己丑）
　　
　　新安朱文公论观人之术曰光眀正大疏畅洞达如青天白日如髙山大川如雷霆之为威如雨露之为泽如龙虎之为猛如麟鳯之为祥磊磊落落无纎芥可疑者必君子也素之羇逰京师愿求四方之君子考徳而问业必得如朱氏所言者何髙不即何深不求其无愧朱氏言者大梁归公彦温其人欤至正五年十有一月日南至河南行省掾范孟伪为中书公牍结流俗无赖者诈称使者入据省署立召省宪官杀平章政事等若干人伪授肃政亷访使段辅左丞寻升平章散遣诸司调兵符檄交驰河渡闗隘皆为贼守孟自称大元帅寓公富民及小吏之桀黠者悉授伪官公以前同知颍州事需次于家亦在召中即拜其母诀死别贼果欲伪授蓬婆万户府经厯公抗言曰吾起诸生擢科第方圗报国恩忧其弗及岂肯从汝等为盗贼耶贼怒械之狱决以诘旦杀公是夕事败而公得免方是时大丞相秦王巴延仓卒莫知其故奏遣知枢宻院事特黙齐罕总大兵以出京师震恐及事觉乃知孟所为今太尉髙公以中书参知政事承诏往讯其事汳梁之民破家陨身者相望而公抗贼之节亦上于朝今知枢宻院事阿齐拉公为中书平章政事惊曰儒者亦有斯人耶汉人亦有斯人耶于是公之名声大震于天下以是观之若公者则所谓光明正大疏畅洞达者也其后中书宥宻台阁争以不次用之今遂超擢为河西肃政亷访使卜日以行朝之名卿大夫士莫不赋诗以为饯素识公最久以不习于骚雅故备书公之大节以见公之日跻膴仕者有以自致而非阿顺取容侥幸茍得所可同日而语也若夫一方之政或当罢行州县之吏或当举刺特公余事故此得而畧云
　　
　　送徐时之还勾吴序（己丑）
　　
　　至正九年江淛行省承诏刻大一统志成命松江府儒学教授姑苏徐君时之进之于朝君数顾余于寓舍观其气貌粹乎其甚温其容止俨乎其有度其论议渊乎其不穷故中朝之名卿大夫士咸乐与君逰迨君之还相率为诗歌送之君吴人且通春秋学而有所著述余窃以春秋吴国之事问之吴本姬姓泰伯与弟仲雍让国季厯逃之荆蛮武王克殷求其后得周章者封之吴又十有四世至寿梦春秋鲁成公七年书曰吴伐郯左氏载郯成季文子曰中国不振旅蛮夷入伐申包胥曰吴为封豕长蛇以洊食上国此皆敌国之言要未足为吴轻重吴周之伯父也而曰蛮夷何耶至于襄公二十有九年书曰吴子使札来聘常山刘氏武夷胡氏皆责札不遗余力余尝三复其言窃以为过矣众言淆乱吾将折诸孔子孔子之言曰延陵季子吴之习于礼者也又曰延陵季子之于礼也其合矣乎盖始闻其学礼故曰习终见其能行礼故曰合使季子非贤孔子以习礼而合礼许之乎方季子之聘于鲁郑卫晋其于审音乐观人才若烛照数计而龟卜也今曰乃吴之乱实由季子不当以国让夫让美徳也孔子之赞泰伯三以天下让民无得而称焉可谓至徳也已然则泰伯之让非欤且季子虽有父命而上有三兄卒以自立而弗让则是自居其贤可哉独公羊氏曰贤季子也谷梁氏曰身贤贤也使贤亦贤也其得春秋之旨欤虽然夫差之称王则非也外其地为逺夷论者之过也或曰君之先与吴同姓而灭于吴其与之乎春秋公天下之是非君知明乎此其肯以旧怨而昧之乎余之送君而及乎此盖因其地而讨论之以质子之所疑
　　
　　送董英仲琴所诗序（己丑）
　　
　　昔者神农氏之王天下始为琴有虞氏用之以歌南风南风之长养万物犹人君长养万物当此之时诸侯有行虞帝之政徳盛教尊五谷时熟则以乐赏之也然则治天下者其可忽哉盖尝考夫八音金石竹匏土木六者皆有一定之声革为燥湿所薄丝有弦柱缓急之不齐故二者无一定之声丝之声其变无穷大晟乐府尝罢一弦三弦九弦琴惟存五弦琴而已以为五弦得五音之正最优于诸琴也或者琴之弦七而以缓急变其声则自能具十二弦之数一弦具十二声具十二弦则具百四十有四声百四十四声本于十二律而十二律又有六浊之异六清既为清矣而六浊无清则不和故自黄钟至中吕又有子声亦六也是以五声之旋相为宫也则七弦可变十有八律而二百一十六声皆备焉皇朝一天下将百年制礼作乐兹惟其时是宜有精于乐艺者出而效用于当日审音而知政呜呼未易言也乐平萧君性渊与余为忘年交以书来告曰吾里董君英仲愿内交于子余察其性纯笃而有深沈之思杜门京师闲则鼓琴一二曲以自娱则其中之所存有非余之凡陋所能窥者记曰君子听琴瑟之声则思忠义之臣丝声婉妙故能怨哀故能立亷隅不越其分以自立其志闻声达事存乎知者若董君者亦可谓志义之士哉萧君以古田主簿弃官而归将有浩然长往之志董君为我谢曰眀天子在上礼乐将兴其可久淹于山林乎
　　
　　说学斋稿巻三
　　
　　●钦定四库全书
　　
　　说学斋稿巻四
　　
　　（明）危素 撰
　　
　　送道士李九成序（庚寅）
　　
　　余未弱冠读书于贵溪卢氏之馆时卢尊师自闲处玉清道馆毎休暇辄过其室尊师为之陈豆觞从容竟日而退则与其徒嬉逰茂林修竹之间弹琴焫香翛然不知世虑之牵人也后数年再过之尊师已仙去徘徊久之乃行及客京师驱驰尘土以求升斗之禄毎读剡原戴先生所著拂云楼记思玉清之胜茫乎若弱水之不可度矣李君九成尊师之弟子也与余别几三十年相见于辇下其齿后于余握手道旧故惊其须发亦变余于是浸寻将老问向时逰从诸子则多物故吾视人世为何如哉昔者向子平宗少文志在山水之间以自娱适好爵不足以縻之余之不肖窃尚友其人于千载之上茍得乞身以去名山大川可以逰目而骋懐一日复寻旧逰之迹于玉清之馆期与君践斯言于他日未为晚也
　　
　　送镏志伊采大元文乗序（庚寅）
　　
　　文章之有功于世尚矣乌可以为儒者之末技而轻之哉自宓牺氏之先吾不知其几世几年其间虽人事简质风气未开然载籍无所稽而鸿荒莫可诘由后世观之无乃失之于野而非先王御天下之意也彼三坟八索九丘今不可得而见之矣诗书春秋具载四代之事帝王之功业于是乎可考其大凡于后厯世有史其文人有别集固汗牛马而充栋宇逰于书林艺圃沛乎有余哉国朝起北土而并天下号令所加海内臣服昭华延喜之珍盖梯山航海而至府库盈羡而民物阜殷古未尝有也至于文章之盛视前古宜无所愧有国百年未有能博采而并传者甚则散亡磨灭无复加之意焉向江淛行省参知政事赵郡苏公稍编辑文类若干巻既刻而行于世宜春镏志伊读而叹曰尊官巨人之文则既列于此其或抱道懐徳而髙蹈于山林或守志厉行而自逺于声利至于顦顇枯槁之士所以汲汲营营于文字之间冀是可以自见于寥寥千载之后而卒泯没而无闻非可惜哉乃治装发京师而其志将及禹迹之所至不尽得当世之文不为之止也吾徒日俟其成书使四方万里皆知累圣之深仁厚泽涵煦于区宇者殆百年矣故民生不识兵戈之苦而得以从容摛词而弄翰其言皆足以鸣国家之盛然则志伊是行非有斯文之役而其功在于本朝矣志伊与余相好其行也序以送之至正十年三月庚戌朔临川危素序
　　
　　送苏县尉序（庚寅）
　　
　　真定苏卿伯常调保定行唐县尉将行京师之大夫君相率赋诗送之卿亦过余而别昔余数以事道出保定之境时遇行者坐卧草间饮泣叹恨或曰吾所乗马甚良为盗所夺矣或曰吾赀财若干为盗攫去矣顷之县尉率健卒若干人佩长刀弓矢驰马疾若风雨问耕夫云尝见盗否耕夫以不知对乃复还余再过其地询之终不得盗私怪其地距朝廷近方国家天造草昧盖有据西山以为畔乱旌麾所向系颈辕门方之今日之盗强弱众寡固有间矣承平之久玩视法令使道涂之行旅惴惴忧栗如履不测之渊不可谓非有司之罪然而君子之论御盗非难无盗为难捕获诛斩政刑之末岂必用之哉使其革心而易虑改过而迁善其本于礼乎苏卿尝为太常检讨天子有事于南郊讨论仪礼赐予币帛则固习于礼者其治盗于行唐也吾知其能使之无盗是以贵乎知本者如此夫
　　
　　黎省之诗序（庚寅）
　　
　　黎子省之自安南以使事至京师士大夫多爱重之及还録其诗一巻以遗余皆道中所赋其词清而畅其旨婉而正盖飘飘然有凌云之思者也夫文章之传儒者视之以为末艺然实与天地之气运相为升降君子于此观世道焉大江之南自疆宇分裂宋中世以来以词赋试进士而安南亦仿而行之皇元诸巨公继作力刬前朝之余习骎骎然以及乎古故中州之士知有所趋向安南邈在炎海之中其始也亦渐乎晚宋之风数十年间朝贡之使相望于道涂故省之奋然欲尽扫其敝以追作者志岂浅近者所能知哉省之既行余谨藏其诗而为之序
　　
　　送夏仲信序（庚寅）
　　
　　京师众大之区四方之士茍负其一艺之长一才之善逺者万里近者数百里杭川舆陆自东西南北而至者莫有为之限隔人之生乎斯时可谓大幸矣然生质髙下言人人殊况其习俗不同趋向亦异修于家而壊于逰者纷纷然皆是也必杰然不没于流俗庶几有以自立焉庐陵夏君仲信其能自立者欤蚤从其从兄会稽令仲善北来仲善既调官南去而仲信独留从辟用有禀禄即迎养其母已而复自力于学既而思曰昔者子路之去鲁曽子俾之哭墓而后行吾其可久去坟墓乎乃治装以行文人咸赋诗送之以予观于仲信可谓杰然不没于流俗也夫仲信僦居鳯池之里左圗右史讲学不辍自是益自勉焉成其徳业所以显亲而扬名其亦异乎漫然而出修于家而壊于逰者矣
　　
　　安福周氏族谱序（庚寅）
　　
　　至正元年安福后林周氏九世孙浩字叔量修其家谱为例畧十二章盖自其先南唐御史矩由金陵迁西昌之爵誉里御史府君七世孙倩始迁后林皆在郡境观其谱圗固已眀且尽矣素窃睹近世士大夫之家往往谱牒灭■〈石靡〉无所于考毎为之慨惜叔量能追念先徳致谨乎此可谓贤已然周氏之先出于后稷邹孟氏曰稷思天下有饥者犹已饥之则其心广大宏溥同乎天地故诗曰诞后稷之稽有相之道凡为后稷之苗裔者宜若后稷之宅心斯可也叔量之于其族念兵毁之余谱圗之轶已五十年拳拳访求而备书之推此心以达乎天下后世其亦庶几后稷之心乎素之不佞亦后稷之裔也愿与叔量勉之
　　
　　太行书院四咏序（庚寅）
　　
　　太行书院者国子伴读获鹿髙健文刚之所建也载道在经纪事有史羣言迭兴百氏诸子缃帙牙籖巻以亿以秭是以作教善之楼猗猗修竹卉木载芳亦有良朋来自逺方丽泽之兑讲习有常是以作盍簮之亭圣学之传维邹孟氏养气浩然要在集义室宇肇营名则久制是以作集义之斋太行之云絪缊变化肤寸之生雨泽天下执友友旃春秋冬夏是以作友云之轩孰记其楼御史中丞安阳许公也孰名其亭集贤大学士太原吕公也礼部尚书襄阴王公实题集义之斋而友云轩者文刚之友安阳萧贡士亢宗所寓也书院之学者童冠侁侁响然来臻登其楼有稽古之功憩其亭聆伐木之咏入其斋知进学之基处其轩契观物之妙是故古之君子藏修游息无往而非学者皆此类也文刚之布置经营其勤若是而岂徒哉而岂徒哉亢宗将请世之名能文章者各赋诗以扬其美而余为之序
　　
　　栁待制文集序（庚寅）
　　
　　天之生才所以资一世之用使之尽其才者天子宰相之事也千寻之木生乎髙厓深谷人迹所罕至之地匠石之欲营宫室者必即而取焉况于人才之足以为邦家立太平之基者乎诗曰蔼蔼王多吉士维君子使善治其天下国家者宜于此留意焉可也方仁宗皇帝在位崇尚儒术盖朝廷极盛之时于是淛水之东有栁先生道传出执政知其才用之于成均又用之于颂台卓有誉闻及出提举江西儒学满秩而还家食者余一纪今皇帝召还为翰林待制将进用之俄卒于官先生为国子助教监察御史马雍古公荐先生可任风纪御史大夫特克实不从江西之还在朝之人有忌嫉之者阨而不用及公论开眀擢置馆阁而公老矣故其所学百不一见于功业所以传示来学者独赖文章之存而已先生少厯逰前代遗老之门该综百氏根极壸奥故其文雄浑严整长于议论而无一语蹈陈袭故盖杰然于当时者也先生既没门人戴良宋濓类辑为若干巻而属素序之先生官豫章素以诸生见焉凡训诱奬励者久而弥笃知其得于天者不可谓薄而阨于人者往往若是是故读其文而深惜其才之不尽用也
　　
　　宇文氏族谱序（庚寅）
　　
　　太史宇文先生公谅既増其家谱持至京师属临川危素序之盖其先自成都寓吴兴宋世多显仕者端平以后蜀有兵扰不可归而以诗书为世业至先生复収世科为名进士可谓盛矣后周书云宇文之先出自炎帝炎帝为黄帝所灭其子孙遁居朝野后大人普回因狩得玉玺以为天授故国号宇文遂以为氏李延寿曰宇文部出辽东塞外其先南单于之逺属世为东部大人或曰鲜卑呼草为俟汾音讹为宇文若今木要甲讹称为赵是也天台胡三省氏谓后周书为非而是延寿欧阳子宰相世系载俟汾之说而开封王应麟氏亦取之比岁有旨修宋史素以经筵检讨备数史官求遗书江南见先生于钱唐其后先生以书言凡两寄先世事状而皆不及达史馆故纪载之际颇有遗恨今谱既成先生身为史官当撰次家传以传于世可也夫以宇文既出于辽东塞外其文学政事照暎今古由此观之不必生乎中土然后为足贵耳古之眀王立贤无方者其以是欤先生字子贞元统元年进士
　　
　　送吴仲杰还丰城序
　　
　　客有问于仆者吾子楚人知龙渊太阿之为神乎仆应之曰晋人雷孔章云斗牛之间颇有异气张茂先即补孔章为丰城令掘狱基得之于是拭之以南昌西山北岩之土光芒艳发置剑水上精光炫目至寳之不可秘藏如此哉虽然此物之可寳者若夫人才之所当寳客亦知之乎今有人焉其孝弟能追乎古人学问无愧于今人恂恂而不矜也屹屹而有立也亦产于龙渊太阿所出之地得不谓之寳乎噫龙渊太阿之为寳内以靖诸侯外以诛叛逆其用固可尚已人才之为寳所以安国家利社稷其为用当何如耶昔魏侯有径寸之珠照车前后各十二乗齐侯曰寡人之所寳者檀子朌子黔夫种首此四臣者将照千里岂特十二乗哉夫龙渊太阿潜伏幽壤其气激烈上干云霄故遇知于识者况于人才之生宁能甘于晦藏而没没无以自见彼龙渊太阿之为神张雷二子识之矣若人才之出精于鉴裁者其谁乎吴俊仲杰秀出丰城盖非物产之美独能当其竒观乎吴君之才且良诚世之所寳然而辞亲而客于辇下者七年而无张茂先雷孔章之眀察世孰从而知龙渊太阿之为贵虽莫知其为贵龙渊太阿固自若也吴君与仆尤厚善故书与客言者以赠之
　　
　　贵溪郑氏家谱序（庚寅）
　　
　　予尝患近世士大夫之族谱牒不具无所征信夫人之生莫知所本始则与羽毛之类奚以异彼闾阎崛起之徒窜易傅会尤可哂也比客京师颇从四方之名士观其家谱于是贵溪郑咺宣伯出其所修世谱盖自周厉王少子友至于后唐左押衙立始徙信之贵溪松洋里自立至于咺且十有六世咺之从兄弟之后又三世矣故其家谱号为详备按押衙君之七世孙将仕郎晋始编为书九世孙宗学博士俊民十一世孙武昌令穰十二世孙乡贡进士元龄仪鳯元芝十三世孙承直郎子显旼十四世孙吉州军事推官之秀乡贡进士宗得之怡及咺之父贵相继纂録则其详备也固宜至其凡例所列有曰贪财为婣同姓为昬赃污逆恶鬻其茔墓者皆削去其名夫以郑氏世为衣冠之族诗书之泽为深且逺固安有如上事哉其作法之严不得以不若是也郑氏在唐世为太姓厥今非有专官以掌谱牒顾安得郑氏家有贤子孙如咺者乎余之先亦出自姬姓故咺俾序其首
　　
　　云松隠者圗序（庚寅）
　　
　　云松隠者西域彦修君之别号也孰为之圗秘书监刘君伯熙也彦修君世胄髙显蚤逰成均厯官清要今与刘君同官为少监然襟度夷雅恬淡自将居京师修文坊恒杜门却扫留情诗书文艺之间尝诵唐李翰林庐山巢云松之诗而爱其山屹立江上飞泉怪石佳花美木往往而见昔贤之遗迹可以厯厯指数诚东南之名山奥区徒以縻于职守未遑置身其地故寄兴是圗朝夕览观焉呜呼世之人亦孰窥其髙致哉昔者翰林蹔过九江虽尝赏爱庐山而有青天芙蓉之喻亦曰吾将而已则其巢云松之语终弗能践今彦修君际国家盛眀之时骎骎日乡于显用其势莫得遂其超然逺举之志则云松之号仅见其彷佛于圗画尔若余之不才贪恋微禄于辇毂之下眷焉乡邑实迩兹山于是及其强健乞身以去托迹烟霞水石孤迥寂寥之地则隠者之称宜归于仆吾彦修君果能让之否乎刘君亦肯为之圗否乎
　　
　　送李文翔序
　　
　　至顺间诏奎章阁学士院修经世大典申命礼部尚书库库择善书者三十人以进是时号得人为盛学士赖其助为多天子将悉置诸馆阁会升遐中书姑以儒学教授命之今铜陵县主簿李君文翔其一人也君贡方物至京师间过余曰吾少逺逰及归见宗人髙年者曰吾家本宋外戚和文之裔女真陷开封从髙年南迁侨居台之黄岩内附初兵火洊起故书无存者子尝修宋史其能为我备陈之盖余所闻李氏故上党人自判右金吾街仗兼六军司事赠太尉元靖公幼有至行乡里推服刘知逺起晋阳次上党史弘肇时为先锋都校闻元靖名召署亲吏干佑初弘肇总禁兵兼京城廵检多贼杀军民左右惧稍稍引去惟元靖事之益谨及弘肇被诛独得免郭威与弘肇素善即位访求弘肇亲旧得元靖谓之曰我与史公受汉厚恩戮力同心共奬王室为奸衺所构史公卒罹大祸我亦仅免汝史氏故吏也为求其近属吾将恤之元靖上其母弟福且素主其家尽籍财产以付福威嘉之以元靖隶柴荣帐下后见弘肇子孙必厚礼之初补供奉官从征高平以功转供备库副使改作坊使宗训立命元靖告哀南唐还判四方馆事宋初李筠叛命元靖帅师屯河阳攻大会砦拔之改泽潞南面行营前军都监与石守信髙懐徳罗彦环破筠众于碾子谷及平泽潞遣元靖先入城収圗籍视府库因请归其父丧还京师许赐予甚厚拜右监门卫大将军充三司使从征李重进还为宣徽北院使仍判三司干徳二年拜枢宻使五年加检校太傅时剑南初平禁军校吕翰构乱军万余亡命在其党中言者请诛其妻子太祖疑之以语元靖元靖请尽释之从征太原班师命元靖为后殿中道疾作命乘凉车还京师元靖叩头言凉车乃至尊所御是速臣死耳固辞得免以谗人讼于太祖出为镇国军节度使六年召为左卫大将军太平兴国二年河决诏元靖按视出为邕贵浔宾横钦六州都巡检使寻移琼厓儋万四州都巡检使麾下军士咸惮于行元靖出帑藏数百万悉分给之众乃感悦时黎贼扰动元靖抵其峒穴抚慰以私财遗其酋长在岭海四五年恬不以瘴疠为虑众皆懐附代还拜为右千牛卫上将军雍熙三年卒元靖生连州刺史知泾州讳继昌字世长建隆三年荫补西头供奉官太祖欲选尚公主元靖固让泾州亦自言不愿元靖为聘妇太祖颇不悦开寳五年迁西京副使入为右班殿直东头供奉官监大名府商税岁课増羡会诏择廷臣有劳者府以名闻授西京作坊副使淳化中齐饥多盗调登莱沂密七州都巡检使至道二年蜀贼王鸬鹚平余党犹据险为冦拜西京作坊使峡路二十五州捉贼招安都巡检使旋改兵马钤辖贼酋喻雷烧以金带遗泾州泾州伪纳之贼懈不设备因掩杀之进西京左藏库使咸平三年王均乱蜀与雷有终上官正石普同受诏进讨砦于城西门贼忽开城伪遁有终等各以所部径入泾州觉亟止之不听因独还砦贼果闭闗发伏悉陷之有终等仅以身免泾州砦安堵如故所部诸校闻城中战声泣请引去泾州曰吾位最下当俟主帅命是夕有终驰报至徙泾州屯雁桥门三月破弥牟砦斩首千级大获器仗逼鱼桥门均脱走泾州入城严戒部下无扰获妇女童幼置空寺中事平遣还其家以功领奬州刺史俄知青州入掌军头引见司景徳二年帝幸澶州遣先赴河上散诸军铠甲辽人请和欲近臣充使乃令泾州与其使姚东之偕诣辽部俄与韩和同至行在寻擢为西上合门使三年将朝陵寝以汝州近路卫兵所驻命知州事兼兵马钤辖大中祥符元年进东工合门使以目疾求归京师入对劳问再遣尚医诊视将真拜刺史复任延安表求休致不允改右骁卫大将军领郡如故祀汾阴留为京城新城巡检钤辖改左神武军大将军权判右金吾街仗其子遵勋尚万寿公主天禧初主诞日泾州过其家迎拜为寿帝知之宻以袭衣金带器币珍果美馔赐之翌日主入对帝问泾州强健能饮食拜连州刺史出知泾州表求两朝御书谒拜诸陵皆许之二年冬卒遣中使护丧以归郑伸者客元靖门下十余年元靖待之渐薄上书讼元靖得赐同进士出身为酸枣主簿所谓谗人者也早死其母值岁饥尝诣泾州乞食家僮竟前诟逐泾州召见与白金百两时人称之泾州生和文讳遵勋字公武少学骑射驰氷雪间马逸队崖下众以为死和文徐起亡恙也后举进士大中祥符间召对便殿命尚万寿长公主初名勋真以遵字（阙）为元靖孙授左龙武军驸马都尉赐第永宁里主下嫁而所居堂甃及瓦砖多为鸾鳯状和文令镵去主服有龙饰悉屏藏之帝叹喜命领澄州刺史谪均州团练使徙蔡州踰年起为太子左卫率府副率复左龙武军将军领宏州团练使真拜康州团练使给观察使禄时泾州官刺史和文请班其下许之泾州得疾和文驰省不俟命帝遣使令乗驿赴之既还上表自劾帝使近臣慰谕之迁泽州防御使又迁宣州观察使求补郡自试出知澶州赐燕长春殿作堤捍河七日而成迁昭徳军节度使观察留后拜宁国军节度使徙镇国军知许州水军多不练习和文简拔十去七八后以疾请援唐韦嗣立故事求山林号诏不许天圣间章献太后屏左右问曰人有何言和文不答太后固问之和文曰臣无他闻但人言天子既冠太后宜以时还政太后曰我非恋此但帝少内侍多恐未能制之耳尝上三说五事以论时政晋国夫人林氏以太后乳母干与国政太后崩和文请置之别院出入伺察之以压众论尝师杨亿为文卒为制服及知许州奠亿之墓恸哭而返又与刘筠相友善存恤其身后卒赠中书令谥和文子知澶州赠兼侍中谥良定讳端懿字符伯武康军节度使知相州赠开府仪同三司讳端愿字公谨安徳军留后赠昭徳军节度使谥恭敏讳端悫字守道良定通阴阳医术星经地理之学七岁授如京副使侍仁宗东宫尤所亲爱尝解方玉带赐之稍长出入宫禁如家人七迁济州防御使为郡牧副使杜祁公为枢宻择外戚子弟试外官乃以侍中知冀州为政循法度民爱其不扰转运使移州捕妖人李教教已死恩州王则据城畔人言教不死在贼中遂降单州团练使知均州改滑州兵马钤辖贼平实无李教者乃以为汝州防御使提举在京诸司库务迁蔡州观察使同勾当三班院徙华州观察使以母丧起复为镇国军节度观察留后愿终制许之仍结俸命提举集禧观出知郓州兼京东西路安抚使京东水民多饥大发仓廪以赈置弓手局教以战鬬遂如精兵治汶阳堤以却水患民便之寻授定逺军节度使知澶州不拜以留后知澶州卒帝方宴禁中闻之为彻乐赙以黄金三百两赠威徳军节度使谥良定再赠兼侍中开府以穆献公主恩七岁授如京副使四迁为恩州团练使仁宗以岁旱御便殿虑囚放宫女开府上疏谓纵释有罪小人之幸放宫女为宦者専制反失所归何以弭灾变累进邢州观察使镇东军留后知襄郢二州本路转运使献羡财数十万被赏开府言常赋三折其民不堪即上其事帝怒夺转运使赏申折变之禁移庐州富郑公谓曰肥上之政何以减于襄阳开府曰初官喜事饰厨传以干名则誉者至更事既久知抑豪强制滑吏故毁随之弼深然其言英宗初同提举在京诸司库务帝以疾拱黙开府求对进曰陛下当躬揽权纲以系人心不宜退托失天下望拜武康军节度使知相州请归授醴泉观察使神宗即位遣使即家録取异时章奏赐诏褒之河东城啰乌开府手冩赵普谏太祖北伐疏以闻连年请老以太子少保致仕凡大礼成赐金帛器币品数视执政哲宗嗣位进太子太保钦圣皇后以甥舅之故尝幸其第礼献穆祠堂命近侍掖开府勿拜元佑六年卒帝辍朝临奠赙典有加赠开府仪同三司恭敏官左藏库使执献穆丧辞起复诏特给俸累迁东上合门使干办三班院尝侍羣玉殿仁宗独赐珠花飞白字宠顾特异知邢冀卫三州至蔡州观察使元佑中以安徳军留后卒赠昭徳军节度使谥恭敏初良定在嘉佑时尝宻请建储人无知者元丰间恭敏袖旧稿上之神宗叹曰近世之贤戚也良定子成州团练使知蔡州讳评字持正少渉书传尝以公主遗奏召试学士院及殿中丞意不满辞之后二年再召试复止迁一官愈不悦由东头供奉八迁皇城使以父告老授西上合门使为枢宻都承旨出使陜西河东还言鄜延之人皆谓城啰乌非便乞速撤毁解一路之患师出安南调兵及河东又言王师南征而取卒于西北使蛮闻之得以窥我以荣州刺史出知颍州还干当三班院使契丹分画河东地界几二年乃决赐袍带金帛以赏劳进成州团练使知蔡州卒赠冀州观察使赐白金千两此文翔先世事也李氏从髙唐度江家于山海旷絶之地百有余年宋失其国宜其不足取征文翔虽为学官于汳则又五十年矣此其志之可悲也夫传曰公侯之子孙必复其始文翔在馆阁与一时之名胜逰讨论国家之故实况于更练之熟阅厯之深足以自见于当日公侯复始吾于文翔盖日望之故备书所闻以为赠
　　
　　定武王氏族谱序（辛夘）
　　
　　王氏盛族也其出不一有妫姓有姬姓二省杂姓四定武之王莫知其所本其可考者自仁遇始仁遇生顗举宋寳元（阙）年进士为隰川尉赠太子太保隰川公生子三人皇佑间皆举进士长子仅终水部郎中知雅州赠太子太傅雅州公生孝孙知代州五台县赠太子太师五台公生安中元符三年举进士厯官二府而定武之族益大岂独其富贵烜赫于一时哉素尝读初寛集而窃考清源公之行事直道正言无所回挠其论权奸蔡京以为欺君僭上蠧国害民天下韪之及开北边京父子合谋谓公名望大臣可使镇抚新附之邦乃出为庆逺军节度使河北河东燕山府路宣抚使知燕山府徽宗之闇不疑其奸何异颜太师之使李希烈也然公所陈之事灼见几先而其君不悟卒至宗庙邱墟生民涂炭公之立朝大节足以信于后世矣今天子诏修宋史史官为公立传既已奏御可谓发潜徳之幽光穷天地亘古今而不朽后之为人臣者可不监诸公八世孙渐能文章与素邂逅吴中备道其家世之懿渐从弟晋贡于江西来上春官出其世谱俾素序之因书其后至正十一年二月壬寅临川危素在京师金台坊僦舍书
　　
　　先天观诗序（辛夘）
　　
　　先天观诗一巻自翰林学士承旨楚国程文宪公而下总若干人方曽尊师贯翁为此观择山水之胜而亭台髙下位置各适其宜逰山之君子不及至者以为恨学道之士尤乐其喧嚣之逺可以离世而独立也素之叔父功逺甫少从尊师学在京师以观之圗及四眀戴先生所为记求题咏于朝之名卿大夫清河元文敏公与先叔父为莫逆交得记文手书一通南望再拜曰江左之文章犹有斯人乎太史临江范公徳机之诗曰玉堂学士危与吴谓先叔父及玄教宗师鄱阳吴公也元公亲题其后深加赞赏元公学问杰出中州然挟其才不多让人即此可以观其扬人之善尚有古人之风焉当此之时国家承平以文物相尚名人巨公毕集辇下虽一诗之出必各极其所长期于必传而后已故范公与太史浦城杨公仲宏豫章揭文安公之诗皆作于布衣之时其后虽为显人今读其诗亦非率尔而为者先天观闻于四方万里岂不以其诗而传欤自薛真人玄卿以来诗若干首则尊师十数世孙毛遂良叔达所求初叔达至京师俾素赋之素辞不敏安敢继诸公之作求免于瓦砾之讥后十年叔达将请于其师遁教宗师刘真人耕隠刻梓以传又属素序之惟尊师行义甚髙与开府玄教宗师张公居同邑定交贫贱时张公既遭逢国朝宠遇甚盛数招之不至其没也仅藏宋髙宗书阴符经及此巻尔张公祭之以文曰伟哉斯人秉是正直则尊师之为人可知己他日仙者金蓬头结草庵观旁独居廿有六年素屡宿庵中闻松风涧水之音清清冷冷有髙举逺引之志顾窃禄于朝侵寻华髪读诸公之诗恍若梦逰尘湖之上其能无感于其中乎
　　
　　临川王氏世谱序（辛夘）
　　
　　临川王氏世谱一巻宋累赠太师中书令兼尚书令英国公十三世孙允升所藏也昔荆国公昆弟以政业文学克大其家厯世滋久而子孙多散居他郡素郡人也尝求其谱于祠堂盖详于前而畧于后至金陵访之亦不可得以属诸名垕字载之者垕杜门钟山读书养亲数有书问而不及此允升自其七世祖徳庆史君卜居诸暨而未遑一归临川来逰京师出示此本犹其先世手泽素留之数年谨録而藏诸孔子谓夏殷之礼皆能言之而叹丈献之不足征然则斯谱之存系于吾邦文献岂可忽哉
　　
　　三皇祭礼序（辛夘）
　　
　　皇帝御极之十有七年诏祀三皇遣大臣摄事三献用乐着为令从江西湖东道肃政亷访使臣文殊纳所请也臣素供奉翰林尝定譔乐章太常博士臣任栻爰制乐名御乐局大使臣卢亨审其音律就正于礼部尚书臣赵琏乃以上闻臣素调官奉常为博士窃思既隆其礼宜定着仪文颁行郡县属臣栻拜监察御史因讨论典故为祭礼一巻叙曰昔孔子之传易系辞叙宓牺氏神农氏黄帝氏裁成辅相之功大矣盖有先天地开辟之仁后天地制作之义利及于千万世之久虽竭四海九州岛之奉曽不足以圗报万一礼曰法施于民则祀之孰有先于三皇者乎然而三代以来卒莫之能行报本反始何其阙然唐玄宗仅置庙京师宋太宗祭宓牺于陈神农于亳黄帝于防而已郡邑徧祀咸秩无文未有盛于我皇元也在至元初以医家专其享祀议者谓三圣人之功之徳含齿戴发者皆所当尊而事之岂独医家所得专之耶由元贞以来臣僚间尝以为言有司漫不之省今皇帝克承丕绪严恭寅畏事神治民者靡不尽其道故断而行之于乎盛哉臣素蒙恩幸被任使与闻礼乐之制作顾以非才恶能上副圣天子敬祀神明之意臣实惧焉姑识诸篇端以示来者
　　
　　广信文献録序（辛卯）
　　
　　信东南大郡也其山竒拔其水清写其锺而为人有文章尚节概自唐吴武陵父子及校书王贞白启其端绪至于宋室南迁中原故家多侨寓于此而士习益盛由佥书枢宻院事张公叔夜直秘阁知同州郑氏骧以来皆能仗节死义尤足为是邦之重矣余邻家贵溪之境少读栁仪曺作吴君文集序奬誉备至余往求之卒不可得而武陵之文亦复不传及被命修宋史信独无一字送官攟拾他书仅成数传其间阙遗固亦多矣盖州县无良吏家无贤子孙使忠贤泯没史家有遗恨非可惜哉永丰士舒彬文质时客京师睹其事而慨焉乃发愤还其乡网罗散逸得昔人所为文辞久而会萃成编题曰广信文献録文质居贫方汲汲于养而寝食之间不忘乎此访求故家世族至于浮屠老子之宫残碑断碣无不搜辑众颇非笑之而文质不畣其老师宿学及闻前代故实者则曰盛哉文质之举也已而日积月累可以更考见数县之事及再逰京师假公私书补其未备而所得益富而文质将还江南徧求以纪载之向使广信之人皆有志若此则吴氏父子之文安得并与飘风游尘一归于昧耶余故嘉其笃于好古而为之叙
　　
　　广信桂氏三世文集序（辛夘）
　　
　　广信桂氏自司空公显于五季宋初其后以儒学擢科第者数世我陆文安公称其族盛而尚礼法宋忠臣谢公君直母家也余至治间客逰贵溪之境始闻桂氏伯仲以文学为乡先生乃斋沐修颂伏谒门下于是澹圃先生武仲方颐白须类古君子不以余为少年揖让为礼甚恭犹扺掌谈谢公言论风旨使人毅然有立志退则从其子林伯游而林伯方覃思经术思有所著述以翼卫圣贤之道而不务茍阿于时好盖余少林伯十有四岁林伯之子孟又少余六岁而孟天才飘逸文采晔然尤为称其家者也其后先生即世余亦以家贫干禄久而不能归间数岁而林伯与孟则以书道其殷勤友谊甚笃也乃者孟之子访余于京师其名曰庸其年亦几三十余于是见桂氏四世而亦将衰矣庸槖其曽大父大父父三世之文请曰吾子于我有世契愿序而传之余读孟东蒙之诗其四章曰内充既和外形载方相时允塞退休式康其六章曰圣轨有卓删述是仪爰指我的眀徳是持所以述赞其大父尊府君可谓善言徳行余之不佞诚不敢易其辞孟承其家学之绪故其文辞有作者风昔人三世有集以为儒林之盛事乃今于桂氏见之何其懿哉庸游于成均谨重而力学使予未老并读其四世之文岂非余生之幸故书以为序
　　
　　果啰罗易之金台后稿序（辛卯）
　　
　　易之金台前稿余既序之矣及再至京师又得后稿一巻为之论曰昔在成周之世采诗以观民风其大小之国千有八百西方之国豳得七篇秦得十巻而止夫以雍州之域实在王畿自豳秦而西未见有诗岂其风气未开习俗不能以相通也欤易之果啰罗氏也彼其国在北庭西北金山之西去中国逺甚太祖皇帝取天下其名王与辉和尔最先来附至今已百余年其人之散居四方者往往业诗书而工文章易之伯氏既登进士第易之乃泊然无意于仕进退藏句章山水之间其所为诗清丽而粹宻学士大夫多传诵之然则果啰罗氏之能诗者自易之始此足以见我朝文化之洽无逺弗至虽成周之盛未之有也昔余客鄞为文送易之北来以为祖宗取天下丰功大业宜制乐歌荐诸郊庙易之之才足以为之圣君贤相制礼作乐岂终舍吾易之者哉
　　
　　卫氏族谱序（辛夘）
　　
　　卫本周文王子封初食邑于康武王封纣都之东国至秦二世始废其君角为庶人其后散处四方今可考而知者曰合阳派其初祖忠倾曰夏县派其初祖宋酆州士曹勲曰兴元派其初祖唐将军志忠曰华亭派其初祖诲诲六世孙阗宋政和八年举进士仕至左朝奉大夫通判镇江府累赠太师魏国公其长子时敏通直郎知仁和县生三子曰溉朝请大夫直秘阁知处州累赠宣奉大夫曰洵廸功郎海盐县主簿曰洙嘉定七年进士朝请大夫户部郎中兼（阙）司郎中若淳熙十一年进士及第参知政事累赠太师秦国文节公泾则魏公次子季敏之子也户部公之玄孙钟久居京师念宗族之遐邈命其子好义増修世谱属余为之序余尝以事过华亭访卫氏子孙闻其贤而有文者其字立礼杜门不与人接且将二纪欲问其故家遗事卒不可得犹幸因钟而稽其世绪之详盖华亭之卫莫盛于宋世变以来衣冠之族往往沦替谱牒散亡而传闻荒忽而卫氏之后独可征信如此异哉夫人事之得丧一去一来者天也至于上承诗书之泽下为曽玄之计厥有道焉昔康叔之始封武王告之以祇遹文考又曰敷求殷先哲王曰丕逺惟商耉成人曰闻由古先哲王说者曰近述诸今逺稽诸古不一而足以见义理之无尽斯言也凡康叔之裔皆可服行之矣钟之北迁混于阛阓而不为习俗所变知教其子吾知卫氏之必复其始故序以征之
　　
　　眀伦传序（辛夘）
　　
　　明伦传五十卷曰君道父道母道子道妇道夫道妻道友共交友师生家臣僚属知举凡十五门蜀郡杨君三杰之所著君既序次之而列其凡例于前监察御史以君书有补于世教荐之于朝集贤翰林礼部议以克合中书移江淛省刻其书盖尝求君著述之意以为人之处人伦之常可能也至于处变而处其变者不可能也且常而至于变固人伦之不幸素其位而行顾不在于我耶然而未易言也非格物之深使义精而仁熟固不免于毫厘之差千里之谬过与不及其失则均君为之书诚足以资学者格物之助譬诸养生之菽粟治病之药石其可阙哉抑先王之泽既熄数千年间议论之未当处置之失宜经权之不眀性识之昏蔽虽处君父之尊尤不能眀乎臣子之所当为况于其它乎此书之盛行于天下家藏而人诵之彛教庸行具有成法因时制变不失其常岂待权然后知轻重度然后知长短君著书之功于是为大若是而犹陷于偏党而不自觉无乃自暴自弃之甚者君亦末如之何矣君在京师数与余论天下事观其练达政务而沈毅有为则其书非直为空言也乃序而归之君字曼卿
　　
　　元氏世録序（壬辰）
　　
　　唐之末世盗贼蜂起黄巢党栁彦璋陷抚州先南庭府君昆弟戮力平冦攻彦璋于象牙潭斩黄可思李道谦禧宗嘉其功授府君刺史府君之弟讳子昌为新州刺史再授虔州刺史改弋州刺史加饶州制置使杨行宻自称留后遂自为淮南节度使及其子渥伪称吴改元隆演尽陷江西州县弋州府君依吴越钱氏梁贞明三年十月六日卒年五十有八弋州府君二十二子其十一人徳昭易姓改元氏从吴越王钱俶归宋事见宋史宋以徳昭为右仆射兼侍中晋国公生九子幼子守文咸平进士官止大理寺丞知白州生子绛天圣五年进士神宗时参知政事官至正议大夫魏郡公太子太师谥章简生二子耆宁耆弼五孙延祖似之绍京绍直绍着曽孙之可考见者曰康曽自章简公二子而下其厯官皆莫得而详五孙亦不知耆宁有子若干人耆弼有子若干人康曽者亦不见五人之中孰为其父弋州府君子廿一人晋国公为最显曽未七世已漫不可稽而欲求廿一人之裔愈难知己自易姓以来危氏有讳清臣者尝与章简公以诗叙宗盟章简公亦归南城界潭省墓刻石永福僧寺至尚书都官员外郎右正言讳佑章简公实铭之章简公故第在平江之带城桥至正四年素以事道出平江徧询其后无有能言者征诸吴郡志亦无一字及之括苍潜安抚说友尹临安作郡志颇载其事平阳张君仲举与素同官史馆间语素曰杭之新城有儒者元姓自谓与子同出信乎素喜甚会大梁段君吉甫亦在史馆将还钱唐亟以此事属之段君三使人访诸新城终无所闻章简公墓在钱唐县履泰乡之鳯皇山北庭观驴君元宾以选守杭元宾与素有交谊以是为请诺焉及红巾贼起杭城陷素备官于朝不能即还江南因稍列其谱圗而附以金石简册者为元氏世録一巻用藏于家他日续有所闻当备纪焉以见夫宗族之谊虽逺而不可忘也
　　
　　玉堂集序（壬辰）
　　
　　昔我太子太师章简公以世家子登宋天圣五年进士甲科厯仕州县号为清强神宗既更庶政欲慎选词臣宰相王公安石对曰有真翰林学士但恐陛下不能用耳元某是也时虽作龙圗阁学士难下迁知制诰遂自外迁翰林学士其制书诏令纯深温润抒思深长长于应制神宗深加赏激至于碑表诗歌之文无所不精丞相苏公颂论公持论前言往行讲寻源流或推究天人善恶之应叩其所属往往更相推许由是知公之学岂可以浅近窥哉素之先世藏公玉堂集谳狱集等书兵毁之余无复存者及客京师得玉堂集二十巻于翰林国史院公库因假传钞盖为学士时代言之作也又从鬻古书者得玉堂诗集十巻余所得者鹿苑寺记等文数篇而已谨序而藏之凡所以颂公者皆非一家之私言也自公之没二百六十余年吾宗诗书之泽犹未至于斩絶者抑公有以振起于其前欤后之人读公之书尚无怠于世业可也
　　
　　送许巡检序（壬辰）
　　
　　至元间漳之南胜冦作郡民往往结寨以自保长泰有寨曰天城居民最多而逼于贼龙溪士许君存衷倾赀募兵击贼亡筭遂解其围天城之民不至污染而父子兄弟夫妇获相保以生存衷之功也事平存衷恬然不自言后十有四年宪帅两府荐授南胜定南寨巡检将行过予执别盖自冦平之后多以功状来上若今永春尉胡君长泰主簿方君予尝与论事知其才足以有为皆为文以送之矣存衷以一介书生奋势不自顾而力与贼抗以卫其民非灼知大义之所在其能然耶此岂与武夫悍卒同日而语哉昔者窃议之中州江南归于版圗者厯岁滋久国家之法制莫非以惠安元元为本然而盗贼之窃发或连数城其故何欤守令之失职武备之不修有以致之然也闽粤去朝廷万里方盗之起警报上闻非旬日不可达及选将用兵声罪致讨而贼势益张诚宜使其民自相为保谨斥堠置烽燧声势相倚而缓急相救则盗虽剧可平矣古者寓兵于农其意或出于此顾以百万之师使之长驱逺征寒暑之异候饥渴之失宜吾未见其利也况于州县困于送迎黎庶疲于供给故曰莫若民为保为计之善漳之御冦已试之眀验何惮而不行哉向也存衷之处布衣捍御之功已章眀若此今为王官以捕盗为职业功名之立将兆于斯行大夫君子其得无言以送之乎
　　
　　浸铜要畧序（壬辰）
　　
　　徳兴张理从事福建宣慰同考满调官京师会国家方更钱币之法献其先世浸铜要畧于朝宰相以其书之有益经费为复置兴利场至正十二年三月某甲子奏授理为场官使董其事理持其副属余序之序曰钱币之行尚矣然而鼓铸之无穷产铜则有限理之术乃能浸铁以为铜用费少而収功博宜乎朝廷之所乐闻也当宋之盛时有三司度支判官诗申能以药化铁成铜久之工人厌苦之而事遂寝今书作于绍圣间而其说始备盖元佑元年或言取胆泉浸铁取矿烹铜其泉二十有二五日一举洗者一曰黄牛七日一举洗者十有四曰永丰青山黄山大岩横泉石墙坞齐官坞小南山章木原东山南畔上东山下东山上石姑下石姑十日一举洗者十有七曰西（阙）焦原铜积大南山横槎坞羊栈陲旻冷浸横槎下坞陈军垆前上姚旻下姚旻上炭灶下炭灶上何木中何木下何木凡为沟百三十有八人政和五年雨多泉溢所浸为最多是书理之先赠少保府君讳潜所撰以授其子赠少师府君讳盘成忠府君讳甲少师之孙参知政事忠定公讳焘实序志之我武宗皇帝诏作至大钱理之从祖讳懋与理之父讳逖以其书来上皆命为场官未及铸印而场司罢至理复因是蒙被异恩几于古之世官惟其父子祖孙专于一事其讲之精虑之熟可知己何患乎冶铸之无功寳藏之不兴哉虽然生之者众食之者寡为之者疾用之者舒顾上之人力行何如耳昔者张氏若赠少师讳根著述传学者忠定公事业在信史公侯复始将在乎是异时之所立当不止于此也理字伯雅
　　
　　潏水集序（壬辰）
　　
　　潏水集四十巻宋中大夫集英殿修撰李公之文也公讳复字履中世家开府之祥符其先人累官闗右遂为京兆人公年十有六取国学解自以年少十年不试礼部方刻苦学问元丰二年登进士第不就制举宋用兵灵夏时相诱公为侍从公毅然却之边臣请造战船战车公则又力疏其非役乃罢其节概之粗见者若此所藴之大者固未试也参知政事观文殿学士吴越钱忠肃公从公之孙龟年龟朋得公文集将刻而传之不果钱公之孙左丞相成国公象祖称公学问渊源文章尔雅议论醇正淳熙九年守信州乃刻于公库以成先志今百七十年矣素少读夏书建安蔡氏于禹贡导河积石之下引公数言且谓公之学甚博自是欲求公他文久而弗得比供奉翰林始获读公全集犹是贾丞相似道家本广信舒彬文质以书来言曰吾郡所刻潏水集仅存而多所脱落彬逰京师遂摹刻其书以来彬又从儒学假旧藏本补其阙以遗素仍假翰林本校定然彬与素皆贫恨力不能完其版姑序识之使吾后之人知先正之文日就湮没其难致如此彬之髙谊讵可忘哉公尝谓汉唐之文人皆竭其精思自谓阔步一时曽何所补亦小技而已其志必欲发道之奥眀理之隠求其文之可传也
　　
　　永丰王氏族谱序（壬辰）
　　
　　广信王君志道以其家谱示余于京师曰此大母俞夫人手笔也吾少孤大母鞠而教之七世祖朝奉府君家训八事亦书于谱尚书韩公无咎内翰洪公景卢为府君挽诗书诸壁间夫人惧夫壁有时而壊则又书于谱若夫人之于王氏承家启后之意何其懿哉素昔修宋史知君之先有大勲劳欲为之仿欧阳谱法撰次为书请以夫人手泽椟藏于家庙顾旦暮驱驰有不暇及君将归江南乃以序为属叙曰王氏其先琅琊人转徙大名成安其可见者唐末处士肇肇子景为洛州録事赠将作监将作子迁赠光禄卿光禄生明遭宋之兴克树大业为推诚翊戴功臣赠太子太傅其后仕者相踵而起其居永丰者由太傅四世孙同始至君又十有二世矣夫以太傅际风云之会功名显赫着在彛鼎厯数百年之久而胤冑繁衍厥有其由方其将兵数万下江南兵至洪州不妄杀人市不易肆革李氏之敝法而薄其赋税呜呼此岂武夫悍将所能哉至若朝奉之训不可起无益之争兴无故之讼骨肉自相吞噬用度过为侈靡轻弃祖业谋拆故居废四时祀先之礼忘在庭义方之训其为言至简非独王氏可以服行之凡为人子孙者以是更相告语则兴者不能以遽废废者亦可以使其兴也叙其谱而推本其原而及其先训亦所儆夫世之人且以自厉焉
　　
　　文殊师利菩萨无生戒经序（癸已）
　　
　　梁武帝时菩提达摩至于金陵问答不契折芦渡江留楞伽经曰此可传佛心宗震旦之人有为佛氏学者敬信而诵习之因是而开悟者未易悉数盖天竺距中国十万余里言语不通文字亦异则其书之未及翻译者尚多有之不独楞伽而已皇元泰定初中印土王舍城刹底里逊曰指空师见晋王于开平论佛法称旨命有司岁给衣粮师曰吾不为是也因东逰髙句骊礼金刚山法起菩萨道场国王众诸臣僚合辞劝请少留师乃出文殊师利菩萨无生戒经三巻欲使众生有情无情有形无形咸受此戒闻者欢喜谛听血食是邦者曰三岳神亦闻此戒却杀生之祭愈増敬畏师之言曰直指人心见性成佛我道则然说法放戒老婆心切故是经因事证理反复详眀读者若楞伽之初至叹息希有呜呼五浊恶世其人之迷谬已甚不有以警动开谕之终无以为入道之基矣师之学得于南印度吉祥山普明尊者天厯皇帝诏与诸僧讲法禁中而有媢嫉之者窘辱不遗余力师能安常处顺湛黙自悔居无何诸僧陷于罪罟师之名震暴中外四方信向弥笃今皇帝眷遇有加资政院使姜金刚既施财命工刻是经以传门人达藴请予为序
　　
　　上都分学书目序（癸巳）
　　
　　开平距大兴且千里大驾岁一行幸恒以仲夏之月至及秋则南还故百司之扈从者骤往倐来无复久居之志在上者固简其约束而弗遑有所程督国子监岁以助教一员佩印分学学正学録或一员伴读四人实从诸生之在宿卫或从父兄多至数十人以禀给庖隶自随学馆即孔子庙西北为之逺絶尘嚣人事稀简助教专于教事非休假不出户可以稽经诹史探索精微之藴百司扈从者求如分学之安适亦云鲜矣至正十三年助教庐陵毛君文在实在行中乃节缩餐钱之羡购书一千二百六十三巻为三百五十册置于分学盖上都书最难致昔贺泾阳王为留守尝遣教授董君买书吴中藏于学宫刻书目于石凡文臣之嗜学者往往假读之比还必归诸典守者先是分学亦假其书或他司已假则不可得有志于竞辰者甚为之惜顾分学买书自毛君始继至者将岁岁而増益之当至于不可胜筭诸生学古以入官治心修身一征诸方册毛君之功夫岂少哉祭酒鲁郡王公移牒开平府俾以其书与儒学旧书并藏置书目一藏崇文阁一藏开平儒学一随分学而余序其端是年分学者学録李文伴读刘寿张俨苑致陈信也
　　
　　艾蜚英竒纳克实山百韵诗序（乙未）
　　
　　余好考求宇内山川风俗物产独北方无载籍至其地者往往不能言虽言之不能悉也往年古田主簿番阳萧澄尝为和宁学官出其所撰和林赋又有李生者亦番阳人为兵马司吏其人儒者颇记録其槩余将撰次为和林志顾有所未暇尔同郡艾君蜚英为内史府掾史甘贫励行氷蘖自持同列疾其异己令式百司官曺凡后至者当逺役君名最居上乃令分府北行闻者为之不平君欣然曰吾壮逰之愿毕矣即日就道馆遇竒纳克实山下暇日因登是山作诗百韵千言以纪述其胜至正十一年季春之月也后五年孟秋之月君为左警巡院判官与余皆谒告养痾録其诗相寄铺张皇元之丰功大业此固余之素志又足以助成其书故幽忧之疾为之洒然以苏君之为惠者至矣古人有云登髙能赋可为大夫其君之谓与因书其后以归之
　　
　　杜氏世谱考异序（乙未）
　　
　　至正八年天台杜君昌闾奉其世谱航海以达京师俾史官临川危素为之序素以杜氏世大族何以序为君自是相见辄以为言乃取其书玩绎之有未尽合者因旁稽他书着为杜氏世谱考异一巻叙曰昔者周成王封其弟叔虞于唐唐子孙改封为杜其后宗族散处他国隰叔奔晋为士师因为士氏会食邑于范又为范氏故宣子谓鲁叔曰陶唐氏御龙氏豢龙氏豕韦氏唐杜氏范氏皆其祖也杜氏之后泄适鲁为大夫出奔于楚生大夫绰绰生段段生赫为秦大将食邑于南阳衍子孙因居焉世称杜衍赫三子上党太守秉生南郡太守札札生御史大夫周唐大厯七年安平公颙六世孙太子宾客信尝修谱宋中兴馆阁书目犹载此书则尝刋行于世矣以司徒岐国安简公之善著书罗络古今号为精宻未遑自修其谱何耶欧阳文忠公有言自春秋诸侯之子厯秦汉千有余岁得不絶其世谱而唐之盛时公卿家法存于今日惟杜氏则其谱宜最为详尽而犹有所抵牾学者之欲考求故实夫岂易言哉素尝求史馆遗书于行者过越问祁国正献公之后无有也至黄岩得太子赞善梓州通判谊丞相清献公及其子浒之事刋诸宋史又尝撰世徳之记以遗君考异之作抑亦见素于杜氏深致意焉他日君归其乡搜访考订使归于一是山林之下宜有好古博雅之君子以补素之不逮云尔
　　
　　说学斋稿一百三十三首予前三十年从吴纯甫借观今吴氏之书往往散失予一日忽忆此书亟问其家幸而尚存为之甚喜盖公所自书前有临川危素太朴着七字而篇别不为聨巻纸尾皆暗记所作年岁独以赋颂赞记序为次以此知公自珍其文若此盖録藏之以待编次者也然尚有其半而轶矣说学斋稿者亦予向时所见标题亦公之真迹今复脱去昔宋太史称公在至正中以文名天下渊深精纯独继欧虞之后予家苦无书而公集五十巻尚未之获见故命童子録而存之嘉靖三十八年六月癸亥归有光跋
　　
　　说学斋稿巻四

