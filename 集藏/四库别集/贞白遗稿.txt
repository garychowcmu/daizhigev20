《贞白遗稿》　　（明）程通

钦定四库全书 

　　集部六 

　　贞白遗稿 

　　别集类五 

　　明 

　　提要 

　　臣等谨案贞白遗稿十巻附显忠录二巻明程通撰通字彦亨贞白其斋名也绩溪人洪武乙丑贡入太学庚午举应天乡试时方遣诸王将兵因以封建策贡士于廷通所对称旨擢第一授辽府纪善进左长史燕王叛后通上书数千言论战守大计永乐初锦衣卫都督纪纲发其事诏械通诣京师与二子俱论死事迹具明史本传所著述凡百余巻悉毁于官后十年其弟赴荆州辽王以所图通像及遗稿授之嘉靖中党禁渐弛其従孙长等乃搜访佚篇裒为六巻附以辽王并同时诸人赠言及行状小传等篇别为四巻天启中其裔孙枢及子应阶又集前后建祠请谥之文为显忠录二巻附缀于末即此本也初通以祖平乆戍陈情乞赐还乡人称其孝及建文中遭逢国难上防御封事而卒以是死人称其忠今陈情之表具在而封事独有题无文葢嘉靖中刻集时犹有所讳而不敢存也封建二策乃其受知于太祖者持议颇正其它诗文亦俱醇朴有法虽所存无多而大节凛然有不仅以词章论者固宜与方练诸集并传不朽矣 

　　乾隆四十六年十月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●贞白遗稿原序 

　　夫威鳯之翔必有遗羽应龙之升必有遗甲英贤之出必有遗言非其遗者贵也有贵于遗者也吾邑长史贞白先生忠孝天植问学渊深昔在建文若方公孝孺周公是修黄公观卓公敬先生偕之游虑无不意气相期凡有著作辄相酬赏则先生之为先生固自有在而诗若文特其一斑耳原集百有余巻当文皇帝靖难兵南下先生躬冒忌讳遂逮诏狱夷其二子而簿録其家以故巻帙悉毁于官即先生之死难讳而不称者亦夺于国威也迨永乐末年诏释诸死难家属而厥弟彦廸走谒荆藩乃王雅重先生因出所蔵遗稿与其画像授之以归最后从孙长公郡丞伯祥公访诸戚里获其赠言并其题咏裒而集之厪数巻盖虽逸者什九存者什一而手泽在焉至是子姓重加编次属序于予以付剞劂而永其传予夙昔慕先生之为人乃今获披遗稿恍挹前芳大都先生因心为言不假雕刻是故叩阍陈情脱祖戎伍而眷渥髙皇则琅琅乎李令伯之遐标也策对封建详恳剀切而匡辅宗社则纚纚乎贾太傅之遗响也疏上北防忠愤激烈而委身殉国则凛凛乎胡枢宻之卓轨也其它雄篇伟制雅调鸿词则又驾轶欧苏躏歩甫白殆浩乎河渎之?潏而灿乎日星之炳耀者也藉非天佑忠孝复振斯文恶能俾公之遗言绪论重光后禩哉至若藩王睿翰与诸贤华章悉附于集一以彰君臣鱼水之欢一以昭寮寀金兰之契庶千百年后知有先生并知有贤王英哲不亦旷世相感也乎或谓披蔵盈尺是恶覩先生之藩篱哉予曰鳯羽龙甲夫人而珍之矧先生忠节固将与天壤同不朽安在非稿弗传乎故因诸公之请爰为之揭其概令知古人之言果有贵于遗者也胡松拜撰 

　　●钦定四库全书 

　　贞白遗稿巻一 

　　（明）程通 撰 

　　○表 

　　陈情乞祖还郷表 

　　监生臣程通诚惶诚恐稽首顿首上言臣闻为臣思忠为子思孝曰忠曰孝臣子立身之大节也盖孝者忠之本忠者孝之推君亲之分虽殊所以事之则一经云事亲孝故忠可移于君此之谓也洪惟天朝混一寰宇偃武功敷文教内而京师外而府州县咸建学校以育羣才其所以教之之术不越乎忠与孝而已臣本刍荛获游县学蒙君之食师之教亦有年矣若夫圣贤道徳之懿固未探其奥而于臣子忠孝之节亦麄识其方今幸升胄监日近清光竭力効忠正在今日苐念臣父已殁止有祖平见今年七十有四洪武初坐法流陜西逺隔四千里相别二十春音问不通安否何似茕茕只影白首畴依其饿也谁为之食寒也谁为之衣疾病也谁为之奉汤药虽有微臣无由顾盼停飡忘寐徒有所思臣欲养父父已不逮臣祖幸存虽欲致菽水之养又不可得兴言及此实切臣心载惟皇上孝治天下泽被黔黎疲癃残疾者得生鳏寡孤独者得养况臣祖尫羸孤苦尤为可怜且臣无父而有祖祖即父也祖无子而有孙孙犹子也岂有父子骨肉坐视其苦恬然无忧乌在其为孝乎臣窃念汉齐太仓令淳于意有罪当刑其少女缇萦上书赎罪文帝矜其情而免之且缇萦区区女子尚能如是臣虽不才为一介书生不能以一言上闻岂无媿于缇萦乎矧我圣天子在上明同日月无不照临徳配乾坤无不覆帱量若河海靡不涵容祖述乎尧舜宪章乎文武岂汉文之比乎臣是以敢布微忱冒干圣听愿乞臣祖回还以终余年使臣出则事君入则养祖上不负君师教养之恩下得全臣子忠孝之道倘蒙矜愍允臣所言不胜犬马怖惧之至臣通诚惶诚恐稽首顿首谨言洪武二十三年正月十五日国子监监生臣程通谨陈伏候勅旨奉圣旨孝哉若人该部即释平伍籍 

　　○策 

　　封建策一 

　　臣对臣闻圣王之治天下也必聨亲踈之谊而权其重必察安危之故而酌其宜故选贤任能不惟其方而敦睦之恩有独先焉岂为独私亦曰重我本支以示天下不可拔之势安内攘外不专用武而边陲之防有独饬焉岂其为黩亦曰谋贵万全以示天下不可犯之威三代之盛率由此道后世不能推原本始权厥利病而妄以己私姗笑之胡不以往事征焉夫周之封国八百而同姓者居其强半若过于厚然卒能共奬王室而控卫天子徐戎之兴鲁侯一驾而天子不惊犬戎之乱晋文入卫而周室再造固以其臣之习于兵亦以周之所以恵同姓者至渥也东迁之后天下已无王矣然桓文更霸而晋为长秦楚之君俯首听命而莫敢睥睨王室者固以周徳之入人深而亦以慑于周亲之有人也由此观之亲亲之恩可不笃哉李斯不察以封建为树兵而草菅同姓曽不得方面而托足焉卒之陈渉倡乱天下景从而子孙不复振者患在于亲亲耶否耶汉髙戒秦之孤立而封三庶孽割天下半致使僣拟无涯酿成七国之变则以分封无度惩噎者之过也然诸吕为难而左袒一呼六军随灭之者则以内倡有刘章外应有刘肥而髙祖之所以封齐者其势优也由是以谈亲亲之恩可不笃哉自主父偃之说行虽同姓无内变然以踈间亲吹毛求疵洗垢刮瘢诸王莫能保其首领而本支单弱王莽遂敢肆其邪心焉乡使诸侯王强明如故虽逆莽亦胡敢然哉然南阳一倡而故鼎复返者则以汉之子孙其丽不亿而汉初之所以养之者隆也由是以谈亲亲之恩可不笃哉曺冏有言百足之虫至死不僵以其扶之者众旨哉言也其见审矣唐宋以来虽同姓蔓延而事权不假惟习于豢养之中不悉文武之畧故逮其末造不闻有同姓诸王能为天子声大义靖大乱者岂其忠孝之心独冺哉权藉不在也诗曰价人维藩宗子维城又曰凡今之人莫如兄弟岂无谓之言耶故为政而薄于本支是自撤其城藩而割其手足也欲以望国祚之灵长也亦难矣世所称天潢之派盘石之宗者非宗室耶假令天潢不流则利泽不衍盘石不固则地轴不宁虽其法制毕具亦何益也今之理身者必先心腹而肺腑其卫也四体其运也肺腑不安心胡能以独宁而四体又胡能以独运同姓者非天子之肺腑亲耶奈之何欲理身者而薄之肺腑也臣愚以为本支之臣固不可假之太重亦不可制之太轻太重则骄矜而不逊必有非望之想汉之七国是已太轻则懦弱而难立必无振复之几唐宋之末造是已斟酌于轻重之间禄足以周其家而权亦足以监其众傅有董贾之贤弼无贯髙之桀则岂无鋭志文学如河间献王赞我文治者乎奋志武勇如齐王肥捍我王畿者乎而居重驭轻潜消天下奸雄之志又岂无三代之盛者乎昔人有言生子当置之邹鲁礼义之鄊不当置之戎翟之俗是固有然者臣则以为当置之艰阻备尝之中不当置之膏肥美丽之地方今蒙古虽北徙犹时侵扰臣以非诸亲王莫可镇此地者一则时有烽火干戈之警则惧惧则不遑为逸乐之图一则身亲风霜战斗之苦则戒戒则必思为善后之策一则视君亦亲视国亦家而捍卫必固一则戎兵克诘师旅常振而缓急有赖一则豪臣猛将慑懿亲之望重而干城之寄坚一则边陲荒裔惮藩国之势尊而窥伺之心熄此一举而数善备者必能为陛下当北顾之忧埀宗社之宁矣虽埀流之乆或有意料之所不及者要之与其弊之一不若利之百而监古揆今兴衰补弊陛下又必有经制之宜在也臣愿陛下取前之所以得剔前之所以失惩孤立之祸收百足之福絶李斯之刻削酌主父偃之权宜毋以姑息恣恩毋以肺腑生疑俾阃外之寄常畏周亲文武之畧备自帝胤则天潢衍庆盘石永宁维城维藩绵之百世而勿替矣臣草茅之见如斯伏惟陛下采纳焉臣谨对 

　　封建策二 

　　臣对臣谨按易比卦曰先王建万国亲诸侯此封建之所自起书说命云明王奉若天道建邦设都树后王君公此封建者所以隆本支崇藩屏御外侮安京师诚万世不易之良法也钦惟陛下万几之隙发徳音下明诏策臣等于庭而以封建之事为问猗欤盛哉臣庸疎浅昧敢不精白一心以对扬圣天子之休命臣伏读圣策曰周之诸侯汉之藩王皆分茅胙土者尊亚天王福膺民上臣惟封建之法轩辕创之三代因之其详可得而考者惟周制也盖周之所建者诸侯诸侯之中有同姓者焉有异姓者焉如封叔鲜于管叔度于蔡叔振铎于曺叔处于霍康叔于卫之类此同姓之诸侯也如封夏之后于杞殷之后于宋太公于齐异姓之诸侯也继周而治者莫汉若也汉之所树者藩王藩王之中亦有同姓异姓者焉如封兄贾于荆弟交于楚子肥于齐如意于赵之属此同姓之藩王也如封韩信于齐彭越于梁张耳于赵吴芮于长沙此异姓之藩王也然周之建侯汉之树王皆分之茅而胙之土其所以待之者何其厚耶镇之寳玉而重其守锡之车马而宠其行辟之以山川而拓其势焕之以冠冕而庄其容言其贵则有爵位禄秩之隆言其富则有土地人民之广此明诏所谓斯等贵福无以加矣臣伏读圣制有曰何周有众者未乆而削其地或怙终而灭其国汉之藩王自杀者若干斯二者所失在谁臣惟周之御诸侯一不朝则贬其爵再不朝则削其地三不朝则六师移之其法固然也所谓削地而灭国者如管蔡之类载在方策间亦可见汉之藩王自杀而伏诛者如吴楚胶东西等七国稽之史籍班班可考虽然建侯封王域民裂土茂枝叶以庇本根置股肱而卫胸腹亦惟欲其懋乃攸绩睦乃四邻以藩王室以和兄弟保有富贵与国咸休此人君之本心也若削地而贬爵殒身而灭国岂人君之本心哉论至于是则知人君之待藩臣者可谓忠且厚矣为藩者顾乃不以人君之心为心骄奢滛佚而自放于礼法之外奸回不轨而甘蹈于刑辟之中至杀身亡国而后已凡若此者其所失不在于人君而在于藩臣也昭然矣然究其所以失则又有其由也臣伏读圣策又曰诸生有能备陈为政及祸源者臣初学浅闻何以及此然感圣上策之之意与夫养之之恩又焉敢不俯竭愚衷以仰答光宠乎臣闻中庸曰为政在人孔子曰政者正也夫生知安行之圣天性自然不假修习其所行自无不正亚圣人一等者安能每事而尽得其正乎必有待于辅弼匡救以作成者故人君之于王侯必为之择贤师傅以辅道之匡其不逮格其非心以及于左右前后罔非正人羣仆侍御无非吉士使其生而见正事闻正言行正道出入起居罔有弗正则所以养其心者正矣心正则身正则推之家国无不正矣如此则内无失徳外无失政而所以忠君报国者必思有以尽其道祸何从而生哉若夫周汉之王侯卒有削地灭国自杀伏诛之祸者亦为正人辅导其为善而有憸人从谀其非以致然也然则所用得其人此所以为政不得其人此所以为祸之源也欤善夫周穆王之命君牙曰仆臣谀厥后自圣后徳惟臣不徳惟臣此之谓也臣敢以是为终篇献惟圣上矜其愚而加择焉臣不胜竦惧之至臣谨对 

　　○疏 

　　上防御北兵封事（疏具数千言革除无存阙） 

　　贞白遗稿巻一 

　　●钦定四库全书贞 

　　白遗稿巻二 

　　（明）程通 撰 

　　○序 

　　赠周纪善序 

　　贾谊董仲舒西汉第一流人也治安天人三策才识鲜与比伦当时以之傅长沙相江都未闻其有不足意鞠躬奉职惟恐不尽而继之以涕泣者有矣所谓守其官而尽其职者非乎然汉文汉武实以之疎贾董非所以重亲王也我太祖髙皇帝念创业之艰冀守成之善凡遴辅导圣胤之选非正直刚方者不与非文行雅饬者不与非人望所宗者不与有为太祖亲自简拔者多矣开国藩府之任何其严哉夐异汉制殊甚泰和周子是修通之莫逆友也初任霍丘训导入见太祖问曰汝年几何对曰四十有四又问曰家居何事对曰导人为善而已太祖喜擢周府奉祠正寻有诉王府不法事者官属皆下吏是修以尝諌得免改衡王府纪善是任也非贾董之任哉授以是任也岂疎贾董者伦哉致望于汝意甚殷矣尚其毕力覃忱以副太祖任使之意哉洪武初遣诸王将兵行边以封建策诸贡士于廷太祖以通所对称旨首拔之授辽王府纪善是通之受知于太祖犹之是修也通之所守之责任犹之是修也尚其同心共念以副太祖任使之意哉太祖何意也重亲王意也为守成计也亲王重故藩府之任严任用严则王官之职尊必何如而后太祖之意斯副勤讲读之筵效献替之忠宁以严而见惮毋以谀而见亲事有不获已者即逆天威弗惕也岂徒贾生甘于不食以自困为哉通之心是修知之是修之心亦通知之敢进左右以赠 

　　送黄太守序 

　　东南巨郡惟徽为最国家遴是守也视他郡特难之洪武壬申议除徽守司铨衡者以黄子希范名奏皇上可之命下一时士大夫莫不鼓节为吾徽得人庆或谓徽在万山中山峭厉而水清激其人好斗故其俗好讼虽喜事之吏犹厌之黄子信厚人也得此必戚矣予则以君子之治民不患有讼而患无听讼之明不贵听讼而贵使民之无讼好讼者习俗使之然也习俗移人盖自古记之矣然天下无不可化之人在乎治之者何如耳镇静以率之和柔以导之自有以潜消黙夺其悍戾之气若夫教弗豫治弗平愤愤然于民之相讼也殚精毕力于推鞫穷诘之间而苛刑是骋峻法是恣是之谓忿疾于顽事何以济如解乱绳急则愈乱如导横流激则愈横何者其势逆而其事拂也如是而欲民之不讼尤惑矣故君子自反乎身而不咎夫民之好讼夫子曰君子之徳风小人之徳草草上之风必偃言自反也以故知本之学必有以大畏乎民志而后无情者不得尽其辞盖有以风之也蠢兹好讼之民得黄子以信厚之徳临之民将输情以戴之必且无讼矣良师不易弦而调良吏不易民而治信矣哉黄子为弗戚矣何以知黄子之弗戚于其处友者知之也盖治民处友其道则一夫黄子予之莫逆也操履不渝然诺不茍取信乎朋友也稔矣未有信友而不能治民者也予固于是而知黄子之弗戚也已黄子行诸友饯之于都门咸谓予徽人也当拭目以观黄子使民之无讼 

　　送陈士深还莆田序 

　　天地五常之道莫大乎君亲古今百行之源莫先乎忠孝夫孝之于亲忠之于君臣子立身之大节所以厚彛伦敦教化亘万古不可一日废也吾郡太守莆田陈公以诗礼传家忠孝传心者也厥考翁两歴我朝州县之寄立身显亲盖亦忠孝人也洪武中党祸滔天余波滥及竟沦没而不振时公奉祖读书于家方志学所以为忠与孝者岂意为父祸所累阖门南徙滇阳弱弟北迁辽海一家之中父殁而祖存兄南而弟北炎风朔雪瘴雨蛮烟中国老弱之人不可一日处以致老祖弱孙相继丧亡幸有祖母独存焉知其能免彷徨踯躅进退无依于斯时也公之夙昔所志期为忠与孝者不翅屹屹乎一发之引千钧其不断而絶也几希公仰天叹曰天既厚我以有此生忠孝之道百不一施如是而已乎吾非爱惜此身宁令祖母之失所以贻我父泉下忧乎生无益于时死无损于数冺灭朽腐与草木等吾不忍为也由是间闗险阻出万死于一生以有今日官守一郡为六邑民之父母昔之兄弟南北今复合之于一堂矣昔之颠沛埀亡于道路今既复于正寝矣况又复丘陇于既没存宗祀于已倾茍非素以忠孝为心而感格彼苍者其何以臻此哉观其抗疏雪衷不于飞腾得志之初而于祖母既没之后其心益明白虽然心其心者公也而遂其心者吾君之赐也君之所以成就公者如此公之报君者当何如哉孟郊诗曰难将寸草心报得三春晖孟郊为游子报母云予于君亦云今公以已职之不可暂离念先陇之乆旷故遣乃弟士深归仍大书务本以训之欲其躬行孝弟以奉承宗祀使彼图为孝子我图为忠臣庶几共成其志可以无负于君亲无怍于天壤矣若曰趋吉避凶转祸为福为一身之计岂知公之心者哉呜呼世有事异而志同者予生八龄祖父以事谪陕右埀二十年予痛父之乆逝伤祖之逺离乃冒死陈情荷太祖髙皇帝可其奏特赐恩诏释放还郷俾得以终其老于牖下至今铭刻莫可为报今观侍讲曺先生叙公之事适有同于予者予喜其志之同故书此于巻末以为陈公颂并为彦囦勉云 

　　奉节堂序 

　　予于许节妇素履知之甚稔毎窃叹仰以为此吾邑女中麟鳯也今获备贠辽府辅掖暇时以葛崇徳君构堂奉节妇者闻之王王锡以奉节堂额凡贤士夫在辽府者各有制作以扬休徳予复何言顾叹仰之懐常切中悃同心之和窃有不容自已者爰为之叙续貂于卧轴下方焉予谓节美名也人孰不欲之而有不可以幸致者必心见素定确不可移是为志节卒遇事变益坚所守是为气节由是贞心懿范洋溢逺迩是为名节节之名不易得也必志主气辅终始一节虽节不期名而名自随之否则可幸致耶予于许孺人之节有深慕焉方祁判椿甫翁捐馆时孺人年方弱笄即矢心守寡以抚育余孤为己任此其志节确然定矣值元运殂盗贼猬起若柯三八汪千十胡发饶必成軰啸聚邑山谷中人皆骇散市井为墟孺人挈孤避难间闗万状恒情不堪而操守弥劲辟之操舟者执柁在手而遡风孤骞冒险独航屹无回靡焉视其气节又有浩然莫之敢撄者卒之乱靖时平节操克全芳声懿范昭然在人耳目而完名大节孰有不欣羡者虽孺人之心求已自尽岂曰罄一生辛苦以传此一名节哉盖志节坚气节壮而名节昭自有不容已者然孺人之守节非徒区区自守而已也此守一定众美毕集观其受椿翁托孤之寄而卒不食其言是能为夫君守世绪观其承葛氏诗礼之传而教子成名是能为先人守世泽由是天经地义赖以维植而师世范俗于无穷是能为乾坤守世纪所守之大且逺有如此者要之皆自守节中来也孺人之节何其伟哉嗟乎今之闺帏中珠髻而翠拥玉珥而象饰者孰非人妇也顾其身以存亡异主若传舎然闻孺人风颜其厚矣岂惟女子为然虽名为君子者亦不知守身之义此身一败万事瓦裂虽有他美何以自赎若扬雄之言诚法矣而献赋新室岂可云法王维之诗诚清矣而赋诗凝碧岂可言清范质相业较之禅僧飞鹰虽大相逺而欠周世宗一死至今以为遗憾斯三人者罄其平生之所辛勤自得者皆不能守而有之适足为后人嗤笑之资由其不知守身之道故也即此而观则知孺人之守节岂特可为闺帏女子劝亦可以为缙绅君子劝予故述其志行而张扬之以风世焉是为叙 

　　程氏世谱序 

　　天地万物莫不有本夫太极阴阳造化之本岷山昆仑江河之本芽甲根荄草木之本岂独于人而无本耶厥初翁媪为生民之本开国受姓为一氏之本知有所本茍不録其源流布于方策又安有不忘其本者哉是以志人君子深为此惧必勤修谱牒使百世而下犹复可考其本之所在此族谱之所由作也且是谱之作将表其显贵虽疎者以自附欤将掩其微贱虽亲者反踈欤抑亦取其统绪之所自来欤吁尊祖敬宗者于此有取焉余家世程氏古伯符后也初伯符始受封于广平有三异之瑞因得国于程故为广平上程氏越四十四世孙元谭东晋元帝时渡江为新安太守遂家于歙之篁墩程氏子孙蕃衍碁布四境又三十四世孙旭唐光化间为金乡县尹徙居绩溪又为绩溪程氏乃吾宗之始祖也又有为歙之槐塘程氏者有为乐平之三松程氏者有为婺源之龙头山程氏者有为黟之南山程氏者有为休阳之后仁里程氏者有为旌川之程氏者枝分派别族属不载此特其槩耳然要其归则南宗北族同出一本茍非谱牒奚以征哉昔我起萃公之作是谱也意有在焉是以吾先伯祖弥髙公亦尝修之歴壬辰兵燹之余家资荡然尚幸此谱之独存得有所据惜乎自文季祖次子子向之后更不具载可胜叹哉通览谱兴感夙夜不遑宁处旁求逺索幸而得之自子向至今凡若干世以续于后庶几世系具存而无缺遗矣兹非幸欤虽然创是谱者族人起莘公也因其旧而修之者吾伯祖弥髙公也兹获足其谱之所缺而继其志之未成者斯则通之幸也若夫世世相承因而续之以永其传者吾又有望于将来之同志云 

　　城北唐氏族谱序 

　　城北唐氏乃予绩文献家也唐有孟实氏与予最友善尝访予京邸予送孟实氏有诗孟实又起潜心斋于郭之北予作潜心斋记今予官辽府孟实又以书来索予序其所修唐氏族谱若干巻谨按唐氏谱始受姓自尧至宋有讳旭者起迹于闽之莆田旭生志权志权生永宁永宁生汝淳汝淳以宋淳熙三年授绩溪教授因家焉遂为绩溪唐氏至于元五世复亨生仲敬仲启仲明仲徳为洪武初人太祖髙皇帝命民间各以其所习为户而仲徳籍为儒户然则孟实氏之秀而能文其所授固有自也夫然谱所以存真以树世也今之人喜求勋贤名赫者以为之祖殊不知祖不可以人为茍为跖之后不可以舍跖而祖栁下恵茍非孔子之后而孔子虽至圣又可以舍已之祖而冒孔子之至圣乎孔子虽足以为吾之光耀非吾之真也吾之祖虽不及孔子乃吾之真也惟其为吾之真则心存心存则天植天植则天之所以授于吾者不媿于天兹即吾之所以为孔子也又何必冒孔子以为之祖然后可以为孔子哉大江之东有自徳宗诸孙避黄巢之难以国为姓故江之东唐姓者皆以为唐髙祖之后然孟实氏不以唐之髙祖为祖而必以闽之祖为祖谓非所以存真乎然唐髙祖又冒李聃之后以为祖而封之为玄元皇帝然聃以异端又何益于唐之髙祖而顾为此冒滥乎然唐之髙祖又何益于江之东其缀姓为唐者乎然则孟实氏不以髙祖为祖而必以闽之祖为祖者可谓有超世之见矣有超世之见者则必有超世之徳有超世之徳者则必有超世之功使孟实氏得列职于在位不有以绌天下之伪还天下之真以成淳古之治哉兹谱也虽为孟实氏用世之需可也使唐之后世世守孟实氏之真则世世皆贤子孙矣子孙贤则族昌大族昌大则门第髙而五千言之李聃又何贤于唐氏之子孙而必为此冒滥乎序成遂命左右録之以寄孟实氏而孟实氏亦必以予言为不谬矣 

　　章氏族谱序 

　　章生同字文善者从予逰有年矣聪敏颕异风骨大似古人洪武丁夘余修家谱章生若重有所感然者余乃询之曰闻诸祖父尔族为宋相文简之后水木本源曽是之思乎章生谦让不敢当余曰非其祖而祖之其失也诬是其祖而弗祖之其失也矫本源所在不可不知也章生怃然次日辄携家藏巨谱一通来示展巻间诸老歴歴目前又明年遂以是谱会于昌化覧村徧省先人故迹墓碑世系益得其详既归合二谱修而为一余取而观焉因喟然曰谱之所系大矣自大宗小宗之法不立天下不复知有世家赖有谱焉虽经兵变式微之余犹可以极本穷源聚涣合离而稽世家之旧也今即章氏论之自运公而上遡数之以至于庆歴文简公五代太傅仔钧公凡几世矣涣焉离焉势也又自运公迁绩之瀛川昼锦堂从而顺数之以至于七公居县西荣甫居西闗明卿醇朴自守子贤诗书启后绳绳继继又凡几世矣离焉涣焉亦势也子贤之子文善余门弟也乃慨然发愤逺访故族考订世系而宗谱之修流派秩然盖欲不谬本源合离聚涣为子孙不朽计夫涣离势也聚合情也持情以一势则存乎子孙之贤者耳章生贤乎哉尝窃闻之子孙贤族将大章氏其有兴乎绳其祖武端有所在昼锦之堂人物彬然衣冠之族礼义之风振而起之是诚在后之人子其勉乎哉章生再拜谢曰谨如教因序之章氏谱云 

　　柴氏慈母训子记后序 

　　经曰人之行莫大于孝孝莫大于继志述事亦莫大于立身行道以显其亲有始有卒兼全其大者其惟至孝乎吾师存诚先生三衢人也奉皇命司教于绩邑时予在弟子列执经侍侧先生授受之际评论之顷毎举日用常行之道从容以语之谆谆然修身进徳之方恳恳焉天理民彛之至使人欢欣鼓舞听受不厌真有以得于心而不容自已者洪武丙寅余自胄监丁艰归进谒馆下先生出示其慈母训子记三复玩味始知先生平昔之训有自来矣嗟惟先生自幼失怙遭世乱离微贤母氏其将畴依观其仪范告戒足以训诲尔子式谷似君而又躬亲蚕绩备贽见之礼命即师傅学圣贤之道晨出则责其敬谨以受教暮归则督其讲习以求义歴艰辛济险难爱子之心无所不至视其心即孟母三迁之心而事难处有甚焉者虽曰未学葢其天质之美黙与道契吁栽者培之天之道也惟我先生果能恪遵母训服膺弗失不惟独善其身将以善淑吾徒复惧其湮没乃裒集成编以示其子孙而永其传实继志述事显亲扬名之一端也非至孝者其能如是乎然深味其训有父父子子夫夫妇妇长幼尊卑各止其所之意则是训也岂特柴氏子孙所宜宝亦世之所宜嘉尚也惜乎事姑事舅嘉言善行不获尽见可深叹哉使是训茍行于世则孟母不得专美于前矣天之报善虽亦云至岂如斯而已乎曰未也方今圣朝以仁孝治天下旌别淑慝砥砺名节先生首任教职发轫长衢他日赞宣治化黼黻王度表疏是训陈情上闻将见承恩以寿诸梓焚黄以贲幽壤以报母氏之大徳以光母氏之美训使天下后世之为母子于此取则焉其于朝廷化民成俗之风岂少补哉先生之孝斯遂其大 

　　岘泉集序 

　　尝谓有其道者必有其文也山川花木地之文也礼乐制度人之文也葢道为体文为用儒先谓文章为贯道之器不其然乎龙虎嗣汉四十三代天师张真人神明之胄也天资超卓学问渊源本诸中者有道徳之崇着于外者有文章之懿铨次其平日所作诗文凡若干巻目岘泉集英华焕发照耀简编以言乎诗则托物冩情优游不迫得诗人情性之正以言乎文则雄竒汪濊铺叙有法得古人述作之体是以海内文人硕士传诵而称美者比比焉此非真人学通百氏道贯三才体用兼该精诣独得安能发而为此耶及观集中所著冲道慎本太极河图原性诸篇研究义理之玄微精极议论之闳肆其天地造化山川人物礼乐制度靡不该贯虽专门擅业皓首穷经之士有不能及者非惟有功于玄教其于世教亦有裨焉将见斯集流传于天下后世与岘泉相为悠乆而无穷也必矣且真人尝为通着尚义堂记俾祖父之志行亦得托于不朽敛襟三复深有感焉因书此于巻末以致其私意云 

　　蜀川陈氏宗谱序 

　　洪武庚辰岁仲春月谨奉令旨俾予还郷展省丘陇将行南郡诸缙绅大夫追饯于西门之沙市酌酒赋诗以别由武昌而下经赤壁之胜过洞庭湖从九江至池阳舍舟陟陆而抵于家歴﨑岖迢遥山川之隔莫知其几也既归不数日本邑陈彦彬氏偕其甥汪明善侄廷辅良玉谒予公馆少顷以陈氏宗谱求序于余时邑侯陈公昭与彦彬有同宗之义道陈之为姓自周武王封胡公满于陈子孙因氏焉其彦彬上世居新安之绩溪修文乡陈霸先之祖坟在是矣后因避隋之乱徙之邻郡遁世不见迨唐之世永京公迁居本邑宣政乡之蜀马因而家焉云仍蔓延为新安望族彦彬又能读书守义尚朴素隠居不仕有古君子之风兹因宗党之间或隠或仕子孙蕃衍其存其亡恐愈乆而忘失于是重修宗谱若无君子一言以表章其事则后世何述焉今特所恳愿勿辞幸之甚也予闻而喜曰此厚人伦之盛事也明善邑庠生予之友也彦彬公吾父之执也又重陈侯之请讵不韪欤夫氏族者国有史官掌之不为不重也盖本逺而末益分然后散于私家各立谱焉况谱非贤莫作非富莫作作则使后之子孙知其所自冠婚丧祭之会喜忧庆吊尊其尊而长其长老吾老而幼吾幼亲亲之义循循有序礼义之风蔼如也茍或不作则昭穆亲疎无所分别以为途人讥矣今考诸谱系访诸硕宿蜀川陈氏乃霸先之后也千载之下而流光余耀沾溉于人心目者昭昭不穷而祖宗非有阴功厚徳焉能致于是哉又以忠孝节义行实表章堂扁传记诗文宗先吟咏备述简末手泽存焉亦文献之可征俾人孝弟之心油然而生也今之士大夫家遭罹祸乱子孙往往流落丘陇草莽岁时废祭祀礼可胜言耶若夫手泽朝命之文无几存者惜哉且彦彬氏胄世崇逺出处相传闲雅文礼故能继志不忘乃述先世为谱为人之所难为者良可嘉夫予之告归展省丘陇者与夫彦彬重修宗谱孜孜焉彼此不忘乎本矣因时与事而重有感焉 

　　○跋 

　　程氏渊源録跋 

　　程氏渊源録者先世所传修于我伯父程郷令以忠公及通曩昔从太学丁家艰时所重修也家有楷书正本而此所誊别集以其轻少便于行槖出入观览故也自洪武戊辰秋服阕赴京师越二年庚午忝以科目出身拜亲王纪善寻进左长史扈驾之国由京之辽不逺五千里迄今将十年南征北役殆无虚岁余皆互有得失而此録暨先世手泽则珍藏什袭罔敢失坠然亦不暇视阅一日与一二寮寀燕坐于东直房因出是録以求诸公述作以彰世翰敛襟三复起敬起孝呜呼不有先人源委之深安能后裔支流之长乎凡吾同姓其敬懋之哉因书此末简以志夫歳月云 

　　贞白遗稿巻二 

　　●钦定四库全书 

　　贞白遗稿巻三 

　　（明）程通 撰 

　　○记 

　　寅宾堂记 

　　太祖髙皇帝即位之二十有四年封诸王俾开国于边若星列碁布严屏翰奋武卫安民生实皇明子孙万世帝王之业甚盛举也维时吾王受命全辽当东南一面之重东临髙丽西距榆闗南滨大海北控朔漠万余里比他封为甚巨洪武戊寅夏之国广宁以王宫未就违三舍许勒兵屯营于大凌河西浒周围四里强树以排栅固以壕堑连垒列壁如士卒数吾王所居堂殿宫宇不过十数间其诸府僚廨宇一切皆衡茅仅可容膝盖以寓居行营例从茍简至于官府厅事亦鲜有焉越六年秋七月朔过蒙恩宠谓臣等纪善乃清慎之职不可无藏修之所又不宜与他众混淆况所司词翰类多章奏机宻重事乃不宜泄慢特命于东直房后筑别室三间缭以周垣明窓素壁髙明爽垲弗隘弗陋旬日室成凡合用架阁锁钥几案之类皆充备无缺尚虑蔑以文饰爰命丹青图四爱小景以为文房美观自开府以来凡百草创未有若是之盛者复亲笔大书榜之曰寅宾堂盖取虞书寅宾出日之义又为制七言诗律四韵以张美之其书老而健其诗伟而工譬之龙跃虎卧鸾翔鳯翥与夫冠冕佩玉风樯阵马犹不足以喻其妙又岂寻常庸碌所能模效彷佛万一耶复命儒臣以次赓和仍为记焉臣等苐以初学謭才不能颂厥美昭景贶酬厚徳为歉耳谨拜手稽首绎而言曰寅者敬也宾者宾客也吾国实当寰宇之东去离于旸谷之地为近而斯堂之建又当掖门东序宻迩清光仰之如日推窓迎日敬之如宾况臣等幸际明时当观之六四所谓观国之光利用宾于王其处斯堂也莅事则同其寅畏出门则如遇大宾而不可有一毫忽慢意堂以是名岂无谓乎呜呼既翼然有堂复华然有文恩之出于上者优且渥也若夫登堂而覩名顾名而思义恪恭已职以图报称于上者又在羣臣力行何如耳茍自今以往坐斯堂瞻斯扁朝焉夕焉目存心警下而与二三有位之臣同其寅宾之心以任王事等而上之嘉与吾君亦同其寅宾之心以任朝廷所寄托如此则庻乎上下之道交尽而于名堂之义始无愧矧兹辽土即古孤竹国实夷齐父母之邦箕子过化之地由周而下秦汉以来迄今千余载皆为塞外毡裘毳帐迭居杂处而前圣之遗风■〈氵目力〉然矣天运循环无往不复我朝龙兴声教渐被而吾君即封于此开国之初振华风于未冺兴文化于盛隆其在兹也欤其在兹也欤既以言于君复书于寅宾堂之壁以为记复和之以诗曰堂豁轩窓面面东晓迎晴旭与宾同亲题华扁恩何厚光贲斯文道愈崇不有声名如董子更无词赋敌扬雄区区祗赖同寅力日近清光拜下风 

　　春晖堂记 

　　余同里有故友曰许孟才氏纯孝人也八歳失怙弟方在襁褓赖母余氏守节教字底于成人一旦以诬构就逮于法当窜母号泣随之赴诉于朝卒赖以免余嘉许子之有贤母也为之立传于今十有六年矣余为辽府长史从王徙封来荆南闻许之昆弟皆卓卓能自树立母尚康强作春晖堂以奉晨昏思报厥徳于戏许母可谓有子矣余俯仰今昔嘉叹久之因为请于王书其堂名褒嘉许氏以励风俗且为之记曰子言顺母言慈古之道也今许母之育其子先之以教字之道重之以更生之徳其慈不亦至乎二许之奉其亲敦孝友之风成贤母之志不亦顺乎母慈子顺合古之道不亦美乎咸谓事亲若二许可谓能报者矣予犹以为未也诗不云乎欲报之徳昊天罔极今有人于此恩我以小徳我知所以报之恩我以大徳不知所以报之何也恩小则我报之也易恩大则我报之也难于人犹然况于其亲乎亲恩同于天虽欲为之报若之何而报之也后之人能畅厥旨余独于孟郊之诗见之郊之诗曰难将寸草心报得三春晖嗟夫寸草春晖之念人孰无此心但知所以报者无几耳人皆曰亲恩罔极莫之能报而不知在我者当思尽子之职以求无负于其亲无负于亲乃所以报亲也推此心以往虽以之事君事天何所不用其极今二许所谓思报其亲者其亦有见于斯乎吾友勉之是则予所望于吾友者也 

　　思诚堂记 

　　方友彰氏邑之着姓也与予生同里幼同学长则辱交焉友彰质美而气纯慎思而好问有志于古圣贤之学因名其堂曰思诚以致勉自余从官辽府不相见者十余载窃意友彰且忘之矣逮予扈从来荆南友彰不逺数千里走书谒记拳拳不忘乎初心其果有得于思诚者欤嗟夫若友彰者可谓真有志于学矣余因以友彰交谊之笃陈于王前王亦嘉其好学为书思诚二大字以宠之余乃诵所闻以复友彰曰思诚之说有自来矣孔子曰诚者天之道也诚之者人之道也子思载之中庸孟子亦诵而传之盖圣贤之学有诚者焉有思诚者焉诚者真实无妄之谓思诚者择善固执之谓真实无妄天道之本然择善固执人事之当然通是说者其知所以为学乎圣人自诚而明无事于思而徳无不实天道也学者自明而诚思则得之不思则不得也故必自其善端发见之偏而悉推致之以求至乎其极磨以岁月不敢止息则徳为不失而人道亦天道也大哉思乎其同归圣域之途乎周子曰思者圣功之本意亦谓此予窃喜友彰之有志庸相与言之友彰倘有取焉不至于至诚当未止也是为记 

　　景贤亭记 

　　县西门外踰小涧而西麓林乔耸苏公翠眉亭在焉亭左畔为邑博士员葛崇徳君世产也循地至麓之巅崔公雪峯楼如在肘腋间葛君追先贤遗范及其世泽名亭曰景贤盖自其触物思亲哀难自纾者而思之不有若山眉锁黛蹙然其容者耶是知葛君之所以景贤者信矣夫其有所合之也嗟乎苏崔芳躅固足以动后人之景仰矣而葛君之孝声施后世则后之人庸不以公之景贤者而景公哉因书之以为记 

　　潜心斋记 

　　吾里有韬晦之士曰唐孟实氏沉静而渊黙内顾而操存夙有志于自励翼翼焉而知所持兢兢焉而不敢肆竭精殚思固无所慕于外也旁搜博览殆有所藴于中也因额其读书之斋曰潜心而涵泳省察偃仰栖迟身在是而心亦罔不在是是自幼及壮壮而就老若将终身焉未尝有能探其心而记之者忆予初学与之同门朝夕从事于斯收其放心恒会是斋资其丽泽之益既而冒进于选举奔走于仕途应酬交错日给不暇时复追念旧游欲潜心于一室如曩昔者讵可得耶乃于暇日敬以其事上彻宸聪蒙赐宝翰以题其扁亦既驰而揭之矣思其所处而为之言曰人之一心所以具众理而参三才令百体而宰万化者也茍有所纵则必牿于利欲殉于声色泥于燕乐恣于荒滛戾于寻常踰于矩度驰骛而弗知反放荡而不能收求其不廹于险不入于畏不阽于危不沦于忘者几希矣孟实之于此心葢尝知敛而不妄动者故其勤于学问笃于藏修仁以存之礼以制之寡欲以养之平易以置之是以寂而不可挠也深而不可测也恢宏而有容纳也宥宻而不暴露也充其昔之潜心于学者今则学有以潜于心矣嗟夫潜之为用岂惟人哉人之于潜岂终潜哉易曰潜龙勿用复次之以见龙在田诗曰鱼潜在渊即继之以或在于渚则龙之潜也必以时而见鱼之潜也亦以时而跃是皆理之可推而势之必至者孰谓孟实氏者如龙之潜而今不奋然一见乎昔之潜如鱼者而不跃然一出于今日乎余与孟实知心为有素故不徒记其可羡而尤必申其所望焉是为之记以寄 

　　僊岩晚翠楼记 

　　新安山水名江东绩溪最善环县治幅■〈巾员〉数十里羣山聨络拱揖周卫如坐匡郭中直南有峯隆然孤起峭拔竒丽曰隠张岩距县不十里而近世传为汉留侯从黄石公归隠之地考诸古则史无可据征诸题咏则汉无律诗知为后人傅会之说明矣然其上多灵贶异迹俗谓之僊岩亦奚不可我邑之西隅有大姓曰汪氏而彦吉翁者又汪氏耆俊也于居第之侧作楼南向与僊岩对峙暇日尝登望焉见日之始暾岚蒸云滃竒丽之状晻霭未露逮日既西斜祥光洞彻层出叠见金碧交映绮绣相错尤与晚景为宜因名是楼曰僊岩晚翠盖翁盛年尝官医学及谢事归老日率子姓逍遥于斯或焚香鼓琴或命酒娱乐或凭栏啸咏或渊黙以居诵读黄帝岐伯问答之书校雠青囊肘后之秘闲则徘徊临眺以寄其千载之思焉予忝与翁生同郷居同邻接且世有姻戚之好知翁为甚悉故不逺数千里以书抵荆南求余记之余惟汪氏世家爰是唐越国公奠居是邦据山川之胜基徳业之厚衣冠引翼至于今世泽未艾岂非扶舆清淑之气独锺于一家乎不然何他族之隆替有时而汪氏之子孙弥久而益振也由是而言邑之人面兹山以居者虽非一姓而羙名独为翁有亦岂为过哉观夫数百年乔木阴森与僊岩接翠而能独专其乐孰不羡翁优游于晚节乎使翁之子若孙承徳袭义阐妙理于众善之门寓至道于羣情之表一本之乎性情之正者也登斯楼者既无与忧天下之忧必当乐兹楼之乐而后可也今上承先志下裕后昆储药足以济人读书足以修徳所谓居■〈亩犬〉畆之中以乐尧舜之道也斯楼葢有助焉是宜传流永永而子孙是式故不辞而为记 

　　潭石桥记 

　　翚山之水西流与杨之水合至歙浦汇钱塘以入于海其流隠伏沙碛弥布一遇暴雨则涌汹漫涨横发无际原有木桥荡泛莫知所之民病渉焉我伯父以文公欲建石桥以济往来适天夺其年其志虽具而功弗就厥配胡孺人乃脱簮珥尽钗钏伐石为桥以成我伯父以文公之志经始于己未冬仲至明年冬季始通人行又一年乃克悉完阔一丈二尺长十倍之下为门三东倚石山为固西则叠石为墩以障之石势参差虹采飞扬比之乌鹊之咏不忝也谨按潭石乃来苏渡故处也昔苏文定公令绩时绩之父老迎之于潭石故名潭石为来苏渡云以致其景贤之意也文定公之恵泽其在于绩虽踰年即去而未久盖以其兄弟文章气节之盛故切仰慕如此绩之来苏渡其即所谓苏歩坊也孺人以笄袆之流非有诗书之训而知慕乎文定之为人以成兹桥盖以成我以文公济人之义故其勤施不吝一念之真切遂乃不惜其费然阴性吝啬而孺人乃不复蹈焉其笃于义盖天性然也使其知慕文定公之为人而成此桥则一时出于矫饰之私以为慕名之举此乃伪人巧士之所以饰志以欺世也惟孺人不知慕文定之为人而成此桥此孺人之所以纯乎天性异于世之伪人巧士万万也使天下之人皆若孺人之无所慕而为义则何有于文饰智巧以为斯世斯人之病乎然文定之精气英风则与此桥而并峙焉虽谓孺人有功于文定可也惟其无慕乎文定而有功于文定此孺人之嵬功髙义可以埀之万世不朽云佥谓通为孺人之犹子也当为之记故忘芜鄙而记之 

　　贞白遗稿巻三 

　　●钦定四库全书 

　　贞白遗稿巻四 

　　（明）程通 撰 

　　○铭 

　　贞白斋铭 

　　子筑舍于郭之西以为藏修之所乃坚其材乃素其饰名曰贞白斋因以自号乃作贞白斋铭因以自儆云铭曰 
　　惟金乃坚惟其坚斯其不磷惟玉乃洁惟其洁斯罔受湼君子处世惟贞惟白斯其耿耿乃介乃烈惟忠惟孝斯为立身之大防至贞至白孰踰忠孝之惟臧予处而家乃爱乃敬苟莅于国惟节惟荩茍曰惟细行之徒贞徒白岂君子之所以广大以立畛 

　　○赞 

　　章明卿处士像赞 

　　不赫赫其名不烨烨其形韬光袭馨栖迹园林人固知公为隐士而我则独观其深元徳不纲征调纵横豪杰罹祸智士遭屯公当斯时于菑于畬如哑如喑非直以逺害全身盖将上延如线之绪下启家学之传以待今日天下之清 

　　葛子舆公像赞 

　　仪表刚方气宇轩昂厥性克孝厥行孔臧比逮不辜勇决异乡大庇宗祏丕振纲常肖公状貌得公情肠英气激烈宇宙为滂 

　　从祖文鳯公像赞 

　　厥貌魁梧厥服元制徳实元良处亦名世名钦邑宰赀雄里姓奉亲菽水能养则敬急君馈饷倾帑无吝先世丕光后昆袭庆通忝从孙赞言莫槩瞻仰遗容典刑具在 

　　○墓志 

　　重修唐金乡尹程公墓碑 

　　我程氏受姓于周伯符得国于程遂以程为姓我新安之有程氏者自晋元谭守新安遂家焉新安之程自元谭公始至唐有讳药者为尹于金乡县过绩溪游石镜睠仁里山川之胜遂于光化庚申之歳徙居绩溪之仁里绩溪之程自药公始仁里十九世孙讳念五者乃迁邑之中正坊邑中正坊之程自念五公始洪武庚午不肖通叨以尚书获领郷荐乃至仁里省药公之墓见其墓日就倾圮宿草荒莽之中徒有其累累之迹焉耳心遂懐切痛我后之人不复能修是予之罪也夫是予之罪也夫乃发议首捐赀倡予邑之宗人并仁里之宗人鸠工聚石使其土嵬然崇如枚如有形可覩有台可歳时展谒焉阅踰月遂告成功复以特牲奠于墓所复会宗人于墓之侧以饮以欢爱敬之心俨然如春墓之所修其所闗不细矣昔孔子有墓在五父之衢不封不修谓为东西南北之人此盖附会者之所悞也岂有孔子之圣而不封不修其墓者哉先人之所遗虽一础之微一砾之小颓则必修况于祖宗之所系者非微非小哉春秋修其祖庙庙以藏神墓以藏魄则墓又乌得而不修如庙者乎昔侯芭为扬雄犹起坟焉而子孙之于祖宗其形气之所切为最甚乎久则必颓势所必至药公之墓颓于今又宁保其不颓于后乎修于今复修于后亦势之所必至也后之人复修其墓也能无如予之于今日者乎遂勒之贞珉复以今所修之歳月时日俾我后之人庶有所考云墓在仁里之傍坎上近西院名周藤墓堪舆家作壬山丙向其助赀効力人名并督工者镌之于碑阴兹不复及 

　　同知章瑞卿公墓志铭 

　　古豪杰之士其出而有树也非由科目显则以荐辟进自胜朝主中国制科更复无常兼设擢茂才科荐辟之重久矣绩族由此起家者予于寨口章氏得一瑞卿先生焉先生讳文麟瑞卿其字出绩之望族也按其先五代时有太傅仔钧者以三策投琅琊王王审知遂承制秉节钺节制髙州刺史夫人练氏尤有全城阴徳以故子孙蕃蔓奕世荣显迄于有宋庆歴名相嘉佑元魁彬彬軰出代显于闽浙间自平章郇国文简公后仓部员外郎迁昌化数传至运之公始迁绩又以赈饥积徳忠厚传家爰及先生适胜国末季矣先生之大父讳珍生子三伯曰文龙仲曰文鳯先生则居季氏生而不羣志气凌厉淹习坟典人皆以豪杰期之时秕政毒乱人如在膏火中以故羣盗猬起民苦剽掠匪才徳超众者曷克劻勷先生乃以名族茂材为郷里所推至元元年由州县保荐除廵检濠寨已而捕盗有功升本县簿至正十一年红巾贼窃发宛陵一路势甚猖獗先生由考最擢宁国路同知总管府事督诸卫民兵制下先生慨然自奋曰盘根错节正别利器此吾自表见时也乃促车就任至用孙武纪律练军士设三科以捕平之由是冦盗屏迹境内安辑遂以廉干见知当道寻因疾致仕归田里居无何乃以天年终焉夫瑞卿倜傥人豪也而生当胜朝之季乃能以豪气自负特起于俦伍之中卒为一路保障使天少假以年得当明兴之际依日月之光其经营甫定又岂仅仅如是已耶昔人谓太上立徳其次立功才如瑞卿而以武功显倘所谓立功之士非耶吾谓章氏之门前有仔钧后有瑞卿皆起自布衣上下相距几数百年然一则以浦城树绩彰美于其前一则以宁国建功扬休于其后其出处同其勲猷后先辉映伟欤休哉盖不啻有光于郇国相业已也先生生于元大徳三年己亥十二月二十一日午时至龙鳯三年丁酉七月十八日戌时殁于正寝享年五十有九配孺人柯氏出今佥事公名族有贤徳以勤俭敦睦齐其家故内政咸有法举子五曰子和子真子诚子明子芳俱义训成立子芳惜早世子真之妇属予从妹诸伯仲将以先生与柯孺人合葬丐余言以埀不朽顾余不佞何能揄扬其万一哉义忝世戚不容固辞乃述其出处大槩以俟立言者采焉因铭曰瑞卿哲人岳锺其英考厥先代宦业云仍胜国兵乱孰荡而平惟公仗钺树勲宛陵天不憗遗遽殒厥生若坊若斧郁郁丘封仰止髙山永埀令名 

　　○祭文 

　　祭先祖文 

　　曰呜呼吾祖生未髫龀而二亲见背孤苦伶仃靡所怙恃及长出赘汪门惟外氏是依赖内助得人同心协力以至成家不幸中年又遭丧乱携妻挈子奔走逃难山谷间闗百罗资业为之一空幸遇圣朝龙兴削平祸乱生民获安田里时逃难觧散乡党宗族兄弟妻子不能相保者十居七八而吾祖获无恙岂非所存者厚而天地祖宗或黙相之欤又不幸中之幸也后还故址结庐力农将为终老计岂期命与时乖为朋友之谊遭无辜之谴谪居陜右二十余年父北子南万里相望吾父不胜怀思五年凡两往省蒙冒霜露渉艰歴苦遂至发为之白目为之昏祖母啖素长斋哀号旦暮卒至抱恨以死而不复会又何其不幸欤洪武庚午春孙自邑庠升太学获近清光于咫尺赖天诱愚衷陈言拜阙乃蒙皇恩霶霈特放还乡去时年五十五归则七旬有四矣屛迹林泉之下优游晚景几又十年苐恨愚孙游宦辽海逺在数千里外不能致升斗之禄为朝夕奉深以为歉奈何天命难忱一旦寝疾以终时燕蓟不宁路途隔絶音问莫通竟不得奔讣以尽子孙之道呜呼痛哉越明年庚辰岁孙侍王驾跨海来濠梁寻以考绩朝京师与大兄相会于旅邸而讣音始闻则已逾年矣彼时即欲告归适值王事靡盬而未得命遂因循至今甫能得请挈家以归则再朞矣呜呼祖孙之情天伦之重生而不能致菽水之养疾而不能供汤药之需死不得慿于棺葬不得临于圹子孙之道一何有哉古语尽忠而不能尽孝讵不信乎呜呼孙之罪擢发不足数孙之心惟吾祖知之兹者谨率家众用陈薄奠聊表微忱伏惟鍳之尚享 

　　祭先母文 

　　曰呜呼昔孔子语樊迟谓生事之以礼死葬之以礼祭之以礼此人子职分所当为而万世之常经也茍于此三者一或不全则不得为孝矣男通幼育于膝下劬劳之恩昊天罔极及长游宦数千里叨享天禄而未尝有一饷之供则既生不能事之以礼矣至于寝疾而终葬祭之礼又不能尽视圣人所言三者之中不能有一焉岂无愧于心乎且前歳之回本欲毕事一时为俗说所误并为征书所廹竟不克成今则悔恨无及矣若欲停柩以待亲回苐恐事未可期反成暴露若欲不待而葬设或能回欲再见而不可得中心彷徨无如之奈兹因人便敬致俸钱些须聊为葬祭之奉极知无益于事不过表此心而已呜呼儿之罪擢发不足数儿之心惟吾母知之尚飨 

　　祭友胡尚忠文 

　　呜呼昔宣王将杀其臣杜伯而非其罪伯之友左儒争之杜伯既杀左儒亦死斯可见古人之笃于友义者如此吾友自童丱时与予同游学及长与予友义弥笃不幸吾友为人所诬予时居邑庠父母俱存不获效左孺之死重有愧焉然吾之志非不如古人特所遇不同然耳吾友之丧歳久未葬予欲用已帑与营窆谋已定铭已成适吾友之慈帏失养予又趣装治严而事竟寝可胜叹哉予今趋京师宁不酌巵酒以言别乎乃载为之词曰风凄凄兮木落林追思故人兮涕泪交流临风对月兮几倚层楼故人不见兮使我心忧念交情兮意独绸缪歌短词兮日黯云愁四海皆兄弟兮孰匪交游志道同合兮舍吾友而焉求嗟予趣驾兮朝神州具薄奠兮荐微馐侑词诀别兮万古千秋何日归来兮复酬松楸尚飨 

　　祭友章文善文 

　　嗟嗟文善聪敏之姿妙龄英气卓立自持负磊落之壮志思奋起于一时奚所愿之未遂遽与世而相违嗟嗟文善门单烬微少失所从寖入他岐年踰弱冠了悟前非耻习业之为陋慕古道之余辉徙义从正取友亲师圣经贤传惟日孜孜行已接物不忒其仪晨则起居甘旨承奉庭帏夜则青灯黄巻手不停披所谓一变而至迁善而不疑成人之美者咸诱掖而奬劝嫉人之善者或面是而背嗤嗟夫彼恃富与骄贵生下愚之不移降乔木而入幽谷者宁不观感而忸怩奈何素履未孚好徳者稀千里发轫六鹢退飞固宜安义而修省听赋命之疾迟韫玉于匮待价沽之何乃一试不利气索神萎抱恨悒郁以至于斯虽然朝而闻道夕死可矣得正而毙夫复何悲然吾所以哀伤而不已者盖念夫畴昔之交谊慨逝者之莫追嗟嗟文善久矣别离临风对月两地相思前书报我秋以为期孰料永诀无复云来呜呼哀哉友朋之情义当往吊奈匏瓜之兹系空反袂而涟洏生刍莫荐絮酒酾酾缄词千里聊哭吾私呜呼词有尽而情无涯嗟嗟死者其有知尚飨 

　　祭杨思中文 

　　呜呼普天之下莫非王土率土之滨莫非王臣上而公卿大夫下至胥史奴隶其职役贵贱虽不同所以服劳趋事委身报效则一而已思中生于王土役在弓兵驱驰王事职分当为洪武丁夘夏奉檄来绩溪取吾祖及其回途竟以疾卒于旌川深可哀哉虽然汝病也有饮馔汤药以调治其死也有衣衾棺椁以殡葬吾亦尽心焉耳已且汝之承差而来公义也抱患而死天命也虽然又何恨哉汝宜安归于兹他日为汝收遗骨而归故山或有期也余因起复赴京师道过茔下酌尔以酒告尔以词尔灵不昧庻来格而歆之尚飨 

　　贞白遗稿巻四 


　　●钦定四库全书 

　　贞白遗稿巻五 

　　（明）程通 撰 

　　○诗 

　　元旦 

　　五云佳气应昌辰凤厯新颁又一春月建丙寅时正始年登甲子运维新九重天日当黄道百辟衣冠拜紫宸嘉礼庆成蒙锡宴恩荣何幸到微臣 

　　夜宴韩同年宅 

　　王门更漏已沉沉此夜相逢共醉吟浩饮不辞非嗜酒清狂时发为知心诗因得趣联偏好话到忘言意愈深携手出门同一笑春风和气蔼儒林 

　　敬和春景韵 

　　东皇布徳育羣生二月仁风遍海城原上草青堪放马墙头栁緑可藏莺一尘不作天如洗万景俱新日与明朝退玉阶无个事杖藜时向小桥行 

　　其二 

　　新诗同和酒同酣三月纔过十又三红日腾光辽海上白云回首大江南一生心地常摅赤八品官袍尚着蓝君宠母恩俱未报几回兴念几停骖 

　　敬贺千秋诗韵 

　　璇霄昨夜灿文星知是吾王寿且宁龙衮九章临玉座鹓班百职拜彤庭香腾晓雾浮佳气物被春风播徳馨何幸小臣逢盛世愿伸歌颂祝千龄 

　　奉使途中 

　　轻云将雨洗尘泥丹诏驰飞过小溪草不知名随处发鸟如相识出林啼韶光明媚诗情逸道路崎岖客思迷回首亲闱在何许白云缥缈太行西 

　　爆竹 

　　此生循约束烈性慎几微容物非无量通玄更有机当场吐霏屑满眼生光辉平地一声起传扬到处知 

　　元日（丙子年） 

　　昨夜东风转化钧眼前歳事又更新王正肇纪庚寅月天运重开丙子春气蔼一元生品物嵩呼万寿祝君亲小臣执笔陈歌颂深媿才华不及人 

　　其二 

　　珊珊环佩共朝元正是皇明大统年阊阖九重深似海君王万寿福如川玉阶不是寻常地黄道争传咫尺天载拜赓歌酬盛徳诗成应媿每迟延 

　　其三 

　　九重颁厯纪王正宇宙今朝又一春五夜仁风回草木千年佳会庆君臣海天浩浩皇图广锺阜巍巍圣徳尊生遇太平无以报惟知一饭不忘恩 

　　和朱引礼韵 

　　海宇清宁氛祲收大明于赫迈虞周天生圣主八千歳春到皇家第一州济济佩声臣北面曈曈日色殿东头承恩归去添诗兴倚遍东风十二楼 

　　元宵 

　　上元佳节几时逢知是新春正月中香散梅花千点雪舞低杨栁一帘风楼头玉漏声从转敇下金吾禁已通况喜君王恩似海人歌人醉万方同 

　　其二 

　　金吾弛禁任更阑巷陌游人自往还灯火今宵同万国蓬莱何处是三山栁霞泼瓮春如海梅雪沾衣夜不寒一笑相逢总忘寐不知身世在人间 

　　敬和元日韵 

　　鸿胪当殿赞朝仪百辟衣冠拜玉墀天地三阳开泰日华夷一统大明时皇皇圣主恩涵育穆穆贤王敬缉熙何幸小臣逢盛事承筐玉帛骏奔驰 

　　元宵 

　　鳌山髙耸对孤棱无处无人不赏灯竹叶香浮银瓮酒梅花清湛玉壶氷乾坤月色三千界楼阁烟光十二层共乐太平知有自万年洪福正龙兴 

　　较猎 

　　赫赫王师整且齐奋扬威武保黔黎三山日驭六鳌背百道风尘万马蹄士气雄飞王气合阵云髙压塞云低明朝得隽回营去金鼓一声辽海西 

　　敬赓松图韵 

　　山林无分着盘垠特向舆图为现真琥珀长生千歳寿龙颜不老四时春金枝捧日多承荫玉柱擎天独立身大展明堂遥觐处丹青彷佛见仪神 

　　万马图 

　　胡关汗血已成功队队归来汉苑中云散晴川芳草碧星驰官道软尘红精神摹貌一相似文彩斌斑万不同伯乐何时重展顾始知神种有真龙 

　　桃花马 

　　骅驑踏遍武陵春带得繁英自满身万点落红霞有晕四蹄攅白玉无尘自来龙种真僊种谁识花神是枥神醉倚东风归洞口错疑游子作刘晨 

　　松图 

　　毵然苍髪数株松一夜移来堂壁中老干尚存千古雪仙花不落半岩风踏枝几悮寻巢鹤跨涧多疑出海龙自昔大夫荣宠后至今华翰侈遗封 

　　元日（丁丑年） 

　　龙飞九五定乾坤寳厯春颁又一元万国欢呼供玉帛五云缥缈启金门下情忻幸遭明主北面随班拜至尊朝罢琼林还锡宴恩波洋溢醉深罇 

　　和胡公韵 

　　辽国天开万世基坐临朔漠控边陲君王茂对春多福黎庶深祈歳不饥鸣凤来仪丹凤阙流霞溢美紫霞巵仁风化日均舒畅品物熙熙蔼徳辉 

　　其二 

　　一气回钧万事新由来元旦属初旬歳除癸丑年丁丑月建壬寅日甲寅春满龙颜熙日角云屯虎旅定天垠忝陪东序遥瞻拜耿耿丹心拱北宸 

　　敬和题宗谱韵 

　　新安善政见攀辕况托遗孤赵祀延忠义一门原有自云仍百代可无贤簮缨不乏如云盛文彩犹存炳日鲜何幸君王为题品共然声价倍当年 

　　其二 

　　自从五马渡江陵赐第黄墩我氏兴一本万殊原滚滚千孙亿子自绳绳箕裘绍业思无坠文献传家信有征珍重王章蒙宠锡埀光终古照云仍 

　　和曹先生体民韵 

　　邂逅忽相遇从容不忍离剧谈当日事还动故乡思江左卜邻近辽西识面迟从今永为好如髪复如丝 

　　其二 

　　萍水他乡客匆匆会复离会时真可乐别后重相思天晚酒醒后月明人睡迟谁云我情绪曽不及游丝 

　　随猎至沙河回途 

　　西猎沙河曲东归瀚海浔冒寒真透骨触景动闗心云树家山逺风尘旅思深前邮如有酒聊复罄囊金 

　　义州次曹先生体民见赠诗韵 

　　小子伊川后先生魏武孙家声都不坠友道正堪论杯酒城南驿杖藜山下村相看忍相别后约在王门 

　　宴张指挥宅座中戏答操先生观画韵 

　　不到故园今四载从头点检看如何东风昨夜回天地还觉眼前生意多 

　　和曹先生春游韵 

　　载酒出城去春山乐胜游风轻云淡淡氷泮水悠悠我幸逢青眼公无叹白头抚时须尽兴一醉两忘忧 

　　义州回途怀项公诗 

　　不见先生又许时几回梦寐重相思应招弟子来从学还向亲王去进诗松耐歳寒知劲节栁逢春暖长新枝何尝了却公家事樽酒论文会有期 

　　次项公韵 

　　久客辽西苦厌尘歳寒傲过喜逢春江河二月坚氷泮天地一元生物新怀母愁添堂北草爱君思献涧中芹宦途谁是知心者赖有斯文骨肉亲 

　　次陈奉祠留别诗韵 

　　有分同朝叅帝子无人不道似神僊正当辽海联居日又是滁阳建国年马首云山千里逺鸟啼烟树百花妍欲知此后相思处月照西窗夜未眠 

　　次项公送别韵就别陈奉祠诸公 

　　百歳交情自古难纔于好处又间闗有诗留别知君厚无物赠行非我悭杯酒忍听三迭曲片云知隔几重山天髙海阔多鸿雁无惜音书数往还 

　　会童谢二知事因留夜饮就次诗韵 

　　久别忽相逢交情感慨中才名今日胜情况旧时同阴转栁梢月香飘花底风一樽须尽醉后夜各西东 

　　敬和春雪诗韵 

　　东风吹雪遍埏垓晓起推窗赏看来三白定占春麦熟六花不让早梅开连营旧是青毡帐立地新成白玉台谁忆长安有贫者红炉暖阁为停杯 

　　寄故人罗宪彰 

　　胄馆交游已有年新诗同和业同传别来辽水东西地望断山闗咫尺天塞雁阻云空问信牎鸡呌月几忘眠沈阳长史如相问为道思君意惘然 

　　次项公见示雪中诗韵 

　　天娥剪水作飞琼散乱随风片片轻草木霎时春共老乾坤入夜昼同明蓝闗征马千年事剡水扁舟万古情翻笑海滨逰猎者归来何处觅行营 

　　其二 

　　天雨黄金久不逢翻成玉屑解漫空都传先腊六花见准拟明年二麦丰灞上蹇驴夸孟老池边鹅鸭袭呉宫右教武子能寒奈絶胜囊萤几倍功 

　　其三 

　　大凌河上喜初逢洪武壬申十月冬下榻有时曽共卧行轩无处不相从颠狂忍看风前絮贞固深嘉雪后松不但论交成白首还期匡国尽丹衷 

　　忆甥金公允 

　　异乡重会喜何胜蓦地分携倍失惊三口能成妻子托百年还是舅甥情望迷闗树知云隔倚遍楼阑对月明近得好音深可慰圣恩还与旧时名 

　　春日即景 

　　乾坤淑气正融和九十韶光一半过生意总归新草木坚氷一洗旧江河日笼晴霭红披锦水着微风緑皱波最喜田家得生理村村牛背牧童歌 

　　敬和留别诗韵 

　　春风花萼倍辉明可是寻常昆弟情鸾驾往来知意宻龙章烜赫荷恩荣辽宁两国同封守文武千官尽送迎徐水闾山髙且逺愿言禧祚与渠平 

　　其二 

　　闾阜之山秀且髙凌河之水胜葡萄水光山色堪图画栁緑花红映锦袍两府东西停鹤驾三军先后拥牦旄小臣叨在从官列鞍马驱驰岂惮劳 

　　其三 

　　祖道宏开毡帐髙当筵举盏醉葡萄日辉棣萼霞舒锦风卷杨花雪点袍分手河梁犹驻马驰心关树剧悬旄闾山徐水无多逺来往宁辞从者劳 

　　咏松明火 

　　生长山林地风霜阅歳深凭谁为倾盖使尔竟拔心梁栋那成用轩窗赖照临大夫一封宠光彩到于今 

　　次徐知事韵寿曹先生 

　　春满乾坤万物辉先生佳诞适斯时仙花光动盈颠髪朋酒香风上寿巵戏彩有人真可乐杜门无事更何思自惭碌碌尘途客趋贺无因只寄诗 

　　和曹先生韵 

　　不见先生重有怀相逢一笑旅颜开也曽并辔春游去更复连床夜话来海上交情谁第一江西诗派尔为魁从今愿托金兰契勿谓髙明弃謭才 

　　和韩同年 

　　诗礼承家子经筵侍讲臣知公全此职愧我独何人雨露恩非浅春辉徳至纯死生存一感得不在君亲 

　　赓咏 

　　微生因有幸蚤歳忝陪臣自近朝中主都传天上人才虽惭浅陋心只抱忠纯今日翻成别何时复见亲 

　　和韵 

　　愁蹙睂端并两峯形容枯槁更龙钟可怜彩服翻成布宁效囊锥立见锋臣子涓埃何补报君亲天地有包容生平志愿何时了能不忧心重有忡 

　　自述 

　　闾山苍翠挺双峯王气相交秀气锺一水东流环若带五台西拱削如锋乃知王业真天造况喜君恩更海容惭愧小臣今去国可胜忻感与忧忡 

　　次稚周歳 

　　去年奔道路今日奉衰麻生汝一周至感予三叹嗟桑弧先见志诗礼可承家唯愿早成立贤能胜阿爹 

　　次诸公见赠诗韵 

　　忠孝男儿合两图如何欲进又踟蹰王来海上初开国亲在江南久倚闾宣力几曽能汗马报恩万不及慈乌几回终夜空长叹似觉中心半负初 

　　其二 

　　友谊如公世亦稀久交那忍遽相离袂当分处情偏恋马欲前时思愈迟本拟雪松坚晚操奈何风木动秋悲深知不尽绸缪意定计青云作后期 

　　次韩公韵 

　　寻常退食自公余坐话行吟肯暂违正好恊恭叅内治不堪闻讣独南归霜花惨冽愁如绪风木悲凉泪湿衣赖有髙文能发越顿令行色倍増辉 

　　次项公韵 

　　补衮何曽效寸丝望云空尔重怀思生来两事犹违愿话别三秋又在期江海飘蓬无定迹风霜落木可胜悲也知此去重来日桃李春明万锦机 

　　和曺同官韵 

　　书就桃符第二联殷勤整佩去朝天五更待漏衣冠盛一气回春草木鲜烛影荧煌帘影动颂声洋溢乐声连小臣何幸逢今日遥捧霞觞祝永年 

　　和项公韵 

　　东风破腊透先春便觉眼前生意新磅礴一元无外道明良千载有同寅衣冠济济陪鹓侣甲胄桓桓奋虎臣共沐仁恩何补报愿勤藩辅镇边垠 

　　和徐指挥韵 

　　火城光绕御堤长百辟趋朝佩有锵文武分陪班每近地天交泰运弥昌琼林锡宴恩波重彩笔题诗翰墨香深羡将军承宠异好殚忠赤对休光 

　　和朱训导韵 

　　江梅消息兆先天便觉阳和布海边世上有生皆徳泽辽东无处不桑田蓬莱仙阙三山晓杨栁人家万井烟真是太平新景象愿将史笔纪尧年 

　　和于博文韵 

　　望极苍旻入莽苍蓬莱依约五云乡春回海宇开元旦日上天门丽正阳黄道髙明王道坦玉阶遥接泰阶长经纶亦有皋夔在杰出鹓班第一行 

　　和王典簿韵 

　　落落银钩灿灿诗独收虹彩夜光迟侍臣染翰供青简中使传宣下赤墀晓露均沾恩赐日春风斜倚醉归时自惭报主无涓滴舞忭遥称万寿巵 

　　和吴典仪韵 

　　几度宵衣坐达晨出门常若对严宸床头独赖诗书旧天上重沾雨露新未有涓埃酬圣徳徒工雕刻忝词臣声诗感动君王喜一笑恬然满国春 

　　和曹同官韵 

　　陆地芙蓉五夜开无人不道看灯来六鳌背上山连海双凤声中月满台风送玉梅晴有雪星流火树迥无埃自怜庐处寜同赏勉和新诗当酒杯 

　　和项公韵 

　　太平宇宙乐黎元物物生生总是恩香逐马蹄尘九市光揺鳌背月千门蓬莱咫尺天颜近辽海东南地势坤自是良宵浑不寐寸丹还对紫薇垣 

　　和王长史韵 

　　万里无云海宇晴太平景象自分明重闗已放金吾禁五夜从催玉漏声莲朶光揺星斗灿栁梢阴转月盘倾东风是处堪行乐王道而今似砥平 

　　春风 

　　春来三十日无日不东风入水波添緑穿林花放红气周亭毒表人在泰和中借问伊谁力冥冥有太空 

　　魏泽和前春风韵 

　　春阳开运泰一气蔼和风逺岫吹空翠芳尘扬软红动揺花影里呼吸鸟声中遍扫浮云净晴晖正丽空 

　　和同官韵 

　　底事年年应候来乾坤荡扫净氛埃挽回一气非无力发育羣生讵有胎弱栁窥春开翠眼落花飞雪点瑶台几翻掠海冲归雁阵阵纵横字字杯 

　　和项公韵 

　　穿林掠地盍如斯莫是东君有意为二十四畨花信息百千万国帝恩私园桃花发机机锦岸栁金拖缕缕丝忽听上林莺啭晓料应禽鸟得先知 

　　敬赋双头莲房 

　　挺身己自出泥污况复同根更并居兄弟重闱青帐幕子孙齐见黒头颅秋风太华名双美夜月西湖影不孤喜遇时来连采纳为君开抱献联珠 

　　敬和双头莲房 

　　二乔相并洗红妆含美包羞有异香一律持身分孕秀双盘捧子竞呈祥镜台对面朝朝似介胄骈头个个昌应为防秋心亦苦重围各自保封疆 

　　敬和七夕韵 

　　风动微凉几席清良宵并赏酒频倾人传牛女双星会我爱蟾蜍半郭明汉苑蛛丝应得巧玉闗雁信忽闻声君王对景多诗句臣愧凡材和不成 

　　和项公立秋韵 

　　梧桐飘一叶四海总知秋已喜河山静还惊岁月流籁声风不定凉气雨初收借问衡阳鴈飞飞若为谋 

　　冬至 

　　葭吹六管动浮灰正是先春气始回君子一阳知道长皇王万福自天来炉烟细细云中阙环佩珊珊月下台何幸小臣逢盛事陪班又进紫霞杯 

　　和冬至韵 

　　闻道震雷从地复由来子月是天开歳寒然后知松栢春意从今遍草莱臣职无才能补衮君恩有宴敢辞杯遥瞻云彩多祥瑞何用区区羡鲁台 

　　题芮廉指挥望海图 

　　公余柴立最髙巅东望沧溟思惘然父也何心贪捉月子兮将恨抱终天长鲸一去无消息精卫髙飞有歳年此意画图图不尽却烦歌咏为流传 

　　和王典簿韵 

　　佩声徐步上瑶池髙阁稀闻昼漏迟余腊都从爆竹去先春又报早梅知九重日月悬双阙千载风云庆一时盛世唐虞今复见赓歌纔罢又赓诗 

　　敬和元宵韵 

　　三五良宵春占先太平风景乐元元一轮光满千分月九市灯辉五色莲紫陌游龙尘里马玉楼醉客画中仙君王欢赏成佳句髙岀寻常几万千 

　　和胡纪善元宵韵 

　　结彩移来海上山游人耽赏不知还锦城信在繁华里紫府祇违咫尺间爆竹殷雷声起蛰落梅飞雪解生寒朝端亦有登瀛者步步春风玉佩珊 

　　和项公韵 

　　圣徳如天覆帱均万方齐乐葛怀民烛龙照夜明三界笙凤吹春赛百神银汉月浮鳌背雪玉阶风滚马蹄尘眼前多少生生意总是东皇一至仁 

　　和王典簿韵 

　　仁风浩浩播华风玉帛车书四海同星列官班皆拱北天临帝座在当中君臣道与三阳泰宇宙回春一气充皡皥熙熙名不得惟知大庇悉帡幪 

　　敬和桃花马图 

　　渥洼龙种自源源生带桃花片片圆浴罢臙脂抟锦重战归汗血透痕鲜嘶风玄观踪难觅踏雪蓝闗马不前偏称一鞭丝栁软东风驰逐赏春天 

　　和紫虚丹房二十首 

　　北镇闾山壮且峩控临朔漠与儋罗野无狐鼠能潜穴海有蛟龙或戏波花木不嫌三月少蓬莱偏近五云多皇王自得安边策何用神兵夜馘魔 

　　其二 

　　雨晴锺阜卷烟绡削出芙蓉朶朶娇龙虎盘旋千古地凤凰鸣和九成箫幸逢尧舜重临扆笑杀巢由独挂瓢自是我朝无弃物林泉隠逸一时招 

　　其三 

　　山南山北有台莱蔼蔼王多吉士来三策未能専汉室千金何独羡燕台明朝道徳乾坤大经世文章日月回惭愧微臣叨典翰床头笔砚肯生埃 

　　其四 

　　帘底微风扇底招飘然逸思共迢遥功名争及青年立诗酒休将白昼消骐骥超羣终泛驾鹍鹏得志便摩霄昔人曽惜分阴去好把膏油继晷烧 

　　其五 

　　退朝行殿侍吟坛剪烛吟诗到夜残一胆信知如斗大寸心还欲似天寛文章李杜齐名易勲业伊周接踵难深荷国恩无以报几回兴念几忘飡 

　　其六 

　　有虞封后几春秋王气今腾冷气收万仭峯髙云在手九重天近日当头金山倚北烟尘息辽水朝东昼夜流臣子有怀终报国未应与世共沉浮 

　　其七 

　　蚤岁驰声翰墨场君恩一饭岂能忘桂香已占中秋月菊老犹禁晚节霜内展经纶资治道外扬威武控遐方夜来有气冲牛斗知是文章是剑光 

　　其八 

　　五夜天阶炳六符圣恩承运启皇图华夷仰日恩倾戴阊阖排云许呌呼李白万言曽倚马王乔双舄解飞鳬自惭学浅才如线敢望连篇若贯珠 

　　其九 

　　双峯列翠近宫城猿鹤亲人惯不惊万壑烟霞抟曙色五更风雨送潮声时平不动干戈事春作方兴耒耜耕暇日凭髙重回首玉京迢递五云横 

　　其十 

　　丹墀射策对延英骑马看花快此情千载后无双国士十年前是一书生胸蟠星斗当中贯气与氷霜彻底清最喜君恩容进步春风环佩响瑶琼 

　　其十一 

　　幽居治业几何年笔表为耕纸作田云路有梯终穏步灵台无物自虚图杨花解作三春雪榆荚空飞九府钱堪笑子阳非逺见区区只认井中天 

　　其十二 

　　磊落胸怀灿若玑乗风直欲叩重扉函关几日青牛度华表千年白鹤归顷刻开花那见种等闲栽橘便成围莫言幻语惊盲聩信有先天造化机 

　　其十三 

　　林花雨过锦成机岩壑云生石有衣烟外数村牛马息天中双阙凤凰飞清朝蜃气连沧海薄暮钟声出翠微几度倚阑吟望处翛然得意竟忘归 


　　其十四 

　　惜昔春秋似奕棋而今喜遇太平时千年泰运乾坤辟万里仁风草木知王国分茅仍胙土皇家玉叶与金枝宁边莫道无筹策麾下英雄总健儿 

　　其十五 

　　清若氷兮直若弦行须方正智须圆寸心向日终殚赤两鬓成霜不再玄挟策每怀为世用遗经还自得家传材官谁似扬雄者独步河东赋一篇 

　　其十六 

　　灯窗独坐夜忘眠细玩扬雄草太玄洞里有天非小景山中无地不长年向阳花木知春早近水楼台得月先妙趣悠然真自得何须呼酒说龙泉 

　　其十七 

　　四时代谢迭寒温阊阖阴阳不二门天上碧桃应有种月中丹桂本无根海容川会方成大渭合泾流未免浑争似灵台明耿耿寻常不受一尘昏 

　　其十八 

　　海上风来夏不炎况多时雨送凉添云收朔漠三千里露出闾山一两尖埀栁道清鸾捧驾落花泥软燕穿帘夜深独倚阑干望玉挂东南半廓蟾 

　　其十九 

　　宇宙茫茫无始终辽西开国壮王宫凤声清夜双箫月牛背斜阳一笛风波浪不生沧海静云霾都散碧山空太平无事民安业会见陈陈粟腐红 

　　其二十 

　　华发蟾宫第一枝西风八月正中时三场我己曽酣战一字谁云不疗饥龙种自来天上出豹斑未许管中窥不须更问承恩处浩浩波光满凤池 

　　赠齐千户奉丧回葬江西饶州 

　　严父骑鲸飞上天承家尚有子英年一官护卫参王驾万里奔丧问客船辽海月明惊鹤唳芝山天相得牛眠故园襄事毋留恋忠孝男儿要两全 

　　敬和芦花韵 

　　渔村近逺鹤汀傍一阵风来一阵狂苍雪卷晴江月冷白云收影水天长海鸥冲落头先白塞雁衔来喙亦香钓叟夜深迷却路归舟带得半帆霜 

　　正旦 

　　璇玑悬斡有神功一气潜回十日冬寳厯天颁春正月车书云集大明宫三元令节三阳泰万寿君王万福同臣忝鸳班遥拜贺佩声随步玉阶东 

　　和锺纪善韵 

　　十日春来十日晴正宜扈驾歴边城松篁不逐春风媚花萼相辉昼日明双凤齐飞云锦丽六鳌不动海波澄回朝正笏详敷奏天下如今已太平 

　　和前韵 

　　万里云收海宇晴海东月照海西城金杯满泛春霞暖绛蜡髙烧午夜明闾阜晚峯青簇簇辽阳春水緑澄澄个中风景堪行乐何幸叨陪际世平 

　　和靖江府胡典仪韵 

　　驾扈游诸国经秋又涉春闗山知有许瀚海阔无津古塞风光别长亭月色新论诗劳奬借一语重千钧 

　　敬贺元日韵 

　　泰运君臣共履端弘敷五福兆民安天开夏正壬寅统气转春阳甲木干五色祥云舒凤翼万年寿酒上龙颜微臣瞻仰勤三祝社稷尊崇等泰山 

　　敬和元宵诗 

　　灯月楼台逺近间千门万户不须关谩歌白雪无双调穏步青云第二山酒色暖涪春色嫩梅花晴衮雪花寒太平同乐惟瞻仰咫尺天颜是圣颜 

　　元宵 

　　云浄天空月正髙迢迢良夜遇元宵蓬莱五凤盘双阙瀛海三山驾六鳌紫陌香尘随寳马玉楼美酒换金貂太平乐事知无外但恨樗材答圣朝 

　　和靖江府锺纪善韵 

　　马蹄辙迹遍天垠开国承家喜有人自古金陵多王气当今紫塞少氛尘鳌头跨海放怀阔马上看山得句频济济从官多似雨长杨有赋莫如君 

　　其二 

　　辽东望江左荡荡是天衢日侍亲王驾云从长者车歌曽夸白雪酒不羡黄垆归向朝端说今吾非故吾 

　　其三 

　　滁阳省视又辽阳明日都门促去装龙驭九重瞻日月马蹄万里踏氷霜来时朔雪山阴白归路东风栁色黄謡俗已知君采纳回朝敷奏达明光 

　　三月廿五连■〈穴上涡下〉登楼晚眺 

　　公余同上驿门楼倚遍阑干纵逺眸泰岳数峯天外起黄河一带水东流舟横古岸人争渡草合平原马未收矫首乡闗何处是暮云迢递隔南洲 

　　题孙允刚饮水轩 

　　智者惟乐水乐之斯饮之清贫自足乐真味谁能知江海归吾量膏粱匪我思孔颜今不作千载竟何师 

　　题方宗义先生石友轩 

　　交际谁非友坚真孰似他订盟知可久修业赖相磨怀玉为时重颜苍阅岁多朝花夕变色于此却如何 

　　寿王诗三十二韵 

　　乾坤开泰运日月丽皇明圣主隆昌胤贤王喜诞生虹光流逺渚星影焕长庚御阙千祥集舆图万象呈凤雏稀世出龙种自天成文武才兼济经纶学更精金枝连玉叶棣弟及棠兄笔底挥珠玉胷中富甲兵分符宜受命属籍早题名胙土三韩广宸章九爵荣神威清北塞王气接南京天启雄藩地云屯细栁营坐朝端黼黻为国秉钧衡纳谏开言路推心悦众情和风施化雨善政蔼仁声徳胜丘山重恩覃草木轻华并夷一统河与海双清黉序兴弦诵田园遂凿耕陇云秋有望烽火歳无惊皥皡无怀氏熙熙葛天民四维同巩固万世保升平矧兹羣执事总是一时英朱紫辉袍锦璁珩曳佩琼羽旄叅鹤驾象管答鸾笙綘蜡莲蕖灿霞觞竹叶倾五花西域马百啭上林莺报曙传鸡唱赓歌宴鹿鸣微臣何大幸平步似登瀛莫既揄扬力惟深颂祷诚佳辰多吉庆洪祚永康宁辽水水光緑闾山山色青愿将此情意敬上八千龄 

　　古风庆王寿 

　　太极昔未判一气浑浑然清浊既已分万象何昭宣髙者为天为日月下者为地为山川其间昆虫与草木林林总总几万千若夫禀二仪之秀气夺万物之精姸生具四端备百行虚灵挺秀为人焉中有最灵与最秀首出庶类惟圣为能全天生圣人岂徒尔亶聪明作元后父母乎黎元大哉吾王继立极聪明卓冠天下先神圣广运尧荡荡日新夕惕汤干干躬翊明主膺大任统一六合清三边大开明堂受朝贡东夷西戎南蛮北狄万国玉帛来源源鞭策唐宋轶秦汉进与虞周三代为比肩上天眷命益用懋福禄胤祚恒绵延龙子龙孙自有种金枝玉叶春相鲜分茅胙土法古制王章九爵衮冕光蝉联秦都闗中晋云内荆衡齐代并幽燕下逮岷峨巴蜀二十有余国莫不犬牙相制唇齿相牵连睠兹辽阳作巨镇提封千里际海堧坐临髙丽控朔漠襟带潮海通云烟吾君奉诏莅兹国措置社稷盘石坚春秋祀事竭诚敬抚恤黎庶加慈怜辽天雨露洒湛恩及蜎翾恪遵王度靡颇僻佩服祖训常恭虔乃文乃武才兼济惟精惟一学更专横槊跨马耀威武投戈讲艺宏经筵况有如貔如虎桓桓之将士又有如鸳如鸾之英贤同寅协恭赞厥美夙兴夜寐相周旋皇风清夷海宇靖伫见民庶髙枕皆安眠行者愿出于吾途居者愿列于吾廛仕者愿立于吾朝耕者愿业于吾田尧民何皥皡周道何平平牧童牛背歌日夕腾垓埏岂不见东平苍竹帛千古芳名传又不见城阳章功绩万载金石镌吾君仁徳早拔萃彼二者不得专美于其前欣逢令旦当今日正是二月中和天祥云裁锦弄晓霁扶桑暖旭髙枝悬一元坱圠妙化育品彚孰不归陶甄遐迩臣邻率欢贺承筐篚厥黄与玄彩杖缀班森玉笋綘纱笼烛烧金莲醉路宫花压帽重迎风象管鸣繁弦上林流莺听睆睍翻阶舞鹤看■〈遍〉跹葡萄满斟光禄酒蟠桃佳宴瑶池仙太平盛事亲幸覩直欲播颂焉得巨笔如长椽区区韦布士词馆叨备员既乏八斗才安用五色笺但歌天保诗答此鹿鸣篇愿祝吾君寿如山山髙翠拔闾阜巅愿祝吾君福如水水长玉挂双峯泉闾山泉水髙逺亘今古愿祈国祚相与悠久亿万千斯年 

　　送项公回浙江祭祖 

　　河头杨栁青丝丝临河送别攀栁枝百官骑从宻如雨何异画工图画之举鞭欲发向南去极目天台渺何处担头诗卷灿可观铁网卷去珊瑚树羡君富贵归故乡衣锦白马春昼光丈夫壮志有如此忠孝两尽名斯扬兹行不负平生愿奚惜风霜经歴遍百年丘陇顿生辉九族宗姻重会面追忆离家六七年归来松菊犹依然何妨斗酒悦情话掀髯一笑东风前琼台双阙虽云好未许优游直终老祗恐王庭注目长东书早上江南道 

　　其二 

　　六载交情海様深临溪那忍遽分襟锦衣己遂还乡愿白髪愈坚报国心晚日客停莺哈哈东风官路马骎骎囊中莫道无余物御墨文章价万金 

　　敬和文房四寳 

　　商盘周鼎镇神州寳剑森严杂佩钩篆出籕斯能有几法推羲献更无俦长戈壮士千钧力树老寒藤万丈头划若蛟龙动风雨天池飞跃肯淹留 

　　敬和尚义堂诗韵 

　　臣子须知仁义先敢云卑末两能全侧身天地求无愧托迹培塿莫有传拟易漫同扬子宅怜贫安得范文田君王下赠琼瑶句蓬壁生辉韵更绵 

　　敬和万马图 

　　髙蹄骏马万为羣异色殊形赋与恩功着丹青身外事毛殷汗血晕边存草堤折队疑星散沙道成行若电奔想是平胡多効力图形千古照乾坤 

　　和十六府徐纪善韵 

　　驽骀焉敢趂骅骝深愧相从逐去舟藩辅树勲谁第一殿廷射策尔为头风涛何事羁行色景物从教动客愁今日浪平川若练片帆揺曳过邳州 

　　和十八府翁纪善韵 

　　几年灯火读书劳一旦名成地位髙身辅东藩攀凤翼风抟北极快鸿毛皇风渐海逺沾化白日当天明见毫好向青云树勲业羞谈林下许由瓢 

　　和翁纪善韵 

　　云隔东江逺风髙塞北寒游人归未得愁思满征鞍 

　　随驾幸教场 

　　亚夫营畔栁青青车驾时临演武亭貔虎啸风生气焰旌旗耀日赫威灵弯弓疑挂半轮月流矢如飞万点星老我日陪仙仗侧归来无事坐谈经 

　　春三月奉使临清 

　　三月正当初一日驱驰王事上临清马蹄踪迹追风去锦服联翩照日明花不知名随路发鸟如相识向人鸣行行西出榆林外纔过长亭又几程 

　　较猎 

　　草深春暖马初肥较猎平原晓合围声振乾坤雷万鼓影揺山岳火千旗苍鹰攫兎林间下野雉惊人马首飞击射竞夸谁得隽凯歌齐向月中归 

　　元宵 

　　禁城阊阖九重开歌舞諠哗六市来人物英雄龙虎地笙箫清彻凤凰台喜看午夜十分月不动春风半点埃坐对良宵无限兴侍臣频进紫霞杯 

　　锦谷程时杰休宁汪用和俱客辽东时杰之归也用和以墨梅相贻索予题赠 

　　举世送行皆折栁汪君独赠一枝梅寄将春色江南去更喜幽期梦里来青眼故人归锦谷缟衣仙子下瑶台相逢欲识东风面一度披图见一回 

　　送唐孟实还绩溪 

　　氷霜严冬月在丑客邸萧条独株守掩巻暂向桥门行忽然遇我平生友掀髯一笑临风前殷勤询问同携手举杯聊慰别来思夜雨西窗频话旧况复遗我蒙山茶亦欲报之乏琼玖明朝送别龙江头一首新诗一巵酒来时宻雪绽红梅归路东风舞官栁到家如见交游者道我问讯今安否 

　　春日闻唐比部将至荆州 

　　每忆唐求思渺然别离何似路三千今朝喜得南来使报道相逢二月天 

　　其二 

　　几载相逢见面难祗凭尺素报平安江陵不日君须到春月春花好共看 

　　贞白遗稿巻五 

　　●钦定四库全书 

　　贞白遗稿巻六 

　　（明）程通 撰 

　　○诗 

　　送陈君还池州省亲 

　　江亭攀緑栁送子逺归宁檐上一诗轴沙头双玉瓶青衿辞上舍彩服拜中庭预约重来日秋风桂子馨 

　　庆太守门人韩渊侍亲其兄从戍故弟得以归养 

　　二妙武文异一门忠孝俱青宫陈奏牍彩服照庭除脍鲤晨调馔焚膏夜读书他时树勲业逺大志何如 

　　送刘观文归广东省亲 

　　南雄自昔多才杰上国于今识俊英三载贤闗时雨化片帆江浦暮潮平风生丹桂秋天爽露滴金茎夜气清彩服翩翩拜家庆须知忠孝足扬名 

　　题石镜 

　　表里空通一片明不磨不拭自天成半空壁立山川秀万古光涵日月精春暖野花装异态夜寒山鬼泣真形何当贡入归天府纵使奸邪孰遁情 

　　勤学 

　　髙斋尽日不吾扃勤学存心在六经黄巻千篇深属意青灯一点漫劳形何须苦映孙康雪更忆曽囊车子萤窗下十年坚笃志会须奏对立王庭 

　　立春 

　　斗杓逢丑又回寅且喜今朝庆立春厯自天朝颁正朔阳随地气转鸿钧人人共迓三阳至处处咸欣万物新从此书生勤努力文章应不负吾身 

　　午梦 

　　深院无人夏日长北窗髙卧拟羲皇簟文如水侵肤冷鼻息如雷隔屋扬宰我昼眠悲朽木壶仙市饮悟黄粱遥知富贵真如此一枕松风六月凉 

　　怀古 

　　乗暇须登百尺楼兴亡满眼思悠悠天髙地下今犹昔暑往寒来春复秋世事无情毛鬓改闗河有路利名忧遥思广武英雄日赤壁烟消酒一瓯 

　　元夕 

　　金鎻桥门总不扃上元佳节雪初晴一轮璧月中天满万点华灯彻夜明鳌驾海山开曙色车随仙仗鼓雷声书生幸际风云会环佩遥知集凤城 

　　兰亭怀古 

　　节序催人易易过兰亭遗迹竟如何当时豪杰风流盛曲水杯觞乐意多渺渺闗河天日别茫茫宇宙恵风和文章千古留遗记一读令人发浩歌 

　　夏夜 

　　南风吹我襟独坐邀明月心事寄朱弦可对青天说 

　　秋夜 

　　斗转银河久窗虚玉露寒夜深明月里梦绕五云端 

　　送周生 

　　把酒立离亭栁色正青青君逐衡阳雁迢迢过洞庭 

　　题存心堂 

　　方寸之间本自然尚期操守要精专寻常莫放一毫地咫尺应驰万里天泰宇日闲云寂寂灵台夜静月娟娟堂前掲扁昭彛训举目常如对圣贤 

　　题緑照亭和韵 

　　绿照亭前景物都向人何用说西湖雨余春树翠如染云净晓山青可图近水有窗先得月凭阑无客不提壶莫辞烂醉扶归去王道于今似坦途 

　　赏春 

　　负却韶光知几年偶从村馆对尊前酒中春色归人面风送花香入几筵俄觉三春过二月休论一斗直千钱人生行乐应能几醉后何妨伴月眠 

　　送施旦归湖州 

　　梅雨微腥风自南留人樯燕语呢喃几年馆下思归客此日江头挂去帆蓬岳峯联云朶朶霅川水急石潺潺髙堂献寿称觞日红藕花香袭苎衫 

　　题汪宗哲緑猗轩 

　　绕屋琅玕秀翛然一径深迥无尘俗气独有歳寒心夜雨箨龙长春风彩凤吟何时一相访到此洗烦襟 

　　送童正蒙归泾川省亲 

　　携手话新别殷勤酒一觥云横亲舍逺风送客帆轻锦轴题诗富斑衣照眼明升堂拜家庆应足慰深情 

　　寄余舜卿和韵 

　　遁迹林泉傲歳年柴门三径竹娟娟樽开北海客时过日向东窗人尚眠对月每怀犀玉表因风忽坠锦云笺凤凰台下思归客何日重回乳水边 

　　寄春坊汪鲁斋先生 

　　晓列丹墀第一班从容告老许休官退辞凤阙荣冠盖归把渔矶旧钓竿台阁文章当世重山林风月此身闲秋来喜有南征雁聊寄音书一问安 

　　寄周知县汝楫和韵 

　　温如春煦凛如秋王事惟勤靡慢游系出濓溪家学在泽敷乳邑治才优关河有便书空寄公馆无私恩莫酬十二楼头明月夜倚阑无任独绸缪 

　　歳寒三友 

　　万木凋零色巳非独留三友共为期生无桃李春风面总是氷霜晏歳姿士到穷时存节义物从静处见真机髙人不厌相看处黙坐幽斋漫赋诗 

　　立秋 

　　冉冉光阴逝水流斗梢明夜转清秋乾坤已觉炎威退枕簟应知爽气浮出塞飞鸿离北汉辞巢语燕过南楼井梧最是知消息一叶飘飘不自由 

　　雪狮 

　　连朝飞雪满山城堆琢谁为白泽形牙爪有威身似玉头颅无角眼如星琼瑶冷浸熊罴惧风雨寒凝虎豹惊尽日庭除真可爱不闻声吼若雷霆 

　　青山白雪 

　　一夜严风透客窗晓来六出遍穹苍青山上下如银饰绿树髙低似粉妆岭畔寒梅添素白堤边嫩栁失妖黄髙人极目情无际收入诗囊赋短章 

　　冬日闲行 

　　歳晚天寒旭日晴出门乗兴小郊行白云望断关山路黄叶愁添故国情事业正须酬壮志诗书应不悞儒生归来茅屋吟哦久又见梅花月色明 

　　赠陈太守 

　　万丈文光贯斗牛新安太守诧贤侯朱旛影动溪山晓紫府清闻天地秋六邑苍生蒙化育三年芹泮赖崇修明时暂袖调羮手指日承恩拜冕旒 

　　寄春坊汪鲁斋先生 

　　晓殿香风散玉除春坊旭日照华居出膺紫诰侪三老归赐黄金踵二疏馆阁文章新体制山林风月旧琴书芙蓉绛色青于染何日抠趋访隠居 

　　投壶 

　　佳客乗闲兴味清投壶深院响铮铮飞梭跃矢心身正定鼎论筹揖让明宾燕始终施旧礼雅歌欢笑罚深觥祭遵昔日虽军旅对尔犹堪悦性情 

　　禅房夜坐 

　　乗兴闲登万仞山老禅迎宿纵清谈灯燃金粟红光灿座拥青莲寳像涵鹤放芝田归静院龙降秋水伏深潭终宵月色如明昼月断前峯锁翠岚 

　　送金别驾赴广州太守 

　　早承飞檄觐宸旒又拜麟符镇广州清气逺临蛮草地文星光动海山楼一鞭行马离京国万姓知名迓郡侯练带花屏山水郡几多恩泽为君留 

　　鼓琴 

　　风暖庭闲昼景沈焚香黙坐鼓瑶琴七弦雅操胸中出一曲琅然指下音清韵别传仙客意和声尽见古人心子期去后今千载流水髙山何处寻 

　　芙蓉 

　　一种芙蓉独自芳数枝开向小池傍妖娆艳色含朝露寂寞幽容拒晓霜西子有怀酣晚节杨妃无语占秋光江南九月萧萧雨醉脸还愁褪晚妆 

　　恶蚊 

　　旅馆踈窗暑正炎飞蚊无数恼人眠成羣夜出晴檐下逐阵雷鸣客枕边任是终宵髙秉烛也须微暮畧薫烟乾坤幻化何时息直待西风九月天 

　　老人星 

　　静夜沉沉月色明遥瞻南极老人星祥光分映连牛斗瑞彩生辉耀丙丁永为君王符万岁式同臣子际千龄昌图肇运雍熙治皎皎横河四海宁 

　　送人赴举 

　　持杯送别思悠悠行赴科场礼最优官样文章生笔底巍然名誉占鳌头十年事业成功早万里鹍鹏得志秋龙虎台前须宴赉金花照耀日光浮 

　　寄彬上人 

　　髙僧话别忆匆匆欲写相思意万重乳水澄弘涵夜月石门幽胜隠仙踪寺深广福应难到路入杨溪莫易逢何日乗闲一相访共听清论说降龙 

　　送友归养 

　　几年芹泮共翱翔奉旨承恩返故乡鹤髪倚门欣具庆荆华盈树喜联芳尚原松菊存三径乳水才华冠一邦从此束书归旧隠会将潜徳播馨香 

　　梦萱吟 

　　朝望天南云暮思北堂老展转不得寐恻然伤怀抱有梦到门闾宛然见萱草秋风忽披拂颜色宁复好觉来坐蓬窗忧心有如捣泪坠沾衣裳天空月正皎 

　　寄方希古 

　　杜若满芳洲怀人独倚楼江天烟树迥汉水暮云浮气节惟吾友才华孰汝俦金陵分手后逺念日悠悠 

　　赠余侍御 

　　余子平生友朝端孰汝俦直声闻海宇正气挺神州月照乌台晓霜凝白简秋清时封事少何以报宸旒 

　　赠黄太守 

　　皇明一统大书元正值邦侯入觐年五马嘶风行白昼六龙扶日上青天朝中礼乐衣冠盛阁下文章政事全莫道颍川功第一古今何代不生贤 

　　其二 

　　文章太守孰能俦五马分符古列侯骑从偶然过绩邑鲰生何幸识荆州桥头杨栁春先得江上芦花雪未收朝罢君恩应借冦莫教父老永凝眸 

　　寄黄侍御克敬谪归 

　　一封直上谪荥阳三径归来菊未荒白髪喜沾新雨露乌纱犹带旧风霜梅梢初月供诗巻溪上闲云伴钓航莫谓山林真可乐征书还恐下岩廊 

　　送李志宁归省 

　　孝子别成均南归楚水濵檐头缃帙旧庭下彩衣新去路江梅馥来时禁栁青都门频送客我亦倍思亲 

　　送詹观归省 

　　歳聿云暮雨雪霏霏君辞璧水将焉归片帆缥缈过龙江龙江勿游荡重闱倚门望 
　　岁聿云暮雨雪载涂君辞璧水将焉徂片帆缥缈过柬呉东呉勿盘桓急归为问安 
　　歳聿云暮雨雪其雱君辞璧水归故乡片帆缥缈■〈〈士冖米，上中下〉殳〉溪傍溪傍冻不流行人此停舟 


　　送朱大使朝京回迎父往福建任所 

　　三载官南闽寸心恋北阙玉佩朝龙颜斑衣迎鹤髪山青云自闲梅黄雨初歇别后天一方相思共明月 

　　舟中阻风 

　　不向亭衢跨紫骝却从江上驾扁舟风吹骇浪花翻雪雨压低篷人俛头一日行时三十里寸心怀却万千愁明朝水净天无际髙挂云帆出北州 

　　过吕梁洪 

　　舟过梁洪信险哉中流屹若势崔嵬狂澜震荡翻三级怒气犇腾鼓万雷姒禹施功遗迹在卢公有记古碑颓人间奇险应如此不特瞿唐滟滪堆 

　　过韩氏先茔 

　　之人骑鹤上苍冥遗塜累累草自青今日松楸成枳棘当年勲业在朝廷谩询故老家无类犹见先贤碣有铭余恨不随流水去行人呜咽不堪听 

　　东阿道中 

　　江南游子茂才华此去之官水陆赊行斾几时辞日下客舟今夜到天涯东风驿路闻啼鸟落日烟林舞乱鸦矫首东昌纔咫尺料应清梦遶皇家 

　　梦还家 

　　故乡南望路偏賖清梦无时不到家僮仆出门迎旧主稚儿环膝献新茶庭前萱草春仍緑阶下长杨暖正花惊觉不胜愁絶处栁梢明月照窗纱 

　　北地尘 

　　平沙万顷浩无垠一阵风来总是尘初讶瘴烟昏白昼又疑宿雾翳青旻风前欲语难开口马上相逢不见人何日乞归优诏许清泉白石与为邻 

　　别方希古 

　　海内交游更许谁百年心事藉君知江陵他日芭蕉雨应忆城西送我时 

　　送王大叅 

　　栁色緑堪把桃华红未齐君归江南去芳草正萋萋 

　　舟夜 

　　滩声撼月向西风木叶萧萧到短篷无限秋怀孤枕客村鸡啼晓水云中 

　　送舒侍御 

　　东风收积雨旭日丽江城青丝系玉壶送客上神京春阳散淑气髙栁啼新莺相携一杯酒展此平生情如何别我去迢递尊王臣征车随短剑祖帐开长亭当杯易为别后时那可盟回首客窗梦闗河共月明 

　　舟次潇湘 

　　碧水连秋汉丹枫映夕阳扁舟歌楚些早晚下潇湘 

　　舟晚 

　　江阔山容渺天空树影微孤舟明月夜南望白云飞 

　　送夏佥宪 

　　昔别在京国今逢汉水湄十年又相见倐忽又别离河山淑气转桃李春风吹抚景岂不乐而与故交违驱车向何许还望东南驰留君不可住送君一凄其寂寞羁旅中殷勤劝一巵分手无以赠聊此凉薄辞 

　　途中漫兴 

　　手承丹诏出京华惊见途中景物嘉官栁翠于桥下水野桃红胜日边霞客怀己觉尘埃苦王事宁辞道路赊野老亦知天使至旋呼童仆煮清茶 

　　送解大绅 

　　九重丹诏下征贤驿骑旋飞又着鞭壮志先凌鹏海外骊歌迭唱鹤祠前声名振达云霄上文彩光辉日月边鹓鹭齐班荣宠渥罗衣新惹御炉烟 

　　二月七日舟过桃源先是连日风浪至日恬静因而有作 

　　连日惊涛势拍堤晚来恬静喜无涯水声擘舵舟行疾月影满床人睡迟双橹吚哑惊鹭宿片帆揺曳逐风飞篙师挝鼓歌纔罢报道于今到下邳 

　　为葛士延题竹 

　　凤集庭前更引雏风翻翠尾任扶疎有时彷佛声敲玉静听如何却又无 

　　其二 

　　几竿晴影翠重重逺近犹分淡与浓传入画图移不去几逥疑对月明中 

　　其三 

　　几个疎篁清复清晓来带雨叶纵横如何幻迹银笺上静定无声似有声 

　　其四 

　　诗家遶径长新篁解箨抽梢个个长髙士笔精归尺素醉中疑是对潇湘 

　　为萧尹题墨梅 

　　屈铁为根玉作肌移栽不记几何时东风昨夜回天地开遍墙头一两枝 

　　舟中 

　　久客衡阳道深秋汉水涯千山霪雨息孤棹晚风移疎叶萧萧下浮云片片随长吟怀宋玉心事遣谁知 

　　菊涧歌寄赠许子 

　　幽人抱道翚山麓临涧手植千朶菊石涧水溢涌金波灿烂光射幽人屋飡英酌泉避俗諠笑傲翚山无宠辱适尔羣芳揺落时幽香喜喷满东篱闲将白眼看尘世细和渊明归去辞 

　　荆州登楼 

　　倚城髙阁映湖天此日登临一卷帘翘首忽生千里思慈颜一别乂三年 

　　其二 

　　岘首山边秋草生巴江水上暮云横北堂迢递空南望一度登临一怆情 

　　题练溪闲居巻 

　　银丝满鬓手扶藜此日承恩隠练溪倚槛漫观春浪激杜门闲对晓云低上林曽听娇莺啭御苑空思匹马嘶最有悠然真乐处鸢飞鱼跃入新题 

　　题黄克文先生竹溪图 

　　秀色娟娟翡翠滋溪边新长拂云枝明年一日春雷动正是飞腾变化时 

　　题白云丹室 

　　白云丹室好修真云与仙家本自亲无意从龙施黒雨有时骑鹤上青旻只烧鼎内千年药不着人间半点尘何日相寻叅寳诀碧桃花下醉长春 

　　瓜洞锺灵 

　　脉自昆仑体气分悠悠到此聚瓜英花开洞口藤余艳泉落云根露欲凝矾石不如些个润青门何似此中馨谩矜天意呈佳致须信人豪本地灵 

　　寄汪育徳斋 

　　独倚江楼思怆然乡心每与雁争先呉山楚水隔千里红叶黄花又一年自叹微才终后学敢图清誉继前贤来书过尔相推许宁不怀惭祖逖鞭 

　　其二 

　　霜落呉江锦树稠数声鸿雁海天秋来书己尽乡中事对景惟添客里忧烱烱丹心思报国星星白髪觉盈头人间回首深愁困何日烟尘净北州 

　　其三 

　　往事休论钓六鳌乡心日日念同袍雨余种药连琼圃风里听松响翠涛湖海宦逰人独逺丘园养素道弥髙自嗟碌碌成何补双鬓年来已二毛 

　　其四 

　　翠睂山下地仙家门倚清流路转赊夜静有时瞻北斗日长无事注南华橘泉秋雨涓涓玉杏圃春风树树花念我江湖为客久何时归共醉流霞 

　　其五 

　　公余闲步楚江滨何日归舟为问津千里有怀嗟逺道一官无补赖同寅岭云关树频年别岸草汀花几度春料得故园桃共李几枝烟雨映城闉 

　　送赵子艺归侍 

　　赵氏子艺孝且贤读书胄监当青年深念重闱埀鹤髪白云缥缈家三千定省久疎旷旦暮心悁悁摅情达天子优诏许言旋临风把酒别师友马首西向敲金鞭归路梅花发清馥到家桃李争春妍上堂奉甘旨彩衣舞■〈遍〉跹椿萱照丹桂斯乐何如焉愿言奉欢有余力青灯黄巻尤精研寸草春晖志已遂好树勲业青云边 

　　挽章生文喜 

　　学不成名志肯休奈何天意拂人谋封章未达黄金殿作记先登白玉楼夜雨西窗闲笔砚秋风荒塜自松楸十年髙谊今安在不觉沾衣涕泪流 

　　贞白遗稿巻六 


　　●钦定四库全书 

　　贞白遗稿卷七 

　　○附录赠言 

　　赐寅宾堂诗序（以下并辽王作） 

　　洪武二十九年歳在丙子中秋之前三日吾游于程纪善之寅宾堂劝士也于是羣彦时至逢掖云集此地有艺苑文房明牕净几又有东壁图书西筵经史作而为官様文章大方家数虽非璧水泮林之比至于赓歌诗赋良可以作兴世教陶冶性情是时也水天一色风月双清贵三才有一徳之咸富万巻无异端之习所以注目游心骋士君子素位之怀信可乐矣夫寅宾之典诚非偶然盖方取旸谷出日之初义则存出门迎客之敬君臣契合天人符应虽古今不同地位稍异当其惟斆学半一启一沃交修有道佥辞允谐揖让之间庶绩咸熙矣古之记室今之赞善互司厥职念皇上有训导我以仁永王之国岂虚语乎丹书云敬胜怠者吉怠胜敬者灭义胜欲者从欲胜义者凶儆戒无虞罔失法度寅宾岂无谓哉古人又岂欺我哉然犹记畴昔之歳嘉其族谱羡其尚义惜其南归并赋诸题以与之以今方书之得非肇于前而嗣于后耶吾安得不为之抑扬载歌而激昻之是为序 

　　寅宾堂诗四首（今存三首） 

　　斯堂新构府门东烱烱文星聚会同导我以仁藩辅重永王之国爵名崇壁悬四爱清而古座列羣英老且雄积得诗书小天下辽西从此播儒风 

　　其二 

　　是水朝宗必向东万方文轨总雷同英华笔底世难敌豪气胸中天比崇此日存心希圣哲平生秉志薄骁雄儒臣济济非云少惟汝承家继祖风 

　　其三 

　　书斋南构五云东政教流行逺近同礼乐三千心浃洽槛楹四八面穹崇操觚骚客言谈古执笔文臣气势雄叅透圣贤潇洒处一襟霁月与光风 

　　与程纪善诗 

　　济济新安士今为辅翊臣鳯凰池上客龙虎榜中人不独诗文胜犹兼徳行纯况承忠孝裔喜得日相亲 

　　赐回新安 

　　新安古邑面龙峯之子英才秀所锺策对皇廷曽独步经明王道孰争锋平生好秉忠勤志百职咸推恺悌容倐尔拜予归读礼令人怀想意忡忡 

　　赐翠睂亭诗 

　　翠睂亭上月如睂水色山光映紫薇石镜古今风雨滑花屏逺近雾烟霏画分八字蛾弯巧寺崦千重凤舞奇最喜江南春信早老梅开遍向阳枝 

　　赐尚义堂 

　　五常仁义最为先今见卿门得两全天地一心无世虑子孙三代有家传同行故友能收骨异姓孤儿赖赎田积善定知余庆逺翚山迭迭水绵绵 

　　赐题程氏宗谱诗 

　　洪武纪元六月蒙辽王殿下索取家谱披阅再三乃命笔立成一律令羣臣赓贺前韵 
　　重黎谱出自轩辕滚滚源流逺更延忠壮有声天地老子孙无数古今贤故家乔木蟠根大深谷猗兰奕叶鲜上下相承同纪载二千年后万千年 

　　用方宗仪韵 

　　徽郡程家名望族自周而下爵王公存孤实抗干天义报国常摅贯日忠徳润风姿人有异光増谱乗世无同古今具载难穷尽一代强如一代隆 

　　贞白遗稿巻七 

　　●钦定四库全书 

　　贞白遗稿巻八 

　　○附录赠言 

　　寅宾堂序　　解缙 

　　辽府在雄边要域嵎夷东表之地今长史程君之为纪善也贤王宠之以翰墨寓交修之意诚敬之心笃实之辞儆戒洞属表里真符且以寅宾名其堂为大书以掲之取朝日之义且着其地近嵎夷也君子体之缉熙圣学始终一致罔以间其寅罔以日为宾当无时而或怠也昔者仲弓问仁子曰出门如见大宾使民如承大祭先儒释之曰非因出门使民然后有此敬也盖未出门使民之时固当常存此敬而既出门使民之后岂可少怠于心哉如见宾也如承祭也常如朝日之时也一毫私欲无自而汨之也此心其犹出日乎程君为贤王之宠锡有年矣贤王忠孝之誉日以洋溢程君克谨其职遂以超擢人未有见程君之忽于言动之间者程公其善学仲弓者也寅宾取义至约以切非为夸美者比名堂以此最为近古盖曰钦曰寅皆圣人心法之传也 

　　寅宾堂跋　　王友行 

　　伏读辽府纪善新安程先生寅宾堂卷窃叹其际遇之深也洪武丙子秋灏气肃清天宇夷旷殿下亲幸先生是堂而从官咸集吾王忘其封建之贵优赐礼遇臣下披诚露悃商确讨论相得之情欢如鱼水然后载赓载歌从容启沃虽曰游心吟事而谆谆然寓规戒相成之道殊非嘲咏之空言也吾王之辞金宣玉应昭回云汉之章摛于词藻者或有不逮诚大哉王言也嗟夫在心为志发言为诗吾王勉喻之情发于辞表者若此则宠顾之恩藴诸中者谅不翅于是矣吁先生何以获此于君哉夫君臣际遇自昔为难先生得君之厚如是固知庆门余泽之来逺矣至于辅导以仁永王之国而不负皇祖遗训不言可知视碌碌辈曳裾窃禄弗克效职者有间矣今虽致政尚怀余赧斯巻殆不特为先生之荣传至子姓开巻有益其为荣将有既乎友行获披诵之亦有幸矣先生其寳之 

　　获寅宾堂诗巻序　　欧嵩 

　　夫名门世家必有闻人以光昭前烈埀裕后昆故传之永久而愈隆也予观绩邑程公彦亨先生谱牒及诸手巻则知程公经明王道学有源委探深极玄饱藴经济之才者也由庠生贡于胄监而对策于大廷魁多士杰出羣英遂擢为辽府纪善凢有制作多出先生手寻升长史任分茅胙土之佐股肱辅导之责不既严且重乎而其政声之美功业之着良有在焉其诗与文盖不能以尽见之然而下笔辄数千百言滔滔不竭长篇短咏如不经意亦见其才识有余之士也所谓李杜文章在光焰万丈长是也一日公暇扁其堂曰寅宾盖取书之日出旸谷肃宾之义渊矣哉王因劝士幸其堂而嘉之遂书寅宾二大字赐之于其手巻之端图篆烨然以冠其首复撰赐序文声诗于其巻后以彰其美开巻诵之辉映人目兹实君臣明良千载之奇遇也斯巻随公宦游南北盖亦有年其后公以事梗云飞乌散斯巻遂失久厯星霜莫能寻究今从弟彦良不逺万里之遥归自南土拳拳以家乗为念叹家谱之莫系慨诗巻之莫寻惆怅于心久矣今景泰癸酉冬俄尔得斯巻于乡友之处何啻连城之璧照夜之珠彦良喜之不胜一日袖示于予愿求一言以序之予与彦良交之有素知其忠信人也能念木本水源之义说礼乐而敦诗书是亦人道之大端家乘之本也又能述厥兄之善寻坠绪之美岂不传之永久而隆也哉槐堂宗老孟先生尝修忠壮公及丞相公程氏实録彦良亦慨捐巳赀助其刋梓行之巳久今得斯巻宝藏于家仍欲继求名笔赋咏于巻后其秉彝尚徳之心油然发见良可嘉也传曰夫孝者善继人之志善述人之事者也其是之谓欤自今而后绳绳相继愈逺而愈隆愈久而不忘然则宝藏长史公文翰及程氏实录者又自彦良始也其继此者子子孙孙以世继世引而勿替庸有己乎是为序 

　　倡和集序　　前人 

　　倡和集者乃前辽王左长史程通彦亨先生之所作也先生职居王相任股肱辅导之责不为不重当分茅胙土之佐不为不大而政声之美功业之着固有在焉其于公暇之际或作为文章或发为声诗一以咏寮寀宦况之情一以鸣国家太平之盛伟矣杰矣非胸中藴经天纬地之文五色琅玕之秀者不能发而为此作也赓唱迭和长篇短什使人诵之慕之一唱三叹不忍释手不啻如珠玑锦绣之光辉也公今逝矣其集虽传录然未能有表章而板行焉予惜公馆阁之文而掩于无文之地因与公从弟彦良言之彦良遂属予序以广其传呜呼先生之诗文固有不待予而后传者特晦显自有其时耳后之观者幸毋忽焉 

　　赠程彦亨宗谱序　　胡浚 

　　予因暇日步游寅宾堂览程氏家谱披阅再三掩巻而叹曰盛哉程氏之源流也上自羲轩下至三代汉唐而逮于今其间王侯君公大夫师长或以文显或以武称或定方隅或镇朝纲或道传孔孟万世而不冺者或救灾捍患庙食百代而不絶者钟鸣鼎食虽歴代常有变迁而程氏子孙与天地相为终始愈久而愈盛者何耶古人云发源深者流必逺培根固者枝必茂今程氏子孙与天地相为悠久者盖上世以来髙曽祖祢积功累仁深根固蒂是以子孙有繁衍绵绵之相继者宜其然也兹者廸功郎纪善彦亨与予同寅日久其聪察才能特出乎僚寀之表其为文也以理为主而不求新竒其讲解也以道为主而不泥于浮诞源源有自浑浑无涯追洙泗之髙风同伊洛之正派其事君也洞洞属属恭勤畏慎其待人也不知物我之有间诸子百家之书圣经贤传之奥有问俱通过目不忘自妙年擢髙科登显仕海内之士闻其名而拜下风者有年矣数载以来咨询博访陈善闭邪以文规谏不持长鎗大剑专以文墨议论斡旋仁义导贤王于无过之地禆益弘多其事君也忠诚如是其事亲也为何如哉自为胄监陈情于阙下以五尺之微躯动九重之圣听拔祖父于危难之中迎父柩于万里之外使生者安而死者塟由是观之忠君孝亲之道惟我彦亨为尽之吁贤哉不胜三叹予畧序梗槩云耳 

　　长史公传　　程敏政 

　　公讳通字彦亨其先自歙篁墩迁绩溪程里再迁坊市祖平素业儒洪武初以盐法坐系御史廉其非辜喻其旁引众人则可免平起对曰某不幸为人所诬而又诬人欺天矣宁以身待罪御史嗟异竟谪戍延安有同谪而旅死者平遣子负遗骨归其家其家以贫故不纳又买地塟之伯父以忠洪武庚申用人材举知潮之程乡县有治迹父以诚尤以孝友闻初以忠子泰将省父程乡以诚与俱中道闻以忠得罪被逮且瘴作偕行者訹泰反走以诚大骂回汝父坐事正当捐生赴救舍之而归独何心乎遂徒步直前既至而冐瘴死闻者悲之公少有至性又得家庭之教动必遵礼嗜学不倦乡先生奇之年十四补县学生二十二以贡入太学时洪武乙丑也丙寅闻以诚丧免归徒步过岭迎柩还塟塟巳庐墓下三年哀恸毁形妻子至不相识戊辰复上太学时平已老公上书言臣壮而无父祖犹父也臣祖老而无子孙犹子也更相为命今边徼戍卒如林顾岂少臣祖者辞恳切书奏髙皇帝怜之而持其章不下私命兵部驿召其祖既至乃并召公东西立玉阶下顾公曰汝识此人否祖孙相持哽咽不能仰视髙皇帝叹曰孝哉若人命兵部除其籍驿送平还乡庚午秋公以尚书举应天府乡试时遣诸王将兵行边以封建策诸贡士于廷公所对称旨亲擢第一授辽王府纪善辛未从王阅武临清壬申从之国辽西时王府未建以祖丧免归复庐墓三年服阕复任未几髙皇帝上宾庚辰从王渡海南还辛已进左长史明年始从之国荆州公悉心辅导王敬礼之凡一国之事咨焉府中有卫士纪纲者用诇得幸公每召而笞戒之会文皇帝举兵靖难遣人至荆州公草上封事数千言文皇帝既正大统纪纲者以入贺留侍歴官锦衣指挥使被顾问因乗间及封事遂有诏械公诣京师簿录其家公既死家人发戍边又下绩溪簿录其家得确田数十畆遗书数十百巻牯皮数张黄希范洪武末先出知徽州府雅与公善至是亦为卫卒所捕并籍其家同赴京师而绩溪程姓最众幸使者仁恕罪止一房余获免焉初辽王雅重公命图其像又录其世谱亲为赞之后十年公异母弟彦迪以事至荆州王召见之语及旧事曰汝欲见汝兄否彦迪顿首不知所对王出遗像示之彦迪哭失声并请其世谱以归永乐中有雠家欲讼之者适彦迪他出家人惧而焚其像独余其世谱云公初读书即励志圣贤之学居常恂恂如有弗逮至临事则毅然莫能夺故所立如此为诗文不求异而主于理然辞气超越专工者反不能及有稿百余巻悉毁于官宗人敏政曰公殁世既久其遗事絶无知者敏政尝从故老问之得其槩又见公从孙上林苑监署丞京于京师因掇拾为传如右噫公与方希直周是修二公同时友善今希直之文梓行于世是修又得杨文贞公为之表章独公事湮没而无闻此逺宗后学所不能自巳者欤 

　　辽府左长史彦亨公行状　　程定 

　　我太宗文皇帝靖难之师奉天东指而金川不守当计诸臣若方公孝孺齐公泰黄公子澄陈公迪铁公铉周公是修下及东越之樵河西之佣补锅之匠雪庵冯翁销声冺迹捐身死难掲诸日月而我从祖长史公与方公孝孺周公是修相友善亦死于辽府公讳通字彦亨贞白其号也举洪武庚午南畿乡试绩之发科自公始御试封建策擢第一拜辽王府纪善寻进左长史嬖人纪纲者每不法公辄痛绳之适文皇帝靖难师兴潜使人通辽府公拒之遂上防御北兵封事数千言备兵入援及谷王漏师遁还齐公泰虑辽宁二府为变召还京师宁王与靖难师合惟公请辽王奉朝命以其兵至京师语见齐公传文皇帝既履瑶图而纪纲入贺留侍用事因乘间及公曩有封事遂有诏械公诣京师论死仍録其家止及本支余支幸存犹得收公之骸骨而延公之蒸尝至今罔替徽州知府黄公希范坐与公善共议条上防御北兵策同械诣京师死之先是公为太学生祖平以老戍边公念之罔置也乃以陈情表上髙皇帝为之感动即宻召平置之殿陛之下俾公认之公见其祖即相抱泣髙皇帝叹曰孝哉若人即释平尺五俾之归其移孝为忠类如此方公之在械也或曰魏征之业可勉也藩府之职微哉眇乎何乃坐受困乃尔公曰在孤卿死孤卿在疆圉死疆圉在庶尹死庶尹职有大小乎祖平之释至恩也非此曷以报効而我太祖髙皇帝可负哉纪纲能死人乎不肖定盖公之从孙也尝闻之先人曰自公之拒燕使彼不得潜通也文皇帝固已衔之矣故纪纲之譛易投云定今忝观政院署得与湛元明陆子渊友每与扼腕论公之烈暨诸死事者湛陆曰太祖髙皇帝与刘文成登金陵之城乃曰其能踰乎文成曰必燕之飞乃可尔盖指燕也炳哉文成之先见乎文皇帝其诸承天心以行天罚者乎后乃释诸死事者其拒陈瑛追戮之请命解缙章疏之焚解逺亲未挐之令孰非我文皇帝之至恩哉今予也以不忘先公而报効朝廷兹予忠今上之职分哉不肖定遂乃感泣退而搜诸革除録暨逊国臣纪及诸所纪载者乃得公之遗事遂缀而列之命侍史书之寄诸我宗人曰请以是嗣我忠壮公之鸿烈 

　　长史公诔　　程容 

　　我成祖文皇帝之秉钺靖难也而我从祖辽府左长史贞白公死焉盖大节也方其致命也岂计不朽名哉求无愧此心而已抑其纯刚正气充养完粹一临大节则定见定力自有卓然不可夺者是宜流风百世砥柱名节当与天地同不朽其可使之湮没而无闻耶顾表扬之责诚在我后之人也于是不肖容乃率宗之子弟立椎图而为之诔诔曰于铄忠义惟国之基匪死曷就惟心是祗于惟靖难可以勿死勿死而死乃踰于纪纪虽是踰乃曰愚忠愚不可及惟孔之崇振彼海宇齐黄载雄惟湖之樵惟河之佣乃挺厥气咸守以死猗哉我公长辽之鄙入卫于京乃上封事北防千言乃触于天乃械而死惟魂翩翩人孰弗死惟公是骞惟彼日星惟公之精惟彼河岳惟公之灵千祀载辉精灵载凝惟我新都大鄣之疆大启圣奥乃惟紫阳忠义是掲昭厥玄黄人纪载廓精命煌煌惟公是蹈圣哲是标乃懋于学贞名是镳守素惟劲惟履是操祖平逺戍陈情于廷髙皇曰孝惟戍是矜既死于辽文皇曰忠惟厥忠孝惟公之窿大伦耿耿匪惟亢宗天地之纪蕐夏之隆钦祀皇皇惟忠之嘉二仪有毁惟忠靡瑕严彼大防孚极有嘉人道靡禽掲彼流沙呜呼茂哉鸿烈靡涯 

　　长史公年谱　　程伯祥 

　　夫天地光岳之气独畀于英贤也岂偶然哉顾时平则抱直持正而髙义薄层云时艰则矢志励贞而坚节炳烈日要以能为良臣则必为忠臣此夫仗大义明大伦触时忌而愈奋甘九死而不回谈者类以为植于天性则然庸讵知其成于邃养者不少也予从祖贞白公讳通字彦亨者死事于文皇帝靖难之时迄今凛凛犹有生气每读逊国臣纪革朝遗忠録得公遗事益重太息而酸楚也公性至孝慷慨有大节然资禀颖异尝随月读书至夜分不辍博综经史善诗文年十四补邑庠弟子员洪武乙丑贡入成均明年丙寅父以诚省伯父于程乡县署冐瘴卒于吉安公闻讣徒跣舆衬以归庐于墓侧三载衔哀骨立絶迹壶帏而妻子罔有见其颜面矣戊辰服阕复上南雍大司成得公巻牍亟加称赏每置六馆诸生髙等然一本之念惺惺不忘恒念父虽获首丘于梓里而大父平公犹然谪戍于延安西风凄如日九回于肠而痛切也因陈情上书云臣壮而无父祖犹父也臣祖老而无子孙犹子也辞极恳切髙皇帝悯之潜命兵部驿召其祖与公立墀左右顾公曰汝识此人否公乃伏视哽咽泪下如雨髙皇帝叹曰孝哉若人命兵部除其籍释之宁家又明年庚午当大比士公由太学领南畿乡荐时遣诸王将兵行边御试封建时务策诸贡士公对以宗藩之臣权勿假之太重如汉七国亦勿制之太轻如唐末造策对称旨擢至第一除辽府纪善公悉心辅导王加礼敬为作寅宾堂赋诗以美其绩辛未王阅武临清公从之未几以祖丧免归公哀恸柴毁如丧厥考三年起复原任会髙皇帝宾天而公从王渡海南还盖庚辰歳也辛巳铨司考最进公左长史赠父以诚如公官母汪氏为宜人皆特恩也公在辽府扬厯十余年开诚布公始终一致以故王宠眷益优诸凡国事悉咨询焉府有憸人纪纲者梗法恣横公棰斥之不少让适文皇帝举兵靖难使至荆州公上防御北兵封事数千言文皇帝御极之元年纪纲入贺留侍扈从乃衔故隙譛公封事遂有诏械公诣京师死之且夷其二子而簿録其家先是公游南雍时与方公孝孺黄公观练公子宁卓公敬周公是修陈公彦回诸君子相友善后下诏狱而公亦与诸公并死事焉嗟嗟悲乎取义存仁在三之制士无全节谁负刚肠惟公忠节天成有死无二释祖戍而上言李宻之陈情也甘系囚而骈戮韩通之死节也时遭靖难之师力为殉国之举他日文皇帝亦云彼食其禄自尽其心嗣是严禁渐开渥恩渐被固知忠义之在人心未尝冺没而褒表崇祀则又圣祖劝忠之逺虑也于时方公孝孺之死论者比之夷齐愚谓通公之节似乎孝孺其时同其遇同而忠贞之心亦同予悲其感发于典坟而不负所学者耶予幸其耿光于奕世而不愧汗青者耶 

　　长史公像赞　　汪漙 

　　诗豪李白文度昌黎孝全祖祢忠笃天彛峩峩翚山悠悠乳溪伟哉令闻水逺山齐 

　　长史公像赞（有小序）　　程辂 

　　我从祖贞白公为辽王府长史死于靖难初辽王雅重公图其像亲为赞之后十年公弟彦迪至荆州王召见之语及旧事曰而欲见而兄耶彦迪不知所对王出遗像视之彦迪失声请之以归歳时展之俨然若生乃复载拜赞之以附诸末 
　　赞曰睹而冠其王臣之冠乎瞻而服其王臣之服乎究而像其亲王之遗乎日月星辰其公忠孝之精乎河海山岳其公忠孝之形乎何事于绘得其像弗得其心像遗于王乃得其心因缀其精嗟乎王之心其太祖髙皇帝之心乎公之像其太祖髙皇帝所植之身乎嗟哉名流天壤典恤无疆其成祖文皇帝玉成之恩乎 

　　贞白遗稿巻八 

　　●钦定四库全书 

　　贞白遗稿巻九 

　　○附录赠言 

　　敬和寅宾堂诗韵　　胡浚 

　　分封藩国海西东民物熙熙太古同义理仁恩资教育文章道徳要修崇人臣喜遇千年庆吾主当为百代雄室小有名天地阔儒林今已振文风 

　　又　　呉鼎翼 

　　翼新堂南道东每因朝罢盍簪同迩遐共覩文章盛上下咸将礼乐崇扁锡寅宾书画健诗颁纪善措词雄微臣叨忝司仪职际遇明时复古风 

　　又　　项澄 

　　寅宾堂启庑南东文运宏开乐大同王国人材南北盛圣经贤传古今崇瞻依有分身忘老唱和无才气借雄珍重新安程纪室能施化雨播仁风 

　　又　　张仔 

　　名堂新构府门东髙扁寅宾际会同上国文章争富丽明时礼乐喜修崇人心期与天心合士气惊夸胆气雄共沐恩波忘尔汝经筵无日不春风 

　　又　　汪伯琛 

　　寅宾堂第面天东鹤驾时临冕绂同贾傅蕴才诚卓絶楚筵设醴备优崇纶章典丽词源永珍扁昭回笔势雄凭仗寳藏贤从季令人览巻仰英风 

　　题寅宾堂诗　　黄观 

　　晖晖初日上扶桑正照先生新构堂髙卷帘栊迎曙色洞开窗户纳晴光山头雨过琴书润海面风来枕席凉乐此升平何以报愿陈忠孝辅贤王 

　　又　　卓敬 

　　日出扶桑表堂依辽海东影浮疎绮外光映赤心中寅畏瞻依久恩荣宠锡隆愿持终始志佳誉蔼无穷 

　　又　　陈彦回 

　　王者宾臣古所难惊看盛事出人间风云义洽金兰契雨露恩深玉笋班两字龙香挥寳翰千年燕寝着华颜宗藩辅弼将何补报徳惟应竭寸丹 

　　又　　曹■〈与上土下〉 

　　海东开国有贤王好道崇儒乐俊良三岛云霞资翰墨一天星斗焕文章髙堂华扁名何幸异数恩荣世不常鱼水君臣古来少愿言千载镇藩方 

　　又　　陈昭 

　　银河清浅曙光分惊见朝暾映五云心接太虚严敬畏礼严旸谷俨思存堂成已沐贤王幸案积俄延故友论况际圣明全盛日君臣相遇重斯文 

　　又　　张遯 

　　啼彻金鸡万里音曙光纔动肃朝簪扶桑未上三竿日葵藿先倾一寸心光宠祥龙华盖近影揺威凤彩云深赞襄好尽藩垣职永保斯堂亘古今 

　　又　　戴彛 

　　哲人慕圣学而以敬自持万物未与接湛然俨若思出门见大宾所敬纔有施寅宾掲华扁取义良在兹天宇俯夷旷朝日扬光晖试登寅宾堂载咏寅宾诗勉旃慎终始此心长无违 

　　又　　刘现 

　　明时藩府萃儒臣羡子论交意独亲良夜扣门非俗客清风拂座总嘉宾峩冠博带威仪盛绘句絺章唱和频华扁共看恩宠在贤王书法映秋旻 

　　又　　汪静斋 

　　圣君分命在嵎夷新构祗今扁作题义合己蒙贤主幸礼同应与古人齐琴书满架云光润竹树当檐海气迷况有巻端文与字珍藏世世耀羣黎 

　　获寅宾堂诗巻　　欧嵩 

　　一轴寅宾巻多年去复来篇篇辉锦绣字字灿琼瑰笔洒贤王翰文褒长史材幸今回赵璧深惬后人怀 

　　又　　冯靖 

　　山川锺秀产英良出辅明时国运昌堂构寅宾辽海上职专藩傅讲筵傍雄文特赐宸恩重华扁亲书寳翰香手卷即今传从弟有时开诵焕云章 

　　寅宾堂辞（三章）　　彭延 

　　明明兮晨暾浴咸池兮丽天门天为大兮日为之尊清明在躬兮夜气孔存延接以礼兮容貌是温昭回万里兮下照覆盆永灼堂构兮五色缤纷 
　　大明兮丽天六龙既驾兮羲和是鞭若人敬礼兮寸心秉虔鸡人唱晓兮击鼓渊渊平秋东作兮生意纷然太和一气兮驻尔长年 
　　朝阳兮煜煜拂扶桑兮徘徊若木明东方兮曰旸谷敬之敬之兮冠裳肃肃助神功之亭毒兮调四时之玉烛秉寸虔以旦旦兮锡尔躬之百福 

　　获长史公诗巻感赋　　冯靖 

　　我羡竒哉程长史学问精深有源委工夫博约极玄微度量谁能窥涯涘辉辉文彩贯虹霓出辅贤王有经济府东构馆号寅宾会聚昻昻缙绅士于斯暇日谈古今何异唐贤登瀛意贤王重道礼儒臣劝士幸游馆中地不惟优宠赐诗文又为巻端书大字天章寳篆灿云霞官様文章骇人世长篇短咏满蕐笺尽是英贤吐经纬宦逰南北卷长随一旦归来俄失志星霜久歴叹难寻万里南归有其弟诗文谱牒巻咸修斯巻得之乡友处如归赵璧喜无涯复征名笔昭其懿我今展诵为长歌深愧才难发幽趣家声忠壮庆源长奕叶簪缨前后继新安十室九为程俯仰宗先有先霁还君此巻甚珍藏世世相承传厥裔 

　　敬和题程氏宗谱诗韵　　胡浚 

　　广平分派向南辕便有支流万载延武继孙呉真不忝文传孔孟最多贤嘉名久播乾坤大盛徳流芳日月鲜子子孙孙承祖代河山带砺共长年 

　　又　　呉鼎 

　　分符南徙不回辕赐第新安系益延命世有人皆显爵名家无代不生贤重重最喜青毡旧若若多存锦绶鲜如此髙门今几见亲王褒宠万斯年 

　　又　　项以清 

　　南居徙定北来辕族谱支流衍庆延簪绂朝朝増贵显文章代代启英贤新安及第甲科胜忠壮起家名誉鲜出处有成吾道长江东辽右乐天年 

　　又　　程富 

　　当年五马驾南辕忠壮神明派乆延庙食显灵昭日月山川锺秀产英贤武谙韬略风雷迅文烂云章锦绣鲜愈出愈奇来盛裔青山绿水与齐年 

　　又　　方仪 

　　五马东来北驻辕髙风寥廓族绵延埀光开府昭终古分胄河南着二贤家乘流传三世葺王章褒宠五云鲜至今乳水簪缨盛遗泽悠悠自有年 

　　贞白遗稿巻九 

　　●钦定四库全书 

　　贞白遗稿巻十 

　　○附録赠言 

　　送友程彦亨从王渡海朝京　　方孝孺 

　　送卿南浦草萋萋风滚杨花趂马蹄恋阙心驰红日近思亲望入白云低短长亭上杯行酒南北江头水拍堤准拟明年春二月蒲帆髙挂上辽西 

　　送程彦亨朝京　　舒頔 

　　雨浥轻尘宿雾收朝京无计为君留芦花飞絮千山晓桂子飘香八月秋鲲蜕鹏抟神变化云龙风虎自相投此行好奏平戎策喜动天颜十二旒 

　　又　　舒逊 

　　山城八月桂花开摘赠才人上凤台诣阙惯骑千里骥离筵劝饮两三杯朝回何处之官去公暇题封寄鴈来握手临岐无别嘱好敷圣泽及蒿莱 

　　又　　方玄成 

　　慈亲送子上神州手线踈踈不忍稠但嘱公勤奉王事北堂萱树自忘忧 

　　寄程彦亨惠白竹纸　　余舜卿 

　　送别睂亭又一年倚楼千里共婵娟日趋琐闼跻清要夜秉金莲理旧编每忆雄文摛彩笔忽飞云朶寄霜笺自怜衰老栖林下无计抠趋到日边 

　　赠升堂拜祖图　　邓从道 

　　程门孙子最知几王府宾师世所稀玉佩晓寒趋上国锦衣春暖拜重闱绮罗席上金鱼满玛瑙盘中紫蟹肥为寿岂无黄太守也携尊酒候柴扉 

　　又　　黄飞 

　　尚义堂前有孝孙颍川治最也登门白头贤叟称乡长緑鬓忠臣荷圣恩千古歌诗鸣雅颂一时称寿酬芳樽文章太守来嘉勉愈见光先裕后昆 

　　又　　汪道 

　　王府还乡有顺孙文章郡守踵名门此时不计官为贵行礼须知祖是尊寿筭重闱诗满巻欢生绮席酒盈樽主宾忠孝俱无忝遐迩从兹薄俗敦 

　　又　　唐员 

　　朔风鼓严寒氷霜感时叙忽闻来逺省马嘶系庭树乡闾笑喧呼相见欢相聚髙堂白髪翁坐谈问侍御因得贤侯至斯文重相遇怡然拜庭帏美意征图序圗中翰雾深恍然起祥瑞 

　　凌河送别程彦亨诗　　韩恕 

　　霜落枫林叶渐稀凌河携手话分离沙头羣散鸿飞逺塞上人还马去迟恋主感恩频北顾思家塟母独南归知君忠孝为心事肯负阳春雨露期 

　　又　　项以清 

　　赞襄藩国四年余禄养髙堂一旦违孝子痛深恒永慕仁君恩重赐迟归忧勤王事如家事感叹麻衣当锦衣暂别秋风休涕泪从来春日倍光辉 

　　又　　呉鼎 

　　衣锦归时鬓未丝倚门望久倍怀思岂知三月平安信翻与孤儿永别期化日明心真有喜秋风分手漫成悲到家自是忧君切可忍堂阴见断机 

　　又　　朱恢 

　　萍水相逢四载余凌河执别漫踟蹰己知帝阙披陈策又向王门侍讲书臣职尽共思报効君心相契喜何如岂期萱草成衰谢泪洒西风满客裾 

　　又　　毛镛 

　　慈闱失恃达辽东哀恸无聊两地空反哺啼乌虚夜月传书怨鹤苦秋风恩深瀚海恒思念泣向旻天未感通辅导亲王膺托重精诚贯日浃宸衷 

　　又　　童正蒙 

　　写就凌河送别图正当别处又踟蹰本期事主臣藩国岂料丧亲反里闾古蓟秋风嘶骏马新安夜雨泣慈乌悬知塟祭重来后还见葵花向日初 

　　又　　王用才 

　　见公巳是两年余药诲从兹不敢违正拟忠君同列侍忽闻丧母独言归今朝送别诗盈巻后夜相思泪满衣顾我谫才真感激春风回首更増辉 

　　又　　萧文英 

　　道统由来自洛川承家何幸得英贤深知夙夜勤王事不惮春秋侍讲筵闻讣苍黄悲母逝辞朝眷恋感君怜此行莫洒临岐泪孝意忠诚己两全 

　　又　　曹鉴 

　　正好厪王事还家奉母丧令人多感慨倚杖独彷徨羡子孝能尽为臣忠肯忘男儿有如此何往不辉光 

　　又　　程君南 

　　赴为亲丧时值初冬梅正芳躃踊弗胜哀老母欷歔难忍别亲王海虞敝屋思如愿呉郡麦舟助未遑分袂长亭约重会明年月桂散清香 

　　又　　方仪 

　　脱却华簪着素冠晓辞丹阙暮江干深嗟厚禄酬恩未恸哭慈亲见面难马跃缓驰渊上路舟行勤问月中滩终襄莫作毛生隠帝子须君问治安 

　　又　　石屋山人 

　　把袂临流思有余君心留恋忍轻违政如在水鱼同乐谁拟鸣阳鳯独归荻雨悲添徐庶泪苹风愁絶老莱衣披图日想恩波阔还见回翔览徳辉 

　　送程彦亨服阕赴京　　舒士谦 

　　寸草春辉志未酬束书又上帝王州龙江潮落三山晓蟾窟风髙八月秋丹陛舂容仙仗肃卿云绕缭衮龙浮书生奏罢长杨赋骑马看花取次游 

　　又　　方玄成 

　　三山髙枕大江流天入苍茫东日浮龙出晓分呉峡雨鴈来霜带海门秋香腾黼扆清光近星落觚棱曙霭收此日风云重庆会定将经济赞皇猷 

　　送程彦亨江西奉父丧　　汪仲鲁 

　　披野寒云冻雪飞孤儿苦泪每沾衣亲丧逺寓西江上丹旐翩翩几日归 

　　其二 

　　素服间闗踏雪来芙蓉驿畔早梅开不辞千里西江逺春满鄱湖一棹回 

　　又　　罗存诚 

　　呼天号地泪成河扶柩文江孝感多万里云涛从拍岸千山风木自鸣柯每怀进养悲羊枣那忍开编诵蓼莪丹旐翩翻烟水际不堪矫首些哀歌 

　　又　　舒士谦 

　　哀哀孤子倍思亲痛裂肝肠泪满巾正好观光逰上国不堪闻讣别成均心怀寸草恩难报恨抱终天怨莫伸奉轝不辞千里外恓恓纯孝逹枫宸 

　　挽长史公　　汪伯琛 

　　玉树氷壶夐出尘翚山乳水萃精英文敷妙理先多士表达深情感大廷幽邸日斜悲赋鵩长江月冷醉骑鲸弘才未展经纶用恒使知音恨不平 

　　贞白遗稿巻十 

　　●跋 

　　我先长史贞白公生平所为文伙矣遘难而后始冺焉无传也间藏片楮复詟于禁而重秘之猗欤忠孝遗文不光后世其何观焉伯祥系托宗祏自惟謭劣居恒以不能张公为歉幸从网解之余时获绪言而杂出不伦保无终化乌有乎因集先后所采者以寿诸梓而窃缀一言于貂末伯祥惟人貌文名掞藻摛华汗牛充梀听睹一时足侈迨殁而靡不与其人俱销沈也乃今公往矣而睠兹遗言犹凛凛有生气何哉是盖公之存固身植大节而以其人为文即公之亡亦世拂余风而以其文为人以文为人而见公之为人于公之为文矣呜呼公宁有生死哉公宁有生死哉嘉靖庚子春奉议大夫福建建宁府同知从孙伯祥顿首谨跋 

　　●叙贞白遗稿后序 

　　长埀髫时从先君苑监公官京师每聆先君与敏政公谈从祖贞白公死节事及陈情表封事疏皆悰悃之吐露则未尝不欷歔太息而流涕也盖公由贡举御试第一官至辽府左长史入胄监陈情乞祖而髙皇眷其孝居藩府疏防北兵而建庙谅其忠以至夹辅天潢藩屏王室则精白一心盖天植也会文皇帝兴靖难之师一时当寄诸臣昧齿刚舌柔之戒者靡不以达权通变为言而保有荣禄乃公以一介藩臣又非三事当寄者埒顾独以君父大义髙皇特恩并等于天地侵假脂韦光宠而偷以全生如大义何如皇恩何维是与方黄周练诸君子触忌讳甘斧锧杀身夷族而不悔此其忠孝大节迄今耿耿乎犹有生气者矣惜也公之奏议词章几百十巻悉遇革除而竟为云飞鸟散每令人扼腕而痛恨于是偕从侄伯祥辈旁搜博访得若干首裒而辑之并所家藏彚成一帙分为六巻题曰贞白先生遗稿而巻末则以藩王宠翰英贤赠言附焉于戏休兹良不偶矣录成将见琳琳琅琅辉映简编而公之手泽复昭于世宁不犹碎结緑而含辉残悬藜而耀色也乎哉若公忠节具载逊国臣纪革朝遗忠录矧今朝议已定而褒忠录后之恤典是在俟来焉公讳通字彦亨贞白其别号云嘉靖壬子歳季夏从孙长顿首谨叙 
