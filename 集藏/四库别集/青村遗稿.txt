青村遗稿 元 金涓

　　钦定四库全书

　　集部五

　　青村遗稿

　　别集类四

　　元

　　提要

　　（臣）等谨案青村遗稿一卷元金涓撰涓字徳原义乌人本姓刘先世避钱武肃王镠嫌名改姓金受业许谦之门复从黄溍游宋濓王祎皆其同学也累辞荐辟教授青村着有文集四十卷明初已佚是编乃其六世孙魁七世孙江等搜罗散逸缀辑而成诗格清和婉约虽乏纵横排奡之才而格调舂容自谐雅度尝有和王祎诗一百九十韵极为宋濓所称今不见于集中则其所存者殆亦千百之什一矣

　　乾隆四十二年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　青村遗稿

　　（元）金涓 撰

　　○序

　　送杨仲章归东阳诗卷序

　　杨君仲章以清峻修敏之质好学不倦穷讨六籍虽晚登先师黄文献公之门而强记卓识迈伦逸等一时学者咸推先登宋君景濓每称之曰能而先师亦自谓不意晚年复得此友如涓者愚弗能砭顽弗能订安敢望其末光也哉重自念四方士人登先师之门者无有不立名成业涓自幼年侍侧时则有陈君时甫呉君立夫李君仲伦朱君元达朝夕讲论文字辨析义理涓未始或能识知也既而时甫居东阳以明经授徒常数十百人弟子不逺千里而至其高第弟子则有张君良金为江浙乡举易魁凢为举子之业者无不宗焉立夫以庚申岁中乡试榜仲伦以茂才异等用大臣荐为校官惟元达豪侠不覊藐视进取以学问文章同逰浙西者三十余年虽虞栁诸公荐书交上亦睥睨弗顾也后数年先师提举江浙儒学时则有刘君子实哲君子正应君之邵陈君子中肄业西湖书院刘哲二君皆登上第应则两中乡举榜陈回河南授试主司见其文反疑其为南人代笔之作由是失利而返则抑欝不得志卒于钱塘先师铭其墓焉迨夫先师告老致事而归则有宋君景濂许君存仁王君子充以英敏絶人之学一时咸集文名德业超出前軰今则皆居要路宻迩清光所谓立名成业真足以承前引后呜呼盛哉夫何朱君伯清傅君国章与吾仲章氏皆以妙年杰学才器局干以出入乎诸君之间逐逐焉不以印组为务忒忒焉不以文章自髙晦光隠徳逸志抗云逈出人表比辟书及门伯清以居制不出国章以母老恳辞仲章则先事适机以自潜时知县胡公子实方兴学校以导民奉币致请仲章为弟子师迎焉以偹其敬馆焉以具其礼无几何致辞而归咸赠之以诗去则隠于东阳南溪之濵闭门絶客束书问农文不留稿诗不赠人与涓不相闻问者寥寥四五载矣今其季仲齐授徒法兴精舎涓适见此卷慨后生之可畏嗟良觌之难逢痛念先师之不可复作矣因抚卷兴思先师以晚年得此友为喜而涓亦以晚年得友斯人为竒则先师道业之传宗而主之者有其人予复何忧遂并叙此意于巻端以寓夫乆要不忘之意云仲章见之其必有以知我属望之深意也

　　○七言古诗

　　和吴正传五台懐古韵

　　姑蘓台
　　阖闾城畔姑蘓台百花洲上千花开笙歌半空晓未絶一声落月啼乌来蛾眉颦翠愁如簇空捧春娇在心曲沧江罗网纵鲸鲵碧瓦坵墟走麋鹿凄烟惨日潮生处怨满鸱夷犹不悟甬东东海不可栖剑光夜冷呉山路
　　章华台
　　楚台云栋连天宇伯气凭陵横九土方会诸侯求鼎时天下无周而有楚一朝呉蔡兵合谋孤舟江路谁从逰宫花晓露细腰泣空山落日饿鬼愁春风过眼秋萧瑟■〈飠肙〉人一饭那能得道傍块土栖草烟夜寒梦落空台前
　　朝阳台
　　楚王昔日逰台上前望巫峯近相向青枫锦石丛古祠暮雨朝云依迭嶂蔓花古木多春寒翆帏仙佩非人间神功治水佐禹迹至今石刻巍如山词臣错写高唐赋刚道朝云梦中遇千尺黄湍洗不清水声犹望台前怒
　　黄金台
　　昭王有志兴宗社厚币卑辞礼贤者郭君一语捐千金国士争趋骈驷马燕台计议皆英豪齐人蹴踏犹儿曹三军旗帜白日动半空剑气青云髙乐生既去士亦少回首春风长芳草火牛遂复七十城恨满台荒天地老
　　戏马台
　　将军逐马闗中来神威掠地风云摧鸿门舞剑成敌国彭城衣锦登空台驰下汉军何披靡垓下楚歌相应起山河百二几诸侯子弟八千无一骑古来天下谁英雄荒台老树悲秋风符命合归赤帝子项伯不忠范增死

　　○五言律诗

　　和杨仲齐韵

　　光明清絶地物色藉诗描野鼠拱虚穴山蜂归早朝闲庭翻芍药枯木引陵苕鼻观香风入移时独未消
　　其二
　　云峤无荣辱林泉得浸滛瀑飞晴雨散风奏晓龙吟大叶长茎苿枯枝老树林吾行忽过此殊喜得幽寻
　　其三
　　渴饮空中露饥飡石上霞夜茶烹玉液春酒酿松花自谓得仙术不知老岁华请看梳栉处斑白照窗纱
　　其四
　　溪行欲假履云坐不须冠树宻一天小楼髙六月寒袈裟憎客至魍魉喜人看惟有松无意风来即奏弹

　　自述

　　疆埸正多故山林成乆留据鞍皆战马扣角且歌牛清德交逰冷光眀诗思浮从今脱尘浊自可鄙公侯

　　春兴

　　菜甲时堪摘柴荆昼不开凿渠通水道度地觅花栽旅食凭儒术春愁仗酒杯却憎尘世薄徒尔暂徘徊
　　其二
　　落落相如志悠悠王粲悲乾坤犹甲胄耕凿且年时伐木开新径引泉添小池个中非所适排闷且裁诗
　　其三
　　草阁成迁次春来景物新杖藜时野外把钓即溪濵夜雨桑麻足东风草木匀闗河阻南北何处问通津

　　秋夜

　　四望秋无际凭栏夜未央星榆晴舞叶月桂冷飞香人澹琴心苦林幽鹤梦长此情当此夕谁肯赏凄凉

　　山庄

　　青村溪尽处林宻隠孤庄石老莓苔路门荒薜荔墙人行秋业滑鹤立晚松凉治亩农归后蓑衣挂夕阳

　　江村

　　寂寂江村路轻烟晚自生远峯晴见色独树暖无声渚鹭行看水溪鱼卖入城孤舟人不渡两岸夕阳眀

　　钱塘行在

　　凤舞龙飞处寒烟半野蒿地卑东海近天逺北辰髙来徃春秋燕盈虗日夜潮老僧年八十对客话前朝

　　伍员庙

　　东出昭闗日仓皇去路遥渔人怜赠剑市吏识吹箫楚郢鞭荒墓呉江起怒潮因思臣子节千古一魂消

　　舟次渔浦

　　双溪东入浙终日坐危舟流水逺眀目小蓬低压头烟村鸦入暮江国雁宾秋一片凄凉景安排独客愁

　　浙江晓渡

　　片帆风力饱凉气碧飕飕江阔欲沉雁天空惟见秋渔歌闻四起人影在中流隔望秦峯出东南第一洲

　　舟次严滩

　　八月桐江曲青苹未着花乱云低压树细水浅流沙到郭无多路依山有几家故人成逺别相望各天涯

　　雨后书懐

　　畏俗乆不出其如此意何鬓毛诗白尽山色雨青多曲偃行蛇草圆生浴鸟波与谁专一壑同和采芝歌

　　康湖山居

　　康湖环十里半世乐吟身白屋居寒士青山是故人松多天不暑瀑近地无尘颇得渔樵趣生涯日又新

　　送人回剡

　　华川逰未遍又作剡中游诗海珊瑚月书田苜蓿秋行山时借屐访雪夜乗舟别后懐人处清风独倚楼

　　别徐处士归严州

　　浙水连天白轻帆带雨飞榻悬髙士去钓在故人归秋尽雁初过江空鱼正肥君如招伴隠我正欲相依

　　别友人归衢

　　烂柯山下路猿鸟待多时今伴少微隠何愁太史知葛陂龙化早辽海鹤归遅为问山中叟如今几局棋

　　送友晓发赴北

　　荒鸡三唱后河汉正西流太白孤星晓中华大野秋树低江郭远风急草烟收此去金台上观光乐胜逰

　　客中与友人言别

　　同是婺中人情亲若弟兄客邉今识面诗上已闻名驿栁分春逺山花照晚眀相逢即相别流水几多情

　　旅懐

　　江湖为客久归计与谁论春色草无路雨声人闭门薄衣知酒暖眼病觉灯昏蜀水家邉景连宵役梦魂

　　江楼有见

　　睡起无忙事寒多不下楼橹声和雁去江影照人愁山碧云初晓林红叶正秋琴书无恙否我欲问归舟

　　山园即事

　　暖日丽亭台山屏四面开与谁行乐去有客伴吟来凤舞摩挲竹龙蟠屹崛梅春风似相识终日共徘徊

　　自述

　　索居三十载一砚铁穿磨学浅非时用人生奈老何竹房来暝早花坞聚春多静坐无余事门前水自波

　　次杨仲齐韵

　　端坐无时事春秋读圣经逐风惊退鹢陨石看飞星自谓心将愦何期眼倍青获麟应絶笔三叹动虚灵
　　其二
　　空谷开云叶清池曵水衣阶苔扫不尽山果摘还稀长啸妨僧定徐行看月辉狝猴庭下过扰乱静中机
　　其三
　　书巢何所有香缕散纷纭眀月将梅到虚楼看夜分僧归惊卧犬锡落破层云语及外间事令人不敢闻

　　村居

　　荒草无行路人家隔小溪雨多岚气重石少水声低病鹤依松立寒鸡傍砌啼近来浑懒动静处欲幽栖

　　对客

　　对客谈清话相忘酒一壶吟肠倾大白醉额岸轻乌午饤新虀韭秋厨活脍鲈眀朝重有约一笑过康湖

　　乱中自述

　　汨汨兵犹竞凄凄兴莫赊娇儿将学语稚子惯烹茶乱后添新鬼春归发旧花十年湖海志羁思满天涯
　　其二
　　幽居邻水竹避地独柴门白日琴书浄春风燕雀喧看山频矮屐适兴任芳樽天地军麾满诗成自朗吟
　　其三
　　园林春已半茅屋日初长水动鱼儿出花飞燕子忙看云闲坐石把酒湿征裳落落当年恨髙歌竟欲狂
　　其四
　　春梦犹为客题诗发兴清风帘茅店酒晴日栁桥莺亲老频归觐时危未息兵况来招隠计拟问鹿门行

　　蜀墅头

　　溪头自舒散天澹夕阳微拂石松邉坐看云水上飞旧矶双鹭下小棹一渔归不觉吟成乆苔痕湿上衣

　　云门道中

　　三月山南路村村呌杜鹃白云千嶂晓斜月一溪烟水冷长松井春香小荠田何时移别业来徃绣湖邉

　　秋夜有感

　　苦吟人不寐中夜启幽扉明月霜初下西风叶正稀家贫豚有子天冷客无衣感事忽如梦孤萤入我帏

　　暮秋懐归

　　西风三径菊秋晚正花开家逺书难寄天寒雁未来青山如旧识白眼妬竒才遥忆浯溪路年年长緑苔

　　○七言律诗

　　用仲敬先生折桂韵

　　金印悬腰不用黄丹溪垂钓亦何伤舟移鹭点青山破笛弄梅飘白雪香月里版图窥窄窄望中鸿鹄去茫茫萧曹不是逢隆凖未必姓名千载芳

　　夜宿青陂

　　为爱青陂甚潇洒二三杖屦乐徘徊道人棹雪今何在野老牵衣不放回别坞犬声风送至谁家梅影月偷来卜邻若许成茅屋日种芝兰千百栽

　　用前韵复春谷道人

　　春谷无尘宜笑傲蜀山有路可徘徊蛟龙得雨翻犹卧鵰鹗横秋又早回放艇几同渔父去看棋时许野樵来洞前更约东风转仙李碧桃随意栽

　　用杨仲章兵字庐字韵

　　林森剑戟立天兵不碍琴书嘉遯情李愿钓鲜情自逸谢安补屐兴何清岩房罢磬销香篆石壁题诗纪姓名我欲相从无羽翼秋风鸡黍约佳盟
　　其二
　　不向人间结草庐任他城市务赢余饱飡薇蕨泉中水过眼牙籖架上书岚气着牕云影过钟声入梦曙光初髙居自与禅机会何害门稀长者车

　　山行

　　望望峯峦紫翠凝杖藜补屐谩登登樵歌谷静声相荅雨霁林香气欲蒸行乐可无诗似锦从容那用酒如渑何当摆脱尘中虑许我移家共作朋

　　寄许存仁存礼

　　金华有客负材丰搜抉神竒夺化工爱酒何殊陶栗里隠居真似陆龟蒙欲知晴日莺花处尽入新诗品藻中江汉夕烽然未息莫将心事较穷通
　　其二
　　年来无事学休粮蜀墅溪头有草堂几度瞻云思棣蕚清宵看月坐藤床侵晨处士烟霞疾惭愧才人锦绣肠樗散声名甘寂寞从教诗句只寻常

　　寄友人宋邦彦

　　故人别后见尤难彼此诗盟尚未寒宁暇对床论契阔漫劳折简报平安春山裂竹愁如海流水落花红满滩九十春光都过了诸君何以罄交欢

　　寄胡希颜

　　伐木有诗谁善赋嘤嘤唤起逺相求白沙翠竹一村晓锦树黄花满野秋雪夜艰难呼桧楫晴风容易下书楼独怜浩浩多真乐不似栖栖藴积忧

　　重逰光明寺

　　梵王宫阙倚崔嵬积翠缤纷图画开啼鸟避人穿树去老僧迎客下山来裁诗石径书青竹散髪云林卧緑苔自识个中幽兴熟杖藜何惜重徘徊

　　送李子威之金陵

　　金陵自古帝王州策马飘然作胜逰一代衣冠新礼乐六朝文物昔风流此时送别诗盈轴何处相思月满楼若见潜溪宋夫子勿云江汉有扁舟

　　秋兴

　　摇落频惊节序催乱离懐复向谁开江山滚滚红尘暗霜露凄凄白雁来雄剑醉提时慷慨矮衣屡舞起徘徊近闻幕府征豪杰当代谁为济世才

　　题杨伯容竹居

　　最爱君家竹居好秋花锦石相新鲜窗前读易无俗子林下置酒多才贤寳鸭昼焚香满室铁笛夜吹声在天安得卜邻近左右与君日日谈诗篇

　　送杨仲齐之武川训导

　　闻道琴书行有日临岐送别意何如蒲萄酒羙杯初泛杨栁条新叶未舒春入杏坛朝鼔瑟雨余芹泮水生鱼定知别后遥相忆毋惜频频逺寄书

　　春暮客中述懐

　　幽窗寂寂问音踈牢落干戈且读书芳草王孙归未得青春客子意何如花残树底园收果水落溪头人买鱼为问纷纷当路者飞腾还肯顾蟾蜍

　　会胡原道冯原辅溪饮

　　溪流一曲石为城中有廽澜分外清金盏萦纡天上泛玉盘宛转镜中行日髙松影侵衣碎风绽杨花落帽轻我軰固知文字饮凤笙龙管向谁鸣

　　野歩有感书寄城中黄上舎

　　新晴野歩踏青晖万緑枝头可染衣流水小桥通野涧斜风飞絮点苔矶春归别驾凭谁管儒负虚名与愿违惆怅年华更迭易达人何事不知机

　　喜雨寄杨伯容

　　江城晓夜雨浪浪并作芳斋六月凉倚杖出门田父乐题诗呼酒野人狂不愁战地多兵甲遂喜丰年足稻粱问讯草玄亭上客竹林踈簟梦秋光

　　秋暮会杨仲章

　　矮褐凄凉淹别馆故人一见话绸缪溪头水落鱼龙夜塞北云深鼔角秋烂醉岂知犹是酒相逢谁为不封侯江湖眀日重分手满眼西风独倚楼

　　赠术士吕公

　　短褐垂纶已十载柴扉筚窦即湖边年来出处常存道身外功名懒问天造次可无诗入圣相逢还有酒为贤虎头燕颔君休论好向山阴买钓船

　　自叹

　　雀声催我过湖西日暮归来看药畦耄老不思安乐土问人何处托幽栖白云出岫心何在仙鹤离巢树欠低携取琴书便归去奚烦更待杜鹃啼

　　赠陈仲玉本学教谕致仕

　　聴雨芹池二十年如何一旦卷青毡陡令猿鹤生秋怨髙枕琴书且昼眠诗为懒题闲木笔饭因不足羡苔钱石田茒屋华川曲从此挑灯绣佛前

　　清徳晚归

　　酒留诗恋意遅遅回到中途已落晖小蹇引秋行落叶老渔隈冷坐危矶山间眀月随人出松外闲云伴鹤归试问夜深何处宿欲从山下扣禅扉

　　方学士招饮不赴

　　我在林间鹿与羣君为天上玉麒麟莫将彩树灯前酒来醉梅花月下人白屋不生三阁梦青山那识五陵青行吟每到看松处自有渔樵作主宾

　　小斋

　　世道非时懒屈人小斋容膝且安贫河圗不出空歌凤鲁史将终遇获麟云掩松窗低结暝水行花径曲流春近来颇得幽闲趣几夜青山入梦频

　　秋江话别

　　别酒相倾别泪流江流亦不为君留片帆今夜人何处眀月满天谁共楼一雁呌霜红入叶十年为客白侵头莫嫌归计多萧索三径西风菊正秋

　　送杨学谕还浦江

　　萍迹相逢又一年小楼情味共凄然半窗灯影看书坐四壁秋声聴雨眠浦汭暮云迷去雁樵溪春水忆归船重逰莫负华山约须趂梅花早着鞭

　　赠王隠君叔诚

　　投老江湖作隠君凤来龙去絶无闻孤山梅近闲吟月九里松深穏卧云书屋几畨留鹤守钓矶一半与鸥分摛文染藻风流处可似兰亭王右军

　　送张学谕归三衢

　　穏泛灵槎访斗牛未容归伴赤松逰莼鲈此去无千里鸡黍相期在几秋瀔水月寒梅入梦绣湖烟澹栁分愁春风莫问田园计须趂功名在黒头

　　金华史学録回永嘉鴈荡

　　青衫洗尽泮宫尘三载琴书又问津海阔正怜鸿去逺山深须遣鴈来频沈郎风月诗俱瘦谢老池塘草自春莫笑广文官独冷长安一日看花人

　　寄王照磨季畊

　　底事乡心忆镜湖一朝归去伴樵渔传家尚喜贫存砚教子尤勤老著书静里有时观水坐闲来何处买山居门■〈土廧〉桃李应如旧添得春风栁五株

　　赠星命周云峯

　　元是濂溪别一峯苍寒高卓五云中中蔵月窟无人到试蹑天根有路通絶顶阴晴分上下半空星斗绕西东我来欲问元元理吹起扶摇九万风

　　送金华应学録回天台

　　华发青衫寂寞官泮芹香暖客毡寒仙源乆忆胡麻饭书馆羞餐苜蓿盘洞里碧桃春自醉楼前眀月夜谁看好风若有西来便愿写相思寄彩鸾

　　送东阳杜佥宪之河南【号尺五翁】

　　玉堂学士草堂仙济世英才间世贤忧国正撡言事笔移官又买载书船风抟渤澥三千水云拥蓬莱尺五天更到凤池春好处紫微香暖御炉烟

　　悼开元洞天沈羽士

　　隔世仙灵不可招栁烟愁鎻赤阑桥苍蛟有血遗金剑丹凤无音卧玉箫洞冷石墟云气湿树枯雷剥火文焦旧时风月今何在空见芳园长药苗

　　三访僧潜谷不遇有诗谢予就韵以荅

　　槁木心形大雅姿我求相见话襟期三生石上寻盟乆一片云间识面遅梅下有童空放鹤屋边无竹可留诗因知雪夜人回棹岂是无心顾少微

　　送僧归天竺

　　锡影孤飞下十峯定知分住翆芙蓉岩云晓伏叅禅虎溪雨晴収入钵龙香洗供花吟对月清浮谈麈坐依松我来欲遂林泉约金碧楼台第几重

　　送杨志仁之浙西佥宪

　　玉骨秋神铁石心风流如此世无羣乾坤千古有清气河岳一时生白云蚌腹月眀珠迸彩凤毛春暖锦成文此行别有调羮信湖上梅花为报君

　　雪霁偶作

　　无事身闲睡起遅开门天霁已多时村醪待热未红火野客忍寒先白诗氷照梅花微有影雪摧松树半无枝笑呼稚子邻家问昨夜鱼归未卖谁

　　自述

　　独倚层楼眼界寛天风吹湿到阑干惊人好句愁中得济世方书病后看庭树雪崩时一响瓶花冻合夜多寒江南景物今凋弊谁想苍生望治安

　　分韵得春字

　　分得新题赋未成暖风香散玉炉尘楼台无月不宜夜天地有梅先得春世路近年难独客好山随处着闲人何如寄傲南窗下学戴渊明漉酒巾

　　夜泊兰江

　　江山歴朗雪初融坐见宵分碧落空世景固知光霁少人生多在别离中影随月下成三友春到梅边第一风此夕此情聊复醉马蹄明日又西东

　　秋日山中

　　不记秋风几日晴偶来林下见云生野梧半脱无多影山雉惊飞忽一声短锡引船僧渡水小舆聨担客归城溪头聴得渔翁说近日前村酒价平

　　秋日客中

　　久客归来静闭门秋风落叶自纷纷夜来一暖做成雨早起满溪流出云山色祗宜闲里看鴈声那可客中聴黄花开遍归无计吟老秋光又几分

　　富阳舟中

　　终日推篷对酒杯渔郎隔浦棹歌回路旁古屋无人住山下踈梅独自开几处汀洲分鴈下满江风雨送潮来白头篙叟休相促眀日天晴上钓台

　　城中归志喜

　　城郭多时得一归小园幽馆雅相宜种荷池暝便鸥睡储粟瓶空虑鹤饥两屐苔痕人立处一轩秋影月来时静中自得其中理此意无人会得知

　　晓发金华

　　一带寒林古木齐蒙蒙树色乱云迷沿村问酒难寻店隔岸呼舟欲渡溪夜雨草深蛙鼓闹晓风花落子规啼可怜客路多岑寂何处垂杨驻马蹄

　　村舎

　　几村桑柘逺相连村北村南小渡船茅屋有縁临水住闲身无事看山眠孤林欲暮鸦争树一雨及时人种田昨夜邻翁喜相报今年依旧是丰年

　　山庄值岁暮

　　坐久那能笑口开篆烟烧尽石炉灰山厨度臈贫无肉茅屋逢春富有梅冻鸟缩身依雪立饥驴直耳望人来牕前更展离骚读消得茶瓯当酒杯

　　客中寄丁景行

　　半生书剑惜分阴谁想飘零素发侵朋社有盟鸥聚散客乡无信鴈浮沉潮回断岸沙痕浅月落幽池树影深归计未成愁入梦一灯空伴壁间琴

　　春日过绣湖

　　湖上晴光丽物华行行幽兴浩无涯林头新店去沽酒门外小盆来卖花天气可非三令节春风多在五侯家茅庵兀坐无余事静看逰蜂报午衙

　　喜林达民至

　　相交十载不相踈只数能诗一老逋曲径不縁花落扫清尊端为客来沽剪将春韭露华湿吟到寒梅月影孤对饮不妨■〈扌弃〉烂熳务求乡谊重如初

　　林下荅王仲实韵

　　林下黄茅屋数椽门前流水一渔船酒懐近日频中圣诗骨何时可换仙生计喜添供鹤料闲身幸结住山縁客来不话功名事且诵庄生第一篇

　　西湖偶作

　　见说西湖多胜事六桥景物似当年风前杨栁株株活雪后梅花树树鲜隔岸飞帘人卖酒临堤挝鼔客逰船几时遂我穷行乐载道烟尘祗自怜

　　泊钓台

　　钓台耸挿大江头台下悠悠水自流交友端居尊黼服先生高尚只羊裘空山落日哀猿啸断岸西风古木稠极目登楼频怅望白云飞尽碧天秋

　　客中风雨述懐

　　溪南连日雨昬昬客况难禁不出门山岳阴风灵气伏江湖秋水怒涛奔乗槎乆待无边使忧国徒懐奉至尊自起髙歌看寳剑大哉吾道许谁论
　　其二
　　谋生自叹一何愚弹铗髙歌志强舒江海故人杨得意风尘多病马相如买山何处堪归隠为客经年废读书溪上晓晴新雨后且须沽酒慰踌蹰

　　望天台

　　日光红处是天台万壑千峯紫翠开沧海波涛时汹涌琼楼石室自崔嵬丹邱霞酒凭谁遣緑水胡麻安再来东望长歌搔短髪秋风满抱一登台

　　病后自吟

　　地僻柴门少客过寂寥生计柰愁何秋来得雨凉偏早病起縁诗痩更多鹤立露枝黄堕叶鸥飞烟渚翠翻荷几回梦入江湖棹笑看云山卧緑蓑

　　秋兴

　　柴扉草阁小溪头生理萧然只钓舟鼍吼江湖千里浪鸡鸣风雨五更秋汉家事业萧何盛卫幕才名葛亮优极目天涯心绪乱婆娑窗下看鱼钩
　　其二
　　栖栖裋褐闭柴扃飒飒西风起洞庭晓树着霜千叶赤秋虫悬戸一丝青云昬塞北鸿书断水落湖头战血腥回首可怜文物异谁能提剑发新硎

　　逰佛堂

　　石田级级黍离离野外招提野趣宜山色万重青有待槿花一树白无私得时豪杰夸身健老去飘零仗佛慈课罢出郊时极目不堪人事苦吟诗

　　春日

　　今年春日殊无頼不逐黄衫作伴逰学道十年心似醉懐人一别岁如流残山剩水尘凡隔瘴雨蛮烟日夜浮战伐即今怜壮士功成谁拟觅封侯

　　绣湖重逰

　　绣湖八月景堪题士女扁舟尾尾齐白水青山圗画里淡烟踈雨夕阳西芙蓉濯濯偏临镜杨栁依依宻护堤满眼浪涛终古事华川望断意都迷

　　幽居自述

　　小桥流水护柴荆门外青山适性情太痩却应诗思恼多愁莫放酒杯倾蕙兰既植堪为佩松菊犹存不用名谁识个中真乐趣偶来林下看云生

　　○七言絶句

　　山斋雪夜寄王叔野

　　月满中天雪满村一琴窗下自温存溪头应有人相访只恐扁舟不到门

　　舟中

　　短蓬摇下雨长川山重寒云树重烟篷底笔床相对坐有人看作米家船

　　秋夜

　　独自归来秋夜静雨湿寒云小窗暝竹炉无火渴思茶隔树人家有灯影

　　冬夜

　　独坐夜深人读易屋外雪明如月色松寒老鹤睡不成飞下窗前伴人立

　　春晴

　　晓风吹暖破阴云草色湖光转緑痕试看海棠枝上月定将花影到重门

　　寄王可宗

　　石鼎烹茶风绕林小亭面水足清吟只今酒禁严如许谁信香醪更可斟

　　寄彦敬

　　髙人归隠久投簮日转花阴睡正酣阶下斑衣森玉立诗来犹说爱宜男

　　逰赤松

　　枕石聴流梦未安碧云萝薜古祠寒夜深鸾鹤羣仙过人在青松月下看
　　其二
　　桃花流水出红尘洞口仙凡隔几邻刘阮若知人世换春风那肯问归津
　　其三
　　金华三洞洞中天今日来逰信有縁丹井水寒瑶草碧白云犹伴石羊眠
　　其四
　　琳宫玉宇鎻崔嵬絶顶松窗对月开昨夜仙翁骑鹤去五云深处采芝回

　　村园

　　半亩村园接水涯诛茅新构小书斋窗前不用栽花栁只对青山景自佳

　　春晓偶成

　　清晨睡起觉衣单亭馆东风怕倚栏一夜好春吹作恨棃花寂寞雨鸠寒

　　题可宗壁间墨梅

　　泽癯山嶝月明中笔底精神擅化工老干踈花生意在纷纷开谢任东风

　　春愁

　　一春多为惜春愁无柰鹃声呌不休最是恶懐难着处落花风雨五更头

　　幽兴

　　回首红尘已息机云山应不负心期晚来散歩清溪上策杖长歌觅紫芝
　　其二
　　幽居无事总忘形草緑柴扉昼不扄柏子香消清昼永闲凭琴几写黄庭
　　其三
　　芳草池塘梦恵连临风得句忽清圆年来每愧天才短袖里应无笔似椽
　　其四
　　闭门不出动十日雨后慿栏眼倍眀万树飞花将欲尽一池春水涨浮萍
　　其五
　　束书屏迹住山中白发苍颜见老翁门外黄尘深似海一家桃李自春风

　　读易

　　至理从来无古今后人删注转迷沉遗经独抱加潜玩始识羲文广大心

　　南窗

　　南窗不受北风寒笔砚供吟对景安最喜手扳檐外竹雪中尤胜作花看

　　题睡渔圗

　　拍岸惊涛唤不醒轻鸥分梦下遥汀緑蓑自拥芦花月应怪羊裘动客星

　　题耕云圗

　　乱石吹云出晓溪又随流水到春畦无心梦到商林去自在山中足一犁

　　子猷乗兴圗

　　月照梅花雪点春小舟危坐醉中身一时为爱溪山去本是无心见故人

　　和靖索句圗

　　耸两肩寒痩不禁东风独立久沉吟山童莫放催归鹤正与梅花论苦心

　　美人图

　　彩云宫殿月阑干翠袖春风倚暮寒马上琵琶愁未已不须重展画圗看

　　内人烧香圗

　　小院钩帘拜月明暗将心语达微诚妾身不愿承恩重愿保君王乐太平

　　赵昌海棠圗

　　银烛烧残梦未回旧家庭院已荒苔玉箫声杳人何处惟有东风燕子来

　　徐熈牡丹圗

　　翠幄笼霞护晓寒无人凝笑倚栏干玉环去后千年恨留与东风作梦看

　　夏圭江天霁雪圗

　　小舟和雪载梅花水气吹寒拂鬓华妙处人琴忘已久不知乗兴到谁家

　　真妃吹玉箫图

　　此声不许凤凰知谁遣猪龙耳畔吹吹到彩云惊散处断肠声在落花枝

　　团扇词

　　莫恨秋风入女墙恩情中道易凄凉人间纵有春风乐歌罢桃花亦断肠

　　探梅

　　乗兴扶藜过石桥地平不觉万山高庭前一树梅花白疑是春阴雪未消

　　溪头晚归

　　野店春寒酒力微溪云吹湿上人衣山童不顾肩书重犹折梅花带雪归

　　幽兴

　　燕子飞来近画檐暮春时节雨纎纎杏花落尽无情绪何处人家有酒帘

　　范增

　　舞剑鸿门计不成咸阳归路楚愁生子房玉斗空撞碎柰有陈平四万金

　　苏武

　　北海寒深雪满天边云漠漠汉云连将军不是麒麟种争伴羝羊十九年

　　题蒲萄

　　汉使当年得种回至今中国受栽培秋风马乳颗颗熟正可盈缸酿緑醅

　　青村遗稿


