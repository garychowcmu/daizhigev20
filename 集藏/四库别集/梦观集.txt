   

　　钦定四库全书

　　集部五

　　梦观集

　　别集类四

　　元

　　提要

　　（臣）等谨案梦观集五卷元释大圭撰大圭字恒白姓廖氏晋江人至正间居泉州之紫云寺其集本二十四卷首为梦法一卷梦偈一卷梦事一卷次为诗六卷次为文十五卷所谓梦法梦偈梦事者皆宗门语录不当列之集中其杂文亦多青词疏引不出释氏之本色均无可取惟其诗气骨磊落无元代纎秾之习亦无宋末江湖蔬笋之气吴鉴称其华实相副词达而意到不雕镂而工去纂组而丽屏耘锄而秀虽朋友推奬之词然核以所作亦不尽出于溢羙盖石湖剑南之余风犹存于方以外矣今刋除其梦法等卷并删除其杂文惟录古今体诗编为五卷沙砾既捐精华斯露取长弃短期于不失雅音其三乘宗旨听释氏之徒自传之固不必为彼法计也

　　乾隆四十四年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　梦观集卷一

　　（元）释大圭 撰

　　○五言古诗

　　定公生焚诗【并序】

　　吾释氏者定世古昆吾人客漳久之侨居开元寺业白以老至元四年秋峒贼来攻城甚急漳人莫知所出定密而祝曰使城不陷贼吾当火吾身以答已而果然越六年夏遂絫薪为龛室西郊行与众诀众留之不可乃自燔其间其火之始张也人视之泰然无豪髪惴惴色郡人咸大骇异请即其地作塔庙以祠于乎定以誓故生而自焚宜若得罪于名教者然与夫食人之食而见危不能致命立人之朝临大节而变者不亦逺乎哉况定之心以一身全一城之死靡渝亦宜若无得罪于名教者也抑吾闻定老出世学其成就岂此哉人殆见其肤耳定之详余实得之灵源上人源与之同居又将经始其祠者且请余为之诗曰
　　羣凶白日至梯冲舞严城畴能身独死而俾城不倾定公出兹誓金石开精诚未几来讯丑复见沟垒清前言傥云食吾将负神明积薪自厝火怡然就无生何意金玉躯倐忽煨烬成顾此无余事足为流俗惊塔庙遂翼翼钟鼔初喤喤为国效死节勖哉尔簪缨

　　逢蒙

　　敦弓彀明月抉拾生清风一发期必中大射师友同学成遂专巧教者初无功其心既杀羿天下惟一蒙含戴亦齿髪位置三才中如何怀此逆天地或尔容囓镞果有术肆毒应无从蚩蚩一为鉴维以保令终

　　送吴生官平滦州学

　　闻名不一识始识还我辞问子何所之出为百里师滦河偪幽朔士有刚勇姿一陶以礼乐揖让中州为傥可行所学无择官高庳上以育人材下以开民彛为国右庠序深意良在兹海风天南起桐叶初去枝诸侯起相送张饮连夕晖子有二三策宿昔献彤墀从来志经世况有御史知兹焉发初轫逺大以相期

　　田家

　　日夕多鸟雀桑麻亦扶踈烟火四五家依依久同居是时雨新足野水明四渠儿童呼黄犊散漫来近墟老翁已辛苦入夜归田庐月出犹未眠相与尽村沽今秋有租税当春力犂锄

　　晚过何氏林园遂成清集赋诗

　　日入雨新过阴阴羣木寒兹来惬林景况复得所欢所欢者为谁何掾邀数贤喜客意无倦促席闻清言取泉浸新瓜摘果来中园新亭会觞酌高烛明闲寛而我素不饮亦复舒芳颜諠静固异操离合感多端深怀一饭意月出犹盘桓

　　客赵郑二生者谈欧阳室形胜

　　衡门何萧条竟日抱冲寂有客方起余清怀话山泽载言欧氏居乃在龟岩侧嵌空即遗构茅茨少人力上有松可樵下有泉可食行游得长林息偃亦盘石云横两崖青月出双涧白垂萝饮羣猨密荫会归翼娱情匪一端悦目固多迹肥遯谐宿心逍遥愿同适闻此感客言胡乃后良觌栖迟久欲往梦寐尝所歴且复留清吟同宿风雨夕嘉约讵敢忘明当理巾策

　　游龟山

　　六月廿六日同赵生郑生许氏兄弟游龟山山之大石下有遗址相传欧阳詹读书于此因造焉相与慷慨赋诗分韵得鱼字
　　闲情素乖俗乐彼中林居林居未云果幽赏意有余出郭青山多佳木亦扶踈并游得良友方驾从所如翠微薄炎景萝风泛凉裾云径歩窈窕石门入清虚少留席丰草绿缛绵以舒藂祠翳鸣鸟石涧清有鱼形神一萧散疲勚亦已祛夤缘龟岩东遂即欧阳庐怀贤仰高躅抚迹惊废墟愿留石中室毕诵人间书兹焉恐迟暮眷眷空踌躇

　　造唐山人居

　　行行野田尽荒蹊入秋水何人有新屋鬰鬰松林里欣然造其门晤言得君子解衣坐微凉超遥适闲美日澹疎雨晴山色散窻几石上闻鸟鸣林端见云起平生事外心即此胡不喜少暇同饮泉幽期自今始

　　次韵王季鸿游九日山

　　季鸿王君携友游九日山过姜相墓感秦隠君能为卜葬事不暴于世吊以诗余未识其人爱其诗亦次其韵
　　有客车马同新秋在云巘幽寻意方惬周览涕欲泫碧草满地生白石抱空转下有丞相墓奈此牛羊践隐君昔深遯芳木足幽搴维时谅多艰此地憩重趼日长聃书尽岁暮越山逺初月闻啸歌归云同息偃鹤足喜松高鱼心畏池浅有怀莫与同尚古一何缅姜公实英材悟主片言善位及台鼎崇职当諌垣选骨鲠乃左迁时运葢多舛澹泊两相求绸缪永云展吁嗟日南英梁栋先摧翦微尔收白骨当时委苍藓逸事传海陬史氏阙光显千载有若人游歌始相勉往古凛高踪来今戒驽蹇友道日以偷殷忧何繇遣

　　送友人行

　　云林满寒色送子行江皋离魂黯将别薄暮犹风涛万里方首路一心愼所操居恒苦局促出岂图游敖摘珠水何深采玉山未高辉光有后得辛苦无前逃相知在伊昔散帙共明膏积龄蓄竒志识察非儿曹远道子独往中心我诚劳端居尽白日柴门翳蓬蒿思存不在目还往空如毛衣巾有新雪殷勤念同袍惠声因归翼岁晏舒鬰陶

　　次韵王观明冬日感怀

　　幽抱恒弗舒徂年矧当急方兹感朝寒忽复悲日入晏温岂无时霜霰竟来集念之悟浮生俛仰二毛及翕翕耻并趋终然就孤立怀我同心人兰章无废缉高卧思云林世纷苦维絷发轫方自兹多岐亦屡泣穷居守箪瓢适逺困簦笈已矣各勉旃龙蛇有时蛰

　　和詹生饮酒二篇

　　百虑中已灰何独未忘酒君言酒可念饮此益我寿浑然一真性毫伪宁复有醉中意尤长家人视诸友
　　詹子真国士博学乃多能堂室有廉隅后来复谁升张生独高义古学已川増日沽酒家保来问作诗朋相知久逾密余子方背憎独醒有不免熟醉良可凭一言事刚制羣狐听春冰

　　和再饮酒二首

　　余既和詹生饮酒诗数日生载歌诗不谓余和而心欲余和之余知生久重违生意乃强和生云
　　浇醨世已甚之子但醇醇雠书南郭下独抱希世珍所愿非声利有怀在清眞日夕故人至持觞时茹新
　　断饮果何谓开饮讵云宜渊然一方寸忻厌共滑之伊人固殊俗于道有天资已忘忻与厌酒至无固辞

　　南野

　　张耉居有楼瞰城南之野因自号曰南野
　　高楼对青山美人在南城不知市尘中白日车马声人楼两相高上与云月并手持古书坐澹澹香烟生岂必逃林莽猨鹤乃可盟彼哉宅幽昩何得居高明熏风袭太和天池挹至清归休广莫地优游观八弦兹怀复谁识时以野自名

　　古意八首

　　美人如琼英被服闲以嘉独居芳年晏媒氏絶行车当戸理清瑟曲终复咨嗟山有兰蕙草水有夫容华盈盈絶代色日夕念无家
　　朔风生夜寒孤妾罗帷间晨兴开妆合流泪复潺湲流光损华色佳人满邯郸娟娟有新悦君子不思还愿君异明镜照心毋照颜
　　良人出不归孤妾在中闺梦中或从行觉来但空栖驩燕一乖阔颜色日惨凄愁将清镜照独掩春妆啼方闻鷾鸸语日夜鸣莎鸡恐君盛年去妾身贱如泥中心冀君亮终始愿不携
　　月出照我牖独闻林鸟鸣机中织文锦殷忧竟何成持此悦谁目良人千里征别离今几日碧草生闲庭何当一来归泣涕言斯情
　　亭亭云中鹤自昔为僊侣僊人寄之书飞来不吾与我欲凌青霞颇知尘世苦杳杳莫嗣音三山在何许
　　大星何落落小星亦离离须臾素月出羣景遥相晖念我嘉友朋携手同所归盱矣道路长怅然不可期
　　山阿有香草采采不可掬愿言遗同心日夕行空谷远道阻闗河怀人在心目芳菲幸未阑聊以身佩服
　　白云空中起一雨羣物滋浮生在世间徒费食与衣古人虽已死清辉照无期岂复同碌碌寂莫黄泉归

　　去草

　　岁暮孰华余幽兰植前庭何彼萧与蒿亦复长青青纷罗夺幽色荒秽蔽紫茎拔去在今日寝食心始宁蒿也非尔恶所惧乱芬馨

　　答詹先问吾弟疾

　　青春紫荆花奈此天风寒兼旬在床蓐零泪纷潺潺我生寡昆友实恐骨肉残阴阳一为寇有甚探囊丸歘来驱疟句展玩临风栏上期勿药喜下言吹篪欢感激故人意欲报空长叹

　　山行

　　幽斋倦孤坐高歩入清旭云散碧天空雨余山生緑野草春已芳水禽晴更浴寂莫有所思倚徧西岩曲

　　平窻池水

　　白石围方池碧泉湛清冷幽人窻下坐萧萧读书影时复一洗心对此万虑静
　　此心净如月独照一泓水终岁湛不摇晶晶絶尘滓孰谓但清空嘉鱼从中起

　　重寻欧阳书室简信道同游

　　佳游念兹山何心计修阻一来感竒逢再至欣夙覩萧萧读书岩高风凛终古杂木荒女萝遗踪记环堵当时想禽鱼英姿识龙虎而我后千龄披榛悼前武磴道方渉云松林忽闻雨悠悠遂忘归逺意入平楚既寻石上室复息林下宇长飔凉衣巾薄暮多笑语乡来同苦辛殷勤问游侣

　　台上晚凉未去

　　高台日将暮风凉未归客长歌林木秋微霭山光寂素友适心期幽赏忘物役殷勤松间月照我归途白

　　白夫渠

　　夫渠生逺陂采采升中堂污泥失故迹清风来新香一熏尘念逺三嗅烦襟凉芳菲日以暮顾眄何繇长亭亭白玉质玩之不可忘

　　秋雨

　　林庐白日晦门掩清秋雨端居无与娱孤抱亦良苦开卷一慰心同人在千古

　　病闻钱将军过访不果因其听雨诗用韵谢

　　始闻顾蓬荜旋觉回髙轩属余方卧疾传呼无乃喧爱人谅以徳所惧伤形魂念兹感深意药火聊自焞今春款东合颜色何温温经时不相见秋雨满池盆伊人亦冲澹微灯坐黄昏病身有羽翼一笑及晴暾

　　送同袍

　　楚人不爱宝白璧埋空山贾胡得明珠置之骨肉间富贫诚自取愚智不同年方今江湖上龙门尽开闗百宝浩如海虚往蕲实还居诸易云迈少壮不可闲送子即长路而我胡为然相期匪一朝顾影深自怜曽飊发中野返景明飞翰留连岂不好局促非所安驱车日以逺满目新山川他乡有明月夜夜照子寒行止各异趣梦寐空盘旋归来傥及早共采桑上莲

　　题逺緑亭

　　金华闲上人作亭封山絶顶因高而望羣山皆来余以远緑名其亭而题其上名取诸唐高僧贯休诗语
　　新亭始云构藂木已森森城郭万井喧翛然此中林主人爱嘉客而我来清唫朝阳丽初齐开戸罗数岑千里出毫秒双明洞高深岚将宿雨滴翠与浮云沈眉浓有新黛髪沐及未簪宛转呈姿媚顷刻移晴阴眞观落尘色爽气开灵襟苍烟起华薄迥见归飞禽维兹古皇宅鄂公旧铺金竒踪谅神閟焕发方自今亭亭金华翁名迹讵足侵翠屏澹相对永日坐鸣琴青青亘终古可比静者心

　　铜爵台

　　高台一曲歌西陵木将落萧瑟繐帷寒秋风凄女乐魂魄不复来觞豆但如昨奈此白日何朝朝照铜爵

　　次韵詹生谢许氏兄弟馈访

　　许生和詹生春雨寒歌且馈之油因弟访詹致焉适出寻有诗谢余以其相与敦友道甚古可尚次韵
　　端居念易盈独往情自适宁知高斋闲白日来清客相望竟参商不得同几席缅然怀伊人贞姿敌金锡伊人不可见百忧寄新章未遑轩车去岂谓道里长眷彼鸿鴈序冥冥道弥光吁嗟寒士歌重我孤愤肠斯文久陵迟一缕存已仅高明掩羲娥小智曜萤磷怀哉大雅姿释此末俗恡窃恐遂白头寸心坐灰烬兰膏侈新贶高义莫与伦清光六籍间悠悠自相亲兹焉一喣沫奈尔俱潜鳞愿言同出处往矣天池濵势利众所趋友道日芜秽劳心思古人努力在吾辈相看黄髪期共揽青霞佩惟应秉素节歳寒见贞脆

　　送同邑长高昌公北上

　　天朝一四海荒徼犹近邻维同去万里监邑余有臣猗欤高昌公三年此为春弦歌响千室井瑞安四民一邑之风化岂不闗厥身讲学必四代游心在成均遇士或俊秀揖让同荐绅时闻有折狱语及六经醇往者食险徒舟车断通津自公一为政幡然变顽嚚即此见治效豚鱼孚有仁报政及兹日星言驾駪駪卧辙似无路颂声起连旬曰公寔王佐民社蹔以亲故家重华阀清选皆天伦行应昭代须大惠周下人

　　题脱将军明寛堂

　　一堂有向隅宾客颜如灰所以为天下勿俾异乐哀不有明与寛安得众所谐明则见人瘼寛则可逺怀八弦亦云广何物非春台脱侯寔知国匪直扞城材爱国如爱家矢石冒不回身居万夫上甘苦下与偕时因凯归暇白日东第开中堂燕朋酒髦俊千里来海邦一静治折冲在尊罍拥旄寄方面余地或恢恢维侯翊王室将星炯三台具瞻方自兹曷不崇勲阶

　　僧兵叹

　　饥民聚为盗邻警来我疆有兵既四出头会家人良趣赴义军选万室日夜忙吏言僧寔多亦可就戎行牧守为所悞驱僧若驱羊持兵衣短夹一时俱反常伊余生不辰逢此祇涕滂慈悲以为教王臣所金汤复之勿徭赋甲令明有章胡为不尔念而此出仓皇军旅托未学佳兵云不祥永言媿二子归哉慎行藏

　　哀惠廓上人

　　甲午冬闻惠廓上人死象运山中竟不知其何如死其死何时死之信不且不可知也明年冬乃得问故于其徒惟质质能言其死状廓初辟乱山谷间久之以侍亲归寻往奔其姑丧至则为人所杀寔去歳十一月十一日也在吾门者如廓不多见而死非命天其谓何始吾欲哭不得其故不敢哭焉今哭之矣既哭为诗哀之
　　丧乱孰为之哀哉自苍旻苍旻覆下土胡乃不我仁此邦失绥驭干戈起齐民一州环七邑何人匪王臣官军久不出所至多陷沦之子在溪上奔窜如惊麏负母入岩谷承颜无贱贫辛苦复来归亦曰问严亲流离不忘孝如此端可人老姑实父党赴救宁无因奈何婴竒祸清血遂洒尘虎口谅不免龙渊宜自珍物情固多变前知讵能神悲风东南来死生苦难真欲哭殊不敢渉歳今已旬因人一问故始识遘此屯衔寃即长夜万古嗟无晨松栢信为材刀锯终与邻茨棘一无用成荫弥冬春为子独永叹荣枯竟谁陈

　　梦观集卷一

　　●钦定四库全书

　　梦观集卷二

　　（元）释大圭 撰

　　○七言古诗

　　哀阮信道诗幷序

　　余欲作哀阮信道诗久矣竟不复能作而仲昭蒲君乃能作诗哀之且言其母老子幼而丧在殡者四年于兹是可哀者夫以阮之材枉于时而穷穷且死死不能葬而其母子又如君所言者虽行道之人亦哀之况同志乎然余以为徒哀之无益必使其存殁有所济可也今君以其哀之者示诸人人使入其言阮其得所济矣则是哀岂无益哉余遂亦作哀阮诗次君韵
　　少微星堕南天寒先生何之魂魄单平生穷涂已屡哭身后浅土谁当看青天梦梦诉无处人间顚倒施冠屦雕虫场屋亦偶然屠龙海国还归去斯人己逺令人思向来相识惊暮迟取泉雨后茗同煮对竹云深诗旋为百年未半成朝露地下秪今能怨慕孤儿拜客不胜衣老母啼看呕心句眼前寂莫安足论贞曜名香看刻文仁人义士万金产得不为尔摧心魂

　　和詹生春雨寒歌

　　十日春九日雨空屋贮寒寒色苦晓雪都城陌上泥暮云不见城东树所思今何处相去纔几许独将寸心寄短琴琴老无弦暗尘土东风吹落锦一幅文章字字成金玉中有苦寒词调古声更悲赓歌我不忍上诉苍苍知俗眼瞳人久生脂竞收琐尾遗瑰竒野禽乘轩士徒歩黄土被绣人无衣天公有意回春燠千林一夜生红绿长年呻唫卧掩门人生不解同草木君勿歌春雨寒我有两耳愁心百盘炉空叶已灰屋漏苔生椽檐声夜夜春水悬人间惟我与子同此味鬓髪未白书如山春雨寒歌一阕穷逹在天愁不得当时短衣夜半悲饭牛何如学取商颂声金石

　　出无车

　　出门便有路路与天长尽何处今日出门去不去去时吃苦不得住茧生脚背汗雨流草鞋穿破脚不羞大砂小刺踏入肉疼痛连心眉总蹙前村落日起孤烟客子苦饥还问宿归来资用无一存大悔三月不出门白面年少命运好连镳结驷隘衢道肯信无车一生老

　　宝公新堂歌

　　寳公之堂天下竒十日不到思见之暗泉流来不知处尽作宝公堂下池朝朝坐客笑谭里黄金鲫鱼三百尾风波不动人影闲一片青天在寒水丹梯百尺新楼开六月面面清风来青山有眼爱人好隔云飞舞相徘徊从来山水心所向池上高歌复楼上我亦结茅归作堂歳晚置身山水乡

　　贺太守雨

　　金乌翅热碧海红天南旱火蒸虫虫眼前枯槁百物同榖价腾涌田苖空清源太守清河公爱民一念天与通黎明乞水龙王宫桑莲华开瞻大雄神物効职毫光中奔走屏翳驱丰隆瓢翻甘霔来苍穹余波近逺流无穷欢謡载路歌年丰再拜民牧眞吾翁下车三月恩已蒙三年惠我期有终世家阀阅开国功归朝缓驾无忩忩紫云席荫羣衲藂作诗拟待观民风八荒霖雨功益崇修名万古齐华嵩

　　日者刘代

　　更生之孙清而腴渊源千载天禄书放怀自托日者学萧然野服来通都支干生胜一出口谁从清镜逃妍丑逹官连骑塞里闾市人怀糈争奔走列星布置胸中天下帘一笑收百钱淫巫瞽史语神怪独谈性命非同年譊譊终朝劳颊舌旁人为君长叹息黄金台上方急贤白首天南尚为客坦然坦然地行僊有暇与我相聨翩春风桐江呼酒船兴酣梦入三神山下观尘世磨蚁旋归来门前客如雨穷通身外初忘言

　　寿母歌

　　詹先贫能养亲声闻闾阎其亲高年康强今八十矣乡之士荣其有寿母也咸歌之余与之方外友亦歌以为子母庆
　　清源西郭先生庐先生食贫身校书先生有母年八十彩衣白日来庭除天朝旰食求秀孝人偕计吏趋公交车堂堂此士固殊众浮湛不去将何如白头偏亲要菽水青云有路迟吹嘘尧天自乐足甘旨安仁时赋行版舆吾知忠臣出孝子有道不独鸣州闾金花鸾诰指日至丹枫雨露无时踈先生先生勉终初功名一笑真绪余高堂蚤夜承起居病起加餐厌寒葅来兹逾八还望九盘中好致春江鱼

　　夜闻水车

　　旱火秋蒸土山热新苖立死田寸裂西风何处送呜呜一夜水车啼不歇水车身作水中龙赤脚蹋龙怜老翁白水田头月未落千畦万畦云雨同流苏醉卧谁家子有耳不闻汝啼苦水龙水龙汝勿苦及物无功得如汝

　　次韵王观明烂柯引

　　汝诚王君观棋有得遂舍所玩作歌以见志余喜而次韵和之
　　入闗争先取秦鹿逡廵失路行孤竹相持坚壁久未出脱兔无人追逸足两豪角立成敌国一决雌雄看终局西探虎穴归不归先声万里天南飞机行九地布重围的卢一跃先逝骓眼中鹭起长江晓羣乌飞去斜阳了王家瓜葛英儁郎晚悟名教眞乐乡文楸忍涴春汗香人间日短僊日长湿萤入囊当寒雪清光不尽膧胧月

　　南山食笋

　　苍龙起蛰破玄壤昻昻势欲干云上一夜风雷无处寻君家玉盘荐萧爽诗豪搜搅冰雪肠倐忽骊珠光在掌渭川无谢千戸封金铉空闻太牢飨主人主人好培养篱下龙孙看新长他时拄杖来叩门万玉排檐戛清响

　　次韵陈隲民惜春

　　金尊泻酒胡琴语白日长看华在树东方一夜来戏人老红飞尽江南雨劝君莫苦爱流芳红颜百歳终黄土山人眼底不见春古桧阴阴翠虬舞

　　筑城曲

　　筑城筑城胡为哉使君日夜忧贼来贼来犹隔三百里长驱南下无一跬吏胥督役星火催万杵哀哀亘云起贼来不来城且成城下人语连哭声官言有钱雇汝筑钱出自我无聊生收取人心养民力万一犹能当盗贼不然共守城者谁解体一朝救何得吾闻金汤生旤枢为国不在城有无君不见泉州闭门不纳宋天子当时有城乃如此

　　僧兵守城行

　　驱僧为兵守城郭不知此谋谁所作但言官以为盗防盗在深山啸藂薄朝朝上城候点兵羣操长竿立枪槊相看摩头一惊笑竹作兠鍪殊不恶平生独抱我家法不杀为律以自缚那知今日堕卒伍使守使攻受官约谓僧非僧兵非兵未闻官以兵为谑一临仓卒将如何盗不来时犹绰绰敌人日夜徂我城示以假兵无乃弱我官自有兵与民愿放诸僧卧云壑

　　梦观集卷二

　　●钦定四库全书

　　梦观集卷三

　　（元）释大圭 撰

　　○五言律诗

　　重五日吊古

　　楚国大夫去彭咸从所居秪今浮水马何处问江鱼异俗悲遗事离骚读旧书一觞川上酒斜日雨踈踈

　　世故

　　世故占星变吾生共月孤此时无梦寐长恐渉艰虞山色宜茅屋松花落饭盂素心将独往及早谢人徒

　　万国

　　万国销兵器天戈落彗星苖民思帝力千羽舞王庭大漠秋无战穷阎夜不扄屡闻寛大诏风浪静南溟

　　左公督捕归

　　南来持斧使骑气满丹霞貔虎收寒幙豺狼失暮沙清风开瘴疠裔壤挹光华翼翼勲劳大桓圭立帝家

　　寇平詶诸友相问

　　邻州传警急病客慰亲归海上初闻信天南已解围弄兵民亦细临阵将能飞好在诸君子吾生幸有依

　　云榭

　　陈王成霸业故国独斯台寂莫千年恨传呼五马来秋风樟树老残照石碑頺旧事今谁说天晴海色开

　　送宏上人宁亲

　　新知得之子归梦忽丹霞一棹清江曲相看白日斜庭闱多寿色甘旨及秋瓜頼有诸兄在重依古佛家

　　道邉古井

　　坏甃没荒草寒泉如许深何年有此井过客叹无禽素绠断新汲青松落晚阴极怜抱清洌照影独沉吟

　　壮岁

　　壮岁不自食有怀成著书从来生计拙天意果何如树近秋声早苔深辙迹踈知音人岂少顾已媿空虚

　　对梅思逺

　　梅华开满树谁与共襟期有客犹千里无人寄一枝江南天欲雪岁晚子何之愁杀黄昏月孤唫立水湄

　　病不能寐作

　　长身一病后生意苦无多相对孤灯在不眠清夜过向来殊可笑后日竟如何黙定行藏计余生委薜萝
　　窻曙来禽语庭寒独树青物华犹婉娩吾道已伶俜白日荒人事残年对佛经古来豪杰者多少老沉冥

　　正月游片瓦岩道人留竟日适兴成诗

　　片石成岩屋高扉寂莫濵雪晴来野客春早见幽人烟火寒山近盘蔬午甑新留连爱林麓城郭有嚣尘

　　送义讲师北上

　　清凉余韵在敷唱得斯人白日天花雨玄谭麈尾春乡书稀到蜀蛮语渐通闽去去金台上经筵宠渥新

　　黄仁山挽诗

　　阅代衣冠古黄公孰与侪时清成大隐头白尚长斋天意来多福人生竟有涯相从悲剑化鸡岭暮云薶

　　詶王生留别

　　相对谭玄久依依别古皇夕阳幽寺好人事蚤春忙门掩香仍在山空草自长兴来云榻近杖履更何方

　　送齐上人之浙

　　相从久寂莫此别竟何如暮雨劳行李秋灯忆读书枕清吴地狖舟乱淛河鱼适逺多幽思吾生媿独居

　　何生

　　南国有君子阴阳家者流下帘白日晏沽酒玉林秋欲去问八字知余老一丘谭天对豪杰蹑屩入神州

　　客中简知已者

　　天意妨吾道生涯滞客乡风高林影乱山近雨声长慷慨君相识飘零我自伤山中半间在屋债倩谁偿

　　顾熊父挽词二首

　　故国咸淳老余生济世心药能全万命家自致千金杯酒清谭足华堂戏彩深一朝成古昔埋玉上乡岑
　　卖药全高节勤家有令妻相从就窀穸不自试刀圭后福延苖裔平生絶町畦江侯五色笔空复照黄泥

　　挽黄郎

　　堂堂江夏士意气复谁如一笑囷倾粟长歌客有鱼高名传异域晚节在吾庐旧接清欢极秋风祖輤车

　　善叔死母哭之哀

　　藉甚吾宗彦天乎不永年高堂生白髪老涙到黄泉乌鸟无归日松林有暝烟一生辛苦志身后几人怜

　　陈南山挽诗

　　元龙湖海士老大阅艰难子舍传家政僧斋话岁寒长归新宅兆不见古衣冠尚想平生事临风独永叹

　　次韵相待山行

　　山北寻云去城南觅伴来相期曽宿昔一笑出尘埃市酒逢人劝春阴近午开深知凝望久携手蹑崔嵬

　　曹吉

　　君今浮舶去因识逺游心衣食天涯得艰难客里禁春帆连海市暮鼓起香林一笑归来好高堂寿百金

　　送逺

　　秋色连平海悠悠送逺心征人辞夕照孤客倚寒林北去舟多雪西游橐有金何当一回首旧隐白云深

　　赠徐山人别

　　相看初下榻余子漫如林人物南州士梅花岁晚心政须同煮茗何事即分襟后日千峯里无从听鼔琴

　　过必上人

　　君居高树下六月得清风世事不复问心期谁与同日长泉自汲邻曲径纔通爱我重留话深秋月满空

　　陶生

　　陶生真我友生恨不同今清节照当世黄花知此心衣冠思典午诗酒寄东林寂莫将千载无人归去唫

　　唁许生

　　幽明分伉俪朞月废游歌畴昔期偕老于今奈若何春魂来梦寐秋序感蹉跎一击庄生缶忧端未觉多

　　苏氏

　　嫠居三十载将母育孤儿之子有如此他人谁过之素尘生晓镜凉月入秋帷贞节磨千古茫茫独尔思

　　黄山长内子挽诗

　　阀阅锺醇懿来嫔江夏黄同心空自结异路竟相望环佩归何处铭旌带夕阳十年今得葬无憾即玄堂

　　和孙公子游南山

　　帝里归来日胸怀尚昔年人材今可数公子独无前大斾光南寺清唫到暝烟功名方鼎鼎未许傍云眠

　　晚过许生遂相携至蔡家新亭

　　落日淮桥上因君得胜游花蹊入流水林院近清秋抚景方成玩题诗更少留悠然心迹静新月照归休

　　次韵星夕

　　中年亲旧逺寂莫歳时过有客山南集开尊月下歌三更来白露一水静银河不得同清赏因诗感慨多

　　院檄归田于我贺主者

　　使院来新檄莲宫复旧田顿除经歳患应为主人贤合浦收膏壤同袍仰食天汶阳归鲁后麟笔动千年

　　云上人

　　上人善医且相以游四方余固知其寓于技者也因赠之言
　　藻鉴高双眼刀圭活万人多材能济世行橐自生春谈笑诸侯客鉼盂释氏身识真今已少谁信混光尘

　　送嘉惠师祷雨归

　　郡以旱致嘉惠师祷雨未足沃村民告以师归禳疠听之偃松诸上人作送归诗亦谓余作
　　幢葢来嘉惠汤年待捄焚衣冠趋梵刹风雨起炉熏井有回泉脉田无补地文尚何怀故里逺近一慈云

　　访东寺不在

　　东郭寻幽事高人适出游不成相问讯欲去复淹留湖近荷香入亭空树影浮更须乘月夜行徧竹林秋

　　送知藏者归山

　　君探龙藏徧犹有去来心久客流年易故山归梦深林泉成独往风月废同吟别后多春咔嘤嘤听好音

　　晚凉知许生独在小楼寄赠

　　落日见山色小楼初罢书晚凉成独立幽兴在高居皓月僧钟逺微云鹤树踈极怜登眺好诗律近何如

　　简魏文宪二首

　　南国征兵赋中军重掾曹塞氛方不靖王事敢云劳匹马秋风晚朋尊海月高澄清天下志余事及诗骚
　　林居长闭戸无意傍青云此客人间少杯茶松下分神山夸独步连率借多闻岁晚来同社匡时早策勋

　　送竒上人迎师榇京师

　　讣告南天晚趋奔朔雪寒帝乡非故土人物已新棺哭位颜如对归丧魄亦安师门诸子在生死一心难

　　孙母颜氏挽词二首

　　五鼎侯家食伊人独饭蔬磬声诸佛近经卷一灯初南野空陈迹西方有浄居长归秖遗蜕万古閟幽墟
　　当时禆内治懿德玉无瑕夙夜忧宗祀勤劳在主家新阡成马鬛旧社有莲花万里专城使哀哀哭海涯

　　颍川安人挽词二章

　　事嫂犹姑氏从夫若大宾多仪皆妇道百歳但情亲云暗鱼轩逺天寒马鬛新归寻泉下女曽忆鼓盆人
　　颍水成东逝僊山正夕佳得男非我腹有后慰中懐大易家人馈周诗季女齐伤心无复见丹旐已天涯

　　送詹海沤清溪游

　　溪水如蓝緑幽人一叶舟夕阳成独酌山色在中流清兴今谁及长吟不自休归来期扫榻相对话良游

　　赠孟伯眞宪郎别因谢墨竹

　　养亲须薄禄作吏本无心霜雪知清节乾坤付漫吟旧游南国满新梦北堂深老我云林下凭谁豁素襟
　　墙阴数藂玉笔底有清风留赠非无意相期逈与同岁寒犹特立心事一玲珑何以酬知已猗猗在眼中

　　题五峰岩

　　一寻五峰老孤塔在云端铁树已古色石房空昼寒风流无后辈山水入多盘见说潜公隐天华雨满坛

　　东济上作

　　大江日东去吾道竟悠悠一世几同志百年空白头青山犹入俗皓月不随流安得长风便孤舟万里浮

　　唁基道人丧弟

　　只谓百年内脊令相近飞急难长在眼风雨一同归死别惊心早情亲举世稀断云秋日暮念尔独何依

　　次韵詹生怀陈众中阮信道

　　旧游陈与阮不见独成吟无复此聨璧为谁重鼓琴朔方文字老南国酒杯深今日风流逺令人恨满襟

　　南国

　　南国地皆赤吾生亦有穷丰年何日是菜色万人同海上舟频入民间楮已空犹闻榖价涌开籴若为功

　　馈饟

　　馈饟资边阃南军万灶寒断粮今絫月为变岂无端夜戍留文吏秋兵■〈郄，几代阝〉武官到头就诛戮饿死固应难

　　桑城

　　桑城连盗贼国楮断新颁只少材充制非闗上有悭人情无用旧世事渐成囏陛下明如日更张一铸山

　　有懐

　　不知经此乱犹及见吾亲归去嗟无路淹留媿有身孤城闭白日四野起黄尘我里今何似区区欲问人

　　哀郑亢宗

　　毎侍尊公侧颜开白玉温相期成远器何事作归魂舐犊能无泪瞻乌尚有恩苍天不可问端遣几人存

　　病甚廓上人能来

　　卧病百余日拥衾山雨寒世人不我爱之子独相看市药能盈裹春蔬得满盘一闻此问讯吾道媿艰难
　　乱余饥又甚云散我庐空时运方如此人心莫与同病身须一壑天下付诸公为报平生友途今处处穷

　　次韵詹生因所见有感

　　四门磔羣贼饿者竞趋之顾此果何物犹能疗汝饥虎今生角翼民已竭膏脂无怪人相食干戈正此时

　　梦观集卷三

　　●钦定四库全书

　　梦观集卷四

　　（元）释大圭 撰

　　○七言律诗

　　独坐

　　秋风一来林院深开戸自弹焦尾琴藂木寒凉独鹤白乱云髙下羣山阴老天有月照闲坐清夜无人同苦吟古来穷饿得不朽我生与世空浮沉

　　登云榭

　　老屋危台雨气昏石苔不见旧镵痕当年霸业旌麾尽故国秋声树木存度海鴈行惊断角近城萤火没荒垣无人去买长瓶酒一酹陈王千载魂

　　湖上简闲中

　　秋近清波荷叶圆叶阴疎处见青天偶临湖坐得佳树欲傍花行无小船林院鹤归山色外水亭人去夕阳前深知碧玉壶中乐一笑临风揖地僊

　　王丞石泉

　　白石藂藂屋上山泉声一道碧云间十分如练月同色万古不痕天照颜静夜竹斋知雨意清秋茶鼎共僧闲甘寒可濯功名念公子青袍鬓未斑

　　詹生

　　长材硕徳见时清底事斯文未有灵天上谁传子虚赋日斜犹草太玄经龙媒在野空思秣鹿角浮阳竞闯萍顾我孤云岩壑底相看一笑眼偏青

　　蚤起

　　山钟唤我披衣起浩荡晓阴犹未开稍觉柴门稀应接独怜幽鸟下莓苔束书如旧岁年晚藂木近秋风雨来一笑莫思身外事好将兰蕙徧庭栽

　　辅上人自京师还遂如海上省觐

　　万里黄金台上客白云回首故山深庭闱岁月催华发包笠秋风折寸心百福起居申定省三年音信问浮沉不从客路看眀月身在青青桑梓阴

　　顾生

　　材调如君许倔奇遯身药市不求知风流谭笑来东晋家世渊源接上池经验方传函是玉活人心在鬓成丝从今努力行医国沉醉休歌白纻辞

　　送钱将军北上

　　鲁国将军盖世雄十年归卧海门东旧游台阁诸公在当日京师万马同行李忽来人意外觚棱重入眼明中圣心政尔思颇牧待赐临轩节钺崇

　　送吕生访所知潮阳

　　浩水诗名喧岭海天南有客力吹嘘梦魂秋尽绕韩木老气年来压鳄鱼风浪扁舟酣笑语布衣行李半琴书青云六翮看髙翥林麓何时共卜居

　　哀王徳符

　　深期久屈一时伸白髪蓬庐竟不春在抱孤儿方识母藏书万卷付何人繐帷像设空堂暮萧寺琴尊异世身同社相逢俱涕落百年无复见遗民

　　霞山逸人

　　卜筑初成在燕居红尘飞不到林庐开门海月来清夜隠几松涛满太虚酒热剩招持蟹客家藏深爱相牛书城中少识龎公面逺挹髙风谢不如

　　病起见必上人去秋所恵诗次韵

　　闭戸春寒燕子前寥寥孤坐掩残编中年心事谁复识南院故人殊可怜隔岁相思诗在箧清秋忆共夜谭禅交游疎逺身多病莫笑当时孟浩然

　　送孙计总

　　六辔如琴仕路春司存计省政方新圣朝化洽关雎盛史笔芳聨汉吏循伯仲埙篪闻上国衣冠阀阅擅全闽此时长画劳筹筭万一皇家忆荩臣

　　孟上人兰若

　　长松短草秋风早野寺寥寥古意存老我独来呼圣佛传家犹喜见玄孙门前日落东湖緑舎北云寒古岳尊坐爱清游归未得多情煮茗荐盘飱

　　贫后

　　贫后故人怜我少秋来清兴为谁多独将好句徧题竹犹喜新衣一制荷山曲白云朝自去树头孤月夜相过百年已分长冰蘗眼见风生陆地波

　　南山隠者

　　独抱胷中五色霓南山髙处乐幽栖瓦墙护竹凉书牖砂井分泉润药畦白日杯茶多过客长年更漏一鸣鸡此身未得同君隠回首杉松翠叶齐

　　宁海桥

　　凿石为梁岁月悠山川有待得谭侯海桥壮观成三趾国士勲名出一头大浪不惊虹影湿高车齐度马声秋玉湖湖上通行路浩荡余波万古流

　　示上人客鱼石归詹王二生信宿

　　天近瑶台新月眀相思无路去寻盟三秋海上归来客一夜灯前笑语声黒髪满头含瘴色清贫到骨有诗情岁寒尊酒诸公在预戒春风卜逺行

　　南院故人至

　　不见故人今几日满山风雨落花声云林孤坐度芳岁杖屦一来开晚晴剪烛西牕深夜语卜邻南峤半生盟病身已是栖迟久汗澷相将游太清

　　用韵与史眉山别

　　清啸神山日未斜独骑官马入桐花尽驱春意苏亭戸不遣丹心负帝家舄卤八州瞻幙府风云万里接京华去时得路扬鞭阔野衲相思自摘茶

　　答周詹二先辈过瓮天

　　缅思邃古尚巢居一室盘蜗不愿余身外置锥似无地眼中揷架澷多书梅檐觅句供闲趣竹榻冥心到物初赖有儒林炯连璧相期结社慕匡庐

　　定居寄峤翁

　　囊空负我买山心珍重多情许赠金乌鹊倦飞三匝后鹪鹩初托一枝深竹牕斜日犹开卷松榻新秋自理琴从此卜居尘事少髙车莫惜过云林

　　过郑氏新居

　　芙蓉池上晚凉初萍叶青青一雨余落日无人来洗马小亭临水见游鱼清吟我亦忘归去长爱君能此卜居绕岸近栽新树好相期重看緑扶疎

　　至北山

　　何处人间清意多疎松白石散岩阿道人汲水煮新茗念我攀云到碧萝泉谷夕阴留杖屦林庐秋色入婆娑野猿声断青天外便欲临风一浩歌

　　吴公挽词

　　家声礼乐古延陵立政临民自有经父老数州争说尹蛮夷一节旧瞻星鄞江路接黄泉迥锦里春回玉树青归与淑人同穴好老成何处见仪刑

　　故人过访

　　七尺长身卧故庐日斜起坐对残书几人岁晚能相问一榻山中独久虚好客新秋来杖屦小牕暮雨共盘蔬相看道义有真乐万事悠悠总不如

　　王中荣新亭

　　长江东去万银涛逺屿西来拥六鳌中有新亭专物色极怜吾子近风骚牕开白昼云根立露洒清秋碧树髙见说良宵满栏月呼尊留客试新糟

　　中秋雨

　　中秋有月不可逢杖藜起踏台前松天公一收玉兔去广寒尽遣玄云封归来闭合风雨集忆昔登楼宾客从百年人事半忧乐过眼阴晴知几重

　　青松山中次韵基道人

　　金粟山髙晓雪晴柴门相对有余清因逢好景成归隠自许闲身乐泰平白髪已无尘世梦青松新结岁寒盟北林有客同岑寂旋煮溪蔬折足铛

　　廓上人事母疾愈

　　髙堂传说病逾深多少关情自不禁归去恐无尝药日平生兼有织蒲心乌衣子弟皆如玉青笋啼痕欲满林一夜秋风苏鹤髪笑携杖锡入云岑

　　送王国祥游吴

　　南州故人独可怜轻别闾里何翩翩断髪旧闻泰伯国扁舟初入鸱夷天云连茶灶自随去月在芦花相对眠秖今老我不得往为传清梦到吴堧

　　闻世基补漳吏寄赠兼简灵源上人

　　捧檄天南一笑春几年身作卧云人相材自古出胥吏史传后来无逸民清镜多情犹白髪青山有路隔红尘旧游西寺灵源在为报衰年但隠沦

　　十年

　　十年不见钟鼔食今岁仍遭饥馑时只道民间须振贷谁怜我辈亦疲羸强持一钵向何处自笑空囊尚有诗早觉无钱助官籴也应屠贩逐羣儿

　　吾郡

　　吾郡从来称佛国未闻有此食人风凶年竟遣心术变末俗何由古昔同市近秖今真有虎物灵犹自避生虫诸公肉食无充耳急为饥民散腐红

　　贼起

　　贼起南州不出兵守攻一切付诸僧便将焚诵为无益争奈战征非所能佛法自兹看扫地吾徒谁复辨坚冰白头归就儒冠老饮水茅檐乐曲肱

　　懐恵廓

　　闻道崎岖盗贼间为亲扶侍入深山竹林罢泣时供馔萱草忘忧不解颜乱世几人能色养故园何日遂生还我家亦有高堂在音信寥寥道险艰

　　不得恵舟信

　　一去梅花岭上村可堪羣盗起如云汝身不识今生死消息何由逺聴闻旧隠琴书锁秋色孤城关柝急斜曛四郊此日方多垒魂梦相寻路不分

　　送钱介夫如临漳别野

　　南州鼎沸涕堪流安得如君海上游果陷孤城谁独免能寻乐土更无愁秫田酿酒终朝醉荆木开花一树留亦欲奋飞怜老我丹霞何处强登楼

　　辅上人乱后不来

　　作客桐花苦岁荒挽衣不住损离肠能无一壑同薇蕨秖说故山多稻粱回首想应豺断道寄书未有鴈成行时危老我空相忆况是孤城闭夕阳

　　用韵题松云八景图

　　一到城西甘露寺只今山色似当时清谈客去云长在乞食僧还鹤正羸松栢青青犹古意茅茨厯厯有新诗曽知此地多风月寄语烦嚣世上儿

　　○六言

　　淮桥上归别许生

　　髙树新凉雨意断桥落日水声中有幽人独立白云一片犹横
　　晚色诗情澹澹秋阴客影冥冥回头试问淮水何时重到南亭

　　无题

　　树影半牕眀月虫声一夜清秋我意浩然千古人间总是闲愁

　　梦观集卷四

　　●钦定四库全书

　　梦观集卷五

　　（元）释大圭 撰

　　○五言絶句

　　必上人所居竹

　　白日炎氛逺清阴敷广庭岁寒抱髙节霜雪独青青

　　桐下井

　　晓风吹银床萧萧古相树时有新汲人缾携落花去

　　龟峰絶顶

　　危石青入云上有千岁木我来卧其间天风响岩谷

　　石上

　　久坐大石上青天行白云野意道不得幽鸟隔林闻

　　凌霞观旧迹

　　石壁立万丈僊人青云端不见来笙鹤落日天风寒

　　行松林中雨欲至

　　石磴下欲尽松林新径开黒云何处雨时过帽山来

　　雨少止下山

　　苦爱山色好独乘清兴来归时却惆怅石径有莓苔

　　雨归

　　不向青山宿青山笑杀人黄昏独归去衣上雨痕新

　　归至中野

　　雨色澹微阳归情已当急空野夕凉多共对青山立

　　山雨

　　山雨夜鸣屋凉秋风满林一贫纔到骨万事已无心

　　亦有

　　亦有往还者自懒与相期独坐柴门里青山无去时

　　见月

　　天地几昏晓浮生半是眠寄声世上客眀月为谁圆

　　闻蛩

　　蛩鸣东壁东蛩鸣西壁西老我中间坐逺近一闻齐

　　迟眀

　　山晓欲无色鸡寒犹有声客中魂梦少风雨隔林生

　　○七言絶句

　　渔父

　　大儿船头新得鱼小儿船头炊雕胡老翁一笑江潮落西村有酒满缾沽

　　夜起

　　野人独卧山中屋夜半雨声清梦熟起来竹下一开门秋入千峰月如玉

　　顾氏亭菊

　　顾家亭馆四时佳薄暮来过到月斜徙倚不知秋色冷赤阑干外有黄花

　　徳林

　　我是道林君徳林休论异趣不同心三株树下扶疎月几日来聴子夜琴

　　次韵詹生腊雨不出

　　憧憧入市蹋泥行独有高人息外营隠几读书心似水空斋不断雨来声
　　愁生懐抱苦无端岁晏囊空阻一欢欲折梅花当分岁黄昏飞雪满城寒

　　呼同逰

　　春山雨后碧如苔为问闲人几个来不去题诗岩下石涧花红白为谁开

　　题龙引子朝天画

　　渊龙飞出雾如山龙子相随闯九关遥想云霄新得路雨声一夜到人间

　　书雪夜访戴图

　　万古神交共此心当时何事下山阴遥遥一棹言相访安道门前雪正深

　　山谷草圣

　　涪翁醉墨动惊蛇流落人间几岁华长恐六丁起雷电为龙飞去玉皇家

　　赤壁画

　　寒山影落大江流赤壁应难似旧游风月当年收拾尽黄州副使一扁舟

　　和用平懐南上人三絶句

　　寒牕贝叶共平生聴尽灯前片雨声今日悲凉只孤坐残编上见蠧鱼行
　　人间友道冷于秋伐木无声万古愁头白东峰一遗老独寻宿草吊荒丘
　　寒云长闭旧林庐魂魄归来日已疎欲见懐人更无路空山秋色对禽鱼

　　看山

　　青山逺近画图间落日秋风得意看紫翠重重归鸟尽四牕不掩石楼寒

　　卖书赆友

　　故人欲行万里外自言囊槖尚空虚我贫无物堪为赆卖却平生一束书
　　通财我亦闻诸古空有平生气义髙深媿穷途负朋友极怜富室积金刀

　　长门怨

　　娥眉无緑镜生寒忍见铜铺月又圆一片君王心似昨曽将金屋贮婵娟

　　瑶台曲

　　冠佩朝天逐伴归玉箫声里露沾衣曲终十二楼头月万里青云一鹤飞

　　诘鬻香者

　　戸外声声卖紫檀贫家谁办买香钱如何不向朱门唤沉水烟中人醉眠

　　郑老人

　　白头含笑倒长瓢话到前朝感慨饶无复吐茵当日梦海云楼上对春潮

　　闻莺

　　竹边睍睆梦魂惊啼破春风似有情花榭栁台聴得惯金衣好去九重城

　　出山自笑

　　都将声利付时人野鹤孤云物外身底事半生双白足今朝蹋破一红尘

　　苦旱

　　春秧黄槁百泉枯龙骨声中泣老夫不恨长饥委沟壑长官秋至索王租

　　王季鸿相邀不去寄谢

　　闭门蔵拙久云林俎豆诸贤媿此心珍重形骸外相见春风尘壁下桐琴

　　懐复初翁

　　玉立清标不受尘闭门寒趣自生春东山兴尽归来后一树梅花对病身
　　世涂差狭道难行独负文章一代名旧日著书无恙不人间千载子云生
　　铁石平生一寸心如何西望亦沾襟藂林元气关公等不说锺期莫铸金

　　石笋溪堂

　　白沙青树带人家门外溪声一泒斜欲买扁舟同野老月眀吹笛入苹花

　　卧疾懐金粟山人

　　身不能飞秖自愁闭门卧病尽高秋无因去作山人客长啸清风十二楼

　　示同袍

　　天南为客度黄花一笑归来共岁华老我不知身是病自吹松火熟杯茶
　　试论心事一开颜万事如今只等闲病起朝朝相唤去海城西北尽青山

　　病起简所知

　　清白堂前客似云新诗唫罢倒芳尊不知尚记龙钟不病起云深独掩门
　　长恐心期媿古人半生曽未拜车尘独怜身世枯蓬草零落秋风不见春

　　池上

　　緑净涵空护碧苔方方一镜向人开晚凉独立心如洗风破浮萍片月来

　　感蠧书鱼

　　临牕清晓独长吁在眼陈编有蠧鱼身世区区文字底当时鲁叟亦捐书

　　闻杜宇

　　情知望帝是前生春尽江南忆锦城到处青山山有树如何偏起故乡情

　　夜宿李氏馆

　　坐我高斋笑语新此时归思浩然生不因乘兴一来往争识孤云物外情

　　有懐

　　落日孤城想故人三千客路淛江濆恨身不解相随得目送长风北去云

　　南墅十二诗

　　晦忠堂
　　新堂犹掲旧堂名坐记当年一怆情万里虎头身许国归来烟雨课春耕
　　菱风桂露之乡
　　菱叶风来水气浮桂花露湿月眀秋此时身在银河上不蹑僊槎驾玉虬
　　一川平野
　　雨过羣山扫緑埃无穷野色望中开渔樵往往斜阳外只隔前川唤不来
　　水木清华
　　春流遶屋似江湖緑树当门作画图白日风波浑不见一双鸥鸟起投壶
　　燕寝凝香
　　眼冷樽前舞袖红日长高枕自清风功名扰扰平生梦分付黄云一穟中
　　池塘春草
　　二仪清气几曽衰前辈风流可得追康乐后身孙处士一池春草梦回时
　　草堂
　　杜老高风六百年茅茨那得尚依然侧身西望人多少万里桥头不尽天
　　处士桥
　　无意趋时爱泬寥一溪流水断尘嚣幽人石上看云坐车马来时莫过桥
　　山阴溪曲
　　清溪流绕碧■〈山赞〉岏便作山阴一様看今日戴公何处在满船风雪不知寒
　　总相宜船
　　彩鹢不飞连碧波此中公子醉眠多傍人刚道相宜好梦入西湖闻棹歌
　　翠香馆
　　万瓮吹香客到稀青帘故故舞斜晖主人家有如渑酒不脱鹴裘得醉归
　　啸云台
　　高台直上接青云一啸晴空十里闻天上神僊平地有羣儿何事醉尘氛

　　晨兴涉园

　　遶畦青青蔬叶凉渠水新添一尺强倚杖方知山雨过夜来底事梦魂长

　　病起

　　澹澹心情病始苏蛛丝风叶小牕虚秖今嚼蜡人间味岁晏生涯有东书

　　扁舟

　　芦荻风生水正肥老翁含笑坐鱼矶扁舟棹入城中去白日城中满是非

　　归来

　　归来溪上一茅堂读罢陶诗倚石床万事悠悠长啸里闭门风雨麦秋凉

　　懐云桥

　　我懐别后向谁论雪曲成时苦忆君何处有楼三百尺抱琴长对子山云

　　白鸥

　　白鸥飞来矶上晴中有老翁相对清东风斜日一飞去独照白头江水眀

　　茅屋

　　茅屋阴阴水北村满床书卷一桐孙雨声长在黄梅树四月来时不出门

　　徐老人至

　　久闻儿辈正匆匆水国归来一室空白日有谁来过我北邻七十二年翁

　　戏成

　　城郭无心寄一瓢此身便欲老山椒山童忽报松华尽又逐扁舟上早潮

　　谢檄

　　谢檄归来卧白云秖今心事与谁论故人不似苍苔好岁晚青青一到门

　　寂寞

　　寂寞荒庭总是秋菊花开晚尚风流斜阳病起一相对底事旁人不解愁

　　珠公归自永阳山中出其山居槀因赋

　　政为时危去卜居不知霜雪满头颅归来一笑诗成卷还记桃源路也无
　　日日思山不肯归年来心事固多违老禅真有诛茅地应许孤云作伴飞

　　八笋

　　我屋清阴未苦浓天教头角破苔封眀朝一一青云上谁信山中有八龙

　　简郡守

　　天子临轩遣老臣亦忧涂炭逺方民秖应三载清如水不涴天南一点尘
　　近日清声不及初使君心事果何如卢公只作桃源县三载犹同一下车

　　哀殍

　　斗米而今已十千几人身在到眀年谯门有粥如甘露活得操瓢死道边

　　闵农

　　经年不见大田秋卖尽犂鉏食养牛傥有后来耕种日一时相顾更多愁

　　世事

　　世事纷纷勿重陈柴门高掩百年身满头白髪不须薙相识如今复几人

　　病中郑南村至

　　病身如鹤寄枯林浮世无人识此心不是君来相问讯四檐风雨入呻吟

　　梦观集卷五 
