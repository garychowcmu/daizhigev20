草阁集 明 李昱
　　
　　
钦定四库全书
　　
　　集部六
　　
　　草阁集　附筠谷诗
　　
　　别集类五
　　
　　明
　　
　　提要
　　
　　臣等谨案草阁集六巻拾遗一巻明李昱撰昱字宗表号草阁钱塘人南雍志作临安人葢钱塘左宋临安地偶署前代地名非明之临安也洪武中官国子监助教昱元季避地永康东阳间馆于胡氏故集中与胡伯宏兄弟赠答之什最多此集乃昱没后伯宏及其友徐孟玑陈公明所辑拾遗一巻则其门人唐光祖所辑拾遗之后又附杂文四篇题曰文集不知何人所续辑或亦出光祖之手欤昱诗才力雄赡古体长篇大抵清刚隽上矫矫不羣近体亦卓荦无凡语虽为髙杨张徐诸人盛名所掩实则并鹜中原未定孰居先后也末附筠谷诗一帙不著名氏案宋濓作昱诗序称其子辕字公载为诗能继其家千顷堂书目亦载有李辕筠谷集注为李昱之子为宜纶县丞殆编录者以巻帙无多附其父后观诗内有冬至前日侍文燕胡伯竒济生堂七言一首是辕作之明证矣朱彛尊曝书亭集有昱草阁集跋而不言末附筠谷诗或所见之本偶佚此巻也
　　
　　乾隆四十三年六月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀

●草阁诗集原序
　　
　　诗之体制虽始于三百篇厯代作者逓加縁饰至李唐而后大备其五七言律及絶句既前此所未有古风歌行乐府诸作徃徃上逮建安黄初盖诗道之盛至是斯极者当是时也惟杜子美李太白为冠絶古今虽以韩子之才而犹称二公之文光熖万丈则其非人所及可知者自是以来能诗之士代不乏人终莫能追踪李杜其间有能悉心探索刻志模拟者则亦各自名家流传不泯盖二公之天才力学所以自得之妙固未易深契然其律吕可按矩度可寻故学之者真积力久未有不自成以至可传者也钱塘李君宗表善为诗精熟清新气雄而辞畅一出李杜二家机轴其友天台徐一夔尝称其縁情拈事机动籁鸣无穷搜苦索之态而语皆天出不烦刻雕不渝盛唐之家法识者以为的论君初居钱塘少从进士永嘉郑公僖学僖奇其才以女妻之学成结草阁居北关门外若将老焉后避兵金华翱翔东阳永康二邑间有司常举上考功奏补国子监助教未几以病免卜筑永康开门授徒与其邑之人士咏觞酬倡以相乐其殁也胡伯弘既塟之魁山之下而其子辕又以琼州冝伦县丞殁于官君之诗由是多散佚徐孟玑与伯弘及其友生陈公明相与裒辑得古今诗四百余篇唐仲暹编为六巻将锲诸木以传而征余为序余既喜公之诗又多诸友之义故书此以见君之诗得其师法而用力非浅信有可传者焉君名晔宗表其字学者称为草阁先生辕字公载为诗能继其家不幸早死士林惜之楚府长史致仕金华宋濓序
　　
　　●钦定四库全书
　　
　　草阁诗集巻一
　　
　　（明）李昱 撰
　　
　　五言古诗
　　
　　凡十四首
　　
　　李杜日已逺畴能振风雅淫哇既纷靡视古气益下雷鸣喧瓦缶遂谓黄锺哑鱼目轻夜光驽骀鄙宛马独立天地间长懐何由写白雪非不弹举俗和者寡
　　
　　人生宇宙间愚哲惰与勤年华不可再努力思超羣大禹寸阴竞陶侃惜其分不见东流波昼夜方沄沄吾徒但饱食与俗同缤纷既无良平智又乏贾邓勲立言着当代庶以期斯文
　　
　　穆王瑶池宴八骏争先之渠黄既电迈騄耳亦风驰举觞劝王母回鞭自西陲造父策其勲声价传当时顾谓驽骀辈道坦尔其来日暮路且遥倒行方逆施
　　
　　凤凰被五采自顾何葳蕤朝饮醴泉水暮宿梧桐枝虞廷舞箫韶周时或鸣岐和声感至治千秋一来仪孔圣实继作盛徳元匪衰徉狂者谁氏乃独歌已而
　　
　　荥河不爱寳龙马负图出人文兆鸿蒙列点昭星日皇覧契玄造俯仰已致宻五行妙生成八卦定凶吉大哉周孔圣以道相继述虽云六十四万彚始画一
　　
　　夏后承四载胼胝事洪流龟文自天锡大法列九畴皇极居其中锡福为民休商辛既不极姬政日以修殷懃访箕子彝伦为咨诹至哉君子心传道非臣周
　　
　　吾观诗三百岂徒正而葩其言本情性反复成咏嗟二南乃其端列国多滛哇洋洋雅与颂制作功尤嘉善者固敦厚恶者亦纷拏圣人示我要蔽以思无邪
　　
　　姬辙既已东王纲日陵替蛮夷遂猾夏诸侯亦专制虽称葵丘盛区区假仁义大哉春秋笔斧钺严可畏是非予夺间立法埀万世孰云吾道穷经成感麟至
　　
　　揖逊称唐虞征诛尚汤武煌煌帝王徳简册传千古云胡巢与由万乗弃如土采薇首阳巅夷齐独何苦周衰逮强秦并吞猛于虎驱民赴兵戈白首填草莽
　　
　　江都游未返豺虎方鬬萦堂堂龙凤姿举义扬旗旌擒充戳建徳铣举不日平功髙即帝位贞观蜚英声惜乎晋阳谋兼受突厥盟婚风既相踵敌马来纵横
　　
　　子云不晓事老厌居执戟法言仿论语太玄拟周易美新无乃佞意谓伸蠖尺投阁身致危于道竟何益何如渊明翁敝屣弃彭泽浩歌归去来南山耸秋碧
　　
　　白水奋炎祚赤符应天休云台二十四烜赫皆封侯富春有故人物色来羊裘翩然不受爵独钓沧江流元功布衣妇所进多嘉猷伊谁秉史笔类与隐者侔
　　
　　三国既鼎峙髦俊纷如林恭惟诸葛公出处实所钦结庐南阳卧抱膝梁父吟管乐虽自许伊吕非难任君看三顾余驱驰劳寸心拳拳出师表读之涕盈襟
　　
　　牝鸡司晨祸变乱五十秋向非张公能唐室几为周斩本须斩根絶水当絶流惜哉不及此三思乃见优事机一以失养患成奸谋﨑岖道路逺竟死谁之尤
　　
　　古意一首送辕
　　
　　渥洼有良马倜傥飞龙如遗种落人间观者立踟蹰被以黄金鞍络以明月珠虽非急难才人谓汗血驹勉餐云中草养尔八尺躯勿随驽骀后騄駬思并驱长楸试天歩真能服盐车孙阳傥尔逢拭目超云衢
　　
　　答吕慎明
　　
　　清晨声剥啄有客扣我扉车马何联翩林壑生光辉嗟予久离羣屏迹甘布衣故人金石交乃肯念细微上堂具尊酒方圆进甘肥君谅笃髙谊不醉将安归攘攘宇宙间以利相因依交游岂云少所恨知音稀管鲍如可作兹理傥弗违愿为双黄鹄与子俱逺飞
　　
　　懐旧一首
　　
　　斋居秋夜长客子不能睡开门四无邻皎皎月在地故人天外书三年袖中字迹踈心每亲路长何由至
　　
　　岁暮懐徐徳裕
　　
　　客居在南山山空岁云莫青阳残夜逼华发流年度掩书坐无聊风灯影回互懐我冰玉人悠悠隔长路孔孟埀微言夷齐振髙步千秋常不厄人能识其故吁嗟宇宙间狂流肆驰骛何由枉巾车相与论幽素
　　
　　秋夜感懐
　　
　　秋风吹我衣明月照我床徘徊省中夜感慨祗自伤冥鸿在江渚蟋蟀鸣髙堂亦有露草萤随风恣飞扬物理傥如斯昊穹理茫茫弃置何足云吾将采琼芳
　　
　　暮春书懐二首
　　
　　流光既云迈春事日已深野情嗜踈散奈此违登临今晨鼓我琴何以冩素心浮鳞跃清沼好鸟鸣髙林微扬左右至啸傲以开襟欣欣与物会黙黙还自任古人亦已矣后来孰知音
　　
　　闲居习疎懒岁月渐成癖心幽逺世虑地偏少人迹是时春向暮芳草萋更碧鸟啼檐间树花落溪上石悠悠发长吟命酒聊自适人生任天性焉能为形役
　　
　　菜圃为邻畜残而作
　　
　　孟尝久不作吾徒食无鱼长斋坐清昼赖此田中蔬仆夫勤灌溉引水通沟渠青青日已长尽是辛苦余封豕从何来荐食良可吁一残枝蔓伤再则根祗除遂令苍翠场转盼成空虚嗟我在羇旅草野聊暂居惜无樊篱固怅望徒踟躇踟躇将奈何屛弃犂与鉏学圃圣所鄙且读窗下书
　　
　　摘荳示辕
　　
　　山居既幽寂何以娱清昼呼儿启柴扉共摘园中荳缤纷渐盈把微雨湿衣袖追思菽水奉岁月不可又虽无然萁戒兄弟缺相觏乾坤浩茫茫我独守孤陋生涯固云好终焉懐其旧感此成新诗歌之令人瘦
　　
　　登中台山
　　
　　似闻中台山上有招提境兴来每欲往俗事不可屏今晨登长涂老歩困驰骋因之事幽讨蜡屐聊为整﨑岖路百折拄杖穿细岭飕飕风乍响惨惨日将暝扶持赖门生乃始登絶顶其居若平地云生动成景山僧倒屣迎汲泉为烹茗共谈出世法坐对白月影朗观心地初炉薫夜方永不待闻晨钟冷然发深省
　　
　　发双溪
　　
　　峩峩金华城行李何淹留閠十月初吉始能具扁舟辉辉晴旭升莽莽寒烟收篙师戒晨发浩啸当中流握手谢送者此行实夷犹昔为山林居今作江海逰抚心媿麋鹿放迹同鳬鸥丈夫既许国生理焉得谋功成纔拂衣庶以追前修
　　
　　泊鸬鹚湾
　　
　　朝辞婺女城暮泊鸬鹚湾鸬鹚暝不见但闻水潺潺水声日西流客子何时还长风吹征衣惨淡生愁颜
　　
　　泊兰江
　　
　　我舟泊兰江江水净如练孤云尘外飞归鸟镜中见回环城数里杂沓山百转何年徐偃王于此建古殿阴廊断人迹败壁留蜗篆题诗感古昔荒哉瑶池宴
　　
　　过白鴈滩
　　
　　前逢白鴈滩滩声急如雨扁舟势逆上百丈难遽举风寒云欲坠冰洁石可数寒冬景萧条况我值羇旅故居日已逺所思在儿女有鴈不寄书虚名亦何取
　　
　　宿桐湾埠
　　
　　蚤歳游江湖倐怱逾半百偶遂花溪隐山水环我宅教儿业诗书课仆勤稼穑投闲未三载又作逺行客系舟桐湾埠衣袂带晚色风吹野烧红月照滩水白舟中二三友相对诉胸臆夜长不能眠拥被情黙黙
　　
　　息滩
　　
　　息滩复息滩逆上如登天舟行势龃龉百丈不可牵人持白木篙左右柱两肩倒縁凌风樯俯贴冲波舩分寸累丈尺始能就其颠回头望来者相去一丈悬我生匪利渉坦易性所便因之戒行险庶资逺游篇
　　
　　胡乐站
　　
　　清晨发崇上四十五里程萧然见古驿四壁惟榛荆道傍有候吏倒履遥相迎烹茶坐来久各伸羇旅情更深始就睡乃闻喧逐声披衣问如何有虎负豕行
　　
　　张家湾
　　
　　扁舟带晚色小泊张家湾寒光荡虚碧缥渺冲瀜间北风吹黄芦惨戚游子颜区区短篷卧十梦尝九还须臾桃花溪咫尺石井山隔枕忽惊觉水鸟鸣关关
　　
　　丹阳湖
　　
　　泛舟丹阳湖水鸟何缤纷或飞或饮啄倐忽千百羣千百亦不尽蔼蔼如浮云萧萧影自照呖呖声相闻嗟尔稻粱谋来徃多辛勤渔郎集网罟焉得防朝曛
　　
　　采石
　　
　　尽日行扁舟始至采石口沉沉夜色静寒波落星斗忆昔骑鲸人捉月月在手不知千载下豪气犹在否我来赋新作笔底蛟龙走欲招宫锦袍樽中惜无酒
　　
　　扬子江
　　
　　滔滔扬子江江流日千里古来限南北今看平如砥我行属冬候际此风日美捩拖羣鱼惊推篷一鸥起须臾棹歌发客子心亦喜平生济川心造次聊试尔
　　
　　姑苏城
　　
　　迢迢姑苏城其势髙百雉古来余霸习英雄迭兴废一夫起鹾役遂擅西南利经国无逺图俄为巨明制忆昨鏖战初矢石飞雨至杀声相交加白骨泥沙弃敌楼今尚在往事流水逝我舟一经过恍偬如隔世俯仰二十载风物不可记头黒今已白感慨夜无寐
　　
　　嘉禾
　　
　　晨发嘉禾城晴日舒我颜水深野岸阔驿古秋花斑回头指点中已过三塔湾少年所游地头白今始还沙鸥喜我还来往清波间愿为忘机翁与尔俱投间
　　
　　武林
　　
　　舍舟东新桥徒歩北郭门人烟竟萧瑟往事不复论晨炊起断垒秋草生颓垣平生富丽地转盻成荒村入城问所交十室纔一存诸生幸颇集日夕具酒尊有兄在苕川久别劳梦魂那知十五载再叙骨肉恩吾儿渡江至迎我归田园田园岂不好况有可抱孙松楸兵燹余何以慰朝昏迟行复迟行泪下声复吞
　　
　　旅馆梦先人觉而有感
　　
　　先人已云亡哀哀我所思所思不能已中夜梦见之春风颜色欢手把梅花枝谆谆过庭训似示夙昔辞顾惭伯鲁昏受简恐复遗鸡鸣星在天萧瑟回风吹推枕耿不寐吞声涕涟洏岂伊道路长冥漠相维持乾坤浩茫茫江水日夜驰江水亦不息我心永伤悲
　　
　　遣疟鬼
　　
　　汝本颛顼子变化逃其形胡不肖厥祖骑龙升帝青而为疟鬼徒屑屑居沧溟复游人间世所在行威灵舌光霹雳飞怒目张朗星坐令命蹇子狼狈汝所丁其寒谁致然其热孰使令凄凄挟絮纩喘喘思风亭肉黄面亦皱呻吟不可听巫师用桃茢医师进猪苓汝常固蟠结百艺无一宁嗟汝圣王裔区区独伶俜迁善乃令徳肆虐非常经我今赋新诗送尔扬归舲东方有苍龙鼓腹生雷霆西方有白虎利口惟膻腥赤鸟司南方丹砂耀修翎玄武在北方闪目光荧荧四方汝无往恐汝罹天刑汝宜返故乡寒泉肃泠泠緑荷以为衣丹霞以为扄珠帘水晶幌贝阙琉璃屛洛妃奏清曲湘娥荐芳馨飘飘曵鸾旗洋洋下云軿速行如风火昼夜不可停从此勿回首一去三千龄
　　
　　宵行效阴何体
　　
　　缆舟纔晚憇驱车复宵征修途带残梦晓色动微明拭目近山色倾耳逺鸡声雨过石犹润岸穷桥始横属兹清秋候廹此羇旅程孤懐虽自慰迢逓难为情
　　
　　墨梅
　　
　　乌不湼而黔鹄不浴而白其类虽有殊各以见真色畵师亦何心变幻随世惑展图对梅花为尔心恻恻
　　
　　次韵妻兄郑伯武见寄
　　
　　人生如秋蓬飘飘易为别回头忆徃事令我愁欲絶伊昔狼狈初风尘暗南北晨昏但奔走衣带不得结载挥贾生泪徧歴太史辙西辞吴山青东望越水白是时苗獠盛跋扈兴妖孽我兵气不扬我马骨已折贱子复何为懐玉聊被褐谋生乃尽废事业安得说结庐花溪上既耰还复辍平生性驽钝屛趾耻干谒维时元运移飞龙奋天阙大臣方召辈议论甚剀切苍生免涂炭枯朽得再活晔也非其才征书下东浙或谈帝王畧从横吐胷臆或稽周孔训轮畨侍君侧顾惭内空虚衣冠厕羣哲成均忝司教游艺随所适风痹忽我婴形容顿销铄为官既无分上疏乞骸骨归来对青山及此日未夕别君二十载忧喜不同域君有子与孙良田环美宅我仍迹羇栖暖眼惟梨妾长子三十余读书仅谋食三孙未成人顽懒俱失学三女各有归织袵喜不拙君年七十三我近六十七枯杨虽生梯能忘旧佳匹载懐外舅氏冰清俨人物生死骨肉离情懐为之恶何由上南斗握手论纡鬰愁来夫如何醉饮酒一石
　　
　　送辕儿一首（并序）
　　
　　辕儿以文学征匆匆别我无可言者伏念圣朝忧老许令一子奉养而吾年已七十阙定省之候菽水之供情见乎辞不能自己云
　　
　　圣朝御六合治化如陶唐任贤去奸邪纲纪日以张细材桷与榱巨材栋与梁嘉谟满丹陛玉佩鸣锵锵府帖急星火昨夜下永康嗟汝玷儒流乃以文学扬文学本徳行纯孝多流芳荧荧爝火微讵禆日月光我今七十翁风痹卧在床崦嵫既已迫衰飒方自伤齿牙半脱落头髪尽已霜况兼左耳聋两目俱茫茫赖尔营束脯糊口走四方藜藿供我餐汤药供我尝今兹舍我行言及我泪滂念欲随汝去十歩九歩僵汝哭离我膝我愁裂中膓扶病送出门东风为凄凉吞声竟呜咽气尽语不长汝行勿我念努力随忠良所怜三小孙路逺不得将不如弃沟壑谁与输糇■〈飠量〉圣朝许侍丁恩波浩洋洋兹情傥得伸望汝回故乡
　　
　　言懐五首
　　
　　出门多炎埃举歩不可触野人嗜萧散所志谢流俗髙斋寂无人当午眠正熟神游羲皇上梦绕沧江曲翳翳境初晴匀匀息还续忽觉闻余声清风动林竹
　　
　　郊原生意新灵雨既沾洒贱子携酒醪徃饷耦耕者文章本虚器衣冠亦云假何如务稼穑白首在田野是时日向暮川色明可把逺林鸟雀聚峻坂羊牛下澹然竟忘归悠悠遽难舍独立临长风中懐何由冩
　　
　　魁山一茅茨中有无名氏头戴鹿皮冠髪白丝不理斋居了无事危坐乌皮几流观髙士传放迹心独喜红尘树外隔清风竹间起俗客不我过其门静如水嗒焉似忘我稽首南郭子
　　
　　今日忽不乐少为川上游童冠相追随衣服纷好修纡徐既就坂﨑岖亦经丘是时鸣雨余气候如清秋恰然拄孤藤听此涓涓流往者既云迈来者无时休周流信无滞至乐常悠悠俗士勿与言永为智者谋
　　
　　新沐换轻帻振衣坐南轩轩前何所有嘉木阴以繁林端响灵籁幽趣难具论好风既南至流火将西奔寒暑互推迁日月相朝昏至人体天运闲居寂无言尼父温伯雪目击道已存如何支离子聒耳来喧喧
　　
　　草阁诗集巻一
　　
　　●钦定四库全书
　　
　　草阁诗集巻二
　　
　　（明）李昱 撰
　　
　　○七言古诗
　　
　　寄太平诸友
　　
　　昨日东风吹雨过正值山斋罢书课无官可守真自得有酒不饮谁能那此时况当春夏交緑静园林安敢唾出泥已夸篱笋嫩入馔颇忆溪鱼大花间紫骝来几疋叶底黄鹂鸣两个桃君诸公多俊才逺来相就同赓和能文何如扬执戟剧谈每羡陈惊座水心风流今尚在正献家声逺犹播伯仁之孙本竒士亦有诗僧兼种糯埜人拟作韦曲逰诸公复忍东山卧谁谓更深雨复作到晓打牕惊梦破宁愁乌帽颠风吹尚恐蜡屐春泥涴拈毫惆怅题我诗天晴更为斯丈贺
　　
　　聚上人铁笔歌
　　
　　昔时智永铁作限今时善聚铁为笔笔底曽经百炼功篆隶雕镌体非一揠波萦回埀露瀼金鹊虎爪相辉光琅函夜启玉刚夘笑倒籀史惊锺王我作中台山上记一挥四百二十字聚也运锋勒翠珉至今矫矫龙蛇势草阁巗居云气深上人一来听我吟要将铁笔化采笔丛林价重双南金
　　
　　赠地理逺碧山
　　
　　涧东瀍西曾卜洛定之方中楚宫作当时相宅论阴阳犹未经营到冥漠后来注意马鬛封某丘某水寻灵踪封侯作相在顷刻芒鞋踏遍青芙蓉逺师本有降龙技随处看山逐龙势金华一郡凡几家屡见牛眠得佳地我家近住东屛山时与逺师相往还青嚢和月挂松树且酌美酒开心颜我闻金陵帝王宅虎踞龙蟠出竒特逺师飞锡宜一游归来说与渔樵流
　　
　　送顾仲明之常熟州教授
　　
　　自从吴中识君面江海相违复相见交情不下十年余岁月匆匆若流电尚忆清风八咏楼与君吃酒楼上头酒酣借箸为节击狂歌落日惊沙鸥闻道兰亭看修竹官冷三年食无肉褐袍纔乐栁汁青又载琴书问常熟此州吴公之故乡弦歌彷佛声洋洋孔门政事出文学坐令州牧成龚黄朝来河雨添春水吴船催发吴歌起酌君别酒情未已我亦衢州整行李人生离合真可怜临行把袂心茫然相期出处各努力淛水东西谩相忆
　　
　　踏车行
　　
　　南岸北岸声咿哑东邻西邻踏水车车轮风生雷转轴平地雪寒生浪花借问老农何太苦低头欲语还咨嗟前月有雨田未耘非其种者纷如麻县吏捉人应差役令严岂得营私家况当今月滴雨无陂塘之水争喧哗虽如抱瓮沃焦釜蹄涔岂足供泥沙语罢踏车车转急田水何如汗流湿老妻贷谷犹未归力疾无奈吞声泣
　　
　　喜雨行
　　
　　五日不雨中禾焦十日不雨晚禾死农夫田父心烦劳桔槔搰搰徒为尔俄然云起从西北一片飞来头上黒六丁雷斧开天关不尽天瓢泻甘泽沛如万顷之银潢疾如江汉流汤汤怒如龙物腾变化飒如白帝行秋光在坑满坑谷满谷此雨何殊雨珠玉瓯窭汗耶无复分但见芄芄稻花熟东家老翁賖酒劝西家女儿卖钗钏青黄未接浑未忧屈指丰年眼中见我歌不独如元丰我歌直与康衢同此身愿作饭牛翁耕田凿井尧无功呜呼耕田凿井尧无功
　　
　　农家謡
　　
　　髙田低田禾尽熟农家农家生意足腰镰在手如割鲜玉粒如山塞茅屋亲戚邻舍欢乐同酒酣社鼓歌老翁阿孙将米换鱼肉老妪髻挿山花红时和乃由天子圣元丰之歌敢同盛嗟嗟鼠窃沧海边胡不卖刀买犊来归田
　　
　　诞日醉吟
　　
　　先生今年五十一两鬓虽斑眼如漆挑灯终夜何曽眠细字蝇头看书帙既不能握简起草趋明光又不能搴旗斩将赴敌场布衣十载困江海空有峥嵘磊落惊世之文章近来结屋翠峯下白云绕屋看如畵王侯卿相不到门自与农夫作邻舍蚁浮缸面新酒浑清晨上寿谁称尊阿儿拜前女拜后此乐欣欣难具论盘餐照眼复何有出瓮黄虀间青韭山田放豚初告腯泼刺鲜鱼贯霜栁须臾剥剥啄啄叩门急携肴载酒来诸生陶然洗盏复更酌虽无丝竹管弦之盛亦有铿锵涧水和此飕飕万壑松风声松风为我清松月为我明眼花耳热不知夜但知百川一吸如长鲸我醉欲眠卿且去谪仙未得其中趣玉山虽倒嗔人扶染笔从容赋长句我不愿二十四考书中书我不愿千二百岁崆峒居但愿百年三万六千日日日醉吟欢有余
　　
　　秋宵七恨（并序）
　　
　　荀卿赋篇于知云蚕葳之辞始隐而终露又叠以应之予尝爱其异偶值秋宵不堪旅次韵成七恨以为一代之新体云
　　
　　青苹叶底声蓬蓬当年曽号襄王雄秋髙八月势转急忽来吹我茅屋东今我夜坐难秉烛使我髪白成老翁吁嗟恨尔之秋风（风）
　　
　　六月一滴不沾土连夜淋漓独何苦红蕉碧梧语叶上黄茅屋漏那能补鸡鸣嘐嘐天欲曙况乃萧条在羇旅吁嗟恨尔之秋雨（雨）
　　
　　嫦娥窃药奔蟾窟老兔千年捣何物玉镜初从海上来冰轮又向云间没借问胡为有圆缺不与愁人照离别吁嗟恨尔之秋月（月）
　　
　　西风古城夜向深满牕白月光沉沉罗帏羙人劳寸心双杵忽传空外音寒衣不来道路逺丁东落耳愁难禁吁嗟恨尔之秋砧（砧）
　　
　　伶伦截竹纔过尺一吹能裂苍崖石况复声闻折杨栁对此令人多感激中宵无人万籁静天上残星犹歴歴吁嗟恨尔之秋笛（笛）
　　
　　疾雷鸣夏风鸣冬秋来鸣者难为容露寒九月入床下啾啾唧唧羣相从十回归梦九回断起坐积愤填心胸吁嗟恨尔之秋蛩（蛩）
　　
　　洞庭波寒秋影乱几回相失声相唤艹木黄落始来宾颇似人生系微宦数年寄书长不逹应负冥冥在霄汉吁嗟恨尔之秋鴈（鴈）
　　
　　赠蔡正伯二十六句
　　
　　石井田边读书处好山绕屋青无数寻常俗客不到门自得平生隐居趣中山蔡君清有余拄杖冲寒忽相遇升堂磬折延上座挥麈悬河发谈助酌君射洪之渌酒煨以岷山之紫芋取琴为我弹赤璧如此英雄大江去起看星斗光阑干天风萧萧袭衣屦方今四海频戈鋋与君飘蓬同旅寓藤床对月谈未了清晨告别何匆遽惜君岂不苦挽留肯伴山间白云住岂无鲍叔知管仲亦有陈蕃下徐孺临分握手情依依聊复挥毫赋长句君能别后重相寻记取门前两槐树
　　
　　徐君徳裕挽歌
　　
　　徐君先裔中山人作令来字花溪民至元年间一大治百里蔼蔼桑麻春只今相去百余载甘棠不伐懐其仁乃知作善天降祯衣冠后代何振振其孙徳裕才卓荦壮年谈笑红莲幕逸气棱棱万里驹髙懐矫矫层霄鹤晚节无心向朝市自识山林有真乐杜门不复趋权豪竟与时流如枘凿忽朝议事忤乡童铄金织具婴其凶凤阳阅岁殁王事长淮浪险多蛟龙游魂欲归道路逺梧桐叶底随秋风有子积愤填心胸昼夜号泣呼苍穹几回顿絶欲俱死身着麻衣走千里哀声欲断楚山云血泪应添楚江水艰难收骨归故乡思欲与亲雪其耻一日思亲十二时夜卧慈颜梦魂里卧薪尝胆仇不忘绣衣持节来东方挥强扶弱问民苦白笔凛凛飞秋霜亲仇从此获一雪魑魅魍魉何由藏长涂赫日屋埃黄行行械系投边方乡中耆旧皆叹息徐家孝子真难得老夫闻之亦喜舞为写长歌相劝激我歌不独夸乡闾要使观风逹宸极君不见孝子即忠臣会见簮缨继前泽
　　
　　次韵东坡白战诗
　　
　　稚子携壶沽竹叶怪底纷纷乱飞雪江天云气凝不流海间波涛来无絶支机石殒光欲碎承露髙茎冻应折草中谁忧狐兎死麦根已喜螟蝗灭天涯客况胜雪冷岁里光阴惊电掣吟脾清苦出秀句望眼昏花舒醉缬谁家洛下闭门户几人海上餐毡屑是非千古冰鉴在荣辱百年风鸟瞥纷纷狂态安足数烱烱孤懐向谁说夜深感慨那能眠但觉衾稠冷如铁
　　
　　王昭君歌
　　
　　眀妃汉家人自小生金屋金屋花连春昼长东风养得颜如玉一身愿作阳台云琥珀枕边常梦君谁知闲门跬歩地年年草色生罗裙边城昨夜悲笳起单于求亲汉天子黄金不买毛延寿翻作无盐畵图里畵图妾貌两不同玉鞭催上浮云騘畵官喜舞天子惜臂上犹存红守宫愁云茫茫天万里白草离离塞烟紫回首长安何处家琵琶声中泪如水单于发黄双眼青嗢咿遣译通丁宁毡庐寒月射秋梦安得风吹归汉庭妾身不惜安邉计妇人岂足扬兵气单于那知甥舅恩貔貅百万能无媿明妃塜前青草肥宫衣化作彩云飞生无羽翼度关塞死后魂随秋鴈归
　　
　　北上行送周士约
　　
　　停君铁如意饮我金叵罗我有北上行起舞为君歌念此北上乐君行莫蹉跎披云登太行敲冰渡黄河黄河连天与天碧织女大笑投银梭红云暖光开玉阙流星煌煌夹明月箫韶之音下紫清太液恩波流不竭去年前席召贾生今年上书荐襧衡鹏搏虎变不可测布衣谈笑为公卿吾道昌丈夫北游须帝乡红颜才子青云郎文光照曜宫锦裳紫骝马肥金鞍光莲花匣出三尺霜黄金台髙天中央紫琳作佩声锵锵圣主恩深跨陶唐好贤不数燕昭王北上行君莫忘
　　
　　东轩歌四十八句为伯弘昆仲赋
　　
　　酌君东轩酒赠君东轩歌君家之轩甚踈豁分明结构依岩阿上有魁山之峥嵘下有堰水百折之流波山盘水绕路不尽地幽徃徃闻鸣珂轩中有人冠峨峨怡怡之集何委蛇秋天鸿鴈序偏肃春日棣花阴更多正当日出东方时阳乌飞上扶桑柯层轩面面皆阳和六龙衔耀青天过伯氏仲氏吹埙箎叔也季也能同科况君有母寿而康两鬓不着秋霜皤友于奉觞更上寿緑酒微觉朱颜酡临轩手把东皇衣愿求龄永福且那谷风东来射花栁海月东出穿松萝东里先生尝叩门鸣玉曵组肩相摩或工苦语似东野或骋豪句如东坡种瓜或作东门游赏菊或向东篱哦西山朝来恰对我拄笏云气相嘘呵村南村北亦有邻或荷农笠被渔蓑此轩实为东道主剩有人物如星罗嘤嘤黄鸟鸣髙枝娟娟白鹭浮盘涡归鸦或栖雪后桧游鱼或触风前荷有童惯养尸乡鸡有客共玩山阴鹅草阁道人投东来开轩延饮黒日闲婆娑琅玕锦绣不足报但寄诗笔悬长河
　　
　　题王子荣主簿所藏醉猫图
　　
　　凉风晚香吹茇苛狸奴咀之酣且卧金睛不动尾鬖髿翠屑阑珊落余唾眼前黠鼠纷如云白昼从横喜相贺翻盆搅瓮任汝为草性须臾如酒过奋须一攫何所逃腥血空令齿牙涴黄筌老手妙入神安得徧示寰中人鸣呼安得徧示寰中人
　　
　　髑髅挽车图
　　
　　车辚辚车辚辚触髅挽车挽断筋借问何辛辛一家骨肉在一身红丝系足非良因彩衣儿女徒欣欣载重力微毎见嗔鞭之扑之亦有因嗟哉髑髅之骨已如银髑髅之苦如积薪髑髅入土还笑人后车来者无停轮
　　
　　九鹚图
　　
　　何人水墨开毫素白日晴牕起烟雾强将醉眼窥微茫乃见江南九秋鹭两只长鸣一只飞两只共啄菰米肥其余四只梦洲渚黄芦白苇相因依我家曽住苕洲上緑蓑披雨听渔唱西塞山边今有无桃花流水应新涨别来几载接林峦身欲奋飞无羽翰巻图髙咏风汉汉忆尔矶头青钓竿
　　
　　狄仁杰谏复庐陵王图
　　
　　金戈玉戚平四方英雄只数唐文皇惜哉龙飞起晋阳婚风相继流余殃牝鸡之晨及其常天枢崇崇势莫当瞾也居然埀衮裳竟以褒妲谈虞唐鸾台凤阁遥相望合置杞梓罗圭璋翩然木鹤来求凰吹笙子晋俨在傍云牕雾阁事渺茫妖狐遂阚东宫墙呜呼仙李根摧伤存者仅有庐陵王狄公正笏持朝纲直辞凛凛生秋霜神尧大器安可攘储君不复我涕滂没身事付桓与张虞渊日落回重光瑶图三百汉共昌至今青史传芬芳
　　
　　嘲鸠三五七言
　　
　　双鹁鸠毛斑斑阴雨逐妇去晴天呼妇还嗟哉尔妇良不易爱憎只在须臾间
　　
　　处女吟
　　
　　深闺有处女盈盈好颜色施朱太赤粉太白画工如山貌不得年逾三十不嫁人蹇修塞门守愈真清晨去来山上柏愿以苦节终吾身东风吹緑阶前草蝴蝶双飞一何早长门白日苦花多人生只似花开好东家小姑嫁大官锦靴笑坐黄金鞍一朝失宠如敝屣镜中孤影愁离鸾西邻小妹嫁豪贾聘与黄金贱如土失身乃在江海间梦魂长怨风波苦何似深闺处女吟许身真比双南金寄声小妹小姑道嫁人容易红颜老
　　
　　吴将军歌赠迈善鄊
　　
　　吴将军天下雄目如朗星气如虹平生读书不怕死惟有秋霜烈日皎皎是孤忠曽攀丹桂枝飞上银蟾宫紫皇赐以白兎药令将军起民雕瘵苏愚蒙去秋蝮蛇従西来渡我淛水东磨牙白参差吮人肌血豺虎同将军跃马如游龙笑持三尺莫邪锋刳虵之腹馘蛇首魂魄散乱随秋风又闻栝苍山千叠万叠青芙蓉山深狐兎作人立火云猎猎旌旗红将军手捻铁丝箭腰挂麟胶弓竟从荒茅野草入一洗妖媚无留踪民无居将军墉民无田将军农秋田满眼春芃芃卖刀买犊期年丰夜来挝鼓声笼铜乃是将军奏凯归越中越中民喜且雍走白叟歌黄童牵羊载酒遮道迎迎我诗书礼乐之元戎有母有母埀霜蓬升堂百拜欢动容有儿为国立大功忠孝一心天感通乌台卓立髙崇崇荐章如云逹九重九重日月光重瞳玺书蚤晚来征庸噫吁嚱吴将军安得如公数十軰落落棋布严提封
　　
　　鸿门舞剑歌
　　
　　鸿门大将辉重瞳虎视六合无英雄当时灞上隆凖公摧眉俛首趋下风青虵光寒射尊爼酒酣拔剑为谁舞一舞范増身若云再舞张良面如土神锋栗魄可奈何唤取楚人歌汉歌当筵对舞张羽翼红烟紫电相荡摩须臾舞罢沐猴悦亚父翻成背流血玉玦不灵玉斗裂楚汉雌雄从此决
　　
　　月氐王头饮器歌
　　
　　北风吹寒地椒短卷毛绵羊尾脂满国王爱饮芦酒浆镔刀巧削玻璃椀玉洼云气蒸髓红神光欲裂泥丸宫血魂剺面诉上帝怒鲸倒吸银河空紫檀琵琶作怨语彩姬如花踏筵舞岂知雠骨填糟丘鬼马悲鸣草根雨湘鬼髑髅空独醒刘伶坟上苔花青何如将身制鹦鹉生死不离双玉瓶
　　
　　胡将军歌
　　
　　胡将军邦之良武之豪身长八尺面如铁敌人见之凛凛生寒毛忆昨辛夘岁九州岛沸鲸涛苍生日涂炭呼天雨泣何嗷嗷吴王气宇真天人手提秋水三尺之豪曹貔貅万灶会滁上左右环列俱贤髦将军谒辕门开口谈六韬为王之爪牙出入行阵躬鞬櫜溲江江水流滔滔疾如风雨飞十艘王命胡将军蝥弧蝥弧尔所撡义声西来动白日电光闪烁揺旌旄金陵宣城不日得徽州严郡随风迯洞兵三万余刄鞘弓藏弢灵旗却指金华城父老争先将酒羔喉衿闽楚信州地将军又为殚力营城壕乃从元戎上台鼎横金拖紫独立青云髙将军未下车民庶忧忉忉将军既下车所犯无秋毫健儿不敢忤民意酷吏不敢搜民膏男儿务农耕妇女勤蚕缫将军为之垣墉使生厚民适自乐将军劳兠鍪貂蝉本无异拟变方名为夔皋呜呼壬寅春二月肘腋祸所遭三军尽踯躅万姓皆号啕朝廷闻之为痛惜遣中使降丹诏遂有光禄大夫越国之崇褒有庙有庙依岩■〈山上敖下〉春秋二时祠太牢吹笙鼓瑟兼伐鼛玉杯春酒酿蒲萄畵梁文栱倍辉赫焚香彷佛来焄蒿英姿飒爽毛髪竖阴风吹动团花袍殿前近侍扪锦绦壁上先驱腰寳刀出师或衔枚班师或鸣鼗将军虽死有余乐魂魄上与星辰遨有子有子如将军志欲与国除么么邻敌侵我疆勇捷如飞猱奋身与之战以一当百战已鏖将军阴兵实助之似闻人马声嘈嘈敌惊灵火徧原埜如中羽镞相呼号我来祠下谒遗像秋林叶落风萧骚雄文大字纪颠末翠珉已载黄金鳌翠珉已载黄金鳌呜呼胡将军将军生为名臣死庙食将军之死犹未死呜呼劝忠之作吾其叨
　　
　　二乔观兵书歌
　　
　　古来尤物多娇美家国倾危始于此緑珠楼前红粉空马嵬坡下花钿委何似乔公之二娃髪云不髢浓如鸦倾城颜色何足羡过人才慧真堪夸深院无人春日好不绣鸳鸯被情恼临风并倚双头莲手把兵书细论讨大乔已作孙郎妃小乔又作周郎妻设机制胜妙无敌谁谓颇牧生深闺曹瞒提兵来赤壁千里旌旗蔽云黒水军百万将奈何吴下衣冠俱失色小娃袵席能运筹飘飘杀气横清秋纶巾羽扇风采发伟哉公瑾来舒州北军怕见南风起烈火齐烧舳舻尾孟徳零丁匹马逃樯橹灰飞付流水滔滔巨浪髙如天敌人不敢来戈船乾坤従此限南北盘涡鸥鹭成安眠妇人自古无专制畵师故写图中意赵括徒能读父书堂堂八尺能无愧
　　
　　徐原父畵梅歌
　　
　　座客且莫諠听我梅花歌古今畵者岂不多俗工柰此幽絶之花何花光道人得三昧标格孤髙出尘外后来继之复何人畵师敛手看前辈汤叔雅杨补之我尝按谱搜瑰竒或如蜂腰绕屈干或若鹤膝行髙枝或如蟹眼竞的皪或若兎耳相参差阴阳向背合造化攅三簇四何葳蕤眼看变态不可测记一忘百空尔为寥寥数百年寂寞江村树乾坤尽埃尘伊谁重毫素人间不是无梅花无人识得梅花趣山阴老王腹如蟇能写千朶万朶之繁葩权门挟势求不得徘徊怅望扼腕生咨嗟九里山中草堂窄手种梅花动成百有时疋纸戱作推篷图老干新捐隘春色寻常更有梅花船系在鉴湖之濆栁姑之庙前夜半酒豪诗兴颠遶湖撑徧十顷玻璃天金华徐君亦有梅花屋终日关门媚幽独西湖东阁座上亲庾岭罗浮眼中熟三年落笔始一挥观者已觉心神飞逹官名流得真迹珍藏箧笥生光辉有时写墨梅蕊玄霜点注雪色纸三十六宫貌如玉风流却让昆仑美有时作红梅花鹅溪绡上碎染天台霞艶如玉环醉夘酒炯如姑射餐丹砂有时畵钓潭影横枝下浸沧波冷老龙屃赑蟠水鳞夜半熟眠呼不醒有时畵出墙梢孚尹玉气春风淆佳人日暮翠袖薄独倚修竹当林■〈土幻〉有时写雪后容清絶但无比玉瘢数点春自生铁骨一梢僵不死有时写风前景满地还飘零粲如鱼鳞嗅不腥纷纷点破莓苔青有时或写烟中骨彷佛倾城在林樾隔帏遥见李夫人灯下玉容终恍惚有时或写月下魂巫阳招得来黄昏缟衣能歌緑衣舞月落参横何处村王君笔底纵横处意匠分明与神遇遂令海内人题诗碎锦零珠不知数忆昔君尝求我吟一别风雨江湖深十余年来乏佳句今日为君劳寸心许坛髙筑临无地立呼四友来参侍前驱陈玄后陶泓楮生毛颕还同至山根水涯开几株南枝北枝春有无搜梅之精擿梅髓旧懐新赏成须臾金华之山鉴湖水山有竒峰水清泚王徐写梅伯仲间况复清髙亦相似王也骑龙叩天闗五云之中唤不还平生畵梅得真诀置在二十四风花仙之上班徐也少年今白首能事无能出其右世人唤作梅花徐剩有香名吹不朽何水部杜拾遗老夫莱尔相提携寻花索笑往何所梦中着屐行春泥岂不闻凌风之台郄月之观岁莫之伤春愁之乱二老乃是诗中豪其余作者李与桃桃红李白徒烂熳风韵岂似红梅髙林逋处士请回驾暗香踈影非真畵畵本无声诗有声诗人几许浪得名我欲寻君牧羊洞自取瑶琴作三弄复念人间知者希梅梢月色谁能共三弄亦不尽离思纷如云问天乞借骊珠一千颗置在白玉盘中持赠君赠君君莫违什袭当爱惜诗因君畵始霶霈畵得吾诗倍辉赫朝来隠几已忘言更向孤根寻太极花神有灵应笑我此翁也有梅花癖老翁之癖因作歌苦被风骚互推激湛卢豪曽欧冶重緑螭紫燕孙阳识我歌不求众口夸我才不倚千夫敌但恐为花漏泄春消息花神上诉天为嗔六丁下取飞霹雳
　　
　　东白轩歌
　　
　　郡侯轩子名东白邀我题诗冩胷臆自言曽客京华东惯识东方五更色天上鸡人唱晓筹青宫问寝当龙楼午门万户启金钥宵衣圣主思嘉猷左右衣冠尽台辅献纳论思出肝脯螭头不动香烟髙虾须渐卷晨光吐太学读书灯火深承恩作簿花溪浔九重尧舜尚忧惕承流宣化当劳心残月辉辉太白闪鸡声三唱更五点夜如何其夜向晨面视东方色容俨东方未白思明光东方既白瞻扶桑有时颠倒衣与裳簿书期会亦琴堂坡仙赤壁曽题赋亦有当年东白句枕籍舟中何足论岂似君家所扁之小轩
　　
　　海棠留春莺歌效长吉体
　　
　　环奴本是倾城女帝遣花中作花主玉手亲将金剪刀剪碎锦江三月雨猩魂入梦流妖芳翠纱夜烧红蜡香双鸟緑衣黄作裳声声苦欲留春光青皇马嘶芳草路胭脂欲卷东风去畵师却倚中山兎留在华堂最深处
　　
　　子陵钓鱼图为胡伯竒题
　　
　　光武龙飞膺赤伏台上功臣三十六先生底事披羊裘翛然独钓铜江曲嘉谟启沃当龙潜已令汉火回炎炎三公之弃如敝屣一丝引得贪夫廉但知文叔同衾卧不知客星侵帝座先生之风千载那能忘云山苍苍江水长
　　
　　题烟波叠嶂图
　　
　　忆昨扁舟上南斗顺风看山如马走前山在眼后山失紫翠缤纷落吾手当年见山如畵图畵图得似当年无临轩把玩笑絶倒蚤觉诗思生江湖江风萧萧烟水暮尽日渔翁钓鱼处安得身轻如白鸥江上飞来又飞去
　　
　　题胡济源听泉楼（戊戌前作）
　　
　　冷泉亭子深且幽我昔杖履曽追逰山中正当朝雨霁坐听泉水涓涓流初如松风洒万壑忽如仙佩锵鸣璆又如蛟龙起潭窟霹雳闪电摧林丘黄猿抱子挂秋影欲下不下声啾啾是时同行四五人相对毛髪寒飕飕乃知福地难久住却载酒壶登彩舟故乡一别几十载江湖浪迹随沙鸥风尘澒洞箭满眼欲归洗耳嗟何由飞来山色入我梦碧松丹桂枝相樛每逢泉石必宿留题诗感慨无时休胡君亦是听泉者胷次磊落非常俦何当暇日登君楼与君作记楼上头
　　
　　题钟馗移家图
　　
　　緑袍进士掀怒髯饥来嚼鬼如蜜甜酸风苦雨搅白日移家欲往阴山尖随兄小妹脸抹漆眼光射人珠的皪鬼奴鬼妾千万形蟹怪猫妖最萧瑟势能使鬼鬼不违髑髅在后嗤钟馗英雄如山堆白骨莫倚区区手中笏
　　
　　题陶渊明归去来图
　　
　　典午渡江江水竭寄奴小草当春发先生太尉之子孙管谢之间见人物先生志在义熈前先生道在羲皇先北窓清风湛如水闲来一枕供髙眠彭泽之衙大如斗云出无心亦云偶乡里小儿称上官辱我门前五株栁有田将芜胡不耕无官见缚身始轻掉头一笑赋归去浮云富贵非吾情扁舟遥遥扬晴緑咲指吾家旧茅屋门首欢迎拜僮仆三径依然对松菊黄菊黄菊当我轩浊醪浊醪盈我尊湏臾烂醉唤不醒昨非今是何须论田夫农父邀皆去共坐田头话农务阿舒尔等休读书读书要被文章误
　　
　　青山白云图
　　
　　若有若无青山之嶙峋欲断不断白云之氤氲徃时何人得此意彦公彦敬下笔艺絶伦我歌紫芝白云里白云却向青山起裁云为吾衣推山作吾几松花酿酒三千石醉后髙歌歌未已歌罢仰天笑此乐人中仙心揺赤城霞目断苍梧烟左执容成袂右拍洪崖肩五云之佩何翩翩乗风欲徃蓬莱巅蓬莱巅渺何处金银楼台隔烟雾青鸟衔书海上来千岁胡麻欲成树怅不徃兮心茫茫云浩浩兮山苍苍人间亦自有真乐还君之图兮赠君青山白云作
　　
　　题五马图
　　
　　开元四十万匹马谁是超然出羣者曹韩笔刀非不工须信真龙最难冩真龙只有拳毛騧太宗骑此开唐家雄姿猛气世无敌当年识者久叹嗟吴兴公子畵五匹满眼风云起萧瑟一匹玉花啮且骄一匹飞黄甚飘逸驳文殊者一匹雄一匹紫电奔长虹中央正立一匹胡青骢遂令四马皆下风想见承华春苜蓿此马由来字天育殷红盘袍帽纹縠奚官秋策采监牧花萼楼前风日迟五王宴罢何逶迤乃知畵师用心苦俟我落笔题新诗大明天子飞龙骑汗血功成即天位真龙复出凢马空眼见此图传万世
　　
　　送胡季诚北上
　　
　　杭州従事真文儒乃是丹山九苞之凤雏春风葳蕤开玉树明月皎洁涵冰壶伊昔跨马逰京都翩翩彩服亲庭趋太常博士众所敬仪表自与常人殊呜呼耆旧今已无空余故宅临东湖嗟余避地颇相近不得再见成长吁山中六月火云热多君为我来肩舆衣冠如覩太常面令我旧事懐姑胥（自注昔与季诚尊翁古愚先生会于杨廉夫姑胥寓舍）呼儿出为佳客拜遣仆徃问香醪沽黄鸡啄黍或可饷青韭剪雨时堪须夜深秉烛忘梦寐脱巾且挂长松株酒酣慷慨肝胆露驾言欲问青云途飘然挂席上北斗海涛日出扶金乌觚棱翘首天咫尺五云深处陈嘉谟先公余泽犹未已青毡故物还须臾青毡故物还须臾此行善保千金躯
　　
　　草阁诗集巻二
　　
　　●钦定四库全书
　　
　　草阁诗集卷三
　　
　　（明）李昱 撰
　　
　　○五言律诗
　　
　　送刘原善赴浙东
　　
　　金陵城下路送逺意无穷水净平沙合天寒埜草空郄超新入幕桓典旧乗骢廿载经游处怜余感慨同
　　
　　次吕慎明见寄韵月白疑无地楼髙欲近天緑尊■〈扌弃〉永夜华髪惜疎年见忆新诗句招游旧钓船何时共幽隐因注马蹄篇
　　
　　杨仲彰见访次韵
　　
　　十月荒山道烦君着屐来出诗多旧作行酒只新醅不负陈雷谊兼夸鲍谢才双株红树下临别更徘徊
　　
　　答蒋仲启
　　
　　自别南溪友海云天际多如何屡有约不见一相过埜径深红叶茅檐长翠萝诗篇空漫兴把酒共谁哦
　　
　　九日懐智上人
　　
　　九日今朝是相期亦未能簮花怜病客把酒忆髙僧河雨舟难买山云槛屡凭裁诗坐草阁极目尽渔罾
　　
　　早春言懐
　　
　　客懐谁与适偏是早春时红点溪桃蕚黄埀岸栁枝无官能纵酒有子可言诗此外皆余事神仙亦浪期
　　
　　春懐（戊戌后作）
　　
　　信是春多雨村村水接连荷簔黄犊外倚杖白鸥前既足供诗句何须乞酒钱古人应念此动即赋归田
　　
　　少隠乌皮几羣书且罢看客懐灯下集春事雨中残湖栁藏歌棹山花拂马鞍如今归未得道路正艰难
　　
　　幽居
　　
　　幽居似画屏诗句满柴扃水绕篱根白山连瓦缝青无能治安策有分太玄经埜老时相过应期煮茯苓
　　
　　村居
　　
　　村僻无人到安居似野僧柴门交岸竹茅屋带溪藤煮粥宜杂稻分茶间老菱百年堪乐此生计日相仍
　　
　　雨后过畦
　　
　　十月晴宜雨芃芃野菜新皇天无弃物生意颇如人落筯银丝滑倾筐翠色匀盘餐亦多品不信庾郎贫
　　
　　田头
　　
　　莫怪田头望幽懐未易论诗题随处处农务自村村鹭点青山破牛耕白水翻出门无半里归路任黄昏
　　
　　夜归
　　
　　野翁争席罢归路又昏黄歩绕阴崖险衣飘积水凉髙枝纔宿鸟衰草更鸣螀因忆陶元亮田园兴不忘
　　
　　宿田家
　　
　　薄暮投何处田家白板扉鸡栖留客久犬吠见人稀破壁风威劲頺檐月色微夜深灯火亮犹织木棉机
　　
　　十月农家
　　
　　山坞孤村路农家十月天把茅遮旧屋烧土作新田瓶有储留粟官无横索钱举家虽不饱随分过今年
　　
　　山行
　　
　　山路得秋晴篮舆重亦轻野花留客艶沙鸟去人鸣岩脉交重险滩流合细声若于诗句内红树最闗情
　　
　　雪后山行
　　
　　雪后春泥滑篮舆款作程山从岩罅出云向树头生路逺劳行役心幽惬物情茅茨深处见因有午鸡鸣
　　
　　出门
　　
　　出门经过处将身入畵图浪花吹石碎松树挂藤枯遇胜凭诗荅乗危信杖扶酒醪何处有不吝十千沽
　　
　　发鹿城
　　
　　江上潮初落好风吹客船孤城辞白鹿小县入青田山气晴疑雨滩声断复连沙鸥休笑我诗思正相牵
　　
　　过荷叶浦
　　
　　雨后乗船好春流处处浑买鱼荷叶浦沽酒杏花村野景苍茫过清诗仔细论矶头双白鹭相对似忘言
　　
　　茶源
　　
　　晚向茶源过凄凉不可论孤舟千里客茅屋数家村雁落平沙浄鸦栖返照昏唯应惬诗思坐久愈忘言
　　
　　宿新安驿
　　
　　一宿新安驿迢迢夜未央有懐投赤县无梦及沧浪土榻连苔色风帘带月光清晨闻钟鼓民俗祀汪王
　　
　　绩溪
　　
　　落日衔孤嶂行人到绩溪野桥通岸窄茅屋隔林低邑古民还聚官清政不迷小亭幽絶甚足以慰羇栖
　　
　　宣州城外泊
　　
　　宣州城外泊古树已栖鸦客路三千里人烟八九家炉煨霜后栗瓶煮雨前茶深夜延清话惟频剪烛花
　　
　　水阳夜舟
　　
　　逺客冬行处孤舟夜发时帆风转羊角樯月带蛾眉道路诗中见家山枕上思得归开箧笥一一示吾儿
　　
　　山寺
　　
　　碧水流千转青山绕百层过桥随小仆入寺遇髙僧石洞深连树茅檐倒挂藤何时借禅榻清夜看传灯
　　
　　春行得驴字（戊戌后作）
　　
　　春行乐有余况有酒尊俱緑树双啼鸟青山独蹇驴他乡真自得故里近何如頼有能诗友清谈数起予
　　
　　十月郊行
　　
　　连日小斋闭出门幽兴多青山云外断红叶树头过丛筱羣飞雀晴漪并浴鹅吟余真自得诗法到阴何
　　
　　出郊
　　
　　风雨闭门久出郊晴可怜人行深树里犬吠落花前白屋通樵径青山压钓船分明在图畵许可废诗篇
　　
　　冬行得边字
　　
　　冬行虽寂寞诗句总堪传红树行人外青山去鸟边醉防归路险老觉杖藜便牧竖休相讶衣冠本晋贤
　　
　　雨过许叔大
　　
　　山雨沾衣湿江云度水寒也应如杜甫曽此过苏端緑蚁春浆瓮青丝野菜盘平生谢拘束与子罄相驩
　　
　　宴许晋仲清晖亭
　　
　　为客开幽径临流坐小亭水云浮槛白埜竹过檐青胜絶诗难赋凉多酒易醒清晖安足拟堪草太玄经
　　
　　八月二十五夜陈世恭邀赏桂花
　　
　　中秋过十日丹桂始堪夸浸酒甞花味张灯代月华旧游人顿少迟赏兴尤嘉谑笑从狂客清歌欠小娃
　　
　　愁吟
　　
　　乾坤虽浩荡无处着愁身早识文章误甘于杯酒亲埜花他自好江燕肯来频笑从狂客镜犹夸黒髪新
　　
　　夏夜
　　
　　凉宵常苦短独客况无眠风物虽殊壤星河却共天银槎浑不到玉宇尚依然细数离乡日蹉跎又六年
　　
　　无眠
　　
　　冬夜寒扵水无眠似不禁江湖为客久雨雪入年深茅屋疎还漏新诗穏更吟家书何太少五月到如今
　　
　　冬至
　　
　　客里逢长至山中习短吟阴阳争昼夜日月继升沉人共梅花老春随竹叶深縁知沉醉后翻动故乡心
　　
　　除夕
　　
　　去客犹为客今宵喜有家唤儿行緑酒敎女戴春花自喜新正近谁怜暮景斜题诗逐穷鬼无用栁为车
　　
　　端午得江字
　　
　　五月榴花雨生凉到北牕盘行金粽九人醉玉瓶双黒髪虽云改丹心尚未降诗成感今古因吊汨罗江
　　
　　九日思归
　　
　　九日景偏嘉登髙至日斜杯倾新酿酒篱发去年花白发人占鹊沧溟客泛槎异乡还酩酊行坐只思家
　　
　　喜雨
　　
　　云气流天阔雷威积雨深未秋何飒飒入夜转沉沉多稼苍生命丰年逆旅心道逢农父说如落万黄金
　　
　　夜雨
　　
　　睡美不闻骤梦回方觉寒因惊五月到只作九秋看田野新茅屋江湖旧钓竿幽懐谁与共剪烛坐更阑
　　
　　对雪
　　
　　冬半纔飞雪纷纷近酒尊牕明疑白昼衣冷觉黄昏有兴须乗棹无求只闭门幽居转潇洒诗思满江村
　　
　　题林和靖祠
　　
　　处士当年住西湖正绕门诗名因不死祠宇到今存鹤可充童仆梅堪替子孙凄凉断桥路纎月照黄昏
　　
　　题子陵钓台
　　
　　汉祖龙飞日先生钓泽中布衣曽友道台鼎不偿功七里滩头月一丝亭上风古今评论者只作隠沦同
　　
　　海棠
　　
　　分明守宫血带露染初匀上苑移根晚他乡照眼新赋夸诗似锦簮愧髪如银寂寞东风里看花忆故人
　　
　　萤火
　　
　　流萤何太苦秋至乱阶前傍月星偏宻随风火自然吟懐空夜夜归计又年年纵有莼鲈兴沧江何处船
　　
　　秋扇
　　
　　赋性如霜洁将形似月圆暑中谁不爱秋后独堪怜才士名难遂佳人色易捐清风终有在藏箧待明年
　　
　　闻钟
　　
　　古寺路幽深洪钟发妙音随风传寳阁送月出珠林江海灯前耳乾坤句里心人生几昏晓勲业二毛侵
　　
　　酒醒
　　
　　酒醒中宵立题诗兴转幽风声吹雨歇云气带星流日月双飞鸟乾坤不系舟归心与潮水常寄故乡愁
　　
　　独客
　　
　　竹里残僧寺松边独客楼溪声常认雨山气只疑秋地僻从交絶身闲与道谋如何苏季子尘满黒貂裘
　　
　　晚归
　　
　　小径虽微黒斜阳已淡红吟懐方冉冉归兴莫匆匆野寺苍茫入山田曲折通欲行犹未忍少立石桥东
　　
　　挽鲁生兰石
　　
　　天育名驹骨丹山彩凤毛聪明人尽许短折尔难逃书废尘生架弓闲藓上■〈山上〈弓攵〉下〉空余玉堂老泪雨涨江涛
　　
　　夜坐（效孟浩然）
　　
　　亦知今夕好无地着尘埃人在月下坐风从树里来对巢栖鸟定照影去萤回更道襄阳叟清诗解品裁
　　
　　守岁
　　
　　岁事虽云尽吾生自有涯送穷车缚栁报喜烛生花京国当年客山林着处家诗成犹不寐■〈扌弃〉醉酌流霞
　　
　　嘲雪次胡叔敬韵
　　
　　一冬无雪落正月始花飞未足成和气唯能作冷威飘飘欺雨重淅淅弄风微村舍多贫馁阳春未解围
　　
　　晚作
　　
　　落日红将敛牛羊早下来好诗闲里得幽抱静中开已定禽栖树无惊犬卧苔坐忘心似水无地着尘埃
　　
　　曝背
　　
　　爱日经檐处终朝曝背时兴深随境入情盎与春期草木应同惠乾坤亦自私由来至人乐未许俗流知
　　
　　魁山除夕
　　
　　除夕逢今夕驱驰感鬓华岁添新厯日身寓故人家春暖炉燃炭更长烛剪花从今谢拘束诗酒作生涯
　　
　　访俞光大山居
　　
　　立春纔五日同访隐君家崖石昻如马田塍曲似蛇诣幽诗缓得扶倦杖堪夸为忆山居好留连至日斜
　　
　　寄胡伯弘
　　
　　造物还同戱为人不愿才如何麟趾厚翻受鼠牙灾萱草春犹茂荆花晚正开时清无滞狱行李好归来
　　
　　赠胡叔敬
　　
　　去作随羣雁归寻返哺乌难兄虽落寞慈母且欢娱夜雨花销烛春风蚁罄壶谈诗多近槀亦得慰潜夫
　　
　　秋日感懐
　　
　　暑尽潇潇雨凉生淅淅风朝来一叶落秋至万家同昔日红颜子今晨白髪翁卜居犹未遂感激寸心中
　　
　　东轩雪巾宴集分韵得无字
　　
　　不合三冬暖长疑片雪无清晨忽撩乱薄暮转模糊纵饮从诸友愁吟只老夫空林寒悄悄贪看哺巢乌
　　
　　秋兴（二首）
　　
　　天末秋风起新凉日渐多故园今已矣归兴欲如何愁至将诗遣狂来对酒歌扁舟犹在眼木落洞庭波
　　
　　地势环龙虎天文应斗牛由来贤逹士多集帝王州方召输戎畧皋夔献治谋老夫才不敏有分在林丘
　　
　　木棉绞车
　　
　　铁轴横中窍檀轮运两头倒看星象转乱卷雪花浮人力虽施巧天机不自由最怜声过耳柔橹下中流
　　
　　徐孟玑斗室
　　
　　一室寛如斗危墙穏似船座中疑缩地壶内别为天北海尊常在南州榻自悬曲肱虽乐甚容膝已安然
　　
　　草阁诗集巻三
　　
　　●钦定四库全书
　　
　　草阁诗集巻四
　　
　　（明）李昱 撰
　　
　　○五言长律
　　
　　闻人梦吉挽诗十韵
　　
　　乡选联科目儒官领缙绅横经数十载负笈二千人业与河汾并名将稷下邻绣衣徒荐剡朱绂懒萦身践履追前辈光辉振后尘丹丘鸣凤下沧海泛鸥驯宿草经长夜飞花落晚春泗山环马鬛鲤水戱鱼鳞最忆凝熙谥还胜贞曜伦斯文日陵替执笔为酸辛
　　
　　挽朱留耕十二韵
　　
　　养誉能超俗延龄似得仙风生谈满座霜染髪埀肩锦里青山外金城碧水边谁夸五牸富正爱一狐贤晓句篔筜谷春蓑■〈禾罢〉稏田躬耕疲不厌力学老尤专岂谓迎申日俄惊在已年蒲轮何寂寂草带已芊芊惘怅蓬科地凄凉薤露篇绋多亲友执书有子孙传去去随长夜冥冥隔九泉惟应忝邻好回首涕澘然
　　
　　牵牛织女
　　
　　佳期逢七夕星驾不须邀河鼓临牛渚天孙度鹊桥气随凉雨集心与彩云飘今古千年恨东西一水遥服箱辉列宿鸣杼飒清飙契合终离别欢娯竟寂寥何如未嫁女独自守寒宵
　　
　　端阳十韵
　　
　　纔应蕤宾律惊心景物催艾随朱戸上榴近緑尊开吊屈人何在沉湘事可哀几年无贾谊何处有欧回龙鬬舟翻雪鼍鸣浪吼雷文章懐徃躅岁月等飞埃畵扇逢时节絺衣称体裁节从闲里过诗向醉中来枕簟风生竹阶除雨润苔角巾新浴罢髙咏兴悠哉
　　
　　投孔原夫十六韵
　　
　　柱下周时史儒中孔圣孙及今官愈重稽古道犹存吴越封疆阔东南节制尊绣衣禆日月霜笔赞乾坤八咏楼増伟双溪水不浑吏曹愁执法民庶喜沾恩白鹭车重到青骢马载犇分当搜杞梓职在进兰荪雾隠南山豹风翔北海鲲贤才难自选宪府更湏论贱子非无志飘蓬岂有根胡能上天阙只合在丘园李愿居盘谷龎生老鹿门布衣双短鬓茅屋一荒村旧徳人皆仰斯文世所敦乌公礼罗内处士独惭温
　　
　　题蜀山图五十四韵
　　
　　蚕丛开迹处追旧已茫然霸业依天险王图度地偏蜀乡繁景物秦塞迥人烟邛筰名非一褒斜路几千尧封终未徧禹贡岂应全不尽山环遶无穷水接连岷峨相互属沱汉共洄沿飞鹤犹难过哀猿尚可縁扪参还歴井入地忽登天峻坂青泥滑嵌岩碧树圆一吟三叹息十歩九欹颠行路难如此伤时益勉旃良工曽夙契绘事至今传路始蚕崖入人扵鸟道旋锦江元自阔玉垒为谁坚迤■〈辶里〉瞻眉曲苍茫忆磬川犍为藏小县宣化瞰层巅僧寺随髙下商帆或后先盘涡宜鹭浴枉渚称鸥眠鎻水通旁港泸州带野壖涪翁亭共仰堡子塞堪怜南定楼云矗嘉陵石黛妍平林方蓊郁逺嶂复联翩黔水明沙溆鄷山夹市廛载经夔子国多羡武侯贤八阵躬耕后三分未出前北来愁魏武东下骇孙权猿鸟今萧瑟风云亦渺悬空余滩漠漠惟有月娟娟工部人千古成都屋数椽云安尝伏枕涪万不闻鹃屡过瞿唐峡须乗灔滪船埀堂能弗戒上瀬却劳牵捩柂凭三老摊钱问长年壮游虽去邑故隐必归田歩履西郊外移家二崦边白盐疑雪积赤甲与霞褰所值干戈地皆成锦绣篇江花供句好汀草映袍鲜一老俱云已羣公抑有焉凝神搜僻壤逰思究残编髙祖炎基肇文翁美化专喧腾长卿檄寂寞子云玄跃马城难恃鸣蛙井易穿赤符重烜赫白帝谩迁延莫哂姜维阁休夸邓艾毡英雄基始创庸闇祚难绵中土名犹正边夷僣罔悛晋唐初改辙李孟又摩肩守固寕修徳乗危乃慕膻浮云驰徃誉流水逐前愆草阁秋风老花溪夜雨悬纷纷看崒嵂歴歴数潺湲咫尺登临罢挥毫染素笺
　　
　　草阁诗集巻四
　　
　　●钦定四库全书
　　
　　草阁诗集巻五
　　
　　（明）李昱 撰
　　
　　○七言律诗
　　
　　寄虞伯生学士
　　
　　金殿承恩谒翠华玉堂染翰草黄麻夔龙礼乐于今盛班马文章未独夸旧买石田依破屋新栽涧竹遶晴沙曲江花树应无数草似青门五色瓜
　　
　　寄苍岩太守
　　
　　问讯湘江贤太守别来为况近何如梅花月底裁唐律柿叶霜前草晋书客至但令尊有酒官清谁问食无鱼汉庭相业须黄覇早晚纶音下玉除
　　
　　寄题髙进贤道水竹居
　　
　　白波髙拟石阑齐翠竹斜连草屋低六月清风鲤鱼起一春好雨鹧鸪啼有时门外无来辙此老林中独杖藜我有满懐淇澳兴几时亲到与君题
　　
　　寄杨从事
　　
　　屋近青山云满■〈土幻〉树翻红叶鸟争巢不贪杖屦频开径正想旌麾出逺郊浊酒賖来同友吃新诗改罢唤儿抄縁知日暮空吟望自向亭中作解嘲
　　
　　途中寄权伯文知府
　　
　　陈情书去无消息老病扶藜强拟行黄菊西风怜我瘦丹枫落日为谁明颍川太守名偏重少室山人价甚轻昨夜挑灯孤馆后一蓑烟雨梦归耕
　　
　　寄吕浩川池文仲兼柬田德逺
　　
　　桃花溪上行杯处想见烟霞绕旧踪一醉便成经岁别百年能得几回逄新霜老树青红间落日寒山紫翠重好约城西田掾吏杖藜相过兴从容
　　
　　赠五峯李先生
　　
　　鴈荡峯南结屋牢先生髙枕听松涛麒麟一出空祥瑞鳯鸟孤飞惜羽毛汉代文章迁史盛晋时人物谢安髙懒将白髪供朝绂纵有银鱼换酒醪
　　
　　赠杜清碧
　　
　　先生九曲溪边住锦里风光太逼真当代如求董狐笔名家正要杜陵人玉堂金马频催诏朱绂银鱼懒挂身闻道少微明永夜已知江上有埀纶
　　
　　赠朱原达（戊戌后作）
　　
　　江海相违二十年今晨相见一欣然已同葛亮吟梁父况有侯芭识太玄深谷鸟啼云似水逺林花落雨如烟酒酣不省他乡客尚忆西湖小畵船
　　
　　赠曹伯强
　　
　　衣裁白苎着皂帽羡子逺道来翩翩新丰马周自逆旅长沙贾生犹少年夜深谈诗月在地春浓载酒花连天如此才华易相别莫怪临风情黯然
　　
　　赠医者王玉泉
　　
　　玉帝山前图畵如杖藜归来春雨余延年岂无赤松术济世况有神农书丹砂夜煅光射室药苖晓移香染鉏青云故人满江海莫怪门多驷马车
　　
　　送郭伯如之临川令郭旧乐安簿
　　
　　临川县与乐安近正忆弦歌两度闻白髪今为新令尹紫髯元是旧参军杯倾野馆花如锦船入春江水似云到日定知民讼简每延多士细论文
　　
　　送杜少府之官华亭
　　
　　少府青袍初入吴官舎春余一事无弹琴每招华亭鹤举网或取松江鲈苔衣生緑上弓剑花片落红沾酒壶风流却忆孟东野溧上赋诗兼射鳬
　　
　　送琹僧印秋海归东林
　　
　　韩子文章最有声颕师琴调得传名十年具美知谁继此地长吟送尔行铁鳯飞楼开佛日玉虹吹瀑下江城几时五老峯前路拄杖相过听短赓
　　
　　送李秀才北上
　　
　　五云深处拱三台阊阖煌煌晓正开羲画欲成龙马出舜韶初奏鳯凰来行囊岂为观光计献策当施补衮才十月江南春色里把杯遥待锦衣回
　　
　　送永嘉葛令归燕
　　
　　人人尽说丹砂令三载容成徳化寛但识弦歌能变俗岂因松菊便辞官扁舟落日孤城逺二月黄河春水寒从此去天纔尺五故乡风物是长安
　　
　　送毛仲贤归越
　　
　　忆昔乗船徃会稽湖山青压柂楼低路从贺老门前过诗向越王台上题鸥鹭近人明似雪鱼鰕入肆贱如泥经年不到还惆怅送子东行立水西
　　
　　送曹逢吉
　　
　　清晨送客过桥东一路行人在畵中纱帽微沾梅子雨葛衣轻受藕花风五云山色应非逺七歩家声要与同何日重来说诗法月明天碧水楼空
　　
　　送杨文开浔学秩满归省
　　
　　南浔地小不成州博士官尊易入流杨震旧遗清白在侯芭曽授太玄不三年讲席听风雨八月征帆拂斗牛归与紫髯称母寿玉堂谁早嗣箕裘
　　
　　送朱炼师回仙居
　　
　　峡山仙人之所居山峯秀出金芙蕖千寻岩上栖玄鹤五色云中骑碧驴麻姑送酒应到汝木客赋诗能起予每闻花乳石林好相寄休忘锦字书
　　
　　送杨秀才游粤
　　
　　江空十月见晴沙逰子扁舟似泛槎红叶一林偏对客白云千里倍思家栁姑庙侧鱼争卖贺老门前酒可賖若见草堂王处士烦将素练冩梅花
　　
　　送马彦良赴闽
　　
　　锦帆江上挂东风海国潮生百浦通离浙此时杨栁碧到闽无数茘支红功名蹔屈盐车骥家世终懐栢府骢何处相思一尊酒三千里外月明中
　　
　　送穆徳敬归觐
　　
　　九月连雨秋水生贺家湖上送君行青山对岸似人好白鹭下田如叶轻终军弃繻亦年少贾谊献策多成名彩衣归拜二亲后几日重来懐为倾
　　
　　送戚县尉之会稽
　　
　　越乡船様小如梭妇女牵船唱越歌秦望山宜篷底看贺家湖向镜中过青袍作尉登临徧彩笔题诗感慨多况是右军遗迹在未须射鸭且笼鹅
　　
　　送陈教授之天台
　　
　　天台山色引归袍行李休辞道路劳霞彩正于文庙近琼台争似冷官髙诸生问字携红酒座客分题咏碧桃我亦当年惯游者隔江东望水滔滔
　　
　　送王文玉归台
　　
　　八年东郡无诗句十日西风罢酒尊俗客若来空满眼可人相别易销魂霞光照树丹丘近蜃气成楼碧海昏想见还乡有余乐几时书扎到衡门
　　
　　送叶主簿之巴陵
　　
　　行人逺道问巴陵几日扁舟过洞庭白鸟入云天不断紫鱼吹沫浪还腥长才作簿诸公惜多暇谈经小吏听回首玉堂春色近好凭文力播芳馨
　　
　　送池文仲赐归侍养
　　
　　一千里外同征辟五百名中独赐归为客已看髙士传到家应舞老莱衣雨边春笋供盘脆水底寒鱼入馔肥余暇赋诗销白日便风相寄莫相违
　　
　　送刘宗弼赴浙江按察司佥事
　　
　　故人喜有刘司业才大今为耳目官行路月明骢马瘦到台霜落绣衣寒十行已受天书宠三尺须求法意寛老病弹冠久无梦但看鹏翼快飞搏
　　
　　送柯子素徃天台省亲
　　
　　最爱丹丘柯道士倚门清夜梦连环致身玉洞虚无里极目琼台缥缈间一鹤书来丹篆古双龙剑舞铁花斑也应分得麻姑酒徃驻西池阿母颜
　　
　　留别荣春巗上人
　　
　　扁舟欲问西林寺湖水纡回到每迟吏部尚为文畅序拾遗能废赞公诗山中借榻尘机息月底行杯树影移明日风烟各分首江湖夜雨梦相思
　　
　　留别南城诸公
　　
　　相逢常为兴匆匆拟赋新诗句未工岁月一身浑是客江湖两鬓欲成翁消愁春蚁浮杯緑送喜秋花上烛红明日溪南又分袂马头黄叶乱西风
　　
　　留别彭士云管勾
　　
　　驱驰逆旅似浮萍寥落斯文若晓星逺道已为千里别好诗能复几回听水连徽港滔滔白山过宣城歴歴青天上五云春色暖愿随染翰侍彤庭
　　
　　荅禹龙门见柬
　　
　　髙僧元住金山寺飞锡吴乡未拟回天女散花台上落神龙避雨钵中来久知无本能诗句自笑渊明嗜酒杯别后重逢须记取藤床对雨拨寒灰
　　
　　和李五峯著作题竹隠轩诗
　　
　　隐君只在溪南住手种琅玕几十年玉版每同宾友吃锦棚真比子孙贤取箫吹月天如海近槛眠秋屋似船更爱满林凉露下研朱时点马蹄篇
　　
　　次陈世恭见寄韵
　　
　　忽见新诗双眼明暮云回首复愁生杖藜不去千山隔跃马能来半日程江上莼鲈空感兴山中鸡黍已渝盟友生终不如兄弟想见开尊对紫荆
　　
　　吕思纯见访有诗用答其意
　　
　　梅雨三日溪水深一舸来访见幽心洗杯行酒月在地开户读书风满林子才可陈贾谊策我醉但鼓陶潜琴空山茅屋少供给持此以报双南金
　　
　　次韵李师文见柬
　　
　　无官不用焚银鱼自分茅屋深山居桐华吹处客载酒松子落时予读书身游黄帝画埜外心到盘古开天初谩劳诗句逺相问已觉富贵浮云如
　　
　　次韵杨仲彰见寄
　　
　　闻道草玄亭子深杖履日日事幽寻酒醪每同田父饮诗句或与山僧吟阶前鹤啄碧苔色篱下犬眠红杏阴几回怅望莫云逺有懐不写谁能禁
　　
　　蒋子宜约逰义安寺不果就饮于家有诗次韵
　　
　　亦知髙谊重交游投辖相欢醉未休别墅尊罍过永夜上方钟磬隔清秋渊明岂是辞莲社安道何须见雪舟剩水残山看不厌杖藜还复为君留
　　
　　叶懋徳过访次韵
　　
　　故人相别动经岁今日一见心颜开五更诗梦忽生草四月雨声初入梅正须把袂论出处底用弹铗歌归来花溪水满鱼可钓坐对青山衔酒杯
　　
　　答陶生羽渐寄诗
　　
　　青袍白髪归田后依旧山林隐者风骐骥总宜肥苜蓿凤凰终亦老梧桐要知维翰过裴皥未许康成别马融十幅蒲帆挂烟雨江流元不限西东
　　
　　所思
　　
　　不是春来懒赋诗赋诗偏动故乡思苏公堤上看花日西子湖头载酒时三载不归生白髪几回曽梦倚乌皮春风锦瑟遥怜汝夜雨青灯独对谁
　　
　　忆昨
　　
　　家住西湖湖水湾开门日日见青山晚风蝴蝶疎帘外春雨鹧鸪深竹间舣棹门生移酒至入城童子借书还而今清事何由再阻絶天涯鬓欲斑
　　
　　咏史
　　
　　始皇（戊戌前作）
　　
　　六国雄吞似建瓴皂斿从此任严刑南巡禹穴功虽刻东度蓬莱术不灵持璧先知祖龙死载车难掩鲍鱼腥骊山草木同衰朽万古依然自六经
　　
　　陈渉
　　
　　瓮牖绳枢一陇夫棘矜谈笑奋雄图始从闾左追秦鹿更向祠中托楚狐日者既来徒党集伙頥纔剪腹心孤回看三尺风云会曽有朱防等辈无
　　
　　项伯
　　
　　驰车霸上语张良舞剑鸿门却项庄交友恩深虽可报君臣义重忍相忘楚歌自此闻垓下汉爵徒能得射阳若识五文龙虎气丁公遭戮独堪伤
　　
　　项羽
　　
　　过人才气更重瞳惯与神骓立战功三戸亡秦知气数诸侯朝楚属英雄孤忠亚父头空白扶义懐王血尚红俛仰君臣多愧色岂唯无面见江东
　　
　　萧何
　　
　　刀笔区区起沛丰经纶事业尽关中抚民为有三章法转饷能先百战功汉祖难忘上林苑韩侯谁使未央宫可怜一代兴王畧只与当时主吏同
　　
　　张良
　　
　　博浪沙中亦浪谋圯桥一变运机筹岂因汉帝扶炎祚正为韩王报世仇储嗣真凭紫芝曲神仙假托赤松游熟知名就身还辱故尔封侯只愿留
　　
　　陈平
　　
　　冠玉平生擅美姿已于分肉见施为声名此日齐三杰筹策当年用六竒周勃固知才不逮王陵仍有节难移试看诸吕封王后汉鼎端如一线危
　　
　　郦食其
　　
　　皓首犹夸八尺躯入门长揖岂豪麤时人不识监门吏英主偏知好酒徒东下齐城从染镬西开汉国未分符虽扵青史惭前箸曽是区区一竖儒
　　
　　陆贾
　　
　　奉使南夷谁得隽陆生雄辩口如澜直将冠带回椎结更倚诗书化溺冠好畤归来初解槖太中推荐未酬官湏知诛吕安刘计正在深交将相欢
　　
　　叔孙通
　　
　　太常近侍龙头日博士初离虎口时尚改短衣从楚制能逃古礼杂秦仪两生不徃谁为鄙三代相因岂在为頼有忠言争易嗣汗青传载似期期
　　
　　季布
　　
　　忆自髠钳载栁车鲁朱犹得解纷哗平生任侠何须数不死图功正足夸楚日将军犹为主汉廷御史必忘家千秋虽重黄金诺老守河东谩尔嗟
　　
　　苏武
　　
　　忆昔看羊海上居雪寒犹是囓毡余匃奴但识羝无乳汉使能令雁有书属国不嫌恩太少中郎若屈义全疎愿将手内清风节贼子奸臣一示渠
　　
　　草阁
　　
　　草阁正在江之濵白沙翠竹便为邻家鸡避客飞上屋野鸭成羣来近人石渠翰墨非无地锦里桑麻却甚真目送渔舟行浩荡一川烟雨渺丝纶
　　
　　石井山中
　　
　　石井山中云绕门题诗不减浣花村已知子可为宗武更愿孙能继审言照眼椒花工取媚向人梅蘃故开繁老来自信生涯好乞与春风日讨论
　　
　　归田
　　
　　老病归来荷主恩田园芜矣未须论一经有在堪传子百事无为且抱孙当午邻鸡啼屋上常时乳犬吠篱根武陵谩说渔郎棹须信桃源本是村
　　
　　游寿山
　　
　　双涧桥西见五峯分明朶朶翠芙蓉半空絶壁开金像百道飞泉喷玉龙怪石坐来斜听鸟曲阑凭处倒看松平生自倚凌云笔不媿山僧饭后钟
　　
　　夜回三界
　　
　　官事匆匆敢计程微躯辛苦为苍生雨寒转觉篮舆重月黒全凭火炬明路转松林多虎迹夜投茅屋少鸡声五更又过清风岭不费推敲句已成
　　
　　观潮
　　
　　江上秋风八月潮浪花吹雪过山椒雄吞越徼声喧杂髙蹴吴天影动摇铁箭事闻今尚在鸱夷魂逺有谁招滔滔无限朝宗意夜久鱼龙漫寂寥
　　
　　郊外
　　
　　暖云过日不作雨客子郊外寻春光野花朶朶红间白堤栁丝丝青尚黄不贪马上得新句正忆天涯非故乡流莺飞燕自来徃底事归途芳草长
　　
　　宿山庵
　　
　　初夏日长夜渐短客子颇爱青莲庵明月皎皎鹤在树凉风萧萧龙起潭小簟琅玕破幽梦深杯琥珀凝余酣关河千里暗芳草与尔一曲歌江南
　　
　　晚兴
　　
　　晚林归鸦栖未定客子看余吟且行青山缺处残日落碧海尽头明月生流光欺人老将至拙学笑我名无成草阁柴扉已安分金马石渠空复情
　　
　　访田徳逺
　　
　　出郭杖藜轻十里桥西为访隐君家晚风山径吟松叶秋雨溪田落稻花细数交朋能有几剧谈诗法浩无涯才华如此须台省得似青门老种瓜
　　
　　宴蒋仲行水轩
　　
　　层轩正在岘山东竟日看山与畵同杨栁尚含春意緑蔷薇更倚夕阳红影挥豪客金尊月香引佳人翠袖风景物留连足欢赏此生只合醉乡中
　　
　　旅中秋懐
　　
　　髙秋云冷雁南飞游子天涯尚未归风雨黄花佳节近江湖白髪故人稀蓬莱献赋才名拙盘谷读书心事违正是客愁眠不得谁家彻夜捣寒衣
　　
　　八咏楼与知府权纬联句
　　
　　危楼潇爽近星辰此日■〈亻〈木上一下〉〉文送目频（纬）白髪偏催能赋客（晔）青山几阅倚阑人（纬）四郊雨足云归晚（纬）万里天回月出新今古才名真不忝后来谁复继清尘（晔）
　　
　　寿日燕胡伯弘昆仲家
　　
　　胡家兄弟出名门朝夕留宾礼意敦特为老夫称寿酒敢忘沉醉坐华轩春前着蕊梅犹浅腊底飞花雪正繁石鼎煮茶过夜半少陵诗法正烦论
　　
　　游石室寺
　　
　　石室初从浑沌分呀然一窍气氤氲山僧惯住鼋鼍窟野老能穿虎豹羣行怪帽檐常碍藓坐惊衣袖忽生云几时更借禅床卧六月松声絶顶闻
　　
　　贺吴弘道再令永康
　　
　　相逢曾记帝王州又向华溪接宴游陶令虽辞彭泽去冦君终为颍川留雨鸠鸣緑桑连野晴雉翻青麦满丘早晚治平推第一玺书推上鳯池头
　　
　　游山之乐自杨文开下凡一十五人叶茂徳不与作诗以诘之
　　
　　贱子不出动经月出门四郊多好春微风野桃红作阵连雨溪水緑成鳞杨雄为文最竒古李白得句徒清新只欠桥西叶征士酤酒一洗胷中尘
　　
　　宋明府席上赠胡仲申隠居并卲原性
　　
　　近年耆旧晨星似况复林泉事考盘白首能来欣倒屣青云不去耻弹冠日长公馆棠阴静春莫山城雨气寒更有同行邵文学可辞樽酒罄交欢
　　
　　对雪懐池文仲
　　
　　岁莫俄惊十日冻天风吹雪满江南穷阴积数花应六丰岁标祥白已三出土麦苗还自秀傍岩梅蕊为谁含此时安得池征士茗椀新诗夜剧谈
　　
　　秋日道中
　　
　　一上篮舆便有诗诗懐如与素秋期好山到眼时时换流水于人歩歩随衣古任从村犬吠心闲惟有野鸥知翛然独立乾坤外白雪寥寥和者谁
　　
　　九日无酒
　　
　　去年有酒甞酩酊今年无酒空徘徊白衣欺我久不至黄花向人徒自开枯肠何由出芒角渇心从此生尘埃青蚨三百且沽取休负吾家鹦鹉杯
　　
　　清明有懐
　　
　　客里清明多感慨强拈巵酒破愁颜此时榆栁皆新火满眼松楸非故山春水渔舟来个个晓林花雨落班班登楼转觉添归思欲寄尺书无雁还
　　
　　玩月一首寄国学诸友
　　
　　吟边逺客逾千里病里中秋又两年人在西风早白髪月从东海上青天金波不尽方流泽玉镜何因独欠圆安得清光照衰晚布衣容易到林泉
　　
　　金陵与诸生玩月时得告
　　
　　几年客里中秋月不似今宵分外明出海得无行路苦照人偏有故乡情琼楼玉宇髙千尺翠杓金尊下五更来岁倚阑欢赏处栁村回首忆诸生
　　
　　金陵元夕
　　
　　金陵城里逢元夕始信蓬莱不外求山涌六鳌仙子殿星埀万象帝王州吹笙已遂丰年乐秉烛何辞永夜游彩笔新诗宜唱和恩波咫尺凤池头
　　
　　题桃源图
　　
　　緑桃花发武陵春知是秦时避世人纵使山川异风土依然父子即君臣傍岩茅屋鸡啼逺隔水柴扉犬吠频何日扁舟亲到彼坐看烟雨渺丝纶
　　
　　陈斯徳山水畵
　　
　　南峯北峯雨晴初爱此濯濯碧芙蕖便从谷口请学稼复忆太行曽读书洞猿出林晓偷果溪獭上滩宵祭鱼时危相对失图画欲借茅屋身岩居
　　
　　鼓枻图
　　
　　畵图不必求玄真野服萧然如古人一竿能敌驷马贵只舸乃与双鸥亲杨栁风生緑袅袅桃花水动红粼粼知子此时正堪乐溪鱼入馔色朦银
　　
　　题清风岭王氏烈女祠
　　
　　犹闻虎旅下天戈庙宇经年长薜萝玳瑁簮斜蛛网宻石榴裙短燕泥多即于白刃全吾操为至清风奈尔何赖有篇诗畹血迹清名不废逐江波
　　
　　题张伯雨隐居
　　
　　爱君亭子涧之涯不减西湖处士家长日春风吹杜若有时流水出胡麻山童斩竹供埀钓野客寻源忆泛槎欲信神仙在人世重来犹恐失桃花
　　
　　借张伯雨韵题杨廉夫隠居
　　
　　饮马桥南水亭好寻常把酒对沧波青青岸竹当檐长白白江云落槛多东野有时曽射鸭右军无日不观鹅遂令黄篾楼中客来和先生铁笛歌
　　
　　题孟都司有余清轩
　　
　　鉴湖西头饮骢马水风潇洒动沤波青山当戸意不尽白月近人光更多梅边自检孝亷传竹外忽听沧浪歌几时对雪发幽兴独抱古琴深夜过
　　
　　题蒋伯康茧窝
　　
　　蚕丛国内房偏小鲛客机边构甚竒日射坐毡如挟纩雨经檐瓦似缲丝岂同蜗角虚名误真与壶天乐事宜许史金张何足羡千间大厦贮蛾眉
　　
　　梅
　　
　　翠竹冷渠幸不遮分眀开向野人家影斜流水春前树香淡疎篱雪后花索笑故应催客句乱愁秪为送年华扬州何逊无消息欲寄东风道路賖
　　
　　谢友人送酒
　　
　　甆鼎熬成白玉浆鸣鞭走送意难忘开瓶已胜葡萄色入口偏夸荳蔻香未教刘生千日酒应同王母九霞觞黄花正尔欺人老烂醉西风也不妨
　　
　　挽石珠山玑万户
　　
　　平生礼乐作元戎余事机谋立武功铁马南征如昨日戈船东下忽秋风龙文夜泣床头剑苔锦朝侵壁上弓最忆阊门旧碑石人人堕泪说羊公
　　
　　挽陈世恭
　　
　　花溪廿载遂交逰似子相知百一收孙楚有懐哀甚切耿兰无报泪空流白头慈母应多病黄口孤儿不识愁最是斯文从此絶凄风回首卧云楼
　　
　　次韵吴徳基见赠（并序）
　　
　　徳基太守先生相过季春三月五日也契阔音容尝形于梦寐一旦接欢尊酒其快何胜俯仰十五年间故旧如晨星落落方欲为诗以叙其故而返屈先施词翰超腾固难貂续然亦勉为之以符彼此不忘之语云
　　
　　纔看作县上南康五马归来鬓色苍龟鹤随身今尚在菊松照眼未全荒疎帘雨过山光润小馆春深竹气凉多幸情亲逺相过更题珠玉转难忘
　　
　　题胡氏东轩
　　
　　魁山东头构小轩寻常风景总堪论牕含沧海千秋月槛拂扶桑半夜暾临水桃花争点树穿泥萱艹故生根友于爱客如春暖日日谈诗对酒尊
　　
　　咏菊二首
　　
　　胡君伯弘贤昆季雅好菊一日以三本移植瓦缶置诸东轩之下白者对植如玉紫者特立而不羣延玩久之悠然有得因制四韵以彰其美云
　　
　　君家盆内菊花栽三本偏能二色开白玉仙童迎我笑紫衣卿相为谁来休嫌风景当迟暮正倚文章逼上台如此秋光莫辜负倚阑欢赏且衔杯
　　
　　东轩紫白二菊予尝赋诗以咏之矣伯弘之令弟叔敬复出红黄者三盆于是争竒竞丽照耀前后书斋为之增贲又安可黙而无言耶録似一笑
　　
　　念子爱宾如爱菊殷懃相赏坐无时已知紫白能专美更遣红黄为出竒毕卓将螯须左手陶潜把酒只东篱秋风满地皆萧艾老眼看花且赋诗
　　
　　送程知县赴最官
　　
　　雨后官河水接连行人初上木兰船即看治政闻天上便有征书下日边玉佩晓趋宫草色锦衣春染御炉烟龙盘虎踞多形胜共祝皇图亿万年
　　
　　送徐允中赴国子监
　　
　　归觐匆匆有命催式瞻江左莫徘徊南州徐孺应同族太学何蕃不乏才风暖虎闱羣玉聚天髙龙阙五云开须知圣主崇文地衮衮衣冠上省台
　　
　　雪
　　
　　莫怪寒云蔽日昏雪花如浪洒乾坤今年恨不髙三尺去岁何曽落一番入地遗蝗虽已尽绕枝饥雀奈相喧由来造化无兼美且对春风浊酒尊
　　
　　途中雪
　　
　　出门飞雪大如拳客子山行兴可怜谩道珠光生合浦真成玉气满蓝田惟惊十里无人迹曽见孤村有灶烟肌骨苦寒何足恨来秋凖拟是丰年
　　
　　挽赵世良
　　
　　乔木如龙在五云玉堂家世自超羣六旬已弃人间事一夕俄修地下文古丽诸甥情惨切陈留老友泪缤纷明年九日魁山下共挿茱萸只欠君
　　
　　别胡伯弘仲源叔敬季祥诸昆仲
　　
　　斗魁山下树叅天文定流风几代传兄弟四人皆好客乡闾诸老总称贤花溪雪霁春揺荡翠岘云深路接连金石交情有如此临分焉敢废诗篇
　　
　　移居
　　
　　岘山西望翠蒙蒙客子移居似畵中正喜孟郊家具少不愁阮籍路途穷昔时朝野青云士今日山林白发翁从此杜门甘寂寞著书多暇教儿童
　　
　　题李愿归盘谷图
　　
　　晴峯万叠翠屛张风景分明似太行野鸭飞时穿栁乱春泉濯处带花香李侯兴趣山林逺韩子文章日月光安得携书白云里畵图千古共徜徉
　　
　　橙川四咏
　　
　　橙峯晚云
　　
　　壮观橙川第一峯寻常云气接飞龙玉漦流地春无尽翠髻撑天晓更重几度采芝身缥缈连朝拄笏兴从容虽然不作他山雨灵物何曽有定踪
　　
　　潘陇春耕
　　
　　陇上曽传负米生至今知姓不知名乡人但比龎公隠使者能忘冀缺耕红槿日边黄犊卧緑蓑雨里锦鸠鸣有时醉倒枌榆社隔舍扶归稚子迎
　　
　　梅航读月
　　
　　莫怪斋居山似航徐君教子有余芳青灯只假梅梢月彩笔兼书柿叶霜千古南州名不废几人东阁兴难忘百花榜上魁名在要借嫦娥一寸光
　　
　　桃源小境
　　
　　武陵谩说遇神仙此处分明小洞天始谓山川无道路忽惊鸡犬有人烟秋风禾穗黄云外春水桃花红雨边我欲题诗夸絶境诗成又恐竞流传
　　
　　题徐孟玑爱日堂
　　
　　髙堂春暖昼阴阴爱日秪縁爱母心寸晷岂惟同尺璧一时何啻直千金承欢未觉斑衣老介寿长为白髪深安得挥戈驻流景莫教寒暑互相侵
　　
　　中秋玩月简橙川诸友
　　
　　海上风髙八月天分眀吹出大银盘光含宇宙无偏照影纳山河却倒看今夜正须倾凿落几人能共倚阑干嫦娥也念题诗苦赐与长生白兎丹
　　
　　忆昔
　　
　　西湖湖上数追随好友相忘发兴竒蛮榼花间行载酒胡床月下坐谈诗升平乐事懐前日老大光阴愧此时无复能夸人似玉只今惟有鬓如丝
　　
　　题崇寿堂三老图（并序）
　　
　　济源胡君构崇寿堂以尊三老又命工绘为图其风仪凝着衣冠俨雅各布有可观者济源既为之序且征予言为制四韵以复之后人因序以观其图因图以观其诗则知斯堂之意矣
　　
　　崇寿堂前三老图畵师落笔擅江湖即看生面云为气尽是髙年雪满须洛社诸公今在否香山盛事近来无松傍侍立衣冠者亦是人间寄傲夫
　　
　　挽傅仲先
　　
　　百年家计老无愁三子才能长最优暂徃句容因禄养将归古丽竟仙游丹山碧水迎飞旐白叟黄童望逺舟为寄南丰香一瓣临风哀此泪双流
　　
　　题金华王傅朋墓志铭后
　　
　　忆昔衣冠聚一门至今人物见诸孙岂无济济才名继况有堂堂相业存文宪先生铭已刻奎章学士句堪论庭前手植三槐树应是频沾雨露恩
　　
　　别俞光大
　　
　　常懐秉烛赋新篇忽复开樽就别筵奔走为谁频道路栖迟无分共林泉黄肥梅子千滩雨红烂桃花五月天此际思君逺相过葛衣萧瑟晚风前
　　
　　胡生仕中九日载酒
　　
　　门生载酒来衡宇埜客簮花忆故乡酒色纔于今岁緑花枝仍似去年黄残山剩水登临厌短句长歌属和忙信是乾坤容晚景不知风雨过重阳
　　
　　春雪
　　
　　盈尺江南雪未闻花时况复落纷纷长河不雨来春水平地无山起白云掠兎鹰鹯偏得食衔鱼鸥鹭亦成羣草堂幸喜明如昼独自看书到夜分
　　
　　熏风
　　
　　舜殿南风何太好阜财解愠意相仍五弦琴内声初起三尺阶前教已兴比屋有民皆长养康衢无处不薫蒸兰台此日雌雄赋宋玉多才亦浪称
　　
　　牡丹
　　
　　红紫春来摠浪夸风流须让牡丹花盈盈仙掌盛朝露冉冉酡颜映晚霞此物宜栽天子苑为谁来自野人家客中相对俱寥落且与殷勤举玉洼
　　
　　草阁诗集巻五
　　
　　●钦定四库全书
　　
　　草阁诗集巻六
　　
　　（明）李昱 撰
　　
　　○七言长律
　　
　　投李右辖十六韵
　　
　　汉家三十六将军谁似安东第一勲练卒旧谙蛇鸟阵斩闗新殄虎狼羣金城列镇频纡策玉帐廵行竟解纷笳皷五更传落月旌旗千里卷归云孙呉自古虽论武贾邓从今但讲文樽爼折冲兵愈奋河山带砺劵还分虽居鼎鼐崇儒士解使儿童识相君名动虎闱风肃肃恩流凤诏水沄沄营屯细栁连春色山转乌龙对夕曛万里守边严号令三农在野乐耕耘门延申白衣冠盛座引邹枚礼数勤诗句赓歌情缱绻香炉宴寝昼氤氲不才曽辱封书召多病空劳使者闻满拟布衣甘杞菊岂期金屋到玄纁路从薇省朝天上舟过桐江泊水濆知已感深无以报谩凭长律颂清芬
　　
　　赠金中孚十二韵
　　
　　在眼交游总俊髦多君才调独风骚蜀都巧织千机锦巫峡雄翻二月涛心入阴何诗窟逺名登李杜将坛髙虽承紫诏终辞禄若赋丹墀定夺袍行李清秋逄县署杖藜薄暮过林皋金盘屡出银丝鲙翠瓮新开玉色醪醉后脱巾犹举爵狂来秉烛更挥毫孙阳颇解知天马欧冶偏能试寳刀莫作后尘工语丽要追前辈拟心劳吟残春草看衣线添取晨霜上鬓毛百里去程山岌岌双溪归兴水滔滔元龙楼上凭斜月深夜懐人首重搔
　　
　　送杨文开归金陵十韵
　　
　　金陵自古帝王居佳丽相传畵莫如王气不销龙虎地清光长射斗牛墟青毡作客愁无那白髪还乡乐有余聨辔总来金騕褭挥毫频对玉蟾蜍难兄学问趋天禄令弟才名动石渠共扫松楸经雨露同依桑梓送居诸沙头酒尽双瓶后江上帆开一棹初李白诗成谁倡和杨雄赋在自吹嘘秋风此日看鸿雁春水明年忆鲤鱼石井峯前读书处也应飞梦到茅庐
　　
　　送孔士安教谕之孔林十六句
　　
　　孔林东望路漫漫客子清晨跨锦鞍岱岳云开青未了济河氷泮緑犹寒壁藏科斗今人识（自注识言不识也）经载麒麟后代看入庙定闻周礼乐到乡因会鲁衣冠坛存琴奏千年古墓拱楷连百亩寛赠友但凭诗句好离筵须望酒杯干去时春雨梨花白回日秋风桂子丹百尺楼头开宴处候君重与罄交欢
　　
　　送邵原性
　　
　　逰括苍二月东郊花已冥一畨南浦草初青交游旧雨如今雨送别长亭更短亭席上新诗纔十韵沙头清酒尽双瓶江湖豪气青蛇剑沙水生涯白鹤经子美须期才可继景纯兼羡术多灵庭闱已薄西山日云雾难掩处士星船入好溪银作浪人登括岭翠为屏被鞍騕褭应辞策出匣豪曺始发硎野老得归双短鬓异乡相值两浮萍挑灯后夜思君切髙枕阴何欲再听
　　
　　秋暮逰橙尖下村居八韵简王彦璧
　　
　　秋尽山行日未昏萦纡林壑隠乾坤径深黄叶疑无路岸转清溪别有村盘谷纵幽何足羡辋川虽好未须论过桥苔藓生岩罅坐石萝藤挂树根老妪蒸藜邀上客阿翁剥枣引诸生新茅盖处鸡啼屋短杖敲时犬吠门避地正须营草阁逄人何用问桃源不通姓字相宾主愿子情亲作弟昆
　　
　　题问月轩
　　
　　华轩结构与云连正在书台紫翠边金叵罗中邀皓月玉栏干外问青天广寒宫殿名虚得大地山河影浪传药捣玄霜分若个树夸丹桂种何年蟾光此夜因谁缺兎魄今宵却又圆惆怅姮娥亦无语倒骑白凤舞翩跹
　　
　　○七言絶句
　　
　　冬日
　　
　　冬日苦短不可说况乃朔风吹倒人邻童折屐走相报江上无数梅条新
　　
　　偶成
　　
　　独木桥头芳草齐野人缚屋正临溪日长课罢浑无事自向花檐扫燕泥
　　
　　湖堤晓行
　　
　　宿云如墨绕湖堤黄栁青蒲咫尺迷行到畵桥天忽醒谁家茅屋一声鸡
　　
　　冷泉亭观猿
　　
　　灵隠寺外冷泉亭萝风吹日昼冥冥猿啼一声松子落无数白云生翠屏
　　
　　秋晚逰西湖二絶句
　　
　　八月西湖镜里天中流柔橹下轻烟回头指点青山好有个白鸥飞上船
　　
　　秋夜西湖泛棹过满船星斗近天河鸣榔忽动清风起一对鲤鱼吹白波
　　
　　逰西林寺
　　
　　湖上秋来雨气深买舟容易到西林青山好处看不尽白鸟一双穿栁阴
　　
　　鉴湖舟中
　　
　　鉴湖秋暮水如天宜与诗人载酒船两岸芙蓉红未了小楼丝管出婵娟
　　
　　越中灯夕一絶
　　
　　清光多处是蓬莱金色芙蕖午夜开夹道传呼避骢马绣衣御史看灯回
　　
　　灯辞三首
　　
　　万点金莲烛渐烧水晶帘影夜吹箫只知天上星辰近不觉人间夜色遥
　　
　　打遍凉州羯鼓声牡丹花发最分明春宵苦短须沉醉莫使金鸡下五更
　　
　　翠作鳌山绕四围灯前行乐泥光辉也知今夜春如海雪片如银不敢飞
　　
　　守岁有感而作
　　
　　家人草草具杯盘爆竹声中笑语欢衣上忽看慈母线泪痕如雨落更阑
　　
　　烟林诗思图
　　
　　青丝络头白鼻騧林下春风踏落花最忆吟余饶野兴淡烟斜照数归鸦
　　
　　美人引子图
　　
　　明妆丽服照青春疑是昭阳殿里人银甲弹筝犹未了花前双引玉麒麟
　　
　　陈仲美山水
　　
　　山中古树色冥冥苑屋斜连薜荔青昨日云深贪采药埜猿偷诵太玄经
　　
　　东坡风竹图
　　
　　戏拈鸡距紫毫芒冩就风梢数节长从此玉堂云雾里都将粉墨绘文章
　　
　　畵马二首
　　
　　黄金如土筑髙台郭隗纔登乐毅来若使当年轻骏骨临时焉有急难材
　　
　　银鬃绣膊气偏骄应是房星降赤霄汗血沙场宜百战凭谁借与霍嫖姚
　　
　　老树擎霜图
　　
　　夜寒霜气裂沧溟潭底老龙眠欲醒万刼玉漦流不尽化人来听蘃珠经
　　
　　渊明醉像
　　
　　玉山颓矣葛巾偏老仆扶持歩不前莫道先生浑不醒醉中犹记义熈年
　　
　　题梅（四首）
　　
　　西子湖头春可怜落花如雪晚风颠不辞万点飘香去乞与珠宫作水仙
　　
　　罗浮山下隔烟开香雪纷纷入梦来谁谓缟衣今寂寞花光笔里唤春回
　　
　　岁暮江南十日雪犯寒开处只南枝扬州何逊苦忆汝寥落人间无好诗
　　
　　断桥流水月黄昬几度相思对酒樽只作总宜船上看槎枒玉树挂金杯
　　
　　畵鹰
　　
　　金眸玉爪下云端能使羣狙胆气寒山木萧萧秋色老英姿犹向畵图看
　　
　　徽庙翎毛
　　
　　羽毛如锦太葳蕤花石东头入畵时无限新声听未了金风吹动万年枝
　　
　　江叟吹笛图
　　
　　长江浪险懒埀钩短笛西风且自由两岸芦花如雪白一声吹动楚天秋
　　
　　双竹图
　　
　　湘江秋影水云寛笔底移来只两竿若挂髙堂无六月洒衣苍雪不胜寒
　　
　　清溪采菱图
　　
　　鉴湖水清越女白日暮采菱歌正长畵舫香风移不动藕花深处看鸳鸯
　　
　　洞宾小像
　　
　　洞庭湖水碧如天一剑凌秋兴渺然琪树金莲栽未了人间回首又千年
　　
　　墨菊
　　
　　山僧能剪砚池冰墨色模糊巧作棱自是东篱栽不得却将秋影上溪藤
　　
　　钩勒竹为王彦明题
　　
　　金剪刀裁银凤尾珊瑚钩挂玉龙魂夜深秋影和霜重压碎湘江月一痕
　　
　　畵芦鴈飞鸣宿食
　　
　　一行斜起雪成羣嘹呖声多逺更闻夜冷芦汀眠不得啄残千顷洞庭云
　　
　　红梅
　　
　　满林红雪影毵毵夜静和春浸碧潭却忆骑驴二三月杏花小雨看江南
　　
　　百鴈图
　　
　　十月开帆杨子江沙寒白鴈满船窓畵师貌得当年忆宿食飞鸣五十双
　　
　　畵鱼（二首）
　　
　　东风吹动緑苹洲中有神鱼得自由一跃玻璃三万顷不贪香饵上金钩
　　
　　自从濠上无庄惠此乐寥寥直到今翠鬛锦鬐看似畵一篙春水落花深
　　
　　题唐以仁山水图
　　
　　莫怪柴门门未闗屋头无数好青山暮年袖却丝纶手一个鱼舟尽日闲
　　
　　牵黄熊回山
　　
　　野性由来不入羣歴阶穿窦恣纷纷主人自有茅庐在好去山中吠白云
　　
　　瓶中牡丹
　　
　　古铜瓶中红牡丹宛如仙女醉乗鸾娇姿不贮黄金屋却向茅檐造次看
　　
　　西湖竹枝歌五首
　　
　　总宜船中载酒波雁儿舞罢近前歌日斜莫抝青荷叶心似藕丝头绪多
　　
　　菱角钩衣为出尖莲心苦口却回甜妾生不恨郎縁薄自恨春波日夜添
　　
　　芙蓉花面藕丝裳栁叶眉尖恨最长嗔道王孙金弹子朝朝来打野鸳鸯
　　
　　湖上春来郎未归青青杨栁想郎衣郎今走马章台路切莫颠狂作絮飞
　　
　　家住西湖湖岸头十三吹得乐官愁连环欲结同心事只怕郎心似水流
　　
　　春日杂兴二首
　　
　　鹧鸪春雨过东风晴日桃花岸岸红行到小桥闻犬吠人家都在栁阴中
　　
　　桑叶绕緑多纎纎蕨芽正肥春笋甜茅屋人家风日好老翁扪虱傍頺檐
　　
　　草阁图
　　
　　双松树下半茅堂万竹丛西一野航畵个老翁头似雪坐间书巻对沧浪
　　
　　畵梅
　　
　　梅花三昧是花光复有徐生逺擅场遮莫髙楼夜吹笛玉奴自有返魂香
　　
　　暮归
　　
　　山腰小路曲如蛇薄莫踈踈雨润沙醉里亦知秋色老西风开遍木棉花
　　
　　谢王彦璧惠墨
　　
　　故人投分如胶漆许送家藏黒玉圭客里倾囊无以报草堂絶句手亲题
　　
　　秋阴
　　
　　莫道朝来滴雨无黒云遮日已模糊道傍听得农夫说天气浑如八月乌
　　
　　题胡伯竒兰
　　
　　澧浦春深长緑芽国香一种最堪夸纷纷俗眼迷凡卉只有君家识此花
　　
　　初夏书懐一絶
　　
　　柴门无事昼长闗四月书声緑树间借问当年谁似我除非盘谷与匡山
　　
　　梨花图
　　
　　梨花如雪弄春寒常记清明马上看今日赋诗劳想象美人和梦倚阑干
　　
　　题芷阳书斋
　　
　　芷阳山中屋数椽树阴将緑遶阶前客来敲户不出应看到马蹄秋水萹
　　
　　柬童良仲聚逺庵絶句
　　
　　兰江书法妙无伦铁笔兼逢逺上人肯向魁山寻野老不辞沽酒典衣频
　　
　　题扇图
　　
　　忆昨扁舟落鉴湖山庄随处索菱租谁知三十年前事今日秋风见畵图
　　
　　白云亲舍图
　　
　　叔刚陈君以亲命从师于外阙时省作白云图以懐之且求予诗作四絶句前二首明义方之训后二首着爱日之诚云
　　
　　昔闻孟母三迁教今见此乡陈大家马鬛蓬科自长夜流传郄有白云图
　　
　　萱草谁云儿女花侵陵雪色耐年华瞻云莫使斑衣湿好事辛勤到五车
　　
　　束书千里别慈颜看尽慈乌落照间山外白云云下屋倚门昨夜梦连环
　　
　　逰子思亲无奈何青山回首白云多虽云学问瞻淇澳终念劬劳废蓼莪
　　
　　题李后主畵竹
　　
　　落笔还同鐡钩鎻照眼何如金错刀老可小坡应王气一竿秋影拂沧涛
　　
　　食茭白
　　
　　西风吹雨饱秋菰卸却青衣见玉肤客里尝新成一笑不图今日见西湖
　　
　　徐孟玑送东阳酒
　　
　　故人逺送东阳酒野客新开北海尊不用寻梅溪上路春风吹气满乾坤
　　
　　题杜居安瘦马图
　　
　　欲试原头春草长老来筋力已堪伤嘶风复有飞腾志愿见当年田子方
　　
　　题吕宗义扇面云溪钓隠图
　　
　　苏耽元是橘中仙一局残棊不记年近日白云溪上住都将幽兴付鱼船
　　
　　岁莫雪中柬俞生仲深叔昭
　　
　　岁莫栖迟老树村纷纷急雪洒黄昏乗舟谁效山阴客不是晴天不过门
　　
　　草阁诗集巻六
　　
　　●钦定四库全书
　　
　　草阁拾遗
　　
　　（明）李昱 撰
　　
　　题徐原父推篷图
　　
　　忆昔西湖湖上路梅花雪后开无数总宜船子坐推篷偷眼看花索诗句在上不见琼瑶痕在下不见莓苔根横梢半截露春色繁花烂熳如儿孙玉龙槎枒卧清晓老干新条抽未了昆冈玉碎春风来吹香扑鼻知多少天上归来十五年湖光寂寞真堪怜金樽檀板查无迹但见落日之渔船徐君冩梅夺造化白璧黄金满髙价昔日少年今白头叹惜人间空见畵
　　
　　梅山义塾秋丁
　　
　　庭燎光寒宿雨过无眠数问夜如何鼓钟既作声音间冠佩初临礼数多圣德由来同日月文章元不阻山河小儒才劣叨司教相与从容托咏歌
　　
　　留别陈世恭
　　
　　数年胶漆方投分今日萍逄又索居好客每令樽有酒辞君非为食无鱼海棠亭暖春题句檐卜林香夜读书两地闗心正相忆便风毋使问音踈
　　
　　金华留别陈公明
　　
　　十载从游处双溪送别时情深犹已子义重忝人师夜雨窓前史春风笔下诗黒头须努力期尔凤凰池
　　
　　题王竹斋墨梅
　　
　　鼻观幽香静可参月明和影落空潭霓裳不动冰魂逺恰似江妃睡正酣
　　
　　陈世恭昆仲同逰龙泉庵赏海棠
　　
　　三月江南好风日得意看花马蹄疾颇怜西蜀之名花烂熳娇红逞仙质丽脸犹嫌繁杏艶柔丝已学埀杨宻逰蜂迷处万朶明归鸟鸣边一枝出青霞时留仙客佩绛云夜照维摩室去年载酒常恨晚今岁题诗未开毕道人所乐非一二弟子相随成六七过眼谁羞花似雾簮帽犹夸髪如漆日斜欲去还徘徊唤取佳人弹锦瑟
　　
　　京城寄题陈世恭卧云图
　　
　　好山多处翠成羣中有幽人卧白云只隔红尘一千里几回清夜独思君
　　
　　戏柬池莘仲
　　
　　少年一饮轻千锺力微难染桃花容年深始作汗酒法以一当十味且浓王君亲传坎离鼎出瓮鹅黄煮秋影檀心味烈九酝同醉倒伯伦呼不醒清晨喜见双玉瓶中涵沆瀣光冷冷鸬鹚之杓鹦鹉盏坐使宾主皆忘形我老多愁酒难敌故人未肯分余沥座中甘作刘公荣醒眼终朝看山碧
　　
　　题陈世恭所藏山水图歌
　　
　　米公老手无人继从此乾坤少清气畵师落笔颇似之素练曲折开秋意上有青山万叠之嶙峋下有白云千顷之氤氲丹枫翠栢森左右年深乃成十抱文白石坡头埜亭小一叶渔舟荡清晓对岸想象忘机翁坐占苍苔谈未了我尝四载客京华每见畵图成叹嗟埀老归来爱幽独欲借云根半间屋
　　
　　清风楼歌
　　
　　君不见义乌门东头上有百尺屹立之飞楼雕檐棱层象纬逼畵栋缥渺烟云浮桓桓徐将军志气非常俦登城览形胜构此壮观东南州楼中班陪尽鹓鹭楼下队列皆貔貅是时新雨余六月如髙秋炎埃一点飞不到但觉清风四座来飕飕将军手挥白羽扇身着紫绮裘栏干十二倚霄汉无边景物归冥搜东观覆釜山气蒸紫翠暖欲流北望芙蓉峯锦绣五色攅空周西有长空倒影之飞樯鐡梁下镇苍精虬南有芳草连天之旷野但见飞骑来往秋狝而春搜杨云旗■〈土禀〉霜矛祷太乙擒蚩尤鱼丽排空金组甲龙泉尽制铜华缑阵前猛士力如虎一一尽戴银兠鍪将军登楼长啸破强敌自与文士相旋周清谈动玉麈拂袖挥银钩投壶矢铮铮雅歌韵悠悠庾公清兴不可及将军豪思真堪侔我来登危梯抚掌落日惊沙鸥坐觉清风起苹末醉来诗句生沧洲将军清风解炎热亦如南薫羣动皆歌讴清风之楼信千载清风之名千载无时休
　　
　　送王秀才归天台歌
　　
　　李仙入月今几年酒星飞上瑶台天文光万丈销不尽又逰蓬莱方丈之东边王君王君醉仙后放浪堪为谪仙友自言身后千载名何似生前一杯酒黄金杓白玉杯劝君满引葡萄醅扫君头上如霜之白髪浇君胷次万仭之崔嵬是时银海花玉山颓髙歌起舞不知夜但见緑萝树下袅袅凉风来清晨别我飘然去家住红霞最深处美人笑倚桃花旁饭炊玉甑胡麻香左刘右阮相颉颃故乡之乐不可当我醉题诗惜相别飞梦时时度双阙明年有意还复来与君洒扫松下月
　　
　　贞德堂歌
　　
　　迩来为父雪雠耻闻者击节清霜飞秋风萧萧木叶落秋日皛皛行云薄区区俗子不到门自对青山倚髙阁圭也着屐来相过入门磬折求我歌我歌从来不易作与君交契柰尔何夜窓乌几蛟龙吼落笔光芒动星斗要追洋洋风化首闗雎麟趾同深厚方今圣治求华勋观风使者纷如云此歌足以扬清芬他日九重天子闻
　　
　　钟馗歌
　　
　　老日无光霹雳死玉殿啾啾呌阴鬼赤脚行天踏龙尾偷得红莲出秋水锺南进士髪指冠緑袍角带乌靴寛血口淋漓吞鬼肝铜声剥剥秋风酸大鬼跳踉小鬼哭猪龙饥囓黄金屋怒气至今犹未销髯戟鬖髿努双目
　　
　　黄公鍜磨吟
　　
　　一声啼鸟惊春破但道黄公能鍜磨问渠鍜就将何为麦熟村民免饥饿麦熟村民免饥饿即今麦缺愁难过
　　
　　黄熊歌
　　
　　我家有犬名黄熊不与寻常羣犬同狺狺夜吠捍门户兼有捕鼠之竒功山居灯尽黒如漆黠鼠出入声啾唧合曺合类恣所经搅瓮盆翻囓书帙黄熊此时方按行嗾之愈怒威盈盈奋前搏一百鼠散坐令倾洞成清平蒙贵乌圆未须贵宋鹊韩卢莫夸技寄谢区区世上人素餐尸位能无媿
　　
　　不寐
　　
　　臂痛愁难忍更长睡不成无由成蝶梦有暇数鸡声况值青阳逼应多白髪生五湖心尚在吟罢气峥嵘
　　
　　贞德堂歌（并序）
　　
　　贞德堂歌者汴人李晔为永康徐君光大妻应女而作也应女名惟贞自幼以端肃闻光大娶之光大儒者也明于易不幸早世其妇于恒卦从一而终之义熟闻之故守节不嫁遗孤六人辛勤鞠育以恩及长勉之从师授业簮珥之饰尽卖以供费今年已七十其子桂葺斯堂以奉之吾党贤士夫嘉其事且扁是名又形之以诗文是则然矣窃惟妇人无独成之理其德必本于夫夫者妇之纲也不详其纲而举其目非善于辞者也有是夫必有是妇有是父必有是子闗雎麟趾悉本于文王乃诗人敦厚之意故余法之观者倘有取于此云
　　
　　栢舟不作共姜死夏侯令女今则已古来贞德苦不多落落晨星照经史请谈应女生花溪自小端肃闻深闺徐君光大工学易应女束髪与之齐吁嗟年纔三十五良人早没心何苦偕老相违愿莫伸安得与尔归黄土青年未得身就木空帏别涙吞声哭有髻不挿他人花采柏南山动盈掬缉麻坐对寒灯悄缝衣行念诸孤小严霜凄凄鸡戒晓鸣机夜织犹未了有子名桂字仲芳彩衣独立鸿雁行母也七十头如霜愿构贞德之髙堂贞德堂前棣花茂贞德堂上萱阴覆四时八节礼数勤拜舞称觞为亲寿吾党作文并赋诗墨花满纸何淋漓不详其纲但举目到手聨篇徒尔为少君名由鲍宣出孟光愿与梁鸿匹徐君观象明咸恒信有其妻解从一遂能教子勤诗书黄帘映雨秋堂虚嫁装尽卖供束脯任使筐箧无赢余徐家一门瞻具美夫贤子孝谁得似后人弗替能引之德风便自兹堂起族孙徐圭字孟玑饱观贞德之光辉
　　
　　冰山行
　　
　　玄冥之域穷阴乡冰山屹立遥相望盘根下令厚地裂上令旭日无精光雕琼镂玉千万状阴机煜煜孰敢当冰蚕五色不补衮冰柱百尺撑明堂大峯小峯亦旁出争挟气势相轩昻公然列镇冲要地或为推裂乌台纲东方苍龙爪欲堕南方赤鸟口尽僵北方乌龟寒缩颈于莵敛尾蹲西方独操巨柄凛难触众人仰视心彷徨白水真人凝不流桂薪粒玉吁可伤九州岛封豕食人肉旌旗遍野尘沙黄金城汤池尽瓦砾徃徃白骨堆秋霜新魂旧鬼相间哭哭声落日连穹苍赤者为狐黒者乌北风其凉雨雪雱凤凰髙飞避矰缴梧桐不复生朝阳天威凭凭上帝怒赫日回照天中央冰山倾刻付流水百丑显露那能藏乃知真龙合变化卷舒雷电功微茫崔嵬嶻嶭今安在徒逞凶恶干天常昆仑自髙太华峻齐天作镇埀无疆君不见万岁山前春色里红云紫雾朝东皇
　　
　　章三益匡山行（戊戌后作）
　　
　　仙人休吹紫鸾笙听我一曲匡山行青莲居士读书处至今石室丹霞明龙泉西南百余里四面峥嵘翠峯起先生结庵当畵图正与匡山景相似屋前屋后皆种松坐看百尺苍精龙苔皮深含霜雪古鐡干返走风云从一亭下浸苍波冷缥缈烟云成万顷中有神鱼长比人翠鬐翻动玻瓈影一亭上与浮云齐赤阑干外青天仾分明投壶笑玉女彷佛出海闻金鸡东南一亭隐林樾地位清髙隔炎热人间赤日如火流踈簟琅玕自苍雪最其秀者环中庭周遭万朶芙蓉青朝来爽气落我袂萝风吹日天冥冥鹤怨猿啼归未得绣衣今作青云客故山四首五情揺归梦时时到寒碧自古山林钟鼎同先生况有前贤风少待功成拂衣去入门依旧山花红
　　
　　春山道中与唐仲暹辈分韵得迟缸二字
　　
　　莫春之初行乐时青衿济济亦追随酒因爱客传杯数诗欲惊人得句迟溪栁线埀将雾绾野花红落倩风吹闲中景物千金直休使征贤使者知杖藜三月青山路风景真如濯锦江在树啼来黄鸟对隔溪飞去白鸥双旧题僧寺诗连壁新酿田家酒满缸寄语朝端故人道归欤已觉寸心降
　　
　　题贞节堂
　　
　　孔氏之家贞节堂大姑守志育贤郎贞如白石凌风雨节比苍筠傲雪霜截鼻未须论令女髧髦应不让共姜明年二月寻巢燕争忍双飞入畵梁
　　
　　唐仲暹送鱼
　　
　　唐生寄我双鱼美老婢挥刀割晓霜迟子不来秋夜永坐看秋月引杯长
　　
　　秋兴
　　
　　白髪殊方客青云上国宾莫教轻薄子能侮老成人咄咄书难尽苍苍理自陈尊中有美酒烂醉且谋身
　　
　　田家苦（戊戌前作）
　　
　　日如火风如血昆仑碎黄河竭雨声隔云招不来髙田低田龟背裂老农踏车瘦如鬼黒不辨眉白见齿一寸秋苗一寸心汗血愿为三尺水霜罗扇雾縠衣冰盘味甜红荔枝老农有胆谁尝苦租吏敲门夜骑虎
　　
　　韩信（咏史）
　　
　　蓐食相过识者稀时因漂母念寒微设坛拜将功虽称蹑足封王祸已机既以解衣辞武渉如何挈手教陈豨藏弓烹狗寻常事青史千秋有是非
　　
　　秋风三叠题德邻家所藏畵
　　
　　江南七月秋风起吹动白云千万里洞庭木落波影寒天外冥鸿饥欲死男儿生无所成良可叹出门荆棘行路难酒酣拔剑为起舞满堂星斗光阑干呜呼一叠兮秋夜永碧梧为我飘金井
　　
　　江南八月秋风髙裂云直上声怒号小声白昼走沙石大声入海翻鲸涛夜半吹折长松树众鸟巢倾无宿处豺虎啖人如蜜甜何处桃源是归路呜呼二叠兮秋夜深干戈满地愁人心
　　
　　江南九月秋风落杀气如云暗城郭浓霜凄凄日色薄玉叠鼔寒声不作緑草夜奏兰台宫问天乞借襄王雄前驱蜚亷后丰隆一洗狐兎无留踪呜呼三叠兮秋夜肃变作南风五弦曲
　　
　　夜望
　　
　　阶除萤火乱纵横独立虚无见紫清北斗三更昏夜色南风五月变秋声思归不但如王粲恸哭真应似贾生天上银河千尺水几时能洗永休兵
　　
　　方岩喜雨
　　
　　触热区区到上方踈帘小簟梦秋光片云忽作千峯暗一雨能为五月凉从此洗兵无战伐况今多稼免逃亡天涯野客虽寥落吟罢新诗喜欲狂
　　
　　庚子春三月梦与梁生建中回故居（戊戌后作）
　　
　　春宵苦梦短合眼在故乡今宵复何为歴歴所见详天风吹我巾明月照我裳手持緑玉笻衿佩同翱翔路从北郭门径诣先茔傍五年缺洒扫青草如人长不忍遽去之徘徊流涕滂迂行羊角埂载出甘泉坊河西与河东人烟眇相望屋庐间新旧田园半榛荒故友四五人相逄诉衷膓剪韭焚枯鱼款坐陈酒觞喜极仍自疑兵戈正纷攘人生无羽翮何以逾津梁囓指验所经恐为覆蕉隍鸡鸣声喈喈惆怅身在床山川限呉越依旧天一方辗转久不寐郁纡祗自伤披衣起待旦聊以成短章
　　
　　喜雨行
　　
　　六月骄阳逞炎热日日南风赤如血东田西田水絶流土膏尽作龟兆裂今晨白帝行新秋乾坤早觉阴云稠翻江到海龙用壮雨声不断寒飕飕瓯窭洼邪尽生意顷者萎黄复苍翠野老迎神拜且呼农夫賖酒欢还醉草阁道人无寸田也复起舞歌丰年年丰但愿饱吃饭底用枯膓五千巻
　　
　　甲辰岁九月一夜梦外舅天趣郑先生问幽冥之事但云海天月色秋茫茫觉而衍其语以寄哀情
　　
　　外舅实天迈神采冰玉相明经擢巍科气劘贾董场骅骝自超诣鸾凤必髙翔辙环湖海间著述成数囊弟子满京国所至留余芳晔也樗栎材谬选膺东床提撕感恩厚取别亦已长今夕复何夕漏永犹未央分明入我梦言笑如平常载拜问所从面诲辞慨慷海天既无际月色秋茫茫魂来波浪白魂去云山苍音容遽相失辗转何由忘天地一蜾嬴死生等行藏逰魂乃其变浩荡随飞扬去来本无迹暂寓无何乡情深自难已揽衣涕泗滂
　　
　　答自便叟薄酒萹效东坡体
　　
　　薄薄酒味可求丑丑妇愿可酬薄酒有妙理丑妇无娇羞酒薄亦足浇我愁丑妇可以与之俱白头平原督邮胜青州黒昆仑曽配冕旒尝言旨酒亡国哲妇倾城二者岂足为身谋醴酒如渑糟作丘银罂翠杓黄金舟婪酣大肚饮一石不能为君销国忧何如田父共泥饮醉后倒骑原上牛春山作曲眉秋水为明眸朝为行云莫为雨一身主家十二楼是为丧身之膏盲伐性之仇雠何如荆钗布裙操杵臼深能方舟浅泳游笑彼纷纷冠沭猴眼前富贵何异水上之浮沤小年难语大年蟪蛄不知春秋吾侪薄酒任薄醉即休丑妇任丑顺即休
　　
　　题南山献寿图
　　
　　将军落笔怪且雄能畵嵳峨崒嵂万仭之竒峯模糊犹含太古色惨淡颇帯清秋容俨如蓬莱三山翠且重又如庐山五老削出金芙蓉千盘万转不可测恍惚云气随飞龙下有■灂之流泉上有偃蹇之长松松根羽人颜色好抱膝盘陁事幽讨云是南极天边之寿星遨逰先天后天老被以青霞裘荫以白羽葆龟游緑沼沉沧波鹿放苍崖食瑶草有鹤有鹤飞鸣雪衣丹顶随风轻两鹤飘然入紫清一鹤独立和以箫韶声手招■〈准上又下〉青童载以白玉笙上朝三十六帝京五云仙乐来相迎玉女投壶其声铮铮白兎捣药使人长生胡君欣得之喜气何盈盈是时七月天气凉君来饮我黄金觥酒酣载拜求我歌须臾落笔雷霆轰五岳为之动三江为之倾此图足为仁者寿题以南山献寿之佳名胡君胡君宜爱惜我歌歌罢千金直挂向髙堂雪色璧夜夜虹光射天赤
　　
　　哀钱塘
　　
　　妖兵七月犯钱塘百万吾民总可伤白璧黄金随虎豹青娥红颊伴豺狼交游半是泉台客城郭今为瓦砾场休向吴山髙处望满前骸骨白如霜
　　
　　登城一首（戊戌前作）
　　
　　春来懒上最髙城一望令人百感生山岳无如今日碎河流不似旧时清青年士子多投笔白首乡民屡避兵休向东风歌此曲野花啼鸟亦伤情
　　
　　懐杨亷夫
　　
　　铁崖先生天下竒雄文险句鬬蛟螭侏儒纷纷饱欲死草玄亭上鬓如丝
　　
　　懐汪以敬
　　
　　白云庵中云满窓日日论文空酒缸絶尘天骥能敌万照水山鸡不作双
　　
　　懐智雪舟
　　
　　西马塍西智上人平生老句不无神少陵已许师前辈无已还甘作后尘
　　
　　懐郑本初
　　
　　越王城中泛棹过紫菱白藕兴偏多别后风尘不相见五年江海失阴何
　　
　　懐魏德刚
　　
　　东青门头有惠连五载不见梦相牵得归茅屋对秋雨与子细说逺逰萹
　　
　　冬日
　　
　　冬日苦短不可说况乃朔风吹倒人邻童折屐走相报江上无数梅条新
　　
　　冬夜
　　
　　冬夜恰似夏日长懊恼无睡难禁当走寻梅花作诗伴放取明月照室床
　　
　　中秋同唐仲暹玩月二絶句
　　
　　故人乗兴夜相过正为中秋月色多緑酒倾来■〈扌弃〉着醉要题诗句赠嫦娥
　　
　　八月十五是中秋月色娟娟似水流却忆湖州船子唱几人欢乐几人愁
　　
　　题唐仲暹南塘图
　　
　　西风古树挂寒藤逺近诸峯翠且层却忆贺家湖上路一湾暗緑抝渔罾
　　
　　题畵二絶句
　　
　　紫翠萦纡千万重僧归日午始闻钟若非越上云门寺定是庐山五老峯
　　
　　老翁居处不胜幽无数青山在屋头客至便分云半席坐看落日大江流
　　
　　戏题渊明图
　　
　　诗满霞笺酒满瓢黄花香里兴飘飘如今仕宦皆因米谁似先生懒折腰
　　
　　访戴
　　
　　雪月流光射客衣雪风吹浪打船扉故人溪上苑茨逺乗兴何如兴尽归
　　
　　日铸坠壁岭
　　
　　两岭相望四十里十五年前曽此逰野花依旧自春色行路几人成白头
　　
　　过渡
　　
　　三十六渡春水深蒲萄緑涨愁人心行人且休脱布胯桃树头上双鸟吟
　　
　　泊练祈塘
　　
　　枕上春寒酒未醒小舟还此泊芦汀雨声欲趂夜船到一夜东风吹塔铃
　　
　　题畵梅二絶句
　　
　　江梅信是丈人行老干能开白玉花笑杀天台桃几树不分清俗要相夸
　　
　　梅花三昧是华光复有徐生逺擅场遮莫髙楼夜吹笛玉奴自有返魂香
　　
　　山水畵扇
　　
　　溪上寒云落日虚青山绕屋树扶踈抱琴髙士纷纷出从此林泉少隐居
　　
　　煮荳酌白酒歌戊戌前作
　　
　　煮荳酌白酒荳肥酒气温相对二三子其乐难具论君不见晓来雨过东家村丛丛荳荚生篱根阿翁提篮跣双足采摘采摘呼诸孙归来笑指老瓦盆酒波犹带新糟浑田家酒具如洼尊一椀入口春无痕两椀三椀鲸涛奔四椀五椀和江吞须臾饮至百十椀眼花耳热低乾坤忆昨豺虎如云屯旌旗满目烟尘昏杀人如麻血成海十室九家无一存大臣自合死社稷况叨厚禄承君恩近闻省府日筵宴椎牛宰马齐昆仑吾徒布衣在草野忧心恻恻懐至尊呜呼萧艾满城邑馨香不数兰与荪呼童煮荳复进酒呼儿为我闗柴门
　　
　　正月辞
　　
　　雪消楼瓦鸳鸯暖太液池香翠波满春愁如织莺未知新染鹅黄栁丝短美人纎手畵双蛾绣帘卷得春风多春风开红又开紫却怕青年逐流水
　　
　　二月辞
　　
　　玉为鞍龙为马逰阳春锦城下水晶盘中鳯凰炙蒲萄緑酒银壶泻万卉千花舞绣衣笑杀提篮采桑者
　　
　　三月辞
　　
　　东园雨红花乱飞绣帘半卷燕双归并州剪刀快如水茜萝新様裁春衣十二巫山尽神女屏风照见芳心苦宫辞裁罢酒微醺自向金笼教鹦鹉
　　
　　四月辞
　　
　　花落长门草青处十二阑干扑飞絮象床玉手印腮红隔梦一声啼緑树笑将金弹打流莺谁遣芳菲被春误鳯钗不整双鬟雾爽风新扇题纨素
　　
　　五月辞
　　
　　石榴花开红染裙緑罗袖卷芭蕉纹睡回金兽沉烟薫玉笙吹下云中君果压冰盘水晶碎蔗浆似酒甜难醉犹嫌命薄蜻蜓翅不及桑鸠动成对
　　
　　六月辞
　　
　　银塘花发红云满南风吹香徧宫馆舞衣上绣双鸳鸯緑珠小娘捧冰椀簟纹细织湘波寒碧纱如烟作帐寛水晶帘埀体生栗不识人间有三伏
　　
　　七月辞
　　
　　南方赤帝骑龙尾啾啾夜渡银河水露湿火云飞不起碧色凝天薄如纸鳯管参差裁短玉别梦茕茕冷秋烛金井阑西一叶风吹尽湘妃鬓边緑
　　
　　八月辞
　　
　　鲤鱼吹长风曲池芙蓉老白天坠凉露湿萤满衰草兰房灯烬青独宿知秋早碧波弄明月自惜颜色好起按鸳鸯弦酸声搅懐抱
　　
　　九月辞
　　
　　畵阑十二凭西风芙蓉照波霜影红微寒夜侵紫半臂寳帐流蘓篆烟细月明天上来羊车千门竹叶生盐花挑灯自看班姬传甘作团团秋后扇
　　
　　十月辞
　　
　　美人坐处生阳春芙蓉牡丹聨绣裀沉香火暖然乌银暖光吼出红麒麟胆瓶满贮波寒緑小挿踈梅半梢玉莲叶漏沉犹未眠翠被薫烟惹兰馥
　　
　　十一月辞
　　
　　别馆瑶云曙光冷飞霜落尽宫槐影何人吹动玉参差春透香帏梦初醒甲屏风围象床吴绫越罗堆满箱拈针欲绣双鸳鸯又恐新愁随线长
　　
　　十二月辞
　　
　　并刀碎剪银潢水散作飞花半空里清晨贫女方拾薪寒裂肌肤愁欲死翠衾宿酒人未醒蔗浆调雪消余酲却呼小玉开琼户石阑干畔装盐虎
　　
　　闰月辞
　　
　　望舒推轮出蟾阙三岁清光多一月露湿琼楼秋气寒镜里嫦娥生白髪桂髙十丈香风满愁来退作黄杨短树厄何如人最多荧荧别泪成银河
　　
　　愁（戊戌前作）
　　
　　烽火连天黒旌旗照地红秋风破茅屋愁杀杜陵翁
　　
　　小畵
　　
　　雨林含清风羣峯翠如洗野猿啼一声白云在秋水
　　
　　学圃斋杂咏五首
　　
　　淅淅风生砌沄沄水满塘藕根穿土阔茭叶过人长
　　
　　野竹编篱细山泉灌圃浑碧瓜方布子紫芋更添孙
　　
　　朽壤虫徧蚀枯藜蚁倒行姜生黄菌蠢茄熟紫膨脝
　　
　　枉渚雨晴后幔坡风暖初雁头收芡实鱼子剥椶榈
　　
　　对客蒸壶烂呼童剪韭频何如郑公俭不让庾郎贫
　　
　　晚闻雨声至有作
　　
　　雨声来处冷萧萧万木无风亦动揺恰似西陵船乍泊坐听八月淛江潮
　　
　　越中灯夕
　　
　　浙西骸骨白如银日莫江东起战尘独有此城三五夜风光浑似太平民
　　
　　鸥梦
　　
　　雪羽眠来近钓舟几畨魂逐海翁逰夜深遮莫风吹醒依旧江湖万顷秋
　　
　　逃难
　　
　　四郊日多垒劳生信乾坤朝来有警急鐡骑如云屯贱子心实忧焉能守荒村呼儿戒行李一饭同出门路逄逃难人纷纷亦来奔或扶爷与娘或挈子与孙十歩九颠踬欲哭声复吞问道徃方岩前后相豗喧牛羊亦随逐飞桥为之翻我行已岩顶我仆犹岩根唇干吻亦噪何处浊酒尊兹岩既云险况有灵祠存栖迟且茆屋生理安得论俯视西北隅杀气犹昏昏
　　
　　今日无酒
　　
　　今日无酒何以冩心儿迎我言囊有余金愿言沽之展席长林壶觞既行其乐骎骎頺然既醉载歌载吟掇彼黄花弦我素琴陶潜既逺孰为知音忽忽岁月茫茫古今乾坤蘧庐江海蹄涔知道者希劳劳匪任木鸢竹鹊般翟机深忘忧之子实予所钦
　　
　　次韵李斯文及与予蒋仲启刘九德会于杨仲章家
　　
　　溪上留连景物春天涯牢落宦逰人金尊緑酒那辞醉朱绶银鱼懒挂身杨子法言应有法李侯佳句不无神相逄况是桃源侣此去同为竹径邻
　　
　　和章仲弘梅花灯诗
　　
　　玉奴檠烛座添春索笑题诗觉有神冰树生花何太喜银槎犯斗宛如真香涵和靖祠前月光射罗浮梦里人谁羡繁华五侯宅金莲开遍软红尘
　　
　　梅花
　　
　　到处梅花照眼新纵横变态似伤春冰霜节操元非俗鐡石心膓亦可亲纵使六花多一出也先百卉几分春海棠虽美终难倡谁使明皇比太真
　　
　　胡生写真歌（戊戌后作）
　　
　　天下几人能冩真胡生年妙艺絶伦自云惯识卿与相炳炳生面图麒麟青鞋布袜春雨余朅来访我南湖濵手中银管握造化与予拂拭霜藤新我生本有山水癖形容潇洒无纎尘头戴小小乌角巾白衣寛博稳称身松斋棐几坐清昼意匠经营多苦辛是时宾客如堵墙眼看胡生下笔亲斯须置我雪色壁望之宛若神仙人我儿见之亦大笑阿爷胡为能出神或言士者国之寳衮衮皆充观国宾先生才学世所重曷不秉笏朝丹宸我生出处无不可白鸥万里谁能驯不作寗戚悲饭牛不作买臣行负薪今年年纔四十六居然抱道安吾贫得君能谈帝王畧避世或与渔樵邻南逰天台北恒岳东登日观西峨岷乾坤随处着杖履此地相逄难具陈山中亦有似拳蕨江上亦有如丝莼江风萧萧日月白与尔长歌歌隐沦胡生胡生且停手玉壶共醉松花春写真何如嗜经史五车力学须昏晨他年生为席上珍勿云江汉之埀纶
　　
　　黄杨冠歌酬洪子宜见惠
　　
　　有树有树名黄杨膏沐雨露何苍苍平生虽遭厄闰苦年深乃复知材良其材中冠冕其质如圭璋奴桑隶柘超众木居然正色含中央紫镔之刀截鹅肪纷纷金屑随风扬中刳外雕夺天巧意匠经营邹鲁乡斯须一笑出古制晶莹滑泽见未尝苍蝇侧足不敢立弹来照手蜡色光进贤惠文空自贵鹿皮椰子安可方洪君得之逺遗我束我头上半白之秋霜小冠子夏俱二寸俗様岌岌徒轩昻有时醉后或懒着挂在清溪石上万古之松傍洪君求我歌歌罢喜我狂乌纱小巾宛相称丹崛翠壑同徜徉
　　
　　冬夜与池文仲聨句
　　
　　别懐固云遽会面安可数幸兹东来暌（李）际此险尽剥阳枝硕果抽（池）火井寒烟薄玄云欝峥嵘（李）清湍凝瀺灂跳鳞集罟喣（池）归鸟争巢啄牕梅桚冰茧（李）檐筜激风箹缩蛰歌女喑（池）覆氄飞奴鷇彤辉敛鸟翅（李）白杓起龙角晷短昼当惜（池）更长宵可乐棂风挟飕飗（李）篝灯闪微邈门■〈门外为内〉蟾逗光（池）笔驶兎腾握余酣潄苦荈（李）晚飱饫香榖舒盘棃榧具（池）下筯肴蔬驳薪嘘红麒麟池（李）衣聚彩鸑鷟焌焌铜扣温（池）潋潋甆罂浊再酌再酕醄（李）一咏一超卓■〈髟上〈工几〉下〉松发寒立（池）熻赩颜丹渥胸吞九云梦（李）气髙几衡岳吟波恩淼溔（池）行径踪荦确诸险刮鬼窟（李）搜竒捉妖朴曹刘颠且僵（池）阴何仆而踔敲戛故铿铿（李）洗刷増翯翯忆昨赴征书（池）同年抱经学星言戒迢逓（李）雨卧惭龌龊忽尔展京逰（池）居然拟朝擢才堪百炼金（李）价重三献璞予甘返牛衣（池）我忝居虎幄出处调既殊（李）别离手频搦归山叹孤陋（池）阻壤懐磨琢赐还主恩重（李）叙旧交情悫促席话欵欵（池）举家欣嗃嗃鸡黍盟不渝（李）鳬羹礼尤朴今知昔乃非（池）动违静方觉罗缕极道妙（李）纵横踰猎较意行欢已填（池）句偶巧非斲连衾愿迟曙（李）分袂成孤懪耳空警嘹呖（池）心迥来咿喔肩舆兀残梦（李）手杖横短擉良晤闯前期（池）尘襟藉深濯重来觅筠泉又见更蓂朔（李）
　　
　　王子约双钩竹歌
　　
　　王君金华人畵竹夸当代此竹乃是钩勒之所为坐上千人万人爱令祖蓝田王右丞盛唐诗格称其能将诗变竹寄余趣传与衣冠不乏千载之云礽王君为人清拔俗兴来踏遍篔筜谷笼■〈钟〉桃枝纷入眼■〈聊〉■〈丰〉笆篻常经目徃来曽见吴门道士张溪云归晚轩中事幽独有时不作山水图戏拈银毫书此竹王君笔法乃过之翠筱双钩出林麓耳根但觉风泠泠比似张生但神速王君写竹能写形真成标格非冥冥翛然独立太素始脱畧粉墨辞丹青或如金错刀或如鐡钩锁或如折戟沉吴沙或如碎璧逃秦火或如银旛寳胜之飘飖或若金节羽衣之婀娜或如沧江风曳之水衣或如黄河半解不解之冰澌或如白鳯尾或如苍龙漦钱刀剪碎波心月丹汞炼就炉中雪初疑荆轲图穷见匕首又惊毛遂颕脱呈锥末天机逞其妙形状何骈阗后生学子竞观看但悟书法如针悬唐时亦有萧协律所至清风起萧瑟眼昏手颤艺转工一十五叶称絶笔宋时亦有文湖州畵竹人推第一流能令万箨起崖谷出墙之梢为最优东坡作竹短而积别试瑰竒在林僻玉堂多暇图一枝复有小坡能畵石前元作者李仲宾琅玕卓立无纎尘蓟丘家世不易得父子相传俱絶伦吴兴学士赵公子飞白之石谁能比水晶宫中春日长移得蓝枝落窓几后来又有柯丹丘大叶长梢动冕旒天颜有喜频赐予晚节衰飒江湖秋诸公畵竹工畵影隔帘彷佛潇湘景风景虚无终渺茫野迥漠漠烟光暝钩勒冩形纔逼真宛如髙阁图麒麟褒公鄂公毛髪动俨然生面开功臣我欲题诗寄淇澳瞻彼涟漪散晴緑底为猗猗兴不忘有斐君子劳心曲我欲鼓枻逰潇湘碧云万顷浮天光美人娟娟隔秋水欲来不来空断膓我欲从猎夸云梦万骑纷纭翠蕤送胷中八九吞不辞文章要比相如重我欲富如千户侯家居渭川之上逰玉版邻人许同吃始知熊掌非珍羞我欲乗风发长啸扁舟直过湘妃庙中流鼓瑟声铿锵和取湖南竹枝调何如曩昔行李逰京都故人为我共作翠竹红梅图原父冩梅君畵竹价重已压青珊瑚挂在成均之左庑交逰轩冕观如堵须叟尽作王子猷六月清风生肺腑天上归来十二年柴扉草阁荒山田浮花浪蘂纷过眼此君风节还依然王君王君听我语我歌长歌君起舞郫筒酤酒满眼酤与君歌尽幽篁谱或栽长竿横斗髙下拂东海之波涛巨丝一钩连六鳌任公见之颜色劳或招葳蕤凤凰宿阴阳各应雌雄六伶伦制律工有余一声吹裂昆仑玉或作仙人手中杖此日携来葛陂上见水犹能化作龙铮然飞入桃花浪或充奉使手中节节旄落尽竿难折卧起操持十九年谁谓虚心却如鐡乡来陈者皆此君与人一生成异勲杀青汗简更殊絶蝌蚪篆籕皆人文此君由来材不器用舍行藏随所至愿得岁寒同此心故托霜毫写君意花溪水接双溪长与君百里遥相望不如坐君西郊之草堂胷中一吐千亩强歙坑旧砚椭而苍鹅溪素练雪色光风情老嫩任君写无使古人专擅场吁嗟无使古人专擅场
　　
　　言懐（二首）
　　
　　夜短苦日长斋居避烦暑青山在屋上流水在堂下好鸟依髙枝潜鱼集深渚以兹悟天性至乐乃其所悠然对书帙发轫自太古素心契羲轩余事及邹鲁所以贤达人白首不出户
　　
　　清晨事园圃白髪犹未梳引泉灌菘韭趂此春雨余崧孙年七龄不识诗与书但能助采摘来徃供勤渠阿翁惯蔬食自谓九鼎如所以甘短褐不愿乗髙车汝身如翁长与翁同荷锄
　　
　　题耕牧图
　　
　　春田雨余春水緑乌犍背立双鸜鹆有叟有叟相追逐手把鉏犂绕江曲初疑龎公之垄又似子真之谷子孙全家骨肉聚身世百年生计足噫彼利禄不入于心兮所以无荣亦无辱
　　
　　应用中税副摄麻城县擒贼有功为赋长律十韵
　　
　　麻姑城在万山阴念尔为官亦苦心百里花封劳暂摄六安草冦拟相侵风寒豺虎嘷青嶂月黒鸱枭聚緑林纔闪旌旗谁与抗不鸣钟鼓遂成擒司征乃解陈俘馘乗遽争夸献捷音虎拜凝瞻双阙近龙颜喜动九重深大官奉命来珍饍内使传恩出赐金香染锦衣归里闬诗题彩笔动朝簮鲁连功就宜辞赏庄舄荣来且自吟我老门生能报国百壶沽酒乐难任
　　
　　苍岩畵龙赞
　　
　　目如电气如虹怒翻霹雳驾倒卷天河空伊谁之笔苍岩翁起作霖雨其犹龙
　　
　　题鱼图
　　
　　江飙飒起声蓬蓬白浪昼翻河伯宫羣鱼出没玻瓈中扬鬐掉尾各有容大鱼雪沫嘘晴空小鱼戢戢如蚕丛中有一鱼徤且雄丹砂作尾双眼红挥霍咫尺风云从近前惊倒濠梁翁回头尔辈皆凡庸变化已作龙门龙
　　
　　题陈国光拙斋
　　
　　濓溪先生作拙赋草阁道人作拙诗已无巧语为君赠谩对幽斋劳我思牺牲文绣鼎爼用樗材拥肿斤斧遗浊醪麄饭且安分髙车驷马将何之
　　
　　次韵义门郑仲辨所寄梅花诗
　　
　　山矾水仙兄弟行只有梅花独清放去年拟作西山逰苦为耽诗抱微恙今年拄杖敲岩扄恍如罗浮梦初醒幽姿临风粉蝶妬长梢落雪青鸾惊西湖别来花几度和靖祠前不知数月出未出天昏黄悄如坐我孤山路却忆断桥流水东冲寒腊酒盛郫筒只今想象风尘际缟裙练帨情无穷起舞花前为君寿江南一枝春信通分明白绢来斜封珍辞丽笔光炯炯踈枝冷蕋春重重夜来积雪三尺厚绕树髙歌连星斗诗懐笑我清如花归兴为谁浓似酒漫山桃李生春愁孤芳狼籍无人收安得扬州见何逊为花一洗千年羞
　　
　　长歌赠郑月岩
　　
　　我闻蓬莱山乃在碧海之东边金银楼台耀日月丹崖翠壑徃徃相钩连中有神仙人长年不知老却是当时郑子真归耕得仙道牵牛饮银河披烟种瑶草瑶草一碧三千秋飘然汗漫人间逰乗风倒着緑绮裘吹笙鹤背逰浮丘追浮丘紫云中炅炅双瞳方颜色桃花红手挥银管谈造化六十甲子罗心胷东看日观金乌赤西上峨眉雪山白王侯见之倒履迎平生惯识青云客我是谪仙之后人闲来埀钓花溪濵时危落落不得意空有诗篇惊鬼神郑君从何来谈笑情相亲坐尔松下石挂尔头上巾古来贤达隐耕钓与君且醉松花春弹我龙门七尺之緑桐荐我金盘双尾之紫鳞酒酣拂袖为戊戌后作效太白体起舞眼底功名君莫语自许吾身有仙骨富贵浮云安足数郑君去兮何如还飞鸿冥冥不可攀送君大道秋风间更呼醁酒浇君颜
　　
　　喜雨歌
　　
　　酌尔清酒扬吾浩歌对此好雨不乐云何九州岛连日愁羲和六龙之驾成蹉跎羣鸟捩翅如金鹅哑哑飞啄扶桑柯口喷红光沸银河尾梢黄壤焦青禾嗸嗸赤子汗流血欲上诉青天柰此九闗虎豹髙嵯峨髙嵯峨杳难诉无辜吁天上帝怒上帝怒腾天威诛旱魃鞭云师长风飘飘载云旗云为车风为马官曹列如麻纷纷自天下玄衣使者面如赭手把天瓢为倾泻神功倐忽起混茫徧泽地络周天纲丰隆砰■〈石訇〉击天皷灵妃翕歘开电光吹沙走石惊飒飒翻江倒海声浪浪恍如雪湍飞流喷吕梁又如瀑布倒挂庐山五老之峯旁跳珠溅玉犹未歇髙堂六月生秋凉心揺目断何所见但见千顷万顷青青秧白云生歌未已酒酣拂袖为谁起上朝紫皇虚无里披肝沥胆叩丹陛昔闻羿射九日死大禹杀湍湮洪水重瞳乗龙竟不还使我怅望凋朱颜愿天开聪明鍳予诚三十六帝流恩荣天上迢迢白玉京玉兎捣药使民生生泰阶六符如砥之平甘露零朱草生圣人出黄河清五日一风十日雨千秋万岁埀鸿名
　　
　　古风三首
　　
　　秦坑灰未寒纷纷逐其鹿胡为隆准公髙大更疾足信越为干橹良平乃心腹诛嬴既灭项浩歌大风曲鸟尽良弓藏兎死走狗戮伟哉赤松逰所志非辟谷
　　
　　陈编抚遗事尚忧鸱夷翁摧吴破强敌霸粤成竒功功成宜受赏辉赫凌烟虹乌喙不可共翩然驾孤篷三江水茫茫流誉诚无穷云胡载尤物竟与巫臣同
　　
　　自从永元来阉监专天威桓灵遂其恶炎祚日已微三君就奸刄八俊幽阛扉泰蟠仅保身歴歴皆危机贤哲既云亡邦国将焉依瞻乌止谁屋识者涕泪挥
　　
　　喜钱塘归附因思先陇
　　
　　边城昨夜羽书飞传道临安亦已归鱼鳖不惊随土纳豼貅无敌见天威吴山东向晴云起淛水西流落日微欲扫松楸归未得诗成喜极泪沾衣
　　
　　落牙行
　　
　　昔年左车第一牙居然脱落诚堪嗟今年又一齿欲落未落如秋瓜又如洪河流泛此无根槎清晨■〈鼻丸〉嚏忽在地两龈开豁何谽谺其余未落者满口皆龌齖干肉不敢决所虞饭有山田砂人生如此老丑露尚敢揺唇鼓舌争喧哗太官之羊既无分屠门大嚼从人夸但可朝餐地炉所煨之紫芋莫饮瓦瓮所酿之松花我不愿范睢折齿作秦相我不愿张苍食乳如鱼呿愿如昌黎口存十三齿文章千百传英华
　　
　　朱留耕闲云山隠图
　　
　　青山在屋上白云在山椒中有一羽人如鹤不可招手挥緑绮琹和以紫玉箫山风落松花清兴何飘飘尘居隔沧海思君五情遥愿言从之逰飞佩以逍遥
　　
　　题友人听雨诗巻
　　
　　青草池边梦未成紫荆花下兴还清一家兄弟如聨璧爱听西牕夜雨声
　　
　　梅花絶句九首
　　
　　南岸北岸花正开欲尽不尽暗香来相将头白被春恼一日绕树百千回
　　
　　岁暮不归衣满尘梅花正尔欺得人欲凭诗句索花笑开瓮恰有罗浮春
　　
　　学士港边移棹过千树万树得春多人生对酒须纵饮奈此缟衣风韵何
　　
　　寒花照衣冬雪晴半含半折可怜生西马塍西对茅屋竹间一树最分明
　　
　　不是爱梅频赋诗出尘标格少人知来蜂去蝶应无数偷眼幽禽却为谁
　　
　　闻道朝来开满林孤山无复见幽心即将雪色如双鬓拄杖冲寒细细吟
　　
　　孤山山南湖水西花蘂个个压枝低别来江海若怜汝那得春风生杖藜
　　
　　寒月欲出照昏黄踈花宻花枝尽香东邻腊酒味堪饮无钱賖取答春光
　　
　　忍冻骑驴早得春寻香索句不无神直将风格和花老肯与林逋作后尘
　　
　　览镜图效长吉体
　　
　　天孙不织红霞绮雪袂临风吹欲起娇鬟笑展水晶奁照见芳姿凈如洗
　　
　　银刀细剪梨花云琼枝倒映瑶池水蛾眉翠敛春山浓愁多恼得腰肢慵
　　
　　夜冷孤楼素鸾影广寒宫阙秋重重青女笑霜刮天湿只愁凋损嫦娥容
　　
　　畵阑桂树香风草对面团圆思月老愿凭青鸟报夫君失时不嫁能长好
　　
　　双丽图
　　
　　玉阑围着看花王银烛烧来照海棠如向美人图上论不知若个是专房
　　
　　次何赞府逰寿山诗韵
　　
　　我昔手持緑玉杖徧观寿山寺外崒嵂之竒峯天风吹我衣云炁荡我胷峯形峙为五烟霞有路遥相通横秋双涧桥影枕寒潭空上有欲落不落之怪石下有半枯半活之欹松一峯凌紫霄曙色何曈昽金鸡唤醒海底日絶顶尚有苍凉踪一峯翠氤氲恍如武陵之景迷西东山泉春雨余流出桃花红在右一峯若覆釜气蒸云雾秀所锺西看瀑泉吼飞雪乃有一峯逈出倒挂虹影于晴穹一峯后顾复何似屃赑俨若蟠蛟龙输青献翠千万状并视培塿夸豪雄香炉紫烟逺莫致庐山谩诧金芙蓉伊昔当年紫阳翁二三贤俊题名同嗟予寥落生苦晚不得追陪杖履逰其中兠率台髙花雨蒙金仙趺坐青莲宫何当复约哦松公灵岩石室幽絶处笑挥白玉麈尾尽日相过从
　　
　　桂月轩歌
　　
　　何侯之轩崒潇爽轩前桂树团团长正当八月天气清置酒邀宾恣驩赏是时碧落无纎埃琼楼玉宇中天开烂银盘升沧海上清光闪烁俄飞来何君手把春秋传布衣直上清虚殿折取秋风第一枝分明认得嫦娥面嫦娥赐以玉兎之玄霜下医民瘼令安康花溪邑险号难治君独有暇哦松旁回首番禺几千里道路茫茫隔烟水凉风萧萧露泥泥几度天香落轩几桂香可挹不可亲只有明月能随人他乡月是故乡月举头见月偏伤神我尝想象君家树为君起舞歌长句好因明月归去来底用淮南小山赋
　　
　　瑞雪歌（与李永康）
　　
　　花溪地偏多酷热十载已来无此雪遂令禾稼成焦枯复有蟊虫食根节李侯坐鼓春风琴雪花献瑞随人心玄冥剪水成六出翻江倒海驱羣阴逺山近山银壁立大树小树瑶云集平地俄惊一尺余薄暮纷纷飞转急空山彻夜狐狸号狡兎三窟安能逃乾坤肃杀回正气蚤觉眼界明秋毫田夫农父愁颜破典衣沽酒更相贺来岁还书大有年鼓腹嬉逰免饥饿当年田里无咨嗟汉二千石何须夸县庭岂用事鞭朴租赋容易供王家泰和乃由天子圣玉烛精调顺时令百司効职宜愈勤从今屡见休祥应
　　
　　孝节堂歌
　　
　　绣川朱家孝节堂经营乃在双峯旁堂上种萱红且芳堂前种竹琅玕长有妇有妇清且扬升堂何以娱姑嫜晨昏定省礼数将采苹南涧供蒸尝一从览镜伤孤凰凄其无复施红妆罗帏独处四十霜年逾八十双曈方屡嗔人扶筋力强鸠形拄杖莓苔荒诸孤再拜谢阿娘提孩保养恩难忘当年称寿绮席张玉杯满捧丹霞浆蟠桃花开浓露瀼斑衣五彩春风香乃知作善天降祥期頥之筭那可量男读诗书女蚕桑眼看玉立孙成行伊昔比屋封虞唐人生孝节俱寻常后来风靡頺三纲遂令有国旌其孀清德里中松栢苍行人过者拱不翔涤笔为裁云锦章
　　
　　题吕用实诗藁（戊戌后作）
　　
　　玉楼仙人魂不死帝遣乗龙下箕尾黄金鏁甲翡翠旗前驱蛇神后牛鬼剑光照空天自立珠玑迸涙鲛人泣银河夜漏流银汁织女秋寒锦机湿女娲錬成栗色云青天补作玻璃痕云妃大笑电光发金鸡呌醒扶桑暾妖星忽堕珊瑚枕髑髅作杯劝君饮瑶池桃花千岁红染得春风古囊锦吕仙两鬓黒如鸦惯随鹤侣餐胡麻金鹅入鼎煅仙骨昆仑顶上牵河车下听羣蛙闹箫皷玉殿琼楼隔风雨十二门髙花满烟夜半秦王独骑虎
　　
　　草阁拾遗
　　
　　●钦定四库全书
　　
　　草阁文集
　　
　　（明）李昱 撰
　　
　　○杂着
　　
　　白泽赋
　　
　　桓山之阳溟海之北粤有神兽名为白泽麐角而鳌趾龙身而虎额牙参差而砺锐目闪烁而洞射百兽逄之骇胆栗魄此形容其彷佛者也若其鬛揺虹光鬖髿飘扬色凝蓝淀莹滑荧煌其吼也雷震其行也风翔赫然而怒则万牛不能抗其力三军不能夺其强及夫雄姿改观观者流汗气喷虹蜺焰烛星汉匪虞人之可囿焉啬夫之能圈伊昔圣皇公孙轩辕从风后与力牧来五彩之云軿斯兽也遇于虚无之野驯于道德之垣效麒麟而献瑞似角端之能言知鬼神之情状穷万物之根源皇览曰噫异哉斯兽乡非尔之通神繄嘉谟其孰究乃命厥工绘其形走列缺驱风霆掷猛火锵流铃咋海怪吞山精百邪遁无留停然后降五福于民间共休享于和平也祝曰
　　
　　猩猩有言罔禆治兮维尔兽名神且异兮玄机从横抉其秘兮乃图尔形扬尔之技兮辟邪降禧以惠于世兮
　　
　　识字耕夫传（戊戌前作）
　　
　　识字耕夫者不知其姓氏亦不详其何代人也尝■〈尸外立内〉草阁读书作为文章凡若干言动法古人雅不欲为今人语由是弟子多服从之壹与之接者不谋而固咸曰此髙识之士也然性嗜稼穑所居之东偏有田一区日与邻翁野叟相追逐扶简编躬耒耜之劳诵而耕耕而息熈熈乎若葛天氏之民也或劝之仕耕夫掩巻而作輙不应又有重其学者黙荐之于官执政者不恱曰当今之务奚用识字者为哉彼耕夫也讵知稼穑之艰难哉岂若吾沈黙无知取勲爵丰衣食以为妻子计哉或为耕夫愤者曰彼犹鸱赫腐鼠于■〈宛隹〉雏者也耕夫闻之乃洗耳而去更以笔耕之业游江湖与大明吉先为经学友博通叟为史友载道先生为文友锦官大雅翁为诗友桐城希声子微为琴友醉乡居士为酒友空空上人玄玄子为方外友相与讲论道理宣达情性上下古今汪洋乎莫知所终先是耕夫尝有东作诗一章曰陟彼髙源稼穑如云载耕载诵四体孔勤维此东作无施不获知德者希孰同予乐后凡遇宾友宴集酒酣慷慨必击缶歌之以为常云
　　
　　太史公曰世之治也则君子以类而进否则肥遯而已矣彼耕者虽轻身肆志不屑屑于世用然德足以周于身才足以济于时其过于沮溺之伦逺矣
　　
　　屏诗神文
　　
　　李先生嗜作诗积年久矣怅然有不释于懐者于是具黍一盂载酒一壶敛容屏息端拱而趋三揖诗神而告之曰神之于诗实司其柄我有琐辞敢渎神听粤昔风雅兴善惩恶优柔敦厚匪偷以薄曹刘鲍谢陈宋阴何神之所惠烜赫良多继兹作者缤纷猬毛狂澜砥柱孰障滔滔有雄者甫神实助之纵横皇纬颠倒蛟螭上规浑噩下拯浇漓度越千古允为我师我藉神休举不违杜分明町畦巍立门户幽玄深钩英华潜咀脱凢入圣遗宾求主众皆诺诺我独谔谔攘袂切齿怨诽交作儇侬学子求窃糠粃敝帚千金輙谓无比凉凉士流谪诡强倔阴攘其语以为已出或暌其实止狥其名蒙瞍五彩瘖聋九成理怪之谈古雅之文素所研覆穷朝及曛自业于诗为其所蔽识小忘大举一遗二是则诗之无益于人也神其醉饱速离此鄊投笔破砚以趋神行言既渊居潜处投隙以觇但闻啾啾啁啁嚘嚘嘤嘤不覩其像彷佛其声曰子诬予哉余与子游三十余年动与子俱静与子専子跻宦途予偕子徃驰妍骋俊摅灵竞爽援笔一挥光熖万丈名公硕卿击节叹赏子罹穷厄畴为子怜百艺尽郄我独居先微馨少播闻者欣然宾朋接踵弟子骈肩且子之诗固严格律临文设竒变化不一裒衣危冠黄锺大吕雅雅鱼鱼子诗之古緑罴玄熊雕虎骊龙桓桓纠纠子诗之雄翡翠琅玕珠玑锦绣晶晶荧荧子诗之丽化腐为神倐忽翕歘海怪山妖囚入诗窟即故为新斓斑璘璸幽花野草触景生春以竒为正以正为竒穰苴淮阴孰抗其威凡此数者深入诗域虽子之能实我之力子冝黾勉以定其心益绳于古靡售于今胡不自珍遽形愠喜周于责人畧于求已小人嗸嗸毁誉纷激洗金以盐攻玉以石世尚矜夸孰分妍丑薫莸黝白缤纷杂揉使无侯芭太守酱瓿念子自寛匿瑕容垢明良五子昭纪于书东山鸱鸮枤杜出车圣贤制作贵于璠玙谓蔽子学胡示区区今因细务欲弃大业我辞子行风驰电掣子亦有意于留乎先生于是茫然抚膺怡然解颜抵掌嬉笑从容幽闲乃伛偻曲躬易辞改色延之升堂永为上客
　　
　　答宋明府四六启
　　
　　伏以作之君师圣王所以继天而立极设为庠序古人欲其美化而移风故虞夏商周之世以来而诗书礼乐之教罔废比屋有可封之俗当时无不教之民钦惟盛朝聿兴文治自辟雝而泮水钟鼓锵锵由闾巷而乡都弦歌蔼蔼乡多善士野无遗贤形诸棫朴之诗赓以台莱之句虽求之古奚异于今（晔）霜鬓飘萧樗材拥肿从虎闱而归老六十有余瞻龙阙而报功万分无一分甘田野志在山林坐茂树以濯清泉登髙丘而望逺海右车揺落方窃比于昌黎左臂偏枯兼有同于工部已自弃于沟中之断其何能为席上之珍兹承明府相公先生岂弟如春清亷若水为民间之尹日应天上之郎星下车以来弹琹而治云兴学校即前代之文翁子视人民乃当今之卓茂犹且温恭下士加之广博求贤戋戋之束帛来临亹亹之华文下锡欲抡才以教子俾抗颜而为师匪金铸其所亲兼玉成其它性调非流水敢惜听于锺期才本驽骀误见知于伯乐叨礼义之加异耻声闻之过情昔龎公不肯入州人称其德澹台未尝至室世以为贤欲行则多愧于古人不徃则有辜于执事依违未审进退惟艰于是不谋诸人自断于已笔耕而谋食即陇亩遗于子孙经纶以持身乃公事见于邑宰上以宣九重日月之德谁曰不然下以和百里弦歌之声永为好也申酬罔罄两鉴为荣
　　
　　草阁文集
　　

