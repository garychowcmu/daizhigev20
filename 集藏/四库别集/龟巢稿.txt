
　　钦定四库全书

　　集部五

　　龟巢稿

　　别集类四

　　元

　　提要

　　（臣）等谨案龟巢稿十七巻元谢应芳撰应芳字子兰武进人至正初举三衢清献书院山长阻兵居吴筑室松江之旁洪武初归隠横山自号龟巢老人其集一巻为赋二巻至五巻为诗六卷至十一巻为杂文十二巻为诗余十三巻至十五巻又为杂文十六巻十七巻又为诗编次颇为无绪疑后人传写乱其旧第抑或本为前集十二巻后集五巻一则先诗而后文一则先文而后诗传写误并为一集故参错如是也其诗颇雅洁可观文则多应酬之作然其中如上周郎中论五事启上奉使宣抚书与王氏诸子书上周叅政正风俗书上何太守书上武进樊大尹书与林掌谕请建先贤祠书皆有闗于国计民生人心风俗非徒以笔墨为物役者观所作辨惑编力崇正理以纠术数方技之妖妄知为留心世道之士不但节并柴桑矣

　　乾隆四十五年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●龟巢稿全目

　　巻一
　　赋
　　巻二
　　诗
　　巻三
　　诗
　　巻四
　　诗
　　巻五
　　诗
　　巻六
　　记
　　巻七
　　启
　　巻八
　　启
　　札子
　　状
　　笺
　　表
　　巻九
　　序
　　巻十
　　疏
　　巻十一
　　书
　　巻十二
　　词
　　巻十三
　　行状
　　志
　　铭
　　赞
　　箴
　　巻十四
　　题跋
　　传
　　说
　　论
　　辨
　　文
　　杂着
　　巻十五
　　祭文
　　哀辞
　　巻十六
　　诗
　　巻十七
　　诗

　　●龟巢稿原序

　　人皆曰人相识则观其形容聴其言论其善恶可识然其中未必能识也其未识者虽未尝观聴其形容言论茍于其行事著述焉察之其善恶之实可得而识矣不必观其形容聴其言论也毘陵谢先生领江浙行丞相府檄赴三衢清献书院山长阻兵居吴吴人争先迎致于家为其弟子师先生训说经史讲论道义吴人争礼之无间余居吴中与先生不同郡未尝识其形容聴其言论壬子冬余来娄上径山释颜师年八十五矣间以先生所著诸书示余且致先生之言曰子宜为我叙鄊先生道鄊邹公以危言立朝正学传世论对宫闱得大臣格君心之体罢黜新学有圣门辟邪说之功伊洛之传与龟山而南者惟公最着乃为收其遗文葺其祠墓是以有思贤録五巻顾彦先湛浮乱世立功新朝优游鄊邦不忘家国审其理势之变以为进退之宜可谓明智之士故亦为之请祠守墓是以有怀古録三巻他如考古论今校雠得失参之于经证之于史则又有所谓辨惑编者若干巻至其吟咏性情见之于诗论叙事理笔之于文典正雅丽足以黼黻乎皇猷敷陈辨驳足以宣明乎至治则又有所谓龟巢稿者若干巻先生之论著如此而行事因得以见可谓贤也矣呜呼布衣而操有位之权田野而怀经国之虑上友古人下敦薄俗葢其忠义之气不以老而少衰朝廷求贤老成吾知先生必为斯民一出矣余虽未及与先生相识而其精神心术固已深知不必观其形容聴其言论也叙其文如此他日求识其面先生必不拒也先生名应芳子兰其字也吴郡张绅谨书

　　●钦定四库全书

　　龟巢稿巻一

　　（元）谢应芳 撰

　　○赋

　　吊豫让赋

　　予读史迁刺客传闵豫让亦厕于荆聂之列也故赋以吊之
　　嗟忠臣与义士兮何正气之烈烈匪死生而抑志兮岂存亡以改节仰豫子之炳炳兮复故主之所仇感知己以灭身兮虽九死其何尤欲潜名以匿姓兮乃絶踪而灭迹爰漆身而吞炭兮虽家人而不识前诈刑以涂厕兮后伏桥而褰裳虽匕首之不利兮惟赵孟之不忘彼友不谅厥志兮哀其生之自苦曰汝才而臣之兮必近幸而释汝计何逞而不行兮欲何求而不遂胡戕形以毁质兮乃前跋而后踬伊贤哲之确志兮固始终而不渝既指生以为誓兮肯中道而改涂身虽朽而无怨兮义不可以暂离声虽喑而不顾兮行不可以少亏信所为之孔艰兮忘所谋之不长将愧人臣之不忠兮遑恤予身之见伤茍委质而求杀兮乃吾心之已贰仇不足以报赵兮徳不信于酬志念智氏之知己兮乃国士而遇予忽反君以事仇兮殆犬豕之弗如嗟夫子之言行兮与日月而争光遡千载之辽辽兮纷郁郁其遗芳何太史之不可考信兮列彼名于刺客夫岂碌碌之燕荆兮岂区区之轵聂士有沽誉而作善兮有徼利以行义茍有为而为之兮虽似真而实伪彼知瑶之既殱兮及知宗之既夷夫子之身无所托兮夫子之心为可知乃抗节而效死兮岂攘名而蹈利彼太史之载笔兮胡不章而反刺盖自古孰不有死兮贵委命之得所谅夫子非匹夫之勇兮宜君子之所与虽笑貎之不可得兮气凛凛其犹生抚遗史而歌吊兮表夫子之忠贞乱曰松栢之刚有时折兮金石之坚有时裂兮维忠烈烈豫子勇且决兮获正而毙复何说兮不有君子畴发越兮千古万古祗刺客兮

　　复赋

　　阴阳消长之理无往不返盖一阖而一辟者也夫斡流推旋无端无始此天道之所以立也当其玉衡建子金钟调律而微阳之胍已验葭灰于缇室也夫剥穷上而反下则其象也具于硕果之不食而七日之始旋盖其几动于日至之日也吾尝观雷在地中之象而得其说夫雷阳也地阴也壮阴闭于九野而潜阳昭于穷泉斯造化之至理生生而不息者也且万物老死于坤而芽萌于复盖惧春生之不蕃故以养以藏之甚密也然必自掩身而斋戒禁嗜欲于声色于以待阴阳之初定存万感于一寂也况乎无疾无咎而利有所往实圣人幸君子之道长于是乎阳扶而阴抑者也然则复其见天地之心微至诚者亦孰得识也且天理之复固有其常而人心之复亦不可逆故夫恶极必善而乱极必寜柔极必刚晦极必明盖以天生斯人灵于万物者也若夫迷而未逺乃能遄返则若醉而得醒夣之得觉譬如夜气之清不受乎旦昼之梏也信能获其萌于隐微之际则朝干夕惕以全君子修身之大节也凛乎其频复之厉裕乎其休复之吉也卓乎其独复之勇厚乎其敦复之实也赧乎其迷复之凶必自强而不自孽者也夫惟颜子其殆庶哉因从事于克复而得善则服膺而弗失者也盖其明以察几刚以致决故优优乎入圣人之域也彼圣此愚均是人耳増予心之恧也君子则齐其心而不敢放则善端绵绵而续也然则欲遏人欲而反天理亦惟谨独之念而几微之不忽也

　　斥鷃赋

　　惟二气之妙凝播庶类于羣生嗟斥鷃之至微亦禀气而载形其薄质之轻儇无举彩之焕明味不登于鼎俎羽不用于旗旌既无虞于罟网又何虑于弋矰于是庭除之际籓篱之下匪乗而游翳匹而处决然而跃抢然而去物莫能害乐得其所匪荣菑翳匪薄榛莽茍可托迹鼓翼斯举匪陋麻菽匪羡稷黍茍可充食俯味斯取夫其委命而足顺理而安欲无所纵乐无所盘不因贿而致焚不藏珍以取患不饰身以贾祸不怀音而见残静若守而有待动若倦而知还虽形微而处僻任此生之自然彼其鲁鸡之斗胡鹰之势介距在身绦旋在体鹦鹉能言而入笼孔雀饰外而受制或产絶垠或生遐裔伤伉俪之相违哀母子之偕逝纵侥存而幸免亦貌惨而容悴岂非形色之瓌材质之伟为世所用为人所贵谅处身之不智终有累于斯世且夫沧溟之鹏酰瓮之鸡均一天地复奚累为万品一区要与之齐维兹之鷃亦适其宜何重何轻何髙何卑小大之辨又焉能知达人大观夫复奚疑

　　承露盘赋

　　粤昔汉武乗龙御天身都富贵心慕神仙动出尘之遐想访妙道之真传觊长生而久视与松乔而相后先也尔乃气类翕从精神感召秘方毕呈至人胥造授房中之异术论延年之至宝匪玉其芝匪瑶其艹采乾坤之精爽庶可臻于寿考于是烹蜀道之美铜杂丽水之良金既嘘霆而煽电亦穴阳而冶阴筑栢梁之崇台卓天表而嵚崟谅弥髙而弥峻非可计于丈寻观其屹若云峯壮如砥柱表断鳌以立极悬骧龙而行雨窃造化之功巧有鬼神之呵护尔乃抗以仙掌冒以金盘诧飙轮之闪闪惊圜规之桓桓骋怪诞于羣姓驰雄伟于千官至人进曰奇功既成吾事已济愿举玉趾临幸其地于是天子乃潄正阳含朝霞屏万几之思虑絶九重之纷华迨夫夜淡气冲云消月皓澍灵湑于重霄降鲜英于清灏泫泫如饴霏霏如膏不赖乎金丹之錬不屑乎玄霜之捣盖自然之嘉瑞真可以后天而不老遂乃屑蜚璚和漙珠灵液饮麄秽除神浆未拟醴泉焉如却五味以谢六尘又奚翅石髓之醍醐也既而形超埃壒体若羽翼趍火不焦沉渊不没浩乎如御寇之御风栩兮如蒙荘之化蜨盖夙昔之愿以遂而求仙之能事毕矣嗟乎吾观汉武惑于方士既受诬于文成复见欺于五利信荒唐之邪说殆无异于嬴政之世彼其内嗜声色外穷甲兵任贪夫而黩货用酷吏而淫刑恣盘游而无度极土木之经营朝苦心而焦思夕疲神而惫精纵飞仙之有药复何可以长生观其建元初政赫赫明明罢黜百氏表章六经弥纶治道网罗羣英信一代之英主能持盈而守成使其慎厥终始进乎明诚不玩于物不恣于情泊乎其无为淡乎其太清则不必餐玉瀣濯金茎处方壶登蓬瀛自可以保真而养静享无疆之遐龄是故至圣无欲存顺没寜使汉武欲效唐虞之治胡不刻斯盘以九字之汤铭

　　御寒赋

　　有北邻客访于南邻主人曰四序相推暑往寒来天时既变人事亦催风霜髙洁氷雪皑皑敢问诸子将何以御之哉主人对曰吾用吾计卿用卿策请子先陈吾为子说客曰雄楼杰阁深闺邃房绮窓不启画阁初妆红炉兽炭煦若春阳此予所居之处也主人曰予也桑枢竹牖且塞且墐穴地作炉火惟煨烬客曰九酝之设八珍之列炙鹑臇雁炮羔臑鳖聚物天美咄嗟而获此吾所食之味也主人曰予也蹲鸱可煨桑落可倾一罂之雪复有茗烹客曰狐貉之裘绮纨之服襺以文绣饰以金碧舎旧服新随意所适此吾衣服之费也主人曰予也帛以为襦卉以为袴且缝且纽复着以絮客曰重屏既列邃幙且张镇帷以犀展罽在床锦衾绣缛烂其有光粉白黛緑笑言芬芳此吾寝息之安也主人曰予也布衾如雪纸帐如云缟綦茹虑聊乐吾贫客哂然而笑曰予居养之异服御非常御此隆冬犹未足当若子之谓其亦疎矣主人曰噫是何言之谬也盈天地间林林而生富兮则浊窭兮斯清分定之故孰敢云争子亦为我而不得我欲效子而不能胥乐其有何殊之称且吾居之而安不计乎室庐之华陋服之而煗不较乎裳衣之麄细嗜之而饱不察乎饮食之精粝寝之而寜不论乎衾裯之鲜敝凡可卒岁何庸侈丽矧予所谓天和者而子固不足与于此子其行焉无污吾耳客于是茫然自失黙然无语汗面芒背怀惭而去

　　闲居赋

　　夫何予性之耿介兮与时俗之寡谐筑屋室于幽僻兮离喧嚣与氛埃繄前修之可慕兮矧古道之可追何皇皇而无所止兮乃虑往而营来羌行止之有时兮信用舍之有遇视富贵如浮云兮岂名驰而利骛朝吾游于道囿兮夕吾憩于艺圃思衡门之栖迟兮慕考盘之穷处依灌木以结宇兮引清泉以为池树修竹之娟娟兮滋幽兰之猗猗与禽鱼而相处兮同欣欣而忘机既抚松以长啸兮复临流而咏诗列左图而右史兮置前琴与后棋春吾蚕以为衣兮秋吾获以忘饥虽遯世而吾不知兮唯昭质其无亏信鸾鹄不可以矰弋兮岂麒麟之可羇宜鸡鹜之争食兮任驽马之交驰延渔樵以论交兮美田庐以自适既不怨而不尤兮又何丧而何得嗟万锺之厚禄兮暨驷马之轩车徒暌争而交攫兮纷总总兮焉如亦孰知信之可立兮孰知义之可服刓其方以为圆兮操其直以为曲彼恬然以为荣此赧然以为辱谅薫莸而不相入兮寜抱余之真独蹇予岂独好异兮欲索居而离羣厌流俗之靡靡兮诚不能和光而同尘景颜氏之屡空兮乃乐天而知命仰仲宪之蓬桑兮曰惟贫而非病彼前哲之懋行兮羌与道而同符何愚人之汩汩兮怆乎其若囚拘羞潘岳之谀佞拜车尘于途侧胡亦赋此闲居兮乃论士之巧拙虽千载之辽辽兮慨有感于予衷茍非拔俗而髙蹈兮亦何予之能同系曰时与我兮相违审夫命兮何疑忧人之忧兮羌者有时乐我之乐兮知者其谁

　　肺石赋【郡学堂试】

　　昔圣人之御世兮贵上下之情通羌一视以同人兮曽不废于困穷有长以司平兮或权衡之失中繄穷民之有愬兮阻天闗之九重非设法以阶其进兮嗟皇皇其曷从爰置石于王都兮其色肺肝之与同使穷民立乎其上兮得吐露其情衷心累累乎三日兮斯可见其哀恫士师从而听其决兮私一毫之靡容信尺蠖之久屈兮覩大明之当空脱辛苦于颠崖兮跻春台之融融乃归罪于其长兮激凛凛之清风以春生秋杀之道并行兮谁膏泽之敢壅兹巻石之在他山兮亦惟玉之可攻孰征求于岩穴兮乃佐治而有功曰重厚而不可转兮疑自天之来降薄京口之狼石兮聚当世之枭雄图没都之华石兮徒媚主于深宫咲佛炉之盘陀兮坐枯禅以谈空彼支机之神怪兮适欺世之盲聋是皆不足以拟伦兮徒雕琢而磨砻惟嘉石之可配兮并见录于周公惟皇元之有道兮过成周之治隆倍麟趾之信厚兮由上令而下共画衣冠而不犯兮将比屋之可封无一夫之不获兮虽肺石其奚庸皥皥乎不知帝力之何有兮民于变于时雍

　　四灵赋【江浙乡试】

　　圣王御极至治惟新修文偃武蹈徳咏仁被声教于四表毕梯航而来臣发春阳之厚泽布大造之洪恩何隠不显何忧不欣何疾不瘳何屈不信士向道而游艺贾弃伪而鬻真工务业于坚朴农务力于耕耘极中和之至徳致嘉祥之效珍维龟维龙维凤维麟应时毕至以彰圣神乃咏厥事耀于黎民夫麟之为物其形不类匪麋匪鹿匪虎匪兕乃肉其角乃圆其趾不羣居而旅行不陷穽而罹罟音既中于钟律行复合于规矩生草不践微虫不履原其徳行吁嗟仁矣朝阳之凤质禀天行九苞表瑞六徳储祥晨游紫雾夕饮元霜发文采之粲粲动和鸣之锵锵临寥廓而髙跱凌云霄而逺翔俾烟霏之閟色与日月而腾光览徳辉而来下羌出处之有常介族之长元龟实先十朋之重五色之全下夷平而法地上隆规而象天或万年而升木或千祀而巢莲顺阴阳以呼吸藏景曜于重泉断休咎于滋惑明吉凶于未然信穹壤之奇物能钩深而造玄懿矣神龙有威有棱巨细修短信屈降升千变万化杳不可凭张鳞鬛之参差挺头角之峥嵘既行云而施雨复嘘风而吸霆或跃于渊或游在垧拟物类以有体忽神化而无形闻之斯慑覩之斯惊盖旷代而罕值实有国之嘉祯予尝稽之传记考之大经四物孔异有彰厥名若夫皇羲之世虞后之庭姒禹之代姬昌之京或以成太昊之纪官或以听箫韶之九成或以负洛书之大范或以应关雎之化行维随时而隠见故王者以为休祥之征矧兹昭代圣圣相承与勲华而比徳眇汉唐之所称海岳之精薮泽之英何祥不产何异不呈宜羽毛与鳞介总符合于文明蹇予沐浴盛化歌咏隆平躬虽处于蓬室心独向于皇扃睹兹奇瑞欲黙不能敬缀辞以成赋仍名之曰四灵

　　酒赋

　　有客有客一醉一醒邂逅相遇欵我柴荆醉则髙其旷达醒则矜其典型剧谈雄辨舌揺风霆于是醒者睨醉客而视之曰若不闻乎禹恶旨酒夏徳其昌纣为糟邱殷祚灭亡何物狂药毒人肝肠甘之者必酗中之者必伤化慈祥为凶险变沉静为淫荒语言厖杂气势鸱张或骂将军之座或登节度之床或吐丞相之茵或牵美人之裳或翘足沐猴之舞或俛首羣豕之场微酒之故胡然而狂甚而双亲之养不顾七尺之躯亦忘腐胁而毙遗臭无疆酒之害人如此若何不痛絶而谨为之防乎醉者曰是何言哉是何言哉吾闻上古洼尊三代罍爵茍圣贤之不饮何桮桊之有作书称曲糵礼曰清酌乡饮之仪献酬交错若近代之饮者皆磊磊而落落晋之八达非酒何以逃乱世之诛唐之八仙非酒何以脱微官之缚酒之于人其徳不薄变怒为喜转忧为乐释愤气之怨争发钝口之谈谑故曰痛饮吾之师不饮客之恶独醒之原怀沙寂寞啜茶之仝血染锋锷然则酒何负于人哉尔独未知其趣而遽薄之也词未既予乃从而释之曰止止二子之说各倚一偏请折其衷子其听旃往古来今酒不可无祭祀宾客日用之需但用之者丰不可纵俭不可拘纵失之湎拘失之愚愚乃人所鄙湎乃酒之辜酒以成礼威仪秩如酒以合欢怡怡愉愉夫如是又安得丧于而徳害于而躯亡于而国败于而家乎二客于是蹶然而起负墙而立请诵惟酒无量不及乱之言庶无过与不及

　　龟巢稿巻一

　　●钦定四库全书

　　龟巢稿巻二

　　（元）谢应芳 撰

　　○诗

　　奉陪陈伯大先辈及赵师吕张伯起朱月江金清夫兄弟登金牛台

　　六龙城西吕城东奔牛古堰卧两龙谁筑髙台水中沚野有蔓草牛无踪河边青苔生白骨刀鎗箭瘢犹未没闻知八十二年前战死当时皆义卒铁马遁去刘将军大家牵羊走燕云三百山河献明主北驼南象今纷纷登临且喜得佳客鞠育青青已堪摘浮云世事勿复论一醉西风真上策

　　和苏仲逸秋日怀乡

　　梦绕松江太湖上旧家邻里古渔矶长腰秔米家家熟巨口鲈鱼个个肥为客已惊丝鬓满还乡何待锦衣归笔床茶灶蓬窓下来往风帆数日飞

　　呈赵征士

　　吴姬手执金叵罗春风吹面生红涡主人留客长夜饮客拜主人辞酒多主人沉醉客亦醉客散扶归主人睡残杯冷炙厨头倾邻家儿有啼饥声

　　江碧山千戸席上以我爱夏日长分韵得夏字故书

　　尧阶舞干羽声教溢夷夏清风细栁营长日有余暇兵厨移竹林觞咏集陶谢酒倾虎头杯盘割牛心炙佳哉醉乡境渐入如啖蔗客去复相期明朝还命驾

　　自冬而春举家病疫予幸独无恙既而疾止诗以自贺并记里俗之陋云

　　昨岁夏秋旱四国人颠连饿死非不悲病疫尤可怜甚者相枕藉遗骸饱乌鸢安知期月余厉气犹欝然余家百余指连屋鱼贯眠顾我如一木支此败屋颠上堂问汤药下厨供粥飦乡邻不我过恐为疫鬼缠俚俗无足怪妖诬肆讹传所赖学之力赋命知自天立言斥滛祀秉志金石坚慈亲今健饭甥男行满前吾妻及女嬃问寝相后先嗟哉黄杨木脱此厄闰年东风播阳和草木仍春妍

　　邓道士遗梅花一枝诗一首酒二樽见惠时馆人王文父饮余遐观楼次韵答诗仍要邓晚集

　　欲作梅花赋才踈愧广平一枝春到手酒香诗更清开樽对雪饮将诗遣童去亟请过萧斋石鼎与联句

　　栽桑

　　春雨墙阴手自鉏剩栽桑树遶吾庐归来笑与山妻说来歳春蚕食有余

　　九日对雨

　　白雨何其急青山不可登兀然无客到闲似坐禅僧盆菊数十蕋村醪四五升犹胜陶靖节冷眼望王弘

　　养鹤

　　西邻主人翁养鹤如养客専童供鹤料稍慢童受责试问鹤何如毛羽喜洁白又能舞蹁跹长鸣振金石客有鹤骨清粹然含素徳穷居以诗鸣冷面常菜色赋命鹤不如可为长太息

　　送李知事赴邵武

　　【诗阙】

　　金坛李质字竹操延佑中以诗经及第前训导常学

　　舟车千里逺瓯粤万山连旧俗民多犷孤城地极偏朝廷用儒术幕府赞承宣更喜诗三百东南可盛传

　　送凌万里挈家归海陵

　　邻居三十载奈此别离何客路秋光薄归舟月色多云山连海岱呉楚隔江波珍重千金璞良工更琢磨

　　郡学西斋夜坐怀亲友

　　客心清似水学舍冷如冰苔榻三秋雨芸编半夜灯病多忧老母会少忆良朋麋鹿山林性悠然愧未能

　　送兄游补陀山

　　莲花已结东林社藜杖复寻南海游千百亿身黄面老化城今岂在瀛洲
　　二
　　飞鸢跕跕水连天行李萧萧客上船津吏不须劳诘问道人来礼白衣仙
　　三
　　烟雾昏冥昼不开飓风吹浪雪成堆献珠龙女应相笑何处扁舟载月来
　　四
　　堂上慈亲老惜儿逺逰寻佛咲儿痴倚门望汝归来日三月阑珊四月时

　　寄钱唐教谕金君犍

　　紫凤衔书下九天司徒今日复兴贤欲知别后成何事和得陶诗百许篇

　　哭王伯祥

　　昨朝相别梦初萌一夕那知隔死生跖自永年颜自夭大钧于物信无情
　　二
　　伤哉郎罢客西湖匍匐归来玉树枯风雨髙堂春寂寞忍闻长夜泣诸孤

　　惠山泉和翟玄玄先生韵

　　青山屈曲九龙盘一派清泉喷雪寒陵谷变迁知几度石池洋溢不曽干幽亭过客分云液古寺闲僧煮月团莫向贵游夸絶品恐烦迢递入长安

　　耕隠为萧征士作

　　兰陵溪上梅花村世居齐梁之子孙濒溪沃壤足禾黍教子读书深闭门时人咲渠生理拙渠亦咲人多覆辙春来乌犍一犂雨岁晚黄精三尺雪有时独宿舞短蓑饭牛别作耕田歌长安车马自尘土奈尔濯足沧浪何君不见苏秦为无田负郭平生不识耕田乐奴颜婢膝谒诸侯黄金载多祸随作君今有田兼有书夜深灯火朝犁鉏只恐一朝富贵逼人去猿鹤笑人留不住

　　送侄僧德无言归灵隠

　　鸿鹄之志飞冲天鲲鲸入海方悠然汝生不受尘网牵作佛要在灵运前先人壁经汝舎旃弃家另着牛车鞭袈裟斜担云半肩东西南北十五年迩来参得灵隠禅神鲤跃出西山巅归来瓦缾携冷泉侑以白云歌数篇我昔西湖舣酒船曽闻老猿啼翠烟时秋雨洗山娟娟石头路滑难攀縁汝今言归磨汝砖山中之人应汝怜道经孤山脚下梅花边敢烦为我问讯林逋仙

　　寄金陵陈云心先生先生少学道游寓两浙后复归儒而家于金陵以能诗善琴终见知台阁然屡荐不起学者多从之游逺蒙惠书故以诗代简

　　先生闭戸自婆娑御史乗骢每见过白下诗名传不朽紫霞琴谱订无讹楼居卧看三山逺学子来从两浙多一别十年还念我逺厪书尺问如何

　　送陈汉卿赴江阴州知事

　　玉雪风神秀云霄志气雄骞腾从早岁交结尽明公鹗荐无虚日鹏搏适顺风修名今树立令徳愈磨礲清露金茎表黄流玉瓉中词章追太史琱斵谢良工纶綍恩重被冠裳秩渐隆雄州劳赞画善政惠疲癃幕府文书简江城草木空风涛秋浩荡烟雨昼冥蒙退食麾尘吏忘机对海翁仕优吟更好境会意何穷离索遥怜我殷勤为击蒙

　　慈亲年八十

　　慈亲年八十言笑满怀春衣食儿躬稼烝尝妇采苹一闲殊可喜长健不妨贫眉寿曽孙酒黄花节物新
　　二
　　慈亲年八十早岁歴兵戈老此太平世宴然安乐窝门前流水活陇上白云多儿辈生涯好东皋雨一蓑
　　三
　　慈亲年八十一子带经锄贫贱无钟鼎辛勤有屋庐小园千个笋老圃四时蔬邻舍闲来往诸孙御板舆
　　四
　　慈亲年八十头鬓雪纷然安得长生术终为不老仙平生甘淡泊中岁絶腥膻净拂烧香几持经绣佛前

　　闻友人陈子山廷试第一喜而有作用寄乃弟子方

　　紫衣使者日边来为道元方作大魁金阙早朝鸣佩入璚林日宴戴花回九天恩泽沾多士一点文星近上台媿我无成惊且喜渔蓑独速舞溪隈

　　犇牛巡检石润卿示予胡妇杀虎图其事乃前至元七年濵州军士之戍枣阳与妻胡俱在道上为虎所得胡逐虎杀之润卿持画索诗用题其后

　　猛虎谁不畏良人吾所天眼看性命落虎口妾身虽死何足怜嗟哉刘郎妻力不猛于虎怒气一奋发执虎如执鼠想当攘臂急逐时泰山可抜城可隳呼儿取刀儿后随刀入母手虎腹披当时若使遭虎囓虎口甘心作同穴嗟哉刘郎妻今古谁足儗冯媛当熊为帝立饶娥杀蛟随父死呜呼裙钗之下有君子宜尔芳名着靑史

　　鲜于瑞卿还碧亭

　　鲜于公子平泉荘有亭翼然水中央天光云影白日静菱叶荷花清露香栁下系船鱼可钓坐中留客酒盈觞门前渔浦接洮滆白鸟飞去烟苍茫

　　朱逸斋先生挽词

　　前朝士习雕虫巧先生词章风格老功名到手陵谷变云霖竟作商山皓骈花俪叶坠秋风独抱遗经自探讨呜呼一歌兮怀我师平生瓣香今为谁
　　二
　　阶庭桂子初芬芳盲飙怪雨俄摧伤中郎赖有女传业安然得老温柔乡平生缀缉富篇帙才名不与身俱亡呜呼再歌兮云石裂断肠猿呌黄山月
　　三
　　忆年十五从学经先生眷之双眼青每随杖履访朋旧耳闻目击皆仪刑而今先辈总沦没黄钟大吕将谁听呜呼三歌兮涕泪零魂招不来秋杳冥

　　送秦彦明

　　美人木兰舟春风挂帆去轻舟疾如飞可喜亦可惧浙江多风波越山暗烟树孤月照蓬窗今夜宿何处
　　二
　　老骥千里村盐车九折坂行行复行行伯乐遇何晚之人怀帝阍丹霄路云逺一笑膏吾车畴能为推挽

　　送赵方叔入京去

　　去京华八月初圣皇清暑返鸾舆五门雨洗红尘净九阙凉生碧栁踈慈母衣裳缝密线丈夫门戸出髙车翰林若见陈修撰为道野夫曽寄书

　　赠术士杨南溪

　　有客有客杨南溪天文之学师重黎又读郭璞青囊书书今不用如筌蹄十年湖海声藉藉观水观山双眼碧一官虽冷气如春那识人间有金璧相逢林下秋雨干髙梧叶落天风寒杯酒殷勤尽清兴作诗醉写乌丝阑

　　立秋

　　苦热念秋至立秋意欣欣一雨忽破凷千山净无尘新月挂髙树凉风洒衣巾重来囊中书怀我堂上亲丈夫茍未遇妻孥耕且耘胡为苦离别低头长傍人

　　和孙伯昭佛社

　　祭法埀明训邦家祀有功愚氓何悖礼佞佛乃成风妇女僧流杂香花佛社隆三身夸息怛千眼慕圎通金像瞻如在珍羞共极丰九衢迎象驾百彩制天宫窈窕闺房秀联翩市井童荘严森侍卫游衍适西东行道骈缁素飞尘溢软红宝幢云母扇银烛竹晶笼铙钹伶伦后袈裟粉黛中乱伦言可丑妄意福来崇废业兼旬久挥金与土同盘游律有禁长吏听如聋阖郡喧邪说同袍见直躬新诗来满纸髙论发羣蒙白雪无人和皇天鉴厥衷不为因果惑真是丈夫雄感激徒三叹栖迟奈两穷抗言摧佛骨所愿学韩公

　　赠丹阳归真观诸葛錬师

　　鸐溪之水鸣■〈氵虢〉■〈氵虢〉九曲龙蟠护仙宅东南一望天宇寛緑野平芜接洮滆阶前老树三十围门列修篁数千戟緑阴庭戸湿空翠五月天风吹巾舄野夫何縁饮丹井遇逐寻真羽衣客焦仙莎衣煮白石吕翁榴皮题素壁物换人非数百年予复幽探访陈迹黄冠老师卧龙钟知雄守雌室虚白诜诜弟子皆速省中有诗豪更琴癖【陈雄亝能琴且长于七言】哦诗鼓琴师亦喜一倡为之三叹息嗟予汩没尘土中到此悠然忧不释采芝终日不盈襜曵屣长歌晚山碧

　　寄题蒋仲益野趣亭

　　陶潜归故园日渉乃成趣迷途虽不逺已恨出门悞眷兹亭中人不识功名路幽居瞰洮滆诗盟结鸥鹭秔稌湖上田花竹家后圃山色开画图波光照窗戸寒镫课儿孙春耕了农务杖屦三十年曽无一尘污人生天地间溘如草头露轩冕渠自劳刀锯吾无惧熙熙太平世千载实难遇野趣祇自怡难以语童孺

　　代简蒋成玉

　　往年同掣钓鳌钩空载钱塘月满舟从此相思不相见槐花又老一畨秋
　　二
　　东风倾盖采芹亭一笑相看两眼青老我无成今学稼荷鉏依旧带遗经
　　三
　　春来一月苦阴雨少顷雨晴邀客嬉金斗城西芳草路水边杨栁青离离

　　送牛季和赴旌徳教谕

　　积雨喜新霁六合无纎埃江头杨栁风送客征帆开把杯问青天天网信恢恢之人饱经术吐辞粲琼瑰不居白玉堂合着黄金台培风展云翮胡为尚低徊往矣教岩邑菀然育羣才峩峩敬亭山相看亦佳哉荠麦茂霜雪蛟龙候风雷秋风木瓜熟好题书后来

　　慈乌

　　倚窓看慈乌生雏念雏饥黄口未能啄雌雄交哺之羽毛日以长飞飞展双翼父母乃巢居羣雏为求食得食能几何入口不下咽去时声哑哑归来羽翩翩大乌能尔慈小乌能尔孝他时子为子宜亦如尔报人为万物灵不孝诚何心我今作此诗警世还自箴

　　余子元御史枉驾敝庐以诗贻次韵奉赠

　　奇哉古秦镜奸邪见肝胆当年献天子重瞳目亲览尔来匣中藏寒月光湛湛玉台重拂拭清辉元不减

　　陪全公游仁惠观途中酌酒赋诗予和二首

　　呉山相送越山迎二十年前骢马行今日经过旧游处诗情秋色喜双清
　　二
　　山中羽人山下迎篮舆看山吟复行松阴呼酒听琴语一笑如见黄河清

　　邀髙则诚郊居小集

　　别多无那苦相忆赖有尺书时往来逢人为说乌宝传此客合贮黄金台北风尘土岁云暮南湖水波冰欲开扁舟短棹出西郭元日相期看野梅

　　同游赵君模过访

　　荒城岁晚冰雪繁幽人校书深闭门书中乐与圣贤对户外寂无车马喧年光冉冉老将至心事悠悠谁与论肯为梅花过寒谷定邀髙子共清樽

　　偕丹阳诸葛用中金坛王元征同应乡试阻风无锡和用中韵

　　船窓昼暝钩帘坐旸谷雷鸣送雨来佳友喜逢双凤集清尊且对九龙开槐花满眼催行色桂子吹香入酒杯黄帽怕教牵缆去请看风浪雪成堆

　　次邓混然韵送溧阳王元仁兼简乃父时可先生兄元德

　　客里匆匆送客归江空岁晚雪晴时父兄相见烦传语书剑重来好寄诗世事两年多反复人情一日九驱驰甓桥东畔王猷宅杖履幽寻未有期

　　丹阳道中早行过吕城写示诸葛用中十三韵

　　寒鸡丑前鸣雨急风更恶吾欲遄吾车仆夫殊不乐坐待风雨休早出丹阳郭行行二三里风雨复交作造化小儿剧变态不可度雨湿衣欲冰风吹面如削前途迷逺近古堠暗摸索怀哉故人居不逺可依托奈此道路难尺进咫复却之人书万巻芸香浸书阁闭门了无事卧听檐花落吾年几倍之赋命乃尔薄诗成往呈似定发一大噱

　　全佥宪自黄州遣骑以西洋布见惠作诗谢之

　　十月北风方怒号故人西布似绨袍逺劳使者传书信笑看家人落剪刀留得海圗飞鳯鸟绝胜山罽集鹅毛歳寒冰雪空山里千里相思报木桃

　　除夕和诸葛用中韵

　　尽道王门可曵裾青山吾自爱吾庐新年且醉屠苏酒旧业重修种树书堂上弄雏慈母喜阶前系马故人疎东风一树梅花雪折得南枝报鲤鱼

　　寄陈修撰

　　五始师麟笔羣公系马迁欲明前代事不失后人传紫禁烟花绕丹霄日月悬书成天一笑髙歩更联翩

　　诸葛用中邀赏牡丹痛饮终日且留仆与陈炼师宿成趣轩各赋诗十二韵

　　金谷春风暖名花宿雨沾锦□□覆幄华屋昼埀帘公子开琼宴仙人驾玉蟾妙年皆可畏老态不吾嫌栁雪沾衣袂花枝压帽檐舞裙云冉冉歌板玉纎纎鸾凤鸣丝竹羔豚出釡鬵初筵犹秩秩终日竟厌厌客少情偏洽杯深意转忺猖狂容阮籍缪语恕陶潜大笑南柯蚁深惭上竹鲇题诗纪行乐罄折谢劳谦

　　次韵罗君仁闲居遣兴

　　春近清明日花开金斗城闭门忘宠辱染翰作真行芳草自生意青山不世情何留过幽壑携酒听松声

　　杨氏橘隠轩

　　少年走京洛衣冠混泥涂脱身车马尘竟作山泽臞开轩面流水坐对橘一株客来必留连手谈以为娱手谈亦何好聊适歳月徂南风緑阴凉长日幽鸟呼寂然此树下身如蜩甲枯千橘比戸侯斯亦非吾徒况彼终南山快捷方式争奔驰驱车过吾里岂不愧木奴

　　浙江平章库库公家养二鸽其雄毙于狸奴人以他雄配之遂斗死作义鸽诗

　　翩翩双飞奴其羽白如雪鸟兽忽相残雄死雌蹩■〈薛〉絶食累数日悲鸣声不歇苍头配他偶捍斗项流血血流气犹愤血尽气力絶嗟尔非鸳鸯失偶不再结嗟尔非闗鸠所性殊有别于人拟共姜之死同一辙夫何宫壸内往往少贞烈夏姬更九夫河间不可说聊为义鸽行永激妇女节

　　陈伯大先辈偕邾仲义陈容斋张子毅见过酒边以茶瓜留客迟分韵得茶字

　　白鹤溪清水见沙溪头茅屋野人家柴门净扫迎来客薄酒迟留当啜茶林响西风桐陨叶雨晴南畮稲吹花北窗几个青青竹题遍新诗日未斜

　　伤田家

　　踏踏溪上车嶷嶷田中苖踏车非不勤水尽苖枯焦人力不胜天奈尔秋阳骄
　　二
　　初春脱寒衣典米事东作歳旱榖不收且无衣可着饥寒去何之前途半沟壑
　　又
　　尧田九年水汤田七年干保民茍无术羣黎总凋残我农今畴依州县父母官父母不我怜何从语辛酸神农作耒耜后稷教稼穑安知后之人耕稼多乏食乏食未足忧山中有黄独奈何点乡夫州城要修筑平明荷鉏去雷鸣忍饥腹

　　菊泉诗为孙嘉赋

　　循彼南山言采其菊爰有寒泉在彼空谷挹彼注兹有芬其馥既澄尔心亦莹尔目所谓伊人温其如玉宜尔眉寿受天百禄锡之南阳为尔汤沐

　　嘉定杂诗

　　黍熟湖田花鸭飞雨香秋浦箬鱼肥野翁织屦街头卖日暮褁盐沽酒归
　　二
　　趂潮艇子若游龙潮落横塘日下舂负郭人家星散住水边多种木芙蓉

　　昆山【时州伯移居太仓】

　　孤峯云叠叠旧邑草萧萧觅石敲新火拏舟趂早潮沙田红稲熟溪网白鱼跳寂寞悲秋客蓬窓酒一瓢

　　寄邾仲义

　　我思埀虹桥春波緑杨津鄂鄂棣华宅瞰此江之濵荷衣佩秋兰野饭羮紫莼一从桥上别花发三年春相思复相思为尔歌停云
　　二
　　我思钓雪滩烟波数千顷幽人读书罢乗风放孤艇沙头弄明月水底见天影鲈鱼秋自肥枫叶霜自冷钓钩未连鳌聊此驻清景

　　过太仓

　　杨栁溪边系客槎桃花雨后栁吹花东南地角环沧海日夜潮声走白沙市舶物多横道路江瑶价重压鱼虾天妃庙下沈玄璧漕运开洋鼓乱挝

　　简崔征君【姚参政门人】

　　牧庵夫子久絶笔巾笥藏书手泽存白首逝将深报国青云多是旧同门去年雪里西郊别何日花前北海尊芳草萋萋春又晚杜鹃声里忆王孙

　　和王文振遣兴

　　斋居幽事颇闗心晋帖时时手自临徐孺不来常挂榻锺期相遇始弹琴东风城市红尘暗长日轩窓碧草深圣代明堂方有作岂容材栋老云林

　　送陈县尹之东流

　　东流父老候飞鳬莫遣前驱叱避途好问去年天子诏邑中差税受恩无

　　哭全佥事

　　早歳乗骢马当时负重名四川豺虎缚一疏鬼神惊觧组归江汉还家访友生安知成永诀杯酒吕蒙城

　　羣鼠

　　羣鼠穿我墉昼出不我避苍头往执之赤手反遭噬号呼惊四邻狸奴尽呼至羣狸视如盲鼠辈从此逝老我气力衰长吁夜不寐

　　寄惠山鉴长老字仲明号太虚

　　太湖之阳九龙峯金田蛰尔僧中龙山头云出野漠漠石眼泉落声淙淙呵冰古砚写墨竹扫雪临轩看碧松别来两度歳华晚袛见梅花信一封

　　荅友人问讯

　　官河春水緑粼粼重结衡茅近水濵膝下斑衣三稚子堂前白髪一慈亲闭门无事足为乐挿架有书何患贫秫田更喜逢年熟酿得香醪味颇醇

　　元日试笔

　　萱草堂前竹数竿归来喜见总平安春风暖入屠苏酒朝日光生苜蓿盘万国臣邻同受朔一年时序又更端买臣未衣还乡锦庸竖从教白眼看

　　送新安程以文先生入京

　　春雪初消杨栁黄扬雄奏赋入明光莺啼禁苑烟花暖人着宫袍雨露香圣代百年周礼乐儒林诸老汉文章政须直作挥椽笔风月平分白玉堂

　　和京口张君益南园新居

　　铁城如瓮藏华屋金树埀丝镇画桥贺厦燕来寻旧主灌园人立候春潮戱题花月诗皆好醉览江山酒易消天意也应留逺客雨师连日泻天瓢

　　王元徳别去数年重会吕城诸葛氏家写兰见赠且索诗送行时予辨惑编成或忌而谤之者因并及之

　　与君一别几十霜喜君学与才俱长向来作诗方刻苦而今格律殊髙古向来祗为竹传神而今更为兰写真悬崖叠石足幽致古木寒藤有生意胸中清气吐笔端有声无声俱可观相逢莫恨无知者缣素盈箱乞传写絶胜编书斥异端老我穿屋牛衣寒十年歳月磨研铁嬴得羣厖争吠雪愿君为作指南车独行周道当何如

　　荅凌万里见寄

　　移家一别十年多予发苍苍子若何老去情怀偏念旧向来消息颇传讹遥怜杜甫因诗瘦欲为扬雄载酒过稍待长江羣盗息洞箫吹我醉时歌

　　送辛明善之缙云监税兼简髙则诚录事

　　缙云山下水盘盘一舸夷犹七十滩如此壮游良不恶何妨逺别去之官风生白苎征衫薄雨过黄梅客路干传语郡中髙录事小篇求序冠篇端

　　题桃源图

　　昔年曽读桃源记会得陶潜言外意柴桑避世如避秦恨不山深絶其事借人为喻说桃源渔郎之游皆寓言不然溪上山如故何乃舟回径迷路若令此景真在山此翁必入穷跻攀编书不用书甲子姓名无复留人间只今唐虞太平世花栁村村足佳致不须重展画图看四海桃源复何异

　　张子毅生日招饮以诗寿之

　　深山大泽生龙蛇文采风流出故家柔桑负郭田三顷灯火乃翁书五车南风初结石榴子细雨微浥菖蒲花生徒女乐为君寿老夫也得醉流霞

　　避雨

　　系马庱亭东邮亭似鹤笼长河飞白雪髙树洒清风州境纔相接乡音便不同野人来问字错认是扬雄

　　无锡赠何敬存

　　歳歳九龙峯寒泉落冰雪美人此倾盖为我涤烦热世途自荆榛肝胆无楚越凭髙一长啸清风满林樾

　　送崔仲徳归钱塘

　　家住涌金门濒湖五亩园梅邉童养鹤松下客呼猿头白心犹壮官卑徳自尊征车未来日诗礼教诸孙

　　送盛本初教谕之全椒

　　淮海维扬才俊多先鞭奈尔妙年何琼花春酒三年别滁水秋风一苇过圣代只今兴礼乐人家是处有弦歌安书寄与南来鴈时有新诗到薜萝【时乃翁克明先生为毘陵教授故云】

　　辛至善永思亭

　　而家本西域而翁葬桐乡乡人犹永思哀哀况诸郎春雨暗宿草秋风悲白杨别来春复秋于焉奉烝尝思成见容色宛在羮与墙一念不少休东流水汤汤到海水犹已此心未渠央贻谋子若孙百世岂有疆

　　次韵陈知逺秋日言怀

　　奔牛古堰头筑室俯沧洲爱客常沽酒躭书不下楼青山衔落日白露湿髙秋最喜多兄弟双亲百不忧

　　诸葛用中成趣轩

　　幽幽小园池结屋三四楹若人青云器乃有邱壑情渉园以成趣尚友陶渊明池水鱼泼泼花枝鸟嘤嘤太极圗外意芳草阶前生吾趣吾自知对客无以名欲识琴中趣且聆弦上声欲识酒中趣百壶与君倾啖蔗勿遽弃佳境将来迎

　　李御史过访

　　霜飞白简照南台早歳君门射策来独立敢言天下事实封频到御前开騑騑骢马过茅宇恋恋绨袍念樗材惭愧山林麋鹿性偃然方乐卧苍苔

　　题画鹰

　　苍鹰独立清秋树剑翮风生欲飞去林间燕雀动成羣海上鴐鹅亦无数鴐鹅燕雀鸣声喧击之不击无足言快须为我杀鸲鵅勿使空人之旷城

　　曹娥庙

　　死孝鱼龙窟垂名简册香江流随姓氏乡土奉烝尝黄绢碑词古青山宰木长世间枭獍子何面过祠堂

　　伏日奉怀浙江髙掾吏次早友人黄仲徳入杭以诗代简

　　伏日常年苦炎热今年伏日风雨凉官曺早出丞相府宾客髙会湖山堂垂杨系马緑阴静画舸采莲红粉香应有新诗纪行乐武林风物増辉光

　　河鲀

　　世言河鲀鱼大美有大毒彼美吾不知彼毒闻已熟其子小如芥食之胀如菽腹腴膏血多目脾头项缩烹■〈火麀〉茍失饪祸至不转瞩或言直一死轻命重口腹尔来廿里间杯羮数家哭譬诸安与史敢用甘颠覆溺爱多不明奚止一水族作此河鲀诗逢人敢忠告

　　过邹道卿先生墓有感

　　忠公天下士夙学能慎独平生寸心赤耿耿照黄屋元符引裾諌痛甚贾生哭上言正中宫下言斥当轴直道时不容除名窜荒服建中及崇寜宠辱手翻覆炎蒸岭南地文章散清馥晚歳归故山林荘竟埋玉向来望佳城欝欝暗松竹今为禾黍区春雨耕觳■〈觳，束代殳〉翁仲知何归云仍困无告嗟予占毕生斯文赖私淑愿言理侵疆重植宰上木愚公将移山自谓计已熟精卫欲填海可奈力不足伤心复伤心残碑卧荒麓

　　简呉门葛可久

　　东南古吴会江湖浸坤轴阊门万人海骊珠混鱼目嗟尔珊瑚枝光彩照壑谷挺挺八尺躯便便五经腹复用岐黄书教子时共读座有焦尾桐樽余荔枝緑我室虽甚逺扁舟往来熟此别独经年羮墙见鸿鹄珍重应时须抵鹊毋以玉【时分省募文武士间可久欲应命故有末句】

　　寄谢京口俞府判先生辨惑编序

　　忆昨倚槁梧往学太古音清风一挥手为我湔蓬心言归卧空谷神飞绕帷林寄来明月珠价重双南金岂不怀报章惭媿秋虫吟人生少会遇岁月何骎寻晨瞻蒜山髙夕览江水深江山渺予怀尘世盈我襟行当驾黄鹤从逰阆山岑

　　璚花行送盛克明归维扬

　　扬州好花非不多奈尔絶品无双何水沉香骨素玉蕋琉璃滑叶青揺柯东风二月花时节二十四桥香浸月小山丛桂避芳尘东阁官梅褪残雪向来名士多品题括香御史今亦知何日移春献天子不负此花天下奇

　　王长史代祀天妃回偶留常州为予作辨惑编序驿亭饮别以诗谢之

　　使者祈灵海上回蛟螭逺避漕舡开入朝将进贤人颂当路皆知馆阁材倾盖道边欣邂逅邅车林下久徘徊彩毫题我蒲编去鸾凤回翔燕雀猜【长史名余字叔善平章库库馆客也】

　　奉同干尚书贺髙太尉承恩诗

　　紫凤衔书下日边一樽金币礼髙年天恩已见来三锡月俸犹供十万钱緑野午桥闲几杖长洲茂苑美山川旧家池馆花如锦箫鼓春风送酒船

　　次韵陈心逺久雨

　　秋风巻衡茒我屋漏已久春来复多雨水马阶下走人皆忧巨浸我谓晴可守独忧东海上连年聚羣丑官军渉鲸波鼠辈未枭首西畴化沮洳闲

　　我扶犁手何以解此忧山缾泻春酒喜复邹忠公墓田赋絶句十首谢两郡侯

　　新松重植古人坟五马同来两使君归我侵疆三十亩山灵惭愧谢移文
　　二
　　白头翁媪倚林荘咲指荒邱旧石羊谁料百年荆棘里又看金紫奠椒浆
　　三
　　奕奕祠亭春雨晴青山红塔照檐楹檐前燕雀声何喜冠盖如云为落成
　　四
　　去年风雨暗桑麻今雨楸梧一望賖寄语无情枭獍子垄头衔土有慈鸦
　　五
　　倾囊不惜购残碑为爱前朝幼妇词赖有贤侯知古意从教俗士笑书痴
　　六
　　府公遗爱沾幽壤礼部文章勒翠珉寒食清明人洒饭落花飞絮鸟啼春
　　七
　　里翁犹记前朝事五马年年上冢来白鸟能言髙柱立黄杨合抱细花开
　　八
　　青山无数麒麟冢人到林荘下马过为问路傍杨栁树向来兴废事如何
　　九
　　景邹亭在稼亭东断础犹存草莽中郡圃何时重构筑羮墙长见道乡翁
　　十
　　千古一坏忠义土青山门戸碧溪阴溪流冷浸中宵月照见先生未死心

　　二月归田舎作

　　十年为客不窥园数日还家独闭门儿女牵衣拂尘土亲朋折简问寒暄江南花栁青春好淮上风烟白昼昏闻道贼渠今磔死雨窓欢喜倒芳樽
　　二
　　余生甘分老渔樵竹径柴扉掩寂寥舍后薄田堪种秫门前流水喜通潮人遭歳歉飱榆粥天假春晴养麦苖早起凭髙望西北楚氛犹似未全消
　　三
　　天开铁网放鲸鲵甲马归营罢鼓鼙四海苍生皆鼓舞三苖何物竟昏迷愁闻近日军需急幸得新年米价低春雨陇头耕未得桑林布榖为谁啼
　　四
　　鸦鸣鹊噪总无灵庸孺讹言更莫聴万国山河春荡荡一时烟雾昼冥冥官军自足追穷寇县吏犹劳募壮丁何日卖刀仍买犊花村鸡犬共安寜
　　五
　　飞刍挽粟未能休嗟我乡邻日夜忧何事羣凶恣猖獗半年诸将拥貔貅桃花过雨红颜老杜宇伤春血泪流堪笑腐儒无可用下帷依旧说春秋

　　记梦【并序】

　　至正十二年六月初八日夜梦于先人旧居之后堂看故兄所遗春帖有读书传家等语因念先人尝言曽大父以儒名家从父领乡荐为校官我兄犹好学而文今其孙无有似者次兄二子皆废学吾三子皆未成立以此感泣旣觉而涕泗交頥心甚怵惕因作以示儿
　　苦热夜难寐坐久方偃息梦归巷南宅竹树皆歴歴伯兄手题诗犹存后堂壁余时因感伤先世本缝掖书声今寂寥宝树化荆棘立观楷书字哭泣泪沾臆觉来忆诗话白月光满室重念世泽微门衰自畴昔我方埀髫时伯父死于溺音容两茫然了若不相识但闻能孝友风姿颇清逸四十五六年遗文总狼籍题壁尚何有此梦生此夕予生虽无成多赖读书力揩劘镜上尘积累机上帛嗣续幸不冺所愿能自植木也年十六林亦及二七阿森今九龄父母俱爱惜不为樵牧童又不学稼穑萤窓与雪案寸晷宜自惜读书承世业此语真药石汝曺能黾勉是亦尊汝伯旁观勿相笑说梦等儿剧

　　客来

　　革孔频移转觉寛酒杯虽举不成欢客来为说红巾苦窓下榴花亦怕看

　　进士马仲达为常州路录事司达鲁花赤监筑城以诗见示余次韵荅

　　风櫩抱膝听鸣蜩颇觉乡邻有呌嚣四海百年归一统两阶何日格三苖斗城新筑关门早铁骑南征去路遥年少参军金榜客可无奇策上丹霄

　　至正壬辰十月廿二日于妻兄任氏家避乱得家兄信感叹而作

　　避地横山下离家十日余鸰原常在望鱼素忽传书猛虎走城郭蝮蛇生里闾欲归归未得搔首独踌蹰

　　初度有感【十一月初六日时年五十寓任氏】

　　我生何不辰埀白遭乱离乡城箭满眼咫尺不得归百年今已半喘息能几时桑蓬负初心蓼莪有余悲惭愧朱买臣富贵能自期男儿无所成百龄亦何为对酒不复饮把剑空欷歔

　　寇退别詹鲁贤

　　君家天台下我家滆河边针芥一相投胶漆四五年仓皇避羣盗妻子同一船中途苦离散经旬各忧煎再见若再生相依益相怜横山树歴歴东洲水溅溅山水非不佳旌旗日纷然两家妻与子一月夜不眠明发窜榛棘衣被裹槖饘莫归客櫩下耳语青灯前葵心倾太阳杞国忧崩天逝将哭秦庭乞师扫风烟临期贼遁去此志徒欝然坐阅明年春东风草芊芊惨别斗城下相顾犹夔蚿重结死生交永矢金石坚

　　送京口刘千戸归营

　　桓桓千夫长胸有万甲兵生长太平世终日醉六经一朝着兠鍪跃马出瓮城擒贼不知数报国丹心倾台司方论功宪节偕按行部曲严武威疮痍抚罢氓宝刀洗荆溪铁马归栁营莺花已春暮草树犹血腥一雨殊足喜四野布榖鸣呉儿卖刀剑买牛事春耕顾瞻天地间埃氛未全清何当尽扫除丈夫功业成

　　过金陵明道书院访友人髙孟立山长适遇秩满且有侧室洗儿之喜作诗贺之

　　客来凤台下适见生凤雏斑斑五色羽菶菶百尺梧众客席上珍爱君掌中珠度曲紫玉箫泻酒黄金壶起舞为君寿试啼呼阿奴梅花亦解事含笑文庭隅

　　题陈时举宅画壁

　　双松歳寒姿拳石太古色我昔山中游憩此松下石松花雪霏霏松叶风瑟瑟安知此清景相对复今日拏空两髯龙乃在一书屋主人罢鸣琴宴坐室生白客来苦炎热傍树欲推帻不闻天籁鸣但见空翠滴烦衿顿如洗林壑幽兴适经月数相过明朝有行役黄埃赤日中令人转相忆

　　孙伯昭与陈天倪用简斋一凉恩到骨四壁事多违为韵赋诗见寄全和荅之

　　薄田西河上种谷多种秫秋来喜甘雨床头酿眞一我思山中人不见如参商蒲萄好留客毋用博西凉秋水涨百川无人洗乾坤堪笑闾阎下空怀报主恩东亝可谈书西亝堪寄傲山中尽寛闲俗客自不到凄凄草上霜耿耿天上月遥怜两淮地千里照白骨吾生西复东徒以口腹累怀哉安乐翁不出时有四明月足可喜好句无用觅寒蛩为谁悲唧唧鸣四壁殷勤语儿曺要识一丁字明年世清寜依然重文事主人锦■〈毛瞿〉毺饮客金叵罗遥怜古岩桂香似广寒多持身服苦澹适口忘甘肥青云丈夫志白首慎无违

　　哀陶尧佐【并序】

　　至正壬辰冬红巾陷常州驱民攻京口不从者杀之我邑人陶君尧佐不幸为贼所得且欲并驱其诸父昆弟以行君厚赂之以一身睨众人之急从至丹阳闻官军鼓噪声即倒戈刺贼渠堕马因被害时吾里有识君者旣而语其事于予予以君尝读书知逆顺故诚信而悲之阅二年方欲问诸水滨笔之野史以暴白其难明之心其族人有为之后者葬君衣冠予述前所闻作诗哀之
　　嗟尔练湖水不洗斯人污寃血化为碧春雨生苔芜皇天有老眼斯人实何辜生当太平日三世家业儒本无缚鸡力苦被豺虎驱孰知能贾勇倒戈诛贼渠铁石一寸心虀粉七尺躯而家既能全而愤亦已舒但恨薫与莸混然骨同枯华表鹤不返竹林啼凤雏衣冠藏古邱魂魄逰清都击贼作厉鬼当与张君徒天髙不可问愁云昼模糊

　　兵后到杭马掾史置酒见招且示以所与石处道邱长卿西湖倡和之什次韵一首

　　西湖山色冷如灰前度刘郎今又来红粉画船今寂寞断桥流水自萦逥一堤寒栁风烟老两鬓飞蓬歳月催赖有故人能慰藉緑尊重对晚山开

　　西湖曲

　　西湖春水緑于酒西湖女儿娇似栁依稀二月三月春攀折千人万人手我有一索青铜钱明朝也买下湖船试歌断臂孤儿曲湖上岂无人会传

　　自钱唐回舟中怀马掾史

　　省前山色翠欲滴幕下官曺清且闲公退每倾鹦鹉盏客来频爇鹧鸪斑坐看急雨沾花席应念扁舟出栁湾白髪郑虔毡未暖还家方苦路间关

　　舟中怀辛至善

　　春草緑如许之人犹未归江东云度水马上雨沾衣王事驰驱久家乡信息稀多情旧时燕还绕画梁飞

　　望官军

　　扬子江邉羣盗来奔牛吕城飞刼灰客懐每日欝不乐笑口几时能复开东郭流离人似蚁西村格鬬鼔如雷官军望断无消息独立斜阳首重回

　　示长子木

　　萑泽聚羣盗池鱼恐遭殃喜今避地去溪上一苇杭汝妻扶汝母小婢携槖囊丱角汝两弟随行色仓皇仆夫偕汝留家居谨周防屋后林有竹林后园有桑祖宗百年坟高树荫斧堂汝为吾冡嗣承家奉烝尝兴废固有时生理无怠荒但无沟壑忧可待时世康乡邻或侵陵勿与较短长韩信跨下辱自度势莫当娄公面上吐不拭庸何伤彼恶汝勿为口亦勿播扬天定能胜人善恶报乃彰松栢耐歳寒葵藿倾太阳此身可虀粉此志勿改常汝幼颇醇谨亦尝闻义方稍暇仍读书慎勿弄杯觞行看太平日斯文复辉光

　　严将军战马歌【并序】

　　至正乙未春常多盗省府调兵捕之浙东宣慰司元帅严公来总军事未几无锡平移军武进一日捣来富荘贼巢军中失二马明日贼乗之抗官兵烈塘上二马闻金鼓来奔贼控勒不能止遂堕地马立踶杀之官兵大捷故今烈塘之民咸神其事俾予作歌以美之
　　往闻齐军夜路迷老马前导人追随又闻的卢跃檀溪汉业复立西南隅古来良骥称有徳未有骁腾能杀贼将军两马駄贼来云雾四起生风雷红绡帕首尔何物霜蹄一路成飞灰军前认主鸣且舞惊倒熊罴与貙虎羣凶胆落不敢追官军凯还搥大鼔马兮马兮诚有功须知感物由老戎将军接迹武恵功煌煌史册书勲庸尔马名亦埀无穷

　　别姻家尹居士【并序】

　　尹氏世居金坛尹干桥其孙可传者予女妻之故避乱挈家依焉未几寇兵自溧阳至予遂寄留家具及古今书八百余帙复回故邑矣
　　烽火西来满眼红归帆忙挂鹤溪风蛟龙剑伏鄷城下科斗书藏鲁壁中邠老自怜能世守阮生谁信又途穷一杯此夕诚何夕儿女挑灯笑语同

　　赠花御史常侍文尹晋陵

　　氷雪襟怀铁面威井乡重过思依依州官局蹐迎骢马父老欢欣识彩衣闽越地偏沧海接江淮屋逺缟霜飞旧逰还念城东客白首持竿坐钓矶

　　过无锡口号

　　至正十五年十二月初一日丞相达识帖木尔公赴江浙余因感愤而作
　　丞相楼船搥大鼓铁骑前驱猛于虎纷纷鼠辈敢横行与我官军战河浒落日未落县林梢一天杀气风骚骚官军纵火鼠入窟太湖水阔阳山髙相君贤似唐裴度岂无将军如李愬兠鍪载雪捣贼巢一夕湖船竟飞渡我有一寸铁愿作将军箭将军三箭定阳山湖水依然净如练

　　杨铁崖先生既为应芳叙思贤录又以应芳上书丞相府不报作长诗赠行是用感激赋此留别兼谢

　　钱塘江上久为客光范门前三上书喜得问奇扬子宅何惭题柱马卿车风尘鸿洞人皆恐氷雪峥嵘歳又除觅得骊珠三百颗横山归卧旧田庐

　　代简苏景瞻先生

　　西门渡头春水生故人不来舟自横闻道移家近湖住手栽桑柘緑阴成
　　二
　　布榖声中春雨晴溪头倚杖看春耕干戈满地人相食宜尔龎公不入城

　　龟巢稿巻二

　　●钦定四库全书

　　龟巢稿巻三

　　（元）谢应芳 撰

　　○诗

　　养竹成大林养竹

　　成大林频年竹生孙美竹非不多恶竹亦已繁羣奴为洗之徃哉聆我言美者慎勿伤去恶必去根勿虞尔斧缺勿惮尔力烦宿莽荡无余清风仍满园

　　树头鸦■〈臼鸟〉鸣

　　树头鸦■〈臼鸟〉鸣农人起耘苗问之何尔忙良田莠骄骄去年耕较迟草蔓人力寡稂莠非不除卒以害吾稼吾闻农人语猛省天下事养虎常害人玩寇亦如此

　　移家金坛尹干桥奉寄俞用中先生

　　辟地金坛县懐人铁瓮城战尘今满眼忧国更忘情北固山无恙中■〈氵霝〉水最清卜居何处好为我主鸥盟

　　大父卒宋末塟烈塘之东墓松皆合抱数百株一旦为乡豪伐去郡县弗能禁愬之分省亦莫敢谁何应芳痛愤于家形于夣寐

　　当年扫松寒食朝纸钱挂之松树腰今年无树堪挂纸冡头揷竹风萧萧孤儿抱怨吞声哭踯躅归来卧茅屋夜深忽梦苍髯翁手足褁创头髪秃告言淮襄荆楚间羣凶杀人连数年名门世胄皆赤族楩楠豫章何足怜吾方欲问天下事鸡鸣梦破心如醉髯翁恐是十八公天邪人邪谁降凶

　　五噫歌

　　大明胡为而翳兮噫大凶胡为而裂兮噫触邪之豸角何折兮噫祥麟在郊足亦刖兮噫太平遗黎岂至是而底灭兮噫

　　忆兄【八月中结友】

　　平生爱缁侣逃难亦与俱骨肉不相顾安危意何如铜马从南来杀人血成渠一炬灰万室九原槌含珠懐哉眷令原何时蓬荜庐横山絶高处独立眇愁予

　　三五七言

　　角蛇啼翼虎飞百年鳯雏坏五色鹓雏饥盲风怪雨已连月青天白日寜无时

　　岁暮独归

　　浩浩北风吹战尘还乡无复见乡人四郊荒艹斜阳外一树寒梅野水濵偶有新诗题甲子忽惊初度过庚寅僧庐夜宿明朝别黙念莪蒿泪满巾

　　西胶山雪晴【写呈无锡州尹遂蒙罢吴家渡筑城之役】

　　一夜雪深三尺强石人堕指氷蚕僵犹喜金乌两翅冻不折天明飞出海上之扶桑老夫晨起胶山下风景看来浑是畵连山万顷玉为田隔水数家银作舎田中筑城团义兵日高未饭饥肠鸣黄泥冻地硬如铁白柄短鉏铿有声不辞受饥寒但恐亏工程将军踏雪来点名万夫鹄立颤且惊马前壮士五色棒棒头性命鸿毛轻予生悔不习兵法雪夜擒吴书奏捷客櫩抱膝漫悲歌奈尔义兵寒苦何丁

　　亥岁旦徐达卿席上作

　　主人饮客椒花酒笑语春风口角生乆雨忽晴人共喜又闻周郑欲寻

　　盟元夕寓田舎有感

　　忆得去年王正月钱塘风雪正频繁马周独酌新丰市韩愈三书光范门丧乱不沾新雨露饥寒今忆旧田园堠山西畔孤村里借屋篝灯过上元

　　赠钱梦弼

　　连云第宅堠山西乔木森森与屋齐万国熊罴方血战一林鸾鳯自幽栖东风池馆春如昼长日笙歌醉似泥吐酒锦茵容野客新年十日九招携

　　丹阳陈天倪及其弟刚中奔牛陈心逺等诸羽士避兵洞庭山寄此代简

　　洞庭林屋聚羣仙问讯曽逢卖橘舡湖上白鱼多满尺山中朱果不论钱仙家犬吠云连屋泽国龙吟月满天辟榖有方烦寄我吾将多与世人传

　　陈大翁过堠山客舎情话连日追悼母氏使应芳情见乎词【翁名师可字伯大宋常州通判之子】

　　外家亲戚惟翁在相见犹能话阿■〈弥上女下〉三夜客窓同寂寞两年兵火共流离可怜今雨穷途客谁识前朝郡倅儿前世青毡零落尽行囊留得数篇诗

　　寒食日闻乡信口占

　　邻舎惊呼避蝮蛇老妻嗔怒唾乌鸦谁知昨夜三更雨又送春风一度花寒食清明人上冢夕阳芳草客思家愁来复遶青山去何处垆头酒可賖

　　访孟伯坚周履道不遇

　　班马文章驾并驰云龙追逐去何之门前流水垂杨栁屋上青山噭子规三月又逢修禊日一觞还忆太平时可怜潦倒无家客满目风尘两鬓丝

　　刺促行次履道韵

　　刺促何刺促江上秋风破茅屋谁怜杜少陵长歌之哀甚于哭故山可望不可归髑髅台高春草緑浮云滓日竟谁洗烈火连天势难扑三农不复把犁鉏风雨荷戈城上宿于乎人生有子作征夫不如返哺林间乌

　　题春林雨意图

　　前山后山云气浓欲雨不雨天无风记得去年初夏里此时船过滆湖东

　　懐周履道

　　平生多朋游穷途见交态每歌杕杜诗重念伐木废孰谓新相知情如旧亲爱手书辱殷勤授粲慰行迈我老无能为执德心未艾秋风自揺落松柏岁寒在

　　狗寨謡

　　徃闻淮西军食人狗亦有寨屯如军是时江南幸无事尚谓传者言非真安知吾乡今亦尔地方百里皆荆榛三村两村犬成羣见人如见东郭■〈鵕，兔代鸟〉跳踉大噉猛于虎陂陀高踞声狺狺路傍青草堆白骨天外飞鸢衔断筋征夫早去胆欲落寃鬼夜哭情难伸可怜性命塟馋腹徃徃多是近乡民向来丧家狗絶食遗骸或与狐狸分乗时为暴至若此此事千古同悲辛寝皮食肉不可得张牙弄爪何由驯虞廷九官分厥职益必掌火山泽焚犬乎犬乎胡不革尔心全尔身主尔主邻尔邻揺尾乞食仍相亲毋使犬砦之名天下闻

　　寿玉山主人

　　黄梅雨歇南风清緑槐如云阴满庭胡髯雪白双眼明长日细字笺龙经有时忽着道士服骑鹤三天奏符箓天上神仙知姓名人间富贵差驰逐翁年已髦何矍铄姮娥应授长生药我来避地方卜邻翁与谈天甚为乐酒边却笑磻溪翁吾年与同心不同鹰扬未若渔钓好周家自有羣罴熊平生毛颕与亲炙老去曲生尤莫逆白鸥之盟君忽渝门外红尘一千尺

　　八月十六日颠沛中见顾玉山蒙置酒嘉树轩相与剧谈痛饮欢如平生且有来夕草堂之约既醉而别赋此以赠

　　来徃东吴三十年吴人多示好诗篇片言堂下知鬷蔑一笑尊前寿鲁连嘉树连云秋不老桂花如雪月仍圆烽烟只隔重湖水且为交欢理素弦

　　留别顾玉山将徃杭州卜居

　　垂白遭多难仓黄走四方吴人今入贡越冦复侵强百战山河破三边草木荒军容皆赫赫徒御亦扬扬举士思投笔农夫习臂枪谁令纪纲壊未改瑟琴张卓尔文章伯平生锦绣肠琴书曽不废轩冕迥相忘爱客坐常满躭诗夜亦忙登龙嗟潦倒鳯鸟与翱翔说项口不辍留髠兴甚长百篇诗自和屡舞酒淋浪老骥羞跧伏饥鹰欲逺扬忧天如杞国辟地卜钱塘丞相闻新诏除官率旧章覆蕉曽有梦腐草或生光萧飒双蓬鬓漂揺一苇杭第惭金自跃何以玉能藏海底珊瑚赤松根琥珀香明朝重回首嘉树郁苍苍

　　赠道传上人

　　偶识庐山逺山庄借屋居拨云分臈酒踏雪送寒蔬门俯溪光迥窓含野色虚相过两不厌灯火案头书

　　送蔡伯升避兵淀山依故人

　　典衣沽酒碛沙头送客携家访旧游虎窟携来桃竹杖鸥波荡去木兰舟黄杨偶厄今年闰老菊重逢九日秋觅得桃源堪避世结邻当与老莵裘

　　陈湖夜泊

　　平湖秋水清如镜照见潘郎两鬓斑带箭飞来何处雁一声哀怨入云间

　　访淀山因自明习无学二禅老

　　西风满帆天所假扁舟过湖快如马欲寻渔父问桃源因访高僧过兰若南能北秀两魁竒翠竹黄花总潇洒相逢握手问流落试为从头畧倾写生居扬子大江濵老我毘陵力田者羣凶西来火三月四境更无茅一把乡邻死战血漂杵妻子生擒肉为酢随波幸若鱼漏网失窟惊如■〈鵕，兔代鸟〉在野山中碧松堪疗饥池上白莲宜结社笑语同打有髪僧数见不辞禅杖行

　　懐玉山隐君并简其子国衡

　　锦翮鹓雏海上回无端鸥鹭失惊猜青山静对机心息好客相过笑口开鱼跃氷池堪入馔蛆浮臈瓮足持杯官军赴敌忙如蚁奈尔重门掩緑苔

　　懐袁子英

　　畴昔寻君竹浦西芭蕉叶上姓名题别来岁晚相留恋行到穷途孰指迷两鬓风霜秋飒飒一蓬烟雨昼凄凄遥怜冠盖高阳里长伴山翁醉似泥

　　懐诸葛用中

　　每忆君家书畵船梦魂飞绕太湖边干戈满地无休日萍梗他乡又一年西北天高烟雾隔东南海阔水云连何当觅得蓬莱路相与从游采药仙

　　至正丁酉冬玉山燕客芝云堂适有时贵自海上来以黄柑遗之玉山乃分饷坐客且曰吴中以连年扰攘无之今有之诸君子不容无诗故有是作

　　青巾西来食人肉逃难西山采黄独上书不伏光范门忍饥宁负将军腹玉山燕客客满堂香柑新带永嘉霜分金四座照人面潄玉三咽清诗肠山中椰瓢如大斗吴姬擘来荐春酒酒酣遥指洞庭山为问木奴曾贡否频年两浙阻兵戈黄柑緑橘不相过此时共享此佳果胡不取醉花前歌汉庭传柑还赐宴应念江南乆征战圣恩有诏息蠲租可奈数州人已无

　　赠镏元臣何士安二省郎

　　冬十二月一雨滂娄江水高三尺强翩翩使者传令急肃肃官军赴敌忙日出山头云气白春回海上栁枝黄捷书明月报枢府连璧少年増宠光

　　钱梦弼移舟过姜里后三日余徃见之适梦弼卧疾董子舍中正月赋此为别

　　堠山之别苦仓猝甫里相逢说乱离喜见新年王正月重瞻旧日汉官仪酒杯不惜金鱼换药杵何劳玉兎持借问董家鸡共犬有无祥瑞似前时

　　漫兴

　　甫里水东流垂萝繋客舟客心清似水吟鬓白于鸥词赋知无用干戈苦未休蓬窓三日雨农事忆西畴
　　二
　　五十不富贵蹉跎又六年新愁添鹤髪故国暗狼烟白帽看云坐青灯聴雨眠痴儿书懒读翻笑腹便便
　　三
　　吴地方千里齐民总荷戈人生无可奈天运竟如何米市黄金贱沙场白骨多故山时一望老眼泪悬河
　　四
　　伐木烧官炭中林霹雳飞穷猿无可择飞鹊更何依野雨生稊稗山风长蕨薇儿曺能采择犹足慰年饥
　　五
　　吴女何多巧吴趋作楚声市廛方易肆朱粉复倾城压酒桃花坞弹筝细栁营将军正年少相顾若为情
　　六
　　阖闾城下栁谁种緑阴成树繋浮江马枝迁出谷莺我朝方用武僧寺总屯兵犹喜湖田熟街头米价平
　　七
　　田舎方东作州家要义兵濒湖团水寨劚石甃山城栁暗村烟暖芹香润雨晴荷鉏归未得布榖为谁鸣
　　八
　　尽道从军好封侯甚不难羽书频报捷相府即除官北阙烟尘逺东风雨雪寒腐儒人共笑白首鹿皮冠
　　九
　　赫赫千夫长揺揺四橹船船轻如跃马冦退欲归田蓑笠松江上犁鉏榖雨前只愁边报急生计又茫然
　　十
　　太湖三百里流血水云腥战鼓有时歇渔歌无处听飘零孤鴈白惨淡逺山青题橘音书断令人忆洞庭
　　十一
　　近闻哀痛诏使者又江东兵革何时息军书四海同落梅春雨后芳草夕阳中俯仰长流涕穷途一老翁

　　顾国衡万戸席上与乃翁及元璞长老等数客把酒赋诗各成七言四韵

　　客来寒食清明日每日春风醉玉仙彩笔醉题鹦鹉赋宝香频爇鹧鸪斑帘前修竹翠欲滴地上小桃红更殷按得锦筝新制曲隔花黄鸟共间闗

　　宿寿上人山房再和金西白长老韵

　　春来淮楚兵方息今夜村庄犬亦宁分得梅边半窓月借看松下两函经屋山风扬茶烟白江浦云连树叶青来徃风流似支许独惭吟鬓已星星

　　访积善寺贵上人适与旌德寺学无为明月庭燕集四人年皆五十有六酒边聨句共成一律既而又各和一律

　　四人二百廿四岁【逋翁】一日酒倾三百杯【月庭】醉里不知浮世狭【无为】吟边但觉好懐开【应芳】春云冉冉连江树【逋翁】晴雪纷纷落野梅【月庭】邂逅相逢离乱日【无为】布帆无恙亦佳哉【应芳】
　　和
　　四人二百廿四岁野老浮家僧渡杯喜共江湖春水静适逢西北暮云开神仙换骨元无药宰相调羮自有梅旨酒正须终日醉醉乡佳处亦悠哉

　　送梅州判之昆山

　　百战归来佐一州貂蝉从此出兠鍪山城近海金汤固市舶通番食货稠下马正逢梅子雨劝农须趁麦花秋荐贤不负尚书意治最功成秩更优

　　端午日瑞光寺西白长老方丈作

　　藕花池上端阳日菖歜香浮药玉船可喜山僧能好客常容野老醉逃禅连宵雨涨三江水当午云开一镜天醉倚浮屠望乡国横山依旧暗烽烟

　　对雨书懐

　　书生得句百忧忘更喜新知共一方医士为焚賖药券【指顾彦文】邻僧借与读书床【指寿道传】十年乡国烟尘暗五月江村风雨凉不用弱流三万里地无豺虎即仙乡

　　次韵赠管伯龄

　　风连四海尘身世等一沤斯文幸未丧同类犹相求蜉蝣果何物敢作撼树谋诸公新亭泪可笑学楚囚我无西园金孰问东家邱嗟尔一片玉产此昆山州天门九重深献纳亦末由江村茅屋雨湖田稻花秋门外车有辙窓前水长流时无华子鱼幼安谁与俦濯足弄云水商歌兴悠悠胷蟠五色线唾视□□□针芥适相遇珠璧惊暗投酒杯接殷懃诗盟结绸缪千金享敝帚犹曰不易酬新知如故交一笑忘百忧停杯问苍天干戈几时休金风虽乍起火云未全收溪桥栁阴清繋我三日舟操执不忍别相期重来游

　　甫里先生

　　有田二顷可无官况复时危行路难丹鳯徒劳衔诏下白鳬自放出阑看春从顾渚随茶灶月向淞江伴钓竿旧宅不知何处是浮屠楼阁倚高寒

　　次韵袁子英过吴江兼简琦龙门

　　孤城当泽国潮撼势如浮拄杖寻僧寺长桥繋客舟江寒枫叶落湖暝蝮蛇游寄语龙门客诗盟莫负鸥

　　江上女和子英韵

　　妾生吴江上阿爷最钟情十五嫁夫婿红颜如舜英别来各天涯所共惟月明妾守江上宅夫戍边头城江上畏行路边头防斫营一朝义当尽性命鸿毛轻死愿化葵藿两两心同倾

　　送顾玉山游东南诸山

　　我爱向子平婚嫁毕儿女平生掌中珠弃置若敝屣百事不挂眼五岳纵遐武朝与麋鹿游莫与泉石伍泉石初无情所喜絶尘土松风出林磵笙瑟音调古但闻幽鸟鸣犹胜俗人语咄彼贪墨徒脐灯照金坞遗臭千万年其祸皆自贾吾知子平心夙昔慕巢许矧兹风雨秋摧兰折衡杜徃哉山水窟幽期赴缁侣解缨濯沧浪苕花八风舞老我病江沱临风为延伫

　　和顾仲瑛金粟冢燕集诗

　　我昔过北邙立马山之隈为问陇头树皆云后人栽生前尊酒谁不有无人到此自对青山开屋堆黄金五侯贵难免白骨生苍苔最怜吉士或枉折有如爨下焦桐材玉山先生达观者胷次不着闲悲哀清秋携客坟上饮曲车载酒山童推大笑胥魂乗白马深惭鲧魄化黄能墓铭自制身自挽视身不啻轻如埃鸾翔鳯翥玉箸篆虎踞龙蟠金粟堆鹤羣三绕喜树舞龟趺并载丰碑来长吟复短吟此兴何高哉秋风无情摧万物芙蓉亦老胭脂腮笑言他年翁仲共寂寞何如此时宾客相追陪功名絶愁根富贵脱祸胎百年能几日一日能几杯从兹秉烛长夜饮犹恐四蛇二鼠忙相催主人烂醉客亦醉絶倒不顾傍人唉北望中州数千里人家尽作兵前灰髑髅委江郊多是贤与才忍饥自作首阳鬼独醒谁念湘江累神仙初无不死药方士浪说寻蓬莱君不见无边之海白淼淼无名之山青巍巍长鲸嘘吸成风雷徐氏一去何曽回

　　玉山以予欲徙居淞江之东设席书畵舫邀袁子英陆元庠恢上人用江东日暮云分韵赋诗以饯予得江字用以留别

　　浮家野老双目厖捩柁欲渡吴淞江东将入海钓涛泷玉山山中别老龎西池之屋如舽艭左图右书堆满窓灯花揺揺落银釭葡萄灎灎倾玉缸四檐白雨飞流淙若裂娲石银河洚主人长歌客接腔翕然钟鼔相撃撞酒酣捉笔如长杠千军可扫鼎可扛诸公大才齐楚邦骚坛老将霖麾幢客来投戈乞受降乃辱赠以白璧双明朝短缆撃旧桩冯夷前驱鼓逄逄海濵懐人倚石矼书筒时寄黄耳厖

　　来龟轩诗【为顾玉山作】

　　维岁之初兵閧邑里我鐍其扃以辟以徙今我来思室有尔龟我墉弗穿尔从何来委蛇委蛇爰曳其尾来龟之祥云何不喜我户伊威我牖蟏蛸嗟我妇子亦孔之劳尔其泥涂我室我家岂不尔思以名其庐瞻彼池水有蒲有莲尔居尔游以永其年

　　袁子英偕宗别传过天慧庄因获晤言夜话之余口占以赠

　　短髪萧萧雪满簪老禅方丈挂瑶琴月明毎忆许元度岁晚同来支道林四海干戈犹在眼百年轩冕总无心梅花玉立西窓下相伴哦诗到夜深

　　子英之玉山顾隐君令于同里法喜寺楼居日钞佛书至午而止余暇则吟咏不辍虽亲旧来访亦不徃答焉余因子英复去作此代简

　　客来喜得平安信萧寺楼居日揜扃湖近浪揺窓影白地偏苔没履痕青羣贤方结莲花社小楷犹钞贝叶经岁晚扁舟归甫里好寻渔父过寒汀

　　送照元明住白马寺

　　老梅飞去迹犹灵七十二峯湖上青已喜黄龙新说法无劳白马逺駄经六时花雨狻猊座五色云开翡翠屏挹取寒泉同煮茗予将岁晚过禅扃

　　冬至日陪高太守坐愚隐山房读易有感

　　一殻混沌破二气从此分消长固有时爕理亦在人云何数年内浊乱暗楚氛维时当严冬夹衣暖如春中林竹抽萌花间雪纷纷阴极阳复生践长喜兹辰蒲团踞禅榻芸窓对炉薫筌蹄谢支许羮墙见羲文嗒然我忘吾万事何足云

　　人日懐管伯龄及杜泉玉昆仲一山上人

　　吴淞江头春水生美人不来舟自横一年又过牛羊日四海岂忘鸥鹭盟管宁白帽傲轩冕杜陵名家多弟兄结社香山僧更好野老何缘与姓名

　　刘景仪寓昆山永懐寺除日作诗三十韵见贻时余客荐严因次韵答之兼呈两山主人

　　遭乱心如箭偷生鬓已华一年看又过几度发长嗟淮海浮羣鸟荆蛮斗两蛇妖氛浑不散杀气转相加倦客谁相过高僧意孔嘉烧香谈般若倚树听楞伽风月三生石文章五色霞阶前时刬草坐上或拈花我下南能榻君居北秀家麄豪笑俗子歌舞拥高娃重费纒头锦频敲拍板牙何如依有道乐此寂无哗法喜常亲炙尘心亦变花济河求巨筏出宅问三车兵火西来盛神京北望賖忧天同杞国赋雪拟刘义西寺斋钟应孤城戍鼓挝朋游欣宻迩世务奈纷拏衮衮华轩鹤喧喧晚树鸦余生知有几学步恐成差故国归心切烽烟望眼遮衣冠无噍类戈戟乱如麻不识蓬莱路那逢博望槎愤秦思蹈海悲楚欲还沙窃比君臣蚁谁怜喜怒蛙桃符惊节换萍迹寄天涯君忆苏堤栁予懐阳羡茶吟篇聊倡和醉笔半欹斜此意方相得前言匪敢夸尚期金百炼永保玉无瑕

　　闻顾玉山芝云堂火而所藏之书俱焚恐其不能为懐寄诗释之

　　谁将藜焰烛羣书腹笥便便自有余得失未须论塞马平安聊复问池鱼草堂留客仍投辖香径寻诗可曳裾别院海棠春满眼重来燕子喜何如

　　和玉山初夏言懐

　　闻君乆约东林老林下栖迟避俗尘莲社不妨陶令醉韭葅谁信庾郎贫苏湖渺渺田皆水淮海茫茫草没人春去百花先自落五更风雨况相因
　　二
　　四海风尘浑未息一时天道岂无知待看雨散云收日依旧青山緑水时死欲便埋童荷挿生能自挽手裁诗道今风致清如许行路相传口似碑

　　再用韵寄悦堂长老

　　松雪孤标孰与伦烟霞一室静无尘清谈每日能留我自说平生不患贫城郭含辉山韫玉阶除听法石如人昙花不逐春红老信与东风别有因
　　二
　　老虎儿孙到鳯池声名曽彻九重知鹤书天上颁恩日猊坐山中说法时寸草不忘慈母报白华无媿故人诗春秋直笔黄夫子曽为东邻着二碑

　　踏车歌

　　吴田水深三尺许总是去年秋暮雨劝农使者催春耕田甲频挝水车鼓江村破屋能几家家家妇姑俱踏车蓬飞两鬓赤双脚亦有女儿双髻丫松江太湖愁满眼白汗沾衣足生趼车轮辘辘羊角转水波翻翻龙舌巻春来十日九不晴怕闻鹁鸠呼雨声滂沱纔禆片时乆辛苦又加三日程当家岂无夫与子打鱼日籴去城市城中禁米难出闗田上忍饥还戽水四郊未种围田榖三边已运官仓粟安得木牛为木龙运水疾于牛足陆西林日落田妇归隤岸白烟鱼虎飞诗翁独立长太息何处青山有蕨薇

　　和陶菊庄郊行

　　昆山春暖玉生烟沪渎潮平水接天行到沧洲人寂寂坐看青荇叶田田
　　二
　　十年四海暗烽烟五栁先生醉乐天芳草夕阳江上路独怜春水满闲田

　　梅子玉判官劝农过客舎口占以赠

　　娄江之南一万家葑田水深忙踏车喜有春禽鸣布榖幸无夜雨涨桃花州倅劝农频出郭野航牵缆小如瓜白鸥也似知人意引领相将立钓槎

　　观浴佛有感

　　银盘水浴紫金身白髪禅和拜跪频周孔岂无初度日诸生谁为荐溪苹

　　和顾玉山重构钓月轩

　　虎战龙争无了日他年谁是复谁非诸公图像凌烟阁此老逃名钓月矶新雨一池荷叶长南风四月楝花飞我来喜听沧浪曲欲挽游丝繋落晖

　　夏夜作

　　五年兄弟各西东兄在今年七十翁戎马此时犹塞路羇鸿何处或伤弓对床夜听空阶雨拥被秋吟破屋风梦里不知身是客觉来愁絶泪沾胷

　　陪梅州判智长老石教授陈惟兄寿上人等游姜公墩小酌梅以杜子美兴来今日尽君欢分韵余得日字

　　白雨洗炎歊秋风洒瑟瑟梅仙约幽寻邀我杖藜出同游得名缁飘然兴俱逸移舟泊钓渚看竹过僧室行行陟高邱苔溪树阴宻昆山含玉润岿然如卓笔羣峰太湖上雄势争崒嵂江中早潮回风急去帆疾梅仙最多喜播种农事毕青苗匝吴田芳草眠茧栗斯民乆涂炭天意谅深恤兵余喜丰年一饱百忧失欢然各有庆双榼酒尽吃安知艰虞世得此闲暇日幽情写丝桐余懐聊短

　　述次韵赠虚中讲主

　　三友高论乆寂寞一鼔雷音号令严正法眼明嵒下电玄机味若水中盐池莲玉立天开镜庭竹金声风卷帘大地正须沾化雨蹄涔宁许老龙潜

　　六月卄二日愚隐和上以诗留别徃碛沙寺以寓缾钖其诗末句云一声短笛沧江暮收拾丝纶下钓台予次韵二首送之既而懐碛沙诸公复就韵代简

　　一曲沧浪歌未了满船明月赋归来俗尘自暗人间世不着纎毫惹镜台
　　二
　　白髪道人无处着碛沙湖上去还来湖深六月天风冷花雨吹香般若台
　　右二首送愚叟长老
　　又
　　志公刀尺传家乆船子丝纶罢钓来一镜湖光照楼阁共看明月坐高台
　　二
　　濒湖金刹清凉境冠盖时时聴法来刮目试看天下士几人胸次有楼台
　　右二首寄刚中长老
　　又
　　长歌白雪无人和近喜碧云禅老来龙女献珠烟水国冯夷撃鼓雨花台
　　二
　　一牛鸣地长相忆赖有尺书时徃来白马山中人独逺孤云落日在琴台
　　右二首寄闲野舟兼懐照元明
　　又
　　连日颠风吹海立几时飞锡过湖来絶怜湖上林泉好六月清风似五台
　　右寄益以道
　　又
　　刦火烟销江总宅断蓬风转海濵来干戈未息衣冠老谁筑黄金聘士台
　　右寄江叔亷

　　寄赵君绰

　　旧家公子老儒冠诗巻梅花共岁寒湖上月明携客饮楼前山色枕书看十年四海风尘暗乆旱三吴水泽干满目天云秋后热敢题尺牍问平安

　　送扇赠赵执忠

　　送子扇一搧呼儿书八分相望湖上宅只隔陇头云南国多秋热西风有楚氛庭帏清枕席持此奉殷勤

　　寄天章上人兼简陶菊庄

　　东林花雨满衣巾文采风流有若人留客看山常满座开轩临水迥无尘娟娟乌鹊桥边月灔灔葡萄瓮里春朝夕徃来陶博士应拈醉笔赋诗频

　　简西白长老

　　高情每向诗中见怪事今于病里闻船去逆风牵缆怯苇花飞雪暗江濆雁来南国边声逺鸦集西林野色曛笑拂袈裟归欈李秋风尘土自纷纷

　　赠费克明知州

　　昆山之石白如玉娄江之水涅不缁试持山水比州牧厥德清白同于斯吴侬赖公父母慈遭时艰危蒙抚绥尽令卖刀买牛犊不失与国充耘耔讼庭无人辨雀角圜扉空鎻生蛛丝独怜沃土重财赋疮痍不忍加鞭笞早骑羸马戴星出晚踏明月归来迟纷纷公务日不暇烱烱此心天弗欺毎延多士谈礼乐顿觉喜色浮须眉菁莪方育泮林雨荠麦当茂氷霜时未拟文翁能化蜀已过鲁山无紫芝蜚名籍籍动藩府将彻九重天子知

　　夏五闻吴门汤君说以书见寄既而茫然九月末因马吉卿来甫里询知君说仍居闲诗以代简

　　不见故人逾六载曽闻书札寄多时浮沈江上知何许沦落天涯有所思老骥未应甘伏枥惊乌可是别无枝欲过竹所寻袁粲每望山阴忆戴逵策策秋风桐叶尽凄凄寒雨菊花迟幽懐每日如中酒世事频年似奕棋一笑相逢期未得边尘满眼鬓如丝

　　送愚隠长老主万寿寺

　　戎马废六籍三乗亦多魔中流矻砥柱犹能障頺波吾师云卧乆王公礼为罗说法继禅月珠林雨曼陀宏开甘露门诸根并渐摩一鼔气复作天龙卫烟萝秋空云雾开佛日光辉多

　　题林泉雅趣图赠杜玉泉

　　泉翁爱山如爱客到处好山皆莫逆脚根不涴京洛尘面纹长带烟雾色奚童抱琴翁曳履长日山中看流水万松清籁响如弦满地白雪吹不起桂风萝月秋复春野花幽鸟情相亲巢由相去数千载黄绮以来能几人山颠水涯风物美都在我翁诗巻里庄周梦蜨蜨梦周览是图者同天游

　　寄屈时中诸友

　　白蠡塘南烟水村伊人避世若桃源家家鸡黍留宾客夜夜熊丸教子孙慈竹丛深冬笋出野梅根暖早花繁扁舟一夕乗清兴我亦来敲月下门

　　逢乡僧昱东明

　　他乡逢着故乡人叙旧情如骨肉亲犹喜吾兄存两子俱从释氏究三身烦君为寄平安信道我今居寂寞濵何日浮杯来甫里寒窓灯火话酸辛

　　梅子玉董版筑于杭城别去日乆区区思懐作此以寄

　　钱塘江上石头城畚揷如云杵雨声两袖西风骑马立五更残月聴鸡鸣银屏犒酒平章喜金鼔还州父老迎力尽东南非一日政须遗爱抚孤茕

　　奉寄杨铁崕先生

　　光范门前三上书先生曽为发长吁畵桥杨栁藏书屋铁笛梅花落酒壶偶遇故人论北海相思一夜梦西湖由来海内夸长句肯寄浮家野老无

　　寄题悦堂长老城南小隐絶句

　　为爱城南水竹幽高人结屋近沧洲东园十畆蹲鸱熟足拟人间万户侯
　　二
　　门前流水与江通屋上青山与畵同文武衣冠来聴法绀园长繋玉花骢
　　三
　　象龙入室动成行燕雀随人亦贺忙白髪老禅挥玉麈袈裟犹带御炉香
　　四
　　屋头新植青松树池上重栽白藕花元亮孤舟灵运屐不妨来与共烟霞
　　五
　　客来多是一宿觉我亦幸有三生縁扁舟过门清夜里乌几烧香绣佛前

　　题渊明采菊图

　　一官弃如屣三径今来归言采东篱菊如彼西山薇秫田未熟禾无酒白衣携来恰重九今年不识是何年且为黄花开笑口非无小窓膝可容花前一笑樽已空衰颜得酒借春色霜染树头秋叶红先生之贫人共惜先生之心人莫识大厦难将一木支逃入醉乡聊自适

　　玉山邀至同里法喜寺饮别是夕酒醒梦回宿雨初霁月明可喜即景赋诗兼写送别之意

　　风吹雨脚断月到天心明孤鹤有清梦荒鸡非恶声南浦明朝别西湖几日程杵歌人正苦莫上石头城

　　寄愚隠长老

　　别后逢人问北山吴门第一古禅闗江湖瓶锡多依倚文武衣冠数徃还铁骑解鞍祇树下金鱼换酒雨华间最怜丈室双童子捧茗烧香不暂闲

　　寄虎邱居中长老

　　初春船过百花洲不谒闾邱谒虎邱古径入门苍藓合新城绕寺翠岚浮游方每学僧行脚聴法当随石点头更觅西庵修竹里寒泉一勺荐前修

　　和玉山排闷

　　寒窓诵君诗字字黄绢妇嗟君遘迍邅蛇虎吓前后毅然能忍性不矫亦不揉黄金本何物一任化乌有胸中耿耿在依旧冲牛斗大儿万户侯金印已悬肘小儿未强仕诗礼方授受两娥遽奔川星桥吠天狗更怜鳯台女先亦辞父母君能悟空幻视世等尘垢哦诗作游戏一日凡几首开尊饮词客锦叚从醉呕爱贤眼常清垂老髪仍黝逆境虽满前百战喜不负憧憧彼贫夫富贵争进取力强夸拔山势热可炙手美新皆扬雄托孤谁杵臼龙为坚白论衍事雌黄口何如玉山人不失素所守愚也比方皋识马忘牝牡倾盖即相知论文仍耐乆岁寒松柏青先零媿蒲栁向来九折坂此日一杯酒豪吟鬼神泣醉笔蛟蛇走万事付无言泰山同培塿

　　焦任道欲过寿上人山庄并与仆相见前期以诗见贻传和之邀仆同赋

　　旧说君家有墨庄新诗今见墨云香闲来林下寻缁侣当为墙头唤索郎边境日来西冦近沧江歳宴北风凉先生素识融公懒莫怪而今不下床

　　再和韵寄赵彦深

　　平原公子午桥庄草木当年雨露香桂树不嫌招隠士桃花应喜识渔郎锦茵醉酒冬宵暖水槛垂纶夏月凉我亦欲招横玉去为君三弄据胡床

　　次韵寄杜玉泉昆仲

　　授书不逢黄石公采药不遇龎眉翁杜陵名家好宾客客裾来曳梅花风德哉若人气冲融涣然释我心怔忡张灯为展风月宴坐客总开氷雪容火蛾荧煌吐星斗金鳌赑屃移方蓬高年垂及绛县老合欢要策青州功唾壶击折玉如意臂鞲珠脱携歌童觥船浪翻翠袖湿笑絶如举骊山烽紫云一曲歌未了阳乌飞出扶桑东明朝仲氏复迎客百花潭边收钓筒长鱼斫鲙白于雪葡萄新酿青如空高堂坐拥肉屏暖寒士无复鸣秋蛩溪山相映色俱喜埙箎迭奏情无穷老夫生长近吴下所恨白首方游从频年坐我涂炭苦此日置身仙子宫已令沈湎恣为乐尚论古人容折衷赋归既无田种术独醒敢夸衣集蓉衔杯乐圣非易得良辰美景真难逢论交不以车笠异忘形且喜襟期同咄彼贪夫逐名利何异粪壤蜣螂虫蛮争触战更堪笑要于蜗角称蚕丛边隅风尘莽浩浩天门烟雾深重重世云酒为知己饮可不罄尔琉璃锺扁舟徃还渡吴淞泗桥且喜春潮通兴来径去造竹所碧湾树下维孤篷祗惭诗债偿未了毛颕为我长怱怱此诗聊寄前日事此韵乃和前年冬分柑与君细说项眉案坐对如梁鸿

　　碧云山房分韵得檐字

　　古寺云林静春宵风雨兼阿师如惠逺有酒醑陶潜海味分苔脯园蔬摘韭尖金蕉传四座银竹泻层檐谈辨情相洽醺酣意转忺烛长红未尽缾罄緑频添小令皆毛举新题各口占襟懐虽旷达诗律自清严浪雪翻茶鼎香烟绕竹帘偶论蜗国战因笑楚人钳老去甘藏拙闲来得养恬青松知此意相对一掀髯

　　雨夜懐朱泽民

　　一天风雨夜漫漫独为先生发永叹杜甫数椽茅屋破郑虔三絶坐毡寒莺花紫禁回头梦烟树青山抱膝看最忆旧游诸阁老别来零落汉衣冠

　　和邹宏道诸公游碛沙寺

　　钱塘形胜絶苏湖风物于今入战图独尔碛沙仍似旧诸公杯酒不相孤逺山云敛千峰出幽树春来百鸟呼白髪老僧盘膝坐笑看车马陟危途

　　次韵寄路以道

　　笑将簪绂弃如泥出郭移家住水西芳草喜人车辙少逺山齐我屋檐低门前古树慈乌集梁上新巢乳燕栖更喜东桥僧舎好桃花多似武陵溪

　　送居南山还嘉禾

　　欈李亭前水接天杨侯曽此洗龙泉道傍已伐将军树湖上今题书畵船沧海扬尘知几度黄杨厄闰又今年因君与说干戈苦相送临期一怆然

　　题李白月下泛舟图

　　青蝇触起脱鞾时飞燕嗔人鳯亦疑杯酒佯狂江海上此心惟有月明知

　　七月二日过益上人问病因过路以道山人家饮酒乐甚诗以谢之

　　新秋去谒病维摩因与山人醉薜萝头戴鹖冠堪入畵手鸣渔鼔更能歌竹边亭子清风细壁上诗篇好客多从此徃来溪路熟扁舟乗兴数相过

　　贺梅同知迁秩

　　我爱朱丝弦其音淡如平为人涤邪秽妙理通神明良工繋锦瑟选练亦已精移柱喜更长白云风冷泠
　　二
　　我爱青铜镜炯如秋月圆为人别妍媸毫髪俱了然纎尘不受污光辉共人怜政须重拂拭玉台更高悬

　　窈窕谁家女和卜思颜韵

　　窈窕谁家女依稀慕璚树向来适良人门户比房杜今年遘疾难飘零太行路风雨道傍花不失春态度珠帘十二楼燕子忍辞去合欢会有时无劳叹迟莫

　　次韵寄呈谢杭州

　　金汤险据鳯凰山日月遥瞻虎豹闗每见题诗懐故旧也知为政有余闲慈帏一饭双鱼美衙鼔三挝五马还细说平章亲更喜黄金揷带彩衣斑

　　中秋日玉山顾仲瑛邀翟明府份陆良贵仁秦文仲约等十人饮金粟冢上酒酣赋诗各成一首

　　忆昔避戎马放棹来北山相逢适中秋展席解愁颜安知复今夕嘉燕集羣彦烽烟虽未息眼底喜不见华月出松杪灵飙散天香主称死便埋荷锸童在傍酒酬客哦诗其乐胜钟鼔柱头老令威为作八风舞人生不饮酒杯盂空匶前寥寥数千载孰与刘伶贤

　　赠章彦复省掾

　　相约揽秋色淞江来小舟留人十日雨洗耳百花洲祖逖鞭方着张良箸欲筹吾庐吾自爱霜菊晚香幽

　　偕愚隠长老重过玉山草堂次文中韵

　　中秋醉眠金粟堆重阳又捧菊花杯欲从南国隐几卧为约北山禅老来松下低头拜竒石竹边随意坐苍苔林风涧月足佳趣安知世有黄金台

　　简嘉兴天宁寺西白长老

　　五月中旬领报书客来兼得问何如天花乱雨袈裟地柢树重栽瓦砾墟风月三生情分在烟波百里信音疎高秋且喜吴田熟说法开堂响木鱼

　　玉山席上分韵得对字

　　劳生纷如蚁出没兹大块达人独超然逍遥物之外秋高天气清喜此良宴会蹇予憔悴容亦忝支许辈黄花有佳色青山若宾对饮者醉如泥不饮亦庆快卓彼浮屠师入俗无罣碍笑指空中云非触亦非背絶倒草堂翁东壁珊瑚碎

　　挽华亭吕辅之【讳良佐人号横溪居士】

　　屡却安车不赴官黄金多用恤饥寒铭槐西墅云林屋钓竹前溪雪浪滩王烈能平乡里讼龎公独遗子孙安只今海内文章伯多忆宾筵礼数寛

　　寄郭羲仲

　　霜骨棱棱七尺躯昻然独鹤睨羣雏门前问字人携酒舶上求诗客送珠山色隔溪云缥缈梅花绕屋雪模糊别来岁晚遥相忆愁絶荒江夜月孤

　　顾玉山移舟月夜过客舎忽闻侧室之讣即留别一诗而去别后和韵以订重来之约

　　畵船月下过江村客舎荒凉笑语温忽报緑珠飞堕地轻如玉斗碎鸿门兰台乆絶行云梦蒿里聊倾酹月樽携客东桥重问竹柴门当为扫苔痕

　　代简牛彦伊

　　客来为报平安信知在长洲茂苑间借榻眠云僧舎静举杯邀月客窓寒无家且喜身长健玩世何妨髪已斑三度梅花曽寄否思君长忆马鞍山

　　题王景逸所藏瘦马图

　　将军百战自封侯老病谁怜玉腕骝皮肉瘦来浑见骨精神减尽只垂头长鸣落日青山下独立西风白草秋犹胜骆驼三万匹都随壮士死炎州

　　寄张彦复

　　兰省归来日未斜闭门尘静似山家教儿楷字誊书藳遗客生绡写墨花太伯祠前人走马姑苏城上树栖鸦知君触处多懐古忍聴吴趋唱小娃

　　和马吉卿韵寄开天启长老

　　西望天峰百余里高僧何日共游居谈禅丈室挥松麈步屧长廊聴木鱼万壑秋声饥虎啸一池云气老龙嘘更寻香径灵嵒下与子聊乗下泽车

　　赠马吉卿

　　太尉初开藩府日我卿长揖与谈兵快鞭自此宜先着伟器如何竟晚成旧菊数株荒老圃寒流一带绕孤城草庐只在齐门里堪笑无人识孔明

　　山人家为路以道作

　　先生自是青云人归来故山鉏白云家徒四壁藤萝屋头戴一幅逍遥巾松根茯苓大如斗木柄长镵常在手剩收柿叶教儿书更摘松花酿春酒题诗满屋酒满船客来无日不陶然人间豺虎自斗死云中鸡犬多成仙山人家住山林好日日晏眠无事恼笑他东望玉门闗絶域思归叹年老

　　过牛彦伊寓所对雪口占

　　问讯蛟龙浦来寻鸥鹭盟天风寒赑屃氷雪岁峥嵘平旦徐徐起清樽细细倾独怜乡国逺西望若为情

　　美昆山费知府重修学宫诗

　　昔侯未牧昆山州州置逺移东海头百年乡校风雨毁四郊戎马烟尘秋州仍旧山侯下马劝农耕桑重儒雅春秋笾豆骏奔走日月宫墙焕图写素王清庙衮龙衣博士高堂鹳雀飞泮池芹藻堪采摘缁林草木生光辉时方扰攘人用武侯为斯文扶砥柱同僚才并青云器参佐功成修月斧庙前银杏双盖青堂后玉峰开畵屏诸生揖让秉周礼我侯语言宗六经官清只饮淞江水鲈鱼自肥莼自美齐名常衮与文翁兴学之功照青史

　　代道传招路征君益上人过西林精舎

　　西林新种梅花树未有诗人为品题尊酒小窓邀上客杖藜今日过前溪家园小摘春盘菜野径初干臈雪泥二老风流堪入畵不妨琴与鹤同携

　　赠水西长老中伯庸兼简承天毅刚中

　　禾城说法两三年貔虎如林护法筵一片白云闲出岫五湖春水阔连天诗堪补世方留稿琴乏知音竟絶弦莱尔峨峰堂上老喜留宾客共杯泉

　　雪中懐杜玉泉玉溪兄弟暨管伯龄

　　对雪僧窓忆旧游浣花溪上草堂幽弟兄爱客情懐好宾主谈时气味投扬楚两州城近接吴淞一带水长流兴来早晚相寻去解剑渔翁觅钓舟

　　元日同赵君绰早赴昆山州

　　乌纱白髪两遗黎同赋新年第一诗吴下喜颁尧日歴嵩呼重见汉官仪春回南国梅先得律转东风树未知试向马鞍山上望楚氛犹自暗边陲

　　访王景逸不遇其婿梁国传留宿东斋作此简景逸并允德

　　阿林随我曵长裾宿尔幽人水竹居云暗一天龙吐水溪喧半夜獭求鱼邯郸枕上新年梦光范门前旧日书欲与两贤论出处还家相见意何如

　　吴生以赵仲穆所书苏文忠公游道场何山诗属张天英绪人及予和之

　　溪流行尽穿林麓白塔红亭照嵒谷道场深处看何山僧住山头我山足两山云似海弥漫飞路百折空中盘我昔幽寻爱僧舎亦欲卜筑临清湍东坡先生不世出咳唾珠玑落禅席可怜前度厄兵燹一踣宝幢谁再植永嘉山水污歌鬟幸无若人来此间坡诗珍重赵侯写使我见诗如见山我衰不梦周公旦犹梦寻山及春半买花载酒约吴生慎勿渝盟重嗟叹

　　同杨铁崖吊龙洲墓和刘韵

　　排云阊阖问神州目极龙沙万里愁匡主首陈天下养和戎深为国人羞方期杀贼悬金印又报修文记玉楼一代人豪公寂寞春风扫墓为停舟
　　【附】杨铁崖
　　读君旧日伏阙疏唤起开禧一段愁龙川状元曽表怪冷山使者忍包羞东江风雨一斗酒大地山河百尺楼白鹤飞来作人语道人赤壁政横舟

　　次韵杨铁崖过李乐庵墓

　　胸中万巻色丝长才出纎毫补舜裳笑脱廌冠辞柏府羞看狐穴倚椒房结庵投老林泉乐易箦遗言翰墨香铁笛仙翁今表墓娄人当不愧同乡

　　次韵寄梅西溪

　　宦情吟思两如何咫尺娄江不我过呉下土风良不恶春来花雨喜无多三农饱吃田间饭诸将犹挥马上戈州县劳人宜莫厌要令襦袴有新歌

　　寄赠费伯谦

　　爱尔青年二十余无心富贵独耽书杨花雪落沧洲静艾纳烟销白屋虚门外自驰金騕褭案头长对玉蟾蜍别来吟得诗多少好寄江村慰索居

　　简赵执中

　　溪鸟忘机与结盟邻鸡解语共谈经帘前花落胭脂雪楼外山开翡翠屏无事干人腰懒折多情于我眼偏青于今同饮长洲水只隔烟波望德星

　　过悦堂长老看沈香小山适见杨铁崖所题畵像堂堂之容令人起敬因作此以赠

　　阿师僧中之白眉身长九尺聃耳垂金烂袈裟旧御赐铁笛道人新赋诗贝叶手翻诸般若沈香谁琢小须弥不知门外春深浅花雨缤纷二六时

　　题恒上人清流堂

　　悠悠黄天荡菀彼祗树林水流过堂下一带清且深要之源头活澄彻无古今山僧作观想亦以明其心停云共徘徊游鱼自浮沈三伏不知暑爽气生绿阴水华晚色凈风柳孤蝉吟嗟哉五浊世干戈如沸鬵客来且忘言沧洲濯尘襟

　　懐道传上人

　　海上谁知己僧中有此郎借人三畆宅留我百花庄故里烟尘暗穷居岁月长釡锺时振乏灯火夜分光书摘金根误诗囊梦草香溪山皆杖屦花竹共壶觞每念冯唐老能容阮籍狂五年同信宿十口赖欢康辟榖终无术飘蓬又远方世情多可笑交谊独难忘南国黄梅雨西林绿树凉思君重回首湖水隔微茫

　　懐沧海上人

　　床头不问有金无客到山中酒必沽爱我生来心似铁逢人为道唾成珠寻梅几处同舟去对月常时折简呼别后合塘春水暖柳阴谁与看飞鳬

　　又自述并简沧海

　　斋居颇喜俗尘无坐看诸公玉尽沽满地杨花风卷雪一池荷叶雨跳珠借书日与儿曹读邻酒时令老仆呼山上有山曽有约何时双履作飞鳬

　　和徐伯枢初还胶山作【无锡元度子】

　　昔年歌舞送觥船每日登临对乳泉麦秀故基今雊雉花飞南国又啼鹃官军尚蹀边城血田舎初生灶突烟只恐归耘归未得征车将到白云边

　　次韵赠徐仲刚兄弟

　　难弟难兄思不羣风流絶似太中君对床夜聴山中雨避世春耕陇上云四株松树青阴合一带溪流野色分老我剑心犹未死尚携长铗客田文

　　次韵赠庆德谦监州

　　彷佛桃源古洞天幽香两岸鬬婵娟烟波鸥作忘机友风柳蝉如脱骨仙田父相过终日醉畦蔬小摘四时鲜弃官溧水归来早赢得闲情乐酒边

　　还珠词寄顾仲瑛【并序】

　　余以玉山隐君避地居欈李犹合浦之珠徙而去焉今谢杭州当路于吴而州县更化犹合浦之有孟甞也人而珠者可不还乎因作合浦还珠词寄君以致招要之意其词曰
　　嗟尔珠生合浦川泽见光辉采珠人似雨孟甞不来兮珠亦良苦鲛泪竭鱼目瞽
　　二
　　嗟尔珠去合浦川泽失光辉龙嗔献珠女孟甞下车兮鱼鳖率舞象罔除吏商阻
　　三
　　嗟尔珠还合浦川媚仍含辉潜居水仙府孟甞爱物兮物无违迕明月出夜光吐

　　代简钱梦弼

　　六年十见堠山云爱客情多最忆君社酒每倾鹦鹉盏燕姬屡舞石榴裠渔郎一去仙源隔燕子重来旧宅焚别墅于今邻锡谷煑茶还许石泉分

　　絶句

　　屈原投江死扬雄投阁生一时生死计千古是非心

　　夏五杂书

　　使者乗槎海上来藩臣迎诏府中开半年赤地无纎雨此日青天忽殷雷鹓鹭聨班齐喜舞枭鸱脱网莫惊猜征西诸将櫜弓矢应受淮夷纳欵回
　　二
　　远客相过说帝都黄金如土米如珠内园人歇催花鼓市肆尘生卖酒垆河北功臣称李郭江南租税赖苏湖明朝漕运开洋去（原阙）
　　三
　　賨布初来价倍高吴盐重榷令如毛淡烹莼菜羮无豉倒看天吴褐有涛风起秣陵号虎兕天连青海纵鲸鳌长洲茂苑吴山好自媿多忧两目蒿
　　四
　　绿髪年来忽已皤尊前不乐复如何直如柳惠犹三黜醒似灵均漫九歌无数乌鸦争晚树一双白鸟浴晴波相逢莫厌沧洲静要路从前覆辙多

　　云文阁为邹伯常赋

　　光范门前人似蚁君独幽栖征不起西窓拄笏看青山东阁垂帘热沈水非烟非雾非霞氛欲断复续何氤氲若有龙眠博山底海岳清气嘘成文梨花梦醒春无迹一缕犹萦灵壁石白衣苍狗从变改明月当风自虚寂可怜权门铜臭儿脐灯将然恬不知何当招之入尔室三熏三沐论我诗

　　和徐仲刚归田

　　山下室环堵门前柳数株青秧移畎畆白水似陂湖避世方躬稼传家本业儒十年跻仕路两浙走危途熟路归来马高林返哺乌烟尘虽未息风月不虚孤松叶烧茶灶花枝挂酒壶拂尘梭鹿尾席地草龙须鸟雀窥窓隙渔樵来坐隅家居聊放适世路甚﨑岖池水鱼堪养庭阶草不诛眼前能自足身外更何需病鹤开笼放饥猿掷果呼看云添逸兴对月了诗逋田父邀皆去村童醉或扶不嫌乡俗陋敢学古人迂西堠良田熟东胶小径纡泉香云骨髓花莹雪肌肤犬吠溪云出牛归田野晡幽居东近海何必更乗桴

　　寄寗伯让州倅次仲刚韵

　　笼鹤乗轩笑卫公归来高卧北窓风忘机鸥鹭相依乆满眼湖山与畵同洗马池边杨柳绿钓鱼亭下藕花红自知大器成须晚不与时人校近功

　　次韵寄断云法师

　　嵯峩塔庙厌长桥东望扶桑路不遥聴法龙来云满室传衣人立雪齐腰阶前祇树黄金地石上菖蒲碧玉苖犹记昔年相见日为师吹彻伍员箫

　　和沈启之席上咏梅絶句

　　把酒花前歌竹枝看花不觉举杯迟春来结得黄金子还有调羮鼎鼐时

　　吊顾将军墓【并序】

　　顾荣字彦先晋散骑常侍赠骠骑将军开府仪同三司谥元公其勲业详见晋史余甞慕其为人今客吴门适近其墓在黄天荡南地方二三里土人直以顾荣墓名之予因徃吊焉

　　白髪吴侬说姓名将军墓近阖闾城征车入洛称三俊割炙知人得再生江月似留麾扇影松风犹作鼓琴声停舟一酹苹花渚野鹤双飞踯躅鸣

　　寄徐頥斋先生

　　忆昨天恩频赐帛数年国步政多艰莫嫌旅舎纔容膝喜有丹砂可驻颜进乳吴姬香玉暖弄雏莱子彩衣斑故园松菊知谁主又见秋风燕子还

　　九日

　　为客东吴年复年吴霜飞上鬓毛边青山满眼暗如雾白雁一声哀彻天细看茱萸占老健忽闻桃杏作春妍邻翁将谓花呈瑞邀我题诗展盛筵

　　送陈希玄入道

　　海上蓬莱知有无林泉佳趣即仙都三朝鹤绕烧香几九转龙蟠煑汞垆满地白云山馆静隔溪红树水村孤敲门莫厌相过客要觅丹书古篆符

　　题梅竹水仙图

　　罗浮美人倚修竹凌波仙子适相逢春风桃李自尘土不涴岁寒氷雪容

　　代简净慈寺颜悦堂长老

　　南屏楼阁照西湖四面云山列畵图丞相频来谈般若老禅端坐结跏趺长廊百五僧犹在古井寻常水不枯独有门前杨柳树春风得似旧时无

　　代简倪云林

　　江水西头繋客槎渔庄遥望隔鸥沙枕书门掩三竿日题畵毫飞五色霞杯斝椒香仍臈味阶庭兰茁又春华雪晴我欲寻梅去尚待东家借鹿车

　　次韵陈惟寅怀古

　　幽寻度香径遐思倚琴台乌喙甞胆日雉妖捧心来春风煽天艶灭国轻于埃
　　二
　　慿高望海湖白马还来无一杯吊忠魂江风为号呼悲哉抉眼地愁烟暗苔芜
　　三
　　奕奕让王宫遥遥延陵墓吴侬奉烝甞春秋几霜露胡为后之人无复继高步
　　右姑苏
　　四
　　宝鼎移炎祚降王赴幽都遂令虎林人得免马邑屠独怜金盌出啼杀稽山乌
　　五
　　辇路土花碧金门苾刍闗浮海两龙马一去不复还空遗温室树过客犹高攀
　　六
　　我来铜驼巷葛岭重行行相逢话师相皆云误苍生遗臭千万年沙堤湖上横
　　右钱唐

　　烈妇歌【并序】

　　烈妇姓周氏苏州太仓人至正丙申其父以兵帅贪虐阴结壮士数辈将杀之谋泄举家被戮帅之子悦妇少艾诱为妻不从痛骂而死今乡人义而哀之构祠立碑亷夫杨先生为记其事且属江西陈季子索诗以着其事
　　陈君手持烈妇碑劝我为作烈妇歌人生自古孰无死烈妇之死名不磨本是东沧小家女粉黛不施眉自妩父母怜惜忍违离纳婿于家半年许阿爷从军气颇麄欲杀不义奔京都手持芒刃机不宻身落祸坑家乃屠绣衣郎君元帅子少年絶爱倾城美愿言携手与同归即免枭首尸诸市郎君满屋堆黄金安知难买烈妇心耳边言逐飘风过腹内寃含沧海深骂声不絶郎君怒马上挥刀斫头去双鸾羞覩青铜镜全家甘赴黄泉路娟娟肌体娇如雪烈烈肝肠坚似铁一团寃血注娄江至今流水声呜咽男儿读书峩冠巾偷生或忍忘君亲奴颜婢膝曳朱紫得不媿此裙钗人呜呼得不媿此裙钗人

　　赠冯县丞

　　野夫东郭带经锄田畯相逢为下车百里雷鸣元夕后一犁雨足五更初行庖只饮长洲水署笔频钞种树书独奈赋蛇除未得逢人蹙额问何如
　　二
　　九土荆榛七八年吴侬挽粟上青天秋风杼柚黄茅屋春雨犁鉏白水田农畆要令无佩犊琴堂政頼佐鸣弦停车为说□□意□□斜阳野树边

　　题墨竹

　　吾闻雪堂老仙之爱竹到处敲门看漪緑为谁写此秋一枝叶叶风生清可掬恍如坐我此君轩与君相对淡忘言焚兰金鸭缀鳯髓我思古人欲遘止

　　卢知州宜兴秩满以避乱乆寓无锡视同故乡今知昆山必有怀二州风物之美赠诗言情并致颂祷

　　我思阳羡茶初生如粟粒州人歳入贡雷霆未惊蛰天荒地老经几年春归又闻啼杜鹃山中灵草化荆棘白蛇何处藏蜿蜒玉川先生一尺铁欲刳妖蟇救明月丹霄路断肝肠热还忆茶瓯饮氷雪
　　二
　　我思惠山泉长流无古今瓶罂走千里煮茗清人心向来烈火炎锡谷神焦鬼烂势莫扑池边堕石亦灰飞此水泠泠泻寒玉高人饮泉五六年一襟清气清于泉好为吴侬洗烦热乗风归报蓬壶仙

　　可笑

　　昆山州奉省府之命例试在学儒人以余为第三名故有是作
　　可笑秋娘已白头也随年少上秦楼舞腰强学春风柳不及春风柳様柔

　　送庆德谦知州漕运之京师兼简陈子山学士

　　十三万斛葑田珠一帆南风到直沽天上夔龙应为喜海中鲛鳄近来无江湖乆卧头垂白雨露重沾绂已朱寄语玉堂陈学士楚狂憔悴客东吴

　　顾仲瑛避地嘉兴几二年闻回昆山徃见不遇作诗寄之末篇兼简西白老

　　细雨清明节扁舟过玉山传书元有误飞舄竟无还芳草萋萋碧落花点点斑题名墙外竹黄鸟正间闗
　　二
　　客来常问讯书去半沈浮两度黄梅雨相思白髪秋樵苏今短笠山水古长洲寄与天宁老龟巢赋咏不

　　麦饭歌和徐主簿韵

　　太仓陈陈岁仍熟田舎嗷嗷食无粟朝来饭甑麦新炊一穗新烟出茅屋磨旋日月吐霏屑汤涌波涛跳碎玉耕蓑樵笠陇头归急雨森如泻银竹妻孥笑语同一饱且免饥雷鸣此腹安知列鼎五侯家日食万钱犹未足

　　和陆宗望韵赠夏师鲁

　　百斛葡萄剩有余一官不换只闲居窓含云气虞山近门掩秋声栗树疎鸿雁去来知几度鸡虫得失竟何如丈夫高盖非无日聊遣闲情赋子虚

　　寄袁仲长

　　古人心事古冠裳近代伊谁有比方杜甫苦吟头戴笠管宁危坐膝穿床秋风落叶多如雨老圃黄花独傲霜我亦卜邻依岁晚读书东壁借余光

　　谢徐伯枢兄弟胶山下墓田

　　东胶山有牛眠地西堠村连走马塘乞与一坏藏白骨待看残梦熟黄粱梅花杏树堪悬剑窦乳寒泉可荐觞从此便令童荷锸诸君贤似古桐乡

　　送费伯谦之吴郡侍亲

　　若翁清约似无官宜尔儒衣不厌寒灯火十年勲业在湖山千古畵图看氷池鱼跃共调膳雪屋鸡鸣起问安他日过庭烦寄语别来头白卧江干

　　昆山陈伯康筑亭山巅杨边梅过之题曰玉山高处且为赋诗命郭羲仲刘景仪及予和之

　　神仙中人铁笛老爱尔玉山双眼青玉山高处挂手板铁笛醉时围肉屏天生丹穴鳯为石东望黒洋鲲出溟人杰地灵风物美絶胜西蜀子云亭

　　铅上人席上作

　　有客有客龟巢翁须髯如雪气如虹权门要路脚不到宁与山僧野老长游从铅公喜不缚禅律百榼沽来作生日雪花似亦为人喜庭舞婆娑俄入室酒边笑杀东家儿槟榔不与刘穆之寻常有客谢无酒有时对酒还攅眉人生能得几初度且无长绳繋乌兎痴儿梦梦真可嗤不识盈虚元有数君不见黄头郎到头饿死钱堆傍何如眼前有酒且为乐毋令愁结九回肠

　　娄曲书堂【为殷君叙作】

　　汨彼娄水东连于海爰有幽贞居娄之汇蜑舟岸泊娄人纷拏幽贞有子劬书厥家晨鸡既鸣洒扫室堂羞我甘软阅我缥缃我经我史如耕如桑我服劬劳罔敢怠荒黍稌有田鱼亦有梁味道之腴游艺之场曰父与子欣欣乐康其乐维何匪人伊天憧憧徃来谁其语旃

　　遣愁

　　偶览青铜镜方惊白雪髭如何不饮酒犹自苦吟诗面作鞾纹皱腰间带孔移独存方寸铁刚似少年时
　　二
　　茅屋濒湖住芜菁借地栽一秋常苦雨十月屡闻雷岸草青青出墙花灼灼开扫除蝇蚋迹还有北风来

　　和危太朴参政韵送庆德谦治中

　　徐驱百骑稳如船雨露新承下九天当道故人多汲引大参佳句独流传数年华髪风尘里一点丹心日月边老骥只今方展足蜚声当不愧前贤

　　留别知隐愚长老苏昌龄先生

　　淞江太湖春水生湖边白鸥寻旧盟远公沽酒壮行色坡老题诗慰别情燕子日长书屋静落花风扬钓丝轻相过不负青山约一棹夷犹两日程

　　徐伯枢和韵送行予复答之

　　主人送客呼曲生胶山卜居仍有盟绨袍恋恋感君意去国迟迟知我情敎子正须熊胆苦看花应喜马蹄轻老夫把钓扶桑下目送鹏抟九万程

　　挽雍逸处士

　　孝友人无间诗书子更贤十年遭世乱三乐得天全处士星今陨虚堂月自圆客来悬榻在老泪为澘然

　　寄谢双杨沈仲庸并简同席诸友

　　一林修竹映沧洲百榼葡萄泛玉舟送客留髠成大醉怜君小阮与同游旧家燕子飞华屋满地龙孙着锦裘絶似兰亭修禊日坐中宾客总风流

　　朱明道等九人和前韵见贻各答一首并自述一首

　　新居风景似麟洲我亦频来系客舟山列畵屏朱果熟湖开青镜锦鳞游疎狂不厌高阳侣雕敝应怜季子裘有酒正须开笑口黄河今复见清流
　　右赠朱志道
　　二
　　先月轩前杜若洲抱琴童子钓鱼舟蜗牛有国方交战鸥鸟忘机且共游戏彩诸孙头峙玉濒湖二顷足莵裘吟余不接红尘事洗耳无劳枕碧流
　　右赠明道
　　三
　　杨柳飞花雪满洲水边亭子小如舟四时花月供谈笑千古湖山可钓游有客即呼鹦鹉盏无衣还赠鹔鹴裘试听月旦评乡里倜傥今为第一流
　　右赠原道
　　四
　　清江濯足坐中洲自喜身如不系舟槐国功名前日梦玉京辜负少年游每邀田父同鸡黍已学山人制鹿裘醉后剧谈今古事面如頳玉语如流
　　右赠赵善良
　　五
　　晚凉池馆藕花洲郎罢呼郎放彩舟老膝尚容文度坐佳宾多与阿戎游长腰米饭犹珍馔五色莱衣胜绮裘莫笑东家人谇语由来泾渭不同流
　　右赠华子强父子
　　六
　　爱君枫落吴江句有客相投放剡舟满眼鸡虫从得失忘形鹏鷃共遨游秋来江上鲈堪鲊歳晚山中貉可裘如此幽居良不恶比邻况复有诗流
　　右答盛彦英
　　七
　　炼得身形癯似鹤江潮杯渡捷于舟湖边旧宅适归隐吴下诸山今卧游学道已知砖作镜工诗更悟冶为裘曺刘沈谢何零落风月平分支遁流
　　右答惠上人
　　八
　　老夫衰懒惭无学年少才华羡李舟好觅灵槎天上去莫攀仙桂月中游踞床我欲来吹笛换酒君当为解裘最喜今年秋至早凉生六月火西流
　　右答崔彦麟
　　九
　　少年学士俱瀛洲老夫浮家惟叶舟每怜古调少人聴幸得新知如旧游四海风尘桃竹杖十年霜雪木绵裘尔来同饮太湖水（阙）
　　右自述

　　过吴江三高祠

　　三高祠前秋水波客来吊古悲且歌季鹰鲁望桑梓敬蠡也笾豆理则那生为越人身相越百计吞吴吴乃灭直忧乌喙将无情兎死狗烹肝脑裂飘然携家湖海游捧心人与同扁舟越人夸功铸金像于吴孰曰非仇雠行装重宝乆弥厚清高之风絶何有奉甞堪笑木肠儿忍覩荒台麋鹿走江风萧萧枫叶寒扣舷折我青琅玕灵胥怒挟海潮起殷若雷鸣过雪滩

　　寄偰知州兼简蔡教授

　　使君心似娄江水霜落秋高清复清田野但知耕获喜闾阎不识呌嚣声背山馆舎云连屋通海漕渠潮入城公退应寻蔡文学投壶置酒适闲情

　　病中梦徐伯枢戴时中见过既而伯枢惠诗次韵答之

　　病来呼酒当神楼又得牵丝作钓钩堪笑生为穷谷叟何妨死作醉乡侯四壁西风茅屋冷一帘疎雨桂花秋山童浄扫门前路数日频迎李郭舟

　　中秋日观朱明道自寿之诗次韵言怀并纪燕集

　　兵戈驱廹十年还此夕珠歌翠舞间出瓮葡萄杯灎灎盘铃傀儡锦斑斑达人不惜千金费浮世能逢几日闲月里嫦娥应笑我也将华髪对娇鬟

　　追和侯良斋秋怀

　　寸丝欲补衮龙衣岁月蹉跎素愿违身老江湖心未已梦游京洛觉还非萧萧木落青山瘦浩浩西风白鴈飞惭愧太湖清似镜照人双鬓短垂丝
　　二
　　出入都无骑从随杖藜于我颇相宜诗成每得江山助酒病还将曲糵医杜甫眼前茅屋在陶潜心事菊花知朝来两袖西风泪遥为乡人洒肉篱
　　三
　　世事无涯生有涯逍遥谁得似南华龟巢近傍三江水鸥侣平分半席沙稚子学书収柿叶老妻添絮采芦花客来且共藜床坐莫说金张许史家
　　四
　　垂萝曲磴絶攀縁挑酒笻枝不挂钱白石路傍如虎踞青松涧底作龙眠一杯且咏重阳日二顷何须负郭田风景不殊陵谷异丹心雪髪两堪怜

　　六柳庒为沈太守作

　　彭泽五株柳清风千载余顾予心乃心修名难与俱所以树六柳于焉结吾庐门前有流水树下堪钓鱼我柳已成阴岂不懐归欤人生一趋舎世事纷万殊善学柳下惠风雨慎守居继迹子陶子亦曰姑徐徐谁其知此心南山黙如愚

　　九月八日朱原道席上作

　　主人预晏重阳客我老重逢癸夘年醉把黄花簪席帽笑携红袖棹觥船洞庭山色轩窓外震泽波光几席边不用登临劳骑从恍如蓬岛醉羣仙

　　为吴中行题畵

　　老树骨立偃蹇秋山气势崔嵬闲却一江风月扁舟罢钓归来

　　次韵答珏仲瑛

　　客僧留客古禅宫汤若炉熏对菊丛佛法不随尘世变乡心犹与故人同一林红树含疎雨半壁青天截断虹早晚相寻东海上扁舟相趁落花风

　　题春江独钓图

　　江碧山青雨过时轻烟漠漠树离离白头吕望鹰扬去独钓沧洲是阿谁

　　过昆山王御史墓

　　宋御史王褒字彦先登宣和进士第绍兴初上疏论十弊切中时病后告老居昆山逸野堂所著有春秋集传等书行于世墓在州南乆废之余赖知州偰公复之友人殷孝章以其事索诗故有是作
　　先生逸野堂何在仰止昆山有所思麟史立言三传外廌冠遗直中兴时一坏难污孤忠骨十弊犹存蹇谔辞过客下车翁仲立共看重树墓前碑

　　简金君玉

　　峩峩洞庭山宛在水中央山风西北来微带橘柚香吾有山中居一别今十霜题橘宜有书鸿雁日南翔老怀多感嘅烟火生肺肠作诗报君知湖山迥相望

　　闻杜玉泉卧疾以诗代简

　　闻君卧读床头易世事更新恐未知一国山林包锦绣五湖烟水照旌旗天寒日暮人相忆冬至阳生岁又稀江柳鹅黄春草绿幽寻当不负前期

　　次韵沈启之宴饮

　　柏酒春三日梅花信有风赴君鸡黍约醉我鹿皮翁冻雪山头白晴云海上红天高不可问吾道未应穷

　　赠庆别驾

　　台州别驾不之官烟水孤村共岁寒偶有浊醪留晚酌旋挑生菜簇春盘三年邻里通家好四海兵戈行路难且喜门前金色柳东风堪作畵图看

　　送人妾为尼

　　燕子楼中别绮疏象王宫里学真如秋波独注莲花漏春笋频翻贝叶书十二云峰无复梦三千沙界本来虚散花天女长围绕观色观空乐有余

　　路义道见访示诗言懐予次一首

　　书畵船来城郭外客窓春作雨阴中一违谈笑经年乆又得壶觞此日同江水照人清似镜山头戴雪白如翁新诗属和题青竹几杖相随许阿戎

　　次郑起南县丞出郊

　　出郭问农事哦诗思不羣犁鉏江上雨桑麦陇头云驯雉行相逐雄鸠语更闻野翁相劳苦飞盖倚晴曛

　　上元夜赋雪

　　此夕何夕风作威急雪打我白板扉大如鹄鹤小鸥鹭乗风作阵横空飞老夫起坐惊且喜窓隙壁罅皆珠玑邻家儿女时未寝看与灯月争光辉夜深人静灯烛灭宻掩姮娥烂银阙恍如太极未分时混沌之天无日月须臾忽聴檐竹折惊动老夫方寸铁直忧压倒湖上山连我龟巢化鱼鳖老龟缩颈牛衣中夜长如岁心忡忡邻鸡三号催晓发烛龙飞出扶桑东口衔火珠光焰红万国一照春融融客懐愁与雪俱释青山依旧撑虚空

　　吴门访路义道和古诗

　　客来上元夜筠轩照晴雪对雪饮流霞敲氷煑团月诵君诗数篇忘我衣百结一笑看梅花余事不复说
　　二
　　新年到城市忧思喜一雪复覩汉官仪仍书王正月苏州古名郡刺史得元结老我愚溪愚无劳捕蛇说

　　赠杨君济县丞

　　我思昆山鉏白云高轩访我麋鹿羣我今长洲钓明月君适过此寂寞濵感君相知式相好与君谈笑开懐抱坐分半席白鸥沙满目青山浄如扫社公雨晴风作恶村北村南杏花落劝农来徃杏花村鸡犬不惊田舎乐君归哦松坐松阴我舟更入菰蒲深钓钩无饵勿语人但说烟波无处寻

　　寄萧舜卿兼简虎邱宁居中长老时萧年八十三矣

　　爱尔林居虎邱寺剑池盘石好林泉一门父子头如雪十载兵戈命在天故国青山还歴歴春风芳草自芊芊生公会有招贤意我亦来从种自莲

　　达至善自钱唐过访会徐伯枢昆仲诸友小酌以杜少陵春日莺啼修竹里句分韵得日字

　　兼旬苦阴雨阴藓青入室良朋远方来一笑百忧失阔别十载余艰虞能尽述喜闻戎马间犹得用儒术间闗脱虎口壮志曽不屈归来西湖上饮水独食蜜中吴旧新知生存百无一龟巢酒盈樽聊以永今日两儿聆言话诸孙亦绕膝殷勤问生理为我长太息干戈纷满眼世事暗如漆愿言慎所之终焉保贞吉

　　雪舟诗为王照磨作

　　雪中傲兀乗孤舟千载复见王子猷吾知君欲记高兴君聴我言当点头男儿胸中有兵甲笔底听滔水三峡正须击檝誓中流雪外蓬婆争蹴踏长驱夜入悬瓠城指挥鹅鸭混军声生擒逆竖取金印江海却寻鸥鹭盟

　　和沈启之早春书懐

　　水光山色浄无尘满眼东风景物新茧栗犊眠芳草地木兰船系緑杨津莫嫌头上鬔松雪且尽杯中潋灎春鹤自乗轩鸟自好沧洲鸥鹭与情亲

　　简钱仁山

　　一榻青苔对雪五湖春水流澌欲遣长须觅酒同拈秃笔题诗

　　二月七日和徐伯枢排闷

　　人生百年能几何有酒快酌金叵罗已看蓬鬓点苍雪莫待桑田变白波东风花外鹊声喜落日城头乌尾讹君诗到手客在座击节聴我玲珑歌

　　伯枢以启之韵作诗见赠复答一首

　　萧斋孤坐席凝尘喜得君诗字字新四海交游期管鲍一家兄弟比椿津多情燕子重来日絶色桃花不负春媿我少年书剑在白头无复报君亲

　　赠星术王逵夫

　　虞廷命官非不多歴象必先羲曁和羲和去今数千载名与列宿俱嵯峨先生本学羲和氏聊尔谈星隐吴市二十八宿纬五星上系天时下人事先生为人推吉凶一天星斗罗心胷河图洛书造化窟妙理贯彻精灵通斋居垂帘坐终日金鸭焚兰烟雾碧客车载酒来问情先生舌端飞霹雳每将忠孝语臣子不惜忠言逆人耳天降灾祥本在人人能转移天亦喜君不见宋君三善言荧惑退三舎天人果相孚大咎亦可谢又不见韩退之命在斗牛身坐箕遭谗受谤能自知怡然高咏三星诗吾侪此理或未析请从先生考星歴

　　和郜彦清州判暮春寓僧舎

　　治最功成解印归春风绿髪未应稀如何拄笏禅床下闲看孤云倦鸟飞
　　二
　　沈水香消午篆烟僧房聊借石床眠多罗树上频伽语絶胜天津聴杜鹃
　　三
　　箧藏缃帙沁云香手阅金经掩竹房门外不知春早晚绿阴满地日初长

　　雨中寄友人

　　春风冷凄凄烟雨昼暝暝相望隔重湖幽事颇闗情赖有小吴笺可以写心声心声写难尽况无雁南征出门泥没膝恨不生羽翎隔窓两黄鸟花间语嘤嘤頺然枕书卧一榻莓苔青

　　龟巢稿巻三

　　●钦定四库全书

　　龟巢稿巻四

　　（元）谢应芳 撰

　　○诗

　　杨县丞董役开白茅河昼夜勤以诗代简

　　畚挿如云穿白渠客来喜得问何如行庖只饮娄江水俸米频供担石储人起四更烧爉烛霜飞两袖坐篮舆殷勤左辖银缾酒为报功成有荐书

　　刘旭斋过娄江客舍作诗赠之

　　方欲题诗寄草堂逺劳移棹过沧浪十年同饮三江水一笑相看两鬓霜田野无人鸦种麦漕渠通海蟹输芒凭君莫语悲秋事且复持杯送夕阳

　　玉田丧侧室作诗悼之余亦次韵以相其哀

　　目断琹台日暮云相如无复见文君最怜机上回文巧更忆灯前教子勤绣箧熊丸香尚在绮牕鸾镜影初分江村一月黄梅雨谁为衣篝爇寳熏

　　五丛泾送玉田徙碧山与龟巢邻居

　　倾葢雨两月同客天一方君今挈家去宅我龟巢傍为闻碧山好宛在云水乡朝绅多寄寓群髦富文章将寻鸥鹭盟与我同六藏老妇堪夜绩东壁分余光客至亦可留觅酒过短墙巷无车马尘屋有汗竹香籯金与床笏笑视俱亡羊惟存广文毡读书坐藜床闭门乐吾乐疏食犹膏粱清风北窓下懐哉古羲皇

　　寄镏景仪先生

　　杏花春雨晴时别蒲栁秋风又飒然笳鼓新城严警逻溪山幽馆喜安便校书还照青藜火煑茗应■〈奭斗〉锡谷泉近遇故交闻有信逺劳埀问念无毡龟巢仍寓黄天荡鼃灶今连白水田自分犁锄聊卒岁可堪兵革更饥年家居食指一百廿斗米缗钱八九千琐琐旅懐言莫尽知君怜我似夔蚿

　　寄颜悦堂长老及昆山诸友荐严永懐二方丈

　　双径归来旧竹邉林风磵月两依然昆山特立烟尘外娄水东流渤澥连坐有故人应念我客无此老共逃禅南能北秀烦传语秋晚相过饮菊泉

　　杜子才掾史携诗见访次韵

　　白首无机心江鸥最怜我复有新相知时来与闲坐一凉初过雨七月正流火先鞭君已着短锸我方荷壮君早骞腾先我常轗轲怜君幸如此数见何不可茒茨湖上居菱芡水中果后会期碧山合欢呼白堕更邀诗酒侣共载书画舸中秋月如昼西溪捩归柁

　　玉山顾隠君自嘉兴荅诗询仆近况且云径山禅老亦望一见故复用韵自述简诸故人

　　数椽茅屋一笻枝万事无心独爱诗诗债来年偿未了带围连月孔频移呉田积雨生禾耳笠泽西风断桞丝眼底故知俱契阔抱琹何处觅锺期

　　次韵荅戴德隠见赠

　　我生无他长耽书竟成癖须眉皆雪霜肝胆如鐡石所頼识前贤顷歩不妄适向来走风尘朝不能虑夕行囊既羞涩家累且繁剧随身一破砚百指全仰食驱驰今九载未始一日闲岂不懐故园松菊怡我颜长蛇及封豕出没咫尺间逢人问亲戚野坐荆屡班不见雁足书徒视刀头环遥怜金斗城如望玉门树忆昔重九时乡邻约鸡黍黄花香可爱白酒味不薄东家复西家相邀总难却负郭有二顷平居得三乐朋游结诗社时时共吟噱溪涧采苹蘩春秋奉祀禴几回乗天风欲跨扬州鹤那知一颠沛江湖竟漂泊移家碧山下家具少于车幸君适相逢同念去国賖聚如水上萍散若风中花或琹教河汾或玄授侯芭交情比投漆子弟亦通家诗筒频往来瞬息经两稔壮君多志气将衣买臣锦老我忘功名但就吕公枕三江五湖水共喜鱼不淰茰觞了佳节藜床甘且寝春日方迟迟秋霜俄凛凛好客多酿酒愿作东林沈

　　寄丁彦诚

　　旌旗满眼各西东君觅桃源我转蓬兵后即知还旧宅客来曾辱寄诗筒石田种秫梁溪曲茶灶分泉锡谷中最喜西窓山色好青霞不染俗尘红

　　赠沈彦肃典史兼简王景德

　　空山寒云白如雪岁晚高轩过岩穴三生石上拂苍苔一笑梅邉有明月床头酿得松花酒思与故人倾瓦缶烦君为问王子猷剡舟肯棹同来不

　　旭斋歌次鐡笛先生韵

　　旭先生行年七十余躭书乐且孺白驹过隙莫可留欲把长绳系乌兔囊无一钱任羞涩腹有羣经饱撑拄论交贵在见肝胆不学时人口相煦有时醉吟诗其巧犹瓦注快若爬背痒十爪倩仙妪昔贤只读圯上编便遇君王借前箸先生岂无策可用草庐未有人三顾青山白云古画图笔床茶灶今家具居吴十年食破砚砚田幸喜无租税秋风篱落桑叶陨枯蔓萧条系寒瓠西伯何当猎渭濵载取非熊后车去

　　次韵寄题邹朋寿草堂并简刘旭斋

　　宾主东南美溪山绕屋庐经鉏百战后版筑十年余木落西风急窓鸣夜雨疎侁侁二三子灯火案头书

　　荅杨献可见赠

　　忆尔梁鸿山下宅园池不减李文饶一朝猛雨莺花去十载东风燕麦揺客里相逢聊慰藉樽前一笑共歌謡君归不负青山约好似淮南早见招

　　简呉江朱志道昆季

　　去年长至听埙箎转眼今年又此时棣鄂喜存兵后树梅花早绽雪前枝西山近日无烽火东阁何人共酒巵儿軰北归今问讯呉音变楚莫相疑

　　盛彦英隠居太湖之阴号具区耕叟命仆作诗以歌咏其乐去

　　脱屣东华尘躬耕太湖滨桑麻接邻里鱼鸟情相亲闲时读书牛背上安知六国方攻秦东风二月桃花雨布榖飞来向人语一犁初破陇头春黄犊出阑徤如虎羲农世逺莫可追南山石烂无足悲悲歌笑寗戚夜半犹未已人间闲是非何用污牛耳我田已耕春昼闲樵童随我看青山日暮归来一壶酒我歌呜呜童拍手童拍手儿饭牛一天星月烂不收重捻铁笛作三弄七十二峯俱点头

　　小至

　　九年至日悲流落一笑今朝醉酦醅儿子归来十里外老妻欢喜两眉开宻云藏去黄棉袄轻雪飞来缇室灰遥念故园归未得竹篱为我护寒梅

　　腊月

　　腊月无多日行年六十三浮生空自老往事日多惭南国山皆赭东郊草未蓝萧条江郭外云暝雪■〈毛参〉■〈毛参〉

　　懐野舟闲长老兼简真本元

　　大地北风寒且严香凝丈室昼埀帘庭前栢树心相契牕下梅花手可拈出郭钟声闻数里穿城塔影见重尖欲求智永千文帖烦说区区寄口占

　　古鼎歌【并序】

　　中呉万寿寺旧藏古铜鼎其欵识有云王在周康穆宫册锡寰用作皇考郑伯姬尊鼎大德中任阳谢氏尝欲以重寳易之时住持点翁师不从后谢氏为构佛殿点遂以鼎荅之至正丙申谢遭兵鼎因失去甲辰夏四月愚隠智公乃得于军人之手耆旧聚观皆曰我山中旧物也既而出鼎见示且征予诗以纪之
　　碧云师着金伽黎空王殿前龙象随一夫长跪送古鼎状若献寳波斯儿羣缁来观集丈室中有老僧前致词云是山中旧时物立诵欵识能无遗惟有臣寰纪君赐用显厥考郑伯姬文词诘屈错盘诰字体隠伏蟠蛟螭苍姬纪录世屡改不知何代来于斯谢家寳树易赵璧巨构贾与秦城齐鼎兮鼎兮什袭去岁踰数纪今来归师闻此语重叹息兵火连年炎九域金钟大镛弃路旁总若沉沙销折戟珠还合浦独无恙护持信有天龙力摩挲两铉湿烟雾错落丹砂映金碧浊水摩尼五色兼出海珊瑚髙一尺呜呼羲轩之鼎莫可求禹鼎亦已沦东周世所用者非尔俦或膨豕腹徒饱羞调羮尔无与覆餗尔不忧归来兮归来北山兮菟裘汾阴自有为时出切莫放光惊斗牛

　　岁除前一日寓姑苏与友人卞于珍守岁

　　姑苏城外小湖邉寂寞僧房借榻眠诗稿冩成丁夘集歴头检尽甲辰年中原喋血人争地南国啼饥水拍天起坐夜深如守岁屋山风雪洒寒毡

　　偕徐伯枢访王孟翼酌酒论诗经宿而别

　　旧雨客来今复来溪堂新筑栁新栽风生玉麈谈诗律露湿金盘把酒杯淮甸三邉烽火熄呉山千里画图开相如来奏凌云赋当路畴能荐逸才

　　剑池送曹广文赴学士院检讨

　　峩峩虎邱山湛湛剑池水水深人莫测草生寒不萎世传祖龙剑斫断苍云根千古两絶壁铁花点苔痕僧厨转辘轳阴崖落氷雪临池人有语响荅出林樾先生屡幽赏盥沐弹鸣琴木石俱点头鱼龙亦知音今居白玉堂还念青山约羣仙与重逰増辉旧岩穴

　　雨中懐徐草堂兼述杜掾史求诗之意

　　乱红飞尽绿阴稠风雨凉生四月秋且喜三邉清似水何妨一室小如舟欧虞墨帖时临写呉越青山总卧逰肯为杜陵题老桂难兄应作置书邮

　　和浦玉田清明日郊行

　　湖上新堤踏软沙少年人面映桃花花村风物浑如旧独欠青帘卖酒家
　　二
　　栁丝袅袅拂苍波花雨斑斑点绿莎寒食清明春又晚人生不乐复如何
　　三
　　笠泽西头王墓村桃花水没竹篱根年年春到清明日儿女郊行栁挿门
　　四
　　一幅春云巧似裁隔湖飞过碧山来野桥小立题诗处夹竹桃花烂熳开
　　五
　　四望青山眼欲花山光都是薄云遮杖藜徐歩归来晚月上东窓恰到家
　　六
　　每惜春光去后思春来行乐复何辞放舟莫近呉门去诸将楼船正出师

　　寿徐伯枢

　　碧山湖邉银杏树数百人家星散住中有南州高士孙借屋读书深闭门岂无香醪甜似蜜好客相过方与吃朝来烂醉呼不醒蓬矢桑弧挂虚壁皇天有意生男儿锦绣五藏璚瑰词乱红飞去绿阴静菖蒲花发当何时

　　赠葛天民

　　吾闻清孝公为君八世祖可怜遭乱离麻鞋走尘土床头无金何处索堂上双亲头欲白五星躔度书一编江湖乃作谈天客吾尝阅其书心目俱茫然星辰之高四万八千里三百六十五度分周天人生两间应列宿探索岂易穷幽玄君今自喜得其妙回视筌蹄成一笑万象森罗方寸中千尺碧潭寒月照髙谈往往惊倒人黄金捆载归养亲鲈鱼斫鲙羹紫莼褊■〈衤迁〉五色斑衣新人家生儿孝养有如此何必钟鸣鼎食重华茵扁舟过我三江口留宿龟巢看星斗欃枪荧惑总莫论且道酒星无恙否酒星茍无恙酒禁必早开娯尔白髪亲酌彼黄金罍我生不愿万户侯亦不愿识韩荆州但愿太平无事百不忧吾儿卖文君卖术得钱可以沽新篘命呉讴若翁与我日日眠糟邱

　　崔宗明掾史请告之钱塘省母将徙居来呉时太尉丞相张公在分省嘉宗明之行赠钱数十缗故诗及之

　　丞相知君念母情金刀错落赆君行衣冠祖帐三江口帷幔归舟几日程乌鹊知人先喜信鲈鱼入馔试当烹髙堂若问呉门事王国金汤第一城

　　和浦玉田咏物

　　嗟尔五月菊黄花发何早平生傲霜枝乃杂半夏草趋炎真强颜乆雨竟埀老榴裙炫人眼坤裳为谁好忍负陶渊明秋风旧懐抱
　　二
　　嗟尔六白蟾爬沙出何迟天生一腹皤且有三足竒乖时人共弃保身自污池昨午遭磔死同类多可悲月官老蟇精居髙知不知

　　寄鲍仲孚提举

　　风雨萧萧五月凉阶前书带草应长心传千古文章印名重诸公翰墨场官舍看山闲挂笏斋居扫地静焚香野夫别后遥相忆一榻青苔两鬓霜

　　寄陈子章申屠仲权

　　听雨听风半月余高斋吟啸兴何如雨添泮水芹芽长风撼帷林杏子踈毛颕功名应立传杜康交絶岂无书阳春白雪词皆妙好寄龟巢慰索居

　　贺陈子经赴学士院著作

　　白玉为堂置此身诗书端不负人人生花彩笔丝纶羙栁絮宫袍雨露新日过八砖趋禁署天开一国用儒绅呉淞江上渔樵客也为讴歌寂寞滨

　　寄因本初讲主

　　爱尔呉江水西寺门前流水碧于苔松花布地金无数蕉叶翻经纸万枚讲席每留诗客坐浴堂曽为国王开别来雨洗秋容净凉入袈裟亦快哉

　　寄谢楚芳

　　乡城一别十五年别时玄髪今皤然无声诗与有声画彼此赢得虚名传君家有子为时出且喜读书兼读律絶胜吾儿但笔耕三径蓬蒿尘满室老夫宿如龟六藏思君见之羮与墙移家同饮太湖水尚期东壁分余光

　　代简崔宗明掾史

　　孤坐驰遐想羮墙见若人宫墙今画省家世旧朱轮南国梅花早北堂萱草春慈颜应有喜过客总儒绅
　　二
　　落叶拥柴扉吾儿日暮归手持毛义檄身着老莱衣客路风尘乆青云故旧稀何当报一饭不遣此心违

　　寿徐主簿

　　昔君濯濯如春栁鞍马日随丞相后翩然提剑扫蛮烟欲取黄金印如斗一鞭径渡浙河东东南满眼旌旗红手援赤子出涂炭慈溪草木生华风长啸归旌行复止濯髪淞江太湖水鲈鱼莼菜非不佳总忆家山旧桃李君今草堂宅东郊有田可耕山可樵堂上慈亲足甘旨相知与结桑麻交金门玉堂紫薇省无复回头看画饼但爱鹅溪秋水清雪色芦花一千顷豪吟往往似谪仙但不持杯醉花前杯中之物时有禁煑茶都费惠山泉龟巢老翁不浪出逺来为君作生日草堂此日题此句风竹四檐吹■〈觱〉篥

　　申仲义録事自杭州来议论慷慨风节可喜作此以赠

　　客来试问钱塘事冠葢都非旧日人尚喜西湖堪种栁不知东海欲扬尘手题王粲登楼赋头戴陶潜漉酒巾如此江山如此客政须倾倒洞庭春

　　和沈启之立春作

　　何物淮夷学井蛙东风依旧满天涯春盘荐酒杯频举醉笔题诗字半斜无数故人俱契阔一双老眼近昏花家贫頼有长镵在坐待青山长蕨芽

　　徐伯枢仲刚来云乡僧□□刺血写华严成好事者为之盛集缁素送经至呉门无量寿庵时有人以兠罗绵化佛手观者异之赠言盈轴徐伯仲征余诗不已故檃括佛氏作此贻之

　　吾闻两足尊化身千百亿诸相即非相非空亦非色云何兠罗绵变现佛手出华严海无量本无尘可拭只手挽頺波正頼佛之力譬如水中月在处照澄碧若以色见之痴云暗如漆由来标月指具眼当自识

　　暮春陪周明府过顾将军祠下碑

　　黄天荡上将军树树下数家人姓顾行人遥指若堂封往事犹论麾扇渡新祠画藻烟雾湿古木埀罗鬼神护长洲县令枉髙葢短褐巢翁曵双履海棠正落胭脂雪山缾为酹金盘露柱头老鹤作人语道旁驯雉随车驻呉趋一曲歌未了蜀魄数声春又暮金戈铁马尚酣战白羽清风复谁睹看碑莫怪客如云彼君子兮真可慕

　　端午日徐伯卭过寓所以诗见示次韵

　　南湖风浪恶客至喜且惊连日雨不止明朝阴又生划船海中归战鼓江上鸣端阳一杯酒忍听歌霖零

　　简徐伯卭

　　淮海十年犹乱离清江一曲自栖迟门前纔送催租吏篱下还吟采菊诗世事纷纭何日已襟懐潇洒少人知卜邻欲近芦花渚我亦扁舟理钓丝

　　寄径山及以中长老

　　重揽凌霄絶顶秋归来笠泽系孤舟青山何处无黄犊沧海相知有白鸥六合云开天荡荡百川风静水悠悠试听渔父沧浪曲江上芦花亦点头

　　寿庆治中

　　日下归来年复年之官未上浙东船人怜埀老身长徤自喜居闲志益坚好客毎呼邻舍酒教儿不惜买书钱试看尚父鹰扬日渭水秋风雪满颠

　　次韵寄题碧云禅老上海县山居

　　青松种来过屋长松涛六月生秋凉香凝笏室静如水道人触法俱相忘
　　二
　　住庵人似南泉老无数青山在屋头眠鹿阶前金布地西风吹老桂花秋
　　三
　　门前问话人立雪想象吾家游与扬灵禽尽得响天乐老鴈独怜随稲粱
　　四
　　海上诸峯絶点埃浦泉流水碧于苔何当借与梅花屋我亦移家岁晚来

　　又和律诗

　　笠泽东连海好山青更多逺分苔脯供兼寄草庵歌拄锡僧方去携琹客又过送迎门不出奈尔懒融何

　　寄沈德斋

　　入城每问东林老避地今居巢海头秋半即尝菰米饭冬初已着木绵裘青衣捣药邻鲛室乌几烧香对蜃楼我欲移家相近住钓竿烦为觅沧洲

　　为源长老赠医士单子达

　　老我无他伎怜君正妙年父书能尽读医术得亲传旧隠荆溪上今居笠泽邉幽兰纫古佩采药洗春泉鹤守烧丹室鸥随载酒船毎闻驱二竖近喜活枯禅优钵微含笑频伽喜欲颠却还青玉案持去白云篇髙谊能如此明时岂舍旃政须医国手为我救颠连

　　普大云讲主以纨扇画兰见惠作诗谢之时云在呉江普度院讲法华经学徒甚众

　　上人遗我白团扇扇上复为兰传神足知清兴迥絶俗更觉幽馨时袭人猊座讲经双树下龟巢织屦五湖滨明朝相约看山去不怕西风扬逺尘

　　寄朱原道昆季

　　太湖三万六千顷流血水腥江海连几处焚舟成赤壁有时飞礟落青天鸡虫得失那能问鸿雁飞鸣亦可怜若个桃源堪共住也须容我钓鱼船

　　腊月三日偕俞寛仲过筱泾僧舍蒙举似近日诗次韵一首

　　故国溪山各逺离倚楼长笛为谁吹相逢上海三生石共惜邉风两鬓丝客舍暂如桑下宿世途危甚剑头炊明朝裹茗西庵去更约匡衡细说诗

　　劲节亭诗为中半云讲主赋

　　我本山林人此君与群居频年避戎马出走荆棘途双溪适相遇岁晚氷雪余苍颜固云老清气方凛如俨然古君子节劲心仍虗纷纷桃李花荣悴纔斯须长松髯似戟亦作秦大夫我思首阳山竹君两遗孤髙风激頺懦气节与君俱之人不复见见君如友于此意知者谁居停老浮屠緑琹为我弹碧酒为我沽万事付一笑嗒然我忘吾

　　懐徐伯枢诸友

　　忆昨方卧病妻子呼避兵扶持上轻舟烽火照夜明问兵今逺近言围阖闾城頼有风满帆送我东南征三宿坐不寐鹤鸣近华亭晚泊青龙江芦菔匝地青新知适相遇留我居筱径土风颇淳朴地僻鸡犬宁吾病日已瘳客来能送迎老叟心自怜或谓诗骨清比邻两三家情亲若平生园蔬日持送酒壶时共倾对酒不能乐艰虞未忘情懐哉数君子雨打水上萍漂揺各何许吾将寻旧盟卖刀买黄犊子孙共春畊奈何西枝西礟石犹雷鸣

　　偕俞寛仲逰普光寺俞作诗纪行余和一首

　　绕屋踈筠玉有光沿阶细草翠生香林藏鹿苑双溪曲路转龙江十里强蕉叶翻经人自乐槐根做梦蚁何忙白衣二老来听法甘露醍醐得试尝

　　腊月廿日会林才元于普光方丈

　　词气峥嵘吐玉虹山林兴与老夫同独怜幽草来西磵共听枯桑呌北风四海十年兵火后双溪一笑夕阳中评诗为掉楼卿舌殊胜仪秦谄七雄

　　送和彦良兼简朱端卿

　　移家喜得好林泉甫里先生古宅邉忧世颇添新白髪校书还坐旧青毡秋风茅屋都无恙腊月梅花正可怜我有古人多古意断琹烦为续朱弦

　　赠张孟文

　　青龙江水清如玉青龙故家书满屋中有郇公九叶孙一目五行能尽读科名未欲拾地芥灯火长如校天禄有时述作继风雅三国六朝车并毂手挥赤血拔鲸牙琹断玄文裂蛇腹双溪近传寒食句又出唐人一机轴相逢说项人益多宛见清标立霜竹吾生爱诗入骨髓老去穷吟鬓如鹄金张许史懒折腰沈谢曹刘长在目江头偶泊避风船故山将归采黄独金盘不必赠槟榔愿觅奚奴珠一斛

　　次韵赠本兰上人

　　庭前手植娑罗树树下频翻竺国书失鹿不知秦二世塟鱼那问楚三闾园收柿叶皆新纸林养松花当宿储十里双溪春水绿浮杯待复访樵渔

　　余患痈疽适兵后无医药可疗即事口占并寓感叹

　　吮痈人在五侯家市肆都无药可赊童子归来风雪夜老夫愁絶对梅花

　　次韵徐伯枢见寄

　　病卧北山乆愁添白髪新一冬无雨雪四海尚风尘妻子移家逺亲朋折简频梅花应笑我出语欲惊人
　　二
　　客夜牛衣薄王春鳯厯新东南蜗角地多少马蹄尘鼙皷依然急壶觞莫厌频君看塞翁马得失岂由人

　　奉赠薛宗师及于薛二真人

　　论道清宁日承恩紫极天星言辞辇毂云卧乐林泉虎卫烧丹室龙畊种玉田居山闲宰相行地活神仙清问时犹及玄谈世共传春秋今近百弟子动成千入室称于薛承欢度岁年蓬莱方丈外碛隩淀湖邉别墅三花盛深居万竹连玉桃红绽雨瑶草碧生烟麟脯供仙馔鹦杯舞醉筵云璈齐上下霞袂各褊■〈衤迁〉福地风尘逺壶天日月悬目光方炯炯眉寿正绵绵老我头埀白寻师志在玄飘零随草芥佩服集兰荃欲进圯桥履重来笠泽船山灵原有约石髓未应坚析理秋毫末研几太极先黍珠当一照光彩彻天渊

　　早春访蔡君立家以诗见赠次韵荅之

　　老夫藜杖病初起幽谷兰花喜正开持酒对花留信宿赋诗题竹约重来一犁新水初春雨百蛰皆惊半夜雷嗟我无钱堪买犊归畊心亦冷如灰

　　正月卄三日过许君善竹所留六日日蒙置醴且出诸畵巻命留题焉

　　茅屋秋风杜陵老桃花春水许家墩连宵共剪西窓烛每日频开北海尊童稚问譍知揖让乡邻见客问寒温迟留不厌逢多雨喜得题诗万竹轩

　　余过横塘访赵朋南先生值回锦溪遂留许征士家雨牕因覧元夕之作次韵代简

　　行路难行乆不禁寻君欲吐别来心十年饭颗诗容瘦一病文园渇思深鹿浦系船逢积雨客窓拄笏见遥岑谁能缩地仙人术共听花枝快活吟

　　安素斋诗为髙彦举作

　　羲皇世云逺淳风浸雕零纷纷慕浮华形役心靡宁惟尔为观者于物澹忘情天君常泰然月白霜潭清羙玉非不沽沽之价连城向来莘野农释耒即阿衡磻溪钓鱼叟飞扬乃如鹰汤文茍无遇耕钓毕此生懐哉古之人安素斯足称

　　溪西小隠诗为许君善作

　　马鞍山南三十里鹿虞浦接横塘水桃花两岸小桥西萝屋数椽修竹里先生头戴乌角巾青鞋不踏东华尘扁舟溪上钓明月长镵陇头锄白云客来看竹呼邻酒客去对山开北牖琹弹古调每横膝笔冩新诗长在手自言得句如得官富贵却作浮云看青山有约如不爽白鸥之盟奚可寒箕山乆矣人寂寞眼底谁能如此乐文章多乐鹦鹉洲衣冠俱上麒麟阁老夫幽懐欲与论移家今近西枝村风清月白忆玄度莫怪杖藜来叩门

　　题孙彦学所藏江贯道清江泛月图

　　吾闻老郭之传许与江山水絶笔称无双此图夜景江所作彷佛秋声动林壑长江澄澄月在水逺山苍苍树如蚁如此江山夜放舟若人真是逍遥逰尔来一百四十载陵谷变迁画图在世无苏李两诗仙赤壁采石俱萧然老夫此兴固不少觧裘亦足沽清醥出门有碍行且休不如烧香看画海上头

　　雪山图

　　忆昔山居拥寒雪夜半读书声未歇长林月在挂猿枝幽谷风生藏虎穴十年奔走避兵尘手持一竿沧海滨适因看画长太息青山头上亦如人

　　普讲主寓普度兰若十一月望为游军检括是夕以稾秸蒙首露坐陆氏庄埃烬中怡然赋诗余嘉其言无瞋恚和而美之

　　道人心如如说法无定处无喜亦无嗔亦无诸恐怖初闻戎马来杖锡出普度羣氓弃家走子女多失怙或遭刀箭伤或受系累去或作蚕声哭或为折腰歩裸跣走且僵烟尘昼如暮师时在中野亦值一强御猛若歌利王杀佛浑不顾手持霜雪刃声发雷霆怒恶状冠羣丑丹青笔难措脱我僧伽黎问我石头路搜索祗园金检括青州布区区身外物自谓无足护把茅聊葢头露宿吟古句干戈虽未息江山喜如故相期看余春牡丹花贵富

　　和赵朋春词

　　落梅风急绮疏寒檐铁锵如响八鸾堪笑娇痴儿女子折花骑竹绕长干
　　二
　　多谢提壶不住鸣杏花枝上月三更银罂卸尽葡萄緑祗为伤春醉不成
　　三
　　小阁钩帘待月时烛花频剪夜何其惜春不奈春宵短翻忆秋宵玉漏迟
　　四
　　花拂盆池入镜光桞揺台榭弄鹅黄晚来颇觉东风恶分付薫笼爇暖香

　　逰南山和徐伯卬韵诸

　　君南山逰豪吟气凭陵惜无龟巢老拄杖移赤藤俛观陈湖水一盘秋露澄吾儿蹑吾屐乐与君共登坐草藉苔茵尊酒空十朋埀杨细腰舞不费纒头绫羡君方妙年文章有师承譬彼学佛者当为大乗僧滂沱夜来雨红日喜初升杨花飞渡江茫然白云腾晨看有声画妙若曹不兴兹山頼有传诗名与俱称

　　和临寒食有感

　　何处登临散客愁千墩浦上听渔讴清明落尽梨花雪能得春风几日逰
　　二
　　忆得少年寒食日落花尘上马蹄香六龙城郭春如画那得旌旗带雨扬
　　三
　　烈塘坟上树如云一埽东风十五春不信令威归不得竟移华表属他人
　　四
　　一径落花春昼静四邻嘉树绿阴繁儿曹忘却懐乡意浪说春风似故园
　　五
　　白髪萧萧客未归凄风紧雨禁烟时青苔白骨寻常事堪笑田文为客悲

　　迁居

　　迯难居频徙幽懐孰与论昆山一舍地湓浦数家村老去仍为客朝来又抱孙雨余春韭绿生意满东园

　　闻玉山顾隠君以赋役入城负疾而归而山中花竹多为有区区懐思寄诗代简

　　闻道龎公也入城还家风雨近清明催租人去诗仍好市药童归病已轻尚喜竹林青笋出不嫌花径紫苔生野夫得此平安信寻访姑迟数日程

　　哭杜玉泉处士

　　每忆城南杜今为地下郎好诗留巨帙遗像在髙堂濯濯孙枝秀离离宰木长可怜桑与梓春雨竟凄凉
　　二
　　东郭溪山胜南园花竹深平生多乐事之死遂问心挂我客中剑抚君床上琹回风吹桞雪和泪落衣襟

　　四月二日林自瑶城归写迁屋诗四首因以述懐并纪时事

　　鹤长鳬短世难齐满眼风尘客路迷灶突未黔居未徙儿曹况在两湖西
　　二
　　六幅蒲帆带雨来瑶城艇子过湖来老妻正倚门前树雪色杨花覆緑苔
　　三
　　僦得山居凿井新客来不厌煑茶频屋头蓦地颠风起狼藉桃花满树春
　　四
　　鬓丝埀领白■〈毛参〉■〈毛参〉老我身如作茧蚕午梦忽惊飞礟响狼烟只在淀湖南

　　余往哭杜处士过淞江问途乃知其弟玉溪亦殂去两月追懐宿昔作诗悼之

　　往岁留三宿今晨哭二难榻悬无复下琴断为谁弹溪竹春云散庭花夜月寒悲乎浮世事长夜雨漫漫

　　荅徐伯枢见寄

　　十载风尘走朔南白头如雪面如蓝借车载具家频徙应俗为文笔大惭茅屋雨添苔上壁竹篱烟护笋抽簪别来行路难行甚何夕挑灯与细谈
　　二
　　杜宇催归不絶声知君归计正留情东胶茶焙春烟暖西堠花村夕照明音信尚烦黄耳寄交情不负白鸥盟明年筑室相邻住儿軰求田与力耕

　　邀管伯龄许君善邓宜之端午小集

　　十年端午常为客一笑今朝有故人江草碧揺书带净石榴红折舞裙新潮生小港通船路风扫幽轩振席尘酒禁未闻罍爵耻茶铛烂煑两旗春

　　邀月田上人

　　借得溪鸥半席沙相期来吃赵州茶渡江剩有芦堪折日落潮回即到家

　　次韵答许君善见贻

　　忆昔平居频会友家有秫田今酿酒安知今日对端阳无酒可浇谈笑口客来置茶聊觧羞强将车辖井中投清风緑树北窓起时聴一声黄栗留西山云起日将暮斯须雨暗横塘路银灯纔点即生花为我喜君青眼顾我心如醉颜如酡忧时未宁今老何明年此日复此会此时还遣玲珑歌

　　即事

　　黄梅落尽雨初晴客舍青苔四壁生鐡礟打城声动地老妻犹讶是雷鸣

　　代简大云讲主

　　天竺之书五千巻吾师以之全藏转早年手握摩尼珠飘然掷锡逰天衢归来濯足太湖水从此一龛兀坐如枯株有时忽作狮子吼狐狸野牛颠倒走有时闲写山水华华光之梅作清友近闻有约过贫家贫家扫门迎象车欲知老夫何物作清供湓阴小圃自种昆仑瓜

　　朱公路县丞和徐伯卭诗见示不为险韵窘束余甚喜之故复和一首以写起敬之意

　　瓜庐淞水西溪山胜东陵玉立开径竹缨埀刺檐藤善养气不馁静观心澄澄白雪少人和青山与谁登稽古蓄万巻问竒来逺朋顾余犊鼻布不识马眼绫来诗清可喜玉露仙掌承想当缔思时寂如禅定僧诗成扫巨笔墨汁饮数升干戈有时休雅颂当复兴愿同杜拾遗一代诗史称

　　寿张实甫

　　我爱龎德公躬耕乱离日以安遗子孙此计真第一君今床头金有余传家之计乃亦如况入东林逺公社每诵西竺空王书幽栖乆矣机心息鸥鹭相知俱莫逆独怜丹穴一鹓雏偶尔西飞归未得愿言晚节金石坚河清复见升平年明年此日寿觞举三鳯聨翩郎罢前

　　寄赠胜无能上人

　　双林旧宅今兰若百丈清规老作家灯燃佛龛无昼夜榻留禅衲共烟霞屋头青覆娑罗树池上红开菡萏花六月香风清似水老夫曽此坐鸥沙

　　丁未夏六月寓真觉庵数日日赋小诗以写目前之景适大云师遗双清图足成十首

　　祗树园林旧雨荒僧庐今喜近沧浪我来一榻南牕下分得溪风午夜凉
　　二
　　临溪照见影棱棱老我头童状若僧堪笑读书心未死夜来犹对佛前灯
　　三
　　烛龙衔日出东溟飞到天中落火星莫怪懒融门不出一林翠竹风泠泠
　　四
　　荷杯饮露比名酒松麈生风无俗谈日落清蝉吟未了雨来白蚁战方酣
　　五
　　髙堂无尘清昼迟山僧持钵未归时白衣仙人坐相对净瓶杨栁青埀埀
　　六
　　客来自汲煑茶泉躄足浮屠亦可怜借我石床箕踞坐有时闲说赵州禅
　　七
　　椶鞋布袜苎衣轻好客何妨日送迎试听礟车飞霹雳将军触热正鏖兵
　　八
　　双林一室卷微疴列坐羣缁问若何不用散花天女軰俨然无语老维摩
　　九
　　芭蕉叶上遍题诗更觅呉笺写竹枝过客莫嫌人寂寞鬓丝禅榻正相宜
　　十
　　生爱梅花与水仙故人摹冩寄林泉披图净写烧香几何异长斋绣佛前

　　普讲主过千墩偕余访许溪西出普公曩岁所作水仙花求题普为重记岁月俾余题其左云

　　梅兄矾弟总不见邂逅独睹凌波仙云翁指点笑相语为我传神三十年

　　简蔡君立从事

　　龌龊布衣老生无晋人风杖藜相访不相见兴尽适与王猷同出门喜清飙天气凉萧萧重云忽迸日六合如洪窑东屯行行行且止卖药人家杏林里蜚亷意若迎我归南薫转从西北起快哉一披襟长咏出舞雩老夫此兴君必知黄金不用铸锺期归去来兮溢水西

　　与诸友论诗次朋南韵

　　每见古人诗不俗恨不移家与连屋人生有诗可传世万事无成心亦足嗟哉风雅絶遗音断弦未有麟胶续三经三纬机轴在文士畴非頼私淑屈原吐词兰蕙香能袭余馨惟宋玉两京豪华六朝靡声律由唐转覆束草堂先生独冠佩进退委蛇气容肃孔明庙柏一品题俨然箓竹生淇澳要之炼诗如炼丹九转成功龙虎伏秋髙当约许玄度妙法参诸老尊宿

　　次韵荅朋南重九之约

　　重阳无酒不须赊看菊柴桑处士家只恐满城风雨到客窓岑寂对檐花

　　赠笔生王伯纯

　　时方用武我业儒王生卖笔来吾庐生成世业霅溪上制笔特与常人殊宣城阻兵十三载犹喜山中老■〈鵕，兔代鸟〉在拔来秋颕带微霜缚得铦鉏含五彩昔年草制供玉堂玉堂仙人云锦裳三缣一字不易得笔价亦与时俱昻莫恠年来弃如土扫涤风尘必斨斧生今卖笔我卖文何异适越资章甫呼儿亟用买一束为我写成懐古录吾儿作字三叹赏八法以之随意足我有好音生可知用笔将见文明时栁公笔谏佐明主老我笔畊笺古诗逝将重作毛颕传为纪频年遭薄贱牵连为生书姓名守棘不随陵谷变中秋适逢秋禁开椰瓢酌生新酦醅酒酣仰视月中兎长笑一声归去来

　　卢志道马公振以满城风雨近重阳为诗首句各赋二絶同日见寄要余和之

　　满城风雨近重阳一望苏台百感伤台下伏尸多溅血秋花不似旧年黄
　　二
　　满城风雨近重阳门巷萧条草木黄茅屋破来天更漏谁能补石继娲皇
　　三
　　满城风雨近重阳篱菊花开酒未甞四海兵戈无了日十年书剑客他乡
　　四
　　满城风雨近重阳犹喜观山目力长风雨晴时山更好也须携酒挂车傍

　　两年九日晴景不同口占二诗聊述梗槩

　　去年重九日烽火接三州黄菊无心看青山满眼愁风霜新鹤髪尘土旧貂裘为觅桃源路拏舟到海头
　　二
　　今年重九日兵破阖闾城红粉娃宫毁黄金郿坞倾老懐多感慨归思转纵横頼有茱茰酒开轩看晚晴

　　旭斋刘先生四明隠君子也客呉数年日以诗酒自娱时与予相友善丁未秋年七十有六自谓不久于世为志墓之文及赋诗自挽其诗曰知非终戒酒送我但吟诗且邀予以辞挽之予既为赞小像后五日乃携酒诣昆劝饮故有是作

　　天生刘伶爱杯酌杯余更以诗为乐有时痛饮发豪兴彻夜长吟追古作胸吞云梦气峥嵘笔吐珠玑光错落知心每恐化渇乌见病惊卧作癯鹤为嫌八达太疎狂乃效独醒甘寂寞髙阳人笑老痴汉杜举身遭束高阁我来黄菊似含喜座对青山论铸错举觞一笑口复开盖棺百年心不怍金龟足可换新篘玉兎无劳捣灵药偃月堂前丞相死齐云楼下降王缚眼前世事真蚁梦身后虗名等萤爝何如闲策鐡拄杖时复醉倾金凿落吾诗更作薤露歌活挽先生荐清酌

　　张伯庸在郡城被围数月间道而归赋诗贺之

　　雁书到手人方喜虎口脱身君已还难似上天行蜀道险于中夜出秦闗桞营皷角邉声逺莱子衣裳喜色斑百斛葡萄新酿热歌童莫放酒杯闲

　　方池诗为马公振作

　　携我方竹杖看君方池水宛然俯中庭照影月明里清风生苹末素练吹不起鱼乐鱼自知主人亦应尔

　　和许君善郊居

　　秋色苍茫日落斜鲤鱼风起荻飞花先生晚酌依稀醉吹笛渔童恰到家
　　二
　　书画船头吐白虹谈玄麈尾洒清风绕篱种得陶潜菊时复看花酒一中
　　三
　　阶前有草比琅玕屋上慈乌即鳯鸾老去山林友麋鹿不知貔虎尚桓桓
　　四
　　流水柴门不厌贫古今曽见几何人山中松菊陶元亮谷口犁鉏郑子真
　　五
　　恠底深秋气候温野花成子竹生孙数椽衡宇清溪曲风雨萧萧昼掩门
　　六
　　竹有幽轩水有渠闭门不出十年余一编修得梅花谱又注神农本草书
　　七
　　朝野新闻总阙如经锄甘分老迂踈客来留吃雕胡饭旋斫溪头出网鱼
　　八
　　穷到无锥累始轻黄金何用苦留情姑苏台榭新如画又被西风一夜倾
　　九
　　不见鲁山元紫芝干戈满眼少陵诗采樵何处青山好逢着仙人且看棋
　　十
　　一雨洗兵秋可怜东呉香稻熟红莲许家墩下斜阳外无数饥乌落晚田

　　淮夷篇

　　大邦淛河西湖郡称第一淮夷豺柘黄来作豺虎窟交邻无善道四顾距劲敌一鹗婴网罗同气顿萧瑟正朔仍奉汉天恩满床笏赋粟岁倍蓰郿坞金日积非无舶■〈舟卓〉风海运不挂席包藏狼子心反复莫可测台阁两重臣忍为枭獍食井蛙自尊大出入复警跸爱弟宠且骄开府门列戟提兵几百万势热手可炙甲第连青云圊溷亦丹碧瑶池长夜饮天魔舞倾国帷幄皆面谀忠鲠即挥斥权门竞豪奢婪婪务懐璧淮南旧巢穴坐视城弃掷出师理侵疆所向皆败绩邻兵贾余勇一举数州得羣凶纳降去孤城独坚壁奈何围数重楼橹比如栉礟车拂云汉昼夜飞霹雳宠弟既虀粉左右皆股栗短兵屡相接苖獠与戮力南濠百花洲流血水尽赤闭闗甫期月人面多菜色蔬食犹八珍骸骨爨下析众叛已不知豕突犹亲出前途忽投戈回骑不数匹一炬齐云楼妻子随烟灭缚虎送台城咆哮气方息嗟哉尔淮夷富贵亦已极雕墙底灭亡斯理信弗忒

　　十月过吴门

　　无数云梯尽未收髑髅如雪拥蘓州伪王守死空遗臭降将偷生忍负羞鹿走荒台千载后乌啼野树五更头篙师也为愁无寐不待天明已放舟

　　过无锡书所见

　　朝发呉门东暮宿锡山下隔墙语呜咽云是流移者生来本村居白首事耕稼居城仅期月区区避兵马狂奴称老虎咥人空四野城降人出闗方幸虎遭冎里胥俄促人负郭一网打监官驱上船寸歩不少假不知遣何之骨肉忍相舍语罢哭声悲涕与泪交泻同行十数人瘦骨皆一把铁索连系颈俛首若喑哑天髙恐无闻尔悲知者寡

　　归故里

　　忆昔走避兵弃别乡井去意将朝暮去行行重回顾安知今一纪方踏去时路四郊皆蔓草白日暝如雾披榛访闾里隔水拜先墓伤哉脊令原黄蒿走狐兎别墅破墙在邮亭乃新作邻儿二三軰茅茨昼扄户相见不相识熟视肖厥父坐乆泣且言为我语亲故什九死兵戈余亡不知处儿词吐未终我泪已如注对食不能飡相期归蚁聚吾将语吾儿卖书买农具归耕溪上田拟若乌反哺吾其正首丘此心庶无负

　　戊申岁访朋南执中二赵君皆连床夜话极谈今古时朋南以草亭自号工诗有唐人风致不茍作也越数日作诗眷留临别复有鱼米之遗执中亦和诗示余意皆有余而不尽也后十日次韵二首其一寄题草亭兼谢所遗一以寄执中以述交契之厚云

　　图画兰亭迹甚陈溪山何似草亭真晋人标致清谈妙杜子诗篇下笔亲客至合欢常尽醉我来留宿岂辞频还家饱吃鱼羮饭更喜缾储玉粒新
　　二
　　经岁离懐得具陈酒杯深浅两情真老夫生頼诗书力良友交同骨肉亲杨桞锦溪春尚浅绮罗灯市雨何频别来十日牛衣卧世事如今又一新

　　和施天朋即事二章章五句

　　呉侬头白双眼昏夜逃淞上烟水村老妻剪纸招惊魂问之不说苦徭役但言入地恨无门
　　二
　　呉侬十年遭乱离飞刍挽粟筋力疲哀哀妇子皆疮痍春来破屋雨连日疑是泪从天眼埀

　　戊申春浙西僧尼道流凡主寺观者皆集金陵苏州万寿寺长老愚隠师亦在焉仆尝夣寐中与谈今昔且问及刚中毅公故赋此以寄二老云

　　梦绕钟山访旧逰共看江水话阎浮陇西鹦鹉金笼闭海底珊瑚鐡网收刀尺尚须成妙用缾盂未得赋归休别时问我双蛾老为道身如不系舟

　　寄侄僧德无言【时在金坛西谢村庵居】

　　红梅阁下夜连床一别经年十二霜尔父尔兄俱即世吾孙吾子未还乡西林卓锡青山好东海埀纶白髪长何日与言生死事更论松菊故园荒
　　二
　　嗟我成童即弃家住庵钝斧老金沙箧藏林下翻经叶缾养山中供佛花浮世本来同一宿归途必合驾三车白头痴叔遥相忆灯下修书字半斜

　　马公振以乆雨懐思作诗见寄适千墩诸友朋为谋道旁之舍因和及之并发巨浸之叹云

　　芳草萋萋春复春桃花应笑未归人数椽矮屋清溪曲一个扁舟緑桞津且与往来乗欵段从教图画上麒麟老妻颇胜刘伶妇不惜春衣典酒频
　　二
　　吟罢秋风破屋歌不堪春雨复牵萝无人为补青天漏满眼愁看白水多阶下縳桥儿渡蚁门前换字客笼鹅可怜豪气三千丈方觅尧夫十二窝

　　公振和许溪西韵并简老夫次韵荅之

　　世乱已如此年饥更奈何城池百战后风雨一春多有酒客同饮耽诗病亦哦老懐聊自适头髪未全皤

　　和同明府留题赵灵寺

　　大泽水环金刹地小楼帘卷玉山烟桃花雨濯江邉锦榆荚风飞地上钱人世屡惊天柱折佛光还自月轮圆衲僧会得频伽语也学诗人拜杜鹃

　　田家謡

　　花朝一雨连寒食水没呉田深三尺田家壁立杼轴空逃亡半作沟中瘠农官令下星火飞劝农踏车农苦饥产蛙之灶断烟续藜苋煑来青藜肥商羊舞如独脚鬼天瓢倒倾恐未已水车恨不化渇龙一口汲尽西畴水我谓尔农毋怨天尧田水溢亦九年但有人能拯饥渇即令四海无颠连请君试听踏车歌冬冬声中含疾苦天门九重路修阻此声何由彻明主

　　赵真白挽歌辞

　　前代衣冠族先生山泽癯淳风振薄俗髙谊掲中呉旧责焚余劵凶年赈饿夫红尘无足迹白雪满髭须鐡砚磨来磷籯金视若无蹇余牛马走爱尔鳯凰雏卜宅来依倚通家学歩趋玉枝纔有汗瑶草遽成枯敬下坟前马仍瞻屋上乌典型无复见老泪落鲛珠

　　寄谢朋南执中中行诸友兼简楚纲沧海二禅伯

　　锦溪水流无住时我思故人心如之扁舟来系溪上桞六月初三新雨后常年大暑今欲流今年天气凉于秋故人相见不相舍水竹轩亭榻俱下东家谈笑复西家西家碧筩泻流霞醉抽吟巻看珠玉夜牕剪尽如椽烛明朝竟日复留连月在栁梢方解船濒溪更有好僧舍古木阴森正宜夏龎眉两僧亦可人茶铛长煑小园春但欲移床就泉石共听松花坐终夕

　　简熊元修

　　怜君苦有软脚疾我愧贫无挑药钱此日尺书重问讯何时杖策与周旋湖乡地湿黄梅雨舍馆牕含緑艾烟犹喜东家人事好银缾长送酒如泉

　　奉赠呉逸庵

　　先生头髪乌如漆上寿明年八十三岂有神仙传秘诀尚看孙子着朝簪烧香看画湘帘卷留客题诗緑酒酣堪笑野夫扶醉别出门更与阿戎谈

　　寄张伯祥兼简顾玉山

　　尺书曾去堕沉浮嗟我懐人意未休两地共看千里月西风又换一年秋牧羝餐雪犹归国买犊耕耘且素侯暇日烦寻顾文学为言相送媿邹游

　　石箭头歌【并序】

　　丙午冬呉人自望亭驿凿渠通漕湖深丈余乃得石箭头长洲徐伯卬氏以所得之一见遗一以遗儿元镇请各赋诗
　　南山烂尽苍云根飘风势欲倾昆仑何物老砮作遗镞神镵鬼削秋无痕沈沙不随戈戟折太阴玄精壮氷结五丁假手出重泉犹带尧时九乌血羵羊肝胆破尼子走折足独有老于莵坐啸风满谷猨臂将军骨已枯苍头庐儿金仆姑时乎时乎奈尔砮

　　次韵集讲主见懐

　　君今风北我枝南灯火余辉借佛龛老去著书酬素志客来挥尘接清谈逺公沽酒能相引中散鸣琹岂不堪且喜早秋频得雨襟懐无复欝如惔

　　偕大云大成二讲主及学上人宿圣像寺询无言山房作

　　西晋招提屋半摧江流依旧碧萦廽黄杨偶戹今年閠青海曾浮古佛来明月一庭僧下榻清风四座客衔杯石阑点笔题诗去池上藕花秋正开

　　次韵荅许君善

　　沧洲濯我足白首事经畬幸作依刘客难忘荐祢书病听惊蚁鬪守拙类鸠居长日思君子新诗忽起予

　　早秋寄恱堂长老

　　双径人来候起居山灵想亦问何如烦师为觅龙潭水洗眼将看后世书
　　二
　　秋阳皜皜火云腾未有天风洗欝蒸珍重毗耶方丈室一壶寒露置清氷
　　三
　　我爱青山冷淡交呉淞江上寄龟巢秋来剪得芭蕉叶欲借楞伽手自抄

　　閠七月七日许征士以诗见招适余有毗陵之行不及赴次韵答之

　　西风木落大江秋明月江行倚柁楼一路看山三百里桂花时节到奔牛

　　过无锡梅村口占赠喻子英

　　梁鸿山下碧溪湾落日苍茫客度闗秋色已催红日老人生何似白鸥闲危桥跨水苔痕滑折戟沉沙血点斑竒士相逢忽相别相知只在片言间

　　中秋和易九成韵

　　中秋无客夜相过落叶衡门感慨多明月几回悬似镜浮生百岁去如梭谁家桂子香如许我屋茆扉冷奈何犹胜去年连日雨呉儿苦织覆城梭
　　二
　　海门潮上水西流白兎蟾蜍出海头汹汹有声惊雨至嚣嚣众口说天愁楚氛已觉三邉尽汤网终当四面收自昔金陵多王气如今重作帝皇州
　　三
　　玉人携手歩凌波忆昔南楼载酒过楼上管弦长夜沸座中宾客少年多按歌自击鐡如意呼酒满倾玉巻荷堪笑余情忘未尽中庭舞月影婆娑

　　为许君善题竹石图

　　竹君骨清癯石丈貎竒古谁其为冩真呉中马振父吾生两眼多阅人此君见之情甚亲寻常两膝不易屈此丈拜之心莫逆可怜君家万竹遭斧斤石亦去作飞将军斋居此日空对画目前所喜无风尘凛然清气秋满屋六月不知炎暑酷我来赋诗重品题此石嵌空如此竹勿为葛陂龙勿为金华羊征君与尔作三友老夫亦得与时同徜徉

　　听秋轩诗为开元寺方厓长老作

　　一龛禅寂照兰膏四壁凉生袭楮袍落木有声频到耳学人无语自吹毛鹤鸣夜半露初下鴈拂月邉风正髙恠底塔铃饶舌甚亦如九辩继离骚

　　韩仲礼宦家子也工冩大字终日矻矻予甚闵之赋此为别

　　君不见韦仲将能摛大字一丈强悬空髙冩云殿榜须髪顿令成雪霜君今捉笔长于帚作字继韦千载后非颜非桞筋骨殊大如车轮小如斗知君欲与韦为俦韦所苦者君知不青云有路去亦好只恐君年未老先白头愿言投笔勿浪出菽水髙堂永朝夕乐莫乐兮亲俱存画饼功名总何益

　　九月四日过许君善家观睦义溪长老与朱公路县丞等唱和中秋吟君善索和一首

　　老禅吐词金石声中秋浩歌蟾兎惊哦松人归与唱和笔力可扶天柱倾惜哉未草金銮诏但说三杯通大道举杯此夕问姮娥百岁几回开口笑天风泠泠洗炎热炎热洗空风未歇西斋一树红木樨且喜看花眼如月

　　喜荐严希长老自金陵还山作此贺之

　　京洛多尘土天风为振衣山中流水在林下白云归不说前三语惟寻第一机古藤狮子室燕坐寳花飞

　　楚南藏主来询知元明师居义兴山中附诗问讯

　　十年不吃阳羡茶山中旧宅还几家道人今归卧烟霞石池手种青莲花青山且喜依然好蛟兮虎兮迹俱扫客有放棹东海头安书好寄龟巢老

　　感物寄珪玉田书记

　　矫矫千里驹英英五花文塩车太行路汗血亦满身嗟尔本龙骨误随凡马羣何当一变化翩翩籋青云
　　二
　　枢宫降精英为象纯玉色谁令畊舜田乃负乌犍軶岂无金覉络锦襜为尔饰鼻吸酥酪河归来梵王宅

　　和灵岩虎邱感事

　　娃宫无复有楼台佛刹而今亦草莱衲子尽随飞锡去将军曽此驻兵来青山衔日犹前度沧海扬尘复几回霜落呉天香径冷断猨啼月不胜哀
　　二
　　兵余重到古禅闗无限伤心四望间林下点头皆礟石门前战骨似丘山剑池屡变珠光赤盘石犹沾血点斑白髪破衣耆旧在独怜宁老不生还

　　遣兴和许君善韵

　　马图莫恠出犹迟世事方如理乱丝莲叶有巢龟已老竹花无实鳯仍饥篱邉艇子供埀钓林下樵童许奕棋苜蓿一盘三丈日老妻晨起案齐眉

　　次韵荅因了庵

　　重经丧乱劳相忆多谢将诗问起居邻有国朝新定律家无屋壁旧藏书月明江上鱼龙伏岁宴山林草木疎堪笑出门多滞碍兀如禅衲坐僧庐

　　普讲主哀诗

　　前代王孙锦绣肠中藏万卷佛书香一鞭竟着三车去不作修文地下郎
　　二
　　自喜年来两耳聋不闻今古鬬羣雄每逢林下三生石只说寻常万事空
　　三
　　长把吟豪貎水仙梅兄矾弟亦牵聨如今收拾归何许兠率宫中别有天
　　四
　　琼林自有鳯凰枝枳棘丛邉翅偶埀鸱吓不知缘底事赤霄飞去竟难追
　　五
　　茶毘烟断蛟龙浦舍利珠藏窣堵坡从此不沽陶令酒藕花零落柰秋何
　　六
　　天台一曲继天泉独抱遗琴十二年古调不随陵谷变麟胶谁续断头弦

　　寄孙彦民

　　读君呉侬词如读舂陵萹惜哉未作郡手拍元子肩玄髪亦已华鐡砚亦已穿秋兰抱幽馨竒寳横道邉请以白云曲载理朱丝弦勿论听者希我心自怡然

　　题水仙山矾梅花图

　　绰约谁家女子依稀水府仙人莫恠无言脉脉正须频唤真真
　　二
　　红杏碧桃春暖梅兄矾弟氷清会得生花笔意隠然金石诗声

　　乙酉元日漫兴

　　四国山河喜奠安一年时序又更端酴酥春酒到手暖杨桞晓风吹面寒太史始行新律歴齐民俱易古衣冠故乡只在停云外奈可亲朋欲会难

　　简曹仲铉

　　东海归来尘自扬一竿西日钓沧浪州人尚说家园在沙鸟皆知世虑忘竹笋满林冬入馔梅花绕屋夜生香吾儿学稼书仍读应喜分灯过短墙

　　送僧还日本

　　吾闻带方东南有国环沧溟龟峯云接扶桑青飞梅花开作绛雪佳实亦比蟠桃頳珊瑚出水光夺目老蚌吐珠皆夜明山藏水产足珍恠惟人尤得锺其英释门龙象献寳出眉目秀异风骨清锡飞一万四千里欲以佛法中华鸣手探天目狮子窟速肖厥祖天人惊三呉百粤小盘礴王公下榻争趋迎大哉禅月古丛社正法眼藏轰雷霆思亲要织睦州屦春风稳送归帆轻老夫扶惫走相饯事有干请烦留情往时尔国逺秦火六籍不随烟烬零愿言传冩遗全璧一洗鱼鲁开羣盲上人名亦埀不朽能使舶■〈舟卓〉为马駄吾经

　　张伯祥自濠州惠诗且相传有还家之喜即事口占聊抒情愫

　　春风濠上来家奴寄诗亲朋及老夫微词周折出肺腑蚁丝九曲穿遗珠神龟脱网曽有梦灵鹊报喜宁虗孤大钧播物各生遂忍使鳯凰长在笯羣儿觅竹跨为马呉淞江上迎归舻南堂花竹春正好玉芝粲若珊瑚珠老夫亦作软脚局典衣沽酒黄公垆

　　贺陈思忠自濠州归

　　南山石烂海扬尘播物依然出大钧坡老暂为儋耳客谪仙岂作夜郎人归舟帆巻桃花雨家宴杯倾竹叶春雪髪巢翁臞似鹤也随鸥鹭去相亲

　　得玉山顾征君书作此代简

　　濠上人来书数行开缄如对语琅琅酒杯已辨弓蛇误药杵无劳玉兎将少待天公舒老眼剩收云母束归装旧家亭馆花狼籍春水依然满绿塘

　　老病

　　乾坤如许大老病此江濵无酒可留客青山应笑人幅巾方竹杖青草落花茵卖得长门赋相如未是真

　　水村歌为赵朋南赋

　　我爱水村好为作水村歌君家水村二百载闾里向来冠葢多铜驼巷陌自荆棘沧海依然皆烟波墙花巷栁接葭菼芦荻苹蓼茭蒲荷淀湖喷薄东岸曲陈湖缭绕西邱阿前看震泽后笠泽青山数点堆青螺锦溪桥头鱼米市亦有朝鼓鸣如鼍市声岂不倾人耳先生闭戸雀可罗茶灶笔床鱼童钓蓑人称陆鲁望自比张志和两贤尚友作三隠过也亦宜呼小坡长安道上人扰扰奈尔水村安乐窝
　　二
　　我爱水村好作歌仍和之水村之乐能自得山村之号真相宜斋居隠居白日静门外系船青桞埀读书牕鸡亦觧语忘机沙鸟皆相知葑田种秫足为酒草亭对竹长哦诗平生自是爱结客况复客多来问竒清谈闲挥玉麈拂高会醉倾金屈巵饮牛有渚蓄鱼有池老夫愿卜邻矫屋与隔篱分灯访绩儿女共曵杖往来邻舍嬉从此水村作土著与君说诗时觧頥

　　次韵荅许君善

　　小径纡廽草欲迷村居如在瀼东西为煎新茗频敲火自扫残花恐污泥白首十年呉下客伤心千古越来溪羣贤何日能相顾重为湖山一品题

　　己酉夏四月东维子来访以其过昆山诗见示且邀余及卢公武殷孝章和之

　　酒湿宫袍逸兴多鐡龙吟啸舞蛟鼍一江星月光揺动八极风云气荡摩诗史屡书新甲子草庐还是旧烟萝系船秦柱山前栁邀我呉趋和郢歌

　　次韵荅焦任道

　　谁越谁秦自瘠肥别来十载电光飞尚看书帖题青李未掌丝纶对紫薇老我襟懐寒古井怜君气宇盎春晖石川古栁清阴好且系书船莫赋归

　　次任道韵赠朱公路赞府

　　清浊无论渭与泾请看流水悟浮生莫忧白石南山烂且喜黄梅细雨晴石几题诗焚艾纳水亭酣酒卧桃笙瓜田不理春来草怕有人呼作邵平

　　谢焦任道惠画

　　焦君青云器不减阮仲容饮酒五六斗卓然犹祖风髯龙吐醉墨逸气超鸿蒙骚雅靡不作无声诗更工淋漓练裠幅遗我龟巢翁翁老如儿痴嗜诗羊枣同层崖飞瀑泉抚玩意不穷何以报夫君秋江采芙蓉

　　露筋庙诗

　　断臂孤儿事可悲露筋娘子死尤竒裙裾不受红尘污膏血都充白鸟饥野磷照人魂断处田家妻嫂睡浓时玉遗香骨天应惜鐡比真心世共知宿草埋烟迷古冢幽花泣雨倚丛祠碑存米老春秋笔诗有欧公絶妙词尚待姓名传国史更看旌表照门楣古今絶少青云士却忍将身作夏姬

　　祭顾玉山诗

　　于乎玉山翁世居呉右族生逢元盛时当路屡推毂辞荣乐萧散竟藴璞中玉早持万金产转手授家督不为五岳逰家园莳花竹读书数千巻旁核聃与竺非无酒如渑过客佳乃肃徒见驷马车未若一儒服缁黄璨然者待遇亦刮目常言性嗜诗趣味胜粱肉兴来抉云汉毫端注飞瀑词林采英华琰刻播芬馥承平十三年啸傲心自足世故一变更十室九颠覆幽栖绰山下拟比王官谷时余逃难来憔悴如病鹄相见恨殊晚姓名闻已熟夜饮佳树轩明朝杯又续髙堂桂花秋金钗剪银烛双歌棹觥船洗我愁万斛一留两月余坐客常五六写图纪觞咏坠水亦有曲连床可诗斋清话屡同宿择邻移我家岁晚安且燠奈何鼙鼓声忽若雷振屋娄人悉惊散我亦猿失木萍漂甫里东卖文如卖卜感翁数相过馈问慰穷蹙翁亦客檇李逺避蝮蛇毒山川鬰相望诗筒时往复陵谷复一变翁归理松菊松菊理未能蒺藜俄困辱余舟傍笠泽访旧宿西塾夜深屏舆隶促膝语心腹春风旧池馆荒烟秋草緑朝廷更化初召役事重穋挈家赴临濠星言去程速送行愧邹游口占谢龟缩诗去秋复春客来书满幅念我及儿軰举室蒙记录自言多疾戾经年在床褥欝攸屡惊吓使我长觳觫尚须手颤定亲礼寄篇牍安知厪踰月遽尔闻不禄初疑传者讹细闻泪盈掬嗟我老异乡知已失鲍叔芜辞叙畴曩悲吟甚于哭神交死如生歆此杯中醁

　　荅马公振见寄

　　烛龙衔日火云迷飞到中天不肯西安得天瓢泻凉雨仍看地裂补春泥兵戈不到王官谷烟树相望罨画溪莫笑老夫多古意露筋祠庙要君题
　　二
　　经鉏初不效常林安我贫居未死心江上小山堪入画门前新栁未成阴断编重缉忘年老险语孤吟到夜深毒热甚于中宿酒我头连日为岑岑
　　三
　　頼有酒船堪拍浮何忧蓬鬓不禁秋卜邻老圃今瓜及借榻僧窓喜竹幽老大正当秋近热微风可奈晚来休能骑欵段来相顾惟尔同乡马少游

　　次韵寄野舟长老

　　旧雨别来陵谷变新秋又见火流西黄杨树厄重经閠白藕花开不染泥千古长洲连茂苑一湖香水似曹溪支郎爱马情还在念我塩车月老题

　　橘隠轩为仲谦作

　　爱尔林居物色幽茅斋橘树对沧洲添修太史木奴传合比列仙松子逰氷雪杯香苏井水霜风帘卷洞庭秋小山丛桂遥相似只恐招贤总未休

　　和纪叔维中秋

　　清夜寻常秉烛逰况逢明月桂花秋君吟梨谷挥椽笔我泊枫桥倚柁楼白雪似添双鬓老青天不着片云浮老夫酣适遥相似座有潘郎便善讴

　　题王叔正江村读书图

　　红叶江上村青灯案头书长年门不出吾道竟何如

　　叔正过访傅恢书记寄声作诗寄之

　　余泽归来王子猷问君知与对沧洲一湾流水市尘逺两岸人家烟树幽客至白云分半榻兴来明月载孤舟如何不到淞江上卧看芦花雪色秋

　　和马公振江上早行

　　闻君拂晓渡娄江觧得江妃玉佩双旭日曈昽初挂树浮云变化忽成龙路旁客踏前车覆天上人遭恐杖撞俯仰古今成一笑春风頼有酒能降

　　和卫澄逺雪诗

　　洋海氷寒若凌阴坐看飞雪积来深出门总是琼瑶地绕屋皆成薝卜林为说擒呉今李愬因评怨华古羊斟兎园词客飘零尽捻我霜髭为一吟

　　和楚兰江禅老应制赋拥翠亭之作

　　翻经屋上烟霞客拥翠亭前雨露多道载三车还报国诗成七步口悬河衲衣风拂天香染锡杖云随御辇过圣主得贤方蔼蔼羣臣宁不赋巻阿

　　寄颜长老

　　江西马祖不世出城南恱翁双径归芭蕉雨作堂下乐薜荔天生墙上衣翻经犹能作细字秉拂孰与谈玄机别来半载几相忆江岸小桃花又飞

　　和陈思忠过王德修草堂

　　曲塘杨栁似苏堤编戸菑畬比郑陂春日莺花图画里秋风鸡黍故人期开樽许共倾蕉叶出妓应教舞柘枝老我杖藜慵出入草堂遥望为题诗

　　次王修德韵

　　茅堂有酒时一中少陵郊居今瀼东絶怜春水涨新緑不着市尘飞软红百年礼乐重制作四海衣冠今会同幽栖正要人不识莫厌门径生蒿蓬

　　和呉斯民感懐

　　诗到龟巢两日前桞花飞雪正纷然岘山有感知羊祜禹穴曾探继马迁老我短檠墙角弃怜君古砚案头穿欲将磊块都浇去何日移封共酒泉

　　剑井

　　全家剑井邉不饮井中水要令生瑞气蔼蔼见多士古甃暗莓苔羸缾委泥滓黄河今复清岂独长已矣

　　独孤公桧

　　珍重前贤手自栽无情斤斧忍相摧専车载去苍龙骨竟作谁家爨下灰

　　惠山泉

　　此山一别二十年此水流出山中船人言近日絶可喜不见流船但流水老夫来访旧烟霞僧铛试瀹赵州茶惜哉泉味美如故不比世味如蒸沙

　　阳羡茶

　　南山茶树化刼灰白蛇无复衔子来频年雨露养遗枿先春粟粒珠含胎待看茶焙春烟起蒻笼封春贡天子谁能遗我小团月烟火肺肝令一洗

　　岁朝示二三子

　　我生老笔耕龌龊不自羞教儿复为之能识此意不为农或逋租服贾必逺逰非才茍禄仕往往遭愆尤先师有明训富贵不可求儿能负米归老父百不忧日髙三丈余睡起梳白头藜床草氍毹布冠木棉裘比屋吏叫嚣吾庐自幽幽食粥了余年死即埋髙邱今晨捧椒觞复喜岁一周一唱三子和聊作击壤讴

　　寄径山颜恱堂长老

　　每懐城南隠者家昆山石火径山茶年年春晚重门闭怕踏阶前落地花
　　二
　　两耳埀肩雪满颠维摩一室小林泉白云牕下黄杨树且喜重经厄闰年

　　懐许君善

　　别后逢人问薜萝打门时有吏催科消磨旧日躭诗癖春兴吟成恐不多
　　二
　　桑扈催蚕桑叶肥麦田雊雉麦花飞春余閠月无多日邻舍逃亡归未归
　　三
　　昨夜龟巢酒半醺春风吹梦去寻君落花芳草千墩路携手斜阳不忍分

　　寄赵朋南

　　狂风横雨去年时大厦难将一木支最喜草亭修竹净催租人去复哦诗
　　二
　　石首鱼来金色新桃花酒熟瓮头春急须秉烛逰长夜莫遣山公冷笑人

　　寄赵执中

　　案头花落砚池香庭下草生书带长黄巻青灯风雨夜更和熊胆付儿郎
　　二
　　一见相知二十春交情无媿古雷陈如今滆上龟巢逺不惜书来鴈足频

　　寄呉中衡

　　老我谁知己端人最忆君常谈无鬼论不作送穷文药杵三更月莱衣五色云桑榆春自暖兰■〈艹洍〉发幽芬

　　芙蓉城仙人歌寄赠孙大雅

　　仙人家住芙蓉城芙蓉为冠结兰缨飞车去作蓬莱客玳瑁筵开麟脯擘八溟扬尘一转蓬扶压倒到东王公仙人手策青玉龙翩翩归袂飘天风华亭之西玉山东羣仙挽留鸾鹤从云墙霞壁五亩宫金华翠叶九粒松双眸点漆颜如童瀛洲再看蟠桃红蔡经家藏老姑酒能为仙人集仙友琹髙醉歌经拍手要我龟巢老人来和否

　　寄黄宗礼

　　星槎池馆东床客氷玉襟懐我所知百榼葡萄春灔灔一栏芍药昼迟迟门前送却催租吏枕上还吟梦草诗只恐绣帷人起早又催京兆画蛾眉

　　秋晚过太平塔下四顾瓦砾场有懐徽太古禅老作诗招之

　　一昨陵谷变刼灰飞九州岛太平古招提寳地成荒丘浮图岿然在气势凌髙秋风铃作梵音终日语不休以言老万回合为故山留竿木本随身把茅堪葢头画沙且成佛况乃愿力优髙坛降甘露大车驾白牛老我烟霞交风流继前修

　　冬至和陈县丞韵

　　玄机妙斡无古今一阳来复消羣阴圣人灼见天地心赞易乃鸣金玉音兰也朝来新盥沐三复韦编谢亭毒卿云灿烂迷九天旭日曈昽出旸谷丞哉丞哉初下车践长之喜当何如弦歌化行风俗美寒谷春生自兹始

　　逸庵诗为呉子明赋

　　我爱逸庵叟有诗能养生百事不挂懐三乐殊称情行年八十余白髪无一茎每闻责子叹笑我如渊明优哉复游哉笠泽山水清
　　二
　　日髙三丈余先生睡初起雪屋烧暖香行庖脍氷鲤逍遥白■〈叠毛〉巾傲兀乌皮几钩帘对青山倚杖看流水世事了不闻无劳洗吾耳
　　三
　　客来两忘情不复事迎送有酒即尽欢杯当笛三弄羲皇敢云傲周孔亦无梦众口从雌黄我腹自空洞行歌山泽间斯乐谁与共
　　四
　　人生老而逸伊谁无此心惟翁适所愿林居小湖阴或持无饵钓或抱不弦琹山水古名画所得趣尤深长叹康乐公木屐费登临

　　送李彦明归髙邮

　　老夫归从东海头春风送客归秦邮出门复暏鴈北乡物我喜得同悠悠呉船鼔棹渡江去乌轮正挂扶桑树桃花倚岸笑相看杜宇催人啼不住征袍十年尘土多濯缨今作沧浪歌一百五日寒食雨三十六湖春水波文游台榭剪荆棘继美前贤集嘉客谁能唤起老龙眠重写耳孙湖上宅

　　寄题无锡钱仲毅煑茗轩

　　聚蛟金谷任荤膻煑茗留人也自贤三百小团阳羡月寻常新汲惠山泉星飞白石僮敲火烟出青林鹤上天莫恠坐无齐赵客玉川茅屋小如船

　　王松溪知事别两纪陵谷既变复会常州年皆七十余喜各无恙又喜松溪别而复得觞以贺之诗纪岁月

　　年来两度尘生海二老相逢雪满颠杖屦荒城寒食后琹尊别业旧堂前桃花含笑似欲语燕子飞来絶可怜此日为君歌此曲雨苏春旱午阴天

　　后数日松溪见和二诗予复次韵送归华亭

　　放舟东郭语长年喜见春风不放颠三月莺花诗巻里五湖舟水柁楼前青山司马如今老白木长镵祗自怜归到鳯山门不出北牕真是小壶天

　　雨宿县学斋舍作

　　客来帷林候渔父黉舍坐听三日雨诸生读书喧两庑商羊飞来立当宁雨声书声杂蛙鼓蚓歌亦自谐宫羽青苔上阶茵生柱败壁淋漓籀文古斋僮不敢开牖户风撼庭柯啸饥虎南山老石烂成土天漏谁能炼金补去年旱魃走呉楚田家往往悲尘釜麦秋一饱方自许莫教化作飞蛾舞

　　宜山謡【并序】

　　广东南丹诸州民獠杂居素称难治洪武初朝命设官置司安抚之山东尹明善实在僚选凡所司事知无不为为无不达莅官再期多善政后四年有客自广西来者传其事甚详余乃摘其大者作宜山謡七篇
　　苖猺地连交趾咸籍为民且为除凶号人恱之作椎结舞
　　椎结舞击铜鼔浅蛮生蛮皆按堵卖刀买鉏犁衔恩人鸟语犷俗驯恶名去岂弟君子吾父母
　　沿邉旧置七十五以猺为长每羣聚为诸州害今罢之民乃安作除虎窟
　　除虎窟虎皆散亡尨睡月湖南海北广东西千里如今无白骨无白骨人何忧每每旧屯田年年稻花秋我所思兮龙江水流
　　兵后荐饥发官廪活宜山数万口民德之作枯桑枯桑
　　枯桑徒为我薪煑石弗糜曷以食人廪发于官我命乃续谁其主之伊人如玉伊人如玉孚及豚鱼诏我妇子偿粟勿渝厥粟固偿厥徳弥忘懐我伊人于羮于墙
　　覃国大韦仲海等世为土豪与溪猺洞蛮相表里反侧不一公以计禽杀之民大快作霹雳斧
　　霹雳斧行天诛百灵奔走羣丑除磔枭獍醢猰■〈犭俞〉招徕角端舞驺虞日月两山明畏境成康衢
　　宜山莫天护虎踞一方公言诸方伯徙和州民乐之作坎井蛙
　　坎井蛙今渤澥偷生虾蚬门怒腹气何在长鱼跋浪欲吞舟竟作任公雪花鲙蛙乎幸偷生有媿输芒蟹前度放蛙人今日恩如海
　　蛮獠负固岁乆不供而良农病于重敛今均之视前赋减什五六恩不能忘作生子以尹名
　　生子以尹名有田须力畊昔忧公租重今忧公租轻穷阎杼轴具当路钧衡平焦冥覆盆下覩此白日明
　　革命之初公以安邉事宜屡白相府民懐之作鞍马劳
　　鞍马劳肉消髀广西一去二千里借箸筹邉丞相喜两年单骑八往回青草黄茅瘴烟里鞍马劳有如彼不负公不掠美一寸忠丹报天子

　　送丞汉德员外徙居临濠

　　忆昔呉钩敛霜锷欧冶已知蛟可斮穷探虎穴走山灵涌出蜃楼招海若三台分照紫薇垣一蜚径入红莲幕安知沧海忽生尘乃见巨鱼今纵壑携家春雨赤城还扬舲秋水濠梁约老夫白髪三千丈别来幸有琹书乐羡子青云二十年此去亦无冠冕缚故乡相见恍如梦往事重论成大噱呼儿觧我鹔鹴裘离亭饮客鸬鹚杓南熏稳送渡江水西笑遥怜好城郭庄生台上看游鯈彭祖山中拾灵药平居襟懐本潇洒在处林泉可盘礴有时回首望江南题诗如寄云间鹤

　　次韵赠董明府兼赠陈县丞尹主簿

　　绿莎听事洒清风四野遗黎集泽鸿佳政总堪传国史丹心曽不愧天公横琹坐对中秋月援笔词倾百歩□僚佐粹然连白璧有时来我瀼溪东

　　寄钱梦弼并为乃翁宣慰公寿

　　闲对青山昼掩扉家居身着老莱衣懒于日下看花去赢得街头负米归一笑觥船香雪美百年城郭昔人非髙堂秋爽而翁乐稻熟湖田蠏正肥

　　送虞长史归闽中

　　卓荦青云器凄凉白雨秋弃官辞传舍舁疾上归舟岸有吟蛩送樯无语燕留七闽天杳杳两淛水悠悠亲舍孤云影山城大海头倚门劳逺望脱屣得长休金榜声名在斑衣愿未酬猗兰重制曲蘐草足忘忧丹穴生鹓鳯龙光射斗牛此心能自足余物更何求老我三家墅怜君百尺楼相知称鲍叔逺送媿邹游海上多灵药山中儗素侯家园红荔子能寄故人不

　　野人居短歌三章为呉中衡赋

　　野人居住何许屋头东近扶桑树三江五湖在庭戸身着老莱衣手擘龙根脯赋归来兮谢簪组
　　二
　　野人居谁与论芸夫荛子皆同尘朋来逺访多缙绅焚香据髙梧持杯岸纶巾睠鱼鸟兮情相亲
　　三
　　野人居书满屋神农本草仅一束用之可比连城玉香林春树緑乐吾亲杏菊潭秋水兮忘啜菽

　　过马公振南江草堂

　　南江草堂人白眉耽书成癖复耽诗千金买书读未了化作刼灰飞海涯国风雅颂三百首爱入骨髓沦肤肌两亰三国六朝下驱驾直与唐人驰老夫一别再寒暑重覧碧海珊瑚枝溪西隠者亦好事白首苦吟忘渇饥逢人往往诵佳句况此酒邉逢项斯欢然共醉成夜宿石铫煑茶焚玉蕤诗家风月谈未了老蟾已堕西山陲盍簪此夕复何夕一庭寒菊花离披

　　龟巢稿巻四

　　●钦定四库全书

　　龟巢稿巻五

　　（元）谢应芳 撰

　　○诗

　　赠邵济民

　　曲塘地仙居洗药溪水香青衣两童子玉杵捣玄霜玄霜捣来奉髙堂老亲食之寿而康天生便便贮书腹金匮石函书烂熟东南海上多名山山中采药骑青鹿归来濯足娄江水坐对青山隠乌几囊探药物不论钱但欲使人无病耳有时弹琹鸾鳯音有时抜笔长短吟纷纷呧痔吮痈者徒教别屋堆黄金

　　闻云门张先生慈乌轩焦尾居名赋二诗

　　慈乌曲
　　慈乌乳众雏雏大羽翼成翩翩出巢飞哑哑绕林鸣得食不自饱归以饲所生纷然同类中有此骨肉情余昔养亲日瞻乌常自惩白首重相见爱之双眼青匪谓得所止丈人屋峥嵘为时枭獍多见乌如闵曽王孙金弹丸慎勿令畏惊
　　焦桐曲
　　焦桐制孤琹举世称异材往非蔡中郎竟作爨下灰七弦系朱丝徽金轸琼瑰知音适相遇携上髙髙台一弹广陵散絶响有余哀筝琶沸新声瓦釜亦鸣雷天机妙循环复见泰宇开尔桐朱鳯吟灵风扬九垓吾今洗吾耳盘石坐莓苔

　　芝秀轩诗

　　猗欤名门夙称五常遥遥耳孙厥德复昌于粲尔子文藻有光如彼芝草晔晔其英自天降祥奕叶流芳匪曰三秀仙人之粮林壑尔居竒芬逺扬雍公之扁金薤琳琅于昭彼苍福善孔彰俾尔耆艾家有余庆维来维礽永言弗忘

　　结茅东郭岁晚言懐

　　行尽难行路归来父母邦溪山闲杖履花竹小轩牕教子知一二抱孙成两双有时城府去深媿鹿门龎
　　二
　　龌龊龟巢老萧条鹤髪秋过眉桃竹杖方领木棉裘补世惭无术通家忆旧逰幸来双白鸟能与共沧洲
　　三
　　静扫萧斋地书床一旧毡谈经鸡亦觧迎客犬常先流水柴门外横山瓮牖前春秋埀八十食粥了余年
　　四
　　季子躬耕地寥寥礼让风度辽归老鹤遵渚集飞鸿土姓多相杂乡音旧不同独怜东郭外剑井气如虹
　　五
　　官塘人似蚁环堵室如蜗白髪三千丈清贫第一家地炉寒拨火雪水夜煎茶好客知谁至青灯结细花
　　六
　　过客应相笑衰翁未得闲酒经方补注诗稿又重删藜杖家家竹蓝舆处处山数朝天色冷髙卧掩柴闗
　　七
　　故国归来晚孤城草木寒亲朋皆鬼箓乡里少儒冠写琰金钟失沉沙鐡戟残谯门斜照里时为一辛酸
　　八
　　腊月无多日春风又一年尽添头上雪聊适瓮中天彩笔题氷柱青衣送酒船晚来宾客散清兴更悠然

　　和陈二令逰善权洞

　　我昔阳羡逰春山听茶歌别来三十载重游竟蹉跎凭髙每望碧湖外羣峰玉立青嵯峨善权山水最佳处我公去知清兴多来时风景溢吾目不用登临劳吾足有声之画胜丹青曲尽物情人叹服天开地辟羲皇前神工为谁开洞天尔来一万八千岁金堂玉室居羣仙飞车鸾鹤乆不见春去秋来只鸿鴈青山前度污狼烟从此四郊荆棘遍洞前玉气金弥漫仙家应作瑶池观层巅巨石势欲堕过者为之心胆寒翩翩石燕黏翠壁飞来若与人相识马如龙车如水寻常贵逰无足数以分清致侣名缁一代风流继支许乐哉山水三日逰忘却世间千种愁昔人名句题玉柱今公徤笔留银钩寄言武陵人桃源兹可求丹砂多与锺乳杂瑶草不知蒲栁秋长桥无馋蛟南山无猛虎在处可逰观政须人好古□墨圆碑篆亦竒絶似岐山石为鼓竹姑子明年春山僧煑玉邀尝新哦松暇日肯同去作诗更为山传神

　　乡饮酒诗

　　皇帝即位之五年歳在壬子诏天下行乡饮酒礼明年癸丑正月二日常州府太守孙公率僚属行之仪物品节不约不侈省部主事宋公实在宾位僎介而下耆客凡二十七人执事者位之其登降揖让盥洗献酢靡不如矩时某年七十有七亦得以布衣厕诸贤士大夫之列葢有不胜其喜幸者率尔口占以纪盛集云
　　一统乾坤大羣生雨露新君王能建极风俗易还淳乡饮稽苍箓天书降紫宸诸侯遵令典嘉燕展芳辰黉舍簪缨集珍羞爼豆陈主宾仪秩秩僎介色津津椒颂三阳日芹香泮水春工歌声律古扬觯献酬频圣泽沾羣品仁风播八垠赐酺无足比置宴讵能伦老□我□中诸公席上珍叨陪聆□法喜获坐连茵引领瞻西日倾心拱北辰知恩无以报三祝效封人

　　谢董明府惠炭

　　范叔寒多正不禁乌新重惠比乌金赊来脱粟方炊饭留得焦桐好制琹环堵一龛春盎盎丽谯三鼓夜沉沉砚池云起龙香暖写我梅花鐡石心

　　雨中懐秦主簿

　　东门之东西市西人家屋头啼竹鸡新年十日九风雨二老几时堪杖藜

　　懐储教授

　　镐京春宴醉簪花歩出都门驾小车七里八冈山店夜一毡风雨宿谁家

　　次韵言懐

　　亲朋沦落尽故国似他邦矮柱龟头舍踈棂蚌殻牕鹊声檐外喜鸾影镜中双儿女俱婚嫁逃禅笑老龎
　　二
　　江海飘零客龟尘二十秋逝将诸犬子归老此菟裘夜雪围炉坐春风秉烛逰樵渔时共醉何异宴瀛洲
　　三
　　老我龟藏六无毛可作毡躭诗闲未得强酒醉当先茅宇城闉外梅花腊日前幸逢贤郡守乡饮礼髙年
　　四
　　短日经南陆严寒鼔朔风遍懐知己友长觅寄书鸿世态今如此人心古不同青天如可问飞歩蹑长虹
　　五
　　风冷柴门闭斋居缩似蜗小桥平陆里识字老农家野饭常留客村醪颇胜茶早梅溪上折斜挿胆瓶华
　　六
　　贫居家事少客去跛奚闲茅屋牵萝补兰阶择草删雪添南浦水云暗北牕山孰谓寒如许鸡鸣客度闗
　　七
　　自分冯唐老谁怜范叔寒婆娑鸠在杖萧散鹖为冠梦笔才华减谈经喘息残昨来初度日泪落酒杯酸
　　八
　　神仙无足信何药可延年素行多违俗丹心不愧天座留谈笑客门泊往来船吟雪谁相似襄阳孟浩然

　　送秦宜仲主簿之京

　　丈夫不洒离别泪杯酒聊发玲珑歌黄杨闰余岁已乆红杏日邉春正多子瞻手携鐡柱杖太白足上金銮坡鳯台佳景必重赋千万寄诗来薜萝

　　送主上人兵后寻叔归临江侍养

　　青年未焚紫罗囊竹林之逰鹓鳯翔一旦身为苾蒭草半间屋住菩提场安知兵甲满天地遂令叔侄成参商桑田即变家亦毁蒲屦欲织亲俱亡某山某水总沦没曰祖曰祢谁蒸尝象龙驾法力虽猛豺獭报本情难忘﨑岖行脚求从父殷勤稽首祈空王护身符出虎牢险忍辱铠染狼烟黄长洲茂苑乆争战残山剩水方凄凉相逢不觉开口笑差喜自得安心方行人嗟叹拥长道画鹢送将归故乡孤云飞处是玉笥把茅盖头犹锦堂蒲羞可助潢潦荐木瓢共饮曹溪香愚观诸公发歌咏力为吾道扶纲常惜哉僧中有此郎畴能为尔加冠裳于乎畴能为尔加冠裳

　　次韵袁仲征见寄并自述

　　城阴山作读书堆书画船从海上回春水泮池芹小摘秋风老圃菊重栽明时正用凌云笔清夜还倾酹月杯百里相忘两相忆诗筒好寄便鸿来
　　二
　　才华减尽姓名低頼有纶竿钓碧溪衰鬓几茎蓬缀雪闲心一点絮沾泥江山有助诗频赋朋旧相过酒共携金斗城东二三里道傍茅舍似鸡栖

　　借韵寄蒋以愚

　　江上羣山翠作堆江云与客共低回黄杨闰后余无厄丹桂天髙孰为栽饱吃河豚肥似乳醉看江水小如杯延陵祠墓春申巷我亦拏舟访古来

　　借韵寄刘小斋

　　白练裠轻帽屋低緑阴庭戸瞰清溪词章落笔如翻水篆籀藏锋若印泥一昨论文心共许几重飞梦手重携絶怜鳯穴生雏好已向朝阳碧树栖

　　谢许克敬六月惠炭

　　去年腊月人冻死我亦牛衣眠不起家僮赤脚令采樵日暮归来堕双指德哉古人怜我贫于今暑月遗乌薪药炉喜得文武火茶铛烂煑枪旗春御寒有偹心胆壮故态尽除寒乞相山空岁晚雪复来平地不妨深一丈乌薪爇成霞焰红藜床坐我龟巢翁灰中芋栗荐村酒冻梨面作桃花容齐奴爨蜡自奢侈野人炙背无足比融融之乐度残年重赋新诗谢知己

　　病中蒙董知县陈县丞尹主簿枉顾且有白粲瓜酒之惠旣而病愈赋此以谢

　　鳬舄飞来野老家同僚先后佩飞霞共怜败絮多生虱为问疑杯或饮蛇月俸分将官廪粟朋尊兼饷早秋瓜相如四壁生光彩试握霜毫荅宠嘉

　　常郡泮宫诗

　　猗昔庙学悉毁于兵我侯作之聿观厥成巍巍素王羣贤俨如侯殿侯庑豆笾所于师生有庐讲道在堂饮社读法有程有章我侯戾止若网而纲嘉乃进修戒毋怠荒宫墙非髙丹垩非侈道弥六合圣有遗轨侯扬天休嘉惠士子士风还淳庶见麟趾

　　武邑新学诗

　　邑有孔庙栋桡欲堕旧亦有学湿漏且庳惟邑长式撤而新之清庙奕奕门庑阶墀圣贤明灵陟降在兹黉宇言言斋有诗书师友讲贯朝斯夕斯射则有圃书或临池帷林杏坛古音朱丝顾諟庙学治化之基带泽育莪比迹苍姬弦歌武城异世同规

　　杂诗

　　积阴当玄冬生生机已息阳孳仅毫髪梅花独先得若人玩化机于此已深识攀条摘玉蕋吟玩意莫测维复见天心所虑羣阴逼闭门夫如何君子政惕夕茕茕保养间由兹见天德
　　二
　　山云忽低徊四郊纷白雨老农荷锄归布谷桑间语相劝一何勤一鸣再三俛老农感禽意岂惮东作苦嘉榖已函活尚待明日煦小儿未觧事大儿逺服贾农器已可敶锄耰在梁梠入室惟老妻出没抚罂甒
　　三
　　凛秋气忽微徂暑已云往黄花异凡木所植本因壤棱棱清霜间谁复见俛仰肃杀一气中鋭气出其上强梁固可人傲德毋日长
　　四
　　志士想邱壑老骥厌长道归来已低徊但觉青山好至乐在天伦不必事华藻交欢能几何及今已衰老
　　五
　　至老无修行善类日以疎生知媿古人宴安夫何如羣处不念德草草复离居春还有余兴杂花满郊墟网罟不能操空羡渊中鱼
　　六
　　青阳既开动草木方敷荣积雪忽如此岂不害含生大化无停机生生宁有已人心偶自徂岂不害天理援琹一鼓之坐致麤秽除吾分一天地积阴夫何如

　　二月二日漫兴

　　东风吹散社公雨红白花开烂锦云时俗喜逢迎富日老夫羞作送穷文夹衣试着寒犹怯拄杖归来酒半醺为问驿桥杨桞树送人多少去从军

　　送安上人归马迹山

　　挿竹山中偶出逰折芦濠上即归休踞床狮子声方吼踣铁龙驹迹尚留华雨六时纷似雪松风五月冷于秋客来认得南泉斧七十二峰应点头

　　祷雨

　　黄梅落尽雨愆期太守忧农日皱眉滂沛一朝随五马四更三点谒丛祠
　　二
　　乞雨归来雨满天朝衣两袖带香烟绿莎青笠人如画多稼亭中看力田
　　三
　　一寸丹衷彻彼苍不劳方士篆符章田家雨足丰年瑞官舍风清化日长

　　寄京口俞伯镇兼简江教授

　　飞云妙墨来前日听雨髙轩忆妙年杜曲桑麻几家在韦贤父子一经传杖藜欲去寻黄鹤褁茗相携看杜鹃竹树楼台江总宅想应新筑大江邉

　　寿董明府

　　临汝佳山水锺英赋厥初身为百里宰腹有五车书见客无官况休衙只独居寿眉扬喜色百里拜新除

　　次韵荅性天之长老

　　道人踞猊床眼明如赵州每言西来意爰及东家邱白首林泉交清风江海秋法幢扶欲起法鼓鸣未休本来无住着聊尔小淹留鹿眠荒苑内乌啼古城头天道自坦夷髙堂岂伊优他山石可砺直木枝有樛巴蛇或吞象鼷鼠能食牛頼有佛目明洞见鬼窟幽万语归一点坐断闻思修

　　病中即事

　　何物青蝇滓玉壶掣鞲饥鹘攫鹓雏病躯痛作雷鸣腹垢面愁添雪满须欹枕卧看残菊在下床呼取短笻扶客来与说塞翁马笑指苍天慰老夫
　　二
　　天方老我心如鐡谁谓谗人口烁金覆辙始知行路险移家此去入山深缾无储粟还沽酒爨有焦桐莫制琹且喜日来聋两耳从教蚯蚓作龙吟

　　九月朔蒙周彦美詹伯逺苏惟可携酒殽过城东草庐时余徃潞城田舍次日赋此以赠

　　老夫一棹寻医去佳客三人载酒过破屋茅飞乌岂好衡门木落雀堪罗交情自古陈雷少世态如今鬼蜮多醉帽簪花开笑口尚须秋晓过西河

　　示子

　　忆年二九岁之吉朝贲闯门骢马匹柏府遄归鄂书出乌雏恋母情所锺敛翮不附髙飞鸿屡阅星霜怨树风带经犁鉏赍壮志欲籋青云竟颠踬羞与腐草枯木比东家借灯夜继日著书泚我潜夫笔数载兀如僧缚律书成两鬓秋蓬飞出门复遇锺子期麟胶为续焦桐丝旁观方笑鲇上竹呉下风尘惊满目蕉隍梦成俄失鹿苍姬讫箓寳鼎移血流四海诛鲸鲵水鱼漏网亦几希全家幸尔归乡土欲学龎公逺城府骨肉遭逢射弓弩卧疴两月悟前非白生虚室春熙熙茹荼味亦甘如饴朝来坐起沐且栉炙背茨檐抱双膝七十八年聊记述

　　懐呉中行

　　老我平生颇阅人惟公知已絶无伦别来梦里常论旧只说闲中莫厌贫湖海气豪心似铁庭闱亲老鬓如银遥怜岁晚家居好鱼跃氷池入馔新

　　寄熊元修

　　佳儿发轫之官去名父居闲味道腴诗巻剩添兵后作酒尊常为客来沽江湖结社鸥盟冷辽海还乡鹤梦孤烟水相望逺相忆寒云欲雪昼模糊

　　寄武城知县赵鹏南

　　双舄鳬飞下赤墀一行鸿泽抚黔黎昔贤过化弦歌地今代重兴礼乐时春雨桑麻如杜曲秋风未稼即邠诗檗飡氷饮持三尺制锦功成圣主知

　　寄卢公武兼问殷孝伯安信

　　忆言雨别去途难喜得云归旧谷盘郡乘手挥狐史笔斋居头带鹿皮冠草生林馆皆书带竹老溪园可钓竿独念咸阳殷博士有无黄耳报平安

　　送殷孝伯教谕之咸阳

　　逺逰自是男儿志特立正当强仕年衣上宻缝慈母线担头轻束广文毡春秋三传继絶学毕郢诸生得盛传老我也须飞梦去振衣同陟华山巅

　　护国寺对雨

　　去年梅熟雨蹉跎岂意今年苦雨多偶食僧庐苔作脯忍闻田舍麦生蛾山禽滑滑题双树檐漏浪浪注九河往事共论鱼腹恨近年平地亦风波

　　和林韵

　　黄梅落尽天犹雨白日晚来风更寒老去甚惭诗兴少病余犹喜酒肠寛舟中自古有敌国李下从今莫整冠蒲屋纸窓明似雪政须僵卧似袁安

　　送性天之长老兼简初士元大方厓两禅伯

　　方坐天宁古道场遽辞云水别河梁萧萧木落山中雨去去孤篷滆上霜白雪调髙人寡和黄花开晚自余香南能北秀烦相问为觅平安第一方

　　徙居横山口号

　　为爱横山山水清山前筑室小溪萦老夫枕石看云卧儿軰求田候雨畊古井寒泉龙有宅孤村夜月犬无声廿年两眼风尘晴犹喜如今见太平
　　二
　　三农闾伍共烟霞数口清贫第一家瓦釜煑糜烧槲叶布裘添絮着芦花交逰总觉乡情好吟眺偏宜野景賖不见羽人王百八浪传仙井委丹砂
　　三
　　清梦寻常绕薜萝白头今日此婆娑牕含风露秋容净帘卷林霏爽气多浮世百年生处乐青山几度醉时歌莫愁猛兽藏林樾郡有刘昆必渡河
　　四
　　山北山南地尽耕人家祗欠读书声丹枫似我衰颜醉黄鹤如仙瘦骨清呉越喜逢连岁稔朱陈多续旧姻盟客来莫厌频留宿新种梅花好月明

　　次韵荅袁子英见寄

　　万国风尘百战余一襟氷雪五车书朝廷未赐延年杖乡里聊乘下泽车鐡网珊瑚遗渤海玉峰鸂鶒异伊闾长门赋直千金贵讵信相如笔乆虗

　　上台官

　　经锄子为屯田去罄室翁归儋石无八十衰颜头戴白一双昏眼泪含珠鹊寒空绕无枝树乌馁徒生返哺雏匍匐哀鸣台下阁尚期甘雨活焦枯

　　挽谢天民

　　细桞营中玉一株狂飙吹折莫春初杜鹃绕树啼红血知尔思归恨有余
　　二
　　三十青年气食牛貂蝉未得出兠鍪故园芳草春如海谁谓王孙不复逰

　　题邓九渊县丞白云亲舍图

　　若人自是青云器方尔浮云如展骥白云亲舍作画图寓我思亲未归意螺山隠隠云央央吾家宛在山之阳西天千里水天碧北堂五月松花凉堂上慈亲寿觞举堂下诸生彩衣舞頼伊黄耳觧传书道我赤心方报主主恩方报报亲恩望儿无劳亲倚门直待平反归报喜却到青山白云里

　　和宜兴邓县丞出

　　离墨山前芳草多马蹄曽此几经过囤碑文字无人识风雨消残近若何
　　二
　　民有歌謡吏不哗村庄儿女簇如花深山处处茶烟暖小市家家酒斾斜杨桞阴中频驻马杜鹃声里亦忘家祗缘报国心殊切更喜流年鬓未华

　　金牛台送长史仲埜

　　清明雨晴花正开折花送客金牛台金牛遗迹不复见但见尘埃野马去复来台前鹤溪贯洮滆濒湖緑野平如席台后羣山倚大江齐梁故里迷榛棘登髙望逺散离忧超然如见昆仑邱为问堰头杨桞树颇尝见有此客不五年参赞二千石饮氷食檗持三日簿书肯綮游刄余白雪词髙人共惜楼船泝流出京口闸官放水蛟龙吼青苔絶壁为留题名与此台俱不朽

　　赠眼医张嘉甫

　　重瞳天子真天人择医乃得天麒麟金篦不刮眼中瞙家有异药能通神璇霄沆瀣和玄雪洗涤灵台烟火热刀圭微入阿堵中风巻微云出明月天颜咫尺频为喜白金紫骝恩甚侈岂无太史载册书继美仓公上池水老夫一目云模糊扶惫逺来烦扫除京华道上鬼揶揄尔诗将比蛇衔珠

　　赠周实翁

　　鬓髭如戟气如虹芳茂山前矍铄翁可惜一双青白眼看云孤卧北牕风

　　儿子木蒙恩释屯种而归诗以志喜

　　老乌失孤雏噭号鸾台前鸾鸣彻九闗徳泽降自天鐡笼放雏归渇饮剑井泉井泉非不甘饮之不下咽念我老病乌肺肝烟火然返哺知几时骨肉且生全牖戸尚绸缪羽衣复翩跹众鸟喜声集卉木回春妍援毫纪离合执徐洪武年

　　呉中行惠方竹杖

　　往有方竹杖化龙归混茫吾知龙之灵知我力尚强今年八十余举足势欲僵一目眇数月白日如昏黄出门多棘榛况复畏虎狼感君扶持意以杖逺寄将棱棱七尺觚材拔宛种良孤根斩鐡石老节凌风霜聱叟性恶圆为尔重激昻气类喜相得颠危頼能防秋风黄叶村春雨乌石冈挂我沽酒钱时与逰醉乡赤藤含赧色青藜失辉光睹物思故人晤言未渠央

　　即事

　　方竹过眉杖单纱垫角巾室中无长物林下一闲人
　　二
　　北牖青山近南风朱夏凉草蔬留客饭木榻似僧房

　　余之死欲速埋素志也今偶得小邱扵横山之阳竁而甓之余他日葢棺埋可速矣倚我长欃歌以自适

　　枯蝉脱殻欲化老蚕作茧自纒一笑不拘风水龟藏姑待天年
　　二
　　阮孚着屐未了刘伶荷锸长随便作松根粪土也胜兵前肉篱

　　次韵陈庠仲见寄

　　老去衡茅寒到骨儿能负米慰愁颜峡舟风打前时覆塞马天教此日还氷雪泠泠龙井水烟霞隠隠鹿门山芙蓉湖上鸥波阔殊胜雕笼鎻白鹇

　　赠陈谷禅老

　　帀地丛林瓦砾场法幢扶起破天荒木鱼呼粥餔禅侣蔬笋香来八九霜
　　二
　　选佛场开金碧区云萝烟树一尘无客来会得安心法莫向江邉更折芦
　　三
　　布金人比独园多金色山林作补陀童子画沙成佛去蹄涔岂足拟鲸波
　　四
　　庭前栢树觧通禅洞里桃花小更妍媿我梁园词赋客鬓丝风袅煑茶烟

　　送孙太守奔丧归济南

　　大江之南烟水秋滆湖船送孙常州甘棠遗爱召伯去黄杨閠余丁母忧五年组绶忽衰绖四郊襦袴多歌讴儿童骑竹忍相送父老杖藜争欲留孤云宛在长白外清济如泻银潢流北堂萱草秋寂寂西风落木寒飕飕堂前稽颡荐苹藻陇头洒泪沾松楸誓言永佩阿■〈弥上女下〉训酒戒不受傍人咻蜚英乆矣彻斧扆栾棘暂尔栖林邱颕川太守已台鼎碧山学士皆瀛洲正须大木成巨室岂容野水横孤舟君亲俱报志愿足几杖却归封素侯

　　送源无竭回金山

　　龙游堂前狮子床坐分风月今几霜千金一壶有妙用三呉百越聊逢场黄花鬰鬰秋雨烂白云悠悠江水长重摩松顶作受记毋令黛色参穹苍

　　复愁

　　茅茨数家黄叶村霏雨一月溪水浑慈鸦种麦日未暝猛虎下山人闭门

　　江阴陈汉广为北平府指挥使司知事随例免官

　　黄金台上古贤士竹帛埀名世称羙碧油幢下今幙宾风云际遇与同伦清氷玉壶烱胸臆鐡箸炉灰妙筹划殷勤报国倾寸丹雪花如席不知寒扶揺方展云鹏翼翩然退飞随六鹢且喜髙堂慰老亲毋劳黄耳寄书频澄江如练山如扫金菊芙蓉秋正好人生三乐古难全熊鱼得兼真自天埙箎迭奏寿觞举彩衣褊蹮膝前舞富贵故乡朱买臣风流鉴湖贺季真一经已胜千金产况有牙籖三万间应笑龟巢鹤髪翁小儿只作识字农脱身颠厓犹自喜殚力犁鉏供菽水尚期东壁借余光读我兎园书半箱

　　重逰虎丘寺

　　不谒闾丘谒虎丘幅巾藜杖兴悠悠飘萧白髪三千丈来往青山八十秋寳地近曽为战垒剑池今复属禅流老松知我题诗意也学生公石点头

　　过呉门

　　二千年外兴亡事试为呉侬问老天西子矉眉真可丑东门抉目竟何愆荒台走鹿岩花笑残鲙成鱼野史传买得绿尊堪晚酌且将湖水煮湖鲜

　　次韵荅姜天定

　　白首归来山泽臞山行依旧不须扶十年兵革遗黎少几处沙场战骨枯懒去效颦随丑妇安知走躄到浮图求诗惟厌鸡林贾犹胜门前吏索租
　　二
　　诗筒寄自清秋晓书印封来白绢斜一子幸能归负米双瞳可奈翳生花居贫不病如原宪吊古能文爱李华何日细论今古事荒村独树老夫家

　　送任叔正归上海

　　猗欤子任子唾珠腹琅玕一登龙虎榜即着獬廌冠陛辞蒙主恩家居奉亲欢行囊负禄米归佩纳幽兰秋月钓龙江春云畊鳯山药室费长房木榻管幼安逍遥乌皮几神仙紫金丹时为疗民瘼于亲驻童颜葵心抱忠赤莱衣舞斓斑栖迟云林下放浪湖海间访旧过滆浦寻幽出呉闗退鹢翅方敛盟鸥心共闲乐哉壶中天虗白泰宇寛

　　送董经歴奔丧归太原

　　清风莲幙诸侯客白雪麻衣丧母还扇枕未能偿素志倚门无复见慈颜四千里外迢迢路一片云邉莾莾山只恐鹤书催入觐又随鹓鹭造朝班

　　西宿丁堰赠江阴王主薄

　　五月六月凉如秋昨夕今夕雨不休屋山雷撼黑风起漕渠水溢黄河流河滨之陶万夫聚谁其董之暨阳簿羹墙祗见乌曹砖饮氷食蘗忘情苦老夫击柝天未明隔水又闻搏埴声扁舟兴尽不往见恶诗聊冩来时情

　　夏五之初偕江阴张希声等过邹忠公墓即事口占以寓感慨并用趣郡守张侯吊墓之行

　　青山门外羊肠路走谒道乡夫子墓向来沧海变桑田翁仲漂零竟何处丽牲之碑高十尺頺若铜驼卧荆棘牧童敲火未足悲正恐瓜分捣衣石使君五马来何时摩挲细看黄绢辞五丁一呼为扶起陇头草木皆光辉予方与客酹清酤白鹤飞来作人语使君应表郑公乡専美那容孔文举

　　代简张希尹

　　余生寡谐俗老去得知己晤言固云晚莫逆良可喜聨翩诸侯客寂寞著书事夜分青藜火昼并乌皮几几回论班马一笑观亥豕烟云挥洒外风月吟啸里蚶杯酌流霞兽炉爇沉水佳哉水调词清我尘俗耳朱弦听者稀白雪和能几别来懐合簪梦见承倒屣帷林大江邉瓢巷横山趾秋风落梧叶甘雨熟菰米相望不三舍相过堪一苇诗筒继元白通家犹孔李况与阿戎谈亦与诸任齿尚友古之人厥德熏晋鄙

　　雨中懐任义甫

　　十日秋霖未肯晴石尤风作虎嘷声东门父老应相问何事龎公也入城

　　蚶杯

　　沟南老仙出杯孔竒酌言询之杯从何来匪兕而觥匪玉而巵不琱不锼不覆不欹谓为蚌耶鹬胡弗持谓为蛤邪爵奚尔为测海之蠡其殆庶几老仙笑言子宜背窥瓦垄之文微蚶而谁水族之秀实生天池昔逢羽人观乃朶頥曲蘗为粮华阳同归转客我者廿年于兹如李白氏杯鹦杓鹚酾风酹月朝斯夕斯走亦何幸数从宴娯百忧俱忘是用作诗

　　次韵管伯龄见寄

　　笠泽臞儒比列仙菊潭秋水觧延年每懐逺送江头别喜得安书鴈足传赤米白塩濒海地香橙紫蠏早霜天客来剩说幽居好日日题诗思涌泉
　　二
　　沧洲旧隠宅江东白首忘机似海翁金菊晚开香淡淡玉山孤立势崇崇通家子弟连年别爱客情懐往日同岁晚欲寻安道去扁舟当趁落湖风
　　又
　　郇公五朶云天风送来前怜我落巢儿覆盆重见天三复诵佳句一如饮甘泉金篦刮吾眼华津生我咽重念谢公险毛骨仍凛然金铄虽被毁璧归犹幸全两鬓雪飘萧双袖风蹁蹮寒蛩语音喜秋花笑容妍荅诗报君知今年胜前年

　　赠刋字阚士渊

　　忆昔赵文敏公之冩天下碑镌字独称茅绍之绍之之妙在何许八法靡有秋毫遗嗟哉文敏不同世抱艺如茅谁品第斩蛟桥下溪水清鐡笔淬来锋甚锐篆隶真行章草书银钩鐡画冩璠玙天然筋骨见颜桞假手补戈真是虞文章太守眼如电语重兼金数称羡青年正可为时出山居听泉何足恋羣公将勒燕然铭中郎要令传石经老夫为伊双眼青鐡笔于今铮有声

　　寄卢公武舍人

　　投老鹤溪埀钓缗遥怜鳯池掌丝纶靴霜待漏朝会早墨云染翰词头新石麟自是天上物金薤散作人间春尚须鼓吹振六籍蹴踏班马追杨荀

　　送同知升迁安庆郡太守

　　郡守坐分金斗月朝靴今满玉阶霜一襟耿耿留遗爱五马霏霏被宠光官诰叠承恩渥重御屏新录姓名香可怜八十龟巢老尚欲攀辕立道傍

　　送史宗儒归省亲

　　北风狼号霰撒菽洮湖白浪髙于屋游子扁舟归省亲行囊剩有新珠玉舟行到家除夕前髙堂守岁开长筵斑衣捧酒为亲寿河清复见升平年相门出相今非昔文彩风流还籍籍一赋可值千百斤贫似相如未岑寂穷居我亦四壁空吾儿经锄瀼西东烦将此意问若翁名教之乐将毋同

　　寄金华府尹经歴

　　牧伯方宣化宾僚喜得仁幕中劳赞画胸次有经纶剧郡征输伙清朝纪律新辙鱼须救涸尺蠖正求伸月湛双溪水风生七邑春簿书虽杂沓矩矱自持循耿耿存虗室昭昭对大钧宦成敢小怠德立岂无邻逺别长相忆前言敢重陈葑菲如可采姜桂有余辛白首龙钟老沧洲寂寞滨归鸿如可寄千里见殷殷

　　送田副使父忧归

　　若人自是青云器九万扶揺尚埀翅髙秋沆瀣生碧霄搏入诗脾作清气频年坐此尘土场纤埃不滓芙蓉裳豪吟接迹李太白桞金梨雪扬芬芳诗成落笔蛟蛇走多入鸡林贾人手今朝送别毘陵城折尽西门道傍桞东风雨晴花锦香京华到时春正长上林一枝栖鳯凰鳯兮鳯兮鸣朝阳

　　送张常州奉旨入觐

　　白髪田舍翁清晓何跚跚送侯赴朝觐扳辕吐哀丹去年榖半熟藜藿度岁寒春来理农务岂惮稼穑难采薪供陶冶四境空榛菅执柯渉重湖荆南斫青山非无犁鉏具靡暇■〈亩犬〉亩间乌曹事未已绿野多荒闲愿侯念氷兢为民彻天闗樵斧暂容息农畮力可殚民歌岐麦秀侯策五马还古今两张堪并载青史看

　　送王起东御史丁忧起复赴京

　　君亲恩重生当报忠孝情移义与俱冠豸威名传旧日攀龙宠渥拜新除玉阶云集来仪鳯锡谷人称返哺乌折尽驿桥飞絮桞亲朋相送喜何如

　　送陶孝思赴召

　　夙学多才思崇文际盛时鹤书腾日下鹏奋出天池发轫青云路承恩白玉墀泥涂龟曵乆阿阁鳯巢宜绳准持三尺丝毫畏四知佩韦遵古训介石蹈良规比德云辉草同诚向日葵往哉行所学动必慎其仪器作璠玙美文成黼黻竒遗芳留汗竹无负故人期

　　张知府命子送祖考墓碑还乡

　　名门父子传一经俨如韦相有玄成从亲宦逰养亲志念祖喜蒙封赠荣潜德幽光恐磨灭伐石南山镌墓碣宋公文章踵韩桞史公清书追禇薛龟趺螭首重摩挲舟车载去胜槖駞四千里外薄炎海佳城埋玉山嵯峨墓前翁仲看石立面带烟霞含喜色九原精魂斯焜煌百世云礽益辉赫八月九月秋风清彩衣翩蹮趋鲤庭恱亲细说乡里情老夫亦来堂下听

　　和贾教授懐乡

　　试看一篑可为山千里程从跬歩间取印正须金斗大还家未入玉门闗泮芹过雨香堪摘坛杏无风意共闲我欲中秋听琹去扁舟■〈舟羲〉棹后河湾

　　寄贾教授相期诣邹坟祭扫

　　题诗郡圃景邹亭浇酒林庄下马陵白草西风秋莾莾青山北郭路登登柱头且看谁为鹤骥尾何惭我附蝇坐待秋凉行有日老夫扶惫策乌藤

　　道郷祠堂诗送张县丞

　　道乡祠前松柏苍清气凛然知几霜伏蒲一疏吐肝胆汗竹千古传芬芳此去长安日月近且喜髙秋风雨凉立朝愿学子邹子他年便作知恩堂

　　题许别驾雪山图

　　南山云起连北山乐天赋诗心共闲东山月出照赤壁子瞻倚歌情甚适今公画图诵雪峰托兴应与云月同璚林玉树絶纎滓蓬婆城外山相侣羣邱角立白龙堆饥寒喜无桃与哀蹇驴滑澾山前去絶似灞桥人觅句公余展巻岩电流襟懐化作氷壶秋杨家氷山无足倚何如坐对兹山隠乌几

　　同友人祭邹墓各赋诗一首

　　先生高冢麒麟卧令子峩冠獬廌威污玉青蝇除秽迹衔书紫鳯赐恩辉八千里外甘泉竭三百年来世泽微泻我一杯寒涧渌卧碑扶起立斜晖

　　送杨通判知苏州府

　　延陵父老攀辕别呉郡儿童跨竹迎□□□□□□□秩迁藩府重恩荣五湖秋水清堪比三壤遗风俗易成遥望虎丘山下月余光还可到柴荆

　　寄张熙载问疾

　　沟南隠者敦同姓每说相知见肺肝名似项斯诗句好身如沈约带围寛一江雪浪潮平岸十日秋霖雨作寒珍重斋居足怡恱玉枝无汗竹平安

　　和贾教授咏懐

　　两袖西风独倚楼一天秋色断虹收水村霜落红于染山色烟岚翠欲流眼底看来兴废事胸中销尽古今愁莫嫌苜蓿盘无味喜有葡萄酒可篘

　　重九次韵

　　石潭无菊比南阳老我三千白髪长九日正须多买酒一钱何必用看囊自怜身健茱茰紫更喜盘余苜蓿香早起东牕拄吟笏坐看红日上扶桑

　　又和寄秦宜中

　　髙堂燕客似高阳醉笔题诗兴味长恋恋多情旧纱帽滔滔无底老书囊银瓶茰酒觥船满玉杵橙虀蠏斗香应笑陶潜空抱菊西风绕屋呌枯桑

　　赠辛林甫

　　有客有客双眼青娄江山水锺其灵十年足不出户庭手披韦编不暂停案头照尽练囊萤先天后天见日星百家喧嚣无足聆九师亦以蠡测溟蓍策之妙穷杳冥语人吉凶影随形满庭书带生香馨一帘秋色风泠泠去年抱琹来野亭古操为我作水伶吾方采樵如负苓相与剧谈洗心经呼吸沆瀣食楚萍一扫世味膻与腥有时醉我芦花汀客来买卦呼不醒惜哉孤鳯五色翎翩翾何日仪虞庭鳯兮鳯兮请试听黄河水清三千龄

　　龟巢稿巻五

　　●钦定四库全书

　　龟巢稿巻六

　　（元）谢应芳 撰

　　○记

　　瑞竹轩记

　　余辟地甫里与径山寿上人为方外交一日过余曰今年春吾祖如山翁燕居之所挿竹为酴釄屏阅数日竹皆复活或者以瑞称之故名其轩曰瑞竹敢请子为吾翁记之既而复延致竹所相与抚玩曰是竹也前为屏时屈其所天至是乃尽释其缚屈者伸抑者扬拘者纵新者□穉叶发乎苍干劲节之间生意蔼如有不可得而阏者愚乃退而思之夫竹非蒲苇等易生之物可不根而植者今若此果何祥耶尝闻往者冦莱公挿竹而生世谓公忠义所感如山之竹亦必有所感而致然乎余来呉中闻翁有微德之事二焉属岁饥馑里有穷乏则周之俗多畋忍物暴殄恒买而放斯二者固寻常有力之家能为之岂其一念之诚仁发于中黙契于天而独有此休征欤抑别有阴德人所不知欤诚如是则莱公之竹不能専美于昔矣虽然物之瑞未若人之瑞也嗣法之徒森如立竹有能虚心以受道秉节以植德清风孤标为上根器则其为瑞又岂此君可同日语吁人为物灵气化尤速某即拭目以俟

　　龟巢记至

　　正丙申春余辟地滆上依旧识里翁刘氏家筑室一区栖妇子差可容膝既而以龟巢颜之客或过余曰龟亦何尝有巢哉予曰子不闻乎千岁之龟巢于莲叶盖其以叶为巢初不费经营之力也顾予此室实类之僦地里翁地不论值假力邻伍力不受佣鸠工材则有乡邑诸友人相之故其室不劳而成今也闭门缩首帖然如藏六之龟蛰乎其间此龟巢之所以名也比数日来春和景明氛埃寝息四境之内桴鼓不惊田夫野老相与招致渉桑苎之园过桃李之蹊瓦盆浊醪歌舞酬酢逍遥徜徉又得如曵尾泥涂者此虽巢外之乐亦因巢而得也但不能嘘吸道引如龟永年茍于此偷生乱离免祸锋镝全要领以终其寿考志愿足矣若夫明休咎断吉凶决大疑于国家浮洛出书为太平文明之瑞则同类之中自有偹四灵相斯世者区区巢居之乐与坎井酰瓮同乎一天不知大小之□为何如客曰有是哉子之适意也而今而后吾亦欲从子之居以适其适可乎予曰可客喜而去予因次对客之语用为记

　　龟巢后记

　　是岁八月之初天兵自西州来者火四郊而食其人吾之龟巢与先旧宅俱烬矣予乃船妻子间行而东过横山窜无锡期月之间屡濒于危当是时跧伏篷底屏息若支床者然犹数数引颈回顾以恋其故土明年仲秋至娄江东近扵海潮风汐雨漂揺栖苴乆之遂舍之从人借屋而寓阅四年居凡五徙闻乡邑无噍类以是同室之人幸若再生虽贫窭不以为苦且复以为乐也至吾之所乐则又以穷居无事得专心读古圣贤书以广其志仰天不愧俯地不怍廓如也然视此大块吾生若浮与夫龟浮莲叶者何异所至以龟巢名室虽偪仄心有余裕盖不以栋宇为巢而以天地为巢也峻宇雕墙莫知其光荜门圭窦莫知其陋但知此巢自开辟以来歴数千亿载不壊吾与万物同居其间正不必藩篱町畦以自局也以是而观区区旧巢堕甑奚恤虽物之巢居者众矣儗龟之巢先后固异龟则儗其灵耳若曰以灵自燋亦其用于世者然也世不我用吾生自全吁用不用全不全系造物者处之如何非龟所能为也惟两间之巢人莫能壊此吾心可恃而安者吾心既安何往不乐苐恐不知者谓无巢而有名疑为诞故重托毛颕氏告之

　　云半间记

　　岁庚子月閠五西山师构小阁于天慧庄而居之额曰云半间盖取诸前軰诗中语也予时客天慧与师落成徘徊其上溪山烟树四顾如画人皆喜之爱之而师之所乐不在是也是屋仅一间而止髙不倍寻广不踰丈无欂栌栥梲之华自常人观之井干丽谯奚啻霄壤师独处之裕如盖其前后左右牖户虗爽蒲圃木榻熏炉禅几之外无长物焉师于六时坐如泥塑诸弟子瓜华之供日一二至谈说有或从侍立客或至信信宿宿皆不能常与师共之惟英英之云悠悠而来朝于斯夕于斯穷岁月于斯一榻之外皆云攸居言半间者亦谦辞耳夫云之为物本来无心而吾师心无所住是亦无心人也以无心之人遇无心之物故不情而亲不契而合乆之则云忘其云云即我也我忘为我我即云也吾视吾室亦不知其与天地相间孰为大孰为小也庄周云天下莫大乎秋毫之末而泰山为小其言殆庶几乎虽然诸皆相忘吾师固知之乆矣然而犹自此室者抑亦云桑下一宿之意与予尝以斯言质之师曰然遂为记

　　归耘轩记

　　吾友徐君伯枢以兵后还无锡故里筑室胶山署曰归耘征予文记之予尝质之曰而翁太中公为时名卿今逝矣州大夫亷君之才能也其家方荐之省府将上闻以官之而暇耘其田乎伯枢笑而不荅予退而思之君名父之子自蚤岁淑诸师友菑畬经训埀二十年今以先世负郭之田莾为荆榛固不可不畊且耘也然亦奚忍举此而废彼耶必也带经犁鉏斯可矣古之人若耕莘者乐尧舜之道耕南阳者有梁父之吟故一旦以三聘三顾之而起非惟泽溉生民功施社稷尡耀当世而伊训诸篇出师两表至今与日月争光是岂専于农者能之乎虽然耘田之事亦有治道存焉敢请与伯枢论之五榖犹良民也稂莠之属犹凶顽也草生而不耘则榖不榖矣芸之早则用力寡而功多小缓则小害大缓则大害既害而耘或百倍其力而不尽虽去之而榖已疾其害矣吁草害于榖治田者道也凶顽之害良民治人者可逃其责乎惟沮溺荷筱之流洁身乱伦者不足以语此伯枢宜留意焉枢闻乃起而谢曰是吾志也请书之用志于壁庶他日知所警云

　　东郭草堂记

　　至正乙巳春友人徐君仲刚书来曰瑗性迂拙分甘退藏择无锡东郊荒僻之地作草堂居之读书灌园蜗休蚁适自谓有可乐者子知我其能为我记之乎予惟仲刚卓荦之士也譬之楩柟豫章不巨室栋柱则山林而已比尝佐令慈溪方欲抉吏弊更苛政以仁其民一旦以当路掣肘弃若敝屣翻然来归客呉下数年不入城府其抱负为何如哉兹草堂居寛闲之野前有鹅津可钓可游鸿山宛山屏列左右东胶西堠紫翠相接又皆牕戸间天然图画也仲刚入则与书中圣贤相对出则与里中农圃为伍亲友时至忘形尔汝腰不为督邮而折膝不为汾阳而屈适兴赋诗往往有太白豪放所谓有可乐者其以是与虽然昔诸葛孔明居南阳亦萧然草庐而已及乎以三顾而出入阵有图出师有表而勲业焯焯如是静学之功信不诬矣荒僻之居又安知非天假为学之地乎愚请以规仲刚并记斯堂之岁月云

　　野人居记

　　余闻之易其地则齐楚异音同其居则兰鲍俱化大哉居乎故君子必慎其择也予友呉中行今乃去朝市逺城郭挈家淞江之滨桑麻之野萧然一室名野人居是果奚择而取哉昔中行以剑术游诸侯借箸之筹幕中之辨尝见用于当世豪杰矣未几以时之不利投簪来归回视淮阴狗烹之叹华亭鹤唳之悲铜山饿死之辱金坞燃脐之祸未尝不怆然于懐其言曰穷居之安不愈于负且乘乎蔬食之乐不优于覆公餗乎由是缩首闭门百念灰冷独研精古圣贤医药之书以事其亲以济夫人暇日则携杖屦往来溪山间与嵒穴吟啸者游耕簔钓笠交亦无间情真而不邉幅语朴而无贝锦沧洲濯足或坐终日茅檐炙背或谈千古桃花流水之外杳不知其孰为秦而孰为晋也但知谭泉饮菊可以永其亲之年江鲜脍鲈可以美其亲之饍瓜畴芋区芝田药圃皆其地所有而名都大邑之所无也若中行可谓善择其居矣予与中行有通家之好一日携儿子林过之用是为乃翁寿中行嘉予言请以为记因命林执笔以书其居之壁云

　　雪洲记

　　赵君执中苏人也家笠泽之阴与天随子故里相望淀湖直其东陈湖横其西其墟落乃一洲渚耳君性喜雪凡岁寒雪作之日天地六合炯如氷壶三江五湖如璚匜玉杯而山林皆瑶草琪树也然阳精掩耀汤泉欲氷歌黄竹而悲者在在有之时君独傲兀吟笑于沧洲之上或终日竟夕而忘归焉盖一时清气与虚室之白洞然无间故自谓平生庆快无踰此时乃即其所居之处所乐之事自号为雪洲也予尝于夏日过之阶庭之间竹有苍雪明牕素几寂无纎尘而大篇短章又皆与氷柱雪车同一光洁且曰桞雪之春芦雪之秋亦犹见似人而喜予于是知雪洲之乐盖无时而不自得也或曰以君之才宜其从名王逰兎园而其遇出竒谋平蔡州而乐其成功穷居野处何足快哉吁昔子程子论颜子之乐非乐箪瓢陋巷也君之雪洲亦类是欤但区区言耄不能揄扬姑述其槩并以觧或人之嘲如此云

　　竹梧书房记

　　洪武辛亥予去家十有八年而归儒绅故交多无噍类独友人秦公宜仲主贵池县簿告老于家予首访之与客偕往公所居环堵之外皆焦墟灌莾乃题其室曰竹梧书房客因讶而问焉予曰嘻我知之矣公之先君子以多资弘第宅储书数千巻自蚤岁教公为举子业公研精伏生所传之书旁通百家文誉日着时子山陈先生未魁天下与公为忘年交尝与予过之其阶庭之间巨竹数百双梧玉立绿阴苍雪清气袭人而公之风神萧洒殆若与竹梧俱化子山嘉之故有是篇夫髙垣大宅今瓦砾也碧梧翠竹今枳棘也埀籖挿架之帙不为刼灰则市肆之酱蒙矣惟腹笥之书幸而无恙故尝为郡博士以教其邦又推其绪余佐治岩邑以嘉恵其黎首今老矣尚能鸣待问之钟以接逺方朋来之士为文章则骎骎乎周诰殷盘而不聱牙也扁乃旧名葢不忘父兄师友渊源之懿耳客既释然公亦颔首出缣素请笔前语以告后之不吾知者并以示诸子若孙庶箕裘其业云是冬月建子日几望余则龟巢老人谢某也

　　映雪斋记

　　毗陵何士信起家业儒储书数百帙研精诵读昼夜不息榜其室曰映雪斋葢慕孙康氏之苦学焉夫以士信之家居市廛足资用焚膏继晷乃所优为斋居岂虚名哉其心必曰我自短檠犹雪之明我室棐几犹雪之莹我读我书夜气以澄微言妙理披雪覩星顾我灵台皦皦乎不雪而白不氷而清唾视籝金珍惜分阴曾不知九逵尘土之蓬勃四时寒燠之变更然则映雪二字又何异汤盘九字之铭欤彼灞桥诗人梁园赋客有不可与同日语者惟笃志之士如游如杨立雪于当代程夫子之门者闻之必予其进矣士信谒予文请以是励之

　　萝屋记

　　毗陵郡城之西南距滆湖廿有余里湖水支流北抵城而汇其地有髙原平林风篁烟树景物潇洒友人詹伯逺居之茨宇一区牵萝补葺匾曰萝屋名固不虚盖亦以昭其俭耳然庭户閴如日必洒扫木榻棐几莹无纎尘平居则肃然孤立以孔孟之书教孙共读异端邪说絶口不谈彼流俗相煽而炫惑者弗接胜友时至尊爼欵洽或相与论端人贞士气义风节终日竟夕亹亹不厌予尝过而问曰子岂扫除一室之小丈夫乎伯逺笑而不荅予曰噫我知之矣伯逺通古今明物理视昔人之铜山金坞皆祸基也峻宇雕墙匪安宅矣盖其所喜者桑枢瓮牖之美而所乐者箪瓢陋巷之天俨然为草庐布衣而耕南阳之田者其出处岂易与人言哉虽使得志其不为堂堂九仭也必矣善观人者毋以萝屋之俭而陋诸洪武十有二年岁在己未四月之吉谢某记

　　菊轩记

　　古者逹观之士寓物适意初未甞肆意于外物也若庄周观鱼支遁观马阮孚自■〈虫葛〉之屐嵇康栁下之鍜与夫爱竹爱松爱诸花卉者大率皆适意而已近世流俗以渊明爱菊亦从而爱之所植或百数十株髙及寻仞花大如杯假以花师接养之工移易种类使坤裳正色亦多变而失真其娇红韵白紫茜绀碧之属愈出愈竒且复以西子玉环等人物之名名之是则夸多鬬美肆意以极玩好之娯视渊明奚翅霄壤夫东篱之菊犹西山之薇薄言采之可以乐饥若乃赋离骚而飡落英者其庶几乎寒圃晚香乐则乐矣然其趣有不可同日语者吁流俗之谬如前所云岂不大可笑乎吾友王寿翁以菊轩征予文予恐其翫好之意沦于污俗两年不为措一辞今乃不然翁春秋七十有三凡早歳华靡之习皆已絶去轩墀蓻菊仅一二本其言曰吾所以爱此者嘉其当草木变衰之候霜瓣露叶澹然幽芬挺挺特立久而不坠殆与晚年矍铄者黙有契焉故朝斯夕斯逍遥相羊或开牕坐宴或置酒速客终日相对不厌不倦虽髙风雅致不敢妄拟于陶其适意之乐亦无官之韩魏公也咄彼庸儒朋滛可憎安得疾恶如诸伯厚者相与御刚风抟沆瀣周流八极为兹花一洗污蔑之辱过翁幽轩呼酒髙酌咏柴桑之诗歌离骚之章尽醉以适翁之适而吾亦得以适其适也矢心陈词用志轩壁为后会张本云

　　斗室记

　　自标枝巢穴之世逺宫室之制日新月盛世禄之家第有甲乙驯致习俗之侈而堂髙数仭墙屋锦绣者比比矣若夫屈身矮屋之士往往以力所不足不能有为其志未尝不澹然也惟吾可积则不然可积以呉越钱氏之裔赘延安唐侯之家往来云间筑室采邑鳯山屏其前淞水襟带其左右屋裁三楹髙不过寻丈而延袤深广如之匾曰斗室时侨寓以居宴如也夫以妇家封侯之贵采邑之富虽连云别□咄嗟可成今若此亦可谓不滛于冨贵者欤吾将以其细行观之屡岁过乡里视故旧亲戚谦谦乎抑抑乎执子弟礼不异童丱之日无一毫骄矜放肆以加于人故咸谓有先君子好礼之遗风焉然则斗室之俭本乎天性非矫饰一时以要虚誉而为之也昔卫公子荆善居室完曰苟完美曰茍美故孔子称之若可积之俭而约于卫荆其庻几乎吾用是以称可积延安家法之足称亦可见矣是为记

　　思斋记

　　胶东贾文学钧庆典教毘陵郡以燕处之堂榜曰思斋征予文记之且言曰某所谓思者非谓能三思而行亦非敢以九思之训待旦之意示警如书绅也思吾亲于畴昔丧乱之秋相继即世母蕞昌邑父堲莱县几致芜没幸而茅冦殄灭归室祖茔大明开天拔擢寒畯代畊有禄而养弗及亲矣风木之憾十有余年去乡土几千余里霜露降濡悲感交集念欲洒饭松邱使吾亲不为若敖之鬼栖息桑梓以终余年此朝夕耿耿于懐也予曰嘻游子悲故乡信矣况思亲乎然君子之思其亲者岂止是哉乌雏返哺豺獭报本特一事耳必也出言举足动合矩度不忘其亲诗礼之训听于无声思无邪以正其心俨若思以敬其遗体由是而推其绪余以淑诸人以施诸行事忠君报国流芳汗青以显荣其亲夫然后息负荷之肩觧组绶之缚访亲戚省坟墓某水某邱凡吾亲所钓游处吾得钓而游焉鹖冠鸠杖抱子弄孙以安享太平田埜之乐则今日之所思者岂不熊鱼兼得乎区区耄言笔识斋壁庶或纾其懐抱云

　　白云亭记

　　东汉赵邠卿寿藏之作吾意其渉艰危将以得全归为喜故耳至唐司空表圣乃预为圹椁时与客觞咏其中又作休休亭以寓超然物外之意史称旷逹不诬矣今吾反唐公均举由末致仕佚老于家洪武革命蒙天憗遗以弓裘无嗣业者命其兄之子某允明为后家事巨细悉付托之即在家为有髪僧叅释门诸老以学其学春秋八十有九号曰白云翁距舍南百余歩乃为佳城傍结茅龛昼夜禅寐允明则日候起居奉甘软如事所生且能承顺其志筑亭于前复凿池以艺莲芡之属幽花秀竹与冢上之木参错相映每邀致亲之所爱盍簪于亭薫炉茗椀相乐也且曰某负米四方往往望白云思亲有如昔人之言者虽归侍旁云常在目请先生为我记之时坐客有辩之者曰吾闻药山禅师以雪之在天为西来祖意今云翁禅眼之明必有契乎禅悟之语非允明名亭之意亦非儒绅先生所知也予曰不然夫英英之云一也其观感各有不同云翁身如云浮太空貎焉斯须犹瞿昙氏电露之谕也若夫允明望亲舍之云而悬悬者是则以梁公之心为心家居以垄云自怡庸讵知非华阳真逸之心乎吁仁见谓仁知见谓知予所知者此理而已禅则吾不知也客笑而不言予曰如何翁曰佳允明曰唯唯是为记

　　养正斋记

　　徃余客东吴十有余年闻儒林月旦以琴川髙彦和氏称为儒士声甚藉藉予虽未相识而相慕焉洪武辛酉秋友人杨纯夫尤称誉之且言彦和以养正名斋葢取蒙卦之辞猥征予言屡辞弗获予曰大哉易也岂敢以管窥之见以赘疣乎请以古之善养正者为彦和诵之如孟母三迁使其子去丘墓市廛为不逰之地习礼容笾豆于嬉戏之间如室于兰乆而俱化厥后以寡欲养心以直养气传正学而接迹于子思辟异端而并功于禹是母是子非善养者能如是乎卫武公行年九十有五懿戒之作既自箴警且求卿大夫官师之属交相教戒瞽蒙诵赞朝夕弗违言行之纯罔有圭玷亦岂非善养者乎是故一为亚圣一为睿圣易之所谓圣功者不诬矣吁人生天地间所受之性本无邪僻惟其情窦既开牵于物欲日浸月渍或正或否遂乃有君子小人之分茍得其养则如木从绳其正若自然矣今彦和之为端士也蒙养之功不言可知继自今以来学与日积道随年长佩服乎七篇之书涵养乎大雅之章毋曲学毋枉道毋有获而诡伪慎终如始益进益修如此则希孟而孟希武而武何止如旦评而已哉区区言耄而瞽幸纯夫为我谢之

　　重建云居庵记

　　洪武十有六年春云居主僧德传过予曰宋咸淳间四世祖讳行兴号祖庭来自天目山驻锡爵林露坐说法风动一方缁素与檀施坌集遂结庵以处之名曰云居由宋而元祖年九十有二终于至正乙酉其嗣法弟子曰慧满继之四年而没曰道印以甲乙传及元末庵毁于兵慧满避兵他适不知所之而德传念祖师过化之地义不忍舍去大明更化初頼吾佛之道与时偕行于是剪荆榛畚瓦砾复经始营之距爵林百余歩得里人汤逹卿故基以广其居今茍完矣请先生之笔以识之前此予尝过横山之阴憇足于庵观夫所筑之室凡二十余楹堂有佛像设供具钟磬列焉僧有室经案禅榻香灯备焉余如斋厨井湢之属罔有不备其地近山而爽垲逺城郭而幽閴晨岚夕霏空翠洒牕户间无嚣尘市声滓人耳目传公日掩闗趺坐泊如也吁是虽蕞尔一区如把茅葢头然视佛之所谓桑下一宿者亦已多矣彼名山巨刹膏腴以千万计尸素之士或不能及若传公者服勤如此肯构如此绳祖武而继之人如此岂非浮图氏子孙之象贤者欤予故听其所谓并以目见之实三叹而书之是岁夏六月之望同郡龟巢老人谢某撰

　　归耕记

　　予老废笔耕授之子子以拙辞躬稼又弗克服勤方谆谆然朂之以周公无逸之训潞城曹德声书来曰震往者避兵东呉顚沛万状还乡以来田舍粗葺归耕二字掲诸座隅示不忘也惟巢翁姻娅而相知敢请识其顚末以埀警其后人予曰嘻前元时德声曽大父为晋陵闾石大父起家登仕版歴官至东平路同知殁数年而德声失怙丁时多艰家用荡析蔑有能相顾者藐焉依母氏笠泽之滨狼烟满眼矢石塞路穷途之困甚于蒺藜杳不知先业失坠为何如也大明更化初竭蹶而趋偕女弟之家还故里荷蓑笠操耒耜薙荆棘之区犁之铲瓦砾之场屋之载构载获粗理而恢拓之烝尝之奉滫瀡之养征徭赋税之所需罔有不给且能割膏腴以宁二兄之归断鴈复得以成行逰鱼不失其同队东阡西陌鸡鸣狗吠桑梓敬共是如其素愿也然则患难之余归耕有如此者岂易得哉若曰其归也非衣锦之荣休官之适其耕也非能以尧舜之道乐于畎亩此盖以前贤论之众人可同日语乎如德声者先世之业失而复得骨肉之亲散而复聚况时和岁丰率土宁谧凡我同类皆得耕田凿井驩然为太平之民其乐虽异于古人未为无所乐也吁以其艰难勤苦十有余年而后得此后之人或罔有攸知宁无怠荒乎此记之所以作也顾予年耄请复以语吾儿者语之夫周公圣人也无逸一书为世龟鉴茍知之则当尊其所闻俛焉孜孜以述缵承其先绪诗曰子子孙孙弗替引之吾于此亦云

　　书屋记

　　洪武壬戌秋昆山故交辛斌甫过龟巢为其友蒋生秉彛请书屋记且曰生自龆龀时嗜学虽祁寒大暑矻矻不少废年十五父命学吏事阅数月不怿而归既而令服贾走淮浙南北数千里亦常以简册自随少暇辄诵读之竟不屑罔市利以肥其家遂令力穑为仰事俯育计秉彛乃从亲之令台笠缁撮以事其事三余之日愈进厥功老夫以未尝面其人目其居难乎架空凿虚而为之文也明年夏五予舟过娄江斌甫与生郊迓而过之所谓书屋者初无埀籖万轴也亦非连云大宅四书六经外诸古圗史与陶弘毛颕列乎其间与之语灿然有文意吾常林经鉏董君南之朝耕夜读亦如是而已矣扬子曰晞骥之马亦骥之乘使秉彛所造愈深进愈力则所就未易量也然则秉彛能承顺其亲且不卑屈其志谓非能子可乎所居在昆山城西九里桥之南其江山景物无闗于书屋者不书特以其心迹之实书之用为记时洪武十六年五月二十八日

　　逸庵记

　　夫人莫不欲四体之逸也惟君子则逸其心故尝操而存之寡欲以养之秉彛之天一真无伪感而通之动罔不吉周书曰作德心逸日休君子取之故能逸其心也今河南彭公伯常为武进令自号逸庵夫所谓逸者心逸之谓欤自常人言之州县之职其劳甚矣顾兹巨邑事如丝棼虽戴星出入犹恐不迨可能逸乎予曰不然公以夙学老成之才为之征科抚字恩威并行雀角鼠牙曲直能辨如庖丁觧牛知其肯綮牛虽多而芒刄不顿也矧夫至公之心炯如秦镜且不以尘土蔽妍媸所照随物应之则是吾心之逸盖自若也虽在官舍视为逸庵不亦可乎一旦朝家以七十之年优容里居则吾心之逸与肢体之逸熊鱼兼得矣虽然古之逸民若夷惠之俦髙风峻节为世师表吁吾知逸庵之逸必如是而后已焉

　　持敬斋记

　　前軰以斋居之名著称者多矣其最著者曰诚斋简斋容斋又有以先正箴铭而传者曰敬斋求放心斋是也其后一变曰疏曰酸曰松雪者纷纷然人争效之斋之义逺矣今赣之聂伯夔氏以持敬名斋需言于愚愚固辞不获乃言曰圣人笔六经以诏万世敬之一字层见叠出先儒详之矣愚复何言窃观所谓持者意在执持而用之人之持物犹吾之持敬也持物以手持敬以心茍不致谨则亦莫之能用也譬射者必谨于持弓而后不失其中御者必谨于执辔而后不失其驰又如执玉捧盈必洞洞属属然如弗胜如将失之然后能胜而弗失也伯夔乡逰成均持此敬以进德修业故学优而仕宰髙平持此敬以治其民而民有去思焉迩来为诸侯幕宾翼翼乎以叅赞承宣为务谨三尺御羣吏以莅四邑是皆持此敬以展其用歴兹以往百司皆然有官守则持此以共其职有言责则持此以尽其忠峩冠冕鸣佩玉鸾台鳯阁簉羽鹓鹭无非持此心之敬而用之其用有不能尽者敬乎敬乎亦岂非一言而可以终身行之者乎夫如是则上不负天子下不负所学斋名著称亦卓然如昔人矣虽然宦成而怠世固有之惟君子慎终如始有不为其怠者卫武公春秋九十有五官为周司徒方且再三以敬慎为诗日夜警戒故卒能为卫圣武公愚不敏敢请献此诗为持敬慎终之助洪武十七年岁在甲子三月二十六日

　　恬澹斋记【为髙彦述作】

　　昔有与彦述同姓字君素者以頥轩请涪翁赋诗其畧曰辱莫辱多欲乐莫乐无求旨哉斯言真可为恬澹斋座右铭也盖多欲则不能恬静必辱其身无求则澹泊自足乐于其心由是知孔颜之乐非乐乎饮水曲肱箪瓢陋巷而蔗境之佳可渐入而得矣夫彦述先君子以医名家独歩乡国流风遗俗今岂无之十余年来乃能与时浮沉不竞不躁不贪不墨旧家气习扫涤净尽故斋居之室题曰恬澹盖取诸内经养生之要旁叅老庄而有得焉至如诸子百家之书亦能渉猎然文藻不露不求人知城居如子真谷口卖药如君平卖卜帘常昼埀门或早闭衣布素若纨绮茹麄粝如膏粱由其气禀之清资以学力斯恬澹有过人者每谓人曰人生固不能无欲也多欲奚为彼铜山铸钱郿坞积金一姬倾斛珠万马如锦绣凡如此类孰不祸贾当时而遗臭后世乎言之必抚掌大笑倾倒而后已吁黄太史九原可作论二髙当有抑扬老夫赘言亦庶几奬劝之助云

　　芸室记

　　予耄无能为者乆矣崭然骨立百念灰冷独嗜学好友之心犹未能忘前元故交沦没殆尽每见后生少年能读书通古今识道理且不为异端邪说所惑则爱重之同郡为忘年友者凡数人其一伯礼也洪武戊辰秋伯礼书来曰某居乡城环堵一室有古圣贤经传及医书若干巻日用渉猎间以芸香辟蠧庋诸室中颜曰芸室望先生以警之书再至义不容辞矧予数相往来知其室无节梲之华无丹碧之饰无屛罳帷幄为观美之资宴安之具阛阓中有山林清致木榻棐几图籍左右薫炉短檠陶泓毛颕之属昼夜为伍孜孜厥修尝谓人曰吾为医家方技可以寓吾心之仁以济夫人人故先之非以儒为迂而后之也吁伯礼言此其知道乎然九流百家莫大于儒儒之道莫大于仁伯礼知医药之方或未知仁之方传曰已立立人已逹逹人仁之方也尼山大圣盖得夫唐虞三代之传传之万世以康济斯民非金匮石函之方可同年而语者请以是笔诸芸室藴诸身施诸人则吾心之仁不可胜用医儒之道所谓并行而不相悖者信矣是为记

　　重建清微观记

　　夫师教之恩报同君亲盖化之重者见于经昭昭也然道德五千言此非所先茍师道之不降则道德亦不能有传矣今清微观主周炼师石泉勤而行之是能黙契礼经而独超乎其类也洪武己巳春石泉书来谓予曰某追懐先师归复故业丐先生为文识之予嘉其能而不却也抑尝过丹阳闻诸乡老之言其报师之恩蔼然可见初邑人诸葛德斋隠居学道佩天师符命剏此观为修炼之所既而羽化实为开山之鼻祖也弟子裴静山等住持以甲乙传元末观毁众亦飘散或存或否洪武改元其徒朱竹轩言还结茅而居未几而终时石泉住丹徒紫府观闻师讣即谢事而归塟之志在复业揄扬道法风动一方向化者咸乐施以相之诸葛氏母子其尤也于是剪荆榛畚瓦砾鸠工度材辛勤十有余年作三清殿前辟山门傍翼两庑祖祠经室丹房斋厨之属凡若干楹穹林竹树蔚然屏蔽轮奂之光焜煌乎蒙城故区度亭遗迹长塘之烟水湖光北固之云霞山色亦皆映带为清微胜概矣吁凡为人后者有能继述如此岂不为贤子孙乎近世缝掖之士学必有师礼宜报効未尝彷佛如此者也予因记其事之颠末深用感慨并书此为世之劝云

　　栖云轩记

　　云之为物聚散不常其聚也由肤寸之微至于弥六合雨天下其散则斯须无踪人莫能测况能与之栖迟乎惟英英而白悠悠而闲者方外之士相羊似之每寓言而髙尚之意云耳常郡玄妙观庄某以宁栖云有轩意盖如此夫以宁师老■〈日冉〉其学以清静为宗青山白云澹然幽栖固其宜也然■〈日冉〉在周室柱史有年青牛出闗然后著书五千言以鸣其道亦未尝絶物斯世而为髙尚焉后之善学者如陶贞白于齐梁之间挂冠都门怡云句曲若将终身焉及乎以大任寄之固辞而不可得遂乃坐山中如庙堂之上茹茯苓如钟鼎之食人到于今称之不失为华阳真逸也矧吾以宁有琴而能作松风之声有诗可以赋怡云之情是则陶之所乐皆为吾有山林市朝或处或出何往而非栖云之地哉吁由周而来寥寥二千余年所谓隠居以求其志行义以逹其道者竟无其人是可叹也若夫华山之陈一枕白云三征不起此又不可同日语矣以宁征予文特书此以识岁月以偹从善之择云

　　听雪轩记

　　夫雪声之微若有若无听之者必方寸之间一无扰攘两耳之听不为物夺然后可得而闻也同郡马用和居市廛以陶猗为伍丝竹车马之喧昼夜不息听雪有轩岂虚名乎洪武初予尝忝为东家某知其为氏之良别来十余年说者谓用和读书养亲习与志长超然出羣遇岁晚同云霰集而霏霏之雪继之时用和侍亲庭闱言此为丰年之瑞以娯其亲捧寿觞如金帐羊羔舞斑衣如仙人鹤氅以春虫扑牕之声为金石之鸣举家之人同得以乐其乐也既退独处轩居万籁俱寂乃想象撒塩飞絮听于无声不啻若钧天广乐九奏而有遗音所乐有未易语诸人者其心必曰苏子卿十九年牧羝沙漠李元直夜半击鹅袭蔡梁园之赋客挥毫灞桥之诗人觅句皆安知雪之有声如此其乐哉用和需予文请以是相知之言识诸轩壁异日黄金铸我锺期吾亦无愧焉尔

　　瓜田记

　　农皇古圣神以人道急于养生是故作耒耜敎之粒食又为之医药以济其夭阏而本草之书出焉既而轩岐问荅灵枢素问与本草并行为医家之大经大法也昆山邵济民氏家传是书深究厥旨为医巨擘迨元末年业隳于兵慕古之同姓种瓜东陵于是即所居淞浒粪于瓜田台笠而锄抱瓮而灌绵绵唪唪之瓞如周雅所称以之养亲可以充一味之甘以之留客可以侑一茶之欵其蒂为苦口良药可与参苓姜桂并用以活人济民嘉之因以瓜田自号朝于斯夕于斯寓幽兴于斯非矜乎东陵华胄也方今盛时过瓜田而纳履者无之或为古之人有白兎御史殆若戏言无足患者其乐为何如哉予尝避地东呉济民乆交乃不以我三百廿里为逺九十六岁为耄致书求文再四益勤予辞不获遂以昔所见而知者笔之是为记

　　习静轩记

　　洪武丙寅冬前知武进县太原舒公之孙文允书来曰某家居辟小轩读书强名习静用唐人诗中语也丐先生为予识之书凡四至不容以耄辞乃谓之曰人生而静天赋之性感物而动情之欲也性至微故学者必有以养之然后不为物欲之所汨习静之意必有见于此欤夫以文允之英姿壮年学优而仕动而有为取青紫如拾芥今乃韬声光敛踪迹负米养亲之外足不入城府影不出户庭目不眩邪色耳不污郑声膏粱绮绣不适乎口体罄室隘巷门可罗雀澹然而资于外者如此廓乎虚襟寂乎灵台幽探乎经史之奥涵泳乎义理之怿出入乎诸子百家而无他岐之惑焉其怡然养乎中者又如此可谓得习静之方矣昔者濓溪翁主静之学程伯子以亲炙而得之其平居终日坐如泥塑及其动与物接则一团和气穆如春风视世之以槁木死灰为静者逈不侔矣愚意周程之学盖黙契夫大学定静之旨相传使文允以周程为法而学焉则习与性成二贤同归岂特如摩诘之语而已哉予不佞故卒以是告之时洪武二十年四月之吉同郡龟巢老人撰

　　龟巢稿巻六

　　●钦定四库全书

　　龟巢稿巻七

　　（元）谢应芳 撰

　　○启

　　讼伯父坟地上县宰启

　　掩骼埋胔者古今之制其仁如天过家上冡者子孙之情伊谁无地顾邱垄之失所实风化之有伤沥血寸丹陈情尺素切念某痛怀伯父曩歴兵戈死虽正狐首之邱时未集鸿飞之泽启手启足幸能四体之全归若斧若堂讵信百年之难保盖自陵谷变迁之后以致家门摧败之余失此故茔属诸姻党谁其主者展我甥兮此一错在乎当时故陆沉至于今日渭阳之舅絶无见念于秦龟阴之田那复肯归于鲁然岂料人面兽心之軰乃谋为兎葵燕麦之场雷厉风飞宰木■〈击页〉空于斤斧日侵月削佳城亦坏于犁鉏殆将见暴骨之寒竟何异鞭尸之惨三尺之法不畏匹夫之勇莫当向来不平之鸣屡致逄彼之怒鬪狠不顾轻性命于鸿毛匍匐而归饱尊拳于鸡肋是可忍孰不可忍如之何末如之何徒増蒿里之悲每动穷途之哭既无面于江东父老复何颜于地下祖宗日月不照之盆弗堪长覆天水违行之讼可惮终凶赖典章有禁地之条其情理实滔天之罪仰惟公道俯察愚衷恭惟某官读万巻书为百里宰氷其清玉其白弦之直称之平寛猛适中刚柔相济数月有抚字征科之绩四郊无呌嚣隳突之忧休休焉其有容皜皜乎不可尚声蜚台阁恩迓丝纶如某者受廛为氓闭门敛迹亦久被卓鲁之化焉敢兴虞芮之争但悲夫九泉之人欲掩以一坏之土愿施善政垂戒恶人使知见舅如母之亲勿为败俗乱常之事复此牛眠之地仍为马鬛之封想去家旧鹤重归看衔土慈乌毕集凡春秋拜扫之日皆存亡感激之时上穷碧落下黄泉为雪幽冥之耻生当陨首死结草弗忘判断之恩痛切之私敷宣罔既

　　上干尚书启【公名传字受道号止亝延佑乙卯科进士】

　　不封万户侯愿识韩荆州常切慕谪仙之志手把一封书上有皇甫字輙敢扣昌黎之门问胡为今日之来曰专为古人之事与其进也适我愿兮尝谓传道不絶者先民之功没世不忘者后人之义若道乡邹忠公之葬近在城阴有了翁陈先生之铭流传天下孰谓此一邱之土尽废于八世之孙乡邻忍于瓜分翁仲随以芜没故诸生为之太息于当路鸣其不平頼二侯以公道主盟不半载而佳城复旧筑思亭而荐苹藻立华表以树松楸茍非纪载之详尚虑耕鉏之患立羊公一片石欲大书名世之言如季子十字碑以昭示尊贤之意虽不咎于既往庻有补于将来求之与之完矣美矣恭惟某官老成前軰文章巨公三千字礼乐纵横在早岁修名揭日九万里扶揺直上至晚年直气凌秋典文衡则妙于称停秉史笔则严于褒贬烟霞一壑今归老于长洲茂苑之间霖雨八荒将拜命于安车蒲轮之召斯言非佞舆望所期某曩客新安闻公旧政复紫阳之阙里大振儒风勒黄绢之好辞有光吾道谅弗忘于素志必重念于斯文惟大贤无不容则小子乃有造于以纪前言徃行于以发潜徳幽光眷言梓里之间永若桐乡之爱锵如韶钧蔚如虎豹雄文照耀于九京明则礼乐幽则鬼神妙理昭彰于千古存亡有感敷叙莫殚

　　贽见余用中先生求作辨惑编序启

　　狂简斐成章辩诸家之邪说品题作佳士必当代之儒宗夫瓣香敬为南丰盖学者仰如北斗予其进也适我愿兮尝谓璞玉虽竒非和氏则山中之石琴材固美无中郎则爨下之灰太玄经有覆酱之讥公羊传有卖饼之辱古犹如此今岂不然欲立言图不朽之传必取正于有道之士嗟今陋俗舍正路而弗由集古遗言回狂澜于既倒可奈一齐而众楚犹如皆醉而独醒惊人之鸟一鸣怪雪之犬羣吠愿君斵垩为我折衷或衮褒一字之荣则价倍千金之重冯丰霳寄寥廓久矣驰情抉云汉分天章岂辞挥手纲维吾道黼黻斯文兹盖伏遇某官文章巨公典刑前軰词场较艺视五色之日不迷乡国兴贤使三代之风复振躬行古道歴践华途每为政郡邑之间常蜚英台阁之上归从彭泽旧家环北固江山教若河汾大隐居南徐城市户外之屦常满门前之辙何多虽云遂莵裘之营必复有蒲轮之召如某者俯惭后进仰慕先知尊其所闻行其所知愧未造髙明正大之域博我以文约我以礼誓弗忘仰钻瞻忽之诚景慕有余编摩罔既

　　贽见李晋仲提举求安启

　　思忠公传道之贤为褒遗事辨邪说诬民之惑乃集前言持布鼓于雷门分天章于云汉恭惟某官儒林麟角学海龙门钟山草堂之英灵雪竹霜松之标致懒折腰于彭泽早赋归来聊濯足于沧浪亦云自取皜皜乎不可尚已休休乎其有容焉然吾道赖以纲维而儒林视为仪表尚持藻鉴以主文衡名动京师栢府之荐章交上官居翰苑蒲轮之召命将临先生自此升学者仰如斗某呉中晚进白下漫逰自怜如明月暗投谁复念阳春寡和汲汲有登龙之愿拳拳慕倚马之文方往依刘以图御李【欲因刘尧辅见公乃于刘处偶得识面】低头拜东野适因邂逅之间瓣香为南丰得展殷勤之敬敢持两帙谨用三熏长年坐井底观天此日诣门前立雪倘赐五行之览必蒙一字之褒登山采玉入海求珠捆载乃酬其素志制芰为衣纫兰为佩激昂正赖其清风

　　贽见杨亷夫提举求序思贤录启

　　两袖春风作洛下书生之咏满舡明月过闗西夫子之门问胡为今日之来曰端为古人之事切有请也能无从乎伏念某生延陵季子之邦颇知礼让复道乡邹公之墓当效驰驱乐民俗之还淳喜士风之近古思贤有录味道无厌纪前言往行之二三发潜德幽光之万一自藏燕石谁售鸡林恐公羊遭卖饼之讥使太元有覆酱之辱愿借春秋之笔稍为月旦之评得一序以冠尘编若千金而加敝帚庻传不朽有补将来非惟先哲之有光眞乃后学之多幸兹盖伏遇某官乾坤清气风云壮怀走马看长安花早岁似唐人得意割鸡为武城宰居官如言子爱人以文章政事之俱优宜天下国家之大用尚淹筦库未展经纶人皆知大器晚成我乃获景星快覩题鹦鹉赋已多年传丽则遗音到鳯凰池将不日遂平生髙志倚期瓜代入觐枫宸如某者敢不长遡下风永怀髙谊闻所闻见所见眞如到神仙十二楼之间步亦步趋亦趋或可在弟子三千人之列其诸欣慕罔旣敷宣

　　贽见张用鼎教授启

　　黄鲁直竭苏东坡因述依松之志祢正平过孔北海乃蒙荐鹗之辞葢同气以相求必当仁而不让敢持尺牍特造丈函恭惟某官海内儒宗江西诗泒往岁为马尚书宾客当时有虞学士品题谓鹏程万里横飞期鳯池十年可到道出羲皇才过屈宋何郑公犹在于广文上规姚姒下逮庄骚若韩子独寻于坠绪先觉觉后己立立人四方之学者来归一鼓而斯文作气博求地利开元武湖以广泽物之功善育人才置治事斋而兼水利之意声蜚台阁恩迓丝纶如某者生长呉中栖迟白下顾穷居而独善恐没世以无闻着辨惑编辟近世之异端邪说作思贤录发前修之潜德幽光欲烦斵郢人之斤輙敢弄班门之斧平居抱膝仰泰山北斗之髙此日承颜覩鳯凰景星之快天其或者道之行与得华衮一字之褒増敝帚千金之价品题作佳士何惭奏白雪遗音吹嘘上青冥或可借春风余力

　　答陈天倪谢荐师启

　　见贤而举者古先之训恶敢言功易子而教者夙昔之心幸逢知己岂意予互乡之进亦劳赋小山之招恩斯勤斯至矣尽矣恭惟容斋先生元元众妙休休有容身虽领袖宗门学则渊源吾道小楼明月胜元龙百尺之豪髙枕白云待丹鳯九重之诏有前人风烈为后学范模如某者与缁黄交能青白眼独喜子墨名儒行非他人羊质虎皮通家踰三十年责善难一二计兹荷爱乌之及特厪遗鲤之书曲怜觅梨栗之儿直命入芝兰之室从明复受春秋之业看希夷画太极之图熊鱼何幸乎兼得犬马当知其所报道院迎仙书堂隐相増爽气于西山邻家乞火晓窓分灯蔼余光于东壁铭心有感笔舌奚殚

　　谢监察御史火公举茂异启

　　天朝重耳目之官实居清要风宪擢山林之士非市私恩葢竹头木屑有可用之时而茅拔茹连乃必然之理敢因竒遇庸布谢言切念某家本呉中客兹江左以芰荷为衣秋兰为佩访钟山之英草堂之灵作山川司马壮逰负湖海元龙豪气自怜肮脏谁问飘零瞻乌苍柏之间歌鳯古台之下幸逢骢马蒙试雕虫叩大小从容之鸣以尽其声收轮囷离竒之材而斵为器使李白立阶前地如毛遂脱囊中锥得之若惊观者如堵兹葢伏遇某官身居台阁腹藴诗书凛凛乎动揺山岳之威惓惓乎乐育菁莪之意植公门之桃李蓄相笼之参苓昔中州草木知名今南国芝兰俱化三省十道俱闻鐡面之威一日九迁将拜玉音之召风尘一扫霖雨八荒如某者敢不恒念品题益加修省行日用常行之道读平生未读之书虽蒲柳之质望秋先零而姜桂之性到老愈辣惴惴焉出门下誓弗忘一瓣之香耿耿者在胸中当自爱千金之帚其诸感佩罔既敷宣

　　代羽士上亷访佥事启

　　上士无争奉先师之明训监主自盗奈公论之难容故鸣鼔而攻之若同室而鬪者切念某为李老君弟子住焦眞人道场小小山林设住持之主席区区金帛有交代之成规比因撙节年多致有羡余日积被前职鼠偷狗窃使空山鹤怨猿惊当市攫金众所共见匹夫怀璧罪实难逃已尝赴愬于有司且复諌词于教所始则强项不屈终乃揺尾乞怜遂以当仁不让之心听其用和为贵之说乃偿薄产以补亡金未几背歃血之盟又复为紾臂之夺用朝三暮四之术专务贪婪逞人一已百之能肆为欺罔楚弓得失秦镜咨度劳六辔之驱驰亷法亷辨亷善亷能按百官之能否明月靡遗罅隙清风一扫尘埃睠兹寂寞之濵亦在照临之下豺狼敛迹草木知名激浊扬清既宪纲之振肃举直错枉宜公道之昭彰或移北山之文或赐南山之判戒无厌溪壑之欲征悖入府库之财庻有补于焚修更无烦于讼牒思之弗措辨之弗措愿亟持全璧之归得之若惊失之若惊当永守青毡之物

　　谢昆梅州判举乡善启

　　求儒雅阐大猷汉室之兴复见经品题作佳士荆州之识为荣矧蒙下采于菲葑岂作不言之桃李寸丹有感尺素具陈某官佐理神州贤劳王事虚心待物明于沧海之珠美德含辉粹若昆岗之玉有贤守与承流宣化在寮寀则同寅协恭切切斯民惓惓吾道氷霜并洁风月平分南山之判不移北阙之心长恋二千石不如逢掖下士尤勤九万里直上扶揺前程甚远吾言非佞舆望所期某久客东呉远逃兵燹功名蹭蹬昔为上竹之鲇身世飘零今作无枝之鹊偶尔宿赞公土室俨然逮梅仙市门希髙山流水以知音惊明月夜光之投暗说项不辍荐祢有书驾言采泮水之芹何异继廪人之粟骥千里未甘伏枥鸟一呜或可惊人翱翔道义之林涵咏诗书之泽乡之善士国之善士尚期自下以升髙知惟春秋罪惟春秋勿谓有名而无实

　　贺陶教授启

　　郑广文才过屈宋坐一毡而司业相怜胡安定教授苏湖置二斋而太学为法升髙自下振古如兹恭惟某官前軰典刑后学模楷于以传道授业而解惑信乎温故知新而可为五柳庄前自昔存旧家之菊片玉山下只今乐泮水之芹振木铎之遗音续杏坛之雅曲先觉觉后聿成陶铸之功己立立人正赖提撕之力自此升矣式我愿兮如某者白首流离青云蹭蹬遇州倅举一乡之善以野夫寘多士之间愧风鹢之退飞喜星鳯之快覩先生富道德致呉兴弟子之多才杂说为爬梳正学校诸生之狂简

　　代上马都事启

　　骥伏枥负千里之志久倦驱驰鸟在阜作三年之鸣犹能奋跃未趋幕府敢借箸筹某官胸襟贮万巻书文章挥五色笔频年花县弦歌之化大行今日薇垣赞画之才方展王公大人以青眼相顾缙绅先生以白眉见称兹泛緑以依红将腰金而曳紫一节旣全其清白深忧当念乎羣黎愿为龙伯髙勿效杜季良恪守祖传之家法近舍皇甫湜远取白居易当求世用之人才跂予望之自此升矣某远逃兵燹久客句呉秋菊寒泉祠甫里见尊贤之义长洲茂苑颂乡校勒舆人之言己曽和白雪之词但未覩景星之快由村落每来城府知军民多困饥寒敢用条陈以效芹献于以开难发之口于以推不忍之心区区非钓于虚名恳恳必求其实效苍生顚厓受辛苦隔羣仙天上清髙大芘广厦俱欢颜愿比屋眼前突兀

　　代谢沈太守启

　　一轮明月清辉今照苏州万里长风素志乃如宗悫念先人之遗泽挈孤子于长途知幸自天感恩无地恭惟某官乾坤清气风云壮怀既不忘向日之诚且深识随时之义往年乌府冠峩鹿角之威此日黄堂庭蔑鼠牙之讼退食则斑衣以娯父母传家则黄巻以授儿孙鞭不施蒲庄先种柳恺悌咸称召杜勲名必到萧曹三江五湖之风謡政声蔼蔼四海八荒之霖雨舆望悬悬遗爱甘棠流芳汗竹如某者仰依公庇勉读父书既己承荐鹗之章当不负爱乌之及偹参苓于药笼作桃李于公门庻竭驽材以图豹变父为大夫子为士赖提携发轫之初车如流水马如龙愿追逐后尘之末其为报効罔既敷宣

　　上沈太守启

　　太叔为郑大夫始从寛而终猛不疑谒暴公子先言威而后恩惟大海不择细流庻他山可以攻玉请以田夫野老之语陈于大人君子之前切以某近寓吴江昨经荒浦闻近日有鼠窃狗偷之軰在各都如蜂屯蚁聚之多始则穿窬终为强御忽忽乎神出鬼没累累然昼伏夜行星月光中窥商贾他乡之客烟波深处伺妻孥逃难之人或如斫严颜之头或若断孤儿之臂横尸洲渚流血泥沙遗臭熏天衔哀入地掩鼻而过者多矣垂泣而道者谁与乡邻惧而不言州县置之不问致令滋蔓转肆凶顽目之所覩者如此其多耳之未闻者尤为不少新鬼烦寃旧鬼哭痛恨难忘他生未卜此生休衷情谁诉惟当路发神明之政为斯民雪冥漠之寃三尺法申明旧章五色棒扫除羣丑寛猛相济不劳用萑泽之兵恩威并行何待持绣衣之斧一雷既震百蛰皆惊恭惟某官俊杰识时精忠贯日清氷出万壑此往年乌府威声明月照苏州乃今日虎丘嘉话甘棠树听召南之讼老莱衣照堂上之亲爱民若拙于征科下士能勤于吐握五花马金章紫绶方被殊恩六柳庄绿水青山未容髙兴政湏治最以候登庸如某者幸获承颜甚惭饶舌闻而来见而去仰山斗之弥髙道以政齐以刑看民风之丕变

　　上梅知州陆同知启

　　稂莠不除必有伤于嘉谷盗贼不息宁无害于良民目前事可为寒心林下人敢云饶舌俯惭卑陋上渎髙明切以某为客松陵■〈舟羲〉舟荒浦闻近日有鼠窃狗偷之辈在各乡如蜂屯蚁聚之多或穿墉以踰垣或发匮以胠箧或牵去春耕之犊或移人夜泊之舟或刼行商囊槖为之席卷或因逃难妻孥与之偕亡或如斫严颜之头或若断孤儿之臂惨星月见遭毒手渺烟波逸去凶身溅血菰蒲伏尸洲渚漂流于五都十都之境臭腐于六月七月之时里正不敢言恐烦检覆乡邻寂无语惧有干连致使跳梁转加延蔓天阴雨湿但闻寃鬼之声水远山长浑是愁人之境恶贯既满禁网难逃今有司获盗窃之徒宜因事究凶强之党幸毋姑息亟赐施行轰雷霆于掩耳之先照日月于覆盆之下追三窟兎须旁求曲径之踪杀两头蛇方能免后人之患余罪戾之轻者加徒役而远焉庻令泾渭殊流不使薫莸同器盖治此非常之盗必加以非常之刑雪痛怨于黄泉听歌謡于绿野恭惟某官某官同心同德无党无偏各守一亷氷其清而玉其白咸称二美弦之直而镜之明闾阎蒙抚字之恩案牍絶烦苛之弊讼庭如水印匣生尘明月清风蹔尔居淞江太湖之上髙牙大纛翩然到鸾台鳯阁之间人皆仰之自此升矣如某者言虽僣越事实昭彰秪縁以兎死狐悲未免较鹤长鳬短溺犹己溺望明公扩仁爱之心刑期无刑变恶党为淳良之俗幽明有感赞美奚殚

　　代上江浙丞相求荫叙启

　　上书伏光范门韩愈以布衣自进斗酒酌新丰市马周于逆旅谁知仰止三台素非一日惟吐哺握髪以下士敢披肝沥胆以陈情切念某生毘陵锡谷之墟客呉郡长洲之浒早年勤苦颇读父书连岁孤哀且罹兵燹窜妻孥于荆棘挥涕泗于蓼莪学弓为箕学冶为裘尚赖传家之业在无父何怙无母何恃孰怜逰子之归迟望西日于长安叹南风之不竞欝欝居此遑遑何之芰为衣蓉为裳忍饥忘沟壑之忧（阙）

　　苐惭没世而无闻有负先人之遗泽欲求荫叙

　　愿借恩光虽云匪麟角鳯觜之竒亦庻几竹头木屑之用持衡留藻鉴天书适降于九重随水上龙门桃浪可乗于三级鲲鲸变化鹓鹭翱翔兹盖伏遇某官简在帝心股肱王室保江浙数州之地障东南半壁之天以和静镇国家量同文靖有忠勲塞天地爵比汾阳公门之桃李欣荣药笼之参苓并蓄五风十雨频年见阴阳调爕之功寸地尺天指日复疆里广轮之旧恩加衮舄铭在鼎彛如某者幸获瞻依宜蒙拔擢大木为杗细木为桷良工得国用之宜南山有台北山有莱君子致太平之乐永言报効尽力驱驰

　　贺上海石县尹启

　　郎官应列宿方照临沧海之秋鸿毛遇顺风乃奋起青云之日敬陈贺语兼进忠言尝观时有盛衰道无今古为国者必以人民为本有司者必以父母为心扰攘虽値于难时抚治合由于古道简编所载榘矱具存曰既庻既富而教之曰足食足兵而信矣曰孝弟可以尽尧舜之道曰忠信可以挞秦楚之兵惟教道能结其心斯奋发以尽其力小而一邑大而九州岛是道为农桑学校之原其事乃钱谷甲兵之属茍一日而必葺庻三年而有成倘不鄙常谈老生斯可谓知言君子某官心存恺悌气禀髙明先世称万石君其道义传家之久今官为百里宰盖功名发轫之初以胸中所藴之诗书为目下可行之政事征科不废抚字尤勤仁风蔼田野如春民无愁叹明月照闾阎似水吏絶喧嚣釜鱼之声誉己闻堂鳣之祯祥必应行书上考竚见髙迁某幸辱故知喜闻新政彼客燕皆能贺履岂穷猿独不投林东入海西去秦拟欲依栖于赞老昔无襦今有袴愿同歌咏于呉侬

　　诸士友陈言陆同知诬枉事启

　　排难解纷窃慕古人之髙义举直错枉宜蒙当道之至公刍荛有言菲葑可采切见呉江州同知陆某职居佐贰政出循良三载守官一亷如水自许以赤心报国人皆知洗手奉公不听诛求因结仇于军帅不随偏党或见忌于官僚岂意权豪乃加排陷以兵戍千有司之政以文移行无妄之灾舁一夫病死身尸勒其子巧生词讼集众拥停尸之地环若重围当官逼仵作之人伤皆诬验强梁若此毒害显然越官职以横行违宪章而不顾各州县闻之而丧胆诸士民覩此以寒心赫然恣逞其凶威甚矣有伤于治体是可忍也尚何言哉仰惟上相之贤明俯察本官之寃枉照覆盆之日月即见昭彰遏平地之风波毋令陷溺如某等与本官初无私爱且隔邻封闻一州有頼其主张知百姓多蒙其恩惠昔颂德于三江五湖之上今称寃于万口一辞之间其言至公而无私所愿抑强而扶弱直为壮曲为老当明曲直之情危而持顚而扶庻免顚危之辱宜加采择特赐施行

　　上量田徐孟二公启

　　立国以经界为先当尽革其中之弊生民以耕稼为本方能供在上之需惟任用之得人乃公勤而称职欲陈梗槩敢效芹诚尝谓朝廷革命之初才俊为时而出凡所以体国经野皆可以忠君爱民况皇家付尺度之公要农亩定租庸之法甲是乙非者固当分辨鹤长鳬短者尤宜折衷为前代除毒敛之蛇免后人为涸辙之鲋此当务之为急其任非轻但至公而无私所行必达某官同心同德无党无偏志如百炼之钢不为绕指事若重调之瑟能用改弦虽寸田尺宅皆入版图而剩水残山犹蒙纪录田野既扬其声誉铨衡必录其勤劳同升诸公一台二妙某生本常郡寓此呉乡如去邠而居岐敢因徐而见孟愿求荒圃学为老农春雨一犁驾乌犍而东作青云万里看黄鹄之双飞

　　上王知府启

　　玉门闗两鬓秋风归来晚景金斗城一轮明月喜把清辉人皆作来暮之歌我欲快争先之覩骑竹失随于童子杖藜敢谒于大人既获披云亦言献曝尝谓农桑者民生衣食之本学校者国家风化之原其在有司亶为急务睠此常郡即古延陵二十年兵革以来数百里人烟欲絶犁鉏不作弦诵无闻大田皆变为荆榛泮宫亦毁为瓦砾今天下全归于大统而郡中方集其遗氓如谷寒而邹律重嘘若弦断而麟胶再续农何以劝惟恤民则民乃力农学何以兴惟重士则士皆志学严一鼓以作气必三年而有成田野辟而赋税増教化行而习俗美上以副圣天子明诏之意下以着贤邦侯善治之功斯文黼黻于皇猷举世甄陶于清化渤海郡劝农龚遂复见于今成都府兴学文翁罔专于昔茍二端之并举则百废之俱兴幸无谓老生常谈眞可与古人同传某官三槐世胄五马恩荣金茎露之澄清玉壶氷之洁白有民人有社稷雅称宏才为保障为茧丝惠能兼美饱夙学于胸次急先务于目前报主赤心待士青眼吐握行周公之礼谦德弥光循良希汉吏之贤芳名不朽如某者幸然归鲁得此依刘三十年辛勤有庐勉欲训城南之子千万间突兀广厦愿蒙庇天下之寒颂祷有余敷宣罔既

　　谢孙大雅惠诗文启

　　寄杜甫题草堂举世诵高公之句送李愿归盘谷至今传韩子之文葢词章诚有可嘉则名誉皆为不朽感承杰作敬叙谢言某生长延陵本同乡土侨居呉郡俱避风尘既声迹之相闻且音问之不絶千万人之前常曽说项十五年之内惟欠识荆尝结巢为莲叶之龟来诗甚美至还家若华表之鹤得序尤荣顾余生非李杜之俦视所作乃髙韩之比阳春寡和明月暗投巾箱谨于珍藏棐几时乎圭复想风采于氛埃之外见肺肝于文字之间投桃报琼兹抒情于尺素如葭倚玉别请教于丈函某官以申浦之澄清锺于姿禀以君山之苍古发于文章驱驰庄骚出入佛老鸣教铎中呉者久投朝簮东海之濵枕流潄石而有祖风弄月吟风而忘世虑山中厯日阅黄杨厄闰之年天上春风待红杏倚云之日如某者素惭孤陋雅爱交逰味六经如嗜膏粱亲三益便成胶漆江东暮云之酒愿与论文山阴雪夜之舟尚期乘兴雷门持鼔郢匠挥斤

　　谢张云门作诗序启【名绅字士行齐郡人】

　　鲁直献东坡二诗葢欲见瞻依之志士安叙左冲三赋方能无非议之辞葢当世之鸿儒乃后学之龟鉴寸丹方感尺素具陈伏念某田野草茅山林樗栎不揣铅刀之钝常持铁砚之坚鲇上竹竿往岁之功名可笑龟巢莲叶近年之身世如浮八九家寂寞江村三千文萧骚白髪出言烂熟作事迂踈寤疑辨惑以成编怀古思贤而有录颓然诗癖忘乃途穷时抱膝为梁甫吟或掩鼻作洛生咏对明月清风而思元度藴髙山流水以待锺期持鼓雷门探珠骊颔得警策片言而为幸岂舂容大篇之敢望珠璧暗投璚瑶匪报不识面而知肺腑可谓神交如冩容而见精神珍藏手迹披云未遂仰斗弥髙恭惟某官四海儒宗一门科第为时而出不胜乌鸟之情谢病而归非为鲈鱼之美以东呉之山水为西汉之文章托古意于焦桐播遗芳于丛桂风月襟怀江湖性气本磊落之竒才烟霞痼疾泉石膏肓享优游之清福道则髙矣人皆仰之如某者敢不佩服斯文勉旃尔力敝甚千金之帚荣哉一字之褒废绳墨不为拙工灼见用春秋之笔经品题便作佳士惟恐孤月旦之评瞻望依依临书草草

　　拟与金坛县告索尹氏寄书启

　　卖金买书自是平生之志刻舟求剑难忘眷恋之情虽呉霜己白其头颅惟秦镜能明其肝胆敬持尺素用写寸丹切念某避地曩年泛湖连日移舟至尹干桥下依乃姻家藏书如孔氏壁中扄诸奥室物宜多矣人皆见之十三年贱迹飘蓬数百巻常怀汗竹岂知瓜葛乃变薫莸以诸史之青编易两牵之黄犊余存简牍悉入巾箱屡云还合浦之珠竟不返连城之璧朝经暮史欲重对于圣贤甲是乙非合辨明于官府是可忍孰不可忍求之与抑与之与惟当道之至公庻斯文之不坠听其言也适我愿兮某官承恩九重出宰百里乃氷其清乃玉其白如弦之直如镜之明以识时俊杰之才了积年繁剧之事戴星出入双鳬暂止于金沙抟风扶揺孤鳯必巢于阿阁某远来邻邑如倚太山鹤溪水天影涵秋比琴堂之清澈米家船虹光映日载书簏以还归

　　拟谢常州府官启

　　曽参以同姓杀人其母尝投杼而走黔易非在家遘疾厥子乃惊心而归奈何事出于邻封驯致弊生于本邑幸大府能为辨析今微言合用敷陈切念某乙老穷居若守株于横岘丁男逺出因负米于荆溪叠叠乎县帖拘追累累乎里人被执爰自三月三修禊之日皂隶登门遂令八十八老耄之年仓皇赴县换名字如云翻雨覆动文移则雷厉风飞陷穽欲成网罗交设南阮贫北阮富姓虽同而产业不同东家智西家愚人有异而乡闾亦异故奔诉甘棠之下蒙戒惩刻木之徒号咷彻乎二天枉屈为之一雪伏遇某官等同宣圣化并着仁声召父杜母之慈祥春濡雨露矾弟梅兄之清白月映氷霜闾阎响击壤之歌城郭寝抱关之柝行书上考伫徯髙迁如某者父子知恩乡邻感德覆蕉藏鹿本无夣于前时縁木求鱼免受灾于后日报当衔结力効驱驰

　　上周县尹请祭顾将军启

　　孔北海表郑公乡人皆起敬文潞公题明道墓学者知归葢追敬于儒先实有裨于风化敢持尺牍用彻琴堂某老不趋时心犹好古览中呉之胜槩访前代之名贤笠泽西头皇天荡烟波相接葑门东畔顾将军邱垄犹存丛祠倚马鬛之封荒藓没龟趺之石每经此地常念斯人生为呉相之孙死有元公之谥华亭二陆初齐名得三俊之称白羽一麾独仗义平六州之乱晋史备书其勲业呉侬尚保其祠茔但每岁之烝尝欠有司之笾豆不揣效丰干饶舌敢云烦陶令折腰苹蘩矢荐于鬼神桑梓愈加其恭敬此非违道以干誉幸不以人而废言恭惟某官以董贾之才为卓鲁之政乃氷其清乃玉其白如弦之直如镜之明见义勇为当仁不让有民人有社稷国家委任之隆教礼乐教诗书流化承宣之急行书上考竚见髙迁某飘泊长洲萧条短褐投老二天之下知名两月之间其言至公而无私其事似缓而实急生刍一束其人如玉望乔仙双舄之鳬寒鸦数点流水孤村吊华表千年之鹤

　　干陈敬初先生作怀古录序启

　　怀贤千古聊缀缉夫前言借重一辞庻流传于后世切有请也能无从乎睠我楚狂久客呉下过鳯凰山顾彦先之墓有感而伤情倾鹦鹉杯李太白之诗长歌而击节甚矣疾薫莸同器忍乎随桃李不言豆笾既请于有司丹青乃新其遗庙屏除妖塜祭扫佳城搢绅皆为之咏歌樵牧则严于禁约载嘘藜焰用写蒲编于以发幽潜之光于以纪废兴之事过雷门持布鼓敢曵长裾抉云汉分天章烦挥健笔某居玉堂之署人慕登瀛紬石室之书自当名世为士林冠冕演王国丝纶目短曹刘汗流籍湜大鹏九万里方当直上之秋黄河三千年会见重清之日前程逺大吾道光荣某不揣迂疎尚希题品书八篇因穷而着初不效于古人赋三都得叙而传尚有望于今日

　　代上饶叅政启

　　叔向知鬷蔑因闻堂下之言毛遂从平原乃脱囊中之颕既古人有如此者岂今日独不然乎切念某幼读父书从逰都邑闻所闻见所见囿先生长者之钧陶歩亦歩趋亦趋习王公大人之规矩辞亲日下捧檄浙东干戈扰攘者阅五六年鞍马驱驰者知几千里及区区益升斗之禄又纷纷服州县之劳栖枳棘于慈溪望蓬莱于沧海既失怙恃遂用来归兄弟飘零状若丧家之狗功名蹭蹬谁怜失水之鱼然此膝不屈于常人而其志敢忘于斯世家徒四壁壮气横秋但知读书以圣贤为师未尝出门与俗流为伍髙山流水頼有知音明月夜光忍令投暗鸷鹗之书既作鲲鹏之化何疑惟大匠无可弃之才宜小草有相依之志参苓药笼桃李公门恭惟某官俊杰识时耿介拔俗陇云可悦己尝似山中宰相之闲仁风载扬今复慰天下苍生之望胷次炯玉壶氷露文章埀金薤琳琅借箸而筹入则告嘉谋于公府累茵而坐出则叅大政于薇垣己立立人先觉觉后行吾道于干戈之际救斯民于涂炭之中几千仭庐山者众人所仰五百年名世者非公而谁如某者慕蔺许年依刘今日袜线之才虽短菲葑之采不遗朝取一人暮取一人莫非荷提撕之力待以国士报以国士当不忘感激之情轻渎崇严重加悚息

　　上张太尉启

　　苏辙上韩太尉书所愿覩贤人光耀马周寓常中郎馆即能以时务条陈不揣下愚敢希前軰敬以惜军爱民之事陈于王公大人之前闻斯行之时则美矣尝谓有民有社须当画策以治安足食足兵乃可运筹而征讨凖今酌古发政施仁茍欲展心上之经纶尤先察目前之利病勿求近效宜作远图开荒田则为富国之原设屯田则为守邉之计除民瘼则免诛求之苦积军储则无匮乏之忧广盐榷之法则远近流通恤军士之家则存亡感激凡兹六事尽在一时日月虽明固难照覆盆之地风雨不动愿蒙庇广厦之天布以新条革除旧弊惟其爱民如子必不以人废言询我刍荛教人稼穑易其田薄其税民力方纾居有仓行有粮兵威自振幸无吝一举手一举足之力更勿辞三握髪三吐哺之勤庻士夫得进其忠言而军民免令其失所恭惟太尉相君英雄盖世度量容舟以崧髙维岳之英灵为海纳百川之襟度兴利除害更张汉瑟之弦革故鼎新重作禹书之贡西鄙之烟尘去远东呉之风俗还淳见诸生如见大宾保斯民若保赤子天上天下咸知向日之忱江北江南共仰福星之照名埀竹帛勲在鼎彛某十载风尘一篷烟雨避地居淞江之浒忧天如杞国之人功名虽负于素心穷困尚怜于黔首虑或有于一得口何忍于三缄知我春秋罪我春秋欲救顚崖之辛苦待以国士报以国士终当范我之驰驱俯竭葵倾仰希藻鉴

　　贺蔡教授到任启

　　建学立师本三代之良法化民成俗即二南之遗风夫以世衰而道微其必人存而政举喜聆木铎敢进刍荛睠此昆山舞丹崖之鳯石沛然娄水接沧海之鲸波以山川如是之竒人物由来之盛纷纷显宦比比髙门豪如刘龙洲乃寓焉贤若李乐庵而居此适値近年之兵革遂忘旧日之衣冠城郭是而人民非礼义废而政教失幸乡校之不毁今学宫之茍完有司奔走于豆笾多士趋跄于礼乐但龙蛇之混杂有鳬鹤之短长中也养不中才也养不才政赖有甄陶之力仁者谓之仁知者谓之知岂容无区别之心惟自今秦镜之明更不致齐竽之滥大杗小桷匠氏固无弃材贵玉贱珉识者自能定价严一鼓以作气必三年而有成恭惟某官心醉六经眼空四海杏花坛上重来鼓焦尾之琴荷蒉门前试听击有心之磬胷次炯玉壶氷露文章埀金薤琳琅曩尝居淮海维扬人共仰泰山北斗能不失前贤规矩眞可为后学范模苜蓿阑干且莫厌一官之冷菁莪长育当挽回吾道之春立登要津入居翰苑如某者蹉跎仕路流落他乡不能看长安之花乃亦采泮池之藻闻所闻见所见星鳯先覩而快哉歩亦歩趋亦趋兰鲍久居而化矣

　　为王叔才通呉伯善启

　　鲁连为解纷而出斯为天下之竒陈平能宰社而均终作朝中之相茍有为于今日亦何异于古人今一见之窃有请也恭惟某官湖山清气丘壑闲情虽爵禄不入其心惟孝友是亦为政车乘下泽称乡里之善人楼卧上床本湖海之豪气律吕鸣朝阳之鳯阶庭舞荀氏之龙惟其博古通今所以出类拔萃有文举座上之客而开尊尝满闻鬷明堂下之言而执手相知近者悦远者来亲踈无间刚不吐柔不茹好恶惟公藏器待时在邦必达某许年慕蔺此日识荆深知有长者之风輙敢诉不平之事曩予有子勉作盐商同客嘉禾王吉父与成交易亲书片楮孔方兄俱付检收不料堕其计中从此置诸度外屡约屡爽转富转贪但知堆满籯之金不肯返连城之璧况视予之流落尤纵意而欺凌兽心忍负于朋俦狡窟乃居于仁里望公秦镜照我覆盆能扶顚以持危必举直而错枉风行草偃水到渠成是犹能解战国之纷亦何异宰乡人之社道之礼乐示之好恶豚鱼必感而相孚失之东隅收之桑榆犬马当知其有报心有所愤书不尽言

　　为王叔才等诉神文

　　亘古亘今人世有难明之事谁曲谁直鬼神能灼见其情虽聪明正直之无私必祸福吉凶之有报请陈始末用彻幽明切念某至正十有五年作檇李异乡之客统钞三百余锭买呉江同姓之盐托在契交信从期约立文慿之一纸比重托之千金岂其反面无情从此掉头不顾彼己跨腰钱之鹤我乃求縁木之鱼日往月来驯致迁延之久云翻雨覆不胜变诈之多故连年空打白厓至今日竟为乌有交情既絶礼貌全无本来似鲍叔相知每去如鲁侯不遇彼因致富积鹾物之如山我则固穷避兵戈而失路不念流离之苦转加欺罔之心日月不照于覆盆风雨自安于广厦昔伊过我待为席上之珍今我寻伊视若眼中之刺是可忍孰不可忍如之何末如之何既告于邻里乡党之间当质诸上下神祇之之有吾言若谬甘受天诛彼语若诬当遭阴谴愿洋洋之如在降濯濯之厥灵有感必通如响斯应举直错枉必须天理昭彰福善祸滛庻使人心畏服

　　上周郎中陈言五事启

　　李白识韩荆州虽万户之封非其所愿鬷明见郑叔向惟一言之善得以相人今区区慕足下之贤敢切切论日前之事上以裨朝家之清化下以慰郡国之苍生远视欲明迩言可察兹盖伏遇某官乾坤清气风云壮怀向坐黄堂着蒲鞭之善政今迁畵省冠莲幕之诸宾有拨乱反正之才尽扶顚持危之力心不忘于向日义不失于随时英声蜚九重之天遗爱溢三呉之地和气挽回于寒谷恩光照及于覆盆见多士如见大宾保斯民若保赤子能兴利以除害不吐刚而茹柔史编当纪其循良钧轴政须其赞画门墙罗列好多培桃李之春鼎鼐调和有大用盐梅之日更勤吐握以广咨询如某者甫里索居太山髙仰折桂之功名蹭蹬衡门之心迹栖迟虽读书以圣贤为师但出门则农圃为伍东邻西舍痛遭毒敛之蛇南枝北风多作无依之鹊叹息愁怨之声常闻于田里呌嚣隳突之吏每见于乡邻况军储不积则时有借籴之忧而官俸太轻则必有侵渔之患此皆系百姓之休戚畴能出一语以发扬惟大人肯念乎羣黎故小子敢输其忠赤非甚髙难行之事非荒唐缪悠之谈是曰是非曰非尚从公论闻所闻见所见奚敢餙词宜改弦而更张毋刓印而弗予他有剥床而请者别当借箸以筹之溺犹己溺饥犹己饥斯谓爱民之术仁见谓仁知见谓知初无私己之谋饶舌云云优容幸幸谨奉启并以所言五事开具诣省幕以闻伏惟台慈鉴念
　　一开荒田
　　夫民之有田犹鱼之有水也鱼无水则枯而死民无田则饥而毙原民之情岂不欲治田以养其生哉今长洲县昆山州等处水深围田积荒岁久无锡常熟等处残破地面荆棘连天其各处流移之民餬口四方而无卓锥之地是皆欲业耕稼以养生者也但所虑者犁鉏纔举即有征科庐舍未完便当差役是以宁受艰辛且逃租赋宁甘穷饿不还乡土每岁虽蒙官司招谕复业及委官劝农不为不至而民之所虑如此遂成虚文况各处低田围岸久坏非一时可能修筑积水甚深非一时可以车戽必须来年料理以俟春耕田家作苦举笔难尽如蒙呈达省府行下各州县踏勘荒田数目叅酌至元年间叅政开荒旧例听令诸人请佃每年不过若干初年官不征粮私无租课应干杂役俱得优免次年公私半征三年成熟然后全征如此则人皆为养生之谋而不惮工力之费一二年间官粮数増国家享无穷之利矣开此荒田官民两便
　　一除民瘼
　　为政以恤民为先若夫民瘼未除而谓能恤之者谬矣然今之民瘼未易枚举姑以前月切近者言之如昆山州等处上年旱涝相兼髙田则禾苗枯槁低田则积水弥漫各都里正及佃户细民经官告状俱有堪信显迹不期验灾官吏不行诣田踏视从实免征止坐各州县衙门及诸寺观逼令乡胥里正一槩伏熟继后部粮官吏验数征纳其细民弃业逃亡十去八九但将各处里正絣扒吊打责限陪比破荡家产终不能足幸蒙上司体察里正人等发下所属州县乃得疎放立案拟于秋粮内带征若今岁秋粮之时果于里正名下追征其里正百孔千疮奚暇再剜其肉以补于兹必着落原佃之人一同部内上下交征决致失所况连年兵革扰攘差科繁重里正人等俱各消乏诚不能以一岁之所收办两年之租赋纵使捶楚之下求而得之甚非国家爱民之意亦非诸大臣恤民之政也如蒙言诸省府移文郡邑从实免征庻使里正之家免于破荡力田之众不致逋逃非惟今岁秋粮易于办集而亦免下年荒废其田矣除此民瘼斯民幸甚
　　一抑豪强
　　贫富不等借贷有之旧制民间私债月息三分年月虽多不过一本一利诚良法也近年以来其官豪富强之家乘人之急取利过倍少有逋欠凌虐百端或于借贷之时勒令并利作本虚立文约明起三分利息实收过倍之数或有还欠利息倒换文凭利上生利或寛收窄放更易斗斛或左右邀求减克分例其举逋还债之人阨于穷窘吞声忍气噤不敢语良可闵恻上年幸而官府知之出榜禁约但久弊不能顿除如蒙申明旧制定立罪名严加禁治庻使权豪嗜利之徒畏惧宪刑毋蹈前非抑强扶弱公道幸甚
　　一积军储
　　为国之要足食足兵然兵固不可无食而用也但频年水涝岁无全收如无锡常熟等处残破之余田地抛荒租粮减数今国家军储之用常恐不敷况凡有赏劳俱用米粟动以数百千石为无益之费至于青黄不接军人有缺食之忧百姓有借粮之患窃尝观之有司催办米如珠玑滥赏赢余粟如尘土此理晓然人所共见今后宜从省府移文禀知太尉遇有功赏从公斟酌或以多爵之荣或犒以金银等物撙节米粮以备饥荒如此则仓廪之积日増月羡漕运可供军储可给而民无和籴预借之患矣多积军储公私便益
　　一増俸禄
　　张官置吏本以治民黜陟幽明欲其称职然必须俸禄足以飬亷然后考其成否而黜陟之斯可使之无憾矣今府州县之职最为繁鸡大小官吏之俸类皆鲜少仰事俯育宁免素心洗手奉公诚不易得其间以贪污黜罢者固不足恤而清贫亷介禄不偿劳者上之人宜轸念之如蒙建言本省告之太尉以官吏俸给之数酌古准今量加増益如此则居官者可以絶贪墨之心百姓无侵渔之患矣传曰忠信重禄所以劝士俸禄之増公道幸甚

　　贺偰知州到任启

　　骑竹羣童争先远迓扶藜一老敢进常谈或可比乎刍荛庶无弃于菅蒯尝谓州县作民父母诗书为世范模必须酌古准今乃能承流宣化蟠根错节毋令挫利器之锋流水髙山正欲奏朱弦之曲夫御吏治民之要惟正己格物为先吏或奸欺民多疾苦但乡无呌嚣隳突之吏则田无叹息愁恨之民照日月于覆盆轰雷霆于蛰户寛猛相济恩威并行省刑驯致于无刑听讼当期于无讼鲁中牟之淑化官至司徒黄颕川之循良入为丞相茍有为于今日亦何异于古人恭惟某官屡世簮缨一门科第金薤琳琅之文采玉壶氷露之襟怀花县相传蔼仁声于荒服蒲鞭不用布德泽于疲甿下车纔一月之间比屋皆二天之惠皜皜乎不可尚恢恢乎其有余鹪鹩之巢一枝本非素志鳯凰之翔千仭方进修程跂余望之自此升矣某素尝仰斗近获披云过蒙礼貌谦谦喜听政声藉藉芘寒有赖献曝何惭三千年黄河一清坐待太平之日九万里抟风直上伫看大用之秋有猷有为善颂善祷

　　龟巢稿巻七

　　●钦定四库全书

　　龟巢稿巻八

　　（元）谢应芳 撰

　　○启　札子　状　笺　表

　　萧答张纳币启

　　松坚晚节梅占春魁恭惟某官起居有常动静多福某幸扳华阀获缔莩盟敬慿一纸之书用效七襄之报祗词燕申且严鳞甲更兾顺和平之序而加调甘旨之羞予日望之自此升矣出使展埋轮之志阀阅殊髙封侯由给饷之功源流己远幸二姓之合好占八世之莫京令侄精习读书拾芥之功名必取孙女粗勤织纴采苹之法度能循荷葑菲之不遗俾蒹葭之有倚兹承奠雁喜近乘龙苐惭奁具之萧条莫称洞房之张设币帛筐篚其厚意拜而受之男女室家之大伦永为好也

　　答请期启

　　合欢寻月老之盟将偕鸳偶涓吉订星翁之厯乃遣鱼书既承黄绢之好辞敢谓绿窓之难嫁曰迎鸾于桃李春风之日尚喜从容欲奠雁于松栢岁寒之时何劳郑重盖笃婚姻之好合崇道义之交迨其吉迨其今敬闻命矣宜其家宜其室适我愿兮

　　贺阚信卿生日

　　生申令辰二月后初交三月比彭髙寿十分中纔是一分子孙克肖而俱贤岁月方来而未艾敬将薄礼仰祝修龄非熊非罴梦必形于西伯如冈如阜寿将比于南山申贺率然丙融幸甚

　　张回邹定姻三幅启

　　緑野春明畵堂日永某官百灵交相多福骈臻某遥望邻封近通姻谱仰辱问名之礼敬酬交好之书心驰宴居首陈鱼素敢兾对乳燕青春之景而加调紫驼翠釜之珍爱助一杯勤惓三祝昔南轩以道乡可敬曽为跋甘泉之铭今东泊与时干相闻且喜接邻封之境惟先世斯文旧契宜后人此日新婚令嗣笔艳春葩力勤儒业侄女灯明夜绩志在女红幸有良媒乃成佳偶采下寿八十岁三月初一日生体菲葑之外将厚意筐篚之间受言藏之永为好也投我以桃报以李正三春桃李之时丈夫有室女有家乃百岁室家之愿有怀依倚无任欣荣

　　陈彦谦府史满归惠钱舜举畵遣礼答贺

　　发轫修程十载试萧曹刀笔还家远惠一缄遗顾陆丹青愧予龙钟失此燕贺想莱子斑衣之乐胜买臣昼锦之荣不腆送芹切希笑粲挿茱萸遍兄弟予胥乐兮投木桃报璚瑶我无是也

　　娶妇拜祖先致语

　　伏以有夫妇而后有父子大矣人伦故斋戒以告鬼神重乎婚礼幸及时以成家室敢即刻以觐祖宗参酌时宜兼从古制既不忘于报本乃可得而合欢濯濯厥灵降蓝桥之仙宅洋洋如在坐花烛之璚筵伏愿先世埀恩新人蒙福有是父有是子一门天爵之荣宜其室宜其家百世云孙之盛

　　合卺致语

　　窃以礼言合卺自古有之俗曰交杯其来尚矣于结髪百年之始合开颜一饮之欢孔雀屏中选当年竟成伉俪鸳鸯盏同倾此夕岂不欢娯伏愿孝顺庭闱谐和琴瑟新妆不俗朝朝畵张敞之眉敬对如宾日日举孟光之案诗曰　花烛春辉照洞房蓝桥仙偶饮琼浆开花结子三千岁人与蟠桃寿总长

　　拜舅姑致语

　　伏以男女居室之愿喜得及时父母舅姑之尊先当行礼欲居敬而行简乃酌古而准今试看花烛荧煌何异桃源会集拜舅姑而及舅姑之宗族拜亲戚以分亲戚之尊卑各致殷勤咸加恭敬伏愿夫夫妇妇同心和顺于六亲子子孙孙一气流传于百世

　　赵与萧请期启

　　嘉会合礼寻月老之姻盟内事用柔订星翁之日歴纳币于小春良月之吉御轮于大寒信宿之先是用成行必蒙允诺岁月日时无易迨其吉兮男女居室大伦永为好也寸芹修敬一粲为荣

　　赵与萧聘启

　　兰陵之萧衣冠素盛石桥之赵门户今寒月老书其姓名云孙知为侥幸令孙女锺礼郝法乃天生眞淑之姿某男周诰殷盘亦日诵圣贤之训曩中牵丝之选时为佩韘之童数年粗喜其长成六礼岂容于缺畧男女之际婚姻之始区区币帛之将父母之命媒妁之言永永室家之好

　　萧答陶纳币启二首

　　十月小春一年好景恭惟某官起居惟适禄福是宜某旧日相知新婚可喜辱子云之笔札効女星之报章躬问宴居首陈鳞幅其必对畵阁红炉之景而加调紫驼翠釜之羞善保儒珍早登仕版
　　读五柳先生之传何慕清髙论八叶宰相之家俛惭寥落夙昔友一乡之善婚姻占八世之昌令嗣诵诗读书克修儒业孙女治丝执枲方习女工既叶鳯占将成鸳偶辱锦绣之赠如此乏璚瑶之报奈何受言藏之永为好也兄弟子犹子爱芝兰玉树之芳父母心为心喜松栢女萝之施

　　王答鲜于定婚启【二首】

　　菊存晚节梅近小春恭惟某官森卫百灵起居多禄某因亲虽旧结好惟新来书粲四六之文复状致再三之敬寅恭上问未竟下忱其必顺风霜气候之清而加养玉雪丰神之秀伫膺鹗荐即奋鹏程
　　宋相以福星为比族望殊髙晋人以嵓电见称风流何在讵图侥幸乃缔婚姻令嗣能读父书功名必取孙女勉遵姆教工巧何能既赤绳系足之有縁当举案齐眉之永好一诚相体六礼何繁笑折黄花答今日殷勤之赠寄言红叶待他年伉俪之谐

　　张与巢求赘亲启

　　交情至旧眞如鲍叔相知姻事从权欲效秦人出赘兹盖天作之合亦云时措之宜欲以币交未蒙金诺先此行成于月老便须涓吉于星翁所恃久要毋嫌欲速就尔居就尔宿送刘郎暂入天台从如雨从如云看韩姞终归蹶里献芹可愧鉴茹为荣

　　王与巢定婚启【二首】

　　枫锦裁红荷衣换绿恭惟某官考盘阿涧诒福冈陵某宻迩郑乡喜谐齐偶爰发鹿皮之币敢修鱼腹之书上詷履祥初严蒙吉对去燕来鸿之景进烹龙炰鳯之羞前迓恩荣下情烦祷
　　洗耳临流水千古髙风拄颊对西山一时佳致云孙幸甚月老书之令侄女养在深闺兼备德容之美小孙男出就外傅粗知礼义之方亦云鸣鳯求凰讵谓食鱼必鲤问名伊始合好惟新男女居室大伦愿言偕老币帛筐篚将意幸兾包荒薄侑寸芹别陈尺楮

　　王与符定婚启【二首】

　　风露双清水天兼凈恭惟某官于时处处降福穰穰某虽隔花封忝居莩党敢奉尺书之敬仰干丈席之尊既诹茵鼎有严简书当桂子余香之秋得棣蕚相辉之乐请稽月令善保天和
　　乐施恩多尚书令遗风可仰太平策在文中子正学谁传过攀阀阅之髙乃合婚姻之好令侄女闺房毓秀粹然四徳兼全侄孙男灯火相亲勉尔一经粗习所幸中东床坦腹之选岂非藉赤绳系足之縁问名通鱼腹书将意遣鹿皮币薄乎云尔归斯受之夫妇有室父母心信前縁之不谬婚娶论财夷虏道知髙谊之不然

　　请期启

　　婚姻无六礼之繁实钦髙谊唯诺若千金之重足见眞情行成既托于氷言涓吉乃稽于星厯拟三月中旬之始合百年佳偶之欢想周南梅摽有诗看陈村杏花堪畵得及时也式我愿兮承颜当合卺之期敢云燕喜将意表折梅之敬尚兾包荒欣忭有余敷陈罔既

　　王聘巢启

　　男女择德圣贤之训昭然婚姻以时父母之心同尔愿言合好庻免愆期令女四德兼全天生淑质小孙一丁粗识日习遗经念厥祖之暮年宜此儿之蚤娶幸蒙金诺肯赐玉成敢将奠雁之仪就订迎鸾之约后觞九日星在户星在天御轮三周从如云从如雨

　　请巢氏父母送鸾二首

　　男室女家喜毕大伦之事山殽野簌可无小酌之欢敢望髙车肯过衡宇相邀愧泥泞勿辞送仙子乘鸾髙谊薄云天所愿得嘉宾式燕
　　许年闻林下之风喜成姻娅后夜听镫前之语愿叙团圞仰屈鱼轩宠临蜗舍之子宜家宜室必加敬式之辞骑从如雨如云将见烂盈之美

　　请符氏父母送鸾二首

　　居室大伦喜佳期之在迩婚姻良会宜此夕之为欢扫罗雀门迎卫鸾从烹葵邀上客甚有愧于荒凉随柳过前川必不辞于光贲
　　嫁织女于河西依稀渡鹊降姮娥于月下缥缈乘鸾跂予望之切有请也燕衎如兄如弟适当姻礼之初象服如山如河愿覩母仪之盛

　　萧聘张启

　　张良为功臣与萧何同称三杰张禹有爱女嫁萧咸而得近居既两家先世如斯宜百世姻聨于此令爱育闺房之秀能采苹蘩小侄当门戸之劳颇知稼穑侥幸中牵丝妙选因循欠纳币常仪欲调羮以奉其慈闱奈乏人而主乎中馈礼惭迟慢事幸速成虽无双璧之将己拜百金之诺今日聘明日娶即迎鸾从之归五世昌八世京永叶鳯占之吉

　　侄娶请亲翁启

　　吾弟惟一息幸毕婚姻女子愿有家必蒙往送望公交车骑光我阶庭挹丹桂之香风玩清秋之明月花烛洞房之喜相与欣欣竹林歩兵之遗不妨衮衮

　　张答邹请上客启【二首】

　　两小无嫌蒙养喜成夫妇一尊重与太平宜会婚姻伏辱宠招本当趋赴藉手乏荆钗之饰何颜覩花烛之辉男有室女有家且遂齐眉之乐膏吾车秣吾马别图会面之期
　　童婚三载喜合卺之有期王母肆筵辱贻书之见召维惭莲鬓合拜兰姿奈老态之龙钟久无心于燕乐梨花夜月对绣佛以长斋花烛春风想金屏而多喜

　　代王孟学答张希良贺乃父置妾札子

　　一婢赤脚家君每谓包羞双鱼素书使者乃蒙言贺适逢早出难拟暮归僣启三印之封景见八珍之贶本无禀命合用缴回奈雨师滂沱之未休恐星使往来之多累弗辞躐等遂用拜嘉今日目前甚愧璚瑶之匪报他时膝下当言珠璧之暗投

　　贺置寿器札子

　　鼎新寿器比银镂之黄肠珍重安居喜玉枝之无汗虽贤达豫谋其身后欢娯益享其目前是用送芹敢希笑粲赋诗自挽君应有陶令佳章荷锸相随谁不慕刘伶髙见

　　王文甫尝卧疾诸亲友探问医祷礼意甚勤疾愈欲置酒叙谢未遑也至是设盛席招之凡十有七人各书以请

　　歌偪仄行念邻民之久别作眞率会慕前軰之遗风拟兹廿一日清晨举我二三年缺典踏雪沽酒敲氷煮茶思向来采薪之忧难得此盍簮之喜白髪三千丈相看若图畵之竒金钗十二行但愧欠笙歌之盛
　　右请萧桂岩
　　曩岁负新之忧屡厪存问今日折梅之信敢有相期卜大寒一日之先作小酌三杯之欵愿陪谈笑并谢扶持奴白饭马青刍聊尽少陵之意脍金虀羮玉糁眞如坡老之诗
　　右请萧舜卿
　　读床头易屡蒙枉问氷庐称饮中仙每羡隐居云壑斗酒将谋于小席尺书预奉以邀宾待尧蓂四荚之新如蟠桃一花之会志于道据于德勿云冠佩之殊和其光同其尘聊共壶觞之乐
　　右请呉云陵
　　往年问疾屡荷殷勤晚景居安宁忘感激开小阁会数人之客至大寒先一日之期沽酒谢玉川先生下榻待南州髙士折梅逢驿使寄言报幽谷之春看竹到贫家毋吝踏前村之雪
　　右请赵师吕
　　向来问病曽劳得得相过老去投闲愿奉元元髙论将社酒一杯之举待尧蓂四荚之更亟扫蜗居秪迎鹤驾陶陆同社幸无曲糵之嫌孔李通家况在葭莩之末
　　右请姜紫霞
　　曩辱问平安之竹念我顚危迩来对索笑之梅思君契阔速客先大寒一日呼儿办小酌三杯敢用坐邀幸毋他却颇尝见此客不谈尘生风顾安所得酒乎邻酤踏雪
　　右请张伯起
　　往日负膏肓之疾多荷扶持连年怀肺腑之亲无由会集当此嘉平之月适为闲暇之时敢谋廿一日泥饮之欢何异三千年河清之会愿切有请惠然肯来摘我园中蔬盘饤初无异品为此席上客襟怀皆喜相知
　　右请陈嘉会
　　昔拥衾闻鬪蚁之声曽劳下问今对酒如长鲸之吸愿与髙谈期大寒一日之先望清早羣贤之集蚁浮仍腊聊索笑于梅花骑气如虹必増辉于蓬荜
　　右请月仲承
　　故旧不弃曩劳问疾于吾庐潦倒余生合罄谢言于姻党在嘉平下旬而先一日拟延留上客以共三杯酌言酬之切有请也有客过茅宇跫然空谷之音携酒看芝山乘此剡溪之兴
　　右请萧定卿
　　人生几何汨汨尘劳之事岁聿云暮区区拟饮之谋待尧阶换四荚之蓂望庆亭来五花之马炉煨芋栗瓮泻茅柴一箪食一瓢饮聊奉笑谈之乐三握髪三吐哺岂辞迎肃之劳
　　右请陈君惠
　　疾病相扶持常怀往事故旧则不弃可无谢言敢于后甲三日之期聊为知己一杯之欵愿切有请贲然来思瞻彼牛台郄骑揽揺金之辔过兹蜗舍长鲸吸药玉之舡
　　右请翁深甫
　　有患有身曽荷扶持之赐相亲相近岂忘感佩之情欲谢殷勤久成稽缓廿一日专邀大斾三五杯聊奉清谈地炉煨酒暖如汤仍浮腊味金城土酥凈如练试簇春盘
　　右请委用佐
　　卧痾三载之先曽劳请祷话旧片时之欵屡欲邀迎奈何日出事生至此江空岁晚先大寒之一日集佳客之数人对月歌竹枝当尽留连之意抟拳握松子愿陪少俊之欢
　　右请周华甫
　　馈药感康子之意怀不能忘置醴敬穆生之贤愿切有请大寒之前一日小集之欢片时诵陋室铭望髙轩过灰香芋栗菲然盘饤之微索笑梅花忘却缊袍之冷
　　右请陈君杰
　　有患有身往岁几成枯朽是父是子当时多荷扶持奈相逢倾盖为难遂久失举杯称谢先大寒之一夕请小酌之三杯田家拊缶之歌呜呜共发故人绨袍之意恋恋相看
　　右请张汉杰
　　曩岁负薪之忧叠承书问今日折梅之信专用邀迎先一日于大寒会诸宾于小席烦君骑从过我蜗居觥筹众宾之欢聊复尔耳绨袍故人之意何日忘之
　　右请陈仲祥
　　老无能为每有索居之叹岁聿云暮可无良会之欢先大寒一日之期办小酌三杯之欵愿切有请惠然肯来注玉倾银笑田家之老瓦揺金织翠过才子之髙轩
　　右请陈伯将

　　贺符君彦遇恩札子

　　平地风波偶罹人祸覆盆日月喜获天恩惟吉直荷天之休使横逆如氷之释某有怀燕贺无奈龙钟敢将芹曝之仪少助竹林之宴呌嚣东西隳突南北笑前时悍吏之来觥筹交错起坐喧哗想今日醉翁之乐

　　王与金定姻三幅启【二首】

　　四月维夏南风之薫恭惟某官台候起居多福某素闻华胄新缔莩盟敢于六礼之初輙上一笺之敬
　　寅恭事上申敬如前所兾顺清和之时而加调甘旨之饍行膺芝检即上蒲轮
　　秺侯珥貂之孙犹能世显叶令飞鳬之舄岂得家传媒妁殷勤婚姻缱绻令孙天生淑质兼全四德之称小孙日诵陈编方尽三余之力得佳偶之谐若此为大父之乐何如礼宜问名币以将意王郎娇客勿戏嘲坡老之诗金缕绣襦想富若乐天之语

　　新亲贺冬至札子

　　鳯鸣占八世之昌婚姻缔好牺画验一阳之复时序更新循乃常仪贺此佳节恭惟某官道随阳长德与年髙炯炯然若清氷英标拔俗温温乎如爱日和气接人方沾赐帛之恩将见安车之召某倾心仰斗转眼书云寄殷勤聊折梅花谐伉俪将寻瓜葛日迎修晷喜添红线之工月闰来春拟讲青庐之礼

　　新亲贺七夕札子二首

　　瓜果庭前望鹊桥之仙偶芙蓉江上寻鸳侣之嘉盟因景物以兴怀具礼文而修好恭惟某官黄山毓秀绿野居闲立志清髙欲追踪于巢父无心机巧岂徼福于天孙其初筵露浥之余必远召天书之至某谋身甚拙晒腹无书卜儿曹鸾镜之圆看女子蛛丝之喜献芹可愧笑粲为荣华屋神仙想穿针于良夜洞房花烛宜合卺于明年
　　月老检书久定婚姻之约天孙分巧岂无儿女之情敢徇彛仪以贺佳节恭惟某官令名揭日壮气横秋缥缈十二楼正宜供阮庭之锦拍塞五千巻又兼晒隆腹之书举头睹银汉祥光拭目进青云髙歩某俯惭蹇拙仰慕清髙以瓜果之时羞问梧桐之秋月薄乎云尔归斯受之当此时占喜蛛丝拟来岁往迎鸾从机杼织作毋劳吟草堂之诗黼黻文章但愿遂柳州之祷

　　新亲贺端午札子

　　订月下书幸缔朱陈之好贺天中节合循荆楚之风景物来前礼文敢后恭惟某官身其萧爽居则清髙月旦有评比南州之髙士日长无事卧北窻之清风九节蒲聊用引年三年艾殊堪济世独醒咸羡多福鼎来某举目葵榴驰情瓜葛虽所献非雪罗风葛或可留付雾合云窻星候起居雷同问讯角黍逹昌歜遥知尽华烛之欢兎丝阶女萝续当有佳期之约

　　纳采道日札子

　　伐柯以斧言当纳采之时差谷有书喜得用柔之日虽居敬而行简亦酌古以准今待季春更六荚之蓂效野老献一芹之礼惟无责备必赐包荒莺语丁宁报金谷东风之信鸾妆次第看玉台明月之圆

　　问名道日札子

　　月老检书幸自天而作合星翁视厯敢择日以寻盟后中秋八日之期结佳偶百年之好切有请也能无从乎献芹聊效野人题叶试看流水男女之际婚姻之始礼合尽于殷勤父母之命媒妁之言愿早谐于伉俪

　　袁与陆三幅启【二首】

　　绿野春明畵堂昼永恭惟某官考盘在涧増福如川某忝在旧交喜成新好敬致鹿皮之币敢陈鱼腹之书躬问燕居首陈鱼素尚冀对朱雀乌衣之景更加调紫驼翠釜之珍引养引恬善颂善祷
　　累世传象山之学共仰髙风无人问牛渚之舟有惭明月鳯占既叶鸳偶期谐令爱育秀闺房生乃全于四德某男服勤门戸学则悞于三余荷葑菲之不遗俾丝萝之为好薄言纳采厚望包荒春水桃花江上遣长须献鲤秋风桂子月中迎仙女乘鸾

　　邹与陆聘启

　　甫里世居门望伟欝林之石道乡家学师传本伊洛之源藉氷语以聨姻实云仍其多幸丁宁莺语催促鸾妆令爱夙奉母仪礼已闲于内则愚男勉承父训书颇读于中庸顾惟在飘泊之余愿早遂团栾之乐六礼之文虽简双亲之意实殷尚兾包荒毋嫌欲速迨今迨吉当歌梅摽之诗宜室宜家喜对桃花之景送芹可愧笑粲为荣

　　新亲贺冬至札子

　　八世莫京幸阴隲鳯占之吉七日来复喜阳生牺画之初婚姻方重于交欢节序合先于称贺礼虽效芹羮之献物乃如葭灰之轻余皆削去繁文昔己感承嘉命既书云物便约星期香阁日长看刺绣新添之线梅櫩春早遣过庭亲迎之车

　　朱答李取男帖赘姻札子

　　某揆辰珠滴檐花翠揺门柳恭惟某官考盘其在阿在涧介福则如岗如陵某依仁居郑公之乡枌榆甚迩赘子效秦人之俗瓜葛维新荷不鄙西家之愚乃获中东床之选首蒙厚礼言缔嘉盟月下老既辱来前春帖子敬当纳上题书桐叶足知流水之多情寄语桃花将续仙源之盛事某伏望翠蓬星眷戬谷日増倘有委令毋吝攽晓

　　社学聘章

　　用党庠术序之良规学开乡社求蒙养圣功之成效职在师儒頼琴堂为择范模使编户得从规矩文风聿盛化雨俱沾恭惟某官学有渊源眼空淮海一斑窥见蚤逰风纪之司千仭翱翔远避烟尘之境适张公为江海之客知伯牙有山水之音将欲修鹗荐之书先请坐皋比之席姑鸣教铎以俟征车某愿云龙以相随覩星鳯而为快敬将聘币亟往招旌设绛帐于张林来青衿于郑校予洁予进勿谓互乡童子之难言于勤于思即若国子先生之善诲

　　代朱弘道请张子安昆仲等

　　别多会少居常讽咏于停云时和岁丰欲叙笑谈于终日邀上客一杯之欵在中秋三日之先举匏樽丹桂花前候兰棹白苹洲畔难兄难弟必能与吾弟偕行明月明年更约似今年同赏临书率尔望赐惠然

　　新亲贺冬至札子

　　新婚交缔占八世之莫京寒暑荐更喜一阳之来复节期在迩候问宜先恭惟某官韫玉儒林濯缨芳浦髙标絶俗炯若清氷和气接人温如爱日盖锺以湖山之秀而得夫诗礼之传棠棣聨辉才华益著书云记事坐评鲁史之祥赋雪成名行赴梁园之召某弟兄旧爱儿女新欢眷言寻合好之盟徼礼作践长之庆念因亲致亲者久矣视居简行简而恕之葭灰飞缇室之时且酬佳节花烛盟洞房之夕始待初春谨此申闻伏希丙在

　　新婿整容致语

　　昔年占鳯皆云家世之昌今日乘龙果见门阑之喜继桃源之盛事留花烛之良宵鱼水交欢燕雀相贺某人胸藏锦绣口吐珠玑种玉有縁聘妇投其双璧籯金既富传家兼以一经将畵他张敞之眉先整我潘安之貌秋水为神玉为骨人谓无双芙蓉如面柳如眉天生一对敢陈芜语用赞华姻诗曰一双新偶锦鸳鸯百岁和鸣翠鳯凰最喜天姿如傅粉不须汤饼试何郎伏愿结髪维新齐眉永好夫夫妇妇常调琴瑟之音子子孙孙克绍箕裘之业

　　新妇整容致语天

　　孙配鹊桥之仙相依银汉秦女得鳯箫之偶并乐瑶台盖居室人之大伦而婚姻世之重礼既谐鳯卜宜趣鸾妆某人珠箔银屛绣襦金缕梅花点额作寿阳宫様之竒桃叶宜人有周南国风之美眼横秋水眉敛春山香闺移歩歩金莲合卺出纎纎玉手不施朱粉本来如月里姮娥若论清眞尤胜于人间西子欣逢好合敢颂舆言诗曰　红叶殷勤不负人烛花今照洞房春红丝隔幔牵情久罗帯同心结好新伏愿夫唱妇随天长地久五男二女享盛福于髙年四徳三从着香名于彤管

　　新亲遣使请上客致语

　　两姓为婚永结朱陈之好千里命驾当如嵇吕之交持来双鲤之书请送乘鸾之女柳筵盛设花烛邀迎某官乔木世家耆英人物美矣育闺中秀爱之如掌上珍绣褥金屏李监宅门阑之喜瑶簪珠履孟尝君宾客之多既当年择对东床宜此日送行南浦金勒马嘶芳草楼舡燕蹴飞花明月随人春风满路从如云从如雨之子于归星在戸星在天嘉宾式宴（云云）

　　请期札子

　　曩中雀屏孙谋以为幸事今观鳯厯亲迎而有良辰越流觞三日之期请合卺百年之好灯花有约梅摽及时投以李投以桃用请期之常礼宜其家宜其室缔谐老之佳盟专此申闻谅惟丙在

　　请男上客

　　五日季春两家合好烹葵邀上客因旧亲以结新亲杖藜立芳洲望早酌而娯晚酌

　　请女上客

　　祓禊三日婚姻百年织女渡银河鹊桥欢谐星偶王母会瑶池燕衎早驾云车

　　李回徐再婚聘启

　　因亲致亲之好从古流传旧婿新婿之诗正宜重咏鱼腹聿来其书尺鸾胶将用于续弦令侄医缓齐名以聪敏旁通儒术小女姊嬃同气乃殷勤粗习女工齐眉之案虽新坦腹之床不易自天作合如月仍圆琴瑟钟鼔之乐故多币帛筐篚之将何胜前日受今日受不妨聘礼之来旧雨来今雨来重见御轮之喜回芹菲薄副楮条之

　　答请期札子

　　婚姻凭月老之言幸成佳偶聘娶考星翁之厯喜有良辰催花雨正此连绵五朶云遽然飞坠敬闻命矣迨其吉兮男女居室大伦古今所重岁月日时无易迟速何辞

　　答纳币三幅启

　　花朝余景桃雨方晴恭惟某官天相闲居日膺盛福某僣扳华阅幸缔莩盟輙回鱼尺之书专问燕居之敬
　　祗调燕申巳严鱼甲尚兾对芳菲之景而加调甘旨之羞善保安闲式副颂祷
　　一舍相望皆住鹤溪之浒二姓合好永谐鱼水之欢载笑载言迨今迨吉某人案头灯火殷勤黄巻之间而某女针指衣裳寂寞绿窓之下荷不遗于葑菲斯可拟于松萝纳币今朝结褵有日桃花灼灼喜婚姻如此其宜瓜瓞绵绵看嗣续将来之盛回仪菲甚副剡条

　　之纳币启【张知府子聘卢推官女】

　　文武才之并称夙钦华胄齐鲁论之兼讲甚愧微宗知心本出于同乡爱子乃求其嘉偶邻封伊迩姻好维新令爱四德俱全自是闺房之秀长男一经粗习尚须灯火之工雀屏幸中于前时鴈币宜陈于此日星翁涓吉月老行成承筐之意既将合卺之期可待鐡瓮城山花夹道似入桃源金斗门官柳长街将迎鸾从寸芹菲甚副楮条之

　　贺娶弟妇札子

　　令弟号河东之鳯生有竒才仙娥乘月下之鸾来为佳偶礼成合卺喜溢连枝想洞房花烛以欢娯送野老芹羮而庆贺埙箎交作一家蔼和气之春琴瑟和鸣百岁永齐眉之好薄言申控厚望丙融
　　又
　　兄督厥家重乃友于之义弟宜其室合兹宴尔之欢鳯卜有灵鸰原多喜某人胸襟量阔洪如万顷之波手足情亲常共对床之雨称二难于月旦行六礼于婚姻某忝在莩亲敬持芹献想鸿雁之行有喜受燕雀之贺无言翠舞珠歌花烛夜驩谐伉俪金昆玉季桃源洞盛集神仙俛述芜辞仰希藻鉴

　　纳婿请上客

　　得贤婿美如玉润乐与同居慕亲翁文有金声愿陪情话髙轩宠过陋室増辉

　　请亲眷送婿

　　女挿荆钗幸致东床之婿客来茅宇毋嫌南阮之贫倾盖有期执杯专俟
　　又
　　得婿如桃源之乐琴瑟和鸣邀宾共花烛之光樽巵小酌式相好矣请无却之
　　琐琐之姻纳婿欲叙团栾亲亲之长来宾诚为光餙再三申敬千万宠临

　　祖为孙娶请亲家状

　　抱孙欣有室之年寔为侥幸送女见宜家之好共乐团栾花烛将送慈裾宠贲

　　祖母娶孙妇请亲家母状

　　孙娶而倚门龙钟亦笑女行而结帨鸾从将临愿覩兰姿请移莲歩

　　问名三幅启【万答蒋】

　　天方严肃月乃嘉平恭惟某官台候动止多福某交蒙旧爱姻缔新盟承书粲骈俪之文答简致殷勤之意
　　前陈候问上彻览观尚加调紫驼翠釡之珍以安处畵阁红炉之乐蒲轮有召梓里増荣
　　山随蒋姓大宗夙着于图经庄用万名先世亦称于乡国荷云谊平居而交契宜氷人相语以聨姻令孙诵诗读书承祖风之淳谨小女治丝执枲遵姆训之工勤吉从鳯占喜成鸾偶择德之初心既遂问名之彛礼何多受言藏之永为好也竹开三径相望如倚玉之荣梅赠一枝聊仰作报璚之

　　敬请新亲家翁状

　　爱女甚于男人皆羡安昌之比见我有此客孰不云文定之荣请式宴以交驩望御鸾而光贲

　　请新亲家母状

　　降月府之姮娥佳期在迩宴瑶池之王母良会维新立候蓬门望移莲歩

　　谢免粮表

　　两浙奉蠲租之诏恩意天寛羣黎怀结草之心欢声雷动睠斯民而得此实亘古以无之钦惟德合乾坤明同日月生知安行之圣巍巍成功以博施济众之仁洋洋育物干戈既戢礼乐聿兴普天率土庆以来归甘露卿云纷其呈瑞臣某等叨居剧郡幸遇明时遥瞻丹阙之光仰效华封之祝一曰寿二曰富龟畴之景福无疆千斯仓万斯箱农畮之丰年多庆

　　中宫笺

　　德配一人圣政有内廷之助恩沾两浙公私免编户之征臣庻均欢古今希遇袆衣合则垂懿范于宫闱彤管纪功示母仪于邦国厚同坤载寿与天齐臣出守微邦蒙恩大幸家给人足喜关雎麟趾之化行时和岁丰徯龙马龟图之瑞出

　　东宫笺

　　主器叅万机之政日用三朝纶音蠲两浙之租恩沾庻姓震长居储离明协照星辰河岳煌煌气象之新车服旌旗奕奕威仪之盛夷夏咸悦春秋鼎来臣等藩守至微葵诚上谢农余粟女余布乐讴歌朝觐之归书同文行同伦统侯甸要荒之服

　　圣节贺表【九月初五日】

　　皇天锡羡笃生圣哲之姿化日舒长驯致雍熈之治春秋鼎盛夷夏咸欢钦惟德配二仪量包六合立纲陈纪同天下之车书偃武修文舞阶前之干羽蠲租赋以纾为民者之力増俸禄以飬为官者之亷庻绩其凝彛伦其叙臣某叨居郡守陪列朝班黎献为帝臣粤有陶唐氏万邦之众寿富多男子敢效华封人三祝之诚

　　千秋节贺表

　　诞弥厥月先重阳五日之期时乂惟天继洪祚万年之业永隆邦本大惬舆情敬惟以孝以仁惟明惟允鹤驾鸡鸣而问寝朝夕承颜龙行虎歩于太平乾坤笃祜丕承宝绪益衍瑶图某等微若草茅诚同葵藿望神枢之电绕寿祝储宫愿化国之日长恩沾寰宇

　　冬至表

　　龙飞御九有之师尊居丹扆牺画验一阳之复律应黄钟爱日舒长普天蒙福钦惟乾坤合德日月同明度越古今用武功而平四海制作礼乐敷文德以教兆民当亚岁之令辰纳应时之洪福某忝居小邑阻贺大廷干羽两阶想天颜之有喜衣冠万国仰云物之余辉

　　东宫笺

　　七日来复阳生缇室之初八表依归位正青宫之久欣逢令旦茂辑嘉禧敬惟天生聪明日新成德能仰承于圣训用叅赞其皇猷视金镜以纳忠义崇风纪奉玉巵而上寿恩重天伦邦本益隆舆情允惬某叨居下邑贺语前陈夙兴视饍而问安更有书云之喜贤佐保躬而傅德尚论爱日之诚

　　中宫笺

　　阳生葭管天时妙斡于玄机欢蔼椒闱日晷新添于红线掖廷和乐寰宇清宁敬惟寿与天齐德同坤厚万乘至尊之宾敬雅重袆衣六宫内则之教修尚勤元紞载逢令节益介繁禧某微若草茅诚同葵藿履长今日宫中奏式燕之娯习美成风天下頼关雎之化

　　正旦表

　　普天率土幅员归一统之初献岁发春正朔届三朝之始时调玉烛喜溢瑶墀钦惟圣德干刚神功震赫荡荡乎如天之大人所难名昭昭乎如日之升物无不照履始和之吉月向洪福之万年臣某等忝牧邑民阻趋庭贺鳯厯颁春于天下化及华夷兽樽置酒于殿前乐闻忠谠

　　中宫笺

　　四时成岁洊逢泰道之亨万物资生实仰坤仪之盛春回寰宇欢蔼掖廷敬惟位正袆衣功成元紞风教天下关雎正始之音朝夕宫中巻耳求贤之志履端有喜介福宜多臣某等领邑覊縻望阙称贺紫宸配德新年布泽如春彤管流芳亿寿与天同载

　　东宫笺

　　正月之吉始和舆情共悦维天之命不己嗣服益隆春蔼青宫祚延苍箓敬惟长为主器允应贞符亲传精一之心渊源圣学叅决万机之政黼黻皇猷迎新茂对于良辰端本继承其大业臣某等叨居县邑阻贺宫庭鳯厯颁春大地之羣生有喜龙楼问寝齐天之洪福俱増

　　龟巢稿巻八

　　●钦定四库全书

　　龟巢稿巻九

　　（元）谢应芳 撰

　　○序

　　送黄仲贤同知呉江州序

　　国家以民为本故州县守令之职必愼择焉以其近民故也茍知近民之理则必如医之近人察其脉而知病否农之近田视其苗之美恶母之近子求其意而知恶欲苟非其人则何异以巫为医以工为农以涂人为子之母乎至正己巳秋太尉丞相知黄公仲贤之能启奉上命命同知呉江州事其职可谓近民矣或曰君前为江西省照磨为南台掾虽所至蔚有能声未尝近乎民也矧今位州长之下僚佐之上凡所处决非己得专其为政也不亦难乎余曰不然位不同而理同茍吾之理明如镜照物持此以居同僚之间无偏执无诡随一州之事交相可否举直错枉惟理是从必能使斯民无叹息愁恨于田里者矣夫如是可谓医之知病否者也农之识其苗之美恶者也母之能求其子之意而知恶欲者也近民之理如斯而已君之行其友某等请余以理之一言叙而送之余则毘陵谢应芳也

　　赠卜者陆仲明诗序

　　卜筮之说予尝着辨惑编论之详矣今吾友徐君伯卬谓中呉陆仲明氏善卜往往以疑事决之其应如响故率诸善文词者赠言且征予为之序夫卜功臣虽唐虞之圣犹用之若三代则涂山之卜飞燕之占百谷之筮皆验以兴国特不知当时掌蓍龟者何如其人也春秋时或者谓蓍短龟长而龟独重于世家国大事未尝不谋及之善卜者诚能绍天之明以七十二钻洞明吉凶其人岂易得哉但世之假龟策以售妖诞之说者垂帘居肆所在有之君子不能无憾焉夫以伯卬之明智而称仲明若此则仲明之精于卜也可信矣虽然昔君平于问卜之士语臣以忠语子以孝其诸善道莫不随其人以诏之于世教殊有补焉诸君既赋诗以誉仲明予不佞请复以是规之仲明其留意焉

　　娄曲书堂诗序

　　人情孰不爱其子乎惟其爱之以德使之能自树立斯君子之爱矣昆山殷君叙父有见于兹视籯金不如一经及买书筑室于娄江之上命其子奎曰与师友讲学寝处食息乎其间而奎也服膺父训笃专厥修或经岁累月足不迹庭户外学与日积声闻远迩若参政鄱阳周公亦过而嘉之扁其室曰娄曲书堂既而铁厓杨先生及诸名胜皆有赋咏而予亦尝题其壁焉今君叙又欲因诗以贾其子之余勇而益进之乃裒集诸诗时令讽诵且俾予序所以集诗之意吁若君叙之爱其子者可谓君子矣奎字孝章亦可谓孝于其亲而名不虚得矣余尝三复是编顾其诗类多警策不特颂殷氏堂构之美而已使凡为人父为人子者得而观之又且有所感发兴起而为风教之助云

　　杏林春诗巻序

　　予尝读列仙传至董奉杏林之事尝掩巻而叹曰嗟乎奉必有道之士而隐于医者也观其用药活人而不责人之报以杏易粟且复赈夫饥者非有道而能若是乎传者盖欲特着其事托为神仙以髙之殊不知君子之所取者在此而不在彼也呉君中行去奉千载景慕之将继踵其美乃大书杏林春三字于斋居之室示不忘也所谓杏林者盖根于胸中方寸之地而春则发乎秉彛之天流芳后人传之不朽蔚然嘉树而已吁中行之学人固知能世其家而其心则予犹恐人或未之悉也今观四方士大夫遗之诗文咸嘉其存心之仁拟诸董仙无间然者可谓有诸中形诸外矣予于是益加起敬三叹之余用题巻首

　　送琇上人序

　　予闻浮屠氏之学其宗有三曰教曰禅曰律教以明法理禅以悟本性律则操且式而已三家说行互相优劣果孰得而孰失哉吾意其宗于教者犹儒而穷经要得其本矣彼禅兾顿悟律谨细行虽各有义然循其常而求之始乎粗而卒于精始乎求其言而终有得于言意之外者则于教诚有取焉玉林师有见于兹也自少走呉楚间求其深于浮屠氏之书者从焉又旁求吾儒之书而读之故能岁时享其祖祢而且仁其族也予故与之交且昵焉今玉林以断云法师主澄江迎福之席得华严之传往贰之以尸其悦众之职吁醍醐甘露悦乎口者也秘宻之藏要妙之理悦乎心者也师往以其书究竟衍说广示其众来学者之饫焉孰不欢喜而信慕哉而况有得于吾儒旨邪于是众饯以诗予则为之序云

　　送慈晋卿序

　　秦汉以来官不封建为郡县者往往以交承之数视为传舍治效盖蔑如也况巡检或以省檄为之遇郊授者截日代去其传舍尤非郡县之比惟慈君晋卿则不然君来奔牛即谂诸众曰吾居此诚不知能几何时然食君之禄虽一日必事其事尔吏必谨其案牍尔廵兵必严警逻否则必汝责弗恕于是各殚其力而君之用情尤倍之居民谧宁盗贼屏息四境之内晏如也既而郡府以材干闻复以渠堰等事委之夫奔牛当驿路之冲凡朝廷使命之出东南方物之贡与夫省宪百司往来络绎罔不役廵兵护送之稍缓则怒骂鞭朴皂隶不能堪而君处之泰然每以身代廵兵之役退无怨言阅四年如一日盖其立志之确而忘其劳且辱也今乡人德之郡府嘉之儒绅君子咸赋诗以华其行吁世之传舍其官者闻慈君之风亦可少变矣

　　送秦彦明序

　　士不可以穷达论也穷而耕莘达而阿衡穷而钓渭达而鹰扬穷而版筑达则霖雨所谓穷达者时也乡使贤者不遇于时则终为莘野之农渭濵之渔傅岩之贱夫耳吁今人犹古人也惟其藏器于身待时而用不躁不竞斯为可贵世之狐趋狗媚窃利禄以荣其身者君子耻之淮海秦彦明儒先之子也家庭之训闻此熟矣观其所负之器如干将莫邪用为补履之锥岂其利哉然为贫而仕与时浮沉未尝有毫髪躁竞意征商之暇每与仆痛饮剧谈商畧今古语及先民耕钓版筑之事必奋然扺几慷慨激昂尽醉而后己今其行无以为饯请以畴昔尝所共谈者书以赠之以坚其待时之志

　　送赵县尹之安仁序

　　余闻古鄱阳之地土沃民富物产饶衍故以饶名州考之今则银锡丝枲鱼稻之属诚伙其民诚殷名不虚得矣郡属州县六安仁其一也土壤民物视他邑为最或谓其民习奢靡荡礼法不才者居多土沃故也为此邑者厥惟艰哉是不然凡民之情有恒产而后有恒心庻且富而后可教否则汲汲焉救死不赡教将焉施然则安仁之民其可教者欤奚其难但近时州县吏视其地之瘠肥民之丰啬以为幸不幸者其意有不在乎治之难易也今赵君天祺为安仁令吾知能教其民而不以为难也必矣何以言之往者君大父为贤守令著称于时君卓然有祖风烈制锦斯邑牛刀发硎岂不恢恢乎有余地哉斯民吾将见其被弦歌之化成礼义之俗熙熙乎耕稼之为乐也寂寂乎鸡犬之相安也皥皥乎不知帝力于我为何如也麻中之蓬亦何待矫而直哉君之行可庆者如此而其民又岂不大可庆乎

　　赠刋字张生序

　　古者毫楮未兴书以刀笔故六经往往口传耳受不能无误然识者正焉其失犹未远也毫楮既作书道乃备转相传冩讹谬滋多至近代板刻之误而人有不敢遽易者况俗徒规利至有节去其词使章断句裂以误学者然板既行圣经贤传乃得家传而人诵之固亦有功名教矣金沙张敬之善镂书者也家本业儒故能矫二者之弊且以篆隶究字书原委偏傍点画亳髪无舛士大夫咸以是称之方今天下文明正制度考文之日馆阁诸书校雠有人勒之琬琰以幸来世将有取若之艺者若之名由是亦彰矣敬之其勉哉

　　送崔仲德序

　　予往京口之行识崔君仲德于诸葛用中席上温温其容抑抑其仪其言议粹然一出于正心窃敬之意其人非天质之美必师友渊源之懿也既而询之士大夫乃知君姚文献公之门人自早岁笃学尚友千古文献公特器重之及壮侍亲宦逰台阁多荐辟不就今也为贫而仕监税吕城予尝壶觞□亭得以聆文献公绪余之论窥君抱负汪洋无涯既而部使者谂君之才以郡中危难事命之蟠根错节迎刃而解识者韪之或曰君往年唾视轩冕至是何屑屑如是邪予曰不然仕止久速时也安知徐驱于后者不疾过于前哉苦心志劳筋骨空乏其身又安知非天之所以玉其成乎予闻文献公宗孟氏之学君于此闻之熟矣尚兾尊所闻行所知以益励其所守功名爵禄特余事耳请以此为临别赠

　　送小河徐廵检序

　　常为淛右大藩府统州县四廵检司又五倍之独小河濒扬子江风帆浪舶辐辏岸下贩私盐以渔利者往往与居民通甚者御人江海之上日熏月炙恶习滋蔓数年以来号称难治淮安徐君逹善适官于兹君患之视政之日既申明宪章以严警逻吏不敢肆卒不敢怠未几民有蹈前辙者追亡摘伏罔或遗漏境内肃然道东西行者争称誉之由是郡知其能乃命摄奔牛黄土之警君一以公勤莅之民以谧宁阅五载如一日今代去彼乡人之頼以安者设祖帐青城下皆依依然不忍别余既嘉君之有德于民亦喜其民之不忘德也吁今天下之盗岂止是哉蠭蚁之众窃兵于遐陬豺虎之徒贼民于当路斯居民尤苦之以君之才使之佩虎符拥貔貅则蠭蚁可扫也使峩廌冠持玉节则豺虎可擒也蜂蚁扫而豺虎擒斯不负其才矣

　　赠医士顾彦文序

　　顾氏为呉中望族旧矣近代家盖濠者多业儒至彦文生而岐嶷方丱角即慨然思所以济人且曰士而未达蔑以及物惟医其庻几乎于是挟古今医药之书往从舅氏葛先生学焉探赜索隐垂十年业成而归惓惓乎欲展其素志凡以疾告之者必详审制善药手足视贫富无间然者故往往药有竒效特称良医彦文方谦谦然不自满不责报于人然人既德之而亦未尝无报也吁古之善医国者其操心盖如是耳禹视人之病溺也殚力以疏导之法拯之稷视人之病饥也竭诚以稼穑之方救之伊尹以一徳疗桀之厉周公以四事觧纣之虐调阴阳弭灾眚保养生全卒能跻羣黎于仁寿之域以成十全之效汉唐诸公功虽不逮然于人所疾苦随用救药罔不殚乃心力今观彦文用心之勤必有见于此乎一日友人安元卿以其有未报之德相与载酒濠上因以前言质之彦文笑而不答余复告之曰昔丙吉于孝宣微时有大恩其始未之知也他日将封侯丙吉病甚上忧其不起识者谓吉有阴德必享其乐后果如其言然则有盛德者不报于人必报于天此又吾彦文之所当知者酒既终元卿请书此为赠

　　送杨善章序

　　至正辛丑春予舟次呉门友人杨善章过予曰先大父安抚公葬余杭考妣祔之杭人以丘垄之广竹树之盛名其地曰杨坟是也前年冦兵入境喋血百余里古今坟陵遭祸樊崇者不可胜计我先垄虽赭其地殡宫幸无恙焉然而寇退之后榛棘蔽野鸟兽之害人者出没其间春秋霜露之思怅望饮泣痛吾亲弗及夏畦马医之鬼一坏之土又安知终无绿林之患乎朝斯夕斯情弗能己今将往以浮屠氏茶毘之法举之函骨而归瘗诸呉之西山庻岁时省扫以寓追远之意于礼其可乎哉予曰此礼之变也礼曰古不修墓况改葬乎不得已而改者固有之矣举而燔者未之有也虽然当此丧乱之际三纲几絶父子或不相顾今善章一念之孝不忘乎亲将冒险渉难负其亲己寒之骨去危就安斯可取焉君子固不当以常礼责之也余既答善章之问因笔诸简牍以饯其行

　　送彭主簿调呉县序

　　昔人谓州县徒劳者诞矣夫州县为民父母居是官必有其子爱之心尽抚字之术以勤以劳斯称厥职故戴星出入者致一邑之治运甓朝暮者成八州之功否则沦胥尸素有不免君子伐檀之讥若我长洲簿彭府君其可谓能勤劳者欤长洲隶大藩加次师旅飞刍挽粟事如猬毛公以明察内敏之才剸繁治剧如庖丁觧牛得其肯綮刃有余地然一念之爱切切乎为斯民保障服劳尽瘁不怠不息未几府令出郊视水以董农事公所至访民利病见诸施行集流离而为土著饬逰惰以躬稼穑抑强扶弱剔抉奸蠧民用大快或告之曰公今职有所专余若可置公大不然言一邑之政皆簿所当为吾敢惮其勤乎尤务以亷洁律身以清苦自厉虽按行之劳酒肉不御日三饭脱粟而已吏卒从行操如束湿然割已俸食之使畏而爱于民无毫髪扰至若尊贤下士温乎其容秩乎其仪动遵矩矱言必忠信有古人之遗风焉由是庙堂嘉其能改调呉县盖欲用利器于蟠根错节展其效耳今士大夫为邑人抒去思之情诗以赠之吾友陶君德润知公为深走书以序引见属凡所称道皆予曩闻于人人者吁贤劳如前加以无倦其冶效当不止长洲呉县若单父而已将美继长沙公八州之大吾言斯足征矣

　　赠医士呉中行序

　　仆老呉下怪其俗之陋尚鬼而多惑嗜利而轻义欲得卓越之士不为俗习所移者相与语道盖甚尠耳一日友人赵执中书来曰去年春彛举家病疫垂髫之儿蒲伏薪水适钱塘世医呉中行来闵彛故交过门视疾谓二亲已不可疗彛则药而愈矣时族姻比里方煽乎妖巫之妄愳乎疫鬼之害迹不及门独中行暨里人陈希元日一二至扶持而药之饘粥以饲之彛得不死未几吾亲果相继而殁中行又力为之襄事越数月彛念蔑以报厥德姑偿药资中行拒而不受今里中士大夫皆赋诗以美中行请为之序焉仆阅书起敬恨未识其人耳既而识之且聆语言知学问之博识趣之髙不特业医而精又尝得剑术之妙达官贵人多用荐辟然肮脏不茍不屑就巻而怀之泊如也惟读书穷理愈进愈力假医药以寓吾心之仁而济物若中行者可谓不沦胥于尚鬼之俗而惑者也亦可谓能舍利而取义者也亦可谓卓越不羣而造道者也斯人也昔吾愿见而不可得今既得之可不乐道其善以厉其俗哉吁麟角鳯觜世不多见孰谓世无麟鳯与识麟鳯者知其待时而出不久将有日矣仆等又当刮目以俟

　　送梅知州序

　　予尝观古之为政者惟能以亷律身则心清而理明身正而道行故周官以六亷计羣吏之治自汉而下史称亷吏者其政皆焯焯矧予西溪梅公生质犹季雅亷也加以学问之力亷介絶人初倅昆山声闻于时遂升同知州事在州六年门无私谒较诸杨伯起却故人之遗羊兴祖拒府丞之饷范史云之尘甑冯元淑之斋马无异也当其莅事之日时与同僚相可否同僚曰公亷而能所可否者非私也当从之无戾焉御胥吏防其奸欺窘如束湿胥吏曰公亷而正所窘束非苛也当谨之无违焉至辨狱讼均租庸用刑罚以齐其民民则曰公亷而明刑罚非暴也当服之无犯焉是故佐是州之久道日益进行日益修品秩加而名日益着焉耳今知吴江实为州长而位乎同僚之上其御吏其治民又非前日佐贰比仍以一亷处之则所谓心清而理明身正而道行可必矣吁庖丁觧牛刃有余地盖得其肯綮之要也若夫以亷律身岂非为政之要乎虽然克终之戒君子慎之某辱公为布衣交于其行敢以君子所慎者告之为临别赠

　　送费知州秩满诗序

　　东平费侯为昆山之五年二月初吉侯得代时毘陵谢某适寓是州闻州人颂之曰公昔下车时方扰攘民用荡析老弱饿莩余或行伍公劳来之乃复土著以耕以桑以生产而租赋然犹惧不能安其业也頼公之明为能识民情而烛吏欺使民得尽其要欲吏不敢并縁而为奸蚩蚩之氓间有讼于庭者侯必先诲之以理谆谆焉如贤父兄之于子弟良师友之于弟子陷于诬则为之直其枉而不避困于役则为之节其力而不穷至其有罪施以刑罚亦未尝无哀矜之意焉是州地方二百里其民咸得安土而粒食者侯之惠也又曰学校久废侯则振厉之尊育才贤文教蔚兴黉宇轮奂视昔有加而闾阎委巷弦诵偕作使之骎骎乎为礼义之俗者侯之功也予闻而嘉之既而道海虞适无锡过长洲茂苑周逰乎淞江太湖之上士大夫凡与谈及昆山咸称誉如州人之言其能诗之士各赋诗以赠之予则即其所闻以序编首

　　书画舫燕集序

　　古之人凡乐其髙尚者必寓意于诗酒花竹山水之间与之逰者盖亦乐其乐若我玉山隐君其亦可谓髙尚者乎君生长世家一旦尽去其少年豪华之习结草堂玉山中莳花种竹日与山僧羽人布衣韦带之士以逰以居达官贵人未尝一见其面征车之来则踰垣闭门甚于段泄不知者或讥以迂怪君闻之自若也至正庚子秋九月愚隐师携祺上人等过之语道相契日坐至夜分乃已一日君置酒书画舫主宾凡八人其七人皆善饮独愚隐师性不嗜酒亦欣然为之劝酬嗢噱各尽其驩既醉以对酒当歌人生几何两语阄韵赋诗时秋髙雨晴芙蓉金菊之花照映池岛悦人心目而咏歌有不能已者故分韵之外复有倡和之什焉夫愚隐师一至居数日非惟主人留客之固而客亦眷乎山水花竹之间而忘其去则所谓乐其乐也诸诗写燕集之娱园池之胜备矣余复引而申之以识岁月

　　梅隐山房诗序

　　昔人有言天下无眞乐随所寓而得者乃眞乐也今吾以珏上人观之其信然乎往上人逰诸方叅菩提达磨西来之意名山胜景长年忘归不知者意其江湖之乐耳既而归锡谷影不出山渉猎羣典适兴赋诗怡然自得又若移其乐于山林文史矣至正癸卯春愚隐师主禅月道场召为记室上人以佛法淑同袍之士以辞章接缙绅士大夫人皆乐其道之行焉阅数月谢事当路者或荐举之孰不曰以珏之才之美宜其继黄龙益宏斯道殊不知上人之来特以答愚隐师相知而已余非其志也于是飘然别去渡呉淞过昆山东濒于海顾荒江寂寞之濵僧庐幽閴梅竹环绕境与心会乃寓缾钖颜其所居之室曰梅隐山房蒲团木榻晏如也定起之时曵履梅下或欣然犹迦叶视拈花而喜而人不知也吁呉中巨刹楼阁相望钟鼓之声相闻茍从当路之荐置身萧爽孰不为之乐哉今若此其乐盖自得之有难以语诸人者有乐与诸君怀上人者为之赋梅隐诗一巻俾不肖笔其首简予不敏姑以平昔所知者道其梗槩云

　　送理上人归天台飬亲序

　　余避地吴下闻宗元师之名者数年及与之游则知名不虚得方以见晚为恨师乃念亲老于家言归觐省且欲筑庐于先人之墓词佛养亲以酬罔极余闻而嘉之因请诸缙绅歌诗以赠其行或曰子逢掖者又尝著书辨老佛之惑矣浮屠氏既与之游又从而誉之何哉余曰不然余交浮屠亦各有所取焉往在京口以清苦交了公即休在金陵以文词交欣公笑隐于杭交古鼎铭公以其端谨而诚悫也今于呉交愚隐智公悦堂颜公一以其有济人之盛德一以其有事亲之孝也其它或学或行或识趣髙逺未尝无所取焉今宗元有了公之清又心乎颜公之心可不敬乎吁当此兵戈之秋道路梗涩跬歩千里有能披荆榛冒矢石梯山航海勇往而不顾者大率皆功名之士货利之人求其如宗元之行盖尠矣夫宗元于苏湖诸大丛林所至安隐且有虚主席以待之者师皆辞焉诚使结庐以守松楸之地持钵以尽菽水之欢可谓释门曽闵欤吁彼织蒲如陈睦州者固不得专美于昔矣诸君然余言既赠之诗余乃述所致敬宗元之意弁于篇首

　　为径山颜长老送丁州判序

　　予闻古之任人者为官择人未尝为人择官故量材授职不遽更易必使久于其职而得以考其绩焉今丁君克明为昆山州判官洗心奉公孜孜厥职凡州长发号施令必相与可否然不务乖剌惟是之从至如出郊劳农及河防缮修警逻之役靡不殚其力焉秩甫满公府复命君判嘉定州事可谓委任之专有古者为官择人之遗意也以君之才游刃厥职是犹驾轻车就熟路不遗余力凡昔之所以泽此民者其必泽彼民矣等而上之佐郡国贰宪省将无适而不可大器晚就其可量哉某以久处乡邦故知公为详于其行书此为别并为嘉定州人之贺云

　　送陈允贞序

　　士君子负有用之才必得善识者择而取之然后能适其用耳譬之木若檀之可以为车楛之可以为矢桐之可以为琴瑟杞柳之可为桮桊楩柟豫章之可为明堂栋柱材虽良能自致其用乎至正乙已冬王命江浙分省叅政用公开望亭河为固国计公知允贞为能干济使董其役允贞方以呉江州吏目满秩而归承命之重义不容辞于是殚智尽力宣劳王事召畚锸数十万人为之计工程限期日不疾不徐民用子来两月之间事功乃集河长四十里北接曹湖南通漕渠又东注于震泽呉人视之犹金汤云故当咸嘉允贞之能而凡与其役者多德之然则允贞所谓有用之才又得善识者择而取之斯适其用矣今允贞赴盐场幕官吾知其才足以有为也盐法之弊多于牛毛属部细民盖有望于良有司也久矣惟允贞尽其才之用焉为智长老

　　送苏县尹序

　　至正丙午春余过上海卓锡于寂寞之濵适县令苏君产祥秩满而去士大夫祖帐西门外田夫野老遮道请留或膝行而前脱君鞾先后数四不翅攀辕而卧辙也余尝揖父老而问之曰苏令何以得若等之心如此哉父老曰贤令亷明公正材干絶人三年之间凡可以康济吾民者知无不为且精于法律小大之事处决如流吏畏民服租赋非不重也頼除去宿弊而无横敛之毒徭役非不伙也以差次民力而无不均之苦至若谨序庠明教化置礼乐之器以严祭祀増社学之说以广文教凡祠庙之在祀典者皆修举废坠丽牲之碑所在正立街衢桥梁举邑完好又曰县濒巨海江流交接风涛横肆险恶万状御人者往往出没其中过者病之令乃相地之利由县治西南开大港接新泾口延袤几四十里墟邑相望鸡犬之声相闻昔之畏境今为康庄风帆雨檝昼夜不休县之人不忘所自因以苏港名之焉余闻而叹曰令贤乎哉此盖千万世之遗泽也秦之白渠常之孟渎杭之苏堤盖此类耳今君宾府幕以所负之才赞画郡政盖滔滔也余复何言特以前所闻父老之语序而送之以抒邑人志思之意云

　　送邓宜之还乡序

　　昔二疏为东宫师傅告老而归当时祖帐之设黄金之赠太史氏悉书之或曰以二公之贤尊为师傅区区赠送奚足美哉是不然此盖美其还乡之乐非以为师傅之荣也夫乡里人之所难忘也若班定逺马伏波皆絶世之雄立功异域名闻天下犹且愿生入玉门关及追念少游平生之语况余人乎盖狐正首邱魂魄之思沛皆出乎本然之天也今宜之邓君假馆张侯羣弟子服勤尽礼讲贯之暇主宾燕洽阅寒暑十有二载如一朝夕然故乡之念常萦乎怀束书言还馆人留弗能止其父子昆季乃翕然馈赆又相率诸友人赠诗且属余为之序焉余与君乡人也亲戚也知君之心者也因谓之曰君之行有班马之所无者方诸二疏虽荣名赠送之有不同而乡里之乐则一耳苐惭余殢留知君之乐而莫能与之乐其乐也君归凡故人有见问者幸为我谢之

　　多稼亭燕集诗序

　　洪武十年春上已前之一日郡守番禺张侯置酒多稼亭集僚佐洎逢掖之士十有三人相与访前修遗迹尚交而趾其美焉环视四郊烟鉏雨耕乃喜而言曰嘉我良民始不负牧守邵农之意欤旁睨黉舍衿佩云集又曰嘉我诸生其无负国家修文之教欤至若滆浦环于前三山屏于后云霞竹树千态万状俨然为天开畵图快人心目侯于是举酒属客临流赋诗盖其兴之所适情之所寓有不翅兰亭禊事之娯而已沂雩风咏亦殆庻几吾侪亦得以乐其乐也坐客诗凡若干篇侯以龟巢老生谢某客之坐因命为之序云

　　赠医士张恒斋序

　　夫良医之用药如良将之用兵知彼知己百战百胜非偶然也且人之有疾必系乎五脏六腑殊不易知也茍曰饮上池之水而能了然于心目之间非吾之所知也必也目其色耳其音语焉而推其详脉焉而究其藴如是而后可谓知彼矣彼疾既知又当所用之药必中厥疾如战必克乃所谓医之良犹将之良也恒斋张公世居仪眞以医名家今提领常州惠民药局事郡人往负危疾诣公公可否之其曰可者皆如期而愈犹龟卜烛照而数计之也盖公自蚤岁究心于儒者之学以明物理轩岐以下数千载医药之书莫不探赜索隐触处洞然未尝出诡秘一言以自神其术也近吾友丁以道之子遘疾而危羣医缩手公诊而药之其病如春氷而释其人如枯荄而生以道德之且言曰郡人蒙是恩者众矣安得太史氏为作佳传焜煌简册耶吁余尝以恒斋之学论之将来必医及国家跻斯民于泰和之域秉史笔者当大书特书传之无穷也奚患无闻乎

　　送陈尚言归会稽序

　　会稽陈尚言以其从兄为常州府幕长衔父命来视之常之士友因得时与之游而东郭谢某独深有敬焉者尚言方妙年自持如老成人凡相见时往往论古今忠孝事世俗之谈未尝一出诸口也洪武六年八月之吉言别于余前两月方盛暑余尝见束装其兄固留之至是宜挂秋风之帆矣或谓尚言之欲亟其归者厌我陋邦而乐其故国山川之胜也予请诘之子之归将穷探禹穴搜竒索隐而求神秘之文乎将幽寻云门与山僧林叟相期游适乎将兰亭觞咏镜湖第宅踵昔人之髙躅乎夫以数年所知尚言者观之吾知其不为是也必矣子之归朝耕夜读林樵涧渔搰搰乎为养亲计将使紫岩山中复见董召南以孝义称孝感之祥天降厥家世有韩退之又当雄辞大篇以播其遗芬矣尚言聆余言笑而不答后五日某命儿子木笔之聊藉手为临别赠某延陵人时年七十有八自号龟巢老人云

　　代董知县送同僚尹主簿序

　　洪武四年冬余备员为武进令与县丞陈德广相继而至时山东尹公明善为簿数月同寅之初尝相与言曰吾三人之为是邑也其犹同舟共济乎余尝闻操舟之术舵者主之然必以篙者橹者桡者檝者深以竿者纤以矴者桅樯而帆者然后江海可济也有其具蔑其人其能济乎虽有其人苟不僇力以事其事亦未能有济者也今明善莅事久为之甚习可谓善操舟者矣自是同志协力康济邑民事无不理两朞之余实无愧于操舟之喻也六年冬明善以铨考増秩余与丞及其代官张奉先祖帐而别明善复举前说以励吾人余曰斯言也岂特官是邑其宜则之凡为雄州剧郡以及方面藩府皆当以是为心则无适而不可也古之善相天下者若傅说之贤其主犹以作楫命之况余人乎明善之行吾请以前所言者笔诸缣素为临别赠县丞江阴人名某主簿泽州人名某余则鳌溪董某

　　赠写照玉泉子序

　　玉泉子本常郡□亭侯之裔六世祖居金坛地因人姓是为蒋庄月鍳翁其父也玉泉以胸涵氷壶目炯若电得乃翁冩照之传甲寅春我郡侯孙公请为纪颜因过予为传老丑坐客有言写照自顾恺之始者予曰不然昔庖羲氏画卦而人文肇开曰书曰畵盖椎轮于此矣余尝观六书如天之日月星辰人之耳目鼻口物之山水花木鸟兽其文类皆象形然则象形而画其义一也黄帝尧舜垂衣裳而山龙华虫之属施诸五采作绘一语登载典册绘畵之事着矣殷髙宗审象求贤而得傅说吾意写照之原本此欤至炎汉两君图功臣于麟阁云台之上与青史铁券并着勲烈自是而畵之名世者滔滔也若晋之恺之乃其一尔然今人冩眞仅以形似玉泉则并其神气意趣得之见于毫素非泛泛作绘者可同日语况平昔于所见之人但曽半面虽即世之久亦能想象而貌之至有使其子孙下拜号呼宛然如见其亲此又得乃翁不传之妙而能人之所难能也吁使玉泉生于有商必能为君貌梦中之贤人矣当今羣公秉国图象凌烟征车胡为其未至耶月鍳翁年垂九袠博物稽古玉泉归请以予辩客之语质之而翁茍以为然亦必以轮扁不能喻其子者然予论玉泉者矣

　　送祖心上人省亲序

　　学佛氏而不忘父师之恩知君命之重而弗敢渝是为良浮图吾当与之游赠其言而嘉之是亦与人为善也兰陵铭上人本名宦族早失怙元末时乃翁为江西省幙僚随继母侍翁居官遭时扰攘江右失守省署移福建乃翁以王事赴比俾其子往钱塘鞠于从父既而世变从父家毁于兵且荐饥流离苏常时贵游子弟多失身上人独能渉歴艰险不农工不丐隶不服贾负贩而趋利慕大雄氏空寂之教可超脱物累遂祝髪从浮图师东谷升公而学焉禅林矩矱蹈履惟谨其父子不相知者十有一年然一念之孝根于其心常礼佛黙祷得一日之飬以尽乌鸟之情志愿足矣洪武甲寅春父来金陵知翁无恙且有弟在膝下以奉朝夕上人喜不胜于是告其师亟往觐省以余昔尝以君亲之道语之请别于余且言曰铭之行虽为吾亲诚不敢畔吾师而负国朝度僧之命而返吾初服也织蒲之飬或庻几焉余曰然如上人者处困之日不失其身居泰之时不易其心诚可谓良浮图矣抚其弟安其亲使人称为禅林之子骞吾无间然矣彼人面而獍心者闻上人之风能无愧乎能无警乎是岁四月之吉谢某序

　　赠钱隐居序

　　二月之吉余方据槁梧坐澹泊斋友人严子敬过余而言曰去年冬某尝患背疽状如覆盆视疾者皆寒心焉邻有陶君子钱氏志道甫独曰无伤也药可愈也既而用药一如其言某尝奉币以偿药之资志道乃固辞弗受请赞一辞以着其美亦以示不忘也余闻之仰而叹曰夫疽发于背者危疾也古之人智谋如范増勇如姜才皆为所害志道能疗斯疾岂易哉余还乡五年闻乡人之誉志道者籍籍今吾以子敬之言益信且志道蚤读书好结客竒方妙术故多得之虽常能以药活人而不以医名家其可谓隐徳弗耀者欤不谋利不计功亦可谓好义者欤酿美酒以娯客畜善药以与人吾知志道之心即苏长公之心也世之鄙吝如斛斯者其妻以百钱市药犹以为恨况与人乎闻志道之风薄俗可敦矣吁昔人为一卒吮疽尚登册简如志道之贤安知无太史氏为作佳传耶

　　送太古禅师住持祥符序

　　释门先觉之士以能荷大雄法者为象为龙理固然矣求其七德五文之备和鸣而翔集所至而羣从惟鳯为然兹又不可象龙槩论也今吾以太古徽公观之其僧中之鳯也欤公蚤岁入双径寂照师之室韫德抱道蔚乎其文犹鳯毛也既而主常之文明苏之秀峯踞猊座说法微宻妙音闻者悦怿是犹鳯鸣朝阳也去此数年而陵谷变改故乡来归不翅如翱翔赤霄覧德而下视津里如丹穴饮太湖如醴泉以灵山古法幢之顚仆往扶植之瓦砾之地将为瑶圃灌莽之卉将为琅玕使七十二峯之境皆为岐阳而把茅挿竹皆阿阁也彼翕然而从者四众之外衣冠纷集复有宗雷陶谢軰从远公为方外逰故丛林旦评缁素舆论咸谓公为僧中之鳯无间然者慎勿诿枳棘非吾所栖而姑为桑下之宿也公之行郡邑士大夫咸称羡而送之龟巢老人乃为之歌曰鳯兮鳯兮一飞羣随覧德之辉载鸣琼枝维其时兮

　　送郡守孙侯秩满序

　　人恒言郡县之职爱民为先殊不知善为郡县者必先能驭其吏而后爱民之政得行焉若我常州府孙侯其可谓善为郡者欤侯济南人奉朝命由起居注出守以旧闻小吏多蠧政下车之初即汰之择之量材用之又从而戒饬之阖六曹操如束湿公勤谨身为率先民有不理于邑赴愬庭下侯听之惟一二僚属与闻焉吏无敢庭立睥睨者至于抱案牍署决惴惴焉惟恐或毫髪悞舞文之弊盖絶无之故善政得以行善教得以施一郡四邑之民咸被其泽视古良二千石无愧焉耳今也以秩满赴京人皆谓侯能爱民治有成绩余则曰侯能驭吏乃深得为治之要故特为序述将使为郡县者闻之取以为法太史氏采录为法于后人非徒为我侯颂美而已

　　送金生西上序

　　太学为贤士之闗尚矣洪武七年冬朝命下府州县学以诸生胜冠者赴国学歴练衿佩之士星聚云集猗欤盛哉常之武进县金生希贤由县赴命请别于予且征赠言余曰幼学壮行古今一致上之人将使之仕仕乃行其学也士君子欲其仕学俱优卒有成效惟勤者能之尼山大圣忘寝废食颜问不能曽日三省若是皆学之勤乎周公相国待旦而起陶士行在州而运甓巫马期为邑而戴星是仕之勤也吁圣贤犹尔况学者乎盖士之学与仕也犹农夫之治田也彼农之勤者其耕也深其耨也熟其树艺也必矣时既艺矣乃耘乃耔乃藨乃蓘旱干则为之溉灌涝则为之决塞沾手涂足搰搰乎斯须不能休故其苗之兴也勃然其稼芃芃然其实则栗栗然也及其获也视惰农之收则倍徙什伯之不同为士而勤其功名爵禄如丰收之农可必也生往拜国子先生暨诸公巨卿请以是质之茍然吾言生其勉乎哉

　　送叶以恭赴京序

　　士不可穷达论也莘耕之穷达而阿衡版筑之穷达而霖雨鼓刀渔钓之穷达而鹰扬之三贤者茍不逢其时则泰然以终其身道之行不行非所计也番阳叶以恭以卓荦之才为张渚批验所官凡九年日与贸贸焉负贩逐利者较什一之征此行道之日乎然以恭公乃心勤乃事皦皦乎九年如一日其道未尝不行也盖以恭以前人诗书之泽渗漉肌骨视贪墨媢嫉者不啻吓腐之鸱慕膻之蚁耳班资崇庳非所论也予老滆濵闻以恭才名久矣今赴调京师适荆溪故人许克敬过予谈以恭之贤且与论相古今穷达士俾予笔之持以赠别亦曰坚以恭之志云

　　送陈长史秩满序

　　古人之以言赠行者尚矣然其言或规戒焉或劝勉焉不颂德不美才器不揄扬名声视后世立言有不同耳若老聃于孔子之行曰无多言无多事如斯而已夫圣人岂无可颂乎盖称颂之辞无益于行有道之士所不为也余尝于学轩陈公暇日商畧古今清议及此相与太息今公为常州府经歴得代将如京师士大夫为诗为文以颂其五年赞画之美者众矣余请以古人一事忠告而期望焉昔赵忠献以半部论语决大政卒成相业人到于今称之吁时有古今道无今古居今之世行古之道是亦古人也况公之家学青毡一经渊源有自诚能慎终如初仕学俱进则何施而不可何往而不达哉幸毋谓老生常谈而忽之吾将见世之称忠献者为公之称矣

　　送刘文可序

　　洪武九年冬吾友沈子英书来曰文可刘公南雄佳士也为磨勘司掾属凡若干月所阅案牍疵颣毕举虽毫髪无遗焉今也书满而别荣以其吏事之精心目之明雅敬重之求一言为临别赠予曰传不云乎胸中正则眸子瞭焉吾虽未识文可视子英之所称道文可之心可知矣吾尝以吾镜观之百錬之铜莹若秋水其所照者物无遁形一旦蒙以尘垢光乃茫昧尘垢愈积茫昧愈甚极而至于一物无所见矣诗曰靡不有初鲜克有终故君子慎之夫以文可之心无私欲之弊犹镜之不尘垢也案牍之谬讵能隐乎虽然百錬之铜能照人之面而已不能照人之肝胆能烛目前之物而已不能烛天下古今万事之理奚足以拟文可方寸之镜乎文可持此镜以陟台阁慎终如始光辉日新将来圣天子取人为鉴则必置诸左右以辅昭明之治吾与子英軰又当相率以贺之并自贺其言之不诬也是岁十有二月某日毘陵龟巢老人谢某书

　　送孙太守奔丧归济南序【代魏同知作】

　　洪武丙辰閠九月既望济南孙侯某毘陵守之五年闻母夫人即世撤甘棠之说动风木之悲既而雪涕泣具讣告日月上闻衰绖而归邦人爱公不啻如召父杜母闻公解印绶即相率林立戟门外翕然而言曰闾阎之甿頼贤守宣皇上德化政无烦苛使得力耕稼供赋税以植其业以畜其妻子非吾民所能为也学校之教頼修废举坠使得明教化育人才以展其用非多士能自致也又曰贤守以亷律身驭吏如束湿秉法如县衡一洗贪墨舞文之弊至筦钥之细犴狴之繁租庸商征之属咸得其肯綮而游刃焉郡统四邑若网在纲纲或不举目亦随之奈何斯言殆欲卧车辙而留也时余忝佐贰聆州人之言若此然论公之才之美又岂苞屦台笠者所能尽哉公尝言断机之训吾亲犹孟母也止酒之戒犹陶母也曰清曰谨为时著称又岂非崔母之淑元暐乎噫非母之贤不能淑子之身非子之孝不能如其母之志移孝为忠宜其不负圣天子承宣之寄他日大用岂易量哉今观士夫赠言凡若干篇余以州人之言颇详且实因摭之以叙编首云是月某日同知常州府事某郡某书

　　续毘陵志序

　　昔人谓九州岛之志言九州岛所有土地所生风气所宜也郡志之作本诸此乎毘陵为古名郡其山川土田风俗名物之属登载旧志尚班班可考然由元初而至于今百有余年曽无纪述之者诚旷典也洪武十年春郡守中宪大夫张度莅政之初以朝廷命天下郡邑纂修志书于是会集耆宿之士稽今订古博采见闻撰次成帙凡一十巻中间芜颣踈畧不能无之至若前代阙文则不能妄为之说然时有异同事有沿革因是编而求之亦可以槩见矣是年岁在丁已夏五之吉郡人谢某序

　　赠儒医徐士方序

　　余方据槁梧玩庭草生意里人万仲珍过予曰比镒遘寒疾谒二医皆危之于是邀徐卿士方视之乃谭笑间授药克期而愈顾镒蔑以报厥德丐先生为之赠言示弗忘也余曰嘻仲珍何相知之晚耶士方由早晚嗜学渉猎经史若六气七情之病乎人五药十全之系乎医者已博通之既而以父祖所传轩岐之书金匮石函诸家之方论旁参曲究以会其极且尝赋远逰得四方贤师友渊源之懿故其遇疾如庖丁解得其肯綮恢恢乎刃有余地是岂肤浅蒙昧管窥蠡测者可同日语哉惟其重厚简黙犹连城之璧混乎碔砆微卞和固莫能辨也老子曰大辩若讷大巧若拙士方其近之虽然吾知士方之才不局于是而已必也为时而出康济斯民卓然为医国之士斯不负所学也责沈之文吾尚当为仲珍为之洪武十年岁次丁已六月日谢某撰并书

　　赠刋字阚士渊诗序

　　曰若稽古文字由竹简以来世之欲传久而不朽者其惟勒诸金石乎然茍非专其艺而精之敬其事而谨之则所勒有无足传者矣今观荆溪阚士渊之勒石也一点一画敬谨之至殆若黙契程伯子作字甚敬之意字书八法秋毫无遗是以我郡守番禺张公特赏识之中书史舍人靖可卢舍人公武亦皆称美无间然者吁士渊之敬谨如此岂局于一艺之微而已哉昔人有言能敬必有德使士渊遇知臼季其必荐之如缺耨也抑予又有说焉昔者安民由知敬司马公能从容一言于勒碑之顷登载史册流芳无穷其传世又岂在铁笔坚珉之外乎予尝嘉士渊之能赠以长句今郡中诸士夫之作者交相揄扬诗凡若干首且俾余之叙焉

　　送王主簿克礼还江阴序

　　人有恒言州县为民父母盖州县之职最为近民抚之字之理宜以父母之心为心爱其民如爱子也然所谓爱者岂其姑息而已哉使其服役于公则如服勤于亲授之事而责其成功不棘不囏不虐不苛如是者皆父母爱子之心即君子岂弟之心也古称召父杜母者其心盖如是耳以今观之江阴县主簿王公克礼其庻乎洪武戊辰春奉令役邑人数千陶于常州府武东簿董之与武进无锡之民夹运渠而陶其负薪刍手埏埴朝夕说簿之贤者矻矻不离口邻邑之人亦甚称誉予因往视之其纪律非不严也程督非不谨也鞭笞捶挞非不施设也惟其慈威并行寛猛相济过之小者宥之情可悯者恤之力不逮者济之岂弟之心常蔼然于纪律程督鞭笞之间故蚩蚩之甿感其德忘其劳不自觉其声之出乎喙也予以是亦从而贤之与之语曰夫县之簿丞佐其令为一邑之父母也郡之佐贰佐其守为一郡之父母也公卿大夫台阁守监百执事是皆辅佐天子为亿兆之父母也今也簿将歴阶而升曰令曰守曰公卿辅佐百执事咸有日矣苟不以民远而忘宦成而怠则舆人之诵史氏之笔当并传于时岂召父杜母所能专美彼虐其子而廪焚井溺者抑亦董其善而良焉斯民之幸也簿尝然予言请佩服今其行故书以赠之

　　送周叔文序

　　古之生子者设弧矢以射四方欲其有四方志也然其亲欲子为之者岂遽能尽然哉但立志不凡君子韪之近代若曹武穆试周之日而左取干戈右持爼豆天生淑质志在文武其后出入将相为一代名臣非偶然而致也今观会稽戚先生为叔文赠言谓叔文蚤甚聪慧且好学尤喜读尚书每开巻则竟日终夕寝食几废不啻口刍豢而耳箾韶也夫书道政事叔文喜之其志可知然筮仕以来屡渉险阻特事亲以孝行闻或疑未见其声之焯焯也是大不然夫位有崇卑职有大小能尽厥职斯为足称姑以目前言之河泊三载洗手奉公所职之具恢恢乎如庖丁解牛刃有余地使其亲不以尸素为忧豆区之养乐于钟鼎使叔文为隽京兆则平反之政日娯其亲又何患无焯焯之声乎吁丈夫之志有非或人之所知也先軰尝说善观花者见根拨而知花品之上下予于叔文敢窃比之

　　赠沧洲生诗序

　　延陵隐君子薛仲弘氏以英妙之年能脱洒纨绮气习絶迹乎京洛尘土读种树书结交忘形与台笠屝屦者伍所居三山湖东南寂寞之濵流水一湾沤沙半席每诵杜少陵吾道付沧洲之句欣欣然若有所得故自号曰沧洲生弘之言曰蓬莱十洲学仙者夸以示人且去弱水三万里之隔其荒唐缪悠而不足信也明矣唐有瀛洲命十八学士居之其地位清絶尊崇显荣固不易得然一旦牝晨污蔑之辱有不能免者亦非所愿也眷兹沧洲有四时天与之乐春水观鱼荷风清暑扣月舷而歌披雪蓑而钓是皆乐之得乎天同乎人亘今古而不穷者尚何觊觎哉龟巢老人闻其言而嘉之与之交而遗之诗曰乐彼沧洲宅尔素侯某水某邱以钓以逰洲之西东三山芙蓉维北维南鱼庄鹤林风清月明我扬其舲沧浪有歌或濯其缨不钟不鼓不鼎不爼优哉悠哉尚友千古

　　送遆知县父还乡序

　　尝观世俗所谓慈者以其有姑息之爱无相夷之恶而已自秦人慈子嗜利借锄德色习以成俗恬不为怪于兹有年矣当此之时有卓然能教其子而不沦于习俗者其父之贤为何如哉浚川遆公以其子为武进令不远四千里而来爱之若欲置诸膝上教之则提其耳然不三月而亟去子欲留养而不可得予以大耄之年获半面于乡饮席间从而劝留之公曰吾儿以一介之微蒙朝廷录用长于兹邑若稚孺以负乌获之任必先也谨乃身公乃心殚乃力规行矩歩以称职如此则上不负圣天子拔擢之重恩下不辜斯邑斯民之望荣其身以慰其亲吾虽衣敝缊袍犹狐貉也啜菽饮水犹八珍也吾既语吾儿吾儿能佩服吾言则吾归吾庐何异朝夕视侧以享其禄飬之娯乎吁公可谓慈而能教爱不姑息而为时之贤父矣聆公之言觇公之意盖乐乎其归而不可留于是酌之酒而贺之曰令有美政民必颂之予将采歌謡之辞笔诸简牍附黄耳平安之报以报公也

　　送赵县丞奔母丧序

　　洪武庚申秋朝命以昌邑所举赵贤良为武进丞在邑多善政明年夏五奔母丧而归士民攀恋有不忍别者丞恸哭而谓之曰比吾父来视予谆谆然以居官律身之法命之且云母氏之训戒尤多父之归将以安吾母也乌知未能以豆区之余为甘旨一日之奉而吾遽至于斯言未既呜咽顿踣民亦涕泣而不能留某于是知其母夫人之贤殆不减崔元暐之母也然元暐遵母训而清谨为世所称使贤母之名流芳百世非孝而能之乎今丞之孝于母也岂止被衰麻居倚庐不酒肉琴瑟三年而已哉必也居则飬生丧死以事其亲出则移孝为忠以事其君曰清曰谨终始一致罔俾崔侍郎专美于唐则其母之死犹无死也而可以为孝矣虽然父天之尊巍然在上慎勿哀毁踰礼以贻亲忧此又不可不知也

　　赠黄有文序

　　昔圣人垂衣裳以治天下至五色作服则尊卑贵贱之秩章章矣后世于五采之外加之以金此又极其盛而文之然礼法之制惟在上者得全于服御之属近代以空王老君之尊拟诸王者乃亦得而用之余则有禁是故以餙金为艺亦鲜而易弛焉常郡黄有文早孤受业厥祖丁时之艰艺用弗售有文能不弛其业而益精之时既太平大江南北数百里凡释老氏之家交相荐用殆无虚日洪武壬戌春郡城圆通院住山释寿公作梵宇规置法藏命有文剩施五采糜金而餙之有文若深谙干毒之教庄严相好咸适其宜至若转藏之神皆金为甲冑威武僇力如风转蓬俛仰之间光明焜煌俨然为金色界使观者兴其转恶为善之意吾尝闻瞿昙有言画沙童子戏以成佛若然则有文之功亦岂少哉由是释门名缁及方外能文之士多赠言以嘉其能寿公乃属予序其事如此余于是切有感焉六艺之教礼乐为今儒门子弟什废八九其大者有不知金声玉振为圣学始终之条理其次不能以金匮石室之书为文章黼黻治道甚者金根缪易传笑四方视有文能世其业宁无愧乎使有文之为艺以彼易此必有大可观者矣吁可惜哉

　　赠医士髙彦述序

　　洪武壬戌夏友人詹伯逺书来曰先軰葛氏芳山翁以善治伤寒独歩江表髙公名德为外孙而受其业青出于蓝故当时人谓有秘传焉今其子彦述业复如之比年以来人之抱危疾以頼全活者累累也如某家累亦屡病屡药效若响应厥德有未易忘者焉先生为之著述罔俾越人专美于昔予曰嘻芳山翁予早岁亲炙多聆语言每云素问一经言简理奥张长沙论伤寒传变总若干万言其要在经之热病一篇六百九十四字而已人能明是经之理则终身之用有不能尽者以是观之其家庭授受岂外是乎夫彦述之可敬者能象贤以承家学志不自满外无藻餙不夸张以炫其光怪不圭角以长其声价嘿嘿乎不易其言谨谨乎不矜其能遇疾则以理烛之如法以治之如由基善射发皆中的观者或惊异而神之耳吾知其父子所得于葛氏者大经大法如此而已无所异闻也窃尝以儒者之学譬之论语之书孰不诵读赵忠献以是书半部相其君以救天下当是时遘五季之厉羣黎凋瘵以苏息何尝于二十篇之外别有所传授乎他日太史氏采予言而笔之庻以见彦述之学源清流清且一洗俗论秘传之陋垂芳简册追配古人亦何慊乎哉

　　赠昆山医士王彦德诗序

　　世传秦越人之医独歩当代在诸国则随其俗之所重者医之或小儿或老人妇女变更以售其术盖其心出乎声利之私而人不察也予尝以是少之一日至昆山友人余彦智谓予曰医师王先生彦德专科为小儿医其学有过人者某两儿患痘疮甚危观者缩手邀彦德药之乃指日而愈酬之币固辞且曰凡故旧皆不为市利交况契爱如彦智乎由是邑人与士夫咸赋诗以颂其美丐巢翁为之序焉余曰嘻视彦德之心贤于越人多矣人恒言医之难莫难于小儿盖稚騃之秋利害有不明言语有不通疾厉易为顚踬犹草木之萌易摧折也吾知彦德方寸之天不蔽于欲一以理之明治众疾而疾无不治者扩而充之非所难也特专科以世其家耳虽然昔者河西有王豹而人善讴髙唐有绵驹而俗善歌今昆邑有彦徳博学如此尚义如此风声习气动荡一方久之则兰鲍俱化余波之及熏我晋陵老夫修野史又当牵聨得书以诸诗为张本

　　松庵图诗序

　　洪武甲子春某以邹忠公遗文见邑宰河南彭公伯常因观四栢赋宰谓予曰子知刘司諌之爱松亦如忠公爱栢乎司諌本东原世家今居光州光山县从祖之故第山有美松心甚爱之号曰松庵比遇知圣天子擢官諌垣謇謇谔谔多裨治道天子嘉之声溢中外然乃松庵素志也余由是绘山间之松松间之庵求能诗者咏之以寓夫激昂之意敢请子为之序焉某辞不获虽未识司諌之面以其爱松之心推之可以知其人矣夫松之为物丸丸其直犹人之挺拔也欝欝其盛犹人之懋德也贯四时歴氷雪犹大丈夫之眞节雅操也凛乎赵清献之铁面坚乎宋广平之铁心殆无过焉卓哉若人深相契合不以山林台阁之殊而易其素爱之心也昔之人或喜听其松风或欲巢于云松或哦之中庭之中或抚之东篱之东是皆爱之于心而所以为爱者不同吾知司諌之爱在乎岁寒后凋佩孔训于厥躬吁山花涧草纷纷然望秋而先零者宁不有愧于十八公乎今毘陵士友诗凡若干篇皆想象光山而赋之一旦钦承恩命赐归莵裘苍髯白髪相与岁寒又当别为咏歌持去为松庵寿

　　赠义士池德澄序

　　昔天厯末终人方酣贵富汲汲乎进取德澄先大父秋蟾先生慕老氏之学脱屣家事飘然为方外逰德澄笃于亲眷焉撰杖屦从之足迹遍南土名山胜景多逢异人往往得药术方技以授其孙既而陵谷变迁先生亦从此逝矣德澄今家居东郭混淆阛阓然而喜元谈尚髙致绰有祖风频年复逺逰以适其志趣所闻所见益之广矣夫以药术之妙观之信乎有异人之传矣同里刘文忠负伯牛之疾者数年屡医弗痊几濒于危一旦蒙德澄疗指日而愈酬之币不纳文忠德之需予言以纪其美予曰嘻神农氏尝百草为医药以济天下后世盖以天地生物之心为心也近代以来或假是徼厚利以肥其家否则咈然怒望望然去视其困苦而夭阏者弗恤也可胜叹哉德澄矫薄俗仗义如此故余以义士名之农皇大圣人在天之灵必阴隲以成厥德以博施其义于人人之报之有不止如黄雀白龟而已也时洪武十七年岁在甲子秋日撰

　　送唐用彰序

　　姬公相成周作礼制大司徒以三物教人即其贤者能者宾兴之取士之法蔑以加矣近代以来科目虽多亦彷佛成周之意而已但士之为学于圣人心学之旨有昧焉故或贤或否如鱼目之混骊珠者已姑以一二言之汉之董相仲舒公孙丞相弘同出乎贤良方正者而弘有曲学阿世之谬唐之韩吏部愈柳刺史宗元同出乎博学宏词也而宗元有熏附权要之辱至宋三百年文盛之日凡居台辅必用硕儒如司马温公光王荆公安石张公商英等皆进士而丞相也若王张之属其学无不精敏絶人岂有不知圣人心学者乎盖徒知之不能行之则与不知者无以异也洪武甲子秋邑人唐用彰氏以府学弟子员中选乡闱明年乙丑春二月赴春官大比需言于予予喜其孝弟称于家谦德着于旦评才华蔚茂而学益修其大用于明时也必矣请以圣人心术之要曰慎独曰思无邪曰精一执中三复而申告之惟用彰眞知力行两轮并进则先軰贤者之勲庸事业我亦可为贺不惟上有以副致君泽民之心而下有以遂显亲扬名之愿亦可见不以老生常谈忽之也

　　二十四孝赞序

　　人生两间以天降之衷为秉彛之性故能参于三才有感斯应为万物之最灵者也夫孝乃性中之一事然立身之本莫大于斯故尼山大圣人与髙弟子反复问答着为大经奈何圣代弥逺风俗寖衰秦汉以来耰锄德色箕箒谇语者滔滔也甚者至于人其形枭獍其心可抚膺切齿流涕而痛哭者也今观郡人王达善所赞二十四孝裒为一编其间言孝感之事什有八九且以孝经一章冠于编首盖取孝通神明一语推而广之欲使人歆羡而勉于企及于名教岂小补哉或谓重华圣孝千古一人岂宜与泛泛者类称是固然矣吁达善之意盖欲揽太阳与月星并照容光焜焜无幽不明老夫儗非其伦辞不达意宜君子无求备焉

　　赠王仲文序

　　洪武乙已秋横山大林庵主僧眞公性存过予曰某重构庵庐作观世音菩萨伽山一会其上则五云缥缈佛现全身凡菩萨之衣冠璎珞灵嵓宝地种种相好咸用金餙其工人王仲文且能运巧思僇力以成其美今其行丐先生一言誉之予辞不获乃言曰尝闻瞿昙师有云以畵为佛以沙为墖皆能成道此盖以因果立说开方便门使众生由是而入大乘之道自汉以来其法寖盛墖庙像设若绘者绣者镂玉石者泥塑木雕者从而出焉今性存能以佛之心为心诱人为善庄严梵相岂徒美观盖欲具瞻者起恭敬心好乐心笃信力行证无上道非因果而已宜乎同袍之士□曹随向化之人风行草偃如此其盛也性存然吾言请笔之为仲文临别赠 

　　龟巢稿巻九

　　●钦定四库全书

　　龟巢稿巻十

　　（元）谢应芳 撰

　　○疏

　　三教堂修造疏

　　推倒人我山三教一家之意踏翻生死海十方诸佛之心必须无风雨震凌乃可集江湖名胜青山旧隐白马宏规欲求木于工师湏布金于长者过我门入我室不妨分半席烟霞上我堂踞我床相与话三生风月祝圣人寿报檀那恩

　　元山主造退居疏

　　掀翻黒漆桶举头见明月当空跳上白牛车拂袖喜春风满路毋慅急流中勇为退歩怕从闹篮里只管鑚头但给孤舍祇树之园则摩诘坐散花之室作铁门限透金刚圈画图对緑水青山供养受清风明月应无所住作如是观大千观是一禅床但要觉得些安身立命之地百丈只有三转语必须撞着个点头会意之人了是因縁胜诸福徳

　　梁寳寺修造疏

　　数百年祖师道场天龙围绕五七件未了公案岁月因循要令折碓觜花生莫谓冷灰中豆爆有縁相遇何事不成大丈夫直下承当小比丘向前料理试看寳刹胜昔年梁武之时当效华封祝今上唐虞之寿无邉功徳难尽赞扬

　　谢雨佛事疏

　　如惔如焚方虑亢阳之地既优既渥乃蒙甘泽之恩欲报效于鸿钧敬皈依于象教伏念王某同羽士呉某冠裳虽异乡井实同有公家赋粟之征无仙子飡松之术望霓蹙额得雨寛心田畴不失于农时沟壑免忧于他曰感造化鬼神之力诵如来秘宻之言开法华道场设伊蒲法供伏愿百灵鍳格诸佛证明雨我公及我私尚求沾足井而饮耕而食共乐丰登更兾万邦之咸宁永頼一人之有庆

　　谢恩诵法华经疏

　　朝廷推旷荡之恩饥馑处税粮全免官吏执偏私之见施行间荆棘横生欲徼福于百灵当投诚于三寳事虽不遂心曷能忘切念某等钦观诏条可沾徳泽赴愬为七乡之众奔驰歴半载之余公乎私乎自谓上天能鍳仁者知者皆云不日而成虽一时遭毒敛之蛇或他日得塞翁之马扫除梵宇持诵真诠二十四人同演法音六万余言重宣妙义设香花灯烛之供奉天龙鬼神之灵上荅圣恩下祈民福伏愿一人有庆四海攸同大臣以道事君罔敢咈丝纶之命庶人召役则往将来免粟米之征时和岁丰天长地久

　　诵法华经疏

　　作善降祥上古之书埀训供佛有福法华之语流传欲报徳于百灵用投诚于三寳伏念某戸门孤立租赋交征为公为私宁无过咎有财有用幸遂经营居之安而资之深灾不生而祸不作荷天锡福靡日忘恩择三五之良辰礼大千之诸佛肃陈清供敬诵真诠伏愿慧日照临神天感格吾老及人老家家无冻馁之忧新年胜旧年旦旦有平安之喜

　　作佛事谢圣恩蠲租疏

　　官赋半蠲钦奉九重之诏圣恩难报皈依三寳之尊敬爇清薫俯陈丹悃伏念某草茅虽贱稼穑维艰幸蒙旷荡之恩又获丰登之岁仓箱顿满饘粥可供尽力催科喜输官之易毕中心报效感圣代之难逢仰祝皇圗虔修佛事伏愿一人有庆万寿无疆乃圣乃神乃文乃武圣德合乾坤之大自东自西自南自北清光瞻日月之明

　　结社画凈土疏

　　尝观释迦世尊说西方净土教人念佛真方便第一义今欲依阿弥陀无量寿二经画写极乐境界仍远法师会一百二十三人结为莲社瞻依寳地修行净业凡我同盟作成幸甚
　　西方国过十万亿有极乐世界九品生花东林社有廿三人与圜悟祖师六时行道兹欲精修凈业亦须远效前贤想象玉毫荘严寳地非助我者孰能为之孔方兄肯为结縁呉道子便教着笔有色无色有相无相看诸佛之本来面目如何先觉后觉先知后知见一头之湼盘妙心方可顶门具眼言下点头

　　海印庵起山门疏

　　遍大千界未尝无见性成佛之人入不二门方得个安身立命之地希升堂必开戸牖为巨室必使工师敢告诸贤用求多助老僧作铁门限尽教云水往来世尊放玉毫光转见山林辉赫大开方便是名庄严

　　请志寳长老掩圹疏

　　为马鬛封痛念慈亲之殁作狮子吼愿闻开士之言陟彼屺兮切有请也恭惟某人谈空说有穷深极微叅透禅机面少室山中之壁得来佛法传黄梅岭上之衣五藴皆空一丝不挂哀哉无恃幸尔有縁愿师乗出岫之云为我送落山之月覆将香合子超升在一转语之间作个土馒头安稳于九重泉之下勿孤申请颙俟降临

　　待云庵雕观音疏

　　念彼观音本自寻声救苦如是信解何妨妆假成真看良工刻画之奇即菩萨化生之妙大檀越以七寳布施紫竹林现五色毫光龙女献珠鹦■〈哥鸟〉听法瞿昙老千百亿化亦须现光明之中善财子五十三叅管取在皈依之列其为福徳难尽赞扬

　　请蒋居士造谏壁桥疏

　　编竹渡蚁阴徳犹多乗舆济人传名不朽况此河梁建造兼之佛阁庄严必须有力量人了此大因果事某人荆溪秀气竹径遗风江水汲干无一老点头印可湼盘鑚透不二门信手掣开尚古人淳厚之风絶时俗浮华之态积而能散绰然有余人皆仰之切有请也睠兹谏壁实乃要途烂月一舷毎横舟于野水埀虹千丈欲砥柱于中流惟其成此飞梁从此免令病渉蝀挿天鲸跨海两边鏁三尺阑干帘卷雨栋飞云就上构七重楼阁如斯福徳难尽赞扬

　　请蒋月堂建奔牛桥疏

　　古堰横奔牛漫有前贤之句过桥乗驷马方无病渉之忧必得其人庶成乃事某人为善最乐见义勇为广造舆梁不特济人于溱洧多佟塔庙尤能事佛于祇园聚福海由歴刦之修登彼■〈山厈〉乃平生之愿难兄难弟均怀编竹渡蚁之仁贤子贤孙绰有跨灶过父之美乡闾称善湖海知名睠此官河实为孔道当一市人烟辏集通四方车骑往来每遇断桥如隔弱水不有填河之鹊又无跨海之鲸欲得安行必须改作甃鳞鳞之万甓护曲曲之回栏车流水马游龙听扬名于道上月出云虹饮涧看横影于波间慷慨承当咄嗟可办

　　置供佛花板疏

　　献花发善智之心因縁不昧刻楮用宋人之手工巧难成必湏上根噐人会此好因果事胷中开发笔底化生非庄严是名庄严此福徳胜前福徳看他枝叶似优钵昙佛士之养为我苾刍作阿罗汉人天之供

　　天惠寺请愚隐长老开山疏

　　阊阖城万灶貔貅多依佛刹给孤园七寳楼台大阐禅闗谁其尸之曰有人矣某人机锋不露道价弥髙若王侯将相往往归心而淮海鱼龙时时听法慈悲愿重救群生于刀锯斧钺之间常寂光明悟真空于文字言语之外逢场作戏到处为家必须竖硬铁脊梁庶不负布金心地久矣暗中摸索宜乎直下承当三千年河水重清唱开元太平之曲二六时天花乱雨入如来般若之门拈一瓣香祝九重寿

　　请亮西山住天慧寺诸山疏

　　佛法全盛以来在处有珠幢寳刹世道多故如此其谁能玉振金声闻斯行之可为难矣某人顶门具眼鼻孔撩天数千巻贝多叶迷人都成一笑五百岁钵昙花瑞世自得单传悠然卧北牕清风久矣挹西山爽气来此矻中流砥柱我亦分东壁余光葭树相依鼓钟交作如如不动黒漆桶尽底掀翻绰绰有余破紬袄为他重着慈悲广大慷慨承当

　　天惠寺请亮西山住持疏

　　嚼啐铁馂饀有几人气味相投搭着金伽黎二千载风流尚在顾天惠以记公刀尺政日来立百丈绳规去欲息肩来当接踵某人泼天声价立地机闗捋猛虎须早岁入昙华宻室挥白麈尾前时坐三槐道场邉逢雨横风狂便欲山深林宻如明月暗投者久亦阳春寡和而然阖闾城突兀丛林任天惠姑安虎旅午桥荘往来云水听雷音皆上龙门三呼北阙圣人一示西来祖意

　　方外交送愚隐师住万寿寺疏

　　禅月道场为吴下丛林之冠凌霄法窟得淮南老虎之孙惟其祖武能绳可使家声复振象龙云集林壑风生某人如愚不愚以隐无隐所见即大乗境界其行皆实际工夫出入干戈曾救百万亿颠厓之命扶持宗社实有三大千恒沙之功故名公巨卿多以为师而诸子百家亦来问道今方外旧逰相庆了个中大事因縁虽碧云之出本自无心然白雪之歌莫非古意昔万寿今万寿祝圣寿之无疆彼一时此一时将盛时之重见

　　方外交送毅刚中住承天寺疏

　　峙双峨石古道场金布祇园示一指禅众僧寳珠还合浦頋马齿掩嘉蔬之久如麟胶续断弦之初惟得其人乃宏斯道某人曹溪正派淮海名流天下壮游所至奏阳春白雪山中旧隐向来分明月清风南楚翁谓青出于蓝北山老喜抜茅连茹当此猊座重敷之日实为象法中兴之秋王公大人既为更张天龙夜义必加拥护菩提树纎尘不惹初无今古之殊优昙花满地还开聿见祯祥之意续灯诸祖祝圣万年

　　新创水云庵疏

　　鹿苑二千年河沙界多兴佛刹龙江六七里水云乡宜建法幢布金地既已现成卓锡泉葢将涌出权舆自我恢拓在人振雷霆钟鼓之音接云水瓶盂之众弹指顷要开楼阁笔头边当落珠玑长者布施七寳罗汉身何必朝西天而暮东土华封殷勤三祝圣人寿正须望北阙以颂南山福有所归恩无不报

　　方外交贺颜悦堂住径山疏

　　展开一坐具视十方皆双径道场扶起大法幢障百川为中流砥柱惟乌获可胜重任如鸾胶能续断弦既得其人必弘斯道某人徳尊一代名彻九重金伽黎着处雨露犹香玉麈尾挥时人天交敬贤相君问西来祖意针芥相投正法眼得东玙亲传钵花重现连歩上凌霄絶顶先声至顽石点头变瓦砾作七寳阶墀还成鹿苑满虚空见五云楼阁永镇龙宫钟鼓雷呜缾盂星集士大夫期望如此者久矣佛世尊受记如彼者存焉只有天在上更无山与齐此地真为峻絶虽知灯是火不悟钟非饭吾侪是亦知归亟奉贺言尚图宿觉

　　东隐庵化斋粮疏

　　世尊遗教每朝令乞化七家衲子坐禅在处要供需四事东隐庵虽云草创西来意正欲同参必先为餬口之谋乃可得安心之法三条篾紧缚腹此盖药山老特地求奇五斗米懒折腰是亦栗里翁有田可恃必须杯盂里吃见成粥饭乃可蒲团上做着实工夫愿诸公欣欣然指囷看大众兀兀乎面壁搅河成酪待他时节到来运水搬柴是我神通妙用常当饱徳誓不食言

　　化募画十王等像疏

　　数百年水陆科仪广传缁素三千界鬼神情状妙入丹青看天堂地狱之不同使铁心石肠之俱化庄严如是因果何疑欲得吴道子笔下通灵必藉孔方兄眼前助力有相无相非无相直须是得兎忘蹄大乗小乗最大乗更不待画蛇添足诸公具眼为我点头

　　西归庵化斋粮疏

　　一把茅葢头即不免随縁安众三条篾缚腹岂尽能为道忘饥欲安乃心必餬其口望檀信举指囷之手令木鱼作呼粥之声凡釡中烂煮虚空僧堂里尽留云水佛世尊着衣持钵幸传流如此家风龎居士运水搬柴但作用无非神妙施当有报誓不食言

　　千墩寺造木桥疏

　　编竹筏而渡蚁犹有阴功造舆梁以济人岂无因果千墩浦素为冲要驷马车孰不往来惟相逢一笑挥金可便使群工斫木试看流水即跨长虹淀山湖水国人家自是生成图画赵州老石桥公案别当拈起话头了是因縁胜诸福徳

　　大祥荐父水陆道场疏【代徐伯枢荐父徐太中作】

　　丧不过三年鞠育之恩罔极佛能度一切慈悲之愿弘深俯沥丹衷仰干皇觉伏念某显考某官搢绅推重台阁蜚英立身扬名以显其亲卖金买书而传于子赤心报国居京师为三品之官白骨他乡頼朋友掩一抔之土死或悟空花之幻生岂忘风木之悲适乱离而蒲伏莫前非涊淟而劬劳敢负旅榇虽藏于东蓟神逰当往于西方祥■〈衤覃〉日临缁衣云集吹螺击鼓熏修按水陆科仪扫地焚香礼拜作天人供养伏愿一灵感格诸佛降临执金刚台接引至七寳金沙之地瞻玉毫相化生托四色车轮之花凡在幽冥悉皆超度

　　水陆道场榜【同前】

　　今据某郡某州某乡奉佛弟子徐某及弟某等投诚伏为显考太中大夫中书户部郎中徐公不禄以来致丧三年礼冝除服追念父恩昊天罔极取至正二十一年十二月廿六日为始启建冥阳水陆大斋三昼夜藉此良因用伸超度道场【法事条具左方】丧制有终人子念劬劳之报法门无量世尊埀慈愍之仁故弘开水陆道场乃大集河沙功徳天龙围绕岳渎感通今斋主徐某等念先君寿五六十年生斯世成百千万事官居三品名闻四方衣紫随朝所存者致君泽民之志焚黄先世且及乎封妻荫子之荣痛怜客死于京华欲得神游于净土广邀缁侣虔礼金僊琅函展贝叶之文鐡钵供伊蒲之馔香云缥缈花雨缤纷树灯悬明月光阿鼻狱烁开幽暗斛食施甘露味尸陀林充满饥虚凡所谓六道四生皆于此三皈五戒是名无碍以济群生其斋主当尽乃心我清众各修厥职有感斯应无愿不从徐公百不忧方直徃于极乐恒老三转语更何在于多言无间寃亲俱能解脱

　　广济庵道者化修造等縁事疏

　　濒湖祇树园林刼灰久冷大地杂花世界佛日长明三条篾缚腹紧做工夫一茎草璚楼须教出现分甘古井总是醍醐想象灵山妆成寳地无孔笛要声谐律吕有髪僧当力効殷勤诸公从笔底落成不日见眼前突兀燕雀相贺龙象群居比邱众千二百五罗汉重宣般若方丈室八万四千师子共礼维摩寿祝枫宸福归檀越

　　蛟龙庵塑观音等像疏

　　观世音七佛之师神通具足阿罗汉诸天之众在处依归今欲令妆假成真奈不解将无做有诸开寳藏满载铁船对长洲茂苑之江山作补陀落迦之境界愿菩萨三十二应刹刹度人看善财五十三参时时见佛相逢具眼必为点头

　　忠清院修造疏

　　忠清公宇宙隔越犹奉烝尝瞿昙老风雨振凌岂容坐视虽曰即心是佛也须开口告人小苾刍固碌碌不才得钱米则多多益办八万四千修月斧尽尔时匠石呼来百千万亿恒河沙愿施主福田増广但蒙金诺即注银钩

　　万峰庵修造疏

　　半夜传衣诸佛祖当时道在九年面壁小禅庵近日人多本来无镜以无台亦合肯堂而肯构工师求木非赤手而可图长者折枝须点头而相许金错刀作成有用铁门限凖备都来云水依归天龙拥护横展布金之地大开选佛之场竖起硬脊梁每日坐三条椽下掀翻黒漆桶大家上百尺竿头寿祝枫宸福归檀越

　　化城庵铸铜钟疏【旧用铁今易之】

　　旧错聚六州之铁久已知非新钟铸万选之铜今将改作惟檀越共为炉鞲而蒲牢即出范围作兴礼乐于山林号令人天于夜旦山鸣谷应八百声吼动鲸音月落乌啼三千界唤醒尘梦

　　佛会祈禳疏

　　时和岁丰喜见升平之兆天高地逈难酬覆载之恩感仰鸿钧皈依象教切念某等或僧或俗为里为邻田畴蔑水旱之虞边境絶烟尘之患物无疵疠家用平康夔蚿如此其相怜豺獭岂忘于报本庄严寳地讽诵琅函遍祷之天地神祗同鍳此河沙功徳伏愿一人有庆万邦咸宁日斯迈月斯征立见秋成之富灾不生祸不作羣居生计之安

　　化衣钵疏

　　世尊入舍卫城也须持钵祖师过大庾岭先已传衣惟二者之得兼乃一生之可了奈罹兵燹俱化刼灰令干求众檀越相成庶圆满小苾刍所愿一钵在手三衣称身海上降龙使可比六通罗汉山中礼佛更不沾半点尘埃由此成功誓将报徳

　　法华经会疏【为陵埜卿等作】

　　世尊千百亿化愍大地之众生法华六万余言有恒沙之功徳欲慿资报是用皈依切念某等忝在人伦幸叨佛庇天地为之覆载风尘迨乎廓清择暮春望日之良辰建同社常年之胜会三周七喻齐演梵音六道四生俱闻妙法供陈脯笋香爇旃檀頼象王愿力之弘深感龙天鬼神之欢喜伏愿潜销黒业复见清明炽而昌寿而臧户户获康宁之福灾不生祸不作年年遇丰稔之秋

　　化修造疏【西归庵勤上人冩金字法华经化修造及増盖观音殿】

　　有漏无漏硬脊梁撑住虚空前三后三烂葛藤扫除风雨要此屋似银山■〈釒截〉壁问谁家无明月清风孔方兄但为点头公输子便教动手敢持贝叶用告恩檀黄金字冩七轴莲叶藉妙法河沙愿力白玉毫现诸佛菩萨看圆通宫殿随身是名庄严胜前福徳

　　散花文【为恢上人作】

　　夫散花者心地栽培善根滋长春生金剪枝枝夺造化工夫香满锦堂朶朶作人天供养如风飘坠似雪缤纷优钵昙大地皆春曼陀罗从空乱雨昔天雨散之维摩室中者此也我世尊拈于灵山会者同乎勿云色界迷人正要顶门具眼肇自一花而五叶皆为同气以连枝欲了知是色是空须会得无声无臭桃红李白河阳县车马尘多魏紫姚黄洛阳城绮罗香溷曷若倾葵心于佛日乃蒙盼莲目于慈云想象金园庄严寳地千江水见千江月共看法性圆明一片西飞一片东当悟色身虚幻其为因果难尽赞扬

　　募长明灯油疏

　　宻地工夫不用说石窻油盏普天照耀要单提露桂灯笼老苾刍畧用吹嘘大檀越正湏倾倒膏馥沾溉因果分明二六时中常剔起灵光一点三千界内总利他痴暗众生

　　西归庵修梁武懴疏

　　空王为象教之尊慈悲广大懴法脱蟒形之苦因果昭彰既响报于昔年宜精修于今日即兰若皈依金相为檀那宣演琅函必须众力维持乃备诸般供养作功徳海开解脱门娑婆世间满眼是志公和尚忉利天上举头见郗氏夫人福徳无邉讃叹难尽

　　二圣院浴佛疏

　　九龙水浴紫金身庆西方圣人初度二圣庵结白莲社继东林远公道场想象毗蓝皈依极乐大檀越随喜布施小比邱如法庄严诸尘非尘是名微尘清净身本无尘垢忆佛念佛必定见佛广长舌同演佛音幸发心花共成因果

　　沧洲庵修造疏

　　本庵艹创之初事有未备兹欲葢造前轩装塑观音圣像晨香夕灯修行凈业端为祝延圣寿上报四恩旁资三有敢望诸大檀越相与作成指廪挥金多多益办
　　挿竹建精蓝镇蛟鼍之窟宅开花成结果展龙象之法筵莫谓沧洲庵小小规模要作补陀岩巍巍境界轩开寳地像塑珠缨惟诸公同为结縁则良匠皆能呈巧庄严相好非庄严是名庄严福徳因縁此福徳胜前福徳功归檀施寿祝枫宸

　　化城院募縁疏

　　本宅以下元令节启建念佛道场与诸上善人同修凈业所用香烛斋供之仪望乐助焉其为因果葢有讃扬难尽者惟好者领之
　　叅一指禅本元元坐三条椽下念几声佛要人人生九品华中当此下元敢提前话举赤手欲诸般办集用青蚨须众力圆成香火焚修人天供养看西方极乐世界只在目前比东林祖师道场亦非分外愿言向道请为结縁

　　千墩寺翻葢大悲殿疏

　　延福寺襟江带湖梁天监之年逺矣观音殿震风凌雨鲁灵光之状岿然虽千手千眼乃吾佛化身然一瓦一椽皆众人愿力因縁有遇修证何难磨砖时用南岳工夫加泥处会古灵说法即有漏而无漏在求仁而得仁寳葢珠璎瞻妙相于■〈施，冉代也〉檀林内金螭■〈釒截〉鳯展画图于秦柱峯前寿祝枫宸福归檀越

　　斋僧簿叙别

　　径山兴圣万寿禅寺徒弟渊切见宿生多幸沗与僧流道业无成四恩罔报谨以平昔所受信施之资自四月八日为始斋僧千员每员铜钱四十文为一饭之供敢望各题芳字以满区区之愿云
　　出家以六和为尚勉守清规倾囊与众人结縁愿酬素志效减米同舟之意助折芦渡水之行一千员白足倘过茅庵四万个青钱聊供蒲馔东手来西手去免虚孤信施之恩左画圆右画方请联署题名之笔佛日照鉴宗风振扬

　　释氏举棺文【代升东为衡母作】

　　佛说西方极乐邦大千沙界更无双诸天接引移莲歩认取光明大法幢恭惟某人现妇女身生娑婆世不宿业八十几年之内发三菩提心慕乐土十万亿国之西念阿弥陀佛三从不失五戒能持子行孝而暗合礼经妇服勤而俱无谇语爱男孙女孙之亲意毫髪无偏待姻党乡党之真情骨肉相似报縁斯尽享福亦多到这里葢棺事定正要脱洒出门超凡入圣咦一脚踏翻生死海逍遥直上九华台

　　活套起棺文【代呉彦徳作】

　　野花繁盛不多时明月团圆亦易亏一窍凿开方寸地百年生死了无疑恭惟某官天性髙朗心地坦平精勤六十五年料理百千万事嗣祖宗之基业实为有光了男女之室家皆如所愿到这里出门一句要说到佛老氏未曽说处神鬼皆听会么自古斯民行直道青天白日甚分明

　　剃僧头致语

　　然解脱香点光明烛恭请十方诸佛说法度人要人之四大幻身脱尘离俗烦恼根尽皆除去菩提树自此员成伏愿法嗣兴隆不负真如之印宗门光显能传无尽之灯诗曰烦恼根生歴刼前如今尽落寳刀邉顶门露出金刚眼照见三千及大千

　　募縁造药师琉璃灯疏

　　诸佛开方便门救众生之苦楚歴刼转光明藏破六趣之昏迷药师灯宜用于道场桑门氏合营其法具煌煌火树欲他因地移来朶朶金莲自我心花发现惟金诺一挥大笔便玉成数尺长檠毋论爨蜡之齐奴絶胜燃犀之温峤膏泽注琉璃盌内恒沙佛同放白毫恩光分阿鼻狱中大地人皆除障业功成普照福有攸归

　　荐父醮词

　　亲恩罔报勉为改葬之图道力可慿敢有超升之望俛陈丹悃仰彻玄穹切念先考某官蚤称善人晚罹恶世羣雄血战故避地于湖南一旦身亡乃迷涂于道左以儿女室家之相失岂衣衾棺椁之能周茶毘近效乎缁流炼度全慿于羽士椟藏神主地易佳城设斋醮于新居荐英灵于仙府十极之髙真降监九原之幽滞同升伏愿天得以清地得以宁由是魂升而魄降父止于慈子止于孝庶几本立而道生存殁俱安幽明无间

　　妻亡终七日设醮疏

　　失内助而兴哀音容如在祈上苍之埀愍魂魄超升俛沥蚁忱仰干鸿造切念忘室王氏自少结髪至老同心亡正室侧室之尊卑浑无妬忌均养子庶子之亲爱皆尽劬劳谐和而处者阅三十余年顷刻而亡者又四十九日蜗居设醮羽士朝真诵灵寳之妙经献斋厨之清供伏愿蒙恩三境超度一灵脱迹尘寰弃絶人间之事标名仙籍逍遥天上之逰
　　早坛辞
　　上天之载广大难名如日之升昭明无际雪手香花之供星冠玉笋之班伏愿三境巍巍并降临于下土万灵奕奕咸拱卫于中天
　　午坛辞
　　日之方中式瞻光耀风斯在下重觐威颜心倾葵藿之诚躬致苹蘩之荐伏愿恩覃九域均蒙化育之仁泽及九泉罔俾沉沦之苦
　　晚坛辞
　　日之夕矣礼益宜勤天可必乎善无不报仰止九闗之望肃然三接之仪伏愿浩浩其天鍳悃诚于方寸昭昭在上降徳泽于幽冥

　　幽醮建坛词【为王文父作凡五首】

　　两丧终制靡忘追逺之诚百拜吁哀敢渎盖髙之听肃瞻金阙肇建瑶台绛节下临緑章上逹巍巍荡荡洽大徳于寰区窈窈冥冥度幽魂于泉壤
　　早朝词
　　明发怀二人恐沦酆土斋沐祀上帝祗仰钧天昭对威颜备殚悃愊伏愿维天之命恩光被于重泉如日之升魂气超于清境
　　午朝词
　　日之方中祥辉广被道之云逺仙仗遥临载伸对越之忱庸表虔干之义伏愿清都洞鉴共循昼接之仪幽壤超升永脱昏迷之境
　　晚朝词
　　日忽忽其时暮深念幽冥皇剡剡其扬灵允能超度惴焉三渎仰止九天伏愿黒籍销名长夜脱沉沦之苦丹台受箓熙春乐道徳之言
　　青词
　　甥侄衔哀先后七旬而无怙圣贤垂训古今三载以终丧俯惭悲悼之忱仰彻穹窿之庆伏念先兄某创业歴腁胝之苦黾勉成家妹夫某赘居为骨肉之亲始终同爨幽冥隔世祥禫踰期縁岁凶重困征徭故日久有稽荐抜爰慿羽士式演真科三熏飞奏其緑章诸孤泣除其素韠不违天于咫尺如履氷而战兢

　　荐父幽醮建坛词【为王敏孟学作】

　　陟岵兴哀欲报劬劳之徳吁天归命庸伸荐抜之诚俶建瑶坛式敷珠笈伏愿罪除黒籍名署丹台零落归邱山悟人间之梦境清髙隔风雨游天上之仙都

　　荐父青词

　　子养亲不待深负劬劳日迈月斯征遽经祥禫对越虎闗之远敬陈蚁悃之诚伏念某先考某质直一生辛勤多故仰事俯育尽心堂构之谋朝出暮归殚力户门之役训子触屏而无怒宾妻举案而甚恭忍弃诸孤倐逾三载虽雪衣之已释奈风木之堪悲所兾超升有严醮事伏愿帝乡可到仙灵必通逰白玉京行矣跨吹笙之鳯朝紫金阙飘然往飞舄之鳬

　　醮星青词【代陈子纯为弟禳疾作】

　　天有六滛疾病多由于感受星罗万象吉凶或系于运行稽首瞻天倾心告斗伏念某弟某一身多病数月弗瘳手足拳挛动若太山之挟胷膈否塞梗如云梦之吞敬修清醮于生辰敢乞洪恩于列宿伏愿玑衡照鉴瑶阙感通徳星聚太邱忧者乐病者愈荧惑退三舍居之安资之深

　　幽醮荐父青词

　　子养亲不待难酬罔极之恩民欲天必从敢彻盖髙之听蚁忱所祷虎拜具陈伏念某同弟某父殁踰一十五年深负终天之痛母丧毕二十五月又逢忌日之临怙恃俱无劬劳曷报爰慿道众式演真科区区尽对越之诚切切有超升之望伏愿千真列卫九老启途左画圆右画方变化五城之境东王公西王母逍遥三境之天

　　道士化法衣疏

　　神仙足官府追陪长用鞭鸾海圗拆波涛补绽岂宜颠鳯黄冠空戴蓝缕包羞必湏着紫霞衣乃可立红云殿穷道人不妨钞化富公子当为作成曵月出门待金阙晓钟之后携烟满袖拜玉皇香案之前报施主恩祝圣人寿

　　请曹月湖举棺疏

　　盖棺已矣生死关未脱尘寰出门何之神仙路岂无快捷方式敢烦指示庶获超升恭惟某人和光同尘尊徳乐义一襟湖海湛如明月澄波三尺风雷闲与孤云出岫嗟我雁行之相失烦师鹤驭之宠临说破玄闗大道只消一语喝醒凡夣飞魂直上九天

　　请邓混然起棺

　　盖棺虽定莫酬母氏之恩抜宅无縁那到神仙之境必求髙士为指迷途恭惟某人和光同尘出类抜萃发扬宗敎混混然活水之源游戱辞章荡荡乎春云之态簮星曵月乗虚御风仰希鸣佩之临分付出门之语唤醒浊夣俾圣善之超升飞上清都庶精神之不死再拜稽首万望点头

　　代仁惠观请周彦忠

　　孔李通家之交盖由道义杨墨归儒之道必頼师模谁其尸之曰有人矣恭惟某官才髙时軰誉蔼旦评濂学家传不刬牕前之草唐诗句好能吟观里之桃来坐皋比行看豹变某强名曰道主善惟师敢期如大匠诲人幸勿拒童蒙求我道其道徳其徳应惭所学之不同歩亦歩趍亦趍但愿其徒之速肖

　　代归真观请孙伯昭

　　寄老子法中强名曰道诲诸生馆下主善为师久欲依归敢云招致恭惟某稽古究春秋之学蜚英冠月旦之评不惟独抱遗经抑且旁通百氏玄都赋种桃之句足拟唐人山阴冩笼鹅之经可同晋帖平居养素尤善谈玄才名三十年未尝厌广文之饭扶揺九万里尚肯为逍遥之逰大噐晚成英才乐育如某者仰如山斗居此瓮天墨归杨杨归儒曽闻其语士希贤贤希圣实慕斯文敢设坐毡以迎敎铎孺子或容其进履相儒可隐于书堂澹泊相忘清虚共守道其道徳其徳小哉坐井之观歩亦歩趋亦趋瞠若絶尘之后献芹申敬鉴茹为荣

　　虀庵疏【为江叔亷作】

　　潦到余生三百瓮寒虀未了流离数载千万间广厦谁依庵居卜筑于江湖土著便同于乡里竹开三径藤■〈夹刂〉四帘惟诸君赠草堂之资则老我得莵裘之计脱粟饭视同珠玉苦菜根嚼出宫商养藜藿之幽姿变膏粱之旧习落成有日座中约青州从事交驩继美当年杯后为冰壷先生立传帡幪有自感戴奚忘

　　寿宁寺请源别流住持诸山疏

　　嵯峨古塔双尖挿霄汉之间萧瑟禅林一变经烟尘之后念正法凌迟者久待伟人振厉而兴某人竖硬脊梁有大力量宗门下识时俊杰缁衣中少年老成从金山跃龙门如神鼋鼍鼓舞对剑井坐猊床说法猿鸟依归能于此扶颠持危乃卓然出类拔萃烟霞接境庶几分东壁余光云水满堂相与挹西山爽气式修邻好益振宗风

　　方外交疏

　　比年以丛林凋谢恬养者多望望而去今吾别流源公以寿宁禅寺礼聘之勤奋为兹山领袖真可谓以道自任者也吾党之士深用赞叹敬缉俪语以效燕雀之贺云
　　千丈浑寸胶难澄久傒河清之日百鸟鸣孤鳯忽见将来道泰之秋顾兹山并立浮屠由前代特称名刹驾言弘道允在淂人某人学有源流名扬湖海妙髙台了翁法窟如青出蓝毘陵郡新兴道场如风偃草逰戏卓水云之锡栖迟横野渡之舟末法中为宗门栋梁知音者叹朱弦疏越堂前露柱明明为诸佛放光塔上风铃亹亹与众生说法

　　华亭县请仁伯静住宣妙寺山门疏

　　鸣百里之弦歌固云在我振丛林之钟鼓正在得人由诸山鹗荐而来宜千仭鳯翔而下某人昆邱产玉合浦藏珠蚤遇作家函丈入泽公之室中居报国法筵提智者之纲仁者静固其本心道之行绰有余力望云出岫如月当空虚室白生即洞逹光明之藏华亭清唳亦宣扬微妙之音圣寿万年法轮三转

　　诸山疏【同前】

　　继三支而称博学逺蹑遗踪用一夔以作大章足知雅曲时则可矣闻斯行之某人冰雪丰姿江湖襟度执经问难遍叅诸老之门领懴司宾两秉丛林之政蜚英声于方外展阔歩于云间踞鳯凰山作狮子吼天髙地逈面九峰翡翠之屏月白风清目三泖水精之域

　　方外交疏送大云讲主权住福寿院

　　福寿禅院者锦溪之佳处也山中耆旧以主席不宜乆虚力请我大云和尚居之事虽从权而林泉颇为増重吾党亦可寻盟莲社矣持一瓣香绮语以贺
　　山不在髙安静处卓飞空之锡老当益壮谈笑间用合道之雄暂踞猊床横挥麈拂某人春秋八十功行三千竖弘教硬脊梁得天台真骨髓慈云广大诸方蒙教雨旁沾智月圆明在处有人天交赞钟鼓震锦溪北栅衣冠比庐阜东林或疑为入谷之幽自谓作逢场之戱法虽修于出世义不失于随时当此黄杨厄閠之秋乃有白莲结社之日鲁司冦摄行相事曽三月以成治功逺法师影不出山且六时而修净业薄言燕贺永缔鸥盟

　　永安院尼请禅老兴正宗住持疏

　　余曩歳以衣钵之资檀施之力创造本院年今八十有六力不能支且无法嗣是用以一应恒产舍为十方禅刹恭请绍隆正宗和尚入院焚修接纳云水契券虽明礼宜疏请
　　昔天竺第一代祖师得度頼阿难之力今震旦徧十方禅刹流传皆逹磨之宗欲改换其门闾宜选择乎领袖位须徳称道在人弘某人学有渊源名扬湖海千岩篦刮目谓能承铁壁箕裘一把茅盖头又多挹玉峰温润拨慈航过来不逺将法幢扶起何难云拥猊床风生麈拂泗桥流水喜萦回说法之场祇树独园当恢拓布金之地香捻一瓣寿祝九重

　　真武经堂会置田疏【代张伯祥作】

　　某将建真武道堂为吾党月会清修之地筑室塑像勉当独为预置斋田敢裒众力惟诸君领之
　　上真玄圣扬灵足踏于龟蛇下土苍生报本心同于豺獭拟一已力营真馆率诸贤预买祊田年年得黍稷之馨日日奉苹蘩之荐永言祭享赖此膏腴作善则祥不善则殃此体物不遗之妙同盟之人既盟之后正自求多福之秋笔底挥金陇头种玉

　　置草堂疏【代施天朋作】

　　某久客横塘视同乡土业欲筑室于此图将老焉敬惟诸君子夙昔庇士必赐作成修辞抒情不自觉其抽黄对白也
　　仲宣依刘荆州慷慨作登楼之赋子美诘王録事殷勤觅艹堂之资盖依仁乃客子之本心然芘士实故人之髙谊孔方兄但能助力公输子便可成功鹤帐弗空莵裘可老厦成而燕雀相贺喜化日之初长门髙而车马能容看徳星之常聚帡幪有造感戴奚忘

　　方外交疏

　　予生寡谐俗特于方外髙识之士乐与之游若我雪心和尚前居南山相好为忘年交今主领天宁禅寺缁素欢欣山林徳色予于是缉数语以颂其美以抒其交情云
　　齐云古佛刹留泗州僧寳之衲衣慧日大法门为常郡禅林之冠冕称其名宜有其实弘其道必得其人恭惟显公禅师妙年老成奇噐卓荦入松林室中布毛吹雪传无尽灯坐楞伽峰顶麈尾生风握真如印如巻舒于前日大展布于斯时金斗城图昼天开■〈釒截〉门限搢绅云集尔乃竿木逢场而作戱我岂灯花有约而不来青青翠竹欝欝黄芽听法皆能会意巍巍髙山洋洋流水知音当为点头燕贺聿修鸥盟永好

　　招魂致语【为阴阳正术呉彦徳作】

　　伏以狐正首丘凡物有本原之性鹤归华表虽仙亦故里之思三魂或散于异乡一念可通于八极焚香拜跪剪纸招要切念近故某官生有多闻死无遗憾驰驱日下空知行路之难漂泊天涯竟作颠崕之堕玉门闗峰回路转金斗城物换星移庸歌宋玉之词敬效巫阳之力往年蜀魄思家而千载号呼今日楚魂归第而六亲迎迓洋洋如在肃肃有声髙堂共灯烛之光灵几享殽羞之荐月白风清此良夜获叙幽情水逺山长愁杀人变为佳境

　　醵诸友买石题独孤公桧四字

　　庐山种莲堪笑者区区佞佛董林栽杏可怜哉碌碌劳生玉箸篆重题姓字金斗城倍有辉光尚须假力于钱神即俾奏功于匠氏似羊公一片石乃大书而特书此季子十字碑尤居简而行简愿言鸠僝请与鸥盟

　　干亲友重构草堂【代黄仲噐作】

　　荒径犹存陶彭泽归来太早吾庐独破杜少陵受冻何堪巢一枝欲比鹪鹩树三匝正如乌鹊室庐拮据风雨帡幪孔方兄毋吝点头公输子便令动手十万贯扬州鹤上人自求仙八九家锦里村居吾将老矣合矣完矣优哉悠哉

　　大林庵佛像装金法事疏

　　芳茂山大林道场鼎新革故补陀岩圆通法会妆假成真仰恃慈悲俯陈悃愊切念某■〈釒截〉船渡海鈯斧开山浩浩刼峯玄都之兎葵净扫瀼瀼甘露独园之祇树新沾从把茅次第鸠工置刻木妆严像设金色界移来胜境玉毫光照见恒沙钟鼓雷鸣瓶盂云集一宿虽成于顿觉四恩当报于将来伏愿佛日照临龙天拥护我见人见众生见因见趣以精修梵音妙音海潮音观音声而圆悟尚期檀越同证菩提

　　横山白龙祠修造疏

　　天盖髙而地盖厚人能感通山有仙而水有龙官为祭祀必严庙貎乃称舆情公输子欲便兴工孔方兄必先助力蜿蜒灵物想象髙堂骏奔走执豆笾参酌用古今之礼鼓雷霆顺风雨愿言无水旱之忧轮奂美哉神明彰矣

　　重造东山港木桥疏

　　东山趾头横巨港桥断连年东里子产无乗舆人皆病渉每鹤立相呼趂渡令鸠工重作飞梁事欲速成力湏多助牵牛来往真可比牛郎七夕之牛乗马径过亦何异马卿驷车之马吾事济矣众皆悦之

　　无锡兴道乡重建太平桥疏

　　长安道到处皆通溪山满眼太平桥连年大坏乡里惊心义合勇为力宜多助不用集填河乌鹊便当见跨水虹蜺乗舆济人施惠毋劳于子产丈夫题柱扬名何异于长卿

　　方外交疏贺哲既明为弘圣讲主

　　寿安山坐镇朔方如如不动华严海流传妙界浩浩无边惟得其人乃弘斯道某人学穷员顿道混根尘舌上澜翻皆白马未驼之文字胸中囊括有黄龙不测之机闗挺然冬岭孤松接乃秋江正派即从别业以竖法幢天龙加以护持猿鹤为之鼓舞江流百数里同梵音演竺国之经吾軰十余人比贤士结匡庐之社尚期珍重式副愿言

　　重建忠佑庙疏

　　自隋朝称八絶之灵巍然庙食与陈墓对一坏之土岿若堂封人杰地灵者八九百年灰飞烟灭者一十三载剪除荒棘经营閟宫展今日之宏规复前人之旧观工师求木政须用使鬼之钱长者折枝敢请下如神之笔红云殿香云缭绕白鹤溪流水廽环看眼前突兀之屋既成有栽上槎枒之松堪画雝雝在宫肃肃在庙俨遗像于丹青赫赫厥声濯濯厥灵振英风于今古福归庶士寿祝一人

　　普度斋坛榜

　　大地众生多沉沦于苦海恒沙诸佛能拯救于慈航会遇有縁寃亲无间切念斋主僧某洎诸信士等为见曩因丧乱兼值凶荒或被戮于兵戈或遭烹于鼎镬或疫疠而全家不起或饥羸而比屋俱亡月明星稀长夜发无依之叹天阴雨湿常时闻寃哭之声三寳前今获皈依九泉下悉令解脱故此新开鹿苑于焉延奉象王命苾刍按乃科仪传华严讽诸经典燃火树照阿鼻狱焜耀灵晖施斛食拌尸陀林饱餍甘露斋主宜志心归命僧流当竭力奉行有感必通无欲不遂伏愿佛垂慈愍人得超升玉毫相光照十方咸听正法金沙池花开四色同往化生寿永天家恩沾沙界

　　干人赠人疏

　　尝闻朋友有通财之义今某人毘陵人也久客居贫欲还乡而不可得敢请诸君子仗义以赆其行真美事也
　　听冯驩弹铗之歌不胜感慨览王粲登楼之赋亦甚怀归事有难言理宜代述某邓侯华胄毘陵宦家二十年海内兵戈遭逢涂炭五千巻胸中文字收敛光芒故园之松菊都荒暮景之桑榆不暖但空载满船明月岂能乗两腋清风惟诸公曰馈赆焉则此老营莵裘矣腰纒十万贯便可比扬州之行负郭二顷田更何用苏秦之印毋嫌饶舌特为点头

　　代曹仲铉募亲旧作隐居疏

　　白髪三千丈怅然咏谪仙之诗行窝十二家徒尔慕尧夫之乐借巢鸠拙绕树乌飞屋茅席巻于秋风衾■〈釒截〉寒添于夜雨欲新构作莵裘之计必故人赠草堂之资经之营之完矣美矣潞城风景幸春回兵革之余剑井虹光看日射轩窻之外帡幪有自感戴奚忘

　　道家受生会疏

　　大功不宰巍巍乎上帝难名小道可观碌碌乎下民有报盖豺獭不忘其报本即潢污可荐其真诚芳名请日下先题胜会在天中令节惟白水真人办力有玄都道士通灵水到渠成山鸣谷应天一地二天三地四要之同受于初生人一已百人十已千冝尔力行于斯道

　　黄鹤庵居疏

　　飡五粒松前度看桑田变海县一壶药今畨结茅屋居山要得如清溪道士之家必蒙助白水真人之力帡幪有造修养奚难遶香烟鹤听珠经山鸣谷应养神丹龙蟠金鼎地久天长

　　辨惑编锓板疏

　　左赋初传洛阳纸顿増多价白诗可易鸡林贾犹用一金矧端人正士之立言皆至圣大贤之遗训人能弘道徳必有邻切见龟巢老人行年弥髙信道愈笃文字五千巻笔前言为辨惑之编辛懃三十年弦古调待知音之听固缉补其旧矣冝锓梓以广之登山采玉入海求珠所寳无暗投之叹制芰为衣纫兰为佩相成俱化熏之功珍重斯文咄嗟可办

　　奔牛坝南重建井亭疏

　　古堰横奔牛髙下分河中之水碾涡深没马傍边宜井上之亭中书君但请挥金公输子便能求木画檐飞起金台接蔼蔼之云烟素绠来趋乐石甃泠泠之氷雪愿言多助立见落成

　　沈子英以先茔毁于兵重葬木主作佛事追荐疏

　　七十二疑塜求全难救于昔人千有亿化身超度祗慿于我佛投诚三寳进悼双亲伏念某显考某官显妣某氏殁有后先恩皆深重北邙埋骨不期毁马鬛之封西郭招魂复用卜牛眠之地祔卯君而安厝题神主以珍藏情极哀伤事从权变爰命缁衣之侣共陈素供之仪鸣佛乐于法筵宣梵音于教典聚功徳海及尸陀林伏愿佛日照临人天感格九品莲台之极乐父母超升一坏莎土之无虞儿孙祭扫天长地久存顺没宁

　　方外交疏贺行敏中住永庆寺

　　尘生东海八荒宇宙重开石烂南山一壑烟霞犹在欲起废而还旧观须作兴以布新条水到渠成山鸣谷应某人深悟单提之旨旁通百氏之书石麟角煎胶续弦从禅月道场得来三昧秋兎毫囊锥脱颕有泼天声价震动诸方道之行与时则可矣折松枝升座说法种莲华结社招贤且自怡陇上之云将突见眼前之屋置草堂宿土舍今吾似少陵先生留玉带镇山门何代无东坡居士燕贺有喜鸥盟弗渝

　　忠佑庙修造疏

　　世称八絶数百年人杰地灵庙食一方二十载灰飞烟灭欲举手作长廊广殿向知音说流水髙山老我鹤归良工鸠集惟长者秉如神之笔能慨然助使鬼之钱经之营之完矣美矣丹青遗像若生存大业之初恢拓弘规将复见灵光之旧褔归众信寿祝九重

　　诸山请偕长老住报恩寺疏

　　金园祇树胡少师原是恩檀玉盌菖蒲苏长公曽留词藻虽往事尽成隳废惟得人乃可作兴某人学有渊源声溢湖海大力量能胜重任诸行軰或称老成松月堂前吹布毛于禅衲钱塘江上挥麈尾于法筵断弦琴未续朱丝无孔笛别成清调如斯出手方谓作家岸为谷谷为陵更看歴僧祇之刼士希贤贤希圣会当传佛祖之灯邻壁光辉宗门焜耀

　　三山湖重建木桥疏

　　踏芦渡水莫言他物会通神伐木为桥且作此目前方便故址在雨汀烟渚良工运月斧风斤要得速成必须多助彷佛填河之乌鹊依稀跨海之虹蜺三山湖岐路纵横人无病渉驷马车诸公络绎自可留题济众云功埀名不朽

　　重建排墓桥疏

　　断桥人不渡如弱水以隔蓬莱小径曲通村奈荒野而披榛棘溪分燕尾路绕羊膓必飞梁重压烟波则大道直趋城郭金璧一挥于长者斧斤羣集而成之浮杯僧不用惊鸥题柱客尽看乗驷设天上填河灵鹊毋听讹传蹑空中跨水长虹伫看髙歩咄嗟事办讃叹福生

　　逺尘居疏为善庆堂作

　　歴数河沙未尽僧祇之刼逺离尘垢讵忘我佛之言一把茅得以葢头三条篾尽堪缚腹道须多助室乃茍完离旧隐稍入深居近新洋最为佳境展开一坐具地截断诸尘劳门寒山帚不用扫除明镜台毋劳拂拭招白云为伴侣更无心出岩岫之间对玉峰作画圗其妙趣在丹青之外以安隐入作清净观

　　陵口慈院化修造疏

　　扶起法幢据一带江山之陵口飞来禅锡憇十方云水之路头剪荆棘重作丛林扫埃烬仍为寳地数年不辍百废俱兴今将卷屋上之茅从新覆瓦更合刬阶前之草依旧磨砖构层轩奉七佛之师望北阙祝一人之寿小苾刍向前料理大檀那直下承当种种庄严绵绵接续使工师求木聚良材以待匠石之需为长者折枝修因果而有福田之报惟金尔诺斯玉其成

　　方外交疏贺兰楚芳住法济寺

　　以大法济世而出接迹前修如小山招隐而来増辉同列布金园虽云废毁硬■〈釒截〉汉斯可承当某人学有渊源名扬湖海虎阜蔼腾云之气在昔与教藏通灵蛟溪响流水之声至今效分座说法道将行矣人皆仰之西排湾重见珠林东印土俱成寳地陶彭泽入逺公社更不劳沽酒见招韩昌黎听颕师琴自肯为赋诗相赠忘形缁素同志清髙

　　塔寺疏

　　青山门匝地荆榛化城安在红塔寺倚天楼阁胜地重开虽苾刍卓锡而经营必檀越布金而成就扫除瓦砾整顿林泉垒七级之浮图复还旧观成一区之兰若永守清规报施主恩祝圣人寿

　　设冥道场榜

　　金仙慈愍开八万四千方便之门寳公科仪指一十二数超升之路既殷勤而修设冝次第以宣扬燃解脱香秉光明烛缁流星集旛影云扬専追悼于一灵敬皈依于三寳礼菩萨诸天圣众召阿鼻十府冥王法雷鸣铙鼓之音甘露洒盘盂之供演大乗法懴除累世愆尤燃药师灯照破诸途幽暗施伽陀食济众饥虚散五彩之仙花解多生之寃结尔斋主必加精恪无愿不从我清众各尽虔恭有感斯应伏愿佛光普照法理圆通成就功徳山积算比恒沙之喻脱离生死海亡灵得凈土之逰

　　作佛事荐陈都事疏【名同仁字仲埜前常郡经歴】

　　念伯道之无儿谁承祭祀頼西方之有佛可兾超升追悼同寅投诚大觉伏念某官儒林拔萃仕路蜚英五六年劳赞画兰陵卓然可敬四千里赴承宣莲幙遽尔云亡桐棺菆葬于太原木主奉祠于精舍供陈蔬笋香爇旃檀世尊放玉毫相光释子诵金刚般若集恒沙之功徳为净土之庄严表我交情助公冥福伏愿洋洋如在濯濯厥灵栢子庭前听法会西来祖意莲华台上逰魂得上品化生

　　方外交疏贺微太古住天宁寺

　　一天宁有内外之称经权并用九云梦无芥蒂之迹触背俱亡惟麟胶可续断弦佀乌获能胜重任道之行也人皆仰之某人前辈老成单提正印早入寂照室得径山骨髓而归亲承圆悟宗耸秀峰头角而出由由然寸丝不挂堂堂乎大噐晚成坐兰陵茅一道场纳芥子大千沙界苏州有常州有总成嘉话旧雨来今雨去皆与忘情钟鼓雷鸣衣冠云集古调倡阳春白雪余香存晚节黄花韩昌黎海上留衣特致敬大颠之意苏子瞻山中解带不妨问佛印之禅凡与鸥盟永言为好

　　方外交疏贺聪闻极住天宁寺

　　毘陵称剧郡天宁为第一禅林泗州留法衣风化有许多因地旧网罗重新振举大力量直下承当湖海推贤山林増重某人堂堂伟噐藉藉英声虎阜师承闻圆悟相传之极致龙河法藏得维摩未译之先几浮杯使日出之邦驻锡憇春申之浦有声画无声诗等为逰戱横说禅竖说教尽自圆融踞此猊床香云缭绕拈将麈拂花雨缤纷石池种灵运之莲山门对独孤之桧道则髙矣美矣人皆见之仰之三千年黄河清喜遭遇今朝之盛日十八贤匡庐社看振兴前軰之髙风凡我同盟顺尔成德

　　荐亡女疏【女因产而亡】

　　蝮母裂肠于生育转致寃愆象王慈眼于沉沦能令解脱皈依大觉敷露微忱切念亡女某氏为结子之桃花一时飘坠视当阶之蓂荚三载更新欲撤灵帏弘开法席梵呗演瑜伽教典慈恩降阿鼻狱人寳灯破冥路之昏斛食济陀林之馁罪如霜释业比氷消极漂溺以上慈航洗秽浊而归净土伏愿佛天覆焘慧日照临大乗上乗最上乗裒诸功徳欲界色界无色界从此超升

　　常州府天宁寺修造疏

　　娑婆世大千沙界往古来今毘陵郡第一道场残山剩水大法幢要人扶起老禅衲领众支撑开甘露门持修月斧佛有殿似灵光岿峙独整天龙卫从之威钟有楼如五鳯添修庶免风雨震凌之患新两庑而鴈堂奕奕广丈室而猊座巍巍形势依金城汤池周围护银山■〈釒截〉壁兴言多助立见有成视银杏为双树林数百尺欝葱佳气接昙花从五竺国二千年奕叶余芳

　　除服设醮荐亡疏

　　明发怀人恐沉沦于下土斋沐祀帝敢对越于上苍仰瞻威颜俛沥情悃伏愿恩光普照见旭日于云中魂气超升御灵飙于天上
　　日之方中恩辉广被天之所覆大徳难名谨陈伉俪之情尚乞哀矜之赐伏愿一诚天鉴幸获接于斋坛万罪氷消获早生于仙境
　　日之夕矣事亡如存天何言哉有感必应稽首三渎驰情九霄伏愿黒籍除名竟飘然而遗世丹梯飞歩即从此以登仙
　　居丧踰古制之期勉婴世务炼度伏髙真之力可济幽灵仰吁洪钧俯陈丹悃切念亡室某氏生无妬忌能内助以成家备歴艰辛甫中年而即世琴瑟之音固絶室家之意难亡命黄冠演其科仪设清供同乎禴祭敷宣道典歌咏歩虚诸孤除服以追哀十极降恩而超度伏愿朝紫金阙乗织女之云车居白玉京胜嫦娥之月府尚期遗泽益裕后昆

　　重建后余桥疏

　　论灵鹊填河之事每笑讹传假祖龙鞭石之神何忧病渉睠此滆湖头阔港寔为鹤溪上要途惟诸贤发郑侨济人之心则良工用娲氏补天之手以旧石加诸土木看新冬成此津梁客有马长卿必为题升仙之柱贤如郑子产毋劳用溱洧之车

　　太平兴国寺修塔造寺疏

　　毘陵郡诸山起废幸此明时太平寺一塔岿存依然壮观风摧雨坏岁乆月长戒坛与梵宇俱亡画水在图经空载巍巍乎七层巨构茫茫然百畮荒基扶天柱之倾宜先出手听风铃之语会有知音虽卓锡已有人焉而布金必须长者千年鐡柱观看青莲居士重礼冥僧半天拍阑干待简斋先生留题佳句聿成胜事求着修名

　　常州府送聪闻极住苏州万寿寺

　　一笑视齐云舍利顿现神光三迁至禅月道场能绳祖武遽尔风吹别调本来云出无心某人见合真知闻皆极致是空是色出熈怡蓝外之青自本自根得妙喜骨中之髓进非躐等道在力行猊床拥五色香云麈拂洒六时花雨以淞江太湖倒倾其法海于长洲茂苑振起其宗风登东山登泰山道眼盖明于天下处北海处南海交情何异于日前尚曰邻封毋忘旧好

　　常州府请中道立住天宁寺

　　干毒发一花五叶之春流芳震旦天宁为四县诸山之冠填重毘陵必须得前軰老成乃可为后学师表切有请也闻斯行之某人有藴皆空无道不立山林下工夫缜宻湖海间声价峥嵘无凖翁祖派传来得宁翁虎邱之亲授穹窿山寳珠拈出升景山猊座以盛行连年横野渡之舟此日击誓江之楫平地把法幢扶起独园随坐具展开白槌雷鸣缁侣云集金斗城鸣抱闗之柝钟鼓相闻■〈釒截〉门限待问话之人衣冠聿至伫徯三祝同寅一诚

　　普庵堂修斋安奉徳藏主灵位代蟮作

　　丛林钟鼓道本贵于同修祠宇香灯义不忘于前軰敢谓东山小宗之从子仰于西方大觉之慈悲悃愊具陈慈悲谛听切念故师伯藏主徳公早遵父训过匡庐莲社之门继得师承入灵隐竹泉之室主名山一大藏教典渉危途十余载兵戈常时若缄口无言凡事皆灰心不作虽病业难迯于俗舍乃寂灭预知乎去期法已茶毘礼宜蒲供安奉觉灵于旧隐宜扬科教于今辰伏愿成就菩提圆融般若六十五年娑婆世界梦幻俱空百千万亿清净法身光明普照

　　延福庵众设法华道场保安疏

　　居安虑危愍众生之烦恼扞灾御患頼诸佛之慈悲俯述舆情仰千大觉切念某人等家居长幼咸寄幻于两间气候燠寒或违和于四体共阐道场于延福同宣妙义于法华炉爇寳香蔼祥云之缭绕花生银烛増慧日之光辉伊蒲列供于斋筵因果縁成于梵宇伏愿佛天覆帱法雨沾濡五运六气之流行无灾无害七喻三周之功徳无运无邉凡在乎邻里乡党之间共享此寿冨康宁之福

　　延福庵修造疏

　　修月之斧数千世传异事补天之石五色神立竒功矧草创之禅林乃檀那之福地若加修补愈更作兴或舍旧而图新或裒多而益寡斧彼锯彼轮焉奂焉上漏下湿处任在■〈土丂〉墁东涂西抹时光生髤饰孔方兄但能助力阿罗汉别当现身非庄严是名庄严此福徳胜前福徳展开一坐具举头皆延福道场更上一层楼弹指见华严境界愿言金诺事悉玉成

　　常州天宁寺请性天之住山疏

　　金天地作瓦砾场空王殿岿然突兀■〈釒截〉门限为戈戟用僧伽衣乆矣刼灰必得人扶起法幢特为我展开禅席瓶盂云集钟鼓雷鸣某人北山三譍早岁入昙翁之室西江一吸无人当马祖之锋煮虚空煨拆脚铛谈般若聚点头石在处香云缭绕有时花雨缤纷时止时行了无罣碍浙左浙右靡不依归今菟裘为将老之营而竿木乃逢场之戱幸无多让勇为此行吴山青越山青拄杖挑白云飞起常州有苏州有满船载明月归来

　　延陵精舍疏【并叙】

　　昔司马公诸君子在洛为邵尧夫先生买宅人到于今称之今叔濓江征君世居江阴与延陵季子墓同里清风髙节实景慕之迩来避地吴下拟欲筑延陵精舍于淞江之上使学者有所依归吾党之士冝相率以助其费亦庶乎为尧夫买宅之意也不揣僣言作成幸甚
　　君子攸居不鄙九夷之陋英才可教常存三乐之心欲衿佩之游从宜斋庐之讲习非助我者孰能为之切见某人乔木故家飘蓬叔世书剑客长洲茂苑襟怀蔼和气春风五色笔之文章家传乆矣十字碑之贤墓乡念存焉筑精舍笠泽之滨揭故园延陵之扁既不忘于桑梓且乐育于菁莪愿言为长者折枝佥曰使工师求木美轮美奂鼓瑟鼓琴试看荷蒉过门之徒皆为升堂入室之士青山在上流水在下马公乐花竹余春先生如邱学舍如舟苏子以虀塩送老亟图燕贺永缔鸥盟

　　呈长洲县请修顾元公祠堂文

　　尝谓古昔名贤合奉烝甞之礼世俗滛祠岂容混杂其间风化所闗事冝改作切见晋散骑常侍赠侍中骠骑将军开府仪同三司顾元公相门华裔文武全才当时与陆机陆云并称三俊王导慕江南之望张华号南金之竒以乐道而鼓琴能知人之锡炙平六州之大乱成一代之竒功其它勲业具载晋史祭典曰有功于民则祀之若元公之贤理宜庙食今墓在长洲县二十九都皇天荡南旧有祠堂为乡里奉尝之地近被一等无知小民将本处废庙中土地神像移入本祠使夫妇列坐玉石混淆惑乱观听于理未应如蒙官为致祭撤去续添神像禁断樵牧整葺祠宇非惟尊先贤辨滛祀以明礼法且能正人心厉风俗有补风化为此合行具呈

　　昆山州学讲堂上梁文

　　设庠序学校之教于国中人伦为重闻金石丝竹之音于堂上圣道弥尊頼有人心上经纶见此屋眼前突兀恭惟知州相公理明圣学职守神州念斯文重系纲常知厥职实兼师帅如文翁化蜀多除弟子更繇似常衮治闽亲与诸生揖让顾瞻鹗泮乃构鳣堂看接武布武于上下之间快求仁得仁于讲论之际先圣人洋洋如在贤太守赫赫厥声视郑之不废乡校而过之比鲁公能修泮宫而成矣斋庐俱备廊庑亦新驺虞之徳诸侯之风是皆本先王之教宗庙之美百官之富喜共窥夫子之门爰举修梁敢陈善颂
　　梁之东日出扶桑丽太空五色喜看祥瑞现八荒都在照临中
　　梁之西湖上青山玉笋齐千里风尘铜马去四郊春雨锦鸠啼
　　梁之南负郭人家瓮茧蚕共爱甘棠周召伯重歌岐麦汉张堪
　　梁之北江水滔滔归水国人心亦自水朝宗声教依然流九域
　　梁之上万象森罗天荡荡日边氛祲已全销天下太平今可望
　　梁之下州里弦歌总风雅三呉徳化服淮夷多士文章继班马
　　伏愿上梁之后一人有庆万邦咸宁舞干羽格苗氏之顽大禹班师而勿用修文徳来逺人之服颛臾近费以何忧化日舒长士风益盛

　　募朋友置十七史疏

　　农有菑畬可尽畊锄之力儒无简策曷资讲习之功借于人或诮为痴阅于市自亦可笑切见某人萤窻苦学陋巷甘贫十七史歴代之书拟求善本数千载古人之事具欲周知区区未遂其志咄咄不离于口割鹭股奈何无肉刮龟毛安得成毡虽君子存固穷之心在朋友有通财之义多助寡助大书特书便令载米家之船管取挿邺侯之架知之者好之者乐之者相与讲明岁之余日之余时之余尽教披玩其为感佩奚可弭忘
　　当时以中统钞题助者赵师吕萧昭卿王伯祥王子芳王仲徳各一百贯葛用中王君寿道士邓混然各五十贯祁尘外萧子璋金君玉各廿五贯僧琇玉林廿贯命甥女婿周朋举诣集庆路干托士友陈云心买纸儒学内印置共作四百六十册所用装潢作料二真等费计二百贯澹泊斋藏贮诸史时至元五年岁在己卯余在鸣鳯王氏家塾是书至至正丙申春因避兵寄藏金坛县尹秀峰家其子吾婿也

　　劝募刋思贤録疏【代张希尹作】

　　某伏覩故宋道乡先生邹忠公常郡名贤程门传道其一言一行皆可为天下法若龟山杨公了斋陈公南轩张公晦庵朱文公丞相李忠定公诸贤咸有赞述宋季及元郡守校官暨诸名士尝为表着祠墓之作散诸四方者不一龟巢老人谢某裒辑成编名思贤录凡若干巻然非锓梓以传则忠与贤之文辞将遂湮没宁不惜哉某比以梨板百片助之其锓之资尚有望于好事君子书成之日庋诸学宫庻得以贻永乆也洪武十一年八月中秋日江阴张端

　　刋龟巢摘稿【代王尚纲作】

　　尝观石鼓之诗阅二千余年剥落未尽学者犹可得而传焉近代板刻颇亦类此今呉中黄宗礼氏欲以龟巢谢先生之诗镂板而传之适以事阻因循十年敢用告诸君与巢翁相知诸为协力玉成其事夫巢翁之诗多以忠孝节义形于咏歌茍得刻本以广其传于世教岂小补哉

　　龟巢稿巻十


　　●钦定四库全书

　　龟巢稿巻十一

　　（元）谢应芳 撰

　　○书

　　上奉使宣抚书【时为岁荒而述也】

　　某尝观孟子告邹君之言曰凶年饥岁君之民老弱转乎沟壑壮者散而之四方者几千人矣而君之仓廪实府库充有司莫以告是上慢而残下也夫邹小国也孟子犹以是告之况堂堂天朝富有四海而仓廪府库比之邹君相去万万奈何有司者遇凶荒之年而不思救荒之策知出纳之吝而不知时措之冝宜其残慢又甚于孟子之说者责何可逭耶伏惟大人奉圣天子明命廵歴遐陬询民疾苦其矜恤黎庶慈如父母纠正百司凛如风霜盖能以圣上之心为心惟恐一夫之不得其所耳然民之疾苦莫甚于饥今常州属邑曰武进曰晋陵其境土与镇江相连岁之凶荒实相似也今两县之民皇皇焉嗷嗷焉与镇江之民何以异哉然彼则有仰给官廪之喜此则有饿死沟壑之忧国家一视同仁初无彼此厚薄之殊特系乎有司之能告与否耳嗟乎常之民自冬徂春诉饥郡邑仅尝得义仓之粟一二斗而已斯人也譬之乆旱之苗微雨斯须岂能苏息必待优渥沾足而后免乎枯槁耳当此之时青黄不接食草木之根者有之鬻子女而食者有之去父母离乡井行乞道路者滔滔也有司方且移文核实籍有田之家计畆科粟以为赈恤之政其亦不思之甚矣夫粟之为物必产于田岁凶则田不收矣夫不收之田虽累巨万粟何可得乎况频年不登赋役重困产去税存者十有八九一旦又加诸赋敛之毒其狼狈为何如哉徒使皂隶之徒家至戸到呌嚣之声鸡犬弗宁是以有田者亦多为东西南北之人矣其诣有司者则拘之絷之鞭之扑之刮龟毫于棰楚之下割鹭股于挫辱之余区区所得民不足赡假令能赡其民亦何异夺乌鸢之食与之蝼蚁耶若是者某诚知大人君子之心必不忍为也忍令有司为之乎夫常之为郡大郡也官廪之粟陈陈相因又有附余之粟存焉公帑之积绰绰有余又有赃罚之金在焉斯二者非国经费有司亦何靳而不以施诸民乎茍能以是施之亦可以解倒悬之急况能如汲黯发河内之粟乎惟大人举而行之上推圣恩下副民望盛徳之至然民疾苦岂止于斯如公田之重租宜减官盐之髙价宜轻田户之酒课宜更都水之冗官宜汰凡如此类未易枚举独以赈饥一事首渎钧听葢民之颠连命在朝夕非若他事可少缓也刍荛之言倘蒙采择余者又当条具而悉陈之惟大人埀察焉区区干渎崇严不胜悚息

　　与王氏诸子书

　　诸君子居丧三年除服有日闻欲命羽士设醮以资福所费计统钞二百锭有竒以粟用之几四百石是亦出乎孝敬之心循乎世俗之礼也然福之实果何有哉以愚言之用三日醮筵之费赈一乡人戸之饥当此凶年使数千百人得餔其粟而免为沟中瘠者其欢欣赞诵奚止百倍于黄冠之口哉若诸君更欲尽追逺之诚则于祥禫之日丰洁致祭亦庶乎终丧之礼矣但今之世俗亲没之后凡言做好事者非佛氏之斋必老氏之醮二端之外余无用情虽祭祀亦不为意盖亦未之思也愚请引古证今以斋醮无足信者为诸公详之佛氏以释迦为师其书自汉以来流入中国初无设斋之说也至梁武帝妄祈因果俾僧流为之厥后亡灭宗国饿死台城使设斋而有因果岂至是哉道家以老君为师自周以来其书传之天下亦无设醮之说也至宋徽宗妄意求福令羽流为之未几倾危社稷流落徼外使设醮而能获福决不至于此矣二君昏迷不明物理信一时妖幻之言为二氏衣食之计如此前代名贤当今豪杰卓然有见而不惑者固多有之惟闾阎细民惑者什九何足论哉诸君负聪明特达之才有深逺宏阔之见平居髙论迥出人表岂至是而亦沦胥于污陋之俗耶必能以理烛斋醮之妄以财行赈恤之仁上下一心虔奉祭祀于以寓孝思之意于以报罔极之恩上天鉴临何福不至先君有灵必含笑冥冥中矣余以忠告者乃朋友之义也在交契不敢以不忠惟诸君念之

　　论呉人不当祀范蠡书

　　投老异乡如龟藏乆未尝敢輙造公卿大夫之门为游说之客也今一造焉亦不敢如方朔自誉毛遂自荐以求其用亦非有富国强兵之策惊世骇俗之论以衒其能特以古人一事有闗风化敢请为阁下陈之仆近过呉江尝逰三髙祠頋瞻遗像览前人记载金石之文见所谓三髙者曰范蠡曰张翰曰陆龟蒙谓其清风峻节天下共髙之邑人为东家某而祀之仆于是窃有感焉夫季鹰鲁望呉产者也呉之人慕为东家北是已■〈氏鸟〉夷子皮始终事越间尝以行成留呉其心未尝一日忘乎越也进美女纳寳噐以惑呉之君臣乗虚进兵以灭呉之宗社大率皆蠡之谋越人论功蠡居第一岂非呉之大仇乎惟其功成名遂遯迹而去其识见固髙于常人然浮海适齐则装其轻寳珠玉以行在齐复营致千金之产自齐之陶怀其重寳而去居陶而父子畊畜转物逐利又致累巨万之资仆尝观太史公以是屡书不一书者盖深鄙之非取之也较诸子房辞汉翛然从赤松子逰相去万万矣又观杜牧之诗苏子瞻之诗皆谓蠡得西施以申公夏姬为比由是而言谓其人为贪为秽亦不为过尚何清风髙节之足慕乎今也以呉人馨香之黍稷享敌国贪秽之仇雠于理其可乎哉礼云民不祀非族况仇敌乎或曰有其举之不可废也仆应之曰呉有三髙人特未之思耳若泰伯仲雍延陵季子真可谓天下所共髙者也凡为呉人茍非土木孰不有髙山景行之思虽欲止之而不能也惟当道君子循名责实改而易之实足以称三髙之名雪千载之羞而餍服舆人之心矣然斯言也仆不往告之他人而特告于阁下者诚以阁下心正而理明学博而识髙见义所在勇于有为凡于正人心厚风俗之事知无不行特此一端偶未之及闻仆所说必不以人废言此仆所以发其乆箝之口也惟阁下参秉钧衡之暇稽诸祀典以理裁之以义决之为之改作奉三让至徳之圣人祠于堂上配以二贤仍以季鹰鲁望列之从祀如此则振前人之谬戾新斯民之耳目正髙风崇礼让激衰世薄俗而劝之其于风化岂小补哉惟大人君子埀察焉若谓蠡有功而祀之则越人祀之宜矣如诸葛武侯之贤蜀人祀之呉魏亦未尝有祠焉斯理之公古今不殊幽明无间所谓质诸鬼神而无疑者也苐恐不知者以仆之言既不足以谋身又不急于世用斥其迂阔而讥笑之仆于心诚无愧焉古语云可为智者道难与俗人言所恃髙明必蒙鉴察区区干冒崇严不胜悚息

　　代与李中丞书

　　某去年夏四月尝奉状附某官漕运之行不审彻钧览否即日仲春伏惟君侯神相多福某避地呉下六年于兹颠沛流离困穷艰难万状逺不能奔父丧于京师近不能葬母骨于鄊土兄弟妻孥救死不赡故于父母殆若忘恩其实衔哀茹痛朝斯夕斯未尝顷刻忘于怀也若大人之深恩厚徳重如邱山亦未能伏谒门下效犬马之力以报其万一幽明两负度日如年惟大人念先人之夙好悯遗孤之艰虞特赐哀怜不加谴责为幸甚矣某拟今岁归耕胶山剪荆棘艺禾黍庶一稔而有宿舂之粮即洒饭先人之墓一负荆于大人之门也兹因呉县尹诣前谨奉此承候起居并述所以趦趄负罪之故舍弟某临书罗拜悃不殊前下情无任悚惧感慕之至伏惟钧察

　　上盛教谕论土地夫人书

　　常州路学教授盛克明以文庙先圣殿及门庑等屋湫隘皆撤而新之庙前建文昌土地二祠其土地旧多淫祀尝询之应芳悉皆除去但夫人之像为或者所沮而存余尽力请毁之至书再上教授乃白诸郡守贾侯侯然之像遂毁教授名昭维扬人侯名禧字吉甫真定人也
　　自先生之教于常也讲贯之暇缮修庙学二三年间百废具兴某窃尝与乡之诸老论之皇元置郡博士以来未有如先生用心之勤者也功其懋哉功其懋哉时有细故一端尚宜改作敢以狂瞽之言輙渎清听惟先生察之伏覩本学重建地灵祠于仪门之外其神有无姑置勿论使诚有之是岂不知亷耻者哉今肖像之设夫妇偶坐楚楚乎裙钗之饰盈盈乎朱粉之妆侍从傍立男女杂处俨然坐圣人清庙之下能无耻乎礼曰男子居外女子居内又曰女子出门必拥蔽其面虽近世礼俗之敝亦未尝无男女之别也至如闾阎细民之家人或过之其妻犹避嫌不出岂有身为神灵而为之配者不知内外之分呈身露面眉案并食以饕士大夫笾豆之荐反不若闾阎匹妇而能避嫌乎吁幽明虽殊理则一致决无是理也明矣比闻吾先生以此为细微之故不欲矫世违俗而姑从众也则先生之心固然矣但学校者风化所出之地凡有作为人所矜式愚恐四方来观将谓礼或宜然转相仿效而卒莫知其非矣又恐礼法之士从而议之又安知先生初见之明如彼其后从众之意如此耶此愚所以不避谴责僣伸寸喙以罄其刍荛之诚惟先生以理揆之勇为撤去非惟雪神羞明礼教不沦胥习俗之谬抑亦可见先生之不以人废言矣抑愚又有说焉夫地之灵者莫灵于贤者也若呉季子张文靖胡文恭邹忠公诸贤正毘陵土产之英灵学有旧祠庳隘弗称即于此祠而奉之不胜夫无名氏之鬼乎程子曰除神祀而民为善斯言也虽质诸圣人在天之灵亦何疑哉夫如是而或获戾于鬼神者凡有殃咎宜加于某之身无悔区区僣越惟先生察之

　　又上盛教授书

　　某比见地灵祠设夫妇之像恐未合礼切尝冒昧有言欲裨明见亦庶乎他山之石耳或有诮余者曰怪神之事圣人不语非不语也盖不易语诸人也夫地灵之神其配偶有无未易窥测若果无之则儒先君子必尝论说今吾子以一介之微言虽屡中又安足取信于人也哉仆闻之既谢不敏退而考诸五峰胡先生之论南岳曰世俗为庙貎置男女屋而贮之亵渎之甚厥后北溪陈先生又从而释之曰自圣学不明鬼神情状都不能晓如泰山封帝俨然人形埀旒端冕且立后殿于其后不知又是何山配之为妇也然则土地之于山岳类也像貎之设已为不经况复加之配偶乎惟先生撤而去之以祛众惑其有未喻者乞以前二公大儒之言晓之其谁曰不然况当今天下之所通祀者曰三皇曰孔子曰社稷或庙貎焉或坛壝焉皆未尝有匹偶之设何物地灵而独有之乎愚也稽之古训已如彼参之祀典又如此反复思绎决无是理不免再用尘渎以殚其千虑一得之愚惟先生埀察焉

　　干周侍御作顾元公祠堂碑书

　　某毘陵鄙人也逃难异乡百事踈懒惟好古之念根于其心老而弥笃遇有感触奋然欲为力虽不足亦必假手于人卒于成而后已今有一事复因人就绪輙敢具述颠末为阁下成之某侨居葑门适与顾元公之墓相近地方五六里俗称顾荣墓是以知之既知之数往吊而问焉夫元公晋之名臣也其勲业家世详见史编元帝大兴二年十一月十七日卒于官迄今凡一千五十余载碑文虽失丘垄尚存土人以其地如鳯形名鳯凰岭前有二墩峙立左右丛祠一区为乡里奉尝之地其来逺矣近有无知之民舁置土地神塑像数軰列坐其中其荒谬淫亵有不可胜诛者以某一介之微莫能改作是用言诸长洲县令周君君博雅而文方其视政之初力行古道故闻而喜之遂与某等展墓且诣祠奠谒属某为文告之曰何物地灵混此室处既而令方议去淫祀整葺祠宇邑人张实乃乐成贤令之志输财效力惟命是从圬人梓工并手交作瓦甓之毁者易之栋宇之朽者易之像设供具门垣墓表靡不完好二墩则各植梧桐二株名双梧墩盖张华尝称公为朝阳之鳯及墓名鳯岭故也月余毕功令复躬祭祠下丽牲有碑宜勒文以发昔贤之幽光而周令亦牵连得书然必求大手笔为之斯不朽矣惟阁下硕徳令望为今儒宗典雅之文追古作者若篆隶之妙则秦丞相汉中郎并驾而驱吾不知其孰先而孰后也兵革以来诸老凋谢所谓斗南一人而已惟阁下追念前修赐之述作并为挥洒使刻之坚珉则词翰两絶焜耀丘陇将见夫争先摹写以广其传则元公之勲业闻望益着于青史之外矣某又考之南史晋武帝禁立碑表着于令甲至元帝时骠骑府主簿以故恩葬旧君顾荣请为立碑诏特从之然则今阁下之文继美千载可谓无愧焉耳如某区区龟巢在往岁犹蒙黼黻矧斯文之传有补风化阁下岂不乐其美耶此某不揣僣越拜书阁下以阁下之必不却也轻渎崇严不胜悚息

　　上王总管正风俗书

　　尝闻丰山之钟霜降而鸣说者谓气之相感理或然也今某一介草茅覩呉下风俗之坏扼腕切齿不忍隐黙敢请为阁下陈之盖以阁下得天地之正气养之于心施于政事故区区狂直感而有声犹丰山之钟也惟阁下发号施令行诸郡邑必能诛锄淫秽一洗污俗振其气之余烈也是气也在天则为风为霆为秋霜为烈日在地则为艹而指佞犬而咋奸豸而触邪欧阳子所谓天地之义气而孟子所谓浩然者也夫以阁下之清非秋霜乎其明非烈日乎政教号令非雷厉而风行乎如某者气禀犷直疾恶如仇盖亦似乎指佞之艹咋奸之犬触邪之豸也吁昔孙叔敖杀两头蛇而阴徳之报位至楚相自世俗观之敖之杀蛇损物命也殊不知除一物而免众人之害徳莫大者也今日之事正类此物故复举此以破世俗之惑罄其一得之愚惟阁下察之

　　贺丁州判到任书

　　某客居江浒带经而锄一日乡之父老过余曰两年吾州以州长之贤民用复业今又复得贤州佐共仁其民必能尽除烦苛使田里无叹恨之声矣余居此饮娄江之水是亦娄江之人也可不喜乎可不贺乎余曰倅方下车曷知其贤曰吾闻之居家能敬其亲居官则敬其同僚遇文士则敬武士则敬缁衣黄冠医药卜筮之属咸礼貎之微而皂隶亦善遇之又微而蚩蚩之民伏庭下讼曲直者亦谨以三尺之法裁之未尝厉其声怒其色也是皆敬之存于中形于外如此非贤而能之乎时甚乐闻其说因黙念先民之言谓能敬必有徳徳以治民而民必被其泽矣既而入州以父老言询诸文武医卜缁黄之间无间然者至于搢绅月旦之评道路舆人之颂比前所闻者尤加详焉是诚可喜而可贺也然则一州之人今被其泽固当为一州之贺等而上之泽及一郡则又当为一郡之贺又等而上之扬歴台阁羽仪天朝可为斯世斯民之贺者未艾也惟一念之敬始而终之君子慎焉

　　与陈翰林子山书

　　某丙申冬逃难呉门逢人问阁下出处顾尝为浙东路难之忧后二年闻居翰苑深用为喜近于唐彦博处又喜知爵位之崇道徳文章之盛每诵一代不数人百年能几见之诗驰慕而已某离乡六年备歴艰险年今六十百无所成独与儿辈固穷尝惧失其故歩也比来目昏耳聋髯白如雪惟髪尚有黒者则其状全类社公可笑可笑鄊人多无噍类而某一家数口幸而无恙父子笔畊粗免沟壑特未知将来如何耳兹因胡宰行谨此问讯即日秋髙伏惟善加保爱亟秉钧衡以福天下

　　上周参政正风俗书

　　某毘陵贱士也曩岁以避兵来呉阁下时为郡主有所控诉俱蒙接纳由是知阁下为能听言为能下士常怀野人芹曝之献而未能也今阁下参秉钧衡为国柱石以斯世斯民为己任呉人赖之若子之有慈母风雨之有夏屋别妍媸而有镜较轻重长短而有权度也况阁下不自有其明下士之勤吐握不倦听言之切询及刍荛某虽老无能为视舌尚在岂终无一言以效芹曝乎然国家之事钱榖甲兵则既有人筹之矣讲求法制亦有人矣荐贤举能又有人矣特呉中风俗坏于浮屠之不肖者曽无以及之某敢请为阁下直述之夫男女有别然后父子亲父子亲然后义生义生然后礼作礼作然后万物安无别无义禽兽之道故礼谨大昏诗首闗雎易着咸恒书称厘降圣人虑天下后世深矣彼佛之为敎虽有异同然以淫为戒亦甚至切但今之浮屠玉石混淆所谓不肖者乃僧中之罗刹佛氏之罪人无别无义之禽兽也某处某等之徒未易枚举姑以目前言之某以堂堂住持之称踰墙而搂三□□继室桑中之妾骈集方丈行窝旁观因往往唾斥怒骂但未有言于官者耳同衣不敢言之教门之乡里不敢言之恐其怨害也上司悬隔而不闻州县置之而不问是以恣其荒淫了无忌惮逺近效尤淫风大行良家子女兰鲍俱化甚可惜也愚惟狂直不忍喑黙然某本异乡之人区区僣言殆犹西家之犬吠东邻之盗使其主因吠而警耳且能使家众捕之亦庶乎救其所失不然则犬为徒吠且徒取憎于盗耳今阁下当路于呉非斯民之主乎有司非家众乎治其人使返其尤物而风俗还淳非尚能救其失乎以阁下之明必不使某为徒吠之犬而徒取盗者之憎也惟阁下察之或疑浮屠氏不肖者多莫能尽治是大不然君子之徳风也小人之徳草也风行草偃如响斯应有不待家至而戸到也昔明道程先生言于朝曰治天下以正风俗为本然则区区所陈不为细故惟阁下采择赐之施行非言之幸斯道斯民之大幸也

　　与刘旭齐书

　　某三复志文皆逹生委命之意不琱不琢之辞深用敬服谨依命微润饰之但迁葬二亲不宜说以便省扫亦不宜泥风水之说也启菆而迁庶合古制所谓以家学授受而侄子青领乡荐乃家庭盛事宜特书之至如流寓昆山亦纪实也若孙某必书在某处不然则有其人而不知所在是阙文也以术数二字易相者之言则虚中之说前后相应又见公精于虗中一家之书而免议者有多惑之诮所需挽诗未能措手题小像数语方尔腹稿续当纳上若夫戒酒一节未喻髙见古人居丧不得饮酒食肉然必曰五十以上血气既衰须酒肉扶养者则不必然是则酒肉乃老者之不可无也今年将八秩正宜以诗酒自娯尽其天年死无所憾戒而不饮非惑于罪福乎若以戒酒为盛徳事勉而为之则古之圣贤皆欠此一徳不然何老痴如是耶望不以人废言亟请呼曲生以永朝夕重九仆当折菊一枝携酒一壶并作活祭文诣前为公洗胸中凝滞也

　　与孝章殷君书

　　相去纔一舍地不面动经半载可胜驰情比闻足下以名后而往如玉抵鹊深用慨叹已而知有佣力者代之得不废种学绩文之业又深为之喜也某尝谓士生斯时固乐于得时行道然有命焉非力可致当此之时茍能有一畆之宫可以栖息卖金买书教子共读客至沽酒剧谈古今真乐事也左近朋友惟足下洎子英袁君公振马君朋南执中二赵君幸足下勿以细故少沮而遽改其乐焉某于二十年前固尝乐于此矣今兹穷途不复可得家累百六十指借屋而居仲春以来风雨连月颓檐败壁湿薪破灶视累辈若有不豫色者某赖有陶诗一编可以自娯且时与樵歌渔讴更唱迭和乃释然无纎芥之累于胸中也诸友会间烦以前所陈者告之使乐其乐旭斋刘先生无诸君之乐者则以渔樵唱和邀之亦必乐余之乐矣僧庐十絶先乞示教

　　上何太守书

　　仆本毘陵人也寄迹呉下于兹有年窃闻贤府侯以清静治民亷明之声洋溢下里凡民得以安集于二天之下者为幸多矣仆虽穷居一室从事笔畊然日与田夫野老为伍而共其休戚焉比者钦奉纶音大赦天下圣恩汪濊物无不沾而斯民之幸尤多诏罢敝之民何以纾之又曰民有不便有司举之此足以见圣天子忧念斯民之心如此其切托付有司之意又如此其重也由是田野之民欢欣鼓舞意谓痛入骨髓今又有増科水脚之患焉譬如乆病之人旧疾未愈新病复増实何可当哉奈何里胥催征急于星火飞刍挽粟昼夜不停搰搰无吐气暇虽欲赴愬于甘棠之下不可得已况能愬诸辇毂之下乎如某者以笔代畊田无寸土于官赋重轻本无干预然斯民困苦之状惨于目嗟怨之声刺于耳诚有所不忍者况闻贤府侯吐握下士子爱庶民故輙敢以刍荛之言上逹台听是犹丰山之钟霜降而自鸣野人之芹爱君而特献也一诚如此余无觊觎惟大人君子上以体圣皇矜恤之意下以察疲民疾苦之情鉴仆愚诚恕其僣越特蒙采择赐之施行使困苦之民得以苏息愁叹之声化为讴歌将见太史氏以循良之政登载简册而仆亦当作襦袴之謡与田夫野老歌咏于郊野间矣

　　呈府侯书

　　尝谓国家更化务从寛大以安民州县承行贵在申明而无弊事既有乖理宜陈说见奉诏书内一欵节该民间凡有不便事理该载不尽者有司明白申举事轻者中书省即与施行重者集议闻奏钦奉如此切见昆山州岁办秋粮八十余万石旧年本州岛遵奉上司所行每粮一石起科水脚米一斗各保人戸赴京纳粮其所用水脚俱系自行出备当时有司失于申明上司优免开除兼之张氏以来比于前元多増粮额民以穷困输官不敷今加水脚其数益厚不能办纳致令催粮里长人等破家荡产累遭校责监系囹圄受罪数月逃亡缢溺者不知其数直至今年八月钦遇赦恩纔方释免切详上司允行每粮一石科米一斗既是明白水脚葢以人戸赴京送纳逺渉江湖艰难重费以此粮米为稍水船脚之用其理显然上年官司所收不见如何用度即系重复于民未经定夺开除况今洪武元年见奉上司明文起科船料令佃戸自办人船脚力送纳官粮又每石收铜钱五十文及以官粮二百五十石起科水夫一名赴京畿漕运司应役上项元科水脚粮米有司一槩征收使民不支给官无用度非上司原行之意人民受害下情不能上逹良可哀悯若不建言尤虑今岁秋粮必到似前拖欠负累官府人戸逃亡不无荒废田业闗系非轻其它州县事亦一体如蒙采览备申上司详议为民除免甚副圣天子优恤斯民之美意公道幸甚苍生幸甚

　　与孙彦民书

　　伏览题顾元公祠堂诗语皆事实且以辨斥淫祠表而出之非茍作也笔之怀古录中叹赏未已忽州人抄示吏部移文行乎有司禁止淫祀且令勘取忠臣烈士之属载诸祀典者皆奉制集议而行实为圣朝更化之盛举忠如元公真宜庙食苐恐里社之人不知东家丘之可敬不为申报良可惜也望先生借重一言询之郡邑必合乎祀典载之有司岁时之祭将自兹始庶不负朝家之美意又恐革命以来巫觋之流复以妖象混淆扇惑愚俗军民樵采或不知禁更乞上陈督府旁及郡县请给榜文严加禁约尤见先生之仗义也元公在天之灵盖昭昭耳某本合亲奉周旋适病齿痛剧其头岑岑寒热不可以风故弗能前然视舌尚在且有知己者可与之言故不自忘其僣越而覼缕也惟先生不辞缓颊之劳特赐发扬公道幸甚元公本传就用缄去拙诗奉怀别楮呈似一笑

　　慰顾国衡丧父书

　　暮春承令先君书首叙别怀次言羇况惊虞忧患靡不详悉所云旧疾新愈惟手颤未能作字又曰颤定更写诗寄去也时予以来人便回即口占一律用代答简岂意五月六日遽闻捐馆初疑谬传未以为信又细询之果尔大故不觉老泪之湿衣袂也区区友朋犹此惨怛况为之子若孙者其巨痛为何如哉然孝子之至宜以后事为急显亲为务如刻铭纪徳瘗骨□□山及以遗稿可传世者镂板而传之如此则先君子之亡犹未亡也仆以衰老弗克蒲伏往吊切见张司业以诗祭韩吏部勉效一篇以陈薄奠因敢僣越相告如前所云诸季洎令子谅惟孝心所同各兾节哀顺变僇力遗事以尽孝思之情临书凄楚至祷不宣

　　与陈彦直书

　　古人有言曰瓜田不纳履李下不整冠盖嫌疑之地不可不慎众口铄金不可不畏今执事欲以临濠仓屋就宅上为之意在招致同役鸠集梓工朝夕相与规措监督而成就之至如供给饮食收拾物料亦得以驱驰臧获舆隶之人为之効力此固忠厚君子之用心视公家之事如家事也然以嫌疑论之则类乎整李下之冠纳瓜田之履知几君子可不避乎数日以来事未作而行道之人已有萋菲之言况他日乎吾尝询诸执事之骨肉至亲及宗族姻眷朋友相知者皆曰诚有可嫌疑者如前所云但恐咈执事之意不敢直言不敢强諌退而论之犹可更张造作之地如邹墟陈渡桥等处邻乡接境宻迩同役执事领袖于彼使佐贰者各任其责工匠者各展其力凡一切所用钱物公同出纳明白簿书如此则不根之言无自而生矣或于公务之隙归理家政亦何不可斯言也虽出自众人之言实合于老夫之心是用笔之简牍以告执事盖亦恃以平日相爱相敬而以忠告朋友之义如此执事勿谓洁已奉公无可为其谤者昔周公圣人也而有四国流言乐羊子贤士也而有盈箧谤书况今俗薄其嫉妬怨憎揺唇鼓舌者所在而成羣一旦妄生谤讟哗然而蠭起执事将何术以止之耶茍无术以止之则其患有不可胜言者可不虑哉可不虑哉易曰君子作事谋始又曰君子见几而作不俟终日始而不谋见几而不作后虽噬脐恐无及矣区区僣言切希恕察

　　与许钧善书

　　春初承诸名胜惠诗盖以社栎无用之才或能致寿而忘其蒲栁之秋也知感知感自是音问旷絶不审动止何似可胜怀仰区区徙居横山日与野翁溪友班荆坐谈或泥饮击缶更相唱和以为娯乐余无可言者数日前乆雨而晴出门野望欣然见百榖稔熟遥想呉淞江上西溪沃壤秋风■〈禾罢〉稏黄云满目真可为先生贺吾儿森得舅氏新田四五畆畊以蓻秫度其所收亦可酿臈酒作粔籹以充其亲之老饕若先生之家岂不十倍于此倍十之喜亦可知矣千墩诸故人烦问讯并致丰年之贺临书驰企

　　与袁子英书

　　比者周履常来承手诲具审起居安吉诸公多星散所喜孝伯教谕远回及有提学俞先生寓同里闬朝夕相与讲明古道或倡和时以为乐而某违距几三百里恨无缩地行术可以同其乐也如景仰何如景仰何曩闻欲著书以究事物之藴其它述作必更有之示教一二可乎吾侪道同志合虽各处一方茍能于文字间以古道朂率交相责善视连屋不相往来与夫往而蔑可语者逺胜之矣俞先生往未曽参拜莫敢以此情告公及秦陆卢殷熊□诸契家念仆旧交勿弃老谬幸赐警策则区区未死以前皆可以与闻古道之日也某目虽昏尚可以强观大字书耳虽聋亦可以听人髙声语但健忘絶不能记或欲作一诗阅数日而不能成既成而援笔欲写又为茫然嗜学之意实未厌也惟诸公念之春晚寒暖不常切兾为斯文慎重

　　与京口俞伯镇书

　　比小儿去丹阳仓卒附舟不及书问及归乃言尝至瓮城以尘容俗状羞去谒见即日仲秋计惟天相斯文动止廸吉朝夕游从或山歌野唱以适其适余无可与故人道者西望长江驰慕而已公居泮宫必多著述不鄙老缪尚希有以见教近闻丹徒令君死塟鱼腹蔚有政声区区恨不得其姓名事实之详笔诸野史敢烦髙弟録示可乎本官遗文暨诸大手笔之所纪载尤望示警吁喧啾百鸟中忽见孤鳯鸣识与不识皆乐为之一闻耳末由会晤更兾珍重

　　答熊玄修书

　　顷辱赐诗及书其诗所以开释老怀者多矣书辞详悉如聆面言然皆辱追理清事非世俗寒暄之问而已跋所跋雷震事言简理明殊有警策辨惑编未到书府不知陆沉何地矣今再用一册与鸥盟文送上此文命题葢子虗乌有先生类也悠缪之谈茍合雅意使老夫亦得挂名鸥社中不亦可乎愚见以闲叟易野叟之号名实相称且人皆得以称道耳比闻寓舍有郁攸两畨之厄而郎囝且为万里之行怀抱欠佳然君子处困亨乃为旷逹况有小令郎干父之蛊朝夕侍侧足以为娯此意此言惟先生然之如某者自去秋为凶人排陷尝继以重疾人皆危之頼天之灵复延残喘由夏而秋村居放适数日患痢自谓必死侥幸又不药而愈亟命儿軰执笔口授答诸公春首之书及尽偿来年诗债先生闻之必为我一大噱也

　　与侄僧徳藏主书

　　汝七八岁时父母钟爱因汝父好佛欲令汝为僧身虽在家已僧其首教汝读论孟即兼佛书埀及成童遽命从释汝母泣而从之时优昙师为汝祝发授以五戒及汝侍灵隠竹泉师法席果茗之费罄汝衣钵汝父且竭力继之盖望汝为释门伟噐至如成佛作祖说法度人皆汝父所望也不幸汝母先即世父亦客死于兵俱不能见汝特逹可不念哉可不念哉今汝汨没固时之使然兵锋数年竟不复点检其身奋厉其志贸贸焉甘于阊茸岂絶然不记忆汝父之言耶近闻去金陵谒西域髙年之僧受戒而回吾谓此行在庸人则为可嘉在汝则为可笑葢庸人昧理有不知杀盗淫妄之非或酗于酒一旦受此五戒遵而行之变恶为善是可嘉也汝自幼为两名师弟子岂不曽授汝之戒乎抑西来之僧不以瞿昙为宗而别有所戒乎不然则往年之戒即今日之戒受而不持徒尔仆仆是可笑也吾尝观佛书说父母劬劳四恩之一也凡学佛者在所当报不知胡老僧曽语及否吾闻汝于二亲烝尝及俗礼扫墓等事皆不为之其心必曰古禅老有言一子出家九族生天是为大孝惟恐不能尽出家之道不能度九族之人负乃劬劳为人讪笑以为豺狼之不如于心安乎余近者一病几死日来稍愈恐旦夕溘先朝露则斯言无复有人告汝故扶惫援笔布露肝胆慎勿讳疾而忌医蹈前覆辙父母所生二子汝兄早丧惟汝独存春秋祭祀奚忍从汝而絶耶似续之计老不可为若释门祠奉之礼汝亦可为否则奉春秋祭扫随俗礼以终其身亦庶不忘罔极之报云耳若夫修行佛道非吾之所想亦当先务点检其身奋厉其志持守戒律由粗入精水到渠成何所不至诚能如是乃不负汝父平昔之愿也汝其勉之汝其勉之予生业儒故不事佛使其为僧则衣佛之衣学佛之学凡与汝所言者汝当力行幸勿谓言耄而忽之

　　与苏性可书

　　中秋前一日淫雨喜晴晨坐坐瓮牖下焚香瓦鼎三复魏公百韵诗追念令先君面谕之言虽隔一宇宙犹昨日也感慨之余书数语巻末谨用纳上以今观之前軰如瞻翁先生得正大之学卓然不为异端紊惑者盖亦鲜矣幸而象贤有子又笃生磊落振拔之孙及有姻眷如伯逺兄者相与矗立交相勉厉视百家妖妄邪诞之说如鸺鹠夜鸣吐骂斥逐不一动其心此仆所以爱之敬之以三俊为忘年交也数日来抱疾待毙百无挂牵但恐儿軰于失怙之后为乡俗所移或违治命吾死之日三君子有能为中流砥柱者乎伯逺洎令嗣伟正同此致意颓惫不克亲书必蒙照察

　　与苏州呉赵二心友书

　　今春曹徳升去甞致书二妙随得报章知中行避地海滨盖亦离羣而索居也时老夫在忧患中闻之为之怅然荷执中埀念不逺三百里欲赐见访此情岂泛爱者可得同日语哉某二三年来父子邅迍有不忍与故旧言者前年秋木为县学训导媢嫉者以擅离役讼之受笞五十斥为编氓去年暮冬忽分宪于案牍求疵府司官曹俱被罪责而木复加五十五杖发鳯阳屯时某以卧病不能为之申愬痛苦而已抑郁而已其从弟送行至正月中旬负疾而归医救月余屡濒于危老夫平生恶况未有如斯时者既而病者勿药老怀欲纾方拟抱牒赴台阁之下以鸣其不平承郡守以毘陵志书付托辞不获命自春徂夏黾勉校正疲惫之躯如堕胶漆每一思之涕涙交泻如此更两月余夏初志书甫完乃盲左目虽可见天日如隔烟雾由是杜门饵药又复经月虑恐双目俱盲则此志不伸此子不复能救矣于是奋不顾死力疾诣宪府陈词仍以恶诗倾写舐犊之情頼台官上下如秦镜并照灼见肝胆特赐哀怜信宿之间上彻天听钦蒙玊音放木归养半年陷阱一旦得脱于七月初三日到家老夫先归兼询其抑鬰痛苦积于怀抱者方若氷释矣然则非上天有以相之不能也非祖宗之遗泽未冺亦不能也顾区区力援其子以尽为父之道实斯文启廸之力为多二公吾斯文骨肉视木如弟侄者其受祸必为之忧苦其蒙恩必为之喜怿故歴叙颠末用彻清听不自觉其覼缕也拙诗谨呈事亦概见凡知己如元修子英公振钧善诸先生均烦举似或者有以见教则老夫得歌咏为乐其幸多矣盖平昔乐于读书今以目疾而废但每日饱饭熟睡百无猷为亦无可为乐者惟乐此一事以待毙耳未会间惟二妙徳业进修幽真养福下情不胜至祷不宣

　　答许钧善书

　　中秋后一日翰墨到手甚慰驰思且知三书渺茫埀念愈切蒙荐馆地且玉其成鲍叔之知何以过此但某年既耄矣某子如死而复生有菽水之养矣茍不知止贻笑老耼亦违我圣人贪得之戒矣佩服重言敢不闻命方竹杖甚佳受惠感激承问吾儿其事见于呉赵书中皆抄去先生视之必重为之戚而喜也

　　答管伯龄书

　　一别十年相去几三百里非惟会面之难而书尺亦不能寄清风明月未尝不思玄度世羙上人自锦里来归得手札并佳章情谊蔼然文藻灿烂足见徳业与年齿俱髙欣羡欣羡娄江之东词林独歩又安得尊酒细论如曩年终日竟夕之娱乎然昔人有言心亲则千里晤对矍铄二老扁舟往来不消十数日程相与访诸故人于三江五湖之上以适其适真吾軰余生之乐事也岁晚有兴当践斯言奉和来诗聊抒情愫鄙陋之辞发一笑耳令嗣过庭烦道前悃金陵往还过敝寓白鹤溪可乎儿軰曰木曰森皆为农横山之阳废学可耻林也蒙郡守过爱举充江阴县学职固辞不获去有日矣其如居者壁立何谅故人埀念故及之余不一临书无任驰系 

　　与卢公武书

　　前岁殷文学再赴咸阳持至佳作且极谈幽贞之吉甚慰驰想今年春得袁子英先生书乃知公交车入鳯阁而演纶之笔已在手矣可喜可贺即日谅惟徳日益修道日益隆而文誉日益以着可胜仰企从子林到京令问起居并以拙诗一小编呈似盖有学子王尚絅者将欲刻画无盐出丑乡里于予旧稿中摘出一二类而编之敢望痛加删削赐之序引则庶或不致覆瓿矣往者怀古录属有记载今亡之原稿若存更乞抄示区区棊花手巾并囤碑一本送上希领意岁晏更兾为斯文慎重以迓春禧

　　与陶孝思书

　　比月旦乡饮而别满望执事与郡庠诸公同过邹墓以陪贤太守及官僚仝为祭扫不审胡为不来也夫邹忠公为道学君子天下共贤之在昔学有祠墓有亭郡守教官岁有祀事二三百年之间遗文尚存非缪传也然岂特乡郡如此哉凡其平昔过化之地莫不尸而祝之惟近岁以来郡中之祠亭俱毁奉尝之礼寖灭废缺今府公举兹坠典与斯文有光较诸吊苌弘祭乐毅屈平田横诸先民者岂不韪欤是行也虽道路之人犹为兴感矧学士大夫好古而尊贤者乎某于五月七月间有拙诗二首兹用録似盖以执事相知而不哂其迂相契而不责其僣必能倡率鼔舞赐之述作若郡博士先生及周储二妙见之亦必翕然揄扬以崇先哲县学诸名胜闻之又安得不从而作兴耶展墓之行想能有日而某又当持一杯以陪沃酹区区别有僣言庶得面尽矣不宣

　　上武进樊大尹请置先贤祠书

　　某尝闻古者祭乡先生于社盖祭社以功而乡先生以徳而预享焉崇徳报功其义一也近世祠乡贤于学宫是亦附祭于社之遗意其礼可不事欤姑以武进言之若我胡文恭公张文清公邹忠公霍状元乃所谓乡先生之表表者前知县江右董公缮修黉舍尝置祠文庙仪门之左欲于此祠而奉祀之以秩满而去遂成旷典今明府视政以来阖邑之事大小毕举特此一端偶未之及然而事虽至微实系风化如蒙即此祠宇修设供具崇奉先哲尸而祝之使邑人知所向慕必有过祠下而嘉叹之者曰今之山川犹古山川也今之学校亦古学校也士生斯邑茍能如前人之贤为世师表亦得享无穷之祀矣由是而感发兴起奋厉激昻风声气习浑然俱化又安知不有胡张邹霍之贤相继而出耶愚所谓事虽至微而系于风化者此也惟明府不以老生之言为迂而以国家之风化为重举此盛事以厉风俗斯文幸甚乡邑幸甚

　　答昆山袁子英书

　　七月望正郁郁苦热忽承六月廿四日书及聮篇佳作逐一披玩快然如清风入怀加以金井水洒面醴泉甘露之沃烟火肺肠也继即付小儿林逹张沟而近林自郡庠来归云学中诸士友仝观蚶杯之诗不胜称羡想希尹得之玩味赏识其快意无异于老夫也某白首归里故旧沦没惟希尹相知为深若思贤録一见即欣然助楮板百片且将率好事者刻之想执事闻之亦以为喜故用语及区区又有一事不避讥笑専此干托学子王着欲以龟巢稿锓梓因摘数十篇与之名曰摘稿愚意乱道虽多不能尽出丑耳然必大手笔如提学平斋余先生者畧为序引若右军为蕺山老妪书扇则非惟价重当时而名亦为之不冺惟执事玉成之某扵此先生固未尝有半面之雅去年冬尝蒙惠诗以光衰朽乃执事过爱其亦从而爱之今之求文谅执事一语之赐必可得矣他日当端驰瓣香因徐见孟以鸣谢悃余有干渎别楮具陈钧乞留意朝暮间拱候报音辰下雨凉伏惟讲贯之暇多有著述示教一二尤妙东望玉峯无任驰想

　　与贾教授书

　　昔郡庠祠道乡邹先生祀享而学官复有墓祭由宋及元未尝废弛今我郡博士未蒙举行盖兵革之后学校方兴前此或未之闻也区区老生用敢饶舌幸勿以人废言与周储两助教议之特赐修举则某亦当采薇横山挹泉龙井挟惫骏奔以从诸公之后矣兹有口占并以思贤録送上惟讲贯之暇电目一览必有佳作如前軰发先哲之余光也曕奉在迩书不尽言临楮驰系不宣

　　与乡友邹钧显论合祀忠公书

　　尝闻盱江李太伯之没家无子孙其乡邑学校塟而祠之祭扫不缺也栁耆卿客死襄阳羣妓合金而塟每春上塜谓吊栁七至今以为美谈吁以太伯视吾乡先生邹忠公之贤有间矣况耆卿乎夫忠公程门传道为一代名臣且尝以义文周孔之易论孟之书发明妙理埀教百世郡有祠墓几三百年不幸因元延佑以来有非其种而为似续佳城毁裂殆尽继以陵谷变迁荡然无遗去年冬頼有贤郡守率僚属墓祭碑之仆者植之樵而牧者禁之庶亦无愧太伯之郡邑矣苐吾党服儒衣冠未尝持一觞以浇坟上之土视曩之舞裙歌扇者反不及之区区老生感今怀昔可不告诸文献故家乎惟执事乃故家之杰出者也顾某尝以忠公之盛徳大业洎诸贤士大夫纪述之辞録为一帙名思贤茍能板刻而传使观者知忠公之贤如此则其髙山景行之思骏奔豆笾之敬自有不能已者景邹有亭显忠有庵皆无异于古人矣夫如是则斯文之光乡土之荣风俗之厚且美为何如哉昔人有言曰存则人亡则书盖书存则其人之亡犹不亡也耶

　　与詹伯逺书

　　前两年宜兴许主簿六月送炭盖其知范叔之寒豫为之计今足下于此月惠布葢与许公之心同乎一诚也老夫虽尝以小诗谢之今衰懒不能措一词然此心感荷实不能忘知己者必以情恕非简慢也近得江阴张希尹都事梦屋篇谨用缄去此老语不过谀而意有抑扬足下宜识之余人所作尚未到手惟可贤父子佳章毋吝见示老夫自月旦到陈馆代子训蒙稍暇则以古今名人之诗长歌短咏自以为乐殆犹曽晳之嗜羊枣也可笑可笑秋辰下暑而凉惟乐岁优游安享清福为慰

　　与李石泉书

　　某寓此寂寞滨日以吟啸自娯过客多望望而去有如一泉近仁至则闲坐片时语及吟事者盖絶无而仅有也所需拙作令学子録去诸人视之必有笑吾軰所好如栁下之锻何足乐哉然自得之乐难以语人亦不必强与之语也秋凉过此必留一宿然庶得清风明月之夜倾倒所怀耳闻以一泉为字乆矣近获晤语言乃改为石泉又欲以固本为字石泉则为道号矣某因足下去速不细论想所以欲改者必有人谓一泉二字竒崛且无出处是大不然夫一泉者谓一胍之泉自原而出非溢美之词也若僣尤古人之九渊及世俗所矜玉泉之类却当改之兄道号冝在晚年随所寓而称之不必拘拘于名字之义回示雅意当为作字说矣余文缕述不宣

　　答袁子英书

　　秋间领教帖及发至余先生序文此盖以执事过情之誉致蒙褒拂如此儿軰得之即锓诸梓老夫感铭于心岂忘所自哉今拙诗二首其一写怀仰之情一以谢余提学并寄阳羡茶一裹惠山泉两罂区区微忱烦为转逹所谕毁范蠡祠不审果否抄示之文又不知前軰遗稿耶今人所著耶毁祠于某年月某人言之某官行之耶欲得其详传之郡邑使在位君子有仿效者是亦遵令典正风俗之一端也某因儿子木入杭代渠训蒙陈氏阅三四月渔樵唱和无足举似近作辨讹数十语将与馆人行当録去请教某词冗长以其欲揭之丛祠谕彼愚俗不得不然所愧不能言简意明如古作者欲再得木居士等一二事引用其间惟执事多识前言敢求批示某以两目昏盲不克诣座下细论徒増驰慕而已余先生洎诸名胜同此请益即日祁寒切兾安居养恬以寿斯文

　　答惠子及送泉书

　　一别两年将谓假馆华庄优游蔗境未闻移席县庠也故昨于学斋书中有失问讯兹承赐诗与惠山泉偕至不胜感激遂即刻奉和以抒谢忱曰龙山只在片云间不到山中四十年多谢故人知渴想瓦瓶封寄煮茶泉笑笑学斋回更烦寻水符之盟毋使山灵笑人寂寂也竹山词乆为乌有弗克奉命岁晏末由晤言惟善保为斯文寿

　　与曹师禹书

　　昨诣魁塾值入城未回绛帐之下衿佩仍集贤主翁代鸣教铎清风穆如歆羡而退老夫藏穴如龟然亦有时蹒跚于西枝之西东洲之东如曳尾泥涂者近闻里中有孝感事心甚喜之作小传为记其实片楮録上敢望实翁徳和诸名胜交相润饰赐之咏歌庶几观民风者采摭亦可为声教之助云尔

　　与永庆雪心长老书

　　比承裹茗过寂寞滨誾誾话言殊可人意且蒙以清节处士征余文义不容辞然别后思之似难以画竹之美遽用为号尝观古之人以号著称者多矣姑举其一二言之晋之陶渊明门栽五栁因自谓五栁先生世以其不事二君乃以靖节处士称之非自号也陶弘景挂冠神武门归隐华阳洞人称华阳隠君后赐号华阳真逸唐之张志和待诏翰林以母没不仕居江湖间称烟波钓徒后赐号曰玄真子亦非自美也白乐天平生显宦晚年放意诗酒号醉吟先生及与香山僧满等结社称香山居士而已宋徽宗以徐仲车不仕为孝木有连理甘露屡降谥节孝处士欧阳以刘凝之弃官归匡庐作诗赠之有曰丈夫壮节似君少其后朱晦庵为作祠亭匾曰壮节皆非架空立说也由是观之曰清曰节讵宜自称在他人亦不宜过情而誉之今王处士之家或有清节可爱之竹以寓名称或逃于逸与丹丘羽人为方外逰即以此意澹然为号岂不韪欤今画者鞠躬问道于师之像寘诸巻首亦人所未晓也是皆待公与之定论批示详悉方可措词拙直之言必蒙领畧秋暑尚炽惟安稳为宗门自重稍凉造见以谢先施并尽所怀临书不胜驰系

　　答集讲主书

　　八月初承书及诗乃知仁祥二长者一在九京一居濠上前闻陶生之言皆谬也诵诗惊怛而嗟叹之迨今未已惟髙隐清修得大自在且与诸亲友及宻迩者逰从如昨可敬可羡所谕听雨篷海萍等作丁宁再四义不容辞但昏耄无人可语兹用稿呈烦为润色庶不为二公之酱蒙耳儿子林去冬臈月赴新郑县不得奉命若海萍之诗必得释门善知识以上乗宗旨发扬方尽其妙非儿軰章句儒之所能也如老夫者亦臆度想象而已淞南小隠却易可作亦烦先得其详方可着笔区区管见改日细论有恒公振诸吟伯求赋钱孝女诗烦介意取寄吕克明宅専望専望更兾以宗门自重不宣

　　与林掌教论请建先贤祠书

　　夫学校以明伦为本育才为务风化之所由出也如追慕前贤褒嘉忠孝节义等事树之风声使化行俗美则于学校之教岂小补哉汝今所职不可不知此为先务也吾闻新郑为古名邑邑有东里子产故乡宋欧阳文忠公之墓在焉此二贤者一为郑之贤大夫事见春秋传等书不毁乡校已有大功于世教况其有君子之道乎其一以道徳文章为世师表力排异端羽翼名教配诸孟韩功亦懋矣凡过而知者当为起敬邑之人可无同乡之爱乎汝今多幸奉天子之命领教兹邑访求古迹知有二贤理宜考诸简册参之礼经告于当道请置祠学宫是亦古者祀乡先生于社之遗意也释菜之礼以诚以敬毋事繁文尤不宜用世俗楮镪如贿赂然其祠堂供具亦从简古毋事华饰所费之资当割俸与诸生及贤士大夫协力为之慎勿为邑氓之挠愚见如此未知诸名公以为何如

　　与熊元修书

　　昨者不以衰朽自弃往访故人满拟细讲道谊倾写素怀奈何已眚之目加以暴疾不如所愿临行辱厚馈不能谢别蒙谕淫祀虽以懐古録进呈亦不能面议攘斥之竟怅然而归连数日所患不痊暗室坐卧因思洪武初钦覩诏条断除塑像今彼无知民不以顾元公忠荩为敬而以俗称金家神之类羣然土偶玉石混淆非惟循蹈覆辙有负前人且违今代惟新之命宜于里中及守祠者示以礼法悉以屛除独设木主题曰晋散骑常侍顾元公之神庶得上遵国典下息邪说岂不韪欤想先生以足疾所沮愤然于怀莫若告诸鲈乡隠者等一鼓作气仗大义而为之不啻如摧枯拉朽耳某实以衰病不前此舌尚存讵容泯黙先生与诸公必能矜察非徒为是嘐嘐然也乃事颠末具载周左丞记中请稽考事实合宜而行慎勿为狺狺吠雪者弛焉云山相望颙俟报音夜来听儿軰诵佳作于孝女之事议论抑扬词意古淡非泛泛者可比小儿求引年诗尚希赐教鲈乡诸吟友二诗兼得尤佳琐碎不及各书烦为引忱临楮驰系不宣

　　与呉中衡书

　　别后第三日小儿以舟自无锡问津到令亲蒋宅满拟请判阃孺人与老妻儿妇軰少聚奈何如燕鸿相避怅然而归然令岳母老安人在彼养疴贤夫妇必有候问之日望乗便过寂寥濵茶话以偿所愿鸥社翁所言淫祀愚意以执事寓居长洲难与里中等语鸥社软脚疾虽厄健歩或可以今古理法告诸鲈乡隠者从臾而为之则无以异乎老夫奔走先后也尊翁挽词并旧文録上所领厚惠举室知感同此申谢到千墩王有恒处更烦索引年集求诸公诗贱累老妻而下皆属笔问贵眷起居并奉相过之约区区恳祷不宣

　　与马公振诸故人书

　　比到千墩蒙绨袍恋恋日与周旋吊死问生悉如所愿乆获赞成思贤録事欣幸佩徳没齿不忘但不得一登草堂连床夜话荷执事以目疾见怜弗责尔如仲昭甫孝义恭谨襟度恢宏雪篷叟敬老爱客挺拔出羣其礼意皆溢乎欵接馈赠之外有可思而不可忘也南涧海萍二法师忘形而知心有恒济民二契家爱敬而尽礼明善则笃亲戚重师友才识兼进尤为可喜相见间烦一一道谢感意别后到陈溪信宿逢人说项无不歆羡思贤録命刋书者为之为无梨板未得速成想中秋前王猷访戴之日书成则偕往晤言特未知病眼为何如耳执事诗已编録孝女诗于呉彦徳处取至但欠伯龄先生等作尚有望焉诸公赐引年诗多多益佳更烦发去中行兄处盖熊毛诸吟友欲作故也老夫重改去慈竹轩诗尚兾羣彦以郢斤交斵付明善入巻无致为大方笑仲安贤良彦清昆季同此致意不及另书

　　答谢袁子英先生书

　　惟中上人来承问念吾子早世以词哀之以鸡酒祭之存殁知感即日暮春伏惟师弟风浴咏归追踪古人剩有乐地老夫可仰而不可及也自去夏以来目昏则见人不能识认耳聋则低声语言不闻齿髪皆脱落几尽日食糜粥残喘仅存然此心好古嗜学不减畴昔时令小孙軰近立侍侧髙论原道西铭太极图说等篇不忘素志奈有时以目前平地风波为之忧恨不得与亡妻相从九原之为愈也谨此奉谢并述潦倒之状如前所云晤语无期切兾善保以享清福不宣

　　与姜天定书

　　前者得挽诗二首吾子冥冥中必知感髙义老夫亦知所学非旧阿蒙但不克一相见与细论不识近日为医为儒専于何业少暇可过潞城与小孙仝到横山啜清茶说淡话就烦删择旧稿类抄别帙盖年来两目昏盲誊録者字多差误得是正之庶免贻后人之笑耳有一馆地就议可否寒家虽遭两丧皆不用世俗所尚之礼足下之来无劳虚费夫贫者不以货财为礼老者不以筋力为礼此古之通义也但近年朋友道丧不可不讲风俗甚薄宜敦劝之若吾友吴启之父子王季髙叔侄令弟周辅等皆平昔有见识有议论者闻吾軰讲古今必能辅相激劝以笃人伦以厚风俗曽子曰人之将死其言也善请诵此以速其行顾老夫衰颓不乆于世迟则不复论此古道矣良可惜也偶有谢新郑张宰一诗録去过目观其仗义如此薄俗之敦亦庶几焉

　　与袁耕学书

　　比在昆山四十日凡新知旧交青目顾盼赤心解纷指迷途挽颓波者皆知所自也况饮食交载礼意俱隆老夫与子孙軰感铭心骨有难于笔舌尽者会间烦一一代谢六月朔到家布帆无恙但病目赤烂两耳益聋殊觉厌世若友文斋匾烦先生为之俞孝女事政宜上旌善亭表着以遵令典以厚风俗其移文立传事合详明宜大手笔为之吾軰当从而赞美可也姓名年纪岁月日时得批示一知尤妙即日暑雨希倍加珍摄为斯文寿

　　与俞彦智书

　　昨到昆山故旧中如畊学先生灵光岿然新相知者皆可人意惟执事削去边幅能仗大义能勤小物能刻画无盐以衒其美老怀铭感之死奚忘儿子及孙感亦如之两文皆纳上幸恕稽缓即日秋暑谅惟起居安适酒邉清兴必多然狂客之号但当风流如贺季真以称其名至若滑稽太过或笑中有刀以贻后患诗曰善戱谑兮不为虐兮圣人于三百篇中垂戒如此宜保察之老夫托爱厚饶舌再四盖区区如爱美玉恐污于蝇声发于心不忍缄黙幸毋责焉坡翁诗曽蒙许借望付至小孙軰一览秋冬决当奉纳临书恳祷

　　与海萍讲主书

　　昆山延福僧舍中两获晤语知平地风波所在有之逹人大观必不芥蔕于灵台也会后抵家不及言别想已还湓溪安穏清适老夫以思贤録刻完追感王仲昭处士独成其美美不敢忘今以此书一部送置灵几吾友士庸于宅务之余不时诵读以忠义视为规式黾勉以循蹈之则先尊深为象贤之喜也扬子曰希颜之人亦颜之徒惟讲主诱掖奨劝以玊成之醉琴贤宾主续当印去怀哉昭甫无任怅惜

　　与余茂本通政书

　　昨到昆山得倾盖如故者数人而执事开诚心论古道片言只字商畧可否其谦益有过人者逺大之噐岂易量哉况饮食馈遗礼意兼尽使老夫及儿辈感佩而归未知所报尝凂作亡子挽诗必蒙留意望付至以光泉壤区区赠无逸一诗烦为转逹令亲雪篷髙邻仲名会间呼贱名致谢即日秋暑更兾节哀慎重以终礼制临书驰系

　　与张子才书

　　曩岁承■〈舟羲〉舟东郭知老夫坐分鸥沙赐以専席奈交臂而失候归帆者两三月而后已去年秋亡子辱诸公哀挽之词小孙裒为一编名幽光録今年重九为予泣而诵之且曰公有一诗别纸见寄乃令再四髙诵使余泚■〈桒页〉芒背想吾儿九原感作亦如是耳縁来诗初到之日病目昏盲致使明珠暗投不曽答片言以鸣谢臆殆若忘故人绨袍之髙谊其过奚文其过奚文自春以来衰耄愈加公闻之必哀矜而弗责也次韵一诗聊抒情愫并想象肥遯之乐而嘉之余诗用以见老况如此恶薄俗如此之甚请与野居先生过目同发浩叹晤语无期东望不胜驰仰惟髙隠自重不宣

　　与陈彦直书

　　去冬见安道蒙玉成思贤録书板常恐如畚土为山功亏一篑死不瞑目今完矣印去一部以践吾言候有暇日岩电一过则先贤忠孝之道足以私淑授两令子亦可为进修之助焉闻尚絅诸友自有乐事不发去为酱瓿蒙也俟相见当尽所怀兹不一

　　与王季髙书

　　昔年蒙先尊延置西塾二十余年敬为宾师爱同骨肉想足下能念其亲必不忘其亲之所敬爱者老夫之心实亦未尝忘也闻令嗣聪明可教摘藳一本送去与之又一本送令侄孟凯之子此生曽从游资质亦甚可喜区区拙作譬若沧浪孺子之歌善听者亦自有所得庶乎进学之助言耄而繁尚希采择

　　与曹徳声书

　　归畊之文承命再四不容以言耄辞今腹稿初成令小孙録去若文意有疑似处脱畧处未惬雅意处无吝批示当更思之辞虽不工皆亲家所吐之真情所处之实事无虗褒妄贬以累懿徳吁归畊如此植业如此三亲之乐又如此风声气习里俗可敦草茆之言庶亦无愧区区恃肝胆相照布此真情非足恭也
　　又
　　昨承手教并惠佳布足见崇重斯文之意本合拜嘉但忝在瓜葛居常多蒙眷爱虽辞之感激如受之也改去拙作颇尽老怀尚恐有说未到处无吝喻及吾孙或有所见亦可说来老夫平昔不讳疾忌医凡于朋友中商畧文字亦必忠告未尝面是而心非也早晚相见当尽所懐即日寒暖不常切兾顺时遵养以迓春禧

　　与袁畊学书

　　去年夏五客昆山以诗言怀辱先生与词林八俊释门二老玄都一髙士从而和之聨珠合璧皆归锦囊且欣然欲为序文裒为一巻以饰衰朽自秋徂冬悬悬在望新正得幸耄老书闻别有髙兴此诗巻岂置诸度外耶或有人作殷洪乔耶区区老痴望犹未已敢请满其所望焉

　　与髙彦述书

　　往来之礼尚矣然事有不及又当以情恕之不拘拘繁文末节而求偹焉所为君子之交也且如昨者家下小孙归妻相邀茶话值足下以令嗣姻期之廹不暇过访若此真情吾何讶焉今老夫本天地间一无用人了无覊绊深欲去贺足下醮子奈手足俱疮膝湾尤甚挛拳痛楚不能屈信及臂无空肤行坐皆不可得而难往矣足下亦必以真情恕之况山儿有出不克代行千万莫遣人相招徒劳往返亦不劳馈饷如舍下以区区羮胾送人皆成臭腐空为具文耳老夫待疮疾既愈必到宅住三两日昼则同嬉市廛夜则连床清话饮之食之无所不可吾知宅上乏仆无异寒家天道暄暖甚于前日幸勿劳心役人蹈吾覆辙也吾儿森揆时度物同吐肝胆如此惟足下听之信之而为知心之亲戚矣

　　与辛彬甫书

　　日者令似归曽致书问并凂求诸公赋节妇诗想留意朝暮间専望寄示令似有老夫适永怀寺诗稿就烦抄至今缄去邵济民瓜隐诗此公为贵县官医必有行馆敢劳一寄幸勿浮沉畊学先生暨陈朱伊吕诸贤良谅惟起居皆安文誉益振所求珠玉早赐压巻区区嗜诗如嗜饮食幸毋哂焉临书恳祷不宣

　　与任义甫书

　　人之所贵乎有子者生而事之死而塟之祭之先主制礼用是以长其恩爱其来尚矣但近代礼废俗尚浮屠难于改易比闻主壻之丧始欲茶毘是则释氏之教也众以为戾法而尼之其余佛事初不相沮子乃属纩未定而阖棺讣音裁行而发引铭旌不立三虞不祭一切丧具皆谓无用是不畧遵古丧礼也然大小佛事亦皆不作使其子将何以表孝思之情耶若夫灵帷题神主不称厥考又何以致其子如在之诚耶死而有知不能无憾先王之礼未见其然释氏之教恐亦不如是之谬也以礼论之莫若令外孙改题神主曰显考某官之灵旁书曰孝子某奉祀如此则名正言顺存殁皆无憾焉且如虞祭不设以所用之资作为佛事内以塞一家之责外以解众口之嘲抑亦可以敦孝顺厚风俗也老夫忝在瓜葛爱如弟兄不避谴诃故用忠告惟伯大叔及诸亲从长怂慂而为之

　　与孙彦民书

　　臈月既望儿軰在周石泉处持所赠节妇诗归诗序中过辱爱敬谦卑之老与文焰俱髙不啻得骊颔之珍连城之璧也蒙索辨惑编并拙稿兹用纳上譬若人有痼疾揭之大途尚希遇仓扁而为之药石焉应芳就禀犬马之年今九十有一矣去冬初度荷乡中诸朋友赠言成轴如蒙大手笔刻画无盐粉饰衰朽得不以为蒿里之歌乎即日新春伏兾以道自娯为斯文寿不宣

　　回黔阳簿长孙书

　　别去将半年家中老幼俱安旧冬橘客口传采石信知布帆无恙为喜今皂隶二人至知汝到京来书取夏衣书册等物一一付去汝途中作诗固好但到任之后当以佐令丞治政为重以称厥成有暇则以细玩律令参考经训日夜究心决不可作诗作文有妨公务最要紧者正已以待吏毋致欺妄循礼以待同僚毋党毋偏诸事勤谨庶不负朝廷付托之意平昔家训更不缕述惟吾孙念之曽有二书正月半寄新河周元吉子去恐未到

　　与陈徳广书

　　某早岁失怙衰绖中蒙豸官品题光生腐草俛焉就学觊有少进奈驽钝卒无所成无补于世于是掇拾古圣贤遗训缀辨惑一编曩幸公为邑丞■〈亻孨〉工板刻今増前元赵学士昞所著塟图其说本乎周官义理昭著良可为法但欠知本官封谥乃有缺文欲得元史考究三四年来尝于江阴无锡丹阳三县学干借俱云无之干诸士夫相识者亦然愚恐溘先朝露贻误后人用敢再渎望于宜兴县藏书之家特为转借赵公本传一抄明说老夫好古之痴如嗜土炭人所不堪自以为乐有能使之厌饮其为欣幸死而不忘即日雨凉惟琴书自娯坐享清福临书驰系

　　答吕克明求序文书

　　某奉白昔者左太冲赋三都玄晏先生序之张茂先见而美之然后传写者众而纸价为之益髙至如陈师锡序欧史半山老人乃有粪秽佛首之讥吁序文之作可有可无此又不可不知也彬甫来以所著文册征序余以目眚不能阅其文之美而赞一辞又以长孙有无妄之灾恶况满前罔克构思初非搢绅见讥而固却也然余尝听人诵三教图等篇善为抑扬可喜可喜今足下年妙如此敏学如此爨桐椽竹何患乎无赏识者乎区区耄言希恕察

　　与张子才书

　　前岁和髙作甚媿稽缓相去逺相见难然相敬相爱之心如故即日秋髙想林居优游恬养清福某老状如粪土墙加之风雨颓在朝夕否则芝菌之出尘土或有日焉敢请与执事言之野居先生义人也人皆曰早岁有杜季良遗风非余所知予所见者戎马抢攘中由钱塘来长洲以故人赵某举家病疫亲戚无过门者先生裹药活其兄弟妻子凡五人又如起闲居余县丞之痿救东沧贱工某姓名者如虺如瘵如卧莩而再生皆馈谢而不纳至如儒贫缁衣黄冠之贫而清者亦如之呉之人多以是称焉余乆欲野史作小传以励薄俗所谓粪土而出芝菌也烦执事以平昔所见所闻枚举録示更烦询访诸士夫必广有之区区失记赵俞等名氏质之野居可也遇便人过常郡寄至城中申明亭左刘文中家苐恐溘先朝露罔克践言尚希矜恕不宣

　　与呉中衡书

　　十月旦得手书并文知连年情况不如曩昔然天时人事易地皆然无可奈何所喜厥疾既瘳养生有术珍重以尽天年可也蒙谕墓铭古之人本无生前预作体制来意甚切交情至深虽盲聋齿痛举身疮疡勉强腹稿写去中间用朱笔批处令贤郎从实填写令阁之贤已于中衡墓志见之不必别作子祭父文古人别无之盖擗踊泣血之际何暇作文如发引等事只用祝板直述家礼有式可考不敢杜撰若伯叔父祭侄等类却有之幸勿见讶小孙垣今春军役乃兄垲去秋死老夫曽有口号云云见存寡妇孤女六人幼男九岁屋已卖田多荒吾儿见在横林桥南张家训蒙托庇无事森因去年巡拦而贫余无咎宅居何处土产何物有便人令去问安也贤郎名某字某年若干子女若干亦望见报两家子孙三世之交亦古道子才贤良及诸故人子孙相见者皆呼贱名问讯区区不宣

　　贺府学教授到任书

　　某早岁尝闻之师曰凡府学官郡为士者当以师礼尊之是故闻先生到任忘其双目之盲两舍之逺即扶惫往为斯文贺可嘉者谦光和气待人接物至诸生则严条约以规之所谓道并行而不相悖也区区蒙礼意数载饮食过厚感不容胜其大可喜者亲承圣天子以明伦育才之道谆谆乎命之増重斯文之恩至渥也别来三月逢人语之或曰常郡于八九十年之间屡经兵燹衣冠文物荡然无遗欲其一鼓作气变齐为鲁不亦难乎是不然夫以教官重于朝则缝掖之士重于野况有贤太守承流宣化相与作兴风动一邦化行一邑则犁鉏带经者有之牛角挂书者有之负薪持竿而诵读者有之正不待家喻户晓而使之然也一榜三魁将复见矣其文献之光焕乎八统又岂止一郡而已哉某不揣愚陋尝缀思贤辨惑二编兹用上逹或可为学校涓埃之助云言耄而繁切希矜恕不宣

　　龟巢稿巻十一

　　●钦定四库全书

　　龟巢稿巻十二

　　（元）谢应芳 撰

　　○词

　　蓦山溪【遣闷至正丙申岁作】

　　无端汤武吊伐功成了赚尽几英雄动不动东征西讨七篇书后强辨竟无人他两个至诚心到底无分晓　髑髅满地天也还知道谁解挽银河教净洗乾坤是好山妻笑我长夜饭牛歌这一曲少人听徒自伤怀抱

　　沁园春【丁酉春寓堠钱氏写怀】

　　冷笑班超要觅封矦弃了毛锥看今来古往虗名何用朝荣夕悴浮世堪悲老我衣冠傍人篱落頼有平生■〈釒截〉砚随西庄上对溪山如画鸥鹭忘机　相逢喜得新知更不用黄金铸子期把胸中磊块时时浇酒眼前光景处处题诗轻帽簮花柔茵藉艹时复尊前一笑嬉沉酣后任南山石烂东海尘飞

　　满庭芳

　　玉雪梨涡锦云桃扇紫箫双鳯和鸣觥船初棹烟绕博山青最喜清和天气緑阴静梅雨新晴髙斋里马融书帐风卷绛纱轻　华年纔几许培风健翮曽试修程偶归来林下闲听松声笑道葵花似我芳心在向日长倾黄河水如今重看朝暮还清

　　沁水曲

　　四海烟尘一棹风波经行路难幸儿孙满眼布帆无恙夫妻白首青镜犹团笠泽西头碧山东畔又与梅花共岁寒新年好有茆柴村酒荠菜春盘　傍人莫笑儒酸已烂熟思之不要官任伏波强健驱驰鞍马磻溪遭遇弃掷渔竿霜满朝靴雷鸣衙皷何似农家睡得安闲时里唤山童把醆野老交欢

　　自和

　　雪压新年花开想迟莺来甚难喜杯有屠苏春风滟滟盘余苜蓿朝日团团六十年来寻常交际江海鸥盟总不寒移家处每渉园成趣居谷名盘　忘情世味辛酸但吟得新诗胜得官尽教我低头三间矮屋从他髙歩百尺危竿白首无成苍生应笑不是当年老谢安琴书里且消磨晚景受用清欢

　　又和

　　竹与梅花偃蹇氷霜堪称二难我依梅傍竹借人茅舍唫风弄月坐个蒲团梅様精神竹般标致遮莫清癯未是寒柴门外一湖春水似拍银盘　昔人恨橘多酸我只笑青松也拜官每醉时低唱沧浪一曲闲时髙卧红日三竿儿軰前来老夫说与梅要新诗竹问安余无事只麄茶淡饭尽有余欢

　　苏武慢

　　兰雪衣衿芝云冠佩咳唾动成珠玉芳草萋迷蓬莱杳渺皎皎白驹空谷濯髪沧洲怡颜芳树乐甚优伶丝竹问天生湖海元龙豪气肯令消缩　君不见三陆聮芳三苏接武声动九重华屋天上碧桃日邉红杏真足快人心目拂袖东胶出门西笑莫恋故园松菊看浊河流水重清齐唱太平遗曲

　　满江红

　　恠底春风要将我船儿畨覆行囊里是群公相赠数篇珠玉江上青山吹欲倒湖中白浪髙如屋幸年来阮籍惯穷途无心哭　归去也缾无粟吟啸处居无竹看造物怎生安顿老夫盘谷第四桥邉寒食夜水村相伴沙鸥宿问客怀都有几多愁三千斛

　　一剪梅

　　一色苍髯两阿翁年也相同月也相同六年湖海共飘蓬烟也溟蒙雨也溟蒙　移家今住葑门东朝也相从暮也相从何当归隠旧山中桃也春风李也春风

　　风入松【寄朱原道为生日贺】

　　梅花折去一枝春人在太湖濵天生襟度容江海每开尊坐客如云此日醉看蓬矢吾儿应吐华茵　湖光山色净无尘鱼鸟揔情亲姑苏城上遥相望见湖山如见伊人緑髪年华全盛白眉声誉方新

　　又

　　岁寒心事旧相知相别去年时如今重覩春风面比年时消瘦些儿天上玉堂何在人间金鼎频移　风尘不染素罗衣脉脉倚柴扉桃根桃叶争春媚尽教他浓抺胭脂老我扬州何逊陇头谁为题诗

　　金缕衣【袁叔度新居】

　　卜宅椒园里响丁丁风斤月斧杏梁飞起牕戸青红烟树緑焜耀碧山邻里鸡共犬也知轮美燕子飞来堂下舞似轻盈掌上人堪喜更可爱新桃李　长洲水接松江水好秋风鲈鱼莼菜葑田菰米艳屋神仙罗绮楚舞呉歌娯晚景肉台盘春笋供甘旨五马贵未足拟

　　沁园春

　　脱屣红尘移家碧山娑罗树邉有两儿冠带眼前腾踏诸孙文采膝下聨翩石几焚香氷瓯涤笔重注羲经得异传余无事但观云黙坐听雨髙眠　龟巢幸与相连饮湖水清如饮菊泉问绛人甲子今踰四百皇家锺乳何用三千银艾忘情玉枝无汗一味清闲足引年升平也看天恩赐帛雪髪垂肩

　　西江月

　　老大无人青眼凄凉奈尔黄花秋来杯勺断流霞兀对江山如画　梦里去寻东老觉来欲唤西家山童若说未能賖报道点茶来也

　　风入松

　　青龙地暖土酥香产玉似昆冈可怜不入瑶池宴倒氷壶风味凄凉忽忆故园时序春盘春酒羔羊　青丝生菜韭芽黄银缕染红霜桃花人面柔荑手酒微酣犀箸频将鞞皷一声惊散六年地老天荒

　　西江月

　　緑树云林窅窕青苔石磴萦纡两人林下曵长裾应是山中巢许　空谷似闻樵斧危桥不度征车谁来为我借茅庐来与白云同住

　　南乡子

　　四野接平芜一曲清溪似画图燕子日长溪馆静菰蒲风洒轩牕暑气无　林叟话樵苏相送东桥日已晡啼鸟不知人禁酒葫芦教我提来何处沽

　　摸鱼子【早春作】

　　看东风栁揺金缕精神顿美如许独怜老我双蓬鬓无复少年张绪桃叶渡任山水清妍可奈非我土借人茅宇但有客相过清茶淡话闲与论今古　伤心处客去卧听鼙皷看花浑在烟雾姑苏台榭笙歌散麋鹿又如前度谁恁悞教无限苍生命堕颠厓苦兼葭洲渚頼有个扁舟一竿钓竹相伴闲鸥鹭

　　水调歌头【中秋言怀】

　　战骨缟如雪月色惨中秋照我三千白髪都是乱离愁犹喜淞江西畔张绪门前杨栁堪系钓鱼舟有酒适情兴何用上南楼　擐金甲驰鐡马任封侯青鞋布韈且将吾道付沧洲老桂吹香未了明月明年重看此曲为君讴长揖二三子烦为觅莵裘

　　忆王孙

　　铜駞泪湿翠苔茵落地花如堕玉人可是东君不惜春问花神海变桑田几度新
　　又
　　齐云一炬起红烟顷刻烟消事已迁折戟沉沙月烂然问祈连安得河清亿万年

　　水调歌头

　　秋色净如洗南极瑞光多秦柱山中隠者弧矢挂烟萝野老敲门看竹珍重主人留客呼酒泻金荷为问春秋多少笑道明年六十勲业竟蹉跎　万锺禄千驷马待如何洛阳城市又看荆棘卧铜駞且喜阶庭玉树五色鹓雏俱好对此琴瑟和一曲华胥引双鬓雪儿歌

　　洪武元年秋余卜居千墩尝作水调歌今也人事乖违欲还故里故复和前韵以述其情并以留别呉下诸友时三年六月初也

　　牙齿豁未乆老气尚横秋买得归畊黄犊儿軰幸无愁相近六龙城下只在三家村里结屋小如舟倚树览山色且免赋登楼　看官爵都不似醉乡侯里翁闲话便同学士坐瀛洲寄语东呉朋友乗兴能来滆浦■〈舟羲〉棹听渔讴无酒不须虑解我破貂裘

　　满庭芳

　　麈拂风生熏炉烟袅剧谈天上人间冯夷击鼓白鳯舞昆山惊倒五陵年少听三老口角鸣湍江南好梅前菊后天气带微寒　客来虽话别重歌旧曲不是阳闗笑闲云似我时去时还最喜烽烟尽熄青天净一镜团团重来也寻盟鸥鹭访竹问平安

　　点绛唇【初度作】

　　七十年前抱麟虗负双亲梦一襟空洞生世曽何用　老我东门瓜也无心种松醪瓮泻如铅汞时与渔樵共
　　二
　　海上归来鬓毛枯似经霜草薄田些少茆屋园池小　三子犁鉏三妇供苹藻村居好兎园遗稿是我传家寳
　　三
　　弧矢休悬举杯聊适栖迟意明朝冬至有酒还沉醉　堪笑神仙要作长生计人间世金乌西坠难把长绳系
　　四
　　老眼犹明著书未了余生债客来休怪淡饭黄虀菜　踏雪观梅清兴依然在南门外夜来寻戴扶醉駄驴背
　　五
　　点检龟巢素琴弦断余何有夫妻白首相敬如宾友　三四孙儿五色斑斓袖梅花酒为翁称寿罗拜爹娘后

　　沁园春

　　借问黄花过了重阳如何始开为客中陶令逢他初度尊前杜举要我相陪十日秋香百年晚景一笑今朝酒莫推风光好正凉生沆瀣净洗氛埃　胸中华岳崔嵬下笔处长江滚滚来且折花簮帽剧谈清事引杯看剑聊适幽怀健翮低云修鳞蹭蹬人道公非百里才还知否那黄河清也白日悠哉

　　水调歌头

　　六载逺相忆一日似三秋别后雪添蓬鬓著述遣穷愁闭户欲寻安道溪上片帆飞去兴尽复回舟明月出东海隠约见琼楼　唤龙伯击鳝鼓舞阳侯何时杯酒重歌芦叶旧汀洲多谢寄来双鱼白雪阳春数曲为我和巴讴什袭付儿軰好学制弓裘

　　南楼令【寿陈县丞】

　　赤手拔鲸牙长安早看花蔼春风百里桑麻栁色宫袍银束帯亲受锡玉皇家　鳝皷报早衙桑弓挂緑蛇拜双亲杯捧流霞只恐哦松哦未了天上去又乗槎

　　八声甘州【为友人赠医士】

　　唤嫦娥白兎下蟾宫玉杵捣玄霜自焚兰古鼎心融灵素黙契岐黄不假残膏剩馥时俗共传方用我上池水遍洗膏肓　家住六龙城里有旧家风月三径苍筤更一林新种红杏暖生香问年来活人多少只冁然微笑说寻常谁能为冩成佳传汗竹流芳

　　满庭芳【夏五雨窻言怀】

　　十里横山一湾流水东洲蕞尔孤村移老田舍山水对衡门老我无能为矣犁鉏事付与儿孙湖田上黄梅雨足蛙黾皷声喧　亲朋三四老须眉雪白言笑春温每携手相过清事闲论坐挹山光水色茅柴酒倾倒匏尊章台路马蹄尘土不到紫苔痕

　　又【和寄江叔亷】

　　鸡犬相闻溪山如画梅花只在前村逍遥杖履不过翟公门前度春风已先对芳艹还忆王孙长安市看花人去车马正争喧　向来东海上水南水北如石如温念鸥冷诗盟何日重论老我蓬蒿三径开怀抱頼有琴尊公知否萧齐雨漏四壁篆书痕

　　菩萨蛮【七夕作】

　　锋棱磨尽方藏拙老怀羞对天孙说风叶动清商依稀似九章　飘萧双鬓雪卧看弯弯月月缺有时圆人无再少年

　　水调歌头【再和前韵】

　　青白既生眼皮里有阳秋谁信近来怀抱汨汨泥穷愁昨夜僧房听雨如在潇湘夜泊欹枕卧孤舟无复少年日解佩醉秦楼　更休说烂羊尉烂羊侯三山湖上如今田舍住东洲澒洞十年金革蓬勃一襟尘土白雪向谁讴濯足弄云水披我老羊裘

　　又【代陈氏谢徐孟铭】

　　玉杵捣灵药丹鼎养芙蓉城市山林小隠家住驿桥东况是南洲髙裔更饮上池直液氷雪炯心胷医国手初试在处起疲癃　种阴徳方寸地继頥翁活人多少满林新植杏花红遮莫南山石烂又复瀛洲水浅都付笑谈中刮目看尘表黄鹄驾天风

　　沁园春【寄张希尹兼简刘小斋刘熈载】

　　忆昨秋风送书画船过杨栁洲把锦囊倾倒灯花共喜棹歌归去诗艹仍留坐榻髙悬家童偶语此客寻常颇见否襟怀好比子猷寻戴别様风流　别来一日似三秋且喜花时可胜逰要寻山问水春申故国赋诗酾酒季子髙邱醉帽簮花吟茵藉艹莫笑踈狂老未休同来也有堂前旧燕江上盟鸥

　　点绛唇

　　往古来今何人不道闲居好忙多闲少应被青山笑　蒲栁衰颜我独惊秋早茅斋小几畨掀倒风雨都经了

　　风入松

　　孤舟浪打石尤风霹雳浪声中布帆喜得归无恙系长桥闲似渔蓬蛟渚如今寂寂鸥波依旧溶溶　秋花开到鴈来红金菊对芙蓉一襟磊块都浇去饮红灰如饮黄封睡到日髙三丈从他衙皷逢逢

　　点绛唇

　　彩翼双鳬寄来一幅天机锦□□絶品将意何勤恁　岁晚空山不怕氷霜凛西风紧便添袍缊被徳吾无隠

　　八声甘州

　　记年时东走避风尘随处觅桃源偶相逢一笑缑山西畔乔木叅天百尺元龙楼上许髙眠鼓我匏巴瑟鱼鸟欣然　每日春风池馆有竹林诸阮醉袖聮翩要簮花捧研常挟两飞仙又安知桑田变海竟飘零老去雪盈颠绨袍外故人余意肝胆雕镌

　　满庭芳三阕

　　神仙有无安居华屋即是蓬壶榴花也学红裙舞燕雀喧呼水晶盘馔供麟脯珊瑚钩帘卷虾须吹龙笛击鼍皷年年初度长日尽欢娯　风流醉翁蹁跹舞袖窈窕皷童琵琶要与知音共换羽移宫玉莲杯将酒供金蔗盌归厨冻欢声哄年年醉中岸帻藕花风　横山翠屛藏龙古井走马长汀四时花竹多风景胜似丹青好儿郎天生宁馨好时节日见升平氛埃净年年寿星光照望云亭

　　水龙吟

　　旧家金谷园林尽随海变桑田了一湾流水一林修竹莵裘将老潇洒轩窻波光隠映笔床茶灶但溪无六逸林无诸阮谁相与论怀抱　不用沧洲洗耳听风前此君清啸黄金台上尽教尘土骋车争道鱼鸟情亲渔樵邂逅不时谈笑看古来行路难行真个是闲居好

　　贺圣朝

　　呉淞旧雨相邻住喜复来今雨那时同遇十年艰险剑头炊黍　【缺下调】

　　满江红

　　旧约寻梅蹉跎过小春时节忽陇头人至一枝先折喜见春风颜色好缟衣不受缁尘湼把十年湖海旧相知从头说　三江上沧洲雪千墩下珠林月似许询支遁总皆清絶重看青山携素手此情方解相思结待漏湖氷泮栁风轻孤舟发

　　沁园春

　　笠泽东头翠竹渔庄沧洲钓船看三江云浪宛然图画一篷风月随处留连巨口鲈鱼团脐螃蠏坐饮篷牕醉即眠蒹葭畔不收笭箵意若忘筌　向来四海戈鋋好战舰都成赤壁烟笑痴儿航海空寻蓬岛渔郎失路漫说桃源沤社盟寒歌声断烟水寥寥数百年玄真子有家传旧曲重扣吾舷

　　鹊桥仙

　　青年去了青衫破了旧日青毡无了一时清兴未能除说与故人知道　春花春好秋花秋好每日看花尤好人生沽酒买花钱消得杖头多少

　　一剪梅

　　昆冈火烈去年时玉也灰飞石也灰飞鹤长鳬短总休提善有天知恶有天知　今年快活保妻儿歌也相宜舞也相宜挥金如土醉如泥休负佳期莫负佳期
　　又
　　东风吹醒老梅枝南也芳菲北也芳菲月明半夜五更时笛也争吹角也争吹　青松涧底独离竒寒也谁知暖也谁知老夫聊为一嘘欷梅也题诗松也题诗
　　又
　　一天和气盎春晖桃也芳菲李也芳菲若敎风打雨淋漓红也尘泥　白也尘泥花前把酒挿花枝歌也相宜舞也相宜鹤长鳬短总休提长也天知短也天

　　知江城子

　　去年今日泻天瓢水滔滔断蓝桥阻我群仙鸾鹤赴蟠桃独有商羊偏喜雨跳且舞上山椒　今年南极见丹霄射金蕉瑞光揺浇去胸中磊块尽酕醄莫厌琵琶弹旧曲长听取郁轮袍

　　龟巢稿巻十二

　　●钦定四库全书

　　龟巢稿巻十三

　　（元）谢应芳 撰

　　○行状　志铭　赞　箴

　　故伯母行状

　　从母姓邓氏讳某常州武进县曹坊里人也年十九我从父讳文正娶为妻动遵礼法事舅姑甚谨姑晚岁失明每饮食必相之彻而后退平居虽甚寒暑服勤女工每夜分而后寝至元乙亥天兵南下以常州未平驻师京口逰骑往来居民多避地他徙吾谢氏居城西烈塘以世业不忍去置东西窦门募丁壮守之骑不能入然人情恟惧母自以少艾恐遭俘略尝谓娣姒等曰设不幸为北兵所虏将若何众皆曰茍无所逃惟听命耳母独毅然曰吾宁自死誓不受辱是年五月八日骑者二十余軰攻里门甚急众不能御遂奔溃攻者火其庐虏从母及邻妇数人遭系累而去行临漕渠母乃潜脱其馽弃簪珥于道傍投水而毙时南岸菑医之中有窜伏者见之已而来告求其尸果得呜呼吾从母不屈而死者于今七十年矣应芳为儿先子屡尝语之今诸父六人俱无嗣不肖茍不白其事是冺其潜德谨录先子遗言状其行如右惟当世立言君子赐之著述则从母死且不朽谨状

　　王佛子行状

　　王佛子讳彬字文甫常州武进人往遭乱谱系丧失弗究其先所自考从龙当至元乙亥天兵南下家国殱焉常既内属继室以张氏养子质数年而生君君洁白端好父珍之六岁即延师教于家君性敏慧善记诵明年生痘疹疾时已授孟子书恐为同业所先数号泣白其母母曰儿疾旦暮且愈以儿强记之资宁惧弗及乎殆不能释用是致眚一目稍长事亲孝与兄质无间然者未冠经营家事率有条理公私内外咸便之居无何赀用益饶父母终每遇时祀追思饮泣曰向吾丰殖计裕亲也亲今亡矣多蓄奚为愿倾赀之半以施于佛祈助冥福再渉南海礼补陀山君悯其以报亲为心而弗疵云及兄殁丧葬亦如礼至是与兄同居者七十年矣平生慕马少游之为人好阅古书中孝友阴相事然性刚直人有过面折不少贷每旦起立卑幼庭下画授巨细事大要归信让勤俭子孙少有不及必加诮责待其兄之子若孙殊觉寛假常励之曰吾非尔宥也茍怠吾事行且罪及兄子軰愈趋事以勤食指几数百缌服同爨岁时颁赉及嫁娶品式至于服食纤啬皆均一无私家庭之内肃如也晚筑遐观楼以延宾客多叙时流名軰相与婆娑嬉逰诸子姓因得磨礲浸润亦酝藉可爱佛子方少时有里人夜为盗家隶获将杀之君力救免且戒隶勿言后数年其人临终时自语其子使毋忘焉闻者或以是诘之终于不言同母二妹其一嫁邑人姜氏生二子至正间其父子俱为雠家诬陷抵狱吏鍜文埀成如律乃恻然为援之遂脱其死余亲故藉其力以排患难亦多类此故乡邑倚之若长堤巨防之于湍流狂澜云若邻里贫而病者每助医药之资且常置棺置别墅有不能敛者则与之或乘马出入遇负戴者虽少长亦引避田间见耆老必下马相劳苦以为常故乡人号为王佛子浙西以田赋为重州县吏以其家租入之多命为正首徭役殆无虗月然按文应需之外课戒子侄毋以毫髪横扰细民人頼以安仰之几如父母桥梁沟洫不待官府督责而豫自办集公私兼济其利亦以此自勉也至闲暇时委家事诸子侄携一二朋旧问丹阳道过句容临白下陟钟山冶亭之杪徘徊徙倚访六朝遗迹挹台阁清气或入呉抵钱塘览湖山胜槩悠然忘归此又其髙致而人少能知者至正十二年十月红巾据常时佛子方卧疾于家贼众坌至尽掠其所有意恐为里人御夺发仓廪诱之皆不至贼纵火乃为扑灭已而贼诛君疾适愈起召里人嘉劳之明年春正月卒于家年七十二子庭玉等以其年二月葬君于直渎新阡送者千余人多哭之恸皆曰善人亡矣妻丹徒周氏生子男三人长庭芝蚤卒次庭玉次庭槐女二人长适丹阳周氏次适呉门金氏妾周氏生子庭梧孙男曰敏曰政曰孜俱有室余尚幼兄之子庭桂次庭椿其子尤伙某与佛子同里闬且辱招致教其子孙者十余年故知君为详谨状其行实以俟当代立言君子撰序次第期示不冺

　　故处士存心陈公行状

　　曾祖讳文表宋兼州司户余缺祖讳霆轰宋从政郎行国子录余缺考讳圣泽字容轩宋承节郎提刑提举司奔牛酒库提干升提刑司签幕兵马钤辖朝奉郎常州通判赐绯银鱼袋帯行都督府机宜文字先生讳师可字伯大自号存心老人通判公之第三子也宋末父居官常州武进县奔牛镇宋亡而元遂为武进人母某氏先生生至元十五年戊寅不数岁能通孝经论孟大义父常问之应对如流然天资醇朴不尚文藻既长当路者多荐辟之皆不就孝奉二亲于丧事塟祭罔不如礼其弟振可父命为同邑张总把后蒙可赘卢庄金氏后振可颇豪侠先生数劝止之然其好宾客接后进饮食教诲送往迎来亦不减乎其弟也平居坐蒲石轩观盆池小鱼洋洋自得曰鱼之乐犹吾之乐也或小饮微醉歌安窝先生之诗击节叹赏晚年家居为童子师无贤愚贵贱但内拜则进而教之束脯之礼不计其孰有而孰无也元末草窃蜂起乡里有不可得而居者挈家依无锡东胶山安氏食指数百恬不为忧盖人多知先生为有德之士供具不絶既而鼠軰旁午乃转徙苏州城西先生及妻康氏相继以病而殁先生享年八十有一妻年若干宰木几拱遇世变环城数十里河隍变迁而大明开天矣先生初娶陶氏生子曰以仁先卒继室康氏子男四人长曰某次曰某娶某氏孙男三人长曰融娶丹阳陈氏次某俱幼洪武己巳冬葬二亲衣冠于唐原祖茔之侧呜呼先生生死始终两遭兵变不以艰危亏事亲之礼不以困乏失守身之节存心之号不诬也某自早岁游从且忝姻戚知先生为详故状其梗槩如右

　　管伯龄妻圹志

　　张氏讳某苏州鐡瓶巷人也性聪慧女工多不学而能其精巧有过人者父母钟爱择配逺邑得处士为儒族名家子厚赀装而嫁之事舅姑能尽妇道凡祭祀宾客在中馈所当为者为之靡不中节乡闾则之男女婚嫁之礼亦然生子男二人长曰嗣娶同邑宋氏次曰继娶陈氏从军某州三女长妙真适方氏次淑真以真所适皆里居严氏孙男三人长颙娶周氏次仰充皆幼孙女一人适史氏曾孙女二人长复奴早亡次孝奴在幼自处士殁丁时多艰忧患在床褥者几年某年月日病卒享年若干某年月日封窆与处士同穴毘陵谢某尝居为邻故知其槩如此云

　　义士呉先生墓志铭

　　先生讳辄字中衡其先会稽人祖某元浙江省医学提举居官杭城因家焉考某妣某氏某年月日生先生性聪敏过人初家塾之师授以孝经论孟即暗诵如流成童通医书内经奥旨余如脉诀歌活人书等多熟焉至如吹洞箫鼔琴瑟舞剑皆不学而成其志若有不屑于医者元末多故南台某官穆尔古蘓公知其才召为幕宾方欲力荐之而穆尔古苏公以他事被谗落陷穽中公惧祸波及之变姓名挈家海上乆之乃卖药以养其亲长洲故交赵执中举家病疫邻里无相过者独幼儿应门先生过其家呼厥子入视皆以药饮之数日而愈后执中父母妻子跪拜奉币而酬之先生固辞曰朋友患难不相救乎进士某县丞俞某患软脚疾先生怜其贫往视之曰可疗但饵药三两月方愈俞言无药裹之资先生曰君有此则吾岂为不速之客乎后如期而安其报礼亦毫髪不受或问俞之交非赵氏比何同然耶先生曰斯人有可用之才使得存为世而用之不亦可乎凡贫居有一才一艺求医而医可者皆然故呉人翕然以义士称之然呉江富人有沈姓者遣币招致及门其主人方事巫祷先生乃飘然而归翌日沈氏复重币固请先生终不赴而返前币焉凡如此者亦多矣或讥其桀傲弗辨也平居能孝奉二亲亲殁则庐墓终制化行于家妻某氏事舅姑亦尽妇道先生于大明洪武某年甲子终于家享年若干塟昆山县石浦考茔之侧先妻某氏生子曰集后妻赵氏无子皆先卒其子某以余父执知其亲为详请志其墓故述其梗槩如右铭曰时不利志不遂假方技行吾义全是身报厥亲骨虽朽名弗湮于乎苍天德哉若人

　　管伯龄墓志

　　先生讳寿昌字伯龄苏州府昆山县人也祖讳某宋开寳中以词赋领乡荐考讳某遭宋革命遗逸而终生处士于元之皇庆四年某甲子某月某日气质清秀不数岁能暗诵小学四书通大义既长为学道书院训导诸生恱服文誉蔚然越二年以病请告踰百日而归自是年益长而学益进善属文尤工于诗泗桥杜玉泉氏招先生以教诸子时玉泉以诗鸣花朝月夕更唱迭和其诗如元白而不俗郊岛而不寒不瘦也馆榖凡二十余年玉泉殁而教授于家学徒愈盛如歇后郑五軰及缁衣黄冠能诗者咸与之游有古儒之遗风焉大明洪武某年月日卒年七十有六塟某娶某氏生子男二人长曰某经锄养亲次曰某从军某州女二人嫁里中严氏孙男女若干于乎先生抱俊逸之才负髙尚之节齐名尚志超然晏居有诗文二十余巻曰尚志斋集藏于家辞藻之名荣于轩冕志其墓者毘陵故交谢某也

　　墓志铭

　　龟巢老人姓谢氏应芳其名子兰字早从其亲闻谱系世居开封多显贵六世之祖武进尉东西谢庄族滋炽大父别业烈塘涘生男七人一进士遭宋革命家乃毁烟灭灰飞三百指旧家奕世尽憔悴頼有双亲踣而起四男一女同遗体男皆吾兄女吾姊伯兄早殁孤藐尔二仲及嬃竟无嗣我生迂踈昧生理妻任井臼畜三子木也左右奉菽水曰林曰森伯为祢七孙惟垲冠而俨坦垣成童余幼稚商周兴亡陵谷异举家幸获全生齿干戈十年浮海避强名龟巢等游戏还乡无复旧闾里筑室横山墓山址春秋虗度八十二著书数篇而已矣府公遗石志丘竁聊尔云云叙终始大明洪武十年岁次丁巳七月十一日病中口授友人江阴张端

　　呉处士妻墓志铭

　　逸庵处士之妻姓曹氏讳某昆山人享年若干后处士若干年卒呉俗尚佛事死者火之其子辄卓然能矫俗之弊以礼葬石浦之原与处士同域时某年某月某日也毘陵谢子兰与处士有通家之好处士屡尝语兰曰吾妻性柔慧早岁在父母家精女工事亲以孝谨闻既嫁而主馈奉尝靡不适舅姑意顾予性嗜酒喜燕宾客语多滑稽宾退每相规焉及其为母教辄与女皆有矩度教辄妇亦如之然平居言笑虽连屋之人未尝闻也辄负气节以刚直多与物忤母常戒饬之不敢肆微如臧获御之亦尽恩义凡如此类其姻戚比闾之所称无间然者今辄以兰知其母之详乞为铭兰于是纪述旧闻使后之为女为妇为母者仪之则其死犹无死也铭曰淑德之全德容静妍玉温润而栗然其生也天永其年其殁也人称其贤又奚恤彤管之无传乎

　　騋孙墓砖铭

　　龟巢谢第六孙名騋孙生三岁而能言父口授周南闗雎等篇立能成诵余爱之意他日可业儒以继先世甫五岁以痘疹死时洪武十一年三月十有三日也翌日瘗潞城之原余乃哭而铭之曰茁而折鷇而蔑造是物者何灭裂

　　张处士墓志铭

　　处士讳功懋字实甫苏州昆山人也先世多显宦谱牒具存考讳应辰不乐仕进居乡里为乡之善人母曹氏生君之日世方中微君蚤岁即干蛊有所树立既孤养母氏极甘软之奉乡人称之母殁而家益肥中岁毕婚嫁事即以家政授二子而子又能丰其殖焉君乃构佛庐于先人墓左以奉祀事仍与僧日居之故四方浮屠师多与之游平居月斋十数日卉服蔬茹泊如也旦则持佛书讽诵毕乃戟手向天声谢其意若曰吾之所以得此者皆天也不敢忘也施僧之余视穷乏或周之然奉身寡约始终一致自号守斋盖以此耳吁其亦可谓有恒者欤妻沈生子男四人长曰天麒娶邑人金氏再娶姚氏次天麟娶朱氏次天佐出赘同邑夏氏先卒季天佑赘嘉禾王氏而归女四人曰妙善妙清妙静妙智皆有家而妙清早世孙男曰畿娶倪氏曰絅未冠孙女曰真曰善曰因曰宁皆得配曰琼英曰玉英尚幼处士春秋六十有九洪武元年五月十二日终于家明年五月二十七日瘗祔考茔其子天麟乞铭于毘陵谢某而某乆客呉下且知处士铭曰始蘖其椔卒蕃其枝惟根于天者弗移曰德之恒予是以铭之呜呼其止于斯兮

　　方寸铁铭

　　天地为炉阴阳为炭铸方寸鐡非桞下鍜刚不可屈坚不可磨侯坚侯刚利用实多仝欲以之刳食月虫璟以执政刚过于崇惟善用者为衡之权称物平施锱铢弗偏嗟尔有此藏之于宻以桑氏砚改而为笔摛辞琰琬百炼其工剔去鲁鱼斯文有功彼寸鐡兮人孰无之欲伟其器繄钤与锤宁小为锥勿大为错凡百君子非由外铄

　　永思轩铭

　　人之生天地中父之恩与天同生而养送厥终尽以礼犹哀恫矧逺离遭鞠凶一失怙无由从德罔极思何穷生之初本倥侗玉而错金而砻器之成皆父功哺不乌乳不■〈羊童〉忝尔灵惭灏穹念尔亲修尔躬以尔孝移为忠其亲显名亦崇茍不然思奚庸霜雨露动厥衷执笾豆感必通永尔思如水东于羮墙见仪容庶象贤继髙风

　　方竹杖铭【并序】

　　予性喜方偶得一方竹为杖甚爱之因念古之崇节义尚亷隅者类焉刻铭其端持以自警
　　猗与竹君易圜为方虗心固节悉如其常其方伊何如玉界尺不砥而平不绳而直曰予老矣頼君扶持义以方外庶克似之

　　竹素斋铭【为邓宜之作】

　　天人交敷羲画马图文明九丘科斗六经于昭日星漆书汗青姬公宣尼斯文缉熈为世范仪百家之多继圣惟轲如江如河竹兮素兮文斯寓兮开牖户兮尔于其中朴斵磨砻德业攸崇茍留其辞舍己弗治虽多奚为余言若兹亶弗尔欺亦以自规

　　愿学斋铭

　　溧阳曾明府塾字子嘉前家居之日以愿学名斋今居官扁仍其旧其友常州府同守杨侯征予文辞不获命乃为之铭曰
　　终始典学德修罔觉旨哉斯言为世矩矱钦惟素王圣本生知学而不厌惟日孜孜好学如颜为圣之亚天若假年不日而化三千七十歩趋后先曰愿学者子华之贤卓尔君子志华之志掲诸攸居书绅何异学以明之仕以行之仕学俱优两轮并驰厥德之修与日俱积岂惟日积干干夕惕愿学若兹勲业鼎来不负所学尚慎■〈施，冉代也〉哉

　　爱日堂铭【为无锡赵德宏作】

　　先民有言孝有不及人之事亲所以为急矧伊大母春秋七十称亦耆年为仪里邑晨昏定省扶持出入甘软而馈轻暖而袭养非徒爱敬事必给慈训并成兰熏蕙裛慎言与行如玉之执曜灵西驰恨莫能系分阴寸晷斯须必追厥德既修业亦树之爱日若兹众善斯集毋卑我言升阶拾级

　　白贲轩铭

　　天地之文我象我仪惟文之极澹焉是宜贲之上九白贲无咎茍为不然咎将吾有圣人立言妙理冲漠能近取譬亦孔之灼如衣美锦其文煌煌维其尚絅闇然而彰以贲而白不贲之贲君子以之咎弗我致嘉尔释氏修乃白业殊途同归意明允惬

　　永思堂铭

　　昆山吕克明起家业儒信道笃而事亲孝以父母生前奉佛志极坚固有不可移者常承顺而恱之及其殁依释氏茶毘法瘗骨于墓从治命也至居丧则多用古礼缞麻哭踊不酒不肉以终三年之制视世俗舍礼法而溺乎异端者不同也既而近佳城择地构堂龛木主香灯朝暮岁时烝尝追逺之心恳恳切切惟恐后人有弗逮者堂名永思盖取诸古经永言孝思之意洪武癸亥夏五月克明征文故为之铭曰
　　人之有生曰父曰母劬劳之恩天髙地厚方具庆时彩衣青春志弗克养徒美八珍一朝云亡无复定省虽欲爱日捕风系影嘉尔孝子事死如生葬从治命祭尽其情日居月诸时则迈矣继继承承或怠懈矣经言永思掲诸斯堂非曰能之示不敢忘娄水滔滔不舍昼夜悠悠我思与水交泻滔滔流水无古无今我思悠悠与水俱深春秋霜露溪毛泂酌有感斯应来享来格无形而形无声而声羮墙见之是为思成乌鸟之忱豺獭之意虽子若孙有引弗替

　　存耕铭

　　人有寸田产仁与义君子存之罔俾芜秽诗书耒耜耕以学力种德树业如黍如稷我苗芃芃我稼既同仁熟之秋其用不穷彼自弃者厥田弗治耕也卤莾获亦如之舍己芸人斯尤可嗤朂哉存耕惟日孜孜程工或亏不其馁而

　　镏景仪先生画像赞

　　山泽之癯颀然而长面有诗纹须眉雪霜幅巾藜杖逍遥相羊不可貎者其行之方其心孔臧其音琅琅德哉若人俾也可忘

　　张伯仁画像赞

　　随俗衣冠容物襟度坦然真率颀然魁梧屡渉危途不失故歩尝即其天之所赋征诸人之所慕其可谓吾韬俊杰之光而实能逹时务者欤抑亦可谓冺星鳯之迹而人欲快覩者欤

　　月泉道人小像赞

　　烱烱乎精神萧萧乎衣巾渉陵谷之变而乆于风尘忍泥途之辱而全其天真玩世濩落随时屈伸噫是所谓湼不缁磨不磷托迹为方外隠沦者耶

　　曹节妇赞【有序】

　　按家传妇呉姓归曹氏二家皆江阴望族生子曰有实方幼妇秉节十五年嫠居字孤慈而能教遇世变乃携子避兵子被执母即赴水死既而子得脱欲收塟母尸日夜号哭求诸水滨乆之终不能得遂以母所服遗饰之物厝诸棺合葬父茔哀毁骨立乡人悲之君子谓有实之笃于亲非其亲教之有素而能然乎夫以子之早孤母不失教不贤而能之乎然妇之所以能死节者又岂非世族文献之泽有以致之乎故为之赞曰
　　楚皋之兰生有余芬瑜而不瑕蓝田之珍猗与尔嫠比德兰玉为女为妇仪尔族属兰摧玉湛于江之阴跂彼共姜心乎其心

　　拙逸箴

　　嗟世之人知谋为贤胶胶扰扰靡日不然不作聪明不事机巧迩逸若兹庶乎近道身弗行险意无外驰尔逸若兹孰云非宜作伪而拙其拙可羞好逰而逸其逸可忧拙逸之言本乎周子吾其申之以究厥旨巧凶拙吉巧劳拙逸旨哉斯言宜尔勿失

　　师箴

　　尧舜汤文为君而师洙泗设教斯文在兹寥寥汉儒章句云尔濓洛诸公麟角鳯嘴师道之大实难其人曰可为者温故知新若童子师为亦弗易养正之功实系于是师乎师乎宜日三省吾为子箴亦以自警

　　坦率斋箴

　　嗟今之人以文灭质允矣君子欲矫其失径情直行是为坦率本之于身作德心逸推之于人言践其实不修邉幅不任智术不奴其颜不婢其膝其腹无剑口亦无蜜终始弗贰表里惟一坦率若兹亦孔之吉彼异端者荡无纪律居不衣冠马牛其匹坦率若兹乃有足述吾亦率尔言为尔弼谓予不信有如皦日

　　拙斋箴

　　维古圣者经纶大经至巧若拙无为而成唐虞之民其俗皥皥不识不知非无大凿三代以降知巧百出或哲或愚或得或失去古日逺巧日益多卓尔君子拙如之何言抱其朴不事华藻不鼠之黠不兎之狡彼蛛为罗巧于谋食我饮如蝉清风两腋鸠拙于巢蚕巧于茧巧拙若斯亦可无腼作伪而拙其拙可羞诚拙而逸其心休休戒之谨之真伪两途十目所视毋失其趋

　　龟巢稿巻十三

　　●钦定四库全书

　　龟巢稿巻十四

　　（元）谢应芳 撰

　　○题跋　传　说　杂着

　　题徐松居所书昌黎诗后

　　仆早岁诵符读书城南诗嘉韩公教子如此其切意其子必乐有贤父之教而成学及以他书考之符也果登长庆进士第斯亦可谓不负其亲矣然而为集贤校理乃有误改金根之缪噫是岂以擢第之后遂弗究于学欤今观松居先生笔韩公之诗以示其子盖先生之心即韩公之心也为之子者得不以亲之心为心乎仲野今学优而仕方且以学轩署燕居之所懃懃焉佩服父训为学不厌夫如是视韩公之子有间矣昔人有言颜何人哉希之则是况希韩乎仆虽老尚刮目以俟时洪武五年二月初吉毘陵谢应芳书

　　题太乙真人图

　　按韩子苍之诗曰太乙真人莲叶舟又曰龙眠画手老入神此盖题李伯时画也所谓真人者姓名时代考之列仙传等书无之不知其果何如人然以莲为舟偃然髙卧风神潇洒茍非有幻化之术乃能真蜕骨而仙者畴克若是乎是图摹冩之妙较之龙眠笔法人无间然其必善学而得其传乎神仙有无姑置勿论夫君子玩物以适情耳当此金革扰攘之余人方埋头尘坌欲超然物外之逰而不可得覧是图者当心融神会与博望之槎琴髙之鲤金仙氏之浮杯踏芦者同适其适不止论形似而已宗礼求予言俾题其巻首云

　　书歴代蒙求后

　　世俗以千字文为启蒙之书尚矣然使之识字而已余何益乎是书亦四言为句便于习读自羲农以来数千载世代盛衰歴数修短粲然可见授蒙童令熟记而知之岂云小补观者其毋忽焉某年月日龟巢老人题

　　题子昻竹石

　　昔文敏公初赴京过毘陵止宗人东皋先生家人多求公翰墨后仕于朝往来霅上时先生数从之逰因得公书画凡数幅内竹石一纸公题小诗絶类此巻吁公初以书名于时其画与诗本皆絶妙今此巻备焉有区区未易赞述者特以予家藏旧物皆亡于兵视今又隔一宇宙捧玩再三不胜慨惜

　　题敬亲楼诗巻后

　　丹徒陈彦芳既塟其亲于别墅构楼以奉先祀扁曰敬亲示不忘也夫死者魂气归于天形魄归于地故庙以妥神墓以藏体庙必于家者神依于人者也今彦芳奉祀别第其有征于古欤抑其心有得于敬亲之实而非矫焉以假其文者欤夫目之所视而思从之登斯楼也丘垄在望松楸蔚乎其前知吾亲之藏于兹也与其族之人时而至焉固将羮墙而见之抑是室也吾亲之所种树今则拱焉吾亲之所燕逰其遗迹在焉彦芳即是而思其亲其有不起孝敬乎诗曰维桑与梓必恭敬止延陵季子曰骨肉归复于土魂气则无不之也彦芳之心其有征于此因书以归之

　　题观奕图

　　世谓观棋者恒髙于当局之士予曰不然顾其人智有优劣亦系乎用心之至与未至耳今观是图冩对奕者二人其风度闲雅皆若聊尔于奕坐而旁观者一人则注目棋局凝然若精思入神或一着可以决胜负而未易语人者熟视其状殆犹陈平患诸吕燕居深念不见陆生入坐时也吁世之当国者旁求策佐与之策安危计成败亦有用心如观奕者乎抚巻三叹用题其末庶覧者或有感焉

　　杨妃齿痛图

　　玉环瓠犀以荔子而痛痛未甚也三郎为环而痛痛则甚矣使移是痛以痛天下羣黎之痛乌有天寳之乱蜀山之狩乎今观唐棣所图不痛环之痛而痛三郎之痛抑亦为当时羣黎之痛也噫

　　题山谷香严偈墨迹

　　宋髙宗谓书学废于五季至本朝蔡襄等方入格律苏黄米薛各有趋向然则山谷之书为一代名笔岂易得哉

　　题糜氏家谱

　　凡为谱牒者往往追称先世勲业之盛世代辽邈变革不常茫然紊然有未易考者或乃致遥遥华胄之诮君子耻之今观昆山糜氏子才家谱则不然世祖而下至金紫光禄公为髙祖之考然后旁及羣从至于人所不知之地天其报之如此家谱之作盖欲其后人念祖修德象其贤行其泽非直为观美也诗曰子子孙孙勿替引之予亦诵此为他山之石云

　　跋许氏台莱集

　　予尝以天下福善祸滛验诸古今其理未尝不焯焯也若曹彬曹翰皆宋重臣以彬之贤屡世荣显翰肆贪暴子孙饥寒当时史官特并书之以示劝惩讵不信然今观宜兴簿许侯克敬所示台莱集谱其族自南唐金紫公居畨迄今埀五百年其间擢巍科登膴仕者代不乏人非寻常世族之家所能及也其从兄德夫为金紫公十六世孙以旧编所纪详于名爵畧于行义乃重着而备录之诸先正之潜德幽光粲然在目然以愚观之必又有多蓄阴德黙契于天者虽子孙有所不知闾里有所不闻国史郡乘有所不能传载天其相之裕乃后昆所以绵逺盛大至于如此不然何世代屡易许氏之泽愈乆而愈不冺耶诗曰无念尔祖聿修厥德又曰子子孙孙勿替引之愚请为克敬诵之诗为祝规并笔于巻末而归之时洪武七年夏五月之吉毘陵谢某

　　跋族塟图

　　河南保定赵先生所著族塟图其说本于周官叅诸众论尊卑昭穆粲然有伦使观之者心生孝悌亦犹观老泉蘓氏族谱也如是以塟其亲以祛其风水之惑于名教岂小补哉先生讳炳字季明其经学德望为中州时宗至元大德间七聘方起官至翰林承旨学士平居多著述若四书选注等书皆有功斯文愚恐东南之人有未知程伯淳者故粗述于图说之后镂版而传之详见元史

　　跋蘓魏公百韵诗后

　　右蘓魏公百韵诗叙平生出处行事之大节谦言为家训也然字字句句皆足为世楷模岂特一家之训而已哉若考亭朱夫子西山真文忠公诸大贤咸有赞述区区后学尚何言欤某窃尝忝与公之裔孙景瞻父逰屡蒙出是诗警教尝谓某曰名教有余乐异端戒多紊只此二句有终身行之不尽者盖其服膺祖训力践正学卓然不为异端邪说之所惑故有是言时某等知所向慕者幸頼私淑而加勉焉于乎瞻父既殁世亦随变瞻父之子若孙家毁于兵独珍藏是诗出入戎马间三十年与身俱存且能奉庭训不淫老佛亦可谓不负魏公埀训之意也某重获覧观俨如对瞻父晤语敬书此以寓感怆

　　跋脱时敬叅政手书

　　字书心画也人能覩其亲之心画而知其志焉斯可谓能子矣今观髙邮同守畏吾氏伯坚于兵革之余得乃翁脱公大叅所书昼锦堂记如获重寳爱之敬之不翅若其亲之在目其殆着存不忘者欤愚尝论欧阳子之为此记也盖知韩魏公之志在乎德被生民功施社稷故以此二语为一篇之要大叅笔其文得非志魏公之所志乎使伯坚灼见其亲之志曰德曰功当知勉其所以继之者是则爱敬之心又推之于书字翰墨之外能子之道必如是而后尽耳昔者辛夘秋公来毘陵适予复忠公墓田筑祠立碑公为之大喜尝以吊祭之文示予而往焉时所书端谨持重视此篇笔意萧散神气飘逸有不同者此先见其字学之妙不凝滞于一偏也于乎落月满屋梁犹疑见颜色况心画乎想象髙风不胜起慕敬书此以告伯坚并抒所懐云

　　书安抚陈公跋先君小像自赞后

　　昔者狄节使却梁公画像世固称之若先代遗容遗言如安抚公父子者其后人当视瞻如生存敬恭如侍侧勉焉冀企及之虽时有隆污命有通塞有不克奋励以缵先绪然所以是是非非不避权势赴人急难如救头然是皆起懦疾之药石也慎毋以狄公借口而藐视厥祖如涂人然诗曰无念尔祖聿修厥德轩冕云乎哉阀阅云乎哉今安抚七世孙茂吾婿也出示石刻祖像并览赞跋起敬起慕因题其后如此云

　　跋张氏家谱图

　　右畨禺张氏家谱图知常州府事中宪公度仿欧蘓族谱为之由七世祖而下瓜瓞延蔓尊卑戚踈瞭焉在目中宪需予言愚于是切有感焉书首九族诗重同姓吾夫子尝删定二经埀训万世其敦本之意至深切矣若夫大小宗之法盖推广之后世宗法寖壊世教日衰然天理民彛未尝冺絶东平九世之张江州百口之陈亦代有之若文正公则能以祖宗之心为心赡族有田踈逺毕给真可谓不负诗书敦本之意今观中宪公追念厥祖留情谱系惓惓如此他日叅大政得厚禄如文正可为之时以是心为之吾知文正公不能専美于昔矣扬子云曰颜何人哉希之则是愚于是亦云

　　跋吕仲珪孝思巻

　　夫为人子者或不幸于养生送死之道有未尽焉处礼之变当从权以事其事岂徒抱终天之戚而已哉今观昆山吕仲珪氏早岁以父命出赘不能奉甘旨后其亲旅殡白下去家五百余里又不能春秋省扫以寓哀思服阕数年痛衋如昨与人言辄流涕盖仲珪以孝有不及情莫能忘然则如之何而可也惟所谓权宜用释氏茶毘之法函骨而归瘗诸故丘宰而楸梧祠而苹藻焄蒿凄怆常若见之则其亲之死犹不死也若夫继志述事或出或处树其业以显其亲则诸士夫颂美孝思之言斯足征矣

　　跋凌克礼父子孝感诗文后

　　昔圣人以子骞父母昆弟之言而称其孝盖人之善事亲者必先目之口之于同室之人而后一乡一国熟闻而著称极而至于流芳天下后世矣前数年客有过毘陵者说润卿父子之孝吃吃不离口予来娄江娄之人咸誉之既而卢兖州子长婴以赵征士用晦所赠孝感序并诸贤士夫歌诗若干篇皆本乎其父母昆弟之言予然后知润卿二子长克仁次克礼能罄家输粟以赎父罪去之日奋不顾身数千里危难争先而赴吁昔赵礼兄弟遇暴将脔食之其兄孝曰吾体肥可代吾弟若克礼事虽不同其亦赵氏之心欤然或者谓是亦常人所能为予故原其心而论之如此岂易得哉今凌氏五世而居重闱色养曰慈曰孝其所以尽其孝道者固不止于是也洪武十六年夏五龟巢老人谢某跋

　　跋陈寺丞思爱庵疏

　　右故宋寺丞陈公以思爱庵奉先疏请果上人主之骈俪精切字画端劲其为人可知寥寥二百余年为果嗣法者不知凡几代是庵易名圆通盖亦有年公之疏文幸而无恙今性中师弟子知敬重之求士夫题识余于是窃有感焉宋之文献礼乐盛于汉唐然当时世家如文潞公之有家庙者絶少请寺观为香火院者滔滔岂礼乐不明沦于习俗以致然乎今性中知其文当知其心知其心则知所以敬其先世者在乎庵仍旧名庶存初意如此则名正言顺而奉先之意终于有成寺丞公之死犹无死也岂徒重其文而已哉

　　跋岳氏族谱

　　岳氏为常之望族旧矣予早岁过唐门见其第宅相甲乙者数家且闻竹山蒋先生言宋干德间岳王弟经略使之孙自九江来居由宋而元子姓蕃衍文物之盛拔萃同里比以陵谷变迁奕叶憔悴东之惧谱牒散失嗣而缉之犹老泉蘓公之谱其族也老泉之言曰观吾谱者孝弟之心当油然而生吾知东之亦以是有望于族人焉或谓昔者狄武襄不后梁公君子韪之是大不然非其后而附之者非也为其后而自外者尤非也故人苟能以东之之心为心由孝弟以行吾仁则民吾同胞四海兄弟无往而非仁矣然则族谱之作岂小补哉时洪武十有九年六月既望龟巢老人谢某敬跋

　　跋经训启蒙

　　右经训启蒙北溪陈先生所著也先生经学得考亭夫子之传卓然为一代师表病世之训蒙者所教厖杂蔑养正之功故采摭经传以三字四字为句缉成韵语以便习读其书言孝之大原学之旨要使幼学者诚能熟读而藴之于心养其德性既而长施诸事业则举而措之耳兰曩避兵东呉得此书三十余载郡人徐孟容孟曽点见而寳之谓明珠暗投良可惜也是用版刻以广其传于乎先生经训以教羣蒙盖以圣贤之心为心视厖杂之书兰鲍不同俱化之效乆当见之凡为父师者可不慎其择乎子程子曰习与性成圣贤同归吾于此亦云洪武己巳九月重阳日毘陵老诸生谢应芳拜手敬跋

　　张孝子传

　　张孝子小字阿伴常之无锡人也为儿时父母以岁饥去乡土流离四方后徙居晋陵之东洲未几父卒兄亦早世家益贫母查氏偻伛不能任妇事中岁复多病常在床席伴佣力黄氏家仰给之黄氏工染色伴因学焉乆而遂精其业主爱之岁益其直伴身无完衣其奉养之具则随直而丰时得一美味必归遗母母或分饲之则绐云已食母尽之则喜当暑月每夕炳蒿艾以驱去室中之蚊拂枕席以安母寝隆冬雨雪垆不絶薪夜必燠母于懐如此者二十余年服勤于亲殚力于佣未尝一日废其事怠其志也母寿六十五以天年终伴恸哭几絶先数岁预营塟具及敛之日即舁柩归无锡合塟父茔今墓木已拱春秋携酒肉省扫必邀至邻里饮食之拳拳焉为保全丘垄之计平居遇饮食适口犹常动风木之悲或哽咽饮泣彻而后已且以亲在之日仰食黄氏深德之効力愈谨或者常欲倍其直募之伴不从呜呼斯亦可谓义焉耳今乡人特嘉其孝称为张孝子云
　　赞曰以曽骞之贤又亲炙圣人得学问之力其孝宜矣若伴之微生长陋俗目污凶德耳习谇语乃卓然返哺跪乳枭獍之羣使游圣门而学焉安知非曽与骞之徒欤区区受佣于人又能以力报効乆而弗忘吁世之朝禄爵而暮亡叛者其人能无愧乎

　　钱孝女传

　　钱孝女者呉郡田家女也父母喜其性婉顺纳婿与居洪武初兵兴岁余徙家常之三山湖服勤妇工兼力农亩搰搰乎共养其亲父卒母老而病踰两期腹有瘕癖号呼痛楚女甚忧苦每中夜礼佛吁天拜跪恳祷一夕潜以刄刲股绐其母为他肉熟而进之连年之疾即刻而愈既而邻里以其母无号痛声故询知其然众皆惊叹女姨母吕氏为吾邻尝诘之言其平昔细行多不可及乆而益勤至不惜其肢体斯亦可谓笃孝也与论曰昔鄠人之孝同于钱氏昌黎伯固尝非之其言盖本诸经以毁伤为未善也然闾阎匹夫之愚礼教不知一念之诚根于方寸通乎神明而孝感昭著如此岂易得哉岂易得哉于乎使薄俗之不顾养者闻钱氏之风亦宁不泚颡芒背恧其心而知悔悟也与是岁庚申六月望日

　　诸葛节妇黄氏传

　　黄氏名真净丹阳县吕城诸葛用中之妻也父家晋陵以其女生有淑姿善女工父母钟爱择配数年闻用中为儿时过驿亭适南台监察御史普公见之以其能属对摛大字甚佳呼为竒童聪慧之声洋溢四境故黄氏之父以女许嫁之既嫁而翁知其能遂托付家事使其子得専儒业翁殁其夫妇能以翁之心为心服勤如初宾敬之礼弗渝肥家之功益着养子作而爱不姑息凡乡里之为父为母之贤者咸仪之元末兵兴夫妇挈家窜呉下蒿簪卉服藜藿食饮艰苦十有余年夫病而亡哀恸几絶吐肝胆告之柩前曰未亡人真净三年服除当星冠羽衣若女道士以终其身有所否者天殛之由是教其子以继承宗嗣无忝厥祖洪武改元于鸿雁安集之初归塟其夫命其子复旧业什有二三余皆弃置盖亦知止足之义而无殆辱也数年之间又能撙其余力助羽流重构清微观以祠先世身佩符箓日诵老氏书贞节愈固今春秋七十有二乡人尝欲闻诸官乞旌其门妇曰夫死不嫁吾分内事耳卒不许于乎妇有节义礼教所嘉况能继述以昌其业以裕其嗣续岂寻常守节者所能及哉予常往来常镇间闻诸邑人质诸乡校无间然者故撮其要而书时洪武二十二年三月之吉

　　长白山居图说

　　客有过余者雨牕焚香相与览髙沙李侯山居图客谓余曰世谓画为无声诗信矣往者李徳裕以轩冕之贵疏平泉之逰赋诗忆之是图之作亦其诗之意欤余曰不然平泉花石以力致之穷奢极靡盖溺于玩物者也夫长白山天然胜槩为梁邹冠冕甘泉巨谷嘉木幽卉蔚有清气昔范文正公读书其间虀茹糜食与山俱清卒为一代名臣今侯锺兹山之英人品卓絶学亦如之至于擢髙科参大政出处继范公故武山中猨鹤讵云忘情但时方扬歴中外若安石为苍生而起奚暇复顾东山乎是图也盖侯黙寓家居读书之意以示其子孙抑亦示不忘桑梓之敬耳平泉之思岂其比哉客唯而起且俾以所荅之语笔之图左俟侯见而质诸

　　月泉说

　　学老氏之学宗乎无为而能无不为者惟其心之清明洞彻不泥于物所谓圆机之士为能然耳吾友阚伯真殆庶几乎汉天师四十二代孙张公大真人尝以符箓授伯真伯真宗其道行之于家黄冠鹤■〈敝上毛下〉萧然出尘然而阴阳医药巫卜之术又旁通至于桑海变易溷迹尘土亦未尝忘其学离其道也真人嘉其能乃大书月泉二字为伯真号吁名者实之宾也月泉之称岂茍然而已哉共推千载心秋月照寒水昔吾朱夫子有是言也今真人指其心而喻之所以警伯真者至深切矣是心也诚能皎然如月之明湛然如泉之清无幽不烛有感斯应虽以胶胶扰扰之物纷乎吾前而吾之至清至明者盖自若也则圆机之士不几乎和光同尘升老氏之堂而入其室乎伯真勉乎哉

　　无知生说

　　夫人与万物同生两间而其所以不同者心知之灵耳彼巢而知风穴而知雨鸣而司晨吠而警盗知恩而返哺知机而避去若此者亦未尝蠢然而已人而无知可以不如物乎吾友赵君执中生而聪明又尝用力于格致之学行年三十号无知生故闻者不能无疑焉或谓执中以时俗尚智术饰巧诈狡狯万状深疾之将欲涂其聪塞其明矫俗之弊以返乎不知不识之天宁为蚩蚩之氓而不辞也予曰不然若是则因噎而废食矣吾意执中读孔氏书尚友千古观圣门髙弟贤如颜子闻一知十方且有若无实若虗终日如愚人然况学者乎故虽多识前言往行而自视欿然犹无所知也然则名为无知实欲求知其所见之大为何如哉予尝扣之执中执中笑而不荅故笔此觧或人之疑并励吾执中亦以自励云

　　子京字说

　　父命子名而朋友字之礼也吾友张君伯祥之子名畿予固知其爱子之心期以逺大字曰子京且为之说曰京畿人海也五城十二楼金门玉堂冠冕佩服馆阁之文物羽林之仪仗琼林大盈之府库凡如此类皆天下所无有实为鱼龙变化之地也故有志之士虽在穷髪必勇其行乘风云呌阊阖瞻日月之光被雨露之恩然后为无负也今子京年方壮强一日千里弗忘命名取字之意不然则龌龊与蓬藋同腐徒美其名何足尚哉

　　存耕说【为孙允昭州判作】

　　客有遇存耕叟于龟巢者商畧今古剧谈乆之客谓予曰叟方膴仕而暇耕乎不耒耜蔑畎亩耕可得乎予曰不然善观人者于其心不于其迹夫以其迹论之叟固尝主一县之簿矣尝为一州之倅矣然方寸之地了无荆榛耕之以礼耨之以义存而遗之子孙故于昔人之言取以自号以示无忘之意耳吁以其遗较诸德公盖亦大同小异欤且天生斯人皆有此亦莫不有耕耨之具焉但往往荒秽弗治怠弃而自失茍存之则其后之以耕以获以收其成功乃必然之理何泥其迹为哉客语塞叟起而谢曰诗曰他人有心予忖度之巢翁之谓也请以对客之语贻诸后人目曰存耕说云龟巢翁者毘陵谢芳氏也

　　景中字说

　　尼山圣人笔六经以诒万世中之一言间见特出既而子思子著书以授孟子寥寥千五百年知者盖鲜至伊洛诸贤发明藴奥昭如日星后之人敢画蛇而添足乎然所谓景者景慕以冀及之学者之志也中则人所受于两间与生俱生无物不具学之道必先知无不明而后行无不当窃尝以射譬之物理之中犹射之的凡射必先知其的之所在谨乃弓矢正已而射之斯可言中矣不知其的而射者妄也妄而或中乃偶然耳吾无取焉惟时中君子从容中道无适不然是妙于射者也诗曰髙山仰止景行行止如此则思过半矣景中勉乎哉不然执中如子莫中庸如胡公不免为天下后世之诮此又不可不知也

　　德宏字说

　　东林赵先生为前代遗贤今其四世孙名广姿禀之淑善读书兼明今古法律以勲业自期不狭隘以自局焉故朋友以德宏字之请其说于予予曰人生天地间眇如一粟谓其能与天地参者正以执德之宏心同宇宙万物皆备于我万化皆出于兹所谓小无内而大无外也勲名事业盖亦随其广狭小大而成焉若夫方寸之衷彼疆我界籓篱荆棘虽有所得蓄缩如蜗不免贻笑于大方之家耳然名者实之宾也名浮于实君子耻之夫以子为东林有道之孙贻谋未逺其立志果不小乎执德果不虗乎昔者孔门诸弟不如曾点漆雕开能见大意圣人乃恱之予之使学者诚能有二子之见以宏厥德则宇宙吾心也吾心宇宙也曽何人哉漆何人哉希之则是慎勿谓老生常谈而忽诸

　　寳山字说

　　余闻浮屠氏之所寳者三曰佛曰法曰僧如金银珠玉之属为世所贵虽亦以七寳名之较诸佛法不啻霄壤故瞿昙在祗树园说法有曰人以七寳厚施而求福者莫若般若一言持之于己教之于人得福为多由此观之金玉之寳积如丘山何足贵哉今夫赵居士拱真有志学佛在家出家浮屠师以寳山字之其意若欲使之歆艳而得之是亦意其为善也不然则郿坞积金贾燃脐之祸铜山鼔铸致饿死之辱凡如此类识者耻之况欲使人歆艳乎楚书曰楚国无以为寳惟善以为寳如是而言则语意明白开示以导其进庶可谓善诱人矣居士征予意予无可言者请以楚书之语语之于浮屠之言或可补其阙云

　　学古字说

　　先友丁德斋往尝以家谱示予曰五世祖为寳佑相国多藏古圣贤书厥后以陵谷变改家用沦落书亦漂散元初大父乃徙居乡城以慈幼斋医药如成都卖卜者焉他书无复有也今德斋胤子斆喜读轩岐灵素之外嗜六经诸史不翅脍炙故老夫以学古字之谓曰古之学以三纲五常为重纲常不举则无以立身身不立则道不行于妻子况余人乎然道有小大事有缓急必先其大者急者后其缓者小者毋泥焉古之人巢居穴处无宫室也茹毛饮血未稼穑也凡如此类茍一切是古非今舍此取彼不几乎迂踈放诞而行怪者乎吁居今之世反古之道烖必及身子思子埀训后人为世药石此又不可不知也学古者宜慎诸

　　听其自然说【为黄仲器作】

　　老友黄仲器以听其自然四字掲诸斋居一日载酒过龟巢需予文予以不知其言出何书意何在莫敢妄为之说仲器曰吾意天为自然余无所知也予于是臆度而告之曰物本乎天而天宰之者理也夫所谓自然者如阴阳之消长日月星辰之运行江河之所以流山岳之所以峙草木鸟兽昆虫之所以动植变化至如人大者三纲五常富贵贫贱死生寿夭之类小者如四肢百骸饮食衣服宫室车马之属皆本乎自然之天昧者乃欲以人胜天而不听之若季孙氏以鲁大夫僭天子礼乐富于周公秦皇汉武欲长生不死者未尝不自祸其身也孟子曰顺天者存逆天者亡斯言尽之矣仲器作而谢以故书此警诸绅示诸人亦庶乎有所警云

　　无名异

　　江湖之滨有物焉其大如菽圆如撱黄而黝外强而中干似沙非沙也砾非砾也累累乎沙砾之中不知者直以为沙石然髹者得之以和桐漆之渍易燥以益坚否则工虽良弗能使之燥也况坚乎故善髹者率用之以其有竒用而无名故以无名异目之而邑有雷氏髹数世其亦老于髹矣每役士大夫家则以是询之未有得其名者一日语予而悲之予止之曰是奚足悲哉夫君子负有用之材没世而名不称者滔滔也况微物乎噫世之用人者其亦有如雷氏之悲者乎

　　蛇蚓

　　五月望予舣舟城西见牧竖数軰饮牛于河俄有走而号者曰蛇将啮人竖皆失色已而聚观果伏蛇草中■〈口日〉舌掉尾吐毒气勃勃可畏羣竖欲杀之掷凷砾如雨蛇度不能免乃游于河犹昻首腾踊作啮人状旁观有不胜愤者持短挺渉水击之应手而毙众欢噪为快予既归明日过白鹤溪上时暴雨潦水盈溢而蚯蚓纵横于途途之人殆不能容足先予行者三人老一壮二皆择地而蹈不蹂践以残其生吾如之回视吾苍头亦然予因是切有感焉夫蚓内无筋骨外无鳞介茍欲杀之斯须可累千百今若此城西之蛇欲害人而人害之蚓则无害而人亦弗为之害非有所厚薄也人而蛇者可不悟哉

　　鸥盟文为熊元修作

　　鸥社叟老于元末屡聘不起遂屏迹五湖三泖荒寂之滨鱼鸟为伍睨京洛万人海中鳯有池鹤有轩鹰扬而乌集纷纷乎五鸠之属簉羽鸳鹭为时羽仪是皆出类离羣弗与吾友而吾亦弗为之友也惟鸥也素服涓洁野性闲雅且夙尝与叟相亲荷风苇月云涛烟浪凡可以适吾适者莫不与之共之一日举觞酬元真子天随子乞灵为鸥社盟主而矢之曰鸥乎鸥乎忘尔机吾亦如之恒游居于斯又曰鹬自蚌持鹏自溟徙斯盟或渝者如白水时龟巢老人亦奉盟歃呉淞之渌而与盟焉乃丹书其辞如右

　　招隠论

　　夫连城之璧韫乎荆山明月之珠藏乎沧海茍非识者有以取之则希世珍不能自衒而自鬻也隠逸之士盖类此耳尝观古之隠者如庄周所称巢父善巻许由樊仲父之流土苴天下虽唐虞圣人之事皆为污耳此盖荒唐谬悠之谈无足深信请以商周以来经史所载拔其尤而论之伊尹耕有莘之野以成汤所知致币三聘遂为阿衡不然则终于犁鉏之甿矣傅说隠于商岩以髙宗所慕图像旁求乃得为良弼不然则终于版筑之夫矣周之太公滨海而处坐茅而渔非文王载以后车则鹰扬之功不见武成之日矣汉之四皓茹芝商山其不赴髙祖之招而从储君之游者盖为炎刘氏基本而出其大功为何如哉若夫淮南王八公之徒大山小山之什其才华文藻不为不盛然未闻为朝廷得人使之康济斯世斯民之用故君子无所取焉至如光武成中兴之业海内之士云合应响而严光倜傥独能以节髙之或授官而不拜或廷伏而不谒卒归于江湖荒寂之滨欣然与鱼鸟为伍惟其清风峻节砥柱頺波殊有禆于世教也三国六朝而下求其如南阳布衣鞠躬尽瘁以报其主三顾之勤者固少然征举遗逸代不乏人但燕石或伪为荆玉鱼目或悞为隋珠不免有纯盗虗声之诮者矣今郡府之职岁举人才是亦古招隠之遗意也惟能知之人而取诸岩穴之间度其才而荐之朝廷之上巨细精粗各适其用此诚一圣天子恢宏治道之良法也诗曰济济多士文王以宁夫士也为时而出其必有以古人之所宁文王者以宁今日之天下国家毋徒视终南为快捷方式云

　　东呉野语

　　许庆一者昆山石浦人也赘同邑许家墩缪氏既而父殁母食贫往缪氏依焉庆一妻不孝于姑天厯三年六月十三日将晡其姑以饥诉邻人许本空适安亭陆省碛澳鲁道在坐且与缪姻戚遂同往劝说之本空以其釡中所余饭饲之妇夺而覆诸户外曰宁与犬食本空等方怒骂厥妇妇毁姑不辍且指天誓所毁不妄时片云起西北俄顷烟雾四塞昼暝如夜霹雳震地里中大骇独其家无闻焉本空等但见有白气如练缘灶突下埀三人则恍然若有推出者跌仆在地大雨倾注平地水涌踰半尺屋焚妇震死然邻居相接畧不延燎妇死至夜复苏逺近惊异时妇妊数月或者谓天不忍其腹中之子故尔由是妇方知惧养其姑以寿终今妇年六十有七当时所震者生女四十一岁矣洪武壬子冬毘陵谢某过许墩许均善家闻其详如此呜呼孰谓天为茫茫耶屈东海之妇而旱亁悲齐堂之女而振风炎霜降狱荧惑退舍其响应若此者已多矣岂特斯妇乎然天即理也人不顺理是为逆天顺则存逆则亡盖皦乎其不诬也雷震之事予特欲使昧于理者知有所警故笔之

　　厉鬼辨

　　往予过无锡适州人出郭迓神赤髪青面吻出两牙状极诡异旗旄鼓吹卫从而舁之予尝讶而问焉人曰此唐张廵也且言公死时自谓当作厉鬼故世以公为疫厉之神而崇奉焉嗟夫是何邪说者附会如此耶按唐史公守睢阳如一木支大厦之踣兵尽力竭死不忘君故发愤曰生不能报陛下死当为厉鬼以击贼此盖忠义激烈之辞岂谓为疫厉之鬼以害天下后世之人哉所谓厉鬼乃泛言刚厉之鬼若韩文驱厉鬼之厉相似非疫厉之鬼也诬枉前贤罔惑后世邪说之害一至扵此可不辨哉苐恨老无能为不能为州人毁除淫祠一洗习俗之陋区区謇言用告来者

　　重建县学事实

　　皇朝革命政教一新设学校置师弟子员以教以养以求其实效非畴昔文具比故官于郡县者皆以是切切也洪武五年武进县知县临川董某县丞江阴陈某以县学敝隘佥议易之既而乃割俸构讲堂三间其轩楹如堂之数翼以两斋斋各三楹教官等斋庐庖湢之属又十余楹由是师生有讲学居息之地矣明年春视夫子庙栋桡柱折惕将压焉曰殿曰庑曰戟门及棂星门皆彻而新之圣贤肖像重为修饰而邑人具瞻之敬盖益崇矣又明年规射圃于学之傍为亭三间辟门道南向深若干歩而作外户阍人守之凡庙学计若干楹其崇广皆比昔有加地皆甃甓缭以周垣树之嘉木奂轮之美丹碧之辉焕如也某窃惟前元时武进县初无学宫所设教谕附郡学廪稍至□□□□年有司剏始记者谓病地弗弘盖茍焉而已今吾令与丞皆儒而官故能以兴学为己任前主簿登莱尹某及今簿泽州张某相继翼赞以底于成非不役也而役之以时故民忘其劳且有乐助其才力者皆贤长贰祗顺朝家教学之意而邑人化之又能心长长之心也育才之盛当自兹始真可为斯文贺

　　辨讹

　　夫江南淫祠在唐为狄梁公尽毁唐衰礼废继以五季之乱妄意徼福谄非其鬼泛然以大号加封紊杂祀典祠庙滋多里巷间土地有祠盖肇于此然以民情推之其始也必以农榖之功本乎地土岁时祀享亦近乎报本之意迨夫庙貌之设无可为像遂以乡之有齿爵者当之既乆而世代变革承讹踵缪至有可笑可怪而不可晓者姑以目前之郡城西南三十里曰梅村庙称三姑其初必曰某姓三孤之官后乃讹为三姑也按周礼三孤之贵次于三公即后世所谓少师少傅少保是也村甿巫祝之流无知妄作以孤为姑又城之东北有称十姨者必拾遗之讹称雨淋者必羽林也夫以十姨为一妇人以雨淋而不室处是则可笑也已至若三姑乃俨然塑少艾三人冶容美饰众所具瞻且复变九里塘为九女以附会其无根之谈蛊惑人心伤风败俗有不容不辨者改而正诸宜自兹始吁甚矣人之好怪也昔苏长公之诗有曰舟中贾客莫谩狂小姑前年嫁彭郎盖江州有大孤小孤之山澎浪之矶其俗亦讹孤为姑澎浪为彭郎公戏而讥之意甚明白有足以破其惑矣如应芳者虽究明是理灼见其非奈无狄梁公在位之权又无苏子名世之诗请与乡之士君子追原俗情遵依法律彻去缪像题其主曰土地三孤之神如此则可以正讹传息邪说合今朝之令典释旧俗之羣疑且不失其初报本之意若夫扫涤淫祠行之四方有不在我者不喋喋也刍荛有询尚俟他日

　　释异

　　古礼人之初丧所以待三日而后小敛者冀其或再生也今吾子死终日而苏无足异者但沐浴裳衣神识不乱命诸生笔遗嘱二千余言言有伦序视其字之悞者索笔为涂改之比常人之死固有异焉至若启殡之日经盛暑两月不臭不腐面色如生则其异甚矣宜乎立言君子墓志不书此盖遵用圣人不语恠之遗意虽然吾尝视晋书盗发尚书令卞公壸之墓壸尸僵且握拳透爪宋刘忠显公韐靖康中使金不屈而死之燕人愍其忠菆诸西冈凡八十日金退方敛葬颜色如生史皆不诬矣又如元鸟生契履武生稷说者谓神人之生异于常人麒麟蛟龙异于犬羊鱼鳖夫死者一理也有生者之异于常则死而异者何足恠哉区区所言非谀子也非好辩也公天下之理而论之也前軰有曰千人万人中一人两人知殆谓此意耶噫

　　请除淫祠文

　　先王祭法载诸礼经曰法施于民曰以劳定国曰以死勤事曰捍菑御患者则祭之非此之属皆淫祠也是故狄梁公尽毁淫祠程子言除淫祠而后民为善盖淫祠不除则愚民无知将谓福可謟求而得罪可妄祈而免所以为恶者多而为善者鲜矣钦惟圣朝更化之初诏诰多方淫祠有禁革诸神大号之僭称断妇人烧香于祠庙释道庵院不许擅立况淫祠乎此国家洗陋俗之新条息邪说之要务普天率土罔敢不遵切见本府西城门外有不得姓土男子突然于大驿路傍创立金家神庙煽惑羣氓烧香不絶若不早为禁止将来为患可胜言哉如蒙官司核实当里甲人等果有实迹谕令折毁庶免无知之民误陷刑宪如此则梁公忠国之心程子教民之意一举而兼得矣区区耄言因国家正大之气而应之如丰山之钟霜降而发声也僭越之咎必蒙矜恕赐诸施行公论幸甚风俗幸甚

　　瓮天觧

　　洪武甲子秋冬之交多雨而早寒儿軰为予作小阁东庑庑周围纸屏上蒙苇席方广裁七尺有咫圭窦出入埀之以帘亦织筠而楮之与屏一色如垩壁然瓦盆柴火傍置小榻老夫得坐卧饮食乎其中既安且燠熙然而春外间虽层氷积雪鼔之烈风天地六合为一此室以卫护缜宻寒气无罅隙可能入也但一己之乐罔能及人犹酰鸡之天局为一瓮中耳故名之为熙熙瓮天客或笑之曰乐则乐矣何夸欤彼富贵之家雕甍绣闼炽鳯炭之炉重兽锦之茵暖玉为杯酌以醇醪肉台盘交进于前肉屛风拥于其后温柔之乡其乐如此子之瓮天能彷佛其万一乎予曰不然彼乐于人吾乐于天乐于人者肆其欲乐于天者安其分区区野老年将九十目识一丁之外余无德能爵禄资财皆蔑以致之今若此不惟乡闾侧陋者鲜能同之古之君子若使虏持节者囓毡沙漠佐主中兴者渡兵滹沱抗疏而谪官潮阳擒贼而夜入蔡州是皆冐氷雪渉危途急于报国而不暇顾其身也又若羊角哀之往于楚左伯桃之死于树楼烦堕指之卒赫连蒸土之众其为冻苦可胜言哉今予之乐窃比乎酰鸡瓮中之天非夸也自以为足也言未竟客掩口而去

　　捄弊

　　世俗以浮图治丧以先正斥之盖欲行古丧礼终事亲之孝而厚风俗也比年以来或者吝于财而薄于亲者泛然以文公家礼借口丧礼不行佛事不作视骨肉至亲之死如涂人然棺圹之外余皆无之不孝不慈伤风败俗至如俗礼以饮食待执绋之人亦靳而不为亲戚非之乡里讥之有愧乎设无碍斋者多矣尝观佛事之作虽非正道亦彷佛古今祭祀之仪燃香点灯犹欝鬯庭燎之用也疏文陈白犹祝辞也斋厨供馔犹笾豆簠簋也楮钱楮币犹玄纁圭璧也塟之日以旛幢代铭旌以鼓钹遵輀车亦皆敬吾亲而送之也然则乡俗之人丧礼既不能行而能为此者亦可以寓孝慈之心表哀戚之意也呜呼今薄俗一毛不拔二者俱废吾恐转相仿效习以成风将胥为枭獍之属是故不得已而言佛事之用如前所云初非舍正道崇异端而忘古先圣贤之名教也吾家子孙当先警省知言君子当以情恕洪武二十年秋七月龟巢老人言

　　猫捕雀图评

　　物之性有微近人性之义者猫捕鼠犬吠盗獬豸触邪是也猫舍鼠而捕雀失其性也失其性斯不义矣夫雀耗仓廪耳比鼠之害什有其一今画工貎啖雀之猫铦牙利爪吻流馋涎踞坐而猛若虣虎是张其可畏也呜呼张纲已矣埋轮之语世莫得闻故良工用史法遗意以警夫绣衣豸冠之属微而着隠而显观者宜黙识焉

　　读易斋

　　秦燔六经藐大易为卜筮书不为埃烬夫岂一经之幸而己哉实千万亿载斯世斯民之幸也是书出羲文周孔四大圣人之手天也地也人也万物万事之理也洪纎髙下包括无遗学者当薫沐稽首北面而读之口诵其文心维其义见圣人于羮墙之间烛妙理于形器之表全体妙用或庶几焉所谓卜筮之理固在其中特不専于此用耳先正程朱二先生所次至举而兼得之奈何近代以来去圣辽邈邪说害正假祸福托妖幻以诬蓍策之灵又有宗九师而异其传吞三画以神其术如是自谓探赜索隠者滔滔也至若目之以遣不佳乎之而消世虑凡如此类不几乎侮圣人之言者乎吾友辛彬甫自早岁读易如恱刍豢犹恐不及而或失之故以读易名斋需予言者数月予惟大易之义天髙海深岂管窥蠡测者敢赘疣乎惟尊之敬之对越前圣如神明父母口诵心维假以岁月将见源头活水之来涵泳乎先天后天也洪武十七年十月既望毘陵龟巢谢某

　　猘犬文

　　东家翁以防盗畜狞犬数十平居多囓人翁或縦之其一忽牙口吐舌委其尾疾行而不停囓视同类则其状亦如之翁坐视若无见焉人曰猘犬也宜谨避之里有多膂力者头髪上立忿曰我人也诛蛟搏虎吾力犹能何避此为适有猘突如其前遂怒踢之踬而不死厥足胫微有所伤不数日呌号而咥人为众所杀呜呼犬之猘者固病也翁坐视纵羣恶为物害无筭不仁为甚矣然世之人形兽心害同类而无厌者滔滔也岂特猘犬哉

　　学书

　　字书之学训蒙者率以上大人二十五字先之以为点画简而易习也然所云三千七十殆若指孔门弟子而言是则第四字乃圣人名讳理合回避岂宜呼之以口以渎万世帝王之师乎其末两句之乖刺尤甚故某不揣狂瞽尝易之数与方名曰一二三四五六七八九十百千万兆曰东西南北上下左右前后以字画较之亦简易也待其手熟即兼以壹贰叁肆伍陆柒捌玖拾伯阡万字教之以偹公私计筭之用区区管见于兹有年敢用质诸先觉订其是非傥不以人废言或可为他山之石云

　　书耕习轩后

　　往予识昆山陈侯某慷慨论前代事髙宴曲塘既而陵谷变改各天一方未得与阿戎谈也洪武庚午冬学子张文中以陈侯之胤子孟刚耕习轩记见示其文乃汝阳袁先生所作其辞有曰夫耕妇馌带经鉏犁以汉魏间儿常比之吁昔陈侯以贵富雄一州今其胤一旦舍纨绮而台笠缁撮委膏粱而羹藜饭糗熊胆之丸不劳于其亲牛角之歌不效于前人盖立志之髙能为人所难能者如此袁之言信不诬矣尚奚用画蛇而添足乎虽然靡不有初鲜克有终此古人苦口良药也孟刚需予言敢用此为芹曝献

　　龟巢稿巻十四

　　●钦定四库全书

　　龟巢稿巻十五

　　（元）谢应芳 撰

　　○祭章　哀词

　　祭姚吉甫文

　　呜呼物之不齐谁其主之齿去角存从古如兹如公之生寿富且宁不泯其胤百福具并奈何狂飙兰摧桂折乃馆二甥以继其絶茍非逹观怫欝奚堪公能释然优游燕酣凡我亲朋时相往来有客心醉春风满懐数日之间数往问疾留连眷顾其情愈宻卜云其凶医获微功方疑蓍龟遽尔而终于乎苍天知乎不知伯道无儿千古之悲所可慰者女能奉母岁时烝尝亦犹有后凡我亲戚忍言长违奠此杯斝涕泗沾衣

　　代王文甫祭兄文

　　嗟嗟我兄少厯﨑岖相我先子经营厥家自失所怙颠危谁扶繄我与兄左枝右梧我室茍完兄力其痡呜呼哀哉兄于斯世阅七十年天赋其醇朴而不镌故此家事吾其勉■〈施，冉代也〉尺布斗粟曾无间言所可喜者兄其息肩幸有二雏能奉周旋日饮无何皥皥其天意此安佚寿或可延奈何既衰屡疾屡痊絶粒信宿晞露溘然呜呼哀哉谁无兄弟我独孤苦顾二雏者视予犹父我尝朂之以缵先绪矢心以辞酸泪如雨

　　代祭子文

　　呜呼天降祸于我家何其酷耶我生劳劳髪已埀白冀汝冡子仰事俯育以缵先绪汝年既长颇渉世故与汝诸弟左枝右梧我经尔纬我作尔述知稼穑之艰难未尝敢慢而敢逸也惟汝多病常贻我忧去岁仲冬几致弗救厥疾既瘳我心则喜然未尝假以词色实虑汝因疾之余弛而弗张驯致怠荒故也正月我适钱塘别方两旬讣音忽至将信将疑屡泣屡止意暴疾气或絶而复苏声或喑而再语匍匐来归汝箦已易汝棺已敛吾无复见汝之面矣可不痛哉可不痛哉呜呼彼苍者天我罪何居人或释之子渊之夭颜路何辜信乎修短之有数耶天道之茫茫耶不然何乃使汝不得其寿也呜呼汝子汝女嫡庶五人女嫁其一子皆未婚汝何忍置之不顾耶食指之众赋役之重又何忍老父无息肩之日耶死而有知汝必念我于冥冥之中而我之所以念汝者将何时而已耶呜呼痛哉我筑之室汝弗与居汝蓄之器用以祭汝今卜日祔塟汝祖茔之侧撰此饮食与之永诀汝妻汝孥哀恸欲絶

　　代王氏祭叔父文

　　呜呼痛哉我叔父春秋七十有二年始于承家中于克家终于成家其劬瘁艰苦非诸幼所能尽知也但见完美之室风雨不动衡从其畮阡陌相连男有室而女有家水乘舟而陆乘马非叔父累积之功何以得此哉至如目能识丁皆叔父延师之力也行不犯义皆叔父提耳之训也一家之间缌服同爨以叔父之恩无偏情无私嗃嗃之威严不可犯故能齐其不齐以致其齐耳呜呼痛哉庭训之言万万千千今不能尽述矣如南塾篝灯东轩奉茗尝屡进某等于前而语之曰吾兄弟自生至死未尝有阋墙之日也吾夫妇自少至老无牝晨之患也邻不争畔帑无私蓄许人以诺不食其言钩距不知掊克不能汝等亦能如是乎凡此数事反复告戒知几朝夕今其已矣斯言不可得而闻矣而某等为之子为之侄为之孙者可不追念贻谋而践其成法乎否则为叔父之辱亲朋之讥乡里之笑天地间之罪人也呜呼痛哉去年之先人皆谓叔父矍铄其寿未艾也孰谓数月之顷视则眊焉听则聩焉筋力索焉方病而红冦入室病愈而租吏打门百忧感心二竖成祸而某等犹以医药可恃而不惧也讵意遽至是耶呜呼痛哉教育之恩固不能报其万一但速塟以遵治命如此永别之悲五内如割泣血一酹维以告哀呜呼痛哉尚飨

　　代周华甫祭伯文

　　昔我先人之早弃诸孤所恃两伯其一复殂岿然独存山泽之癯怜我兄弟教之友于虽异厥居有无相须抚之爱之与子不殊奉承周旋非朝伊晡阶庭之间言笑怡愉小过弗责曲礼弗拘叱咤之声罔及仆夫乡称善人乆矣不诬年踰八秩健饭为娯讵意一疾竟若摧枯由兹而往诲言则无疑难谁质颠危谁扶宁不使我哀号痛呼伯兮伯兮死不复苏薄陈簠簋清酒一壶收泪永诀灵其鉴诸

　　代祭呉闲闲真人文

　　玄元之学世逺年湮不有先学孰贻后人伊昔上卿道契世皇手持玄珠光明四方我师继之山鸣谷应弘道累朝惟清惟静帝锡之爵羽节霓旌邈乎髙风崆峒广成出入西垣在帝左右黼黻皇猷厥功亦懋名日益重德日益尊世则頼之以栋玄门岂不懐归怡云旧陇勇退弗获祗承天宠闲闲之情圣皇所知大书观□雨露所施奎画焕然寳翫无斁琼馆逍遥以永朝夕胡厌斯世遽逰欝罗哀闻九重伤如之何我诸葛翁嗣法之孙如牛马走忝为后昆舐鼎而仙（原阙二行）

　　为亮西山祭光祖庭文

　　生必有死斯理焯焯况我释氏以灭为乐独于交情实不能无若我与君忘之可乎昔在光孝亲如葭莩承平异处患难相扶故山丘墟避地东呉未几言旋如蚿如夔铜马西来猛于■〈豸契〉貐再渉大江九人与俱披荆间道体无完肤既脱虎口犹虞畏途吾二人者始终持扶白茒宵征狐嘷鬼呼沙碛遇旧乃衣乃铺萍聚云散连年海隅每一握手犹论毒痡维莫之秋以予起躄爰继我师踞天惠室与居相依钟鼓朝夕平居论道风飞电激方期进修各殚其力君遂云亡必乐于寂我失良友是用凄恻溪毛之荐谨维来格

　　祭沈仁斋文

　　天道何茫茫耶颜氏之仁不永其年抑跖之暴寿胡以延岂有生之初气禀其偏乎抑蜉蝣朝暮蟪蛄春秋一皆听其自然乎如君之生洵美且都乡里共称吉人之徒蚤岁失怙藐焉而孤仰事俯育绰乎有余若骐骥之夙驾且能范乎驰驱每逰四方以旷其居□□□□□□如遗如其有知忍此别离我妇我子其恸亦宜天命奈何彭殇不齐伤哉永诀渍绵以词

　　为葛子宁祭父文

　　呜呼天乎人孰无父独不假我父之年遽止是耶在昔家居仰事俯育以大父遗业之重只力负荷尝愳弗克所乐者惟琹惟书惟吟咏而已余无所嗜好也嗃嗃之声弗及犬马姻族闾里咸熏其良善人之称无间然者数年以来遭时艰棘流离异乡食指百余頼父全活亦岂易为然耶呜呼痛哉时之避难者妻孥啼号或委沟壑吾父则旁求治生之术使某与母等无冻馁之忧也时之人居无室庐或冐风雨吾父则纳交仗义之士使某与母等得居处之安也至若族有孤寒之胤家有臧获之众亦莫不爱之如骨肉然缙绅之士多与莫逆葭莩之亲相与依倚但不肖孤不能干蛊负义方之训为多然我父之慈训未尝不勤也今也一疾遽尔大故顾某等为孤为嫠者真若丧家之狗失水之鱼矣鸣呼苍天其无知乎如其有知视孤嫠之悲若此而不为之憗遗乎然而悲则悲矣犹有可慰乎冥冥中者吾母以栢舟自誓将星冠羽服以终其身以父之灵阴相之某虽不肖既于父有风木之感幸母之存宁不服勤奉养以慰吾父乎矢心陈辞维以告哀惟吾父念之

　　代祭表嫂文

　　维灵之生钱桥望族嫔我表兄闺门睦睦頼有内助以生以育暨肥其家且养以福吾兄强仕朔南宦逰嫂居于家家政克修男龆而嬉女幼而柔以母可怙父弗为忧顷因丧乱家毁于兵呉往越还千惧百惊寓兹呉门待时之清念我胤子可教而成以女许嫁亲亲相仍拟古朱陈卜世莫京虽居异乡客舍连楹嫂尝有言儿女钟情必娶必嫁此心乃宁适予亲丧连服绖缞子未可醮礼文亦亏惟嫂之言艰难共知戮力同心教子择师眷我妇子朝斯夕斯一味之珍食必共之方期将来嫁娶有时安知一疾遽尔而萎闻者愕然惨怛歔欷况我骨肉胡宁不悲最可悲者儿号女啼而今而后茕茕何依呜呼死而无知哭之呜咽尚飨

　　代祭弟妇文

　　嗟我兄弟遭时艰危兵烬其庐星散其人使汝妯娌等不能同家而处共爨而食于今凡六年矣然吾弟頼汝之力以巾以栉以丝以枲以鞠其子女常得以慰吾心焉向也吾弟与尔避地浙左吾夫妇每念汝婉娈之姿跋涉山川漂揺风雨多有可忧者焉幸而言还得同居长洲茂苑间者数月吾乃就食于无锡矣又使汝妯娌乍聚而散百里之间相望相忆而不能数相见也近方喜汝子暂赘而归其妻将有拜姑之日矣又喜女择配得人亦将馆甥之时矣满谓时将小康仍居故乡少长咸萃构一畮之宫犁二顷之田岁时洒饭于先人之墓侧则吾妻与汝复得相率以事苹蘩矣数日之前方闻安信片纸之上忽来讣音使举家相顾失色始而疑焉终而信焉莫不为擗踊而长号也呜呼痛哉天胡不仁夺吾弟之内助者耶地胡不仁夺吾侄之所恃者耶茍曰非天也非地也以汝之徽柔淑慎乃何为夭阏如此哉自今以往虽不知故乡之愿能遂否其或遂焉亦不得与汝一日之同也死生之间此憾何极虽然天降丧祸鸡犬弗及寓哀兹觞无任于邑

　　代祭赵师吕文

　　公之生也七十有六年时有盛衰事有得失境有逆顺物有欣戚公其处之操履如一其少也以簪缨之裔而无爵禄之念其壮也以陶猗之富而无奢靡之习及其年之老成尤俭素而笃实为乡里之善人不鬬智而用力横逆之来唾而弗拭盖明夫舌存齿亡之理而得乎全身逺害之术每论平生祸福靡常鸾胶之弦三断而三续鳯穴之雏或存而或亡银妆羽化付之渺茫知有命之在天忘鳬鹤之短长维箕维裘授子及孙闲居别第翟公之门清风茗椀沉水垆熏日怡情于书画絶无心于世纷视不义之富贵如太空之浮云独念先世欲励后昆托祠事于老佛之庐属丧具于葭莩之亲视死如归余何足云或谓公之可憾者燕子楼化为刼灰科斗壁飘为风尘殊不知公之逹观藐如堕甑未尝怨天而尤人也今也人遭乱离多殒锋镝横尸四野乌鸢之食公乃得全体之归佳城之室回视前日之死于非命者安能企其万一乎某等亲亲尊尊道义交结渉江以道其丧雪涕以临其穴一觞敬酹千古之别公如不知我语又安知信宿之先方归觐省一别之后遽疾而徂呜呼哀哉倚门之母其望悬悬埀髻两儿其泣涟涟鸰原永叹鸾镜莫圆德哉若人何辜于天如某等葭莩之亲情犹骨肉既不及匍匐而往救徒号呼而顿足旅榇未归横山埋玉顾彭殇之不齐信斯理之难烛渍绵以词酸泪盈掬

　　代张希良祭王文甫文

　　公之一生磊磊落落操心至公俛仰无怍出辞必信不事镌凿人或狙诈言谆听藐家庭之间一呼百诺奔走服勤罔敢乖错及交亲朋春风笑谑恩谊有余礼文则畧患难相救扶颠济弱乡闾庇庥恩犹不薄或饥而餔或病而药或辅其仁或纠其恶周恤贫寠不轻唯诺频年时危所在跖蹻乡人爱之敛袵如昨施德有报理亦昭灼我曹多幸松萝附托凡诣甥馆必席宾幕从容语言欵洽杯酌别不忍去期必如约今公已矣失我榘矱枉者谁矫懵者谁觉窳者谁范觚者谁削谁指其迷谁断其垩静言思之相视错愕掩袂拭涕荐此泂酌

　　为周县尹祭顾元公文

　　盛德之士使人后千载而兴起者其信然乎猗我元公才兼文武其文也世称三俊为当代之儒宗其武也羽扇一麾走六州之豺虎醉非嗜酒免祸骄主醒非沽名赤心自许抗疏补衮职之阙择贤进邦国之辅史不一书勲业昭著世徒知思莼而归者之为髙而不知采蕨南山之言先入乎其肺腑故公之殁特为公鼔琹而悲恸哭而去也睠兹长洲实公乡土桑梓之宫墓有祠宇何物地灵混此室处斥而去之陈我簋簠怅烟尘之满眼懐清风之白羽维公有神以福黎庶

　　为周尹立碑祭元公文

　　昔典午氏碑表有禁勒石公坟勲业昭甚事传信史石亡何时走尹兹邑永言懐思载葺祠宇笾豆具陈祀神有诗刻诸坚珉岘首之碑令人堕泪呉人于公亦复何异惟公有灵阴隲呉人克文克武无愧先民

　　代姜周佐祭姊夫王仲德文

　　君之老姑为我叔母而我女兄获奉箕帚我弟于姨复得其偶如古朱陈婚姻世守先人尝言君性醇厚人或颠危君力能救吾亲虽亡斯语不朽如予不肖公亦弗陋有过必规有善则诱眷我兄弟无一或否公年半百闲居静守闺门之内肃若宾友忘情轩冕意适杯酒独奈今年避冦奔走挈家于吴虎兕傍吼千惊百忧窘束如杻一女钟爱疾莫能救羣盗稍息归卧南牖襁褓之珠复碎于手公之痛心如割如剖痛犹未定厥疾斯遘嗟哉吉人天胡不佑今公之殁命也谁咎凡我私亲倚仗何有尤怜女兄孤灯白首抚膺长号涙湿双袖

　　为王孟学祭母文

　　蚤岁失怙惟母焉依母其视之犹掌中珠未寒而衣未饥而飱左提右挈顾之复之夙夜检束惟恐不能自立以保其身以承其家以奉大父母及诸父之训谆谆之言不一而足每于舅姑之侧视其色有不豫然者退则惴惴检其不及既自检束又询之二雏曰而于大父母之志或有违乎事或有怠乎抑而不能谨饬以贻其忧乎母之欣戚系乎儿之有过无过未尝一日忘乎懐也仰事俯育嫠居而忧勤者十年男室女嫁志愿方毕然于祭祀宾客之奉身先中馈亦未尝一日之或懈也呜呼痛哉以母之康强而年未艾乌鸟之情方图万一庸讵知一疾而不起耶临絶之言谓死无憾特以弗克终养舅姑为慊是则吾母之孝于舅姑者为何如哉宜乎舅姑之痛不翅如父母呜呼风木之悲儿将奈何惟当追念母训兄兄弟弟各勉成立律身成家竭力以奉承诸父以养大父母之志尺布斗粟昆弟共之不敢有毫髪欺隠意其所否者是忘其亲忘其亲则不孝之罪上通于天虽吾母之慈有不可得而宥者惟母有神尚其相之庶践其言以慰母矣

　　为陈彦直祭外姑文

　　嗟我外姑德不可灭孤灯十年栢舟髙节为妇而孝为姑而慈林下之风乡称姆仪如谔与谦材俱碌碌壻于名门蒹葭倚玉每诣甥馆升堂起居必询女家诸兄何如或堕优逸勉之克勤防微杜渐忠言屡闻或坐孱弱戒之自立扶颠持危惟恐不及比婴微疴卧在床席我来候问仍饭而食眷顾之情无异于常及女来归语犹琅琅一日之间遽成永别卑尊戚踈故皆痛切曰婿与女感恩如前岂不哀思泣涕涟涟幸有贤嗣笃亲如母夔蚿相怜义当永乆死而有知知予之悲一觞敬酹灵之格思

　　代胡伯亨祭外舅张守斋文

　　于乎惟我妇翁乡之善士不鄙庸愚妻以其子既妻其子恩义兼至念我先君夙昔交契今也孤茕遭家殄瘁朂女内助庶弗颠踬每诣甥馆言提其耳翁经州闾必过敝止综理厥家以纲以纪亲之爱之视子无二别无几何闻疾以痞女舟归宁夜渡淞水讣音倐来惊使躃地匍匐及门翁已长逝我服虽缌我哭不偯矧为女者其痛曷已洁此一觞进馔灵几永言哀思翁其鉴只

　　代金子俊祭钱仲居文

　　嗟嗟仲居其止于斯福善祸滛天胡我欺父为善人君亦如之匪义弗取匪善弗为曰俭曰勤俛焉孜孜业日益广家日益肥十数年间遭时艰危赋敛之虵毒人骨肌君安其亲茹荼如饴弟则友爱室家其宜是皆深淳亲亲之推眷我姻戚肝胆相知温温其容抑抑其仪莫可忘者颠危扶持佥曰若翁泽流未涯厚培其根必茂其枝讵意一疾遽尔而萎祸福之柄谁其倒持于乎苍天夭阏若兹某等念乃畴昔胡宁不悲矧有双亲遗孤与嫠其痛之巨庸曷已时我舂不相我泪沾衣言采溪毛荐此一巵嗟嗟仲居庶或格之

　　代张伯仁等祭父文

　　呜呼痛哉树欲静而风不停子欲养而亲不待哀哀诸孤所以痛裂乎其内也仰惟父天覆我儿女男室女嫁志愿俱毕且复为之树产业立根本使各得衍其余泽焉第所恨者吾父之生过于勤劳六十九年日用矻矻未尝得一饷之优游也矧逢艰时子或受围于城者亲虽野处心常危之或行役于逺者亲虽家居心实随之余在侍旁虽若可乐然忧患则为之料理征徭则为之区策亦未尝忘于懐也至如鹤长鳬短物不能齐又岂能不拂吾亲之意哉今也儿无所依女亦何怙菽水之欢不复可得是虽五内之裂亦徒然耳某与弟等但黾勉襄事以吾亲素嗜佛学视身为幻敬以茶毘之法奉之遵治命也輀车在门翌日永诀菲焉一奠吐此哀衷

　　祭先墓文

　　于乎陵谷之变知系乎时惟情所锺不能不悲昔我先垄松大十围今皆宿莾荒烟昼迷穹碑已仆佳城或隳或幸而存冢眠狐狸曰不肖孤避兵海涯九死一生如鸟无枝十有六年岂不懐归回首乡闗道阻且危丹阳之东呉门之西方数百里野无黔黎我兄我姨冢亦靡遗我父与母梦或见之既寤而叹涕泗交頥今我冢子携厥妻儿归畊旧田丘垄是依余口犹十未能同归归何不能生理未治旅食异乡破研日随尚頼遗泽归或有期载耕载获蒸尝于兹或树松楸如前盛时嗟我祖祢知乎不知拜伏墓下拭泪陈词

　　代张伯仁祭黄景先文

　　近年耆英晨星霜木娄人视公昆山片玉公之为人生有器局遭时迍邅如玉韫椟搢绅之文罔不刮目公之处家仰事俯育陆贾之槖儿女均蓄彼经此纬同一机轴公之居乡春风穆穆凡与之逰惟善是朂正烈髙风遐迩咸服于我姻灵眷义尤笃念无后人坠绪谁续以孙赘居我女蒙福哀我亲丧触暑匍匐吊之唁之沃酹之辱比予走谢留连欵曲别方两旬书往而复岂意公亡疾不经宿予闻讣音哀泪盈掬奈役于官如薪湿束送不执绋罪奚可赎公或我知矜我碌碌束刍之奠鉴此心曲

　　祭大云讲主文

　　师之髙年七十有九以湼盘而论之复伤之何有人之所以哀吾师者吾知之矣一大藏教淹贯胸中如鲁灵光天台之宗今也砥柱摧折隤波汹汹同袍之士其谁适从三周七喻化导羣迷随所住处桃李成蹊今也野狐长嘷弥天蒺藜信从之众畴将依归吾党固尝月旦之评曰善与人交僧中之晏婴也度不可量方外之黄生也其爱客则孔融而衣缁其滑稽则方朔而释名也观其诗则见其心之平淡而无牛鬼蛇神之怪观其画则知其兴之清逸而出乎山矾水仙之外若此者岂非大雄氏所谓无罣碍者乎抑亦所谓得逰戏三昧者乎是则吾党平昔之所敬爱而今日之以为诔也彼千驷万锺而死欲使吾党赞一词而不可得而况为之沃酹乎言采丝莼淞江之曲懐哉若人荐此寒渌

　　祭柴处士文

　　近年耆英晨星落落刬刓为方谁其矩矱惟公浑厚不琱不镌如玉在璞如珠在渊寄迹陇畮絶意圭组为龎德公不入城府以善为乐襟抱生春为马少游乡称善人髙堂眉案如宾如友梁鸿孟光无此白首干蛊有子三鳯翩翩源深流衍理固宜然昔我先君深敬于公所以敬者古人之风先君云亡公来恸哭吊死问生重礼之辱由兹而来陵谷变迁干戈所至流血成川公之居安其福孔厚年过七十亶为希有予闻讣音义合匍匐吏呼石壕去不可得言采溪苹荐此一觞公其鉴之我泗沾裳

　　子祭父文【代柴贵贤作】

　　父生三子女亦如之长养婚嫁恩义惟均以恭出赘爱念尤笃定省虽踈音问不絶每归侍旁奉亲饮食分甘食之亲同稚孺岂惟食之诲言谆谆惟惧孱弱弗克树立抚恤诸孙欣欣色康儿所喜者亲在健饭兵戈扰攘十五六年幸无祸波以及吾亲微疴月余靡神弗宗供役于官如堕胶漆间尝请告归侍汤药父曰亟去公家事急儿能了官父心乃安别方数日闻病小愈岂其奄忽永诀终天风木之悲尚何忍言呜呼哀哉吾亲之死人皆哀之姻戚之哀思亲义也乡邻朋旧哀善人也我兄我姊我妻我孥其痛如荼五内崩裂罔极之恩奈弗克报所不敢忘各慎其身黾勉成立无忝所生尚頼遗泽埀裕后人

　　祭萧处士文

　　兰陵望族竹帛著称髙年过于伏生俭德同于晏婴自罹丧乱多遘迍邅万死一生脱性命于虎口三吴百粤寄身迹于狼烟覩姑苏之麋鹿重逰念北山之猿鹤相望言归故里欲正首丘顾亲故鲜有孑遗喜父子独能无恙安居未几怪事忽生呌阍救无辜之孙霜飞六月奉命复憗遗之老风动四方盖埋剑之气冲于斗牛故覆盆之光照于日月遂尔贻谋之愿灼然阴隲之符骨肉聚于目前滫髓供于膝下得正毙而全四体应含笑而赴九泉蹇余劣才荷公知己自青年而蒙馆榖至白首无异金兰又如王赵之交亦有陈雷之义今皆已矣可不痛哉老泪淋浪持束刍以效孺子仪容彷佛抚丝桐而呼彦先即此微忱伏惟尚飨

　　祭钱鼎卿文【代亲友作】

　　吴越世家焜煌史册公为云礽蔓延遗泽昔在妙年青云气格弗屑于时丘园自适风流文采声亦藉藉晚罹兵燹稍涉囏厄三江五湖浮家泛宅归帆无恙佳儿连璧乃疆乃理薙乃榛棘菟裘鹤渚溪流环碧公其优游素愿斯获邀月呼酒看花岸帻宾朋往来冠盖络绎滫■〈氵髄〉之供子尽厥职自春徂冬颇须药石厥足蹒跚心仍夷怿所怿者子服勤无斁其宜泰然瞑目中夕顾惟某等攸居咫尺匪亲伊故心皆莫逆今也云亡如失肘腋缅懐德容伤心如刺乡饮之欢无复共席薄言采藻荐此窀穸惟公鉴之有如平昔

　　又【代两甥及甥女壻作】

　　昔人有言见舅如母此盖由亲亲而推之乃常情之所有如我舅翁其亲爱于甥及甥女之夫者尤恩深而义厚厥恩伊何涵濡抚摩视孱弱而为扶植者支一木扵倾厦屹砥柱于頺波厥义伊何切磋刮劘念昏而为牖之者凿浑沌之七窍投阿胶于浊河然则翁之为舅氏而爱其甥者视余人为何如呜呼痛哉软脚之疾医云无伤谓翁健饭全愈可望如某等朝夕承奉于理固当奈公私之服役磨旋蚁之奔忙故不服劳于左右操几而执床又安知一夕甘寝遂亡耶呜呼痛哉闻讣而疑蒲伏救之救不可得徒哭而悲平生之恩义欲报而无期一酹永诀涕泗沾衣

　　武进县学起讲堂祝文

　　维洪武五年四月二十日常州府武进县承务郎知县董某从仕郎县丞陈某将仕郎主簿尹某谨以释菜之奠敢昭告于大成至圣文宣王曰夫学以明伦尚矣凡为学宫必先乎讲习之地使学者登降揖让咸有仪度朝斯夕斯以明人伦之道斯堂之所亟其成也而某等勉共厥职以副朝家兴学之意尚惟圣神于斯文有以相之

　　县学诸生祭陶兄文

　　天道何茫茫耶跖暴而寿颜仁而夭兰摧桂折樗栎合抱是皆必有其说蹇余昧而莫之晓耳吾友陶兄如玉在璞锺厥爱于双亲求良工而雕琢既卖金以买书复徙居而近学惟吾兄心父母之心故能孜孜厥修类之如麟之角也吾党碌碌辱交连年窃邻烛之余光亦效矉而勉■〈施，冉代也〉方期吾兄驰骋诗书之林游泳道义之渊又安知车方驾而覆辙弓始张而断弦也耶嗟哉彼苍谁薄谁厚赋命不齐吾将谁咎惟没世而有称斯可谓不朽彼区区与草木同腐者虽龟鹤之年而亦何足取哉嗟我友兄其止于斯其心孔哀其友亦悲一恸永诀渍绵以词

　　武进县学移先圣祝文

　　庙貎之设人所具瞻所以尊圣贤寓祗敬也栋宇朽腐惧将压焉不敬不尊责何可逃今将一殿两庑撤而新之泛扫鳣堂舁置神像圣灵洋洋无适不存具瞻之敬盖自若也功僝事集神其相之

　　祭胡秀才文

　　公之父兄为吾友朋公之子孙吾与师生公尝以父执遇我谦谦乎奉承翼翼乎将迎席必置醴途不并行我歩我趋视为规绳然吾亦爱之重之与之语言未尝不肝胆相倾也于乎人孰无死有未死之前为子孙者或不能如亲之志亲没之后或坠其基业是皆不能无憾于幽明也惟公不然孝友之行父兄素称曰子曰孙起废两兴别第新筑良田岁登可以供粢盛奉输征恤孤茕乡里称少游之善犁鉏带常林之经死而有知岂不含笑于九原乎于乎昔我与公俱避甲兵公亡我存无复合并每想见之于墙于羮今也以一勺之行潦表四世之交情睇彼东呉逰魂杳冥吾将假巫阳之词以招之曰太湖之阴风涛震惊魂兮来归归我毘陵父兄之丘垄相望子孙之箕裘遹成念此土桐乡之爱念老夫刍束之诚魂兮来归天风泠冷

　　祭胡子明文

　　于乎逸翁生长越杭以医宦逰台阁蜚英晚罹世变戈戟抢攘挈家海壖晦迹韬光予未识公结交令郎抵斥妖妄气节激昻既见叔夜穆如春阳时方艰虞纷然虎狼诲言谆谆戒慎周防吾其服膺如龟穴藏岁时往来鸡黍范张公年已高神气益昌髪黟颜童饮可百觞兴致酣适庭视八荒词多滑稽歌或慨慷以公逹观物累俱忘盖亦有子动合义方福善自天家有余庆屡渉畏途竟为康庄予尝比之珠玉琳琅父执遇我我思敢当所贵相知心腹肾肠公于吾儿翦拂揄扬将玉其成取寸之长通家之好几二十霜洪武己酉我归于常赠言孔嘉且贻篚筐心亲迹踈烟水相望前年暮秋过公豁堂三宿不寐情话连床延致画史为貎不扬复命其子拏舟送将别来两秋懐思弗忘初冬病余孤卧若僵寄书言懐并书数行岁聿云暮嗣音渺茫雪洲之报乃谓公亡淞阴石川悲风白杨命林往奠老泪其滂

　　祭黄朱二友文

　　于乎两驹并驾兮同一蹶两轮并进兮成覆辙秋气肃以成物兮羗兰摧而桂折鳬鹤断而可悲兮何短长之足说呜呼天乎

　　祭径山长老颜恱堂和尚文

　　福慧俱足惟佛称首能具而微世亦希有如我恱翁是希有者德尊一代声溢丛社蚤被殊渥着金伽黎所在说法四众依归晚坐南屛雷鸣钟鼔雨华西湖鱼龙起舞丞相授经化伏羣魔凌霄絶顶砥柱頺波慧以知几福以归休昆冈之阳为师莵裘师方退藏陵谷变改兀如懒融得大自在我昔避兵识师东林忘形儒墨结交以心时有旦评称师孝禅吾其敬之僧中子骞九流百家问无不知吾其爱之僧中子期师之于予亦敬且爱片言可观如拾珠贝我归故乡师赆其别岁时音问往来不絶前年孟冬丈室信宿白雪阳春赓和旧曲寂灭乐矣师固云然我思故交中心悁悁撷茗阳羡■〈奭斗〉泉锡山词以抒情塔铃吾言

　　夫祭妻文

　　于乎谁无夫妇琹瑟相友惟汝与吾忧患白首粤自世变家毁于兵扶老携幼蹀血宵征具区之山龙马留迹羝触藩篱几中锋镝载归故邑遭岁荐饥裙无完布簪遗折蓍而于舅姑菽水朝夕生事死塟与我僇力烽烟满眼人皆岻巇頼而内助匪义不为我担耒耜尔躬井臼长育二雏庶亦肯构所居三徙非效孟母全身逺害以避豺虎内外服勤乃成此室舁疾来归庶安且吉而饮而食而言琅琅辞絶而逝悲风满堂六十四年不失妇道虽逢百罹卒逢寿考嗟我父子痛心如割骨肉恩爱际此契阔岁时烝尝谁为荐羞我暑谁葛我寒谁裘风雨孤灯室与谁处齐眉之案谁为重举宅兆斯卜祔而姑嫜一酹永诀我泪其滂

　　两祖祝文

　　维洪武九年岁在丙辰七月初四日不肖孝曾孙某等敢昭告于某官之灵伏念某儿子木不幸逢豸冠之怒无辜屯鳯阳之田骨肉生离肝肠痛割以卑悃陈词于乌府蒙大臣请命于丹墀钦承释放之恩幸获来归之喜虽风宪纪纲公道之力卓然行之非天地祖宗阴隲之灵何以得此天无以报祖何可忘谨以蔬果酒馔之仪用陈菲荐谨告

　　考妣祝文

　　伏念某儿子木屯田临濠如落陷阱而某原其罪状揆诸刑书为父者有可救之理于是扶惫触热赴台陈诉幸而台官埀怜转而上闻玉音俞允放归养亲此恩固不敢忘也然某思之苟非蚤岁蒙父母教训之力则懵于义理昧于法律视其子可援而不能奋身为之则为父之道有所未尽今也頼吾亲之训于昔年脱其子之难于今日恩其可忘乎况乎上之人所以矜恤所以释放使得仰事俯育而骨肉完聚者非天非祖宗有以相之不能也呜呼天无以报矣豺獭之敬聊表于亲至如父子受辱有玷先世其出于不幸而非系乎不义而致者惟天惟祖宗尚或宥之

　　外舅姑祝文

　　伏念某儿子木比遭祸而屯田今蒙恩而归里亲戚骨肉重获团圞其为外祖父母者死而有知其必哀怜眷顾而阴相之也推情揆理义不能忘

　　三兄祝文

　　惟我长兄有干蛊之才而不得其寿由是而家人失节门祚陵替幽冥之中不能无憾也必矣然而幸存一息以嗣烝尝如木识丁兄必爱之不啻若己子耳顷罹竒祸屯种濠梁岂不为之哀愍哉今蒙国恩归奉菽水又岂不为之阴佑乎生而孝友死必不殊区区哀思词莫能既
　　惟我二兄深嗜佛学早絶伉俪誓不与同室而生同穴而死也早育二子长令出赘幼为沙门兄则超然自谓在家出家矣避兵之日缁流与俱杳不知其所终此固兄之素愿也然而某佩服儒训雅爱人伦念同气不宜冺絶命其子林以奉尝焉今以木屯田而归如获再生如脱鼎镬吾兄以佛氏之心为心亦必为之慈愍焉
　　惟我四兄未壮而克家将娶而即世父母悲悼终身不忘谅吾兄于父母之子若孙亦不忘也如木者幸脱屯种归耕故陇以养其亲以畜其妻子兄之喜为何如哉兄无后人命吾子森嗣之以承祭祀尚其埀裕使得与木等鼎峙而树立也

　　姊及姊夫祭文

　　于乎贤姊之生爱弟深至视弟之子己子无异木之屯田姊必忧恚以今还家必喜而慰悯予暮年遭时不利父子污辱有玷先世所自释者中心无愧微姊复生孰语于是嗟而子孙俱殄疫疠岁时禴尝頼女承继我今摧頺百事俱废念姊之心独尔弗替姊夫善人义同昆季庶几来格鉴此微意

　　祭母舅文【代陈彦髙作】

　　昔人有言见舅如母今我不见舅氏者阅四五年又何异别吾亲之乆乎瞻彼阳山追懐乱离脱万死于虎口幸重逢于盛世然而陵谷变迁各天一涯舅甥之情惟天其知遭险人之排陷若参商而东西方鸿飞于鱼网奋病翮而来归闻舅疾而往问渉雨路之途泥承讣音于中道乃匍匐而星驰颠崖之苦蒺藜之悲皆不能与舅氏细数而陈之释此憾者将何时耶言采溪苹荐此泂酌哀歌渭阳涕泪交落知乎不知神在冥漠

　　任仲文祭妻祖文

　　翁于女孙亲爱所钟爱及其夫情亦与同既玉其成加以磨砻藻虽不才感恩之隆服勤左右黾勉厥躬欢然菽水庭闱春融金泽之滨瓢湖之东居凡三徙天风转蓬今年夏秋巨浸溶溶赋敛之蛇毒于射工避地兰陵请谋吾翁去危而安翁乐其从瞻彼横山沧海驻篷将营莵裘一畮之宫月有旬日往来憧憧岂其微疾药石罔功我方抱持滫■〈氵髄〉之供语音未絶瞑目而终嗟我夫妇遭罹祸凶倚若泰山山颓倚空頼有大母同此哀恫棺以黄杨衣衾重重忍兹永诀涕泗沾胸潄词而醊以冩愚衷

　　祭朱仲起文

　　生于东呉殁于西州七十四年陶朱之俦其生也有一廛而弗处乐浮家以优游有二子而离居各専力于箕裘其殁也继室厚衣衾之具过百倍于黔娄女孙得藳砧之良襄大事而能周视世之生不聊生死不得其死者逈乎其不侔又何憾首邱之正与不耶某等或忝微姻会晤无几或倾盖于东洲之濵或结邻于横山之址闻哭声而匍匐徒往救而弗起兔死狐悲矧吾人耳一觞敬酹歌用蒿里

　　祭妻祖文【代杨彦泽作】

　　昔在童丱闻翁厚德邑之名门视为矜式遭时变故挈家中吴人多覆辙翁行坦途陶朱之装罔有遗失食指百余乃保终吉陵谷既迁言归故邱桥梓相须聿成莵裘匪德之积曷云能尔阴隲自天灼见斯理如某不才误蒙采菲以孙妻之抚爱莫比每至甥馆诲言谆谆俯育之意盎然如春及翁卧疴或辍或作往来问安眷顾如昨七十八年如旦而暮视诸夭阏实有余祜所可悲者永别终天女孙归宁谁其眷怜某于羮墙思亦罔极荐此溪苹洒泪沾臆

　　祭邹忠公墓文

　　公逰程门游杨比肩慎独之学首得其传孝于事亲如曽如骞移孝为忠厥德兼全补衮之阙蒲伏涕涟数惇六罪羣邪凛然奈何城狐威福得専推落陷阱炎风瘴烟忤物固尔精诚动天遐陬峻岭感应有泉处困而亨斯文究研既释论孟复觧韦编羲文姬孔羮墙见焉蔽日云开暂脱迍邅再宠再辱愈磨愈坚明月之珠薶光九渊鳯穴有雏赤霄翩翩暴白先志诬蔑悉蠲徳熏晋鄙埀四百年显忠有祠奉尝有田由宋而元有司豆笾度守是邦追慕昔贤询诸遗黎知公故阡増土鬛封起碑之颠樵牧有禁溪山连延何以奠之秋菊寒泉仰止髙风服膺拳拳尚享

　　祭陈氏亲母文【代曺子寿作】

　　惟灵生衣冠之茂族作佳配于颕川相夫子以无违实四德之兼全出鳯雏于丹穴奋彩翮之翩跹熊丸之教有法掌珠之爱弗偏予是以有东床之选盖亦慕北堂之贤方鳯占之叶吉结朱陈之姻■〈女连〉何飘风之不情折萱花于歘然葭莩黯乎其失色朝露若为之涕涟念九泉之永诀酒三醊于柩前灵洋洋其如在鉴此意之勤拳

　　子祭母文【代陈焕章作】

　　呜呼三子早孤皇皇畴依頼有慈亲恩斯勤斯非徒养之而又有以教之视我三子掌珠之惜遭时艰危基业荡析万死一生幸迯锋镝徙兹滆濵茍焉休息其不满于吾亲之心者一子一孙介胄而殁居侍旁者但供其菽水习史业者常离于朝夕每劳乎倚门之望鲜能遂板舆之适所幸时康方安厥居孰谓微疾遽然云徂方巫医之并用竟永弃其诸孤呜呼痛哉而今而后虽日用三牲之养而吾亲无复为之娯矣一抔之土无复窆于呉矣徒感伤于风木媿返哺之慈乌奉觞永诀肝肠若刳

　　祭陈母文【代陈彦直作】

　　生长勾呉秀锺林屋有林下风四德之淑随世变迁家此溪曲乡称姆仪徽音馥郁熊丸教子峙若鼎足伯为督家仲则戎服季也刀笔缙绅刮目甘软之供如食厚禄斑衣诸子森如立竹春蔼慈闱家用雍睦寿踰稀年殁有余福季归自公抚棺恸哭乌鸟之情悲乃风木里不巷歌吊者接躅某等姆仪之敬义当蒲伏言采溪毛荐此■〈酉灵〉醁肸蠁有灵视同刍束

　　又【代李一泉等作】

　　孟母以断机教子成其子为亚圣陶母以剪髪待宾致其子有大名世之为人母者茍能有其遗风则其子亦必有可称者矣若我陈母遗风伊何教子之功不鲜待宾之礼亦多昭哉彼苍降福洋洋八十指子孙之盛七十三寿考之长东邻西舍爱同六亲箪食豆羮飨如八珍为一境之姆仪诚四德之淑人倐尔云殁孰不酸辛时无张林淑德弗碑刘向不作立传者谁我酹此巵我陈此辞亦庶几乎薤露之悲彤管之贻也欤

　　祭万氏子文

　　人与万物一气所锺何乾坤之为父母有赋予之不同颜路之子圣师之贤胡不永其年耶桞季之兄凶焰赫烈胡不使短折耶羙牛山之木而厄于牛羊戕于斧斤彼樗栎之不才乃寿轮囷放枭囚鳯刖足麒麟若吾甥之淳朴孝敬而夭者皆莫晓乎混沦某等忍痛雪涕敢一问乎大钧天虽不言闻必酸辛持杯酒以吊穷泉之幽魄亦以慰髙堂之老亲亲乎亲乎慎勿为卜商氏之丧明徒贻诮于圣人呜呼彼苍闻乎不闻

　　祭沈氏女文

　　维洪武十二年十一月初八日老姨公携其子以酒肉祭于姨孙女沈氏之灵曰汝之父与吾子为弟吾之孙中选汝父之雀屏今也如寳镜之破于未照玉簪之折于未成伤矣哉吾父子之情伤矣哉吾父子之情
　　又
　　某年月日老姨婆与姑娘等以酒果家馔奠于时娘柩前呜呼痛哉汝之生也母亡于七岁之初使汝不得蒙其抚养汝之死也父役于千里之外汝不能与之诀别未笄而善事继母乆病而不弛女红是皆可哀可怜而可憾者嗟哉彼苍何彭何殇骨肉之悲寓此一觞

　　祭外祖文【代上海任仲文作】

　　翁于外孙恩德俱厚三孙之中藻为最幼维其幼也特恐愚陋其爱尤深加之训诱翁自中年无心组绶湖山秋九风月杯酒幽花秀竹蒲石清缪翁于其间婆娑白首陵谷之变干戈日乆危而复安頼天之佑八十八年可谓遐寿为乡善人其德亦懋甥孙纷然日在左右藻则出赘翁为择偶桑梓连阴声闻鸡狗犁鉏畎亩复客桐江数月宿留废礼百端辞莫能究比闻讣音痛心如剖匍匐而归岂云敢后以病莫前徒抱哀痛瓢湖之水难洗厥咎翁其悯之庶几原宥雪涕陈情荐此箪豆

　　为曹元度祭姑夫邹桂堂文

　　昔鲁义姑抱侄遗子恩难两絶义重如此公笃于亲如姑之情抚视其侄同乎所生念某昆弟稚孺而孤适逢乱离干戈九区埀涸之鳞蒙激沧波无依之鹊乃栖琼柯恩以畜之义以淑之威仪语言教且朂之人皆蒺藜我则袵席居吴数年如一朝夕陵谷变改公还故乡某亦里居烜以余光咄彼青蝇竟涴白璧投畀遐荒混淆瓦砾咸谓貂蝉将出兠鍪天定胜人无悔无尤云何不吊乃渉重坎讣音之来痛割肝胆丈夫马革死不顾身惟其骨肉极切悲辛巫阳之招魂其来归桂子秋风髙堂繐帷知恩罔酬义蔑以报见公羮墙泪满懐抱鲁之义姑我姑之夫书以厚俗畴兹董狐

　　祭徐逹卿文

　　往昔避兵众依于仁累累乎丧家之狗跃跃乎脱网之麕公之视予驺虞麒麟暖兰汤而濯足下悬榻而重茵馆妇子于别室抚臧获如所亲不以俗之数米而炊者以玉其粒不以时有析骸而爨者以桂其薪或戚或疎恩惠俱臻长筵燕集礼意殷懃是故人皆以和气氤氲喜色津津忘忧于板荡之秋湛乐于熙台之春殆若古桃源之避秦也别公数年沧海飞尘干戈阻絶公殁不闻迨归里而闻之日覊絷于世纷欲一酹侨玄之墓阅屡岁而因循窃尝论之世衰俗薄狥利忘义者什常八九公乃磊磊落落犹独鹤之住鸡羣然一饭之报吾志弗信抑亦有愧于古人瞻彼胶山如隔两尘举匏樽以浇坟上之土颂遗爱而云云酸风撼林呜呼孔宾

　　为陈以贞祭王母文

　　昔在故里妇德著称锺礼郝法容仪具并暨孀居之一纪羗玉洁而氷清今居兰城母仪之懿捧檄有孙尽欢甘旨奉重闱之慈训谨操持于胥吏故凡葭莩之亲桑梓之共莫不爱之敬之尊仰乎林下之风也乐善之性本出天赋口不絶西佛之名如渇饮乎甘露其心愈慈其髪半素诸儿女之通家每升堂而拜母起居问安匪朝伊暮方菊月之下旬捧寿觞于初度安知彼苍灾祥并臻贤孙有鹗书之荐大母则病入于膏肓巫药罔功遽尔云亡正所谓贺者在门吊者在闾变怡怿为衋伤矣衰绖之孙躃踊哭泣吐令伯之哀衷人皆为之呜咽不有彤管孰记高节采滆浦之寒藻荐郫筒之香雪拭泪陈辞千载之别

　　祭昆山张伯仁文

　　洪武之初倾盖如故买宅买邻日益清顾于时苏城楼橹灰飞公脱陷阱欣然而归人之所称百鸷一鹗有猷有为抑强挟弱我所见者厚塟其父故旧不遗保障乡土数载之交视同懿亲为公所忧里多荆榛缚虎而纵反遭其囓鸺鹠夜啼兴妖作孽室虽有继卒以无嗣播迁临濠日以毁顇女之嫁者遽失其良两婿承家池鱼并殃公在异乡寸心千里骨肉伤残痛何可已一纪之别老我于家每闻竒祸为公怨嗟苍天苍天斯人何辜困厄摧折乃至此乎客来今春谓公蒙恩难兄难弟同归故园予欲贺之恨臂不飞以诗言情不胜瞻依安知隔岁公已物故集师书来我泪如雨追念畴昔肝胆相知各天一方徒云坐驰面不复晤魂其可招悲歌些辞酹此一瓢

　　生日祀考妣祝文

　　父母生不肖八十六年矣不肖虽不能为贤人君子为世矜式然未尝敢为小人之不臧也虽不冨不贵不能显荣其亲亦未尝饥寒失节以辱先也长太平之时则微树其业遭乱离之日而不殱于兵夫妻老者暖衣饱食早眠晏起不忧不虑以安以娱是皆天地之大恩父母之遗泽也蒙天地父母之恩泽其可忘乎其可忘乎所愿者子子孙孙中外和睦瓜瓞延蔓荆棘不生使不肖夫妇如是安娱以尽其天年不乆床褥全归遗体尚頼天地父母之灵有以阴相之始生之日酾酒以告

　　冬至祀外舅外姑祝文

　　呜呼悲哉仁而无后斯理之变而又遭世之大变也三子八孙靡有噍类所遗之业尽属他人顾为女为婿者耄无能为竟不能为立后人以为似续以承祭祀每一思之惭色而已叹息流涕而已惟兹一阳荐此苹藻溪毛匪荐荐以此心灵之鉴之悯其所不能为者宜宥厥辜

　　祭唐亲家母文【代陈以贞母氏作】

　　德为母仪五十九年见而知者罔不称贤昔我冡子多幸自天雀屏中选以女俪焉主我中馈毫忽罔愆母教之淑岂容忘筌昔在乡里丝萝纒绵今居毘陵同居一廛姻娅之情益加于先灵在床褥乆弗能痊曰女曰婿常侍榻前我来问安饮食留连今也云亡骨肉弃捐为子婿者公务所牵覊旅金陵未能言还女以孳育月轮未圆棺弗能慿缞麻涕涟埀髫末孙其哀亦然我念畴昔泪如迸泉有菲苹藻供陈几筵灵其如在鉴此惓惓

　　祭表伯母文代王仲孚作

　　昔居故里家为比邻绵绵瓜葛如朱如陈今兹异乡亦复如旧通家往还情日益厚灵以沉疴一载之余匪朝伊夕候询起居若我妇子均蒙眷顾食必分甘骨肉相处孚方驱驰信宿而归灵乃即世幽明永违匍匐往救已不可得陈此薄奠涕泪沾臆

　　祭王君寿文

　　昔在西塾廿有余年公之父叔坐予讲毡爱我敬我如骨肉然公于此时鴈行聨翩敬以父执礼意勤拳规行矩歩靡不勉■〈施，冉代也〉厥后一别陵谷变迁公守故丘我落海邉万死一生脱身戈鋋我东来归公喜自悲喜获再见悲歴艰危冠玉之美残为疮痍楼台广居化为茅茨衣不文绣缊袍为宜食忘八珍啜菽如饴树菊轩阶杖履栖迟干蛊有子蔚乎孙枝乐事以酒余皆弗治佳哉蔗境为乡白眉吾尝鼓琹滆浦之湄连城屡宿细论昔时负笈之孙服受我诗自兹以来别多会稀花朝月夕每有所思去年暮冬尺书载驰缘有义事要公共为安知踰月遽然其萎偶出西闗路闻葬期彼祖挽者舟欲同移眸子眵昏行且尼之送不执绋奠莫奉巵烈塘之东彷徨涕泪还家数日昼夜忸怩缅维前贤絮酒千里嗟今之人跬歩或弛朋友道丧恬不为耻撷此溪毛陈词尺纸物薄情深公必鉴之

　　祭妻文

　　呜呼悲哉灵年八十以微疾不两日而亡人皆谓天锡之福子孙满堂衣衾而敛瘗之髙冈并余一纪家居乐康既葬而邻里骚然纷捉军而惊惶使襄事之日而过之则恶乎有数百之人祭奠于北堂缟衣而送丧也未几而季子森为人谋陷嫁祸其身我扶惫而赴救诣郡邑而具陈刀笔之吏欺天罔人妄移文于昆邑欲玉石之俱焚頼公道不冺如屈蠖之得伸雪理而归父子悲辛以今思之六十年伉俪常居安而欣欣虽世变之秋避兵海滨亦未尝遭此之不仁信乎吾细君有可福之善蒙阴相于大钧也耶卒哭之祭遂致目□死而有知不必我嗔吾知母之慈子必哀怜其遘迍奈何死生幽明之分儿哭之恸我亦沾巾呜呼哀哉

　　祭张沟南先生文

　　维洪武十六年月日同郡老友谢兰谨遣孙垲以清酌庶羞之奠致祭于故心友沟南先生之灵曰于乎近年耆英晨星落落公在乡邦鸡羣独鹤诗三百篇精华咀嚼吐而为光光辉焯焯粤自蚤岁蜚声台阁遭时多艰屡进屡却归来故山云卧一壑洪武更化羣髦进趋克嶷有子首应而湏手持直笔追纵董狐如晳有参养志而娯寳树遽折悲风呌呼公无怨尤曰命矣夫中郎之女传业于家丙申暮春郡志有作时我与公同秉笔削甲可乙否语皆良药别来数载心交如昨爱及吾儿义尤不薄前年过我新秋夜凉中庭夜坐月白如霜剧谈千古把酒淋浪兴尽而去东方未明去年夏五我儿云亡公为墓铭九原有光吊我唁我喻以大方斗城之别谯门夕阳自冬徂夏人多赞扬优哉悠哉新居草堂幽花秀石池岛沧浪不徒玩物世虑俱忘顾我潦倒理宜溘先安知矍铄乃在吾前四月九日讣音忽传无妄之灾网罗正纒葬不克送酒不渍绵每一思之泪如迸泉病目昏盲举歩欲颠垲持瓣香拜于灵筵鲍叔知我鉴此勤惓

　　侄妇祭姨母文

　　昔侍姨母东吴避兵我姑缱绻诸妇奉承及归桑梓半舍之隔岁时问候眷焉如昔今我娣姒等哭姑之泪未亁而又哭姨母而永违母乎母乎见我姑于地下其能说诸妇之哀思乎溪苹拂霜荐此一觞阿翁怅怅作此祭章

　　代常信孚祭亲家母文

　　曩予之家干蛊乏人贤郎赘居蒙养而姻维时鱼轩云从析析繄我妇子获瞻母仪事虽从权悉如所愿举室驩然亲亲眷眷去年合卺蒙馈茝兰爱子及妇恩出肺肝顾予东床每归问安慈爱之深尚蒙埀训所可喜者起居乐康予尝诣门亦得升堂别来未几闻有隠忧岂意成疾竟弗能瘳讣音忽至妇子匍匐泣血呼天救不可得我来柩前奠此束刍区区哀忱灵其鉴诸

　　冬至祭母文【代木森作】

　　呜呼痛哉每年冬至斋宿祀先母率诸妇供具酒食今也中馈或有缺失谁恳恳而朂之耶每年冬至贺客过门母语诸妇治具饔飱今也礼意或有懈怠谁谆谆而命之耶一味之甘谁分诸幼耶糗饵之属谁饟诸邻里耶是则因莭序而追感者如此至若子孙之有室皆吾母择配而为之子之妇孙之妇其妇工有未善者皆吾母教而成之平居之日甘旨裘葛之奉则吾母弗求其备温凊定省之礼或有疾则终日终夜木之濠梁屯种森之滕州被刼林之客死新郑吾母为之废寝忘食昼夜忧思痛苦哭几丧明慈爱之情言莫能尽如此之恩又皆在劬劳罔极之外今子之死者固不能报其生而存者将何以报其万一耶母兮母兮无复见兮冩此哀衷矢弗谖于逺兮

　　祝亡子文

　　洪武十六年十一月二十一日老父命汝弟森持思贤录一簿置汝灵几酹之酒而祝之曰往岁板刻辩惑编既成汝尝执书立吾前而言曰不图今日遂二十年之所愿欲矣汝于此时喜容可掬吾知吾儿推心父腹继而摘稿尤喜成速携二书之新行不两期而瞑目今老父偶逢于知己又为刻思贤之录此汝之所冩者稍撙节其简牍工数月而就绪我已盲其双目摩挲纸本无复能读于乎谁念其为之不易寳之如玉邪谁为其喜而传之士夫俾咸丐乎道乡先生之膏馥邪悲哉吾儿身不可赎置此书于灵几犹挂剑于宰木顾触屛之子若孙弦将断而复续覩物思人泪沾汗竹

　　祭母舅文【代东洲黄氏作】

　　呜呼见舅如母念母不忘舅复厌世岂不永伤若我舅甥世居邑里如鸟同林鷇育栖止版图之谬牵连伏辜天恩汪濊姑缓其罚脱网之鱼頳尾发发七里八冈水溢沟浍载欣载奔过都歴块苍髪黧面泥土裳衣忘乃劬劳负疾而归贺者在门退不旋踵吊者之来乃哭而恸如某至亲洎诸姻娅痛不可忍涕泪交泻将来休戚无复相知俯沥肝胆酹此一巵

　　祭贺彦铭文【代陈彦髙作】

　　南华有言曰上寿百岁中寿八十下寿六十一月之间得开口而笑者或四五日而不能及也况遭世之岌岌乎如公之生埀及中寿乔木故不为不茂遇陵谷之变迁若摧枯而拉朽坐衣冠于涂炭脱性命于虎口元龙之豪气虽衰丹穴之鳯雏方雊俄陆海之风波沉铁船而莫救有竹林之小阮尚枝梧于左右五六年忧患之中能一笑如南华所言者亦乌有也呜呼哀哉凡我亲旧居同里闾困蒺藜于世变之日喣涸辙于濡沬之余犁鉏乎荆棘之场屋庐乎瓦砾之区若夔蚿之相怜不戚施而蘧蒢吉凶庆吊出入起居或叙情于杯酒浇磊落而欷歔今也云亡痛当何如奠椒浆于三宠堕清泪如蛟珠悲风愁云送乃輀车

　　祭妹文

　　嗟我先世锡山故乡曰朱曰陈阀阅相当乃以吾妹嫔朱之良为妇而贤孝于姑嫜陵谷一变云萍四方念我兵余如龟穴藏聿来依栖邻壁分光尔居再迁半舍相望手足之情眷眷弗忘常念吾甥来我渭阳吾儿念姑安问亦常焉知微疾遽尔云亡朱陈六亲罔不痛伤况予潦倒孤鴈遑遑凭棺饮泣奠此壶浆

　　祭妻兄文

　　大哉天之所以为天兮宰万物而幽玄虽陵谷而变改兮恒福善而弗愆观若人之始终兮蒙阴隲于彼苍避戎马于勾呉兮渉畏境如康庄聚原鸰以救急兮作归鴈之同行舍故土之荒秽兮树丰业于暨阳托家政于仲氏兮日娯客以壶觞肆优游于桑榆之景兮家有余庆蹇予早岁有室兮得名门之女弟頼昆季之眷顾兮于今四纪睠小阮亦侥幸兮辱妻以其弟之子怅东西之相望兮多契阔而会少比安问而抵家兮喜棣蕚之俱好孰谓别无两月兮闻讣音而絶倒惨余室中之人兮姑与侄其同悲徒匍匐而莫能救兮泪滂沱而沾衣奠椒浆而永别兮叙平生而陈辞

　　除服祭母文【二月十四日为儿子木等作】

　　齐衰母服也三年之丧犹卒哭而再祥禫而除其服者古之制也然劬劳重恩罔克有报孝思之心有不能随服而除者也于是撤灵帷于斯寝奉神主于祠堂岁时烝尝寓不忘之意也不忘者何敬与爱也凡吾亲之所敬者敬之所爱者爱之则亲之死犹无死也茍忘其亲则亲之故旧或踈如途人亲之孙子交恶为仇敌也以若所为是不孝也观夫孝之至者通神明不孝者必获戾于神明也过庭之训谆谆有年勉而行之请质诸母之灵也矢心陈词终身戒也

　　迁祖考神主祝文

　　尝闻祠堂之制当设四龛以祝四世之亲不肖幼年在父兄之侧失记髙祖考官称髙祖妣姓氏故曩于兵后立神主由曽祖及祢而已虗设第一龛于兹数年今因亡妻丧既终其子木等奉母主入祠敢请迁曽祖居第一龛曰祖曰祢从而迁之以第四龛安奉其母任氏候应芳之殁然后改题髙曽祖祢称号也不肖违失礼制不能无罪惟尊灵恕之

　　寒食祭曾祖墓祝文

　　顷頼先世德泽未冺瓜瓞遗蔓幸继烝尝时维禁烟随俗展墓匪云报本庶不敢忘伏维尚飨

　　祭祖祢墓祝文

　　墓祭非古也以应芳不肖不克归里不能以时省扫常愧于心每年寒食展拜墓下豺獭之意庶效万一尚冀先泽埀裕后人有永弗替

　　墓祭母弟祝文【代木等作】

　　寒食墓祭虽狥俗礼为子孙者哀慕省扫亦庶几豺獭报本之意焉惟慈母贤弟魂魄有灵必蒙歆格墓

　　祭先兄祝文

　　父母遗体本有三兄仲兄避世不知所终伯兄季兄并窆于此时维寒食祭扫荒丘手足之情庶乎不忘

　　娶孙妇祭祖祝文

　　维洪武十八年岁次乙丑三月初四日乙丑孝曽孙应芳等以孙男埙于初五日丙寅吉辰娶本县安丰南乡吕氏女为妻敢昭告于某官曰娶妇三月而庙见者古婚礼也近代之制以日代月各有义焉应芳辄敢叅酌古今从宜从俗拟于翼日亲迎妇初入门先当谒拜先世以见不敢忘本之意然后祗见舅姑及诸姻眷自兹以往庶得奉承宗祀蔓延嗣续尚頼遗泽埀裕弗替谨以清酌庶羞前期祗荐谨告

　　祭徐仲清文

　　呜呼九流百家玉石混错公隠于医常之一鹗黄岐之书孰云不知公得其要探玄索微如古兵法时用出竒愽议闳辨吐屑霏霏蜚英蚤年乡评众推紫燕歴块非骀可希遭时艰危挈家勾吴药石之灵字及豚鱼长蛇当路报亦衔珠以之事亲厚养为娱春风杏林名声载途所不忘者首丘如狐大明开天四海一家父母之邦青毡故庐征车聿至乃赴清都医国之忠老莫能输谒告而还子孙怡愉蜂房合戸哺雀羣乌混迹市尘悬我药壶卫生之仁施于州闾佳哉蔗境余人所无衣冠敬共须眉皓如应芳忝交四世于此公有佳儿与我中子同业于儒同出而仕惟余不犹一生一死公恤其孤与诸孙齿诱掖激昻诲言提耳老我墙东相望尺咫频年丧明跬歩千里时蒙问讯或馈药饵心亲迹踈匪负知己今公阖棺事皆定矣我未能然望风长喟束刍授孙往奠灵几玉雪之姿羮墙宛尔载歌薤露商飙歘起愿言从逰脱屣滓泥存顺没宁庶几无愧

　　迁葬二兄祝文【九月二十六日】

　　元歴埀尽时盗之槌颔珠断钏臂无处无之嗟我二兄荒郊废塜虽有后人漫不省视与无人同薪者刍者为樵牧场而犁鉏者日侵月削又将为禾黍区矣应芳以同气之通是可忍乎今重制二函迁瘗祖垄东南隅以祔大父母父母及诸父之侧并封如前荫以竹木岁时酒饮庶得享而侑食焉惟兄有灵妥兹幽宅

　　诸亲友祭曹子寿文

　　古之人有言狐死兔悲物伤其类况人为物灵居同闾里有瓜葛之亲朋友之义者乎又况子寿之为人善与人交而有春风和气者乎居常往来杯酒为礼或有时而合欢雪襟懐之凝滞奈何轑釜之声瓶罍之耻往往鲜克遂其意也欷歔慷慨音犹在耳一月之余痿而弗起属纩未定而阖棺讣音裁至而发靷东方载明虆梩亟奄于横山之址凡我亲朋惆怅而已其为骨肉至亲者又何忍而至于若是耶溪毛泂酌亟奠灵几遂成永违颡而有泚

　　祭唐仲杰文

　　公之子吾子之门弟子也吾之孙公以小友呼之过爱而忘其齿也垣虽失怙如饮食数载庆吊吉凶且能惓惓乎尽其礼也今公之殁胥靡也哉古人月明千里再歌些词魂兮归兮寓永伤于匏樽一酹乎落花流水

　　祭刘德祥亲家文

　　人皆谓公有通济之才设施之方且见识之长何始终之乖张吾尝以为江河之舟视舶而微非苇而杭能重载而逺适可周流于四方或长河顺流悬帆巨樯一日千里快若飞黄或大江水逆石尤风狂钉石系缆随波低昻或脱难于盘涡或经险于吕梁或候潮而逗遛或阻氷而彷徨安知一夕怒涛舂撞盲飙簸扬遂颠覆于鲛■〈鱼卑〉之乡呜呼哀哉十四年间安危变迁以资禀之髙明知有命之在天不怨不尤处之泰然乡之评旦前后可甄有可称于后者何异乎青史之传呜呼哀哉如某者昔在东闗邻比相依承公以钟爱之女为吾孙阿垲之妻虽别多而会少获通家而往来每黄耳之有信知告老而有期拟祖孙同迓呼曲生以洗泥讣音忽至招魂来归垲也哭妇翁于四千里之外奈此愿之乖违两儿扶持奠此一巵文以抒瓜葛之情诗以冩薤露之悲公知不知我泗沾衣

　　生日祀先祝文

　　某之生斯世也九十一年每念劬劳罔克有报也然视不明听不聪而犹有可覩之物可闻之声肢体虽頺犹能杖而行几而坐也方寸之天不蔽于私义理昭著而能烛物是皆生我教我者之大恩也先世之恩报虽不能实未忘乎心也况夫左右服劳饮食裘葛内外有人老老幼幼颇知义方非祖考埀裕之力焉能得如是之乐也自今以往天年未尽喘息未絶皆感戴之日也家馈殽羞先用祭享亦庶乎豺獭之报本也

　　祭徐子忠文【代席彦适作】

　　旦必有暮死生奈何或玉闗之不入或薤露之有歌或马革褁于外域或鱼腹塟于汨罗是皆卓荦之士去乡井捐首丘而忘其考盘之阿也今公之殁类乎古人论公平昔良可悲辛其家居也克肖而翁持身以俭约勤苦待人以和气春风其户役也覊縻长安梦方寻于失鹿事乃毕于盖棺呜呼三子鼎峙峙乃公餗衔哀服勤惟恐颠覆虽匍匐而莫救望钟山而恸哭东床佳婿泪亦盈掬如某既忝姻娅且居乡曲愲愲乎叶力同心董征输之万斛覩丹旐之来归极感怆于心目蓉湖采苹荐此■〈酉灵〉醁

　　武进县学立先贤祠祭文【代陈知县易县丞作】

　　昔之人以郑公之贤而名其乡以荀淑之子而里名髙阳葢地因人胜使山川人物皆为之有光今夫三先生之产兹邑也道学之传渊源二程发挥道妙有功遗经劾当国以滔天之罪而贝锦乃成谏至尊以正始之道而逆鳞敢撄观夫感应之泉醉客之语则忠义之至通乎神明若夫由大魁而演纶叅大政而忧国者位虽不同同乎一诚辅崇宁之初政知秦蔡之匪贤俄梁木之俱壊徒流芳于汗青是皆可以为天下之师表百世之仪型岂特为乡里之荣哉某等叨蒙国恩民社之寄以先生祠诸学宫是亦祭于社之遗意诜诜诸生奔走粢盛如将见之于墙于羮沾德熏于晋鄙何以异乎师承吾将见金钟之谶复灵剑之聿兴

　　谢庄曾祖墓清明祝文

　　某尝闻先世开封渡江蕃盛东西谢庄地因人姓三百年来陵谷变迁自髙而上故垄茫然睠兹衰丘鬰鬰如许即彼侵疆为外侮御匝植松楸幽篁翳之弗樵弗牧周垣卫之寒食清明聿来省扫追逺者心妥此蘩藻尚享

　　新河口祖墓祝文

　　丘墓之祭礼无所考然俗礼以清明祭扫其来尚矣茍于此以尽其诚亦庶豺獭报本之意也幽明虽殊有感斯应所谓洋洋如在者将见诸羮墙见诸堂封斧封马鬛封也某等虽不肖无似尚期埀裕以衍余泽继述弗替尚享

　　先考忌日祝文

　　父母之恩人皆罔极惟吾父之钟爱于某也既生之又能择师而教之使日就琢磨黾勉树立虽不克能驰驱取青紫以举其身以显其亲以泽其后人然此身頼训育之力不奸不邪不沦胥于习俗之陋于先世无甚忝辱子若孙则矫枉就正识之无于农圃之间而我杖履所至晏然栖息无饥无忧是皆吾亲之遗泽未冺也此恩此德之死不忘惟兹忌辰祗陈泂酌以鸣其感悰恭请显妣石氏安人同赐假享谨告

　　祝先致语【代丁学古作】

　　奉先思孝圣贤之训甚明事死如生祖考之灵可格焚香代鬰鬯之灌秉烛为庭燎之光虽无钟鼓铿锵惟是豆笾奔走志意追思于斋戒仪容宛见于羮墙苹蘩蕰藻之毛灵筵可荐参苓姜桂之物相笼亲储谷陵两变于频年城郭一廛于今日如绳祖武勉读父书豚鱼或昧于交孚时加修省豺獭粗知于报本岁奉烝尝伏愿濯濯厥灵洋洋如在灾不生祸不作正頼乎厦屋帡幪居之安资之深何异乎门闾髙大根深蒂固地乆天长

　　初进酒

　　生不封侯赐酒泉无人死作酒中仙一杯初进葡萄醁且喜家庭有象贤　苾苾芬芬一豆羮丹衷寸许若葵倾我祖我宗应欢喜自幸厨无轑釜声

　　再进酒馔

　　银烛生花再举觞满堂浑是欝金香愁多莫问人间世年少多为地下郎　不识驼峰翠釜烹羮名锦帯亦虗称一杯骨董如芹献五味调和意尽诚

　　三进酒馔

　　孤儿碌碌混泥尘华胄遥遥出缙绅百拜勉循三献礼一年祗荐四时新　庙堂调鼎用塩梅四海苍生笑口开我手幸无穷鬼捩折旋三献奉羮杯

　　进馒头

　　笼饼炊来玉屑香贻年喜得岁丰穰贤如脱粟晏平仲应笑缩葱侯侍郎

　　送灵致语

　　切以欲表孝情勉循俗礼焚楮钱以代币意在殷勤酹桂酒以送灵魂归寥廓下情不胜感怆之至

　　祭曹子毅大使文【代诸亲作】

　　万物之灵莫灵于人然人以异于物者秉彝方寸之天不和而公不伪而真也惟灵身无毁伤不辱其亲口无萋斐亦近乎仁不汲汲以肥家不戚戚于谋身西园鬻爵乘时取名东陵种瓜避时辞荣是皆过不吝改而复其天真至若爱女而嫁不赘婿而效秦视其弟之子犹子意终老以欢忻非明理而能之乎彼昧于理而不能然者宁不泚颡于泉下贻诮于乡邻某等亲旧交接敬恭相于怅幽冥之永别感涕泗而欷歔輀车发靷奠此束刍

　　子祭父文【代奔牛陈明逺兄弟作】

　　哀哀父母生我劬劳欲报之德昊天罔极此尼山圣人删诗三百存此言为万世之训也凡为人子者报亲之心其可忘也况某某之痛亲尢有甚于常人者元歴之末兵戈数年委弃桑梓流离异乡其生也不能尽菽水之欢其殁也不能求宅兆之安陵谷之变丘垄之失仰愧俯怍无可奈何于兹又隔一宇宙矣今也仿昔人衣冠之葬葬以木主巫阳些歌双魂来归于以寓安厝之礼于以表追逺之心非敢谓报亲之万一也于乎哀哉于乎痛哉

　　祭姊丈何子润文【代侯徳名作】

　　猗欤吾姊得配君子梁鸿孟光隠德可比睠我弟昆骨肉无异宾朋之交或臧或否坦率忤物岂无微颣于乎苍天祸福倚伏乃着戎衣往役安陆折桞郡城别泪盈掬十年梦寐每论衷曲黄耳书归殷勤齿录路越四千亲爱愈笃尚闻矍铄慰我毣毣安知讣音遽云瞑目生还玉闗无复可卜于乎苍天何怨何尤嗟嗟我嬃举案无由两地共哭痛心如抽爰命巫阳招魂道周香雪一觥荐此苹羞魂兮魂兮来归首丘

　　祭金亲家文【代袁茂卿作金以运粮辽东巨船五十余只官吏役夫千余人回途遭风覆舟而溺】

　　于乎平地风波陆沉者多航海而役奈■〈风贝〉母何鱼肠塟兮渺茫散精灵兮八荒巫阳衔哀兮吁穹苍白云悠悠兮归故乡大矣哉尾闾无底渤澥无邉非精卫之石可填岂彭咸之居能迁魂兮来归闾井依然双亲能保其妻子一弟服勤而力田逍遥倘佯何异乎生前某等葭莩之亲乡曲之情援溺之手罔措将迎之意宜倾言采溪毛荐此一觥

　　祭汤母文【代吕辅之等作】

　　惟灵春秋八十有七年林下髙风乡称姆仪耳聪目明老而弗衰尽三从之道全四体之归其早岁之事非所详知请以晚年所见而知者颂之男婚女嫁各得其时爱其男及其妇则能尽其慈亲其女及其婿则无偏无私其诸卑幼爱亦如之视姻眷如骨肉待邻里无陵夷故其病也人皆扶持其殁也人皆涕洟而今而后侍奉无期区区酌东洲之水撷横山之薇于以见亲亲之情于以表恋恋之悲灵其不昧鉴此哀词

　　祭重外甥女周氏文

　　维洪武二十四年十一月日龟巢老人谢舅翁携子及孙以清酌庶羞祭汝重外甥周氏娘子告之曰人不幸遇世变而俘于兵如风雨落花藩溷泥途鲜或不污汝乃释系累以配二千石之子冝其家而恱于舅姑此不幸中之幸非人之所能图也至如一念之孝念母孀居廿余年抱归宁之愿百余舍渉艰闗之途德哉良人能与之俱服齐衰以终其丧脱簪珥以恤其家睠我东翁母尝托孤亦欲报之以琼琚凡如此类竹帛可书则昔之所幸者抑亦有感于天而天赐之扶舆也今也一疾斯须朝露溘然鬛封象服慈亲墓田苐良人之悲有未塟之亲未笄之女汝何忍乎舍■〈施，冉代也〉吾意汝视斯世斯身履氷临渊玉石俱焚万万千千保遗体之全归余无憾于九泉寥寥旌善亭令名谁为传于乎苍天

　　代曹原度祭黄仲器文

　　公平生与某为忘年交年虽不同身同泽臞韦杜桑麻叔牙夷吾旧雨有时而契阔今雨有时而招呼往往来来曽不计谁数而谁疏也夫以公晚岁言之一子出赘鼓盆自娯或苍头而诗巻或长须而酒壶或载月剡溪之舟或踏雪灞桥之驴寻梅看竹清兴逸如故人谓公为荷筱荷蒉之徒呜呼公之阖棺之日某客东呉不救丧于匍匐不送丧于泥途每一思之涕泗沾裾酌彼潢潦荐兹束刍

　　谢庄墓祭祝文

　　开封旧家轩冕烈塘随龙渡江奄宅兹方岂无佳城海水寻田敬惟髙堂祖封岿然清明祭扫豺獭遗意尚期埀裕有永弗替

　　烈塘墓祭祝文

　　人本乎祖犹物之天化育之恩畴能尽然维曽大父瓜瓞蔓延幽幽殡宫宅此平原左三从祖我祖右偏两伯迁祔双璧仍连五封十灵余皆茫然天荒地老陵谷变迁尚頼遗泽箕裘勉■〈施，冉代也〉清明省扫荐此苹蘩霜露之悲永矢弗谖

　　横山墓祭祝文【代子木作】

　　哀哉慈亲寂寞九泉吾弟与侄亦遽然而然言之痛心有不能忘其言也夫亲在则晨昬定省亲殁则春秋祭祀寒食上冢陈此饛簋虽不足报其劬劳庶循乎世俗之礼维吾亲吾弟及其子念之

　　祭邵姨夫文【代孙垣作】

　　呜呼先人在时我姨丈以肺腑之亲往来之频不逺三舍有如比邻至不幸殁于郑校归塟横山而姨丈吊之祭之犹无异乎平昔礼意之殷懃也数年之间姨丈不禄吾兄则折桂秋风时垣又失脚危途路迷而车覆母嫠居子戎服母东呉子西蜀回视六亲皆茫然置诸弗告今也幸服役而过家哀辞一幅酸涙一掬吐母子之真情于此来之一恸哭也尊无醇酎豆无旨蓄声容蔼然鉴此衷曲

　　新河口祖坟上祭奠祝文

　　维洪武十六年岁次癸亥二月初九日孝孙某敢昭告于祖考妣伯父母祖父母父母从父母九位尊灵曰墓祭本非礼欲子孙于雨露之春不忘厥祖从俗祭扫以寓孝思尚冀遗泽使后人继继绳绳有永弗替谨以清酌庶羞祗荐岁事谨告

　　谢庄曾祖坟上筑墙祭奠祝文

　　维年月日孝曾孙某以目昬不能逺去躬拜墓下谨遣玄孙某等代行敬昭告于曾祖考妣二位之灵曰人本乎祖极恩如天祖世虽逺天不可忘睠兹故土殡宫犹存缭以周垣以御樵牧清明省扫岁修祀事尚祈埀裕悠逺无斁谨告

　　寒食祭妻墓祝文

　　余生与细君偕老君年七十有九我齿长于君者两年以余之潦倒而君稍强健也孰谓君先弃余而逝也君骨肉之窆于此倐焉两旬视时艰虞恨不能相从泉下以安其居维兹寒食携子孙狥俗祭扫以寓哀思尚享

　　寒食祭子墓祝文

　　墓藏而骨岂祭所乎然而尔之遗言有曰归袝先茔子孙姻戚岁时洒麦饭于松楸之下志愿足矣今兹寒食扶我携幼设祭墦间以践尔之言如尔之素志抑亦表长幼骨肉之情吾子有灵尚饮食之代

　　祭胡隠君文

　　惟灵世居东呉笠泽之滨厌处卑湿于兹卜邻同井为乡埀五十春维桑与梓寖为婚姻待人以恭俭以律身二子克肖构获惟勤贻谋诸孙占毕其呻老福婆娑笻杖幅巾如某等同一里闬往来侁侁以翁髙年而尊而亲翁虽不饮席必同茵笑语相狎翁弗我嗔春风童颜喜色津津意其寿考籛铿之伦何物二竖瘨我吉人我来问安翁语谆谆别不旋踵哭声遽闻追念畴昔涕泗沾巾当此窀穸束刍具陈出门一恸悲风愁云

　　张彦实哀词

　　岁丁亥之仲冬丹阳张君彦实遘厉疟疾不五日而逝其友人谢应芳为哭之恸且叹曰噫君自小倜傥多知谋尚气节能仗大义平居论时事言如涌泉故缙绅多器之其忧人之忧乐人之乐亦庶几杜季良之流欤苐峭直不容人过遇强梗欲鉏去之用是或敛怨焉后至元间邑大姓与令有隙且与君不相能因媒蘖其短诣部使愬之谓君尝为令纳贿部使者初不能察稍加淫刑欲强服焉令恐噤不复辩君受挫辱至数日终不忍加诬于令若是者非伏义能之乎至正初里有横逆君疾之一日乃自残其幼构大狱以陷君之季子闻者股栗君处之裕然诣郡邑雪理卒能脱其子之械以械之他如姻旧及凡与之逰者颠则扶之危则持之若是者又不可一二数但惜乎负竒崛之气时不见用终于此而已于乎吾彦实之死可不为之哀乎然而象贤有人君又能择其最肖似者为仲氏之后使先世之业并立弗坠则彦实之死犹无死也奚哀为虽然哀者人情也礼曰哭死而哀非为生者也予与君素相知而气质且相类狐兔之悲畴克自己故为之辞以冩其哀云
　　天胡为兮生楩楠构大厦兮无不堪匠石不遇兮老云岩天胡为兮生龙媒盐车困兮骏骨埋名驹汗血兮凌风埃折瑶华兮山之阿望羙人兮不我过我心伤悲兮泪滂沱

　　寿上人哀词

　　浮屠寿道传蘓人也年三十婴暴疾不终夕而逝其亲戚师友以及乡里之人也咸哀之予之哀则又有己私焉吾闻道传为儿童时既弃家学浮屠越数岁慕径山古鼎师化风往事之为入室弟子未几师命典教藏声誉蔚然已而振锡逰诸方叅禅门老宿闻见日益广操履日益坚被缁艾茹蒿芹泊如也一日念亲老无他侍养飘然来归朝夕奉滫瀡以荅顾复之恩又筑室西林闭门读天竺书且旁通百氏会其归趣阅五六年矻矻不少暇庸讵知遽止于斯邪吁夫道传之聪敏勤苦早岁入径山之室典教藏已卓荦不羣使歴阶而升足为丛林师表矣道传乃退然自守而卒无闻也养亲而不得终其志力学而未能发乎文辞以黼黻斯道此众人所共惜而为哀者也予于道传初无葭莩之亲乡里之昵丧乱之际倾葢如旧馆焉以安其居榖焉以尽其礼爱之敬之二载犹一日视亲戚乡里殆有过焉以今思之可不重为之哀乎或谓彼佛以寂灭为乐而道传深究厥旨必乐于逝矣奚哀为予曰不然吾今哀道传者情也其乐与否非所论也夫情动于中而辞出焉辞而哀之亦以示不忘云
　　大钧赋物兮物胡不侔深谷兰摧兮莸生道周良农服田兮祈榖有秋禾方秀实兮赋以螟蛑于乎哀哉伊人好修天其渺茫兮吾将谁尤

　　哀鹤辞

　　至正八年秋盗夜入吾友诸葛用中氏之家杀其鹤于后圃已而盗被执诘之盗吐其实当其穴墙之时鹤长鸣警之既穴而入鹤奋翮而前若将力御焉故遇害用中于是惋惜流涕褁之席坎而埋之县文学汪君以敬为作瘗鹤铭进士王君伯恂又为之诔然则鹤之死可无憾矣然余于是重有感焉夫物性能警盗者狗也非鹤也警盗而鸣亦已异矣御盗而死不亦义乎人为物灵求其舍生取义者犹不易得况禽鸟乎葛之鹤其可谓义鹤也已矣故哀之以辞其辞曰
　　鹤兮鹤兮瘗彼髙冈尔鸟其形心人之良鹤之毙兮狥于义兮骨朽名存犹无死兮

　　龟巢稿巻十五

　　●钦定四库全书

　　龟巢稿巻十六

　　（元）谢应芳 撰

　　○诗

　　雪巢为马仲良赋

　　马鞍山髙数千尺考盘之阿环大泽梅花为屋雪为巢窓户玲珑空虚白诸公衮衮登云梯若人奚独能幽栖澹然素志絶华藻要令朴俗还标枝蓝闗策马官逺谪居延牧羝毡尽囓何如雪饮乐巢居更与党家风味别梨云无梦清如许膝上儿郎赋冰柱此生此乐慎勿移听取龟巢老人语

　　次韵答许西溪

　　忆昔送别黄花秋乌纱破帽霜满头别来作诗屡问讯梦中载酒时遨游兵戈同歴二十载鸺鹠夜啼云霭霭全家老稚幸逃生又阅桑田变沧海启荣之乐今有余勿谓比荣年不如岘山一望三太息襄阳耆旧晨星踈

　　次韵自述

　　百年有限耻求仙数口无饥頼薄田菰米熟来连日雨菊花开到小春天方从易外穷羲画无复诗中泥郑笺客至酒杯时一举开笼放鹤舞蹁跹

　　送娄主簿赴京考绩

　　吴霜如雪点征衣匹马之京小隶随鸾棘特书良史笔凤台重览谪仙诗天开景运荣文治年少多才际盛时野老送行无赆物梅花折去臈前枝

　　寄张以诚二首

　　入城一度一相寻为爱论诗识趣深歳晏杜门寒不出折梅要寄陇头今
　　二
　　兰陵市上澒嚣尘药杵声中乐隠沦儿軰荷鉏今日去一株添种杏林春

　　雪舟棹歌【并序】

　　湖南潘公珍仲自号雪舟以耆艾之年监税江阴县洪武戊辰冬赴京考绩语予曰今将告老于朝得旨则扁舟载雪而归矣雪舟之兴盖与山阴王子猷有不同耳吁昔者陆公纪官满欝林归舟载石使当日苞苴有物则奚用是石为哉公之雪舟意盖如此若夫鸱夷子皮之舟装江南重寳复窃取倾国之尤物随之污蔑五湖遗臭千古其视吾载石与雪者不翅霄壤今雪舟之归虽未可必然其志趣髙洁如此虽在市朝亦必为清白吏是亦不归之归也予嘉之故为作雪舟棹歌三章以道其乐云
　　载雪兮孤舟帆江风兮中流兰槐归兮无恙吾将老兮沧洲
　　再歌
　　剖肉兮藏珠抱玉兮求沽怅斯人兮非吾徒寻鸥盟兮侣樵蘓
　　三歌
　　舟揺揺兮江水长五老玉立兮遥相望解吾缨兮濯湖湘乐吾之乐兮未渠央

　　送王主簿赴京考绩

　　三年一枝此鸾棘一息万里方鹏程长安西日举头近匹马北风行色清朝廷考绩埀令典台阁交荐蜚英声邻封野老头雪白也折梅花作送行

　　雪岩诗为江阴李县丞作

　　瞻彼雪岩太行之阴玉树琼林纎滓弗侵雪岩峩峩岩有薜萝有美君子居岩之阿峩峩雪岩蔚萝如昔时止时行不泥其迹雪白而清岩静而深曷其似之君子之君子之心始终一节谓予不信如彼岩雪

　　寄希物先楚兰江二禅老

　　优钵花开五百年连枝香彻九重天恩承雨露移金刹语带烟霞潄玉泉虎踞龙蟠多古迹燕来鸿去又新年老夫懒着游山屐空仰崔嵬夕照边

　　过烈塘祖坟里人牧牛于垄上以诗呈郡邑

　　凤桥之西烈塘东我祖我祢马鬛封向来松柏蟠苍龙灰飞烟灭邱前风十年天造开鸿蒙恩沾万国生育同垄头萌蘖春蒙茸藤枝棘花杂青红牛羊斧斤集如蠭一年一度一扫空白头遗孤抱哀恫麾之不去欺龙钟无阶上天诉天翁吞声踯躅泪满胸府公頼有渤海龚琴堂长贰明且聪令行如风偃蒿蓬樵夫牧人乃絶踪将来宰木蔽幽宫九原感戴恩无穷呜呼九原感戴恩无穷

　　懐成都监仓赵执中三首

　　掷去任公旧钓竿龙墀拜命即之官丈夫志在功名外蜀道行来自不难
　　二
　　七千里外芙蓉城四五月间鶗鴂声月俸支来剩沽酒莫遣闲愁取次生
　　三
　　公余访古碧鸡祠官栁野梅皆可诗我欲见诗知雅兴如何黄耳到家迟

　　寄熊元修

　　五湖三泖一■〈氵卯〉仙心骨俱清地更偏睡鸭烧香书屋里闲鸥结社钓矶边絶怜芳草无尘土又喜黄杨阅闰年熟客不来清昼永南山相对两悠然

　　晚香亭为蒋公勉作

　　维莫之秋百草不芳惟菊有华晚节之香君子拟之金玉其相颙颙卬卬气凌风霜回视春葩绮罗靓妆及兹凉秋扫迹穷荒菊也特立澹乎坤裳我佩尔纫我带尔纕厥徳之馨匪飡其英亭有三径里犹柴桑亭亦有池永同南阳宜尔父子眉寿无康矧有佳客骆卢王杨髙堂起居阶庭趋跄玩物适意其乐洋洋鄙人作歌以侑称觞

　　题龚景良傍梅书屋

　　南昌山水非不佳卜邻直欲傍梅花花开歳晚香满屋清致不减林逋家三间茅宇大如斗四壁图书杂蝌蚪腹笥便便不自多汗竹之编长在手有时门外雪三尺羣籁无声人絶迹梅花立雪似游扬不作桃哀憔悴色春风满面笑相看知我铁心同歳寒他日移居玉堂署应有品题称二难洛阳牡丹春比屋日夜沉酣沸丝竹何当聆我读书声亦若闻韶觧忘肉

　　次韵荅毛云庄并简太希先生

　　吾闻天台之山冠东南蔚有清气非云岚山髙一万八千丈石头毛髪青■〈毛参〉■〈毛参〉锺灵仙释踵相接求为世用畴能堪不知三纲九法是何物浪说千岩万壑能穷探云庄先生隠君子非仙非释栖苔龛胸中氷满壶头上雪一簮羲皇以来书尽读热官不要诗仍湛草堂侣有北山鹤菊泉饮比南阳潭清风日扫三径竹寒霜歳熟千头柑齐名子陈子不爱功名酣坐谈风月只松麈卧游山泽非桃骖老夫恨臂不羽翼翩然飞去时相叅四壁同马卿一裈如阮咸犹喜盘飡菜有二十七生世年踰八十三忘机颇觉白生室造道尚欲青于蓝向来行路如棘涩今乃茹荼犹荠甘小山老丛桂沧江倚枯柟爱君杰作神气壮睠我孤陋颜色惭兰陵府主莲幕客皆云此诗压倒方云庵赤手鲸牙力可拔薫人鸡舌香微含余波及我老孤研清入肺腑蠲焚惔一朝怪事出幕府口不忍语非三缄令威到家兮能自谈

　　常郡经歴郑履元礼吾友天台陈太希之门人到任数月家人至而元礼病疫而殁寡妻稚子遑遑无归予作二诗以哀挽之
　　盲风歘起怪禽呼吹折琅玕树一株何事天公浑不管生年多赋道旁樗
　　二
　　琅玕树折凤巢倾胆落鹓雏抱母鸣故国欲归双羽弱哀哀啼作杜鹃声

　　延陵野老歌送张太守

　　延陵野老巾满霜送侯入朝歌道傍歌中不解说循良但云三载安农桑官无烦苛歳丰穰饥有菽粟寒衣裳我侯兴学扶纲常授经诸生踵陈襄一鼓士气弛而张剑井亦复腾辉光讼庭春来莎草长风行四邑方泱泱九重天语星使将五马夜趣天官装黎明马出金斗坊羣氓犹挽青丝缰铨衡郡才进岩廊将见列郡皆龚黄连歩拾级登庙廊佩鸣珩璜谨趋蹡掖垣紫薇花自香甘棠之爱民弗忘大江东流青海洋我思悠悠未渠央

　　寄吕教谕觅惠山泉

　　木屐上山老无力茶铛觅泉犹累人目光直射九龙角胸次欲浣三斛尘水符分竹果如约石床焦桐堪作薪君当知我鄙肉食一瓢不厌平生贫

　　寄袁子英

　　横山东望昆山逺江水西来海水连每辱手书论著述犹如面晤奉周旋微阳喜复飞葭管大有重书汗竹编若问老夫儿女事曾孙又抱小春前

　　谢余提学摘藳序

　　虚誉何人说草玄雄文为我冠蒲编诸公共美金声掷儿軰争夸石刻传箬褁小团阳羡月缾封新汲惠山泉故乡风土殊萧瑟聊作梅花寄海边

　　挽吴母曹氏

　　贤母无复见孤儿痛奈何绛纱空幔在彤史阙文多林竹冬犹笋廛氓巷不歌蹇予妻若子垂涕忆委佗

　　代王尚絅挽吴母

　　淀山湖上避兵时总角曾闻阿母慈霜野不教儿子出冰池竟得鲤鱼知生前冠冕升堂拜死后芬芳妇徳碑愧我不才俱靡及抽毫遥写楚些悲

　　次韵贾教授暮春言懐

　　琴有徽音剑有光惜哉江海老张苍且将浊酒供瓢饮何必明珠用斗量坛杏作花红树暖泮芹抽叶翠波香鳌山邈在天东北时复瞻云首一昂

　　寄莱阳县丞苏伟正

　　触热访而翁莱阳书适至而翁释离忧吾侪慰驰系青云发轫初甘雨随车沛旱岁竟丰穰天恩更汪濊廛氓九衢舞海市百灵喜魁然英妙年际此太平世蹇予八十翁懐人二千里哦松公务余食檗珍珠比魏公百韵诗仕学有遗轨

　　钱孝女诗

　　断臂耻受污剜目示守节断髪割耳鼻亦截忍弃夫家甘毁灭吁嗟钱氏女孝心亦如之剟肉于股疗阿婆想当持刀入手时精诚黙感天翁知百灵撝呼走神医肉乃化作药石糜溲除淋液腹除癖如以汤泉浇雪释婆无呻吟女弗戚邻翁里媪皆叹息予生慕忠孝老去仍惓惓每见返哺乌如甫拜杜鹃愿言屏■〈氏鸟〉鸮不与同戴天竹林寒笋冰池鲤泽中堇菜篱根米天其埀恩锡孝子董狐尽为书青史

　　和江阴郑教谕登楼

　　为爱君山好每登楼上头一毡浑不冷有酒更何愁歳月江流急人生泡影浮兴来歌舞罢倚槛看天不

　　次韵答陈推官

　　珍重新诗遗华于翠织成披云天似洗连日雨频倾大府羣英聚清朝列爵荣正湏康济力膏泽被苍生

　　和陈推官过余公祠【公讳阙字庭心元进士安庆路总管守城死洪武初勅建元忠臣庙谥忠宣公】

　　砥柱回澜屹吕梁安知谁武复谁汤六年守战孤臣死一代文章万丈光草木荒城威肃肃丹青遗庙貎扬扬悲歌沃酹知何日北斗持来挹酒浆

　　殷孝伯挽词

　　忆昔覊旅中片言识鬷蔑十载忘年交兵戈正骚屑□□□□知子早卓越春秋参五传穷源见澄彻□□□□□□□□□□维时陵谷变遵飬卧岩穴洪武更化初锋车聘髙洁辞劳忤当路一命万里彻志违乌鸟飬泪忍啼鹃血咸阳火方烬教雨沃余烈奂轮周孔庙骏奔豆笾设庭生书带草青青比兰茁孤云日在望缩地恨无诀遄归一觐省亟去两踰月老夫获晤语清风濯烦热著述亦已多讨论心愈切安知三叠歌竟作千古别招魂頼遗孤魂归母埀絶于乎世之人赋命何优劣或厌饫八珍子独茹冰雪或稳歩康庄子独蹊坑陧行行止于斯矩歩踵先哲昆山云气惨娄江水声咽谁为有道碑修名罔磨灭

　　哭卢知州【讳熊字公武】

　　束帛三征出薜萝云阶歩武正逶迤飘风动地须臾静奈尔琅玕遽折何
　　二
　　雪手滩流理茧丝一襟华藻竟何施秋风夜月华亭鹤又作悲声似昔时

　　送浦良能之安陆府代父从军

　　秋风凉秋夜长徃哉读父书超然出戎行诗书元帅古来有缙绅先生今汝望

　　寄徐伯枢县丞

　　逐客多焚昼锦衣谪仙喜得夜郎归古来白雪词难和此去青山志不违洗马池边杨栁暗卧龙冈上豆苗肥独怜棣蕚秋萧瑟又见西风旅鴈飞

　　某巢居病疟有客自青门山来者语予曰贤太守过道乡佳城以吊以酹且为之扶植仆碑添土旧封又将筑周垣而护之残山剰水皆有徳色某闻之喜不觉其疾顿愈起坐午窓老砚濡墨笔是诗以记盛事洪武十年歳在丁巳七月十日也

　　世有文潞公乃立明道表明道表不立斯文尚幽眇时有孔北海乃称通徳门通徳门不称大儒曷推尊古人今人同此心当风正欲披其襟嗟予巢家子驺子传道龙门天下士一朝扣天闗独立批龙鳞祗恐緑衣黄裳悞人主安知炎烟瘴雨危其身万里投荒挺霜竹归来青山竟埋玉迄今二百九十年陵谷几畨经变迁折角麒麟卧荆棘复见薄侯驻熊轼鬛封添得乌衔土颓碑扶起龟趺石先生九京知不知名在人间益辉赫孔北海文潞公今人古人将无同青天髙髙不可问白杨为我呌西风

　　题夜潮图

　　昔余夜醉钱塘酒看潮八月中秋后银山涌出海门来潮声殷若雷霆吼此图之作知几年当时景物皆依然云山两岸淡笼月雪浪一江髙拍天一观顿觉毛髪立再观祇恐衣裳湿扁舟渔子任掀舞别渚鸥鳬自翔集奔腾澎湃无足惊人间平地风波生乗桴尼父果浮海从游我亦跨长鲸

　　郭府判惠佛面竹杖盖以佛状而名之矧夫节有交互之异旁生两枝末复为一视他杖殊不同诗以谢之

　　颀然此君生越裳化身无乃是空王生来丈六紫金相复现太乙青藜光孙枝并出比能秀老节交错成文章只恐化龙飞入海尚烦垂念瞽伥伥

　　呈府官求刋思贤録

　　忠公神游白玉京凤凰无复朝阳鸣寥寥二百九十载其文况忍成漂零某也束髪颇嗜学四方掇拾手不停珠聫璧合缀方册字字句句含芳馨向来避地东入海挟书几落长平坑还家暗投科斗壁何异宝剑埋丰城郡公宣化重名教斯文要俾晦复明颠呼铁笔写坚木彷佛中郎镌石经萤窓雪案人快覩妙语炳如悬日星显忠不须庵忠邹无用亭牵裾伏蒲想仪型俨然见我乡先生

　　题徐良夫耕渔轩

　　我本耕渔人喜子与同志子居中吴山水窟比我延陵更佳致太湖三万六千顷七十二峰连紫翠山皆可畊水可渔无复纷纭婴世累朋游日接慎威仪酣酒赋诗时适意客来遗我金兰集俨然承颜依玉立因以今人思古人与客评论重于邑辍耕莘野赴阿衡后人哓哓疑割烹掷去渔竿佐周武鹰扬之劳亦良苦当今盛时伊吕多幽栖正宜安薜萝山中小草或浪出千虑鲜能无一失愿言飬髙持素心百炼不改坚如金相过未拟聆跫音寄言时复相规箴

　　生日口号

　　余生重作太平民雪色绫袍皂葛巾儿业经鉏能飬志家居瓢饮不忧贫屋头个个慈乌喜阶下翩翩舞鹤驯此日谁为汤饼客孟光相对鬓如银
　　二
　　秋菊春兰各有时颓然老我一书痴脚跟不识青云路头髪空成白雪丝怕醉有时曾止酒遣闲无日不吟诗傍人若问今年几八十年前五歳儿

　　送聪上人

　　苏州有即常州有今雨来时旧雨来铁限门前人立雪宝华堂上鼓鸣雷九州岛禹贡包时橘十里吴王醉处梅请与淡翁论古意老夫朝暮亦浮杯

　　送僧归四明省母

　　同根华蕚两三枝甘软能供老阿■〈弥上女下〉不用睦州蒲织履睦州因得赋归迟
　　二
　　吴霜如雪满袈裟正月阑珊可到家别有一般清浄供髙堂设法向摩耶

　　送郑教谕进表之京

　　束毡黉舎跨征鞍奉表朝家庆履端虎拜三呼称万寿龙颜一笑宴千官酌来天上葡萄酒洗去胸中苜蓿盘官様文章新制作老夫刮目待归看

　　过天宁寺阅行中和尚澹居稿知其邃于易学兼长于诗故寄此

　　西来祖业继箕裘旁入儒林托泳游二雅什中歌矩度九师注外易源流松堪受记皆摩顶石解知音亦点头逸兴飘飘谁足拟白云飞度楚江秋

　　次韵陈推官元旦作

　　东风杨栁驿桥边香雪沽来斗十千早饮屠苏懐旧俗遥瞻阊阖贺新年万方人乐升平世五色云开咫尺天廊庙器成今未晚着鞭姑让祖生先

　　正月十四日代简招乡中亲友

　　上元之前日将午相邀诸公集环堵山瓢持作鹦鹉杯畦蔬撷取龙根脯两儿肃客衣襜襜老夫鹤立梅花檐照天蜡烛夜有月勿谓寒舍无灯相弃嫌

　　寄管伯龄兼简陶呈甫

　　前年诗写心声去今日人来口信通一自初交经世变两无相笑坐文穷昆山氷柱轩窓外笠泽烟波赋咏中更忆南邻龙顶竹曾留东走鹿皮翁

　　张伯仁兄弟濠梁蒙恩还乡

　　客行二月初三日诗到千墩寄二难且喜江南春气早不闻濠上雨声寒花时多酿酴醿酒芳馆重修芍药栏徃事真成塞翁马正须招集笑相看

　　简伯仁里中亲友七人

　　临濠人归去年夏故园花开今两春看花把酒应共乐访竹题诗毋厌频红尘车马迹不到沧洲鱼鸟人相亲老夫遥望徳星聚乗兴几回车欲巾

　　闻赵朋南免官还家作此代简并以孝女传求诗兼寄毛世延熊元修

　　水村先生氷雪姿一襟清气溢为诗不同不异颇奇崛歩趋李白仍委蛇夜郎归来脱尘屣濯足淞江太湖水鸡坛有盟知弗渝书或浮沉况杭苇衰年万事皆遗忘咏歌之乐殊未央请观侧陋出纯孝援笔为扬兰蕙芳毛公世业诗三百白华补亡求必获更烦沤社语闲叟定有隋珠照方册

　　旧冬十二月初四日次子林赴京初九日入觐十三日授开封新郑县学教谕即日之任时雨雪连数日寒甚眷焉于懐久而不释

　　儿别双亲到日边承恩径着逺游鞭一千里外汴梁路十二月中氷雪天杨震未期堂有鳣郑虔何愧坐无毡只今偃武修文日正欲鸾胶续断弦

　　服霞道人歌

　　服霞道人本仙骨隠居琴川山水窟朝看鼎食暮鼎烹富贵于人果何物道人忘世味祗服山中霞却青精弃胡麻八珍视同泥与沙扶桑飞出金老鸦氤氲五色抟精华呴嘘呼吸间入腹皆河车手持九霞觞头戴三朶花松风为作洞仙曲絶胜金谷鸣筝琶一经不学乃无术麻姑送酒徒尔夸吾服吾霞吾自足安知世有万羊禄夷齐饿死良可怜留得清名传汗竹秦人采药寻蓬山好儿好女无复还汉宫空设盛露盘铜仙为之泪汍澜元霜本非霜绛雪亦非雪请从服霞道人逍遥指点空同授真诀

　　贻五牧刘永真

　　昔贤五牧家何在今尔幽栖地甚偏种秫每供彭泽酒煑茶时汲惠山泉锦鸠呼妇雨初歇丹杏作花春正妍堪笑老夫头似雪兴来寻戴过前川

　　云牧诗为杨同知赋

　　庐陵美山川穹林古乔木云桠三千年遵飬卑自牧静言求放心鸡犬常在目朅来陟云衢半刺剖符竹牧民如牧羊四郊春草緑草丰羊茁壮亦有饱眠犊岂无败羣者其藩或轻触约之鞭用蒲所履继前躅致身将青云岳牧聫佩玉佐主牧天下庻类頼蕃育云牧懋厥功吾言此芹曝

　　王叔明云峰图

　　王郎多学画最工笔法似舅松雪翁松雪之书妙天下以书为画妙亦同想当洒墨成云峰豪气压倒陈元龙层巅崒嵂摩苍穹咫尺可论千万重岚光翠滴天无风若有微籁鸣杉松于乎此时此画复谁有我为此甥懐此舅

　　秋林读书图

　　春风不着长安鞭秋林读书年复年百篇蝌蚪自为宝三足蟾蜍谁与怜目光烂烂走金电口角泠泠飞玉泉老我东家兔园册尚分邻烛教曾玄

　　题村田乐图

　　老人村老瓦盆常作鸡豚社不识州县门阿翁醉倒阿婆笑膝上吚鸦弄乳孙

　　六月八日得次子书并书久旱髙田未秧是夕连雨三日喜而和之

　　新郑书来剑井边方将阴石捶荆鞭雷霆夜作三更雨江海寒生六月天不惜空囊沽緑蚁从教破屋湿青毡北窓风响萧萧竹如听南薫奏五弦

　　去冬送郑教谕如京诗为天宁聪公沉滞至今年六月转托发还故作此并元诗寄郑

　　一诗代折送行栁半年竟堕无何乡祗因沽酒谢不敏尚谓道术能相忘髙堂谈经多士集澄江濯缨清昼长为问襄阳两耆旧歌凤曾无说楚狂

　　寄谢杨纯夫兼简陈髙士

　　客来饮客北海樽客去送客东城门不嫌褦襶留信宿各出肺肝聆话言三日雨救赤地旱百川水作黄河奔赋诗为别并志喜兼简太邱贤祖孙

　　闻袁子英著书作诗寄之

　　我所思兮耕学翁壮年气欲吞白虹眼看陵谷一变改此心乃与寒灰同砚田笔耒耨经史不稼不穑勤于农我哀民彝失所飬锡类且欲来羣蒙共惟元圣笔六籍为世大法垂无穷杨墨溺人甚洪水孟氏距之成禹功秦以申商汉黄老六朝接迹论虚空缁黄愈出愈荒诞冠冕鞠躬趋下风韩欧间生数百载凤鸣朝阳羣羽从中间洛闽继洙泗卓彼二子能折冲雄词至今凛生气宜从孔道追遗踪东将入海乗艨艟长江大河无遏壅老夫独恨双眼蒙不与观日扶桑东

　　赠衡隠居

　　我昔母年垂九十带经犂鉏粗供给伊今有母八十余孝飬之声动乡邑堂前晔晔忘忧花屋头翩翩返哺鸦林宗若识茅季伟荐书定彻天王家

　　题渔人扳罾图

　　大横岘东芙蓉湖水村髙树屹西株渔郎曳罾坐树下短衣缁撮赤髭须此图无乃貎此景东邻曲舎皆菰蒲吾尝过此看春水桃花雨晴春日晡渔郎含笑语厥子鳜鱼肥似淞江鲈街头米贵鱼亦贵卖鱼日籴供家餔只愁水面重租课飞风健卒频追呼逋租毕输搒捶脱前村有酒仍湏沽犹胜禄食致奇祸坐受鈇钺连妻孥夜来湖上好明月醉吹芦笛歌呜呜人生之乐有如此此身安用纡青朱渔郎渔郎知我乎我亦烟波老钓徒

　　溪居垂钓图

　　磻溪老父兴西周纶竿弃掷鹰扬秋富春先生赴东汉羊裘几被朝衣换人生出处各有时如鱼饮水鱼自知钓钩无饵钓清泚若人彷佛元真子好山满眼青孱颜清风緑树沧洲湾悠然意态极潇洒岂是寻常钓鱼者浮波之龟如出洛渔郎睨之龟弗却卖卜觅钱人正多七十二鑚将奈何不如且曳泥涂尾相伴幽人弄烟水细看元在画图中多言莫笑痴呆翁

　　管伯龄惠书并和诗故复次前韵荅

　　芙蓉湖照横山影蓬藋门开曲径通半载月昏浑不出一经头白未能穷论交半是渔樵者访旧多于梦寐中说与故人能信不颓然黄鹄化鳬翁

　　维扬王有恒避乱居东吴三十余年所至寓舍以聴雨篷名之多学能琴而善饮醉则鼔琴自娱故自号曰醉琴然乡土之思亦尝扵琴发之予盖相闻而未之识也吾友释仲翔専书为求二诗遂为赋之聴雨篷

　　昔年家住扬州市雨声不入弦歌耳居吴聴雨三十年客舍如篷卧篷底篷窓昼暝云抺漆滴滴点点疎复密絶似潇湘夜泊时半杂风波响萧瑟有时声急如建瓴有时珠玉声琮玎屋山便作柂楼倚两耳洗来心骨清心骨之清岂不好一点鄊心忘未了天中玉树无双花梦魂日夜长飞遶只今二十四桥月依旧玉箫声不絶一帆风送到瓜洲聴雨孤篷声又絶

　　醉琴

　　张颠草笔常醉挥以头濡墨愈神竒醉琴之妙亦应尔颖师乃为征吾诗琴中佳趣知者谁曲生为我同襟期千锺百觚追古圣五音六律洞玄机一襟宇宙春熙熙七弦氷霜风飔飔得之于心应于手如鱼饮水非人知钧天广乐醉乡境悉以所乐鸣金徽髙台自倾池自废雍门枉为田文悲我歌醉琴行持赠醉琴叟小春多酿梅花酒我来与君酌大斗濯足沧波太湖口听醉琴为醉友

　　海苹为询无言讲主作

　　大海多风波浮苹蔑根蒂嗟尔海上苹似我人间世前身杨白花幸不堕泥滓化生江汉间朝宗随众水出没几沙刼全此清浄体所以无住着黙契宗乗旨芥子内须弥吾知同妙理

　　挽王氏祖母

　　母在重闱鹤髪垂孙为能吏鹗书驰二三百里去乡国七十五年称母仪李密陈情方有表张林纪徳未成碑斗城昨夜西风急吹折谖花带雨枝

　　次韵酬陆子文见赠

　　故乡不愿衣锦归亦不愿入承明庐愿言结交天下士腹有五车今古书还家十年空两手钓竿之外余何有白云如雪横满山萝屋三间大于斗浪川双鲤来新吟诗中意兴秋俱清雄豪气敌刘梦得喜无郊岛愁穷声嗟哉风雅久不续老我山林成朽木金盘秋露玉壶氷洗去胸中尘一斛觅官应笑明河篇托物可拟石鼎聫先生识趣出尘表鞭策后进追前贤东望吴门长太息旧俗繁华复因袭太湖三万六千顷七十二峰湖水侧何日携将曲秀才登临共醉姑苏台眼前一事特可喜湖山清气锺羣才先生屡荐胡不起濯髪沧洲弄烟水遥遥裔出华亭侯甫里髙风更无比只今奕叶多流芳东床娇客名尤香呼儿整我游山屐早晚去从潘孟阳

　　次韵答集讲主二首

　　欲寻石上三生约姑待梅边十月春结社东林无奈逺寄书南鴈岂辞频平生頼得诗书力朋軰多如骨肉亲元伯九泉呼不起拟将鸡黍一沾巾
　　二
　　千墩南浦水回环一棹西风路不难肮脏曾于堂上坐绨袍能御客中寒可怜学剑身今老祗有耽书兴未阑传语心知数君子小春来借早梅看

　　冬至即事

　　一帘红日雨初晴客屦骈罗送复迎贺节本非三代礼随时且喜一阳生齐奴金谷财为害杨相氷山势易倾何似酒杯长在手青山相对适闲情

　　冬至前二夕忆次子林不寐枕上赋诗将成忽其母梦中作声撼而觉觉而喜言梦林烈塘旧居作汤饼毕垣居室事欢甚予因用其语为是诗结句云

　　去年腊月初九日发轫天阶又一期郑校颇闻衿佩集欧词应作送迎诗久无书信来黄耳每有亲朋问白眉阿母夜来曾梦汝甘分仍在旧西枝

　　送杨纯夫归琴

　　杜子客长安行囊本枵然得钱沽酒觅郑虔不嫌官冷寒无毡尔来六百有余载世道多随陵谷改身为今人心古人清风髙谊依然在嗟我如郑贫蒙君爱如杜虽无三絶才樗散颇自喜一从倾盖意相得头髪不知谁黒白冲寒触热每见过爱我西牕好山色援毫或和龟巢编解缨或濯龙井泉常言好古絶类我外物多忤中弥坚低头甘立矮屋下髙论直到羲皇前朝来卖得凌云赋曲生车载来相顾门前尺雪冻不消风木吼如虓虎怒宿宿信信倾腹心言欲挐舟抵家去呼儿更酌罄余欢赠别殷勤抒情愫我昔居吴十九年君归烦君访诸友吴山醉处好湖山十□□□□□□乡人来作软脚局且对春风开笑口街头米贱酒亦贱一百青蚨满双斗尽判连日醉如泥百忧尽付无何有人生穷逹各有时阿衡元是扶犁手诗书岂徒守章句言行正须传不朽珍重林居慎厥修好音慰我思悠悠

　　雪篷为蔡子坚作

　　鸱夷船载西施去遗臭五湖烟水路喜尔吴淞雪篷□江水曾无尤物污篷牕洞开天雨花柂楼屹立水为柱鹅鸭不惊柔橹鸣鸥鳬浑在平沙聚非熊无梦钓无饵如琴无弦得琴趣虎头能为画渔蓑驴背无劳见诗句潮州阻雪八千里谏书直抗曾何补残毡囓雪十九年使节坚持亦良苦雪篷之乐乐于天虽欲同人人弗取独有山阴王子猷清兴颇堪同日语

　　过显庆寺

　　六载重来释氏家一瓯新啜赵州茶杏花风后春何冷柏子庭前日未斜拄杖頼能扶潦倒阙文烦为补楞伽要听说法频来徃且喜平桥路不賖

　　书潞城樵舎壁

　　燕子来如旧雨桃花笑为何人竹下青苔不扫恐教鹤歩生尘
　　二
　　一室四皆立壁六孙三已归妻犹喜老莱舌在不妨矮屋头低
　　三
　　拔木狼无跋■〈士冖田疋，上中中下〉絶粮道阻周流天眼或开或阖人心何怨何尤
　　四
　　瀼东瀼西农畮巷南巷北人家白雪秋香禾黍緑云春霭桑麻

　　刘徳祥监税江州客有误传其子死者遣人回家并寄书吾孙辞甚酸苦因赋诗代简

　　九江相去二千里一别于今五六年尽道国恩容告老安知家信有讹传山连楚尾青天外潮落浔阳夕照边遥想此时公务隙炉峰相对思悠然

　　题赵行素佩韦斋

　　彩衣翩翩童丱年佩觹佩韘庭闱前铁马纷纷战争日佩犊佩牛江海边幽兰纫佩非不好独醒未欲追前贤朅来佩韦不佩弦常以辅我气质偏视韦之缓我之急如饵良药沉疴痊世事多因忙后错缓不及事理亦愆不疾不徐发中节秉彝庻得全吾天岩廊鸣玉似髙歩江妃斛珠人浪传贪荣可笑苏季子佩六国印扶危颠何如茅斋但安坐且有竹风堪醉眠青山于人少知者白云与我同悠然韦乎韦乎心自悬得鱼吾岂忘吾筌

　　赠黄仲器

　　予观道书谓洞庭山有林屋洞天仲器以避兵居之既而过云间适海上复还常之横林阅歳月三十年距洞庭三百余里仍以林屋自号示不忘也征予诗故厯叙其游息之概如此云
　　一目九州岛皆战场避兵林屋水中央林屋仙人不知处橘井委弃青霞浆木奴包金亦致冦人乃随云出岩岫五湖三泖放孤舟遵海幽寻采三秀堪舆再造隔两尘故乡来归能几人芙蓉湖上大横岘烟连緑树横林春解装付与箕裘子管领春风桃与李幅巾自作逍遥游别有行窝修竹里一童出入长相随欵段之马亦不骑林屋别来陵谷移时望白云犹赋诗膏粱文绣俱不喜独曰爱诗心未已堪笑老夫同此心白首论交结知己何当呼起李谪仙每饮一斗吟百篇杀青尽伐南山竹剰録好诗娱暮年

　　悼许君善

　　溪西老人山泽癯一生祗以诗为娱常言爱诗入骨髓好诗抄藏千百纸七言近体尤忺作不费工夫细琱削呕心每笑李家儿牛鬼蛇神何足奇老夫初焉未相识数篇不知何处得稠人广坐诵吾言说项过于杨巨源一朝倾盖千墩下胶漆相投不相舎西邻假馆两年春买宅移家情转亲此时吴门正坚壁张角未死人相食云梯炮作霹雳声狼烟暗天血满城吾徒幸若王官谷朝夕同吟紫芝曲桑田变海嘘吸间死欲邱首归横山暮云春树劳逺忆十载诗筒仍络绎重来桑梓甚萧条巷有索租人呌嚣骨冷九原呼不起一酹非歌续蒿里嗟哉时俗贵轻肥如子爱诗人亦稀

　　赠王仲昭父子

　　扁舟入吴空载月闾邱虎邱俱不谒停桡再拜范公祠杨花正落祠前雪义田义宅三百年义声洋洋天下传嗟尔吴之人胡不践遗躅贪夫婪婪昧盈缩前车后车屡颠覆下床双屦内双足奚用领军鞋一屋我来访旧无所将赠以范公博施之义方家传更须授贤郎福泽将来未渠央呉淞江水长蓝谢青毋我忘

　　吴逸庵挽歌辞

　　廓然一襟涵宇宙锺气会稽山水秀春秋髙似伏生年岐伯诸书口传授浙水西来家屡迁名与杏林俱不朽老去居吴抱双膝四顾狼烟暗如漆儿能负米百不忧有酒即呼人共吃常时隠几看青山醉则■〈鼻勾〉■〈鼻勾〉枕琴瑟廿年同饮淞江水通家之交亲戚比别来恨无缩地术时复论心书一纸只今祗与阿戎谈翁在九京呼不起

　　李明善慈竹轩

　　吴淞江南湓浦曲慈竹轩开薜萝屋更无花木鬬芬华一径波光照猗菉纎尘不滓苍玉丛枝枝叶叶皆清风一年一度冬夏笋冬生其外夏其中徳哉此竹美如许子母相交御寒暑嗟哉人为万物灵温凊几人能如汝吾知吾友此轩居朝夕奉亲来版舆母慈子孝黙相契更喜君子能威如树萱堂上分甘乐诸孙锦■〈衤朋〉如锦箨家僮笑指青琅玕少长喜与俱平安令名千古埀不刋咄彼鸱枭儿人面刀剑腹不学返哺乌顽然忘顾复呜呼吾不知其见此乌兮何面目尔何日兮视吾竹

　　简汤道原曹子寿

　　予生颇好古恐儿軰不能继述敢请二贤良相与语之吾儿触屏烦为警省旦夕稍闲煑茶专待
　　要学刘伶死便埋随行负锸欠舆台萤生腐草光能几蚁在南柯梦易回一笑豫言身后事两贤聊共掌中杯贫居何处堪铺席流水窗前好緑苔

　　过横山龙祠作

　　横山龙母祠前路人说今年祭龙苦前期邑有皂衣来督遣丁夫剪榛楛里胥中有豪家郎搜攫如鹰鬫如虎编氓一呼六十人弃掷犁鉏行或沮十家之甲最可怜背血淋漓遭捶楚囊无一钱供百需肥腯豚如买乌牯手倾麦斛比珠斛剜肉成疮谁为补胥常大嚼过屠门今乃闾阎刲鹭股吾闻此语三叹息郡邑安知弊如许祠官稽古埀令典穆穆缉熙由圣主圣心寛仁重民食三年两度蠲租赋天生感孚和气洽曰旸而旸雨而雨报功于龙岁有祭礼若迎猫恩更溥龙兮龙兮知不知如此嗟来食应吐

　　皇恩蠲租诗

　　洪武庚申天下秋粮钦蒙全免今年壬戌秋粮夏税又皆免征征繇圣恩寛大亘古无比故耕稼之民歌謡满野而某则并以区区所闻者书之
　　汉纪蠲租半迁书汗竹奇大哉今圣主全以惠羣黎量与乾坤合恩同雨露埀丰年鱼有梦丹诏凤重施庻富民生遂敦寛俗习移微甿皆鼓腹穷士亦扬眉往制成均法新颁释奠仪雅音谐律吕名教浃华夷茅茹今朝拔英髦靡一遗八荒仁寿域万世太平基水有清河日山无烂石时时雍民皥皥年耄我蚩蚩不作输芒蟹真成曳尾龟倚墙歌此曲击壤付吾儿

　　林在新郑县学六月公文来取其子垲视疾七月初四日垲言别而行付家信外写此

　　一闻汝有河鱼疾三宿心如野马驰逺阻恨无人缩地吉占頼有卜言龟眵生稠漆黏双眼身兀枯株坐有胝预写盖棺遗嘱去好传经业佐明时

　　送沈居仁同垲徃新郑

　　二千里外视吾儿重九日前期汝归坐卧待看黄菊绽徃来相伴白云飞邮亭歇处加飡饭客路凉时早夹衣无限老懐言不尽临岐目送思依依

　　贺袁一泉陈大方新任道纪司官

　　山中宰相古来有地上仙官今更清夜半光生双剑出秋髙气感九钟鸣丹霄拱极星辰近黄道经天日月明玄牝书中多妙理政须献纳佐隆平

　　贺聪闻极正心印新任僧纲司官

　　象法提维付伟人圣皇纶綍命谆谆手持正印天龙护身着方袍雨露新旭日斗城衙有鼓清时滆浦镜无尘墙东病叟头如雪也喜昙华并得春

　　赠天宁寺无学长老

　　报恩扶起法幢来钟鼓天宁讲席开道出语言文字外卓然声价自崔嵬
　　二
　　麻衣疏屩古人风俪叶骈花一扫空八万四千修月手斧斤随入象王宫

　　贺府官重修多稼亭

　　朝家重下蠲租诏郡圃聿修多稼亭一带金汤增气概四郊禾黍胜丹青甘棠风作婆娑舞横岘云开翡翠屏斤斧声中劝农意尔农丰乐正须听

　　周节妇诗呈府县官

　　滆湖水出白鹤溪大江潮来溪口西江潮湖水接连处节妇姓陈周氏妻良人早世舅姑没抱雏日夜号空闺尽拈奁具易丧具衣有泪血髽无笄绩麻络丝纺具织破牕夜雨风凄凄孤灯照影伴寂寂寒风夜雨声酸嘶烟尘逺避东入海儿方长大能鉏犁时清归守旧桑梓布荆萧瑟茅茨低青丝两鬓变苍雪皎如玉树无纎翳前年县官帖乡里核实上府文可稽老夫近听路傍语圣皇徳与唐虞齐天语谆谆为天下求贤悉上青云梯闾阎未见旌表节门前草没青苔蹊愿言宣圣化郡邑罔俾侧陋薫莸迷旌善亭中名一题恩同玺书封紫泥伫看俗习接武皆麐蹄

　　再赠衡志通

　　世俗以甘旨奉飬者为孝温清定省之礼鲜能之今寒区衡氏兄弟三人皆善飬其母其伯兄志通礼意之勤老而弥笃冬月则以身温被席虽大风雪母不知寒能此一事可配古人能勿美乎故作此续前所赠诗以补其阙云
　　鸡鸣雪屋起居安鱼出冰池食饮欢最喜儿能温被席慈闱冬尽不知寒

　　寄马駄沙陈粮长

　　老龟独巢莲叶秋元龙髙居百尺楼长江只隔衣带水佳景宛在蓬莱邱一年时序换新厯四海弟兄懐旧游竹君写我岁寒意聊作梅花寄陇头

　　送曹徳升赴批验茶引所

　　山无猛兽水无蛟邑里春来乐意饶部集茶商新箬笼垆添酒市古溪桥赤心报国年方妙黄耳还家路不遥珍重清时用刀笔平阳遗泽正寥寥

　　谢新郑县官助葬亡子并以志略送去转县学

　　去年孟秋初天旱火云热吾孙奔父丧病眼泪流血陆行二千里■〈冘〉踔若跛鳖归来秋尽时黄埃满缞绖询言父襄事从头为予说一衾覆黔娄家人影单孑丧具百无措宿储瓶亦竭幸逢贤县令赗赠意切切择木制美棺饬匠夜不辍僚寀同哀伤祭奠丰且洁青青诸佩衿感化重礼节是犹风偃草宏纲頼提挈吾知贤令心髙谊等前哲无钱及元振有则与同列无麦及尧夫有则与同辙悲哉我中子忝教两期月眷言古东里图经自来缺编蒲载前言辛苦磨砚铁草创十八九放笔成永别手泽存于家岁久恐亡灭抄书送琴堂公余赐披阅韫椟庋黉舎无为酱蒙设会有作家手织锦为补缀姓名蝇附骥九泉应感恱矧知埋葬恩宁无报衔结老夫懐谢言缩地恨无诀残喘苟朝暮乌能见鬷蔑坐驰仰崧髙心声吐呜咽

　　述懐

　　双眸半瞎耳全聋年及新丰折臂翁孤陋一生栖白屋虚灵方寸炯青铜人如禽犊真堪耻家有诗书未是穷但愿太平田野乐九原髙卧听松风

　　人日和前韵二首

　　曾闻社酒可治聋椑榼分来谢里翁钝士常磨龟砚石贵人多佩虎符铜人前出语羞称好杯后为文错送穷连日昏昏如病域不知春到楝花风
　　二
　　林居鹤髪老痴聋彷佛忘机海上翁留客但沽邻舎酒铸钱安用蜀山铜一年春色花无几千古川流水不穷谁谓东家锦衣树龙头颠卧夜来风

　　寄南涧海苹二讲主

　　东土西天今几华南能北秀本同家门前弟子齐腰雪案上经文五色霞袖拂古墩行傍栁缾分春水坐煎茶遥怜丈室俱清絶屡梦幽寻适兴賖

　　寄张仲安舅甥及邵济民许叔逺

　　去年舣棹千墩浦浇酒伯伦坟上土伯兮伯兮呼不醒仲也忧予仍眼青最喜诸甥多似舅恋恋之情无不厚东陵瓜地兼种药杏林仙人与同乐箕山之瓢今贮诗鸡林贾人知不知老夫别来八九月忧患无端鬓添雪负米不归悲仲子我盆又鼓酸风起伤春不欲向人言恐人忍听哀号猿最苦双眸失岩电近日看书浑不见兀如枯禅壁常面隙有微明澘且眩阿儿呼来涤尘砚代笔题诗简羣彦

　　无锡华景章以墙东陆先生所序乃祖玉溪义士之文征予诗故有此作

　　猗欤古圣贤饥溺视由己圣贤久不作人多饥溺死天厯年中岁荐饥老夫身亲耳自知操壶枕籍委沟壑乌鸢饱食狐狸肥适逢郡县无良吏狎弄文移等儿戱义仓和粜百蠧生殊失先民救荒意吁嗟玉溪翁髙义孰与俦黔敖之粥活乡里立解倒悬危急秋指囷不结当世交易量不效前人尤尽令菜色作喜色如度弱水登蓬邱嗟哉玉溪翁徃事谁纪述乡人口碑传四方墙东老手春秋笔老夫知名五十载更喜墙东文字在义声洋洋流至今又阅桑田变沧海天生孝孙念厥祖礼乐趋跄绳祖武丈夫不忧无万锺要为颠崖救辛苦

　　唐君举挽辞

　　早年读律如五经案头夜照练囊萤学成能展四方志当路缙绅俱眼青神州赤县坐莲幕赞画虽劳意磅礴青云拾级歩歩徐腰纒不跨扬州鹤邯郸梦断杨花春桑田变海宇宙新归来东陵剪荆棘故侯谁识瓜田人竹林小院差可喜为箕为裘奉甘旨青松宅边红稻畦白云亭上乌皮几四时花木手自栽客来看花常置醴有时寂无语蒲团醉逃禅有时曵鸠杖朗诵逍遥篇得鹿门龎公之安比济南伏生之年生平有如此死去真悠然薤露歌或可镌此歌便作碑铭传

　　过无锡口占

　　客舟无锡道中归听唱吴歌泪湿衣泰伯墓田耕觳觫偃王祠庙走伊威二三策在遗芳逺千百年来旧俗非诗寄瓢斋老词伯吟边同为一歔欷

　　题渔樵共话图

　　尔樵斫青山尔渔钓沧洲世事百不闻此心两悠悠道傍弛担渚泊舟促膝面语何绸缪想论会稽人衣锦或讶桐江弃羊裘人生穷逹各有分曷不嗒然自作逍遥游

　　赠医士钱伯祥

　　杏林老仙山泽■〈月翟〉幅巾逍遥曳长裾逢人善作青白眼有子能受岐黄书酒对玉峰倾凿落丹成金鼎飬芙蕖焦桐挂壁断弦久药杵声中乐有余

　　题扇

　　青山满眼气萧森茅屋人家烟树林客星多掷渔竿去谁复扁舟钓碧浔

　　题子昂竹石图

　　玉堂归来鬓欲丝沤波亭中清昼时竹君石丈意相得不时为作无声诗

　　安安道人歌

　　僧坊旅宿昆山县夜读安安道人传似将秦镜作斯文道人肝胆都能见早年学剑欲有为车尘马足曾驱驰蕉隍梦断竟失鹿葑田乃耕东海涯安知逃名逃未得射兮旌招论观徳诸生游艺集如云俨如风咏从曾晳归来自喜安其安一室视同天地寛鹿门龎公与同志妻子不知行路难傍人问我安心诀非佛非仙非臆说纎云不滓沉寂天水湛霜潭照秋月家居四壁莓苔青柴门虽设昼亦扃年来岂独乐吾乐堪舆俯仰俱清宁有时得钱即沽酒明月清风作三友胸浇磊块去即休不学淳于论石斗嗟我碌碌者和尔婆娑歌无劳赤松游只在青山窝挂瓢树下舞婆娑歌声缭绕青铜柯羣雄自奏巻白波安居之乐奈尔何

　　逺緑亭为惠聚寺瑞芝年作

　　道人爱山常目接无复经翻贝多叶碧天低处见絶顶苍石烂来知几刼清风一扫六合尘须弥芥子等法身谛观有色若无色大地尽作昙华春

　　宿昆山延福庵

　　叶舟来访渔樵社兰若适逢龙象羣屋近玉山多润色林藏宝地絶尘纷玄坛坐到三更月髙枕眠分半榻云钟鼓声中鸣般若老夫堪笑耳无闻

　　题昆山县城主簿先茔图

　　旧家衣冠麟角族阴阴榆栁连乡曲佳城父祖马鬛封欝欝松楸在吾目飬亲弗及奉庭闱居官岂敢懐蕨薇二十时中公务毕三千里外归心飞出言不作雌黄口临事不为髙下手琴堂喜得佐弦歌俸米支来供爼豆髙懐炯如寒露壶连歩陟彼青云衢两茔衔土集义乌更遣丹青添画图

　　题竹枝雀图

　　覆车之粟众喧呼尔独忘饥入画图枳棘丛边林有竹一枝何异凤栖梧

　　题玉峰书舎图为俞彦智作

　　娄江水接东海洋昆山玉立摩穹苍江山城邑美如画之子卜宅山之阳邯郸梦断归来后诗三百篇长在手尚将古疏补虫鱼复以今文挍蝌蚪门前小溪流水清畧彴不通车马行渔童瓮汲供茗盌鸥沙席坐寻诗盟才多转觉读书好春雨庭生书带草时称狂客醉乡游罔俾四明专贺老

　　题画鱼图

　　鱼在在藻或在渊随波泳游同一天会得庄生濠上意画图诗史总难传

　　题画竹顾挺之子作

　　父作子述为竹传神笔意古澹灵犀絶尘品题者谁龟巢老人

　　题雪竹图

　　此君立雪清复清老夫见之双眼明琅玕恐折惊栖凤三啸虎头风欲生

　　絶句二首写延福山中客况寄止庵长老

　　一榻清风偶借眠白云长遶枕头边客来题遍芭蕉叶我亦留诗谢老禅
　　二
　　风幡交动曙光揺蔬笋分甘到客寮最喜松声秋瑟瑟月余忘肉似闻韶

　　一般春

　　希夷古髙士诗言一般春以诗谥攸居夫岂寻常人一般春意何在庄生论天倪托物肆迂怪列子说混沦其言极夸大老夫请以理折衷慎勿谓我胡公之中庸古今先后无始终洪纎髙下俱流通芸芸万物生意遂盎盎两间和气充莺莺燕燕妙歌舞花花草草纷青红孤松或落幽涧底三秀多生粪壤中歩伸尺蠖天运转户启百蛰雷音同鹤长鳬短颈分一敢以私意窥神工一般春意如此朱弦峄桐奏流水洋洋自入知音耳小车髙阁卲尧夫随栁傍花程伯子针芥相投肝胆合祇应纔到东风里白云先生知不知同姓乃有此白眉老夫宿昔爱此诗四百余载人无之头髪雪白双眼眵也来摸索珊瑚枝

　　风波词

　　家住横山古涧阿孰知平地有风波一壶为济中流急可奈无金报尔何

　　洪武十六年夏五余寓昆山延福庵蒙李无逸冒雨见访且邀午酌以寻二十年交好之盟席中闻余茂本通政谈玉峰志镂版无逸能力为之髙义可喜别后作此诗以赞其美并致谢意云

　　老夫著书雪盈颠秃笔扫尽松煤烟书成无人为传刻明珠暗投三十年玉峰有志今雕镌公乃下榻邀羣贤鲁鱼亥豕尽涤濯银钩铁画森戈鋋娄江风物靡不载一邑快覩人争先知公髙风雅量振颓俗令名当与传淀山湖边五畆宅芙蓉锦城耕稌田多情念我久离别风雨逺来书画舡开樽竹馆话夙昔屋角雨声飞瀑泉烂烹鶂肉软炊黍特怜老齿令相便草堂之资送杜甫遥知破屋窥青天别来东望淀山月再盈再亏今复弦鹓雏出穴皆五色门墙桃李春俱妍无由缩地更携手寄诗并送思贤编

　　自挽【洪武六年九月作】

　　龌龊龟巢翁飘萧乌角巾干戈二十载幸尔全其身平生得三乐此去弃六亲青山为我宅白云为我邻寄声谢相知毋劳为酸辛
　　二
　　生为无用人死作无名鬼生死天地间区区等蝼蚁商人自忍饥楚人从赴水长镵付儿曹持以字妻子将来事无涯且免哄吾耳

　　挽张沟南

　　故人家住江之阴江城草堂花竹深蚶杯喜作真率饮凤管不殊韶濩音中郎有女可传业万事不复萦吾心于乎一歌兮一凄怆白璧如今窆黄壤
　　故人墓在君山下黄绢碑辞更亲写风流不减贺知章轩昂有如嵇叔夜秋风萧瑟宿草青过客知名多下马于乎再歌兮再思之谁能为我追骑箕
　　故人生来天骨奇抱才不试清名埀山阴道士宝遗墨鸡林贾人传旧诗寒家夜夜屋梁月颜色宛然前别时于乎三歌兮三太息歌声未断还相忆

　　次韵答子才去秋见寄【子才名朴上海县石浦人】

　　懐哉博物张茂先淞江太湖烟水连旧藏篇翰合双璧新发光熖惊四筵鞠华不湿重阳雨汗竹应书大有年教子一经还自读林居幽趣相依然

　　感年

　　咄彼新丰折臂翁偷生年与我相同世无兵革真难遇家有经锄未是穷儿子冷官成覆水老妻春梦逐飘风独怜未毕全归愿两目昏盲耳更聋

　　天有眼

　　风波起平地胥溺无可援荆棘生大涂跬歩不得前清朝赫赫严纪律污吏贪婪弄刀笔翻云覆雨妙若神白日青天暗如漆天有眼视必明何忍覩此世人之不平轰雷尚击党碑碎炎霜岂不飞阛扃惜哉延陵好州邑呌嚣之声杂号泣龚黄卓鲁几时来解我闾阎倒悬急

　　天有耳

　　腹中或有剑对面难堤防笑中或藏刀转头多中伤人形兽心险莫测挤人火坑犹下石东邻西舎苦牵连爷娘妻子多狼藉天有耳听必聪何忍闻此世人之不公恢恢天网或汝漏百灵未必皆痴聋嗟哉尼父无复见冶长非罪谁能辩况有谗夫口烁金将谓盖髙天听逺

　　寄野居处士

　　春风有花随处看不劳快马走长安春山有药皆可采何用楼船渡东海老生常谈人所忽门巷萧条青草没野居隠者独知言乃曰与我心同然埀帘丹室清如水卖卜君平絶相似得钱沽酒常满壶谈笑乐与亲朋俱金谷飞蚊暂时聚静逺何如野居趣匣藏三尺古吴钩幸无蛟龙惊斗牛焦桐弦絶挂空壁洗心只用床头易忘年之交三十春与我义同雷与陈千墩别来耳目疾兀如朽株门不出六经家业愧无传教儿只读原道篇有懐欲得语同志东飞恨不生双翅牛鬼蛇神虽孔多青天白日奈人何愿言正己斥邪说始终一念坚如铁寸膏欲澄千丈浑厥功有无宜莫论

　　和任义甫重阳絶句三首

　　西风拂我菊花筵霜落蒲萄酒瓮前弓劲马肥烟瘴歇云南将士正开边
　　二
　　题糕醉笔吐天花风景萧条兴亦嘉多少玉门关外客故乡一望一咨嗟
　　三
　　休官陶令果何聊不赴江州太守招天上无人能送酒浮云空作白衣飘

　　九日志喜

　　黄花无雨笑相看青女初霜未觉寒天下编氓增负版云南征士解归鞍市沽斗酒钱三百邻送杯羮物九盘最喜呌嚣声不到来朝鸡犬得平安

　　题松溪钓鱼图

　　看花不跃长安马濯髪沧洲结鸥社千岩万壑一丝风岂是寻常钓渔者月满舡水满川月在水中光不湿人于舡上坐青天鱼乎鱼乎自悠然只今吾亦忘吾筌

　　林大庵主真公徃宜兴参宏辨禅师回途跌伤其膝卧疾久之作此问讯

　　石头路上悟玄机跌破泥丸一笑归从此不须盘膝坐卧看来徃白云飞

　　天界藏主铭祖心归常州府护国院信至龟巢作此代简

　　偶着青鞋出薜萝竟参白足坐盘陀龙蟠虎踞江山好燕去鸿来岁月多言别石城归旧隠笑将砖镜为重磨松枝东长烟霞喜我亦沧洲舞钓蓑

　　题髙士观松图

　　贤哉陶元亮休官抚孤松之人坐松阴髙兴将无同楚楚烟霞裾澹然冰雪容安知洛阳道车马正憧憧

　　尹泰春玉峰旧隐图

　　春风梦破邯郸枕三径归来扫白云藏壁家书还自读排衙县鼓不相闻内交林壑苍髯叟比徳冰霜抱节君热客不来心似水满庭空醉落纷纷

　　王仲昭挽歌词

　　千墩之阴湓浦曲郁郁葱葱烟树緑五陵豪气适消亡此地人称小金谷中有琅玕玉一株枝叶扶踈鸾凤宿鸺鹠夜飞枝上啼九头血污玲珑玉飞廉怒从天上来东走扶桑西若木扫除妖物靡孑遗玉株亦拔移荒服八千里外云南地烟瘴偏方魑魅俗道经七译路幽险泽有神龙恶薫触洪浪掀天霹雳飞几作湘累葬鱼腹丹旐归来窆乡土华屋髙邱生死足缞麻痛泣桑梓悲泪痕多似湘江竹嗟我东西南北人爱尔瑰奇曾刮目乡无旦评勿为少令名在我思贤録呜呼青山红塔道乡坟谁复相期荐秋菊

　　赠医师张有成

　　嗟哉延陵古城郭旧家乔木秋萧索先生眉寿气如春借问平居果何乐笑言吾乐得于天燕飨不劳钟鼓作一从无梦见周公青箱五经束髙阁便便老腹只医书颇学挂壶人卖药药囊得钱尽沽酒儿舞斑衣我杯勺有时出郭看青山手策笻枝曳芒屩扬子江头滆湖口晞髪沧洲吟杜若归来一曲焦尾桐今古闲愁总忘却老夫喜闻心与同以言相赠仍相约东门之东剑井西萝屋数椽云一壑肯为寻山数见过樵饮渔歌良不恶人生百年能有几但看花开与花落世传仙人上天骑白鹤荒唐缪悠言不怍请从先生持笔削

　　昆山辛彬甫元夕前旅次岑寂作诗懐之

　　鲁鱼一洗版图编径着麻鞋送上天七里八冈风雨夜谁家灯火对愁眠

　　赠吕克明

　　马鞍之山玉嶙峋气所锺者徳润身古人已矣不可遇今人多蹑青云去中有一人冰雪姿青云埀翅归故枝老夫识面三四载但见才华发光彩去年访旧山水乡乃闻孝行非寻常兢兢持身亲所喜为亲不惜残肢体亲存尽欢丧尽哀哀号泪湿三年缞嗟哉天质美如彼移家恨不居同里归来细与吾儿说检身自谓谁优劣绵驹处齐齐善歌东瞻玉峰奈逺何

　　寄耕学袁先生

　　新岁又人日故人无嗣音数诗曾倡和半载孰浮沉笠泽鸥盟在蕉隍鹿梦寻吾今洗吾耳听此絶弦琴

　　自和感年【前韵】

　　轩轩黄鹤化鳬翁老态如今变亦同几度出门遭鬼笑一生徒壁坐诗穷扫松先垄清明日杭苇官河舶■〈舟卓〉风春怨忍闻啼蜀魄傍人为我喜痴聋

　　逸庵诗【代胶山徐伯枢作】

　　士学而仕犹力于农三时服勤乃逸于冬当勤之时以稼以穑卤莽灭裂施报弗忒未劳而逸君子所憎劳而不逸君子不能于昭令典致仕有期一日必葺罔敢或随时之至矣衔恩遄归逸子而庵亦孔而宜其容舒迟其行逶迤含哺鼓腹乐乎雍熙庄曰大块逸我以老是用作歌以为颂祷

　　清澹子诗

　　世味尚醲郁清澹独有水寡欲飬吾心汪汪亦如彼朶頥良可羞菜根有余美凡为君子交当知肉食鄙

　　题赵典史家藏聪闻极所画水仙

　　有人宴坐风泉室水仙之花照佛日冰鸥涤砚为传神不着纎尘涴清质山矾是弟梅是兄涪翁品题非过情红莲幙静簿书暇时一览观心眼明

　　题松庵图

　　吾闻张子房汉家初封万户侯便从赤松方外游又闻陶隠居华阳髙住三层楼尚爱松风听不休从游松子或假托请听松声真可乐古人今人同此心老去栖迟必岩壑白髪左司谏赤心天子知君恩飬老他日归光州草木增光辉今观画史貌清致想象为作松庵诗青山崔嵬青松离奇三间薜萝屋四壁莓苔衣前荣燕雀来贺喜中林猿鹤还相依山中服食何所有松根茯苓大如斗松拂轻于白玉麈松醪香似黄封酒座有嘉宾樽不空每日共浇谈笑口不言不笑黙相契平生久要苍髯叟向来百卉腓且衰偃蹇不受冰雪欺尼山圣者无复起岁寒后凋谁品题春风牡丹洛阳市华屋金盘斗奢靡车马游观人如蚁但说姚家之黄魏家紫那知松庵之清乐如此

　　送任义甫之京

　　放却沧洲老钓竿送将图籍上长安朝霞烂烂日初出热客纷纷路未干七里八冈鸠杖去三山二水凤台看薫风解愠今犹古舞袖归来语所欢

　　辛彬甫自京城回过东洲田舎极言曾觐天颜之喜举酒送别诗以和之

　　一百十户一版图两三个月两赴都亲承天语拜阙下喜得风帆归海隅到家且听华亭鹤斫鲙旋买淞江鲈乡人为作软脚局众乐不妨如大酺

　　悼护国院升东谷和尚

　　忆昔桑田变海时法幢扶起岁仍饥诸方乞食供缁侣十载开堂响白槌香火石龛师子像纱笼尘壁老夫诗客来今雨重留宿谁向东园折露葵

　　六月初一日亡室初度感怆而作

　　白髪三千丈齐眉六十年今朝煮汤饼爨婢亦澘然

　　六月望自潞城回东洲书目前二事以示亲知庻闻者或有省焉

　　缇萦赎父谒天子聂嫈痛弟哭尸死亲亲义重不顾身千载流芳着青史今人岂无骨肉亲冷眼视同行路人朝家旌善作亭子诱我薄俗令还淳吾诗相劝匪相讦不信汝曹之心真是铁

　　次韵钱彦学见寄

　　频年归计果何如九龙之山驹谷虚山中流泉若有语迟子续修鸿渐书
　　二
　　三十年来山上山诗名流落五湖间归寻鈯斧南泉老垄有白云相伴闲
　　三
　　萍水相逢记昔年马鞍山下屡周旋羊裘不脱渔竿老彷佛严光也自贤
　　四
　　一榜三魁我旧都如今文盛说中吴诗穷不用论郊岛风雅扬扬有大涂
　　五
　　梁溪如镜照羣峰胜地生才淑气锺想象鹖冠人未老金茎露洗玉芙蓉
　　六
　　桑柘东风呌伯劳犁鉏南畆课儿曹一枝乐与鹪鹩并阿阁那知有凤巢
　　七
　　春秋九十明年是礼乐三千夙志衰访戴未能移剡棹和陶犹欲继坡诗

　　题天葩云液轩

　　识马不须论牝牡相人但欲知贤否我爱天葩云液轩中人贤在一真无矫揉戴星出入公务劳退食从容乐诗酒紫毫之笔吐天葩得意如看长安花白螺之杯泻云液破闷絶胜阳羡茶谪仙九京不复作一篇斗酒谁共乐蓝田哦松人亦好座无杜康殊落寞我诗我酒兴不孤风月溪山皆画图胸中磊块尽浇去方寸炯如冰一壶愚闻孔公醉决事胜人醒孔公何人哉希之即齐名斯言请为座右铭酒徳有颂政有声诗声更作韶钧鸣

　　寿任义甫【十月初十日】

　　曾看沧海变桑田又厯黄杨厄闰年抱膝面山西牖下科头背日午檐前中郎有女能传业仆射无儿不怨天八十春秋双足健乡人唤作地行仙

　　次韵彭知县以公事如宜兴过滆湖作

　　百川水溢东流急天风卷云如卷席雄鸠呼雌鼓晴翼且喜人无雨霪疾官舡挂帆出湖去乗风破浪无冲激舟人笑指一足乌乌也竛竮退飞鹢山无猛兽水无蛟阳羡徃来人络绎蓬牕拄笏看青山佳句屡成忘旰食令乎令乎匪游逸聊为湖山穷眼力滆湖飞渡不崇朝东汇沙湖又深入彼疆此界犬牙地概用朝家律三尺人言行路古来难范我驰驱自无失星言勒移署椽笔分我余光照邻壁

　　懐吴中衡心友

　　老去多蒙故旧怜客来喜得信音传书能教子医传业居欲依仁宅屡迁赤米白盐濒海地青萍緑绮博山烟曾闻灵素多曾注好拟诗家作郑笺

　　代简张子才

　　遐想张梨谷相望吴野居马鞍长在望鱼尺久无书七日阳来复三年月闰余芸边生意动君子喜何如

　　王有恒秋初贻书约回过访寻假馆之盟故作此于丁堰姜氏迓之

　　旧雨鱼来今复来故人懐抱亦佳哉黄杨树厄三年闰缇室葭飞六管灰文有熖光皆李杜情如胶漆即陈雷灯花有约鸥盟在莫负柴门扫緑苔

　　龟巢稿巻十六

　　●钦定四库全书

　　龟巢稿巻十七

　　（元）谢应芳 撰

　　○诗

　　龟山祠诗

　　卓彼文靖公早立程门雪载道归东南统绪頼不絶鳯鸣朝阳能几时朝栖琼林暮棘枝歳晚江空卜居此毘陵草木争光辉迩来陵谷一再变烟灭灰飞旧书院残碑断础落谁家应作寒砧捣霜练南山北山禅者流鼓锺雷鸣塔庙修儒衣儒冠亦不少孰谓好贤无二周龙钟老诸生不言忍包羞甘棠树下吐肝胆爱礼可得存羊不羊存礼亦存所愿或可酬渠渠一畆宫依然对沧洲将使邑人知有东家某骏奔笾豆祠春秋

　　简曹谷宾

　　徃昔政和间结交先君子时叶公子承蒋公子舟诸良友数尝文会于九华隠者周先生之家其书札之妙声诗之佳今皆不可得而见矣区区追忆故交輙成韵语写去谷宾吟几为后会张本云
　　清交早结先君子博学自谓无恒师草堂诗史拟欲续兰亭字书将并驰百年陵谷变更日四海弟兄生死悲旧字文献扫如电独爱羲之又有之

　　冬至日方欲以老况自述孙垣来侍傍说江阴陈庠仲袁仲征二公倡和之娱区区坐驰因用足成此诗以代折简

　　耄矣又逢长至日凄然聊作短歌行一妻一子竟契阔两耳两目几聋盲里中尚结鸡豚社江上岂忘鸥鹭盟珍重暨阳双白璧慎毋轻用易连城

　　江阳郑教谕以诗见寄褒美太过且闻时赴京考绩因次韵以饯其行

　　大君立极扬威灵麾斥百家尊六经出图之马出未巳来仪之凤来不停万方皆效华封祝诸将已勒燕然铭化风覃被族麟趾聘物逺来盐虎形雄州巨邑并庠序歌台舞榭舞优伶先生横经虎皮席弟子立雪梅花庭延陵躬耕地井井尼山圣父碑亭亭正逢海内兴贤日岂作江阴老客星泮宫芹藻得佳趣邻封草木沾余馨龟巢一老辱篇翰鳣堂几时瞻典型趋装又欲觐金阙饮饯愧无双玉缾渊清冰洁知者众会有孙邕荐管宁

　　予以小炉阁坐卧安燠名之曰熙熙瓮天孙垲到江阴语刘小斋先生蒙篆书四字见其笔画清劲可喜作诗报之乃翁澹斋先軰能篆隶而文为乡郡所称诗中故追美之

　　昔在金斗城晤言即相违今观玉箸篆神气不少衰澹翁心画传师承古人谁秦相汉中郎殆欲肩相随旧家冠盖里密迩延陵碑古意师圣笔真赝吾何疑正如善相马而忘牝与骊懐哉杨子云载酒当问奇奈无缩地术龙钟空坐驰

　　周节妇陈氏吾甥也早寡頼其母抚恤之恩为多母卒且以语付托我夫妇携之避兵居吴中十有余年白首归里一生艰苦老夫独深知之故书此以纪其畧云

　　哭夫未了又姑嫜独抱遗孤涕泗滂奁具卖来营葬具不忧寒饿死空房
　　二
　　南山石烂海扬尘风雨飘揺笠泽滨嗟叹渭阳田舎老辛酸同受十三春
　　三
　　狼烟未息岁仍饥蛟室相邻地亦危长夜点灯机上织明朝换米釡中炊
　　四
　　战骨纵横归路迷烈塘疑是越来溪良人地下应怜汝不作王凝断臂妻
　　五
　　裙裾蓝缕蓍簮折乡井萧条草屋卑节孝两全头雪白畴能说与史官知

　　腊月十四日风雪极寒大林庵主僧以佛庐落成

　　冰雪堆中作梵宫磨砖布地与金同何当放下南泉斧坐听松杉万壑风

　　悼熊元修征士

　　落落龟巢翁闲闲鸥社叟雷陈十年交云水三江口在昔鸥沙结社时盟鸥之词我笔之唫风咏月意相得絶似伯牙逢子期朝亦诗暮亦诗诗兴动来忘渇饥淞江太湖墨淋漓鹤汀鳬渚生光辉毛髪虽秋霜光风自懐抱不虞白石烂但觉沧洲好一朝林谷俄变迁我归耕我延陵田衔寃塞海笑精卫抱怨思家怜杜鹃鸥社叟软双脚晏然不受功名缚社鸥寻盟还可乐苐我路途遥来徃难如昨前年访戴践重约舟到山阴眼生膜黄庭不写赠笼鹅蒲萄酦醅旨且多船头送别诵佳句且知步武追阴何音书从此不复得我心孔窍皆茅塞清夜悠悠思故人梦里依然见颜色客来闻死半年久伥伥不能将絮酒悲歌为探骊龙手三日悲风动林薮

　　次韵荅袁仲征见寄

　　大江南■〈山厈〉众山苍岩谷深藏宝剑光江上风波来滚滚山中岁月去堂堂能承书业千金产喜有童孙咫尺长杯酒正须朝夕醉无劳更觅解愁方

　　四皓图

　　天风吹断紫芝歌四老幡然出薜萝不用勒兵呼左袒安刘功比绛侯多
　　二
　　饱茹山中紫玉芝姓名谁彻九重知济时阴有回天力震器安然不动移

　　瓜隐为昆山邵济民赋

　　药壶旧悬红杏林瓜庐今住清江浔南柯太守了无梦东陵故侯同此心灌园自捧汉阴瓮抱蔓别作黄台吟老我坐驰三百里何由缩地重相寻

　　简袁耕学先生

　　马鞍山开龟甲屏皋比之席讲六经一年不见朶云字三月又看花雨零角巾小像固垂白野史巨编方杀青宜有诗筒继前軰使我晋鄙沾余馨

　　寄熊元修

　　掺别廿五月昏耄而受罔于人者多矣诗言此谬余从可知一笑之余必蒙警教
　　爱子腹便便逢人问孝先悞传乌鹊信刚道白鸡年鸥社诗千首龟巢稿一编何当重携手相恤话夔蚿

　　次韵酬陈庠仲见贻二首

　　凤凰阿阁自新巢鸥鹭沧洲只旧交百里云山人契阔一簮霜雪髪萧骚忍看雨溺阶前蚁怕说风掀屋上茅樽酒论心宜有约谁家竹里借行庖
　　二
　　春申港上老人村家有诗书教子孙白首竟能安菽黍丹心岂不合乾坤诸生问字车载酒满地落花僮扫门且喜年来忘世虑不时杯勺醉昏昏

　　又和袁仲征陈庠仲去冬所寄之作

　　腐草煜煜萤火生枯梨纷纷山蚁行可怜身病道亦病犹喜目盲心不盲溪山相望数千里松竹岁寒三友盟何当相对文字饮似昔盍簮金斗城

　　寿万拙斋

　　蓬莱水浅铁船归城郭人民半是非且喜春秋今七十能知六十九年非
　　二
　　天开寿域大无疆林下幽栖乐且康不须更觅长生药昭代如今化日长
　　三
　　芳茂山前种玉田芙蓉湖上采莲船东邻西舎连花竹浑是桃源一洞天
　　四
　　一襟秋水心无竞满面春风唾自干可惜时无吴道子画图传向邑人看
　　五
　　菖蒲花开香满庭檐旌廉斾风泠泠髙堂燕客作生日红颊紫髯双眼青
　　六
　　今吾故吾知不同朱门无复挂桑弓但将一斛葡萄酒浄洗平生磊块胸
　　七
　　金作狻猊■〈火芮〉宝薫桃笙如水客如云榴花不用纒头锦也学吴姬舞绛裙
　　八
　　燕雀欢声新第宅溪山佳景古丹青琵琶自制玲珑曲弹与龟巢老子听
　　九
　　拙斋之拙意何如天赋惺憁本有余欲识颜曾愚鲁地一鞭希骥莫踌蹰
　　十
　　旧家青毡什袭藏两儿斑衣长侍傍人生可乐有如此一日可比三千霜

　　昔人谓积忧成阴积阴成雨今阴雨之久且多竟不知何忧之积以致然也浅陋之辞姑识岁月时乙丑夏五望后九日也

　　常年五月衣轻葛今年夹衣犹未脱一天凛气阴如秋溪山黯淡烟云稠有时云罅曜灵出顷刻朱光暗如漆商羊飞来作人舞羣鸠醉葚浑无语雷声虺虺雨浪浪一雨十日夜亦滂人家屋壊什八九床头泥淖生蝌蚪疑是彼苍娲石裂天河水漏何时竭补天无术正忧心水乡之田俄陆沉常州地接苏湖境青苗在田知几顷农人惜苗如惜儿苗死一时真可悲全家老稚仰天哭天若埀怜天雨粟不然岁饥方荐瘥里胥催租将奈何

　　赠时义夫

　　生民天降衷所性无不仁物欲肆侵蚀乃底失本真嘉尔鸿鹄姿超然鸡鹜羣里有赋蛇毒比屋含悲辛呌阍声彻天恩波活枯鳞老我无能为喜此声誉闻愿言一篑进将来见嶙峋

　　贻吕隽

　　人生异禽犊秉徳方寸许一本尊所生推恩笃诸父嗟哉淳朴姿片言不轻吐去年赴叔难代服徒役苦槖饘复今年赤脚走风雨纷纷萧艾中薫然见蘅杜顾予子若孙畴能类于汝宜从竹林游气习变齐鲁

　　挽徐仲清

　　妙年博极轩歧书晚景晏安闾里居小山丛桂蔚如故大儿一官清有余落成客散乌衣宅送葬人来白马车安得并骑箕尾去逍遥八极曵霞裾

　　夏五即事

　　贪墨何多祸蔓延刮毛龟背欲成毡千村万落炊烟断田舎逃亡犬饿眠

　　寄王尚絅陈子仪诸友

　　起予每忆二三子投老于今九十年自是片云相隔尔如何尺素亦茫然虾蟇产鼃横山下螃蠏输芒滆浦边若问龟巢旧风景月余邻里断人烟

　　简无锡华景章

　　百书不如一见面此语信然胡未然灯花有约半年久桂子已落中秋前东门种瓜抱溪瓮西斋瀹茗■〈奭斗〉山泉少游乡里乐如此应笑鸢飞瘴海天

　　寄徐伯枢

　　东胶山人不出村南州髙士之裔孙十年曾作蝼蚁梦四壁祇有莓苔痕松分女萝补茅屋筒引乳泉浇药园别来几度屋梁月颜色宛然清且温

　　寄丹阳孙秀民

　　翩翩白鴈秋风凉纷纷白苹秋水香官河两堰隔三舎旅次一违今十霜菱芡练湖秋大熟莓苔剑井夜无光故人知我老痴否年似伏生书尽忘

　　懐京口俞伯镇

　　铁瓮新城旧隐居江山胜槩画图如五条街口多舆马万巻书中老蠧鱼道合不妨乡土异情亲可奈信音疎杜鹃花与人俱好珍重题诗一寄予

　　洪武乙丑秋新郑县学以通经荐吾孙垲移文本县征赴吏部垲于六经有望洋之叹且欲辞而不可得予以孔孟之书列乎九经垲尝受业故临别示此数语朂之

　　猗欤古圣贤遗言存简编孝经及论语孟子书七篇载道继六籍煌煌日星悬斯文觉斯民千有五百年汝生家避兵九经失青毡借书二三策教汝朝暮间大哉孔孟学曾如管窥天还乡愿卒业奈汝多迍邅朅来谁荐鹗通经乃虚传徃哉诣春官从实吐肺肝丝麻杂菅蒯博采岂舎旃天朝恩惠寛茅拔茹或连立身报君亲慎勿违至言

　　送杨景子以通经荐举之京

　　亭亭青玉桐孤生秀中林雨露得所飬岁月亦已深良工拔奇才献作羲皇琴系以朱丝弦鼓之丹凤吟八风宣九垓令人格非心郑卫化韶濩太和无古今吾将洗吾耳朝夕聆遗音

　　和景子冬至韵

　　隐隐钟声出景阳阳生望阙贺朝忙勲名有日印如斗舞蹈今朝靴满霜咫尺天颜春色喜轮囷云物瑞光长锡钱张宴宸恩厚一举真堪累十觞

　　冬至后五日承郡斋文会翌早贤长史置醴款洽且有赠言次韵奉酬并谢不敏

　　文章太守谁同乐幕府宾僚如李郭坎蛙谁信有奇逢鼓吹敢随东海若枯肠喜得酒一浇枵腹毋劳篾三缚独怜涧底老孤松春风膏雨徒优渥

　　初度作

　　重光之冬汤饼客孟光相对头俱白吾儿樵雪中归来担头还带诗三百诗歌炽艾寿觞举呼鹤阶前舞瑶翮安知此后境多乖五载家门毁双璧行年今与伏生同兀若枯株雪霜厄樵儿遗孤主黔簿四千里外劳相忆我昔蹉跎四方志每见桑弧有惭色愿言膏雨发孙枝先世衣缨复辉赫皇天于余赋亦厚才散如樗寿如栎语言声音耳尚闻黑白分明眼犹识四肢百骸筋力微头容与心依旧直呴嘘素不学松乔逆理偷生正何益曹横山下青松宅含笑全归待朝夕山瓶乳酒如蜜甜笭箵寒鱼鲜可食家僮荷锸且勿忙为我挿花吹铁笛自今每日从欢伯龟巢瓮天适吾适断送予生真上策

　　卧云歌为华景章作

　　我昔所喜青云人云梯登登上星辰余如风花落藩溷伊人可仰不可亲只今老我成枯朽爱尔岩栖卧云叟白云一壑数千畆且无租税论升斗悠悠我如云寂寂云伴我云无出岫心吾无洞门锁一榻偃仰得自如两膝屈伸无不可布为被非难能我被以云如白绫木为枕吾未曾以云枕头时曲肱床无上下亦无客别有意气非陈登飞鸢跕跕自炎海夜鹤繐帐清于水佳哉叟之所乐者如彼今人古人谁可拟华阳陶隐居投簮谢朝市山中作相心未闲刚道怡云岂无愧华山陈处士大笑脱尘屣凤凰衔书空徃来熟睡云台终不起愿言学陈毋学陶此身长与云逍遥万松岭上老禅衲形服虽异同清髙况有煎茶好泉水活火煎来味无比诗肠搜出烟霞语不异不同人共喜老夫耄矣筋力少尚欲去着游山屐细啜月团云满瓯分卧石床云半席幽懐为我一宵倾免使相望两相忆

　　郡侯以兰行年九十以诗见赠敬以次韵厯叙平生以鸣谢臆

　　延陵野老家业儒旧壁颇有先人书童年愚钝不努力渉猎五经多缺如二十而冠三十娶取友必端无佞谀春秋四十五十余发犹未白颜犹朱才如袜线不知耻光范门前曾自誉六七八十成潦倒兴来尚复歌吴趋今年九十常昼寝谁敢效尤扳宰予云山万迭作图画松风一壑鸣笙竽双眸渐昏耳渐聩面壁寂寞如僧居焉知府公特尚齿赠以大篇明月珠老夫得之感勤渠雀跃起拜不用扶合室稚老俱驩虞

　　十一月廿七日得垲口信以诗志喜并记临别祝规之意

　　卖橘人从采石还口传家信报平安路经湖北虽云逺天近云南不甚寒佐领谨持三尺法尊君长秉寸心丹驿桥临别叮咛语应念贻谋作镜看

　　自和同前诗于次年正月十三日附寄黔阳

　　四千里外之官去百丈牵江舸舰安新沐恩波从日下旧家门地不氷寒洗心正在诗书泽换骨毋劳内外丹新岁仆归正二月家书细写阿翁看

　　简陈子章先生

　　身不封万户侯眼不识千金裘深衣幅巾避兵矛徃年零落昆山州兵余还乡理西畴台笠播种袯襫收今将盖棺万事休但欲服饰如前修先生旧衣巾暂尔可借不缝人遵古制素愿吾乃酬飘然长裾泉下游蓝缕免致先人羞生前相徃来二老亦风流

　　横山歌寿万拙斋

　　横山之颠青入云冠冕一邑无与伦山南风景最佳处隐居岂是寻常人此山锺英三百载素封不乏青毡在向来吴下避烟尘恨不移山东入海还山喜得无崩骞种玉旧田耕紫烟云屏正设后堂后空翠直洒前茔前观云每日乌皮几灌圃有时龙井水人家鸡犬寂无声宛若桃源画图里山中羽人年八百昔日仙宫今佛宅丹砂未必驻童颜把酒看山真上策山乎山乎徳不孤静而寿者山为徒美哉山禽知此意石榴枝上呼提壶我歌横山歌未了拙斋为我开懐抱移宫换羽作新声弹入琵琶歌更好百斛葡萄为倾倒

　　屡年作小词或诗为万拙斋寿癸亥夏五予以乡人嫁祸儿軰徃昆山救之作此诗

　　予懐紫髯翁新作緑野堂常年初度日嘉宾四筵张虚左待老夫酌我九酝觞甥孙舞鸲鹆丝竹鸣凤凰情与酒俱深饮量非汪洋今雨独不至应怜走他乡峩峩马鞍山絶顶遥相望横山一髪青滆浦西日黄想象祝睂寿有如赋髙堂

　　留别永懐寺长老暨袁子英俞茂本通政

　　归吴十载前一宿永懐寺龙钟今两来鹿苑废如此佳尔山中人法幢扶欲起清风方文室白日静如水门迎老词客问我来何自忘形亦忘年相见即相契坐啜赵州茶并隐维摩几炉薫清我心乳供便老齿钩帘看玉峰山色亦为喜新知多邂逅咳唾珠玉美白首莫逆交独有子袁子徳星聚丛林草木亦韡韡我思古先軰支许或可拟兼旬数相过倡和不知几庭前石榴花半落苍苔地长揖谢山灵归袂沾空翠

　　陈徳广知事以自寿之诗见示予以其灾字韵险不和乃效唐人和意以寿之故落句如此云

　　哦松未了休官去随例放闲恩更多父子一经传有自桑蓬初度乐如何门栽彭泽先生栁笼飬山阴道士鹅最喜孟光睂案举捧觞娇女把香罗

　　徳广喜予诗和韵见贻予复答之即三月十一日繁霜之异于颔聫书之非虚语也

　　茧纸写来诗句好鸡林传去古人多花开三月春如许霜落五更寒奈何留客政须沽緑蚁引年何必饵金鹅六街车马纷驰逐自喜萧斋雀可罗

　　次韵荅华以愚见寄

　　九陇山东旧宅迁一瓢斋里曲肱眠贤如栗里陶元亮闲似香山白乐天倡和正须歌白雪丹青何必绘凌烟竹林诸阮多才俊文会何时共酒船

　　哀诗

　　铁船海上逺移家金斗城中蔗境佳我昔频来桃竹杖公方新种木兰花书因教子时常买酒欲娱宾夜亦赊春梦一场随蜨化老夫三叹立鸥沙

　　东西家

　　东家卖儿哭幽咽西家鬻妻含泪别形容总觉瘦如柴肝胆那能硬如铁低田水没欠秋租今年夏租麦更无妻儿舎我莫怨呼我亦忍饥朝暮殂

　　重午日小酌

　　青年自是好游者白首始知行路难一寸芳心徒似铁数茎秃髪不胜冠匏樽偶有菖蒲酒菰黍香于苜蓿盘莫笑贫居轻速客余生能得几团栾

　　五月望日寄江阴陈庠仲

　　一别半年久相望百里间阳春知寡和落月见清颜酾酒澄江上题诗小石湾龙钟还念我时复梦追攀

　　同日寄袁仲征

　　申浦水东头悠然客马周焦桐弦白雪芳草席沧洲昨夜三更雨今朝五月秋有懐飞不去烟树郁相缪

　　曹文质自金坛来云费延年教谕传语且知告老而归闲居可喜因作诗代简

　　我思故人松柏颜客来寄声蓬藋间鳣堂讲学竟将老鸠杖拜恩今乐闲清风枕簟五栁宅白云图画三茅山雪舟未得见安道乗兴岂无诗徃还

　　朝宗郑教谕以余去冬初度自寿之诗次韵见贻予复和而赠之

　　忆昔予为广陵客两颊丹砂眼青白蕃禧观里看琼花坐列羣英杯饮百无何陵谷忽变改塌然敛我扶揺翮此花天下更无双毒手谁焚夜光璧先公旧物广文毡家传喜得无囏厄抱琴来坐杏花坛洋洋古操令人忆青毡坐久琴愈清君山草木皆愉色老夫今春辱佳句转眼炎曦又隆赫郢斤非不妙雕锼奈何吾衰腐如栎生平甚愧性聱牙老去偏懐旧知识孤舟野渡岂长闲一壶会有千金值合欢杯酒细论文恨不能飞见三益江流南汇春申浦海门东入阳侯宅河鲀江鮆斗鲜新苜蓿之盘自朝夕黉舎安如庙堂坐脱粟甘于钟鼎食睠我郊居乐亦然朝听樵歌暮渔笛忘机相与白鸥眠送穷不效昌黎伯假令秋至转饥寒亦不题诗寄髙适贤哉子渊可矜式陋巷安贫载方策

　　六月初八日雨晴懐毛伯尚

　　去年五月凉如秋今年六月寒飕飕重云昼暝雨连日田家复恐沉西畴朝来日出温风起岁不荐饥人共喜贫家四壁屋漏痕彷佛篆书千百字忽忆山中人读书两眉白能负仲由米曾漂髙凤麦髙堂飬亲侍亲侧我衣斑斓亲喜色有时诸父竹林游弹琴咏诗尊爼席人生此乐古来少今乃熊鱼两兼得老夫每问书带草乡里小儿浑不识但道墨砚池水涨苔衣碧苔衣碧池水香思若人兮不能忘长林丰草春茫茫青松涧底含氷霜鲤鱼不随白石烂凤鸟有时鸣朝阳停云之诗歌未足玄蝉为我声相续

　　哀诗

　　鹤长鳬短总休悲听我山阳笛一吹黄耳再无前日信丹心独有上天知送行南浦成长别归卧东山悞有期吾老未教僮荷锸刘伶应笑阿翁痴

　　读大诰作巷歌二首

　　天语谆谆祸福灵风飞雷厉鬼神听挂书牛角田头读且喜农夫也识丁
　　二
　　一天风雨洗尘昏日月恩光及覆盆鸡犬不惊田舍乐呌嚣人不到乡村

　　赠陈栖云

　　鹤溪之水滆浦分一湾缭绕梅花村穷冬万木冻欲死此花岿若灵光存清如西山采薇孤竹子白于华阳洞口陇头云隐居者谁希夷后人持一编种树书戴一幅漉酒巾有时醉饮肱作枕老瓦共眠梅树根有时不醉百事理可与孔公同出羣青鞵布袜骏奔走今年早春朝至尊红云殿前三舞袖归来满腹懐丝纶谆谆语邻里切切教子孙子孙不但力耕稼征输能为公家勤编氓租斛足万计鸡犬不惊安老亲短檠灯火读大诰喜色夜夜灯花亲瓯窭满篝秫田熟岁酿百榼酴醿春亲朋簮盍座常满湖鲜日击丰盘飡胸中不着愁半点云梦八九能鲸吞东邻西舎静如水夜无催科人打门安居乐土有如此何异武陵人说桃花源老聃戒止足愿言尊所闻浊水胶可澄清镜尘乃昏秋风挂席一相见此意吾将三复论

　　赠周彦美

　　象贤有子付青毡家住城西緑水边门栁数株同旧日公租万斛喜丰年试听濯足沧浪曲应笑燃脐郿坞烟朝夕酒杯长在手优游身作酒中仙

　　简王尚絅

　　不笑幡然谢九流牵车服贾思悠悠醉吟人老香山社诗到鸡林价重不

　　赠詹伯逺

　　西北风髙寒露零牵萝补屋揵柴荆看云长日乌皮几夜夜教儿读孝经

　　示孙垲

　　龙门一跃去年秋径着青袍赴逺游半部鲁论堪辅世政须忠荩继前修
　　二
　　黔阳江水不胜清喜得居官濯尔缨秦镜照人肝胆见邑民应在镜中行
　　三
　　黑头勲业志方雄黄耳书归见面同断织机中埀白母抱孙时复倚门东
　　四
　　春雨秋风岁又寒翁年近百足蹒跚横山菽粟东洲水多在行窝乐考盘

　　初冬感懐令垣书所居屋壁

　　在昔陵谷变海上十五霜归栖失故邻乃落剑井傍百指薙荆棘耰鉏破天荒东洲钓月矶横山樵牧场一苇去复来十月新稻尝携幼入寝门凄然北风凉吾儿妇嫠居我孙官逺方筠笼鹤何之盆菊花自黄跛倚赤藤杖终日徒伥伥

　　初度蔑以为乐杜撰古乐府三章而令诸孙诵之老夫听之比之挽歌者歌蒿薤于柩前岂不乐哉

　　龟巢老人忘食贫岁时强欲娱宾亲卖琴沽酒作生日蹲■〈氏鸟〉烂蒸鲑菜新承欢幸有斑衣人君不见古人云酒杯不到刘伶坟杯行莫厌频
　　二
　　龟巢老人貎不扬触邪之性如神羊生憎巫觋煽妖妄疾视聃竺隳纲常耄无能为龟六藏沧浪曲窈窕章有时击节呼两郎男儿当自强
　　三
　　龟巢老人年纪多鸡皮鹤髪背槖驼金丹自古无足信铁砚如今亦不磨坐待盖棺归薜萝舂有相巷有歌此时不乐成蹉跎残生有几何

　　樵海歌为秦文仲先生作

　　出山志云逺樵海名非夸老夫素相知髙风真可嘉早年欲伐广寒桂增月清辉烛天地又欲会稽云梦伐箭竹人无战斗遭锋镞汗青六经天下读此志适蹉蛇陵谷俄变改青山樵侣集如云一笑飘然入东海任公旧日钓鱼处樵屋相邻蛟室住扶桑若木有余薪且喜路无荆棘虑水底珊瑚树亦多尤物不堪开眼觑樵担弛樵斧歇濯足沧洲弄明月兴来击节和龙吟唱我海樵歌一阕也不学负薪读书朱买臣也不识卧薪尝胆是何人白螺为杯大如斗青苔席地软如茵有时独酌烂醉枕柯斧睡到日髙三丈犹醺醺梦魂不到长安市长安市上多覊旅米珠薪桂莫能赊多少伯桃寒饿死孰知海樵之乐有如此

　　寄溧水开福寺长老源别流

　　客有溧阳云水僧相逢曾得问南能九重日月恩光近一壑烟霞道气增龟纽肘悬新赐印麈谈语续旧传灯别来老病时相忆欲觅金篦刮两瞢

　　悼徐孟铭

　　读尽岐黄上古书幡然读律应时需一官再调炎州幕二竖交攻瘴海隅頼有故人收白骨归来乡国瘗黄垆杏林花落纷如雨何树哀啼五尺孤

　　腊月十六日夜篝灯作两书言不尽意夜半后欹枕对月口占言懐命儿軰録上耕学伯龄元修三先生南涧海萍二讲主清真一炼师暨诸吟友

　　照天蜡烛徒明月缩地神仙是子虚九十一年残腊尽二三百里故人疎诗成唐律倾懐抱书托吴侬问起居老我形容都变改依然贫似马相如

　　任义甫生日作絶句四首以鳏居无子贫病为憾予乃以理释之诚如吾言则不必怨天尤人而处之泰然矣

　　兄有遗孤骨肉亲阶庭玉树一枝春骏奔笾豆非无主传袭箕裘未是贫池有红鳞堪入馔杯浮緑蚁可留人髙年已过磻溪老每日欢娱莫厌频

　　赠蒋居士

　　全家欲学老龎禅木榻蒲团夜不眠谁信室中灵照女出门先上渡头船

　　赠袁居士

　　羮墙欲见老瞿昙贝叶书中日夜叅布袜棕鞋门不出一盂疏食胜肥甘

　　正月既望予奉陪邑长贰置乡先生之祠于学释菜而归儿軰谓故人杨泽臞过访临别作长短句贻之余因口占以记乡校中盛事并寄杨为后会之约云

　　喜闻邑有弦歌宰哦松之丞更文采翕然敬我乡先生祠诸学宫俨如在区区后学尊前贤骏奔执笾忘耄年深衣幅巾拜祠下灯月交光星满天扶惫归来语乡曲此事真能厚风俗安知好客过柴门载殽问字成虚辱吾儿不识氷玉壶但言此客从前无醉墨淋漓洒白雪沂雩兴与曾为徒老夫此兴亦不浅尚怯落梅风剪剪少顷一百五日来兰皋蕙畮光风转三山湖头舴艋舟百花庄上逍遥游朝阳碧树自鸣凤湖海诗盟寻白鸥生平颇恨少知已晚有奇逢宁不喜朱丝重系焦尾桐请为锺期奏流水

　　水田歌歌农务也郡县之政租赋为急然农务乃租赋之所自出可不急乎首言三山书所见也一府四县意在其中惟当道父母官念之刍荛有询更当面陈其详以备采择

　　三山湖头白水田颓■〈山厈〉不修年复年田家岂不忧卒岁十室九空人索然饥肠雷鸣状如鹄春来怕闻啼布榖愿言州县父母官喻令蚿足怜夔足古云民事不可缓桃花雨晴春正暖文移动若风有声畚锸集如云不断三农畎畮合羣力四邑溪山增喜色麟史重书大有年官无负租民足食龚黄卓鲁政绩成一日九迁皆上卿天子万寿黄河清听我老农歌太平

　　无锡舁佛像由暨阳而来鸣锣鼓竖旗盖仪从僣侈家至以祸福惑人取粟帛无筭东洲任耆老沮之巫不逊被殴且以杖搪木偶几踬而后去邻庄有王氏者挞而逐之予闻而喜乃力病援茟书此以美任并异其义理之勇云

　　梁公毁滛祠真是霹雳手胡公能打鬼近代亦希有区区辨惑编或有蒙酱瓿潦倒东家丘忽尔发哮吼老拳驱妖巫拄杖挤木偶西邻一壮夫怒挺击羣丑捐袍偃旗盖脱网兔疾走时予病中闻病去什八九朂哉尔东家内省宜弗疚报本理所崇毋落豺獭后一正胜百邪昔贤同不朽

　　题打球图

　　击鞠流风自李唐官家占作状元郎科场废尽球场在芳草萋萋几夕阳

　　清明后一日邂逅荐福寺长老源公话旧论诗意甚相得明日作此诗代简

　　贫如南阮甘投老喜得西枝近赞公白足有僧听说法江梅无阁坐观空诗成芳草斜阳外道在残山剰水中一笑相忘今古意清明时节舞雩风

　　沈徳麟母哀词

　　怪底吴霜二月繁一朝摧折北堂蘐母仪表表真堪画吾軰区区岂易言断织机中多教子分甘膝下并呼孙慈颜最有难忘处独倚苍茫日暮门

　　洪武丁卯年诣烈塘祖坟祭扫恐朝暮即世子孙不知所葬者为谁且追念墓松在昔为邑里诸宰木之冠感怆写情并图葬穴以示两子及孙使识之以永其孝思其诗曰

　　百年两度桑田变三世十年蒿里同华表前时曾驻鹤长松何日再蟠龙情锺寒食苹蘩外泪洒春晖草莽中老我客乡归不得空劳杜宇唤谁侬

　　次韵答江阴郑教谕见寄

　　扬子江南山水奇杏花坛上昼阴迟鲁鱼亥豕雠经史江鮆河鲀阅岁时两邑相望三舎地九年凡寄数篇诗恨无缩地仙人术把酒论文醉不辞

　　叶道士游仙词

　　海变兮扬尘翦若木兮风斤医拗人兮寓世仍猿鹤兮同羣冠切云兮霞佩杂三秀兮萧艾从喧嚣兮万籁聊游戏兮方之外混混兮和光忽蝉蜕兮坳堂陵虚空兮轹渺茫一瞬息兮三千霜吾不知其果何适兮祗死守乎康庄

　　挽万拙斋

　　曹横山下万家庄乔木阴阴夏亦凉法曲琵琶弹铁拨髙堂窈窕捧琼浆素衣忽被青蝇污赤手几遭猛虎伤贺客未还来吊客老夫双眼泪淋浪

　　闰六月廿九日飘风动地自黎明堀起破屋拔树众皆惊惧至夜方息次早余追念畴昔怃然作歌

　　三家村里老诗翁独木桥边一钓篷败垒曾闻屯狗寨荒湫犹说是龙宫势倾东海前年雨力撼南山昨日风可笑生来夸壮胆两番如阮哭途穷

　　葛节妇

　　葛节妇家住昆山阳芳年二十良人亡呱呱两儿泣兰房一在襁褓乳口黄尘昏破镜无复觑孤灯相伴慰凄凉霜风自冷木自落辟纑不知秋夜长重门深闭四壁立缞麻泪湿三年丧维时率土皆战场畴能训儿知义方熊丸在箧萤在囊呼儿义手立侍傍鲁论二十篇孝经十八章阿母授读声浪浪母不姑息儿能自强从师不出郑公乡腹笥有书牙颊香朝夕悦亲萱草堂母今年踰五十霜菽水可欢时且康观风使者恐未知邑有野史扬芬芳玉峰父老来比徳卫共姜我言共姜无此两儿郎哲哉此母非寻常盍亦作歌与史相激昂

　　寄清真观提点余复初

　　祖饯昔年诗最好客来今雨话玄都步虚坛上三花树读易牕前九节蒲恬飬气同龟息静清修容胜鹤形癯儒林老友袁真士曾道区区折简无

　　代简吴中衡

　　一梦今年一去年两番相见两相怜牵萝补屋仍徒壁卖药修琴又断弦滆浦夕阳红树下淞江秋水白鸥边何当载酒乗秋兴来徃风流似雪船

　　寄题詹伯逺萝屋

　　大车方槛槛小隐自寥寥门掩牵萝屋溪悬挂树瓢一从沧海变屡却小山招滆浦居相近城闉路匪遥洗心常翫易忘肉似闻韶苔径春风扫瓜田夏雨浇姓名编令甲踪迹混渔樵蝌蚪藏书种蟾蜍作研僚训儿灯火夜饮客岁时朝清白真能守缁黄不妄交茍焉田野乐老此圣明朝寄语青云士巢由不见尧

　　雪中遣兴

　　横山鹤髪翁小巷龟头舍一炉置中央四壁涂缝罅晨粥食近午昼户闲如夜举足手扶杖缩颈头蒙帕拔木飘风静宜麦大雪下公家租赋毕农圃犂鉏暇沽酒黄公垆分肉陈平社有时聚亲戚谈谑弄杯斝有时呼子孙舞蹈歌风雅旧竹幸平安孤松正萧洒一笑谢梅花骚无补亡者

　　赠张炼师【名善渊】

　　我昔谛观韩子诗春秋书法风雅辞九流百家兰鲍杂直笔褒贬非无之嵩山道士姓张氏大篇舂容独称美嘉乃丹衷献赤墀欲挞羌夷安晋鄙天颜咫尺千里同母氏连环来梦中忠孝并存方寸地翩然归袖舞春风渊今同姓复同道爱亲又与同懐抱灵修未得一品题菉葹竟混金光草嗟予学韩年近百吟骨冰清头雪白内交岂无黄与缁转首多成两尘隔渊乎渊乎识道理潮州老僧差可拟临行握别敬留衣山灵起舞烟霞喜

　　悼大林庵主日公

　　三纲掣断驾三车一笑今朝喜到家方外旦评喧众口淤泥藕出白莲花
　　二
　　熊耳峰头有客归相逢还着旧禅衣五山十刹都传语莫遣闲云出岫飞
　　三
　　忆昔云林访旧游空堂六月静如秋焚香坐说西来意门外青松亦点头
　　四
　　一住横山二十年山中木石尽通禅老夫载雪重来日谁折梅花送上船

　　挽无锡王

　　门无车马送迎忙身混泥涂宠辱忘涴火有时持鼠布濯缨何异在沧浪九龙山下青邱葑双鲤池中碧草香生子贤如黄叔度牛医千载并流芳

　　感事二首

　　草暗日欲落山逥路转赊叔敖呼不起谁击两头蛇
　　二
　　蹊田牛夺去立仗马令肥安得春秋笔公然决是非

　　邀舒文允小酌

　　春秋连两年喜事忽今日佳期一百五有菜二十七呼孙贳酒尊速客聚圭荜风回落花舞云开逺山出鹬蚌自相持鸡虫果谁失乡无月旦评世乏春秋笔长揖谢知已永言保真吉

　　题秦仲旸雨竹

　　湘山之阳湘水阴鹧鸪声中雨涔涔此君一别知几载别后桑田变沧海客来今雨重相看岁寒风节依然在余事不须多感慨

　　送徐士方之登州黄县学教谕

　　世态趋炎素所憎校官应喜冷如冰丝桐声续龟山操膏火光分海市灯大钓六鳌将有兆髙堂三鳣岂无征寄书黄耳还家日莫惜题诗贶剡藤

　　观音栁

　　肉髻珠缨自在身何縁化作栁中人三眠未足扶风起似怯春寒翠黛颦

　　罗汉松

　　余素拙诗至咏物则其拙尤甚故昨效诸公赋观音栁俗陋可笑今又闻有罗汉松可配前题再用出丑盖欲求刻画无盐变恶为美勿徒笑其丑云
　　十八罗汉十八公前身后身将无同一行九里西湖路应供谁家去雪中

　　次韵答郑元龄见赠

　　青年肥遯方求志白首贫交独念予开径扫花童起早敲门看竹客来疎匣藏神物蛟龙剑架揷古文蝌蚪书风雨一春门不出门前车马自纷如

　　宿僧房澹泊斋

　　钟鸣雨楼风满天金猊吐尽■〈施，冉代也〉檀烟谁知林下一宿觉我有石上三生縁

　　懐郡城诸亲友

　　余生笃亲友平居数相顾老去筋力疲此心尚如故年年二三月晴暧入城府沂雩童冠俱所乐随所遇安知今年春十日九风雨甚疑娲石漏无石可修补一榻髙堂氏四壁蜗篆古床头丹菌出青苔洒庭户羣芳狼籍尽来牟红半腐我耳未全聋听之亦良苦頼有二三子时复共樽爼或歌竹枝词或赋梧桐句铿锵迭倡和所乐胜钟鼓归舟挂晴帆快若驰马去圆天磨青铜新渌涨南浦候门童穉奔沧洲舞鸥鹭峩峩屋上山厯厯山上树白石喜不烂且无泥滓污不见黄初平散卧羊无数尸坐对烟霞神交忆支许何时松叶酒薜萝徳星聚瞻彼片雪□援毫抒情愫

　　贺太平寺讲主

　　生公坐拥点头石野老来听焦尾琴祇树独园春又夏杂花千界古犹今壁无画水传奇迹塔有风铃作妙音安得刮除双眼膜时陪杖锡一登临

　　感兴【四月初九自城中抵家得前四句后旬日足成之】

　　两目眵昏耳又聋仅存方寸古秦铜忘机自得亲鸥侣含弩从教伏射工百越溪山诗枕上四时风月酒杯中惜春无奈春狼籍频遣苍头扫落红

　　端午日懐古

　　五月五日追前贤九歌九章鸣素弦蛟人应泣鱼腹葬龙伯合赠龟毛毡招魂感旧痛梁壊反骚媚新图瓦全楚天尽处卧游去舣丹酹月罗江边

　　西塘诗为郭彝伦作

　　具区东北三千里家住西塘水之涘沧洲不涴软红尘一镜波光照牕几西塘本无风物奇有功于民民称之早田沾溉数百顷苗无槁死年无饥非湫非壑非瀚渤不为蛟螭作窠窟轻舟徃来快如马拨棹人如执鞭卒东邻西舍杂渔樵朝出暮归歌且謡白红荷花紫菱芡■〈艹佳〉苕苹蓼蒲芦茭髙斋读书岁年久针经一编常在手客来问疾或问奇拄杖挂钱舡载酒人人有此林塘幽不妨未老先菟裘地因人胜从此始千古万古芳名流

　　端午后雨阻过詹氏萝屋即事赋絶句二首代简

　　风打舡头挽不前舡回雨点大如拳请看六日蟾无用且得爬沙手脚全
　　二
　　濒溪数家风景幽溪流过门东转头黄梅雨少麦大熟买布输官不用忧

　　人面兽惩元恶也恶不可纵天不可欺故作二诗以惩之

　　人面兽长七尺人衣冠人饮食面有七窍皆人形猛兽之心人莫测生来害物固不少羣居犹自藏牙爪一朝忽欲咬杀人豹麝文熊皆惊倒
　　二
　　人面兽听吾语一人受害一家苦爷娘妻子令失所残忍胡为至如许人言汝性多阴毒中汝毒者恱汝目快汝腹汝心方餍足呜呼冯妇或再生兽乎兽乎勿横行恢恢天网布八纮莫道网疎可漏天聋盲

　　追悼诸葛用中【讳端幼年能写大字既习举子业学琴袁子方先生之传父号徳斋晚学道创清微观】

　　扬子江南畴曩日吕蒙城里一文星科场早试程朱易玄学旁叅道徳经愚与通家心甚赤贤能知巳眼常青草生书带人皆喜竹作诗筒使不停着处溪山朝载酒有时雪月夜扬舲卜邻晚欲从王翰分席尤加敬管宁一旦谷陵惊变改十年兵火苦飘零扣门几误风敲竹泛宅长如雨打萍天上玉楼俄有召月宫娥药竟无灵细君冠佩全贞节先世箕裘祝宁馨名溢东吴沧海国魂归北固白云屛两家相去百余里一老今踰九十龄联句每懐吟石鼎听琴频梦坐柯亭柱题应有能言鹤拟踏秋风去一听

　　寄邓秉文二首

　　曹横山下聱叟吕蒙城中放翁何夕举杯邀月中秋鼓枻乗风
　　二
　　铁柱硉矹二老璇霄沆瀣三更絶口不谈时事掀髯聨叙平生

　　寄陈彰逺明逺兄弟

　　金牛台下带经鉏长铗无声食有鱼兄弟五人双璧在箕裘三世一廛居中秋明月最端正长夜浮云或巻舒觅得丹梯上天去同将物理问何如

　　寄辛至善

　　青年即着逺游鞭白首仍居小市廛寂寞蓬蒿三径在辛勤父子一经传奔牛堰下水到海射虎亭西山揷天我欲抱琴寻戴去中秋相近月将圎

　　寄清微观周泉石

　　尘扬沧海廿余龄真馆翚飞压庱亭风扫刼灰南土乐天开图画北山青丹砂九转龙蟠鼎玉漏三更鹤听经诸葛仙翁呼不起正须金石播遗馨

　　三笑图

　　简寂先生五栁翁襟期适与逺师同过桥相送忘相别千古风流一笑中

　　风云雷雨画四首

　　吹嘘万物生蘧庐盎盎元气槖钥吁偃禾拔木有未会请君细读金縢书
　　二
　　漠漠闲云淡淡容不为苍狗未从龙直须霖雨成功后依旧还山伴赤松
　　三
　　金电光中霹雳飞残臣胆落震惊时云收雨散青天出能听无声有阿谁
　　四
　　谁挽银河沃太空恩沾赤地洗爞爞阴阴夑理天家喜都在丹青笔意中

　　野云歌为王元一羽士作

　　山中之云敛踪迹空谷深藏伴泉石从龙之云雷电俱四方行雨劳驰驱飘然一片云在野看来最是悠悠者或舒或巻无朝夕南北东西随所适道人含笑松下坐我即是云云即我

　　买臣读书图

　　噫予会稽守素行何卓絶采樵工或余诵读声不辍青柴担头春赤脚林下雪富贵知有时妻子从改节髙风一如此后世谁可埒吾将访遗踪更得探禹穴

　　荐福寺红梅诗

　　红梅阁事见毘陵志等书庚溪诗话载程致道诗有春风日浩荡醉色回冰肌之句元末兵毁今本山释源公竺渊恢复旧刹重植兹花丐予诗记之
　　红梅阁下梅花树陵谷变时风拔去尧峰老禅归故山觅得孤根栽旧处年年春到花时节一株五出胭脂雪春风笑面岁寒心光霁混融风韵别老禅道服忘妍丑品题假我扶犂手黄州定慧海棠花可与齐名传不朽月香水影象王宫杂花世界将无同几度拈花有人笑吾将请问瞿昙翁

　　源竺渊以道西传等和予诗亦蒙见赠且云临字等韵难和予由是复次韵酬之

　　支许论交世所钦昌黎亦听颖师琴深山大泽多遗逸明月清风无古今阁下梅花桃杏色庭前柏树海潮音写容代有丹青笔电目谁能一照临

　　独孤公桧诗

　　唐独孤宪公为常州刺史时有手植之桧今见诸郡志等书元末树毁于兵至二十余年为州民者宜再植以寓思贤之意况有周炼师为松菊主者乎率尔口占呈乞诸搢绅先生更唱迭和相与赞成亦庻乎厚风俗云
　　忆年十五六好古尊前贤初闻独孤桧快覩曾争先苍然一株枿旧根皴皮错节枝叶蕃适逢夜雨半身湿疑是徃年甘露痕孔明庙前柏相似乃在陈司徒庙之后园乡来陵谷忽变改化作刼灰飞入海神焦鬼烂救不得桐乡自此无光彩幸存一曲阑干石题公姓氏留遗迹石苔斓斑土花碧相伴铜驼卧荆棘余从海上避兵归几度摩挲长太息懐哉古之人好贤意无穷咏甘棠爱召伯赋菉竹美武公宪公此树堪比隆后人宁不仰髙风玄都道士桃千树一桧区区岂难措龙钟野老及羣英亦愧因循坐迟暮桧乎桧乎重培植风枝相樛霜干直邦人具曕仰遗徳见树犹如见颜色六百二十五年如一日

　　题牵牛图【为丁学古作】

　　不放桃林不饮池【叶唐何切】牧儿牵去意如何南山石烂今非昔寗戚无劳扣角歌

　　题鹭鸶便面【为丁学古作】

　　潦倒沧洲客萧骚白鹭诗牧之呼不起此意少人知

　　出门

　　老去多懐旧兴来时坐驰出门穷鬼笑罄室故人知野饭新菰米诗囊古竹枝诸孙溪上别矻矻问归期

　　题僧纲澹泊轩

　　我爱澹泊轩山居城市中云分半间许雨溜四壁同风林金石声道人氷雪容澹然味无味泊然空不空露坐点头石雪立摩顶松吾徒幸相与吾道喜不穷一笑两忘言落花舞回风

　　江山渔乐图

　　数口妻儿网一张船为家舎水为乡江南江北山如画欵乃声中送夕阳

　　昆山王有恒以书附常州天宁寺长老宝公问予近况作诗答之并索诸友赋重植独孤桧诗

　　客从笠泽来常郡书到横山问老夫哭子哭孙家已破卖书卖剑酒还沽千墩每入龟巢梦十月应开兽炭炉支许旧游烦寄语肯题唐桧和巴歈

　　黄林屋许赠皂布巾不至戏作此索之

　　霜倒莲叶巢老龟寒缩首欲裹缁布巾并裹瓦盆酒此酒今已熟此巾曾制否抱膝梁父吟炙背坐南牖老况知音谁横林隐居叟

　　赠天宁宝沧海

　　临济云仍几代孙猊床说法象龙奔庭前银杏西来意陌上铜驼东郭门四海共沾新雨露一舟能泝古渊源留衣人逺衣何在别有伽黎遗后昆

　　悼城西周彦美二首

　　七十六年事梨花梦里春家传三代礼身作两朝人负郭田园乐连云第宅新□□□□□□□□麒麟
　　二
　　三槐堂上客□□最青春吐酒常怜我奕棋多胜人□□□□□竟作白头新酾酒桥玄墓澘然为泣麟

　　寄饶州鄱阳县唐生

　　千七百里鄱阳县外孙书来如见面九十三岁龟巢翁中宵梦得重缝线诗瓢山人来上游吾将结社招驯鸥延陵昔日继三让野水何处无孤舟贫家幸尔年榖熟买书教儿耕且读梅花无恙竹平安岁晚无劳念穷谷

　　和舒文允见贻

　　冬至经旬久朋来喜践长市沽双木榼踞坐一藜床小酌成欢洽闲愁付杳茫山无白石烂谷有紫芝香澹泊聊相与辛酸已备尝尽消湖海气莫放斗牛光所贵心能直何惭貌不扬听冰狐自惑吠雪犬何狂岁晚鸥盟在生平蚁梦忘酒堪浇磊块袖莫舞郎当西崦黄茅岭东洲白水乡渔樵同此乐吹笛送斜阳

　　夏五访一舟禅师临别立银杏阴中谓予曰山中旧物什丧八九唯此木幸无恙也宜蒙品题为天宁胜槩使居山者亦预有余光余谢不敏然心尝许之故兹口占以颂人物具并之美
　　一个虚舟浑不繋千钧重负力能任金园地涌灵光殿银杏天生双树林佛印衲裙坡老带昌黎诗句颖师琴禅林胜事无今古况尔庭前好緑阴

　　挽曹子毅大使

　　早岁轻肥试采荣一官三载繋尘缨解龟便作幽栖计瓜圃东门学邵平
　　二
　　桂子初生折媆枝青毡旧物遂陵夷竹林小阮亲调饍何异慈乌返哺儿
　　三
　　生来不凿混沌窍此去竟作逍遥游回头一笑看鹬蚌未到釡鬵谁肯休

　　洞庭胡敬之以予父执之交岁馈新橘凡十有余年感无以报是用作歌

　　湖山清气锺而翁生儿亦有古人风年年送橘拜床下甚愧我非龎徳公今年霜落洞庭早橘熟等于葑田稻青衣童子黄金丸树头摘来霜未干侬家食指百三十分甘喜得皆波及娇痴堪笑两曾孙手弄金丸口欲吞阿翁老饕三咽毕教孙食之还自吃一枚一枚复一枚翁有笑声孙亦咍枯肠久似长卿渇甘露适从仙掌来楚江萍实不可得华峰藕亦无人识冷比雪霜甘比蜜此句真堪题此橘韩子之诗今代无借作报章挥我笔懐哉故人家洞庭七十二峰环翠屏洛阳秋风尘满城莫能污尔双鞋青南山不烂黄河清正须坐阅三千龄山中旧识诸耆英莫烦老夫多寄声

　　红梅

　　前代支郎亦异哉白云堆里植红梅树经刼火多番换花向春风二月开邻舎杏桃浑赧色禅枝草木絶纎埃一时想象题诗去别日寻芳载酒来岁

　　旦言懐

　　去年元日两眉攅情抱今朝颇觉寛一夜雨声曾不絶五更天气只微寒
　　二
　　曾孙杯捧屠苏酒冡妇厨供粔籹盘最喜催租人不到田家鸡犬得平安

　　寄卢长婴次农

　　我思东吴诸故人二难青年才出羣炯炯眼如岩下电英英气作山中云一经旨趣熟仪礼六书偏旁宗说文无由缩地即相见晋鄙亦得沾余薫

　　寄辛彬甫

　　五凤添修帮助笺双鱼书尺竟虚传桃符忽尔三年换木榻如今两膝穿南国莺花春甚早东洲鸡黍约如前好来同赏元宵月莫返山阴访戴船

　　和毛伯尚雪中登塔

　　一夜雪深三尺许江南江北久无之跻攀鴈塔最髙处想象鸿荒未判时光动山林揺玉树气涵湖海湛瑶池僧房或拟天花雨田舎皆占陇麦宜黄竹无歌良可喜清河有颂不妨迟八千里外多遭贬十二街中欲访谁白战正须逢敌手长吟聊复解人頥凭栏细听风铃语似亦知音说好诗

　　寿诸葛节妇

　　忆昔梁鸿歌五噫挈家避兵东海涯玉楼有梦上天去孟光无复案齐眉旌旗满眼愁满腹抱儿日夜吞声哭沙湖■〈山厈〉竹似湘江泪痕斑尽依依菉呼天吁地吐丹衷柏舟之誓共姜同桑田变海得归路庱亭故园榛棘中教儿服勤能构获青毡旧物儿堪托星冠霞佩蕋珠经萱草堂前乐吾乐春秋六十有八年时人唤作女中仙麻姑送酒作生日双成献桃红且鲜髙堂长夜照明月何异嫦娥广寒阙不劳白兔捣玄霜真修自有长生诀仙家岁月我不知我来为作节妇诗他年烈妇传中写千古万古芳名埀

　　独孤公桧诗【并序】

　　予前诗谓独孤公桧在陈庙盖图经所载及予亲身见之一日郡人徐孟曾问曰唐刺史为一州之主手植之桧宜择美地公表而出之众所共瞻何寘诸陈庙之后耶予曰按唐书徳宗朝徙公为是州刺史去梁公毁江南滛祀之日未久无陈庙也唐衰礼废淫祀寖兴迨五季而礼法大壊丛祠之神类加尊号陈庙或肇于唐末而盛于斯时今荒园废沼安知非昔日驿亭传舎乎厯宋而元皆无改作故翁巻之诗有曰托根陈帝庙应不虑樵夫其意不以此木为不幸而反以为幸也可胜叹哉孟曾然余言遂植桧旧所予亦恐前诗为人口实因复作是诗
　　独孤之桧化乌有庻士重栽倚碧浔遗徳一州人眷眷流芳千载树阴阴霜根蟠入龙蛇窟风叶响成鸾凤吟愿若甘棠无翦伐报公畴昔爱民心

　　寄聪上人尝托补楞伽经脱简就用索之

　　杕杜之歌落九天石尤风转送归船长洲茂苑浑无恙翠竹黄花总是禅眼孔不教迷土苴耳根常得洗风泉贝多叶上楞伽语脱落应能为补全

　　题顾师道楼居晴空图

　　山孱颜雪斓斑飞楼缥缈层城巅水晶榱题白玉阑楼居之人应列仙金乌出海飞上天蓝田瑶草暖生烟谁家马上郎意态清且闲既非谪官遇雪阻蓝闗又非春风得意游长安摩挲老眼仔细看乃在栎里先生图画间

　　碧桃赠吕城坝官应孟恭

　　猗猗谷中兰郁郁涧底松我爱之二物幽寻庱亭东路逢碧桃花澹然无冶容吾知所笑者羣芳斗青红本来天上种有此林下风

　　老况

　　哭子三年孙两年一孙戎服又西川秋风茅巻藏书屋春雨苔荒负郭田堪笑平居能濩落谁知末路竟迍邅空林树折乌巢毁奈尔孤雏失所天

　　雨中期辛彬甫不至兼忆儿子林孙垲等一时口占二絶句

　　雪寻戴逵兴不逺雨过苏端意甚浓若使两贤生并世浣花溪上我游从
　　二
　　一雨能生五月寒三杯欲释两睂攅那知酒入愁肠去化作澘然泪不干

　　谢饶州周氏甥孙女惠鞵

　　昔领军一屋之鞵未闻有惠人者今唐伯亨室人制双鞵遗我于一千八百里之外其亲爱之心可谓笃矣然则茍非伯亨之真其室中之人安能遂体其心哉区区报章岂忘所自故着其说如此诗曰
　　濯足洮湖寂寞滨寄来双屦藕丝新何当化作飞鳬去谢汝殷勤念老亲

　　赠卢长婴次农

　　忆昔卢兖州生有古人风病世礼俗壊或与禽犊同遗经授子侄世业今専攻骑箕去不返象贤蹑孤踪平居迭师友砥砺相磨礲东海双南金丰城两神龙含光若暗投天将振儒宗叔孙自绵蕞制作成治功潜心对黄巻俨然见周公妙理析秋毫百世开羣蒙追攀大小戴旁叅郑司农复看书带草匝地生娄东显亲埀令名永言报而翁

　　寄南宗僧纲

　　大空寥寥云自浮骄阳虫虫金欲流白生一室静如水清坐六月凉于秋阳羡好茶留客共独孤多桧赋诗不官様文章祖蒲室正须述作赞皇猷

　　寄一舟禅师

　　葱葱双树林井井百丈规钦钦响钟鼓棣棣慎威仪空庭苾蒭草浄瓶杨栁枝满眼皆祖意此身丁盛时热客不相过清风堪自怡或翦葛藤话竟织骈俪词陵谷变未久山水知音希我本六日蟾视同五总龟儒墨各有趋支许交忘机眷言独孤桧曾觅一二诗禅缚想自急诗筒来乃迟南风非不竞北山何用移请拈木球子聊作逢场嬉

　　寄讲主法师西传

　　懐哉久别庐山逺奈此相望去路賖屡梦丹梯同上塔每留清话竟忘家芭蕉手种翻经叶菡蓞池开结社花三伏不嫌人褦襶一肩偏袒佛袈裟竺书自早探三藏缃帙如今载五车方寸静涵沧海月文章光炫赤城霞尚怜老马能知道更喜神羊解触邪早晚蓉湖秋水碧定期濯足过沤沙

　　懐詹伯逺

　　蝌蚪残书补未全斋居一榻坐来穿稻花遶屋白如雪溪水出湖青接天冠盖不来骑马客鸥鳬长傍钓鱼船多时欲问平安信伏日题诗寄竹边

　　寄赠岳陈斋二首

　　一书曾寄访行窝百里相望阻滆波阳羡溪山无恙否延陵风俗变来多鸺鹠夜集连云厦荆棘丛生注马坡尊酒欲懐千古意中秋萝屋候经过
　　二
　　南山烂石无多在东海扬尘又廿霜奇字盛传扬子学徳门谁表郑公乡秋髙丹桂花纔发闰后黄杨树必长会有龙蛇生大泽流芳竹帛继先王

　　寄荐福寺源竹渊

　　青门荐福东堂老白首黙诵西方经有时适兴倚梅阁无复谈禅坐柏庭解夏欲随云水散立秋忍闻风叶零老禅心性一如此说顶会有伽耶铃

　　寄赠吕城羽士周泉石

　　仙风飘飘天骨奇不皤尔髪黄尔睂海上铁船渡九折道傍□□金狄知松花酿酒常留客竹箨裁冠自赋诗不解腰纒要骑鹤道人应笑俗儿痴

　　索居无聊自七月既望至中秋前九日腹稿得小诗十首不追琢不诠次大率皆眼前事无逺兴也然胸中芥蔕有消释未尽者或见于词可笑

　　我爱青山爽气增青山似我骨棱棱半年不踏山前路也学禅居结夏僧
　　二
　　一昨病暍思清秋秋来两旬热未休堪笑荒唐野人语天公不遣火西流
　　三
　　诗肠颇餍木鸡肥老齿方便豆粥稀今雨客来如旧雨多情只有两乌衣
　　四
　　蚊蝇屏迹去何迟乌兔循环度不移一雨夜来凉可喜家家水满飬鱼池
　　五
　　十里山开翡翠屏三家村里老人星无尘竹径风还扫徒壁茅斋夜不扃
　　六
　　鱼自浮沉水自流钓船闲繋小溪头朝来頼有杯中物忘却连年日夜忧
　　七
　　阿翁眠食龟头舎儿子耕耘犊鼻裩记得孝经刋误本尚能口授教曾孙
　　八
　　床头斗蚁取人憎壁上粘蜗失自惩萤火光残小儿手谁怜堪作照书灯
　　九
　　凉风骚骚草木黄初月皎皎更漏长洛阳有梦忽惊觉鹤唳声中人断肠
　　十
　　稻花雨外纷如雪桂子风髙香满天谁信一双多病眼余生重见太平年

　　暨阳沈徳邻氏徙居郡城名燕处之室曰咬菜根处昭其俭也龟巢老人谢兰谓之曰夫人以俭徳立身惟穷达不变者君子韪之拙诗效颦亦曰备姜桂之用云

　　士方穷居含糗茹草谁无菜根知味者少睠兹小物大道可拟淡而不厌斯为君子鲑菜自珍龙根自奇我菜之根朝斯夕斯若决濡肉或如啮骨左车有声宫商彷佛贤相脱粟圣相龁匏顾予何人口腹敢饕吾爱吾庐畦蔬遶屋盘有余飱鼎无覆餗穷达百年始终一趣明月清风咬菜根处

　　挽管伯龄

　　先生多才徳与俱昆山之玉沧海珠玉华忽作白云散珠光竟随清夜徂青青书带匝里闬累累笔冡埋荒芜鸡林客来叹且泣欲觅好诗还有无
　　二
　　忆昔狼烟两袖黄断蓬飘泊郑公乡金龟换酒邀明月玉麈论诗说盛唐百年往事陵谷变通家交情江海长骑箕先着祖鞭去旦夕吾将与颉颃

　　陈存心先生挽辞【代黄仲器作】

　　蒲石轩中山泽臞出门戎马即长驱欲骑东海金鳌去竟作西风玉树枯化鹤还家人想象义乌衔土子号呼恨无杜老挥椽笔写入哀诗比画图

　　鹌鹑图【并序】

　　不作巢居与穴居鸢飞鱼跃不相于平坡浅草幽闲处宿食飞鸣得自如题清微观兰尝考庱亭乃孙仲谋射虎之地今为吕城桥密迩清微是为清微胜槩也不揣言耄表而出之并为燕厦之贺云
　　阿蒙之城何代倾玄元閟宫无与京英雄射虎陈迹在咫尺奔牛古堰横鲤鱼飞去石尽烂桃花种来蹊自成华阳福地一如此何用山中宰相名

　　懐袁耕学诸故人

　　梦里忘余两目盲马鞍山下访羣英诗容总似山容瘦道气多如海气清皎皎白驹方屏迹嘤嘤黄鸟未忘情呼儿早起题书尺十日新年雪乍晴
　　右寄袁耕学
　　二
　　忆昨吴淞十二诗清真道士独委蛇梨花春酿适来熟频遣青衣送酒资
　　右寄清真观道士俞
　　三
　　鈯斧单提不暂停黄花翠竹总忘形问渠送米卢仝意也爱茶声有可听
　　右寄延福庵主
　　四
　　云峰球子逢场戏一笑春风舞袖归从此晏然门不出忍看沙界有危机
　　右寄僧□长老
　　五
　　昆山絶顶立浮屠海阔天髙气势孤莫道八风吹不动八风吹动有人扶
　　右寄僧胜上人
　　六
　　玉峰巨邑冠东吴在处金园似给孤手把竺书朝夜读此心能转法华无
　　右寄僧善性空

　　送郁友文之京

　　扬子江头春二月送客登舟赴天阙男儿生有四方志莫作寻常黙然别忆昔孺子歌沧浪尼山圣人曾激扬我赓再歌呼索郎子其洗心宜勿忘

　　次韵奉荅瓢斋先生见寄二首

　　斋居一榻坐来穿腹笥羣经老欲眠梦里亦行端正路醉中常造浑涵天春光荏苒无多日天气霠霃近禁烟旧雨不来今有约虹光遥望载书船
　　二
　　予家经乱离萧条无六亲遥怜竹林阮中有白首人髙词吐白雪逸气凌青云楩柟豫章下灌木无足云安知射工弩中厥父子身问疾数徃返先生同五伦奈何日月下覆盆茹艰辛惟天降炎霜清飙洒冠巾一朝祸根拔戬榖乃荐臻孤鹤还九皋飘然离鸡羣吾将问玄机载酒歌子云

　　僧纲赞公和尚以疾得告而归善权旧隐横山老樵谢兰效刘宾客竹枝二首为临别赠

　　维摩床上遣文移治绩垂成竟解龟僧史有如班马笔絶胜州里去思碑
　　二
　　滆浦飞花送客行善权耆旧出山迎问渠那得真消息摩顶松枝喜鹊声

　　过无锡医士徐士亷别墅

　　栖神山在屋西头窦有寒泉带锡流山近杏林烟树接泉香茶鼎雪花浮蜚英早岁肱三折乐道清时号四休堪笑兴来忘潦倒尚能携酒过沧洲

　　寄杨彦泽

　　逢人屡问平安信有子亦如郎罢贤万石艨艟输赋足九重阊阖奏名先未论乌鸟能含哺且喜黄杨阅闰年我昔与谈忠孝事阿戎词色两忻然

　　次韵送秦文仲归海上

　　溧水先生挽不留故山回首郁相缪落花飞送九年客行李归来一叶舟勲业镜中成白首耆英会上冠清流独怜诗社今寥落无复寻盟集旧鸥

　　送秦文仲教谕归老昆山县

　　盛代埀新统斯文续断弦青山溧阳县白首广文毡唾视铅刀钝心持铁砚坚蓬麻扶尽直茅茹拔相连颁印恩殊重明伦教欲专诸生皆鼓箧三物屡兴贤美绩经三考英声彻九天晚成真大器幽谷必□□□□□□□□□□□□□□□□□□□□□□命以菟裘老荣于昼锦还黄河清有日白石烂多年齿徳身兼备文章世自传本来天下士且作地行仙鸥社诗盟在鲈鱼斫鲙鲜寄声袁处士双璧喜俱全

　　次韵寄荐福寺东堂长老

　　坐断根尘知几年逢人犹说未生前有时触背都忘却笑指扶桑尺五天
　　二
　　家山不见旧忘年重植红梅慰目前楼阁大开弹指顷香风应到率陀天
　　三
　　莫笑黄杨老闰年枝枝叶叶不如前姓名留在香山社也爱吟诗似乐天

　　横山白龙祠

　　神母何年生白龙曹横一墓遶龙宫蜿蜒灵物望如在寂寞古井清若空山川每见出云气乡里竞传行雨功府县官曹走笾豆质我识字田家翁

　　简沈时敏二首

　　徃予入城府笻杖扶踔踸故旧惊骨立儿童嗤貎寝时子适见蔑为我言责沈心持一寸铁词吐五色锦所喜得三益岂料别数稔嗣音竟茫然屏迹疑逺甚近从支遁游因闻许询吟家住洛阳桥窗含滆湖浸烟波隔红尘云树幕清荫安得忘年交时能邀月饮文章论大雅酣适就髙枕人生贵佚乐此乐真絶品
　　二
　　忆昨观李杜词场车并驰追踪三百篇齐名盛唐时杜诗多与李李与杜者希当时岂偶然意或有隐微复观杜忆李首陈褒美辞其间方鲍庾微意若少之樽酒欲细论谅非谈笑嬉迄今千载下畴能发玄机区区蠡测海敢告新相知秋髙金气清桂子香风吹虹光书画船鸡黍或可期合欢杯勺间评此两白睂况有古经史相传更多疑朝闻夕长逝九京含笑归

　　忧旱吟

　　吾闻东海杀一孝妇三年干天人感通非浪言又闻长平坑卒四十万胡为乎竟舎旃人读书贵主穷理斯理未明堪汗颜朅来一旱月几圆老农多忧良可怜青苗虫生食欲尽赤地龟坼生炎烟龙祠巫祝杯珓掷羽士醮坛钟磬喧妻孥踏车或抱馁牛犊卖来供社钱盲翁夜来亦不眠追思直从三代前尧汤水旱皆数年必能有以扶颠连当今圣明君咫尺九重天有能鸣哀玉陛前天恩不日弥九川一夫罔令沟壑填耕田凿井仍熙然

　　示冡子及孙

　　曹横山下小菟裘某水某邱堪钓游四世团栾非易得一窝安乐比前修家庭恶有司晨牝江海怜无结社鸥我子我孙宜克念莫将肝胆作仇雠

　　又自述同示

　　搰搰劬书觊有成区区没世耻无名七情欲断气未断两目欲盲心未盲白练制裙蝇点污青灯照榻鼠纵横家声扫地纲常在未许儿曹学倒行

　　祭祢忌日诗

　　投老龙钟日思亲长飬时羣咻憎陋俗四逺择名师梦有生花笔才非脱颕锥庭闱归定省翰墨作游嬉邻舍三元日桃符七字诗柏台骢马过茅拔鹗书驰气色生逢掖光华照扊扅亨衢虽不到大道颇能知黉舍毡分坐儒冠廪稍糜中年逢世变滨海避时危骨肉能相保肝肠罔有私尚蒙先子泽不受外人欺栗里归来废横山卜筑迟颓然穷谷叟援乃落巢儿子爱非姑息孙谋有厥贻牝鸡良可恶乌飬本相宜昔怨何三失今逢此百罹双亲应念我鉴此蓼莪悲

　　云林书舎【为徐孟容作】

　　东家领军鞋一屋西家买妓倾珠玉寂寞南州髙士孙灯火小牕书夜读羲皇画卦龙负图蝌蚪此时无简牍神农本草轩岐语为是传家先烂熟唐虞三代二千载六经圣贤常在目牙籖挿架日益多蔗境渐佳心未足便便腹笥贮琅玕齿颊霏霏吐珠玉锺期骨冷呼不醒谁复赏音听此曲青林不着软红尘祗许白云檐下宿云乎云乎知不知封胡羯末森如竹白眉之良众所称能绳祖父栖幽谷清河有颂泰阶平应着先鞭驾黄鹄

　　贺润天泽住持保宁寺

　　横林之北横山西孤村流水古招提青苔一径童不扫白云半间人共栖松枝甘露落麈尾桂子香风吹麝脐我来欲问点头石道价孰与生公齐

　　南宗僧纲和尚唐允明吟友倡和见赠

　　支许久不作缁林景清徳适见双南金褒嘉讵容黙新诗倡且和字字皆悃愊挹此沆瀣秋注兹云梦臆大道本平平中庭宜殖殖九品莲花台毋庸论西域

　　豆腐诗【并序】

　　凡人年老者以肉飬之古今一致然老而无齿则肉林之盛禁脔之供其如朶頥何求其甘软若豆腐者真可谓飬老之善物也但名物不着乎六籍品第不列于八珍钟鼎之家咸藐视之比予过僧房学舎连得食其佳者叹赏不足发于咏歌是犹为冰壶先生作传也博物君子宜蒙品题吾言固无足取重于人庻不为吓腐鼠于鹓雏者耳
　　谁授淮南玉食方南山种玉选青黄工夫磨转天机熟粗滓囊倾雪汁香软比牛酥便老齿甜于蜂蜜润枯肠当年柱史如知味饮乳何须窈窕娘

　　唐允明以吾孙垣自成都府岩洲卫公差过常镇等府因得觐省赋诗见贻有情兼悲喜之句可为知我者矣次韵示垣并谢允明

　　数千里外公家事七八月间行李归揺尾门迎一黄耳伤心客散两乌衣穿杨自可成勲业擢桂从他赴礼闱多谢故人能警策好镌肝胆莫相违

　　袁耕学先生以陶诗集句十五首见示心赏不足以辞荅之

　　先生山泽臞游戏词翰中生来爱陶诗白首情所锺集句成大章一气春混融累累九曲珠蚁丝中贯通嗟予目无见击节歌玲珑窃比蔡中郎以声识焦桐即物因有感懐贤仰髙风孤竹首阳饿五栁柴桑穷穷非饿死比方寸将无同史称晋征士直哉考亭翁风俗今变改草木岂亦从黄花朱紫贵青松大夫封邪蒿匝地生指佞草絶踪何当过横山班荆坐孤峰先生口悬河洗我蔕芥胸风帆早乗兴我耳犹未聋

　　吊荐福竺渊源公

　　沧海尘生罢逺游红梅手植继前修云开楼阁人弹指风振檐铃我掉头十万里程天竺国一乗车驾雪山牛客来旧日吃茶处烟冷薫炉忆赵州

　　寄南京僧纲并寄唐允明

　　雪竹霜葩岁晚时袈裟逢掖徃来嬉著书应笑龟巢老刻画无盐丑不知
　　二
　　诗满箪瓢酒满船时人唤作地行仙抽丝适有冰蠺茧好为焦桐续断弦

　　东洲观音堂甃瓦歌

　　七佛之师观世音十方化身无古今补陀金刹南海现无价宝珠龙女献东洲筑堂五六春茅茨乃作有漏因珠冠白衣渍泥潦龙王女儿应笑倒岂无圬者善安排不堪空打赤白崖鸳鸯瓦合数千百圆通大士居安宅众毛集来成一裘震风凌雨更无忧青铜钱与珍珠粟今生布施来生福松

　　竹梅三咏

　　岁寒松柏冠山林论语埀名照古今韦偃毕宏俱即世传神頼有草堂吟
　　二
　　淇箓猗猗比武公清风本与首阳同六经烟灭秦坑后嘉尔云礽纪载功
　　三
　　吴王醉处十余里仅得晚唐人一诗不遇西湖林处士暗香疎影有谁知

　　寄习讷二讲主

　　南山北山两浮图东家西家皆给孤尘世换来风景别上堂钟鼔似前无

　　寄辛彬甫

　　长短句分三四派圣贤经训数千年唔咿声里工夫熟万象森罗月满天

　　寄性空山主次韵

　　住庵家法似南泉鈯斧单提十五年岁晚闭门浑不出忍看霜倒佛池莲

　　寄吕克明

　　生不封侯向酒泉笔耕东郭太平年林居适与僧庐近也为招贤种白莲
　　二
　　客来曾得问林泉书带青青倍昔年且喜时人多未识楚江萍实华峰莲

　　次韵自述

　　两目尘昏泪迸泉春秋虚度伏生年沧江岁晚龟藏穴依旧巢居一叶莲
　　二
　　雪水煎茶胜惠泉茶经重着两三年夜来明月梅花下又拟濓溪说爱莲

　　感懐

　　生来迂阔从人笑老去盲聋祇自怜红药殿春能几日黄杨厄闰又三年檐风巻我■〈虫尹〉蝛幔夜月窥人虮虱毡江夏黄童能扇枕当时太史岂虚传

　　短歌行

　　东谢庄西谢庄奔牛东斗十里强先人痛惜家谱亡能言其畧忘其详髙曾夲住开封府绍兴之先离乱苦随龙渡江寓兹土以谢名庄似韦杜后来一泒分烈塘华屋髙邱乃吾祖季父咸淳中甲科封胡羯末皆簮组宋厯巳矣元厯新竟作遗珠沉合浦我祖佳城宰木拱家庭玉树遭斤斧我祖我伯我父兄青塜累累续迁祔转头沧海又扬尘十年逃难归洪武昏鸦满树雀无枝结巢乃在横山坞三子六孙中子殂长孙又殒黔阳簿黄茅岭畔作哀邱昭穆按图无抵牾年年寒食春草长横山烈塘连谢庄一盂麦饭一壶酒老泪触处俱淋浪于乎豺獭犹能效烝尝何况人为物灵知义方我今谆谆语两郎尔子尔孙宜勿忘

　　冬至前一日写懐二首

　　龙钟去年冬修书辨鱼鲁吾儿念吾衰劝我勿自苦吾尝责吾儿曾读孝经否圣人教斯民扬名显父母穷达固有命劬劳何敢负芟夷兎园册于道或小补方诵蓼莪篇安知又初度存顺没吾宁全归冀朝暮
　　二
　　今年盲且聋状若霜木槁齿牙脱两腭涕泪出四窍独存方寸铁自谓无价宝异端屡排斥滛祀絶祈祷喋喋非好辨惓惓卫吾道一阳葭欲飞九土荔将出家人忽起早为我作生日沽酒斗八升有菜二十七北风非不寒南檐盎如春都置眼前事且漉头上巾巢居乌返哺拄扶鸠祝噎横山齐瓮氷东洲钓船月穷鬼莫见笑老夫堪为恱寄语扑灯蛾少须灯自灭

　　寄朱季明

　　客来曾说问诗臞西郭梅花玉一株朝日寻常照苜蓿春风次第到屠苏通潮港浅潮田熟捍海城髙海冦无珍重岁寒门不出催租吏卒竞喧呼

　　寄题读易齐【为辛彬甫作】

　　读尽诸家卜筮书羲经日夜巻还舒数椽茅屋娄江上一树梅花腊月初童子研朱频滴露客来买卦或潜虚珠玑咳唾琅玕腹何患家无担石储

　　王逹善母挽词

　　阿母穆穆林下风生儿彷佛晋阿戎起家读书眼如电阀阅衣冠俱一变三从无违四徳全月旦有评无间然萱花堂上安且吉分甘抱孙长在膝风含夏葛并刀剪雪沾寒笋充厨馔儿能苦学夜不眠不劳母作熊胆丸客来治具儿不乏毋劳母剪青丝髪升堂拜母环佩锵慈颜怡愉春满堂希年厚福有如此千万人中能有几兵余重见太平时盖棺应喜得全归谆谆有命提儿耳不以浮屠废丧礼素车白马纷如雪闾里光辉人共说我歌薤露聊云云宜有张林之碑传后人

　　涂謡

　　新年骑竹走儿童两月甘棠憇召公大诰奉扬天子命崇文絶与昔贤同闾阎四邑歌謡喜囹圄羣缧剖决空鲁泮芹香沾教雨孔坛花暖鼓春风投胶澄水真难事覆篑为山必奏功早晚玺书嘉政绩东闗剑井气如虹

　　和王有恒野歩

　　芳草青青路欲迷白头有客共扶藜吴田半没桃花水辜负春风布谷啼
　　二
　　雨雨风风一夜春惜花愁杀少年人青山不管人闲事也学吴姬翠黛颦

　　和王有恒见赠

　　客来欲与问天翁鳬鹤奚为胫不同一代衣冠更变后五湖风月笑谈中脱巾酾酒留知巳击节哦诗和送穷窗下小桃娇欲语错教童子唤红红

　　糟邱作【为鲍思文作】

　　诸公搰搰营莵裘何如将老吾糟邱杯余酣睡尽落魄堂上肉食从伊优酒泉不作二千石醉乡宜封万户侯幕天席地烛明月日与曲生同宴游

　　揽翠轩

　　昔人车载蒲萄酒区区为觅西凉守山川信美得专城能有几时权在手何如白驹在空谷四山空翠皆吾有非烟非雾非尘氛郁郁葱葱蔼林薮两间清气相混融若有人■〈奭斗〉西柄斗繄我南州髙士孙说项求诗半年久老夫平生爱萧爽一笑相逢敢多口山灵望子早归来相伴云林猿鹤友朝餐青霞夕沆瀣揽翠轩中可兼取何异商时茹芝叟

　　王有恒以诗留别其诗有莺花催老泪之句予乃效唐人和意而不和韵送其行解其悲兼简吴中行心友

　　丈夫不洒离别泪杯酒堪浇磊块胸勋业连年双鬓雪归舟此日一帆风身居■〈亩犬〉畆宜为乐腹有诗书未是穷寄语云间吴处士好将安信慰盲翁

　　苕溪独钓图

　　吴兴山水清且妍苕溪之名天下传鸥鳬相伴一钓者风雨不归三板船骆驼桥上人如蚁看花马去长安市沧浪古调不欲听笭箵小鲜何足睨溪流入湖清接天鸢飞鱼乐两悠然休宁挂冠归故里丹青想象元真子渔童樵子俱不见雨簔烟笠真乃尔嗟予经鉏老穷阎文章书画爱犹兼兹图若以文并觇必须一字酬三缣

　　端午

　　家居州县似新丰不作偷生折臂翁蒲歜尚能邀客共榴花堪比舞裙红三年艾老蓬蒿下六日蟾遗坎井中世事古来多可笑陶然且卧北牕风

　　穷快活【示二子】

　　香风袅袅花满林花间鸟有快活吟吾生天与穷快活一鸣可不如春禽忆年十八正月旦荐官船泊西河■〈山厈〉东邻西舎看桃符适然有喜邀相见时予缞绖泪淋漓鹗书不作令待时丁宁郡守飬寒畯月支学廪供慈闱穷快活从此得乡党州里皆喜色六经如天从筦窥一方寸地开茅塞破竹方知迎刃解啖蔗渐能嘉境入看花不上长安道桃李家山春正好冯驩有铗不能弹乗车食鱼钟鼓考充闾有子燕雀鸣打门无吏鸡犬宁阿婆含笑归九京遗泽使人呼宁馨塞翁之马无得失四十年来如一日南山石烂莫奈何移家东海避干戈蛇无横道虎入窟隐然若有神撝诃入吴首谒三让庙感古伤今发长啸三髙祠下斥■〈氏鸟〉夷豆笾忍覩吴为沼云门先生铁笛老倾盖相知皆絶倒老性尚存姜桂辣不随蒲栁秋风扫玉山玉泉胶漆投颜公智公支许游墨名儒行一年少宅我阖闾风雨秋中吴偶作鹓雏穴越鸟喧呼来不絶熊袁卢殷吴赵许相伴沧洲弄明月华亭清唳真可听独怜士衡呼不醒鲈鱼斫鲙新酿美坐客有无杯不停逃生十年聊自足不知苏台有麋鹿大明赫赫照中天东风送我还乡船昏鸦占尽故林树老鹤孤飞无宿处东门种瓜官道边莵裘择邻迁复迁大儿横山薜萝屋小儿东洲稊稗田耕桑汲汲飬吾老晨昏定省俱舎旃每逢暑月多昼眠小牕看竹风泠然风来扇枕竹罄折使人若见黄童贤穷快活年近百懐哉古君子铁面金榜客知巳宜有报终身竟无策作诗示我子若孙勿言儒冠多悞身读书万巻百忙底当时杜老乃云云人生茍不识义理马牛襟裾真可耻铜山饿死黄帽郎莫信有钱能使鬼吾今两眼暗如漆尚喜一襟澄似水曾闻圣人言孜孜毙方巳家僮荷锸好相随速埋愿与刘伶比黄茅岭畔青松宅松声为我鸣緑绮更莫用伽佗歩虚污吾耳

　　寄小斋刘先生

　　延陵季子耕田处太乙老人藜焰明动笔即摛苍颉字著书重草太玄经古苔门巷车无辙修竹堂阶夏亦清一别数年三舎近斗城犹望聚文星

　　简张道履【代蒋以诚作】

　　虚名不托烂柯仙斫雪青山十五年一曲樵歌人未识瑶城江上独先传
　　二
　　客来东里遇炎霜老却琼林树一章頼有麟胶弦可接焦桐流水发铿锵
　　三
　　鸡林近有贾人来不向何楼买袜材坐待春风吹铁笛笔端还有铁花开

　　寄宜兴教谕

　　人言阳羡溪山好溪山好处能多少山无猛兽水无蛟且喜只今逢盛朝竹姑堪入风土记茶歌可比康衢謡黉宫倚长桥髙堂鸣讲鼓新除学官教雨滂坐令岩邑成邹鲁老夫忆昨覩星凰别来隔邑遥相望山如砚屏空翠湿溪作墨池流水香火星西流拂新日蓐收行秋扫余热堂阶满地落槐花衿佩诜诜立黄雪乡无三害风俗美宾兴名贤天子喜予有一言请试听丹梯拾级徐徐升地因人胜地必灵邑里草生书带青郑康成齐令名

　　思贤録元末为宋先贤邹忠公祠墓而作也洪武壬戌会昆山王仲昭语及之慨然有镂板之意后果如其言兰初意凡遇郡守及府教到任各送一部庻有所观感而不废其祭扫之礼焉今兰于埀死之秋追念畴昔乃口占以抒其情曰

　　故人家住千墩麓为侬版刻思贤録祗縁见说道乡翁传道程门能慎独刻书未了谪炎荒寄声龟巢事宜速乃将楮币折青蚨七万五千钱数足不要誉不求福髙义景前修遗风振颓俗惜哉时无锺子期听我焦桐弹此曲

　　性存真公以南泉鈯斧入天宁天丛社犹附庸也龟巢老人作歌以送之歌曰

　　吾闻西方教无相无住着单提了无碍羣居亦同乐大林新法幢天宁古道场屋皆云半间庭各月一方不缚肚上篾不舐瓣头蜜何以飬幼躯自种还自吃■〈口沓〉翻生死海坐断闻思修独园银杏树应作石点头

　　寄南京僧纲和尚

　　去年同看中秋月东阁开牕夜赋诗阁下桂花无恙否秋风又到去年时

　　八月旦辛易斋书来知耕学袁先生客死秣陵以诗哭之

　　吴门山水隔陈雷鱼鴈依然数徃来秋晚书题霜后橘岁寒诗寄陇头梅但知抱道贫非病岂料生儿祸有胎嗟我泪从枯眼出秋风遥洒凤凰台

　　感物

　　眼昏不见中秋月疑是重云障碧天眠到夜深方自省莎鸡鸣我枕头边
　　二
　　广寒宫阙吴刚斧桂子天香总浪传古意正须人黙识华峰絶顶藕如船
　　三
　　青蝇尽集污衣巾白鸟雷鸣夜噆人安得天教生处乐百虫俱蛰四时春

　　秋兴七首

　　台笠朝京天下同枫宸颁赏不论功人材列郡三英粲岁事连年百榖丰村鼓冬冬喧社日酒旗猎猎舞秋风螭坳谁秉春秋笔为祝皇家纪治隆
　　二
　　凉飙微起早秋初炎宇蝇蚊未尽除厯代兴亡听燕子几家慈孝学乌雏面皮宁受人人唾头髪还教日日梳堪笑六经俱忘却梦中犹读启蒙书
　　三
　　大暑方徂火始流絺衣遽易木绵裘穹林木落风犹怒破屋茅飞雨未休虎豹九闗冠有豸华夷一统佩无牛愿言耕凿终吾老老瓦盆边击壤讴
　　四
　　畴昔愁闻烂石歌并愁无地避干戈如今喜有清河颂更喜横山得薜萝旅鴈带人家信至霜枫似我老颜酡纷纷红紫时为贵老圃黄花变易多
　　五
　　矮牕兀坐懒抬头剑气依然射斗牛石作丈人渠自拜木称居士我何求看花尽有长安马横渡浑无野水舟尊酒欲论今古意叔牙何日过林邱
　　六
　　橙捣金虀紫蠏烹客车投辖坐飞觥一时酒兴兼诗兴半夜风声杂雨声人事尽随髙下手世情多作短长檠卖薪童子归来晚但说街头酒价平
　　七
　　花巢老我穴藏龟幸尔余生际盛时九土方舆归禹贡三农风物在豳诗蜗粘壁上涎何竭草出山中志不移独有缁黄畏覊束迁居城郭半攅睂

　　周可大新充粮长

　　千里长江万斛船飞刍挽粟上青天田家岁晚柴门闭熟读天朝大诰编
　　二
　　租吏毋劳夜打门桃源风景烈塘村好将击壤歌中意写作丹青献至尊

　　初度言懐【并序】

　　昔人以大块劳我以生佚以老息以死令吾劳且佚者三万余日息之宜矣
　　天教两目电无光百物无劳觑短长大块今朝能息我奚奴便作挽歌郎

　　二周诗【并序】

　　横山谢老过烈塘而作感今思昔挂一漏万以元吉可大为周之白眉使先过目转示族人大意念先世一邱之土望为保障至如吾族之微意在言外闻之者亦必有感于斯时洪武二十四年十二月朔日也
　　东西二周烈塘曲世与吾家鼎三足东周阿婆吾女兄西周阿婆吾女叔百年世事一再变辽鹤归来无处宿虾蟆之陵幸然在烟惨云凄寒筱緑吾祖汝曹尊外翁数塜累累列昭穆年年梨雪落清明藐予来作孤猿哭周宗奕叶半憔悴遑恤萧条渭阳旌东枝只今春意多西枝亦复花如簇有能衔土学义乌无患触松来野鹿笃亲茍不负前言髙谊真堪振颓俗莫云古道独行难天将照汝光明烛

　　示二子自烈塘还横山而作也曾子曰人之将死其言也善吾于此亦云

　　羲皇未造书契先二五浑沦无可甄勲华继羲立人极三代典礼星日悬人之有生必有死飬生送死理宜然一从杨墨至聃释异端邪说多垂愆我生頼以读书力破浪帆我中流船苍头荷锸日随我死即埋我横山前毋劳沙门送作佛毋劳羽客送登仙漆灯不必照长夜宰树不须纒纸钱椒浆或酹寒食雨麦饭或洒清明烟谢庄西头烈塘口髙曾祖祢上留田年来岸谷复变改瓜瓞幸尔犹绵绵微如豺獭知报本汝曹慎毋忘所天

　　贺西传和尚为僧司副纲

　　大钧巍巍立人极缁流亦须方寸赤选佛场中选厥官提挈纲维挥判笔龟巢老人盲且痃刮眼欲觅黄金篦黄河水清一快覩更看钵罗开盛时

　　昆山辛彬甫夏初以人才见上奉旨还家教诸生读大诰限以十二月五日师生赴御前试读如期而徃受赏而归兰甚以为喜作是诗贺之

　　白袍鹄立簉鹓行青佩鳬趋被宠光大诰三编建瓴水春风两袖御炉香赐金堪比燕台聘抱玉仍归卞椟藏试看明年书带草昆山多似郑公乡

　　长洲刘衡来云无锡徐伯枢县丞重过衍庆院有诗题壁予乃次韵叙别并寄题胶山幽居各一首

　　朝阳鸾凤失巢时偶集丛林枳棘枝坐客一毡曾吐酒过桥三笑共哦诗长洲茂苑多年别野水孤舟到处移重掬清流弄明月秋风禅榻鬓丝埀
　　二
　　西日长安多看花东胶故邱今种瓜问奇每却人送酒飬老喜有儿当家一杂清气比肩少七言长诗适兴賖暖香不爇古铜鼎雪梅应作先春花

　　送丁敬止携室人奉母徃西流乃翁寓所完聚

　　风雨舟车渉路难爷娘妻子聚团栾七千里外桑蓬老十二时中菽水欢杨栁小词聊送别葡萄斗酒莫求官过庭烦说龟巢老新结松萝亦问安

　　代简荅陈子章先生

　　屋山日髙三丈余盲翁负暄头不梳客来长揖道传语宛丘先生今寄书开缄为我一再读□□□□□□□鸡坛歃血阖闾城三十六年如信宿象贤无人固可吁玉润之壻亦可娱韩子文章妙天下李汉掇拾无遗珠嗟予经鉏付中子书田未熟身先萎孙枝一剪一飘零戎服西川八千里阿翁伥伥无所之况闻路难多蒺藜闭门缩首如冻龟堕甑不顾从人嗤大儿力田供菽水小儿蒸尝伯为祢此身幸无寒与饥祗欲全归未能尔每忆梁溪邂逅时买花载酒留人嬉元龙豪气除未尽伤春犹赋杜鹃诗一别十年今若此此去浮生知有几车轮从教生四角是非毋劳辨三耳峩峩阳山烟树緑皎皎白驹在空谷太湖流水清于玉云影天光常在目焦桐弦断麟胶续弹我风雩咏归曲诗筒不时频徃复要见珠玑咳唾琅玕腹彼此相看如鲍叔

　　和邹士文与陈子庄会饮

　　不谈黄老不谈僧不忆鲈鱼似季鹰行到故人清絶处今人能有几人曾

　　水獭毡帽【代曹元度作】

　　蛮溪水獭雪毛毡帽屋蒙戎载浑天濡首墨池频脱去不妨草圣继张颠

　　林塘幽为邹士文赋

　　林塘幽在何许梁溪之东五十里宛若浣花流水西头住沧洲缭绕白鸥沙青山隔断红尘路幽栖人似鹿门龎畊耘特欠妻孥助清时固难遇生处聊自乐闾巷絶车马阶庭可罗雀门前芳草不教鉏爨下焦桐亦髙阁排衙不闻官舍鼓抱闗那知兵戍柝催科吏不打吾门知我家无田负郭穿窬盗不入吾室知我帑无金可摸乌衣喜得客居安黄耳且无家信恶爱诗爱酒爱亲朋此外物情俱澹泊乡来无钖山中泉潺潺日夜流青铅三吴化作百战地草木血腥人亦然残山剰水本落寞地因人胜佳名传老夫独恨倾盖晚枕书方作边韶眠清晨曹刿过空谷一鼓撼我龟巢边时余春秋九十有六年访人懒上山阴船卧游赋此林塘篇

　　谢府学教授县学沈训导见访

　　杏坛遗曲三千龄弹与龟巢老子听頼有青松知曲意掀髯为我舞阶庭
　　二
　　灞桥诗客蹇驴駄同策吟鞭过薜萝老病送迎门不出杨花飞雪奈寒何

　　别后数日知途中值雨再此谢不能固留

　　邻家借酒过墙头枫火新鑚且易裘风雨不留佳客住溪山应为老夫羞一毡冷暖忘木榻四月清和值麦秋珍重沈腰围革带先鞭何日上瀛洲

　　咏懐诗奉府县训导

　　早年豪气慕元龙人日穷途作嗣宗梦断春风金騕褭情锺秋水玉芙蓉春秋鱼鲁浑多误河洛图书岂易逢四海弟兄头白少懐哉涧底有青松

　　寄樵海教授老先生洎诸故人

　　室移县罄三家墅身作爬沙六日蟾生死固知天已定盲聋可奈日相兼桃花笑我频辞酒燕子嗔人不卷帘吴下友朋春梦里休官多喜似陶潜

　　寄集公询公二讲主

　　吾闻西方教教人无住着桑下一宿去信步恐颠错嘉尔两尊者髙风素相若出世扶法幢功成竟忘却扫除烦恼魔洒脱禅律缚不随法华转亦不观日落千墩片云间卧游当行脚日来昆山县山灵有佳客欣然为弹指又见此楼阁人皆时乎时我亦乐其乐老夫数年别每忆霞上作含吐海潮音因风寄寥廓

　　寄陈明逺兄弟

　　先世多遗泽清风并絶尘门前驰驿路林下读书人龙泽灵湫古牛台佛树新盲翁飞不去徒忆外家亲

　　懐辛至善

　　通江桥下别小海醉中听玩世头俱白逢人眼共青溪山三舎隔风雨百花零頼有忘忧物千钱一巨瓶

　　素醍醐

　　楚江萍实本乌有童謡浪出词人口社园菜根非不佳老饕可奈无齿牙世传淮南豆为腐山僧野人尝厌饫谁信穷居寂寞滨街头买来如八珍金茎无露石无髄眼前蔑物堪为比吾儿捧持供老亲乳姑何异唐夫人我非曾晳嗜羊枣乐与曾元同一饱澹而不厌知者谁中庸君子古来稀腐兮腐兮能飬老济世之功不为小淮南此术昔未传食货志中斯阙然前时雍公赞三徳吾亦题诗三太息易名今号素醍醐诸庖易牙佥曰都

　　次韵荅臧尚廸先生见赠

　　延陵野唱风吹去曲误谁知顾且听湖海卧游春昼静一帘花雨集中庭
　　二
　　生儿喜有凌云志补屋能牵带雨萝春水自流鱼自乐笑人濠上说无何

　　又荅毛伯尚

　　白石南山无复烂朱弦流水正堪听斗城东北柴桑里书屋三间草一庭
　　二
　　嘉木天生古桥梓故山月照旧藤萝寿觥频捧梨花酒莫问东栏事若何

　　忆昔行

　　忆昔父子生别离濠梁流血人正苦一声哭断九回肠化作瘴烟生阿堵当时见而知者谁西门桥畔栁攅眉从兹失却岩下电欲送孤鸿烟障迷天教儿归飬郎罢一语不闻相慰藉有时摸索案头书手泽未干多羽化去年秋初至今日白日青天闇如漆下床寸歩莫能移食饮不分朝与夕苍天苍天宜蒙见怜早入鬼録如令登仙区区有一语请与亲朋言生儿可爱尽教爱留取眼光终暮年

　　杨文靖公祠堂诗

　　立雪程门道学传东南瓜瓞遂绵绵置身方到贤闗地只手将扶杞国天豺虎跳梁非偶尔鸢鱼飞跃自悠然常州旧宅今焦土宜有蒸尝似昔年

　　送垣戍蜀屯所

　　七千余里孙屯田九十六岁翁勉旃人心坚与铁石比天眼明如日月悬赤甲山川皆胜境黄云垄畆正丰年漆灯照我青松宅别后全归日宴然

　　即事简臧尚廸毛伯尚

　　噫吁戏痴翁百拙盲两眸好古之人念不休睠言文靖祠旧在城东头桑田为海岸为谷祠亦化作济河伐楚之焚舟文靖早从伊洛一泒东南流时方荐贤拔其尤遽从天上落常州至今羮墙间仪型见前修移文宜托北山灵作室祀我东家邱二人同厥心众毛成此裘冠冕斯文黼黻皇猷光生剑井冲斗牛照人骏奔苹藻羞凤兮凤兮两悠悠一鸣三千秋昔闻吴兴沈东林隠居收书散黄金长洲同姓今好古散金收书同厥心老夫书痴年近百尚欲傍搜二三策客来说项似杨源又说识韩如李白孙枝璀璨珊瑚树襟度汪洋云梦泽区区瓣香客懐去借书数篇誊竹素髙人若问欲何为欲使迷途人快覩天伦道在科斗编朝闻夕死胜登仙譬若丹梯借我升华颠秘籍移来乡井传饥渇可疗疾可痊藕丝织缣颜色鲜孤寒总得衣褊■〈衤迁〉客归为我谢一言阴徳济人知者天

　　寄呈昆山县学训导

　　昆山学舎玉峰前玉气氤氲暖坐毡弦诵声中和乐意浴沂童冠莫春天
　　二
　　一株银杏倚斋庐长夏清风喜穆如试问西湖林处士梅花谁与岁寒居
　　三
　　邺架牙籖古典多桑公铁砚少年磨借书莫笑人痴絶矻矻编蒲老薜萝

　　屯田歌

　　衣布襦食菑畬服勤犂与鉏三余渉猎兵农书惜居诸范驰驱秋风渥洼千里驹时来蹑云衢

　　道旁语

　　盲翁坐南檐炙背日将午两耳未全聋犹闻道旁语一言贤郡守爱民若慈父一言江阴丞心若秦镜古鲍老本郎当不觉双袖舞安得普天下州县皆乐土人无笑中刀物无射工弩不忧岁年晚不畏冰雪苦春从天上来百草沐膏雨

　　新新堂

　　猗欤隐君子城市山林静方寸秉彝天皎若古秦镜妍媸照人面肝胆见人病朝朝频拂拭麈尾犀角柄秋风尘自多不到灵台境汤盘九字铭宜加日三省

　　椿萱堂

　　将军大树从锦纒髙堂椿萱香蔼然昔椿寿阅八千岁今萱徳薫三百篇分甘穉孙遶膝下承欢莱子舞阶前双亲之乐有如此虎头应作画图传

　　上李太守

　　龟山先生之学伊洛传道乡先生与比肩熊鱼慎独各有省同在中庸书一篇后来出处固不同晚复同此终余年当时州人买田宅杨乃宅居邹赡田百年世变厄兵燹宅为焦土田荒烟府公去春下车日兰以缺典曾敷宣还家荐欲去专对目盲耳聋身莫前愿言一祠尊两贤岿曾若鲁灵光然斧工毋劳巧节棁画史亦勿丹青妍滆湖挹水注罍爵泮池采藻供豆笾风行四邑草必偃续成三考蒲无鞭斯文炽而昌剑井光烛天瑶琴断弦续金榜三魁悬甘棠遗爱岁百千不须龟趺石立如岘巅邦人去思肝胆镌

　　老蚕

　　老蚕不眠食日夜作茧忙茧成上缲车雪色藕丝香埀衣美绂冕在上供皇王衣被普天下其功实难量蜘蛛巧如之结网能髙张蠛蠓可欺者罗致日充肠予生勉续学岁阅九十霜为蚕不为蛛赋善頼彼苍虽无黄绢辞斐然成厥章小则效裨补大以系纲常制度苟无违尺短寸有长愿言后之人绪余毋或忘

　　负暄

　　峩峩芳茂山为我遮朔风南陆日杲杲南檐暖融融盘飱豆粥软箕踞藳席重追思古羲皇首出开鸿蒙宫居食而衣生民藉轩农勲华教明伦三代礼乐隆尼山集大成斯文万世宗兰也幸知此不与禽兽同年纪近百岁心源犹四通三字四字句经训授蒙童七言五言诗大音鸣寸衷时无鸡窠儿自号龟巢翁负暄乐如此人言少如侬侬亦自知足作诗谢天公

　　代简髙彦述

　　长安道上人如蚁恬澹斋中香自凝金匮早传先世业玉枢谁授道家经梅花立雪应含笑曲糵流霞可解酲莫讶盲翁诗永诀又从追蠡一撞莛

　　懐詹萝屋

　　乌石冈头送上船黄杨厄闰又三年烟萝小隠三家墅霜稻丰收负郭田置酒待宾常撃缶买书教子不论钱盲翁恨不能飞去永别归来赴九泉

　　和游大林庵韵

　　石头数里横山路丹井多年羽士家圣代重开新宇宙禅林乃易旧烟霞沿阶细草龟毛緑护竹踈篱象眼斜更有庭前松柏树潮音也似学楞伽

　　龟巢稿巻十七 
