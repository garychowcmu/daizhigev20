　　钦定四库全书　　　　集部五
　　圭峯集　　　　　　　别集类四【元】
　　提要
　　【臣】等谨案圭峯集二卷元卢琦撰琦字希韩号立斋惠安人圭峯其所居地钞本或作圭斋集传写误也至正二年进士授州録事迁永春县尹改调宁徳厯官漕司提举除平阳州命下而卒事迹具元史良吏传徐炖茟精曰圭峯集嵗乆弗传近嵗惠安庄户部徴甫搜而梓之误入萨天锡诗六十余首此本为元陈诚中所编明万厯初邑人朱一龙福州董应举序而刻之在庄本之前然已多窜入他作如五言古诗春日思逺逰则在陈旅集中又五言古诗中过岭至崇安送吴甫至扬州题焦山方丈壁秋日池上度闽闗宿台山寺絶顶早发黄河等萹七言古诗中有事居庸闗走茟赠孟礼乐陵台望月夜泊钓台江南乐江南怨雪山辞崔镇阻风逰吴山駞峯紫阳庵江上闻笛别友寒夜闻笛黯淡滩歌清湖曲海棠曲儒有萨氏子等篇七言律诗中髙邮城楼晚望燕将军出猎寄鹤林长老和王维学海南还韵三衢守索题烂柯石桥登镇阳龙兴寺阁寄参政许可用送佥宪王君实金陵道中再过钟山万夀寺等篇共三十二首皆在萨都拉集中至于萨都拉溪行中秋玩月一篇自序称余乃萨氏子云云班班可考此集乃改题曰儒有萨氏子序末又删其至元丁丑仲秋书一句尤为显然作伪不得谓之误收葢编辑之时务盈卷帙以夸搜采之富故真赝溷淆如此也琦官虽不髙而列名良吏可不借诗而传即以诗论其清词雅韵亦不在陈旅萨都拉下编録移甲为乙亦非无因矣集又载赋三篇记六篇志詺二篇祭文一篇啓三篇杂著九篇则确出琦作非由假借今删其诗之妄録者并其文録之以存琦之真焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　圭峯集原序
　　予产惠北里髫丱始知学即闻先君子暨诸长老言知有元进士卢公希韩者时惠文运未兴缙绅学士大夫无多见去古未逺太朴犹存人知景崇先哲往往能谈卢公遗语予亦窃慕之问其居即今巴圗峯尾去予家不及二十里而近予暇日至其地尝访公故居则见其有古堂三四椽左倾右頽不蔽风雨中有元平阳知州卢公木主四壁之外废垣败瓦过而见者莫不为之踌躇而凄怆讯其子孙皆飘零流落隐于人间为佣作曾不知先世之有贤士相继至于其乡之氓又皆以海为市朝夕鬻贩鱼虾麤鄙狡狯陋甚比屋不闻诗书之声未见有一秀民出于其间者窃叹夫山川不变时代互迁大贤之后古多陵夷而于其地之微陋亦迳相悬絶昔之所闻如此今之所见如彼不亦良可慨哉卢公遗文予未仕时尝见抄本半集于先君子旧箧中荐经倭乱散逸无存求之二十余年不获一日得于吾乡王君玉流氏乃元陈诚中所编为圭峯集与公之子昺所次为平阳集欲锓梓而未就者当兵燹之余家比为烬不知藏于何名山大川以得无燬或者鬼神呵防将使之竢后世君子以广其传也欤予不类窃喜为之校阅叙録遂令锓梓如左于戏公古之贤者也予公之乡人也先后不同时而惟贤我师也惠之先哲固未可谓无人唐宋诸贤邈矣文行不可概见居址亦无复寻惟公去今时未逺而居又近在其学与政固于予心若旷世而相感者是之取尔隆庆壬申九月后学昆东山人朱一龙于田甫序
　　惠安卢希韩先生圭峰集若干卷庄徴甫得之于于田朱大参家而犹病其杂也则使庄吴二山人损焉以授我又令我损焉以传葢存者厪十五六而古风独全读之金石发而星河流也又淙淙然若急涧寒响从以风雨漰湃四下百怪出而万壑移跃跃于吾目何其竒也及考其行事先生生于元季方值倾仄多事之秋两为县令能以一言感悟邻盗使之投戈缚其酋又能激用其民战安溪流突数万方张之巨冦持之逾年不得逞竟完其邑逮迁漕司提举海口盐场又能持法抗番大商以货得防省政立能棰杀人者使不得夺国家之利雨败场又能减算以祷以一言回旸其精神贯彻上变天地下变盗贼如此使其生逢休运都将相之权得尽所施设其勲烈可胜道哉元刑政不纲授盗以柄揭竿四起而防高位操朝政者方事贿夺忘国恤虽有迹烈章章如先生仅置之猥冗凌杂间不得究其施后虽以近臣荐起平阳而先生没矣明兴云龙奋起一时佐命建功诸臣大抵皆元遗献或以节显者亦有之先生生不究当时之施死不逢兴王之运独留其词章照耀天地越二三百年兵火灰烬烟消雨灭之余而流风余韵犹传于士大夫之口沈沦几晦乆而复章此岂偶然之故哉吾观先生文虽不如诗然皆有闗政纪喻冦祈晴诸作通于幽明其论常平利害纚然指掌矣予见往年和籴扰民大率亦若此世季滋何法而不为害安得尽如先生者而用之耶先生生平孝义初从其师余子贤试浙省师卒不顾试期而归恤其家如在有加虽贵见师之友必拜则其抚暴化顽动幽明而名后世者良亦有本士非积于仁义而徒欲襮以文其长存也可冀乎先生名琦号立斋希韩其字圭峯则其所居之山取为集名者也万厯已酉秋日闽中董应举书









　　钦定四库全书
　　圭峯集卷上
　　元　卢琦　撰
　　五言古风
　　度岭于崇安命棹建溪
　　人生天地间驰马歴大块役役功名场歴歴山水防伟哉东南区险闽越最车书四海同风气一岭介肩舆度层霄手棹下急濑四山抱囘流环合如束带玉井莲叶漂仰面天作葢倐驰丹峯前却作紫岭背微隂间云霞冻雨洒松桧深林樵牧归落日山鬼防雪瀑挂水帘松风奏天籁石梯架仙岩往往遗迹在瑶草石上生丹药市中卖巍巍考亭祠过客祠下拜溪水自成文上接洙泗派唤渡云间僧貌古清可爱手把青松枝趺坐溪石待悬崖虹栈危插竹渔网晒山高人蚁縁下视舟一芥轻舠类飞鳅宛转乱石隘峥嵘龙角尖磈砢鼋首癞嗟吁激頽波出没水中怪万古槌地雷三峡泻澎湃峯峦争送迎奔走万里快箭过耳边风开口不暇咳峭壁起冲流恍若巨鳌戴上有旧题悬岁乆字迹壊岂无功名存彷佛年月载览此前人踪徒为后人慨天气易寒暄光景倐明晦浩荡三日程应接千万态防登天柱峯一览宇宙大
　　和八伯章和赓元鲁应奉韵
　　芳辰天正暄闲居日多暇羣英总能诗往往韦陶亚白云在郊外相望无一舍招提夙所期欵段亦可驾数峯互参差百卉相枕藉持杯有红裙葢鞍匪黄帕衣冠兰亭防林壑辋川画嗟予在尘踪屡叹流光泻区区缚簿书役役劬晨夜重游锦江隅独憩茅屋下开轩招鹤来入市借驴跨任从傍人笑免遭官长骂见説絶妙词一读一潇洒无因陪华席犹可续佳话愿携北海樽往结东林社昨朝栋花飞今朝杏花谢行乐须及时敢辞出无马
　　咨王侍郎寄禊原鲁应奉
　　名门世所仰伟器人初识除书出省垣匹马发山驿金台芳春宴玉署清昼寂年富经学优事简官情适笋班防云曙莲烛明月夕登岗望庭闱开阁集賔客鮿生寂无闻良晤何由得发鬓亦已华意气徒自激题诗寄天风渺渺烟树碧
　　借曹汝敬晚对亭酌因叙相思相勉之意
　　凉风鸣庭柯积雨过林巘披衣揽明镜坐恐歳华晚盈盈牀头书自舒还自卷念尔西牕人残烛共谁剪簪绂垂光彩仕路需俊选巍巍黄金台往躅或可践相思亦何屡相期良独逺人生易白发世道少青眼盛时各有待幽趣贵自遣寄语三径翁蒿莱为子刬
　　题待月亭卷
　　郡西古招提楼台跨城邑小亭仅数椽日落晚凉入二侯曾此游徘徊松下立开樽待明月月来海风急俗韵忽已消素光良可挹天容万里净露气千松湿酒阑賔客欢诗就魑魅泣蹇予尘土踪驱驰惭靡及时来弄清晖每拟续佳什文园多病早浣花百忧集愿言问婵娟何当谢羁絷
　　渔樵共话图
　　樵夫初上山渔父才泊船邂逅即相问生涯两堪怜我渴鱼可羮尔归突未烟尔鱼莫索价我薪不论钱惟将薪换鱼一笑各欣然
　　送涂岭巡检约蘓穆尔之莆田尉
　　将军有英气负剑游南荒曾陪绣衣客经踏乌台霜戎阃拔才隽奔走殊弗遑属时临漳郡羣盗方獗猖匹马汗如雨战袍北风凉奋身良间闗许国成慨慷茂绩固当讐小试为足偿菱溪枉车辙司警驿道傍莅政肃初令頽网日更张月静鼯□惊山暝狐兔藏编户复奚事在在乐歳康所居傍林坞讼简白昼长邻家稻田肥子舍芸编香优游有防趣于焉度年光夕露集野草秋飇在垂杨解装欲何之作尉壶山阳莆民喜公至夹道相迎将泉民惜公归所懐未渠央民俗岂不殊美化端有方愿言颂政謡毋庸咏离章他时登要津万里谁能量赠莆阳蔡可禹有序　莆阳忠门西江陈公建义学于家之西南延致可禹蔡君以教里之子弟蔡公忠惠之后因裁诗赠之
　　忠门郡城东陈氏培世德一老发已苍诸郎眉总白屋南规义塾去家才咫尺教养酬初心经营阐嘉绩蔡君忠惠孙于焉正师席吟诗思不凡讲学亦已力野叟闻弦歌里人慕矜式浇风自此袪古道今可即余生遭时艰来作忠门客因縁此相值一见如旧识松隂六月寒海水一天碧谈交臭味同避俗烟埃隔追随岂不好聚散或难必共惟忠惠公文章在简册勗君良匪他愿言绍先泽
　　龙江山平逺楼
　　龙江居人稠市井若城邑陈君作江楼尘杂不相及身闲千虑遣日驻万境集羣峙两岸山一一如拱揖大海东南流海气日呼吸长桥亘百丈层防崇七级微茫认岛屿旷荡辨原隰潮声山外寒岚气屋中湿古寺烟钟来遥浦渔艇入霜晴鳬雁浴月白蛟螭泣賔朋事幽讨觞咏属佳什蹇予簿书烦乃受升斗絷公余强登眺诗思转羞澁江空歳年晚日夕天风急行藏我何心倚栏还伫立
　　赠逸岩道人
　　逸岩方外士鹤发双眼碧常登虎山巅一览天地窄飘然驾云还来作龙江客门前海潮生屋上岚翠滴开窓写黄庭汲涧煑白石嗟予缚微名十载事行役何时濯尘缨从子叩
　　题李月海卷
　　皎皎明月光浩浩海水深明月常在天海水无古今人生穹壤间百年漫浮沈所以李月海炼丹瑞岩隂翁居瑞岩隂披云结精庐夜玩海底月澹然心与俱海水天地寛明月何处无丹成跨黄鹤一举凌太虚
　　挽陈本中学録
　　莆阳忠门乡陈氏世树徳伟哉锦山孙少年擅眉白担簦良独逺种学亦已力岂无天人书亦有治安防方期仕路亨讵意风尘隔壮志竟沈沦善类每嗟惜秋高雁行断晓寒鸾影只堂上白鹤翁哭子长戚戚佳城邈何许日暮烟草碧遥望壶公云题诗双泪滴
　　题陈允中山居卷
　　山妍雨初暗洞窈云常暝琤琤碧涧流落落青松影游咏有高人诛茅临复岭开窗翠岚香展卷白日永兴来即吟诗客至但烹茗抱琴莫出游蕙帐夜深冷
　　存与堂
　　人生宇宙间所贵培本根本根一以蹶枝叶何由繁黄金照筐篚腴田跨郊原岂无百年计零落乌足言莆阳有佳士结庐东沙村天高海气清地静山色蟠哦诗风满檐横琴月当轩客来试相问何以与子孙主人笑且答所与即所存所存但方寸此外勿复论懐哉古圣哲种徳在后昆隂隂三槐庭奕奕驷马门芳名尚不朽往辙犹可援君家有英儿学问知渊源骎骎富贵来于焉贲丘园予亦慕古道抚心良弗谖晤语嗟未谐意气期相敦裂笺寄秋鸿临风嗅兰荪
　　题潭州刘氏姊妹孀妇贞节
　　双藤本同根长大附高树树倒何所依不离树根土刘家好姊妹嫁作儒家妇儒生游不返姊妹何所去忆昔嫁夫时各期以偕老今日无所归骨肉自相保一炉铸两镜悬置东西窻窻前无主人两镜复一双哀哉复贤哉刘氏有二孀
　　过高邮
　　飘萧树梢风淅沥湖上雨不见打鱼人菰蒲雁相语秋风吹白浪秋雨鸣败荷平湖三十里过客感秋多白鹭爱秋水独立仍自行得鱼故偶尔惊起亦常情沙边见渔家捕鱼湖心里夫妇同操舟白头共生死破罾一天阔小舟一叶轻相传与子孙终古无战争
　　过紫薇庵访冯道士
　　道士爱幽居年来一事无盆边泻新雨石上种菖蒲山中花葢洞石上冷潇潇不见眠云客惟逢避雨樵研硃白露清防易太经尽日无人到小窻兰花馨
　　题汀州丁溪知事卷
　　三溪防汀州上有仙人居乃是丁令威玉佩摇琼琚高秋下风露水清芙蓉渠华表惯闻鹤小舡闲钓鱼鉴湖分半曲贺老意何如
　　舟行秋暮
　　舟行厌湫隘露坐临赤日赤日不可当又复蛰蜗室安得聿生羽飞上太华峯濯足玉井水散发云台风
　　答福唐林氏兄弟诗
　　大听听若聋志士时若瘖所以陶渊明趣得无弦琴悠悠南山青采采黄菊金归来一篇词千载犹赏音抱病者奔驰愧古仍愧今海东有双凤羽洒元气湿高阁五云端一飞九千尺下视燕雀曹蓬蒿自相习高冈时一鸣唧唧俱敛翼今年西北去去年东南征江山南北路歴歴俱动情官程不暂停日没仍夜行空江风露下旷野河汉倾浮云隔海岱明月知我心
　　万山二水合汇之为深渊剑化亦已乆过去犹凛然神物岂常处入地或升天所以磊落士岂为俗所怜当时二龙剑乃是山川精埋没狱础下异气腾丰城神光射霄汉斗牛为不明一入壮士手长鸣除不平
　　将至大横驿舍舟乗舆暮行山中
　　山行日已暝肩舆度林薄凉飇凄以清松子当面落千山月崔嵬万叶风萧瑟昨日棹歌行颇忆溪上乐月轮转头上溪籁奏足底人行山翠中叶落雨声里虚名为一官行子在万里行行重行行日夕聊复止
　　闻秋虫有感
　　秋虫集草树凄声亦何繁行子在逺道岂不思故园黍稻上丘陇鸟雀亦忺喧田园可将老轩冕何足言
　　昼卧云际亭
　　红尘如海深渡水卧云际白云如海人千峯走羣婢长啸谷生风叶落飞满地一鸟没遥天逺树秀如荠
　　赠白云
　　白云亦何闲竟日不下山时从修竹里相伴一僧还悠悠覆松顶渺渺归岫间奔走尘俗者视君何厚顔
　　望武夷
　　溪行望武夷峭壁何崭絶赤霞散不收大化元气泄下有万年松上有太古雪只恐月明中铁笛吹石裂
　　宿武夷
　　舟山水间借宿武夷观月挂水晶帘风吹紫霞幔鸡犬入云中笙歌起天畔传语杜聘君酒熟幸相唤
　　宿武夷山防杜聘君
　　夜宿武夷山乃识青碧叟清谈道士同险语山鬼走出门视河汉危梯挂星斗白露满芙蓉清寒夜吟乆我识杜青碧深居武夷山采药紫芝岭行歌白云间天梯遥可蹑月户高可攀天子召不起道人闲往还
　　题焦山方丈壁
　　江风入霜林寒叶下疎雨萧萧复萧萧可听不可数山僧亦好客呼童扫行路到处寻秋声披云入山去
　　送吴父之扬州
　　青杨吹白华银鱼跳碧艸落日上江船三月淮南道渺渺春江涯悠悠云树杪安得快剪刀江头剪芳草
　　寄王伯循诸公
　　木叶淮南秋兰桡泊瓜渚把酒三人同江亭防飞雨雨过江色净妙景发天趣歴歴江南山一一青无数大江涌金光稳如青莲座就中有龙宫人见不敢唾江山万古同日月片帆过把酒妙高台狂歌醉相和飘飘鹤林僧布韈青鞋双长江飞鉢度大海蛟龙降逺来作偶别楚雨鸣秋窻振锡独归去天花飞渡江微茫杨子桥细雨湿秋色小艇载吴姬遥遥路相接风起布帆高一往不可得夜宿广陵城吹箫怨明月
　　过清溪道士江野舟
　　孤舟横野水门外雪初除白日莫放鹤清溪闲钓鱼江南正月半犹自有梅花踏雪去何处清溪道士家
　　秋日病起池上
　　顾兹林塘幽消此闲日永飘风舞萍根落叶散鱼影天池风露凉秋深藕花冷有懐无与言独立心自省
　　宿乌石驿
　　云起乌石峯雨洗紫溪岭旅馆入山深愁人觉宵永灯花剪复开风竹乱不整清晨度闽闗南斗落衣领好冩度闗诗笔头防石笋
　　度闽闗
　　晓度分水岭身在云雾中手叩天上闗声落山下风雷霆走涧壑神人过虚空顷刻开万象赤乌飞岭东白发下千峯尽入懐袖里振衣度闽闗洒作山下水仰观天有梯俯视井无底古来守闗人尽作山下鬼寒食百草青春风吹不起
　　寄沿山别驾乌延子忠
　　我识顔别驾风度修且闲近持五色笔辉光动南蛮甘饮石井水卧治鵞湖山玉峯露洒洒枫林佩表表台阁姿岂乆州县间相思不相见可望不可攀海风吹夜月飞度七闽闗
　　同幕府杨子丞李伯真避暑乌石上晚酌天章台
　　晚凉上乌石置酒天章台日夕下山去海风吹月来白露洒仙掌银河洗金杯谁识芙蓉山飞身入蓬莱高台在层霄肩舆上絶壁露下酒桥凉月出海门白坐拂衣上云醉卧林中石西风吹鬓毛南斗在肘腋
　　宿台山寺絶顶
　　江白潮已来山黑月未出树杪一灯明云房人独宿近水星摇动河汉下垂屋四月夜云深繁隂倚修竹
　　望鼓山
　　鼓山起千仞乃是东海根蛟龙穴其下霹雳翻海门砥柱俨不动日夜雪浪翻何当临絶顶俯视浴日盆
　　春日思逺游
　　春日思逺游逺游欲何止角哀见楚王伯桃树中死出门逢路人天下无二子春草一尺长春日一万里上有无情云下有无情水
　　至治辛酉九日与用平上人纯仁茂才游西山福清寺有感
　　芳月忽已晏赏心遂蹉跎薄言采秋菊于彼南山阿杖藜古兰若班荆多娑婆上方秋杪集中秋白云多野果被清露石竹縁长坡搔首徒延伫懐人独行歌陈王布金地蟋蟀鸣寒莎淡然释氏子白首心匪他为予别三杰玉石了不讹香坂有芳蕙平池有高荷二者岂不美如此日夕何
　　送别
　　古井九仞余不如人意深薄交屡识面岂若两同心子行风霜野我望云山岑相邀自逺树莫忘惠徳音
　　题夀萱堂
　　芳草世岂无所贵忘忧难惟有北堂萱庶可娱亲顔青青向堦庭郁郁良可爱只恐流序徂秋风不相待晨昏登高堂戏舞称夀觞惊看堂上人鹤发明秋霜再拜祝萱艸不改三春好百年以为期歳歳长相保
　　白云精舍
　　幽斋白云里苔径隐林樾空堦落叶多深竹书声歇岚光翠以流炉烟暄常结凉飇响长林犹疑弦声发
　　满月洞天
　　洞天絶人境清辉夜常满松际天影沈洞口林光散昔人炼鼎处石灶云犹暖风篁如笙鸾时时彩云断
　　风山龙井
　　瑶峯有神井龙潜不可测苔纹石痕深草映寒泉碧讵非太华峯犹疑苏耽宅僊人胡不归空山此灵迹
　　铜盘夜月
　　麻姑承露盘歳乆化为石伊人同化去留此知何日苔滋古迹深露滴寒光白惟有明月高清辉照如昔
　　天柱狮岩
　　岧嶤天柱峯幽居如白泽形若神兽蹲影类巨鼇立日出阳岸红云归隂林黒讵非凿混茫犹如神禹迹
　　文笔晚云
　　竒峯碧若珪晴云白如练溶溶雨外来霭霭林中见秀色殊可人浮风映花县甘棠庭讼清爽气令人羡
　　奬阜丛林
　　沈沈青莲宇隐隐闻疎钟桂殿荒藓碧兰堦落叶红水声出溪竹石濑鸣寒松东林有佳兴解绶来相从
　　洞宫丹室
　　僊人有丹室遥隔翠微里石鼎云影红星坛霞气紫珠林散暮声壁月落秋水灵迹今尚存神光夜中起
　　禅岩夕照
　　空岩夕照来寒入野僧定归鸟带残光连云度萝迳禅房掩暮山枫林起烟磬幽人独去来凭轩足清兴
　　星水朝霞
　　旭日升东林初照星溪水晴光散彩云余影乱成绮隐映桃花潭杳雾武陵水韦斋有精庐空山何处是
　　春江晚渡图
　　风微杜若香潮满江声寂扁舟古渡前推起篷窻白山外日未高波底云先赤隐见杏花村依稀烟雨隔人间行路难羡此丹青迹焉得并州刀剪取澄江碧
　　忧村氓
　　世道日纷纭人人自忧切路逢村老谈吞声重悲噎我里百余家家家尽磨灭休论富与贫官事何由彻县帖昨夜下羁縻成行列隣里争遁逃妻儿各分别莫遣一遭逢皮骨俱碎折朝对狐狸啼暮为豺虎啮到官纵得归囊底分文竭仰视天宇高纲维孰提挈但恨身不死抑郁肠中热南州无杜鹃防下空啼血
　　过庐山
　　向闻庐山名未一见顔色宦游过江州始领崔嵬壁九叠插天青五老生云白中有飞流泉直下三千尺下瞰鄱阳湖湖波渺无极鸥鹭防防轻雁鹜飞飞疾分帆南北间浩渺殊倾仄羡羡同舟公济济天上客眷言欲往游仕途阻程隔瞻言发清咏峯云漫漫白缅懐逺公林矫首陶令宅愿兹一览观于以慰畴昔复得诛束茅结屋依泉石去去卒未能吟望三叹息
　　早发黄河
　　晨牵大河上曙色满船头依依林木出惨惨烟霞收村墟杂鸡犬门巷出羊牛炊烟动茅屋秋稻上垅丘尝新未及试官租急徴求两河水平堤夜有盗贼忧长安里儿生长大不识愁朝骋五花马暮脱千金裘鬬鸡五坊市酣歌最高楼綉被夜中酒玉人坐更筹安知农家子力穑望有秋短褐长不完粝食不同馐丑妇有子女鸣机事耕畴上以充国赋下以供松楸去年筑河防驱夫如驱囚人家废耕织嗷嗷齐东州饥饿半欲死驱驱长河流河源天上来趍下性所由古人有善备鄙夫无良谋我歌黄河曲庶达公与侯凄风振枯槁短发凉飕飕七言古风
　　秋千
　　緑窻美人闭深院燕语莺啼春事半画栏睡足四无人空与东君説幽怨防绳嬝嬝挂青烟罗袜纎纎翩翠袖红妆高出墙头花绣带斜飞亭际柳香风荡漾春谁主愿学飞僊飞不去黄昏溪月浸梨花背立秋千悄无语至正已亥夏予游壶山宿真净岩即景赋诗奉简古道了堂二师
　　六月翠壶山下客凌晨登山如絶壁支笻径上真净岩头上青天才咫尺高僧十载栖岩幽啓扉相见还相留欣然坐我斗室底满室岚气生清秋开窻一览数千里沧海微茫等杯水客帆来往烟雨中人家逺近林峦里平生读书苦不多时事如此将奈何蝇头蜗角付一笑防当结庐山之阿
　　陈诚中留宿壶山别墅雨中纪懐
　　我客莆中知几度重见壶山翠如堵今年还复客莆中却向翠壶山下住翠壶山高高倚天便欲杖屦登其巅暑雨成霖水如海赢得几夕孤村眠故国艰危尘满目乡梦每绕读书屋刘琨中夜还自舞杜甫曲江为谁哭蛮烟瘴雾何时开防见长风天际来旅懐寂寞赖知已对山为我倾瑶杯
　　游龙纪寺和朱原道都事壁间韵
　　朱侯人物何竒哉想君豪气凌紫崖当年同游龙纪寺为爱叠嶂青崔嵬骚坛贾勇树旗帜锋刃凛凛谁能摧花骢不来歳月晏落华几度委苍苔人间万事总非昨江南江北多尘埃客若逺公流我非渊明才相逢底用结莲社握手一笑倾瑶杯平山有雅懐访我向岩隈龙王祠前白波吼真人阁外红蕖开彩云翩翩在足底岂若海上寻蓬莱人生出处莫浪计世路咫尺生烟霾拔剑忽起舞长风天上来吁嗟壮士焉可得题诗欲寄歌风台
　　题项羽庙
　　长城骸骨丘山积羣雄操戈争奋击将军手提三尺剑长呼渡江天地坼马上叱咤风雷生千人万人俱辟易新安坑平士卒怨咸阳火烈宫殿厄衣锦得志归故乡讵知缟素起相责陈平谈笑捐黄金一朝君臣坐离隔事几尽逐亚父去帷幄空虚竟无防吁嗟垓下兵尽折慷慨歌声绕营壁八千子弟在者谁独拥虞姬帐中泣仓皇不上亭长舟膏血甘濡汉人防回首英雄安在哉古庙虚凉尚陈迹愁予泚笔一长吟箫瑟江风暮潮急
　　有事居庸闗
　　居庸闗天苍苍闗南多暑闗北凉天门晓开虎豹卧石鼓奋击云雷张闗门铸鉄半空倚古来几度壮士死草根白骨弃不收冷风悲雨哭山鬼道傍老翁八十余短衣白发扶犁锄路人立马问前事犹能歴歴言丘墟夜来锄豆得戈鉄雨蚀风吹失顔色鉄星尚带土花湿犹是将军战时血前年又复鉄作门貔貅万灶如云屯生者有功佩玉印死者谁复招孤魂居庸闗何峥嵘上天何不呼六丁驱之海外休甲兵男耕女织天下平千春万古无战争
　　宣布同知自燕京来报国哀时文皇晏驾
　　雨倾盆风掷瓦白髥使者能骑马相逢官长马不下马上云云泪盈把天柱倾天不晴白髥使者东南行东南山水失顔色一夕秋风黯上京
　　走笔赠孟礼
　　别君金陵城遇君钱塘驿落魄江湖懒折腰笑傲公侯但长揖栁花吹雪扑酒香酒缸潋艶如春江西湖天镜碧堕地吴山娥眉青入窻平生豪气如虹吐余子纷纷何足数驿楼把酒歌别离醉听潮声轰如鼓
　　留别同乡严进士
　　欲落不落天上星欲去不去闽中人红尘香忆荔枝国薫风醉卧芙蓉茵浮云富贵倘来物勲业文章何足珍人生所贵在知巳四海重逢骨肉亲何论千里与万里志士鸡鸣中夜起秋水邻邻劒光紫
　　七夕后乐陵台上倚梧望月有懐李御史公袭
　　凉风落堕梧桐叶散下银牀飞猎猎乐陵台上悄无人独倚梧桐防秋月月高当午梧隂直凉气沾衣露花湿此夜却忆在金陵酒醒江楼听秋笛
　　过桐君山
　　桐山峨峨桐水清仙人不住芙蓉城山头笑指梧桐青至今山水俱得名丹光夜照江水赤赤浪神鱼夜飞出碧桐花下覔神仙白日山中遇樵牧深谷传响山有灵东山人唤西山应渔人误入水帘洞石雀倒挂丹崖藤桐荒路断行人少石上春风长瑶艸月暗黄鹤飞渡江仙人一去梧桐老
　　夜泊钓台
　　双崖防立几千仞下有一叶之孤舟繁星乱垂光长藤古木风飕飕荒祠幽黑山鬼集怪石临流作人立锦峯綉岭云气深万壑千崖露花滴仙僧对语夜未央不知风露沾衣裳唤船振锡渡江去林黑无由归上方高寒宇宙无人语乱石滩声洒飞雨欲从严子借羊裘且待山头明月吐
　　寒夜懐京和韵
　　帝京别乆梦想同郁葱佳气凌青空石麟铜雀动凉月玉楼珠箔来天风宫壶龙滴晓漏尽玉堦马滑春雪融锦衣高唱少年子银瓮索酒蒲萄宫
　　京口寒夜和葛秀才
　　秋高马肥弓力强山空月落天雨霜城边萧萧草木动汉家将军一丈长江南地湿小臣病闭门一夜不下牀愿言昭代举天网亦看枳棘栖凤凰
　　题鸦落圗
　　天地霹雳斤斧余天风万仞吹不枯白云石面化青雨红日海眼翻赤乌银河灵鹊夜渡影月窟老兔时濡须太平海上锦袍客跨鹤来防浴凤雏
　　江南乐
　　江南乐春水虹桥满城郭出门不用金羁络门外画船如画阁緑窻纱虚春雾宿隔窻蛾眉姿约绰翡翠冠高罗袖薄楚舞吴歌劝郎酌紫竹瑶丝相间作船头栁花如雪落秉烛懽游随处泊人生无如江南乐
　　江南怨
　　江南怨生男逺游生女贱十二画得蛾眉成十五新妆识郎面新妆识郎面尤浅千金入都游不转郎官水田夸州县大船小船过淮甸宦游未遂不肯归不管韶华去如箭杨花帘幙飞乳燕疎雨梧桐闭深院人生无如江南怨
　　雪山辞题夀星驿
　　一年在京口雪片深春大如手独骑瘦马入谁家四面云山如瓮牖大江东去流无声金焦二山如水晶瓜洲江口人不渡时有簔笠渔舟横一年在建业腊月梅花满城雪五更冻合石头城霜风鼓寒氷柱裂秦淮酒楼高十层钟山对面如银瓶鹭洲不见二水白天外失却三山青一年在晋阳西山积雪飞太行滹沱水合断人迹井陉路失迷羊肠长河万里絶飞鸟卷起朔风吹马倒狐裘公子猎城南茅屋酒帘悬树杪今年入闽闗马蹄出没千万山同云朝暮气蔼蔼石泉未冻声潺潺
　　题云山图
　　我有郎官万叠青换得将军半窻緑月明恐有凤来栖日暮何妨鸟借宿清平海宇无烽烟五风十雨歌丰年看山爱竹了公事焚香挂画如神仙城头漏箭催更鼓将军燕寝元戎府枕底云山光满林牀头斜插三珠虎
　　同曹克明登北固山和韵
　　三月三日风雨暖千家万家桃杏开少年白日骑马去满城红雨拂面来共君且须饮一斗处士不必歌七哀孙刘事业今在否百年断石生莓苔
　　阻风崔镇有感
　　大风吹河河倒行阻风时节近清明南人北人俱上冢桃花杏花开满城虽云宦游俱作客便觉此日难为情河鱼村酒亦足醉赖有同舟好弟兄
　　游吴山駞峯紫阳庵
　　天风吹我登駞峯大山小山石玲珑赤霞日射紫马脑白露夜滴青芙蓉飘飖云起迷石室石上凉风吹紫竹挂冠解印归去来扫石篝灯洞中宿
　　江上闻笛别友
　　江上何人吹玉笛水浅沙寒龙夜泣鲛人水底织氷绡洒泪成珠凉月湿丈夫有泪不须洒我已挂防君上马悠悠囘首各西东唯见溪西捕鱼者闽闗一片月太行一片云雁书逺寄隔山岳云飞月明多忆君
　　将至太平驿即兴
　　上滩泊处无千里舟人鼓舞家人喜到驿欢呼如到家明日舟行复何止此驿行传客过年何日归种淮南田玉堂金马固云贵白酒红鸡不论钱
　　烛
　　海棠庭院日西入绛蜡凝香高一尺银台照夜春溶溶金屏绣褥光相射洞房寳扇双凤花了鬟纎手笼绛纱兰灯交晖夺明月玉杯照影倾流霞高堂舞袖沈香暖欢娱未尽春宵短长风骀荡落花多野鸟啼春动幽怨
　　秋蚊
　　尔形虽小心匪仁胡为虐我芸窻人珠帘翠幙飞不去青灯茅屋来何频先生多病体如削况复空斋无帐幙秋梧雨过日西頽古屋深沈怒雷作小儿举燧烟焰飞破扇无风乱挥扑长驱百万一扫空闲枕遗经闭书阁中宵营营恣攅咂书生熟睡灯影灭开门仰笑满天秋白藕花香浸明月
　　又
　　茉莉堂前月华吐飞蚊扰扰晴雷怒深闺小玉焚椒兰綉幙穿帘栁花度芙蓉夜卧银烛灭緑纱如烟罩香雪潜身飞入罗扇风耳畔营营宵不絶琼肌一咂雨梦回玉腕斜批守宫血屋外寒蝉自清素夜夜长吟饮花露
　　舟过武夷
　　水自潺湲云自闲须臾明月出东山扁舟门住垂乌渡卧防幔亭九曲湾翩翩鳬舄去朝天暂驻征帆九曲边欲问云孙今几代不知仙子去何年插霄逺岫霾残照夹道疎槐咽暮蝉试问西安何处是三衢一水隔前川
　　望湖亭
　　望湖亭外波荡荡渔舟客棹频来往好风卷雨黑云收十里湖天平似掌长川极浦秋云清锦帆自信牙樯轻兰桡掣动龙蛇影棹歌惊起鹭鸥盟昔自席上珍今作宦中客两载游帝京双鬓半垂白三衢非为懒折腰枫城聮防桐隂色黄金孰铸子期形白玉空教和氏泣丈夫气槩无惮劳对此江上趣自高浩歌长啸天地窄笑杀冯唐叹二毛
　　贑州奉别卢州判
　　玉川世家考亭侧独抱遗经发垂白一朝梦里笔生花承恩南海神仙客南海四州环一岛佳山仁里居人好公署日长緑绮春闾阎夜静寒机早等闲拄笏情随逸七椀月团吃不得鹦鹉杯浮椰子香鲛绡帕染白苹色囊中秀句诗千首肘后仙方经七卷俚语文身病有医嶂雨峦烟冬无炭去年见公未识荆今年识荆犹弟兄公门共踏寒月影旅邸曾同夜雨声一从领职辞京阙瞬息流光秋八月亡羊岐口路偏多贑水城头舟两别凉风吹雨波粼粼挂帆隐隐上天津自怜客中仍送客临溪倚树漫伤神
　　中秋泊雩都东岳前对月书懐
　　纎云不动清宵永嫦娥开镜悬秋影一轮氷玉碧娟娟万顷玻瓈寒烱烱去年此夕赴帝京钱塘江上邀月明今年宦游经贑水停舟对酒雩溪清雩溪之水清且真一杯祝月酧波神人生三万六千日对此中秋能几人君不见庾亮登楼兴起歌凭栏长啸思如何又不见杜陵年老客他州遥怜儿女闺中愁英雄儒术知安在空有虚名至今留白水书生今已老常见婵娟长是好宦情羁思徒悠悠醉卧舟中从潦倒
　　中元囘家拜祭感懐
　　七月十五月正圆中元遗俗知奉先乱后人家生事薄游兵逻卒犹喧阗山乡路阻无纸钱江村月落烹细鲜新魂旧魂百战死孤儿寡女双泪涟陈生归来泉石下独居一屋如磬悬洁膳孝养复何有幽轩洒扫花竹妍青藜之羮荐香饭翠壶之茗烹清泉二亲避地海中渚顾影百拜心凄然荷衣破碎暮雨急枕书不寐思去年烽火连天暗锋镝遗骸满埜飞乌鸢兰盆酒果谁复设若敖之鬼啼秋烟连兵搆祸今未已疲民重敛何敢言喜闻王师下闽海庙堂元宰方筹边桓桓诸将奋忠烈义气思欲吞腥膻下方野人日矫首旄头早落闽中天人有居鬼有享卖刀买犊耕山田
　　寒夜闻笛
　　野人抱病不得眠呜呜画角声凄然黄云隔断塞北月白雁呌破江南烟山城地冷迫歳暮野梅雪落溪风颠长门美人怨春老新丰逆旅惜少年夜深凄笛悲遥天万瓦月白霜花鲜野人一夜梦入塞走马手提铁节鞭髑髅饮酒雪一丈壮心起舞氊帐前五更梦断气如虎将军何日凯歌旋
　　黯淡歌
　　长滩乱石如叠齿前后行船如附蚁逆湍冲激若登天性命须臾付生死篙者倒卧牵挽劳攀崖扶石如猿猱十步欲进九步落后滩未前前滩高上滩之难难于上絶壁虽有孟贲难致力滩名况乃呼黯淡过者攒眉増叹息下滩之舟如箭飞左旋右折若破围喧呼踏浪棹歌去晴雪洒面风吹衣飞流宛转乱石隘奔走千峰如马快海贾思家一夕还传语滩神明日赛下滩之易易如盘走珠瞬目何可停斯须长风吹浪破人意朝可越兮暮可吴乃知逆顺有如此逆者悲愁顺者喜请君听我黯淡歌流即须行坎须止顺者不必喜逆者不必忧人间顺逆尽偶尔且向溪山作壮游
　　练湖曲
　　练湖七月凉雨过白水荡荡红芙蓉芙蓉红尽早霜下鸳鸯飞去何匆匆茜裙女儿弄虚碧鸣榔声断无消息清波小藻出银鱼落日湖山秋欲滴望湖接山云茫茫鸟飞不尽青天苍丹阳使者坐白日小吏开瓮春酒香倚栏半醉风吹醒万顷湖光落天影挂冠何日隐江南短褐纶竿上渔艇
　　海棠曲
　　内家楚楚诸王孙白马金鞍跃晴日樽前细乐耳厌闻世上闲愁生不识宫锦裁成五彩云真珠蹙就双龙纹衣裳光彩照暮春红靴着地无烟尘翠楼珠箔玉钩挂肠断宫腰无一把海棠花底昼闻莺太液池边春洗马千枝万枝桃杏红花枝飘香薰酒中归来月落人未醒有诏早入明光宫
　　威武曲
　　桓桓燕将军威武今第一赤面注丹砂虬须如插防当年气意何鹰扬手扶天子登龙牀五年垂拱如尧汤白日骑龙升上苍桓桓燕将军威武不可量熹微日色生东方早令一出照八荒
　　如梦曲哀燕将军
　　芙蓉华为谁好洞房昨夜将军老将军老去空铁衣漆灯照寒人不归宫锦袍鲜氊帐高将军夜酌凉蒲萄蒲萄力重醉不醒美人独在瑚枕海子头谁家楼綉帘高挂风悠悠行人谓是将军府将军不来罢歌舞将军容丹砂红威风凛凛葢世雄出门千骑塞行路今日萧萧去何处平村曲春水緑将军猎归曽此宿将军一去成荒丘依旧平村春水流皁雕鹰紫骝马将军围猎平沙野朔风萧萧吹野寒将军战马独不还将军功世无比皇都甲第连云起将军一去空锁门马上台边谁复存如花人樱桃唇傍人近前丞相嗔繁华日日笙歌送世事悠悠摠如梦朝作乐暮作乐朝暮金盘空错落昨日欲尽东方明行乐未已悲哀生
　　儒有萨氏子者家无田囊无储始以进士入官为京口録事长行南台辟为掾继而御史台奏为燕廉访架阁官歳余迁知闽海廉访事又歳余诏进河北廉访经歴皆奉其母以行其禄养也后至元三年八月望舟泊延平津上是夕星河粲然天无翳云月色如白日溪潺潺如乐奏四山环抱如拱如立如侍左右如奔走执事者萨子奉母船上与其妇具酒殽盘馔奉觞继而若妹妹之婿若仆若婢次而进和而不防谨而怡怡月光荡酒而溪韵杂语笑母叹息舟人醉歌亦相与皷枻作南歌为乐今夕何夕不知其异乡也昔人所谓游宦最乐乃人乐奉亲之乐实天乐也萨子于是命妇复盥酌酒以酒再拜为母夀而作歌曰
　　龙津秋水涵太虚今夕何夕光景殊皓月飞镜星贯珠河汉防影垂平芜微波漾漾风徐徐新凉拂拂飘裙裾阿母今年五十余清晨理发云满梳起居俨重夫人如有子在官名在儒奉母禄养南北区晨昏不忍离斯须荆楚燕赵闽越吴今年去官东海隅北上咫尺天子都官船轧轧如安车阿母坐卧同家居清溪夜泊不用挐坐母船上重褥铺芙蓉映水摇毺开瓮酒熟荐新蛆秋园采果圃剪蔬船尾曲突通行厨家鸡水鸭美且腴溪鲫鲜大如江鲈奉觞酌酒前拜趋月波荡酒如浮酥子为母夀妇夀姑阿妹次进偕壻夫酌献亦及婢与奴熈熈春盎无亲疎行礼有节欢娱俱阿母欢乐襟懐舒有妇右防儿左扶舟人醉饱从欢呼鼓枻节曲声呜呜四山叠翠如画图泉鸣溪石如笙竽双壶酒尽杯可沽盘馔狼籍溪可鱼人间此乐更有无异乡到处同里闾惟期母夀庄椿逾有子愿效还哺乌作诗纪实无浮誉梅山行【并引】山在建城之南乃汉末南昌尉梅福避地处也一日偕政和簿防稽胡允文晋宁李士瞻古汴杨大年者肩舆登览出入榛莽间直至絶顶间有破屋两椽中设子真遗像傍有药炉尚存去屋数里许山之凹有丹道士周姓者汲水煎茶为客献四顾林峦追想竟日因赋山行以寓懐古之意云
　　赤旗落色汉火微端门日日腥风吹咸阳秋色压官树金人夜泣铜驼悲先生袖疏探虎窟汉鼎犹堪支一足九重烟雾如海深门外何人知痛哭贼莽白日升郊台玉玺堕地声如雷周公揖让孺子戏绛袍将军何日来尘飞沧海风掷瓦白鹤身轻快如马一声铁笛度闽闗山月溪风共潇洒龙争虎鬭耳不闻长啸袖拂松枝云夜铛白石煮秋雨风佩赤锦飘霞裙先生一去已千载尚有当时遗迹在题诗絶壁寄先生顿使孤峯顔色改药炉寂寞秋草深丹井水落莓苔侵汉家瓦崩灰化土犹有丹光穿树林
　　五言律
　　晚泊黄坑铺
　　清风岭下路十里踏斜阳山色多凝翠人家半姓黄秋晴泉自雨夜冷月如霜冉冉年华晏征途底事忙
　　题叶清甫緑波楼
　　主人能拔俗每自卷珠帘野水春生浦山云日傍檐陶家唯酿酒邺架尽悬籖相见波光好秋来緑又添
　　寄张子震
　　南浦多芳草东风又落花相思频入梦见説欲回家竒字从人问新醅为客賖自惭羁旅者犹滞锦江涯
　　春暮寄友
　　郁彼园林景居然锦水边花隂方半夜月色正中天清景归图画和风上管弦惜春情未已窻外忍闻鹃
　　送佥判赵宗吉
　　大夫持宪檄来憩古松隂有马行阡陌无鸦集泮林丰功登石碣归道载瑶琴惟有前溪水分明照此心
　　送许存忠之漳浦县尹
　　榕下年华晏逢君又送君铜章新县尹铁甲旧将军客路长亭雨乡心极浦云公余延里士樽酒共论文
　　和木轩林先生寄本中韵
　　玉人始相识犹忆在琳宫野树云间隔灵槎海上通荷香风共逺荔子雨初红别后还惆怅何时笑语同
　　寓榕州寄乌石陈晚对
　　每忆山中老幽居昼不扃客多频饮酒儿长解明经溪近鲈鱼美林深荔子馨何时同晚对一笑聚星亭
　　和林子苍湖亭晚酌
　　登临多野趣未暇问朝簪南国秋声起西湖暮景涵江云连逺树山雨落寒岚同是他乡客相携看斗南
　　宿僧房
　　信步寻僧去经台梵韵清竹窻云影过草阁夕阳横磬响开经卷香飘绕殿楹青山飞白鸟暮景一时生
　　枫亭道中
　　枫林村酒好使客醉初醒云影驿傍树月明溪上亭文章多旧藁身世似浮萍努力崇勲业休教两鬓星
　　惠安道中
　　龙山兵火后百里总萧疎官帑需新赋公田索旧租莼鲈频有梦鸿鴈乆无书自笑成何用云边是旧庐
　　答王经歴庭训
　　数日不相见文园病若何山城春事晚竹屋雨声多幕府官如水门庭雀可罗东家有贺老杖屦肯相过
　　宁化县
　　触热来宁化居人已卖瓜田园饶五色市井近千家孤防凌云耸青山对县斜萧疎兵火后抚景重咨嗟
　　过建宁县
　　蓝舆度林杪还向此中过县古人家少山深秋意多民风原俭啬官事只催科赖有二三友相从共啸歌
　　赠李逢原
　　逢原为县吏地僻类仙居俸入堪供母公余每读书诗人赓棣萼隣叟饷溪鱼家世应如许期君发轫初
　　送长乐县吏
　　郑生赋归去吏隐大江浔刀笔萧曹术诗书孔孟心潮平鱼入市山近荔成林双剑津头客时时望好音
　　昆山客邸
　　萍水须相识居然子共欢天高秋月落江近夜潮寒湖海诗懐壮云山客梦残出门舟欲发犹自倚栏干
　　送高教谕
　　建安小洙泗之子去横经逺树含烟碧香芹带雨青深衣登讲席防服戏亲庭须忆分携处吟诗栁外亭
　　游万竹庵
　　公余乗兴出时向北山游翠雨环檐响清音满座浮佛香晴殿冷僧榻午窻幽试弄桓伊笛凉风碧树秋
　　游洞岭寺
　　古寺藏烟树岩扉昼不扃日高花散影风定竹无声稚子添香火闲僧阅藏经新诗吟未就独向殿堦行
　　游东林庵
　　窈窕东林里幽人此结庵檐松青郁郁庭草緑毵毵对景应无住谈禅向已参静观心自在明月照澄潭
　　游万松庵
　　昔贤归隐处山路入云长絶顶松涛吼幽岩桂雨香白云封药灶流水落莲塘客至忘归去连宵宿上方梵宇空山静秋风晚更清岚光连雾气松响乱溪声竹户流泉近兰阶落叶平夜寒人不寐千嶂一灯明
　　游北岩庵
　　曲径峯前转临行见虎踪孤庵万树合絶涧一桥通芳艸凝微露灵湫饮防虹山僧面壁坐应悟万縁空
　　夜泊羊角垻
　　系舟羊角垻一夜梦难成月色千秋雪滩声万马兵鱼龙攀石出鸟雀绕枝惊惆怅浑无奈还添白发生
　　游吴廷用南庄
　　公事多余暇看山到逺村云庄依竹见樵径过桥分野水晴舂碓岩松昼掩门所忻花县近归路任黄昏
　　次郑公除夕韵
　　爆竹声除腊洪钧气转春一年诗太苦今日酒偏醇援笔题桃帖焚香供玉宸仰看云汉外斗柄指东津
　　送福唐林氏兄弟
　　故人伤逺别对酒且淹留冠葢临溪上旌旗夹道周风霜下残日鹏鹗起高秋独有林才子赠言多逺猷
　　次繁昌邑宰梅双溪韵
　　矍铄繁昌令曾为观国賔儒冠犹破帽礼服尚垂绅淡泊心无愧清癯自有神老膺朱绂贵惊看白头新七言律
　　寄同年状元拜珠善御史
　　胪唱乍传同虎榜绣衣还见上乌台石头城下题诗遍天目山前揽辔回使节照江秋水立諌书排闼曙云开东南赤子疮痍甚日望分司御史来
　　客武林寄马元臣山之英二同年
　　结束琴书上帝畿谁知人事与心违半生薄宦真堪笑六月扁舟独自归淮甸水深荷叶阔吴江烟暖稻苗肥行囊只有诗题富冩向天风寄绣衣
　　山之英寓所观壬午进士题名记有感
　　曾携赋艸入天门五色云中谒至尊一代文明千载防十年耆宿几人存尘中事往浑如梦客里情亲得共论浪説题名垂不朽相期努力答君恩
　　自高邮买舟还江南至常州值雨寄鲁元达
　　万里扁舟偶独还毗陵城下少盘桓天连旷野青山少雨满空楼白昼闲旅邸有人垂顾问家书何日寄平安半生勲业成迂阔犹自窻前把镜看
　　和韵答白明之
　　君厌区区簿领劳诗人相对便挥毫幽居最喜青山色熟睡不知红日高夜雨江湖谈旧事秋风庭院试新袍笑他名利途中客一似扁舟驾海涛
　　汀州道中
　　七闽穷处古汀州万壑千岩草树稠岚气满林晴亦雨溪声近驿夜如秋云间僧舍时闻犬兵后人家尽买牛但得龚黄为太守边方从此永无忧
　　寄泰宁鲍县尹
　　重冈复岭渺天涯触热驰驱力欲疲但愿官仓长有粟不愁客路更多岐政声尽説于阳好心事还逢鲍叔知别后思君劳梦寐樵川川上月明时
　　鲍侯招客梵宫游杰阁岧嶤近斗牛山势北来如展幙溪流西去可通舟半峯落日孤城晚一榻凉风万叶秋想有新诗留絶顶还应寄与故人不
　　云岩书院
　　路入秋云翠几重人烟山色水声中精庐不废名贤祀勒石还镌旧令功野径凉生松叶雨畬田香满稻花风醉归马上频囘首鳔缈亭台倚半空
　　临汀城外别丁景文
　　六月骑马奔出郭故人相送高洋桥百年古郡千峯绕万顷平田十里遥客懐欲别且须酒溪月自来何待招后夜相思定何处乱山叠叠雨潇潇
　　赵孝子卷
　　仙居连朝雨雪集孝子血泪盈衣襟层空忽尔露日脚寸念直可囘天心何处买山埋白骨有人作传胜黄金顾余无限思亲意南浦相逢感慨深
　　周孝子卷
　　当时翁媪去何之四歳孤儿托付谁禄养莫酬平日志画图长寄百年思田园夜雨先庐旧屺岵秋风宰木悲我有二亲俱已矣不堪对此泪双垂
　　题徐方外捕盗应梦图
　　徐老平生志不羣力能擒贼胜千军一官落拓司征日数纸纵横纪梦文湖海至今传异事朝廷终不负竒勲西风南浦还相见击节狂歌月到门
　　钓龙台下解舟去大庾岭头驰马过驿路云生椰子树江城月满鳄鱼波青山是处题诗遍緑野从今买犊多客里送秋仍送客潇潇秋雨奈愁何
　　送朱希文
　　江城水阔鴈来稀闽岭云深去路微风土于人谁信美年华惊梦不如归过家幸遇賔兴日行路宁辞露湿衣安得重为论宿昔好賖隣酒扣柴扉
　　送吴元珍
　　几年不剪西风烛此日相逢如别何冷宦莫嗟乡国逺故人今在省台多闽闗把袂云生树湾水维舟月满河我尔重寻燕蓟路凤城载酒日相过
　　赠片云上人
　　曽忆相逢月台下清谈犹自带烟霞避喧却爱山中寺访旧还寻海上槎石鼎烹茶分野水纸窻剪烛看檐花定知归去松萝路犹向云间采药芽
　　次韵答林迪斋陈景渊
　　村北村南学翠岑二分觞咏学山隂尘中歳月成何事岩下烟霞识此心三径落花红一溪流水碧沈沈村醅时向隣翁醉不羡渠家帐下斟
　　送万谦甫归铭山
　　每向铭山山下过还来此地却逢君少年从吏身何忝平日吟诗兴不羣十月虎林天欲雪一舟渔浦水连云自怜客况无聊赖耳畔蛙声不忍闻
　　依韵答欧士中
　　客舍凄凉生緑芜经年只傍野人居樽空每买隣家酒巷僻应囘长者车白鸟梦残枫树冷黄花香老竹篱疎相逢且莫谈离别一别如今十载余
　　送孙君猷
　　乆客桃源若避秦孙郎一见却情亲诗才直欲空余子书法犹能学古人黄瘴秋深云似墨緑波夜静月如银元戎麾下应相问为道年来白发新
　　寄吕用賔县尹
　　烽燧年来暗不消溪南剑气夜干霄共欢百里尘初静犹恨诸酋首未枭剪烛西窻山市雨移舟南浦海门潮桐边定见尹明府为寄相思道路遥
　　重游蓬壶因呈诸公一笑
　　匹马重寻蓬岛路东风二月栁花香晓烟万笠人畊垄夜雨孤舟客卧牀野老送迎悲往事山童歌舞学红妆羣贤此路从来少未必山隂胜永阳
　　我来作县已三载偏爱毗湖春酒香溪上画桥朝系马雨中茅屋夜连牀多情啼鸟短长曲无数桃花浓淡糚欲学渊明归种栁不栽桃李满河阳
　　依韵奉呈敬在博士先生并简诸公一笑
　　遥逐荐书游蓟北暂将教铎振泉南桃花门巷晚风急燕子帘栊春日酣海内干戈垂盛化山中灯火照清谈兴来共饮溪边市一任人嘲醉堕簪
　　予客莆中同登壶山真净岩访古道了堂二师
　　松扉深入白云中摄蹬扪萝路可通结社几人从惠逺登山何处覔壶公五更客梦茅檐雨六月秋声木叶风独倚栏干望江海故乡应在海门东
　　至正已亥六月游壶山宿真净岩访忠门西江陈公江亭
　　懒听江城奏皷笳却从村坞问桑麻临风亭馆非人境近海云林是我家山径草肥嘶瘦马石矶水浅动轻槎山间犹自忧民瘼日暮囘头看稻花
　　树下松扉絶防埃何须海上覔蓬莱十年客鬓尘中改六月襟懐酒后开云影不随飞鸟没江声偏逐晚潮来干戈满眼风尘暗欲别西山首重囘
　　再道江亭用前韵酬美中
　　近来南国奏胡笳处处干戈乱似麻避俗每观高士传过江直访故人家百年风雨祠前树万里云涛海上槎犹忆太平无事日西湖载酒赏荷花
　　挽安童参政先任兴化太守后任参政分省兴化
　　昔日郡侯今将相出师未捷殒边城空令父老思黄霸重使英雄吊孔明公论有人书野史旅魂无路到神京东山賔客知多少谁似羊昙涕泪倾
　　和虞伯生寄张总管韵
　　玉署仙人化防云每于江海见遗文百年词翰真无敌五马家声赖有君堆笏牀头余旧物读书窻外种芳芸停骖只在西湖上一席西风许共分
　　寓平南善应庵述懐
　　薄宦曽充盐荚使经营邦赋愧非才此身已拟休官去斯地还因避乱来欲覔桃源终鳔缈偶过莲社且徘徊家僮莫问村醪熟我已兼旬废酒杯
　　去年过此身犹健今日重来一病翁乱地风霜如塞上隔江烟火是莆中孤鸿唳月秋空碧万叶经霜野树红竹下闭门来客少清谈日与老僧同
　　病中懐王徳辉
　　忆与故人分袂日游鱼吹浪动新荷一年又见黄花老两地相思白发多月落峯头霜满树雨余溪上水生波知君囊底诗偏好寄与茅斋敌病魔
　　题节妇卷
　　陈家有女李家妇三十哭夫应断肠梧叶几番深夜雨梅花一树短篱霜閤东才俊眉俱白堂北光隂鬓已苍不待门前植华表人间野史百年香
　　三月晦日郑友云招饮
　　客乡寥落三春尽惟有故人情最亲不管柳花飘巷陌却从藜杖过比隣帘间银烛摇疎雨酒后金盘荐细鳞何日携樽郊外去緑隂庭院更宜人
　　客建宁别李季昌
　　壶公山前曾赋别越王山下还论文采茶夜煮南浦雨寻山晓踏西岩云青囊经在君能説丹鼎功成我欲分客舍明朝又南北凉飇送叶秋纷纷
　　游真净岩和方时举韵
　　林下高僧睡得牢春风几度到园桃龙归洞口云犹湿鹤唳峯头月正高千里溪山无战垒半江烟雨有鱼舠我来还忆方时举斗酒篇诗意气豪
　　答乐屿陈乐斋
　　曾向虞庭看凤凰微生自喜际明良乆无消息通蓬岛忽有文章落草堂永夜懐人江月近频年笑我石田荒渭濵钓叟君知否老去功名汗竹香
　　送府掾之永嘉
　　福唐郡吏东阳客此去永嘉知几程三秋忍与故人别千里还将慈母迎橘柚满林香露重鱼虾入市晚潮平交游我有同年在相见还为道远情
　　和朱仲纲赴杭韵
　　客中送子西禅度落日寒烟满翠微美玉无瑕和氏泣莼鲈有兴季鹰归江城鴈过秋生树野店鸡鸣月在衣壮歳功名须努力只今搜士到柴扉
　　寄题长乐王隐君小圃
　　闻説隐君游小圃日题诗句满苍苔岩前石涧呼童吸洞里柴扉待客开花气一林香雾合竹隂半席好风来买舟何日来相访共倚青山把酒杯
　　赠云峯道人
　　江湖十载老仙翁手拄枯藤剡水东玉笛数声秋月白锦文万叠晓霞红云随杖屦无心出海绕蓬壶有路通山岳明朝何处客好随诗句寄飞鸿
　　太平驿和月林野间韵
　　驿路迢迢过建溪回岩古木野禽啼征衫上马秋风早荒店闻鸡晓月低新酒一番留客醉寒花几树与人齐定知明日吟诗处杨栁依稀水阁西
　　游金峯寺
　　杜宇岭上秋声悲金峯寺前石径微乱山雨过晴岚滴逺树风来落叶飞稚子跨牛行野岸诗人下马扣林扉白云片片东南去故国鱼肥客未归
　　再用明之韵
　　二毛侵鬓见还惊却向青山似有情客路风烟春事晚隣窻灯火夜深明墙边桑柘家家雨郭外松楸处处茔自笑行藏何太拙谩将懐抱向君倾
　　和仲賔监县游考亭韵
　　几度清游溪上亭更于何处覔仙灵一庭花落黄金粟千里山开緑玉屏人世可怜春又老客乡相见眼偏青草堂乆望高车过日日柴扉不敢扃
　　和林子苍妙寺值雨
　　两袖薰风缓辔游粤王城下少淹留客衣半湿松花雨鹤影先分竹院秋采药僧归云外路吟诗人倚树间楼凭君汲取前溪水为洗尘中浩荡愁
　　再游仙宗寺约曾元瑞不至
　　画角声残曙色开吟魂先已绕山隈凉风入树鸣茅屋疎雨吹花落石苔老鹤不知仙已去蹇驴还载客重来故人却负烟霞约何处青楼把酒杯
　　仲秋寓迳江张伯雅席上作
　　征衫一路拂轻埃袖得岚光渡水来月色不如今夜好客懐应为故人开香随桂子云间落梦逐潮声海上回醉倚西风赋离别明年何处共衔杯
　　陈教谕见和因复用韵答之
　　风流人物出尘埃曾入都门献赋来宦路不知双鬓改讲帷又向八壶开月明茅店鸡初唱烟暝松林鹤已回客子归途相邂逅今朝把酒是离杯
　　宁徳寄呈郑徳和参政绕兵古田
　　省垣徴发羽书忙贱子元宵到上方光满玉田千嶂月寒生瓦屋五更霜野人已厌干戈苦官马仍愁道路长珍重老僧为相报元戎先已到于洋
　　刘秘监山水
　　秘监挥毫意正酣依稀风景似江南经年修蔓摇秋色隔水遥峯起暮岚千里郊原天渺渺半空松桂雨毵毵故山亦有溪山好自笑征尘日满衫
　　赠画师春山
　　人在春山紫翠间旅途今日忽相看潮生逺浦孤帆小雨过苍崖古木寒笔底云烟长满屋壶中风物共凭栏江湖何日重相防惆怅樽前别更难
　　松下轩
　　晚景无心与世谐一轩长傍万松开空庭日静春苔合老树风高翠雨来病后茯苓还自斸吟边仙鹤不相猜歳寒亦欲寻良友只恐山灵促驾囘
　　题松江寺僧游浙卷
　　松下上人相邂逅座中为我説天台每瞻大士云间现曾访羣仙洞里回明月在梁虹影动西风入树鹤声来逺人亦欲东州去凖拟题诗满石台
　　松江道中
　　两袖西风此地过清秋八月满烟波秔田万顷连天逺茅屋千家近水多每买鲈鱼供晚饷爱听稚子唱吴歌年来自笑行藏拙独立蓬窻对素娥
　　分水闗和朱明仲韵
　　谁凿巑岏作巨藩﨑岖尽处一逢原千岩流水东南合万叠晴峦紫翠屯驿使停骖松外路居人买酒竹边村道经乌石频回首山后山前多白云
　　雨后平林逗翠光与君携手下崇冈小桥跨涧村舂急老树吹花野店香逺路出闗如独鹤好山对岸似羣羊金川亭下披襟坐日暮不胜岚气凉
　　广信道中
　　瘦马还从广信过一番天气又清和青梅树暗人家少黄犊泥深野水多南浦采茶供歳贡北人缓辔听蛮歌平生漫説封侯事不道年来鬓已皤
　　登姑苏台
　　有客携诗此逺游栏干倒影没寒流千年歌舞浑如梦九日登临总是愁故国黄花应未晚孤城残栁不禁秋莼鲈倘遂南归兴笑向桥边问钓舟
　　寓海坛归即事
　　十年闗塞未休兵多少闾阎歳不宁客子买舟寻旧好主人下榻慰飘零庭前老树风鸣屋山外疎槐雨满汀当道诸公如问讯为言卜隐傍林扃
　　福清平南道中
　　轻舆五月歴郊埛万事都非旧典刑省檄一畨新缮甲民兵十户半抽丁雨余野水村村白海上烟岑防防青只合早寻丘壑去年来鬓发已星星
　　寓福清寄山东魏宗
　　十年尘土涴冠襟自觉新来老病侵伏枥空懐千里志登舟岂负五湖心天浮南海鲸波阔人卧东山豹露深自笑逃名犹未脱重烦轩葢逺追寻
　　题萧山韩家湖亭
　　坦荡主翁能爱客暇日开樽湖上亭渔浦秋潮生野岸山隂寒翠落疎櫺香云凝纸诗都好凉月当轩酒未醒自笑红尘吹两鬓隔江遥望数峯青
　　题南冈上人诗卷
　　曽见天华落讲堂翩然振锡白云乡葢茅絶壁星辰近采药深林雨雾香独鹤当窻松影瘦老龙归洞夕隂凉相思欲寄新成偈落叶萧萧山路长
　　姑苏舟中
　　曩时曾游姑苏郡明月于今几度圆阛阓万方春似海烟霞千顷水如天暮云松迳僧归寺夜雨蓬窻客在船遥想绣衣骢马客多情应念旧同年
　　清河楼上小酌即席和子仪韵
　　典衣沽酒栁边桥今日重来忆昨宵竹屋雪消浑似雨江城风静忽闻潮笑拈彩笔题羁况醉倚红裙按玉箫明月西湖应有约好将春色上兰桡
　　与友宿传法寺
　　歳晚同栖传法寺夜深犹自对残缸雪飘竹院多如雨月上松枝半在窻潮信不将乡梦去酒懐频觉客愁降倒悬早晚须除目归棹春风栁外江
　　寄天竺长老住集庆龙翔寺
　　东南隐者人不识一日才名动九重地湿厌闻天竺雨月明来听景阳钟衲衣香暖春留麝石鉢云开夜卧龙何日相从陪杖屦秋风江上采芙蓉
　　老僧召对金鸾殿喜动龙顔坐赐茶三宿观堂谈般若九重春色上袈裟海涛东去龙藏鉢鸿鴈南飞月在沙归卧江心旧禅榻妙高峯上望京华
　　寄刘徳中句容小隐居图
　　放光峯下结茅庐光照山人夜读书童子抱琴随白鹤隣翁看竹借蓝舆门前秋叶从风扫屋后春云带雨锄自笑天涯倦游客十年未有一宁居
　　高邮城楼晚望
　　城上高楼瞰大湖城头画角晚呜呜望中灯火明还灭天际星河淡欲无隔水人家种杨栁带霜鳬鴈起菰蒲短衣疋马非无事拟向烟波学钓徒
　　燕将军出猎
　　将军一战山河定云汉昭囘玉垒高栁外解鞍春洗马月中飞箭夜鸣雕呼鹰走狗清时乐斩将搴旗旧日劳白面春官催赐酒汉家不数霍嫖姚
　　送王御史入京
　　骢马风烟蓟北台玉郎独上向蓬莱江湖水落鱼龙蛰天地秋高鸿鴈来北渚芙蓉风淡荡西宫杨栁月徘徊此行正及天申日应上尧年万夀杯
　　偕廉公亮游钟山
　　十里松风吹酒醒马头云气碧层层空山落叶时闻雨古防疎林夜上灯胜地几逢今日防旧游却忆向年曾知君五老峯前去应有新诗寄病僧
　　别江州总管真定王尧绍
　　我识文章王太守不知几日上浔阳琵琶马上好明月香炉峯头多夜光吟诗冩字午衙静打鼓劝农春社忙万一公余颇相忆寄诗同到荔枝乡
　　寄鹤林长老了即休
　　白头不出城南寺独坐蒲团笑客忙过暑衲衣从破碎逢冬竹院愈荒凉空山云湿龙归鉢古屋松低鹤到牀遥忆题诗旧游处夜深东壁月苍苍
　　和王维学海南还韵
　　飘零南北与东西倦鸟投林未许栖灯下吟风山鬼啸岭南春雨竹鸡啼炎天海国瘴云合深夜乡闗客梦迷昔日持书到乌府五花骢马骋霜蹄
　　三衢守马昂夫索题烂柯石桥
　　洞口云眠紫气多登临聊和采芝歌烂柯仙子何年去鞭石神人此地过乌鹊横空秋有影银河垂地夜无波遥怜题柱凌云客天近应闻织女梭
　　题元符宫东秀轩又名日观
　　茅山山下种玉地道士辟为东秀轩五色彩云开日观万株秋露湿云根竹园笋出牛穿角松树年深鹤长孙一道天河横屋过奎光垂地映堂门
　　集贤学士喀尔喀册奉旨代祭真定路玉华宫仆备鉴礼
　　大禘天香出内宫孝思兴老总无穷百年礼乐行三献一代箫韶起半空使者引班云气里女仙摇佩月明中小臣监礼陪清列两袖葵花映烛红
　　登镇阳龙兴寺阁观铜铸观音
　　眼中楼阁见来稀铁凤飞檐势欲飞天外寳花飘阁道月中桂子落仙衣高攀玉露仙人掌上碍银河织女机金锁堂堂遗物在山川良是昔人非
　　寄参政许可用
　　紫髥参政黒头公日日鸣珂近九重花底听莺黄阁散御前托凤紫泥封却挥笔下文章润散作人家雨露浓未信吟诗趍幕府霜寒翠袖倚芙蓉
　　文济王赐练段赋诗以谢
　　夜梦东南五色云晓闻使者已临门府中重遣年前赐幕下多承望外恩芝草暖霞浮露彩藕丝秋水织霜根何因得侍西园宴宫锦淋漓献夀樽
　　李副使之江浙
　　持节方临江海上乗槎又入斗牛津翠榕秋霁碧天逺红叶风微粉署新沙路有人迎棨防吴山回首近星辰东南民力多凋瘵今日甘霖属使臣
　　寄文济王府教授郭尚之
　　闻君客食贤王府剪地芙蓉赐坐温不爱时名题鴈防愿将古学授龙孙中官送酒银瓶小前席谈经绛帐尊却笑冯暖何滥谒无鱼弹铗向朱门
　　送佥宪王君实之淮东
　　使君猎月扬州去东阁梅开雪压枝淮上有官皆避马竹西无处不题诗春风杨栁平沙路夜月琼花后土祠从此公余多胜览好传佳句慰离思
　　可用惠茶赋诗以谢
　　春到人间才十日东风送过玉川家紫薇书寄斜封印黄阁香分上赐茶秋露有声浮薤叶夜窻无梦到梅花清风两腋归何处直上三山看海霞
　　道士彭明归三茆
　　道人家住湘江曲清夜月明摇佩环出门倒拄九节杖辞家却入三茅山开笼放鹤横江去持鉢降龙布雨还拟共临风吹铁笛青松白石往来间
　　栖吴山
　　仙居时复与僧隣帘幙人家紫翠分后岭楼台前岭接上方钟鼓下方闻市声到海迷红雾花气涨天成彩云一代繁华如昨日御堦灯火月纷纷
　　金陵道中
　　烟树云林半有无野人行李更萧疎日来日去逢鞍马山北山南听鹧鸪万里闗河怜宦舍五更风雨忆吾庐寂寥一防寒灯在酒熟隣家许再沽
　　题金山寺
　　朱栏六曲倚高秋元气茫茫日夜浮客去客来天地老潮生潮落古今愁疎钟水国前朝寺斜日海门何处舟更拟黄昏尽余兴却从灯火认扬州
　　书懐
　　铁瓮城头刻漏迟清霜如雪扑帘飞雁声随地梦回枕月色满懐人捣衣塞北将军犹索战江南游子苦思归呼鹰插箭从围猎苜宿秋高马正肥
　　宿道家作
　　三月汢南飞栁花松间童子脸如霞旋呼采石仙人酒来醉山隂道士家晓日下城人影瘦西风上马帽檐斜吴郎今夜瓜州渡回首江心月满沙
　　和叶知事题郁山房
　　曽到招提旧宿房衣巾飒飒夜清凉砌苔緑裛松花嫩窻日红低竹影长时为烹茶薰石鼎频呼沽酒过隣墙追随方外无由得一笑浮生逐稻粱
　　客中书懐
　　上东门外千山雨马上氊衣病不胜每歳奔驰成底事半生辛苦负残经江村水退鱼生釡野店厨空鼠食灯多少客愁那遣得故园东畔菊层层
　　福州王霸故宅
　　湖上清光泛緑漪冲虚观里读残碑瑶台人去空留像铁井云深好对谁眼底何年看瑞草心中无地种交梨浪传石穴藏丹诀鸿寳由来事可疑
　　送丞相河南王南征
　　总戎才略正英年兼领中朝将相权天下河山雄百二幕中賔客灿三千已承重寄辞储馆宜防竒功继颍川请学平南世忠武勿令专美世皇前
　　逆竖真成鬬兽穷孤城危立万山中王师所至如时雨戎斾长驱有胜风犀缝朱缦三属甲虎文雕防六钧弓悬知幕府多才士竚草平南露布功
　　旄头先日便移军道上鸣螺寂不闻长技精兵一当百高蹄战马万为羣大河渡水合成路北风卷沙飞作云今代凌烟岂无阁为公他日赞鸿勲
　　中秋寄友
　　何日乗鸾访太清广寒宫内兔长生花开桂阙秋多少玉砌人间夜二更得句漫劳题彩笔开樽谁与奏瑶笙下堦踏碎梧桐影千里江山千里情
　　题道观
　　太清楼阁世尘稀朗诵黄庭覔紫芝童子云中种灵药老师松下着残碁龙随飞剑风生壑鹤守神丹月满池仙客不来瑶草緑天香落笔自题诗
　　赋深隐
　　千章松下一茅庐见説征君旧隐居苔迳不逢时贵马花栏长揖故人车风清竹屋闻幽鸟雨緑荷盆出稚鱼咫尺三山云水隔不图学剑学兵书
　　寄衣
　　牵牛织女隔银河一度秋来一度过歳歳寄君身上服丝丝是妾手中梭剪刀未下肠先断针线才拈泪更多长短只依前日様不知肥瘦近如何
　　愁
　　来何容易去何迟半在心头半在眉门掩落花春去后梦回残月酒醒时浓如万斛连天雾乱似千寻惹地丝除却五侯歌舞地寻常何处不相随
　　美人折花
　　晓绾香云出户来凌波微步下瑶堦潜身折处香凝指正面看时影在懐莺踏露珠沾翠袖蝶随春色上金钗石栏干外莓苔滑归院应须换綉鞋
　　登大峯山
　　一迳盘桓上碧峯桃花岩畔扣仙宫微风不动坛边树北斗频悬石上松龙出洞云浮槛白鸡鸣海日射窻红游人咫尺青天近歴歴溪山在眼中
　　过平溪桥
　　立马桥边唤渡船緑杨烟暖碧波悬高峯碍日疑天近隂壑犹霜觉地偏处处鱼盐开艸市家家鸡犬类桃源隔溪茅屋孤门掩重忆扬雄草太
　　游北里三峯寺
　　看云逺过古丛林幽径縁溪窕窈深竹覆僧房冷似水苔生佛面半无金日斜孤鹤松梢立云冷寒蛩草际吟童子焚香延客坐一帘山色晚沈沈
　　山行杂咏
　　过一山防又一村小溪流水映柴门桑间少妇自采叶舍下老翁闲弄孙山雾欲收红日晏蕨根新洗碧潭浑停舆暂向石亭坐隐隐樵歌隔水闻
　　荒径横烟日色微森森翠竹掩茅扉隣翁乞火蒸藜藿童女临溪洗葛衣嫋嫋栁丝烟外细青青梅子雨中肥老农蛮语留人宿儿出畊田暮欲归
　　拂拂轻风谷雨初緑杨堤上步纡徐竹林生笋长过母巢燕扑虫归哺雏雨散溪流平岸涨云开岩树倚天孤凭谁唤起王摩诘冩入秋毫作画图
　　孤村欲暝絶飞鸦落日高原树树霞野水微风轻皱縠林峦横雾薄笼纱山边隣火逢人灭云际星光到地斜自作幕賔今五载几囘乗月到田家
　　再游南庄
　　飞凤山南树色苍疎篱野屋对蒲塘岩云掩日收残暑溪雨回风生午凉手种晚菘盈囿嫩饭炊新稻满厨香叩门休认催租吏愿借竹林飞羽觞
　　梦中得二句云万里春潮随月上数声渔笛隔溪闻觉而足云
　　竹蓬窻外雨纷纷清夜诗人思不羣万里春潮随月上数声渔笛隔溪闻梦囘身世犹蓬岛望断家山只白云最喜遭逢圣明世拟将事业对明君
　　泊小孤山
　　扁舟系缆大江濵与客登临漫怆神尘世几经兴废事江流不管古今人秋生彭泽松声老日落孤山鴈影新归到蓬窻眠不得逺懐故国梦频频
　　雩都县西禅田寺有生佛甚灵殿后有竹十三竿云是佛在日所敲之竹即今存焉
　　忽闻生佛到禅闗花木深深作翠团座上真身千百载窻前敲竹十三竿苔封古砌廊庑尽秋入山门风雨寒啜罢茶瓯僧话别孤舟催客泊前滩
　　宿防昌铺
　　防昌郭外暂维舟满眼风光慰宦游日落千山红树晚夜深二水碧溪秋忘忧草色迷官舍桂子花香沁酒楼回首乡闗何处是白云遮断使人愁
　　宿武林禅果寺
　　囊书匣剑宿禅房坐听更筹夕未央绀殿香消灯影小故乡梦觉雨声凉候蛩戒夜秋将晚征鴈拂云天正长黙计客程成独喜武平取次是程乡
　　题吴元珍钓图
　　老翁撑船傍芦荻船头独坐看秋波不知昨夜风声恶但见满溪山色多谁人着笔成图画有客吟诗学櫂歌我亦颇识江海趣几时同子披烟蓑
　　游林肃寺和林清源先生韵
　　秋到人间才六日闲寻野寺过莲华雷声忽度山中雨雾气遥凝海上霞古院疎槐堪系马荒城落日又啼鸦老僧不管兴亡事独闭松扉自煮茶
　　再过钟山万夀寺有感
　　紫翠烟霞出上方游人登览忆先皇石栏空见岩花乱翠辇不来山路荒此日风云余王气旧时草木被天香夜深寂寞人归后犹有山灵防御牀
　　题郑克让渊明卷
　　靖节高名垂宇宙何须五斗折腰为柴桑歳暮骥将老栗里云深鹤已归松菊厌沾新雨露衣巾不改旧容仪于今郑谷人归未学得陶翁自古稀
　　饯徳化王知县
　　悠悠乡思逐云飞匣剑囊琴赋式微客计不如归计好宦情长与世情违石田茅屋生苔藓鳬舄朝衫换彩衣留得棠梨花一树龙寻山下欵春晖
　　和经略使从事间可理问同年
　　偶行村落采民谣自愧疎庸负圣朝海水连天风浩浩山房尽日雨潇潇王师未息烟尘暗驿使相思道路遥定拟榕阴重话旧九仙峯顶看秋潮
　　再分司海口即事寄桂尚文都事
　　去年曽此徴邦课不惮驰驱上下亭今日重来头顿白故人相见眼俱青春郊战马尘初暗夜月啼鹃梦易醒盐事又兴农事废穷阎愁叹不堪听
　　题全安庄
　　野寺寻真幽更幽老僧敬客客来游疎钟几杵江山暮落雁一声天地秋山鸟有情怜我去烛花溅泪为谁愁而今惆怅江头别不识重来有日否
　　过吴江
　　兴随流水共悠悠此地芦花正满洲落日片帆千里暮西风长笛数声秋衣冠空带英雄泪湖海难消浩荡愁吟罢欲寻沽酒处傍人遥指隔江楼
　　五言排律
　　饯宪使元卿赴浙江参政
　　姬旦周元老更生汉懿亲皇朝右文治岳狩选儒臣夙志由来着清声乆已振万钧风力重一道月华新肃政高羣望嘉猷播絶伦总闽持綉斧参浙坐华茵海峤升初日湖山宴早春登临频赋咏万物改清贞勲业归调鼎恩荣促召轮欣逢天纵圣重见岳生申报主惟深敬忧民亶至仁魁梧表仪羽敷治展经纶方面分廷务东吴振日宸具瞻岩石峻列坐庙堂珍薇省花容暖春城栁色颦迎归舟楫具文着宪章纯接履登高位乗槎据要津推恩均雨露举首近星辰贱子初登第明公领缙绅疎慵期采録悚惧走逡巡忝对南宫歳长懐北阙晨三年亲簿领几处困风尘从事沾微禄鮿生似旧贫骏奔惟恐后乆屈欲求伸拙守诗为业懐成道日陈驽才慕骥足污渎敢攀鳞曩昔期朝士迟囘忝国賔愿言为汲引自许絶缁磷北斗天河上南州瘴露濵惟将涓滴念日夕望秋旻
　　赠府训林先生之京二十韵
　　尧厯开昌运升平十四春鹤书驰云路鹗荐贡儒珍宦族西湖裔家声阀阅亲异才旧卓荦衍庆自殊伦彼美仙壶客由来紫帽隣范模资郡泮俊秀萃成均鳣雀升杨震桂林羡郄诜雕盘辞苜蓿琼宴念嘉賔射隼高墉上乗槎天汉濵器成时获利道达志常伸际防风云日沾濡雨露晨秋鹏搏翼健雾豹泽毛新正欲抠衣侍那堪别话陈东亭芳草合南浦緑波邻骊驹闲戒仆紫燕语留人俯拾金闺彦行看昼锦臣诸生刺桐下侧耳好音频
　　七言排律
　　赠周信玉
　　秦川周子衣冠胄家世相传几百年青草一庭香满屋白岩万古势连天读书空谷人如玉唤渡长江月在船梦寄短檠疎雨外诗成石涧古梅边忽惊紫气排云入共喜清宵听雪眠归去故人应问我为言荒落尚依然
　　饯孙复斋赴南雄同知
　　闻説刺桐城外道使君七日赴南雄枫宸锡命黄金带荔浦飘香绕玉骢剑拂洛桥涛泊岸驿经庾岭树连空山中五月畬田熟海上诸州水道通幽涧昼飞椰叶雨寒潮夜渡鳄鱼风緑林处处归民伍皂葢时时谒学宫定有诸生师栁子莫将循吏让文翁化行稚耄讴歌起讼简賔僚笑咏同千里相思明月夕新题遥寄海云东五言絶
　　过峡口浦
　　峡仄蜂腰断溪回燕尾分行人思涧壑身世若浮云
　　县斋闲坐偶成
　　庭树云初晴双双鸣鹊声六花消未尽犹照叶心明
　　翠峰梅雪
　　苍龙吼翠涛白雾迷青壁顷刻赤乌飞风枝堕残滴七言絶
　　题杜容可筼居卷
　　种得筼筜日转添东风暗緑上疎帘近来春信知多少屋角新梢已拂檐
　　道人家住緑云间日日吟诗独倚栏二仲不来山迳晚一帘清影作秋寒
　　兴化道中
　　雨过山城野水浑夕阳黄犊卧篱根吴塘父老应相语昨夜南船到海门
　　泊洗溪驿
　　篷底凄风过似箭枕边急浪响于雷梦魂曽到桐隂下夜未三更又却囘
　　歳寒
　　木落山空劲节存独留清影向黄昏满牀风雪无人到知是江南何处村
　　和郑子经游仙宗寺韵
　　玉堂老鹤仙骑去白雪满空何处寻昨夜飞来峯顶月分明照见古人心
　　再用子经韵简曽元瑞
　　千里青山緑树深雨中骑马惬幽寻故园松柏秋风早无限新愁上客心
　　蓬莱弱水渺难量何自堪求却老方佳客不来成独立一庭松影暮天凉
　　送刘友峯再游南泉
　　手携数尺緑玉杖口诵青囊一卷经莫向北山寻旧隐夜深猿鹤不堪听
　　立马卧龙山下路白云东去是吾家烦君为寄西风信直到疎篱问菊花
　　陆徳阳杭州新居
　　武林城下文章客移得幽居近碧湾闻説梅花开欲遍一舟冲雨到孤山
　　青山隔屋暮云湿红日当空春水明月满六桥歌舞散栁隂深处有书声
　　草萍驿和萨天锡
　　林外轻风帽影斜客衣近染紫山霞等闲防检春多少墙角蔷薇几树花
　　蒜岭道中
　　谁家种稻覆山田何处钟声隔暮烟渡口潮深风满海岭头云尽月当天
　　宿莆阳妙观赠一山道人
　　曽向山房夜听琴白云有约许重寻吟成立尽虚檐月落叶满庭秋意深
　　白昼炉熏袅碧烟小窻清梦快游仙人间何处无瑶草不信蓬壶别有天
　　送阮洞仙
　　我住桃源六十年神仙不见意茫然如今驻马壶山下始信城中有洞仙
　　题四皓图
　　鹤发苍顔太古心采芝共入白云深只因误到长安寺惹得人间説至今
　　钱舜举木芙蓉
　　红妆初映酒杯酣斜倚西风转不堪霜后池塘秋欲尽令人惆怅忆江南
　　洗长图
　　千里名驹出渥洼十年汗血染尘沙如今海上都无事杨栁池边浴五花
　　妙观作
　　树间宿霭喜初收树梢晴岚翠欲流半醉半醒诗未就一夜西风叶叶秋
　　题射猎图
　　满目西风塞上尘五花骢马转精神凭君莫射双飞燕恐有音书寄逺人
　　题山水图
　　渔舟风雨蓑衣冷僧寺烟霏防影斜行客莫嫌天色暝隔江鸡犬有人家
　　舟泊扬州
　　晓发瓜州古渡头好风半日到扬州客船只向城西泊何处吹箫月满楼
　　寒山寺
　　古寺萧条枕碧漪几人泚笔好题诗客船也有钟声到不是姑苏夜半时
　　题山水卷
　　野迳穿云入翠微山家茅屋掩柴扉扁舟独钓沧江上风雨满船犹未归
　　题捕鱼图
　　水光不动棹声迟阿母舟中坐哺儿却笑世途风浪恶人家骨肉苦分离
　　白衣渔父独操舟两岸西风芦荻秋稚子莫惊滩水险险滩过了是安流
　　蒲萄
　　夏半蒲萄正熟时累累满架紫金垂甘酸亦自能消渴可惜相如早不知
　　画梅
　　枝头春雪莹芳樽绰约氷姿袭醉魂翠羽影残清梦觉满天霜月正黄昏










　　圭峯集卷上
　　钦定四库全书
　　圭峯集卷下
　　元　卢琦　撰
　　赋
　　驱睡魔赋
　　卢子好读书每阅一卷辄欠伸思睡卢子曰是必有魔我者乃为赋驱之千里之外其辞曰古之君子自强不息宰予昼寝仲尼斯责允也神禹寸阴是惜展矣周公夜以继日万世而下咸仰盛徳后乎诸贤亦殚厥力董兮下帷衡乎凿壁各有令名著于简册肆予之学作辍靡一厥咎在汝莫能汝克方其茅斋寂寂昼长如年烟生古篆风入新弦尔或至止孝先欲眠防堂凄凄夜寒如水铜壶促更铁檠继晷尔或至止希夷好睡至若佳客满座载笑载谈尔或窘我我舌以缄明师正席讲道穷理尔或窘我我心以弛雪案萤牕手不停披撷诗之葩采礼之仪掲书之要搜易之微尔或病我力倦神疲吟诵之余才思攸摅歌亚灵均赋凌相如诗惊李杜文驾欧苏尔或病我词澁兴枯尔来无声尔去无迹窥之莫见捉之莫获今予将以仁为矢以勇为弧以志为将帅以气为卒徒扞吾礼门用屏尔居障吾义路用塞尔涂尔宜遁迹于无人之濵窜身于不毛之区毋入我庐毋迩我躯诗不云乎其虚其邪既亟只且子将如何言犹未既恍惚之间若梦若醒有若答我曰噫嘻子言过矣豪家甲第待予孔敦美褥叠綉华衾耀文垂珠帘以掩昼设翠幙而扃春仙翁野衲接予益勤竹牕纳月柴闗闭云席树阴以终日对柏子之清芬彼屡得我而不以为厌我数访彼而不以为烦故日与游阳台之云雨步华胥之乾坤临谢池以覔句诣槐国而游魂奚独见斥于夫子而使我不能自存也耶予曰富贵者何事乎勤学隐逸者何心于功名予也进不少摅其志退不得独善其身是以汲汲孜孜靡遑底宁期努力以弗怠或庶几而有成子宜亟行我非少恩睡魔于是砉歘嚘咿逡巡畏缩电走风驰一往不复
　　悠然亭赋
　　苏子瞻説陶诗云本自采菊而举头见山悠然忘情趣闲而景逺可谓深得此诗之旨矣然此老自彭泽去官归不为世故所缚随所寓辄悠然非特采菊见山之诗而已靖山蒋君慕靖节之风而以靖山为号取采菊之句而以悠然名亭其趣向从可知矣予因为之赋以拟君之趣赋曰驿溪之山层层驿溪之水泠泠有隐君子俯溪而亭牕八面兮玲珑屋数椽兮丹青景无禁而可取门虽设而不扃俭不及陋奢不及侈而扁以悠然之名主人无事日游于亭曰昔义熙哲人解组来归神契灵均节凌伯夷念夙世之所慕冀往躅之能追忽舞蹈以有得乃援琴而歌之歌曰若有人兮山之下步东篱兮容与纷春妍兮何之抚秋香兮迟迟暮秋香兮娱人立西风兮谁晤又歌曰若有人兮山之麓步东篱兮彳亍日将夕兮忘归采芳馨兮盈匊盈匊兮遗谁羌好修兮公所独又歌曰若有人兮山之阴樽有酒兮牀有琴抚琴兮无弦酾酒兮屡斟何千载兮寥寥羌独防兮余心歌阕于时有客坐于亭上闻歌而悟揽衣而起曰大化一沤浮世万殊事有共途而异域人有异世而同趍维先生之所尚与靖节兮相符至若灏气横空荷枯栁败盻芳藂之始华傲晚节而独在方离披以向荣聿璀璨而可爱幽馥散乎庭户雅韵凌乎蕙窗登斯亭也览斯物也其靖节之所采者欤连峯相缪一碧葱蒨既列屏以竞秀亦排闼而自献岚光凝而暮寒木叶下而秋逺云出岫以来归鸟投林而已倦登斯亭也对斯景也其靖节之所见者欤维亭之下凿苔而池分数亩之静幽开一鉴之涟漪导泉流之萦回泛瓦影之参差亭亭者华不蔓不枝圉圉者鳞跃波而嬉于此而啸咏何异乎临清流之赋诗维亭之侧濒池而圃恍惚乎三迳依稀乎五亩夕延竹外之月朝拂花间之露时摘我蔬时种我树清阴在觞佳色在屦于此而逍遥何异乎涉南园以成趣纶巾翩翩羽扇载扬薰风南来衾枕昼长似卧北窻梦寝羲皇佳賔既至欢伯在席留连投辖谈笑岸帻似游庐阜偃仰醉石左图右史前经后传秩然插架可味可翫尔遗埃身谢轩冕澹然闲情孰羁孰绊似乎歌归来之词以游下潠之馆嗟卷舒有时显晦惟遇释莘野之耒而泽民投渭川之竿而佐主墅平泉者秉国之钧堂緑野者中兴之辅今也四海为家万国车书吾子将为鸣阳之凤乎抑将为空谷之驹乎将为在林之鹤乎抑将为泛水之鳬乎主人笑而谢曰北山有移文之诮终南贻捷径之讥谨我优游勉我遁思夜鹤不可使之蕙怨晓猿不可使之林悲言毕但见空山寂寥凉飙飒爽四檐露冷双溪月涨付物我于两忘夫奚有乎得丧又安知夫蒋之为陶而陶之复为蒋也耶
　　海赋
　　海于天地间为物最钜旋斡干枢包括坤防思昔洪水懐襄帝命神禹乗四载以焦劳决百川而东注屯余车于龙门率飘风而来御天吴纷兮乗旗罔象导夫先路湠漫弥渺茫无涯溆浚壑谷以纳众流指西极而回顾于是地轴载安端倪呈露波涵太清云兴风起东接扶桑西逾弱水北洗沃墟南潋珠厓珠厓之外不知其几万里浴阳乌于东津没望舒于西澨蜃楼市于空中鲛人织于水底马衔开口以雄吞海童邀路而瞪视其神怪有如此者其鳞则巨鱼突兀高涛浮游六鼇负山大鲸吞舟扬波之鬐插云之鳞固莫名状何数乎鱼虾螺蚌鲿鰋魦鰡其羽则鲲鹏变化扶摇九万鬐鬛蔽云羽翼凌汉鶢鶋避鲁门之风精卫沿发鸠之岸诡色殊音羣飞类浴徜徉乎波澜沙石之岑渤澥之岛又何计乎双鳬乗雁其寳则阳氷以濯阴火潜嘘赤鳞紫贝诡石文渠蛟室之所储又何止乎鼇山之贝蚌殻之珠予方观澜作赋染笔濡墨客有笑于傍曰子所言者海之迹请为子言海之泽广大无涯流行不息葢纳百川而不泄者海之量载万斛而不重者海之力润下作咸者海之性卑以自居者海之徳舟楫以济不通者是其仁潮汐往来旦暮者是其信与天地以长存歴万古如一日此海之所以为大也子之言固未究其万一予闻客言有腼其顔上手称谢探本知源客喜而笑□巘同观达大观以逺眺步徙倚以盘桓踸虚之故步感轲氏之难言
　　记
　　重建登科岩记
　　惠安县西一里有岩曰登科稽之邑志始名登高山宋乾道间邑人卢瞻读书其上以八行举因改名焉是山有林麓泉石之胜诸峯环峙万象在下大海际天一望无极每佳辰良月邦人士女咸兹以嬉崇浮图者因为之殿宋季燬焉延佑甲寅邑之好事者乃宇其故址修葺未完歳深且壊至元丙戌前进士雷侯子枢来宰是邑去烦除苛兴废举坠易法律而仁义化呻吟而啸歌视政之暇访求幽旷以资游观得兹山喜曰是何其名之嘉也且相距咫尺宁惮劳乎乃率僚属登焉至则慨昔贤藏修之地鞠为草莽为之恻然者乆之越三歳戊子冬十月计工度材令白莎寺主僧嗣证董其役吏陈振王君爵给其需芟夷孔艰垦辟寖广既葺前殿之壊复作后殿属之高明爽恺雅与山称翼以两庑表以山门又与殿称官弗匮助民弗匮力己丑春二月落成稚耋聚观咸谓规制之盛前此所未有也于是雪溪林先生走书镡津之上属予为记其言曰子邑士也于卢公为裔孙而又获与雷侯同举子为文志兹役庶几扬乃祖之美昭令尹之功俾与兹山相与无穷不亦韪与余惟自有天地即有兹山阅千万年至于吾祖而佳名始着自吾祖以来又几百年至于雷侯而旧观一新地不自显因人而显亦其数然也余以升斗縻兹不能去他日归乡里携朋侪相与杖屦其间当爰笔赋之雷侯名机字子枢以延平府推调是官所在咸有治绩长子燧次子灿俱领乡荐
　　重修永春县学记
　　泉郡之西百二十里置永春县治县之西五里置学稽之邑乗学旧在县东宋大观迄绍兴凡再迁而后定元至正十二年壬辰春三月予始莅县事即谒学教谕高仲举等进而言曰是学自至元内附以来前后累改然歳乆屋老随葺随壊宜更乆之顾学租薄犹不足以供祭祀瞻师生如营缮何予喟然叹曰彼释老之宫布满天下在在华丽今天朝右文而圣人之居其陋若是吾徒得无赧乎矧余来方欲以教化理诸邑而学又教化所自出尚得辞其责乎于是邑之好义者若陈惟孝等相与谋曰令方有事于学吾党当叶力相之以速于成无何而粟盈于仓楮羡于帑矣是年夏六月首作防门五高与殿称距防门四丈有竒建櫺星门以临通衢与防门称防门之左为小屋右为亭因故址而加崇焉亭旧名思乐令易而匾之曰光霁遂及明伦堂暨左右四斋柱之腐者易之栋之桡者更之俾可以乆堂之东西各有库西以经史而学官私居邻焉东以藏祭器而魁星祠密迩焉堂之前搆仪门与两庑接为门如防门之数仪门之内凿地为池甃石以潴水而桥其上环以栏楯仍绘先圣及从祀像而华其殿由殿而庑而门悉加丹垩十四年甲午夏五月安溪县冦作六月侵我疆官署民户燬于火而是宫岿然独存既而义旅聚于斯栖兵于斋饲马于亭穴垣而蹊斧户而爨所不克毁者仅庙余与戈甲相卧起弗暇顾也十五年春三月冦平民获休息乃复召工补頽防门之外砌石为亭而种树于其侧櫺星之外筑墙二十丈障其前辟官道而广之徙兴元省贤二坊于道之左右而相望焉葢至是而役告毕矣又以士之无养也复劝陈光辅等舍田若干以廪之以祭器之未具也复范簠簋笾豆以用秋八月上丁克如礼礼阕宴于堂上羣贤具在教谕顔宁助等请曰某等重役于兹与执事相周旋殆将四载中更祸患尚赖先圣在天之灵获就绪矣今日释干戈而爼豆舍甲胄而衣冠雍容揖逊于礼乐之地顾非幸与愿记之以示来者余闻之学所以明人伦也夫人伦有五而君臣为五伦之一所系为尤重圣人教人为学亦不过明此而已永春承平日乆民不习鬬冦始乗其无备而掠之邑大夫士且忿而起慨然兴义兵为国家出死力其细民亦往往用命于锋镝之下而不暇顾其身以攻则克以守则固冦分道闯吾境大小三十余战而竟不能入尺寸葢民心惟君臣上下之分不可一日废故其临危舍命有不待勉而为之者岂非平昔服习圣人之教而然哉然则学校之设其有功于世大矣今百里宁谧吾与君等得相安于无事其可忘所自耶诸君子第以营缮之颠末求余文而不知余之记殆有重于此者轮奂云乎哉众咸曰然遂书记
　　永春县重建公署记
　　县泉郡七独永春山水之秀视它县为最以志攷之是地为桃林场晋天福间始陞为县县治背大羽而面像山下临溪水阴阳家以为最胜者也公署重建于至正元年辛巳时监县镇奴尹方建翁典幕黄真仲也十四年甲午夏六月燬于邻冦冦恣摽掠所在焚荡予与义士吕用賔父子僚友伊守礼暨诸慕义者大募民兵击之屡战屡克十五年乙未春三月冦平官曹即他所理公事民复业者往往依村落以居市井萧如过者叹息是年耆老数十人踵门告曰公署所理民望所属也乆废可乎且自君失之自君复之不亦善乎予喟然叹曰事有废兴是固当为然民病未苏恐未可为今旦夕当代恐不及为父老请弗置遂许之于是富者输财贫者输力九月兴功木石陶冶之匠各执其技命邑士顔希道督之乃作防事后堂摠为间十防事之西为江黄二公祠东为幕所翼之以吏舍表为仪门堂故卑湿爰积土而増崇之前为亭后为轩左右为房凡深浅广狭之制阴阳向背之宜一仍其旧而高明稍胜人咸谓其规模之伟也时县尉赵居仁陈岩寨巡检方纯亦各以其所宇来白余念其役不可辍因以邑民所输力者分给之居无何而尉司之署亦成矣众复以樵楼为请乃并作之防未就绪而余改调福之宁徳矣他若犴狱仓库庖厨之属凡所宜葺者不暇葺而去葢十六年丙申冬十月也呜呼予作邑垂五载方其始至天下承平境内无虞日与士民共享优游暇豫之福安知邑冦之祸若是然乎拊摩于疮痍之际营缮于煨烬之余钱法舛工佣费巨安知今日之事庶其苟完乎余既不能固守封疆贻我民荼毒复劳我民以就兹大役宁不重得罪于我民乎呜呼其亦艰哉抑亦不得已而为之也与我同志图惟厥终则匪予之幸斯民之幸也故书此以识歳月而尤不能无望于将来云尔
　　三华重修讲堂记
　　至正九年己丑六月余以事抵三华即谒庙学偕诸儒坐于讲堂之上顾瞻栋宇欲压因谒教谕商君季友曰学以明伦也堂以讲学也可若是壊耶盍图之起而曰仆备员于兹兴頽补之务恒寘于心欲独任诸已则廪如悬罄欲旁托诸众虽家至户谕言未易售固将待其人而后兴与且是学之经营颠末具载于碑始终皆吴氏之功也广徳二守武畧公实作之其后寝壊则畧之子临漳二守逊斋公修之又其后正殿两庑暨櫺星门壊逊斋之子今汀州二守松泉公重修之松泉于学尤究心旦夕代归斯堂之新可卜矣明年庚寅夏五月季友走书延平谂予曰比者松泉公归自汀仆輙以向之复于执事者请公欣然曰是吾责也是吾父吾祖之志也于是捐财集工不俟终日凡栋梁榱桷竹瓦之汚腐残缺者悉易之完致视昔加倍丹垩漆髹焕人耳目兴役于己丑六月毕工于庚寅三月縻钞为锭八十有竒而它人无与焉学之人士佥谓吴氏有功于学三世矣宜载其事于石俾来者考焉执事幸为记之余惟学乃教化所自出之地其事似缓而实急自夫二氏死生祸福之説胜天下无贤愚贫贱咸靡然趋之求其用力于教化所自出之地则亦寡矣吴侯独以高明特达之见崇正学而不惑其诸异乎代之人欤且人孰无子孙焉然不能保其皆贤而无不肖作于前而述于后者几何人哉吴侯乃能以其祖父之心为心俾乡校之士藏焉脩焉游焉息焉其必知所自矣虽然堂之设岂止于是而已固将相与讲明古昔圣贤诚意正心齐家治国平天下之道穷而推其説以淑于乡达则充其用以济于时斯无负吴侯所以作新斯堂之美意侯名克忠松泉其号也教谕名皓三山人
　　东坡善应庵记
　　至正二十一年辛丑予抵福清平南之东坡至于善应庵一日僧觉真暨优婆塞陈觉荣来谂曰是庵创于大徳己丑至元戊寅乃重建焉其事则陈何二师之经营其教则东林遗法也二师去世乆而事实未有纪恐遂湮没无以示来者敢请予曰第言之我为若记之极西之方有净土焉其国无三恶八难其人大乐有能念佛三昧往生彼界晋时卢山逺法师惧夫代之信者弗笃作为咏歌以劝之由是东林有白莲社当时化焉故庵宇比比有之而此以善应名葢取观音经中善应诸方所语也又曰庵故陈觉坚宅也觉坚年甫壮輙脩净业尝建安福庵后湾厥有成规乃出谒道师之有轨行者以究其道既归思别度法宇谓莫东坡若也遂以宅为之而居其族于旁里不以混焉乃拓厥基欲其舒也乃凹厥壤欲其燠也首作佛殿次作观音阁后湾陈觉正实相成之于是觉坚老矣其徒陈觉庆道行愿谨为时所推自嗣以来内溃私蓄外资众施务新厥故用兹庸既鸠工视中殿曰狭矣其广之乎视观音阁曰陋矣其易之以高明乎视栋楹榱桷曰腐挠矣其悉更之既克有成咸就矩矱施之金碧被之漆髹殿之后辟轩东向累土为层台而墉以卫之阁之下辟轩南向列其房于左右外则旁取篁篠花卉之属杂植焉涅槃有堂香积有厨寝有次食有所残缮苟完即以其余市田若干亩课僮种艺而取其入以食葢觉庆主之而觉真觉荣与北山林某咸有力焉予防而复曰释氏以人天小果目缔搆然以崇象教匪是曷依是庵也有觉坚基厥始有觉庆图厥终若二人者殚精神竭志虑以辅翼之卒克就绪兹惟艰哉虽然非以美观也其惟尔佛之教以惠斯人乎夫佛之道其教不过导人为善已耳虽蚩蚩者流幽明之五浊仇之十纒九脑囚之罔觉罔脩谁愆谁尤然而性固善也导之善善斯应矣又奚他之求及其至也可行其道诸恶不留其羣圣之俦与今夫海岛荒遐之处戒荤血人念三昧誓超恶趣期生净域岂其俗固然哉教所被也然则兹庵之作其利益不既多乎若夫究真谛于一言之顷悟奥义于一事之微学者殆未易进此然顿由渐入尚勉诸觉真觉荣曰然遂书以授之而锓诸梓觉真号东庵觉坚之孙觉荣号桂堂觉庆弟子其戒行显著里之人尤加重云
　　惠安县学修学増田记
　　至正五年己酉夏六月惠安教谕傅君驰书告琦曰惠安学凡四迁而迄定于县治之左前至元癸巳令尹赵君仲臣之所创也舍如舟廪如罄倚教席者视学如传间有以革陋为志往往画于力不足以叩有司有司听之漠然不少加意如是者积有日矣至顺庚午监县乐礼公实来毅然以兴学自任宫之狭者辟而广田之失者稽而复士为建祠树碑徳之也又十有二年辛巳吴汉臣来守兹邑饰大成殿殿广袤凡若干悉易砖以石又三年甲申陆公若华继至乃大脩明伦堂栋挠者更之础陷者平之枲桷瓦甓无纎巨咸彻其旧腐破缺而新之堂之后曰尊经阁阁之下曰崇贤堂毕就轮奂更筑环圃之墙为丈六十有竒徙光霁亭其中仍斥而大之又自櫺星门达于通衢翼以石栏为问凡四十有六自始役迄终公每躬督之不务苟成不求速効必完必固图可以乆于是学之制始备先时邑民陈某以罪没田于官乡豪阴据之前令吴公廉得其状议以所没田与学养士牍具即代去豪贿吏阴更其牍公亟以前议白之府府是之因召豪至廷下示以法豪遂服田悉归于学于是学廪始给邑之耆士来言曰凡有功于学者宜祀今仲臣乐礼公既有祠公与前尹吴公独不宜祠乎众诺而祠之将载其事于石因以所入田附书焉请予为记某闻诸邑令古诸侯也邑学古庠序也董子曰设庠序以化于邑夫兴学以化于邑者令之事也邑得良令难前有作而后克继之者尤难若二公者其位同其志同其兴学之功又同即于学而并祠之者葢秉彞好徳之良心其施于二公者亦同也某邑诸生也目当时之陋每羞且憾之今者居有庐食有廪弦诵有次其可忘所自耶为我语同志之士其益勗乃徳淬乃业处而善其身出而周于用庶几不负二公教养之初志云是为记
　　游菱溪记
　　惠安之北乡其泉石林麓之美独菱溪为最胜溪之上两峯对峙苍翠可爱崔嵬嵽嵲状若相敌而不相让者一水出两峯间或渊潫黝黑莫测其底浅仅没膝莹彻净幽鱼之往来可数也溪多石水触之则滂湃有声其最巨者离列水中相距咫尺水东而过过则帖然凡几屈折出而抵于驿道之冲宋治平中桥之以渡即所谓永济桥者水由桥下径注有山横截其流水复曲行疾逝自此以往予亦未暇究其所穷也曩余来访亲旧爱溪之胜而屡游之然信宿则去不能留也至元己亥初夏予与莆阳人方君同寓乌石精舍溪出乌石山之背每日未晡主人辄相命以出出则之菱溪至则上汾下流以钓得鱼以归归则月出东山矣故夕率一至焉虽风雨亦往然犹以为未极其趣也五月末澣不雨不旸主人野服芒履客亦如之一僮钓竿以从一僮肩酒杂以肴防始由永济桥侧披榛取道以达溪主人把钓立于翠蔓青树之外倦则与客列坐石上命酒少酌酌罢则钓如故顷之步且前石愈竒水愈清地愈奥意愈适而鱼之嗜饵者亦数数获之于是爽气凭陵烦襟潇洒虽屡酌不醉也已而复得石桥数间盘桓乆之遡此而上计当犹有佳处而日入矣噫主人生于斯且将老于斯余与方皆客也山色水光不可夺取分而去也虽欲常赏诸胜其可得乎昔栁子遭事谪南州乆且不复其最胜者若黄溪钴鉧潭诸处无所不游游辄为之记所谓雄深雅健之文皆以是得之今余才不见用于时文不足示于后姑书以志歳月云耳
　　志铭　祭文
　　元故真士陈公墓志铭
　　至正十三年癸巳二月二十二日有元真士惠安陈公卒于乌石之正寝得年五十有八卒之十日其侄女偦卢琦在永春闻而哭之又十日其从子从仁走书于琦曰先叔父向有疾尝为文嘱其子同曰吾平生慕古道今老且病倘不起丧事一依古礼慎毋用二氏非亲知不受吊逾月而葬题云有元真士乌石陈公之墓足矣兹不幸没同悉从治命将以是年四月二十四日辛酉葬于林坑山之原惟先叔父夙遇执事厚知叔父之详莫执事若其铭以来庶有以慰死者于地下琦得书泣曰呜呼生我者父母知我者真士今我恋兹升斗不可去真士病不及问敛不及视葬不及防吾负真士多矣呜呼尚忍铭之哉真士讳士麟字子信元真丙申二月二十日生曽祖讳元善祖讳嗣源父讳旃泽母黄氏真士早失怙恃事二兄惟谨性嗜学诸史百子靡不遍阅手未尝一日释卷凡古今人物事变往往能道其详虽老师宿傅弗逮也治家有法教子有方待姻戚旧故有礼恤下有恩动辄取则古人每诵诸葛武侯吾心如秤不能为人作轻重之言以自儆视习俗奸伪戚然若有所不堪者所居山水明秀即居之东偏为亭有池台华卉之翫命酒酌客殆无虚日或适意渔猎放浪薮泽间与势利邈不相接葢有所悟矣娶庄氏先殁再娶王氏有淑徳生男一即同也生女五长适叶次适连次许适栁末许适王琦往来外馆今三十年真士念之如一日去载繇永春入仙游捕冦取道惠安还邑真士语留信宿别时无他祝惟曰若先人教若廉谨守道事载家乗幸念之勿废呜呼真士已矣宁复闻斯言哉铭曰朴以葆真曰唯古人遯以养晦曰唯真士佳城言言真士之坟菱溪可竭刻文不灭
　　乐斋陈公墓志铭
　　予穉歳闻先子前村公及舅氏丰山公每言夙昔游浮休先生之门同舍凡数十人而乐斋陈公尤表表时予虽耳公之名未及见也一日驾舟至乐岛始见公眉目娟秀意度闲雅有古君子之风焉自公肥遯于家予每歳游学他郡不可得而复见及予归自京师公以诗来贺暨舅氏属和聮篇今才十余年先子殁先舅氏殁公亦殁歳月流迈诸老沦落可胜悲哉公讳立功字连仲号乐斋处士以至元己亥九月二十五日生乃后唐金紫公光禄大夫讳政字雍之仍孙其先自江州义门入闽居惠安之南浦扶阳迨宋户曹讳南乡者舍宅为院遂迁于乐岛居海上内有林麓之美秀气恒钟乎人故陈以明经显者相继有曰遇平者终郁林知州有曰遇凤者终新州新安知县公大父讳季卿宋宣教郎父讳庆祖收节郎兴泉巡使母刘氏公少敏达惠安尹子俊赵公竒其才荐为泉郡庠直学公勉职已而叹曰亲在吾安能逐声利于外而废甘防养哉即杜门不出事巡使公及刘氏以孝闻睦族善邻教子待賔与凡所应接者各尽其道每慕少游之为人常曰骑马乗车优游乡里得善人之称足矣此外复奚求哉晚年喜溪山之胜遂卜居于仙邑之龙水即居旁为小屋匾曰乐斋固其号也一夕谓诸子曰吾老且死汝亟为我买舟吾当涉海适故乡与族里父老相聚而别是吾志也即往造焉将返时公从弟讳至明者年七十余以诗贺公曰福縁善积见曽孙金玉团栾聚一门白髪弟兄何忍别勉君终老聚陈村公读之泣曰吾岂恝然忘情哉苐死在旦夕且卜葬仙溪有年矣安能乆处此也因依韵答之曰重来海上抚诸孙桑梓森森影在门老去岂无懐土念新丘已卜水边村遂返龙水信宿而殁时至正辛卯十二月二十日也得年七十又七公娶刘氏林氏宋氏皆先卒林氏宋氏已葬刘氏生男英娶林氏女某适莆阳万俱夭林氏生男渼娶郑氏宋氏生男三沃娶卓氏澚娶林氏演娶黄氏孙男三人孙女五人曽孙男女三人刘氏生于甲寅七月四日殁于戊寅八月十六日得年五十又一诸子卜以某年某月某日奉公柩及刘氏葬于仙邑连江里某山之原从治命也余试邑山中时艰事剧弗获奔走数百里以吊公之墓姑即行实而铭之铭曰海上山峙隐士攸止学积于躬孝形千里有屋有田贻厥孙子晚图乃居于彼龙水扁舟涉江抚其姻戚姻戚孔偕一别而死佳城言言仙溪之涘我是用铭昭示来裔
　　祭乌石陈贞士文
　　维至正十有三年歳次癸巳四月戊戌朔越二十又二日己未侄女偦卢琦谨以牲酒祭于故妻叔贞士陈公之灵告以文曰呜呼茫茫宇内孰不有生贞淳伊邈巧伪相乗公有至性百虑一诚人生百歳孰不有死悉崇佛老以毕丧事公有遗命爰却二氏其生也顺其死也安生死罔愧今人所难乌石之阳菱溪之北不事奔竞以游以息胸中万卷古今歴歴挥麈清谈听者无斁种稻盈郊树桑环宅市书课儿酿酒延客杖屦往来东阡西陌或渔或猎随意所适我陈氏偦数登公门公其念我情义孔敦留或旬余语或夜分论经讲史闻所未闻及我出仕屡辱诲言惧其惰荒戒以廉勤尚期暮年保厥贞固岂料一疾而毙之遽佳城伊迩輀车载举愿言执绋道修且阻瞻望弗及双泪如雨
　　啓　青词
　　上惠安吴县尹啓
　　郎官出宰百里载绾铜章书生穷经十年尚磨铁砚不图今日获立下风恭惟某官刚方有守温粹无瑕文章可以名家才畧可以经国宜大展于骥足乃小试于牛刀金浦栽花边地播去思之颂锦乡衣綉小邑夸创见之荣睠此龙山控兹驿道自昔号烦剧之所至今为雕瘵之区鲋辙之厄未苏鳬舄之来何暮以明敏涖事案无滞牍狱无滞囚以礼让化民畊则让畔行则让路膏泽源源于乆旱之际纪纲井井于积之余仁已洽于一方政每形于三异丕绩拟河南之治夫奚以加清徳照石门之泉终当不易况庇士之庆最大而延贤之席尚温自顾艸茅独淹蓬荜抱和氏璞屡遭刖足之刑鼓伯牙琴尚冀知音之赏倘葑菲无遗于下体获桃李尽在于公门
　　答吴县尹启
　　叩阍依日月叨蒙圣主之恩下笔生云烟聿拜长官之贶扪心自愧揣分奚堪窃谓士之际遇有其时道之废兴系乎数自大元天下之定于一将及百年由甲寅科举以暨于今已逾两纪何列郡人才之辈出独吾泉风气之未开厉贤宰之作成致鄙儒之振拔如某者疎庸无似困踣半生占毕徒劳莫了一经之债防甘弗继敢希三釡之荣束书逺赴玉京唱甲猥尘金榜欧生闽中贡士岂期韩愈之同科贾氏洛阳少年葢得吴公之一荐方图造谢遽辱宠嘉观礼孔庭俾缀衣冠之末肆筵偃室叨居樽爼之间在吾道以有光谅舆情之胥悦兹葢伏遇某官声誉借甚词藻然里巷喧讴歌之音门庭杜苞苴之谒抚穷扶弱民有父母之可依摘伏发奸人谓神明之罔测政绩最于他邑文化洽于泮宫遂令下材式归洪造知己之恩特厚寒微其何以报公理民之术尚疎高明必有以教我
　　领举贽上本路邹总管
　　太守民之师帅首唱文风儒生賔于王家适逢景运遥瞻列防爰进鄙辞恭惟某官性地如麟趾之仁世胄有凤毛之贵二十年恋阙帝曰汝其臣邻一万里分符民谓家有父母挹紫帽清源之雄丽拥朱轓皁葢之光华明足以察吏奸寛足以苏民瘼处处服龚黄之化卖刀剑而务农桑家家诵孔孟之书贱珠琛而贵道徳课儿之灯不夜延师之席常春某自顾艸茅乆淹蓬荜家贫亲老未遂禄养之初心日暮途穷复睹賔兴之盛制偶获乡闱之捷将为京国之行禹门变化之神当自拔于圣代邹管吹嘘之力尤有赖于明公
　　分司海口场祈晴
　　伏以官有常职惟煮海之为劳民不聊生爰吁天而有请仰干鸿造俯沥蚁忱伏念某叨贰漕司忝理经费朝廷责任之重负荷弗堪省府号令之严谴让辄至事或因而或革心且恐而且忧比者领职途中兹焉分治海口歳办一万引之上额数颇多时当八九月之间工程犹少老防登程而就役僚属随地以分催土汛当收而连朝霖雨不止火伏已迫而列灶烟焰暂停虽云人力之未周实则天心之莫测葢由涖政不谨每伤阴阳之和故自兴煎以来屡被风雨之患势岂容缓计将曷施顾微臣无尺寸之能安所逃罪念下民有鞭笞之苦诚不忍言乃命羽流肃陈清醮竭精诚而控告祈隂翳之开明上忧国下忧民非为己祷外涤身内涤虑惟求天知乞赐两月之晴甘捐十年之算伏愿上帝如在羣后若临金轮吐耀于山川日日慰舆情之望玉屑奏功于鼎鼐人人庆邦课之登
　　杂著
　　建言常平
　　切闻政所以养乎民惟善则可守法不必泥乎古有则当更伏覩至正七年诏书内一欵言路通塞治道所闗内外大小衙门官员凡朝廷军民利病直言无隐卑职承奉使司劄使前往延建四路防视常平仓已行遍歴防视外切縁常平之役昔戴胄耿夀昌之徒实建明之丰年増价而籴歉年减价而粜葢有成周救荒之遗意焉国家举而行之诚良法也然近年以来但见其害而不见其利葢法立生以至于此顾今日讲究方新推行甚力而鮿生乃欲冒陈其不几于躁妄乎然其不知则已既知其而姑付之缄黙恐非明诏究利病极言无隐之意也故敢以足迹之所至耳目之所逮者言之其有八省府明文丰年收粜本分派乡都为里首者阴符吏云某人当领钞若干某户当纳谷若干吏辈从而渔猎之受甲之赇则移于乙得乙之赇则移于丙及其姓氏已定则家家被扰无遗矣此其一也省府发降粜本在各路则减刻于府吏之手县不能得全数在各县则减刻于县吏之手乡都不能得全数此及输仓需求多门而每石之费葢数倍于官本矣此其二也立仓皆于郡邑城郭然乡村之民近者三五十里逺者三百里其不通舟棹之处又多值饥寒赈粜往复跋涉之费若干听候逗遛之费又若干虽举以贷之而不受其直民亦末如之何也已发仓之际其司县贪猾之吏市井憸巧之徒与夫权豪势要之强有力者往往诡立姓名悉空其仓而粜之而闾阎田野困穷无聊之民虽一夫不得与焉此其三也各处阙官子粒充为粜本其吏贴人等往往挟官府之威而预期以徴之图一已之利而穹价以受之名曰官钱实归私室及其迫于上司之文移则临时取其低价买粜带水湿者有之杂粃糠者有之粮之损壊消折职此之由此其四也粜本发下各县其提调官典该行吏贴相与为奸邪以青黄未接民间艰粜为词飞申上司既从其请则移粜本以为他用及至上司或差官盘点或移文催徴往往仓惶失措或私券而赔贷于富家或低价而收买于铺户粜未足而虚装作数藏未乆而浥变损壊其后官吏仓官人等或以罪去或以满去而赔偿之责不过斗级数人而已或斗级所不能偿则凡有产之家不免重受其害此其五也汀州居万山之中其民不为他业惟业农以生虽以贫民遇敛歳亦必有积聚其地又无深溪大川舟棹所不到故谷价恒贱汀人固无所赖乎常平也官府赈粜明日收籴徒作虚文而汀人受其实害至有不可胜言者又况武平上杭二邑去汀州为尤逺其谷价视汀州诸邑为尤贱始者讲究即二邑之境上共置一仓于黎畬取其道里均故尔殊不知聚黎畬而居者皆屯田军也人人能耕家家积蓄方有司收粜之时二邑去仓各五十里欲水运则不可以舟欲陆输则所费倍蓰姑得轻赍而就粜于军而军人坐得添价之利及其变粜之日彼二邑之民无一至者凡在仓之粮悉为军所粜而军人坐得减价之利国家立法之意本以为民而敛散之利悉归于军此其六也仓官攒典人等近以例革去而专其责于提调官使提调官贤亦不过无扰于民而已决不能为吾民利也苟或不职则任用非其人收贮不如法其病抑又甚矣此其七也建阳平粜仓乃前邑令劝率产民舍米以充之积至千石有竒择士民之谨愿者司其出纳而官不与焉民甚便之今尚无恙也崇安亦有平粜令其法一如建阳近因常平之设收粜未敷本县迫于上司之防视乃以平粜仓所积之米充其数邑父老屡诉之曽不为理平粜所积悉归于官常平之惠畧不及民上乖国家立法之美意下负百姓备荒之初心此其八也愿罢各处常平悉归徴元本还官若欲必行赈粜之法莫若劝率产民舍米如建阳等处平粜仓俾民自掌之如此则上不费官本下不伤民财而家无扰犹愈于常平区区所见特此具呈如蒙准信备申上司乞加裁览不胜幸甚
　　谕冦文
　　皇元混一天下百余年近歳搆乱河南湖广江浙等处悉皆搔动人皆为国家忧之独高见之士以为圣上寛仁大度宰相贤明天下必无事今各处郡邑尽行克复百姓俱以平宁自京师至福建一路无阻汝等居深山知红巾之乱未必知红巾之灭知县官之有虐政未必知圣主贤相之有洪恩惜乎无人为汝宣达此意况泉郡古为佛国自归附以来民不知兵虽有盗贼随即勦除百姓享承平之乐他处所未有汝等一朝作梗祸连诸邑百姓受流离之苦前此未闻且汝祖汝父为大元民汝身为大元民大元何负于汝汝乃甘心悖逆为盗乎汝县官未尝结怨于汝路官未尝结怨于汝城中之人未尝结怨于汝旁县官民未尝结怨于汝汝敢焚燬他邑乃复攻打城池乎慈母十月懐胎三年乳哺方始得成人身官府设狱不敢轻人命必审覆无寃方置人于死汝等杀人如刈草曽不动心何也人家架屋遮风蔽雨养子育孙有三十年五十年不能完美者汝等焚屋如点灯使人无葢头之地何也人生有贫有富自是分定汝等见富人如仇必欲焚其屋而杀其人何也汝等必曰半锭一石谷十两一斗米寻常欲求一饱不可得今日既得酒食又得财物何苦而不为盗又曰官军未大集民兵未大举我何惮而不为盗呜呼为此説者譬如鱼游釡中特汤未沸尔汤沸则烂熟矣家居惠安与汝等即乡人也近宰永春于汝等即邻邑也我才徳不及于众恩信不孚于邻是致汝等侵我土疆毁我县治掠我人民惟自责已不敢怨人然深思以为盗之由诚非得已因为汝县官吏镇守官军虐政所逼生事激变汝等一时有所不堪遂至于此间胁从者多有富足之家知理守分之徒岂不知古今顺逆之理但无路脱身诚可哀痛也我乃永春令尹念汝等本皆良民也念隣之民亦皆吾民也岂可坐视而不恤哉钦惟国家许人以悔过自新近歳台州方国珍福宁州康伪元帅俱各聚众数万悉皆投首复业众所周知汝等若能悔前所为开陈激变縁由赴官首告咸与免罪复业为民或能为官出力招谕旁县贼徒尽数投首克复他邑即与申明上司论功陞用不亦善欤不然大军四集玉石俱焚李志甫二年而灭罗天凌数月而亡其余小冦亦半月一月而诛尔一则为康伪元帅等归附复业一则为罗天凌等自取灭亡汝等诚熟思之孰得孰失姑以人情言之汝等身冒矢石日从战阵每挈妻携子入山傍林风餐露宿以达旦何如奠枕而高卧其家乎聚众千百烹羊宰牛以为娱何如炊饭酿酒煨芋剥枣与妻子相对面乎汝等诚熟思之孰苦孰乐我不能掉三寸舌于汝姑移文以戒谕汝汝等其听之毋忽
　　跋伯章九龙卷
　　乡贡进士伯章公所藏画龙九甚寳爱之识者以为所翁笔也一日为他人持去且二十载矣今复得之伯章以旧物复还自贺所与往还者亦往往歌贺伯章予惟龙神物也屈伸小大飞潜隐见其变化葢莫测也今而复还其伯章奋跃之兆乎龙之象属干干为阳数用九以九变化也伯章春秋四十六矣今歳在卯由卯而午则四十又九伯章其以是年射防于九五天飞之庭乎
　　跋赵茂叔山居图
　　右赵茂叔山居图画师李居中所作也藂山离立苍蒨一色飞瀑由崖谷中出滙为平湖黛蓄膏停澄彻可鉴寒云翠烟相与往还于莽苍之外夕岚掩冉坌起于林薄之间老树高可百尺许柯叶纷敷茂叔冠缟衣坐其下左琴右书翛翛然啸傲于埃之表厥趣亦竒矣一日茂叔持以示予予览而叹曰嗟乎世之厌尘杂者恒慕山居之为高然非诚能脱去富贵而甘心于寂寞者其能一朝居哉茂叔少侍宦四方壮而游京师入国学归而客钱塘市居非山也岂其平日之所慕者恒在是与夫自昔英隽之士孰不欲以才谞自见于世不幸而遭世之否则山林而已矣今者明天子在上虽圭荜门窦之儒皆攘袂而起茂叔以英年实学方将与羣有才者相驰骛于功名之野兹岂山林时乎茂叔且徴文余为赋白驹之三章焉茂叔以为何如
　　题牧牛图
　　榆栁之社芦苇之乡俯仰有岗峦数泽之胜焉牛数十为羣往来轻烟薄雾间牧竖稳跨牛背鞭棰不施任牛所适人与牛相忘于悠然之天而不自知画者非深知其趣不能作此予田野人也于其趣稔矣今者逐逐车马之尘无少休息忽览此图为之怅然
　　题曽君世家盛事集
　　吾泉自宋以来由进士出身至宰相者自曽鲁公始公定防功臣三朝元老若苏颂蔡确梁克家留正之相业视公则有间矣父子两府唯鲁公及子孝寛蔡确及子懋而已状元及第唯公之从孙从龙及梁克家而已一门进士十余人惟曽氏及杨吕石苏四姓而已至如一门二相兄弟三人同时侍从祖孙四代书殿馆阁则曾氏独专其美而他族不与焉然则泉郡衣冠之盛莫曽若也琦生长是邦每阅郡乗及闻诸故老未尝不羡慕曽氏之盛今年彦明君始出示此卷因知其事尤详诗曰君子有谷贻厥孙子又曰无念尔祖聿修厥徳彦明君其勉之
　　题山水图
　　予昔寓山中每览溪山之胜心甚乐焉尝有诗曰平生爱丘壑来此看烟霞野迥风光合溪深树影斜小桥无客渡半岭有人家独坐杨阴下黄昏望钓槎葢纪实也今者奔走官事羁旅城郭间无复埜趣忽展此卷恍若曩昔所观览而赋咏者心为之豁然因题数语于后
　　求麦舟疏
　　至正己丑春友人三山方子不逺数百里至剑津袖舂陵太守木轩先生所赠诗以赠予且泣以告曰仆获戾于天母殁未葬而兄又殁惟是坐一贫为祟二丧弗克举有年矣乡党莫予知也故有是行仁人君子得无有范文正者乎予闻而悲之因为作俪语数聮于后庶好义之士读之而有感焉必有能周其急者
　　右伏以季札过徐君之墓解剑而行仲尼遇馆人之丧脱骖以赙葢重义者不忘其人于既死而济物者安知我之为更贫三山才子方氏素受业于木轩先生之门尝登名于棘围亚榜之外学由积于富命不幸而穷前丧慈母后丧难兄祸在接踵上有老父下有孤侄言之痛心几载于兹二丧莫举惟陟彼冈陟彼屺每为安厝之谋就有若斧有若堂殊乏经营之力倘非疾疚切已讵肯奔丧告人情实可怜义所当念大家周急庶小寛罄室之忧随意赠财安敢必麦舟之惠
　　求麦舟疏为建宁李宗父作
　　龙江书院长艮成李先生没旅榇权厝于兹八年矣其子宗文欲挈柩归葬而困于无资尚义之士幸相与图之
　　伏以季札吊徐君之墓挂剑则行仲尼遇馆人之丧脱骖以赙盛节既传于昔遗风可望于今故龙江长李公艺精于勤行纯而慤一经贡士尝充上国之賔五载学官竟作他乡之鬼夀则不固命亦何穷值时节之多虞图归葬而弗克亲舍隔千里道路间闗旅榇垂十秋光隂荏苒母在而年过八袠儿来而囊乏一钱方欲挈柩而还谁能损财以助凡在交游之士宁忘恻隐之痛倘念故人舟中之麦勿吝亟归黄壤坟上之草易青















　　圭峯集卷下
　　钦定四库全书
　　圭峯集附録
　　行实
　　故前村居士卢公墓志铭　前国子生三山吴鉴撰
　　盖惠安卢琦登至正二年进士第授将士郎台州录事蹄自京师之五月丁父忧明年七月来福州以善状乞铭于吴鉴曰吾先世光州固始人也唐末避乱从王诸入闽居泉之惠安宋干逍间有曰曕者隐登髙山下以八行摹邑人名其山曰登科山其后迁邑东之圭峯下乃吾髙祖之父也髙祖讳汝华曾祖讳达叔祖讳义先以至元丙子之三月生吾父名庆龙字云从其年束六岳乱吾祖偕柤母李氏避之海中逾年而归怜里亲戚咸刘子兵而吾庐栢然独遗祖父冒难阻躬劬勚以収役旧业虽倥偬不遑而教子必有礼法敖吾父羁贯知自力学问从槐庭王先生齐芒杨先生游吾父事亲孝居祖母李氏防哀毁骨立祖父病侍汤药食饮衣昼夜不解带至剔股肉为糜进之祖父殁防塟尽礼比老犹孺慕不衰岁时祭祀未尝不悲思垂涕泣间遇人亲防亦为之泣盖深痛二亲之不复可见也生平不饮酒惟喜啜茗读古书为歌诗取适己意客至必治酒且清谈穷日夜乐之不为厌州里疏戚咸称善人人无间于言吾母郑氏有贤徳先二十七年卒时吾兄弟防穉吾父絶甘分少俾得就保傅尝诲琦等曰汝母早殁吾敎汝兄弟读书非图富贵利达惟愿世先徳为好人行好事而已及琦归自京又尝命琦曰汝承祖宗休泽幸已成进士吾日暮途逺恐不能待汝禄养矣然吾居乡见世吏以贪傲败名节人唾犹虫蛆汝惟廉谨守道则吾地下之目瞑矣后数日感微疾端黙而逝时癸未二月十二日也得年六十有八子男四人长屿次琦次琥次瑛皆已娶女一人适张某孙男五人孙女一人诸孤将以丙戌十二月廿四日丁酉奉柩塟于县北仙境山之原惟先生知吾父也审敢请铭余曰先大人存善积徳羡有成趾若衔词不违笃勤为孝子而又登巍科铮然显闻天下扬光烈信来世宜谒达官闻人铭而君以属余是其有尚也已余何敢辞铭曰闽海之壖圭峯所蟠有美隐君康盘其间野艺泽渔于以自老孝善世继委祉子后及见子贵禄奉弗逮凛乎若存有训有戒仙冈之阡孝思烝烝铭以劝善乆戴是徴
　　卢平阳哀辞　　　　　　　三山陈忠
　　予始从亡友余君子贤识卢希韩氏经学该贯下笔无凝滞而为人简重子贤每语余曰卢生在吾门十余年不见其有惰容既登进士第居官所至以循廉称闽中进士如希韩者不多见也晚以近臣荐除守平阳州命下而希韩殁矣后三年其门人陈中立裒其遗文偕其子昺来访予庐州予叹曰嗟夫希韩死不可见矣得见其子与其弟子又得见其遗文庸非予之愿哉抑希韩之不殁非徒以文辞为也予观希韩性孝友奉父命从学百里外常惴惴如在亲侧其在家也温被扇枕侍汤药而不解带居防不近酒肉不内寝家人皂皆信之事兄如事其父爱诸弟甚于子乡闾率相戒以卢君为法初从师子贤君试浙省师道病卒希韩不顾试期与其友陈彦博经营大事以归迨得禄视师之家如师在时载其弟之官与分廪而食希韩仅少予一岁每别去见必纳拜曰是吾师行也尝记在郡城秋雨连日与对榻彦慱家中夜剧谈立已济人之道希韩奋然誓曰某必不敢负师友卒果如其言盖其为政有古人风诸公所作碑铭皆实録无愧予目击其在三山提举鹾事番大商以货得叅省政势振中外有咈意立棰杀之胁户部令夺下四塲引盐自为市希韩曰是上弃国课下毒亭户及食盐民皆我所为断吾腕不署牒人为希韩危希韩曰以是重得祸固所宜竟坚执卧不顾此尤人所难者昔栾子有言曰民生于三惟其所在则致死焉希韩于是盖兼之矣世之士大夫以斯文名惟务纂组粉泽为干誉取悦之具要其所为与诗书不啻秦越云观希韩海口祈晴永春喻贼等作言一出口如天人之应如响斯答是果浮华之末所能致哉然以希韩之学行歴官二十年未脱州郡以片言屡弭冦变而不一録切当民穷财匮之秋天不畀之年以究所施以拯斯世而仅止中夀此予所深哀也今其门人之义汲汲然为求斯文于四方惟恐散坠亦可谓幸矣于其再至而归也敢述此辞泄予之哀俾为告于墓既以痛斯文之泽不得大被于时又幸希韩施未究而见于文辞者犹克传于后也希韩名琦泉之惠安人宋乾道间举八行名瞻者其祖也中立字诚中莆田人世号忠门云辞曰
　　猗希韩兮粹美所钟惇孝友兮实行诸躬隆师笃义兮靡间始终有本如是兮宜流之丰嗟所美兮岂文藻之为工牛刀小试兮屡奏其庸颂声载路兮何沨沨使天假龄兮骞以冲福我民兮流泽何穷鸾鳯伏海兮羣鹗厉空谓蚊之饶兮孰可养而为龙云八表兮尚寐无聪歌以哀之兮夫孰知予之冲冲
　　永春平贼记　元奉政大夫同知福州路总管府事致仕林以顺撰
　　卢琦字希韩惠安人登至正二年进士第十二年稍迁至永春县尹始至赈饥馑止横敛均赋役减口盐一百余引蠲包银铁之无徴者已而讼息民安乃新学宫延师课子弟月书季考文风翕然邻邑仙游盗发琦适巡邑境盗遥见之迎拜曰此永春大夫也为大夫百姓者何幸之大乎吾邑长乃以暴毒驱我故至此尔琦因立马喻以祸福众皆投刀槊请缚其首以自新琦许之酋至琦械送帅府自是威惠行于境外十三年泉郡大饥死者相枕藉其能行者皆老防扶携就食永春琦命分诸浮屠及大家使食之所存活不可胜计十四年安溪冦数万人来袭永春琦闻召邑民喻之曰汝等能战则与之战不能我当独死之尔众皆感愤曰使君何言使君父母我民赤子其忍以父母畀贼耶彼冦方将掳掠我妻子焚爇我室庐乃一邑深仇也今日之事有进无退使君其勿以为忧因踊跃争奋琦率以攻贼大破明日复倾巢而至又破之大小三十余战斩获一千二百余人而邑民无死伤者贼大衂遂遁去时兵革四起列郡皆汹汹不宁独永春晏然无异承平时十六年改调宁徳县尹而去
　　恭人陈氏圹志
　　恭人姓陈氏讳懿字孤徽世家惠安之乌石曾祖讳嗣源祖讳旃泽父讳怡孙母许氏以至大己酉八月廿七日生年二十八我先君受于乌石之庙而归于卢氏先君讳琦自号立斋登元进士第累官至漕司提举例始封恭人殁时则大明洪武癸丑五月七日也享年六十又五子男四长暹次果次昺次晏长蚤世女三皆殇孙男三源汝魁女六诸孤卜以次年八月廿八日辛酉奉柩葬于鼈山之源与平阳君合窆焉尊治命也恭人生而孝敬温惠防涉书史有载忠臣烈妇孝子顺孙之行未尝不三复叹慕既归奉吾祖南昌君视滫瀡问燠寒唯谨南昌君尝语人曰自吾得新妇増一孝女南昌君殁脱簪珥以营事春秋享祀尽礼事平阳君三十年始终賔敬如一日恒铢累黍约以羡周贫乏奉賔客间遇事箴规献替多故平阳君所至以循廉称恭人实有助焉平阳君殁吏民咸致奠赙恭人曰君生而不货死而货之非其志也一无所受既葬御绩絍课子孙读书常诲果等曰汝祖遗训在家乗汝父遗绩在国史汝兄弟勿替引之呜呼恭人已矣尚复闻斯言哉兹逺日有时而孤等未克承绍不敢图死又不敢请铭于当世君子扳号摧痛昊天罔极敢述卒葬年月以纳诸幽云孙果等泣血谨志莆田陈中填讳
　　立斋卢先生文集后语　　　延平孙伯延
　　公讳琦字希韩号立斋温陵人以诗明经领荐江浙遂魁礼闱登壬午进士第授台州録事予时弱冠始习举子业每观公科文未尝不三复数叹恨不得拜门下以从授业比公调延平郡幕职前乡贡进士陈立大荐予于公以教诲其诸子始终三年获亲炙焉公以诗经啓发于予者必尽其蕴凡平日所为诗文亦必以示予予见其矩度严整而防意幽逺近世作者鲜能及之或谓公长于科文而诗文尤工公弗自以为是也至正庚寅秋江浙省礼公较文予忝预选列士大夫咸谓予之得所传其疑公之私者公则曰师友传授固欲学者之底于成设有所私焉亦因其可取而取之耳己亥秋福建大比多士公适任盐司提举督课于莆不与考试予复预选明年公还署予谒见公笑曰君再捷科场吾向者之谤可以白矣壬寅之春予又与同郡尤英举于乡公时寓海口闻之喜曰尤英又中矣尤英尝与子偕学于公者也论者亦信夫公之有所传矣是年秋七月公以疾终于所寓归葬惠安于时赛甫丁搆难官军讨之道阻予与尤英不得奔讣防葬惟南望抱哀而已歳乙巳二月福建复大比予掌卷帘内公之子昺亦就试场屋主文掲榜得诗经一卷经义颇佳赋防尤善以限榜额弗登名逮出院始知其为昺之所作也予既为之怅惜且喜公有子能绍其家学矣公之徒莆阳陈诚中氏适至三山与予学同寓僧舍诚中访求得公所为诗文而编次之凡十三卷将锓梓以乆其传且求诸名公为之序予请而读之既悲公之早殁不及大用于时使其文不得见之馆阁以黼黻皇家之盛治犹幸余膏賸馥之存使诚中得以掇拾于乱离散失之后以传之不朽懿矣哉诚中因书此以附于卷后一以明夫公传授之素一以嘉夫诚中用心之勤以公之子观之其亦知所勉哉其亦知所慕哉




　　圭峯集附録
