

　　钦定四库全书

　　集部五

　　东山存稿

　　别集类四

　　元

　　提要

　　（臣）等谨案东山存稿七巻附录一巻元赵汸撰汸字子常婺源人绩学著书隠居不仕至正末以辅元帅汪同起兵保乡井授江南行枢宻院都事其于诸经无所不通而尤邃于春秋所作春秋集传师说属辞诸书皆已著录经部中此本乃其诗文存稿也当元之季汸筑室东山闭户著述明初屡征不起仅一出修元史事毕即辞归制行极为髙洁其文亦多淳实典确不为浮声犹见先民矩矱之遗詹烜作汸行状称其尝谒黄溍于杭州溍大异之又尝至临川见虞集授馆于家一岁葢其所与讲习者皆当世名儒故所为文章能具有师法若此又集中载汸自作黄泽行状一篇于经术传授源流剖晰详至其生平学术之醇正得力所自尤可以概见焉

　　乾隆四十二年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●东山存稿原序

　　洪武二年冬休寜赵君子常以史事召至京师既竣事归未逾月以疾终明年春二月葬于里之东岩亲友毕来会葬其门人汪荫乃集其所为诗文若干巻属予序之已诺多疾未遑也未几荫以贤良召而范生准乃续録之旁搜靡遗复申前请呜呼吾子常平生笃志古学岂专在于诗与文哉初予年十有五学于族祖古逸先生之门子常先受业焉先生每称其苦学善思有疑问弗得弗措且约今年再来因问其年曰长汝五岁跃然喜曰果来愿兄事之以求益迨至而先生已捐馆予方耕稼为养乘间读书而子常乃游江西学于九江黄楚望之门再客虞文靖公所比归构精舎于东山期与同志共学焉予适与一二友生读书于邑东崇寿观相见甚欢交勉厚规志惟古人之求凡所得于师若友者各无隠自后别归则严守程期会叙则通宵警饬未乆而风涛横溃奔窜无所不相闻问者再越岁予不获已寻授州牧膺省檄什伍其民以御冦攘而子常亦辅赞郡镇帅以寜乡里既而予以忧制退处荒僻子常亦避地吾里之阆山时结屋携书相期毕志庐室茍完变故莫测遂有逺役六载方还疾疢衰惫情况异昔子常复于东山所著春秋集传与属辞左氏补注咸就厥绪复留心于四圣人之易予则感激愧汗尚愿养气毕力旦夕叩击以卒业而遽殁矣噫是果余生之不幸抑亦吾斯文之不幸耶人非不学其堕于俗学之卑陋者不足论苟不溺于佛老尚空寂则必事权谋势利况有文哗一世而心尚虚玄诚心乎圣人之训以极天地之元全天地之德阐天地之用者几何人哉此吾夫子所以莫克立君道以正万方故发吾已矣夫之叹其立师道以教万世意尚隠昧而弗昭为可慨也子常深潜本源力探阃奥体察涵涄完养日固学于黄先生凡诵圣人之经必以积思自悟得圣人之心为本因诸儒训释寻绎其所已言者而融通以得其所未言者故于易之象春秋之书法礼之大纲小纪节文度数之详具有端绪惜乎年止于是而未遂成书也文多因人推迫或应酬问答不得已而为之诗因感发而形之咏歌虽不专乎是然长篇短哦亦不一字茍为也子常名汸学者称之曰东山先生因汪范二生之请故推在昔交承之契期待之深以见其设施之有在呜呼观其文者尚亦效于是也哉星源汪仲鲁序

　　●钦定四库全书

　　东山存稿巻一

　　（元）赵汸 撰

　　○诗【五言古】

　　题平山堂次黄先生韵

　　虚堂眄平冈积翠凌天半彷像识瑶台熹微窥玉案颇疑巨灵力刬削非一旦森森古树齐奕奕朝霞烂地近巘易陟池清莲不蔓莺啼午梦残客至琴声断胜境契中襟雅懐知弗畔翛然忘物我讵肯存崖岸马迹遍幽燕华颠乐村闬居夷非矫曲悼猛得前筭巇崄世所趋真淳日雕散跬歩视安危片言几理乱茍能领斯会未觉身为患嘉谋谅贻厥岂曰夸殊观

　　送汪子翼赴采石书院山长

　　汪子富儒术雄文惊有司横经得专席徃主圣哲祠昨者遇相别清言不及私惟念紫阳翁周程以为师云何陆子静所学乃异兹后生将焉从此事宜精思斯行慿在尔寜复计班资嗟余素寡陋求道多困岐离索亦云乆陆沈乃其宜一闻君子论反躬愧湮微神心异象罔谁能握其机闗洛有遗言本根实在兹及门多通明经说乃见讥朱子晚所造卓絶知者希象山如可作岂复忧支离使其或有异在我已无疑前修去已逺问辩将畴依子有千里行谁能纠予非采石古重镇精庐俯危矶子登蛾眉亭勿作雍门悲应懐谪僊人宫锦何淋漓横絶宇宙间飞黄不受鞿君子慎修已深潜厚自持斯人固天放跌宕将安归适道必有途积德必有基所贵敦实行无为尚虚辞俗学昧本原希微罕真知侏儒笑俳优长者岂吾欺念子实命我斯言非我宜敬恭奉明德白首以为期

　　吕景武哀诗【并序】

　　吕君景武山东即墨人郡倅景文其兄也曾祖整至元间以千夫长从征交趾军败不屈挟二囚投海死子孙世其官至景武好读书为诸生受业江寜郡学山东陈子恭江西朱景晖吾郡唐仲实其师也景晖死君请于其父具费以礼成丧景晖言星变甚异乱必自两淮始乆之果然姑孰溃景文得脱难侍太夫人郡陷众殱焉又合家以免既而有荐其才者授官新安景武出入兵中竭力以养其亲歳时省兄新安求唐先生之请于兄而宾礼焉戊戌十月以病卒权厝问政山下唐君词以哀之其序之大畧如此星溪俞仲谦问余疾山中且言郡人德吕侯而欲慰其手足之思也因出此巻以观之为赋诗以表之
　　山东有壮士胄出古诸姜起从楼船师军败耻生降挟俘投海死终不媿鹰扬有孙若郡校刻意攻文章师亡于我殡丧具倒赀囊大兄绾银符慷慨百夫良忍死脱锋镝明神翼高堂佐郡黟山下慈母未敢将甘旨弟所营时亦来兄傍一疾竟不起呼天但茫茫何以慰母懐相看涕淋浪世乱获考终安知短与长郊原多白骨岂觧归山冈

　　银峰述德诗【并序】

　　番之属邑德兴其望曰银峰当艰难时攻伐四侵内离外讧相为仇敌莫知所属总制和阳王公既开幕府于星源号令一新威德兼着民获所归逺迩寜谧乃擢其武力忠荩以为股肱牙爪又察才可仕者荐而官之邑人得保遗命复齿齐民耕田凿井老子长孙皆公赐也于是元帅张昭请作诗纪实庶几流传四方以昭盛德云
　　戎马生淮甸烟尘暗江湖银峰万家邑转目成丘墟畨君祠既毁张相墓应芜千年豪杰堀但见豺与狐四邻更问罪毒螫焉能祛牺牲待境上玉帛既与俱谁将庇吾民跂踵待来苏两属固非策瓜分岂良图干戈日相寻山谷皆储胥甘心仇彼壤斩刈互相踰衅同虞芮争祸岂蛮触殊相倾各恃援肯复哀无辜福星临婺渚千骑专城居威行征伐外泽被凋瘵余招携自有道不亟亦不徐运歩理必复寒谷春阳嘘湓浦覆巢穴宫亭偃根株永谢西江水还同涸辙鱼含垢廓洪度推诚开戅愚汝才吾与达勉思致名誉汝武吾爪牙所当应时需难若春氷释寃似水涤除父子再天日妻孥欢室庐向来锋镝地画作瓜芋区始羡生人乐力耕供赋需譬如渉渊水公作济川桴又如沟中瘠忍死待公哺况非遇公贤此邑今何如我欲留公像英姿照里闾穹碑铭伟绩螭首而龟趺所示只一乡所传唯道途作诗颂公徳纪实辞不诬子孙又子孙歌咏无时渝方伯及连帅视公为规模

　　题黟令周君儒所藏清溪白云图

　　结屋清溪上白云与为邻云影常在地溪光净无尘余晖及山木晻映忘冬春逍遥窓户间亦足娱心神相望彭泽宰仕止孰由人忽忆桃花源悠然思问津

　　悼子管

　　无子未尝忧有子悲不育妙赞世所稀我穷焉得鞠所嗟百日间奔走无停躅贺者犹在门房中已闻哭汝病吾不知汝名人已録我无高飞翼安用烦覊束奉身如拱璧世乱遭指目祸福来无端每虞连骨肉殇子古称寿彼苍非汝毒勿羡彭与■〈目冉〉贪生恒局促

　　题米元晖江山小景

　　沧波浩无津挥手扬帆去回顾江上山苍苍但烟树结茅傍洲渚岂少垂纶处终然尘迹近未及扁舟趣世运如风飙朝新夕成故白云何亭亭倐尔天际住寄谢山中人奚为独多虑

　　病士

　　病鹰不忘击病骥不忘骧病鹤俛不啄仰睇霄汉长惟有病士心死灰不复扬居处终鲜欢起行若痛亡逢人目輙动内惕外周章口虽强诺唯退省但茫茫已疾且忘疗焉知民未康多谢游谈者勉旃思自强是弃果蓏哉为称充圆方

　　峡源瀑布

　　寒峡隠堂隍寻源得飞瀑悬空下千尺飞鸟惊不度雷激丹岳摧电穿青山破阴崖排积雪霈雨恒时注我来属时艰对此忘百虑尘襟欣一洗徘徊不忍去崇山限吴楚避逺谁能顾应有避秦人岩前觅微路

　　○诗【七言古】

　　题云林小隠

　　杉松冥冥烟雾湿靑合两崖愁壁立方池怪石小窓妍家具图书劣容膝十年官道暗黄尘锦里萧条少四邻峻岭截云天御暴樵歌一曲断行人古林先生身种徳芝田兰畹无荆棘心闲鸡犬亦清寜虎伥狐妖俱屏迹木叶归根虫闭闗雪深半夜失前山儿童挟策莫言冷信有和阳地底还

　　浮邱祠

　　浮邱说诗秦汉间龎眉鹤髪映朱颜适逢偶语几弃市又见慢儒来溺冠飘然长徃不知处遗迹宛在轩辕山年榖常丰物无厉石泉一琖荐甘寒

　　中秋雨分韵得秋字

　　蓬莱别馆天香浮仙家好景惟中秋举杯邀月不知处湿云满地寒螀愁大地山河忽破碎苍茫微影将焉求肓风怪雨岂终夕中轩坐见寒光流

　　故人

　　故人别我秋江涘几载重逢春梦里忽观明月忆高情愁絶长空三万里荒山乆病莫能兴狂风暴雨何慿凌麈鹿呦呦呼厥类雉媒戞戞求其朋

　　余村道中寄鲁斋

　　青山并岓如苍虬石门翠树如相樛似与幽人几清境玉梅翠竹萦寒流溪行半日足生茧水望千回山百转请君处处种桃花莫使重来迷近逺

　　读阮嗣宗诗

　　明月照北林孤鸿有哀音揽衣起坐弹鸣琴忧思徘徊独伤心可怜堂上生荆杞空自繁华粲桃李种瓜寂寞靑门外采薇怅望西山趾芒砀云归大泽空后五百歳无英雄途穷恸哭谁知者沈湎狂言元自公

　　古津渡夜谈赠金元忠

　　相逢岁晚诗更诵燔尽枯槎谈愈纵短茨低覆结氷花寒压溪云不成梦竹帛烟销黔首愚紫芝一曲老商于坑外竟逃真学士浮邱雅颂济南书

　　寄题郑天骏云山楼

　　歙睦之交长陔之水出焉故地名陔口山中有萧王墓庙祠甚盛其东即方家洞溪山岩险处也郑天骏讼檄于此凡疆场讥察宾饯供亿之事悉主之流亡既归商旅胥悦乃作楼江浒号云山仕客之徃来者咸得以舎息而致饩焉能赋之贤善君居下位而善于其职相与咏歌而叹美之天骏由是有名于时余就医郡城万思敬偶携此巻来请文以叙其事余病乆不能文然尝识天骏知其非碌碌者为赋此以系焉
　　广文之孙材且武身隠闗梁谢行伍作楼江浒号云山坐睨江云谁敢侮江中舟楫日经过道上车马何其多官纲私载一时集主人迎客忘讥诃掩藏白骨芟林莾招辑流亡俱安堵主人展席客长哦但云信美休懐土惜君不生宣和间坐销鼠孽应无难至今闻说方家洞能令壮士发冲冠请君试上萧王墓靑史无名谁守护箫鼓丛祠春复秋男儿何必生封侯

　　送皮典史归泉溪旧隠

　　皮尹昔辞上高秩隠居欲拟陶彭泽石潭空洞九峰竒潭底行云映朝日云去山空今几秋随风万里何悠悠一朝飘落还故处云夲无心风亦休芙蓉峰下西江路父老送行君弗顾著书况有鹿门期回首人间但烟雾

　　题碧山图

　　尝爱李太白兴来栖碧山山中别有一天地惜无图畵留人间谁为碧澄翁乆向山中住栽花种栁待春风忽见新图识其趣青山淡淡云离离小桥流水涵清漪抱琴择胜可终日安得似汝图中时韩侯好诗仍好畵嗜酒不忧官长怪欲图李白碧山居酒禁方严笔如借知翁有子旧曾游淡泊无营心日休图成谩与翁为寿愿翁长乐无虞忧

　　赠上人丕大基

　　阴山赤光如赫曦金人快日中天飞乾坤塞破佛力大西来只履将安归百年王气真垂电千尺法轮竿顶转刘郎棾相秘难窥辛有妖言孰先见皆元初事

　　○诗【五言律】

　　观舆图有感【五首】

　　朝雨茅茨湿披图羡禹功山河一掌上宇宙九畴中水性惟趋下民生本易穷胼胝岂无事大智与天通
　　又
　　四载勤难继八年绩竟成功推城濮隽泽想召陵深问鼎犹懐恶投龟肯易心向无微管叹孰忆到于今
　　又
　　辙已环诸夏居身忆九夷难求伐木处尚想馈豚时夹谷真成谤中牟不易知惟存删述事赫赫起周畿
　　又
　　皓首陈王道时君孰可匡艰难思稷契容易托齐梁越岂资冠冕秦方用虎狼空闻归大老不复见鹰扬
　　又
　　雒邑空南渡东都亦北辕已符前五闰空忆后三元【世谓汉唐宋为后三代】分合巧相似今昔难等伦女真如拓拔一统位中原

　　江彦明来访

　　一自逃空谷健忘见似人月来为上客松长是高邻已信贫非病慵将懒是真喜君能脱畧杖屦莫辞频
　　又
　　敲门知有客已谓是君来乱后交游少秋清懐抱开剧谈无可讳信笔不相猜木落山容净楼居且莫回

　　过闵川程义士祠遗址

　　义士名犹在方基祠不存人心俱感惠帝泽已推恩古木烟霞杂遗编姓字尊信知开府后奕世有云孙

　　题张中丞祠

　　孤城经百战忍死复挥戈节义如日月声名等山河云深遗祠古地逺乞灵多徃徃成功者焉能保不磨

　　过斗山访程明逺

　　结屋斗山下山深人自闲有时歌白石高兴在青山大道无夷越虚名自触蛮悠然得真趣异境是仙寰

　　答金元忠

　　宾馆二贤后宗家五栁门莺鸣声出谷鹏徙翼如云学博年方妙时艰志不分一身轻宇宙匡济赖多闻

　　病中和伯友絶粮韵

　　貎比年加老忧如病转深风檐惊淅沥竹径怯阴森独立筹家难朋来阻岁侵逺书思过雁危坐自沈吟

　　次韵玉琊云隠图【并序】

　　畨昜王本善故居懐玉山之北号曰玉琊云隠乡先达进士董公为之记和阳王使君为之赋又得星源韩征君为之图予尝过本善所寓见其净扫一室琴书图畵与弓剑杂前培桂植菊怪石纎蒲幽洁可爱葢能审已推分随所寓而安视窜名尺籍而有所顾愿者不仝科也乃次使君韵附于巻末以释其幽思云
　　马上剑三尺山中云半间无人寻草径有虎卧柴闗解甲端陴后悬弓定地还胡为思旧隠毕竟复谁闲

　　张节妇

　　家难年方茂时艰志益坚九原无起日一节矢终天逮下恩犹昔隆师子象贤姓名归太史墓碣不湏镌

　　过程河池墓【公名德仕宋为河池令元兵入邑度不能支与夫人同经于官舎】

　　义尽忠方着坟荒草木繁邑倾惟守死双节聚精魂古事人犹仰残碑字半存轰轰争日月烈烈等乾坤

　　○诗【五言排律】

　　蔗庵

　　金华老儒胡汉子景云以梦中所见名庵自作纪述生于乱离备尝艰苦中年乃有此趣故名庵以自见云
　　嘉植咀甘液升盘初自筵近本味方永将中节逾坚多艰思徃昔梦境有开先橄榄红盐后蒹葭白露前阶庭森玉树里巷润华轩室小元非陋文高况可传虞廷闻养老绛县孰疑年衎衎方来日冥冥已定天烹鹅记黑白食蜜忘中边周兄本无慧化蝶匪文言

　　○诗【七言律】

　　和唐县尹山居

　　自爱山居斵素椽总将幽事付诗篇花间酌酒偏宜畵雪后登楼似欲仙短笛有时吹崦外小舟无客繋篱边傍人欲识闲中乐一刻应湏直万钱
　　又
　　山上新亭荫白茅亭前栖鹤可窥巢泉流谷口禽争浴叶拥篱边犬自跑日出山童歌竹外雨収林鹊影花梢卜邻亦有餐霞客谩与严光赋解嘲
　　又
　　早从上国接英游晚卧沧江擅一邱无复谢公携处妓空余陶令去时舟千章古木排云起一泒寒泉傍石流客至不湏谈世事小亭已扁四宜休
　　又
　　名途汗马孰云非蜗角功成事已微谁向急流思返棹竞夸好手羡微机落林笋嫩充庖美出水鱼鲜入馔肥饱饭藤床无愧怍先生可是独能归
　　又
　　高人岁晚事多慵厚禄从渠说釡锺花忆河阳红灼灼栁看栗里碧重重百年敝邑思遗爱几处生祠写妙容最是断崖诗句好总夸秋水出芙蓉
　　又
　　絶无尘土到幽扄手把离骚傲独醒弁岭晚来云自白六湖春尽草长青沙边忽复飞鸿鴈屋角随常鸣鹡鸰莫对江山重回首乾坤万古一邮亭
　　又
　　青山如玦水如环醉倚溪蓬自徃还松菊尚留三径外蓬莱只隔片云间无弦琴在谁能听遣兴诗成不复删彩服相携庭下戏慰情时复一开颜
　　又
　　尘事纷纷未有涯一舟聊复信年华闲过甪里先生宅谩访孤山处士家有酒何曾留俗客无钱犹自买梅花新诗写就人先觅醉笔淋漓整复斜
　　又
　　酒瓮书囊列两楹絶胜虎节镇专城南山衲子时相觅西塞渔翁似结盟漫数归鸿频户立偶看戏蝶倦阶行莲花博士归来早雪鬓寻春最有情
　　又
　　半山松竹一溪云门巷萧然絶世氛适意静观玄蚁阵忘机不乱白鸥羣寒花有态窓前发古路无情户外分天上故人频问信未容高隠断知闻

　　次韵答唐

　　扁舟出郭避纷华两岸青山似若耶腊雪尚迷樵客路晚烟遥接野人家地偏阳谷花重蕋厨近阴林笋迸芽若得主人分半席便携书剑老烟霞
　　又
　　岁晚相求岂为贫每懐高谊出天真几回问信惭来使半载幽居愧负薪桃李不言人自醉芝兰满眼意常春重来尽有沧洲兴长伴诗翁赋采苹

　　登黄龙洞后岩絶顶望太湖

　　灵湫注目一时同絶顶孤攀似发蒙歴歴蜗庐迷逺近依依蚁垤抱西东穹靑一色秋无价积水千寻日耀空振袂无言聊引望海天云尽见飞鸿

　　题黄龙洞

　　苍弁西来拔地雄重岩直下贮虚空根连笠泽天光合润接蓬壶海气通灵响有时闻世外真人无位守规中油然一缕山前起乞与人间作岁丰

　　子贤兄赐诗兼柬谨依韵和谢并述近况呈诸兄一笑

　　独抱遗经托逺岑敝庐犹得日相寻天寒白鹤归华表日暖黄鹂啭树阴弱质每惭经史富多情应念语言深山中二月桃花发无限春晖寸草心
　　又
　　朴学常忧岁月侵空山渐喜断追寻路穿芳树飞红雨门掩踈篱护緑阴淡泊过从元有道寻常酬对不湏深春来处处闻啼鸟白日靑天万古心
　　又
　　偶结茅茨傍緑岑旧书失忆故温寻水鸣幽涧疑长雨日上重岩散积阴承谢朋来渐相问每思林宻更山深中宵忽忆竒瓜咏愧尔高人世外心

　　德懋彦明次家兄韵见示再和二章

　　长日悠悠望翠岑敢期胜友复重寻林端笑语日初上竹外分携山半阴性癖自宜机事浅才踈每愧故情深危途雨急忧泥滑肯信禽言漫苦心
　　又
　　尽槖图书上玉岑小斋终日自幽寻反闗已愧莺迁木抵掌还闻鹤在阴俗士天机何浅浅高人踵息自深深劳生可愧非吾有莫负邹公说本心

　　代送尚文之句容县教谕

　　乡闱试罢彩衣回仙县吟诗畵鹢催平世漫推文学掾清时方急栋梁才緑槐影里琴书静红杏花边车马来山近龙盘多暇日秋高拟上鳯凰台
　　又
　　清朝取士野无遗百里咸夸学有师才子有为终得意文翁兴作谩停施蟾宫桂在宜通籍泮水芹生且咏诗闻说经林多俊杰弹冠拾芥总堪期
　　又
　　秋闱擢秀独靑年未觉南宫进士贤奉檄自同毛义喜着鞭从是祖生先明时爼豆宫墙近静室金丝学馆聨秋色三茅多逸兴停云赋就更裁笺

　　谢赵公子

　　公子才名四十秋清门自昔重南州书藏内府连圭璧剑起丰城动斗牛春日暖云生玉树晓天新月堕银钩珍图不使豪家得邂逅还容一士求

　　黄氏棣华碑

　　乔木凋零故国同黄家兄弟最高风花间市隠如潘阆湖上仙居近葛洪放鹤客稀棋局在吹箫人逺石坛空棣华原上遗双碣西蜀文章宋两公

　　遣懐寄程明逺

　　朴学常忧力不胜朋来共感岁年侵尘编屡掩成三叹古调初传每独吟鴈过林中无落影鹤鸣天际有遗音河原万折通银汉不废仙槎自在寻

　　感懐

　　猫竹墩边径路平徃来犹得傍先茔青青菽麦心为恻郁郁松楸眼独明山接仪型瞻岳峙水回歩履遶云行当年属望成何事老大无能泪暗倾

　　游富寺源赠任达可教谕

　　青山外护大牙衘中列千峰剑戟攒红树高原秋入畵苍松出涧晚如蓝昔人避世今无地徃事伤心兴莫谈齐鲁烟尘应复息待君重着广文衫

　　次童以清韵

　　山城二月百花开喜代元戎报捷来县小适逢多事日时危湏仗出羣才乌丝写就云生沼白纻裁成月满台为有幽期常极目晴空双鹤自飞回

　　存中过余山中言及乱时所遭赋此为赠

　　衣冠早日见升平谈论雍容接老成已■〈扌弃〉图书归刼火偶从锋刃得余生大裘千丈仁人志九食三旬达士情共看寒梅开腊后东风渐转北枝荣

　　除夕赠倪明善程仲元

　　旧交谁可共残编乱后相逢意惘然肻伴岁除怜我病欲传家学识君贤治身土苴知何晚渉世风帆愧不前莫叹长镵逢积雪清谈相与度新年

　　别仲本

　　同上危峰雪满衣云飞川泳总真机图中太极谈何易纸上先天理亦微未达阴阳寜有道不明悔吝岂知几敢忧岁晚忘师友朴学常忧与愿违

　　和叶中茂过访见贻四章

　　早识长材叹陆沈逢时况复重南金少年漫说从军乐志士常懐报国心已见竒功书幕府每传佳句到山林孤灯偶共抽青简夜雨寒窓感慨深
　　又
　　乆知富贵等云浮漫自空山擅一邱志定不辞沟壑辱身闲亦抱古今愁每怜山色频移杖为惜蟾光独上楼荷子逺来同寂寞茯苓黄菊总堪求
　　又
　　山阁初成景物新况逢好友赋诗频丹霞射牖迎初日清露沾衣望北辰野客过从无俗虑林僧谈笑总天真昔人乐处吾何有千仞峰头自在身
　　又
　　材如樗栎敢求知况是经年值乱离朝市岂无心似水山林皆是命如丝田间植杖躬耕乐雪后提竿独钓竒乆矣忘懐同木石故人不用苦相疑

　　屏山即事时周明府来访

　　地近仙岩日自长短墙时度竹风凉楼头古木禁秋雨槛外危峰倒夕阳高榻坐闻金奏响小桥行近翠盘香清谈况复陪贤达始信他年未易忘

　　次韵答尚文

　　论交有自岂相违雨雪寜辞欵素扉每恨常流轻造化故将苦语辨危微道通天地元非物徳合诚神始见几恐负初心惭俊杰一箪甘食故山薇

　　题黟县舒仙翁东岩隠处

　　仙家楼观倚崔嵬万仞峰头一径开阴壑每防雷电起夜坛静看斗杓回祗应跨鹤云中过尚想吹箫月下来逺望平原秋树短累累荒塜漫兴哀

　　丙申冬游黄山

　　束缊迎门月堕初同来有客共艰虞几年避冦今无地何处诛茅可结庐雪虐风饕樵客路山囚濑絷野人居一箪肯许同栖息寂寞残生不愿余

　　游浮溪

　　剪刀峰下浮溪路昔隠仙成谩不开树古根柯皆铁石水清沙砾尽琼瑰坛空代逺鹤时至地僻山深人鲜来逺外旌旗犹满目结茅无分又湏回

　　赠推命焦月岩

　　孛送水迎仍值箕奎躔火日竟何为祗应少日懐经济垂近中年迫乱离至乐每从天外得长生难向命中期藏书避地俱无计祸福烦君仔细推【先生己未生安命在戍太阳火星同躔奎度孛在丑水在寅当时谈星者言行限至箕前有水后有孛必不佳故起句及此】

　　次韵成大用推官黟县即事

　　无复居人接近郊空余白骨没靑蒿旌旗蔽日军容壮营栅排云地势高败屋毁垣迷故邑小溪春涨入空濠浮邱近有黄山约千斛松肪可酿醪

　　次韵谢成府推见赠

　　名途早日号清修尚尔祥刑佐一州几处干戈犹扰扰百年襟抱自休休时平风物应难见岁晚功名或可収闻道朝廷思用老苍颜云鬓侍宸旒

　　寄别叶宗茂

　　交旧相看不忍分此生真合断知闻坐中总是江南客幕下谁空冀北羣数口完归良细事百年多病等浮云由来匡济湏人杰莫把虚名误使君

　　题九龙庵新楼

　　楼观慿虚倚玉台逺涵空翠絶浮埃璇玑宵转星辰近沆瀣朝盈户牖开雷劈苍崖龙起立风翻碧海鹤飞回仙家自信春长好应笑胡僧辨刼灰

　　栖真别馆赠松高炼师

　　舣棹靑林翠欲流寻真胜复□英游上方道士红双颊别馆仙翁碧两眸绛节朝回琼岛近金丹时就石坛幽投书欲与乡人别长伴羣仙驾十洲

　　与叶宗茂游山村

　　村南村北春事幽故人乱后得追求仓惶屡作经年别邂逅能无一日游丁令归时空遗恨虞卿隐稳不湏愁卜居共爱淸溪好先向沙边具小舟

　　非士非农

　　岩石萧条井邑墟名山何处可藏书神伤乔木高风里日乱荒榛细雨余卖药有人知姓字灌园无力任耕锄敢逃非士非农诮会跨琴高赤鲤鱼

　　秋兴

　　多难逢秋易感伤萧条忽觉近重阳荒村风雨行人少故里烟尘病日长太史藏山书未就少师入海梦难忘愁极每疑彭泽令便将何道出羲皇
　　又
　　山寒拟欲傍阳冈病骨惊秋怯夜长归去已无扬子宅乱来难觅郑公乡有生宇内孰非寓永死人间何处藏木落天高无鴈过闲思徃事立苍茫

　　代书戏答友人

　　莫怪端居傍友生苍黄逃难各身轻浮云枯木岂相恋北斗南箕空有名金谷危楼多薄命玉川破屋最高情蠧鱼寂寞翻长夜银烛谁家笑语声

　　月潭雪中

　　烟雾空蒙雪满山溪行清絶不知寒披云钓艇游仙去激水风轮入畵看野宿遗黎兵后泣宵征武士道傍餐多愁多病谁知者强对清尊一破颜

　　赠曹元达子

　　故人别我今几秋见尔难禁双泪流一家寄食悲南国千骑摆麾雄北州转战不知何处在相逢未拟此生休清门生理依诸舅长大废书吾漫忧

　　阆山香岩院

　　千峰四面碧参差十顷水田展玉池下界风生尘似海半山云合雨如簁雷师降笔留丹篆佛祖开基见白龟寳殿重新煨烬后可怜无处觅残碑

　　次韵答王伯修见寄

　　万壑千岩一径幽烟霞烂熳不湏収檐当雪瀑疑无夏窓近风林欲借秋钟鼓有人迎海鸟江湖无地着沙鸥方平近约来相访听彻箫声月满楼
　　又
　　数间茅屋倚巑岏莫道天寛地亦寛孙子啸余山寂寂阮生哭后路漫漫扶揺万里非吾事栖息一枝聊自安羡尔龙潭宾主好牙籖挿架日同看

　　赠汪仲鲁

　　短语长言总勿疑相交动是来年期坐来竹雨初晴定看到松云欲尽时雪后孤芳谁复惜空中灵响妙难思山花满眼春将半莫厌从容歩履迟

　　阆峰秋兴

　　岭峭崖倾径徃还药囊书巻一窓间神鸦喜日朝争树山鬼依人夜撼阛露重无霜林果熟云凝不雨洞雷闲莫嫌岩穴多殊异天遣沈疴此闭闗

　　除夕

　　守岁虽名岁不留停杯谩与数更筹艰危作客岂今夕隠约依人非昔游乱后亲交难会合春来书札莫沈浮开懐预卜风光好随处莺花得自由

　　省古逸汪先生墓

　　百年高兴太平时丧乱空余死后悲烟草已墟颜氏巷云山犹写杜陵诗饮氷食蘖老逾壮鍜铁椎金幼已竒【先生年十六赋新竹诗云待成竿后节方露自作笋时心已空又赠人云椎金鍜铁作硬语意气硉矶真丈夫】赖有诸孙营葬地清风谁镌首阳碑

　　病中谢伴友

　　畏客山僧忽若惊松门下马雨初晴谩求衰病端何用谁使迂疎浪得名慷慨请行知雅意从容排难见真情风波况是同舟日伐木寜教愧此生

　　谢王伯睿郡丞

　　悠悠伏枕忽心惊好是灵乌报晚晴谢客奉书来隠逸令人致死薄虚名已知苦节能行义敢惜浮华不及情邂逅识君能恨晚输君临难若平生

　　送程明逺归

　　一百五日客欲归别君谁怜吾事非泪随流水依山去眼散落花作雪飞溪谷春深惟草树郊原日暖自烟霏松楸在望身匏繋青壁无缘一径微

　　节日卧病和元忠

　　一百五日谁与期凄风苦雨不愆时桃花乱飞流水急鶗鴂忽鸣芳草萋春尽可堪寒作恶愁来偏与病相宜已将梦幻观人世莫向亲交怨别离
　　又
　　一百六日谁与游残花满地意如秋病意愔愔慵把巻春寒漠漠怯登楼鹃声似挟生前恨蝶舞曾忘梦里愁怪得羽人超世外海中原有鳯麟洲

　　秋懐

　　莫怪人呼作病翁长年药褁愧无功梦回左角鸿沟外秋入南柯石火中阳九适逢当日厄大千曽悟夲来空跰凿井寜多事安得相携一笑同

　　庚子日南至愚得子枫林朱先生允升赐书并诗举资中黄先生书成得子为况且其令郎以寅年寅月夜半生而是子以子年子月日中生偶亦相类次韵谢之

　　藏山竹简头堪白海上桃生不记年节日祯祥虽偶似科名宦逹总输先成书谩付将来世有后应观已定天文字尧夫今不愧敢辞端拜百王前

　　寄朱先生允升

　　先生诗教世所慕闻道书成思服膺将军枉驾可相见龎老入城知不能山林九鼎士轻重宇宙六经时废兴我欲登门行复止新愁旧病巧相仍

　　都谏汪公即席用朱先生韵赐诗依前韵和谢之

　　皇华屡重轺车选能赋况当英妙年霜木晨星交有道金芝玉树覩争先已观淮海同归德未必江湖别有天此去山中应可隠陈编重理获麟前

　　省朱文公官坑祖墓

　　攒簇千峰一嶂开乾坤间气此胚胎百灵受职环真宅五纬回光拱夜台鲁国共悲祠庙毁闽闗不见子孙来干戈未息诸生老独抱遗书咏七哀

　　次韵谢朱伯初惠橘

　　溪上山中两絶尘惟应黄绮最相亲治生每愧奴无木行酒空闻脯有麟丹实结容朝得句锦囊驰赠座生春年年移作朱门供谩想山林色正匀
　　又
　　病骨逢秋怯早凉登高无分伴徜徉忽惊风雨重阳近自觉山林引兴长嘉果年年劳逺赠新诗字字写幽香何如四老无名姓千古商山有耿光

　　读宏斋遗藁【公姓曹氏碧梧之客虚谷之友第进士除昌化簿而宋亡故公云不仕无官势服得人居贫无钱动得人懦善安分无机谋恐胁得人一二十年来小人道长日甚一日受侮不少一味坚忍】

　　村馆文场迹已陈时妆不入白头新梧翁去后情懐落虚叟归来感慨频故国神游身似客荒村梦断孰为邻已知消长从来事安得机谋恐胁人

　　赠德懋赴乡塾因懐尚文

　　篮舆晓过悠然阁杨栁依依士塞门此日端居先业在当时避地几人存扁舟夜雪湏乗兴锦里烟尘正断魂尊酒喜君文会近莫轻一技好重论

　　汸始见黄先生问生何岁对曰己未先生曰吾六经补注以己未年刋或曰书已刻矣恨无读者吾应之曰恐读者未生尔岂知子之生年乃吾刋书之岁又获相交岂非偶然乎乃命春秋之学今年二十有七年矣值愚生朝次思敬韵以寓其感云

　　昔闻黄子书成日正值麟经托始年皇览揆初悲后死斯文未丧孰先传春秋霜露如将见歌舞衣裳忍自妍诗句只増生日感劬劳啄啐两凄然

　　次陈先生韵

　　十年寝瘵负遗经羞见生朝客满庭谩灼膏肓驱二竖懒从磨蝎问三星病逢竹叶疑无分老挿花枝亦蹔馨安得如翁耆且逸尊前长对舞衣靑
　　又
　　学传东阜旧家声稷下兰陵独老成前軰仪刑观晚节后生狂狷异中行童颜肯信童心在鹤发偏宜鹤梦清吾郡斯文应不坠藤溪溪上月常明

　　赠程仲夲游齐云岩

　　君去齐云莫漫回好依仙境结灵胎山开宫观疑金阙云捧香炉出玉台羽化有縁天上去神游还向世间来臞儒自昔居山泽坐老尘凡空自哀

　　代赠郑士恒卜居灵山

　　一榻高悬入翠微故人情重不相违烟霞烂熳新樵径水石荒凉旧钓矶灵草飘香林有主金炉分焰座生辉神仙自在人间世曾约秋清欵素扉

　　寄寿王总制

　　西征千骥筦秋云父老壶浆昔迓迎闻道山阴空返棹恒应河内合留君酒倾练帯来称寿碑压花屏待策勲但愿福星长在郡春生四野乐耕耘

　　次陈实卿韵

　　麟出非时祗漫伤书成世乱孰为祥石盘穿透能辞钝寳藏尘埋自发光千载有人非晚遇名山何处可深藏流传未广惭推予酱瓿谁家正倚墙

　　筑室次陈实卿先生韵

　　烟销甲第是豪奢茍美蜗居岂尚华扬子苦贫犹有宅杜陵遭难乆无家续将貂尾元非旧拆补天功岂有涯追逺敬宗惭未就新诗合与广筵夸

　　送杨希武叅政行省山西

　　嘉谟硕策合居中出入宣劳属望隆纔驾六轺归蓟北还飞双斾去河东晋侯旧赐提封逺汉相新瞻礼秩崇廊庙待公归补衮边陲暂遣播皇风

　　送汪朝宗叅政行省陜西

　　清忠自合侍宸旒方面频看寄逺猷西迈新闻分陜重东归共识相齐优藩垣势合雄图遂竹帛功成壮志酬回首蓬莱云海上金陵千古帝王州

　　送蔡齐贤叅政行省福建

　　近臣持节镇闽中藩府东南控制雄率土已归新版籍济时还属旧勲庸天开百粤蛮烟晓地接三山海日红圣主宵衣勤政理太平思与逺人同

　　息交亭

　　乆病形骸日觉非杜门真与故交违已无筋力供迎送岂有文章更发挥多难钟情宜絶物残年顾影合知几寄言返棹山阴客鹏鷃逍遥共一机

　　次韵戏答留题东山者

　　诗翁扶醉上危巅得意留题拂短垣嗔喜未忘春梦后是非犹记刼灰前弓刀几处排坚阵风月何人共小轩失脚黄尘应有恨元龙终不羡求田

　　唐伯庸以诗谢作读书林记次韵答之

　　廛居原不见纷华矮屋疎篱只一家雪后松筠初换叶春深桃李自开花读残青竹无人到览罢黄庭日已斜此道近来成寂寞似君端合向人夸

　　○诗【五言絶句】

　　邻翁

　　世乱云浮薄年荒虎迹多邻翁近相戒日暮少经过

　　○诗【七言絶句】

　　咏蟋蟀

　　赤趐晶荧何处归秋来清响傍庭闱莫言微物无情意风虎云龙共一机【先生年十二时从胡井表学于家塾赋此诗胡大惊异赋乳燕诗以答之云他年高拂云霄上莫负当年乳哺恩】

　　陪程仲本借馆杨居士宅雨后登芝山赋

　　道人居处若云浮枯木偃蹇忘春秋西山雨后见红日芳草长林自牧牛

　　山间杂题

　　外合中凾四顾平大明东出月西生莫言直上难回首千仞峰头踏地行

　　游小溪浙源山中

　　旧游何处觅苔矶水涸山童事事非忽到小溪深树侧鸳鸯惊起逐羣飞

　　次韵鲁斋登高山见寄

　　山上元来更有山梯云拾级不辞艰五车合着烟霞外三尺潺流水石间

　　读唐人诗

　　悲秋纔罢又伤春洛浦迷魂泽畔身尘事转头都是梦总将哀怨属何人

　　读宋人文

　　六经明晦总闗天白首穷经续断编石介不生王令死荒郊古冢鬼谈玄

　　山居杂题

　　山高结茅不厌低山下如今路已迷新月夕阳都不管晚来愁絶数峰西
　　又
　　高枝宻叶一时空倚杖沉吟落木中乱后山居无纪厯偶来林下见西风

　　送金元忠赴程鲁瞻家塾兼寄鲁瞻

　　古阆山高剩蕨薇与君同隠惜君归桑榆逐暖空匏繋百里层霄看鹤飞

　　刘敬思邀访南屏隠者莫景行同游南山

　　闲思水乐访深幽清浅还登泛月舟欲与西湖添胜迹南屏老子最风流

　　题澄心亭

　　亭中客去日西沈云净天空月影临万籁无声羣动息千山一色静高深

　　次韵答何判簿见寄

　　红光犹在斗牛间未劚龙泉岂遽还金马玉堂随世换清风明月几人闲
　　又
　　少驻沙边载月舟依依父老话平畴霜清木落山容净三十六峰浑是秋

　　○词

　　松风慢【代送吴德夫衡阳廵检】

　　溪亭春晚共离觞何许是衡阳香罗初剪征衫好东风里快马轻装市逺擘张闲暇年丰虎落相羊　苍梧云尽暮天长山色似吾乡莺啼緑树飞红雨三千里处处耕桑说与年年归鴈重来应念潇湘

　　栁梢青

　　回鴈峰前■〈山上〈弓攵〉下〉弓下马春满前川云尽湘潭深村无警白昼安眠　殷勤祖道开筵应记取松萝暮烟一曲离歌栁梢青浅花蕚红嫣

　　东山存稿巻一

　　●钦定四库全书

　　东山存稿巻二

　　（元）赵汸 撰

　　○文

　　周正考

　　春秋虽继史为经犹存其大体谓始年为元年岁首为春一月为正月加王于正皆从史文传独释王正月者见国史所书乃时王正朔月为周月则时亦周时孔氏谓月改则春移是也后于僖公五年春记正月辛亥朔日南至十七年夏六月记太史曰在此月也日过分而未至当夏四月是谓孟夏记梓慎曰火出于夏为三月于商为四月于周为五月皆以周人改时改月春夏秋冬之序则循周正分至启闭之候则仍夏时其经书冬十月雨雪春正月无冰二月无冰及冬十月陨霜杀菽之类皆为记灾可知矣汲冡竹书有周月解亦曰夏数得天百王所同商以建丑为王亦越我周作正以垂三统至于敬授民时廵狩烝享犹自夏焉其言损益之意甚明经书春烝春狩夏搜以此盖三正之义备矣而近代说者徃徃不然夫以左氏去圣人未逺终春秋二百四十二年以及战国之际中国无变鲁未灭亾传于当时正朔岂容有差而犹或有为异论者何也盖尝考之曰殷周不改月者据商书言元祀十有二月而秦人以十月为岁首曰夏时冠周月者则疑建子非春而孔子尝欲行夏之时也按太史公记三代革命于殷曰改正朔于周曰制正朔于秦曰改年始盖正谓正月朔谓月朔何氏公羊注曰夏以斗建寅之月为正平旦为朔殷以斗建丑之月为正鸡鸣为朔周以斗建子之月为正夜半为朔是也殷周即所改之月为岁首故曰改正朔曰制正朔秦即十月为岁首而别用夏时数月故曰改年始其言之已详汉书律厯志据三统厯商十二月乙丑朔旦冬至即书伊训篇太甲元年十有二月乙丑朔伊尹祀于先王以冬至越茀行事其所引书辞有序皆与伪孔氏书伊训篇语意不合且言日不言朔又不言即位则事在即位后矣凡新君即位必先朝庙见祖而后正君臣之礼今即位后未踰月复祠于先王以嗣王见祖此何礼也暨三祀十有二月朔奉嗣王归于亳是日宜见祖而不见又何也所谓古文尚书者掇拾傅会不合不经盖如此说者乃欲按之以证殷周不改月可乎又言从九十五岁十二月甲申朔旦冬至无余分春秋歴周文王四十二年十二月丁丑朔旦冬至后八岁为武王伐纣克殷之岁二月己丑晦大寒闰月庚寅朔三月二日庚申惊蛰周公摄政五年正月丁巳朔旦冬至礼记孟献子亦曰正月日至七月日至其说皆与传合夫冬至在商之十二月在周之正月大寒在周之二月惊蛰在三月夏至在七月而太初厯其在立冬小雪则曰于夏为十月商为十一月周为十二月唐人大衍厯追筭春秋冬至亦皆在正月孰谓殷周不改月乎陈宠曰阳气始萌有兰射干芸荔之应天以为正周以为春阳气上通雉雊鸡乳地以为正殷以为春阳气至天地已交万物皆茁蛰虫始振人以为正夏以为春盖天施于子地化于丑人生于寅三阳虽有着三正皆可言春此亦厯家相承之说所谓夏数得天以其最适四时之中尔孰谓建子非春乎乃若夫子答颜子为邦之问则与作春秋事异盖春秋即当代之书以治当代之臣子不当易周时以惑民听为邦为后王立法故举四代礼乐而酌其中夫固各有攸当也如使周不改时则何必曰行夏之时使夫子果欲用夏变周则亦何以责诸侯之无王议桓文而斥吴楚哉何氏哀十四年传注曰河阳冬言狩获麟春言狩者盖据鲁变周之春以为冬去周之正而行夏之时以行夏之时说春秋盖昉于此然何氏固以建子为周之春但疑春不当言狩而妄为之辞至程子门人刘质夫则曰周正月非春也假天时以立义尔则遂疑建子不当言春此胡氏夏时冠周月之说所从出也先儒见孟子谓春秋天子之事而述作之旨无传惟斟酌四代礼乐为百王大法遂以为作春秋夲意在此故番昜吴仲迂曰若从胡传则是周夲行夏时而以子月为冬孔子反不行夏时而以子月为春矣何氏之失又异于此故朱子以谓恐圣人制作不如是之纷更烦扰错乱无章也薛氏又谓鲁厯改冬为春而陈氏用其说于后传曰以夏时冠周月鲁史也是盖知春秋改周时为不顺而又移其过于鲁尔然谓鲁有厯实刘歆之误按律厯志言刘向所总有黄帝颛顼夏殷周厯及鲁厯为六厯自周昭王以下无世次故据周公伯禽以下为纪自阳公至缗公冬至殷厯毎后一日则由厯家假鲁君世次逆推周正交逆之合否因号鲁厯非鲁人所自为明矣宋书礼志又言六厯皆无推日食法但有考课疏宻而已是岂当代所尝用者哉刘歆惑于襄哀传文遂谓鲁有司厯而杜氏因之谬矣然说者亦自病夏时周月不当并存故直谓春秋以夏正数月又疑若是则古者大事必在岁首隠公不当以寅月即位其进退无据如此固不足深辨而惑者犹以为千古不决之疑则以诗书周礼论语孟子所言时月不能皆合故也夫三正通于民俗乆矣春秋本国史记书王正以表大顺与颁朔为一体其所书事有当繋月者有当繋时者与他经不同诗本歌謡又多言民事故或用夏正以便文通俗书乃王朝史官记言之体或书月则不书时或书时则不书月况伪孔注二十五篇决非真古书其有合有否皆不可论于春秋周礼所书正月正岁皆夏正也诸官制职掌实循二代而损益之其着时月者又多民事与廵狩烝享自夏者同故仍夏时以存故典见因革盖非赴告策书定为一代之制者皆得通言之则又不可论于春秋矣若论语言莫春亦如诗书言春夏皆通民俗之恒辞也不可据以为周不改时孟子言七八月之间旱十一月徒杠成十二月舆梁成在左传后则周改月犹自若竹书人记晋曲沃庄伯之十一年十一月鲁隠公之元年正月也竹书乃后人用夏正追録旧史故与春秋不同然亦未尝輙以夏正乱春秋之时月也盖殷周改时月与所损益只是一理如尚齿之由贵徳而贵富而贵亲亲迎之由庭而堂而户大事之由昏而日中而日出之类皆是迭进法所以顺天道通世变在当时自不异故孔子以为百世可知非徒曰以易人之观听而已彼秦人以三代为不足法既不足以知之而后之蔽于今而不知古者亦不足以言之也自啖赵而后学者徃徃习攻左氏而王周正月为甚以其尤害于经特详着焉

　　私试策问

　　孟子之书于篇末歴叙羣圣相传之统而终之曰然而无有乎尔则亦无有乎尔先儒所谓明其传之有在而又以俟后圣于无穷者也至于近代而以兴起斯文为己任者盖有其人矣何可以不知其传之所在乎或曰由孔子而上圣人以心相传者也由颜曽而下则学者传焉道统之云未可轻议也其信然欤昔者春陵周子之兴河南二程子实受其学自孟氏而来未能或之先也其所以续夫千载不传之绪者亦可得而闻其说之详乎伯子尝曰吾学虽有所受天理两字却是自体贴出来叔子亦谓返求诸六经而后得之则所谓受学者果何事欤其同时则有若司马温公康节邵子横渠张子焉三君子之所造其优劣何如也订顽正蒙之训精思而妙契矣所谓非明睿所照而考索以求至者何所指欤内圣外王之学醇一而不杂矣居洛三十年未尝一语及其数且有儒伯之讥何欤登程氏之门而得其传者可悉闻欤其所造之浅深亦有可知者欤龟山杨氏之传为罗仲素氏李愿中氏而子朱子出焉其授受之际微言精义犹有可考者欤道南之叹程子之属望于中立者何如也而乃深以著书为戒何欤当是之时道学虽明而六经羣圣人之书俱未有定说乃有转使人薄之忧何欤岂他有微旨欤胡文定之传为其子仁仲氏而知言大纪二书作焉其立言之要可得而论欤其于程氏之学果能脗合而无间欤子朱子折衷诸贤之言而集其成盖有不可得而辞者矣然四书之注至于易箦犹改窜未已将无尚有待于后之君子欤尝谓诗集传后有子云必好之矣而若不满于易夲义者何欤书属诸蔡仲黙而克有成其果能继朱子之志欤春秋尝属诸黄直卿矣而卒无所论著何欤至其晚年尤惓惓礼书弗置深以不克见其成书为忧今其书成矣其述作之夲意亦可得而推见欤其同时有张敬夫氏吕伯恭氏其所造之浅深犹有可论者欤又有象山陆氏者相与上下其说终身不能相一而且美之为为己之学何欤为己之说可得而闻欤朱子尝征诗说于陈君举君举辞焉而以书币求反己之道于陆氏果何所见欤登朱子之门者众矣得其传而不悖不惑者亦有其人欤其后又有魏华父氏真希元氏皆学乎朱子之学者也其于圣人之道亦皆有所发明欤夫传道有宗适道有涂而立言垂训则又成已成物之余事也然则即其传而求其统之所由续夲其身而论其徳之所以成此格物致知之先务也有志于学者愿相与讲明之

　　对问江右六君子策

　　【先生初游虞公之门乃试江右六君子策篇末拳拳朱陆之异同为问先生素熟于胷中剖决精当明言始异而终同焉万世之公论也】
　　问孟子取友善士自一乡一国至于天下犹以为未足而尚论古之人焉其言曰颂其诗读其书不知其人可乎即一乡一国之人可以谓之天下之士者古有其人焉何可以不知其人也以江右论之士之励名节者莫盛于东汉矣豫章有徐孺子者千古所谓高士也巽懦茍且之衰世非斯人吾谁与归观其一木一绳之叹其于圣人之无可无不可者何如也晋有陶渊明者实生于九江出处大节世盖拟之诸葛孔明而先儒观其诗乃或疑其出于老子其信然乎宋有庐陵欧阳公以其冲和之气发挥治世之隆盖其文以谓上接于孟韩者也孟子之绪可考乎南丰曾子固当濓洛未兴之先孝友之行经学之懿帝王之制其见于文者无愧于方来也清江刘原父博学洽闻春秋三传之释仪礼之缺遗秦汉以来之典故文学之士未能或之先也后之学文者积学之功为德之厚未至于三君子而曰文乎文乎哉其南渡也陆子静先生生乎临川之青田高明卓异前无古人与朱文公起而相望于当世学者从之入德之门或小异焉尝观陆先生之在白鹿也讲君子喻于义小人喻于利一章学者闻之感动流汗朱子亲执笔而请其书焉其相尊敬如此夫义利之分甚微所谓几也孟子分舜跖于鸡鸣周子发刚柔之善恶此求端之至精者也而二先生曷尝有异哉然而朱氏之学实宗于周子周子之书莫先于太极而有极无极之辨学者有莫逆于心者乎鹅湖之会固将以一道德也而简易支离之说终不合而罢然二家之精微非大贤相与剖击则下二贤一等者殆无从而知之矣道之不行也知者过之愚者不及也道之不明也贤者过之不肖者不及也所以不可不知其人者其在斯乎夫治道必夲于学术环数千里之间必有同志之士得乡先生之微者幸相与讲明之
　　对大江之西环地数千里名公巨儒相望而起者众矣执事发策承学乃独以徐孺子陶元亮欧阳公曾子固刘原父及象山先生六君子为问始之以孟轲氏尚友古人之实以开其端终之以朱子象山之异同而尤拳拳于斯道之所以不明不行焉大哉问乎执事之用心厚矣晚学小子曾何足以知之然则请因孟子之言而姑诵其所闻以复明问之万一可矣夫所谓天下之士者不出乎一乡一国也以一乡一国之士而以天下名则其所立必有大异于常人者矣以天下之士而尚论古之人颂其诗读其书矣而犹有不知其人之忧焉则孟子之所谓尚友者其亦有在于言词之外者乎【学士虞公批云应在后】此所谓必论其世者也今以六君子观之孺子元亮以风节称欧阳曽刘以文章着若陆先生则学乎圣贤之道者也【批应在后】然因其言而考其世则皆有未易知者焉昔汉室之将微也所谓天地闭而贤人隠之时与有圣人焉生于其时吾不知其出处之何如然党锢诸贤以身狥国而卒无救于炎祚之亾则孺子之高风为不可及矣观其辞玄纁之征避黄琼之辟问国事则不答问稼穑则答其察乎时义盖非一日虽以郭林宗之明哲犹有待于一绳一木之言而后感悟则所谓见几而作不俟终日者非孺子其孰能当之千古而下想闻其风而顽亷懦立者其以斯欤逮夫典午氏之亾也南面之君欣然操笔以位禅强臣而不悔一时在廷之士谁复为纲常计者独彭泽令陶潜以大臣之孙耻事二姓其于君臣之义得矣慕诸葛而以其名为字咏荆轲而惜其剑术之疎则子房博浪之心孔明复汉之志元亮犹有不能忘于心者乎然观乎其诗则敛英气于冲陶寄深心于淡泊有类乎知白守黑之为者而世俗之论亦惟见其杜德机焉此子房所以诛秦蹶项以报私雠而终身不以告人者也故先儒谓其出于老氏其亦可谓知言者矣【批是翁心事惟东坡山谷知之出于老氏乃吾朱子语】然其言有曰羲农去我乆举世少复真汲汲鲁中叟弥缝使其淳自昔清谈之士谓淳漓朴散繄礼法使然孰知鲁叟弥缝将以淳之邪【批亦是】此孔明之正大所以不为三代以下人物者元亮其无愧焉嗟夫使晋室之胄而有一人焉庻几乎昭烈之贤则夫子房孔明之所优为者吾知元亮其兼之矣【批前数子惟渊明为难知此独无遗恨】后之君子向慕比儗而以为不可企及者其亦有感于斯乎后数百年当宋室之盛而欧阳公出焉雄文直道世盖谓孟韩复生也论其学之所至视知言养气之君子非所敢知然其立朝也与希文以偕贬而不同其进与定天下之大策而不自以为功【批指立英宗】其接后学也不以疎而弃不以逺而遗世皆谓公之求士甚于士之求公焉【批东坡语】五代史之作反复乎有国者所以兴衰之由若生乎其时而忧其世者其视昌黎子所谓畏天命而悲人穷者葢无间然矣子固出于其门文章经术庶几公之为盛而义理之渊微典故之宏博又有以发公之所未发者焉然观其力贫以养母而人无间言嫁孤妹九人而皆得其所善王介甫而深知其非则后之大儒观乎其文而愿学焉者【批谓朱子】岂惟以其诰命之不愧三代哉【批亦文公语】若原父则公之畏友也其经学之邃则士相见等篇可补记礼者之缺遗春秋权衡七经小义之作又有以破专门学究之陋其典故之博则上而秦汉以来帝王之制作古文竒字之音训下而山经地志阴阳医卜稗官小说之书莫不淹贯虽以永叔之才学而原父犹以其不读书为惜则其抱负亦伟哉然当羣贤彚征之秋馆职之任七年不迁仁宗亲定夏竦谥则以为侵臣官加上尊号则以为非古礼【批公是立朝可见者二事】其官守之际严矣后之君子喜谈而乐道之者岂惟以其立马挥九制之为能哉虽然以三君子积学之厚制行之高所谓实大而声宏者也使非文章之盛犹足以暴白于当世然后之论者徒知贵其言词而不复稽其行事则亦异乎孟轲氏尚友古人之意矣【批应前甚好】若夫陆先生之学与子朱子不同则有非愚生之所能尽知者然朱子之学实出周程而周子则学乎颜子之学者也程子亦曰孟子才高学之无可依据学者当以颜子为师至朱子之告张敬夫也则又以伯子浑然天成恐阔大难依而有取于叔子以成其德焉其自知也明矣陆先生以高明之资当其妙年则超然有得于孟氏立心之要而独能以孟子为师且谓幼闻伊川之言若伤我者观其尚论古人者不同如是则其入德之门固不能无异矣【批讲明有素者出语自别】夫儒者之学莫严于义利之辨而学术之弊率由气禀之偏孟子舜跖鸡鸣之分周子善恶刚柔之论其析之也精矣陆先生之在白鹿朱子请其一言以儆后学先生为讲君子喻于义小人喻于利一章深察乎学者心术之微而欲其致谨于二者之辨听者为之动心流汗朱子请其书而藏之今观先生之言深切明白使人羞恶之心油然而生诚不愧于孟子之训矣然周子太极之说亲授于程子而朱子释之曰上天之载无声无臭而实造化之枢纽品彚之根柢也以其无形而有理故曰无极而太极以其有理而无形故曰太极本无极所谓关百圣而不惑者也陆先生兄弟谓太极上不当更加无极字移书争之徃复数四累千万言而不能相一何欤夫以中训极者是知太极之本体矣而中非太极所以得名之实也谓易有太极不当言无者是知论太极者之不当沦于高虚矣而犹未知周子立言之妙也然观朱子尝谓子静不知有气禀之性【批善看即自姑引此应前气禀刚柔之说见陆氏于周子之书不甚留意】则其于周子之书庸有未深考者矣鹅湖之论终以不合而罢者则又有说焉夫所谓墟墓而哀也宗庙而钦也即孟子所谓人见孺子将入井之心而朱子所谓介然之顷一有觉焉则其本体已洞然者也原其所指皆由已发之心而悟其未发之性则其要归亦有不容于不同者然而简易支离之说邃宻深沈之言终有未合于是毫分缕析者深辨乎疏目阔节之多失石称丈量者又以铢铢寸寸为必差则其所甚异者殆无过于斯矣执事之言曰二家之精微非大贤相与剖击则下二贤一等者殆无从而知矣至哉言也其深有得于二贤者乎晚学管窥复何容喙无亦征之于二先生之所自言者可乎子朱子之答项平甫也其言曰自子思以来教人之法惟以尊德性道问学为用力之要陆子静所说专是尊德性事而熹平日所论却是道问学上多了今当反身用力去短集长庶不堕于一偏也观乎此言则朱子进德之序可见矣陆先生之祭吕伯恭也其言曰追惟曩昔粗心浮气徒致参辰岂足酬议【批此一证岂浅闻者之可及】观乎斯言则先生克己之勇可知矣夫以二先生之言至于如是岂鹅湖之论至是而各有合邪使其合并于暮岁则其微言精义必有契焉而子静则既徃矣抑不知子朱子后来德盛仁熟所谓去短集长者使子静见之又当以为如何也【批甚好甚好正要人知此意】今朱子之书家传人诵其端绪之明则颜曾思孟以至于周程张子之所传可征也其工夫之宻则自夫洒扫应对进退而达乎修齐治平无间也岂有待于愚言而后知哉独陆氏之学则知之者鲜故愚亦不足以言之也然尝闻孟子曰仁人心也放其心而不知求哀哉学问之道无他求其放心而已矣又曰耳目之官不思而蔽于物心之官则思先立乎其大者则小者不能夺也此陆先生之学所从出也是故先生非不致知也其所以致知者异乎人之致知非不集义也其所以集义者异乎人之集义【批得之矣所谓毫厘千里者在此】他日朱子尝曰子静是为已之学又曰子静平日所以自任正欲身率学者一于天理而不以一毫人欲杂于其间则其所以夐出千古者岂不在于斯乎若曰苟此心之存则扩充持守为可畧学贵自得则思索讲习之皆非则虽学知力行之士不足以语此而况于小子后生之至愚极暗者乎易曰学以聚之问以辨之又曰精义入神以致用也利用安身以崇德也岂徒易简之云乎此先生之高明所以为不可及也然则其可以易而言之乎奈何前修日逺后学寡师求之而不得其要察焉而不见其端于是专务考索者傅会缴绕而终不知夲心之犹在致力持守者私心自用而卒无以异于常人然后知二先生之所为深忧而过计者盖有在也中庸曰道之不行也知者过之愚者不及也道之不明也贤者过之不肖者不及也执事有感于斯言而以江右之先贤为问且深致意于孟轲氏不可不知其人之一语其亦深悲后生之陷溺而思有以救之者乎【批过当过当亦嘉与同志者讲明之耳】不然何其言之忠厚恻怛至于斯也且江右乡先生多矣而执事所举自六君子之外无及焉岂非以风节闗乎世教文章夲乎学行而圣贤之道又有大于此者欤【批文字闗键好】尚论古人而至于是焉其亦可谓微矣夫政治之大由乎学术千里之缪起于毫厘断木为棋刑土为鞠莫不有法焉有志于学者而于求端择术之际无以致其思则其流弊将有不可胜言者矣愚不敏窃尝有志于斯而未之能进也惟执事其幸教之
　　古人云在朝言朝在野言野居江右而论江右之前贤非敢僭妄辨学以正谊亦君子惓惓不忘乡党之意也处忧患之世忠有所不得行孺子渊明之心岂茍然乎宋代古文之兴至欧阳公盛矣经学之用曾公何可当哉而徒见于文字者亦君子之所慨也近时学者从事先儒之成言可谓千古之幸然秦汉以来诸儒区区尽心之所存者忽而弗之究先儒之成言力不能有所尽知者矣此亦卤莾寡陋之失不小也是以有慨于刘氏焉陆先生之兴与子朱子相望于一时盖天运也其于圣人之道互有发明而吾党小子知者微矣子常生朱子之乡而又有得于陆氏之说其答斯问也于前数君子既已各极其所藴而于二家之所以成已而教人者反复究竟尤为明白盖素用力于斯事者非缀缉傅会之比也一时友朋若子常之通达而起予者鲜矣輙书其后而归之集离羣索居安得与子常常相见乎进士科得人斯文之幸也得于已而有余随事答应之无穷舒之敛之惟义所在可也雍虞集书

　　华川文集序

　　自汉西京而后文与世俱降者近千载一旦豪杰之士相继而兴高文大册视西京几可无愧而学则过之何其盛也然诚能观乎辞与声之变则自春秋而战国每降愈下殆如老者之不可复少是以不能无慨于斯焉盖尝思之如列国之辞命庄生孙武苏张之徒之书皆其人各以平日所从事者立言其身之所亲心之所喻无不在是故能深切明着并夫言所不能及者而传之知是诸子者易置其事而为书殆将不能以自达然则非辞与声之为难而学足以周其用为不易有是学则有是言春秋战国诸子其斯以为不可及乎金华王君子克早受学于黄文献公既卒业即以文名于时汸与之别十有余年矣而子克学益进文益竒自欧阳王曾氏溯而上之以达于太史公徃徃得其风裁犹若未当其意乃即春秋战国西汉之书拟其辞命书诏三十有余篇其辞与声之高下歩趋俯仰之疾徐无弗类者尝读至齐侯征诸侯会于首止晋侯请天王狩等篇喜其可以补传注之缺谬而有益于经其它皆逞辞流而不失于正然后知其振起衰陋又有不徒在文字间者虽其得于天者有过于人非学有师法而才足周之则亦岂能遂兼昔人之能事也哉子充以文学进用已乆圣天子既混一华夏即诏修元史乃起宋公景濓总其事而以子充佐之书将成而宋公入翰林为学士子充为待制此文运将开之候也二公者居同郡学同师而又皆有志于复古以周秦先汉之文辞相与鸣国家之盛使来者有所兴起其不在兹乎

　　送叶宗茂还安丰序

　　新安叶宗茂归自安丰讲业父母之邦居无何复还省其亲寓里旦出别所与游者而告于赵汸曰亲庭不可以重违吾惧夫师友之日疎也子何以教我汸告之曰君子之为学固将以事其亲然有急先之务焉非服劳奉养之谓也子亦观乎圣门之学者乎颜氏之子居陋巷一箪食一瓢饮子路衣敝袍食藜藿负米百里之外之二君子者之事其亲非有甘旨之奉也然且从其师周游天下畏于匡絶粮于陈几殆其身而不反何欤吾闻人之得于天而贵于物者即其得于亲者也得之于亲而失之于已虽尽瘁以服劳列鼎以致养不可以为孝孰若得圣人而师之全其得于亲者以事其亲之为盛乎二君子之志庶几在此予不足以知之也今子自视家孰与二君子德孰与二君子二君子者师乎圣人其一时同游之士皆成德达材而子无有也二君子者学成行尊师表百世而子未能也子之亲年尚强桑田足以供衣食僮仆足以备使令日用百需不待子而可足然则即子之身而求其所当务不待子言而后知矣若夫志于近而遗逺舎其大而图细此古人所谓一夫之行者岂足论于知学之士乎然自世降道失学者习于俗之已成迫于势之难返虽闻颜渊子路之事鲜能兴起于是乃有狥外以为学懐利以事亲盛气强力以徼幸其不可必得卒之并其得于亲者失之而后已岂不可哀也哉夫学然后知不足孝然后知困学而不知不足者不以事亲为学者也孝而不知困者不以事亲为孝者也子质美而行修识明而慕古求闻择善不啻渴饥无亦闻二君子之风而兴起者乎是固予之所畏也请书以为赠

　　送操公琬先生归番阳序

　　圣天子既平海内尽辇胜国图史典籍归于京师乃诏修元史起山林遗逸之士使执笔焉凡文儒之在官者无与于是在廷之臣各举所知以应诏汸以衰病屡谢征命亦误在选中使者至郡太守将吏皆能言其病状然莫肯受其咎者故不得终辞舟过严陵适前太史金华宋公景濓亦至曰有诏召王子克于临漳矣予曰汸衰病日増非可出者纵出亦无补于事所幸者平生故人重得一见于契阔之余事固有非偶然者宋公曰然盖予与宋公不相见者数载而子克则十有余年矣既至京师闻番阳操公琬先生在书馆卧病旦夕以闻即可归私又自念番歙接境自弱冠则知先生先生学通诸经百氏述作诸家诸兄之家于番者与先生有连姻相好也每相见輙能言先生动静而未获一识今乃得相见于此岂非向所谓非偶然者乎自是日上堂与诸公从事笔砚间退则省先生疾先生疾少间輙俾予连榻卧谈论经史昼夜亹亹相扣击不少休予葢有愧焉俄而礼部尚书崔公侍郎傅公同至局中以得旨告至旦为别先生乃为文一篇以告同舎同舎之士莫不惜先生之归咸赋诗为先生赠予辱知有自遂进言于先生曰先生归矣士之在山林与在朝廷异其于述作也亦然纂释羣经折衷百氏处则充栋梁出则汗牛马虽其说未必尽合于圣人非素业与之相出入者不敢议也崇古学贵文章凌厉汉唐上拟三代使穷乡晚进謏闻浅见之士目动神耸不敢出声以诵自揆终身不能为者又况陶冶性情吟咏风月或以单辞或以偶句为人所称皆足以名世虽或无取于作者于人非鬼责亦何有焉此皆山林之士所为得也若夫朝廷之士则不然太史公网罗旧闻上接春秋下迄麟趾其序高帝创业文景守成至今使人如亲见之书封禅平准传货殖皆諌书也而后世以为谤韩退之未遇时欲作唐一经以垂无穷既入史馆不敢有为栁子厚苦辞迫之曾不少动仅以职事成顺宗实録数巻卒困于谗口窜走无完篇司马文正公受知神宗作资治通鉴垂十九年始就而小人出鄙句以訾之此皆巨人硕德名实孚于上下以著书为大业者也犹或所遭若是今吾人挟其山林之学以登于朝廷之上则其茫然自失凛然不敢自放者岂无所惧而然哉尚頼天子明圣有旨即旧志为书凡笔削悉取睿断不以其所不能为诸生罪蒙德至渥也于是先生得以病辞归而支离昏昧如汸者亦得以预闻纂修自诡岂非其幸欤然则汸于先生之行独不能无所感者良有以也先生曰子姑迟之吾待子于番歙之间不逺矣

　　休寜县令朱君考满序

　　古之宰百里者以导风化察寃滞兴除利害为职故曰六合之众悬命于县令则令之责亦重矣惟用武之世兴废无艺雠敛率割令出二三使夫人旦暮凛凛有居兴之忧凡令所以为职皆不暇施为则其重且难又有异于前所云者昔吾读书至唐宋之末造未尝不抚巻而太息于斯焉休寜在万山间民因山为田而仰溉于天旬月不雨则陂塘之利恒以死争故鲜丰岁地陿而土瘠摘山外无他产舟车不通四方之货罕至当承平时吏颇以事简为乐一旦天下多故则丝缕膏漆铜铁之属凡军兴所急者莫不逺贾他郡以上供令方急而民已罢限既穷而输未毕甚哉吾土地之不敏其为邑大夫之累可胜言哉于是乃有仗棰楚以集事者其间科敛繁伙出纳不时民不能与官会而侵牟干没以重困雕甿者视斯人以诈力相仇茍焉自营甚至灭天性忘瓜葛而不知怪夫岂令之所欲闻哉亦知夫职任之重有在于兴废之外者而不暇思也若淮海朱君之宰吾邑则不然君坦荡乐易不倚法以立威而民趋事赴工惟恐后勤力言谨戴星出入虽疾病未尝少懈故贪残舞文者无所旁缘闵其俗日漓人心不古若也于纪纲伦类之际尤致意焉是以民皆乐称之虽然今法令日修赋敛日简亲民之官且得尽其职君在邑既乆于百里间情伪淑慝宜无不知以其暇日举其所当为使利无不兴而害民者必去善柔不阨于横逆而鳏寡孤独得以遂其生必有以副斯人之望者而君以秩满告矣邑人既重德君又幸其征徭粗给不致大为君累且冀君之再任也故余述自昔百里之职其重且难有不可同年而语者为君赠意君由此而佐大藩典大郡以临属邑亦必有取于斯焉

　　送朱子范赴来安县主簿序

　　求木于山林者巨细无或遗匠石一过之则拔其萃者必十围之材也市马于边陲者驽骏常并収伯乐一顾之则空其羣者必千里之足也为国家者取士天下其亦有异于是乎吾邑朱君子范用举者言得主滁之来安簿同时以举得官如君者众矣其儒且贤不必人人皆君若而来安寄治郡中如古行县疑若不足以屈儒且贤如君者其门生子弟与交游之士惑焉余谓不然余闻古之取士其始常寛其终必严不寛则入官之途陿而不足以尽天下之材不严则考绩之效微而不足以成天下之务今君所由进者入官之途与人同也三载考绩儒者之效必将有异于人乎君自此且大用虽欲人人同于君得乎十围之木不登匠石之场与拱把同千里之足不入伯乐之廐与下乗同士之未达何以异此先正有言士自一命以上茍存心于爱物于人必有所济是岂非君素志欤江右古文明之都盖匠石之场而伯乐之廐也岂有儒且贤又有志如朱君而恒在下位者乎毋患其寛而有以成其严则上下俱得矣仆与君居相近交相好而衰病日増不能追交游之后设祖道傍与君握手为别顾不可无一言乃书是说以赠君其尚有取于斯也夫

　　王节妇汪氏序

　　汉世复除之令葢夲于周官乡师辨其可任与施舍者孝弟力田者复其身则又由闾师书其敬敏任恤者而推广之唐之盛时乃命旌表孝子顺孙义夫节妇终身勿事则感讽之道备矣自是以来数百年间虽田里山谷之民莫不知有纲常之重岂可不思其故欤吾邑有汪氏者邑人王天民之妻也年二十七而丧其夫辛勤刻厉鞠二男一女至于成立虽遭艰难渉忧患未尝少动其心闾里贤之逺近称之凡三十余年如一日于是有司援着令复其家表其门诚斯时之旷典矣嗟夫吾闻孝弟力田之科唐人以为无益而罢之割股庐墓论者谓非中道不取独妇节之贞古今表显无异议岂非以父子天性茍能感慨矫勉于一时而无服勤敬养之实与闺门秉志一节终天者不可同日语欤况自丧乱以来父子兄弟不能相保民俗为之一变视秦人德色于耰鉏谇语于箕箒又有甚焉则天理几乎灭矣而孤嫠老媪独以女妇之微繋民彝之重不亦可尚也哉表其门复其家使之享恩荣于桑榆非徒以报终身之劳瘁亦所以励妇节于无穷也虽然岂惟妾妇哉感明时优异之渥竭甘旨奉养之诚下以报慈母顾复之恩上以答国家化民成俗之意则为人子者尤宜知所劝矣汪氏二子长曰有则次曰得奴皆有男女矣而汪氏康强未艾天之所以报贞节者未可量也故为推本歴代复除感讽之微意而学士君子有感于彝伦之重者诗以咏之

　　送鲍翰林赴官陜右序

　　韦布之士起家而仕于王都则固以逺其亲矣虽其人志存终养初不以得于外者为父母荣然一旦郡太守奉天子之命以临之而亲劝为之驾则父不得以有其子子不得以私其亲论诸古人亦曰以义断恩而已况乎既居官而食禄则臣子之分已定设有中外出入之异逺近劳逸之殊君子岂复容心于其间哉翰林修撰鲍君尚絅初以郡太守王公荐辞其亲来京师为中书典籖入翰林为编修遂升修撰至是自翰林出贰郡属闗中交游之士咸以闗中距京师数千里若惧尚絅无以慰其亲庭之望者抑何见之晚耶吾观尚絅少学于家虽服劳养志曾无寜日其辨乎出处之际而审乎义理之安不为不明居翰林者数年接于公卿大夫之论议而酌乎当务之缓急不为不乆所谓中外劳碌之殊葢无足以动其心虽其家君所属望于子亦有必在此而不在彼者尚絅何患乎无辞以白其大人哉近代明公伟人有仕于州县而因得留心政理以成其志业者有以在内为无补而请郡以自效者皆士君子所当取法凡仕于逺郡者不难乎得民而难于获上今大参王公辍中台之重建行省以抚闗中以都司出使军中且赞襄省事者郑君士恒其人也尚絅尝厚知于大参公而与郑君游甚善宣上恩德以加惠黎庶寜有不自遂者哉

　　送王驸马都尉赴会稽序

　　士之能以功名显于天下者岂必皆以殊异非常之绩震耀一世为贤哉当夫创业之初辟地日广新服未定反侧未安疮痍涂炭之余未有所休息使人见之如仪鳯祥麟被之如和风甘雨知岁稔之有期而时平之可冀也则功近而德逺矣而岂知勇果敢之谓哉葢必寛仁有度慈祥恻怛出于其性庶几如窃脂之不榖驺虞之不杀者而后可以言此此论人物者之所难也而吾于和阳王公见之公王室懿亲也由星源遂镇新安凡七年矣方徽饶之间内疑外讧人情未有底止公以数百骑入星源抚而定之一邑士民如脱其水火之厄而寘于慈母之懐其在郡也适黟祁之众胁于邻境之阻兵者羣不逞四顾观望卒皆相率而归公焉盖吾郡自是无事则其中心诚信于人乆矣是以其民悦而服之亲而爱之如其始至惟恐公一日去我矣既而有旨以公移镇于越则虽欲留公一日其可得哉虽然公之德在吾郡者大矣夫和风甘雨贵乎及时非一郡一邑之得私也仪鳯祥麟要以瑞世非一乡一国之为祥也吾安知上之人不以公之惠吾州者而施于越耶又安知越人之有待于公者不异于吾人之望公于未至耶然则在越人为可贺在吾人庶几可以无憾惟幕府之士以其不得从公于迈无以写其思则来谋述公之德在邦人者以为公赠且以贺越人之得公焉虽然公之善众矣书之则不胜书若夫郡邑之离合民生之存亡皆天也然必有开先之兆焉当星源未定时士有卧病山中而不能去者悄然隠忧虑其将及也夜梦有所如徃在道而暝急投旅馆则已昏黑矣乆之闻门外有车马声开门视之则天明矣问其从者曰自何而来答曰兰亭来也问何处兰亭曰古人修褉处也明日以告徃来之士盖星源之君子莫不闻焉无何公将至则其姓与晋右军同而官又为右指挥使于是郡邑事大定则天明之应也而又安知公终得右军所治之郡而为兰亭修褉之主人耶呜呼此越人之天明也则吾以谓为越人贺者夫岂无所征而言之乎

　　陶氏孝友堂诗序

　　士有行乎家庭之间近而乡里说之逺而大夫君子叹美歌咏而不能已焉者其惟良心之充达乎夫秉彝好德心所同然机动籁鸣无容间息有莫知其所以然者此陶氏孝友堂之诗所由作也始陶君生富家八岁丧其母继母张弗子也长遂屏居于外夫人吴氏左乳抱右执爨犹自力于织纴以助其不给虽忧勤艰苦而不敢疾怨焉乆之父母俱老生理日匮而君之髪亦斑然矣乃奉二亲于所居竭力以营旦夕之养于是食其食而甘之即其寝而安之视已遗体殆弗善也遂欢然笃慈爱之道弟妹之长者君皆及时为毕婚嫁无敢以异母而不尽心也父没子凯考礼经佐君治丧事亲戚邻里素高君行义又喜其有子皆相率致赙甚厚宾客之自逺至者数百人其夫人早失父母沈无子守志以居夫人迎养于家以终其身人无间言凯所居学者从之甚众因束修乗壶之入以足甘旨妹嫁顾氏早卒有二男一女皆育教之不使其亲少动其心焉庶几能竭其力者凡皆陶氏孝友之实如此于是进士临川葛元哲闻而叹美之题其所居曰孝友之堂亲为制文以记之四方之士得诸传诵者作为歌诗以反复咏叹其事有得而吟讽之者孝弟之心油然而生矣是葢良知良能本乎天性应复为感如环无端莫之使而莫之遏者欤至正乙丑冬汸始从葛君闻其详既又从陶君门人得诗一巻凡若干首乃为次其篇什而传之噫子之于亲服勤至死无所逃于天地之间者也夫岂以爱恶而二心哉世变极矣徒赖知行之士孝弟出于其性者相与系纲常之重于一时若陶氏父子夫妇力行于家葢尤可贵也然则孝友堂之诗可无传乎

　　送陈大博游黄山还诗序

　　徽之黄山巨镇也北犄九华西拓彭蠡南接广信诸山其东左挟浙河右起桐汭以尽海壖要皆支陇所分谓其隤然中居以降势委和于四表有坤道土德焉故名之曰黄山然其上则连峰极天岩岫深窅下则重冈复岭斗絶环周虽土人有不能遍求而尽达者故自遯世隠沦之士咸乐居之或以为由轩辕得名者近古所传也郡非会通之地四方宾客无因而至独唐李太白尝一游其间为之徘徊而去遂无复蹑其踪者由是兹山之胜槩世罕闻矣至正十一年岁辛卯夏四月浚仪陈公子山实来游焉始至风雨弥月而山之主僧适逺归亟率其徒以先导晨发郡城出西郭明霁开豁郊原穆清旦日既旰始遵其麓涧潦平而波流易渉林洳尽而萝蔓可缘若有阴相之者乃休仆人领宾从相徉乎松篁竹林之间灵苗不采而自芳丹泉在山而常洁德人君子之常操犹有可见者乎进而据虎头之岩以下临白龙之湫风云浡兴雷雨将作凛然神物不可亵而观也乃循左巘絶大壑陟层崖登莲花之危峰以望分极浑浑焉皥皥焉若有见夫昆仑磅礴兼覆并育之仁然后知兹山之大根同乎五岳润达乎四海而英华发挥精爽洋溢与造物相为流通而莫知其终始也矧可以方隅论哉振衣下迈授馆精庐信宿而还葢充然若有得者不知我之观山耶山之观我耶与吾游者皆自观其所观耶抑将同所观于游者耶噫以公高情达识如斯其有异乎昔人之来者固宜彼仰首注目望岩而退者于公所存何如也公妙龄积学已超迈等伦俄而贡春宫对大廷以第一人及第列官朝着闻誉日隆矣顾犹逺寻名山以发登峰造极之趣则夫究经纶于功载抱根柢于词林者何可以浅近量哉于是郡之缙绅儒士喜公之能来而惜其别去也杂取山中景物有名图志者相与赋诗饯公以寓其向徃之私诗皆一章章十句五言以余获与斯游又俾叙其事于右简是用着兹山得名之实极一时之荣观以告夫继公而来者

　　送戴尚文赴句容县教谕序

　　休寜戴尚文试进士于乡在遗材之选将以膺朝命主句容学官自师友交游暨都邑之良咸有言以赠之其后出而别为巻者余复为之叙其言曰士之贵乎仕者非为观美也将以行其义而已是故官无崇卑惟其时材无大小惟其志二者一失所安而苟焉徼荣名于旦夕则君子有弗幸者焉况夫以不足之资而蹈无穷之变有不并其得于口耳者而失之也几希今校官秩虽卑然邑大夫僚佐在前经师弟子员在后进有宾主之礼退有师友之义洁俎豆崇明祀得以致极其诚敬谨晨昏严朔望得以修着其威仪四方宾客之徃来观风论俗得以识时措之宜穷政理之要社稷人民自可驯致而出位之思泯三年大比修其旧业贾余勇于一第而患失之念忘于以事上治民则定志以揆时因时而立义斯君子之道行矣传曰仕而优则学信乎非优于仕者不足以言学也又曰学而优则仕信乎非优于学者不足与言仕也矧尚文齿少而识明业专而行敏葢优哉其有余地者乎尚文之尊父曰廷芳翁昔者尝学于乡先生定宇陈公之门始科诏行陈公一领乡荐归则著书授徒终其身类非以仕为悦者是故戴君隠居教子从容深厚率有异于常流则尚文所以为句容士大夫教者固无待于他人言矣或者以不得与南宫进士偕为夫人惜其言几逺于义故余托于仁者之后诵所闻以为君子赠焉

　　送高则诚归永嘉序

　　高君则诚学博而深文高而赡自为举子已为学者所归及登进士第调官括苍郡録事学道爱人治教具修郡守前宪副徐公深敬异之比满不忍听其去即学宫设绛帐身率子弟迎君而请业焉行中书闻其名辟丞相掾儒生称其才华法吏推其练达而君亦雅以名节自励公卿大夫咸器君行能每他掾有故輙以兼其事君稽典册定是非酬应如流意所不可輙上政事堂慷慨求去时东南乂安藩府无事叅政赵郡苏公方以文治作兴其人君与临川葛元哲俱见称誉日承言议声闻益隆矣俄台民弄兵城邑驱丁壮集其徒海浦连巨舰数百以自固帅阃吏弗能治有旨行省臣总诸郡兵平之省臣谓君温人知海滨事择以自从君亦庶几因得自效时浙东帅达公以除凶为已任一见君欢然既开幕府乃以论事不合避不治文书于是师出踰三时卒烦大臣自京师来以上意抚之而后定解严分宪诸将校缓急利便独君无一辞以秩满即日还省垣告归矣于是交游之士咸造君且谓儒者虽临事不见用卒能究所守以自旌别为君贺君设俎豆觞客酒行笑谓座中曰前辈谓士子抱腹笥起乡里达朝廷取爵位如拾地芥其荣至矣孰知为忧患之始乎余昔卑其言于今乃信虽然余方解吏事归得与乡人子弟讲论诗书礼义以时游赤城鴈荡诸山俯涧泉而仰云木犹不失吾故也时客多君里人乐君之归皆甚喜有起自席末而言者曰朝廷以科目取士乆矣时方承平自军国要务至百司庶事举无不集士亦得以浮沈簿书文墨间稍有牵制輙效俗吏便文自解由是贤否混淆有志者无以自见宜乎君之悠然遐想于去就间欤虽然今中原多故圣天子贤宰相一旦惩膏粱刀笔之敝尽取才进士用之则如吾高君者虽欲决遯山林亦将不可得者然则入践廷宁陪老成之谠议出临郡邑布恩德于罢氓使殊功茂绩炳然一时以答清朝设科盛意岂非君平昔之志而亦吾党所望于君者哉众皆曰然乃共举酒属君赋白驹而别

　　送张子仪还姑苏序

　　士之负强果振迈欲有所为者必奋发以励其志静专以成其能由是日有所积月有所累如拾级以登九层之台虽弗克遽跻其巅而都邑盛丽之观风云变化之妙已在吾目中矣若濮阳张天鳯子仪之学于汪君仲鲁也其殆类是乎汪君世家婺源以诗学修进士业尝因教授休寜里中子仪自姑苏侍其家君从政是邑得委贽焉屏交游之恬嬉忘寝食之常节激昂愤悱弗得弗措所以励其志者有方矣既而术业就绪则韬敏给于敦柔发见闻于确慎纷华之悦寒暑之变举不违焉所以成其能者可冀矣如是而掇巍科登显仕极布衣之荣名展文儒之夙藴如引囊取物寜复不得之患哉踰二年其家君以秩满还子仪亦辞去同学有悦其勤笃者留与卒业子仪固乐焉而亲弗可汪君于是率交游之士赋诗饯之授简于余俾代叙其意吾闻渔巨泽者必善其网罟纎钩细饵不足以冀吞舟之获济大川者必良其舟楫敝帆壊桨不足以敌风涛之变夫文场巨泽也名途大川也彼或腾奋乎试艺之秋而汨没于在官之日者殆亦非其具尔朝廷设进士科取天下才岂直以禄位厚汝书生哉授以州县则莅官治民是务擢之馆阁则论思献纳是资登于政府则发政施仁是赖是三者或任其一端焉则必有其具而后可苟无其具而徒汲汲焉以庶几一旦之或得则夫人之自待者固已浅其如科目何子仪以英妙之年负坚勇之节又能取诸师友以笃成之其网罟宜无不善如渉功名之洪波操一致于险夷以収利物之功则姑务坚良其舟楫汪君拳拳师友之义庶其在此余故申之以辞

　　滋溪文藁序

　　滋溪文藁三十巻浙中书省叅知政事赵郡苏公之文前进士永嘉高明临川葛元哲为属掾时所类次也初国家既収中原许文正公首得宋大儒子朱子之书而尊信之及事世祖皇帝遂以其说教胄子而后王降徳之道复明容城刘公又得以上求周邵程张所尝论著始超然有见于义理之当然发于人心而不容己者故其辨异端辟邪说皆真有所据而非掇拾于前闻出处进退之间高风振于天下而未尝决意于长徃则得之朱子者深矣当是时海内儒者各以所学教授乡里而临川吴公雍郡虞公大名齐公相继入教成均然后大经圣贤下学上达之旨缕析毫分之义礼仪乐节名物之数修辞游艺之方本末精粗粲然大备葢一代文献莫盛于斯而俊选并兴殆无以异于先王之世矣若夫得之有宗操之有要行乎家乡邦国而无间言发于政事文章而无异本者抑亦存诸其人乎公世儒家自其早岁即从同郡安敬仲先生受刘公之学既入胄监又得吴公虞公齐公先后为之师故其清修笃志足以潜心大业而不惑于他岐深识博闻足以折衷百氏而非同于玩物至于德已建而闲之愈严行已尊而节之愈宻出入中外三十余年嘉谟伟绩着于天下而一诚对越中立无朋屹然頺波之砥柱矣其文明洁而粹温谨言而敷畅若珠璧之为辉菽粟之为味自治朝国化之原名公卿大夫士德言功烈与夫儒先述作阃奥莫不在焉而浩然删修之志未有止也初官朝着即为四明袁公伯长浚都马公伯庸中山王公仪伯所深知袁公归老犹手疏荐公馆阁马公谓公当擅文章之柄于十年后而王公遂相与为忘年友夫岂一日之积哉昔者汉唐七百余年惟董仲舒韩退之辨学正谊庶几先王遗烈而尚论政理则莫如贾太传陆宣公宋文学特盛而士大夫之间不曰明道希文则曰君实景仁抑未知三公视程夫子何如是故公平居教人必以程朱为模范而力求在已不务空言则从事于圣贤之道而审夫得失之机也明矣故汸以谓读公之文则当求公所学而善论学者又必自其师友渊源而推之可也

　　治世龟鉴序

　　昔者帝王盛时纪纲法度悉备子孙得以据依为治号曰成宪旧章其君臣上下相与鉴视前代以保天命而繋民心者忧勤愓厉无时敢忘以为家法其治于未乱者如是故虽或蘖芽其间而图难于易为大于细可以无患夫岂有一旦土崩之祸哉秦人学不师古取二帝三王所以维持天下之具与其深微之意皆荡灭扫除之不但燔诗书杀学士为足以亾其国家也自是以来创业者无所因袭守成者无所持循而庙堂之筹策侍从之论思遂为治乱安危之本其不轻而重也明矣然简编之所存忠言嘉谟曷可胜纪当其时或见用或用之而未既或遂不用得失可以具知由今观之则所善皆可以为劝而戒无不可惩也若夫贯串古今博观约取以示方来使先王经世之意一二有见则诚哉君子之用心已乎叅政赵郡苏公早岁居馆阁尝即经史百氏书采其切于治道政要者通为一编名曰治世龟鉴至简而不遗甚深而非激通疏练达而公平之规着亲切确古而正大之体存信为谋王断国者之元龟寳鉴也公为御史知无不言持宪节以洗寃泽物为已任叅议政府屹然不阿两典大藩皆勤于庶事尝奉诏宣抚畿甸旁求民瘼秋毫无隠而又酌理道之中正不迎合于前无顾虑于后虽一时或不见察于用事者而退居之日凡可以尊王庇民者未尝少废其讨论之工也葢公学本先王而志存当世其见于行事者如此则是编之作岂欲托诸空言者哉新安诸生赵汸序

　　送江浙叅政苏公赴大都路总管序

　　邦畿王化所先郡国之本也自昔盛时辇毂之下五方黎民与豪右杂处慿高附崇形倾势轧纷莫为制由是号称难治汉世选健吏以击搏诛罚先之何有于化民成俗唐宋宰相欲假剧地病儒者乃得因以自见岂开诚心布公道之谓哉国朝并包区夏薄海内外罔不臣属神州赤县之间繁殷极盛列圣相承皆屈重臣以莅之望尊职隆非前代比矣至正九年冬十月江浙行中书省叅知政事赵郡苏公除大都路总管命下之日街谈巷议咸以江浙大藩方赖公为治不宜用彼易此其殆未知祖宗重内之弘规圣上官人之睿断者乎夫发施政仁枢机转移务当其蒙古之圣人所以不疾而速无为而成者用斯道尔皇帝临御日乆明睿所照于民生休戚臣子行能秋毫无隠既为亲择循吏布诸列郡深惧京师冠冕万国长民苟非其人则四方无所视效乃辍儒臣于外省俾以其道行焉变法律以诗书通政刑于礼德葢不言而示天下守将以楷模也传曰欲平天下者先治其国又曰尧舜之仁不徧爱人急亲贤也昔之为国者何独昧于斯与公起家成均诸生致位宰辅清忠粹学简在上心乆矣莅官王都为二千石帅表非公谁然公平日论治道必本三代所谓明道术正人心育贤才兴教化葢拳拳焉今天下承平朝廷闲暇圣天子将登用真儒上稽唐虞近鉴中古建乆安长治之策极维持巩固之方以垂无穷京师虽众且大殆不乆烦公矣士民懐公之德惜公之去而弗可留也咸相率为歌诗以泄其怨思于是临川葛元哲述公所以临政而得民者冠于篇首汸敢推明德意窃取昔人后叙遗义属辞末简以终之

　　送江浙叅政偰公赴司农少卿序

　　国家既収中原兵革之后所在为墟圣天子恻然思有以安集之旁求故老宿儒忠厚畅达习知畎畆事首为劝农使绾印绶载官属行田里间呼其父兄子弟家人语告谕之辟榛莾疏沟洫立阡陌假牛贷粟皆因其所欲而利导焉遣属吏行傍郡招徕其人时江南民苦重役应之者众不数年生聚大复官府之设公上之供始得施其政令于是罢使以其权归宪府郡邑之长皆以劝农繋衔大司农司实总核其事葢古后稷之官至我朝始复视前代会计出纳弛张权利者不可同年而语矣然承平日乆良法美意寖失其初尝见江南郡邑每岁使者行部县小吏先走田野督里胥相官道傍有墙堑篱垣类园圃者輙树两木大书畦桑二字揭之使者下车首问农桑以为常吏前导诣畦处按视民长幼扶携窃观度不解何谓而种树之数已上之大司农矣使职农事者皆若是所为则国家富有四海之实何自而可充乎夫古之帝王所以长治乆安者无他焉能使天下之人均齐方一以奉其上无所偏而已方今经费所出以东南为渊薮大河以北水旱屡臻流亾未复居民鲜少五帝三王之所井牧燕赵齐晋梁宋鲁卫之所资以为富强其遗墟故迹多芜没不治安得裒衣博带从容阡陌间劳来绥辑复如中统至元时哉大司农位尊而职专长贰卿佐皆公卿辅相其人必有念此者矣至正九年冬十一月诏以江浙行中书省叅知政事偰公为司农少卿公北庭文儒由初科进士高第歴官省宪所至具有成绩古所谓天子之寳臣者也举国家之旧典以复唐虞三代之治安知不在公乎士民懐公盛德多见于歌颂刍荛之言忧在畎畆非公之贤则不能自达也故窃附其说于巻终

　　别葛廷哲序

　　汸昔游临川闻进士葛君元哲之贤心窃识之未几君复以乡贡第一人擢第授官闽中辟行中书掾时大臣镇江浙者皆称名卿思得儒者为助故君至闽官未及上而征书至矣至正九年冬汸来钱唐君在职已逾岁观其执特操于等夷之中抗高情于事物之表进而省闱则简书委填官守严宻而赞画不忘于忠鲠退而燕处则诸生在庭交友在坐而论著弥事于精详昔之所闻于是益信而余亦始获与君游矣君又不鄙授粲于馆使日亲切摩尝相与论平生为学大槩乃喟然语余曰人心与宇宙同体而梏于私者不足以知其大也与造化同运而溺于流者不足以知其精也今夫清明在躬于穆无间岂有一毫之蔽隔哉惟其蹔然之复不足以胜思虑之多于是而一体同运者始判为二物而攻取之欲行矣然则君子之学其可舎此而他求也乎汸谨谢曰善夫君之论学可谓识此心之妙者矣向余见君之外而已今又知君所以进乎内者顾余不敏将何以与于斯葢尝闻曰学必已闻道然后能立已能立已则扩充变化之机在我矣尚何化物之足虑哉葢不闻道则毫厘千里之忧常在旦夕而闻非耳目之所官也今君之所以自致而慑友者如是其殆有征乎若余者勉焉而不足于力察焉而不足于明殆无以进于斯也乆矣君将何以教之意以余闻君之旧而后克会乎新乃得相与几至于道也又遽别以去能无慨于中乎君苟不弃余犹尚有以相之也

　　赠钱彦宾序

　　古之所谓轻世肆志者虽有竒才博识常深自晦匿不欲人知是故择其可以怡神遣兴者隠焉使夫人皆即其所隠以命之而不辞然不百年为其子孙者亦几无以名其德则亦可悲也已孔子曰斯民也三代之所以直道而行也一何至于是欤岂其审夫盛衰之故存亾之机俯仰一世若无足为者而然欤其人虽曰长徃而不来违乎大中然视夫毁冠裳絶人纪自逃于方外或玄思遐举欲后天而老以观世变之所极而终失于愤激之过者其优劣何如也吾邑令吴兴唐君子华尝为余言赵文敏公以清才雅望见用国朝名声流于四海其同时有牟成甫张刚父姚子敬钱舜举文学之美皆与公相先后舜举以绘事擅名公甚敬其为人尝赠之诗有鲁国万钧王月重汉天一点客星孤之句而不及其画葢皆一时之杰也至正己丑冬余访唐君吴兴因得牟先生之书而传之未几又得姚张钱三公之诗而讽咏焉皆清迈博洽寄兴深逺非浅闻可冀而钱公跌宕真率格力优暇无怨愤不平之意要为不可及云独其所谓经说者不可得见访其家问诸其兄子国用则曰公尝著书有论语说春秋余论易说考衡泌间览之目后皆焚之矣葢当时同游之士多起家教授而舜举独隠于绘事以终其身世之见其杜德机者亦惟称其善画而已呜呼其真所谓轻世肆志者乎何其掩抑藏遯如是之深也国用字彦宾敬慎淡泊不愧其先能写花木翎毛葢公之古学经说既已无传则食其所隠者以世其家而有待焉亦君子之志也然则钱公之所以遗其族人子孙者不亦安且逺乎余既有感于舜举氏之事窃叹文敏公之知言而喜唐侯之不余欺也故叙其说以遗彦宾俾其子孙之尊祖尚德者有考焉

　　留别范季贤序

　　至正九年青龙赤奋若月嘉平仆还自吴门访邑大夫唐公于苕溪之上公为除馆授粲俾改岁而归因得与其家义塾之师范季贤氏游季贤温恭慎重教小学弟子常数十百人取束修乗壶之微以养慈亲庶几能竭其力者与人交无论事急缓言必信仆敬之爱之而季贤犹以日惟人田是芸不克速成其学为叹比仆将归则又慨然有离别之感焉愧无以答其意者则告之曰夫朋友之交非羣居族处之为贵也切摩于晤语之际致勉于索居之时考德于契阔之余刮目乎再见之日斯古人之道矣仆不敏无以相发请以不肖之身所得于前辈者为子诵之仆之乡先生皆善著书所以羽翼夫程朱之教者具有成说仆自幼即已受读然未知所以为学也尝过严陵闻夏氏家学甚高即徃访之其老成惟教授君大之在谓仆曰子生朱文公乡于公书宜无不读且公尝自言平日所得多在文义中故所为经传训辞精切严妙无一字之苟然余窃怪论语篇端以效训学可也所谓之为言者于义何所当邪仆时卒无以应心愧甚退而黙思圣经贤传中如夏先生所举可以闗余口者多矣葢自是稍知反其卤莾灭裂者以致力乎究竟谨审之道焉他日以事过东陵之北敷浅原之东闻有黄楚望先生者尝起家文学俄弃去侨居城中杜门著书余四十年矣因即求之得其纂释之目千余条皆六经传注中疑义先儒所未言或言之而未究与夫聚讼不决者谨请曰人皆有言理学至近代大明明理以释经而天下之能事毕矣固无待于后人也且以大儒先生竭其心思所极而犹有弗得者焉则亦末如之何矣今先生尚发其所未发者乎先生曰为斯言者众矣岂非以先儒所未尽者终非后人思虑可及不如谨守其已言者之易为功乎以吾所见正恐其所已言者或不容遽知其所未言初未尝不可通尔今姑举一二为例传曰女有五不娶其一为丧父长子先儒以为无所受命葢丧父而无兄者是也使其言已当则女之丧父无兄者众矣皆不得嫁乎如以为未当则固学者所当致思也思之思之而又思之而终有不得焉则阙之可也以俟后之人亦可也一或思之而有得则知先儒之所未及者或有时而可通此今未尝用一日之力而遽诬以为不可更通且訾他人之用力者是殆以已之无目而欲废天下之视也夫集诸儒之大成以立言者莫若朱子论语集注篇端有曰明善而复其初者为圣门之学发也其所谓初何所指乎以为禀生受分之始耶则其气质之杂固与理以俱赋矣以为赤子之心邪则昔人葢有闻襁褓之声而知其为大恶不仁者是孰为初之可复耶彼谓先儒之已言为易知而輙诵焉以自文者殆于富人子兼其田畴惰其作业徒抱其遗契之齿而日数之以为能不坠其家尔时先生年近八十贫无置锥之地食指所需朝不及夕而严毅清苦介然以居听其言者莫不爽然自失也仆葢由是益知讲学而不切于已治经而不究其事者无可得之道焉其后游临川见雍郡虞公因举所闻质之公曰所贵乎师友者正如是尔吾生平取友甚众然因一言之善而得以自勉者有二人焉早岁从吴文正公于豫章时清河元公复初为行省掾尝与余谈诸经要义余悉以闗洛以来之说答之明日复初告吴公曰伯生经学殆未博也余始闻之不以为然继取古今百氏传注之说旁迕错综而究观之然后知不能博通于彼而遽以为有得于此者非愚则妄是则复初之赐后与四明袁公伯长同仕于朝有交友之义伯长一日叹曰我辈以文学见知于世不及盛时力自充拓他日老于乡里门生子弟四方朋来之士质疑请益更迭而前一或无以应之则虽欲学焉而岁云暮矣余深有感于其言故虽在应酬胶轕中而潜搜黙讨以裨补其不足未成者未尝少后此余得之于伯长者也夫公之壮日文学经艺之富何可当也而一闻规益之言輙大肆其力如此其所就之逺宜哉仆之不肖者虽尝一二有闻于人然毎思殚精毕力以极其朴钝驽蹇之所未至而未之能也是以志念之间常若负积逋巨万者故每乐为质美而嗜学者言之子诚有意斯事则请因仆之所闻者而思之苟有取焉固无待羣居族处而后为益也仆以为子之勉诸身者得古人为学之本故倾倒言之子幸毋忽子之友曰鲁君伯常者安然其善学蔚然其有文仆敬之爱之顾以亟归不获求切磨之道会文之日试出吾言相与论之其必有感于仆之学不加勉徒负师友之训者哉

　　送郑征君应诏入翰林诗序

　　至正十五年冬诏以新安郑子美先生为翰林待制时先生卧疾精舎使者与郡监守致朝廷之意甚厚先生坚辞不能拜命者乆之适宪使番阳周公在郡亲劝为之驾其门生子弟进而言曰今圣天子举羣策以清海内大丞相集众彦以图治功不惜禁苑次对之职起先生于山林岂惟以先生业觚翰攻文章哉先生学通古今以诗书礼乐为教于史长于治乱兴衰之说正谊直言不忘忧世先生不出如朝廷何时先生疾良已乃翻然曰欲报朝廷者吾素志也吾将辞官赴诏亲见圣主陈所欲言耳乃命趣装诹日偕吏者北行郡长贰县大夫与寓公缙绅之士张郡南门外设祖道为先生别里中耆俊文学诸生又相与作为歌诗以咏叹其行休阳赵汸病不能陪缙绅之后又不善诗则赠言曰先生应诏趋朝得极言天下事此千载一时也今为天下患者盗贼而已自淮蔡发患延于江湖所在蠭起为祸尝烈矣然雄杰怙众有名字力足以横骛四出者亦无闻焉视前代中世巨冦不能什一疑若不足平者国家以四海全盛之力命将出师今五六年民力已屈而盗犹未息何也不举天下大势以定攻守之宜而所在浪战不求智勇之士真可任将兵者而使省台贵人与州郡俗吏纷然羣起共军旅之权自轩辕氏以来用武之世未有能以是而全师制胜者也仗行省讨贼御史台督视如平时而贾凶鬻顽诛求刼夺之弊偾军杀将反复壊烂之由朝廷终无自知之兵财两匮郡县之间繁征横敛一切以矫假病民而上官大吏方且拘文法守故常不思变通长乆之道赏罚者用兵之大权也赏罚不明而是非淆乱天下之士不复以功名自期而中世以来治安拨乱之术行军克敌之方皆废不讲吾未知其所以为天下国家者何也今羣盗大者跨郡邑小者据一城植根固矣茍不尽反前失而欲以岁月削平安可得哉为国家计欲并两淮而南尽江湖之间求要害形便之地为四五巨镇镇各屯精兵二万选士大夫公廉有威方畧能抚士爱民招纳降附可为大将者付以一镇之权慎简中外有文武才学者为之副凡辟士募兵刑赏律令训练程序进退节度出攻城守禁防约束皆自朝廷考求故事为法以授之郎官博士出入觇视以资庙谟而事无大小皆得专达列镇屯军屹然相望脉络贯通首尾为一内可以尊京师之势外可以销奸雄之心鼠窃狗盗进退无据者将不战而自服其尤倔■〈亻强〉者诸镇出兵犄而攻之无不破矣其要在得人而已郡邑之间皆什伍其民以相守护毋使散越于外一家而三男子则简尤壮者一人为郡守之兵以大户之税衣食之郡皆选贤守以防御繋衔各将其兵以固封圉葢郡守必兼有兵民之柄而后缓急可仗不然虽重其失地之罪无益也此制一定则列郡有备而民心不揺矣夫使诸郡各制其兵以保一郡之民而四五大藩皆握成军据形势以扫清羣盗奠安东南诚当今之急务也若夫知人之明任使之术在朝廷矣昔汉公以六万人讨西羗微族赵充国定计必分兵屯田以待其敝贵万全也周亚夫将三十六将军撃吴楚终不肯为梁分兵审于势也李德裕平泽潞军中利害有将帅不知而庙堂輙知之者得居中制外之宜也今羣盗散据非有汉七国唐藩镇之强而充国亚夫德裕之故智则有今日所当师者矣汸无谋夫策士之术也当其避地间闗朝不谋夕毎恨民间利害不得上闻以至如此是以于乡先生之行而窃致其畎畆之思焉先生倘以为然虽言之可也若夫本原深切有非草茅所知知无不言言无不尽在先生矣使朝廷収得士之效于一时而先生之功及乎天下则虽铭彝鼎被弦歌可也岂惟一时一乡之所咏叹者哉

　　东山存稿巻二

　　●钦定四库全书

　　东山存稿巻三

　　（元）赵汸 撰

　　○文

　　送休寜监邑坊侯秩满序

　　于閴坊侯彦辉之治休寜也下车未一月而士风民俗闾巷村落之殊屋庐服用贫富丰啬之等家世新旧强弱淑慝之分靡不周知坐公堂岀号令色夷气温日晏不倦牒诉盈庭从容决遣有不服者輙发其奸私窟穴所在与故情善恶闻者羞愧詟服咸以为神行阡陌间视畦桑勤惰虽逺必至益知民事利害公退闭门扫地焚香书册左右以吟咏自娱吏卒非官事不敢踵外户于是豪强少绌微弱以安请谒不行奸邪屏迹则又将籍新辟之田以增学廪进其师弟子而风厉之虽以汸之朴学穷处侯亦过而存焉葢其设施注错一以儒者之道不因仍乎流俗则其教易明其政易行也宜哉逾年而红巾盗起东南震动名邦大府徃徃守御无备间谍不精讹言相惊民情大骇葢芽蘖乎丰炽渐靡于恬嬉古今一途可为深慨者也侯于是时亲领民丁慿险以拒盗而汸亦奉亲避地间闗困苦有不可胜言矣抑尝闻盗之逼郡境也侯谓婺源守张君曰婺源近贼而无险可据不利于守郡治属邑根本也公能尽率其大家扶老弱敛财物列壁休寜境上细民入山清野以待冦悉索其少壮与五县之众分拒诸岭之隘完一郡以为会府西蔽则有可为者又谓郡将之长万夫者曰今守令不主兵且临民有乆近恶能得其死力公以世将居守与大家为姻娅通民情知其厚薄勇怯以公而用其民则犹可为也将善侯言而张君终不肯去其守地婺源遂先陷矣嗟夫国家承平既乆城郭已堕兵起仓卒为吾徽计无出于侯二画者然一时不能用则亦其势使然葢军民吏既分郡邑无尺寸之柄乆矣当使省宪一贵臣驰传来徽以便宜用侯计总驭其守将简精鋭求智能审形势明赏罚以尽战守之方则草窃浮寄之盗恶能深入吾郡恣雎四方残民害物若斯烈哉又闻侯之以郡檄告遽于行省于是行省以侯饷军信州遂以其主将命计事南行台太尉大夫公知其贤命侯徃莅牛渚之戍牛渚为中流要害乡兵万人皆舎壁外侯言于分宪使入宿门内以备非常酿家夜汲达旦不避扞掫则请严刑以禁之上下二港口舟楫所通而无枨橛之固则命立栅为门设卒守之军士乆屯多疾或逸游弹射羣饮质及衣仗郡拘民船断港中为守江备樯楫日壊两船苔生侯请以军容教士数阅以生其气精其能使皆可用官给钱葺所假民舟备凡用器以水军之法习之佥宪虞公与郡之守将咸敬异焉凡侯所言必行而武备益修屹然増巨镇之重矣嗟夫当官兵始复吾州时亦有以兵事为言者而君吏弗能用是以屡溃干戈兵民物故者十六七然其得失之由大率如侯所以议牛渚者而已可为悲夫浙江左丞赫公镇徽闻侯之贤檄召还邑行台从之比侯至郡则代者亦至官而左丞公还行中书矣休寜之人喜侯复来而惜其又去也日诣舎馆望侯颜色或请建生祠画侯像以示子孙且侯在休寜未得究其所施也盗贼兵火之余疾疠水旱间作遗民之存者息犹未属也且犹于侯惓惓如此则侯之为治又岂世俗凡近之谓哉虽然汸于侯之去而不胜其畎畆之情矣顾今潢池犹有未释兵者闗梁犹有未彻备者履屐需材薫犹同器若何而能简擢羣愚相挻乌合未涣若何而能招徕师旅饥馑萧条余生若何而能存全时绌举赢征敛无艺若何而能休息乗时射利者欲未盈于溪壑存心爱物者美徒见于簿书若何而能着廓清寜一之实侯有学有文通达古今固己烛照龟卜于此况平生故人布在要路岂无念乱者哉因吾州之未用与牛渚之小试者而益推广之其必有以报国家矣迂儒嵩目四方不遑寜处是以有望于清时之君子焉抑非吾邑大夫之贤无以发其幽思也噫岩石荒凉愧子真之谷口沧溟浩渺忆幼安于辽东则余于侯之行不能无慨然者良有以也

　　送童以清归建德序

　　童君以清用文翰鸣歙睦间已乆矣至正十有三年行省大臣亲帅师剿灭羣盗之于属郡者承平之兵乆不试骤兴发无艺武力鸱张颇闻平歙大帅有能礼儒冠典县史者谈者莫不嘉之未几自绩溪迁吾休寜则惟童君其人也君慎威仪明礼让不以师旅饥馑而堕纪法故为之长者无或慢焉甘淡泊修文不以留滞艰虞而忘旧业故与之游者加其敬焉斯亦可以见为士者之有恒心矣居无何郡邑命吏皆致官君亦移书告其去谈者莫不惜之嗟夫积雨弥月百川沸腾或舟而游或筏而浮纲者罾者梁者筌者俟而独者泅而拾者皆有以满其志充其欲翩然一叶延縁苇间独若无所见者果何为耶宜乎脱屣埃壒濯缨沧浪遡青冥翔寥廓而上征也哉虽然君睦人也其心固有所向徃矣客星严子之高风勲名富贵之箴石也郡牧范公之政理公卿侯伯之楷模也端双台而俯湍濑歌云山江水之诗于苍茫杳蔼间亦足以忘隠约而释幽忧者乎波决起于寻常大变灭于湏臾且授简抽毫肆为之倡者实汪镇彦维云犹嚣然自得者曽何足论于童君也于是邑人赵汸序以送之与之游而惜其去者诗以系之

　　春秋集传序

　　春秋圣人经世之书也昔者周之末世明王不兴诸侯背畔戎狄侵陵而莫之治也齐桓公出纠之以会盟齐之以征伐上以尊天王下以安中国而天下复归于正晋文公承其遗烈子孙继主夏盟者百有余年王室赖之故孔子称其功曰一匡天下民到于今受其赐及乎晋伯不竞诸侯复散大夫专国陪臣擅命楚灭陈蔡宋灭曹吴入而盟诸夏则天下之乱极矣孔子生于斯时道足以兴用而患夫当世诸侯莫能用之葢尝叹曰茍有用我者吾其为东周乎齐一变至于鲁鲁一变至于道始葢有意于齐晚尤拳拳于鲁也又曰文王既没文不在兹乎使仲尼得君复周公之法修桓公之业率天下诸侯以事周则文王之至德吾无间然矣是夫子之志也君君臣臣父父子子则六卿之晋田氏之齐三家之鲁出公之卫可正也兴灭国继絶世举逸民谨权量审法度修废官则文武之政可举也足食足兵而民信之则戎狄可膺荆舒可惩也当今之时以夫子而合诸侯匡天下犹运之掌也既而道终不行则又叹曰甚矣吾衰也乆矣吾不复梦见周公鳯鸟不至河不出图吾已矣夫此其心岂一日而忘天下者于是西狩获麟则夫子老矣嘉瑞既应而天下莫能宗予虽圣人亦无以见其志矣乃即鲁史成文断自隠公加之笔削列覇者之功过以明尊天王内中国之义于天下贬诸侯讨大夫诛其乱臣贼子以正人心示王法葢天子之所命也是岁之夏齐陈恒弑其君孔子沭浴而朝请讨之适当修书之际夫岂欲托诸空言者哉故曰圣人经世之书也书成一岁而孔子卒当时高第弟子葢仅有得其传者歴战国秦汉以及近代说者殆数十百家其深知圣人制作之原者邹孟氏而已矣葢夫孟氏之言曰王者之迹熄而诗亾然后春秋作其事则齐桓晋文其文则史孔子曰其义则丘窃取之矣此孔子所传春秋学者之微言也周虽失政而先王诗书礼乐之教结于民心者未泯故善有美而恶有刺人情有不能忘于其上也殆其极也三纲五常颠倒失序而上下相忘怨刺不作则文武成康治教之迹始湮灭无余矣夫世变如此而春秋不作则人心将安所底止乎故曰诗亾然后春秋作隠桓之世王室日卑齐伯肇兴春秋之所由始也定哀之世中国日衰晋伯攸废春秋之所由终也方天命在周未改而上无天子下无方伯桓文之功不可诬也是以圣人详焉故曰其事则齐桓晋文古者列国皆有史官掌记一国之事春秋鲁史策书也事之得书不得书有周公遗法焉太史氏掌之非夫人所得议也吾鲁司冦也一旦取太史氏所职而修之鲁之君臣其能无惑志欤然则将如之何凡史所书有笔有削史所不书吾不加益也故曰其文则史史主实録而已春秋志存拨乱笔则笔削则削游夏不能赞一辞非史氏所及也其义则丘窃取之矣此制作之原也学者即是而求之思过半矣然自孟氏以来鲜有能推是说以论春秋者葢其失由三传始左氏有见于史其所发皆史例也故常主史以释经是不知笔削之有义也公羊榖梁有见于经其所传者犹有经之佚义焉故常据经以生义是不知其文之则史也后世学者舎三传则无所师承故主左氏则非公榖主公榖则非左氏二者莫能相一其有兼取三传者则臆决无据流遁失中其厌于寻绎者则欲尽舎三传直究遗经分异垂离莫知统纪使圣人经世之道闇而不明鬰而不发则其来乆矣至永嘉陈君举始用二家之说参之左氏以其所不书实其所书以其所书推其所不书为得学春秋之要在三传后卓然名家然其所蔽则遂以左氏所録为鲁史旧文而不知策书有体夫子所据以加笔削也左氏亦未之见也左氏书首所载不书之例皆史法也非笔削之义公羊榖梁所谓常事不书乃笔削之一义耳不可通于全经陈氏于左氏所録而经不书者毎断以常事不书之法则其不合于圣人者亦多矣由不考于孟氏而昧夫制作之原故也葢尝论而列之策书之例十有四而笔削之义有十策书之例十有四一曰君举必书非君命不书二曰公即位不行其礼不书三曰纳币逆夫人夫人至夫人归皆书之四曰君夫人薨不成葬不书葬不用夫人礼则书五曰适子生则书之公子夫人在位书卒六曰公子嫁为诸侯夫人纳币来逆女归姊归来膢致女卒葬来归皆书为夫人妻书来逆而已此史氏之録乎内者也七曰诸侯有命告则书崩薨不赴则不书祸福不告亦不书虽及灭国灭不告败胜不告克不书于策八曰虽伯主之役令不及鲁亦不书九曰凡诸侯之女行唯王后书适诸侯之女行唯王后书适诸侯虽告不书十曰诸侯之大夫奔则玉帛之使则告告则书此史氏之録乎外者也十一曰凡天下之命无不书王臣有事于诸侯则以内辞书之十二曰大夫已命书名氏未命书名微者名氏不书书其事而已外微者书人十三曰将尊师少称将将卑师众称师将尊师众称某帅师君将不言师帅十四曰凡物不为灾不书外灾告则书之此史氏之通録乎外者也笔削之义有十一曰存策书之大体凡策书之大体曰天道曰王命曰民力曰公即位曰逆夫人如曰公夫人薨葬曰公子夫人曰女归曰卒曰外诸侯卒薨曰内师曰内特相盟会曰两君之好曰玉帛之使其书于策书皆有笔而无削春秋鲁史也策书之大体吾不与易焉以为犹鲁春秋也二曰常事不书公行必反书至常事也不书必危之然后书岁正月公在外必书公所在亦常事也不书必在楚在干侯然后书公女纳币来逆来膢卒而葬皆常事也不书必有故然后书鲁之郊禘非礼也然用为时祀则亦常事也不书必失礼之中又失礼焉然后书搜狩不书非时越礼然后书此二者春秋之所以治乎内者也三曰举重凡春秋之盟会征伐皆非礼也书之则不胜书必有闗于天下之故而后书或书其会不书其盟或书其盟不书其会凡一役而再有事不悉书也书攻则不书伐书伐则不书战书战则不书败必有为也而后悉书之自桓而后外取邑不书自文而后外围邑不书书其重者四曰谨名分之辨以诸侯会天子不可言也书曰天王狩于河阳以臣出君不可言也书曰君出居以国君伐其弟不可言也书曰郑伯克段以戎执天子之使不可言也书曰戎伐凡伯五曰辨名实之际卒称王子猛入王城居于皇称王猛出奔称郑忽复归称郑世子忽晋里克弑卓称其君之子六曰谨夷夏之辨书楚与中国异书吴与楚异书越与吴异七曰详盛衰之变桓公之策畧不书王志天下之无王也天下无王而后覇者兴矣晋灵公之会畧不序诸侯志天下之无覇也天下无覇而后夷狄盟中国矣征伐自诸侯出则君将称君大夫称人自大夫出则大夫将称大夫必中国无覇而后楚书君将君将称君贬而后人之治在诸侯也大夫将称大夫而后人之治在大夫也楚书君将治在荆蛮矣治在荆蛮者春秋之所甚不得已也此四者春秋之所以治乎外者也八曰辞从主人春秋诸侯名号班爵赴告之非礼者多矣而吾一切以得礼之辞修之将以示天下后世则是初未尝失礼也春秋奚治焉是故爵号从其爵号名氏从其名氏是并其不请命世大夫者而治之也滕侯也降而称子薛侯也降而称伯邓弑君来朝而名之郕侏儒太子也来奔而君之非主兵也而小国序大国之上世子序国君之上吾从而志之无改焉是并其专进退诸侯者而治之也鲁桓闵实弑也而书薨郑伯髠顽齐阳生楚子糜实书卒吾从而志之无改焉是并其臣子之不能讨贼而姑为隠讳者治之也故曰主人习其读而问其传则不知己之有罪焉尔夏五郭公甲戌己丑有月而无时或有日而无月或宜日知其非而不革曰如尔所不知何慎之至也九曰无达例内书师必将卑师众讳之则君将而称师外书人必有微者也贬之则君大夫将同称人继故不书立书卫人立晋争国不书立书尹氏立王子朝师不言弃言郑弃其师夫人必致茍非礼也则不致内女归必书茍来归也则不书归达例不足观春秋矣十曰议而不辞是非之心人皆有之策书有恒体也不待加一辞也善而见録则为褒恶而见録则为贬其褒贬以千万世人心之公而已圣人何容心哉辞足以明义斯而已矣此一经之体要所以通治乎内外者也故知我者其惟春秋乎罪我者其惟春秋乎是故以存策书大体为义而治乎内恒异乎外则谓之夫子法书者不足以言春秋矣知春秋以举重为义而治乎外者恒异乎内也则谓之録实事而已矣不足以言春秋矣知一经之体要所以通治乎内外者则凡谓春秋赏人之功罚人之罪去人之族黜人之爵褒而字之贬而名之者亦不足以知圣人矣故学者必知策书之例然后笔削之义可求笔削之义既明则凡以虚辞说经者其刻深辨急之论皆不攻而自破苟知虚辞说经之无益而刻深辨急果不足以论圣人也然后春秋经世之道可得而明矣虽然使非孟氏之微言尚在则亦安能追求圣人之意于千数百年之上也哉汸自蚤岁获闻资中黄楚望先生论五经旨要于春秋以求书法为先谓有鲁史书法有圣人书法而妙在学者自思而得之乃为善也于是退而思之者十有余载卒有得于孟氏之言因其说以考三传诸家及陈氏之书而具知其得失异同之故反复推明又复数载然后一经之义始完属辞比事莫不灿然各有条理世经乱离深恐失坠以为后世学春秋稍知本末者赖有左氏而已故取左氏所传之事各丽于经而地名之释附焉其文与义则三传而后诸家之说茍有得其本真者皆附以已意畅而通之为春秋集传凡若干巻尚虑学者溺于所闻未能无惑别撰属辞二篇发其隠蔽博诸同志以俟君子或有取焉

　　郭子章望云集序

　　昔者子朱子说诗于性情之道风雅之用备矣然未尝不以体制音节为言他日评汉魏以来至近代词章家各极所长权度甚精而独谓古五言不可轻变葢述作有体变复之际昔人所难虽大儒先生不敢忽也汸游临川时尝以此说质于雍郡虞公且问所以为合作者公曰三百篇而后有汉魏六朝朱子尝有取焉然其为体不一大抵世有治乱人品风俗不同极才情则淫伤而无节尚词藻则绮靡而失真善学者慎之可也余独爱阴何徐庾氏作者和而有庄思而有止华不至靡约不至陋浅而不浮深而能着其音清以醇其节舒以亮有承平之遗风焉然后知杜少陵所以称诵不置者葢在于此大厯元和而后知者鲜矣暇日观公诗藁试以此说求之颇得去取大意徃来江湖间每论诸能诗者或唯唯或否否唯武威余公所赋乃若一以公言为师无复他有出入而高雅浑厚自非齐梁间作者可及岂禁苑游从时尝论及于斯邪抑所见之偶同也自是每恨不得全藁观之兵兴以来此事姑置岁辛丑正月初与古皖郭公子章遇于星源子章尝游余公之门者也因论公平居崇尚选学于后来变体一无取焉而五七言近体每欲弃絶不为公大节既立而诗文皆散逸罕存矣闻者相与太息于是乃得子章所赋曰望云集者与一二朋友共吟咏焉古五言逺宗魏晋得其高风逺韵不杂后人一语近体亦质厚微婉足以达其志气所存信乎渊源之有自也又可见余公居常教人悉本朱子至其斧藻盛时陶写幽抱独与虞公相表里而不必他人之已同斯其所以为合作者与以子章之才能守师法而不变亦可谓贤矣友人有为而传之者乃述所闻书于巻端庶观者知其所自来也或曰郭公志士也今四海横流生民涂炭起管夷吾舅犯先轸诸人相与属櫜鞬执鞭弭以救之犹恐不及顾相与论歌诗之源制作之体无乃非公意乎虽然吾闻子章少无宦情尝欲泛大江上三峡相徉蜀汉之间览观山川之竒秀吊昔人经营遗迹求严君平岷峨老谯天授尔朱先生之流相与上下其议论然后大发于诗遭乱志弗遂也语曰在朝言朝在野言野使子章据功名之会真有以自见于当时而诵其诗者考论师友渊源与其蹈之志而传之不亦可乎新安赵汸序

　　潜溪后集序

　　潜溪前集止丙申凡十巻冠以陈公众仲序文浦阳义塾既刻而传之后集起丁酉笔藁日新巻帙未有终也而宋公以书来俾汸序其意顾乆病废学再阅岁无以复命又念与公相知有自葢尝遍观前集而惜乎陈公有未及尽见者然则后集固不可无序汸既不敢让知其又奚辞乃为序曰修辞以为文非古也其起于汉之西京乎太史公传司马相如吾丘寿王东方朔枚皋王褒之属以善属文见知人主然皆不得列于儒林而孔子弟子别为传谓修辞而文不本于经葢昉于此至唐韩子宋欧阳公曾子固相继而出始考诸经以立言其器识之大学问之博志节之固又足振而兴之文辞之用于是为贵虽诸子缵周程之绪犹且诵法表章而不敢忽焉叶正则显于东南当道学复明之世刻意修辞不践故迹而乖离侵畔自窒其源其视韩欧特起于千载之下而知所宗尚者为何如也是以君子尚论浙东先达必以东莱吕公为归岂非以其博而知要能自得师虽拟诸孔门游夏之伦而无媿也乎若夫辞达理明不缴绕于陈言而固与之合则百余年间莫善于侍讲黄公者矣景濓父生吕公之乡而尝游于黄公之门其学以经为师而尤长于周礼其博极羣书钩深索隠益将以自致为文直以才高思敏舒之敛之无适不宜而未尝有意于为作也而不但资为文辞也当其发愤择术直诋词章为淫言葩藻为宿秽期于刬削刋落以径趋乎道德之涂而于吕公尤惓惓咏思叹慕若不能自已于言者则其轻重之类得失之几察其明矣别集之行岂徒欲以文辞名世者哉葢汸所知于景濓父者如此若夫陈公谓为文必传诸师而后可者景濓父既不以自多而汸又不足以言之顾尝闻之袁公伯长尝问虞公伯生曰为文当何如虞公曰子浙人也子欲知为文当问诸浙中庖者予川人也何足以知之袁公曰庖者何用知文乎虞公曰川人之为庖也麤块而大脔浓酰而厚酱非不果然属餍也而饮食之味微矣浙中之庖者则不然凡水陆之产皆择取柔甘调其湆齐澄之有方而洁之不已视之泠然水也而五味之和各得所求羽毛鳞介之珍不易其性故余谓为文之妙惟浙中庖者知之袁公葢矍然称善也自虞公为是言学者窃论以为非黄公之文不足以当之众仲尝学于虞公而景濓父黄公之徒也二公之所指授有异于他门者哉善观斯集者

　　送总制王公移镇新安诗序

　　古舒王公子敬治星源一岁以其军镇新安州人思其功懐其德而惜其去也涕泣欷歔望马首罗拜者踵相接于道其缙绅文学既相与作为歌诗称述其事以为公赠而犹若有未尽其意者乃相与来言曰王公有德于吾州大矣自壬辰以来星源兵乱无虚岁民死亡者十七八尚未知所届郡既陷州人有释众自归者曰吾以全乡里也大府信其言使还镇星源以遂其志凡钱谷甲兵皆得专制以优之州人德焉曰自今而后吾知免矣踰二年会师畨阳一夕弃其军去或言死或言亡瞋目语难者簧鼓其间讹言汹汹变且复作王公一下车而中外大息遂以无事州人如获更生乃锄强梗封植良善轻徭薄敛重法以禁道剽者他部过兵不敢渉其境内于是流亡来归行旅满道耕者在野村落渐葺庐舎痍伤遗黎始有生人之思矣葢星源且十载至是甫定则公之恩德在吾州者岂其浅哉虽然又有闻焉始公至时尝谒五神庙问曰何神曰五通神也见从神有衣紫者问曰何神曰此舍宅为庙者王居士也公曰吾在京口日尝梦有衣紫神自西来谒吾问神来何为曰请五百钱问何钱曰通行钱也既又借吾马乗去吾来时二马毙于道今观从神貎宛梦中所见不谓其应在此也其见于先兆有如此者尝考郡乗唐之末造星源自为一军不隶新安初移镇弦高者邑人汪司空也今星源亦自为一军其屯戍似矣前郡将亦邑人也而氏族复同矣继汪司空者闗西刘公当时有两指挥五十余师今王公官为右指挥而以其军来副者左指挥也官名既合而将校之多复不异矣刘公记新城在戊戌今新城亦起乎戊戌岁又同矣当时有陶雅者守新安加赋于民以固其位至今新安税重于天下惟星源以分镇得免故其税视五县为轻近岁供亿浩穣新安为甚属县休寜谬増税十一而星源两皆专制得以恤其凋瘵焉劳佚亦分亦似矣其于数百年事脗合又有如此者由是观之亦可见公出镇诚有闗于天运而非偶然者矣请书其事于巻端且使续郡乗者有所稽焉呜呼可谓异闻也哉梦刀者得州梦松者为公事固有见诸朕兆者今王公之未来也山川鬼神已前知而预告之无亦厌乱思治鬼神亦与人意同邪宜乎公之能为州民福也自古治乱相因其离合废兴之迹固有似者矣若夫其出处其屯戍便宜城筑岁月同事官名代着姓氏征赋重轻求之前世无一不同是则言运数者所未尝及而论三五之者亦莫之详也然吾于此得以观天道矣则王公之来而见乎朕兆既至而卒能为斯民福也岂不宜哉虽然今大兵西讨一举下数十郡县而王公由属郡起典大州是则前志所未闻而与昔人所遭遇者亦不可同年而语矣吾于此又有以知世运之将亨也乱极必治斯其时乎新安领州一县五星源既别为镇祁门以隶他将上供黟歙之调度不给者咸取足休寜而并缘之奸有不可胜言者无艺甚矣传曰有人斯有土有土斯有财古之善为国家均而已矣将分裂破壊郡县使定于一以息其民去其为害者以平其政荡陶氏数百年之流毒正其税籍使赋不独于一州安知不在今日乎吾观王公恕以待人而严于治军薄于奉已而厚于养民其志之所存有足称者乃叙其说于巻首而凡以诗歌饯行者皆繋焉

　　送上饶张孟循父还旴江序

　　昔者吴公子札使鲁观于周乐自周南召南及雅颂其德之大小治之盛衰与夫忧勤怨惠之情莫不如亲见之至孔子教其弟子亦以诵诗虽多而不能从政专对为无益诗道与政通固如是乎葢尝闻之古之为诗者辞与声皆出于其情夫人情者礼乐之原而治道所从出也士将学为卿大夫以任天下国家之事秉四方之政则必尽人之情以通于礼乐诗三百篇虽辞异事殊时其发于人情之天则一而已后世为辞与声既非出于其情则固不通于礼乐而无闗乎治道君子又奚取焉虽然时有古今道有污隆而人情则无以相逺大风作于汉而河汾王子知其覇心之存石濠新安作于唐而魏国韩公有感于兵制之失夫岂皆不出于情而二公所言若是士不以三代卿大夫自期无事于四方而学不足以尽人之情则后世之诗虽有合于古者亦鲜或能通其意焉耳若张侯孟循父之言诗其有志于古者乎侯上饶之选也癸卯之春自盱江来新安为其使君左辖公结同姓之好于总制王公王公所以深敬乎左辖者不于其币而于其使礼成将返则命郡中士咸赋诗以钱之又出其在镇所得诗文以观之侯于星溪之篇葢有取焉既为诗一章题其后复手书之以寄余海寜山中余寝疾累年旧学都忘因三复孟循父所赋而窃有感焉夫尽人情达事变明乎得失之迹本其废兴之由此诗道所以与政通葢古者卿大夫之学也而孟循父得之其卒成二公之好而以嘉宾见重于主人宜矣乃即其诗辞所及推本季子之贤孔门之教暨近世名公巨人高识逺度以广夫言外之旨焉嗟夫吾闻国风止于泽陂葢春秋之季也今四方多故雅道陵迟有伟人焉上下古今究观真滥以其发于人情之天者振而起之其文运复昌之候与吾于张侯有望矣敢以斯言为赠

　　送葛元哲还临川序

　　国朝以科目取士叅用于中外百司其秩八品而以才名称者则行中书得辟为掾掾之员多者数十命士半之由进士来每不过四五人公卿大夫好恶旨殊则获上之道难刀笔绮纨品流趣异则取友之义阙矧江浙地大物众簿书期会米盐杂集月更季谢虽俊杰无所置才以儒者为之动无不宜仅能免过一毫髪罥吏则羣言鼎沸蹙蹙不得安视夫栖身末僚掣肘下邑者尤难居矣若夫守经制行卒能完其名以终其事者殆鲜矣而吾于临川葛元哲见之始君以进士擢掾江浙时叅政赵郡苏公以硕儒宿德出典大藩思进文学忠厚之士用表励其人故君首见知日承言议于中州文献之懿所得多矣郓城樊公继至清节直气伟甚一时于君尤亲厚君于职守讨论逺嫌慎微毫髪无茍而不硁硁以立异不翕翕以为同故巨公大夫莫不称为佳士而并游之彦亦无间言樊公乃自为书荐君宜在馆阁非不试之誉也噫君以儒冠据史牍论是非履难处之地且犹所立如是况夫居得为之位当可言之时有不行其所学以大厥施者乎世常谓儒者阔于事情故公卿贵人下士之风益衰而士或至自贬以求合二者葢胥失之诚使上之所以遇下者以道不以势皆如二公之待君而士之持身者亦如君之有立则儒者岂真不足用乎君既秩满学者幸其解职事愿少安承教而君以太夫人在堂岁晚急归且将纂释羣经折衷百氏以究观古人之能事极其功志之所存者又非予之所可量也虽然余闻君之乡有王丞相陆先生焉其为道不同然皆不茍安于流俗所谓有善于此不以有不善废者圣人复起其言不易君归辨学正谊有以发乡先生之蕴而极夫是非之公则予不足为君赠矣

　　送郑士恒隠居灵山诗序

　　郑君士恒卜居灵山隠焉或曰士恒才美而气清读古人书达于时变进而功名之会可与英俊齐驱退而授馆诸侯则德礼政刑得以咨访乐山林资澹泊匪宜余闻而言曰为是说者于郑君似矣而恐未足以知其志之所存夫慕逺者遗近务大者忘细学乎古人而后知流俗之论卑也且隐道固多端矣自两汉来代有其人唯郑氏然节莫高乎子真学莫懿乎康成使天下后世有识者无不向之而况其后之人乎虽然二子者既逺矣吾乡有二先生焉其一曰郑公子美贤贤乐善节槩甚高钓于岑山之阳畊于师山之北而当宁闻其名则子真之岩石也其一曰朱公允升研精六籍超轶百家好古博雅莫为俦匹卜居石门其书五车则康成之通德也士恒慕郑先生而不及见则求其门生子弟而与之游告于当路者而恤其孤就朱先生而愿学焉则先生出而教子郑公之里发其书而广其传其度越流辈有如此者岂非学有余蕴足承高密之业顾思先德而兴起者乎士恒不徒隠矣士恒自挈家避地东南以至于此虽渉歴艰险而不忘问学以遂其初葢有志者欤灵山在郡西北郑先生门人鲍伯原父别墅在焉泉清而土沃地僻而俗淳藏焉修焉游焉息焉莫善于斯矣其能谢侯牧之招逃宾师之位逺市朝而居山谷用宜于士或者释然为士恒喜乃相率作诗饯焉而余为叙

　　上虞学士书

　　汸闻之航大海者患其望洋而无际也有智人焉以毫芒之针定其所向而后波涛风雨顷刻万变而吾之所趋者不迷以其所守之得其要也圣贤之道大矣其深而难测逺而难至非海之所可喻也是非善恶之故利害得失之端变眩出没乎吾前者虽波涛风雨不足以儗其纷纭而轇轕也然则为学者独可以不知其要乎汸又尝闻其说于父兄矣吾之至尊至贵而举天下之物不足以加之者此心是也吾之至亲至切而举天下之事不足以先之者求放心之谓也然非真有所见无以为日用常行之地非真有所得无以为造诣归宿之极舎是而他求焉虽有考索之富而扩充变化之无术虽有辨析之精而持守坚定之未能则夫隠微之间私欲之萌潜滋暗长而不自知者卒至于波流风靡而吾之所谓至尊至贵者亦从而亵矣然则所谓为学之要者庶几在此而实有未易知未易能者乎此汸之所以日夜忧惧以求闻乎先觉之训而未之有得者也今获登于门墙仰观乎道义之崇高而胸襟之和乐即之而愈逺测之而愈深而知阁下之所存者有未易窥者矣退而伏读阁下之书则粹然理义之言粲然名物之辨上古圣贤之统绪近代诸儒之阃奥莫不在焉而词气冲和英华醲郁又有以兼该乎诗人文士之所毕力而未能者然后知夫巍巍乎泰山乔岳阁下之为高也浑浑乎长江大河阁下之广且深也非深识乎统之有宗会之有元者孰能与于斯乎然汸之幼也尝闻大江之西有吴先生焉行修道立为世表仪而成已诲人深有忧于空言之无益及观乎阁下所为行状而知为学之方矣今先生之书将家传而人诵之然其心学之渊微非以其所闻者而表章之则世葢有未易知者矣汸生于世二十有七年老母今年七十有三所以辞之而逺去者其志诚在乎此而不敢失也伏惟阁下察其有志闵其无成以其所得而赐教焉俾于入德之门不至迷其所趋而天之所以与我而至尊至贵者可以反身而有得则阁下之赐大矣

　　答汪德懋性理字义疑问书

　　陈先生性理字义取先儒周程张朱精思妙契之旨推而演之葢为初学者设然欲析之极其精而不乱合之尽其大而无遗使一本万殊万殊一本之理释然于中则惟深潜涵泳不亟不徐以俟其一旦之通畅可也揣摩比较虽若得其皮肤终非实见尔尊兄叅以前辈格言擿其疑似萃以下问寡陋何足取衷不欲遽忤嘉意輙于条目之下各缀臆说数语更俟切磋不可便以为是也昔有传侏儒观俳优者言其立于众人之后非有见闻而亦大笑或问之则曰长者岂欺我哉今吾侪为致知之学而徒取先儒之言以为已言持先儒之见以为已见者何以异此又况于借视听于盲聋者其可不审乎每勤相爱之隆深愧无以相发故并以是说复焉未审高明以为是否

　　答任本初书

　　承尊翁惠书喻以贤昆仲来岁从游山中贤昆仲亦皆有书三复不胜惶恐尝闻晦庵先生之言有曰补填前日欠阙栽种后来根株者为过时而学者立方也其自言曰予之学自铢积寸累而成亦可见十寒众楚者之无益于事矣吾兄清谨而谦厚甚得友朋之誉然每相见輙以学不加进为言今者又欲抗雅志于山林究遗经之终始不图近功不思幸得非所见者大所期者逺安得特达如是邪但愿常懐此心勿使放失则上可以答家庭之心次可以副交游之望矣自顾空疎蔑能相发故以子朱子二言为贶此在足下加之意而已昔高适五十始学为诗卒以诗名苏老泉二十八始知读书既而文章高古为一代之絶学虽不同理则无二足下方妙龄尚何扞挌之有哉新岁初十日后始得暇登山贤昆仲过访可在何日不宣

　　答徐大年书

　　郑村良便后毎恨相见之晚簪盍孔艰慨思晤言惟重瞻系当卧疾敝乡时适有郑氏便人匆匆不能具书急取黄先生行状封寄左右凡书所欲言者何以加此不作书非有意也庚子春夏留星源山中友朋自歙至者尝言见足下所寄书而忘却取来自是凡属数辈求之至今年春乃始得见三复不能去手庄生曰逃空谷者闻人足音跫然而喜矣况于稽经考礼如面论者乎幸甚幸甚郑康成三禘五帝六天纬书之说岂特足下疑之自王肃以来莫不疑之而近代如陈陆叶林诸公其攻击亦不遗余力矣窃尝究观诸名家论著于经旨似犹有未尽者于礼意似犹有弗类者此先生所以不能已于言也虽然去古逺矣岂易言哉汸尝叹王子雍有高才好著书又与典午氏为婚姻势望赫然茍非高明博洽真有据依安能议其所短而孙仲然独取圣证论驳而释之其所辨证必有可观陈史既不作志其书复不传千载而下无所稽考可惜哉是以先生行状中凡诸经疑义皆畧存梗概良以此也其于歴代聚讼之说虽千百一二而本源制作悉已包涵惧观者忽而弗思耳今足下乃能反求经传具示所疑岂非区区所望于同志者乎幸甚幸甚杨子云曰众言淆乱折诸圣礼家异同之说其来逺矣茍不反求于经将安所折衷乎谨据周礼述旧闻以答来贶足下其察焉经曰祀天曰祀天神曰祀昊天上帝曰禋祀昊天上帝曰旅上帝曰大旅上帝曰享上帝曰类上帝曰类造上帝曰祀五帝曰禋祀五帝皆因官属职掌器物司存言之然其间尊卑逺近亲疎隆杀异同分合有序有伦圣经简奥无费辞非后世文字比也葢典瑞言祀天旅上帝祀地旅四望四望别言既非祀地则旅上帝别言非祀天明矣大宗伯国有大故则旅上帝及四望亦以上帝对四望言而小宗伯兆五帝于四望四类亦如之始以五帝对四望言五帝即上帝明矣旅者会而祭之之名上帝非一帝也犹四望非一方矣大宗伯礼天地四方皆有牲币各放其器之色而诗曰来方禋祀以其骍黑四方之神即五帝也故曰禋祀而得与天地通称六器日月星辰四望不与焉大宗伯以禋祀实柴槱燎祀神之在天者以血祭狸沈疈辜祭神之在地者禋者升烟以祭之名三祀皆积柴实牲体玉帛燎而升烟以报阳也自非天神之尊者不得言禋祀明矣大司乐祀四望祭山川各有乐而五帝乐无文以其皆天神同六变之乐也又岂但与昊天上帝同禋祀同祭服而已哉虽然五帝之非人帝可无疑矣其总言上帝与专言祀天者岂无别乎其祭曰旅曰享曰类曰类造其事曰天子将出曰师甸曰国有大故以及曰祈谷与大司乐冬日至祀天神于圜丘夏日至祭地祗于方泽孔子谓之大郊者其于尊卑逺近亲疎隆杀之节亦辨而详矣若来书所谓天与帝为一惟兼言分言有异则经中神号祭名礼物徒异同而已矣先王制为一代大典岂为是辞费以来后世之纷纷乎大宗伯礼四方作六玉言小宗伯兆五帝主建神位言足下谓大小名从其类决五帝为人帝非经旨也夫五行之神为五帝而太皥之属配焉亦云帝此孔子闻诸老聃而告季康子者也公羊子曰自内出者无匹不行自外至者无主不止此郊之所以尚配也今将迎气于郊而废其所配者主其配者大皥以降虽有功德亦人鬼也人鬼岂能司天时而布五气者乎陈祥道杨复斋之言曰天有五行四时则有五帝帝者气之主也果以五人帝则人帝之前其无司四时者乎朱子又谓凡说上帝者总昊天上帝与五帝言之意与陈氏同诸公虽不主康成至此亦不能异也足下岂弗考乎王制祭天地之牛角茧栗宗庙之牛角握此天神人鬼之别也国语曰郊帝之牛角茧栗谓郊为禘而牲无异文此所谓禘非人鬼之祭矣又曰凡郊禘祖宗报五者国之祀典也加之以社稷山川三辰五行而别不言祭天地则韦昭注禘为圜丘不诬也祭法以禘郊祖宗对举言之与国语同则四者皆大祭而事体相似可知其四代配食之帝一以先后为次则四大祭者轻重必有差矣王氏谓禘者宗庙之殷祭而郊为圜丘祀天以其祀言则先庙而后郊庙言人鬼而郊不及天神以其实言是重祖以配天而轻所自出之帝惟庙享也又谓祖宗乃二庙不迁之名是禘郊以祭言祖宗以庙言也大庙之不迁又非世室比颛顼之于夏契之于商其庙视周文武世室亦可同伦乎二世室一曰祖一曰宗此毋论礼意如何古人制言有序名物以类必不如是之舛驳弗伦也六天之神阴主化育着为星象下应人事北辰中居御极而五帝随天运转以散精布气于四时与开辟之初五天之精感为帝王之祖皆非有得于化原有见于古初者信不足以及之然中垣太微昭布森列不可诬也况周人立閟宫以祭姜嫄大司乐享先妣序于先祖之上则南郊祀感生帝何必异乎纬书焚于隋河图洛书至宋始大显使无陈邵二公亦妖妄之类耳学者初不见全书徃徃望风诋排先生尝谓恐尚有如图书蓍策之数在其中可谓恶而知其善者贤于孙仲然逺矣安得起陈林诸君子而质之然先生论宗庙之禘与郑氏三禘亦不茍同行状中可见其谓成王以殷礼祀周公因诗言白牡以辨明堂位之诬也足下乃取何休氏周公生有王礼之云诬斯甚矣鲁郊非礼春秋所书非一端但非成王赐之耳其谓鲁帝文王于周庙者因鲁有文王庙而辨于周公庙禘文王之僭也喾无庙主藏于稷庙也鲁既有文王庙安可虚而不祭但为藏主之所乎明堂位之夸无不至矣上言配帝于郊配以后稷下言以禘礼配周公于大庙自车服旌旗以至乐舞庙餙皆天子也而独不敢言上及文王吾家伯循欲推王礼以说鲁禘其论起于唐末而不兼羣庙之说子程子苏子由陈祥道诸公皆无取焉足下谓之古今通论可乎向来尝感杨信斋讥郑玄读祭法不熟杜佑读大传不熟杜氏主康成而兼存王肃未知读书生熟如何然康成所得有在祭法外者虽信斋未可忽也王肃亲注家语而自废五天帝之说茍无卓然之见读书虽熟犹不足恃而况不熟者乎罔乎后世而傲视古人如此每为续礼仪通解君子惜之此先生教人所以贵乎致思也足下如有意斯事则圣经贤传与诸名家成书歴代史志具在区区废忘乆矣何足辱下问乎春秋二百四十二年内外之说注脚已具右方六经补注为人借去一时无他本可奉寄当俟后便图之然此书颇难看汸游湖间常出以示人鲜有好者金华黄公与夏先生尤不悦以其多引而不发也其论五经大旨皆已槩括入行状颇以平日耳闻缀而辑之庶几将来君子得以考观其尚有能成先生之志者乎自遭乱离此事姑置而又早衰乆病虽尝窃有撰録未能脱藁其尚克广先生之学使有传乎虽然所谓学足以明圣人之心志在以六经明晦为己任者先生所望于当世君子学者未见其人也惟足下勉之又勉之则所以大肆其力于遗经者必有上达日新之功非俗学所敢知矣书辞已繁不复他及又未知何时可达左右临楮神驰不宣

　　与汪仲玉书

　　汸为病所纒乆疎谒见下情不胜驰仰昨者伏闻亲至郡城镇遏苗獠日下逺去诸县吏民皆受德惠万口欢贺感服无已又闻驻节古城北屯兵民无不仰望于二十五日扶病至德贤万户满拟一见颜色少慰乆别之懐既承旌旄南还回首怅怏而已恃宪度有禀表侄程质字彦文乆仰二天之庇妄欲托身潭府备竹头木屑之需倘蒙矜恤収録如获更生之赐也已凂彦仲兄与季温博士代覆万告留听幸甚幸甚草草布字不虔总希钧照不备

　　与朱枫林先生　允升学正书

　　三月二十七日程兄转示尊翰乃得动履之详甚慰甚慰向所附桃梅书已达而书册未至承非乆归高隠必可彻尊览也春秋疑义难决有自来矣所谓事大体重人微言轻一过目未极底蕴便欲决其是非此黄先生所以寜终身不以示人也若小子则不然郑渔仲有云事无两造之辞则狱有偏听之惑如得老于是经之士相与指擿无论合否择其大有闗系者得百十条设为问答以附书后则一得之愚可以自见而经旨明矣岂不快哉是以于刘公高论拳拳欲得闻之承批示二说其一谓春秋随事笔削决无凡例前辈言此亦多至丹阳洪氏之说出则此件公案不容再举矣其言曰春秋本无例学者因行事之迹以为例犹天本无度厯家即周天之数以为度此论甚当至黄先生则谓鲁史有例圣贤无例非无例也以义为例隠而不彰则又精矣今汸所纂述却秪是属辞比事法其间异同详畧触类贯通自成义例与先儒所纂所释者殊不同然后知以例说经固不足以知圣人为一切之说以自欺而谩无统纪者亦不足以言春秋也是故但以属辞名书而序文具见微意明不可与释例纂例等书同论也其二谓宋华元出奔归国间无异事再书名氏为特笔此等处最好商畧但恐有理难伸耳春秋之有变文非得已也然犹是史文中改易一二字至于特笔则非史氏恒辞所及矣然非有大正于君臣父子之间亦不茍为异同也凡先儒曰变文曰特笔云者皆无根据直是以意取之与愚见不可同日语至若所谓间无异事有异事云者不过史家得便宜二传本为盟会发例若推之以释他事则如实来暨齐平执曹伯畀宋人一事而再见者茍间无异事者皆得蒙上文矣若宋公使华元来聘宋公使公孙寿来纳币晋侯侵曹晋侯伐卫各是一事者虽间无一事亦不得蒙上文也凡大夫出奔者未必悉得反国其出与归事本末亦多不同故出奔与反国各是一事史法不得相蒙是以圣人修经出奔与归国亦各有笔削或书其出不书其归或书其归不书其出是虽一人之事而书法亦不相因此宋华元自晋归于宋虽间无异事不得蒙上文亦不过史氏恒辞而已窃料言此者必援郑良霄事为证若愚见则大夫书入法与书归不同况良霄之罪郑人既讨而杀之春秋书郑人杀良霄以讨罪为重苟间无异事则自许入郑得并上文出奔为一事不必更端可也华元虽挟晋为重然其出其归皆为国事非懐恶以入之比乃以间无异事故书之与良霄同文鲁史虽固陋宜不至此亦无待于圣笔而后重书其名氏矣然良霄事与获麟后记陈宗竖事史法正相表里夏书陈宗竖出奔楚冬书宋宗竖自楚复入于陈陈人杀之者歴三时间数事于史法自合更端书之既再书陈宗竖故下文但书陈人杀之并复入为一事而不复再举其名氏详于下则畧于上详于上则畧于下所谓史家便宜葢如此由此推之使华元归宋上有一二事则与特笔复何辨乎借令良霄与宗竖易地则书法皆同矣此既非笔削之旨则华元再举名氏何特笔之云茍为不然则凡先儒曰特笔特笔云者宜无不可通矣愚见如此未审先生检阅后以为如何其它云云不惜一一批示使得致思区区之望也近年以来昏愦殊甚已写出者輙不复记倘时得人掊撃亦一助也长厯大衍厯考经异同疎密之由已悉改入日月差缪类王周正月说却入左传补注中草藁谨封上求教江氏长厯序得令人抄示幸甚德懋乆不相见其文亦恐不存矣适舎弟归故里承动静得拜此良便临书草草不宣

　　答赵伯友书

　　四月朔日罗丞宅专人送至二月初四日所恵书捧诵惊喜逺自初别以逮近岁十八年间死生契阔之情歴歴如奉面谈近日自江右道通后始属权伯文中则张孟循诸公问讯至是乃副所望其欢忻其感慨葢有不可言喻者翘企郁塞之懐涣然冰释矣承笔削行状作黄先生传足见高情此先生清介絶俗非尊兄无能继其逸轨者广其学以永其传葢有望焉一赞已得其要子云固不待异世也故特奉纳春秋师说一部属辞一部通五册尊兄既熟行状又观师说则于其六经复古之学艰苦之由已得大槩然后细勘属辞一过乃知区区抱此二十余年非得已不已强自附于传注家以徼名当世之谓也顾其书叅互错综若未易观然其入处秪是属辞比事法无一义出于杜撰请以正经及三传置几案间遇担荷不过处试一检阅则得失判矣私窃自拟以为有取日虞渊浴光咸池之功未知高明以为如何耳非尊兄吾不妄发绳愆纠缪之益不可以遗他人承欲为通鉴纲目着一书甚善此间有乡先生汪公尝作纲目考异不在手未暇寄去然愚见却又有说烦校定春秋文字后却求教也欲与左右商订若此者何限汸既羸病不能去水陆千里行旅萧条兄亦岂能一来视之垂喻终当一会晤良感盛心矧令弟一别八年不得音耗此又访问之所宜先者俟昆仲相见卜居有定处行者居者两皆无虑天其或者可遂吾愿乎然以尊兄简淡易足所谓月粟一官石资于人者廉矣若更得令弟生理有恒则定居之说良易惜相去逺无由与知耳罗氏人来者立告去奉此殊阔畧程彦文秋后复西行当图嗣问伏惟顺时自爱不宣

　　贺郑师山先生受诏命书

　　汸自闻先生被诏命即欲一见左右称贺病甚不能去此月八日舆曵至中途见东行者皆却走言苗军且至仓卒莫知其实輙亦引归一二日来讹言甫定而疾复作恐旬月间不能亟见故敢道其所欲言者先生幸加察焉汸闻乡里之论有谓可为先生贺者有谓当为吾郡贺者有谓当受命即行者有谓可无行者然此非惟不知朝廷之意亦不知先生之德也国家自世祖以来不惜高爵显位而起山林之贤诚令典也曩者如汴梁吴彦晖闽中杜原甫皆尝被斯命矣然则或谓可为先生贺者未为知朝廷也吾郡先达众矣以布衣召入翰林诚未有如先生者当今四方多故求贤如渴岂无意哉然则或谓可为吾郡贺者亦小之也若愚则当为天下贺尔前辈谓士大夫惟出处一事不可谋于人葢以时义不齐而士之自处者异也自处者异则其为人谋也难乎其适中矣矧可以轻议哉然则或谓当受命即行者未为知先生也昔以处士征而不至者葢有之矣若夫言论风旨汉然无闻徒使上之人谓贤者不为世用而弓旌为虚器岂君子之志哉然则或谓可无行者亦未为知先生也若愚则非惟不敢赞之以必行而亦不敢尼之以毋行直以谓先生当有以报朝廷尔夫天下之大患莫患于下言之而上不信也今也士大夫一言而丞相信之丞相一言而天子信之此先生所以有今日之命夫以公卿大夫图天下事而皆若此何治平之不易而冦乱之足忧也其可不为天下贺哉且士大夫言于丞相者必曰郑先生惟不出尔出则天下事可平也丞相言于天子亦然天下事先生与有责矣其可不思所以报之哉夫谓当为天下贺者众人之情也谓当有以报朝廷者先生之志也公卿大夫不计天下利害者五十余年是以至于今日今其敝事虽多以先生之明而虑之如烛照而龟卜尔以先生之德而处之如辨苍白而数一二尔何难之有哉然则事固难于口陈而易以书道者窃谓先生当条列治安之策极言时弊通为一书如果行也则以献于天子不行则上之中书先生言之而朝廷行之而天下被其赐虽不仕犹仕矣朝廷固无负于士大夫矣士大夫固无负于君相矣各尽其职以行其治安之策则天下不足治矣虽然先生之仕不仕犹不计也而况于策之行不行哉昔苏明允以诏书召试不起犹且以君命不可虚辱于是有十万言之献今朝廷之所以待先生者至矣其可已乎然则所以报朝廷者莫善乎是明矣果若是将见先生之道措之天下而有功垂之百世而无穷然则虽为先生贺可也岂惟天下哉虽为吾郡贺可也岂惟先生哉汸之所以为贺者如此虽然非以为先生虑不出于此也葢欲探先生之志以解众人之惑尔若夫可行而行可止而止先生固素定于胸中矣愚胡敢赞一词尚图走见以请耳书不尽言伏惟亮察

　　寄上苏伯修

　　即日未审尊候何如伏惟纳福汸向因高则诚如京尝附短状上问起居计当得达左右迩者伏闻暂持玉节出判漕台日与士民同増鼓舞逢掖之论率谓盐荚诚经费所赖第以阁下居之则为非宜汸窃以为不然夫古之君子所以任天下之重而繋一时之思者初无分于出处也岂有中外之间哉矧积弊因仍禁榷无艺海隅残孽尚烦干戈阁下硕德雅望舆论所归忧深思逺形于辞色抚绥丁户于凋瘵之余俾之安土乐生益寜边郡则湟池赤子喘息无地请命有期矣夫岂居一官效一职于他日者可同日语哉汸与一二同志山居读书期稍竭驽骀以无负于门墙而意广力孱未之有进惟曩岁所闻诲语则不敢斯湏忘耳虞宅得欧阳公为神道碑计已彻尊览但所据行状未经删改谨皆缮写上呈伏惟阁下必有不刋之论可慰老先生于九原也刘静修先生墓表曹学士志铭偏州晚学皆不得见方欲谋重拜门下以毕其所欲求教者秋暑尚隆未敢輙易叅谒伏惟为国为民善自宠珍以副善类之望谨奉手状不宣

　　与梁按察书

　　三月初八日新安诸生赵汸谨斋肃顿首再拜奉书宪使相公先生阁下前月末胡县丞使人传台旨欲汸诣节下一见缘汸寝疾岁深毎感风寒輙成重疾动止不出户闼药饵多于饮食肌肤日削手足痿软不能歩趋闻命惭悚莫知所为伏惟阁下蜚英腾茂早已超乎辈流体中备和晚益弘于德业今者持节一道以激浊扬清为己任所至官吏震恐黎庶苏鲜而区区疾病沈沦猥以朴学余生特蒙存録乃弗勉强扶掖一望颜色以慰平生岂非其命耶反复思惟无以报塞雅意谨献所録春秋师说一部又属辞一部四帙其间所列笔削义例稽经考传悉有据依虽于按治事宜无所増益如赐校正使克有传于后在尚世君子尊崇经训扶树教道或有补于万一岂惟晚学小生皓首穷年之一遇而已方命有罪非敢矫餙惟高明有以教之幸甚幸甚谨奉书上谢伏纸无任悚息伏惟台慈鉴察不宣

　　代王总制回王左丞

　　某顿首再拜某大左丞相国宗兄钧座即日孟冬渐寒恭惟藩屏清严民兵夷怿穹后协相钧侯动止多福某靖惟建武始割豫章为军葢江南有国所以护边琐也矧今鼎足洪都军督府外绥岭徼内控江湖自非敦龎伟异之资恢廓深沈之度终始一心险夷一节孰堪重寄克建殊勲乃者苗酋干命率其锄耰之众扫境以犯金汤俄而我师西征一鼓而覆诸宫亭之渚视周公瑾赤壁竒功虞允文采石伟绩殆此葢我国公削平僭乱奄有湖湘信乎有天人之助矣然当戒严日乆闗梁既阻调发不通而鳯山麻源千里间曽无鸣桴之警吠犬之惊是则吾宗兄夙着忠诚益坚保障之明效也功名日起曷可量哉区区无任钦仰某切闻古之以气义相结者犹曰异姓天伦况乎禀姓受氏同出一源所以统繋百世而使之别于他族者在人心固宜有先后也然则英豪之士遭遇知已相与缔交结言以坚翊亮之诚者岂可独后于他人哉如某者虽惭圭获迎侯门每思要结忠贤共酬恩遇是以于宗兄尤惓惓焉不图高谊先之锡以华缄董之专使首摅报效之诚以昭同志终约兄弟之好用笃懿亲载盟之辞凿如金石筐篚之实重于琼瑰某敢不指日铭心奉以周旋毋或失坠属张君归速未究谢言薄采苹蘩乆稽问敬山域弊陋鲜敌腴施惟增悚息文学郑士恒于张君有童冠之旧輙俾因之以达鄙诚于节下所冀益壮丕图勉恢盛业使枤杜同姓之思不忘于今日则常棣孔懐之义岂愧于良朋异时太原氏衣冠之盛勲业之隆复振于江左则自苍姬而下实宠嘉之区区不胜至愿惟宗兄其鉴之家尊夏中省视来此感佩至意附楮引忱瞻奉未涯伏惟为君民自爱不宣

　　与师山郑子美先生

　　即日秋凉伏惟征君师山先生动履安福某疎逺仪刑倐经两岁屡谋谒教輙以事牵葢丧乱之余出处两艰亦其势然也重以学问荒芜自惭寡陋而交游过爱徃徃称誉过于是有滑稽君子恶其无实巧构飞语歴诋辈流且使其言若皆自不肖出者虽荷诸公照知不为所惑然私心则谓当此时义倘得朋友由此见絶使得遂其返闗却扫茍全逺害之图则滑稽者之赐大矣以此益复深居简出虽以先生平居见知之深见爱之厚亦不觉其间阔之乆也迩自逺归欲一造馆下稍述鄙陋而宿疾未除方谋灼艾谨録谬藁数篇豫纳几下上求绳削而并及取疎之由如此俟炙疮愈即谋省谒伏惟高识雅量度越一时必有以教之尔未诲侍间伏冀为斯文自重

　　答蔡叅政书

　　四月初六日新安诸生赵汸顿首再拜复书于大参相公先生阁下中书诸相公先生阁下伏蒙星源翼差官及婺源州官同雄峰翼使者兴安府委官休寜县吏赍公文币帛为叅议官左右司官同禀都堂钧旨以汸为隠士下其书所在官司以礼敦遣者疾病阽危闻命悸恐间数日又以叅议公与诸公所题手书来示捧领三读深以病废日乆上虚大丞相求士之盛心次负叅议公与诸公荐扬之厚意感激忧惧不知所裁谨以不能上道之由沥诚具书上谢万一伏惟少加察焉汸之生也禀气甚薄二十五六时风痰之症积成痼疾手足头目日渐长大而躯干与两臂独细弱如初歩履极艰饮食甚少如耄耋老衰者其残废不堪人事之日乆矣迩岁以来加以寒湿外感身兼数症药饵无功医者厌于调治友朋倦于馈给温热间作痞结怔忡弗能食饮顾视余景亦不甚惜此皆使者与诸官吏连日所亲见若是者其可当大丞相之求与叅议公之知遇乎然汸所以得虚誉于时贤者葢亦有说早岁获见一二前辈于经学稍知用心既而以乆病故仅守春秋一经其它经皆不能复更读史书仅考左氏传亦不能记诵其它自史记而下治乱成败之说皆力不能及葢以乆病早衰不能勉强非自弃也此则必与汸有徃还之旧者然后知之其尝邂逅一面者不能详也而况于仅闻其名者乎若是者其有取于武功经营之日乎其亦有禆诸明公之末议乎然则虚大丞相求贤之盛心负叅议公与诸公之举者非小子之罪也自古创业之君其功臣谋夫未闻有一人出于经生文士者迨其中世误于经生文士则或有之何则以其素不讲当世之务也晋人所谓宜束之高阁以俟太平者夫岂不试而言哉若汸者足迹不逺无四方之游无俊杰之交自度病不能进早岁则絶意场屋其于时务未尝用一日之工然则使汸不病且不敢以无实之名昧昧而前以冒弓旌之招而况于笃废俟尽夫复何言是亦可见其命之穷无其才而有斯疾者矣顾无辞以复于执事者輙敢以先师黄楚望先生行状一通春秋集传序文一篇上呈所以见其早得虚誉于当时者以此而以其乆病废不能脱藁恐有遗恨于身后者亦在于此伏惟叅赞之暇一赐览观使小子得藉诸明公余庇稍求医药进饮食一二年间不死幸而克成其书以示天下以传后世使天下后世知大丞相与诸明公待士厚病者得养废者得起老先生待朴学皆得遂其志成其业以垂无疆是则仁人君子之泽非但一时一士被其赐而已也干冒尊严不胜悚息不宣

　　寄上苏公伯修

　　即日仲春伏惟尊候动止多福汸自姑苏舟中拜别即转吴兴度腊改岁回钱塘会葛元哲昉闻旌节所次用释驰系汸窃闻古之君子居廊庙则功显在山林而言立是以或出或处初无容心而高风伟绩显白一时焜煌干祀尤可尚也矧礼失乐流文散史缺非弘才卓识夙有闻见不能辑而存之阁下素抱述作之志倘及今视听精明体履清暇网罗遗逸成一家言以幸后学忱非小补前辈欲著书多以闲居日少志弗克就九重侧席良辅乃躬瘁効劳则汗青未有期也汸穷山晚进仰恃一日之知輙敢僭效其愚如此惟家贫亲老不得供洒扫于溪堂备捡阅于书府旦夕瞻企无时可忘耳因高则诚入京谨奉手状起居干冒清崇不胜悚息伏惟幸察不备

　　答朱子范

　　徃岁专诣门墙拜顾存之辱庶几获质所闻夫何中道而同行者以亲姻为嫌由是此心弗克独遂尚蒙枉骑出见寒林古木中依依数语而别则亦人情事理有当然者非敢介然于左右也春初闻从者重赴广陵深以未申祖饯为媿雪中获领手翰三复竦然所以惠我者厚矣某于义利取舎之间析之精矣顾念不敏之资察焉而不足于明勉焉而不足于力虽持情之耿耿终抱志以悠悠则未审吾兄何以匡其不逮也蒙喻金兄有共学之志顾何以得此矧寒宗于先世有连姻今本初兄弟又为至戚亦何敢偃然拒之大抵学问之事以志合身安为本空山凡事草创来者徃徃不获便安为叹客主为之两难其迂疎之学不达时宜终鲜及人实又不待言也以此不敢相与为茍且以误其迈徃之志尊兄必察其愚不以方命为罪尔承闻此兄质美而志坚又有吾兄为之表帅可谓有余师矣他日倘获承接自当三谢不敏望执事为善达此意幸甚幸甚

　　答倪仲弘先生书

　　汸顿首拜覆仲弘先生翰制尊右近尝扣谒馆下获闻至论殊慰离索虽相距不逺然别去不能不怅然也去岁蒙尊翰缄示教答疑义佩服之余再具求教而书竟未达兹复掇其一二録呈并平昔所欲请益而未能者以徼终惠倘辱不弃幸孰大焉尊翰太极不离乎阴阳而亦不杂乎阴阳则天命之性不离乎气质明矣按此语湏子朱子而实出勉斋勉斋曰天命之性自其理言之不杂乎气质而为言尔向亦未得其说后见朱子有云某解太极图云某此句当子细看今于某解说尚未通如何论太极因此求之方悟朱子微意所在葢非有以离乎阴阳也一句是正说太极本体二句是发明周子立言之旨谓无极而太极五字乃是即阴阳而指其本体不杂乎阴阳而言之耳非谓太极真不杂乎阴阳也故曰即太极不离乎阴阳而亦不杂乎阴阳而为言皆是深致意处张子曰形而后有气质之性善反之则天地之性存焉勉斋恐读者未达此旨误以禀受于天者为两性也故以朱子释太极图之意释之葢谓此理既赋于人则已堕于形气中非复本然之全体不可纯以天地之性言今曰天地之性乃是自其理而言之不杂乎气质而为言尔非谓天地之性真能不杂乎气质而可以舎彼而全此也尊翰又云若以理之不离乎气者言之则天命之性得于有生之初若以理之不杂乎气言之则天所赋于有生之初而我受之以为性者本无不善也此初字是指天命人性赋受之初言所谓不离乎气者也用前二句观之则是得于有生之初者果有两性也通后二句观之则是理之在人者有二而所谓复其初者乃是舎彼而全此也气质之性虽曰形而后有然使得之于天无是本然之性则亦何以为是气质之性哉故程子以本然之性为极本穷原之性又谓二之则不是意可见矣愚意如此未知是否尊翰云尊德性者存心之事静时工夫也道问学兼致知力行而言动时工夫也致广大而尽精微存心而致知也极高明而道中庸存心而力行也此一节尤不能无疑葢动静工夫皆是就心上说如所谓存养省察是也与致知名义事意不同可疑一也且以尊德性专为静时工夫则与存心而致知力行者自相抵牾可疑二也谓存心为尊德性之事则可谓尊德性为存心之事则不可可疑三也昔有以问为致知学为力行者朱子不以为然今欲并包力行为说可疑四也汸昔年读书最患多疑每一开巻则如猬毛而起虽圣贤书亦然尝谓程朱二先生发明斯道庶无复余藴若于其原有一字不通则是道体之全犹有所昧故亟欲求教倘以不为渎则继此当有不一之请也惟是昨承诲论深叹夫践履之难则小子犹不能无憾于斯然不敢遽请其目者诚有所待而不敢轻也良以平昔仰慕高致非止为一二文义请益而已向以间阔之日多故不敢妄请今则相望甚迩聚会可常则其性习之偏必已深察之矣虽不敢数扣凾丈而书问启教当在所许也然常思之士之为学必于斯道之全体大用稍能窥其大纲而又必于其知之所至行之所逮浅深分数无毫发之不自知然后知行交勉日有程课而进修之序有所考师友之教有所施也不然则浩浩茫茫实无立足之地而欲以疑于近似者自诡贤于流俗者自安谓之知道且不可而况于君子成德之事乎葢尝反已而思之其麤心俗见渐知解剥乃由长年歴事而然似非义理浸灌所得者向承尊诲谓若稍能变化而终未敢便认以为是也区区稍类谨厚亦以资禀之偶然而忧思之余其是非羞恶之心不能自泯此古人所谓匹夫之行者圣贤践履之教恐非谓此也夫践形由乎知性读圣贤之书而麤通其六艺乃知性中一事耳未可便以圣贤之学为止于是也汸之所自知与其所愿学者如此其所不知与知而未当徒言而不能践者寜无望于师友之训哉夫病者之求医必尽告以受病之原而后剂量浅深得尽其技是以虽知辞多之为渎而不能已也若夫有千金之药而不能信服则护疾灭身之罪其将何辞先生念其附托之意不在于他则必有以教我矣楮短心长言不尽意伏惟恕察不宣
　　近承附至良方已领稍凉便当依法合服也大学辑释敬已伏读一过区区妄有所疑即已随处标识其一二当讲者谨条具求教幸有以订其谬也
　　一凡例二字固是著述通用但施之圣经贤传之首似大郑重朱夫子著书义例甚精皆未尝自列于书首况乃编次小节无大闗渉又皆先儒成法或只用自叙之语引起却逐一写去未审可否
　　一泛滥二字已尽编集成书之罪谓之龎杂则波及于立言者矣
　　一点掇训释以便初学亦是一说但朱子著书或详或畧必有深意存焉非是不为初学作计若必欲剔抉无遗使人一览意尽则入耳出口者得以肆其灭裂沈潜玩索者无所用其心思徒増浮躁之风罕有自得之妙所谓语意平常者似可省去也四书海涵地负初学所未解者多矣岂能一一点掇邪如两三句以上虽非特笔决不可无陈先生曰四字葢书名已更故也
　　一以挑剔精妙警策明快赞胡先生通旨甚当但此八字乃宋季作经义之法未可専以此等为好也自有四书集注后唯勉斋西山双峰暨胡先生多所发明皆是于四书中有真见者双峰融贯朱子之论时有失其真处胡先生必欲章章出一通旨是以过求处尤不少耳辑释于诸家议论皆有去取则所谓不敢録者似不必独于胡先生说破也伯武尝对子韶言之亦不可不知耳
　　一所引胡吴新说皆是本无可说而强生议论故于枝蔓上更出枝蔓如所谓格致二条贯彻乎诚正修齐治平之间非诚意以下不事乎格致如以敬止二字为文王明德新民之极致皆似是而非不通究诘且大学工夫所谓其叙不可乱而功不可阙者在朱子俱有成说无复余蕴若谓格物工夫则随所遇而用力焉可也今以格致二条为贯彻乎六者之间则是知致邈无其期而物有未格知有未至而意已可诚心已可正身已可修家国天下已可齐可治可平也又谓非诚意已下不事乎格致则夫诚意正心之术齐家治国平天下之具皆学者所当穷格之先务非可以临渴而掘井也所谓明德新民之极致者如下文所引淇澳烈文之诗是也文王新民之极致则上文周虽旧邦其命维新者是也敬止二字乃是就文王德性上说并新民言之非经旨通前后二家之说观之似于章句或问之旨元未看得贯通完全但欲寻行数墨剽窃立论耳信乎学以为已者之难得也汸本不敢僭直至此近蒙书示朱子及张吕二公问答三复悚然知三先生胸次如青天白日无复毫发留藏回护之态真是圣门诸贤哲气象葢所谓唯知义理之无穷不见物我之有间者岂复校其能不能多与寡而为之进退哉益知先生之盛心为有在矣是以肆其胸臆至于如此乱道处幸有以教庶不负其求教之初心也人行速又有猥事不谨详乞尊照
　　即日天气乍冷伏惟尊候清安汸向者伏读大学辑释尝尊严命以鄙见求教继辱手书多蒙印可且有随所见不惮忠告之属此在先生固为盛德余事而小子问学空疎误承推奬不能无愧尔屡欲具谢不敏而以冗猥未能也中庸所采前辈精义大畧无遗视大学殊胜然此书实未易言惧无以复于左右者故稍乆不敢奉还近日偶观东阜翁礼记集义纲领有云儒家以大学为门户中庸为阃奥入其门庭造其阃奥由是而读戴记之四十七篇大本立矣宜无难者反复数过殊未知其旨意所在若只以诵习其说便为入其门庭通贯其义便为入其阃奥则子思子所谓立大本者恐不谓是未审老先生所谓门庭阃奥当是何事乃复有待于诵读戴记而后大本可立邪庄生曰语道而非其叙则非道矣先民有取焉昔者朱夫子从李先生受中庸之书求喜怒哀乐未发之旨自以为未达而先生没有如穷人无归之叹其后如长沙与南轩论之三日夜不能合由是观之则朱子之所以审问而明辨之者岂特文义之间而已哉若只以文义求之则是书有章句有或问有门人之録有石氏所辑因其所已言而求其所未言思过半矣若必欲视为已事则程子所谓放之则弥六合巻之则退藏于密而终身用之有不能尽者恐非可以寻行数墨而求之纸上也朱子尝谓范淳夫一生只将圣贤言语忙中即抄一畨便了所以见处全不精明淳夫高明博雅度越流辈乆从二程夫子游一时名世之士莫不推服而后之大儒论其失乃如此则吾道之大诚有未易知者哉又尝谓不用圣贤许多工夫亦看圣贤底不出不用某许多工夫亦看某底不出其所谓圣贤工夫某工夫必有事实决非虚言然则茍不求其工夫所在以实用其力而遽欲苟附益于圣经贤传之间皆朱子之所不许也若曰著述事体与反己之学殊涂则亦未审其何所据依以为折衷羣言之本欤大抵近世君子多以辨析义理便是朱子之学纂述编缀便是有功斯文故于向上工夫鲜有发明日用之间无所容力其资质近厚者亦不过茍免显然悔尤而已圣贤中庸之教岂如是哉若汸之气薄质弱尤切忧惧而用志不勇未之有闻先生诚不以其言为妄尚幸有以教之也蒙诱掖谆切不敢自弃屡欲面启而拘事未遑兹因便风谨勒此承动静俟得近闻却当进谒并请中庸下巻参玩前后续求所以教也不备
　　向因送客得邂逅一见少慰翘渴值仲本拉过其家不获践回途谒教之约继又以事奔走郡城是以中间虽尝两奉惠书而皆不得以时上答状也昨方抵馆舎则知从者亦尝过邑郛但未知继此可得侍晤否县公亦欲少欵若得径为此来尤幸汸屡读中庸辑释纂録前精义大畧不遗良不易矣思欲罄竭愚虑少副谦德之万一而涵泳所闻未之有得袁氏所録吴先生绪说多宗程子其异同之故亦非一再省览所能骤决也是以虽欲妄有指陈而自知其非未敢輙竟其说尝观朱子自序有曰沈潜反复葢亦有年一旦恍然似有以得其要领者此葢语人以其先难之故后得之由使毋以易心求之也既曰恍然又曰似有则有非指要纲领四字所能发明者矣夫是谓之知德夫是谓之知道而知言则其效也其曰然后乃敢会众说而折其中则可见前是葢有所未暇焉葢其于明善诚身真修实践如行者之赴家其至可期饥者之得食其饱可必至夫一旦豁然贯通之日而后众说之异同得失折之于此无一不得其衷焉非揣摩比较从事于行墨者所可同年而语也区区自虑以为如汸等辈资质之凡近心思之麤浅茍不能于为已为人之际一刀两叚发愤刋落然后实求反已亲切之训以致其絶利一源之功而徒尔朝翻暮闭口诵手抄则是终身无由知至毕世不能意诚而释迦达摩果贤于孔孟矣若夫先生志意之诚确工力之专勤而虚已择善无间物我其所存所就岂晚学所能与知但近日前辈著述殆夫借仆铺面张君锦绣者恐不足为先生道尔仰戴亲爱之厚常切愧叹深惧有负所期故敢倾倒其胸臆之私其是其非尚幸明有以教之是所愿也中庸辑释二帙周礼订义古义书各一帙同纳余俟后便恐从者解去书馆则侍诲有未可期者故特专人贡此汸此间去留迟速却俟得严命后为之图尔干冒清闲无任悚息

　　与袁诚夫先生论四书

　　日録疑义书即日仲冬伏惟楼山聘君先生尊候安福徃岁仆人还蒙赐手书缄示孟子日録许以难疑请益可于文明处间达窃惟先生古道盛心嘉惠晚学如此而小子疎庸辱教有自敢不竭其胸臆思所以承诲论者乎谨以日録诸书叅之向者所闻要语所得尊翰诸有愚虑悉呈先生其终教之戊子赐书云足下天资非不聪明学问非不博赡究竟非不精详但觉本领尚未分晓统宗会元之地欠着工夫此处未甚融贯则读经书未免有窒碍汸窃谓此一节深中浅陋之失但上三言亦予之大过尔又曰虽朱子不能不微有此失所以专守其说者又加甚焉汸于先正大儒所造智不足以及之不敢輙揆所闻立议以取侏儒观场之诮窃谓先生学于吾文正公而文正则于朱陆二氏之学互有发明者汸闻陆先生曰今士大夫不志于利惟朱元晦此言真如震雷惊霆当时名儒杰出各立门户甚众至此皆粉碎矣后之君子顶门上若当不得此一针则于元晦地歩未易抗衡也况所谓统之宗会之元者其可从下窥高以意识卜度乎若学者于经旨专守一说则事又不同葢义理无穷故不当以先入之言为主但得于彼者未见其无疑则舎于此者乌可以轻易也若夫向里一闗无所开发而徒欲守先哲之见以为己见诵先哲之言以为己言则小子虽陋亦未忍自画于斯先生尚有以教之否戊子见教云论语志学一章前三句是穷神之事究竟至此则吾心之所存与天地为一后三句是知化之事了悟至此则吾身所行与天地为一汸窃谓若此则是圣人四十已前穷神至五十已后始为知化四十已前究竟至五十已后始了悟也易所谓德之盛者其后前迟速乃若是邪究竟了悟乃释氏所谓心学一边事儒者不道恐非所以论圣人又曰知天命与天地合德是致和是万物育耳顺与日月合明是致中是天地位汸窃谓以此意配此章之叙言之则当其与天地合德时未能与日月合明当其致和而万物育时未能致中而天地位也此章虽为圣人之学然其进有序不可如错综言之又蒙见教耳顺之说且口授微旨而未及请益后闻之録师说者有曰此谓天下之声耳无不闻而心洞知之尔彼释氏尚能通他心吾圣人岂有不能汸窃谓未易以言语辨也夫大虚之无外徃古来今之无终始声色貎象之充塞满盈而无纪极皆子思子所谓虽圣人有所不能知者也而释氏则以为知之故赞其师者以为山斤海滴地尘空界尽无量劫无所不知而犹未尝即此以为具足今使圣人果有以知其所知则彼犹有贤于圣人者使圣人果无以知之则亦无待于知彼所知而后为圣也夫天以左旋而成岁功日以朝升而曜羣动圣人者顺性命之道以叅天地而赞化育者也是故仰观俯察以知幽明之故原始反终以知死生之说而非有怖于中而后求有待于人而后征也然则范围大化不必周知三世曲成万物无取兼照十方岂非以其所本之异乎彼且以尧舜为凡夫圣贤为非类葢亦自知其不可同于儒者矣今儒者则曰彼所能知吾圣人岂有不知则是见月之生明于西而拟天以右旋求日之照夜也岂其然哉此在晚进固不当妄论幸先生尚有以教之日録从心所欲不踰矩之训以从与不踰属天地心与矩属圣人在圣人分上固有此理但非此章之义如必用此说则是从心上元阙却天地两字也大学日録云明德新民各有至善其为至善各有分限明之新之者循其分限而不相侵越是为止于至善汸窃谓如曰明德新民各有分限是明至善可也今由其为至善各有分限是于至善上更有分限矣大学经传于明明德新民未尝各出至善二字微旨可见如曰明明德新民皆止其分限而无欠无余可也今曰循其分限而不相侵越则未审明明德不止至善何以为侵越新民界限新民不止至善何以为侵越明明德界限乎戊子赐书云未当止而止未满其分限非至善也当止而不止越其分限亦非至善也过于此则侵于彼如谏亲不从而止是侵入谏君分限谏君不从随之以号则又侵入谏亲分限汸窃谓以未满分限对越其分限语意纔备可见侵越二字只说得一边过于此则侵于彼就谏亲上犹可至明何则君亲尊同谏诤事同尚不达天属义合之分而昧所施之宜虽谓之相侵越可也今明明德新民虽有内外本末之分然首尾相因只是一事葢明明德止于至善则家国天下一以贯之而新民在其中矣未有余于明明德而不足于新民者亦未有有余于新民而不足于明明德何以谓之过此则侵彼乎又云格致则欲其学而知之止于至善诚意则欲其勉而行之止于至善正心则欲其操而存之止于至善修身则欲其泛应之无不止于至善汸窃谓至善以事理当然之极得名日録以当乎理而妙于事释之精矣但谓格物致知诚意正心修身以下工夫各欲止于至善则恐非大学本旨大学以在止于至善上承明明德新民下即继以知止能得而以知所先后继之然后因古之欲明明德于天下者而遂推八事以先之叙却由物格以顺说相因后之效而无复止至善之云传文中亦以无所不用其极之效其下引诗以见新民用其极者则直蒙上文言之不复更云至善自第十六章传以后皆无一语及至善矣其详畧后先必有深旨葢尝论之必修身以上五者皆备乃为明明德必齐家以下三者皆备乃为新民故总以明明德于天下一语起之必明明德新民无不用其极方是止于至善故经传说至善处皆合明明德新民言之不复析为二也若八事则不然当其物格知至意未必诚也当其意诚心有未正身有未修而家国天下未能齐治平也安可以一事之功而袭至善之名乎茍一事未至且不得为明明德且不得为新民又何以谓之至善乎传所谓仁敬孝慈信乃是明德既明之后所止莫非至善其目虽五其为至善则一葢未有为人臣止于敬而为君不仁者未有为人子止于孝为父不慈者使得之于此而失之于彼则其所谓得者亦必非其至也况所止之善必有其名若仁敬孝慈信是也今谓格致以下各有以止于至善则其至善之目随事得名当有八义将何以为之名哉然则以物格知至为知至善之所在则可谓知之止于至善则不可谓意诚以下为得所止之叙则可谓各止于至善则不可故格物致知诚意正心修身之功各造其极只可谓之物格知至意诚心正身修而无至善之名齐家以下亦然何者八事反复相因初无二绪而止至善为明明德新民之极致不可以物各有止之泛言者而汨言之也日録云有定者意诚能静者心正能安者身修能虑则齐家治国平天下在其中矣汸按近日前辈多有同此说者窃谓有定则意可得而诚矣定未底于诚也能静则心可得而正矣静非正之谓也能安能虑则身可得而修凡举而措之者无不宜矣安固不可以言修而曰齐曰治曰平者乃所虑之事而非能虑之云也日録云知所先后则进为有叙而不拂乎大学之方法矣汸按以方法训道字是欲与第一句道字相应然既曰知所先后则是已得其方法不可但谓之近不拂亦非近字之义日録云修身之功在省察其身之所行而整饬其过不及之差又曰欲人于此动輙省察其身之所行免致五者之辟戊子赐书云圣人虽曰安而行之亦须常加省察修身之功圣人亦虽有但易如贤人尔汸窃谓如上所论则五者之辟虽圣人亦几不免而后中也是犹有所存然后能不亡有所理然后能不乱也何以为大而化之何以为有迹无迹何以谓之由仁义行非行仁义向者僭易说此意与濓洛先生论圣人气象处不同正谓此尔己丑赐书云圣人有心而无为才说有心则是省察汸窃谓圣人有心是对天地无心说若曰圣人有心省察却是有为矣据愚见则贤者不忘省察为有间断颜子不能无违于三月之后是也圣人纯亦不已自无过不及安用省察若曰心不自圣亦只可言明德不可言修身可言顾諟不可言省察是故大学明明德传中无学者工夫修身传中无圣人气象故汸尝谓明明德新民止于至善是举圣人事为大学标准自格物至平天下乃是学者工夫举古之欲明明德于天下者而逆推其用力之叙则所以明古之圣人亦必由学而后至而学者之功必可至于圣人是则所谓大学之道孟子日録浩然之气章云正心即大学之正心言勿强正其心汸窃谓必加强字作勿强正其心而后语意可通则非大学之正心矣向承赐教谓必有事焉是急所先务勿正心正是勿期其效之意但不以预期训正尔既曰勿正是不预期其效之意则以预期训正左传有明文比之加一强字而后通者固不省力乎大抵此章之旨本不必以大学之叙言如欲合而言之则诚意正心之功之效未尝不备孟子此葢所谓不动心者心正之验也持其志者正心之功无暴其气者正心之助也下文言浩然之气则志又在其中矣葢养而无害已包言诚意正心之功塞乎天地之间即其效也日録曰所行皆直则吾之动作与天地同运而天地之气即吾气矣谓非心正身修之验可乎然其所以至此者岂有他哉义者人心之裁制而形于事道者天理之自然而具于心得是气以为之配则内外昭著充周不穷而心无不正身无不修矣所谓直养有二集义者养之始事也但事事合义曰自反常缩则意无不诚矣必有事为养之终事也循天理之自然而不以人为加之非正心而何始之害有二义袭而取不慊而馁是也不知义者不足与言此告子所以外之也终之害亦有二忘与助长是也若专以必有事焉为集义则烦复失叙而不可通矣昔二程先生皆以有事为敬其曰敬则内自直者必有事焉而勿正是也其曰以敬直内则不直者正与助长之谓也伊川所谓不集义却是无事者为不先集义而徒欲持敬者言之耳非谓必有事为非言敬也上蔡亦曰浩然之气须于得其正识取而初心之要实在勿助勿忘之间舎是他无以为正心之功矣孟子之论初未尝废却正心工夫但此章养气之论乃是举其所自得者以告人故不以大学之叙言之其实未尝不互有发明也以寡欲为诚意之事亦非大学之旨葢寡欲是恶恶如恶恶臭方是诚意只言寡欲则其自慊不自慊未可知也篇末云万古一理千圣一心世虽逺而心之神明实相接迹虽异而心之天理实无不同汸谓有以见万古为一理则不必言相接相接者两物相连及之义也有以见千圣一心则不必言无不同无不同者两物相似之名也将欲一之适以二之葢亦语病之一端乎中庸修道之旨向者豫章临川皆得剧论今亦不复多为之说以渎尊听但谓此书篇首三言从上生下语意相涵可法如云所率者即天命之性所修者即率性之道两性字无异义则两道字岂容有二乎今必以此道为有污壊之道必修而后复则与率性之道异矣又恶可以同条而共贯哉大抵此三言是欲推原性道教所以得名之实曰性曰道皆指其本体之自然故教字亦从君师立法为言如所谓诚明谓性之性明诚谓教之教皆是更转一义而已谓之得名之实可乎中庸传道之书也是以继之曰道也者不可须臾离实从天理自然处言之故下文有戒慎之教无克治之功此孟子性善之教所从出也使其指有所污壊言之则当迁而之善可也安得连举三道字而断之以不可须臾离乎不可二字是儆戒之辞而日録以未尝须臾离释之则未尝离云者乃以自然之理言之也然则上文独不可谓因其未尝须臾离者而修之以为教乎夫道以自然之理言日録则以污壊释之不可者儆戒之辞日録则以自然之理释之其非此书宗旨甚明始借圣贤之书以寓已意则无不可若曰修者整饬敝壊之辞不可谓之品节则此字之始乃段肉为脯之名夫条而段之十脡为束于品节之义为近初非以肉之敝壊而为之也窃观先生四书中庸日録特为精密多所发明惟首章之义为一书大纲而未易通解如此故中间虽有微文小节不能无惑者皆不及遍举惟德人君子以辨学明经为志不厌不倦之美诵法圣师庶几有以终教之乎汸齿日以长读书穷理未尝少忘于中山居陆沈殊罕寸益西望引领不胜驰情非寻常人事语也尝附问豫章知文明以秩满归计无从达今留钱塘因元哲还便谨具録平日所欲上请者附纳左右倘有尊翰批答则敝邑张尹乃杨随翁高明初亲戚其家常有人徃还可以转致末由省谒伏冀调适寝兴为斯文自重不宣

　　春秋纂述大意【寄宋景濓王子充】

　　春秋师说三卷
　　黄先生所著六经补注翼经罪言等书篇目虽多其攻撃辨难使人致思只是一样文章大畧与公是先生意林权衡相似雅意欲得同志二三人共传其学其入门只是教人看许多疑节后却自思之虽告危太朴亦不过如此初受春秋只令熟读三传于三传内自有向上工夫比请益则立例使人思之如行状中二百四十二年内外之说一二年不能晓得其易置后则注脚元只在前说中葢二百四十二年之外者自伯禽至鲁国亾之春秋史官相承之法也二百四十二年之内者隠公元年至获麟之春秋圣人之法也凡一事皆具此二义以为单传密付尽于此矣然退而读本经终是例断不得许多书法异同始且旁及他经辛巳秋归朱文试回疑小子辈年少学浅故此老不轻授即慨然同徃拟同受其易象之学比至相见颇喜朱文精敏然问答之际不易前规大意与行状中谢李学士之说同朱文先回汸独留得口授六十四卦卦辞大象谛而求之大抵于象学无入处乆之所考左传杜注等义例颇见鲁史遗法欲以此复命请益而此行先至道园为虞公留住一岁来年专徃九江则先生捐馆矣易学既难着手而春秋微言颇有可思者乃摭取诸书中说春秋处叅以所闻辑为春秋师说三巻附行状后所以备述其事者葢黄先生是深究经旨失传之由以先儒多才高说得经学太易为戒以深思自得为凖故严立一家门在熟于先儒成说徃徃看得不然此是第一节首冀留览幸甚
　　春秋左氏传补注三巻
　　黄先生论春秋学以左丘明杜元凯为主所谓鲁史遗法既于左氏传注中得之而笔削微旨殊未能潜窥其罅隙后思礼记经解始悟春秋之学只是属辞比事法公谷所发书不书之义陈止斋因之以考左传正是暗合此法故其笔削义例独有根据所可惜者偏于公谷与杜元凯正是吾得一边乃以陈合杜举经证史以章旨附入左传集集解中属辞比事以考之今属辞书中八体由此得其六七后考日月之法传中事实巨细徃徃脗合为益甚多其它傅会处与凡例之谬为先儒所攻者并论之然前辈知左氏义例之背谬而不知其事实之可据知后传论世变之可取而不知其以书法解经在三传后独能发笔削之权此补注所以不容已也
　　春秋属辞十五巻
　　初尝会萃诸家说合经意者作集传岁乆未能脱藁日月之说亦未定始悟属辞比事欠精欠密窃谓先王制礼后王定律事虽不同然其伦理分义治体法意莫不在乎尊卑上下内外之间缓急轻重大小之际况春秋兼该礼法事有常变道有经权而学者乃为一切之说以释之宜其不能通也于是离析部居精别其义类而更以属辞比事之法细推之则凡滞碍胶结处皆涣然冰释因之以考日月之法亦昭若发蒙如有神助矣葢属辞比事之法至是愈见其妙而经之八体始定既又思八体之名虽不可易汸出于一得之愚若非彚别胪分使人一见了然非惟覩者未易深察虽吾书亦未必无矛盾也乃分为八篇而类释之名曰春秋属辞尝谓圣人作经虽不可测以今观之二百四十二年简重如山亦必属辞比事而后可施笔削所以学春秋者若非属辞比事亦不能达笔削之权故其间纪纲义例皆是以此法求之于经的有证据然后取先儒之说以实之殊与臆断无绳墨者不同此属辞之所以名也第一篇与末篇即是黄先生之意考之经传并不见笔削之迹第二篇笔削之旨乃本二传陈氏择其所当存而补所未备第三篇至六篇间有先儒之说而后传之指居多或辨其所未然第七篇发机于二传何氏及西畴崔氏然黄先生日月例亦只守孟氏之说尝取林少颕谕日月二篇置六经补注中亦不甚取后传不全废褒贬所取三传义例今皆不能尽合譬如适国都者其道路行程轨辙一遵指授至于宗庙之美百官之富只合据今日所见言之乃为弗畔尔愚见如此悉俟是正
　　春秋集传十五巻
　　旧藁纂述之意备见旧序
　　新藁日月之法既明八体既备义例俱有定说之后重改旧说尚未尽脱藁然属辞已有全书而集传终不可无传者属辞是先考定史法以明圣人笔削之权集传是推原事情世变以达圣人经世之用二书各有所主互相发明而后经意乃备
　　右具如上此经唐宋说者虽多大抵有二途一曰褒贬一曰实録褒贬之法每相矛盾其说自不能通而实録只是史官之事与孟子说春秋处不合诸家各以其意立论言人人殊既失事情又昧书法故黄先生一切断以虚辞必经旨既明义例既定然后可择其存者存之若黄先生力主杜氏得圣人制作本原止斋根据三传从书法立义得学春秋之要皆卓然有功于经然啖赵以前说者已数百家近代复数百家汸徃来江湖所见不过数十家然无踰三传三注及陈氏者最后见庄氏文雅堂书目内有未见者四十余家一时甚不能忘情疾病颠沛后心力凋残不复动念惟有以是正之幸甚

　　共学斋记

　　后王降德之道不明士君子能反诸身以为学者千百年来大畧三变以复于古而异端不与焉处污浊之世不忍自同于凡民而又患夫资之不足也于是乃有佩韦弦以矫偏运甓枕圆以警惰昼有所为夜必焚香质于神明念虑善恶之萌必察焉而各以其物识之以观其消长葢动心忍性不如是不足以有立于时则自知也亦明矣于是有君子者出主忠信以饬其躬以匹夫而立师道使在三之义赫然白于天下后有作者不敢忘焉其视专一善名一行则又逺矣于是又有君子者出以其得于天而成诸己者本经训以淑斯人使礼先乐后之教下学上达之旨复明于世益自秦汉以来学术多失于是始归于大中可谓罔极之恩矣自其教行高明特达之士翕然归之然其间善学者乃复因其性之所近端居黙识以极夫反已致曲之功而后传之无弊则君子之学夫岂易言也哉汸学于古人而未之能进窃惧夫气昏力薄不足以底于成乃题山居读书精舎之西室曰共学与同志者居而勉焉噫人固与庶物并生者也茍无以反之则情识利害之间将无以自别矧学不至于知至而意诚其气机之窃发者每起于芒忽而不自知而天理之存焉者寡矣彼愤悱坚制高迈卓絶以自拔于凡污者亦何可少乎易曰智崇礼卑智崇效天礼卑法地圣贤之言无二致也羣居终日而义有不出于此者何足道哉乃书之以为共学斋记

　　华川书舎记【因宋君论文而详叙其本】

　　婺州义乌县有泽曰华川王君子充书舎在其上同门友宋君景濓歴叙上世以来为文者之得失而卒归于圣人以为记辨博精诣殆不可加矣至正十一年冬汸与子充相见于钱塘子充又俾汸伸其说既不得终辞则以复曰圣人之文非一家之言也昔者成周盛时帝王制作大备其载诸方册以垂轨当世者谓之礼经若韩宣子适鲁所见其类矣诗采诸民间策书辞命职在史氏未尝使学者执笔习为之也吾夫子顺先王诗书六艺以设教而学文之训门人识之亦曰考观圣贤成法以尽其职分所当为者而已葢自一身以达天下弥纶益着而非外求由小学以底大成品节愈严而无二本成德达材之众率由于斯而徒以文学称者非圣人之意也是故夫子删诗定书赞易修春秋以为万世明法而必曰述而不作曰吾从周则岂以言出诸口者谓之文哉战国争疆道术分裂则一家之言兴而异端起矣自兹以来吏治不足继以武功而为国者始思息民以黄老经义未明流为笺疏而反身者唯知洗心于释梵由是马班崔蔡之伦以文名家凌厉纵横浩不可遏而先王经世之术微矣贾谊董仲舒掇拾于残阙而莫之行诸葛孔明范希文鞠躬尽力而未足以有明也舂陵河南大儒继作然后二帝三王所相传授者始焕然于时闗中张子因之崇执礼之教精思以致道修辞而断事以一乡而准天下考三代以示方来卓哉学者之楷模矣迨新安朱子继周程之绪大明经训以觉斯人而浙河以东若吕薛二郑氏取周公旧章离析错综如示诸掌学者始由斯得以窥见圣人制作之盛焉然当是时陆子静氏出于临川以其得于心者行乎家邦充然自足而诸君子之志荒矣薛郑会归于朱子而吕氏则无间焉陈君举薛之徒也乃自以书请益于陆氏此又论先哲于乡土者所宜慎思而明辨也况夫有志于斯文者乎子充早受业于同郡学士黄公黄公之见于文章者岳静渊澄不大声色固非欲以言语文字名世而子充明经洁行卓越不羣因乡先生精神念虑所存以端述作之本原极古人之能事必有征矣则虽俯仰一室而所以系吾徒之望者何可量哉浙东多文献故家他郡莫及昔余尝欲徃游而未能也异时考德会文之乐舎华川奚适乎

　　永贞庵记

　　道吴兴郡而西百里至安吉县之东北有昆山焉左蜒蜿以前横右蹲踞而外塞隆然其中如锜釡之覆者奉训大夫延福大监湖山张公之子世华子英葬其母陆氏夫人之墓也子英以至正九年己丑正月毕窀穸豫为屋数间于墓西规置守者以给祠事子孙岁时展省得以止而休焉取易坤用六之义名曰永贞之庵墓前地可十畆巨竹万竿即其南为亭四楹名曰云亭其东有泉靡凿靓深甘洁冬夏常流名曰长生之泉葢庵以明礼亭以着诚而泉以知本也葬者事亲之终不可不慎殷易首坤厥名归藏永贞以大终藏之道也水泉蝼蚁古人虑之而非以为利故曰庵以明礼墟墓之间生哀其发扬于上为昭明焄蒿凄怆者蔚然其如云沛然其将雨而未尝有所聚散徃来也况于孝子慈孙之致爱致悫者乎故曰亭以着诚礼原于天诚立于已自吾身而反之吾亲有存有亾其气同也自吾身而达之吾子吾孙有今有后其心一也君子之事亲行乎自然而发于不容已起乎一念而放之无终穷者岂有他哉观乎流泉之不息而可见矣故曰泉以知本君之意葢将使其子孙进于庵而知礼之不可诬拜于亭而信诚之不可掩退酌斯泉而悟夫一本者之未尝异也则张氏孝思之泽寜有既乎浙河以西俗敝乆矣而丧亲之变又君子所不忍言其能瘗于土者则美田庐以崇梵释治园圃以盛游观岁驾大舟引妇子举一觞以酹焉托体魄于千载之藏而求夫安且固者葢蔑如也若张君因安厝之严以致终身之慕即视瞻之敬以明礼义之原者其可少乎故为之记使其乡人子弟观之幸而有感焉则贤者之泽不特善其一家而已诗曰孝子不匮永锡尔类君其益广之哉

　　沧江书舎记

　　新安江合衢婺之水而东未至海二百里为桐庐县湍濑既尽潮汐欲平恬波慢流一碧千顷岸江之山完厚深固雄峙挺出又足以挟而有之故自昔遯世之士咸乐居焉邑故有阅礼坊宋儒方公悫即唐比部侍郎方公勋别业为居室注礼书之所后人因以旌之今徐君方舟作沧江书舎即此地也始方舟举进士不得志于有司乃退食郡吏之禄以为养然岁大比犹辍吏牍趋场屋至是乃尽弃举子业一意于为诗逺师汉魏近宗盛唐视他作以为格卑不足法也其在新安每从文学儒者相羊山水间吟讽终日殆不知有簿书期会之劳间惟属家人益植花竹果木环舎前后令诸子肄业其中以迟吾归老予是时亦与君游葢尝竒君为人而窃叹其不遇自后一再会君钱塘谈诗论文亹亹不倦因扣其中曰吾非乐为吏每意有不合輙欲舎去适朝论复省台欲拯禁榷之敝为庶民请命而赵郡真定公实来吾幸以末学见庸书生穷达不足论得大人君子为知已不与寻常刀笔吏俱汩没无闻斯足矣矧后数年吾山中花木俱长茂诸儿读书有成服劳奉养各供其职吾当反衡茅理残编闭闗却扫咏歌古人暇日泛扁舟烟浦间望三山于海门吊胥涛之忠愤觅双台于江浒挹严濑之清风岂为晚耶予闻其言而善之且喜其气之不衰而信其事之有成也遂为记之以俟云

　　唐尹生茔记

　　事有起乎千载之上而说犹未明非圣贤所传而终不可止者非葬地之法乎夫人之爱其身与子之爱其亲无间于死生人情所同也魂升矣魄降矣而终不敢谓升且降者为无知亦人心之所有也是故蝇蚋之嘬狐狸之食则上世之人而泚之水泉蝼蚁之害昔人无可奈何则周末之为志者尝忧之夫见于上世者歴代帝王既已定为棺椁衣衾之制殡葬茔兆之仪使人人得以尽其情而无缺于所不见其于周末而无可奈何者则汉魏间多识之士始竭思虑以为其所得为而葬法兴焉然其归在于利生者而用之有信有不信其信求之有得有不得也是以家自为书人自为法而不可尽通又以其有时而信也故其传终不可止然则其说之用与不用特在祸福疑信之间而凡上世以来人情所忧恻而不能己者初未尝论奈何疑其说者遂以死者为散灭不灵而悖其送终之道乎夫信而有得者必其家之积德厚而宰物者畀善地以为之符不信而无得者反是理亦无足怪者而浙右之俗以其说之不信也凡有丧皆措诸水火则是死者恒不爱其身而生者不知爱其亲也呜呼可为悲夫此吾于吴兴唐公子华生茔之作而深有感焉者也始公官休寜见其故家子孙与祖宗坟墓相为乆逺至数百年窃叹美之而又恶夫訹于祸患至岁乆不葬者其弃官而归也余尝即而访焉暇日相与泛舟游河山之阴西望沈村之原若厦屋千间重门列庑而穾奥之尊且严也若营万塞车环骑绕而中坚之完且固也予仰而叹曰美哉兹原殆所谓山川竒会处乎时犹未知为某氏物而公己心识之余既归之明年公乃以书来曰向云山川竒会处者客有以风水家言相之曰是谓吉土葢天目之原委也吾既以值得之异时将规以全吾归子盍为我记焉既又以书见招至三四不倦今季冬余至武林公以夫人蒋氏丧赴余徃吊如礼时公方为夫人营宅兆于所得地区穴之左葬有期矣或曰三吴葬不择地其来已乆昔公葬其先君已得佳兆今又豫为斯茔可谓爱亲以及其身者虽然贤者所尚俗必效焉吾恐葬书不可尽信吉地不可多得是死者虽幸脱于焚弃而终不免于暴露也则如之何余曰是不然夫所谓吉地者乃天道报施善人之一物尔非可以智力求也唐公自起家教授借秩亭长佐郡幕掾行宣政化皆存心忠厚无世俗短薄行其宰休寜悯田租不实革三十余年守令顾虑不行之敝政设施毅然不惧不惑有德于人甚厚夫人以鲜兄弟留养其亲近三十始嫁待众媵有恩抚庶孽如已子语言不出户外而四时祭享必敬必亲皆古所谓善人者而其先又多阴德则天畀佳城以安体魄而利子孙固宜彼或无公一日之积而惟欲以力求之则虽终身无得或得之而谬不足信亦何怪哉夫葬必以礼者先王所以因人情而厚伦纪也葬地之法不经而诡秘未能家喻户解而终不可泯絶亦人情物理有固然者今或不葬不以礼士葢有所不为惟善不加勉而徒恃不经之说可以胜造化而昌后人则余亦有所不信也故为公记之而具述余所感者以谂其乡人君子公名棣字子华晚号遁斋去官二年以奉议大夫平江路知吴江州致仕今年纔六十有五其地负壬揖丙董是役者夫人之弟祯字国祯云

　　起云轩记

　　汸尝泛舟严陵仰观乌龙马目崇髙极天新安金华二水合流其下云气之兴浑浑灏灏千变万化日新不穷而莫可名状也切意其间必有卓越之士高居自致极一世之荣观以乐幽闲而忘外慕者焉欲舎舟求之而未能也至正癸巳之秋戴君庭芳自其郡归为汸言于严陵得友曰马君周翰以起云名轩轩居而欲子为之记也余时闻其轩名已犂然有当于心已辞不获故问君出处之详戴曰马君素无宦情尝起家教授而非世俗之仕也其家居雍雍于于与物无竞图书以为苑囿礼义以为舟舆其所存固未易知也葢尝得蜀郡虞公赵郡苏公碑其先茔世家之逺可以槩见以吾子者二公之客也故求记其名轩之义子又奚辞汸非能为二公役者而戴君之言若是其可无一辞以复于马君哉嗟夫浊世之士乐富贵而患失之厌贫贱而不能去也则好恶忻戚交仇其中其起居若惊其阅寒暑如疟其观山川之流峙如在梦中则云物之舒巻亦野马尘埃而已矣而又何取于斯今马君之贤度越流俗如此已不愧于青门故家矣即轩居之名以求之其胸中必有得于观感之妙而非世人所能知者昔余所欲求而愿见者君殆其人耶易曰云上于天需君子以饮食宴乐其取象于云也尚矣唐之诗人有得于咏物适情者于言云尤善君其尚有取于斯耶抑尝燕坐静观物与性合有不能喻之于言者耶余不能为郢书燕说而雅善名邦山川之胜又乐闻君之为人也姑书此为记异时从戴君买舟率水之滨顺流东下求君于是轩中而请其说君如有以告我当续书之

　　素隠斋记

　　世尝言隠者士之不遇也余独以为不然苟志于隠矣遇不遇不足道也彼不遇而隠者岂其中之所乐哉孔子于干之初九曰龙德而隠者也然夫子尝欲居九夷矣尝欲浮于海矣而皆不果佛肸召欲徃公山弗扰召欲徃遇阳货曰吾将仕矣有干初九之义而不以何哉问津于长沮不对问于桀溺不对使子路反见荷莜文人曰隠者也至则行矣其长徃不来有如是者既而子路卒委身于孔悝而冉有子贡樊迟辈亦相与尽心于季孙之鲁其不隠不以遇也则彼三子者岂皆不遇而后隠哉古今时不同而士之出处亦有不可以槩论者世之乱也覊旅甿隶之流云蒸龙变莫不奋其一旦之死力以易终身之富贵章甫逢掖虽欲不退藏不可得也世之平也宗庙朝廷百官有司悉用文治瞋目语难之士欲进而自售得乎而世常言士必不遇而后隠则其所以为士者从可知矣孔子于大过曰君子以独立不惧遯世无闷彼不遇而隠者其能无闷也哉是故论士之隠者不必以遇不必以不遇顾其中所存何如耳星溪江君子文居深山之中以素隠名其斋其亦异乎不遇而后隠者乎子之结发读书不蕲乎声利隠自其素志中遭世乱起家从事军府而不贪天以为功不阙人以封已虽是非万变祸福相寻而超然其间与人同忧而不同其患其进也不易其常其退也不愆于素如是而隠寜有不遇之叹乎余尝论君色和而气温无城府于中不表襮其外视古幽人逸士无愧焉信乎能素其隠者故为道隠之时义以为名斋之记

　　黟令周侯政绩记

　　国家既平羣盗所复州邑大帅得承制具官时永嘉周侯君儒宰吾徽之黟县卓然以廉能著称汸葢耳熟焉而未知所以为政也今年六月以病求医于黟寓县北僧庐日与父老相接颇能言侯设施之详且曰侯有阴德于人请记其事余曰凡子云云皆侯之政尔何以为阴德且居是官则不茍于其事侯非有为而为者又何以文为父老曰不然郡邑不幸陷贼居人无更生之思矣赖朝廷厚恩复得列于编民当天兵逺临刑威莫测饥馑荐至征发繁兴陨身丧家者何可胜纪而黟人以侯故咸免于非辜其为阴德甚着记而传焉以示吾邑人子孙使无忘侯德不亦可乎余嘉其辞直且喜道侯善政乃比其事而书之曰至正十三年三月侯始至官即宣布朝廷恩德使民户晓凡纪纲禁令悉复旧规选吏募民守要害人民翕然还业无复疑虑矣数日有使者至劝民入粟实军储侯言盗贼兵火之余民甫安集不宜遽有科扰使者怒以语侵侯且谮之于其长侯即移文愿解职事明日使者果至祸叵测侯毅然上道曰得一言而死足矣既而主将察侯无罪第以不当辞职加诮让而已还县会府帖下録诸从事者家侯曰诏书已释罪録其家非德意吏言始官军至时给民印号以明归正邑民不至者数十家当籍侯曰此等或转徙他郡或避冦逺山未还或方从军效用何遽论为盗亲治文书上之皆得免又有命征郡邑大家城郡治侯力言小县痍伤后不堪重役徃返数四卒得请郡将捕叛卒之匿民间者大索境中比屋惶惑侯出令民无得輙动日与将居处亲其鞫问不得妄有称引民恃以安守疆卒言宣之太平县一廵检从百余人突入境中不可止民骇之侯请主簿将民丁护归邑中毋令扰民比至问所以来乃太平被盗时县失其印以盗始从黟来欲执黟民牛李二人去问印所在侯谓廵检曰公从二人者求县印当即其家索之不必以其人去乃与廵检至李氏居坐门外遣卒入索印无有再命索之无有又命索之廵检辞固遣卒入印终不可得至牛氏居亦如之廵检媿屈一旦引去从人有泄其情者曰太平人有恶于富人某某与其吏谋遣卒袭执牛李归拷令妄称县印在某某家乃致死牛李狱中则被引者祸不可解而家破矣知计不行故去尔黟地壤沃一熟而饱三岁乱后畊稼失时沟渠壅底北门堨之渠经邑中曰槐沟积秽填芜尤甚侯按图考问差次其役疏浚有方咸复其旧县第七都为浮梁祁门走郡官道郡盗反复以来里无居人田皆芜秽不治侯按视其地叹曰今兹艰食而田复不畊则失业者无还期矣乃下令逺近之民有能耕吾废田者比秋成十分其入耕者取其六田主収其四明日负耒耜至者数十人侯亲至田所勉励之无种者假之不十日境内荒田皆莳矣前此侯尝禁邑中廪糓毋得粜入他境人以为非至六七月米斗值十余千黟人有饿者始服其逺见第七都所耕荒田大稔民頼以活者千余家榷茶使者治休寜吏卒出入旁午求茶商短长以怵吏民其来乆矣守疆卒报有茶司吏止茶商境上责赇吏去而商与茶在侯使问商曰私茶以两计汝惮称量则毋入吾境俄有报廵茶卒十余辈先后至者商计穷引避谷中焚茶而去卒至县诟吏胥索食饮侯视其行槖曰此辈得毋侵掠吾民耶设有言者我必以法治之卒闻大惧求茶商不可得潜散去各以所掠还民家而遁自是私茶不复入境吏卒亦罕来矣县小吏沈甲与民李丙家争磨石私遣尉卒索之居十日丙男妇死李乙言妇有孕尉卒暴之致死事由沈甲侯曰与人争磨石不言官私使尉卒卒不禀尉而徃皆有罪即収繋之谓乙曰汝言妇由卒死惟验乃辨设验不实则汝罪亦不轻也吾视汝特怨沈与卒欲以人命破其家尔乙不服侯问妇有他亲属乎乙言有母兄在即并収乙呼问其母兄女死果有寃当验耶皆曰女病笃非有侵暴事不忍从验也乃从之释乙而论吏卒如法其听讼谨审多类此黟地陿号大家不过三四官吏逺来常恐失其意于是举一县事惟所欲为而细民告病矣郡邑甫定吏每持豪民陷贼事民得以财自解则所负挟无异平时侯知盗所从起无深恶于其民临政明辨而遣决刚毅大家者不敢尝以私服役公庭唯谨小大相安而邑无事矣公退杜门自奉甚约至不可堪有愠见者亦弗恤也凡皆黟人之言如此侯以发阴私不畏强御为怨家所倾然事本末吏牍具存虽巧诋莫能文致不过直以非罪之而已是故黟人尤惜之欲来者之不能忘而公论之遂不泯也是有假于余言焉汸闻迩岁廷议以盗贼滋蔓由守令非才有旨牧守得不次试用称职者满岁为真尝切叹曰起一世人才共成治安之业事无急于斯者圣天子忧民至深至切顾方伯连帅举措何如耳侯才识通练尤长治剧以诸生为府吏歴茶盐漕所至举法除弊卓卓有声为书论浙盐积滞究其槖害甚详大要以三岁一住煎为说尝恤为吏者无所师法述临民出政之方五十条以授初仕者从军策画多中以功擢用其素所树立欲自表见于当世故为令期月具有成绩乃卒与冗官俱罢又遭摧抑如此诚逺近所共叹也为之记不惟以慰邑人之思庶几在上者知艰难中为朝廷牧养小民有若侯之用心诚为难得而公卿大夫有意乎兴贤育材以报国家于无疆者亦将有感于斯焉

　　月潭八景记

　　由屯溪溯流西南入张公山二百里尽浙江之源水皆自高注下湍流峻急滩浅者可揭也当山水竒会处輙汇为蛟龙窟宅自浮游至龙深以潭名且十数而月潭最竒潭上两山相揖如牛饮于溪其鼻皆巨石夹溪对峙如门其南有山合诸小水来会离立参拱故潭形正圆其深不可测也每春夏溪流大涨束于石门涌而复坠则震荡回潏声振天地势摧山岳水之所入深若归壑虚汨之所出旋如车轮使人目眩心掉不可端视其水落波平则浅深一碧茔彻无瑕鸟飞鱼跃于溪光山色间皆悠然自适夹溪多白沙翠竹贩舟鱼艇徃来其间如畵图然而雪天尤为清絶此月潭之大都也朱君伯初父世居潭上心独有乐于是乃阁其南曰临清亭其北涯曰观澜造小舟置笔床茶灶其中曰钓雪其取于是潭者备矣其于游观之乐至吴潭之北曰平林竹树蒙宻有隠君子居之平林东五里有古丛林曰星洲寺每与客舣舟其下意适则澹然忘归南七里有颜公山相传昔有隠者于此仙去君暇则杖屦独游游輙数日而还葢君之所好乐者如此而廓然无累于其中又如此是故其神不劳其形不衰优游无为若将终其身而不厌也于是好事者即潭之景物曰月潭曰石门曰临清阁曰观澜亭曰钓雪舟曰平林小隠曰星洲寺曰颜公山为诗凡八咏以贶君而属汸记之汸葢未之暇也至正十七年夏五月始来游于潭上而切有感焉时郡邑洊经兵火水村山郭名乡甲第高台别墅凡昔之以纷华盛丽相夸诩者莫不化为丘墟瓦砾荒田野草则人与物之变灭相寻者多矣惟君与是八景者俱无恙也然则君之不以此易彼也宜哉吾闻之智士无思虑之变则不乐察士无凌谇之辨则不乐钱财不积则贪者忧权势不亢则夸者悲皆囿于物者也岂惟囿哉舟已败矣而乗风破浪者方新车已覆矣而夙驾疾驱者未已乃若有物使之然然则世之人终不以彼而易此宜也葢于是重有感焉遂为之记使后之人知月潭八景之显于时实自君始

　　橘隠堂记

　　朱君广仲父筑室于溪流之上环舎前后皆种嘉橘题其堂曰橘隠日与乡之老人徜徉其中以奕棋饮酒赋诗自娱葢有慕夫古者商山四皓东园甪里之伦也客有谓君曰昔秦为无道海内思乱故此四人者避而去焉高祖龙兴羣雄景附高此四人者之行而求之数岁不得卒为吕后太子以卑辞厚币致之于是四人者皆老矣观其对高祖之辞甚陋且堕张子房计中而不悟者虽一时徼安刘之名其道不足称也今君日以种树为乐视世之荣枯得失废兴成败漠然不入于胸中又何羡乎四老人者而比儗之耶君喟然叹曰若是乎子之论人所谓终无已者夫秦失其鹿刘季与一二刀笔吏羣椎埋屠狗【樊哙】吹箫【周勃】贩缯【灌婴】之徒相与犄而逐之不可以儒说也彼诚知儒者迂阔于事情设有以儒见者輙嫚骂解其冠溺焉叔孙通挟礼乐之说惴惴焉在鲰生竖儒间缩项吐舌不敢出一语急取故羣盗大猾荐之其不为陈渉之孔鲋项羽之韩生者几何是宜此四人者逺避而不为出也迨天下既一上乃欲以爱易太子在朝之臣举无能回上意者而张留侯陈户牗之术至是亦穷矣此四老人者一出而国本定汉祚遂安既乃飘然去之不知所终则非有所利而为之亦明矣而子犹有疑于其出处去就之间乎今吾幸不为世所知惟戒家人子孙异时有橘实大如四五石瓮盎者慎勿摘也吾得深根固蒂于是足矣客笑曰若是则子过此四人者逺矣遂书之以为堂记

　　松云轩记

　　星源郡邑东北有川曰龙潭龙潭之上为鸿村山水竒会处汪君仲鲁既葬其母夫人于此又筑室墓傍以居室外构隙宇宇间函丈宾友之接燕闲之处皆在其中扁曰松云轩或者疑之则曰君蚤以进士举世皆谓公誉可立致中遭乱亾避地无所提卒数十立保伍塞亭隧左支右吾风飡雨宿不倦乡人赖之虽擢居州牧犹谓不足为君报今一旦退居山泽与林翁野叟折旋斗室间非人之情沿龙潭而下两山壁立如丹艧之呈一溪曲折其间宜小舟卧游循鸿村而上千崖献竒万谷汇碧泉石之怪谲林木之靓深可以娱心神悦耳目者多矣乃独寓意于松云是皆有未易解者客或晓之曰士之所以出处进退者非富贵功名游观闲逸之谓也然或志不足以自强才不足以自固而出处进退之间未能超然无累于中则变故之来能不摧折溃败鲜矣尚何富贵功名游观闲逸之可言哉今君当覆邦万方舟流靡届之时能与乡里宗族同其忧患而夷险一致人无间言松之独贯四时不改柯易叶庶或似之其用舎以时去就不胶则云之无心出处亦靡间焉人见其偃然一轩中日观夫二物者蓊蔚葱蒨淡荡冲融倐徃忽来合散无迹而不知其心有独感神有冥契则虽无是轩与二物者可也又何必穷极穹显搜抉竒奥然后为得意哉夫辋川之景物胜絶一时而后凋之节可媿平泉之草木累于贻厥而无心之道罔闻是皆高人达士之通弊也又何疑于一轩之易足乎疑者不复能诘他日余过君鸿村庶得其说及与君相见是轩中俯仰终日竟不见所谓松云者而君淡然自得亦无异举进士时乃喟然太息以客为知言遂记其说于轩中而去

　　东山存稿巻三

　　●钦定四库全书

　　东山存稿巻四

　　（元）赵汸 撰

　　○文

　　方山楼记

　　吾州在万山间饮食起居无不与山接惟浙江之上游率水出焉郦道元水经注所谓率东者川平山开洲渚隠见烟云蔼杳有江湖之思两涯多穷林密竹垣屋靓深前直孔道舟车所辏行旅所趋日用百需不求而至居人皆有以自乐与他里不侔中更丧乱荡为丘墟而荒郊断岸衰草寒烟四顾寂然江山不可复识矣程静翁世居北涯之上乃絶大溪而南作重屋两山间以居屋前有山端重若屏顾而乐之因题曰方山楼楼距故居不数里右阻大溪左挟邃谷长松巨杉参错掩映四方宾客徃来之士风飡露宿之余登楼而赋者皆徘徊而不能去壬寅之春余还自郡城道过率东泛览溪山有感于今昔之异呼舟叩门访君登楼少憩亦喜其能择胜而自适也为之叹息不已君曰不然吾岂乐乎是哉夫人之嗜欲无穷而生业广陿有限以有限给无穷是以利害交乎外而好恶取舎战乎中虽有林泉之美耳目之娱其心焦然常若不可以终日我则不然筑室足以居妻孥供祭祀而已不必有余推此类也则名誉不必矜恩雠不必快子孙孙子不知何人之计不必豫为之忧是以吾心休休焉无徃不乐不待林泉之美耳目之娱而后为适也余曰善哉信如君言居室可益也不能必其身之安田畴可广也不能必其子孙之能守恩雠可快名誉可矜而不能无失意之时激昂青云得志富贵而已有议其后者矣昔人有藏舟于壑者以为莫能夺也然而夜半有力者负之而去今君之自处者如此虽有大力其如君何道经率东而有感于江山风景之不同者登君之楼而获闻斯言亦可以悠然而自释矣不亦善夫遂书之以为方山楼记

　　云麓书隠记

　　鄂州蒲圻县南有迭秀山山之壮丽吾邑主簿何君故居在焉始何君去其乡数载桑梓之念已切于中有为图迭秀云林之胜使时自览观以自释者因题曰云麓书隠以见其志云既归大邦遂佐兹邑每与人言之不忘且俾汸为之记汸闻而叹曰嗟乎君何以隠为哉吾精神敝于乐饵寒暑迁于床箦饮食起居动静百为一切易其常度葢濵于危亾者屡矣唯如是君子以隠疑之故虽病之至于斯极而有不察也呜呼岂犹有待而后信耶夫隠之能为不祥若是而君又何取焉吾观君以文学从政兢兢畏慎不敢少越绳尺而亦不为崖异以徼名屡董重役未尝以鞭朴示威而吏不能欺事无不集触风雨犯寒暑出入鼪鼯■〈犭员〉狖之区与从御同甘苦或不为上官所察未尝迁怒于民其居官任职超乎流俗有如此者乃欲一旦飘然与世相忘恐不可得又况一室萧然箪瓢屡空有愠见者弗暇恤也则虽欲千里西还为隠居计事亦恐未易遂意君徒有所激而为是言或姑以寓其意焉耳故不暇深叩君所以然者而论著之无何君复以书来言曰吾先世蜀资中人也宋末曾大父第进士官于广而蜀已残于兵乃留家于鄂自吾祖吾父以及于吾家于是者四世矣俄而迯难骇散吾宗奕世之祀不絶如线今子孙存者唯吾一人而已况先人敝庐乆为荆棘之墟丘墓所在又皆狐兎之薮不孝之罪尚忍言耶倘旦暮得代去且当号于当道君子以图归省结茅茨修坟墓力耕以供祭祀暇则求父书而伏读之庶几克遂其初志而旷官速谤亏体辱亲之罪亦可免矣此君之自叙云耳然则士之志于隠者非得已也而世之君子僴然若不察其情曷不以何君之事观之乎传曰学士大夫则知尊祖矣尊祖故敬宗敬宗故収族又曰其所厚者薄而其所薄者厚未之有也况君家自毅斋见山至龙冈先生三世鳌极有转移而科名相踵不絶诗书礼义之泽非他族比也雨露春秋之感精神翰墨所存委诸草莽而不图其可乎哉然则君之彷徨西顾而不忘乎云麓之下者夫岂有所激而然哉昔者蜀郡虞公家于江右者再世矣尝与人言蜀被兵时故家大族狼狈奔走流寓东南而蜀之君子官于中朝若郡县者皆不复能归若某姓某公子孙今在某郡仅有某人未尝不为之感叹焉时九江有黄楚望先生其先亦资中人为公所留念者葢公惓惓桑梓之义未尝以疎逺而有遗类如此况乎何君以孑然千里之身独承家世之逺乎余察君之意茍得伸其情事区区穷达得失利害之间若有不足计者然后知余所以量君者浅也虽然又尝闻之士之所以自立者才与志也昔者孔子之门有千乗之国可使治其赋者矣有百乗之家可使为之宰者矣圣人皆不使之处以枉其才至闻漆雕开之言则喜闻子路使子羔为费宰则怒夫二子者居一官效一职岂由求之比哉而志之所存者弗获信则有遗恨矣故圣人皆不使之仕以违其志后之有国家者措诸行事未必一一皆合于圣人至于简才贤以成治功奬恬退以励风俗亦未有偏废者也然则何君之志其有不遂者乎故为之记以俟

　　云山庵记

　　出邑西门渉两溪而南郊原衍迤冈垄回复烟云竹树间有屋数楹负岩石而面隈曲曰云山庵者寓上人宇内立锡之所也上人以疾病为道场以汤液作佛事救疗一切患苦无二无别不蓄古方书每因症为剂君一臣二佐后使先如钥透簧如矢破的众医所不疗者輙起之其以为可治未尝一失是以逺近数十里间请其药者十室而九以疾求视者踵相接于途日与人药多至不可计未尝记主名即有不能报他日复请应之无倦色诸以粟米金帛食饮瓜菓来馈谢者无多寡咸欢喜受之如获檀施上人以粟米饮食瓜菓饲徒属欵宾客以金帛益市善药辅其术以应人之求出其所资沛然不穷乃积其赢余作此庵供养观音大士置田若干畆择其徒之谨愿者付之使耕且食而职香火焉尝谓余曰浮图号出世法而不能不在人间故世尝以不耕而食病之吾观世人以阴阳方技食于人者众矣求其有功而不可以伪售虽食焉而无愧于吾教者惟医其庶乎此吾所以既不敢安居以食而欲必从事于斯也然既假是以救疾苦以报佛恩且自给焉而不精其术则去为竒衺者几何此吾所以遇有疾必尽吾心而不暇计其报施之有无也虽然吾道既行吾愿已得矣而焚修之地弛于妄庸见堕豪夺使奉吾教者疑且怠焉不可也请为我书之石庶后来有儆其可乎余曰可哉师抚之金溪人幼失父母十三出家十六为僧策元寺始学医其师曰僧允中在策元尝一新其寺游潜山建观音堂于市来者如归辛夘之变始至休寜丁酉秋乃克作庵于兹地其志愿所发观乎其言可见积乆充周至不可为限量报缘所及必将大有震耀于方来而况是庵乎然则庵之永乆亦且师一念中耳又岂他人能为废兴也哉乃为记其始末如此凡田土物色处所勒于碑阴

　　栎轩记

　　郑之恒侨居黟水之南乌聊之北题其隙宇曰栎轩其言曰栎不材木也无所可用是以能终其天年吾闻之庄生云居无何大夫士为诗文以释其名轩之义者甚众言人人殊郑之恒不怿以其间日之黎阳山中见支离无谓而问焉曰吾以栎名轩而人鲜能喻吾志者言之輙异何也支离无谓曰子无惑乎人言之异也世之所重者材也而子独以不材称材之所贵者用也而子独以无用全子无惑乎人言之异也虽然生之有寿夭岂材不材之谓哉深山之楩柟豫章阅千百年未有过而问者道旁之樗栎未拱把而伐于斧斤其所托者不同也夫栎之不材犹樗也栎以社而存犹樗之以神也然社有变置而举或废之则樗与栎岂能自全邪谓不材之木独能终其天年非庄氏意也彼庄子者悲夫世俗之士以材为累不若不材者之无用也故为是不得已之言又悲夫不材者亦有时而不得免也将自处于材不材之间然材不材之间似是而非犹未免乎累也则夫可以害生者岂惟材哉邦君之于国也圣哲之于名也皆累也彼且欲鲁侯洒心去欲而游于无人之野使仲尼辞交游去弟子而逃于大泽其忧患乎一世者岂有涯哉嗟夫乱世多害智愚贤不肖俱困而莫知除其忧此夫人所深悲而非为一己之私也子之以不材自处岂其意耶曰然则庄氏昔所谓者非耶支离无谓曰庄子固尝言之矣其所保者与众异也且子亦尝闻所谓物之初者乎游于物之初则不物于物不物于物者益之而不加益损之而不加损天地蘧庐也古今一息也死生旦夜也虎兕无所措其爪角兵无所容其刃无伤于物而物亦莫能伤也是岂材不材之论哉虽然为栎有道即子之居行子之志使董梧无所用其助而舎者争席则材与不材皆不足为子累矣又何恤乎人之言郑之恒矍然而起释然而悟曰善哉进于道矣虽然吾于栎有取焉请书是说于轩中以为记

　　颜公山重造全真庵记

　　颜公山全真庵事载宋郢州守郡人罗公颂所为碑石毁而文仅传二百年来庵新作者三无为记之者岁癸巳僧惟忠乃因眷家朱君请书其事于石余谓兹山在邑南五十里外而环邑中无逺近举首即见之其髙出众山之上固不待言惟旧志言山以颜公隠居得名而不言公为何如人迨僧慧圆则像设如圣僧大士矣山故有龙池二求雨者必先祷于公而后请水于池众奉水至其乡则雨随而注其灵应之迹今昔无二而碑不言庵所从始甿有为菑谷中者得古佛像髙数寸葢范金所为僧庋奉于颜公神室中自是求雨者必请得金像与水俱尤称灵异而碑不及其事又志言池阔五畆罗公谓今二池各不过寻丈疑后人湮之若是者皆无所征暇日当从君登山一览胜槩以释所疑然后为之记未晚也既而君屡以登山约余以衰病乆弗克行甲辰秋七月几望访君义门故居夜同宿颜溪僧舎旦日縁陇直上十五里得全真庵后直危峰峰中引而下为小阜其左蜿蜒前抱右断处直下为壑有堤塞其断高二丈余二池在堤内当庵前右庵所直峰名高湖峰为山絶顶后倚古郎山乃星源巨嶂其两端之陇并出而内拱者盘据复余里视境内诸大山行而不上分而不完者特异古所谓山川百源能云雨天子将大雩上帝必先命有司祈祀者非兹山之祷欤世变礼失凡名山有神灵者皆以佛老子之祠当之其像颜公如古圣僧而又重以金佛事无足疑者是山之能出云雨以济生人而靡间于治乱安危固自若也山髙而支巄下故防山以内蔽使无是堤则水潦下泻如建瓴而又安取池五畆哉或言髙湖峰疑以昔人堤水为池得名今遇霖雨弥月水皆入二池而涸山中人方以为异则谓后或湮之亦未有以证其必然既山之神灵有在则凡若此者姑置勿论可也乃为考其本末而为之记曰始开山奉颜公祠者僧如升其岁月不可知矣重作庵者慧圆则宋建炎庚戌之岁也名其庵曰全真且为书扁者金部髙邮吴公并今之请文于罗公则知惠州邑人朱公权也寳佑丁巳庵毁于火碑碣皆灼壊而金像与颜公俨然独存募众力创梵殿庑钟楼如式者僧道穹也庵无田以膳众僧徒应供者以出入为艰乃即颜溪土地神祠为别庵居之以便请召自是上方非祷祀不至而屋室有壊者矣大德丁酉有从僧浄贵之请舎田倡众食浄人以职焚修且刻之石者里人杭州路人匠提举朱君震贤首为浄人者程普应也至正丁卯悉撤其敝而新之者僧良辰浄人俞道坚俞道美也钟楼旧在庵前危峰上后又建于其左皆慿虚下瞰数百寻以不利于乆乃作于前峰蜿蜒中其岁复为丁酉而创重屋五间于殿后以为斋堂则前邑令吴君遵也葢庵之规制至是略备矣髙湖峰两腋泉会于山麓是为颜溪土壤沃而菑害鲜其族居于溪上者巴余汪三家世修祀事以答灵贶而惟忠巴氏子也上距如升传代二十有一今浄人吴普寿本洪都建昌卢氏子以勤谨称山高苦寒云雾所蒸衣服器用常湿润屋善敝势不及百年其人非朴实而坚苦者亦不能乆居也而惟忠之徒曰印宣者将以己资买田庵中而反于是山老焉乃并为书之朱君名复于提举为从子云

　　听雨轩记

　　韩君仲亷尝治一室书册几杖凡百日用之需具在兄弟二人同处其中自为师友以为人间之乐未有加于此者适秋夜大风雨作相视翛然有感于眉山三苏公京师驿舎之约题其室曰听雨轩其后稍出游江淮见武威余公而告之余公为篆书听雨轩三大字归而揭诸楣间造其室者莫不油然增手足之爱焉中更乱亡井邑为墟季子之不幸蚤世而余公书独存仲亷即其寓舎重辟一轩仍旧扁以寄其幽思且使汸记之汸以病废笔砚乆矣而仲亷每相见輙以为言念终不可无一辞以释其意者乃告之曰昔者二苏公之大科举也其君为仁祖其相为韩忠献公以二人荐者欧阳公而其进退者司马君实范景仁诸君子也葢自三代以下未有盛于斯时者二公者起西南数千里外明天子贤宰相将皆以宰辅储之区区小有得失何足深计而乃忧别离之不免慨功名之难期于韦苏州之诗遽有感焉何与夫苏州之示二季特其适然之辞尔而公以为终身之戚每遇离合感慨必形于言又何欤传曰未及而忧忧必及之彭城之漂泊黄筠雷儋之相寻固已兆于斯矣今君兄弟幼同学长俱有志于四方千里之涂未发轫也而又姑取昔人感慨之无已者以名其轩居虽曰天伦之乐存乎寂寥澹泊之中有非他人所能知者而亦岂可谓之适然也哉虽然未及为忧与忧而弗释君子皆弗与也故子由彭城所赋读者凄惨而长公亟思有以解之然长公既谓子由自少旷达天资近道矣而犹必以退休相从日长为辞则其未达者犹在也吾观仲亷冲然其如寄陶然其若忘于旷达而近道葢庶几焉况乎进退存亡处之有素方之二公其海崖之后乎轩名虽旧而其人所存则已进于道者矣故卜子夏之告司马氏者不复以云

　　知本堂记

　　宗法之废乆矣近代盛时虽号为世家大族者其子孙徃徃散越无以相维与凡民等而况于衰乱之世乎可叹也已传曰人道亲亲也亲亲故尊祖尊祖故敬宗敬宗故収族此宗法所由立也茍人道不明而尊祖之义阙则虽有世家大族而穷祸患害不能相収亦何足异哉故曰鸟兽则知有母而已庶人则知有父矣若夫学士大夫则知尊祖矣今兄弟虽或异母其与己同出于父则一也而世或以同产为加亲是知有母而不知有父也亲兄弟与族人之为兄弟者虽有戚疏其与己同出于祖则一也然亲兄弟则知爱之族人之为兄弟者则不知爱也是知有父而不知有祖也知识且不足以及其祖父于族人何有焉是故贵不与贱齿富不与贫叙争夺之端多于异姓忮忍之害憯于他人岂惟不能収也哉然则尊祖之义固不可论于凡民也呜呼其亦可哀也夫若夫有志之士因其所可为以为其所得为使亲亲之道复明而为尊祖敬宗兴行于一家以达乎一乡一国是固学士大夫之用心也同郡汪侯仲玉早岁尝有志于斯中遭多难虽军务填委未尝一日而忘乃即星源大畈田中创重屋为楹间者五其上通三间以为室奉始得姓之祖神主中居及初渡江者及始来居大畈者而昭穆序列左右者十有□世又为庙于屋南像其祖之有封爵在祀典者配以其子孙之有功德者四人重屋之下有堂有斋舎延师其中聚族人子弟而教之庙有庑有门时享月荐买田以给凡费者若干畆合而名曰知本堂以族人之属尊而年长者主祀事焉别为专祠于大畈西浯村先人故居曰永思堂祀高祖而下四世其田与祭则继高祖者主之焉葢知本者以明大宗之事而永思则小宗之遗意也夫宗法之不能复古自今世以来病之侯之意葢欲因四时之享以寓合族之义使其族人之登斯堂者思世家之逺如彼而有功德者之盛又如此则必不肯一日自同于凡民子弟之学于是者晨夕瞻敬知千百人之身本同出一人则亲亲之念蔼然自生必将力求所以无负于先王之教者矣呜呼若侯为此者岂非学士大夫之志也哉自祸乱以来所在大家殱夷不能相保何可胜数大畈之族以侯力独完又作斯堂以尊祖敬宗教示将来其所以遗夫族人子孙者可谓逺矣故为书之侯名同始得姓者鲁成公子讳汪父名尝食采颍川初渡江者汉龙骧将军讳文和始居大畈者讳中元有封爵而在祀典者唐越国公国朝封昭忠广仁武烈灵显王配食者团练使积官御史大夫讳濆神号端公中元其仲子也曰顺义军使检校司空讳武皆以靖冦捍患有功曰宋西京文学四友先生讳存有经学行义曰端明殿学士招讨制置使立信以忠节显皆其谱实云

　　休寜监邑坊公闵雨记

　　春秋鲁君有以闵雨得书者君子曰其有志乎民也闵雨则其有志乎民何闵雨而雨也闵雨而雨则不闵雨者为无志乎民罪也以无志乎民者为罪之在则闵雨者之有志乎民不可不书也若坊公彦翚之为休寜者其知春秋闵雨之义已乎曰若坊公可谓能闵雨者矣公之闵雨奈何公在官之明年雨不违时野无惰农苗以美矣俄雨环休寜之邑四郊同日大水漂禾稼荡民居室不可胜言也而邑之言则曰大涝之后无丰年既而果弥月不雨苖将槁矣公恻然忧之若锋刃之在己也亦既率僚吏行祷羣祀暨名山大川于社于门矣而不雨既又召佛者老者方技者各使以其法求焉而又不雨则旱甚矣于是民嗟以怨而公不怨也巫穷以怠而公不怠也昼曝于野霄露于庭不知其病也乃斋宿走祠所再拜稽首兴手瓣香跽而祷之曰以蒙从政于兹而岁不雨蒙不足托于士民之上矣今旱日甚殆不可生是天絶之也民无罪而天絶之吏有罪也请以絶民者移诸吏言讫泪缘睫又再拜稽首退而屏处却食期必得雨乃以厥明日雨于南郊又明日大霈于邑西雷电昼冥四合齐注于是槁者苏秀者实岁不凶矣若坊公可谓有志乎民矣然则他邑亦有闵雨者乎曰有则何以不见称于君子其闵雨非闵雨也事至而后为之者也他邑旱则民呌无辜于天而吏弗闻也乃蠭集于公堂噪而假粟焉吏为发廪以赈之而后定则其闵雨者非也事至而后为之者也夫民易动而难定也易使而难悦也是故善保者必慎其几焉若他邑之民上者亦殆矣古者三年耕必有一年之食则坊公独非事至而后为之者欤曰公为政期岁矣不得责三年于是也其为政奈何民之情伪无或隠也然不恃以为明狱之大小无不察也然不倚以立威吏民之欲求宠于公者茍假其一嚬一笑斯足逞矣而公不与谗谀诋诘之辞不至于耳苞苴请托之问不至于户豪举武断欺负之徒不行境中于是闵雨而雨焉则亦异乎他邑之在民上者矣君子曰若坊公之有志乎民者不可不书也是故笔其辞附诸春秋闵雨之义以俟夫通四方之志者取焉

　　九思堂记

　　九思堂者高昌仲礼公闲居之所也至正十一年冬公莅两浙盐政命前所治邑休寜诸生赵汸为文以记之汸闻诸君子一言而可以决天理人欲之几者曰思而已然或昧其当务则刚者健决而失中柔者纒绕而无断去夫不思而蹈于恶者不逺矣故吾夫子之教欲人即身心日用以慎夫所宜思其目虽九而思则一夫曰视曰听曰色曰貎曰言曰事六者皆人之所以交于物也曰疑曰忿曰得三者又交物之所不能无者人惟忽而不察与夫思之不以道也是以欲动情胜而蹈于一偏设有觉焉而天君内正以念其所当然则必明必聪而是非不壅于闻见必温必恭而惰慢不摄于身体必忠必敬而悔尤不见于言行以至于疑不滋惑忿不忘身取不伤亷而动无不当矣故思者所以遏人欲而存天理之防也详其目则接于外者有恒一其心则主于中者不二譬如明镜在室上下四旁靡不照而岂有一偏之失罔断之疑哉自古圣贤所示修身为政之要莫切于此公能取之以名其堂信乎知所先务者矣然汸观公之治休寜也不姑息以为寛而民懐其惠不任刑以为猛而民畏其威不避嫌以为刻而民信其亷既去而复相与立石颂焉字刓而重刻比沦于水又出而树之愈乆而愈不能忘为御史弹核无所顾虑言既不行退居于家者八年未尝以一辞通贵人亲戚在水监行视河患不避险艰及当兴重役则喟然叹曰大禹圣人亦行其所无事而已夫以公之见诸行事如此则存诸念虑者正矣其于夫子之言所谓非苟知之亦允蹈之者欤近世论大夫者咸观其取舎以为得失然公尝谓汸曰凡人材性长短皆得于天至于义利取舎则为之在我又何难耶葢非见善明而用心刚不足以与此岂崇猜集忌以察为明者可同日道哉公之祖哈喇托音监战公以万夫长与御史丞相同树勲绩考呼图克布哈公仕止镇江监郡有贤声而公以胄子入官其世家之泽逺矣因名堂之义以进其德而伟然自立于一时也宜哉

　　休寜县达噜噶齐巴侯武功记

　　国家既一南北极天所覆罔不顺承数十年来郡邑之间丰乐暇豫相安于无虞以为治葢升平之日乆矣乃昔盗起淮蔡羣偷相挺以逋天诛而蕲黄无頼之民始蠭出为之外应大江而南要郡紧县皆震动摧陷转相冦贼则亦渐靡之极也哉徽州治山谷间一旦闻警守弃其民将委要害居人仓卒亡匿市井为空盗乘虚纵入郡邑以焚荡屠洗胁民出藏货为兵民不胜愤相率奋起图之事不效举义者咸死焉而盗益恣睢长驱四出无顾虑矣时不闻官府之令巳三月王师自严之淳安乗胜独克日战歙南境中得陷贼农甿輙释不杀使归告父兄子弟无轻从盗官军至矣郡人藉以少安实江浙行省宣使巴侯之兵也又两月行省兵始复徽州侯从元帅沙布鼎公抚定休寜以达噜噶齐官治其民其后盗去而复来者一再行省兵亦再克定皆仍侯休寜先时军士遂所复新陷州县輙用入贼境法而交午之使一切以军兴草芥其民侯左支右吾寜以身任怨而不忍重伤遗民于疮痍之后故休寜之民德侯独深既取侯制胜之迹绘为图以观之又请记侯武功以文着其岁月以传邦人子孙于永乆焉侯名巴特玛实哩字某髙昌人世居河西为贵宦家早游京师以材勇闻至正十二年春盗始侵掠浙江郡县行省臣用荐者言以侯为其省宣使募兵严婺间得壮士数百人还报受命济师徽州时徽州已陷盗犯严之淳安行省平章伊噜公亲视师浙西宪臣来督战贼屡北师进侯以所募士为前锋贼乗髙下石伤侯善马侯与壮士隠身负崖聚足而度大呼出其后奋撃走之行登贼所据云头塔山壊其石寨焚庐舎二十余处视地形势还见省宪白之六月初二日也十五日进焚邑人为贼将者方请之所据道观得贼六人冶工二人弓矢刀鎗甚众十七日至第七都与贼众大战得贼十余人明日进徽州歙县之街口二十日焚邑人为贼将者余高居室执其家人子弟付吏二十六日至深渡斩首二级二十九日战于郡东三十里大佛杀贼甚众是日复还街口时贼将项奴儿自蕲黄来率众急攻杭州其骁将拒王师自南来者歙南请相地形便导官军置营以乡人助战侯以省臣命帅兵赴之邑人争负米取间道饷焉七月初六日追盗孙村斩首三十级明日复与贼战败之初六日贼据叶干山险阻以待侯仰射者皆坠死破其阵得贼三人十三日贼五千人阵于逢村既战射贼将二人堕马获之追至岑山渡而还十六日得贼将一人追至逢村擒杀甚众生降一百九十二人喻以恩德纵还其乡十九日与贼遇上村贼溃二十三日追至烟村贼以舟渡驰马射之坠水死者三千余人二十五日战歙浦岭下贼可万人陷阵夺其大红旗二午还余岸贼大至与千户布延呼鲁百户苏世杰俱力战杀贼甚众所射三十余人皆殪之贼纵围官军侯与二将疾射得脱时犯会府者皆自溃而还始陷徽州大掠金帛去者云南康人也至是复来羣盗十余万萃于徽州复分冦诸路俄而行省平章薨于师侯与诸将退保淳安盗复进据云头塔山淛西佥事与行省叅政亲勒兵侯仍以前锋破其塔山砦射杀贼二人八月二十八日也自是并日追贼以九月初三日复至深渡初八日以省臣命次兹村循进与大军犄角得贼二人十八日行省兵大破贼元帅沙布鼎射伪万户之据徽州者殪之二十四日以省臣命引兵归其大军明日战贼徽州城外先陷阵多斩获贼奔祁门其攻宣州者亦溃而还郡既复行省臣承制具官故侯有休寜之命十月初二日至休寜民皆还业侯櫜弓坐槊旦暮廵警重法以戢军士之暴民诛恶少导贼残大家者二十三日贼复以众至县西十里杨村侯先诸将跃马挥双长刀突阵出入排撃追奔二十余里擒获不可胜计扑耙者贼中利器以御刀槊一可当十贼畏侯善战每选精其技者以当侯是日有操扑耙大呼直趋者侯左刃按扑耙右刃劈其首贼徒属目皆失声遂大败之十一月十三日民有言项奴儿自广德陷常湖为大军所逼弃其众迯来已入休寜境中者侯与邑义士分道遮捕斩首三十余级生得项奴儿及其将二人妇女二马四骡一银牌一伪符牒五别帅以兵下祁门未定遽分兵还黟盗一夕奄至师溃还休寜黎明侯闻贼至即彀弓上马迎战时大雾四塞咫尺不辨人马盗由邑西绕南门取东门同时大呼齐入我军无营栅帅与吏士在邑之民皆遁焉侯单骑去盗数人追蹑且及侯回刃拟之盗不敢迫复徐去间道从省臣退保淳安始羣盗出祁门将散去会湖口剧盗以其众来助故祸愈烈分掠休歙二邑境中同日皆遍杀人满山谷既多得财稍引去其前冦者皆为官兵所败十二月二十四日从省臣进复徽州与三万户之兵军休寜至正十三年正月十七日贼复大至官军战小却明日战邑西蓝渡杀伤相当贼来愈众又明日遂薄邑治侯力战至暮溪桥壊舎马歩鬬跳出重围者再夺贼所得我军名马以还天又大雪官军不利师退侯亦行募兵严之遂安会行省平章公以大军平芜湖广德移军撃贼淳安走之命侯与格尔千户蒙古军及赵万户军俱进次兹村烟村之地是月三十日会大兵定徽州三月初五日至休寜仍以达噜噶齐治其民自始受命募兵至是周一岁矣先是郡邑不时定士多亡失三易主将故侯功状未着然意无纎芥不满识者多知而村落间儿童妇女皆知其名矣夫当盗贼方张之时以新募数百之众深入溪山据其胸腹而日与之战使郡人知官军有必至之期无敢轻于从贼他出之冦有所顾虑而奔溃以还又能抚循遗民俾休息伤残使疮痍易合则其所繋逺矣岂独是邑之人于侯能不忘哉矧侯方妙年以忠勇絶伦之姿益广爱人之术异时建大功名取髙爵显位为国家着得人之效将自兹始乎故为之记

　　商山书院学田记

　　新安自南迁后人物之多文学之盛称于天下当其时自井邑田野以至于逺山深谷民居之处莫不有学有师有书史之藏其学所本则一以郡先师子朱子为归凡六经传注诸子百氏之书非经朱子论定者父兄不以为教子弟不以为学也是以朱子之学虽行天下而讲之熟说之详守之固则惟新安之士为然故四方谓东南邹鲁其成德达才之出为当世用者代有人焉然考其学所由则在宣政间婺源有汪公绍者始作四友堂于其乡以居四方学者其子存遂以明经教授学者称为四友先生一时名士若金公安节胡公伸辈皆出其门此吾郡义塾之始见也其后则有尚书锡山陈公之茂初尉休寜命乡举秀民为学官弟子而躬教之故休寜之学特盛岁大比与贡者至千人葢有自来矣迨夫世降日下文治既微俗亦少衰焉荐经祸乱自井邑田野以至于逺山深谷民居之处莫不荡为丘墟学者逃难骇散未安其生又奚暇治诗书礼乐之事哉识者于此葢深忧之而郡别驾汪公义学之建田租之广所为惓惓者也公四友先生七世孙也其平居时尝欲推先世遗意创义塾以教乡人子弟多难未遑间虽从事军旅日不暇给而未尝少忘于中至正丙申岁既以义兵克定乡郡驻师休寜什伍其民使相守护郡邑葢少安焉重惟人亡礼失经残教弛莫甚于斯时作兴之机不可少缓也乃求溪山清邃之地得邑人吴氏遗趾于商山之南五里规创书院以为学者讲习之所其既廪之供则买于旁近得田二百余畆在黟者五十余畆命邑士黄权图其地形广狭识其物色处所岁入若干为籍以示乆逺而司其出纳其学舎造作土木工役之事始终巨细之相其成者皆属诸宗人周周亦四友之族也其庙学之制释奠之仪师弟子供亿之节教学之规一切皆使学者相时考礼以序为之公若无所豫焉公之所尤汲汲者在乎定厥居以収其人于散亡之余继之粟以续其食于族处之日使士得安身一志以从事于其所当为者而已于是周与黄权以告于邑人赵汸而请记其事汸闻而叹曰于乎斯文之兴丧天也世变极矣岂其遂泯絶于斯乎抑将有待于人乎夫有国家者化民成俗之方莫先于学而学之为道又非可以私意茍且而妄为之者矧新安之学本乎郡先师者父兄师友之授受犹或有传也其可一旦废而不讲乎此固大夫君子之所宜尽心而凡民俗吏以为迂逺而阔于事情者也今别驾公以刚明之姿承家世之逺虽兼职军民令行郡邑而凡所以为妻妾之奉子孙之遗者漠然不动其心既建知本堂以膳其宗族而兴学育才之志不懈益虔葢如此其观夫兴衰之变存亡之故而审夫得失之机也明矣天其或者尚存斯文遗绪于东南则商山之学者必有光于四友之堂而汪氏为世有功于新安之士矣是岂非公之志哉乃为之记使刻诸石以勉夫在学之士而凡学田之物色处所岁入之数咸勒于碑阴

　　东山存稿巻四

 
　　●钦定四库全书

　　东山存稿巻五

　　（元）赵汸 撰

　　○文

　　书东坡尺牍后

　　宋礼部尚书赠太师东坡苏公忠义贯日月名声塞宇宙葢千载一人也妙龄登高科思以文学经济如贾太傅陆宣公中岁偃蹇不偶始留心佛乗交友禅伯如白乐天栁子厚晚节播迁岭海遂欲阴学长年起然遐举如安期生梅子真此公平生学术三变见于手笔书疏者具有本末也若夫文章妙天下特其余事传周易尚书解论语亦博洽之及尔要非志气所存然公尝有言曰胶西多古君子使葢公真徃来其间轼何足以见之与答陆子厚书所论黄高人之意适同噫内圣外王之道不明而豪杰之士不能忘情于方外者如此然则世人所求于公者殆其粃糠土苴至正己丑秋过倪氏黟川寓居敬书此于其所观东坡尺牍后

　　跋欧阳文忠公墨迹后

　　欧阳文忠晚岁好习书意有所至輙形纸墨若今赵郡苏公所藏二帖是也宋翰林学士恩礼颇不及唐然于天下国家事无不得言则言语侍从论思献纳之职未尝废文忠犹以禁职不当外同百司欲渐修故事葢君子居是官则思尽其道如此使如太史公所谓文史星厯主上尊礼不如公孙丞相者其肻一朝居乎且公在致和间为职事言可也治平初入政府熙寜补外矣犹纪阅録视眷眷不忘欲广其君之见闻而引之当道者夫岂以逺近亲疎而有二哉时王荆公方得政职谓都俞之间有乐子无知之意葢与文忠用心正相反则尽排众议独运化枢以至于败乃翁事亦何怪哉

　　跋东坡墨迹后

　　大叅苏公出示东坡墨迹一巻前一帖玩其词意疑是元佑间未被谴之时与嘉父公尝有书与嘉父论春秋学甚详继闻其作春秋博士而喜者也次一帖过岭后书不知与何人后二诗在化州追写惠州所赋则行渡海矣按东坡以绍圣四年丁丑五月再贬儋耳时子由亦责海康相遇于滕同行至雷六月相别迟即子由长子侍行者二诗实当时所书也罗浮栖禅之游视丰乐桥钓鱼逍遥堂采杞无异与焚香黙坐小室饱饭烂睡为埀老安逸皆是翁实语始翁过岭有云今日岭上行身世永相忘仙人抚我顶结发受长生葢已信死生祸福非人所为矣临卬魏公独以要观南海窥衡湘为伤于大豪欠却敬天之威气象岂儒先君子所学不同执德亦异邪虽然以埀老之年当转徙流离之际而浩然无毫发顾虑非此事素定于中者殆未易能

　　题三史目録纪年后

　　作史之难尚矣司马迁班固纂其家学范晔欧宋润色成书皆歴年之乆而后克就其揽取该备固宜又汉唐惟吏治武功最盛是非易明然而王勃刘子玄辈搜讨摭拾其间犹未已也陈寿而降葢无几焉宋有天下三百年人材学术上嫓成周论政议礼明道正学皆未易一言蔽其得失中间二三大贤欲以修于身者措诸当世稽古考文之士星罗林立抱遗经以求致用之方而故家世德衣冠文物与其国祚相终始表世系志艺文传儒林者亦或未之见也况理度世相近而典籍散亡辽金传代乆而纪载残阙欲措诸辞而不失者亦难矣哉叅政赵郡苏公早岁入胄监登禁林接诸老儒先生绪言最为有意斯事尝取三国史志文集总其编目于前而合其编年于后事之闗于治乱存亡者则疏而间之题曰宋辽金三史目録所以寓公正之准的肇纂修之权舆也后虽出入中外不克他有撰録而所至访求遗文考论逸事未尝少忘近岁朝廷遣使行天下罗网放失大兴删述之事则宋辽金史皆成矣若夫合三书于一致以求治乱之原而不相矛盾极其贤人君子之心志以征文献之盛而无所逸遗则由目録纪年而广之岂无当论著者公其尚有意乎

　　题耕读堂巻后

　　余读耕读堂记于郡邑故家兴废之由窃有感焉异时豪杰特起之士奋自田里掇危科跻膴仕视功名富贵如持劵取物皆读之功也而奚暇于耕迨其后裔蒙世德因遗业袭纨绮厌膏粱凡可以悦耳目娱心志者皆坐而有之则并忘其读矣栾郄狐续降在皂隶叔向所嗟贵游子弟转乎沟壑推之埀训古今一辙可为悲夫鲍氏之先以慈孝称其见于乡先生方公回程公文所纪述者太史氏已特笔书之其勤生缉学皆以积累驯至而无所愿乎其外子孙守之以为家法焉是故伯原父当英妙之年即恬于进取筑室读书从师取友而不忘稼穑之事所以承家保世者深且逺矣缙绅先生庄色而书之固宜岁戊戌余自邻郡还道哭郑先生所过名乡甲第皆荡为丘墟而耕读堂独岿然无恙时伯原父方家居父子自为师友翕然为乡里所称葢尝望而叹曰鲍氏慈孝之泽未艾也因尚絅寄示此巻輙书其后以明诸公为知言云

　　书赵郡苏公所藏经史遗事

　　后金章宗朝史官所得内送显宗为皇太子奏东宫阙官帖黄一纸命编入实録进士刘国枢记其父司经迎所闻皇太子嘉言暨诗文凡八条诗不録翰林学士张行简起居注草藁起明昌六年正月朔止三月十五日后有张公题识及部数脱藁提空式今赵郡苏公通辑为一巻而藏之金至世宗南北战争甫定葢天所以靖斯人也皇太子简贤德职辅导其深知所以为天下本者乎及观国枢所记则于南面之术得之已多惜乎弗克嗣位而崩殂尔起居注记章宗言动甚详其礼仪国用除罢聘好可备叅考所云礼部尚书张空其名为谠直官重勘镐王狱者乃张公之父讳故下文书名字皆阙其右体新史言允中之狱成于宰相无将妄想之奏朝臣惟曹利用乞贷其死而章宗不从则犹有未厌人心者时张公已罢兼职不及记覆治何状不然尚书当时名士以谠直举岂得黙黙无一言耶张公自言以明昌三年闰二月兼记注凡歴三十九日而本传不书百官志亦不言起居注尝用学士兼则阙文多矣且当时左右有簪笔之臣纂修有实録之篇史官不为虚设而典籍散失如此良可惜哉公家藏书万巻于辽金逸事宋代遗文犹拳拳収购不倦此其毫芒尔葢有志述作者其平居暇日必如是而后可庶几也当朝廷修先代史一时文学之士莫不与能乃独留公外藩论者每为惜之而汸窃以为不然者眉山公有云文字议论是非予夺难与人合甚于世事藉令公被命入书局果无昔人头白汗青之诮而函承旨意敏于撰述有如今日之所就者乎汸所不能必也善乎资中黄先生之言曰制作之文上闗天运非可以私意茍且傅会其间者然则网罗遗逸成一家言藏诸名山以俟后之君子将不在于公乎

　　书苏奉使本末后

　　自帝王巡狩省方之礼废后世人主尊居九重惧忧民一念无以自达下情或不得而上通也于是始遣使分行天下以问疾苦明黜陟为事所谓揭日月于乆昏轰雷霆于重聩诚承平之旷典圣哲之宏规矣若乃委任隆重戒勑谆严由乎睿断则未有若皇上至正五年明诏之盛者焉故輶轩未出国门而四方万里至于海隅苍生寒饥滞屈鳏寡孤独皆翘然有惠鲜之望矣是时江东西闽浙间官吏发百姓治道路张设赫奕如待神明使者所至持诉牒遮马首号呼者千百余辈皆漫不加省不过即官署一布德音而去未知圣天子属以何事乃漠然如是乎颇闻他道有捽持长吏发擿司宪者莫不称快然民生多艰弊源非一茍咨询谋度有所未至则兴废举坠之方洗寃泽物之实果何如邪八年冬来钱塘于省掾葛元哲所得观叅政赵郡苏公奉使京畿还朝所报公事纲目首询民疾苦其事二百八十九次兴废除利病五十七禁革科扰四十九均平差役二十三平反寃狱一十六昭雪改正二十二追问赃污七十六责罚稽违七十一断革凶寃恶三十六体察纠劾五审理罪囚九十七建白时政二十一勉励学校三劝课农桑四而荐举官吏一十四终焉所歴神州赤县三十处罢斥官吏四百八十六人观其后先可以知亷问之有序考其详略可以见缓急之得宜大抵好恶重轻一因民情而已无所与非惟不能造端以求衅亦未尝废务以市恩也既又闻佥宪杨公昼躬诘问夜稽案牍殚智竭虑所得悉在于此当时黎庶感悦称为包待制优伶鼓舞方诸韩魏公则圣天子深仁厚泽固已宣布浃洽于邦畿之内矣夫以公之用心如此而亦与不称旨者同得罢归未审庙堂之论谓奉使当作何体此其意或有在非草茅所知也夫善为国家者如医之理疾必审其元气盛衰感受新乆以施标本之治故病去而身安彼庸医以温平药沈痼固无足言然或昧于缓急后先而疏导涌泄率然以施者亦非病家之福也矧京畿上承辇毂实冠诸道设复有当抚循者公其得已乎未几台宪交论赏罚未当上复起公于家不一月三进其职则公之行事虽不见察于一时而未尝不显白于天下后世也窃惟皇上恤民深切至于亲遣大使而耳目所及公论亦待乆而后明则四海之内不得均被德泽岂无执其咎者于是重有感焉乃书其说于至正奉使本末巻终

　　书苏叅政所藏虞先生手帖后

　　邵庵先生文章学问冠冕一时而临池之工近代莫及今大叅赵郡苏公以成均旧游同朝日乆得先生手笔为多比来江浙而先生没乃出前后十有七纸以清河元公暨先生与其先公二帖弁于巻首辑而藏之至正九年又十月汸谒公于临安私第公出以见示因得谛观连日窃思曩岁获侍先生燕闲之论每及当世人材必曰吾伯修汸起请曰苏公今见用于朝有大名于天下所録当代名公言行词章山林晚进得窥国朝文献之盛者赖此二书而已若公学行之详则或不能尽知于是先生为言公所以贤于人者因顾侍史抽架上文字一帙来曰此伯修所作镇湖南时録以见寄者也汸展巻疾读先生慿几听焉至论帝王统绪之正先生止汸读叹曰论兹事于前代先儒具有成言若夫世变不齐异论蠭起自非高见逺识公万世以为心者安能明决如是乎继此每读尽一篇先生必为申其旨意以告在坐者且曰伯修之文简洁严重如其为人吾尝欲叙其述作之意顾老病未暇今当成之俄其子敬祖从叅政干公辟为江西省宣使当受事趋京师归求契旧书问以待先生曰自吾归田野未尝以尺牍通中朝故人惟苏伯修王君实乃无间尔即口占二书授简于汸俾执事焉首末外封名皆自署未几竟以病不起叙不及为敬祖既丁艰故书亦未达尔然先生卧病时尝谓诸子曰吾居闲乆矣知心之友存者无几汝曹欲刻石圹中求铭苏叅政可也今观先生与叅政公父子诸帖皆辞意谆悉情谊蔼然见其于公世契深厚如此赵子长帖乃归田后第一书惟寄声君实众仲所谓无间于此可征众仲尝从先生游亦亲厚故及之葢虽家人子弟间事未尝属他人尔巻中有曰阁下力学修行推于实用有曰阁下为人物学问所归皆与称公之贤以语汸者辞旨不少异葢先生知公甚深期公甚逺匪为一时游从之好故其平居与学者言即其所尝告公者也托贞石于幽隧岂偶然哉先生好魏晋法书如巻首在朝数帖虽临事遣笔楮墨各殊而指腕妙处使米元章黄长睿在亦无所容喙目眚后字画多倚侧重迭然笔意犹髣髴可见代书泛出门生侍史得于口授故时有讹字所谓副端门人南游应遣候之应当作因尔追念畴昔为之慨然乃録所闻先生语与手书中有相发者系于巻终

　　书所编李文公集篇目后

　　李文公集十有八巻百四篇江浙行省叅政赵郡苏公所藏本汸既从公传写复总其篇目如上始汸见欧阳公论文每称韩李其读幽懐赋恨不得与之同时上下其议论而老泉苏公亦谓李文其味黯然以深其光油然以幽自是每欲求其集观之不可得所得者文苑英华中数篇而已既又见豫章黄公谓皇祖实録文如女有正色又子朱子论复性书虽病减情之旨出于释氏而亦善其有如此思虑益以不覩全集为憾至是乃请于公而得之甚慰也公名翱字习之中进士第元和间为史馆修撰疏言既以武功定海内当革敝事复高祖太宗旧制用文德兴太平不然恐大功之后逸欲易生因条上正本六事宪宗不能用后迁礼部郎中面折宰相李逢吉过失移病去雅好推毂贤士韩文公尝书与之云于贤者汲汲惟公与不材尔其复书以为韩公虽好士惟其有文章兼附己者无所爱惜或不能然则不肯荐拔与已不同又尝以书责裴晋公居相位道不行忍耻内愧不能忍退其于师友及知己厚者骨鲠无讳忌如此则视逢吉辈复何惮而唐史乃言由不得显仕怫郁无所发面斥逢吉既斥之又自惧而去其言抵牾非事实甚明昔人谓韩公于学莫如文章于德莫如好直而习之文行庶几似焉则以韩谥易名而韩李并称可无愧矣叅政公将刻梓以广其传于学者故汸窃着其为人大畧且非排史氏之妄以明欧阳公为知言云

　　书罗鄂州小集目録后

　　右乡先达宋朝奉郎权发遣鄂州军州事罗公文五巻权通判鄂州军事临江刘公清之所编次公与刘公同官于鄂公既卒于官刘公因以是编刻置郡斋于公平生所著不能十一故题曰小集其藏于家者余五十巻不幸一再传而中絶遂俱亡矣惟新安志尔雅翼二书吾郡尝刻诸梓此小集者郡人亦尝再刻之故家有其书兵火后板本既弗存三书皆不易得矣汸避地还藏书多散失求小集于友人又得乡先生陈公栎所传本而正其疑缪顾二家本皆前阙篇目乃为叙録如上宋南渡后士大夫经术政理无愧东都惟文辞若与世俱降者虽能言之士叅立角出各名一家高文大册照耀先后而庆厯元佑之风轨邈不可追矣公之为学自三代制作名物帝王经世之迹古今治忽之变下逮草木虫鱼之隠赜博考精思靡不淹贯起欧阳王曽氏上接汉秦求其合作而斟酌剂量之故其为文质厚中正而节度谨严本人伦该物理闗世教而未有无所为而为者使天假之年恢廓光大见诸设施议论风旨自本朝而达天下则韩欧诸子所以弥纶昭代者赫然复见于当时夫岂至于散落仅存如今所传而已然则刘公既哀之而子朱子每见其文而推让之比闻其即世而叹惜之者其不以斯欤公早岁尝以荫授京官矣考满归即请祠既第进士得县矣复请祠越五载乃起倅贑州既满归又七年乃得郡其于进退取舎之际如此志之所存何可量也而天固啬之寿则当世君子所以重为公惜者岂惟以其文哉虽然公之于文则有道矣公尝论儒者之学去己之私以尽其所受之分以施于上下亲踈之际前圣有作大经大法皆具今之学者亦求合于彼而已其有不合者积思以通之汰去浮游散越之念而日就亲切忽不自知其合矣呜呼昔之以文名家者葢未尝及此也以公学于古人而反求诸己者类得其要如此于文辞其有不合乎读公之文者试以此言思之公讳愿字端良号存斋刘公字子澄后鄂州卒时甲子岁十一月日南至赵汸书
　　罗君传道鄂州使君七世诸孙也将赴官洪之靖安使其表弟汪弁奉写本鄂州小集来校其阙误将刻诸官舎汸以所藏本证之去其续编之弗类者而补其阙逸以还刘公之旧昔四明王公伯厚以博洽名一世守吾郡时于鄂州遗书尤致意焉尝与郡人前太学博士方公万里求诸罗氏得尔雅翼而刻之学宫其杂着则舎刘公所编外片言不可复得矣况兹再更变故也乎并録所叙篇目以归之嗟夫吾郡先达如金忠肃程文简汪龙溪吴竹洲方秋崖吕左史诸公文集失传者多矣乱亡之余安得子孙皆如传道之克自树立以世其家而因得重刻家集以广其传乎旧题后十有一年八月几望汸再书

　　题妙絶古今篇目后

　　右起春秋传止眉山苏氏凡七十九篇宋故端明殿学士致仕汤文靖公汉伯纪所编始余丱角读书家塾得诸兄所録鄱阳马公文有妙絶古今序已知世有是书然观马公辞意若无取焉者因忽不复求其后于书肆中见之巻首不载马公之序自书谓千戴英华萃矣马公葢不喻然后题称紫霞老人者赵公汝腾也颇言其择之精然自春秋战国而后能言之类众矣七十九篇之外夫岂他无可取者虽反复细玩其篇目而终莫知采择之由因置不取暇日登吴山望海门叹其宗社为墟稍求遗文逸事得失衰微之迹与汤公出处大槩而后乃识其意思徃书肆求之则已为人取去矣自是尝徃来于懐每遇藏书家必询之吴兴唐君棣宰吾邑闻余言既归访诸好事者则已刻梓行后其家以板质钱于富人故传之者鲜唐君从富人摹本以寄余始得之乃为次第其编目如上呜呼是编所録若郑子产乐毅诸葛武侯范文正公类非以文辞名世者当宋之季世内修不立外攘无策生民重困疆场日蹙天下所愿见者四君子而已弥逺清之嵩之大奸相继擅国贪权黩货与中外为市而又有进聚财之说于其君者于是以万乘之主而纳私贡丰内帑近习女谒浊乱朝政观范匄重币韩起求玉郄至以富魏舒以贿囊瓦以货见讥于识者而左氏亦以惩肆去贪为春秋之法岂非迷途之疾呼也邪端平诸巨公学术足以匡君才猷足以定国而阨于权臣志弗克遂窃观国势日蹙亡形毕具与晏平仲叔向两贤深语交论齐晋之衰而莫能振起者同一喟也然而本原始祸则理宗德弥逺立己而举国以听焉视周襄王不以私劳变旧章有惭色矣于是自天子公卿大夫而下尽失其职旷其官若季氏之妇所以诲其子左史倚相论卫武公子产谏子皮邮无正谏赵简子者乃其君臣之龟鉴邪又究而论之则自高宗忍耻事仇称臣割地使三纲不正国威不立以至于斯当时士大夫非无申胥鲁仲连公子无忌虞卿之忠谠而楚以六十里为雠人役卒有愧于论弋之夫此南渡以来志士仁人没世不忘之遗恨也观是编者惟以其文取之可乎楚灵王闻祈招之诗不能自克以及于难襄王用庄辛之计而国复强劝戒昭矣贾谊之论秦所以亡韩信之对郦生之说汉所以兴出汉中出散闗二疏不以炎祚埀亡而废天讨也唐高祖纪赞唐所以兴平淮西碑中衰而能复振首论藩镇之痈疽以成王进传赞则其溃裂壊烂之余殃也二代之兴亡具矣读屈原传答燕惠王书客难获麟解送孟东野序苏子美文集序士之不遇可胜言哉然闻东郭先生之论淮南之训王承福之言伯夷严光徐孺子之高风者遇不遇曽何足动其心也考庄生论方术太史公自序刘歆移太常博士书韩退之送文畅序目録序则道学之散乆矣然孙子战地之说术也而通乎微泰豆氏之御庖丁之解牛轮扁之斵技也而进于道列御冦论无为之无不为庄生本阴阳动静以明内圣外王之道又皆古圣人之微言也盖尝闻之汤氏家学祖朱宗陆而且有取于庄氏之书其以斯欤荀卿之学长于礼其论之精者与戴氏记当并传亦不可以文论也夫以文为学者若唐韩栁宋欧曽王苏氏其人欤然观其答李翱书送徐无党序答吴充书齐书目録序文甫字说虽皆以文为学而能探其本潭州新学诗书洪范传后吴职方赴阙序思堂记则又闵学之陋而稍知反诸身丰乐亭记政成而归美于上陇冈阡表身达而能显其亲族谱引则知尊祖敬宗矣梓人传言为相之有体云峰院记闵土俗之好争皆非无实之空言也虽然当宋室盛时有若王元之范文正公张方平又皆人材之出于学术者而欧阳公足继昌黎伯苏子瞻以其雄文直气叙而赞之可以亷顽立懦矣此七十九篇者所以为絶妙古今而非他作可及也欤然而自序但以为千载英华萃是者时上方好文学君臣相尚以虚文而危亡之恤不因其所好而启廸之庶几乎知所自反也哉其后贾似道专国汤公以从官一再去位五辞召命不起则天下事不可为矣而马公终身受其轩轾于国亡而后止则其观是编而不悟无足言者若赵公者亦惟以言语句读取之而且欲进之于经岂当时宾主间偶未之及邪抑未知其意而不欲斥言也不然则六经固家传而人诵者茍不践其实其不为言语句文者几希余尝考宋季之事而深悲其贤人君子之不遇以汤公是编之作犹且不见知于当时而未白于后如此而况于他乎故为发其微意以视观者

　　题吴君仪教授植芸轩巻后

　　汸闻邑南吴公君仪父之贤心窃向慕之而不及见也既而得与其子希道游喜其和易而能立疏通而有守虽盛衰祸福变故相寻而晏然不易其平素语曰后稷家儿不惰穑伯夷家儿不夺席岂不信哉自是以来益以不获识吴公为恨无何病卧故山虽希道亦不相见者数年矣一日黄子中来访希道以毗陵陈思氏为其家君作植芸轩记属子中见示余三读其文而窃有感焉吴公年踰六十始以医仕且犹不忘畎畆而陈君反复称述将若不可及者何也葢尝闻之四海既一风声气习非复南州之旧胜国遗老每戒其子孙以儒术苟不见用于时则当退业农圃或隠于医卜不然寜小作商贩自资慎毋倚权势习刀笔以壊心术偾家声而贻后祸今观吴公所以自处者如此所谓非茍知之实允蹈之者乎吴公之先君子号达斋未冠即领乡荐乡先达左史吕公以其子妻之不及继其世科而国除屹然山林弗自光耀则君仪父所以持身保世者固有所受矣池上之亭燕及曽孙可也希道趣尚不堕流俗固宜乃书所闻于巻后而归之陈记后十有八载孟夏下澣里生赵汸敬题

　　书揭学士赠相士吴大春巻后

　　人之生圆颅而方趾阳上而阴下乾坤之位定矣心为火居南而在上肾为水居北而在下肝为木居东而在左肺为金居西而在右坎离震兑成形于内而三辰五行见象于外矣然而二五之变错揉不齐其短长清浊异禀其吉凶利害殊遇则夫衰旺生克精祲休祥见于一尺之面者与星厯家所推徃徃相似此人之所以肖形天地此命乎天者所以不可推移而姑布子卿之术所从出也荀卿子乃独以谓古之人无有学者不道为非相之篇以排之至其言相之说不过长短大小善恶之间而所谓善恶者又不过以疾秃跳偏为恶美丽妍冶为善而已然则禀生受分万变不同即其人而无不可见者卿固不及知欤自卿为是论儒者多宗之然自秦汉以来善相人者固未尝絶于世宋之盛时名公贵人乃或假此为知人之助希夷先生陈公天人之学近代以来莫之先也于钱副枢种谏议亦皆以相取之则相之为术诚有不可忽者虽然岂惟知人为有助哉其于自知也先审矣使人皆知分之命乎天者一定而不可推移葢一照索而可决焉咸少安而无躁其于人心世道良非小补顾学而精之使言无不中而足以取信于人则亦未易能耳尝闻北方贵人有精于斯事者患无可告语晚得一士使居暗室悬五色丝一握其中钥户塞牖而穴壁以进食告之曰相眼学也坐乆眼明能辨丝色而数其多寡则可以出而受术矣葢期年而后悉如其言乃得尽其术尝于大比之岁阅进士于广坐中歴言其人是岁科名得失与其父母之疾病寿夭无一失者其非进士而与坐者亦能言其挟某术精某艺闻者莫不惊异以其术之精微若是故传者鲜焉则荀卿子之论犹不废于缙绅间理亦无足怪者吾邑吴大春尝以斯术游众大之都名公贵人莫不尚焉待制赵公尝请学士揭公为文以赠之后二十年其子心鉴甫自外归里人以休咎询之无不验于后者一日携揭公序文过余山居曰吾先人之术以五行十一曜为法象葢术而通于理者也揭公未尝进而叩之故未及有所表章吾先人谨藏其文于家而未尝敢出以示人也余曰无伤也公之文视荀卿子之文则有间矣夫相之为术固有难言者不以其所不知而即其所知以为言此所以为可贵乎矧子能取信于人其得失常悬于三寸之舌端亦非他人之言所能为轻重也虽然为吾子述所闻书其后使观者知子之论人其术与常流异而子之先人所以见知于当世者终赖揭公之文以传不亦可乎

　　跋刘郎中所藏邵庵先生戴笠图诗巻后

　　右邵庵先生戴笠图畵者陈可复乃宋邕管安抚陈公元晋裔孙先生表侄也所题诗四章后既改第二章好事者复请先生小字别书以刻诸石流传颇多而行字韵一章则传者未之见也第四章结句云此是先生戴笠图是字阙下半体由悬手书笔不着纸病目后作字若此者多矣先生家素贫仕虽显而食指众俸入初不自给所居临川之崇仁负郭有田一顷余乃夫人赵氏存时蚕绩奁具所置者悬车后岁収仅支数月鸾服犀带金带各一时入邻里质库中四方来见之士道路相望座上常满有餙亭馆植花木作重屋以规邸舎之利者其束修乗壶之入羔鴈之贽与夫碑板之义取还以为宾客费虽空乏弗恤也每风日清好则领宾客从以门生子弟山僧野老徜徉山水间或寻梅放鹤觞咏而归一日出游遇雨借笠田家戴之乃得还戴笠有图以此先生平居口未尝言贫而诗中薇字絺字二韵颇纪其实葢有无入而不自得之意石本自跋云人间之境如云渡水如花随风不足记也读者更以此意观之则一时高致可想见矣江夏刘公明善既得此图常寳玩之公方显用于时而于前辈流风遗韵不忘敬慕如是则其趣向可知诗后名公题者已众非先生昔所简拔则颂其诗读其书而知其人者汸登门最晚刘公亦已见示故述当时事于巻尾以明图与诗所由作云

　　跋赵文敏公临东方先生画赞

　　汸徃岁游吴兴登松雪斋闻文敏公门下士言公初学书时智永千文临习背写尽五百纸兰亭序亦然今观宋仲珩所藏东方先生画赞临本见公于书学虽老不倦前言于是益信然公子仲穆父尝谓汸曰先人书某不当论晚岁尝书大洞经必求佳纸遣人于姑苏捣冶入潢每用清晨起盥潄焚香下笔以三纸为节是书真不愧古人惜乎书之未毕而捐馆矣因出以示坐客皆称叹以为笔势超絶乃平生所未见惟湖州学记为近之尔郊外有幻住庵唐君子华偕余游焉庵中唐人天王四幅子华言此亦公所鉴定者每指其衣文妙处以为古篆籕遗法也子华以善书著名葢尝有得于公者仲珩好学书小篆八分草隶皆通习之故以所闻见于吴兴者且以见前辈于翰墨之事用力精深如此不以贤于时人而自足也

　　跋谢翱西台恸哭记后

　　汉丞相诸葛武侯卒蜀人巷祭野哭当时不能禁宋丞相文公欲为武侯事而不可得卒不屈其志以死江南人哀之有甚于蜀人哀武侯者三山谢翱皋羽其起兵时谘事叅军也望夫差墓过越王台登子陵台触物悲恸不能自已固宜然既自归晞发宋累又作为歌诗慷慨懐古且匿名记其事以自讳豫求葬地于子陵台侧将自附于梁伯鸾类若有意于警发愤愤乎张子孟坚恐其事湮没取其文稍释庾隠而传之葢有见于此虽然先正有言观大节必于平日

　　跋谢翱冬青树引后

　　余为儿童时尝见文字记嘉木扬喇勒智发宋诸陵将建塔钱塘旧大内越中有义士夜募诸少年别求遗骸尽易其所暴露者后虽取去与牛马骨杂瘗塔中悉非真龙所蜕矣其义士与作传人皆不著名氏自马相而下题其后者十数公亦隠其名所叙述却甚详且言是夕事几觉有踰垣折足者然余后游钱塘问于父老乃无人能言其事或云是塔凡三经雷震最后乃焚其金褁浮图尖之若瓠壶者使皆无名氏遗骼何以能动天如此余无以应之张孟坚所注谢皋羽为唐珏玉潜作冬青树引葢是暗记此事向所闻义士者岂即珏耶然注中或言是王修竹又何人也此大竒事非季布剧孟之徒不能办数十年间岂无族人子孙能言其事者乎孟坚更转语好事君子倘得其实宜详注谢诗以传倘能一过越中访问南山陲求得植冬青故处封域而表揭之且记其事于郡乘又一大竒事也毋徒曰疑以传疑而已

　　葬书问对

　　或问葬地之说理有是乎对曰有之然则其说孰胜对曰葬书至矣问曰葬书真郭氏之言乎抑古有其传乎对曰不可考周官冢人掌公墓墓大夫掌凡邦墓皆辨其尊卑度数而葬以其族大司徒以本俗六安万民次二曰族坟墓则葬不择地明矣岂有无其事而着其法者哉汉书艺文志叙形法家大举九州岛之势以立城郭室舎形人及六畜骨法之度数器物之形容以求其声气贵贱吉凶而宫宅地形与相人之书并列则葬地之法其肇泒于斯乎余尝读张平子冢赋见其自述上下冈陇之状大畧如今葬师寻龙捉脉之为者岂东汉之末其说已行于士大夫间至景纯最好方技世见其葬母暨阳卒逺水患符其所征而遂以葬书传诸郭氏耶然无所考矣问者曰葬书世所有然自齐梁至隋唐君子不道至宋司马温公乃欲焚其书禁絶其术何也对曰其言有大悖于理者书固可焚术固当絶也夫盛衰消长之变一定而不可推移者虽圣智巧力无能为葢天命之所存而神功之不可测度者也后世诸子百氏好为异端竒论者众矣未有取易此以为言者而葬书独曰神功可夺天命可改嘻其欺天罔神谤造化而诬生民也甚矣世俗溺于其说以为天道一定之分犹有术以易之则凡人之为事是非黒白物我得失之细固可以颠倒变乱伏藏擒制于方寸之隠发以遂吾私而无难世道人心遂有不可回者岂非葬书之言有以误之欤禁而絶之固善问者曰夫其谬戾既已如此而又以为葬地之理在焉何也对曰术数之书其言不纯徃徃类此夫创物之智难以言传固不可以为言者之失而蔽其善也曰敢问其言之善者何谓也对曰所谓乘生气者是也班孟坚曰形与气相首尾此精微之独异而数之自然最为得形法之要葢与葬书之言相表里夫山川之起止合散其神交气感备百物之情故地形之书与观宫宅人物者同出一原而后世杨廖之徒遂精其能而极其变然后坤灵生息之机得乘以葬而无失焉葢非殊资异识足以尽山川百物之情逆来顺徃旁见侧出皆得其自然之数者不足以语此则其事虽鄙而理亦微矣故其书愈多其法愈密而此三言者足以尽蔽其义葢古先遗语之尚见于其书者乎又问曰星天象也术家以名山岂葬书之旨耶对曰五行阴阳天地之化育在天成象在地成形声色貌象各以其类葢无物不然无微不着而况山阜有形之最大者哉茍至理所存不必其说之皆出于古也曰直者吾知其为木鋭者吾知其为火转动者吾知其为水而圆之为金方之为土何也对曰易象干为天为金为圆因其从革以观其在镕则知之矣四方形而土居其中葢体坤而得地之象也问者曰然则或谓人间万事皆顺惟金丹与地理为逆者何也对曰人有五藏外应五行散精布气以养形也阳施阴受以传代也非逆不足以握神机而成变化天有五气行乎地中流润滋生草木荣也絪缊上腾发光景也非逆不足以配灵爽而贯幽明知金丹之为逆者则生气得所乘之机矣夫岂一物对待之名哉又问曰今闽巫方位之说亦得葬书之旨乎对曰论五行衰旺生克此自阴阳家事非所以求形法葬书言方位在势与形之次而近世临川吴公刋定其书寘是语于杂篇之首葢尝与人言方位时日无闗于地理可谓得其本矣譬诸方技家起死回生必精乎色脉之度数长生乆视不出乎内外之法象葢形气之治神机合变不系于方其本如此问曰然则欲知葬地之理者将即形法而求之备乎抑合阴阳家而论之也对曰是固当辨譬之人事形法其言相也阴阳其推命也有不相待者矣然言相者因百物之异形而各极其情状以察造化之微而知吉凶必不以相人者相六畜也推命者以生年月日时论祸福吉凶犹或失之者由其为术之本不足以范围大化也移之以推六畜輙大谬者六畜之生不同于人也夫方位之说本非所以求地理况乎随意所摘不得形法之真而槩以其说加之则亦何异以虚中子平之术而推六畜以论牛马者而论人耶又问曰然则其说何自而始术家多谈之者又何耶对曰不知其所自起也贑人相传以为闽士有求葬法于江西者不遇其人遂泛观诸郡名迹以罗镜测之各识其方以相叅合而傅会其说如此葢瞽者扣盘扪烛以求日之比而后出之书益加巧宻故遂行于闽中理或然也夫势与形理显而事难以管窥豹者每见一斑按图索骥者多失于骊黄牝牡茍非其人神定识超未必能造其微也方位者理晦而事易画师喜模鬼神而惮作狗马况覉旅求合之巫恶肯攻所难以艰其衣食之途哉此可为智者道尔问者又曰理既如是则葬书所谓反气纳骨以荫所生也者固在其术中也何乃于夺神功改天命之说而斥絶之若是耶对曰本骸得气遗体受荫者气机自然之应也然吉地不易求而求全吉者尤未易葬师尝鲜遇而遇真术者为尤鲜是其术之明晦用舎地之是非得失且悬于天而不可必今其言曰君子以是夺神功改天命何其不思之甚乎孔子曰不知命无以为君子葬书之所谓君子者乎又曰然则今之名卿大家其先世葬地多验如执劵取物至其盛时竭力有求輙无所得或反倍谬取祸岂亦分定者不可推移耶对曰不但如是而已夫家之将兴必先世多潜德阴善厚施而不食其报若是者虽不择而葬其吉土之遇与子孙之昌固已潜符黙契葢天畀之也后世见其先之鼎盛而不知所自来于是妙探巧取牢笼刻削以为不知何人之计则其急于择地者亦殖私规利之端尔其设心如是则获罪于天而自促其数者多矣择而无得与得而倍谬岂非神理之显著者哉问曰然则大儒子朱子亦有取焉何也对曰大贤君子之事不可以常人类论古者三月而葬凡附于棺者必诚必信水泉蝼蚁之为患至深善腐速朽之藏如委弃于沟壑葢时有定制民无得而遗焉皆昔人知之而无可奈何者伊川程公谓死者安则生人安乃自后世择地而言其自然之理尔朱子之葬必择地亦曰为所得为以自尽夫必诚必信之道而不失程子之意云尔然而君子之择未尝有加于报施之常则其托斯事于季通氏者又岂有所歆羡期必也哉固非可与常人类论也问者又曰死葬者生人之所必有而大儒君子所为乃后世之标准也故世之论葬地者必以朱子为口实则仁人孝子之葬其亲地不可以无择也明矣今物理之难明者既如彼而得失之悬于天者又如此则所谓为其得为以尽其必诚必信之道者将何自而可耶对曰死葬之以礼祭之以礼敛手足形还之葬与葬以天下一也故丧具称家之有无夫吉地之难得岂特丧具之费而已哉先王制礼严于庙以尽人鬼之情而藏魄于幽以顺反原之变其处此固有道矣积善有余庆积不善有余殃秦不及期周过其厯祈天永命归于有德而心术之懐气数随之此必然之理也圣贤岂欺我哉学士大夫秉礼以丧亲本仁以厚德明理以择术得失之际观乎时义而无所容心则庶乎不悖于性命之常而亦可无憾于慎终之教矣岂非先哲之志而君子之道哉又问曰然则孝经所谓卜其宅兆而安厝之者果何事而前辈谓中原土厚水深地可不择江南水土浅薄不择之患不可胜道则将奈何对曰圣人之心吉凶与民同患而不以独智先羣物故建元龟泰筮以为生民立命而窀穸之事亦得用焉岂以偏方地气之不齐而强人以所难知者哉且江南之林林总总生生化化者无有穷时而地之可葬者有时而尽也又安得人传景纯之说而家有杨廖之师哉夫道不足以公天下法不足以闗后世而可以埀训者未之闻也虽然有一于此葬书所谓势来形止地之全气者诚未易言若夫童断过独空缺旷折水泉砂砾凶兆之速灭亡者固有可避之道也大山长谷回溪复岭之中岂无高平深厚之地可规以为族葬者虽鬼福之应无及于人而盛衰之常得以尽其天分譬如有病不治常得中医其视委之庸巫听其贪戾妄作冥颠暗覆于一坏之壤而不自知者则大有径庭矣昔人谓误解本草为生人之祸今葬术岂轻于本草然药饵得失见于目前而葬地吉凶每存于身后故未有能稽终知敝者也事有闗于送终之大节儒先君子有所不废而流俗因仍未能极其表里精粗之藴与夫得失之由故作葬书问对吾友程君仲本最为留意斯事学之十余岁矣而审问明辨弗得弗措葢有志乎明理以择术者非世俗凡近之为也故书以遗之仲本之师乡先生朱君允升其人也朱君明达精博于六经之藴奥文字之源委邃古之初万化之源阴阳方技之本昔贤开物致用与其精神思虑之存乎艺事者莫不心悟神解诚穷乡晚进之蓍龟氷鉴也于山川情性寜有不得者哉以仲本之善学而卒业于朱先生如王良造父驾轻就熟将有以得夫天人物理之大全岂曰俯察而已

　　医说

　　医之为术古之君子类皆能之以为养生事亲慈幼之切务非可漫焉诿诸人者是以百家众技莫得而先焉况人之有身肌肤之会筋骸之束元气之藏神明之谷经之所起脉之所止荣卫周流屈伸聚散与天地比运气靡常土风殊理五脏六腑胜负衰旺死生疾病之所以皆儒者格物致知之道所当必究未有冥然于一身之内而得为大儒君子者也去古既逺由百家众技而上率以空言相师而不究其实惟医则利害得失决于旦暮间甚逺不过旬日以文辞隐蔽故学者鲜焉于是判为专门而世俗养生事亲慈幼之际亦惟他人是托其不能无憾者众矣宋之盛时尝命文臣知其说者取前代方剂杂民间所献遴选而慎存以极谨审之道业斯术者赖焉奈何庸人谬为増损一以温平和解掩其所不知而终无益于治疗之效汉长沙太守之书观症察脉以知病之所在而汤剂施焉其道最为精当而近世以来遂为絶学间有剽闻一二曽未得其要领而疏导涌泄率意妄施戕生人于掌股间而目不瞬其流弊岂有涯哉故凡儒者所当为而不知讲则世俗之士将起为之其祸有不可胜言者不独医也河南处士郭公子和尝以其修己治经之余取张氏书精意研覃补其阙畧子朱子为序以表章之沙随程公可乆亦有论著今传者罕矣四海既一河间刘氏东垣李氏之说始行东南其遗书未尝散布者犹数十种有志者由是以溯长沙之学而有得焉可以养生可以事亲可以及人庶几古者大儒君子之能事不遂泯于方来已乎虽然医仁术也其体甚大其理甚微其用物也猥而杂其取效也近而着非通乎天地之化辨乎事物之赜者不足以成其能也非贯乎方论之博极其心思之至者不足以致其用也葢必有明敏之资躬质厚之行而又反诸身以求古人格物致知之所必究者而用力焉使其心静而理明志坚而神定然后圣神工巧脉病证治之说可以意会金石草木形色气味之性可以类推而又博济而匪私善施而不伐庶几医道复古者乎余尝重有慨于斯切意通都大邑或有其人而未之见闻浙东朱公彦修亲得河间东垣之传于其师每欲一从之游亦因循未暇也至正己丑冬来钱塘卧病进士临川葛元哲会舎君时为行省掾以长沙法亲煮药饮予且曰予书佐卢叔原善论医当使为子发药既而叔原至按脉处方乃东垣治内伤法也药三进而病愈予归山中每思叔原不忘辛卯十月予复来而叔原方给事公府少暇日则指徐君子贞告予曰此予表侄可与共论斯事者予时始与子贞相识因造其家得观李氏诸书叹其用力之乆客中感疾屡从子贞得药如钥透簧汤沃雪又喜其取效之速闻朱公昔游会府子贞之先君子爱慕之因遣子受其说又知其学为子传书肆老人陈思复为予言子贞之父孝于亲养生送死不堕流俗尤笃友谊则其过庭之间所以为学问之本者必有道矣葢是数者皆非今世方技家所能备而子贞兼有之且年甚富气甚清读书论文日进因之以成其能致其用使得于己者可及于人续于前不絶于后其事甚伟而乃优游独善使其道闇然而不章余葢深惜之故具以平昔所见为子贞言子贞傥因予言而有感其必善施博济不失父师之意有以副交游之望乎

　　崔尚书寅斋说

　　自二程夫子以敬为圣贤心法之要朱子又从而申之以为圣学始终皆在于此读二氏之书者靡不知于是有以敬名其斋居者程门高弟众矣求其由敬入者尹公彦明一人而已登朱子之门者尤众迨其所以论敬则曰惟畏为近之夫畏非敬也常人之情必有所畏然后能敬于是有以畏名其斋居者然则敬其果易言乎然先儒言敬实本虞书虞既言敬矣又屡言寅字书敬惕也欧阳公之为言恭为且畏之辞为敬畏二义而一言以举之莫切于寅者藁城崔公宗明名其斋居之室曰寅葢取诸此虽然汸尝闻之敬与畏皆非由外铄我也孟子所谓礼之端者人皆有之茍于此而有见焉不患乎持守之无术矣顾学者茍非资质之美则无以为用力之地非感发之深则无以慎其终求诸古人在汉有秺侯者其为笃慎虽天子亦必敬之有万石君者恭敬无与比家人化焉齐鲁诸儒质行皆自以为莫及二君子者于圣贤之学初未尝有闻也惟其得之于天有大过人者故能中存敬畏如此在宋则有若司马文正公自言其平日视地而后敢行措足而后敢立有若赵清献公昼有所为夜必焚香告之于天二君子者于圣贤之言则固有闻之矣若二程夫子所谓心学者亦未必尽合也然而持守以道而警戒严密乃如此向所谓敬近之者益有征焉岂非深有所感发而然乎今崔公质美行驯视汉二君子固无足多让至其以寅名斋则肃然敬愓之义常接于目而着于心是必有闻乎文正清献二公之遗风而兴起者也其见知于明天子而拜大宗伯也宜哉缙绅文学为公发明名斋之义甚悉以为公之于寅所谓非茍知之实允蹈之者故取昔人操履之实申释其义以明公之志云

　　二星说

　　丙午三月太白在酉光耀异常芒角上拱如佛像之圆光然岁星在卯亦如之时镇星亦在卯说者谓卯火垣也而为木旺之地木火土金逓相生故太白尤异于常所喜者岁星之得其所也五纬固有常占矣然则虚中之术不但可推人命虽世运亦不能逃也耶

　　范叔豹字说

　　吴兴范君元质字叔豹请于缙绅先生求文以道其义至屡数十篇其辞富其义博矣而君犹求之不已且俾余亦赘言焉予屡以不敏辞而弗获乃为之言曰夫即名字以求言因称谓而知警进学之一端也为其说者容可易于言乎夫本人心稽圣训察刚柔善恶之宜以极扩充变化之妙使夫人终身诵焉而有余上也辞有征义有止约不至于陋振不失于矜次也审于义而未周措诸辞而多失无次矣前二者余既不足以及之强而言且出于无次者之后君又奚取焉虽然姑以管中一斑者为君告可乎夫君之字所以取义于豹者以其有文而善变也然豹之文生而有之非由外餙其变也蔚然而着足以美其身人之生而有之足以美其身者非仁义之谓乎反而求之扩而充之虽有不美之质犹将变焉时至而化则仁义不可胜用矣而况于质之美者乎此古之君子所谓人之文者也君和易疏直而为质之美而无昏妄之杂也然则因气质之善以尽问学之功即名字之美以致反求之实有余师矣迨乎进而能变则和易者为忠厚非有加于前也疏直者为严正非有待于外也目视耳听而品节存焉手持足履而仪章着焉罔不由乎中也然则其为文也盛矣彼以敦重朴钝为不足而膏口吻华笔端以为能者曽不足以美其七尺之躯而况能美人乎先民有言一为文人无足观矣夫文豹犹见取于人而文人至于无足观者恶无实也文之在已茍无其实且不足观而况于在人者乎是亦有不足为君愿者矣虽然文人之文未易能也君之求而不厌者亦不徒以文也然余之言必至于斯而止焉其尚有以谅余心而警省也夫

　　代举留沙元帅状

　　尝闻削平冦乱湏资忠勇之才牧养民黎必藉亷明之政惟乆任乃全终始故借留非比泛常切见某人某始以江浙行省都镇抚统兵克复江山玉山等县有功继而回兵救援省治破贼建德淳安克复徽州抚安属县再从平章政事萨木丹巴勒剿除逆贼规画钱粮接济军马进复饶州乐平等处尽心体国罔顾其它险阻无常坚贞不易可见其忠当红贼扰攘之时本官每善以寡撃众生擒斩首不计其数或策马陷阵为士卒之先或振威一叱而贼徒奔散初复徽州亲入贼阵射杀蕲黄贼首伪彭万户贼徒畏其威名可见其勇自奉俭约门禁甚严号令赏罚悉由至公子女玉帛秋毫无犯官民共知逺近称诵可见其亷本路僻在万山户口实为繁伙始缘官吏轻弃城池遂致愚民无辜陷贼继而官军数少由是贼去复来然而胁从之徒不过百中之一本官察都邑之寃枉洞见秋毫布国家之信恩确如金石招安诖误则指天誓心闻者感泣禁革科扰则家至户晓民赖以安比之战功意尤深逺可见其明加以好贤下士见义敢为识朝廷之大体达将帅之弘规真可为斯民父母不可一日而无者也况兼本路兵戈之后饥馑相仍城池公廨正此用工未及成就非本官尽知民情事体终始监临大闗利害今者朝除达鲁花赤将至本官屡尝辞职民情忧惧恐或一旦失其所依为此不辞逺道陈乞举留谨具状上告

　　祭婺源汪王庙文【代总制王克恭奉使汪广洋作】

　　惟王鄣山之英黟水之灵生为人豪殁为神明保障六州不为已荣识机慕化克全民生庙祀邈绵足以表其忠烈之盛子孙千亿足以彰其惠爱之诚回视当时如世充建德辈不知天命困犹力争残民毒众卒为顽冥飘风游尘徒污汗青昔王生存尝以殄冦道出星源邑人留像千载犹传则夫一时六郡之内蒙其福泽者又可名言也哉克恭钦承朝命来镇于兹抚军字民匪神曷依广洋世迁高邮奉命出使水木本源敢忘所自唯王诞辰实在兹日虔率官僚即祀庙宅薄奠斯陈神其来格

　　东山寓舎安神主祝文

　　维至正十有三年十月乙未朔越十有五日己丑孝孙某暨合家眷属等新作先妣以上四世神主于东山寓舎祠堂奉安先高祖考帅属百六府君神主先高祖妣程氏恭人神主居西第一室先曽祖考税院二府君神主先曽祖妣金氏安人神主居西第二室先祖考县丞定一府君神主先祖妣朱氏安人神主居第三室先考仓使相二府君神主先妣汪氏安人神主居第四室敬以清酌庶馐之奠即祠堂合祭昭告祖考四世之灵惟我祖宗始居休寜龙川歴唐末五季入宋三百余年以及本朝又几百年传绪十有七世至于某等当其盛时赀产擅一乡家学以儒名在官为命士而丧祭之仪通乎礼俗子孙既众聚散不常固未能为一定可乆之规也汸等不幸遭此阨运兵火之余兄弟离散祭奠无所继以先妣丧亡哀苦逃生哭泣无地深悲至痛何可忍言岁月不居练祥已届兵戈既逺疾疠甫平始获渐谋休息而几筵之位屡设屡迁亵渎甚矣葢练而后祔祔而还寝传有明文然家庙不在势既不得羣居兄弟散处不容别安灵座乃即兹山新成隙宇为四龛南向作主之式神位之次大畧取法先贤庶几垢面徃来朔望得以伸哀蔬食菜羮子孙不致忘本而已于礼意之合则不敢知孤苦余生情文荒忽伏惟尊魂鉴之尚享

　　外祖汪公祖妣朱安人改葬墓所祭文

　　呜呼礼有继絶乃先王所以重传世而厚伦纪故为后者得见于经昔吾外祖与祖妣之殁不数年而舅氏夭逝奈何赀分产析而主嗣不立祔食于伯氏者再世七十余年矣岂无近属而莫之争此吾母所以痛心疾首乎斯事固尝悲思啜泣俯椀湮席以逮老乃卒抱恨于九京夫世降俗迁有难言者而两家多故以至于此则其责实在诸甥然诸甥各已老大而五丧其二则内之羣从兄弟亦十亡五六而况乎祸乱之相仍今其人存而业不坠宜为吾舅氏后者惟曰礼字季和一人而已乃慨然悲从叔之不祀而愿身为之后以主其祭事非有为而悉存乎忠诚呜呼使非母族犹有斯人则诸甥之情事终身不白而将何以见吾母于幽庭葢于外祖与祖妣改葬之议始建而山川委和近在咫尺乃若神藏鬼秘以为承祀者之吉征日吉辰良秋高气清虔奉二亲窆于新茔庶神气之归复伫天光而发荣使世家由是而益昌大以永世则不嗣于昔而续于今者乃天理之复明痛吾母之莫见空涕泣之交零爰衔哀以致奠冀昭格于冥冥尚享

　　祭外舅文

　　维年月日壻某谨以清酌庶馐之奠再拜顿首敢昭祭于外舅故纯二朝奉之灵老成凋瘁旧徳谁存公如灵光岿然独尊马医撃钟夏畦鼎食餙外为夸公则异是铢累寸积云升川増若非已有不振不矜闻鸡而息戴星而起槁项华颠劬躬未已近忧逺虑必谨其端渊冰之戒听者为寒善不近名人惟求旧厚以镇浮质而不陋遐不黄耉芘其后人一夕不起天胡不仁埀絶之音闻者孔悲天乎痛哉饮恨奚为大物有归犹相代禅矧伊传邮而足追睠一气阖辟廓然大公孰短孰长孰为穷通微纆纠纒平陂相倚有命在天公奚憾只公奚憾只陟降相羊鉴余深衷釂此一觞

　　宋处士诔文

　　处士金华宋氏讳文昭字文霆曰蓉峰处士者集贤院所赐号也处士以质行信于郡邑见称于名公贵人以闻于朝着于是集贤院为制处士号下其书以旌之其子曰濓字景濓亦用布衣召入翰林不起以遂其养而父子一时俱见重于缙绅矣汸辱与景濓游而不及升处士之堂亲炙其德容词气以窥其所存之万一然尝观景濓博物洽闻足以名一世而不以自多为文章下轹魏晋上拟周秦而视若蜩翼蛇跗茍可以慰其亲虽忧患在已而不辞志有不得行虽縻之以好爵而不顾凡世之所谓械机荣辱漠然若不入于其中可谓贤矣逮其述处士之行且犹欿然自失以弗克承明训绍先德为忧则处士之身教葢有非言语文字所能形容者乎处士年八十有一以微疾终终之日濓与兄弟及子若孙咸在左右葢世所谓全人备福者而逺近闻讣莫不嗟悼伤悲哀善人之不可复见也乃作诔曰
　　维处士之先世居于秦载自唐初厥有闻人宪丞大理实迁吴兴为易讲师朋来振振五季弗靖再徙乌伤时维体仁教义益彰卒谥文通河汾有光奕世皆儒幽而不扬潜溪之滨伯仲来止宋熄其炎世族中否吏虎而冠盗聚蜂蚁孰寜厥居完而弗毁积厚未施虽伏必发爰有吉人溉其萌蘖雍容纡徐有待无捷委祉埀祥以开来叶猗欤处士禀淳毓和内刚以毅外则柔嘉涵濡熏陶夙成厥德孝以事亲诚以接物其孝伊何服勤尽瘁恳恳菑畬载观其志其诚伊何内省必端一诺之信重如丘山乡邻有急临难毋茍彼狂阻饥聚啸林薮吏资其画卒殱羣丑捍患之劳用昌厥后教子谆谆文通尔思积乆充大蔚为儒师彼富我仁彼爵我义贻厥之志孰为崇卑闻人一善喜见眉间遇不仁者咨嗟俛颜非矫而为禀乎自然简俭冲黙自全其天里闬推尊宗婣是则声流天朝雅号攸锡配彼蓉峰长乐无极属罹艰屯颠沛离析履险如夷有冯有翼天祚高年聿昭世德世德方兴有子明哲大发于文施而不食增崇本初以考元吉如何不淑木壊山頺善人云亡四邑之哀呜呼哀哉我未识公辱交公子载钦道义匪但文史出入惟亲兢兢惧喜脱遗疾疢躬奉甘旨孙子子孙均庆同美胡不百龄遽闻摧毁兴懐悲恸痛如在已欲置生刍沉疴未已述德序哀敢忘丧纪呜呼哀哉

　　御书赞

　　徽州路休寜县达噜噶齐臣雅克哈雅以其先臣某所得今上皇帝御书和斋二大字示县尹臣棣臣棣谨拜手稽首而述赞曰
　　于穆圣明神文冠昔由潜而升乃见天德睠兹守臣和冲以居爰锡嘉名云章曅如按体结字肆笔而成日月分耀山川奠形龙图出河羲画攸则天纵多能千载一日圣明御■〈宀禹〉并育羣生鳯至麟游万邦以寜小臣在官敢曰疎逺敬顺罔违温恭是勉至寳所在荣光必腾朂尔是德曽孙是承

　　邵子赞

　　阴阳昼夜死生天地人物开闭浑然一以贯之余暇弄丸游戏

　　陆先生赞

　　儒者曰其学似禅佛者曰我法无是超然独契本心以俟圣人百世

　　赠河南省叅政追封真定郡公苏公画像赞

　　义足以守身故不乘时而速化忠足以体国故能因事而有为是葢势有所弗趋患有所弗避而卒能活边庭数百万之众振殊俗以书诗者欤噫锡爵受封显荣褒大者报施之彝道尔当巽懦苟安之日微斯人其孰与归

　　江浙省都镇抚哈密公纪功之碑

　　至正十四年江浙省征行都镇抚哈密公选吏定黟之明年平章移师乐平尽殄逋冦厥岁既大穰生息稍复父老言于县令长曰自蕲黄盗起江东浙右咸被其毒黟数十里小邑居山谷间其人坐受虔刘得不死所頼圣朝厚恩幸复齿编民惟平章奉若天威以严节制惟镇抚削平羣盗以勇树功矧又俾我贤令安而全之休而养之使有今日然平章勲业有大史氏书凡民敢议请以镇抚嘉绩勒真石以示方来且明国家将帅有人草窃乌合为不足平也既以言于县即退诣海寜赵汸请文曰公初以丹阳县达噜噶齐从省臣镇京口既而有旨从江浙省萨木丹巴勒平章讨贼平章贤其才版授征行都镇总制诸将所复郡邑得便宜具官十二年十月会元帅刘托音兵复武康十一日舟师次湖州横山贼以五百艘拒战公手火筒炮曰贼兵多胁从吾不忍万众无知就死将惊之使自散尔发二炮出贼舟上贼进不止则连以炮败其数舟余悉隠遁俄赭衣数万循山奄至公登岸谓将士曰贼虽破皆新衣不过仓卒被驱迫尔慎无多杀仍使骑前呼曰汝等皆吾良民宜舎兵亲射贼将二人殪之众皆弃兵走又遣骑呼曰有能夺贼马执贼将来者有重赏众皆倒戈夺马十余匹以献十三日会元帅韩邦彦兵败贼湖县治所斩馘以千计平章至郡二十六日大破贼长兴明日撃贼五里桥擒杀殆尽湖州平十一月初八日大破贼馒头山广徳平十二月初三日撃贼溧阳大败之擒贼将甚众溧阳溧水皆平十二年二月以平章命将所部军撃贼徽饶军次严之淳安适戍徽将士水陆奔溃公执偏裨一人责偾军状斩之其将皆惧请自效十八日与贼战威平镇破之明日贼悉其众来赤帜弥望公突入贼中左右排撃当者皆靡上下山谷或骑或歩解而复合者数四诸将之兵继至遂大败之二十一日天微明贼猝至营外公不及甲跃马陷阵有号黒杨者骁贼也以所操扑杷中公右臂公仰刃断扑投槊中其颔黒杨殒地下马将斩之贼锋交至乃卓剑洞其腹奋两刀斫贼多所杀伤大兵乘胜逐北俘斩不可计时冦杭者亦为叅政董公所败慓悍畧尽自是贼势衰矣二十二日撃贼徽州城外走之明日次徽州治所以诏赦从贼者罪使其叅谋廵检周希濓府史侯塾照磨张德明等宣布恩信以安集之平章至郡命公以所将兵同韩元帅进讨三月次休寜用其县达噜噶齐巴特玛实哩仍戍之移军祁门黟人皆出迎得僧为贼将者二人斩之以杭州路西南隅録事司达噜噶齐伊尔苏克为黟县达噜噶齐周希濓为县尹平章傔从斡齐尔为主簿治其民转粟饷军徽州平时盗据饶州立伪署如省府煽虐祁门境上四月十一日公与韩元帅蒙古军镇抚舎哩巴噶伊噜勒万户之兵俱进自以所将兵行遇贼侯骑三十人尽擒之益知贼虚实乃置营栅为疑兵间道走分水岭伏隘道旁候贼过輙断要害掩杀之回兵苦竹港尽殱其众擒贼将号宰相者二人倍道直捣浮梁二百里贼垒连络刬削如破竹然五月初一日与贼战饶州三十里冈自寅至巳大破之分兵三道入城遣鋭卒要其去路贼多赴水死手擒伪平章一人万户八人得饶州路所失印平章公命以达噜噶齐治饶州领征行都镇抚事如故所将先锋王千户孟千户皆为万户按地利阳镇盗中夕斫营身被十余创夺贼槊格杀数十人贼遁且日进兵尽殄之江东宪上其功时湖滨盗犹众江西省移书会捕公犹以所部军平之南康黄溪贼恃坚壁杀掠尤甚选勇士袭破其砦南康平江西省宪嘉其功遣使宴劳甚厚以事闻于朝十四年二月也公西域人有功云南知名为人慷慨得壮士心临贼境必先谕以恩德不服乃加兵周令便人其治以兵戈后务为休息洁已爱民设施无所疑挠邑人赖之诗曰
　　冦攘纷披大邦之縻裒厥凶残恣睢四驰矧是穷山邑于岩石不戒于邻转而相贼搜原剔薮豺狂狼毒孰有其命牢牲视人吁天何高扣地何厚方伯连帅曷日予捄大盗再举贪懦弗惩盗嘻民怼卒溃于成帝命南征平章总戎从以虎臣将其选锋殱厥渠魁罔俾行悔哀此下愚大恩斯霈孔武哈公言奋其威矢无虚发刃不徒施一夫授首万众逃命三吴既平黟歙底定畀我贤令时民渴饥罔俾佥壬渔夺其私我有居室昔盗攸考妇子具完匪令谁保我有田畴亦既芜秽黍苗欣欣匪令谁艺痍伤未合疾疢相仍令曰时诎毋或举赢嗟令之仁公实惠之公曰匪我平章之思惟平章公天子所命不振不矜式前庙胜江湖澄清衮衣来归帝锡哈公虎节熊旗为国藩屏为民司命寿考无疆受天之庆

　　克复休寜县碑

　　蕲黄盗乱江东徽州受害尤大徽属六邑惟休寜得祸最深自行省兵始复徽州即以达噜噶齐戍休寜卒完遗民以成底定之功者前省宣使高昌巴侯也侯在县一岁郡邑命吏皆至官邑人惜其去咸走大府言侯得民心缓急可仗不宜置散地吏议莫夺则相与伐石刻文着侯功德焯示来裔其序曰惟至正十一年冬盗破江州杀守官掠南康鄱阳裒凶煽顽转相仇贼明年四月繇婺源犯休寜军民一夕皆遁遂陷徽州休寜地四达羣盗蜂午残毁尤甚俄顷贼将项奴儿自蕲黄来益収兵急攻杭之昱岭闗分冦建德宣州从奴儿来者孙哲与邑人吴相及诸良家子弟谋得壮士可二千人相期执项奴儿以迎官军六月二十二日战郡西七里溪众败皆死之盗尽焚诸起事者家奴儿遂夺昱岭闗犯会府时不闻官府之令已三月矣行省兵破淳安侯以所募士乘胜独克战歙南溪山间凡三十余日横挫贼锋使不得合冦浙西壊其始谋得被驱农隶輙释不杀咸印识其衣纵还乡里贼气愈夺当是时巴侯之名已震于贼中而山谷逃难之民莫不忍死以待王师矣既而冦诸郡者皆奔还官军退保淳安项奴儿复自广德陷常湖等郡浙西佥宪哈喇哈纳公亲勒兵军声大振九月复徽州侯从元帅沙布鼎公进抚休寜民既归业元帅还郡侯治县事诛恶少导贼残大家者十余人十月二十三日盗迫西杨村包山络谷不见其后候骑还侯方卧店即决起上马西望发三矢而进手挥双长刃先诸将突阵人马俱奋出入排撃当者无不披靡贼大败僵尸三十余里自是邑无不倚侯为重矣项奴儿之众溃于浙西间道逃来民争起逐之侯与邑义士遮捕生得项奴儿槛车送行省伏诛别帅以兵狥祁门未定遽分兵入黟盗一夕奄至师溃还休寜时大雾四塞盗由邑西绕南门趋东门大呼合撃我师无营栅帅与吏士在邑之民皆殱焉侯杀二人以单骑免盗相视不敢追杨村之败盗将散去适湖口剧贼驱使同来众可五六万大掠休寜境中杀人满山谷求执项奴儿者灭其乡十有二月行省兵大破贼于昌化复徽州侯还休寜十三年正月与三万户之军俱次邑治居十余日盗又大至天雨雪官军战不利失一万户侯力战至暮溪桥壊舎马歩鬬堕重围中杀伤甚众夺贼所得我军名马以还行募兵遂安三月行省平章萨木丹巴勒总大兵平淛西复广德撃贼淳安以诏书赦其人卒定徽州侯以蒙古千户之军戍休寜乃除蓁薉正涂街筑宫室招商居肆农还田畆朔望率诸生谒先圣先师新作公署稍复都邑之制焉此休寜克定之大凡也而侯之勤劳亦可槩见矣侯名巴特玛实哩家世北庭贵族年甫三十长身有胆气为法不苛使吏畏而民安之羣帅之兵三进乆次休寜未尝杀一不辜军使旁午不敢暴其境内则侯诚有德于人矣讵可忘哉其诗曰皇有万方邈是东南郡守县令厥长惟监小大相承如臂使指德洽羣黎威行万里遂堕列城天下为公孰为恬嬉不习而同惟仕惟家惟官惟市不虞横目示以其技业业新安据崖枕溪壮哉休寜去险即夷列肆连云冠带衣履积居充溢吴会伊迩大山长谷名卿故家富贵豪胥角为尊奢盗发淮堧崇妖矫异烟起黄冈宫亭鼎沸夏畦马医俳舞傩驱尔相彼公杀人以嬉列炬长趋岩石如砥既焚休寜遂及郡治积僵如山泽以量尸釡爨似罗脍肝若饴羣行于野抢掳而食释尔耒耜执我矛戟少年风生士不宿诫义则信矣孰计成败矫矫巴侯駪駪黄华大藩选将众誉羣夸快马如龙双刀如雪驻坡蓦磵且驰且射既剪云头遂营歙东山木林丛杂袭蚁蜂触热排炎缘高缒深百战不回羣愚和心师却而振孔武宪臣卓彼东帅西域之珍既复郡治进抚休寜属侯櫜鞬与帅俱行上恩孔仁帅维渥之凡民有心帅维度之冦溃而奔民其子来女不盗从予心女懐稚耋欢呼帅言允仁酾酒椎牛罗列辕门盗逼西郊侯奋而起委馘横尸于三千里孰为进讨斥堠弗戒尔师尔偾我则弗败弗败则那式昭其勇跃身重围手馘弗纵盗则日増郡亦从生再失再复羣帅之力相臣后至于赫天兵云兴电扫翼之风霆维此邑人侯实生之舎我弗忘从我弗思蔓草寒烟我耕我稼亦有来牟伊谁是赖败瓦颓垣鬼哭神哀日中成市伊谁是开妇女儿童具知侯徳孰云侯归使我心恻天子大圣羣公至明相臣凯还大赉是经朱芾彤弓三锡弥光为国虎臣以守四方民生多艰矧伊茕独邑人作诗敢告司牧

　　东山存稿巻五

●钦定四库全书

　　东山存稿巻六

　　（元）赵汸 撰

　　○文

　　邵庵先生虞公行状

　　曽祖刚简宋朝请大夫利州路提点刑狱赠中大夫妣赵氏赠宜人祖■〈〈工工〉上〈工工〉下〉宋奉直大夫知连州仁寿县开国男食邑三百户国朝累赠嘉议大夫礼部尚书追封雍郡侯妣氏追封雍郡夫人父汲故国史院编修致仕赠中奉大夫四川等处行中书省叅知政事护军追封雍郡公妣杨氏追封雍郡夫人虞氏系出虞仲世家会稽唐永兴文懿公世南事太宗陪葬昭陵子孙为雍人事见本传永兴生工部侍郎昭工部生江阴令陟江阴生盱眙丞知待盱眙生长城令礼长城生金吾卫长史明金吾四子叔曰殷中和间守蜀仁寿郡因家焉遂为蜀人仁寿九子伯曰赏赏五子次四曰琚琚二子幼曰庾庾四子次二曰承询承询二子幼曰继崇继崇三子季曰昭白宋银青光禄大夫国子祭酒赠太师周国公周公五子季曰轩赠太师魏国公三子季曰祺及进士第歴官左中大夫赠太师秦国公秦公生左丞相雍国公允文赠太师谥忠肃功烈具宋史丞相三子伯曰公亮性高简不乐仕进晚以奉议直秘阁赠开府仪同三司仲曰公着知渠州官至中奉大夫仁寿县开国男累赠光禄大夫季曰杭孙大理寺丞至中奉大夫赠通议大夫开国六子次二提刑也与临卭魏华父成都范文叔李微之辈讲学蜀东门外非洙泗伊洛之道不言着易诗书论语说以发明其义由是蜀士尽知周程张朱传授之旨所居官輙举其职从四川置司羣为叅议官自请行边却强敌数十万知简州擢夔州路提刑迁利路立保伍之法三年民归之者三十九万余人为屯田听民自耕边实人足敌不敢犯学者称为沧江先生沧江二子伯尚书也以文学著称知永州兴学校靖冦暴更以简易治之去而民不忘迁连州六子伯曰普兵部侍郎直寳文阁兵部三子仲曰从龙朝请郎通判惠州子三人伯为通直郎黄冈尉尚书无子以黄冈继宗事即叅政也宋亡自海上还隠于临川之崇仁礼义忠厚乡里信之与翰林学士临川吴公伯清为友吴公称其文清而醇晚稍起家教授有知人之鉴于诸生中识故江浙行省叅政鲁公子翚今翰林承旨欧阳公原功而深期之夫人杨氏故工部侍郎国子祭酒文仲之女杨公世以春秋名家而从弟叅知政事平舟先生栋以濓洛之道自任夫人未笄时即尽通其说至近代典故亦贯穿不遗平舟以彗变上书夫人侍侧进曰叔当去位乆矣平舟叹曰汝曷不为男子生我家乎及归叅政事舅姑以孝闻虽在患难动不忘礼族姻严惮之生三子伯讳集字伯生即公也仲曰盘进士及第官至承事郎武昌路嘉鱼县尹季曰叶咸淳间杨公守衡州以叅政从未有子杨公为祷于南岳俄梦客将启曰南岳主者来谒既觉而公生于馆壬申岁二月二十二日也乙亥杨公守漳州明年趍岭外叅政亦在行公三岁即知读书干戈中无书册可携母夫人口授论语孟子左传欧苏文闻輙成诵九岁北还至长沙就外傅始得书之刻本则已尽诵诸经通其大义矣又五岁始来崇仁吴公伯清见其所为文谓叅政曰贤郎后当有大名于世时江左学者犹守旧业郡邑学校有用前代科目法出题讲课以程其艺者所取輙百数十人公与嘉鱼令以所业应之咸考中出诸老儒上时犹未冠也故国名卿学士多寓是邦公入则受教家庭出则从诸公游于经传百氏之说帝王之制有国家者兴衰得失之由与其为之之术无不学焉而典故沿革世家爵里考核于近代者尤精详矣杨夫人尝曰吴伯清今世大儒可为师表故公与嘉鱼令从吴公游吴公于先儒之言有所辨释公悉能推类以达其意吴公亟称之宋之将亡蜀先被兵其世家大族狼狈奔走仅保遗息于东南内附以来日以衰微忘其所自者众矣尚书之解组永州也道过临川寓公邕管安抚陈公元晋之夫人其女弟也率诸子迎伯兄以归因得前郡守江陵项公别第于崇仁邑南门外故叅政自长沙来居之稍収养其族人于伤残驱迫之余蜀既不可返而家益贫无以为生葢不胜遗绪之忧也公生有异质长益自奋于学叅政少慰意焉手植紫薇于庭以期之尝与嘉鱼令屏居一室日讲所学因读邵子书有契题其宇曰邵庵故四方称为邵庵先生大德六年以大臣荐擢大都路儒学敎授十一年除国子助敎明年丁内艰至大二年再除国子助敎四年授将仕郎国子博士延佑元年除从仕郎太常博士三年奉诏西祀名山大川四年除承仕郎集贤修撰考大都路乡试五年被旨以集贤直学士召吴公伯清于家六年除翰林待制儒林郎兼国史院编修官丁外艰服除以旧官召泰定元年考试礼部进士除承德郎国子司业二年除奉训大夫秘书少监四年考礼部进士拜翰林直学士奉议大夫知制诰同修国史升奉政大夫兼经筵官明年兼国子祭酒天厯二年升中顺大夫未几拜奎章阁侍书学士升亚中大夫仍前翰林直学士知制诰同修国史兼经筵官兼国子祭酒岁中进阶中奉大夫至顺元年为御试进士读巻官奉旨修皇朝经世大典任总裁二年拜翰林侍讲学士通奉大夫余如故今上皇帝入纂大统被旨赴上都秋以病谒告归田里元统二年有旨召还禁林从使者至即疾作不能行而归至正八年五月二十三日终于崇仁私第年七十有七初藁城董忠宣公以左丞相镇江右延叅政与吴公而宾礼之因以知公之贤及拜行台中丞请于叅政以公俱行命其子受学焉俄入朝公始来京师方海内承平中朝无事四方名胜萃焉为文章相尚以雄严新竒不必尽合于古栁城姚公在翰林广平程公吴兴赵公继之与公言俱大悦即以异日斯文之柄归之涿郡卢公处道清河元公复初素相善有所述作輙即公论定元公尝谓公曰子文无雷霆之震惊无鬼神之灵变将何以称于世乎公谢曰诚不能也后元公卒以公所为为善业觚翰者稍为改弦易调矣时元老大臣为中书鲁国文贞公翰林承旨唐公多国初侍从旧人因董氏识公者輙见亲厚于先代文献有所征焉公亦得以尽知国家之旧典西北之遗事台臣言公材堪御史虽不果擢用而公名高一时矣始教授京庠平阳王文宪公以相臣尹京贤公之为待以客礼故公得尽心训廸益自致于所愿学者时前代故家子孙仕于朝者不数人公与四明袁公伯长最厚尽交友之义尝追考故国士大夫德业之盛各述其乡邑之旧而论著之大史院教授洛阳杨茂弘者知置律候气之事尝与太史郭公试用之而应以为律厯不可偏废将为书上之自恨其文繁失宜不足达意以公素讨论斯事求为之润色公既为整饬其书又以告诸有位者会茂弘以病死不得达其所著书犹藏大史签院齐公伯亨家成均之士数百人多宗戚子弟施教者每不安厥职公为助教即以师道自任申国学之成法以严正大之规本圣贤之遗书以发精微之藴明事理之非二通雅俗于性情修辞者陈义必精辨惑者无微不显学者资质不齐俱获其益有志者待公之退多挟策趋门下以卒其业他馆之士靡然宗尚多相率诣馆下请益为之师者一无间言为博士言于祭酒曰惟学务修德诱以利禄使之进虽勉弗喜也圣天子嘉惠监学使得岁贡士以次授官盍求其足以为劝者而激励之李秦公时领学士闻而是之趣以名士当言之于上乃于诸生中得端静有守尝试以事者二人并牍上之委于吏议不得达而秦公已归翰林矣大成殿新赐登歌乐其师世居江南乐生皆河北田里之人性情不相能不能成音公为亲教之然后成曲复请设司乐一人掌之将有所考正焉仁宗方责成监学拜台臣为祭酒以重其事屡起名儒为之师皆欲有所更张以副上意公力助其说有为异论以沮之者执政为之动好进者乘间媒孽其间谤议沸腾前后两司业或称病或投檄去公亦以病免在太常时晖忠宪王为使盛年不饮酒好静黙间独从公问礼器祭义甚悉及至家必留坐欵曲或尽日无倦色公为言先王制作之本天理人情之实以及古今因革治乱之迹忠宪屡为嘉叹益信儒者有用公以去蜀乆乞充使幸得一视坟墓遂被（阙页）用者将以一道德同风俗非欲使学者专门擅业如近代五经学究之固陋也圣经深逺非一人之见可尽试艺之文惟其髙者而取之不必先有主意若先定主意则求贤之心狭而差自此始矣后再为考官率持是说故所取每称得人以次对复入翰林即荐芜湖令欧阳原功于朝除司业又举以自代尝约待制马公伯庸同推挽之马公复书曰玄翁博洽有古学司业先生力荐不置在先生则得矣如祖常等心愧何玄翁者原功别字祖常马公名也欧阳公闻之亦寓书于公曰阁下学足以变文体身足以为道郛此固海内士所属望者也分义则然芜湖终更乃闻有自代之荐樊英无竒终贻他日之累淮阴新进难免当时之惊朝廷竟用公言召欧阳公国子博士一时二三名贤更相推让缙绅翕然相庆经筵肇开劝讲进读之臣具极一时之选未几驾幸上都次北京以讲臣多髙年召公与集贤侍读学士王仪伯执经从行秋还皆有金织文锦之赐自是岁常在行晋邸知公贫特命出中统钞五十锭即其家赐之公气貌温和敷陈剀切间及时务必曲尽事宜尝因讲罢论京师恃东南运粮为实竭民力以航不测非所以寛（阙页）遽了乃以属公而译者始克讫事奎章阁初置授经郎上命公选汉人授经者公以豫章揭公曼硕莆田陈公众仲名闻上竟用揭公陈公仕至翰林应奉而终公犹深惜其不寿也尝以先世坟墓逺在吴越者岁乆芜没乞一郡自便上曰尔材何不堪顾今未可去尔时闗中大饥民枕藉而死有郡县无孑遗者大臣有受命赴捄而粟无所从出致哀痛以死公侍廷顾问所以捄闗中者公对曰承平日乆人情宴安有志之士急于近效则怨讟兴焉不幸大菑之余正君子为作新之机也若遣一二有仁术知民事者稍寛其政令使得有所为随郡县择可用之人因旧民所在定城郭修闾里治沟洫隈畎畆薄征敛招其伤残老弱渐以其力治之则逺方而来归者渐至春耕秋敛皆有所助一二岁间勿征徭封域既正有望相济四面而至者均齐方正截然有法则三代之民将见出于虚空之野矣上称善因进曰幸假臣以一郡试以此法行之三五年间必有以报朝廷者左右有曰虞伯生欲以此去尔遂罢其议天子于所体貌之臣多呼以字故奏对者亦得以字行孔林新修大成殿告成有旨行香公请充使上许之既而复曰是欲为归计尔乃命公传旨以他学士行公初除阁学士以祭酒之职朝暮训廸难于兼领乞辞免有旨奎章阁事切要特免祭酒至是复以国史所重恐兼职废务辞不许上将策士于廷公被命为读巻官拟制策四篇以进其策汉士者畧曰夫亲亲莫奈于九族今百世本支繁衍盛大则既尊位重禄矣尚有以劝之之道乎尊贤莫先于百姓今世臣大家勲业弘茂则亦既富方榖矣尚有以体之之道乎多方内附之众因其俗而道之者亦既乆矣一而同之之道尚有可充者乎生聚教养之民因其生而厚之者亦既周矣协而雍之之道尚有可致者乎上览毕命用其次一篇即所问九圣之道者是岁有旨修皇朝经世大典以公与中书平章赵公子敬仝任总裁公移文阁中言建大厦者必藉众工之长田甫田者岂责一夫之力大典之书所以见宗祖创业之规模列圣继承之次第圣上睿思之深逺国家治体之详委事体大重闗系非轻今院监官员多兼他职不无分其心力其专执笔者数人而已切见礼部尚书马伯庸识见详宻多闻旧章国子司业杨廷镇素有厯象地理记问度数之学可共典领修撰谢敬德应奉苏伯修大常李惟中国子助教陈众仲前詹事院照磨宋显甫侍仪通事舎人王继志俱有见闻精力优赡可共笔削如蒙转以上闻许令添助撰録庶几是书早成议未定而上命阁学士专率其属为之公遂兼修治典治典者大典臣事六篇之首凡国家诏旨官府建置沿革宰相拜罢年月世家功臣勲业始末官吏黜陟之例廷臣条列之议莫不系焉文字浩穰巻帙山积祁寒盛暑未尝少休也俄赵公告归公遂专领其事阅两岁书始成为八百册以进是日宴于兴圣殿受书览之大悦复命礼部尚书巙公子山别制为小方册以便观省行幸则以二驼载之驾前时公以目疾丐解职不允乃上章举治书侍御史马伯庸自代其辞曰臣某猥以疎逺仰荷圣恩拔诸凡庻之中置在清华之列叅侍书帏之顾问仍仝史馆之编摩儒者至荣叨承过望乃者目生内障今岁弥深文字不分视瞻如隔或蒙召对每惧颠跻敢因求退之诚切效荐贤之报伏见侍书侍御史马祖常髙科进士昭代竒材已被简知扬歴台省观其退食之暇手不废书每期上接于古人不肯茍安于常见其制作刻之金石而无愧其雅颂被之弦歌而有余揆诸等伦允为超异切见本阁学士多以近臣宰辅兼职如以本官兼代微臣侍书职事使之出赞清肃入陪秘殿之论思黼黻皇猷实惬众望以闲局而扳要职或贻诮于众人以君子而有多能固宜兼于数用庻几贤人毕效谋为而臣得以桑榆遍求医药稍全目力可竭心思追寻末学之微歌咏圣朝之盛时御史中丞赵伯寜为上所信用乘间为公请曰虞伯生乆居京师甚贫又病目幸假一外任使得便医药他日复召用未晚也上怒曰一虞伯生汝辈不能容邪乃已初上在潜藩已知公名尝幸治亭见所题榜命左右摩取观之馆阁文史之间号为散地无所与乎国而上方向用文学开奎章阁置学士员立艺文监以治书籍设艺林等库任摹印将大修圣贤经传之说以为成书知名之士多见进用自中朝至于外方金石之锡承诏撰作几无虚日以公弘才博学无施不宜一时大典册咸出其手故重听其去公每渉笔论思不忘规切承顾问及古今政治得失尤委曲尽言冀有所裨益用事者患其知遇日隆渐多论建思有以间之而谮言兴矣赖公夙诚雅望扬歴有自故不能有所中伤尝被旨撰一佛寺记其处有前代遗迹适进对上问曰人言汝前代相臣子孙今为是文适美前事尔公对曰前代逺矣其臣庻子孙不忘本初者已鲜有能思其祖父而不忘其祖父所事者必忠孝之士也臣不足以及此能为陛下言此者必忠孝人矣今臣等幸以疎庸际遇圣时政位通显泽流后嗣庻几子孙世世不忘朝廷厚恩则诚犬马至愿故臣以为非忠孝之人不能为是言上目一侍臣叹异之勲旧有得赠封王者公已受命草制适同列二人至言有旨姑封为国公二人亦上所亲近公不复疑即草制以待俄丞相自榻前来趣书制甚急公以草藁进丞相愕然公知为同列所绐不复言即改易以进向非公为之隠二人者且得罪矣度量率多类此既归江西复有终隠之志先世有赐田宅在吾门而力不能东踰二年乃克于故庐之西筑室以居益讨论旧学俯而诵仰而思不以闲退自佚暇日引宾客从以门生子弟徜徉山水之间咏歌圣神寤寐先哲不知年岁之晚也圣明在上顾念儒臣无间疎逺屡有勑即家撰文以锡近臣及老氏之宫公卿大夫思有所论载者冠葢相望于道四方之士不数千里登门其欲考典礼之逸遗以尽乎一代之制作者亦必以公为归朝廷修先代史大臣有欲起公任其事者既而弗果议者惜之然公素重兹事晚复失明殆不可为矣崇仁当故宋时为令者尝劝其大家出钱买田収租入以待荒歉名其仓曰平粜内附初其惠犹在既而以其田上不在官下不在民粟米力役之征无所从出遂沦入于道士之观官吏无复建白岁乆不能复公归屡为部使者言之又以告故交之在行省者率复其旧邑人受无穷之利矣始感疾即呼长子付以后事卧病旬余饮药輙不效医潜易他药以进公心知为重剂却不服且解之曰吾脉甚平息甚均吾中甚安然不复起则命也复何求哉又旬日大风动地飘瓦拔屋前后巨木数十株居人震恐公神气愈澄彻语言简逺如平时诸子复进以药公曰吾病殆非药所能治矣持去毋溷我五月丙辰夜起危坐甚急畧问家事子弟俱侍立意其遂逝有哽咽者公从容慰之曰未湏诀别也己未乃革治命以深衣敛勿用浮图公性孝友方二亲以故家令徳中遭乱亡侨寓下邑左右承顺无违少与嘉鱼令同学于家父子兄弟间自为知已公哀嘉鱼早殁不得大施于世视其孤不异巳子孟兄采以筦库输赋京师稍失捡察比至折阅数千缗公尽力营货代为偿之无难色抚庻弟棐嫁孤妺具有恩意常以禄不及亲为叹遇珍膳未尝尽器虽盛暑不以童子挥扇曰劳人以自佚君子不为也自幼为学则有雅度山林之士有所见闻者必倾已下之老而不厌岩穴隠沦抱负积蓄不能自见者咸就其所至为之表章好接后进虽齿少且贱与之论辨扣撃如敌已论荐人才必先器识心所未善不为牢笼以沽名誉鉴别文字是非得失不折之于至当不少止其诡于经者文虽善不与也然亦以是二者忤物速谤致取忌于时最善清江范公德机称其制作妙入神品其卒也尤哀之舟过清江抚存其孤子为之慨然方权门赫奕公视之邈然雅为张察公赵鲁公所爱敬赵公之归公请召复职上从之而赵公不复起矣自余知公者虽或浅深不齐然与之言必尽其诚会议朝堂论政荐士多见容受屡以片言解疑误出人于滨死亦不以为德也娶赵氏系出宋宗室秦邸累封雍郡夫人前公四十一年卒子男四人安民以荫屡官奉议大夫广州路东筦县尹□□大夫惠州路府判延平广东宣慰司从事秩满授武缘县博合寨廵检翁归叅政干公至江西辟为其省宣使髙门未仕女一人适谈绂孙男五人虎孙纯阳原阳贞阳□□女一□□□□呜呼昔者孟子没歴战国至于秦汉遗经仅存当时号称能言之伦已莫能尽知其说魏晋而降注意渐广而好简者相尚以清虚词章愈繁而厌末者遂宗于寂灭豪杰之士奋乎其间求一言之几于道而不可得也至于近代作者勃兴而后六经羣圣人之书本诸其身而可以措诸天下国家者焕然复明于世所谓罔极之恩乎宋熄其炎山林奥学之儒日以老死言之而不谬举之而不违几希矣况乎知学之有自而辨其微因其所知以极其所未至者哉公以絶人之资承家世之逺自其亲庭传习已极渊微又得一世大儒以端其轨辙其于前哲之所发明者彚聚部分凿如金石因言见志慨然有千载之思焉遭遇盛时以经筵胄监翰苑台阁歴事圣明名声震于当世固乃逊志于退休之余玩心于义理之微以终其身而无间于死生之变吾党小子葢有不足以知之者矣公于诸经之说不专主一家必博考精思以求致用之道谓易因卦立言畅于周公究于孔子首尾完具生乎千载之下而仰观千载之上以凡人之资而欲窥见天与圣人之道不可下此而他求也尝得江东谢仲直氏传授之说以先天八卦圆图为河图九数而九位为洛书而十数而五位者为五位相得之图心雅善之或请着论以伸其说则曰易道广大何所不该诚得其自然之数则无徃不合也然先儒有成言焉当存之以俟知者其不茍异如此谓学而修之则可以行之者惟礼为然治经者当以为先务其经传虽多残阙惟二戴氏书杂以文士记变礼之得于传闻者不可尽据以为信其余则尧舜三王之遗说天子诸侯大夫士之成制大畧具在不可以浅近窥也然欲因时制宜使不失帝王之意则非明智之士不足以及此尝欲上泝下沿通古今为一书使后之观会通者有考焉以见用于朝弗克就近代儒先君子之众自濓洛新安诸贤外叅立并出其人皆未易知其学皆未易言也公以髙情逺识尚友古人皆就其所存以极其所至而慨夫吾党之士知之者微矣尝欲取太原元公中州集遗意别为南州集以表章之惜篇目虽具而书未及成临川吴公当弱冠时即以斯道自任据经析理穷深极微莫之能尚也及乎壮岁犹幡然以为非是知类入德之方上达日新之妙葢有同游之士所不及知而公独得闻之者矣吴公没其书大行读者各以所见求之徃徃失其本真公毎为推本吴公成已之要以告人而后愿学者得以致其意焉尝言先儒于致知之目其考乎二氏者皆将有所辨正非博闻之谓也盖尝接其徒扣其所以为说然后叹夫圣人之教不明学者无所据依以为下学上达之地而欲切究性命之原死生之故其不折而归之者寡矣其于为文主之以理成之以学即规矩准绳之则以尽方圆平直之体不因险以见竒也因丝麻榖粟之用以达经纬弥纶之妙不临深以为髙也陶镕粹精充极渊奥时至而化虽若无意于作为而体制自成音节自合有莫知其所以然者比登禁林遂擅天下学者风动从之由是国朝一代之文蔼然先王之遗烈矣尝题其稿曰道园学古録门人类而辑之得应制稿十二巻在朝稿二十四巻归田稿三十六巻方外稿八巻余散逸者尚多存其可得而编次者为拾遗若干巻尝言古之君子有所不为其所当为者未尝茍也故于字书音律星厯医药之说皆留意不倦篆隶得汉人笔意行楷直抵晋唐虽以书名家者咸推让焉汸以穷乡晚进无所闻于当世之作

　　东山存稿巻六

　　●钦定四库全书

　　东山存稿巻七

　　（元）赵汸 撰

　　○文

　　汪古逸先生行状

　　先生姓汪氏讳炎昶字懋远自号古逸民学者称为古逸先生曾祖冲祖天衢父季安世居新安之婺源新安汪氏繇唐越国公华始显大中间有讳道安者自歙州兵马使充婺源镇都虞候生银青光禄大夫检校太子宾客兼御史大夫上柱国某柱国初自婺源镇将徙三吴镇因家于上逰十里大畈今大畈汪氏皆其后也先生幼有竒志然短于记诵常以坚苦自励至忘飡寐遂于书无所不读钩深探赜洞极渊奥虽素号慱学者蔑能加也其学渊源六经得程朱性理之要于言意之表取朱子论语孟子大学中庸四书采择羣书发挥微旨每有得则疏之不汲汲于成书长身修髯衣冠甚伟动静语黙进退之间超然不随流俗巧利鄙诈之士闻其风而意消见之者莫不怳然如有所失也宋太学生孙公嵩元京国亡归隐海宁山中杜门赋咏锻苦錬枯凄断沦絶以寄其没世无涯之悲先生早从孙公游亦善为诗遂絶意当世婺源有江君凯伯几者许公月卿之客也许公者宋名进士国亡归隐婺源山中制齐衰服之以居竒江君归以其女故江君亦不求仕而独与先生游江氏所居号雪矼有涧泉林木之胜日与先生徜徉其间赋诗饮酒上下古今抵掌剧谈以相娯乐世或比之古者山泽列仙之俦以为非今之士也然先生虽老矣犹不废讲学时海宁有陈寿翁先生方家居著书尝请先生所注四书观之先生与陈公初不相识即尽送其书陈公所且吿之曰平生无他技能唯不护疾忌医是其所长千万不必致疑于直言也时先生年近七十犹求益不厌如此陈公每诵其言以励登门之士先生教人必使循序而进去华务实勿徇虚名于古文章得昔人用意深处每指其律度绳削以示人而戒毋轻作其自为文竒而有法诗微婉遒劲亦时出于悲壮激烈云先生蚤丧父事母孝每先事周旋常恐少失母出一言奉之唯谨家常不足于食然自视无可为者教授之余未尝有所计度或反关不出动十数年然时节必力致美肴饍以奉其亲虽老不怠太夫人年登九十若不知其家之贫也至正戊寅夏四月先生寝疾呼其子淮琛使具疏食菜羮既设整冠起坐稍进饭啜羮置筯谓淮琛曰事死如事生祭不必丰羮饭之谓也言讫反席正身敛手晏然而逝是月二十四日也得年七十八岁娶江氏子男三淮琛照乘为弟禹玉后棠金蚤卒女适詹某孙男三药树琪树芳树先生卒时皆幼所注四书集疏未脱藁诗文多散佚不存淮琛尝刻诗五巻于家同郡方公万里见先生所为诗辄叹曰不意吾州复有此人巴西邓公善之与孙公有世契宪江东日行部休宁求孙公已捐馆因得先生所作赋一篇及他文曰此栁子厚之笔也又有传先生诗数十篇至江西者蜀郡虞公伯生见而叹曰此豪杰之士也山林中乃有名作若是者乎其为名流所称如此新安自朱子后儒学之盛称天下号东南邹鲁宋亡老儒犹数十人其学一以朱子为宗其论议风旨皆足以师表后来其文采词华皆足以焜煌一世国初汸祖长卿贰令星源自许公而次如胡公济鼎吴公遯翁者无不得而友之而滕公山臞方为主簿故家承平时所藏诸公文翰最多汸尝抚巻慨然以生晚不见前辈为恨及从先生游然后知先进之士所以不可及者其立身行已流风余韵莫不皆有所自云先生之殁从孙叡与淮琛来谓汸宜状先生行汸谢曰尝闻録贤者必详其所终今窀穸之事犹未有期也幸而克襄其何敢辞后十有九年叡始克买地于同里黄荆山高路之原奉先生柩■〈穴上之下〉焉而以书来吿其事则淮琛之死已踰一年矣呜呼以汸之不肖其能知先生所藴而称述之耶若先生卓然上友千古则有不待学者之言而有不亡者矣姑録其梗概如此后有君子尚克表章之

　　黄楚望先生行状

　　先生讳泽字楚望其先长安人唐末有官于蜀者知资州内江县曰舒艺卒葬资州次子师明留居后遂为资州人师明长子知权知丹山县事知权长子延节宋初以德行道艺闻拜宣德郎通判渠州讨宼有功召入面奏当世利害剀切太祖大悦除大理寺评事兼监察御史以子德润德全官稍显累赠金紫光禄大夫季曰德柔先生十世祖也五世祖拂与二兄播揆同年登进士第蜀人荣之为赋诗称美其事考某字仪可以孝友闻累举不第随兄骥子官九江蜀乱不复能归因留家九江而贫日甚矣先生生有异质日诵数千言年十二三即尽通当代进士经义论策之学内附国朝年十六矣慨然以明经学古笃志力行自励好为苦思屡以成疾疾止则复苦思如故尝见邵子论天地自相依附既以此思之因及河图洛书浑天盖天吾道异端不同之故以为格物致知之端孰有大于此者昼夜思之弗得弗措也年二十余始旁通古今史志别集诗文皆不习而能诗尤超迈清美乆之于周程张朱之书有得作颜渊仰高钻坚论以自勉是时行省巨公犹有尊贤敬学者屡以书院山长之禄起先生教授江之景星洪之东湖考满即归闭门授徒以为养悉取六经百氏传注疑义千余条离析辨难以致其思不复言仕矣始先生尝梦见夫子以为适然既而屡梦见之最后乃梦夫子亲授所校六经字画如新其家无一亩之殖而决意归休以六经絶学为己任盖深有所感发也时大德甲辰先生年四十五矣自是以来十余年间屡悟圣经隐赜之义凡数十处而失传之旨以渐可通乃作思古吟十章极言圣人德容之盛上达于文王周公以致其寤寐不忘之意时郡守寓公犹有能敬重先生者待先生以学校宾师之礼月致米六斛钞三十千盖国初贤守设此以奉致政寓公之无归者方二亲高年陋巷破窻不蔽风雨先生敬恭奉持菽水驩然如有三牲之养也又十余年而二亲相继终先生年近六十矣数经岁大祲家人采木实草根疗饥行部有蔡副使者考学者之籍谓先生一耆儒尔月廪太丰削其三之二时先生老不复能教授而家人辈饥寒自此始矣当其絶食相视黙黙不知所出而先生瞑目端居涵泳优游未尝少变或与客谈论终日揖让如平时客不知先生未饭也然终不为一日降志以谋温饱唯以圣人之心不明经学失传若已有罪用是为戚盖自昔所闻儒学之士贫屡空乏以终其身未有若斯甚者而先生晏然曽不少动其意非有高明卓絶之见坚苦特立之操其孰能与于此先生卒于至正六年丙戌　月　日得年八十有七以郡人王仪甫所归棺殓九江学者盖少先生又深自韬晦不求闻知唯待人接物则无贵贱长幼一致其诚故死之日远近闻者莫不哀之娶某氏子男二圣予幼者早夭女二刘齐贤徐可乆其婿也孙男二女一先生于经学以积思自悟为主以自然的当不可移易为则故其悟也或得诸幽闲寂寞之余或得诸颠沛流离之顷或得诸疾病无聊之日或得诸道途风雨之中及其乆也则豁然无不贯通自天地定位人物未生以前沿而下之凡邃古之初万化之原载籍所不能具者皆昭若发蒙如示诸掌然后由伏羲神农五帝三王以及春秋之末其人伦之端礼乐之本皇道帝德神化宜民之妙井田区画之初封建自然之势鬼神祭祀之始神物前民之用起数立象之机声教文治之原制作因革之渐忠质文异尚之体世变礼失之由以力假仁之习皆若身在其间而目击其事者于是易春秋传注之失诗书未决之疑周礼非圣人书之谤凡歴代聚讼不决数十年苦思而未通者皆氷解冻释怡然各就条理盖由专精积乆而后得之每自以为天开其愚神启其秘也其于易以明象为先以因孔子之言上求文王周公之意为主而其机括则尽在十翼作十翼举要以为易起于数因子设卦因卦立象因象起意因意生辞故孔子曰易者象也立象以尽意居则观其象而玩其辞圣人言易之为教如此易不可废象明矣由象学失传汉儒区区掇拾凡陋不足以得圣人之意而王辅嗣忘象之说兴至邢和叔则遂欲忘卦弃画虽以近代巨儒继作理学大明而莫能夺也作忘象辨有一卦之象有一爻之象或近取诸身或远取诸物或以六爻相推或以阴阳消长而为象学者犹可求也然有象外之象则非思虑意识所能及矣而况于立例以求之乎李鼎祚缀缉于王氏弃掷之余朱子发后出而加宻丁易东继之而愈详圣人立象之妙终不可见作象略象学既明则因象以得意因意以得辞阴阳消长有一定之几上下贵贱有一定之分善恶吉凶有一定之则位之当者孔子无由独言其非卦与爻之小者文王周公固不谓之大然后知三圣人之易一而已矣若舎象而求则人自为易不期于异而自异作辨同论尝曰易有八卦有六十四卦有三百八十四爻有大象有小象有大传繋辞有说卦有序卦有杂卦有河图洛书蓍策之数学者当随处用工各诣其极至于一以贯之而后全易见矣其于春秋以事实为先以通书法为主其大要则在考核三传以求向上之工而其脉络则尽在左传作三传义例考以为春秋有鲁史书法有圣人书法而近代乃有夏时冠周月之说是史法与圣法俱失也作元年春王正月辨又以为说春秋有实义有虚辞不舍史以论事不离传以求经不纯以褒贬泥圣人酌时宜以取中此实义也贵王贱霸尊君卑臣内夏外夷皆古今通义然人自为学家自为书而春秋迄无定论故一切断以虚辞作笔削本旨又作诸侯取女立子通考鲁隐公不书即位义殷周诸侯禘祫考周庙太庙单祭合食说作丘甲辨凡如是者十余通以明古今礼俗不同见虚辞说经之无益尝曰说春秋须先识圣人气象则一切刻削烦碎之说自然退听矣其但以为録实而已者则春秋乃一直史可修亦未为知圣人也其说易有常变而春秋则有经有权易虽万变而必复于常春秋虽用权而不远于经各以二义贯一经之旨尝曰易象与春秋书法废失之由大略相似茍通其一则可触机而悟矣盖古者占筮之书即卦爻取物类象悬虚其义以断吉凶皆自然之理乃上古圣神之所为也文王周公作易特取一二立辞以明教自九簭之法亡凡簭人所掌者皆不可复见而象义隐微遂为百世不通之学矣鲁史记事之法实有周公遗制与他国不同观韩宣子之言可见圣人因鲁史修春秋笔则笔削则削游夏不能赞一辞则必有与史法大异者然曰其文则史是经固不出于史也今鲁史旧文亦不可复见故子朱子以为不知孰为圣人所笔孰为圣人所削而春秋书法亦为歴世不通之义矣先生所谓废失之由有相似者盖如此又惧夫学者得于创闻不复致思故所著书目虽多皆引而不发乃作易学滥觞春秋指要经旨举略稽古管见示人以求端用力之方而易春秋全解则终身未尝脱藁示人也其辨释诸经要旨则有六经补注诋排百家异义则取杜牧之不当言而言之意作翼经罪言其论周礼以为六官所掌皆修唐虞夏商已行之事虽有因革损益或加详宻而大体不能相远非周公创为之制也古今风俗事体不同学者不深考世变而辄指其一二古远可疑者以为非圣人之书此不难辨独其封国之制与孟子不合则所当论盖孟子所言因殷之制周官乃国家之制也计武王兴周殷诸侯尚千有余国既无功益地亦无罪削邑此当仍其旧封百里之下为三等如孟子之说乃若周公太公有大勲劳及其余功臣当封爵与夫并建宗亲以为藩屏岂可限以百里之法哉自当用周制耳诸侯恶其害已而去其籍是书当世学者鲜得见之则周家一代之制虽孟子亦有不能详也其于官属多寡之由职掌交互之故错乱之说发尤精当其祭祀之法则兼戴记而考之作二礼祭祀述畧礼经复古正言其辨王肃混郊丘废五天帝并昆仑神州为一祭之说曰祭法虞夏殷周皆以禘郊祖宗为四重祭周人禘喾而郊稷祖文王而宗武王禘祭天地以喾配即圜丘方泽是也郊祀上帝以后稷配建寅之月南郊祀感生帝以祈谷也四时祀五天帝于四郊以迎气也祖禘喾以后稷配尊始祖之所自出也宗祀文王于明堂以配上帝总配五天帝也其后则祖文王于明堂以配上帝宗武王于明堂以配五帝凡此皆郑氏义也故周礼大司乐注以圜丘方泽宗庙为三禘盖天神地祗并始祖之所自出为三大祭皆五年之禘也郊次圜丘社次方泽宗次祖皆常岁所举之祭也东迁土蹙财匮大礼遂废所修唯郊社二祭故圜丘方泽二禘传记亦罕言之非浅闻所及矣周礼有祀天旅上帝祀地旅四望之文天地主于一故称祀上帝四望非一神故称旅肃欲以圜丘为郊可乎司服王祀昊天上帝服大裘而冕祀五帝亦如之既曰亦如之则五帝之祀与昊天上帝非一祭矣肃欲混之可乎孝经称严父配天又称郊祀后稷以配天宗祀文王于明堂以配上帝易豫卦曰先王以作乐崇德殷荐之上帝以配祖考上帝亦天神也肃欲废五天帝而以五人帝当之可乎昆仑者地之顶神州者地之中皆天地之所交也地祗主昆仑神州非是设此二祭乃求神于二处大地神灵莫测不知神之在彼乎在此乎故求之于彼亦求之于此也康成以方泽主昆仑北郊主神州北郊不见于经误分为二王氏由此并昆仑神州为一祭而遂谓北郊为方泽可乎若郑氏知乐九变之祭为禘而不言及喾又以为禘小扵祫此则其失也故断之曰郑氏深而未完王肃明而实浅晋武帝肃外孙也故用其说并方圜二丘而祀南郊歴代无所因袭而周礼天神地祗人鬼极盛之祭遂为古今不决之疑矣其辨感生帝之说曰姜嫄履帝武敏歆而生后稷周人特为立庙而祭谓之閟宫君子以为圣人之生异于常人无异义也况乎生民之初气化之始五天之精感而为帝王之祖亦何疑乎五帝感生之祀上世流传既乆非纬书创为之说也且河图洛书蓍策之数皆纬文也其可废乎其辨胡仁仲以社为祭地曰二社以享水土谷之神而配以勾龙稷非祭地也礼天子诸侯羣百姓大夫及庶民皆立社故有王社侯社大社国社置社之名其义高下不同如此而谓之大祗之祭可乎殷革夏周革殷皆屋其社是辱之也旱干水溢则变置社稷是责之也王者父事天母事地而可责可辱乎周礼王祭社稷五祀则希冕以社稷下同五祀而用第五等之服不得与先王先公四望山川比则社非祭地明矣传曰戴皇天履后土是后土则地也周礼大祝大封先吿后土大师旅大会同宜于社又建国先吿后土则后土非社矣舜典类扵上帝禋于六宗望于山川六宗者上下四方之神即五天帝及地也故其祀在上帝之次山川之前周礼四望与五帝同兆于郊又与祀地同玉又与山川同祭服则四望者祀地之四方也又有分乐所祭五土之祗祭地之礼不止于方泽矣而欲以社当之可乎周礼以圜丘对方泽以天神对地祗以苍璧礼天对黄琮礼地以祀天旅上帝对祀地旅四望书及礼记乃多以郊对社盖郊祀上帝社祀水土之神其礼专圜丘方泽徧祭天神地祗其意广远分为四祀明矣天地之道高深玄远大神大祗不可烦渎故岁事祈之于郊而水土之变则责之于社此古人立祀深意也胡氏家学不信周礼故率意立说如此大抵先生之意以为圣人制礼远近亲疎高下贵贱皆有自然之序必通其本原而后礼意可得盖圜丘所祭者全体圆转之天总南北极赤黄道日月星辰所丽者而言故主北辰而曰天神皆降是总祀天神也上帝者高高在上之天以其在上而为主宰故曰上帝分主五方故曰五帝合上下四方而言则曰六宗皆天神之分祀者也方泽所祭者全体承天之地总山陵川泽极天所覆者而言故主昆仑而曰地祗皆出是总祀地祗也地有四方望其方而祀曰望五岳四渎之祀曰山川川泽山林丘陵坟衍原隰之祀曰五土水土之祀曰社皆地祗之分祀者也所谓自然之序盖如此其辨赵伯循王者禘其始祖所自出之帝于始祖之庙以始祖配之而不及羣庙之主曰大传王者禘其始祖之所自出以其祖配之诸侯及其太祖大夫士有善省于其君于祫及其高祖此以禘与祫对言则禘祫皆合祭通上下文见之也盖诸侯之祫犹天子之禘诸侯及其太祖大夫士及其高祖是有庙无庙之主皆在而又上及其太祖高祖故谓之祫天子则于七庙及祧庙之上更及其所自出之帝故谓之禘也若曰禘其祖之所自出而反不及有庙无庙之主寂寥简短非人情矣故程子曰天子曰禘诸侯曰祫其礼皆合祭也尔雅禘大祭也非大合昭穆何以谓之大祭乎字书训释曰禘者谛也审禘昭穆也若非合祭何以有昭穆乎盖后稷有庙郊既祀帝喾虽配天而无庙不可阙人鬼之享故五年一禘则后稷率有庙无庙之主以共享于喾所以使子孙皆得见其祖又以世次乆远见始祖之功德为尤盛也况后稷之庙毁庙数十世之主皆藏焉岂可当享喾之时而屏置之乎盖禘祫所以相乱者由天子诸侯之制不明先儒或推天子之礼以说诸侯或推诸侯之礼以说天子不知诸侯之礼有祫无禘天子之禘礼必兼祫虽其意不主合食而率子孙以共尊一帝自然当合食矣礼曰天子犆礿祫禘祫尝祫蒸则是天子祫祭随时皆用也其辨成王赐鲁天子礼乐曰周公相成王制礼作乐为天子诸侯不易之大法身没而王与伯禽躬为非礼以享周公成王贤王鲁公贤君必不至是以鲁颂白牡骍刚推之则记礼者之过也禘者殷诸侯之盛祭周公定为不王不禘之法故以禴代之成王以周公有大勲劳于王室故命鲁以殷诸侯之盛礼祀周公以示不臣周公之意故牲用白牡白牡者殷牲也骍刚鲁公之牲也又可见鲁公以下皆合食于太庙而礼秩初未尝敢同于周公又以春秋推之则亦非常岁之祀成王斟酌礼意盖如此而非有祭文王为所自出之礼如或者之云也其禘于羣公之庙则后世始僭之然晋亦有禘盖文公有勲劳于王室欲效鲁禘祭而请于天子故得用之也若夫东周诸侯为所自出之王立庙称周庙如鲁与郑是也然止谓之周不敢以祖庙称之诸侯不敢祖天子也然则子孙亦不敢与享于庙单祭所自出而已祭用生者之禄则亦用诸侯之礼而已若鲁既得禘于周公之庙则周庙亦应用禘禘必有配则固宜于文王庙以周公配也若据赵氏则鲁本无文王庙止于周公庙祭文王临期立文王主与尸以享之此于礼意实不相似若以为有文王庙则是自文王庙迎尸以入周公庙以父就子以尊就卑必不然也鲁之郊大雩则平王之世惠公请之是以得郊祀苍帝而三望虽僭而犹未敢尽同于王室也盖以鲁有天子礼乐为成王赐者本明堂位祭綂以为惠公所请者出吕氏春秋鲁郑周庙晋有禘祀见左传先生以经证经而折衷百氏之说多如此其辨说诗之失以为古者重声教故采诗以观所被之浅深然今三百篇有出于太师所采者周南召南是也有録于史官而非太师所采者豳风及周太史所作是也其余诸国风多是东迁以后之作率皆诸国史官所自记録方周之盛美刺不兴汉广江沱诸诗虽是诸侯之美而风化之原实繋于周其后天子不能綂一诸侯诸侯善恶皆无与于周故不以美刺皆谓之变风以其不繋于二南而各自为风也周礼王巡狩则太史太师同车又其官属所掌皆有世奠繋之说方采诗之时太师掌其事而太史録其时世及巡狩礼废太师不复采诗而后诸国之诗皆其国史所自记録以考其风俗盛衰政治得失若左传于高克之事则曰郑人为之赋清人庄姜之事则曰卫人为之赋硕人必有所据矣故大序曰国史明乎得失之迹伤人伦之废哀刑政之苛吟咏情性以风其上达于事变而怀其旧俗是说诗者不可不辨采诗之时世也黍离降为国风此时王泽犹未竭也故人民忠爱其君犹能若此其后听既玩而言者亦厌遂与之相忘则虽国风亦不可复见至此则书契以来文治之迹始刬絶矣以时考之国风止于泽陂在顷王之世当鲁文公之时故曰王者之迹熄而诗亡故说诗者尚论其世也先生经学自得之说为多以其书不传故掇其关于体要者着之当其时唯临川吴文正公辨学正谊尽通诸经最为知先生者后吴公拜集贤之命至扬而还养疾九江濂溪书院初见先生所著易学滥觞春秋指要心大善之题其巻端曰楚望父之着经也其志可谓苦矣易欲明象春秋欲明书法盖将前无古而后无今又得六经补注观之谓学者曰今人无能知黄楚望者孟子曰能言距杨墨者圣人之徒也楚望其人乎亦为序以归之其略曰楚望贫而力学读易春秋周官礼记为之辨释补注弘纲要义昭揭其大而不遗其小究竟谨审灼有真见先儒旧说可信者拳拳尊信不敢轻肆臆说以相是非用工深用意厚以予所见明经之士未有能及之者也晚年见此宁不为之大快乎予叹美之不足因以验于学者盖必于诸经沉潜反复然后有以见其用工之不易用意之不苟云然先生雅自慎重其学未尝轻与人言以为其人学不足以明圣人之心志不以六经明晦为己任则虽与之言终日无益也学士李公溉之使还过九江请先生于濂溪书院会寓公缙绅之士躬定师弟子礼假馆庐山受一经之学又将经纬先生家为子孙计先生谢曰以君之才辍期岁之功何经不可明然亦不过笔授其义而已若予则于艰苦之余乃能有见吾非邵子不敢以二十年林下期君也李学士为之叹息而去或谓先生幸经道已明于已而又閟于人如此岂无不传之惧乎先生曰圣经兴废上关天运子以为区区人力所致乎德化县令王君子翼请刋补注藏先生家先生犹慎重之非其人不传也荐经冦乱故宅为墟遗书之存者鲜矣悲夫先生宁使其学不传于后终不肯自枉以授诸人是故能以数十年之勤尽究诸经扵阙塞之余而不能使圣人之心大明于天下后世盖其道若是也岂非天乎昔者吾夫子赞易删诗定书正礼乐修春秋将以为百王大典遭秦焚书灭学帝王经世之法遂斩然泯絶于斯时盖自开辟以来宇宙横分一大变也郑康成当专门固陋之世以一家之学纂释羣经具着成说孔颖达考核百家大明郑义虽于圣人之道无闻而慱古穷经斯亦勤矣自是四百余年习为定论至宋清江刘原父始以聪明慱洽之资据经考礼欲尽排周秦以来传注之失宋代经学之盛刘公实张之而说者日亲矣及子朱子出而羣言有所折衷遂定扵一犹吾夫子之志也然朱子于易简其辞微其义将使皆得自致于经晚岁犹拳拳礼学而弗克论著其成书贵阙疑而又深疑古今文之异体春秋独得书法废失之由折衷诸传各极其当矣而门人学者于二经师说不能有所发明故君子论古今经注以为自朱子诗集传之外俱不无遗憾也先生乃欲以近代理明义精之学用汉儒慱物考古之功加以精思没身而止此盖吴公所谓前无古而后无今者也呜呼其遂不传也欤汸始拜先生于其门请问治经之要先生念其远来不以为不可教吿之曰在致思而已然不尽悟传注之失则亦不知所以为思也请问致思之道先生曰当以一事为例礼女有五不娶其一为丧父长子注曰无所受命近代说者曰盖丧父而无兄者也女之丧父无兄者多矣何罪而见絶于人如此其非先王之意明矣姑以此思之或二三年或七八年倘得其说则知先儒说经其已通者未必皆当其未通者未尝不可致思也汸退而思之女之丧父无兄者诚不当与逆乱刑之子同弃于世乆之乃得其说曰此盖宋桓夫人许穆夫人之类尔故曰无所受命注犹未失也若丧父而无兄则朞功之亲皆得为之主矣尝以质于先生先生曰子能如是求之甚善然六经疑义若此者众矣当务完养而慎思之母轻发也遂授以求春秋之要曰楚杀其大夫得臣此书法也当求之于二百四十二年之内夫人姜氏如齐师此书法也当求之于二百四十二年之外汸思之经岁不得其说先生为易置其语曰夫人姜氏如齐师此书法也当求之于二百四十二年之内楚杀其大夫得臣此书法也当求之于二百四十二年之外汸盖自是始达春秋笔削之权乃知先生扵六经之学以其所自得而教人者盖如此惟易所谓象外之象则有不可得而尽闻者呜呼悲夫有遗恨矣谨述先生世家文行大概与其经学复古之功如右伏惟立言君子以当世斯文为己任者尚克表章之至正十有二年十有一月朔学生新安赵汸谨状

　　长乐县程令君行状

　　令君讳愿学字希圣别字节卿徽之休宁人其先自晋新安太守元谭以治郡有绩锡褒诏赐田宅于郡因留家焉十三传而至忠壮公父子以节义显于梁陈庙食其乡子孙碁布天下而休宁之族尤繁衍多闻人君上距忠壮公二十有六世十二世祖南唐检校中丞澐始占居邑南■〈氵义〉川曾祖大明祖自得父逢午字信叔再领乡荐一为魁不第即弃去举子业弗为家居教授所学日益精诣族父勿斋先生雅敬之每过公所谈论辄竟日数郡交荐版授紫阳书院山长着中庸义说数万言益畅朱子之旨以为教学者多所发焉秩满授嘉兴路海盐州文学命下而卒追赠承事郎徽州路同知婺源州事母呉氏追封宜人子二人令君其嫡长也少卓荦有竒志慎交游重然诺以行义自砥砺甫冠游京师巨公名士莫不倾倒尝黎明与其友出郭外道过大第友入谒诿令君少俟比出已暮令君犹俨立不去蜀人赵公炞职秘府闻而嘉之即造令君与语大悦即日挈行李过其馆授策焉居无何有旨修职方氏书赵公亟荐令君入书局书成同辈俱被优用令君独后乆之乃擢从事兵部部从事数十人惟令君为南士毅然特立俦列不敢慢尝奉旨将段帛劳诸侯王之戍和林者□□王事屡徃来岭北不以艰远辞也秩满调镇江路司狱旦暮出入犴狴察其寒饥瘐疾者而时其衣食尝叹曰彼固罪人然或以非罪死则岂天讨之谓哉比满几无以为归适有诏下府君乃以令君宣诏诸邑时使者所至郡邑皆敛诸民以为之赆府君夙敬令君欲以是为归计也比至属县卒事吏以常例致赆令君呵曰我以赍诏来而取民财以去乎督其还诸民而后行比至他邑亦如之迁湖洲武康县主簿明法令申约束革其弊政豪右武断者媢之相率重赂大府俾令君以他役入京比还则以忧去职矣服除转循州长乐县尹循介闽广之交远宦者蛮夷其民弛法废度肆其贪虐依托官府剥下归上者县率数百人而长乐以僻远尤甚居民迫渔夺困征敛率逃窜他郡其尤桀黠者负险隘操锄梃以自卫间有出身奉上不避徭者赃猾利其资产中以他祸足涉城市而家破矣君始至则尽得其奸党巢穴发以他事悉断遣还其乡里整饬案牒申明德意植贫弱寛徭赋分遣耆老入其乡申谕朝廷治意民信其所为流亡之众来归者不可胜纪县治所寓生聚日蕃渐可比内郡都邑乃建先圣庙扵治之西南胜地择其士之有学者为之师山谷之民大冠长裾来游来息彬彬然见先代之遗风焉时上司人徃来属邑辄托散土宜以钓重贿邑则掊诸民以赠之君独却不纳而自割俸薄赠之人知君风裁不敢受而遂不复来矣如徃他邑则间道不敢令君知之邑有赖某妄诉黄某刼掠财物事连数十人黄被讼不知所为举族逃匿已五载矣州移檄下索罪人甚急黄闻令君至即诣公庭自归君呵曰汝盗也而逃耶黄泣诉曰某与赖争拦堨耳非盗也不逃即举家虀粉矣今闻邑有贤君愿得自明君曰汝窜者甚众今一人来安能明乃与刻日令尽领同窜者至黄诺而去上司以君擅纵强盗问罪黄所领先期至郭夕闻之皆散去黄独叹曰我宁死不忍累程县尹也乃受逮州尝以他名色敛民财愤君不受命欲因此中伤之令黄诬君前尝受赇黄曰某陷非罪不能自明宁忍贼陷忠良耶考掠备极酷毒至宛终无一语涉君州犹讯连坐十余人会部使者詹侯行郡直其枉君乃免民有死非命者其妻诉不愿理君呵曰此即杀人贼也一讯即服事连富人请以万缗贻君君不纳富人惧重贿大吏移鞫他县冀得行已志且以成君罪君仰天叹曰使杀人者皆可以财免罪则有财者皆可杀人耳天地鬼神其可欺乎他县果问如富人意吏抱成案将署忽大雷雨昼晦栋折瓦坠官吏震骇失文书所在竟置不敢复问罗江五峡诸獠时出掠边境大府发兵捕治畏盗不敢逼遣介诱谕令纳缺折弓刀即以获宼反命豪酋视官府如无为暴益甚民甚苦之会有羣獠入邻境刼财物杀人盈道郡邑吏不敢问反致羊酒嘱使他去盗果入长乐境君自领卒要之于道缚其渠魁七人余悉散走邑簿尉惧变尽室宿舟中视缓急为去留君不为动曰宼来吾自当之集吏民授以方畧使各分守隘要益遣卒捕逐其余獠大惧终君任不敢涉足长乐境邑素多火灾民言城隍神衣朱所致请易之君曰火灾由民不谨尔乃下令浚沟池修火具庐舎苫盖者易以瓦在职五载火不复作民以为神相之矣长乐去家数千里仅以一僮自随五六年间介然如一日也秩满归舟行至庐陵之十八滩以疾卒时子植在侍遂殓以时服元綂乙亥年六月十七日也君生于至元丙子五月四日寿六十岁植奉君柩归葬扵里之深坑源后十年甲申君之执别驾王公巴延彻尔来官于徽访得君之子讲通家之好比满谒选于京求得君歴仕政绩于吏部朝命以承直郎真定路中山府判官致仕实至正八年六月也令君气禀刚明资貌挺特而操行清苦且承故家令德凡所交皆国初老成巨公其所熏陶以成就者为有自来故歴官中外忠而不谀勤而不扰廉以自持诚以接物又明练法律以辅之是以遇事有立不以祸害变其所守而宰物者亦赫然临而鉴之非其操心行事不愧不怍者能如是乎君没后客有游江西虞公伯生之门者公闻令君已没叹曰斯人有用世之才若在今日急缓可仗惜其年未甚远位不足以展布其才耳其为当世名流所知类如此夫人滕氏赠宜人令君无子弟幼学早卒子男女四人君抚之如已子植其季也遂为君后孙男二性上经孙女三人汸虽不获识令君而缔交于植且闻君家世及君持身莅官之实为详切谓于古循吏无愧也故为述其梗概俾上之太史氏以图不朽焉至正十四年夏五月朢日里生赵汸谨状

　　节妇呉氏婉传

　　王纲妻呉婉者与纲皆和阳含山人也年十五归纲时淮西已乱居二年兵至含山婉从舅姑匿梅山深谷中兵猝至家人骇散婉为一贼逐得迫使出山行遇纲叔克昭及弟维婉问曰父与母安在克昭曰不知也复问纲安在曰亦不知也婉曰既父母与吾夫皆不知所在我将安归遂投道旁之水中贼以矛接之不及乃刺杀之踰一月克昭始得与家人相见具道婉死时事如此纲竟不知所终纲父克仁字子安悯其妇之罹于难也每为人道其事金华儒者多为文辞称美之且目曰呉贞媛云新安赵汸曰自丧乱以来妇人女子能执节不挠者徃徃蹈白刄而无悔其不幸仓卒不获死地者可胜言哉王氏妇齿甚弱遇强暴能得其死亦可谓贤矣故为述其事以遗子安且以慰纲云

　　资善大夫淮南等处行中书省左丞汪公传

　　左丞姓汪氏名同字仲玉始名武同避叔父讳也其父德润以子不育故祷于雷坛是夕梦神降雷作觉而同生身长瘦黑其先世多业儒同独不肯事笔墨■〈兰〉踉不检束母夫人叶氏怒其不成器辄自矜曰同儿成器乃与人异与羣牧戏为分队立长教以坐作进退法曰吾为将帅则扵某处立营扵某处置旗皷羣牧悉听命见者异之十五渡淮北行买马交游诸军校习骑射所有赀货尽丧不能归过庐江县鹭鸶桥问沽遇贫道者与饮道者曰吾能推命汝勿忧十年后当以武功显名传天下官二品慎保令终语讫出门即不见及归所假称贷不能偿父怒同曰兄为偿之吾力耕以养父母不累于兄兄叡儒者也信其言且曰勿诒父母忧偿盈其数计钱二千四百二十缗终亦不事耕耨至正壬辰兵起蕲黄号红巾破江饶闰三月二十一日陷婺源知州张士谦力御不克被擒死江州乡里遭焚掠逃窜乃推同为首依山谷保聚捍御之同分署部众后乘五岭前倚溪谷宼不敢犯兄叡走官军所陈策以决进取平章萨木丹巴勒喜曰得子兄弟无忧矣癸巳三月萨木丹巴勒綂军自严复徽以元帅韩邦彦镇抚哈玛尔军复湖州广德以会于徽三月同率众破贼栅殱渠首开五岭道路献馘辕门于是特古勒德尔军由回岭进元帅刘托音军由亭子岭进同先领兵直趍州城四月一日复婺源州捷闻平章遣使赍白金盂色段新楮二万劵赏之署义兵千户率义兵恊辅官军由浮梁界迎合邦彦哈玛尔军马复饶郡四月十六日率先官兵由浇岭迎会浮梁二十二日宼兵大至邦彦分队逐敌大破之积尸满野三战乘胜前趍五月一日复饶州捷闻平章遣使赍劳同为余干州同知叡为浮梁州同知叡即辞归邦彦苦留之对曰叡本田家不闲军旅遭宼荼毒忠愤激切以至此仰叨战胜之威饶既平定则婺源山中可以少安上养亲下教子其素心也功名非所望弟同为国吾当为家耳秋宼再至时岁旱饥甚故饶之民竞趍焉同从邦彦军七月至十二月大小八十余战每先锋破敌徃徃运铁简冒矢石出入贼中或出其后众皆披靡无能当者由是同之勇鋭善战无不称服左丞罗罗至饶首嘉劳之萨木丹巴勒曰同战功多亦数危殆宜稍优之甲午正月委镇圆沟八磵桥时饥馑之余盗出没掠人以食八磵桥驿道百余里无人烟使人行商不敢过同设法招谕择害人者殪其一二以警由是驿道无虞七月调守浮梁贼至辄败去先是万户汪保移镇西营贼无所忌不意同至战败自相谓曰不料汪老子又来同夜率壮士突贼营入之汪保愤已无功乃曰吾守西营同知自徃守景德镇汪保居西营未逾月贼破西营擒之即据浮梁同徃复之请官镇御且辞病归使者踵至同曰吾随军守饶身经百战不敢侥朝廷官爵但士卒饥疲多亡溃吾亦病弗能堪矣时福通元帅镇徽知同还家举为府判乙未三月到郡四月徃镇祁门元帅马国寳信左右谤语同谢病还休宁七月宣州陷江东宪使周伯琦得脱贼庭来驻徽礼请同会元帅杨英军复宣进遇苖军帅杨完者欲拉同徃杭同不行以病还婺源饶自平章萨木丹巴勒去后朝廷以托克托鄂尔和并为元帅分统萨木丹巴勒军遇贼剿捕叅政恩宁普军镇州城镇抚哈玛尔素以战功不受约束由是军不綂一贼得乘隙而进官军溃恩宁普军还驻婺源以束帛玄纁起同知婺源州事贼已至境内诸军无斗志十二月同与贼战于横槎严坑还谓诸帅曰军士宜并力为国除贼婺源不守又退徃何地人无应者明日贼至城西同方给诸军粮未甲即上马出北门溪塝遇贼与斗道狭劔戟弓矢皆莫能施贼乘高下矢石同稍却马失足坠荷池同跃出拔劔斗且却贼还视不敢逼十二月之二十五日也因步追及恩宁普军扵开化之蒻溪身被数创恩宁普躬傅善药刘脱因解衣衣之畀所乘马扬于众曰汪知州胆勇才畧诸将孰能及之同驻开化之马金募兵守险阨休宁俞嵋集民兵据岭南溪西之险以抗贼兵不能胜以其从兄士英岳卿来吿急同曰我军士未集乏器械不可徃士英强之曰嵋于公为懿亲以公故据险抗贼以待公一徃兵气自倍不徃则乡里之人旦夕虀粉矣同不得已出白霁岭应之丙申正月十三日也军士粮乏嵋请进兵同曰贼初至必众我军士未集刍粮器械皆无进不成功徒祸乡里此行不遇为声援耳十五日同退驻马金贼众大至嵋走士英逃匿贼追获杀之其子茂逃从同为先锋长叅政恩宁普以休宁县尹起叡招谕休宁婺源人人响应于是兵益集四月同分部署严队伍令汪德贤汪圭为左右翼器械稍备呉观国呉止善叶宗茂汪周来从者众而观国宗茂为播弄握权叡心恶其奸贪邪媚不与同事四月十七日兵渡马金岭至羊栈岩贼来战败之至鳯林又败之高枧渡又败之二十三日复休宁五月二日复徽州会深渡官兵进驻徽城升府治中实授承直郎徽州路府判五日领兵复黟县六月复祁门同每先锋破贼军士乘鋭气所向无前牒万户朱文选守祁门还军休宁道见有父子代牛耕者下马抚问以牛与之远近感悦叡方奉二亲开化恩宁普遣使要叡至委集余兵督守诸险阨以为同声援其父谓叡曰婺源乃祖宗坟墓所在汝留意况汝弟左右持忠心者甚少叡于是招谕婺源遗同书刻日会兵中平五月十九日同军渡五岭二十日复婺源会合元帅达年等军驻守二十五日还驻军休宁升浙东道佥都元帅叡驻中平结集民兵以卫乡里六月二十一日贼复来婺源守兵溃二十六日叡领兵与贼遇辄胜进复婺源升摄婺源知州分兵设策守饶境贼不敢过会元帅达年特穆尔万户王敬田松山军来婺源不肯驻州治于河西寅坑口树栅自固纵军四出杀掠不已八月叡见诸军不进自领兵破汪可梅田砦九月同领军二万余众破西坑克田鳯游山诸贼砦直抵浮梁连与贼战皆捷将乘胜徃复饶城因达年二帅忌其成功要絶饷馈乃还军欲与战叡力止而和解之遂还休宁元帅刘玖来镇徽贪暴为甚同徃浮梁呉观国以帅府都事权府不以礼交玖又徇私专杀以造衅端人以忠言吿者皆为观国所抑遏叡尝言赵汸学识高远可为师表事宜咨而后行汪幼鳯正直可为辅至是汸极以书言继又面论其故并幼鳯皆为观国所短毁不听用玖先以小恚収其枭将汪圭曹马汪德贤杀之将以计取同同手杀其骑兵五人夺其马擒其一人而语之曰纵汝还语刘元帅我与元帅俱为国家除强暴岂料肆贪暴之欲少不遂意即以计杀害忠良如必欲战请元帅约日亲阵吾不敢避勿为此盗贼见识玖知同不陷其计曰吾不可留也还军驻严赵小九元帅以私愤与玖战玖败走衢宋监司杀之十二月使者至升同为朝列大夫郡府治中兼浙东同知副都元帅郡帅巴尔斯请同俱守徽同至郡即议修城垒且曰近有强敌退无所归宜完城为固守计有司皆惮其烦劳巴尔斯懦而无断同曰决在元帅元帅世守此郡同亦生长此土不宜再为严陵客也巴尔斯应曰汪元帅且饮酒明日议之同曰国家大计岂可以酒废议元帅如不欲修城则元帅精兵皆在祁门宜令还驻郡同以所镇休宁兵进守祁门庶亦两便巴尔斯曰甚善同还休宁巴尔斯又听左右言以祁门军不可移而止同曰是岂可与同事丁酉三月镇南王专使致书嘉劳江浙省平章庆通萨木丹巴勒书问不絶五月丞相达实特穆尔以天子所赉酒赐同七月邓院判由宣来取徽逾三日同日夜徃攻之有备弗克而元帅达年特穆尔由婺源攻其后叡方以母忧家居呉观国潜逃遂安李克鲁本以进士为帅府都事与同甚相得时留邓军中以书吿曰元帅前后受敌计将安出幸至中途论心不必疑也同先以宗茂余善徃克鲁果于黄墩候之曰吾谓汪公必至乃疑我邪须面可言耳宗茂还言克鲁候扵黄墩元帅勿惜一行也至黄墩从者曰前途具饍候元帅数步即是过黄墩则壮士百数骑突出克鲁曰主将请元帅相见同抽劔欲自刺克鲁走抱止之曰天下豪杰自有人元帅平日以意气相许与亲见然后知之即驰马偕至郡邓院判请徃金陵遂见相国俾平婺源寅坑口营栅还居郡城戊戌从邓取严还送妻孥徃金陵居而已以院判镇婺源筑城治兵始戊戌十二月岁己亥冬告完为四门门各重檐复屋城上环树杨栁官舍仓廪一新于是饶之德兴浮梁皆来附儒贤并归军集食足分兵教战名誉甚隆初呉观国逃遂安依长鎗邢同佥邢自归于婺州观国叛邢以归缘同族父周以请同欣然招之叡闻与同书曰观国当危难则逃事有绪则来岂可再令隳成业乎同得书笑曰宁人负我观国再至日言事艰厥成又福建以省叅政致同江浙以枢宻同佥徕同庚子六月同领军征饶驻太阳渡竟单骑潜徃浙丞相达实特穆尔奏为枢宻同佥且曰虚此以待君有日矣张太尉又以礼召至姑苏同见张心不纯潜迫致丞相达实特穆尔诸大臣于死乃徃淮安与史左丞见气义殊洽与议中原事曰李察罕公忠足任徃一见之可也乃行见李公曰明公以身任天下之重宜广揽英杰为天子扫清寰宇建万世不拔之基李公曰善相见恨晚曰吾中原事定平江南当自姑苏始君远来必朝见主上竭所欲言还则与君定约同朝京拜资善大夫淮南等处行中书省左丞御笔褒宠曰江南忠义之士还江南见李公公曰张士诚非忠于国家者旦夕当声罪致讨君与史君宜恊力焉同曰诺还淮安史适与张有隙亦委心于李未几而李为贼降将田丰所害史曰不幸及此志不获施宜要金陵兵徃取姑苏则不暇我谋可待中原事定寻为之计乃遣使授书徃金陵使本姑苏人至中途叹曰吾宁徃姑苏为保妻子计张得其所通金陵书大怒出兵高邮张四平章与史素相得招与言事同曰徃不可测也史曰将卒家留姑苏必有所顾一也中原事如此后援未可恃二也金陵兵未即向太湖三也我辈姑待时可也未必便害我辈况四平章我昔尝救解其危急宜不至此八月二十五日徃会于高邮二十八日登舟九月二日达姑苏士诚即拘同问曰我待汝极厚何负于汝而反我邪同曰我之来以汝为元太尉忠于国家今汝既叛我岂得从汝反邪四平章力营救之且具酒馔为别同曰为语平章甚荷厚意吾能死忠不为无义生也但我死后诸公亦不能乆于富贵耳十二日遇害临刑颜色不少变方去高邮而朝廷以为荣禄大夫淮南省平章命下而同死矣伤哉其子澄随母留金陵岁癸夘八月朱先生升为取之还乡里
　　论曰昔关侯为曹操刺杀颜良于万众中以报德而卒徃从昭烈者义气之所存也昭烈为汉室之胄雄才大畧足以有为侯之不违昭烈义也卒死于战谋不胜勇故也同出保乡井立勲于国义声昭著心之终始不变其初其勇而义与侯盖类焉天理民彝不可泯于人心固如此视茍乎富贵者为何如哉

　　鲍孝子传

　　鲍孝子讳元鳯字叔和世家歙之棠樾为硕宗曾大父讳庆云故儒者宋季试漕闱补特奏官不仕而庇其乡大父讳珪父讳回皆雄于产叔和生有至性扵家庭极相睦至正壬辰二月红巾贼起蕲黄破江饶四月踰婺源陷郡城于时老弱狼狈奔窜叔和母呉氏年及耄矣昆弟聚议谋避兵叔和泣曰妻子固宜生全然母一而已脱有不虞为子者宁独生乃奉母氏挈家黙居刘村靑山旦暮瘁力为养俄而贼将项奴儿纵残四掠人人股栗莫克自保叔和语其妻子曰势诚急矣若等各保若生假天祚吾家骨肉图再聚也遂吁扵天戴星裹粮躬先负母远行深入岩穴间履缒梯攀艰苦备至继而间行踪询妻子薄暮偶会恍若神为之导者母氏惊且喜曰吾儿舍妻子脱我扵难天实知之独惜庐舍已毁将奈之何叔和跪以请曰愿高年眠食无恙虽乱离无足虑也后兵寝还乡葺理旧庐觞豆为乐复如初里闾啧啧称其孝叔和从子伯原山长余老友也每属余纪其事乃次第为之传云
　　东山赵汸曰昔江次翁负母避乱扵下邳人称其孝邓伯道弃其子以存弟之子人尤义之余观鲍叔和事甚与次翁相类至其权于重轻临难亟保其母而卒全其妻子此则伯道之所难者鲍之先有传叔子寿二先生并以孝义书于宋史叔和克济其美者耶呜呼民俗既降德色谇语于其亲者不尠也观风于乡井者盍表吾叔和以为劝哉

　　戴庭芳母金安人墓附葬志

　　至正十三年十有一月庚寅戴君庭芳葬其母安人金氏以子琥尚文妻孺人金氏附安人兄子之子也地在戴氏居里南由山乡遐富之原壬山同坎异■〈穴上之下〉间以疏甓距安人殁七年孺人殁十月初安人丧夫踰月而生君卒丧提孤子号泣归其父母既重怜安人无依亲为鞠君于家君既长还故居自伤生不见父常哀戚无喜笑容与人言及其亲辄泣下安人卒君服丧营葬将有以自致者江南地多砂砾水泉藏善坏尤拘方位时日君三世单传思得乆大之兆而里巫客师人人异言葬是以缓红巾之乱君先事挈家逃难建德城中丧其子妇事平以丧归尚文念妻有淑质男女辄不育又不幸死外郡别葬他陇在远或忘请于君是以附葬君之归自建德也居室既毁于盗服用百物无在者君一不暇省日惟卜葬是务常与琥意行先人墓北阴端阳倪昭晰呈露如挈领振裘倒囊出物盖有得于山川中合之妙焉而风水家求观者莫不着发蒙脱口称善无复以偏辞横议君是以克终大事卒如其志云戴故休宁望族入国朝犹称大家方兴未艾吉土殆天授尚文为明经选士闵贤嫓早亡无嗣请从祖姑其处心厚防患远亦宜惟君孺慕终身上不蔽于天下不訹于人其未葬也如有负而不酬其既葬也如有释而获免世之荒忽慢藏与贪戾屡迁或数世不葬者闻君之风庶几少愧而古者地域有利葬不踰时未葬衰麻不除真帝王中国之制哉君世系见故翰林直学士贡公所为君考南山处士墓志尚文今由乡举为句容校官金氏宋迪功郎严州司户叅军修和曰成忠郎武冈军新宁县主簿革曰国子生应鳯安人曾祖祖考也曰皇赠武畧将军江浙行省副都镇抚南庚曰平江十字路万户府镇抚震祖孺人之祖父也前事尚文从外甥金侯过余山居言祖母葬未得地重为家君忧色辞甚戚汸曰君家流泽深远虽不求吉地将自得事毕君复余曰子言其然惟子妇葬附祖姑恐后来莫考愿有述也故为之志

　　倪仲弘先生改葬志

　　新安有贤行君子曰倪仲弘先生以其学教授于黟二十有三年既没而家贫不能葬逾四年乃克反葬于休宁故里赤丘之原地下湿欲更诸爽垲力未能也黟人思先生之德乆而不忘门人汪志道其弟存心相与谋曰先生设教吾邑遂留家焉盖所谓没而可祭于社者吾里西北黄坑有善地请改葬先生于此以繋邑人之思可乎其孤闻之谦不敢当又二年为至正十四年冬十有二月邑令永嘉周侯希濓赴官饶州道过汪氏之居闻其言而叹美之曰吾于此得以知先生之贤且以弟子之地而葬其师义无不可者即日命志道存心以已意为书授先生家又命诸孤急诹日营葬而后去于是遂以今年乙未正月癸酉改葬先生于黟南黄坑余思坞之原从黟人之志也先生守身制行不为名高而事亲至孝接物以诚非其人不交非其有不取非仁义道德之说尝论定于郡先师朱子者不以教人凡卑污茍贱之事不接于身利害得失揣摩计较之辞不挂于口虽大寒暑未尝一日辍其业以嬉终其身人不见疾言遽色是故黟人信其言而尊其行既没而复思之倪氏世家休宁至先生而益贫无以为生居常授徒以养黟人汪君泰初闻其贤而敬礼之筑室下阜里中请先生奉二亲来居躬率子弟与邑人同学焉志道存心皆其子也先生讳士毅仲弘其字也曾祖机祖文虎考良弼皆以文学教授其师曰陈寿翁先生亦休宁人所注书曰四书集释闽坊购其初藁刻之尝别为纂释之例甚精书未脱藁又将以次及他经皆未就而卒其卒以戊子岁四月九日得年四十有六娶呉氏子男四人尚絅尚德尚义尚礼尚絅后汪氏尚义为从父士安子女嫁徐宗显孙男铨女幼始先生居父丧未终而感疾不起又三年而太夫人与吴氏相继卒故黟人尤哀之葬之日凡为先生之宾友与门人弟子皆切感黟人之知义周侯之乐善而先生身教之道益彰矣既葬乃谋买石刻文墓次以汸自幼为先生所知又号为能知先生者则授笔焉汸阅战国秦汉以来大道既隐而忠信孝友惇厚之士未尝无也圣学复明于近代士始以知道为宗乆之又失其传而学者益以空言自蔽由是高节卓行鲜复见称于时则民伪滋而世变极矣若吾倪仲弘者何可得哉故因志改葬畧见其为人如此使君子有所考焉

　　处士汪君墓志铭

　　新安凤亭汪氏祖饶州刺史恩饶州当唐末以上书言事见知呉相徐温为其府属以显子孙多徙他邑然积善弗耀克世其家莫盛于凤亭歴五代宋十有七传而逮于乱凤亭西南接饶境宼攘狎至汪氏聚族而谋伍其子弟甿隶栅隘自保盗相戒不敢犯者数年事既平顾旁近大家殱夷颇众而凤亭之族独完于是族之长明初谓其子曰吾族居当四达之冲丁斯阨会而卒能全活老稚不陨其世者岂区区人力所致哉慨思前人深积厚累以显芘吾子孙者靡不至矣焉可忘也然曾高而上家谱可以概见诸祖父墓碣在焉惟我先君勤劳足以济多艰任恤足以周急难立善之规至于今不废而墓门之刻阙焉其何以示子孙于异日乎汝其图之子汇退而述状来请铭予感汪氏事可劝为善者故不终辞序曰君讳天佑字佑翁五世祖邦光宋太学内舍生尝伏阙上书论与金人和好非是不报然用此见知张魏公因出入其门退如建安问学于子朱子以孝悌忠信教授其乡高祖安节早游四方有奇志庆元初赵丞相南迁遂不复仕曾祖箕有学行尝取先代忠孝义烈事约为千文以教子弟初入小学者祖应龙父可贵皆以长者称母齐氏有贤德君生乙亥大军渡江之岁也生二日兵猝至乡人皆尽室以逃或扬言曰负赤子者不可以俱齐夫人曰汝等宜速行吾与吾儿同死耳行抱儿独后未数里兵来急仓卒匿道旁土穴中儿熟寐两日夜无啼声兵退乃出而前行者皆被掠人莫不异之三岁知读书四岁屹然有成人志尝与羣儿戏池上两儿堕水中君视旁有笕水竹即拽投池中二儿援竹得不死其机警不羣幼已如此内附初调发剧繁巨室皆重困君甫十岁即出应里役长益练达有能声公无阙事而世业不坠乡里尤赖之尝有邑吏受赇者知君与吏有隙指为证君曰讼庭者公论所在也以私灭公人谓我何卒白吏无罪邑人伟之盗发先世墓君诉于有司必获贼乃已凡费皆已出一钱不以烦族人庚午辛未岁连大祲皆出粟以济饥者不足则为田剂质诸富家以继之惫甚不能受粟者烹粥哺之所活以万计素善事亲父年登八十君凿池筑室其上日奉老人从宾客奉酒称寿为乐以适其意君硕貌美髯倜傥重然诺急义轻财而事亲能养里人嘉之为扁其堂曰寿庆又以其不求仕而有及物之仁号君春郊处士一时儒先生若程君登庸吴公存宗人汪君泽民同里程君文皆为诗文以叹美之以丁丑十二月十有五日卒于家年六十有三配方氏先君卒子男一明初也女二皆择配儒士孙男三汇为长次帅次勇后九年丙戌十一月某日始克奉君与夫人之柩合葬于凤岭之源始君以能养闻至明初所以养其父母者一如君志吾观汪氏世有隐德而不食其报至君所树立者又如此宜乎其宗之遭变而能存也汇生一岁而失母君抚之尤笃昼则坐诸膝口授诗书古文夜引手腹上习字画故其述君事不虚美无佚善曰以报吾大父之恩也呜呼其亦有感于君立心之厚也夫铭曰世孰为善孰不为善维天既定吉凶乃见凤亭之宗遭乱益昌曰汇我能昔人之光嗟处士君济其世美我铭其封以诒孙子

　　芝山老人李君生墓志铭

　　番士之老人李君圭卿谓休阳赵汸曰吾今年八十有一矣妻亡而长子丧亲戚故人逃难阻絶子孙存者幼不胜事乃亲卜宅于风雨山多蛇冲先茔之侧以俟归藏既又请于官愿舍所居宅为道院身奉老子祠其中以俟没余齿郡府为上其事集贤院间独念早岁由吏入官每思服勤奉职以报国家而所至辄被讼其在维扬竟夺两官以归于是遂不复仕而岁月所积恩数所覃与夫休致彝典亦皆耻于自陈矣今兹又以耄荒遯世吾惧夫无以诏吾子孙于后日也请以文累子墓门有石吾将亲观其刻焉言毕则尽出歴官行事本末与一时贤人君子赠言汸受而读之诚有可征者盖于是切有感焉乃不复固辞而以复于君曰君以髙年丁阨会茍得怡神老子法中虽行其意可也此事无可论者君由御史台典史为中书省断事官史都水监史皆以刀笔佐人功归所事虽有善不复书由大都路仓官选权大都路供儒府知事半岁以忧去皆天下剧职再尹大县平赋均役戢盗擿奸具着劳绩而决狱尤号精审屡有所平反在君皆为能事盖有不可胜书者独君官所至辄与人讼而人或未知致讼之由请比而书之不惟君之为人得以显白而志存当世之士亦于是乎有所考观矣京仓出纳浩穰吏常以腐坏损折为忧每收以大斛小量出因积其赢以谢监临诸司及吏卒之巡行者其得善去者十常八九君至仓恐负累乃集二十仓主吏问计皆不知所出君令仓各簿记日月主名所费如干即事败明无一钱入已比秩终领财计大臣谓诸庾吏非有赢粮不得辄书满去以二尚书治其事君等坐繋逾月皆出簿自明大臣知连坐众事不复竟而君所监仓独余粮千五百石用被选抡此君为永济仓监纳支时事也淮安之虹县有鹰山海东靑鹘岁来巢焉邑豪民争占籍镇南王府为打捕戸以王教禁民无得入山樵采惊散鹰鹘因为奸利君至官即诣宪府极言其害得启王免采鹰罢户豪民尽怨君而王府亦恶之矣县有东朗湖灌田万顷邑民渔猎樵苏其中为生淮东富民苦重役者咸徙家邑中岁贿吏幸见容号白居户乆之请于官涸泽为田输其恒赋民讼之十余年不决君蠲租复湖传发白居戸各还其乡由是白居户与前豪民怨君者共结权势告君罗织不公宪府移泗州听其狱告者不得志又移淮安路卒白君无罪此君为虹县尹致讼之由也太湖县小吏詹甲教方乙诬戍卒践死幼女又合富人与卒有怨者出钱贿吏成其狱具得甲行赇之籍罗甲夺人田反以事陷田主瘐死狱中豪民持官府得失猾吏为两造师尉卒与盗分货君皆痛绳以法而詹甲连僚吏由是僚吏与被法者咸欲以计倾君所决狱同官辄异议君视囚有乆系者日促吏具案独自署决遣之乃共造飞语谮君于行部使者使者下车索君独署案求过差毫发不可得复逮君所决囚与告者问得失皆言君守法无私使者亦贤君而嫉之者愈甚矣君每遣吏上事大府度有当请谢者辄下县取一大家任其费名能干人县官吏共署剂与大家者约得罢一岁恒役取当君不肯署剂遇有不可止者府下县切责之君不得己令勿为剂第置簿记贷民钱岁月出纳所由乆之僚吏嫉君者以为是可媒孽君矣乃共走淮东宪府告君擅用所贷民钱移安庆路听其狱告者不得志又移和州卒白君无罪此君为太湖县尹致讼之由也镇南王宿卫士岁费衣粮巨万不可会二大府相视莫敢发乃以属君君尽汰其冒滥一无阿王府益恶之郡有疑狱遇赦当释録囚使者复収繋之其怨家有力焉君抱案诣宪府言狱当释状亷访使是君言君又以事上行中书省言使者审録不明宪府遂恶之因君断他狱遂按君受不枉法赃君竟自诬服此君为扬州路推官夺官以去之由其终不得自明则有非前事比者矣而世或以好讼疑君故备録其事以为业已为吏今世茍思竭诚奉公不宜惮与人讼彼恇怯畏事遇不可不能必达其志者虽不被讼亦何赖哉如君者庶几能达其志者矣君世家汴之太康高祖毅宋迪功郎饶州司理叅军始家于饶曾祖达祖荣皆不仕父仲饶州都大司磨钱局都监勤生好施母蔡氏生君五岁而殁继母齐氏鞠君不啻如己出君在虹得赠都监承仕郎徽州路知婺源州事蔡氏齐氏曁妻钱皆宜人钱宜人二女长适平阳元仲谦次适郡守燕人曹某子文郁侧室牛氏生二男不育侯氏生男克昭愽学负才及壮而卒女嫁番阳陈焕文有学行妾汪氏二男子某因乱不知所在某幼孙男某克昭子也君名镇安圭卿其字晚号芝山老人铭曰为吏今世孰行其志能独远于戾委趐归休高年百忧出入间以游文以着绩爰勒贞石迟君反斯宅

　　尚友斋铭并序

　　余子韶名其读书之室曰尚友与其学者居而习焉俾其友赵汸为之铭嗟夫昔者孟子论一乡一国至于天下必其善士斯可以友其善士以友天下善士为未足又尚论古之人是曰尚友夫友者度其德则齐比其义则叶以相交益为道者也度其德则十百比其义则千万者岂可以友命之哉且一介之士谓之匹士匹士而以一乡之善名则善出乎一乡矣由一乡而度一国以絜天下其间相去亦远矣而况于奋乎百世之上者乎然则子韶居斯室为斯名必有不徒然者子韶少有特操所居晏如非其人不交也非其有不取也今又进而论于古人其志之所存者益远矣乃为推本其平居所尝用力者作尚友斋铭铭曰
　　有宏斯宇有严斯室君子攸居自宵而旦至于中昃罔不于是惟昔先民善立有相德成不孤四方万里道同则合以类相求矧在僻陋隤然以处焉知其愈粮靡宿舂驾无逸举孰即而谋我思古人有圣有贤为世楷模其道孔昭其言孔富焕乎在书爰即我所昼庄以诵夜恬以休匪究曷明匪存罔觉勿亟勿徐情有不通穷年毕世邈不相干识其所趣如听以耳近而非迂慎厥衔勒居中以制迹其步趋必端汝外必齐汝内毋逸而踰燧以耀日方诸感月道岂外繇于惟此心千载一息厥理不殊穆穆灵明对越在天动息与俱是曰尚友夫岂致饰以相夸誉惟子韶氏尚克允蹈斯名不渝

　　孝则居士程君可绍墓表

　　君姓程氏讳可绍字致和徽之婺源人也其先世居邑之凤岭至君之高祖宋待补上舍子敬迁高安镇西居焉曾大父仲贤大父震昌父子英皆义士而承先世诗书之泽幼从伯父林隐公复心与云峰胡先生学修身谨行克自树立乡有不给者赒之有急赴救之里有税场官每事资君得无败事他如葺桥舫以济涉施汤茗以惠渴者一乡德之中年由高安镇西徙居中市溪北筑亭水濵曰观澜为延师教子之所危学士太朴为书二大字揭之楣间至正戊子汪尚书叔志胡山长世佐朱进士公迁皆咏识之居之左起屋立龛奉先世神主取大雅诗语题曰孝则堂丹阳尹黄公子厚为之记刻朱子孝经刋误以励后学乡先生仲鲁汪公伯武王公为之序而林隐公与之编辑世谱勘订经传惟日不足岁壬辰红巾盗起时下令民有擒贼首从者予爵有差趋今要爵者比然君曰人生富贵各有命以人命而易功名亦奚安哉乡之蜂屯蚁集者君以正道化之多屏息癸巳冬母孺人以寿终君居丧尽礼一门四世雍睦如初是岁旱遍野忧惶君斋祷扵禾嘉潭龙湫而雨甲午又旱君发所积以赈不足则散所储帑帛问籴他郡人以是益贤之丙申挈家避乱衢饶之境邑之豪士首辟君辞不赴语使者曰人生百年遭此厄会偷生为幸何意功名乎再避难德兴之文港芦坑临终语诸子曰风尘澒洞至此极矣谨身保族若等勉之言毕而逝君生元贞丙申三月二十一日殁至正丙申十一月十一日享年六十有一娶同邑祝公寿朋女讳隆性慈惠笃孝敬闺门肃然一宗慕之生大德丁酉四月十二日殁至正乙未十月二十五日子男二礼用达道女四柔徳适潘闰德适吕意诚适张意德适李君墓在里之南岸之原噫君昔与予游师山郑先生之门情好深厚其壻贵武吕公西岷李公复以武备咸集雄峰翼继又以文事会徽府而礼用达道明敏愽达信君之德为有后也一日达道过予东山精舍奉君行状再拜曰先人捐世今已五年生不能致孝养殁不能发幽光为罪大矣先生于先人知之为深愿赐以文予既悲君之未遇而又重其子之请也敬叙其梗概如此庚子岁七月既朢书

　　东山存稿巻七

　　●钦定四库全书

　　东山存稿附録

　　东山赵先生汸行状

　　先生讳汸字子常姓赵氏其先陇西人唐中和间有讳思者避地新安海宁之龙源里八世孙曰安庆时方宼乱率义民剿平之事闻授西隅总管安庆生光祖为宋京庠学官岁大祲出廪赒贫提刑汪文振尝铭其墓二子次曰大振淮东漕司总管大振二子长梦营将仕郎梦营二子长弥孝浦江税官弥孝子象元号可斋才识超异元平江南徽既下邻邑有持兵未服者将加屠戮可斋尽发私藏诣军门请而屠戮不行由是贰令休宁迁婺源丞改授信州司狱以疾辞既而朝京授杭州仁和令未至卒于扬州二子幼曰克明号松庄孝友敦厚乡称善人实先生之考也娶同邑汪氏生五男二女先生最幼初夫人梦飞鸟自齐云岩来集扵怀觉有娠明年延佑六年己未三月癸亥先生生焉资禀卓絶自孩抱闻读书辄能成诵及就外傅读朱子四书疑难不一师告以初学毋过求意辄不释夜归取文公大全集语録等书翻阅五皷始休由是有悟遂厉志圣贤之学不事举子业少长遍诣郡之师儒遂有负笈四方之思鬻恒产以为褁粮执贽之具亲友或议其非弗顾闻九江黄楚望先生杜门著述岁丁丑徃拜之先生穷经以积思自悟为主故其教人引而不发使其自思一再登门乃得授六经疑义千余条以归辛巳秋复徃留二岁得口授六十四卦义与学春秋之要过严陵请益于夏先生大之问易象春秋书法如何先生以所闻于黄先生者对夏先生叹以徒费心力为戒因出示其家传先天易书曰此羲易一大象也继如杭谒黄文献公于官署公以师道自居不少借辞色及诵所进书大异之待以殊礼甲申失怙卒丧谒翰林虞公于临川授馆于家一岁其所上书曰圣贤之道大矣学者可不知其要乎尝闻之吾之至尊至贵举天下之物不足以加之者此心是也吾之至亲至切举天下之学不足以先之者求放心之谓也然非真有所见无以为日用常行之地非真有所得无以为造诣归宿之极所谓为学之要者庶几在此此汸之所以日夜忧惧以求闻乎先觉之训而未之有得者也然汸之幼也闻江西有吴先生焉行修道立为世表仪而成己诲人深悲空言之无益及观阁下所为行状而知先生为学之方矣伏惟阁下察其有志以其所得于先生者而赐教焉俾于入德之门不致迷其所趍而天之所以与我至尊至贵可以反身而有得则阁下之赐大矣时江西宪试请题虞公拟策问江右先贤及朱陆二氏立教所以异同具对卒言刘侍读有功圣经至论朱陆二子入德之门尤为精切详备末乃举朱子曰子静所说专是尊德性而熹平日所论却是道问学上多了今当反身用力去短集长庶不堕于一偏也又举陆子曰追惟曩昔粗心浮气徒致参辰岂足酬议以二说为证使其合并于暮岁微言精义必有契焉子静则已徃矣虞公评其后曰子常生朱子之乡而得陛氏之说于二家之所以成己教人反复究竟明白盖素用力斯事者非缀缉傅会之比也厥后再徃公愈加敬异及疾革先生适在左右凡丧事损益皆以为托诸子请先生状其行岁丙戌再游九江则黄先生已捐馆矣有袁诚夫者文正公高弟缉师说为四书日録旨意与朱子多殊请商订先生为条别是非数万言袁公心服多所更定赵郡苏公伯修虞公之徒也为浙省叅政与先生友善比入守邦畿要同徃以母老辞归名其居曰东山精舍虞公尝为之记举先生之言曰汸蚤岁学于乡求程朱之余绪诵习经训辨释其文义之外无所致力焉诚恐终身不足知至毕世不能意诚古昔圣贤师弟子之授受如斯而已乎切尝思之以求涂辙之正至于道南之叹而有感焉盖其属之龟山者必有所在而豫章延平所以授之朱子者亦非有他道也不然罗李二公无事业以见于时无文采以垂于后其所学者何学所事者何事而吾朱子所谓潜思力行任重诣极者亦将何所指乎此精舍之作所以愿尽心焉者也其于大学则谓三纲举圣人事为大学标准八目乃教学者用力之方故明明德新民传中无学者工夫而修身传中无圣人气象其举古之欲明明德于天下者而逆推其用力之序则明古之圣人亦必由学而至而学者之功必可至于圣人又以为格物是穷尽物理程子所谓讲明义理分别是非之类是也致知是程子所谓明诸心又云潜心黙识玩索乆之庶几自得之类是也二事不可合为一唯程子言之甚明若曰致知在格物在字之义不同遂疑格致分而为二则传中言齐家在修身修身在正心谓二者合为一可乎且闻明道先生谓学者若无事可行且去静坐之言而伊川先生每见人静坐辄叹其善学及朱子得于罗李二公所相授亦必危坐终日以验夫喜怒哀乐未发之前气象为如何而求其所谓中者乆之而知天下之大本为有在乎是也由是鸡初鸣则起澄心黙坐涵养本源以为致思之地而后凡所得于师之指及文字奥义有未通者必用向上工夫以求之于是造诣精深而一旦豁然矣盖虽雅志不苟于仕而身则优为当四方扰攘尝论为国家者不能举天下大势以定攻守之宜而所在浪战不求智勇之士真可任将兵者使台省贵人郡县俗吏共军旅之权仗行省讨乱御史台督视如平时而诛求刼夺之弊反复坏烂之由朝廷终无自知之兵财两匮郡邑一切以矫假病民而上官方且守故常不知通变长乆之道赏罚不明故是非淆混而治安拨乱之术行军克敌之方皆废不讲徒欲以岁月削平安可得哉大率近岁用兵之失不越斯言而先生经济之才亦可见矣自精舍成四方学者尊之为东山先生云壬辰兵兴先生奉母夫人避地尽心调护及郡邑继复而夫人以天年终丙申天兵克定郡邑其主将慕先生名德礼罗不至丁酉寓于衢之柯山己亥结茅于星溪之古阆山山深閴寥人事几絶潜心著述虽当颠沛流离而进修之功不少辍壬寅春归东山时大明龙兴创业金陵吾邑已附属六年矣有司屡奉命征辟继以议礼召皆以疾得辞己酉起山林遗士共修元史先生在召中曁竣事得请还未几疾复作十有一月丙申而先生捐世矣得年仅五十有一于戏痛哉配同邑程氏女二人长适汪瓛次适苏旼男一人梦吉甫入学侧室朱氏所出也先生孝养二亲出乎天性居丧哀毁过礼事诸兄备尽敬友抚幼以慈三兄殁于他乡诸子不能为丧具先生奉柩归葬从兄子弼有遗孤先生抚之成立当赋敛烦重之际俾能保其恒产吴氏甥失其恃怙无所依为之收养若此者在先生皆所优为有不能殚述者新安自朱子后儒学之盛四方称之为东南邹鲁然其末流或以辨析之义纂辑羣言即为朱子之学先生独超然有见于圣贤之授受不徒在于推究文义之间故其读书一切以实理求之反而验之于己非有以信其必然不已当时乡先生皆留心著述所以羽翼程朱之教者具有成书先生受而读之犹谓未知为学之要常曰读书最患多疑每展巻则羣疑竞起如猬毛要须得程朱复作而命之而后可释然尔是以质诸师而不得者卒求之程朱遗言而有见焉其于穷经之要则有得于黄先生而推极之其初见黄先生问年答曰己未黄先生曰生吾刋六经补注之岁也或曰书刋矣恐无读者予曰当是读者未生耳岂知吾子适生是岁耶然春秋托始之岁亦已未也斯文缘契实在斯乎先生请问穷经之要惟告以在乎致思问致思之道乃举一事为例礼曰女有五不娶其一为丧父长子先儒以丧父无兄者当之如使其言为然则丧父无兄之子何罪见絶于人如此先生思之乆而后得其说曰此盖宋桓夫人许穆夫人之类尔故古注言无所受命犹未失也若丧父而无兄则期功之亲皆得为之主矣黄先生大称善遂授以求春秋书法曰楚杀其大夫得臣此书法也当求之二百四十二年之内夫人姜氏如齐师此书法也当求之二百四十二年之外既又为易置其语曰楚杀其大夫得臣此书法也当求之二百四十二年之外夫人姜氏如齐师此书法也当求之二百四十二年之内先生受其说退而思之乆乃悟其意则二百四十二年之外者鲁史书法二百四十二年之内者圣人书法也黄先生各以二义贯一理之旨以为单传宻付悉在于斯先生即黄先生六经补注等书取凡为春秋说者参以耳闻类萃为春秋师说三巻复因其意为春秋集传十五巻既而求之于经终有未尽圣人之意因思戴记经解有曰属辞比事春秋之教也始悟是经全以一笔一削见义茍不属辞比事考其异同之故以求之未有得其说者盖左氏与杜注有得于鲁史遗法主史以释经而不知有笔削之法至若公榖啖赵陈氏俱有属辞遗意则知求笔削之旨而不知先考鲁史之旧章二者各得一偏不能无弊合而求之具见得失由是不传之旨焕然复明每谓非黄先生教以先考史法而后经义可求则不得其门而入也及重改集传越四载始克成编复思是经伦类区别为义至精参互错综易相矛盾茍不推类以通之岂无遗憾遂着春秋属辞八篇虽万变不齐始终各有条理于是一经本旨方完每谓苦思之功若有神助圣人复起不易吾言又以为春秋必考左传事实为先杜元凯陈君举皆有得于此而各有所蔽因着左传补注十巻吾乡风林先生亦以穷经为务而莫肯雷同一见是书辄曰前无古人春秋之旨论定于此矣时驸马都尉和阳王公镇徽以春秋属辞师说左氏补注下商山义塾刻梓以广其传然属辞详着笔削之权集传乃明经世之志必二书相表里而后经旨无所遗逮属辞成书复改集传使归于一至昭二十七年而赍志以殁门人倪尚谊证以属辞义例质之以平日所闻于先生者参互考据足成之若尚谊亦可谓有功于先生之门矣其于易经则闻诸黄先生必须明象又曰易象与春秋书法废失之由大畧相同茍通其一则可以触机而悟矣先生春秋本旨既明于易寤寐不忘致思每有所悟则喟然曰黄先生岂欺我哉尝曰春秋文义赖孟子之言而后有据于周易亦必见其说如孟子之论春秋者而后圣人之情可得而推焉先生尝作序卦图说及经文开端乾坤屯三卦解大畧以为羲皇设卦繋辞名之曰易繋辞传上篇所赞皆其事也神农黄帝氏继作各因羲皇之易别定卦序自为一代之书逮夏而商其辞则世有増益盖无不备皆为占筮之用连山归藏是也至周文王以至德而不免羑里之难乃本羲皇之易因其交易对待反易相因之象定于上下二篇以天下之道明君臣之义因阴阳消长盈虚之变以着人事进退存亡之戒其辞之所繋必有关于此者取之而非圣人一时自为是言也逮周公相成王二叔流言召公不悦亦有感于先王忧患故乃即卦爻象象取其爱恶远近相攻相取之情作为爻辞与先王之书相表里以其制作之旨视连山归藏少异题曰周易其书与二易俱掌于太史占筮家得通用之而义则不专主于占筮孔子曰易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以始终其要无咎此周易之本义盖先生所求论周易本旨如孟子之论春秋者卒有得于夫子斯言而不假乎他求也诗五言初学六朝后改习建安诸子及老杜近体则学乎唐人其为文曰必以理胜为主然后命意遣辞则沛然矣烜窃观先生之学以积思为本领以自悟为归宿勉夫切已向上之工夫而至乎穷经复古之成效岂偶然哉烜自获交先生不以疎谬进而教之徃来请益遂得闻穷经之要及春秋笔削之旨自悔其前学之非而惜闻道之晚也方期以晚年相与讲授周易象学而先生遽已谢世矣何后学之不幸也抑斯文废兴关于天运非人所得测识欤尚谊偕其子梦吉属烜为状烜末学肤浅何足以知先生哉然受知最厚义不容辞姑述所见闻如右愿学君子尚表章之俾垂永乆非为先生九京有光实亦斯文之幸也诸生星源詹烜谨状


