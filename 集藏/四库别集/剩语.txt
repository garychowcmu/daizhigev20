   

　　钦定四库全书

　　集部五

　　剩语二巻

　　别集类四

　　元

　　提要

　　（臣）等谨案是集见永乐大典中或题曰艾性夫剰语或题曰艾性夫孤山晩稿而不着性夫为名为字亦不载时代考江西通志称抚州三艾叔可字无可宪可字符徳性字天谓皆工于诗性阖门教授执经者盈门着有孤山诗集与永乐大典所题孤山晩稿相合呉澄支言集有髙一夔妻艾氏墓志称为咸淳贡士性夫之女习见其家儒效屡以朂其夫云云与永乐大典所题艾性夫合疑江西通志作性夫字天谓传刻失一夫字也考集中有谢枋得挽诗一首则性夫元初尚存又曹安谰言长语称于成化五年之元江署学一家多蔵书内一诗集乃江浙道提举艾性夫作贯酸斋作序云云宋无江浙道提举盖其晩年已仕元矣性虽亦讲学之家而其诗气韵清拔以妍雅为宗絶不似宋末有韵之语録五七言古体笔力排荡尤为擅长曹安称其七言律太辣五七言絶歌行语多闗世教并称其铜雀研扑满吟临卭道士招魂歌三首所论颇为得实谨采掇排次厘为二巻用存其概至原书本分集编次其巻目已不可见而永乐大典内题作剰语者较多今故用以标名不复更为分析焉

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　剰语巻上

　　（宋）艾性 撰

　　○古体诗

　　感物

　　中园植佳橘挿棘为储胥橘根阳未萌棘枝巳扶踈终年高且深势盛凌橘孤岂以雨露偏良由习性殊非类不可依橘其防厥初
　　老牧鞭羣羝长鸣度荒圃眈眈黄于菟怒攫连四五弱肉强之食兹事由来古天地果好生生羊勿生虎
　　溪翁撷佳草日恐饥其鱼霜枯野水落獱獭搜无余翁归束藁人寘彼溪之隅责以警长夜翁计何其愚
　　有山莫栽桃有地宜种竹此竹岂不佳清阴蔽茆屋朝有孤鳯翔暮有白鹤宿桃花艳春风蜂蝶趂麄俗花谢不复来相媚一饷足

　　古意【六首】

　　折柳系离船船行桞条短頼有枝上花飘泊随君逺
　　采莲莫采花采花损空房留房结青子种作明年香
　　匆匆采桑女花雨湿襜袖春风十二弦生世未触手
　　浣衣轻浣布布缕不如丝丝坚犹易穿布弱从可知
　　佳人买明镜意重轻千金结以双罗带欲照荡子心荡子渺不归镜影春云深
　　贱妾燕子身衔泥巢君堂逰子黄鹄志辞家犹南翔采花为谁容袭兰为谁香安得小心风寄子双明珰

　　杂言

　　苍梧閟弓劔阿阁无祥禽鲁叟巳长喟矧敢求之今区区莲勺人伯气方浸淫纪年侈嘉瑞作物诚何心隠显殆偶然岂必闻韶音黄河千丈浑岁月亦巳深矫首不可俟角里芝山阴
　　勋华不并世揖逊无余传缅彼巢与津佳兵岂其天履霜一何微坤氷一何坚谁谓知几人尚俟观伊川斧衮了不公正閠杂纪年岂拟王仲淹而愧鲁仲连
　　燕赵多佳人珠华衒天街郑鲁有游女折杨弄青梅春风趂姿媚谐笑争徘徊幽闺有贫丑修洁不自媒缝布以为裙断荆以为钗■〈角奢〉沙事机杼蓬沓蒙烟埃谁将好徳心为尔停渐台
　　枯桐斵山骨弦以氷蚕丝信指发孤调悠然造希夷扬以寄吾欢抑以冩吾悲悲欢生我心无庸他人知我若有黄金不铸锺子期寄语伯牙翁絶弦良可嗤

　　牧童

　　栉髪吹松阴坦腹睨岩石细雨整短蓑斜阳擫长笛采花艳两髻挟草暖双腋欵欵跨牛归苍山暮烟碧

　　题东坡蔗滓窠石

　　空洞如虚拳拥肿类竒瘿槎牙老树身相依以为命智士能用屈榴皮胜毛颖先生倒啖余此正入佳境

　　悯盆松

　　物生天地间细大各有容伟哉霄汉姿厄此盆盎中嗟吁尔槖驼局促吾苍龙駞兮顾我笑可悯岂独松

　　猫犬叹

　　饭猫奉鱼肉怜惜同寝处饲犬杂糠籺呵斥出庭户犬行常低循猫坐輙箕踞爱憎了不同拘肆固其所虚堂夜搜搅忽报犬得鼠问猫尔何之翻瓮窃醢脯犬虽出位终爱主猫兮素餐乌用汝

　　荅释子问诗灋

　　汝家有子兰诗体能入选尔后岛可軰徃徃以律变选律固无择语意忌庸浅大音尚和平至味贵悠逺归欤事斯语妙理千万变欧称九僧今不见退之拟过红楼院

　　诸公赋东园兄铜雀砚甚夸余独不然然苏长公诗铭梅都官长句皆尔如谓举世争称邺瓦坚一枚不换百金颁不及鸳鸯飞乃有科斗情入用固为贵论古难与并之类是巳敢并为之反骚

　　临洮健儿衷甲衣曺家飬儿乗祸机匹夫妄作九锡梦鬼蜮敢学神龙飞负鼎而趍不遄死筑台尚欲储歌舞但知铜雀望西陵不觉妖狐叫墟墓分香卖履吁可怜所志止在儿女前竟令山阳奉稚子出尔反尔宁无天陈留作宾向司马包羞更出山阳下国亡台废天厌之何事人犹拾残瓦古来观物当观人虞琴周鼎絶世珍区区陶甓出汉贼矧可使与斯文亲歙溪龙尾夸子石端州鸲眼真苍璧好竒不惜买千金首恶宁容污寸墨书生落笔驱风雷要学鲁史诛奸回请君唾去勿复用铜雀犹在吾当摧

　　天下第二钟歌钟在弋阳真如寺破庑下其志天圣二年也刘石扁曰天下第二钟旁书江南徐铉书笔力皆遒劲可爱不知第一竟在何许而此又濵于埋没可慨巳因歌以遗寺僧使屋庇之

　　濒江破寺如胶舟大镛露立寒飕飕金绳鐡纽作断绠土花苔碧生栾头我来摩挲考岁月偻指落落三百秋想当营度欲鼔火野鬼夜哭山精愁铸之以绍威六州之鐡衅之以景升千斤之牛载之以长河万斛之舰贮之以齐云百尺之楼风高一撞撼天地世更几变宜追蠡眼中惊见巳无双天下才称为第二庚庚古扁磨苍珉徐郎妙墨吹玄云声光喑哑尽埋没宇宙颠倒方纷纭昭陵石马化为土于上蒲牢幸存古山僧作屋穏葢蔵他日岐阳求石鼔

　　题危见心所蔵陈常庵水月障及松鹤芦鴈各一首

　　陈郎笔势并州剪十幅生绡秋緑逺老蟾欲作骑鲸游推堕玉盘波底转谪仙濡袍窥采石东坡醉客歌赤壁两翁巳矣爱者谁我欲扁舟擫长笛
　　墨池幻出虬龙蟠徂徕山头烟雨寒胎禽独立衣缟缟骨瘦西风拾瑶草灵根琥珀三千年紫皇勅赐青城仙乗轩窃禄正自恶何似归来一丘壑
　　风吹黄沙石碛冷霜苇无声弄寒影兵尘隔断衡阳云溪藤卷送潇湘景芦花雪老菰米秋芙蓉露下天悠悠阿奴呼起字不断冩出万斛江南愁

　　赠福希范游

　　伽棃点破长萝绿瓣香问信黄梅熟笻云笠雪霜色寒法宇归来诗满腹春风破晓来打门行矣庐山与天竺天空云逺意未尽却上天台恣逰目吾闻天台石桥滑如竹千僧万僧畏渉足请师了此一大事一洗世间凡眼肉浮杯试罢海风高归就梅花结吟屋

　　赠后山僧谦自牧游

　　为僧不游酰瓮鸡游不名山沮泽龟见山无诗僧亦俗诗不高古犹无诗吾谦年少锺老气髪根甫断拨云去归来笠雪两肩寒巳觉嚢中有佳句一枝瘦杖万里心策策尚欲穷幽寻湖光山绿上下竺谷花溪月东西林我亦爱山行不得把酒高歌壮行色为语春风九里松题诗野客今头白

　　叹屫词

　　履穿无下叹东郭桃椎尚欠居士屫是谁业屦捆秋芒絶胜编椶便行脚花泥溶溶草露滴山石齿齿苔烟碧江南林壑天下竒不识春申珠履客

　　临邛道士招魂歌

　　锦袜生尘脱红玉琼蟾夜抱金娥哭芙蓉露瘦寒花钿鳷鹊楼空冷银烛轻鸾小鳯横紫箫彩云宻漾青霞绡桂心沁入鎻子骨蕋宫贝阙天都遥玉床夣断心欲死独抱秋衾咽香髓方瞳白羽青简书驾月骑风渡瑶水琼楼碧户翠雾香紫兰结佩红薇囊云车仙子不可识芳卿寄谢真荒唐蔗浆不饮啼寒泪不悟齐人少翁诡安得天上蓬莱宫却着人间马嵬鬼

　　别离词

　　郎从江上买行舟妾对江枫生晩愁鴈云不断楚天碧望郎怕上水邉楼
　　渡江桃叶郎莫歌巴西竹枝愁更多黄尘百丈水花黒把酒劝郎无渡河

　　丫头岩诗载墙壁间无虑数十百首形容盖有尽之者矣輙复寄兴以俟采诗者择焉

　　色盛人自怜色衰人见弃人心不可慿女色焉足恃未笄化为石不愿从夫壻厌华喜质如梁鸿布衣操臼当相从君不见汉家天子刘文叔郭后容衰亦遭逐何如山头化石不嫁老亦足
　　女色无丑妍入宫皆见妬蛾眉等刍蛹嬉笑蔵刀锯未笄化为石不愿长门去国风直待歌螽斯委身事主妾不辞君不见赵王如意今日死眀日佳人亦投厕何如山头化石千岁老无子

　　题曾逵臣草虫

　　蝘蜓走昻头螳蜋怒张臂走欲捕生怒欲制笔活能融两虫意无人饭汝金砂红糜肌粉肉牢守宫草间敢尔夸豪雄捕蝉幸脱黄雀舌轻鬬悬知腰股折力微谨勿当车辙

　　书马使君所蔵草虫

　　晋陵草虫妙天下一幅千金不当价谁将此本送使君蜂蝶数辈蔬一根此蔬雅淡无色香嗟汝蜂蝶空疎狂人间桃李千万树有翅奈何不飞去

　　山谷跋杨妃齿痛图谓多食侧生致动揺其左车是殆不然因为翻案天寳遗事云时罗公逺进药眀皇自和饮妃故并及之

　　蜀帝化子规啼血思还家玉环苦微疢寄汝呼痛牙物类相殊或相托悲鸣一夜梨花落三郎玉柙巳成尘半匕金罂谁和药紫驼翠釡不生兵何与涪南新侧生人间极宠皆祸兆莫把妖魂幻飞鸟平生误识安禄山马嵬欲死先齿寒

　　鴈塔

　　君不见春初淮白鱼秋深黄雀儿川潜山泊谁得知灾身不幸甘且肥官饕弗渠赦竟作一网打头颅千百奉苞苴猩红熊白风斯下吾生亦何好独坐味颇厚急符星火督虞人覆巣空类无遗噍宁逢江南射生手莫遇鴈门馋太守

　　荷叶

　　爱莲尽爱花而我独爱叶水仙剪圆碧万柄相倚迭风掀翠釡举露浥鲛珠晔不必满川红香气自熏浃龟鱼荫凉影鹭鸥憇别业洁可包龙城贾客之饭清可制三闾修士之衣大可载太乙真人之卧高可葢桐江神女之归醉仙卷作碧玉盏歌妓携来緑云扇有时听雨隔窓眼湖声十里钱塘晩

　　题叶氏分绿亭

　　山亭种花厌脂粉纯种芭蕉三百本一心生意展不尽四面蟠根培自穏卷舒风日闪流翠滉滉清阴浸窓户烦君净拭湘竹床着我横眠听秋雨

　　棠渡初雪

　　雪风吹冻氷人须老梅着花眀矮篱黄芦萧萧白鴈落野树厯厯青猿啼旗亭有酒味苦短地炉湿薪烟粗暖五陵狎客不下楼红金火阁玻璃盌

　　古镜词

　　人生两瞳子烂烂岩下电见尽天下人不见自巳面古哉容成侯作我眼外眼我老得君照君老还我见藓花绕背字痕青彷佛阳氷八分篆神光一点未埋没尤物千年几流转君不见扬子江心水如练年年铸入凝阴殿后来血染江水浑至今端午人闭门

　　次韵旷翁四时村居乐

　　欲晴欲雨天溟蒙林塘淡荡揺春风游丝落絮斗飞舞野花芳草争青红南园北园桑柘绿村前村后啼布谷蚕姑把叶祝丝多田翁拜社祈年熟
　　藕花分房菱出角瓜实累累蔓篱落稻田水多翁不愁日抱筠筐晒山药清溪濯暑生布裳石薷煮透山泉香涯南老屋颇宜夏草窓瓦枕松风凉
　　鴈云漠漠梧桐秋风露飒飒生平畴芭蕉叶黄夜气湿老壁屈曲行蜗牛林外炊烟暗青树墙头凉月惊鸣杵柴门犬吠人语多刈熟归来碧天暮
　　黄鸡懒啼霜月低青羽乱啄梅花飞乌犍怯寒不出圏白犬耐冻时穿篱老松堕枝供武火枯蒲织席遮窓破一窝容膝暖即休不问瓮中天几大

　　木绵布歌

　　吴姬织绫双鳯花越女制绮五色霞犀薫麝染脂粉气落落不到山人家蜀山橦老鹄衔子种我南园趂春雨浅金花细亚黄葵緑玉苞肥压青李吐成秋蠒不用缲回看春箔真徒劳乌镠笴滑脱茸核竹弓弦紧弹云涛挼挲玉筯光夺雪纺络冰丝细如髪津津贫女得野蚕轧轧寒机纬霜月布成奴视白■〈迭毛〉毡价重唾取青铜钱何须致我炉火上便觉挟纩春风前衣无美恶暖则一木棉裘敌天孙织饮散金山弄玉箫风流未逊扬州客

　　题云锦刘从甫水竹云山亭

　　玻璃冷浸清湘玉白衣暖护秋屏緑淮南公子有胜情收拾四美归吾亭问君亭中更何有解事家人频送酒客来醉赏不得归拍阑朗诵亭中诗

　　解棊

　　两雄相持机不发一着输先智相轧退守皆虞虎穴空通和不肯鸿沟割危枰巳属堕甑里巧势争看强弩末疲思嘿嘿鬼神寂宻运茫茫天地阔悍鸡趂斗不暇咮骏马争驰各忘秣矰禽睥睨欲高举罝兔迷离思逺脱死中求生背水阵灰冷复焚余烛跋白登倐报沛公走阏与俄闻赵师活傍观骇服算入妙对局虚骄气方夺人生胜负何可期生逹难欺死诸葛推枰一笑拍阑干满袖松风凉泼泼

　　题陈抟题壁图

　　长松梢梢老烟雾瀑泉飞落千丈布树精揺手不敢呵雅是仙人熟眠处睡蛇未死惊起来风吹野服冠崔嵬双髽窣窣磨老瓦墨汁湑湑翻莓苔一翁拥篲供扫壁一翁耸膊观落笔欲冩未冩方昻头野趣含秋正萧瑟先生壮志神龙骧欲跨八表提天纲市衢呼酒沃侠客岂肯老死苍山傍忽来驴上听鸣镝中原王气开皇极心事西峯一首诗真人自在陈桥驿

　　酬春湖史履庸恵四皓图

　　有客有客吾春湖踏霜打门呼老夫寒温粗了不暇坐两手奉我商山图皓首龎眉髪如漆千古高人谁畵出踈行大字各题诗颇类涪翁老年笔绮里季夏黄公春风拍浮酒两锺仰天但觉宇宙窄麾麈一扫尘凡空东园角里更萧散石鼎茶瓢风日晚琵琶不作儿女悲横琴静送飞鸿逺周家遗民方避秦留侯眼高识天人翩翩小出奠危社落落高举连青云感君持赠慰枯槁玉雪辉辉见诸老何当乗鹤参翶翔风露清凉咽瑶草

　　浣纱曲

　　浣纱如妾心皎然照氷雪秋声入络纬炯炯织霜月裁衣嫁作梁鸿妇白髪相看如此布不学西施矜媚妩妆成欲觅君王顾忘却土城山下路贪向铜龙溪邉住眀朝吴骑猛如虎献入娃宫作俘虏含羞短制衣楚楚忍学翩翩鹤翎舞【土城山西施浣纱处】

　　田家词

　　大儿荷锸去疏麻小儿提筐来采茶翁自决水灌秧芽今年续食不可望一夜老风揺麦花

　　昭君出塞图

　　长门冩遍泥金帖春风暗老如花靥臂纱尚护红守宫妾命君恩尽如叶一朝结束嫁荒陲一马前导五马随老奚并辔相笑语双袖自抱琵琶啼邉风吹碎心如梦云长只有孤鸿送早知毡帐是羊车却把黄金博青塜向来玉鎻揺铜环咫尺不得窥天颜秪今堕在万里外日光那到祁连山女色自矜还自悞画史欺君君莫怒甘向匈奴作妇翁而翁首祸羞千古

　　与褾轴工郑老

　　君不见世南人间行秘书撑肠拄腹搜不枯眼空千古不留物更用芸香祛蠧鱼又不见王家楼中五百车锦奁玉轴籖红牙夜生光恠射东壁神鬼错愕相惊嗟无形之书不复见有形之书今亦鲜吴侬鞭马驰京尘何曽着眼鸡林人弓刀自带封侯相黄金不博青藜杖请翁少待三十年怕有米家书画船

　　旧有歙砚雅宜墨镵贱号于阴以乱亡去十余年矣忽见之村学堂中睨视间有艴然持之却走者如恐予之取也因作此以遗砚

　　氷蚕吐丝寒玉苍老龙磨角玄云香半生食汝充饥肠正尔悒悒伤弓亡一日到眼惊余皇欲呼未见谁鬛长庸奴自愧取不臧艴然持之走盖藏呜呼得失安可常我不善保遗渠殃苟能蔵之殃而祥但随牛后失所当枯竹尚作神龙骧安得石精变化飞堕桑君旁塞翁失马心清凉

　　雪吟效禁体并去一切熟事

　　羣仙碎剪眀河水须臾变换人间世重阴漠漠不分天万里茫茫更无地回飞慢舞忽交急清壑污渠受平施虚光眩转混昼夜终日縦横絶声气埋深矮屋火无功卷入空檐风挟势无同那得羽相似怪见惟惊犬羣吠调和稚子割蜜脾涩缩山翁鸣屐齿秃苍捕雀花两眼戏客捏狮红十指径须醉赏腊前三纷纷尽是眀年米

　　题陈所翁为叶半隠作全龙邀同赋

　　鸱夷饮江共晓汲麈尾拂屏翻墨汁宻云黯黯扶天来黑风冥冥吹海立涛奔浪骇恣神怪惊起苍龙九渊蛰须髯怒挿霜戟寒鳞甲光揺春雨湿身蟠逺势欲万里吻渇沧溟归一吸僧繇汗背叶公走秪合庸奴事供给所翁湖海陈元龙小傍皇华在原隰酒酣作画特余事大手能旋倚天笠只恐通神风雨急抉破天门夜飞入眀日山翁倚屏泣

　　题赵大年奉议小景

　　江头古树片叶无槎牙老龙爪角枯风含雪意天欲晩冻栖不动鸲鹆满翩翩四翼来何迟睥睨欲泊无空枝冩生贵活意独到眀朝嘈杂听渠噪

　　煎后山峯上人新茶

　　拣芽穰穰鹰爪黄活火濈濈鱼眼汤扫花席地白日静穿帘透户春风香唤醒松根渇睡汉五更清梦从渠短泠泠灌顶欲通仙稽首法云甘露椀

　　蒲席歌

　　君不见象床金缕黄龙须翠帏茸毯红氍毹凝香燕寝环琼姝美物作恶常须臾能令王孙泣路隅富贵不到山中臞霜空鴈落寒陵肤西溪女郎织春蒲作席眼眼涵清腴髪僧方丈供横铺苍烟翠雾不可摹摩挲温厚便鹤躯高眠齁齁忘朝晡逺梦飒飒生江湖楮衾竹榻蒲为徒观美不足安有余更生九节寿老夫百年与尔同巻舒清风傲兀超几蘧

　　严氏古琴

　　苍梧弓劔俱尘土一片枯桐尚传古有弦弹入碧虚寒彩鳯应来兽应舞物真物赝不必论立名幸有古意存南风不作民正愠我欲抱渠招帝魂

　　祷雨积烟山之龙潭有应

　　神镵鬼凿深无底谁敢然犀照秋水苍生望霖龙不起蜡丸笺心聒龙耳髯张尾战珠脱腹仰天嘘气阳侯哭铜瓶偷湫未及屋黑云崩山雨如竹

　　射虎行赠张生

　　深村落日啼寒乌中有十数黄于菟饱呑猘狗未足醉时失行客惊相呼苍髯老翁百夫勇蹶张强弩金仆姑潜机夜半发乗矢黄髯白额殱其渠寝皮食肉争赏快入穴取子无留余呜呼山中猛虎今巳无人间苛虎谁驱除老翁负弩先辟易此虎咆哮角而翼

　　题眀皇醉归图

　　金车山重牛难挽五花嘶出长春苑太官供■〈去页〉宴骊山三郎沉醉归来晩酩酊马上扶者谁秀眉照眼两国姨红香把臂手亦软三马相倚不敢驰黄门拥道尽端美锦衫绣帽春风起解酲尚恐需余尊捧把玉巵行复止最后一马寿王妃鸾扇夹侍双琼姬酣酣嘿嘿意自逺恨不醑我渔阳儿图陈无逸今安有却作醉徒供畵手昭陵百战大山河凉州几瓮葡萄酒

　　儿馁嗔郎罢妻寒怨藁砧唐眉山诗也戏为笺之

　　父天不可嗔夫君不宜怨要知古圣贤贵在素贫贱父常煑字不成饭夫常织文不成绢衣麤布衣龁藜苋去耕原上田徃种陌上桑获云秋穗重缲雪春丝长汝温汝饱官征忙翁出校书为汝偿

　　赋壬一侄孙破砚

　　山翁手持青石骨疑是元宾瘗中物支床捣练应不然中裂何由半存没氷池既决不可堤镜面巳破那能规逹人不必顾堕甑好事大率逢轰碑寒蝉饱饮供晓滴尽了山中病磨墨太和磔裂三千年何处人间有完璧

　　与图书工罗翁

　　木天荒寒风雨黒夜气无人验东壁天球大玉生土花虞歌鲁颂谁能刻翁持鐡笔不得用小试印材蒸栗色我今白首正逃名运与黄杨俱受厄藏锋少竢时或至精艺终为人爱惜固不必附名党锢碑亦不必寄姓麻姑石江湖诗板待翁来传与鸡林读书客

　　剰语巻上

　　●钦定四库全书

　　剰语巻下

　　（宋）艾性 撰

　　○今体诗

　　杉树牌晩憇

　　倦童呼不诺久客坐长叹野色归烟暝秋声入雨寒阅人江树老经火路牌残近郭鱼羮饭招呼作晩餐

　　客归

　　髪僧行脚倦归计上心忙秋老蝉声短江空鴈影长乾坤无了日霜露感殊乡遥想梅花未还家定雪香

　　过石泉寺

　　藓壁作怪画石泉操古琴藤多山木老僧瘦道根深白鹄随人饭青猿抱佛吟经过恨不数帯雨度遥岑

　　雪尽

　　雪尽孤峯瘦家贫老梦寒春鞭双影动岁节五更残努力三餐饭滋身九转丹时危从道丧不敢弃儒冠

　　吴种栁枉教輙复奉荅

　　天地穷东野江湖困子长逢人双白眼衒俗小红裳旧句传枫冷新吟帯栁香还能相料理亦足慰凄凉

　　平塘陶使君挽歌

　　今代平塘老前身靖节翁死知随物化贫与不官同仕国棠阴在休亭蕙帐空容人方竹马楚些已西风

　　饭客

　　菜剪尭时韭羮羞晋代莼家寒多食淡客好不嫌贫一夜小窻雨百年华髪人明朝未须去老别最伤神

　　谢吕云叔饷墨

　　苍苍乌玉笏岁岁到山翁君眼何曽白吾颜自觉红一生磨不死万事冩成空回首柯山路凄凉不复东

　　丁亥冬大雪十数作邓清旷以苦寒吟见寄

　　十雪势未已一冬天积阴背风留更久入夜落偏深禾稼连氷柱天花幻玉林遥怜五峯老尚寄苦寒吟

　　病中即事

　　支身惟首健随事与心违病久药为饭寒深火是衣矮窻看日度逺夣傍云飞可比梅花瘦呼童试折归

　　正觉僧榻

　　赞公分半榻卧近竹西楼四壁寒蛩夜一山黄叶秋夣随三皷动月尚半窻留零乱芭蕉影禅衣烂不收

　　哭林止庵

　　止庵诸老行今日九原人头为谈经白家因好客贫欲铭贞曜墓来哭广成真俯仰南湖月瑶琴鎻碧尘

　　日永

　　日永驹难过庭空雀亦无花招蜂出早草碍蚁行迂蕉叶露台掌水光天影图下帘便道静烟篆起茶炉

　　癸巳小至

　　舌在贫何害脾清瘦不妨天心半夜子道脉一分阳山色春秋老梅花天地香半垆煨芋火意味颇悠长

　　尽日

　　尽日坐谷口看云生岭头蝉声偏占晩菊色欲専秋江碧水心淡叶红溪树愁乾坤万万古流转一虚舟

　　次韵秋心

　　短髪白巳尽寒花黄到今秋清山见骨年老树留心独鹤离骚怨虚泉大雅音冥鸿不知处引睇暮云深

　　秋阴

　　老蝉吟渐懒愁蚓思无穷数点菊花雨一溪茅屋风苔衣秋井緑枫缬晓山红急索鹑裘补寒先及老翁

　　番城晩眺

　　独眺秋愈逺孤城日渐曛地平浮楚泽天阔见呉云风静渔歌合波摇鴈影分未应陵谷变不得问番君

　　道中

　　共僧分晩供呼渡立桥东鴈背西风紧渔梁落照红云添踈树影叶补败船篷旧日津亭酒黄垆蔓草中
　　觅宿村溪逺逢人面目生习移多佩犊气怒斗呼鹰天阔秋阴重风髙夜柝惊迟明懐宿饱股栗履春氷

　　有感

　　江汉亡维楫山林困蒺藜头颅春雪重心绪晩云低挂树蛇留蜕踰垣虎印蹄遥怜伯劳燕辟地各东西

　　谢呉子与恵诗

　　解后西风野菊黄别来冉冉厯三霜未偿诗债如山重曽结交盟引梦长老病终年亲药裹清谈何日倒书囊闻君读罢多娯乐萱草春深棣蕚芳

　　冬夜抄诗作

　　笔债穷年老髪僧砚寒还复夜敲氷西堂梦后无灵运夔府归来有少陵诸老文章凡几变千年风雅欠中兴矮窻烛暗成惆怅忽见梅花月一棱

　　送客至灵谷

　　僊林路细出山腰灵谷峯髙入紫霄立石借为题字壁倒松因作度溪桥雨花湿地人归晩烟草迷川马去遥记得玄都种桃处黯然分袂各魂销

　　重赠星翁陈跛子

　　拄拐蹒跚鬓雪明向来小范亦分羮十年不见疑先死一旦相逢似再生尽乱亦收诗巻上长贫犹挟命书行试言何物妖星照是处青山白骨横

　　旧庐毁于乱十年矣吾老他寓每不能再葺戊子冬良异聚芸人之资自构小堂因以勉之

　　旧址相传五世昌寒芜忍堕十年荒老吾衰落空懐土幸汝辛勤自肯堂袖里莫忘无恤简墙头犹有孔明桑地灵旧日锺文气且要扶持此脉长

　　桂花

　　秋树婆娑风露凉老蟾落子种虚堂胚浑天地中央色漏泄神仙上界香贫里忽惊添粟满老来不动买花狂帯愁莫上黄楼去归隐淮山兴味长

　　酬邻僧恵古杭芦管兎毫

　　黄芦笠泽剪秋雨褐兎中山俘饱霜千里能随云衲逺数君肯顾草庐荒无情书传方髙阁何处尘埃有画墙留与素翁修菊谱寒花吹入墨云香

　　义马冡

　　诉得寃仲意始休敝帷埋骨几经秋兽心犹办死报主人面却甘生事雠作传自应班豫让论功何止及留侯世间义字无人识冩在荒丘马冡头

　　题艾溪溪直严州学宫前余始祖实溪上人靖康避地于抚溪尾为艾原方干为原中客赋诗者此也

　　睦城西下栁阴阴以艾名溪古到今鼻祖桑弧蓬矢地耳孙乔木故家心应无别姓争墩住曽有髙人对客吟欲向原头拜宗老西风落日暮云深

　　与雪舟杨子圆十五年不相闻一日辱和猥句更号皓隐因复奉寄

　　羞把长裾事走趋巳将身世混樵渔畏途咫尺如千里老友多年欠一书最喜山人题皓隐莫教帝画到幽居欲寻载雪舟边路来为盘翁赋遂初

　　寄清旷邓隐夫

　　去年菊里辱经过秋思萧萧又草坡兵火东南关气数交游湖海隔风波书縁辟乱经年少诗想忧时近日多倘有鳞鸿幸相寄青灯无奈忆君何

　　次大五侄问移家韵【天觉】

　　投老移家僻坞来满林秋露洗黄埃饭纔种麦须堪饱衣旋培桑未可裁万古乾坤如传舍一生风雪叹江梅相看喜有青田鹤肯与诗筒日往回

　　移家寄诸丈

　　十弓荒圃百弓山缚草编茅屋两间鸡瓮不知天广大鹤巢巳觉地寛闲胜心扰扰双蜗角畏路岩岩九虎关退一步行差得计野云深处即商颜

　　再答诸丈见和二首

　　神龟为我作天山合住清泉白石间岁月短梭人易老诗书髙阁士方闲秋鸿社燕炎凉势沧海桑田梦觉关近屋虬松三百尺时时相对各苍颜
　　肯为刘安赋小山几时鸡犬过云间命穷无用三千字蹄蹶难供十二闲薄酒程头多隔县故人踪迹半阳关何当共嚼西岩雪嗅取梅花一破颜

　　游古汴赵氏溪园

　　不起楼台作热官小园回合抱溪湾露漙花靥春红湿烟护松髯晩翠寒已向掌中旋宇宙正须胷次着云山可能再为苍生出鹤怨猿啼搅夜阑

　　次呉寿翁溪园韵寄题

　　营营谁肯卧沧洲喜有髙人此枕流得水最多知地胜种花无数欲春留图传笠泽三分画梦绕黄淤十里秋料得江枫吟未了载诗应汗谪仙牛

　　拜五世祖妣墓

　　敬脉人人似饮泉扫松罗拜喜争先颂琴不朽终流庆石仲相看莫计年沧海桑田谁料此秋风宰树幸依然五陵莫说骊山下愁絶求羊一穗烟

　　辟乱逢故人

　　乱里相逢各自忙少依松影话凄凉古来尚有种桃处今去当传辟糓方马蹴黄尘遮日暗鬼吹青磷隔林光海田未必非天数空对西风老泪滂

　　题友人归隐图

　　买山长说欲栖身画得图成隐始真半枕虚堂生草梦一溪流水种桃人但知樵客当辞汉莫与渔郎说避秦早晩相从弄明月细听唤铁响苍筠

　　意行

　　意行行到野人家门帯清溪石径斜落日轻烟山可画短篱頺堑菊能花归迟悞客频敲竹坐久劳人再煑茶那得寛闲无点事日搔短髪问桑麻

　　庚寅二月朔积雪初霁过和山见雪深堂瑞香盛开回过烟雨村则庭中花更早亦未歇也得数语録似二花主人

　　烟雨庭前锦伞张一般秾郁雪深堂偶扶晴日孤笻出连挹春风两屋香供佛省烧苍栢子薫书不藉緑芸囊氷霜尽厄芳心在自与梅花是鴈行

　　废贡院为米廪过之值盘厫

　　担夫勇似踏槐忙卫卒严于夹棘防千古文章成画饼万人场屋忽敖仓籍存尚或思班爵礼废宁容并去羊立尽斜阳还独笑功名自古梦黄粱

　　示子良异

　　霜雪林头又緑稠乾坤生意几时休人情葵扇炎凉态世路瞿塘上下舟鳖跛未输蚿百足茅封不敌橘千头细看不似吾儒业一片书田或有秋

　　赠数学姜兄

　　向来涂抹趂春妍老去栖迟叹雪颠一倍法灵君说数三生縁定我随天正须花外覊奔马莫向桥南听杜鹃见说侯封容易觅紫茸靴袴锦鞍鞯

　　赠谈数陈改之

　　投老江南黄叶村菊花时节雨昏昏矮窻孤梦正欹枕拄杖一声谁打门三字头衔康节数一编心易华山孙吾年渐似璜溪老尚把灵光许独存

　　谢恵楮衾

　　厚于布被拥公孙清似荷衣伴屈原卷送春云香入梦剪成秋水淡无痕五更葭管嘘寒谷一榻梅花近雪村直作黄紬纹锦看日髙睡稳不开门

　　观潮

　　按节波神逆水来鱼龙掀舞斗崔嵬浪髙峯顶青天雪风助江声白昼雷势欲上时掀海立怒无泄处触山回世间亡国知多少谁似灵胥恨未灰

　　悼亡

　　秋瑟凄凉忽断弦自砻山石志新阡稍闲即病身无福竟死难医命有天会绩忍看烧烛泪遗簮聊抵买花钱最惭误看刘蕡策辜汝相依四十年
　　死生最怕堕危机乱世全身正自稀满地干戈殊不定盖棺丘陇未为非鹿门不共龎公隐鳯褐谁缝杜老衣愁絶梧楸烟雨地藁砧百岁拟同归

　　人名诗戏效王半山【此体权徳舆巳有如半纪信不留齿髪良自愧之类皆勉强凑合不浑成惟半山诗云莫嫌栁浑青终恨李太白之句过权逺甚但青字亦外来似未纯美耳】

　　重耳盈盈岸栁黄九龄冉冉涧松苍梅开小白添新雪鸦引童乌弄夕阳樵唱转低春谷永鴈声不断暮云长奔泉浑作山涛响溅入悬岩百药香
　　偶来安石坐林塘因得栖筠受晩凉归鸟冲烟方陆续寒花经雨尚黄香云如仙客踪无定风作山宾语自长师古不成书谩读乐天深结退居房

　　湖阴故人家

　　水痕落尽见晴沙步入湖阴处士家梅一两花春尚小鴈三五字日初斜百年耆旧多思洛五夜精魂半梦华珍重瑶琴莫轻拂西风江上沸芦笳

　　捻髭

　　细捻寒髭缕缕霜未须惆怅惜流光近山归鹭分明白过雨斜阳浅淡黄春入桑榆花影瘦门无车马草心长暮年一巻参同契觅得安神不老方

　　赋太和寺同根红白梅

　　雪影萧萧帯晩霞胭脂灼灼傍铅华孤山夜合连枝木一树春分二色花牛继马来几换骨鹤乘鸾去忽通家向来逋老题诗处曽有红裙拂碧纱

　　滕王阁

　　木老江空鴈阵秋阑干倚尽思悠悠舞衫歌扇落春梦山雨浦云牵暮愁半壁夕阳千古在几朝王气一时休献陵无树供寒雀信是劳生枉白头

　　赠绳伎

　　絶艺当场万目倾两竿朽索半空横反提双女摩肩过仰射孤鸿信脚行胆似子龙身里满体如飞燕掌中轻弄潮已叹呉儿险更有人从死处生

　　日食

　　谁撤天门虎豹扄羣妖食日上青冥一眉不及黄昏月万目惊看白昼星絶响无人槌败鼔洗光何地激沧溟仰天凝注需阳复寂厯西风老泪零

　　穆陵大礼图

　　丹青百丈鹅溪绢缥轴南郊大礼图官隶威仪犹是汉山河风景已非呉秋阴汾水年年鴈月黒连昌夜夜狐辇路莫惊荒草暗鮧膏灯灭出金鳬

　　史氏铁笛

　　蕲川老竹未为竒横截凉州黒玉枝阳燧无烟山鬼铸蓬壶乘月浪僊吹一声响裂千崖石九曲亭标二老诗俗耳从前听不得壁尘蛛网故多时【武夷铁笛亭胡致堂朱晦庵皆有诗】

　　苦雨喜晴早作散步

　　寂厯山房久杜门清晨踏碎碧苔纹池经宿雨添三尺花怯春寒瘦一分满地月凉翻竹露隔溪风细度松云近来生计随縁足半畆荒畦手自耘

　　归大五侄天觉砚【天觉得乃翁遗砚于火壤中如初有诗志喜并谒予铭铭已就用其韵以归之】

　　脉暖犹涵老藓斑眼花仍帯泪痕澘厄于刼火元无恙意在斯文岂苟完一片墨光留手泽浑家黄色上眉间只消半滴氷蜍水涨起满村烟雨【寒坡翁澄泥砚诗云经火尚含泉脉暖砚谱云鸲眼昏者谓之泪侄所居号烟雨村子甞为之记云】

　　留城

　　夜半辽东白鹤归旧来巢处立多时门关落日千家静旗飐秋风万马嘶文堰石台空有谶画堂翠幙更无诗悠悠往事俱尘土只有寒流是古溪

　　题洪崖仙坛

　　树精不死卧松关呵护仙翁旧禁坛天阔难寻骑去鹤井香疑有炼成丹山如辟榖秋逾瘦屋尚凌虚夏亦寒行遍苍崖无石髓空和凉月倚阑干

　　寒食后

　　寒具油干火已新流觞水暖酒初醺蔷薇半树花孤注杜宇一声春二分薄晚草心先浥露久晴山意欲生云老来尚费闲精力自种窻前辟蠧芸

　　简敬轩何行叟觅墨

　　兵尘漠漠暗穷山零落难寻堕水丸见说陈玄老居士独留何逊旧诗坛快刀肯截乌龙角破砚犹存紫马肝一笑磨人磨未了晓窻搔首雪霜寒

　　老竹

　　苍黄瘦硬立頺垣疑是栽时第一根早岁孤君惟二子暮年千亩尽诸孙雨鞭老迸苍龙骨霜节寒封古藓痕消得培滋号尊者把诗题作野人轩

　　题贱容

　　骨多肉少与梅同老向江南风雪中万事羞称司马好一生不送退之穷偶贪识字头先白稍欲工竽面即红说与丹青莫饶笔肩山只合付何充

　　除夕感兴

　　黔乌缟兎斗飞梭春树流年忆踏歌扫白了无烧药法守玄不及力田科人于淡处交情耐梅到枯时生意多寂厯风帘卷山雪醉眠不问夜如何

　　枕上

　　画兰重补纸床屏支石横眠道气清杜宇不啼春一半落花如梦雨三更老心暗觅余年健万感偏从静夜生最忆寳莲山下月照人扶醉听吹笙

　　题古洪周君会梅阁【得梅境于洪因舍乡而家焉】

　　此花不受俗人知为汝移家亦絶竒至冷淡中参古意极髙明处见南枝栋帘相望滕王屋风月重添水部诗梦入棃云香不断有人携笛倚阑吹

　　老梅

　　揺落荒村野水涯貌枯神泽骨槎牙一生知厯几多雪絶好只消三两花万木尊为诸老行孤根淡似道人家儿时见汝今头白正拟相看度岁华

　　哭菊存蕙山二兄

　　黄台瓜蔓已凄凉五鴈飘零不着行一脉仅余三老在半年又哭两兄亡菊园霜熟秋香寂蕙帐云寒春梦长愁絶吟魂招不得西楼风雨忆连床

　　哭环州先生

　　闲却秋洲野钓矶谁知逺出是危机一篙贑水虚舟急千里诗魂半夜归前月仆来书尚健一生志与命相违亲庭已老儿方幼最为先生泪满衣

　　曽随计吏上青霄折翅归来困一瓢湖海十年乌绕树功名两字鹿眠蕉山图不及生前买诗板姑留死后雕地下修文应未恶寒蛩虚馆雨萧萧

　　检厯即事

　　古来系日欠长绳节物相催老自惊岁里春为花早计蛰前雷是雪先声移家燕子商量熟开国蜂王去就轻最忆长安三月事有谁重赋丽人行

　　七夕对雨

　　门无辙迹草偏青屋帯秋山意转清打梦易惊棊雹响载愁不去酒船轻幸无帘幕妨云影尚欠芭蕉赠雨声欲送星鸾过桥去夜深河汉未分明

　　重宿芳草渡

　　曽卧江楼听雨声萧踈又似送归程正如老马倦行路忽有鹁姑啼晩晴绕屋种花春烂漫隔窻无树月分明苍头不管人眠熟连报严城打五更

　　宿洪岩寺【寺贫敝甚而僧勤殊可语】

　　形枯面冷住山人彷佛钱塘老惠勤寺窭不充黄粟饭佛寒添绣碧苔纹秋声茆屋三间雨野色松岩几树云嚼菜薫香清语久一灯明灭夜将分

　　看镜

　　自摩寒镜看头颅短髪萧萧不受梳天地风霜吾軰老江湖烟雨故人疎道穷分命真如纸世乱功名不要书纵有黄金难铸错一编残易伴犂鉏

　　中齿忽折

　　老丑移形转可吁凋零巳到骨之余似因潄石磨成磷幸免投梭折得踈根笋尚如儿龀短医师欲实火田虚喜无干胏劳吾决含咀犹能味古书

　　除日立春【晚山危谦夫来访】

　　岁如旧政方书满春与故人同惠来白髪最愁新厯换清谈且博笑颜开屠苏夘酒红生晕细菜辛盘翠作堆但觅年年各强健不妨日日小徘徊

　　竹杖

　　一枝九节称身长扶得衰翁气力强色点湘妃红泪雨骨凝王屋紫藤霜结交最与芒鞋宻寄友应含荜拨香独有探梅时节苦相随江路雪茫茫

　　咏眠窝

　　独榻孤扉木几双小窝可受北风降帯霜枫叶寒供火随月梅梢瘦入窻梦熟不知衾似铁睡醒何用酒盈缸近山最有松声好卧听空潮上浙江

　　哭北谷罗先生

　　死到先生世道衰忍弹双泪看铭碑动随天去心无愧视得官轻事敢为他日史书亷太守四方人哭老宗师不知精爽归何处定在梅花自在时【先生云无人描画无人咏始是梅花自在时盖自况也故及之】

　　凉棚

　　数柱伶俜不架椽宻铺松髪厚如毡御风难觅深蓬岛障日聊成矮木天肥瓠引藤髙浥露闲花借荫省浇泉热时构汝凉时撤不是踈恩势使然

　　郡楼九日

　　虹影初消雨脚收慿髙聊复散牢愁烟横三市蜂房屋尘掩重门燕子楼黄菊自随陶令节白云那管汉时秋鴈飞不尽乾坤大安得相从汗漫游

　　文节谢公挽歌

　　不甘揺尾乞人怜视死如归气浩然千古六经俱扫地独公一柱肯擎天乾坤万刼英雄尽文节双髙日月悬惆怅老身空有泪玊亭无路荐寒泉

　　谢屏山呉显父惠歙砚

　　苍玉光寒篆紫烟重重封裹到梅边得君一片歙溪石即我终身绵上田少逹必穿维翰铁尽穷共守子云玄老坡莫遣穷居后逺在茶坑鳯咮前

　　立春日雪

　　晓炉香剂已烧残漫卷椶帘倚药栏鞭底土牛方转燠石边盐虎忽凝寒有人剪彩娯羔酒独我煎茶续菜盘氷冱砚池呵未泮东风到底入毫端

　　雪销

　　红日行天熨绛绡一番阳长便阴消青山又现本来面瘦竹方伸久折腰枯沼暗通泉细细晴檐忽听雨萧萧独怜点入吟翁鬓费尽东风不肯销

　　籴踊感兴

　　笔耕长馁拙生涯何用撑肠着五车甚欲疗饥难煑字可怜不饱费炊砂老惭乞米修竿牍贫欲休粮种枣瓜梦里不知时世换买珠犹自说京华

　　落梅

　　翠羽嘈嘈唤梦回罗浮峯下小徘徊霜风昨夜卷晴雪山路今朝无碧苔尚有瘦香供玉笛不将余片点妆台少须鼎实明人眼却帯江南烟雨来

　　岁菊【除夕正花故名】

　　不逐登髙老孟嘉同来守岁阿戎家能将秋圃风霜骨直作寒梅軰行花香称屠苏浮腊蚁色侵幡胜挿云鸦老夫细把金英撷独拟明朝早供茶

　　江上

　　江上春肥衰草生林梢烟暖乳鸠鸣青山与我一面雅白鸟令人双眼明云凈有时看雨泣水平无处觅溪声折芳弄翠浑闲冗时与樵渔错杂行

　　偶成

　　似是轮囷老蠧鱼尚饶兰露入铜蜍诗亡正恐鲁无史士贱岂容秦有书世味几时回橄榄秋山随地着蘧庐多情樵客能相问莫有余闲赋子虚

　　即事

　　一片轻鸿度小坡半泓浅碧浸丛莎黒云垂地雨声急黄叶满林秋意多短髪未冬先有雪懒心如井不生波孤砧已报寒消息欠问眠鸥觅芰荷

　　过长林书罗文恭公碑阴【水心先生作】

　　人家落落堕荒丘碑带苍苔独自留博陆脊梁浮日月中郎铭笔法春秋一抔谁下寻坟马片石今供砺角牛惟有斜阳闲照管肯和鸦影上螭头

　　失题

　　格磔声髙午梦残扊扅歌罢酒杯干漫天飞去杨花乱着雨归来燕子寒世味淡如和蜡嚼春山好在帯云看近来习性浑成懒抄尽陶诗独倚阑

　　深冬

　　冻透松边屋两间孤床盘礴数更阑无情风雪偏欺老经乱衣裘不御寒春意一炉红榾柮故人两坐緑蒲团敲氷自换甆瓶水浸取梅花仔细看

　　安南贡象

　　锦韀寳勒度南云到处丛观暗驿尘人喜此生初见象我忧今世不生麟半年传舍劳供亿徳色中朝动搢绅粉饰太平焉用此只消黄犊一犂春

　　赠广信医博士陈云泉

　　见说云泉深又深定知巢入海棠林君医尚副穷时愿吾道全孤壮岁心药笼有方玄白髪苋肠无分服黄金近来觅得安身法诸老先生夜气箴

　　郡中逢桐庐方氷鉴相士

　　七里滩头曽识面五峯城里又逢君人间一瞬白驹日世事几番苍狗云竒骨谁当侯万里匹夫那可帅三军试慿氷鉴从头问细雨青灯过夜分

　　观放鸬鹚

　　乌鬼淋漓受指呼江鱼终日为人驱扼吭不及能言鸭哇肉几同反哺乌暂满空喉如瘿大竟无半尾塞肠枯少寛颈组方谋饱水冷沙寒日巳晡

　　临汝书院落成诸公有诗用韵

　　鱼跃鸢飞喜落成鹅湖鹿洞共峥嵘世无孔孟乾坤熄学到周程日月明议论髙虚终害道圣贤平实不争名光风霁月元无迹分付庭前草自生

　　追和晦庵先生十梅韵

　　贞姿抱氷雪粲粲楚江濵照水淡寒影寄人生逺春【江梅】
　　微吟水部诗欲续广平赋须是铁心人方识花妙处【赋梅】
　　一阳未嘘枯霜木醉梦里照眼忽横枝令我折屐喜【早梅】
　　穷阴冱氷壑霜月耿夜残中有罗浮仙洒洒风骨寒【寒梅】
　　苍凉遯荒野交与桃李絶逺聘不肯来为君三磬折【野梅】
　　苍根封古苔空腹餐冻雪老意暗生香丁宁勿轻折【枯梅】
　　天风开瘴烟独立山椒雪神人藐姑射相对成二絶【岭梅】
　　好花不必大骨瘦花自小一点春有余万古香不了【小梅】
　　萧萧三五花影落寒溪浅佳处不在多诗兴孤山逺【踈梅】
　　东风卷晴雪山意颇空寂扫花归作饭豫当调鼎实【落梅】

　　清趣

　　鸦丛桑椹紫蝶穴菜花黄水鸭眠依石竹鸡啼过墙
　　雨阑流水急风定落花迟一老临溪钓双童画地棊

　　晩霁

　　天空虹灭影风定水无纹半树挂残日千岩吞湿云

　　题四止庵【并序】

　　渊明诗云坐止髙荫下步止荜门里好味止园蔬大欢止稚子四事适与予同因以四止名吾之草庐而为之咏
　　团团青枫阴绰绰万间屋下有避俗翁扫石迭两足
　　松关深更迂中有安行路从渠马上人笑我不出户
　　本无食肉相每饭甘藜羮侯鲭岂不佳怯怯疑生兵
　　红楼艳歌舞乐极还生哀欹枕看儿戏好懐终日开

　　闻鴈

　　枯树淡秋影湿云凛夕阴江天一声鴈世事百年心

　　题素庵壁间六首

　　两椅熨秋竹一帘卷霜藤山风长夜寒兀兀挑青灯
　　风麤或卷茅雨饱颇生草泓然老砚池照我髪缟缟
　　闲花淡心事不作春风妍野竹三五枝引凉吹昼眠
　　松影乱书檐鸟声隔山屋有客抱琴来为弹芝田曲
　　霜崖白石髓火鼎黄金芽生踈不入梦饱饭煎江茶
　　红尘野马急老意饥蚕懒借取黄庭经时时漫遮眼

　　世言梅见外于离骚海棠不取于子美未有为解嘲者因作二絶

　　不受春风半点尘骨寒花冷雪为羣桂椒不敢攀同传正是骚人独敬君
　　态浓意逺骨肌匀睡起精神萃太真不用分明更题品诗翁已自为传神

　　月岩

　　不容天上妖蟇食却许山中狡兎眠两日见岩成二絶丫头不老月长圆

　　大佛头【古杭志云秦王系缆石刻成】

　　锦帆翠楫照呉川系缆犹存石岿然刻佛未灵山鬼过西风吹动鲍鱼船

　　渊明采菊图

　　餐英人去已千年留与先生泛酒船昔日避谗今避世黄花独识两翁贤
　　不縁斗米挂朝衣自是知几勇赋归莫把秋英等闲看商山芝草首阳薇

　　元旦

　　不管髼松雪满颠笔床茶灶度年年穷愁博得长清健多折梅花供老天

　　春溪二首

　　懒溪晴稳麦风斜桥影欹倾水见沙十里荒陂自春色一双鸂■〈氵鵣〉啑杨花
　　雨香云嫩散朝晖细草初肥緑满溪无数落花莺背上避人帯入栁阴啼

　　钓台

　　不随龙去只鱼汀絶喜先生世累轻却把客星侵帝座岂因忘世未忘名
　　自有诸公作帝师故人相与竟何辞可能宻宻同床话不及周南第一诗

　　落第口号

　　万里长风鹢退飞自浇涧水溅征衣满身只有梅花影不帯西湖栁色归

　　轻柔杨栁挟春妍孤梗梅花结雪縁此是乾坤大消息相逢切莫说流年此予三十年前赠先见赵太史二絶之一予亦不复记忆矣后三十五年太史访予山中恨诗不存惟为予诵此而亦忘其一竟莫省为何等语也既征补之且告予以五星之将聚因作二首奉笑

　　识字田夫雪满簮种桃久矣入山深五星便是丛奎宿不上黄花老圃心
　　太史谈天术转灵相看犹自眼青青步占若上清台去莫说江湖有客星

　　留城寄旷翁【翁时寓洪】

　　吾年七十入城府君更老吾仍出山早岁相期作深隐至今头白未能闲
　　六年不见云巢老端拟此来消渴心花落鸟啼春事阔不知何处倚阑吟
　　东溪水长船多上南浦草深人未回昨日君家问消息书归方索暑衣来

　　灌园

　　土渴羣蔬不肯青辘轳百转汲深清山翁到老谋生拙抱瓮﨑岖博一羮

　　二十四夜梦到何许植物多瑞香觉而赋此

　　春风吹我游仙梦梦到庐山顶上来不记花多与花少怳然如步紫云回

　　秋风

　　千岩万壑吼虚钟病叶吹黄树树空寄语天公莫多事杜陵茅屋怕秋风

　　题龟峯僧阁

　　芦竹丛髙荫石阑菩提香逺出林端鴈声忽断梧桐雨草阁秋深倚暮寒

　　宣和御笔二扇面

　　纨扇轻盈寳月轮莺花点染玉园春慿谁为障西风起万里黄尘竟污人
　　黄芦白鴈小汀洲奎藻香罗一片秋胜似纥干山下雀冻飞不去使人愁

　　武阳渡

　　空蒙水气湿溪烟闪烁沙星照客船一片西风吹酒醒秋容多在鴈云边

　　题四皓对奕瀹茶圗各一絶

　　迭足支頥落子迟松风冉冉动须眉断蛇失鹿浑闲事不直云根半局棊
　　石乳云腴拨不开春风潋灔碧磁杯应无俗客烦敲臼只恐东宫聘使来

　　山宇

　　一方湘竹卧春阴数巻唐诗醒老心俗客不来山宇静新莺啼入杏花深

　　春晩

　　花风摆脱老红去榖雨将迎稚緑来我类文园病消渴晓窓和露咀青梅

　　观棊

　　搀先岐路不容差形定心忙寂不哗仙客莫嫌春昼短东风落尽海棠花

　　和靖祠与故宅皆无梅

　　得见梅花即见逋我来竟日觅梅无却于无处分明见月满孤山水满湖

　　术有号莘野钓滨者求诗各与一絶

　　撷青日日饭疲牛识字耕夫巳白头束帛不来山鬼笑有人马上觅封侯
　　意钓秋江不为鱼六韬尚拟载征车东南腥血方涂地何用人间有此书

　　郡中玄都观追和刘禹锡诗【二首】

　　为爱听琴亦此来道香庭院得徘徊羽仙羞种桃花看一味湘兰遶屋栽
　　龟头突兀未生苔读罢新碑老眼开前度刘郎吟未了溪翁为作后身来

　　守分

　　穿窬暴富竟饿死博塞得官终族诛不惊宠辱老瓦砚粗了暑寒麄布襦

　　九日登抱螺峯呈同游

　　莫放龙山旧醉豪西风辇路暗蓬蒿目穷千里应惆怅頼得螺峯不甚髙

　　补破为杜诗下转语赠老妇

　　一寒谁复解绨袍百结重缝叹汝劳莫遣海图归短褐此身正自困风涛

　　石溪二梅佳甚翫索晩归

　　山根短日堕寒影溪上乱风吹结衣自怜野性老尚癖逢着梅花便不归

　　书琵琶行后

　　儿女情懐易得怜悲伤容或涕涟涟独疑迁客方沦落犹着朝衣夜入船

　　莲花市

　　春风十里莲花市红烛三更桃叶歌候馆羇人眠不熟梧桐窓下雨声多

　　避梦

　　困热依然梦不闲起蒙絮帽待更阑矮梅窓下清如水淡月笼霜鴈影寒

　　书无闷寮

　　硎谷冬瓜幸未生尚堪松下抱遗经春秋断烂无人读一点寒灯老眼青
　　风雪萧萧席作门奴星急把栁车焚脐中红炷两三日坞里黄金十万斤
　　喧啾百鬼瞰髙明寂厯朱门野草生斗大山中茅屋好日长欹枕听松声
　　对客清谈妙入神舌干时与供先春东州米价北门鴈一语不须来溷人

　　与林止庵叶半隐分赋郡中古迹得鲁公祠右军墨池

　　遗像犹能立懦夫悬知生气摄萑苻三郎阿堵知何用只识营州阿荦奴
　　昏昏水气吐玄云自是先生笔有神不洗从来姿媚态可怜北面卫夫人

　　孺子亭

　　断草寒烟故宅荒髙风千古映湖光独怜汉帝征车重不及陈蕃八尺床

　　木芙蓉

　　露冷红酥不帯愁湘兰楚菊共清修灵均死去无人问闲却沧江一片秋

　　漫兴

　　支离矮屋护松阴半刻清闲直万金蟋蟀叫回秋梦薄一方凉月道人心
　　荒畦整整复斜斜不种春风儿女花却笑过墙蝴蝶乱懒随野老问桑麻
　　冻耳萧萧天欲霜冬深门巷意苍凉一笻径为梅花出独立斜阳影正长

　　富阳出陆

　　露漙芳草緑茸茸淡霭轻烟古画中行尽葡萄三十里海山青处日初红

　　留客

　　椶榈叶碎风索索枇杷子熟烟冥冥黄鹂三请我未出白酒一樽君小停

　　剰语巻下
