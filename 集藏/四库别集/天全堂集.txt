　　天全堂集　　（明）安希范 撰 

　　●目录

　　序 
　　卷一 
　　卷二 
　　卷三
　　卷四　　五言古　七言古　五言律　七言律　五言排律　五言绝句　七言绝句  
　　续编 
　　跋 

　　●安我素先生集序

　　岁己亥余典江南省试淂无锡安生吉以春秋冠其乡比生来竭则温粹之气油然而深长一日手所挍刋其先我素先生集属余序之卷首则当时諌草也当明神宗之世高頋诸君子为士林摽准一时若大庾之谭余姚之孙皆附载安光禄传中而光禄裔孙独能表章其遗文显幽光而伸亮节与史策并垂矣余甞淂万季埜手书先生本传草藁慨然想见其为人又尝获藏先生之祖桂坡公所旧藏宋椠苏诗施頋注本每念文字之真契出于忠孝非区■〈艹渗〉缋之艺所能工也今安生日抱遗经研穷古人心得之秘剖析其同异而所以阐扬先人之撰述者■〈艹马〉志不渝又如此君子之泽必昌其子孙理之可信者也生又为余摹桂坡遗像于苏集之前而余得敬识数言于其先人遗文之卷末□安氏后人之读书感旧者有所兴起焉则所禆岂浅哉
　　乾隆辛丑夏四月望日北平翁方纲序

　　●天全堂集卷一

　　胶山安希范我素氏着
　　冡孙璇辑
　　六世冡孙经传校录

　　请改南曹迎养疏 
　　黜奸阉防乱政疏 
　　惜人才广言路疏 
　　纠辅臣明邪正疏 
　　附录 

　　○请改南曹迎养疏

　　臣直隶常州府无锡县人由万历十四年进士初任行人司行人升授礼部精膳司主事窃念先臣原任四川按察司佥事安如山生臣之日巳逾六袠襁褓之中见弃嫡母生母吴氏寝起食饮抱不去肘束怀如厕备极荼苦甫及七龄先臣见背茕茕在疚形影相吊至于成立无非吴氏劳辛拮据之所致亦无非母子痛痒相关之朝夕也自膺简命历赋皇华既切每怀靡及之感兹叨荣转蠲吉为饎益兴将母来谂之慨前服春闱执事惊闻风露之忧曾奈皇事靡盬未遂凊温之愿陟屺情牵吴会卑官乏迎养之赀倚闾盻断长安老病惮驰驱之苦臣之私计实为维谷伏惟皇上孝闻天下慈圣问安靡间寒暑天家垂拱尚勤莱彩之欢瓮牖劬劳奚免伶仃之痛若得予臣终养身付报刘乃所深愿更念筮仕方新国恩未报不敢遽请或命该部查得南曹缺员量移陪署虽天颜暂违咫尺陨首窃有难安而去家仅四百里则迎亲就禄早沾浩荡之恩况心悬魏阙原无南北之分身近慈闱实藉舟车之便出共乃职入奉母仪岂敢望忠孝之两全庶几求子臣之各致猥以疏劣方惭任使乌鸟私情又干圣听极知冐昧甘蹈斧钺祇以吴氏一生苦节既相依于为命之年忍自暌于半通之后伏乞敕下该部验臣别无假托容令改图庶称两尽自今以往禄养兼蒙诵圣孝之无涯拜天恩之再造矣臣无任迫切悬企之至

　　○黜奸阉防乱政疏

　　窃见御史杨镐原任刑部郎中王明时近因奸人乐新炉等辞连奉圣旨降俸调用夫人臣职司风纪而果狎昵羣邪狥私枉法即被屏逐亦所甘心况蒙恩薄罚哉然臣读吏部覆本内开杨镐王明时事情据都察院刑部各勘明回复与乐新炉等原无干涉亦无枉法狥私之事猥以单辞竟遭显黜是信奸人一面之辞弃大臣勘覆之疏臣窃谓不足以服二臣之心而堕奸人攀害之计似于政体有伤然其为害犹小也臣又窃闻人言籍籍咸谓二臣之事部臣查覆既属无干阁臣票拟止于降俸而调用之旨忽从中出非皇上之有意于罪二臣而司礼监太监张诚之假托以释其私憾也盖当审热之时司礼太监奉敕宣谕法司大臣公同审录旧用御史一员往请及至司礼独设高座居中正坐而法司大臣反左右列坐相传此陋规起于王振擅权之日因袭至今杨镐以御史朝廷风纪之官不当屈迹阉寺不屑往请张诚闻而憾之原任刑部郎中王大谟上疏请撤司礼居中之坐奉圣旨牌居上令司礼与法司大臣俱列坐左右疏虽不行而张诚之憾益深矣故乘奸人之辞连欲黜二臣以释其愤而王明时则以事偶相涉因而迁怒者也夫刑狱天下之重事法司朝廷之纲纪大臣天子之股肱御史天子之耳目乃使阉人得据其权而肆然凌侮诸臣之上不亦辱朝廷而羞当世之士乎此杨镐所以不屑往请而王大谟所以愤激而陈言者也张诚乃敢逞其胸臆之怒而乘机降黜以快其私心何其敢于窃弄君权蔑视廷臣若是乎夫使二臣罪果当黜降调果出圣断非因左右之言而使外廷诸臣妄意揣摩更相传播犹足以张阉宦之威而夺羣臣之气设使事果有因则张诚之假托威权快心逞志其为计甚狡而其渐甚不可长也盖自古宦官之窃弄威福常始于细微出于人情之所忽以尝试之其后潜移默夺奸党既成虐焰渐侈始而出柙究且负嵎毒痡缙绅伤败善类祸患蔓延莫知所止故二臣薄降事若细微人但知其无辜被黜之可惜而臣之所最惜且惧者则在于酿阉宦擅权乱政之祸也伏乞皇上俯察狂愚如果人言有据即将张诚严加屏斥以杜乱原哀怜二臣无辜准令复职倘言出妄传事由圣断亦乞降明旨以释羣疑使左右近习之奸不得凭依城社以作威福今后人臣黜陟公论付之部院票拟听之阁臣即或事违圣断亦当面召阁部大臣更相参酌无使阉寺口衔天语乘机窃弄则夤缘绝而邪谋屏息黜陟当而人心允服君权肃而隐祸永消矣臣窃见自古阉宦转权之祸为国家酿乱最深且大故愿皇上防微杜渐折其邪萌不避越职之罪辄敢干冐天威臣不胜愤激战栗之至

　　○惜人才广言路疏

　　近接邸报见陈泰来一本为京察大公中□悚服一二纠摘迹涉承旨恳乞圣明洞察以扶世道以正人心事奉圣旨将陈泰来降极边杂职贾岩薛敷教于孔兼顾允成张纳陛降三级调外任臣等捧读圣旨不胜过计夫臣之建言不同其效忠则一心苟效忠即或意见之偏风闻之误亦当虚怀容纳以养士气未有论救一事而诸臣相继贬斥者近者京察拾遗交论虞淳熙杨于庭袁黄等去留虽由部议可否取自圣裁皇上独断果以三臣不肖吏部专权当时处分则情事明白谁敢胡言今吏部之初覆也虞淳熙杨于庭俱奉旨留用继刘道隆复论而吏部回话也则虞淳熙杨于庭及吏部官复奉旨罚治贬谪句日而前后殊旨一事而予夺异法不知者谓皇上独断处分何以独断于终而不独断于始事常有票旨而行者陈泰来等亦据常迹疑之岂明知皇上独断处分佯作不知而诬赖辅臣哉言虽出位心实效忠皇上以其诬赖辅臣尽行贬斥臣等窃以为罚且滥矣皇上之斥诸臣将以重辅臣也臣等谓今日以此重辅臣之权适以此甚后日辅臣之过自昔辅臣过谴类以喜谀恶直专权自恣权者辅臣之所有而实辅臣之所当避也且权之重轻惟系上之疑信而上之疑信惟视辅臣之公私如辅臣进退贤否赏罚功罪公之以天下国家之心而皇上勿二勿三惟和惟一重之以股肱腹心之托则在廷诸臣自将同心共济协恭和衷共承君相休德辅臣虽欲引嫌避权其权自不能不重今皇上特起辅臣托以国家岂曰无权乃辅臣入朝之始中外颙颙以为册立盛典一言可定今储位竟违出震之期辅臣莫效回天之力且谓其不肯担当又戒其党众激??巛歹?是外有信任之名而中无信任之实辅臣之权皇上实轻之今陈泰来等论及辅臣明旨则因人言愈深托似又欲重相权故抑众论苐臣私不知皇上之所托谓何今不以宗社之公权托辅臣而以爱憎之私权托辅臣盖轻其所当重重其所当轻矣异日者以权招尤人言或入则陈泰来等之被斥也在今日则曰皇上塞谗间以重辅臣在后日将曰辅臣箝众口以张威福逐一臣即增一戻辅臣虽家置万喙何以自明昔之论张居正申时行者或贬或斥皆自皇上处分今中外沸沸皆以为二臣之咎此非巳事明镜哉臣等故曰今日所以重辅臣之权正后日所以甚辅臣之过也且今公道大明在廷诸臣孰敢结党赵南星之贬诸臣非有党于南星也特以时事不平则羣起而救之救而不□则又继起而诤之偶以息味之投不觉其声气之合无非为国家爱惜人才培植元气迹虽近党而心实无党者皇上始以党众激??巛歹?者戒辅臣而今又以结党乱政者疑诸臣疑窦一开则人人皆党将人人自危汉唐宋党锢诸贤厥鉴不远所系匪细故矣陈泰来等六人伏乞皇上察其中心宥其狂态毋疑其党而斥之则始而议斥人将曰皇上之重辅臣如此继而留人将曰皇上之容小臣如此不测恩威俱由独断则皇上不失为任相之诚辅臣得以避揽权之议而诸臣亦得以白无党之心君臣之间将始终两全矣如谓陈泰来前者屡屡恣肆狂悖则宜处分于昔而不当处分于今君之于臣犹父之于子父子天性岂宜藏怒宿怨待时而发哉夫拾遗所论者止虞淳熙等三人而今以论救赵南星相继被斥者六人臣等恐救者不巳则谪者不置行将举戆直之臣一举而空之后皆动色相戒箝口结舌即有重大事情谁复为皇上言者此非国之福必非皇上与辅臣之心也臣等与陈泰来等南北异官非敢结党以惑众且系辅臣所举非敢背本以要名苐事君勿欺事师无隐今日权党二字系邪正消长之机言路通塞之会后日辅臣祸福之端臣等有不忍欺隐者伏惟皇上俯采荛言将陈泰来等特赐矜宥则不惟陈泰来等得罄涓埃而辅臣亦得完名节圣眷可终相权可重士气可壮而上理可臻矣臣等不胜激切祈恳之至

　　○纠辅臣明邪正疏

　　窃惟古今治乱之关进贤退不肖两端而巳伏覩近年以来正直老成之臣不安于位敢言秉正之士削迹于朝谗邪謟媚之徒接踵于国私忧过计不忍以一身利害得失之故不一效忠于皇上者夫赵南星孟化鲤铨臣之秉公持正非若刘希孟谢廷寀诸人依阿纳赂舆论称贤者举次第屏黜天下共惜而疑之赵用贤悔婚一事虽出于绝恶之过然其人品之正天下皆知其贤止以吴镇竖子一疏一请而归使杨应宿郑材得窥意指交疏攻击天下又共惜而疑之至如孙鑨之清修公正李世达之练达刚明李桢之孤介廉方虽才品不同皆部院诸臣中所指为正人君子者鑨与世达先后去国桢不堪小人骂詈累疏乞休天下又共惜而疑之夫天下共惜者惜诸臣之贤而不能竟其用也天下共疑者疑阁臣之妬使不得竟其用也近见行人高攀龙一疏深惜诸贤之去斥破阴邪之谋正直和平窃以为此皇上之忠臣亦辅臣之诤友可冀皇上霁威而从諌阁臣革面而回心及见应宿辨疏涂面丧心党邪害正虚词横诋盛气盈牍借忌讳之名以激皇上之怒为一网之计以结阁臣之心瘈狗孽狐无复人理参之公论无不切齿嗣蒙明旨着部科勘问窃计皇上欲以举朝公论明正应宿之罪使奸状昭著明白以服其心以杜其党耳续接邸报见部院覆疏虽不能不是攀龙不斥应宿而议处之间人情殊未痛快伏读明旨则应宿仅从薄谪攀龙反蒙重斥至是而人心公论不能不疑且惜不能无责备于阁臣矣夫阁臣之职辅皇上以宰制天下天下之事孰大于进贤退不肖者今贤者以其异已而必欲斥之不肖者以其媚已而必曲宥之塞众正之途开群枉之路误国不忠无大于此者阁臣之自文必曰诸臣处分皆出明旨无论阁臣以票旨为职不能欺天下之共知即出宸断独裁阁臣受腹心之托独不效回天之力乎以为出自圣裁则阁臣坐视皇上之过巳乏弼违补衮之忠果出于票拟则阁臣挟票旨之权阴快私忿而归过君父不忠之尤者也虽或降黜之后阳为中救欲以愚天下之耳目而不知肺肝之露昭昭睹闻谁可欺乎皇上威福之权为阁臣假借一至于此臣恐将来奸党盘结正士屏迹国家之祸不可胜言虎豹九阍谁复肯为皇上明言利害显斥奸回乎臣目击心忧盖不胜痛哭而流涕矣明旨又谓月今时事艰难民生困苦建言者何不讲求理财足兵等项实政乃专鬬是非夫大学论平天下之道惓惓辨别于有容媢疾之臣以为子孙黎民利殆之本而理财之末深着用小人之祸至于菑害并至虽有善者无如之何岂不以天下之祸成于小人之得志起于正士之远迹而正士之远迹由于大臣之媢疾深切着明千古龟鉴是非不明举错失当小人朋兴用以理财则借口于不加赋之说而剥民脂膏用以足兵则侥幸于不可必之功而涂民肝脑酿祸积宪必至于不可收拾岂有是非不明而可用人岂有用人不当而可足食足兵者乎臣以为必是非明而后邪不得害正大臣无所容其私而小人不得行其媚然后择廉贞之士以理财则苞苴不入于权门而国赋自充民生不困择廉勇之将以治兵则贿赂不交于政府而军饷不克民力自强臣以为理财足兵亦系于阁臣一念公私之间岂必青苗变法熙河奏绩哉再照吴宏济一疏辨别君子小人洞悉肺腑明于苍素乃不蒙采纳反遭斥逐总之触阁臣之忿悞成皇上之过举耳夫攀龙宏济相继得罪臣言一出其罪岂出二臣之下但臣之所惜不为二臣直恐忠直蒙辜天下之君子相率而退谗邪轻纵天下之小人相率而进夫君子皆退小人皆进谁为受其祸也哉臣之所以冐罪而愿效愚忠者以此伏乞皇上将杨应宿削籍并斥郑材以为小人媚竃之戒攀龙宏济复其原职以奖忠贤并乞严谕阁臣王锡爵等无挟私心无植私党无以直言而逆耳无以媚已而悦心秉公效忠斥邪扶正则圣德光于日月久安长治可翘首跂足而待矣天下幸甚臣愚幸甚干冐天威臣不胜战栗之王

　　○附录

　　高景逸先生书谏草后

　　呜呼此余友安小范与余同言事而谪事之始末也事在万历癸巳冬迄于天启壬戌三十年矢同言事而谪者五人其三人为侍御吴公宏济南比部孙公继有谭公一召独余与小范在小范又卒于辛酉至今年共令子走三千里叩阍言先臣不幸不得蒙恩录用宜及阐幽之典天子下其事赠光禄少卿与诰褒嘉嗟乎国家何负臣子哉当神祖时诸逐臣苐不还之朝耳皆令得悠游家园为泉石云山主小范三十年中独寐寤歌之乐尤备及其殁也身有荣名国家何负臣子哉所恨者小范痛愤光考鼎湖之事有诗曰执简定应书赵盾举朝谁请讨陈恒今年为沐浴之请者章满公交车而不及令小范见悲夫吾知其神必在帝左右请讨者更亟不然何以人心大同如是呜呼君不负臣臣负君而不忍负君之臣必不容负君者盖天植之性也岂问生死哉
　　先光禄疏稿四首语语从忠孝至性流出至论相一疏若亲见东林之祸而预言之盖珰焰莫遏固有必至于此者惜不见信而削籍以归至一生经济不获展施仅以直声着当时垂后世岂先光禄意哉编之首卷一生行谊可概见耳 【 六世冡孙经传识】 

　　天全堂集卷一
　　七世冡孙吉敬刊

　　●天全堂集卷二

　　胶山安希范我素氏着
　　冡孙璇辑
　　六世冡孙经传校录

　　皇华游历记 
　　修奉直府君墓记 
　　访归季思隐居记 
　　养心日札序 
　　尚书揆一序 
　　周季扬近稿序 
　　于母张孺人六十寿序 
　　祭顾端文公文 
　　明处士近峯张公曁配巫孺人传 
　　容台清署启 
　　书养廉庄记后 

　　○皇华游历记

　　生平游兴颇饶官行人时慨然有远使绝域徧历名胜之志而未遂所怀三奉使节所过名山大川辄一登览丁亥初命为荆溪万文恭公营葬则探张公玉女善卷诸洞此直故乡带水中物耳无足异也己丑再命起云中王文端公晋首揆道出居庸关过鸡鸣山风雪中重裘如铁口噤舌强几不可当然征车冲雪马足踏冰大有奇致既经渔阳上谷所见惟平沙孤戍千峯横亘界绝华戎以王程孔廹不及登塞垣一望毳幕荐居之景留山阴公馆两越月去雁门百里而近入关不三百里可至五台畏此简书不敢枉道仅一赴郭宪使之招开宴金龙池乃桑干河源边地暮春尚无青草独此池蒲笋初茁绿茸刺水清泉澄澈游鱼喁呷为之一快归过浑源登北岳留恒山两日颇尽攀幽眺远之兴详具日记中从此入紫荆关行山峡间五百里奇峯绝巘应接不暇四月望进都门五月偕秦吴两中翰游西山碧云香山平坡隆福诸剎信宿而返庚寅三命册封楚藩便道归省出京口登焦山乌江谒项羽庙取道太湖黄梅观四祖五祖道场齐安雨中游赤壁过武昌登黄鹤楼游洪山寺涉江登晴川阁望鹦鹉洲水没无复芳草萋萋之感归途游九峯寺至下雉侍吴明卿先生坐北园舟出富口谒甘兴霸庙至浔阳郡守徐大化司理徐元正招登襟江楼搉关徐尧莘招登海天阁游东西两林登匡卢天池寺览佛手岩香炉峯竹林寺锦涧桥诸胜概详具日记中其栖贤三迭白鹿诸境半在南康界以舆人告疲而止渡湖口泛舟石钟山下彭泽不及问柴桑里仅一登小孤山经天门山池阳登齐山经姑熟登采石矶吊李太白祠抵金陵游牛首献花岩祖堂癸巳宫南曹一登楼霞燕子矶再宿牛首是冬上书论执政甲午正月十四日为余悬弧之晨与僚友饮朝天宫宫故冶城即谢安石王逸少旧游地悠然有遗世之想者闻削籍之报遂野服还邸束装归里嗣后虽一览天台雁宕之奇两识东西洞庭之奥买山吴兴结茅武康吴越名胜往来不可仆数而远使绝域之志竟成泡影矣

　　○修奉直府君墓记

　　胶山之阴先祖赠奉直公及先考佥宪公之墓在焉先祖葬以嘉靖乙未迨今丁巳八十余年矣诸父营墓时家方鼎盛故规制宏敞外门三楹始甃以砻砖为洞门往岁颓而葺治乃改为今制辅以高垣入门中道有亭岿然砻石精莹柱有交龙以奉诰命其中入则有石坊四柱颇称壮丽坊内为月池跨以石梁踰桥为广庭庭中古松五六株其三株大俱合抱耸盖干霄两傍古木阴森蓊郁游人至此辄盘桓不忍去庭之上为中门三楹入门历级数武复为广庭两阶楉松杉桧亭亭百尺上有享室五楹正逼茔域登域外望为屋所障殊觉阸陿不快往时青乌家每言享室不宜逼墓向与从子绍芳屡议移改不果乙卯岁中门以岁久不葺前楹忽倾以域兆方隅岁月未利因循未葺丁巳秋始择吉修葺决策移享室于中门之址甫撤去觉胸襟旷然俯仰瞻眺规制允宜昆弟子姓无不称善享室故四架岁时祭扫拜谒偪侧今于前拓轩三楹榱桷栋柱易腐增新轮奂并美二碑位置恰当若经画素定者两翼室前后辟牖山光树色荫映几席前庭移门旁屋五楹增创二庑中设?木雨品?门缭以周垣庭中古松乔木五六株挺然特立益增胜槩其羡材并葺风树楼以为二祭享馂之所于是数十年颓废荒落之状一旦更新人情欣快从子廷諌谓斯举也于祖宗可以示孝于子孙可以示守不可以无纪聊为志其大畧所费凡若干取给于供役之仂嗟乎今日之协议修墓者皆吾祖之诸孙与曾元也某虽列诸孙而生最后幼时且不得与诸曾齿以故于吾祖不特音容杳不可即而生平行谊卓荦不羣之槩亦莫得闻其详虽藉荫幸获一第又以早蒙放废不得沾一命以酬吾祖因是举也于我心有戚戚焉自今以往为曽元诸孙者愿无忘祖德读者克笃其志耕者能勤其业而又各敦行谊务亲睦无有放辟邪侈以辱厥家庶使祖宗之泽绵延百世以永保松楸于不替可不勉哉落成之日昭告祖灵因书石而置之壁
　　吾安代有闻人传自赠公桂坡翁而家声始大又有王父佥宪公起家庶常一时羡为通显厥后稍稍凌夷矣迨吾先大夫继起屹然系海内重望者三十年而世德益阐兹其为修墓而作也先大夫故蔗生不逮事先佥宪少遭闵凶茹荼万状卒能赤身徒步创起衰替之余为时名臣为家孝子观斯记也可知其畧矣广居于先大夫见弃之明年披览是文不胜悲痛因成先志书石置享室庶令后之人世世无忘厥德云男广居百拜谨跋

　　○访归季思隐居记

　　余雅闻高存之言归季思隐居萧寂之趣与渊明田园诗首章绝类不禁神往乙巳十月还自云间过昆山访之诸延之云南行数里地名西冈村廿六日从碛奥发舟为暴风所阻泊于千墩次早始至村旁溪口日未上也舟子往探主人不在余心计即季思不在且当识之遂沿村径东行可数百步衡门流水短墙及肩榜曰衡门翳翳泌流洋洋苍头迎门衣履朴野云巳闻主人当即至矣入门槿篱萧疏畦圃纵横矮屋五六间东居守舍奴西为季思室联日艹木欣相得江山闲自如中辟二扉室可方丈壁俱芦竹夹成饰以泥祇见雅洁不觉其陋柱联曰农圃聊相偶琴樽且自陶东壁黏杂书数笺西壁手书二方乃栽种逐月宜忌屋角悬一铁钟叩之声出清越东室户扄乃卧榻也窓隙窥之几榻之外空无所有西室以布帘蔽户中设一椅一卓上陈两书簏右隅一木榻左壁悬庋地志数册旁垂石磬一列杯?三四后半复界为斗室置一厨一卓壁挂一琴庭前左右两舍左舍前缚竹成架枸杞蔓之绕以槿篱下种甘菊舍中联云对榻草蔬田舍话一林风月主人心右舍置薪樵农器门旁茅屋一辟南牖望隔溪耕垄后庭竹舍一附墙而立启北板扉可俯视墙外菜畦庭中皆枸杞缘墙杂莳甘菊决明藿香诸药草前后野树数十棵不成行列周行篱落徘徊庭户默诵渊明诗真无一语不合时主人未至鸟雀孤鸣烟霞满目令人有兼葭伊人之想久之季思至丰神萧爽别有一种孤云野鹤气味设木兀促膝而谈小童供甘菊汤良久为言其从子妇死节事出所为小传见示读之泪承睫且悲且羡一女子能从容就义若此而其母亦甚贤以垂老无依之年能忍痛割爱以成女志事具季思传中季思欲止余餐余亦恋恋因欲乘归潮往娄江季思送至舟且订后期篷窓中望季思入林意更依依惜别嗟乎人生在梦幻境中不过数十年终日碌碌沉酣苦趣今见季思所居所有令人爽然自失季思所取于天地间诚约矣而其中甚裕世之广侈其欲者往往未尝舒眉所得孰多可为惕然深省

　　○养心日札序

　　万历乙巳居卢读礼谢客独处念头颅如许碌碌浮生茫无归宿天之与我不至蠢无知识而一点虚灵徒为凡情俗虑之所汨没扰扰憧憧昏冥罔觉血气早哀者之将至不免与草木同腐良可叹巳学贵默成非关文字但提醒夹持之益全藉圣贤遗训平居开卷亦自惕然跃然而掩卷即巳茫然终非巳有因置一册册三十叶如月之日日所读书内有关于身心性命外有资于应世酬物者披阅之余辄采录之事提其要言纂其元日以一叶为限不敢多者恐烦则生厌不可久也庶积习成熟使此心藉以收其放而养其存功去笃行犹远况默成乎但困学之方聊以托始耳若华言枝辞徒资口实虽工不取凡切养心经史子集以次札记

　　○尚书揆一序

　　余往延邹甥公宁以训居儿先后八年所公宁日坐塾舍不轻踰户阈课业之隙日手一编不辍余间从窃窥之他所纂缉固甚富而尤注意尚书之学时时谓余学者率称穷经经之未穷而冀以徼幸佹得之幸也不得而生怨尤妄耳故尚书诸家靡所不讨悉而于金沙王恭简公二记尤所深嗜旦披夕采掇精拮粹汇录成帙肤语支辞悉从汰削余每阅而爱之业令儿子手录玩习旣别去五年设函丈于元宫及门之士岁月弥广授经诸生请业是编传写不给谋付剞劂以广其传公宁益加订核题曰揆一以授之梓谓是编之辑始于余塾尝闻其旨乞弁一言余惟尚书一经渊邃简奥不特经世之纲要而实传心之宗谱也尧舜禹汤文武之道具载是经吾夫子信而好古祖述宪章三代之英岂徒有志迨历聘不遇慨焉兴未逮之叹退而老于洙泗而雅言之教益谆谆焉不得巳而删述遗经垂教万世心亦苦矣有志于圣贤之心学者舍是经何以而猥云书以道政事巳也吾邑经生业是经者什七先达以是经取上第者指不胜偻故江以南称尚书家言者雅推吾邑顾著述阙焉不传迩岁学者率以诵习时义竞趋快捷方式于经学益多卤莽师弟授受既多阔畧武夷之传且枵然腹笥而有司课士至亦以经义为缓图经生本业且榛芜矣况望其遡传心之绪而窥经世之蕴乎今得公宁是编广布宇内家传户习由训诂以窥删述之旨处为真儒出成善治使吾夫子未逮之叹不得遂之当日而终不晦于万世业是经者所当究心焉若祗供举业之答蹄以冀佹得一第非尽公宁意也余家世业是经巳幸再稔顾先人之学失传而余苐以卤莽幸获于是经之奥老而犹愦愦也公宁以余为元晏乎余滋愧矣

　　○周季扬近稿序

　　五经四书之言圣贤之心学也历代湮晦至宋诸儒始表章之然犹明于下而未行于上昭代始以制义取士令人各守一经而兼综四子夫岂惟词章之谓盖欲为士者朝焉夕焉因遗言以窥圣贤心学而成德达材为世用也今之业制义者难言之矣以声利词章之念遡性命道德之原其数不入也以粗浮躁竞之习探精微易简之旨其数不入也甚且以谲诡怪诞之辞割裂饾饤之学争衡于局字之间以希世取宠而圣贤传心之典昭代造士之意胥溺其旨矣语曰有德者必有言有言者不必有德夫使今之为制义者人人而圣贤其言犹不免曰听其言而观其行况今之言骎骎乎非圣贤之言而流于异端之言矣又何望其刻意尚行以挽回世教使圣贤之心学明如皎日哉余读周季扬制义而世教之忧其可释乎季扬余师文恪公季子文恪公以质直敦厚立朝而诸子斌斌遵教有万石家风季扬与次公仲觐并以文学名于时仲觐游太学天下名士争向慕之季扬游于邑庠每试辄在高等今读季扬诸试作及近稿绝无世俗吊诡浮华之习而深言粹语足以发圣贤言外之旨使人人遵斯轨以为制义由制义以明圣贤之学则一字一句莫非心得出之而有源推之而有用奚以浮华诡僻相诧哉乙未长至余方掩关谢客玩剥复之卦爻察阴阳之消长游乎物初悠然忘适而季扬访余山中出近稿问序于余余忆往业制义时率易浅鄙未尝游词章之藩何足窥心学之奥又以早谢去不及竟其业以今而观制义如爰居之骇乐何足与知焉苐季扬之文犁然当乎余心也因以生平之所私嘅者属副墨之子归季扬季扬其无以制义之尽善自矜而尚思所以明圣贤之学哉

　　○于母张孺人六十寿序

　　君子欲修身成德卓然立于污俗之表其夹辅培养之益岂独尊贤取友是赖盖壸德之助实多焉夫矜名饰行之徒出而行于四达之衢列于冠裳之会咳唾仁义而折旋规矩诵法周孔卑视游夏人人自以为有士君子之行而闻誉或集居之不疑及其入闺合对妻子迹昵而情溺矫强粉饰无所用之私欲纵恣不可自禁昭昭冥冥界为两截夫夫也即功被海宇名驰夷夏而独知之地有愧于妻子多矣藉令床第有鸡鸣之儆闺闱严如宾之礼则放僻邪侈之私无间可入其夹辅培养之功较之尊贤取友岂不益严且密哉故古之君子修身成德必以刑于为实地而古之贤妇所以克相夫子者其芳声懿范亦炳耀彤管也余往岁与金沙于元时同官膳部郎元时孤峭伉直持论侃侃不阿时好以进贤退不肖别白是非为己任屡上书言政事得失以书抵政府指斥其过不避再三人以利害恐动之者毅然不恤诸曹争目慑春曹为清议之府则元时实为之砥柱焉天下贤士大夫识与不识皆争慕之余日与元时共事见其平居恂恂笃行澹然无世俗嗜好食不厌粗粝衣不厌澣濯而好德行义惟恐不逮又非矫矫好名之徒所可望也癸巳春以仪部郎言事忤旨外谪余时在南都闻其被命出都门图书萧然无几微见颜色人皆诵说以为奇节而余则谓此元时之庸行耳何足议哉继余从元时从子中甫游及元时仲子娶余师周文恪公孙实余家外孙也因以习闻张孺人之贤盖关睢之幽贞葛覃之勤俭樛木之慈惠采蘩之斋洁靡不兼备而螽斯之庆天之所以酬之者亦既振振绳绳矣乃知元时之忠贞抗节固其天植而孺人之贤实左右之宋范忠宣公有言人之进退虽在巳然亦未有不累于妻孥者夫君子志在天下忠于君父义愤所激鼎镬不避岂暇为妻子计然苟内无贤妇则外旣扼于小人之挤排内复困于室人之交谪去就进退之间稍有濡忍观望之意则忠义之气且索然馁矣岂能抗节不变决行其志视去国如脱屣哉故非元时之贤不足以彰孺人之德非孺人之贤不足以成元时之志元时外不愧于天下贤人君子而内不愧于孺人其与世之外矜名节而内行不信于妻子者岂可同日语耶乙未秋为孺人六十初度周君仲觐以婣好之故欲称万年之觞谓余与元时有同志之雅征言以授介者余不佞不娴于交辞尤不能为侈言夸说酌西池之觞搴昆仑之霞以侑执爵姑次其生平所知见以复仲觐不知其有当于元时否也

　　○祭顾端文公文

　　呜呼先生其竟不可得而起乎某弱冠执业于先生之门奉教者若而年已附季君榜官京师衔命出入会先生抗疏屡蹶屡起或侍同朝或归梓里奉教者若而年最后某从留署放归而先生未几亦复从选部忤旨削籍归里某与先生之居仅隔数里益得时时侍侧癸卯之岁先生与二三同志讲学东林进某而鞭策之奉教者若而年次儿广誉媂婚于长君往岁先生孙女不幸而殇先生抚某儿而摩之悲不自胜慈爱更笃而长儿某亦辱收之门墙之末某益私心自幸谓先生不独模范我提撕我豚儿得所依归异日奉教者又不知几何年也而今先生巳矣呜呼先生其竟不可得而起乎忆先生数载前每患头眩杜门养疴迩岁巳来向学之力弥强谈道之神弥王持世之勇弥锐而向者之恙十去八九意谓先生可百岁无恙也而今竟不可起乎呜呼悲矣然不独悲先生而窃自伤焉盖先生之所以诱掖提诲于某者不严而意自切而某之往往自画而负先生之教日闻至论而大梦未醒日侍规趋而鄙习未尽先生之门名贤济济无不负当世之望励千秋之志而某独阘茸自同乡人此某所以悲先生而益自伤也然窃闻先生平居私论谓某未失赤子之心而某自省独知所不至大负先生之教者亦徒有一念之真不至澌灭庶几不倍先生之默鉴耳今先生虽往而遗训炳然所不率吾真以从事先生之教者异日何以见先生于地下先生之神如在又何敢谓冥冥可欺而饰言以自文乎鸣呼先生亡世道所系海内同志无不闻讣痛悼不啻若摧岱华之峯而涸昆岷之源者皆所以为天下万世恸也而某独缕缕琐琐仅述其生平从游之谊姻戚之私亦聊以自哭吾真而已先生其尚鉴之

　　○明处士近峯张公曁配巫孺人传

　　公讳宪字承式别号近峯父曰民治公正祖曰志轩公节公为人勤力有方畧其先人以王事戍边子孙岁归索金钱不赀举族不能支则阖户窜去公曰果尔则其为他日累未歇也请以身当之至戍所则白发奸弊数十条诸弁首虑不利于已为言张子未成丁牒还家当是时公上世所有膏腴田园巳尽归豪家而独存其税诸豪家忌公足智嘱县功曹摄公置之圜墙公弗为色沮邑令至且号且诉具道豪家所吞噬状得立脱巳而稍稍复故业更用计然策行贾里中家隆隆起好语仁义常与邻人共议称贷以拓其旁产邻株守无所得贷反疑公媒孽公慨然独捐其直而均受其田邻人愧谢堠阳之墟公祖垄在焉几入豪右手公掀髯起曰此而不直恶用子孙为奚以固先人一抔也立质之公庭迄今松楸无恙居恒恨少时拓落废读不能承先毕力课子羔雁惟勤会诸子俱当户弗竟业晚节训诸孙益力有好学而娴于文者则公教也配巫孺人操作事公有伯鸾德耀之风公先孺人十四年卒而孺人嘱诸孙且无营窀穸俟老人异日同归此其志何如哉亦可谓无愧于公矣东皋外史曰余观近峯公一藐诸孤耳乃其遇事慷慨不以孤危自沮豪势见却何矫矫也至伪牒为扰阖邑受困而公以一纸书立破其党此岂特老于识即所谓德于乡也甚厚巫孺人为德虽不越闺阃间足称妇矣

　　○容台清署启

　　昔司马温公曰先公为羣牧判官客至未尝不置酒或三行或五行不过七行酒沽于市果止梨栗枣柿肴止于脯醢菜羹器用磁漆当时士大夫皆然人不相非也会数而礼勤物薄而情厚近世士大夫家酒非内法果非远方珍异食非多品器皿非金银满案不敢会客常数日营聚然后敢发书苟或不然人争非之以为鄙吝故不随俗奢靡者鲜矣嗟乎风俗颓敝如是居位者虽不能禁忍助之乎夫温公当宋盛时巳慨叹若是居今之世能无蹙额乎希范见今之风俗靡侈巳极寻常燕会请启必用长柬甚者且用红笺称翁称老不论年齿天卿台柱不问官阶一席之设珍异毕陈暴殄物命优伶诨谑导欲诲淫岂惟耗财抑且丧德愚谓长柬及红笺专席之设惟婚姻祝庆及请公祖父母可以举行亦宜务从俭约荤素之馔不过十器佐酒之物量加数品攒盒赠碟不必重设花果看桌靡费无益决不可用至于士人雅会止宜折柬或单柬相邀大小之馔不过十器一汤一点特杀不过一鸡或闲暇相过间设一饭肴随便设不必特杀五簋而止宁损无增酒以洽情德将无醉或三人或四人联坐一席促膝雅谈考德问业倘谑浪不根即面相救正或公余寻访名胜各携一合量带杖头钱僧寮素饭清赏片时亦自质雅此后倘蒙先生长者不弃全柬特招槩不敢赴恐临时固辞疑于欺伪不免获罪爰述鄙怀付之剞劂以告庶几谅其固陋以逭督责更望力敦雅道共挽颓俗希范久溺于俗近日方自悔悟敢布私臆伏惟俯鉴倘严命再临是以希范为敢于欺长者而甚其罪也非先生长者爱不佞之盛心也不任祈恳之至

　　○书养廉庄记后

　　佥宪公养廉庄记曰先大夫桂坡公抱倜傥不羁之才幼尝有志于用世未几先祖友菊公即世为门户累遂弃举子业居尝愤愤乃以五经分课诸子延请一时知名士自本邑以逮旁郡靡不罗而置之馆下复悬宋泾河庄一区田三百亩约诸子中有先得隽者即举而归之以为养廉之劝嘉靖戊子己丑余忝联第系名仕籍先大夫将以此产授余时余方游宦在外未遑也嘉靖甲午先大夫不幸捐馆舍诸孤茕茕析产尚缺余即以前庄逊出今为六舍弟某世业矣余止得近庄田三百亩以寓存羊之意嘉靖丙辰莫善承氏售余以鸭城庄去宋泾河旧庄不一舍余将割前田归新庄以彰先德以垂后训顾遶庄田俱邑中豪右者出门辄有碍吾志寻寝庄亦渐废嘉靖癸亥春偶得其田似天所授夫天授不取是谓弃天天授不兴是谓逆天爰雅志修葺仍名曰养廉庄苐此庄初创于华坦轩氏为堪舆术士所悞方向乖谬具法眼者不取焉余今参之八断之已改为壬丙向面阳负斗左堠右惠胶山亘于东北嵩鸿列于东南芙蓉峙于西北湖山遶于西南四正四隅羣峯耸翠远近掩映而艮龙一脉从亥迂入冈阜累累不绝其水法则南兴塘自辛方而东流毛道河自巽方而北汇两腋支浜重锁织结诚东野吉壤也位置一新□复旧观矣傍庄田合新旧可得千亩五十年未完之产今始璧合珠联卧榻之下无他人鼾睡声也诸孙中有能先得隽者悉遵成规举而授之以劝廉矣夫礼义廉耻谓之四维士君子立身天地间奚必待劝而后廉顾祖父之于子孙姑藉此以为磨钝励世之具尔余窃禄海内垂三十年所至监司谬加旌奖有曰廉洁之操秋毫莫犯有曰居室若寒士守身如处女盖不敢以修于家者一行作吏而废之也而命适不逢为异己者所摈噫命也何尤董子不云乎为之自我者当如是其成败利钝非吾之所能必也为吾子孙者尚其有鉴于兹哉
　　士之廉女之贞犹素丝也白璧也其质固然染之玷之失其质矣虽然丝之染犹可织也璧之玷尚可磨也士而不廉女而不贞一失其身污辱没世弗可救矣然则廉者所以成其为士贞者所以成其为女士之廉女之贞固宜若耳目口鼻之于声色臭味四肢之于安逸也岂待劝哉世衰道晦利欲之溺人也日甚居官而富厚者为雄桀贿赂公行请乞无厌秉权者门若市有司视民命如草菅鞭鞑钳■〈金犬〉酷征其财以结要津充私槖盗而衣冠虎而翼害可胜道哉士之所以自待国家之所望于士谓何而决裂至此乎有世道之忧者睹不廉之害则凡可以劝廉者固宜无所不为矣此先大父与先大夫养廉田之设希范窃仰窥微指盖有感于世之不廉而为民害者身名俱丧人已交害惕然伤之惟恐子孙之万一蹈此故假此以垂训耳若区区望子孙之一第而设此以饵之非知先大父与先大夫之深者也先大夫历官三十年州牧郎署府倅监司虽乍沉乍浮仕路屯蹇而洁己爱民一念盟诸幽独故所至无赫赫之誉而去后往往见思其身教所以示子孙者远矣希范入官十年奉先世遗训不敢失坠今巳罢官而受先世养廉之业不敢私擅其有而推之以赈贫族虽非先世创立之初意然族人皆祖父一体而分者也坐视其饥寒而不恤祖父有灵能无遗憾乎变而通之亦所以善承祖父之志也爰书而刻之赡族议之首简使族人知衣食之原皆先世之遗泽也余小子敢贪其功以湮先德乎

　　赡族前议 
　　赡族再议 
　　赡族后议 

　　○赡族前议

　　记曰尊祖故敬宗敬宗故收族盖古者因族而立之宗族人有余财则归之宗不给则资之宗是以贫富均而族人无饥寒之患宗法废而族属疏族属疏则情日隔而死生休戚漠然不相关富者甲第连云而族有无立锥之地者富者绮罗盈箧而族有裋褐不完者富者僮奴厌酒肉而族有朝突无烟者嗟乎人心不古而风俗衰薄若江河之下何时而反乎蘓洵有言无服则亲尽亲尽则情尽情尽则喜不庆忧不吊喜不庆忧不吊则涂人也今之所相视如涂人者其初兄弟也兄弟其初一人之身也悲夫一人之身分而至于涂人分而至于涂人者势也势吾无如之何也幸其未至于涂人也使之无至于忽忘焉可也呜呼蘓氏所谓如涂人者犹谓无服之亲也今有族属甚亲居同里闬而岁时不相往来婚丧不相庆吊贫窭不相周急者于心安乎希范少时读范文正公义田记心窃慕之顾孤贫孱弱不能自振既忝卑第此志冀得少伸又以比岁驰驱道路家无纪纲之仆岁入既薄复被干没随手而尽公私逋负督者接踵若无以应未能以余力赈贫周乏每自私念蹙然不宁冀需之岁月禄入稍赢庶得终伸所志巳复深念人情一日不再食则饥终岁不制衣则寒今吾诸兄中有食不给而衣不完者年且暮矣彼安能频年枵腹露肘待吾之有余以济彼之不足乎且计吾族人同高祖而下者不过若干人而其中无业而不能自给者又不过若干人度吾之力固不能使之食必肉而衣必绮然使之日三暖釡而衣稍蔽体者计一岁所需不过若干吾虽岁入无几独不能酌其盈虚缓急稍存什一以先吾族人之急乎今先割租百石内除纳赋及饶限可实得米七十石麦二十石吾族虽衰落然能支门户者尚有三四家劝其量力捐赀每计租百石则每岁出实米一石麦二斗百而取其一不过仅损仓庾鼠雀之耗而积少为多能使五服之内人人可以免饥寒之患或者亦所乐与乎大约总计可得米若于除赈给之外或稍有赢余即量行假贷稍取利息以备婚嫁之资助丧葬之奠赙及水旱之亏额行之数年利入稍溢或再议推类以广其惠又念时变兴衰随年改易今之所议但酌目前家业以为凖则数年之后或贫者能自治生家计稍裕则减其所给或富者渐至衰微则减其所出甚或消长相悬或始贫者反能济人始富者不免待济固不可执今日之议以为常而其应出应入之数则未始不可以为凖也爰述始事之意并悬度其终以为宗族告幸出者无吝色而得者无溢望以俾垂之永永不替则希范之大愿也其节目条件畧次于左斟酌损益愿与宗族共之

　　○赡族再议

　　今日之举原为极贫诸兄衰年不能复营生理故少有所给使稍得无忧于朝夕以优游暮年耳本不能以有余之力徧及壮年能谋生向进之子侄辈也今闻议出而族人纷纷沓沓不论贫富老壮各萌觊觎之心出者力固不能徧得者于心亦何安则今日之举不能倡吾族尚义之风而反以导竞利之习若果曲狥私心将使中人之产弃生业而冀升斗之养强壮之夫忘勤俭而习游惰之行利无纤毫害且什伯即力能普济亦难一律而施况勉强支撑岂能各遂私愿且今岁歉少收租额减损不能遽如初议且初议原拟赢余以备婚丧不测之事非尽散给一供朝夕也今先其急者量定出数给数于后愿吾诸兄诸侄各相谅相安其初议待归时再议计出米麦若干量家业之有无酌服属之远近以为差等草草据一人之见不无未妥姑俟归时合族面议其兄弟子侄辈有当公役勤劳守分不侵害小民欺凌贫族者各家原有常例酬之照常给与不在此数侄辈有不安分生事赌博为非者即停给此簿本当议一公当族人主管出入而创议之初事未归一是非怨嫉易生无人肯任姑着家人吴秀将前项米麦另廒封置有月米者每两月一给季米者定在三月八月青黄不接时三月总给春夏二季八月总给秋冬二季其糕米酱麦及布袜银俱于六月十二月依期送给其布袜银等即将扣过月季等米余剩米麦粜价给散或米麦时价不等两熟通融处置给过即于各项下注收讫二字年终缴进备查

　　○赡族后议

　　癸巳秋希范在南曹公暇燕居念及二三兄弟衰贫之状恻然心隐之因创赡族议以告族人至冬月卒未有成说余惧道谋作室不溃于成贫族嗸嗸情难缓视因据臆约其出数定其给数暂令家僮主其计而司其出纳甲午春适余罢归亦未及更加剂量苐如再议行之虽足以稍苏族人之困而余之初心则尚有未尽者盖再议裒米仅百石而其半取足于两侄虽足以供一岁散给之需而未有以待婚嫁丧葬卒然之备余既不能遽益其出又不可更劝族人乙未春两侄以先大夫所创养廉田三分之一归余岁可得租三百有奇余考养廉田之说始于大父桂坡公数止三百亩以授先大夫胶峯公先大夫承厥志而张大之以劝后人益其田至千亩复创田卢一所以统之其详具先大夫所著养廉庄记中窃念养廉之说乃先人厚望子孙洁己奉公以无干吏议无玷名节盖为仕者计也今余虽滥通籍业巳不用于时而宴然拥养廉之人以为已私则与向之存于两侄所者其名实不称无以异也因念赡族之举虽岁给粗定而不测之备尚缺今即以养廉所入籍每岁实征之数除供赋役外计其所存而四分之以其一佐修葺祖莹之费以其一充族人岁给之额以其一备族人婚嫁丧葬之助每岁除给散支用外稍有赢余则仿朱文公先生社仓遗意轻其息以贷宗族乡党之贫而能力耕者收贮以待凶荒之备则不必复如前议岁敛于有产之族而赡族之费比之昔日庶几稍裕矣其条约则例畧仿诸名宗遗范量力参酌详列于左姑以尽吾之心焉耳上不敢希前贤之高踪下不能必后嗣之能守终吾之身得与族人共免饥寒之困以渐回淳厚之俗斯厚幸矣敢再质之通族惟可否之

　　天全堂集卷二
　　七世冡孙吉敬刋

　　●天全堂集卷三

　　胶山安希范我素氏着
　　冡孙璇辑
　　六世冡孙经传挍录

　　答钱启新先生 
　　答邹大泽考功 
　　上李翼轩大参 
　　与浦襟海年兄 
　　答姜肖凤 
　　答甘按院报代 
　　答北滨殿下 
　　寄万二愚老师 
　　答彭鲁轩 
　　答华晴宇 
　　答陈筠翁老师 
　　与茂卿侄 
　　答甘按院 
　　荅柴父母 
　　上万老师 
　　答山阴相公 
　　上李见罗先生 
　　与黄明起少司成 
　　与李本宁宪长 
　　与饶明三 
　　答于元时仪部 
　　与杨凤麓都谏 
　　与华本素 
　　答欧阳宜诸 
　　报直指公 
　　与邹南皋总宪 
　　答李元冲 
　　与浦仲人 
　　上于座师乞墓铭书 
　　又副启 
　　与刘明自太仆书 
　　与周仲觐太史 
　　答钱司理 
　　答督漕李中丞道甫 
　　与沈知乐 
　　与柳赓虞年丈 
　　与贾方荛 

　　○答钱启新先生

　　今天下士大夫妪煦相尚靡然成风外饰长厚之名内藏阉媚之计有识者羞之而莫能挽也门下秉直急公矫矫风节力振颓靡令媕阿淟涊之徒气伏舌缩古所称真御史非门下其孰当之西粤僻在一隅林箐深阻民素易乱而长吏以其地恶贤者有投荒之叹或怠于拊循不肖者怀啮肥之私或易于陵恣妄臆有之门下直声素着震撼山岳入境之后窃计诸属吏怠者勤污者介墨而残者当望风解绶矣所以消一方之毒蠚而置之袵席其效可立致巳不佞竖儒无所知识何能措一辞以禆治道之万一哉违教尚远瞻依惓切南方多瘴伏惟善摄

　　○答邹大泽考功

　　不佞之倾慕明公有日矣以散局下吏不敢亟见顾辱谬爱不惮以口颊树之所窃闻于缙绅间者感在心膂矣兹辱厚贶愧汗如雨明公以范为稍可与耶此非范之所敢承也若范而不肖耶又何以辱明公之知而加之隆贶哉范虽穷于官不敢穷于行敬三肃使者附之完上惟明公察其区区而宥之

　　○上李翼轩大参

　　昔先大夫两牧裕州其为政节目范生也晚无从闻见独均田一事为绩最着有故籍可考窥其经畧条件自恨愚稚无知不能振扬先人功绪使湮圽不彰尝用是痛心疾首先人去裕几六十年州之遗老口碑不磨近闻其士民不胜甘棠之慕列状请于州欲厕于学宫俎豆之列此其民裕之厚固然而先人当日之政或者诚有以系其思也州司曾上请于督学周公巳蒙下府核实夫扬幽懿以风吏治督学使君之权也怀故侯而笃去思方城士民之情也则先人俎豆之事固其子孙所不当与闻亦其子孙所不必陈乞者范何敢复以下私上渎清宴耶苐恐事难成于岁久善或遏于迹微伏望明公垂念世好借重鼎言得早蒙荣造跻之良牧之列则万年馨飨朽骨再香岂独先人图结草于夜台范虽摩顶放踵不足为报矣裕州均田志一册上尘清览更望赐之片言以为冠冕又所以锡子孙世世之光也

　　○与浦襟海年兄

　　辱谕先人俎豆之事感念年丈鸿慈力请当道无论弟捐糜莫报先人有灵业巳衔德九原矣均田一事法施泽久允协祀典而捕蝗致稔亦庶几御灾捍患之遗载籍彰彰与士民之呈词不爽惟年丈善始善终曲赐荣造先人俨然良牧之列则万年俎豆饫德无穷矣

　　○答姜肖凤

　　营平密迩居庸当关扼险诸陵列峙京师背倚诚重地也建纛拥兵不下千万仰给大司农为费甚巨至烦专司主饷非雄才硕德恶能胜其任而愉快乎年丈神姿隽伟才识宣朗卓冠诸曹膺兹特简夫干将莫邪方其在匣韬光敛锷及壮夫持之则光铓注射何也用不用之异也年丈巳大用矣所以杜庚癸之呼而壮干城之势其经畧注厝必有迥出寻常者谨拭目倾耳以待矣

　　○答甘按院报代

　　以天之不吊灾沴荐臻江左之民嚣然丧其乐生之心久矣非仁人君子狎至而振救之有赭原而巳兹幸天不终弃旌麾临部德意焕敷士民欣欣有更生之望行见甘棠之荫不特蔽芾于云阳而勿剪之歌且徧讴吟于四郡苐思国事多艰民生日瘁西河之狼烽未息东海之鲸波再警南北戒严军储耗竭而欲取足于江南悬磬之巨室枵腹之穷民斯亦难矣台下仁风久着在在蒙泽所以为东南保障生全之计必有非竖儒所能窥者特以维桑轸念不得不以其穷困无聊之状哀鸣于台下耳

　　○答北滨殿下

　　相公门下非公事不敢请见今巳进首揆天下想望风采不佞辱有一日之知自代无异才卓识可一当造膝之问故不敢以不肖之身妄为私谒累相公光大之德形迹虽疏此心则未尝不日以超世之业为相公望也

　　○寄万二愚老师

　　老师以直言外谪希范时便道归省无由遣一使走候既会令侄光禄公始知老师巳还豫章矣向读大疏忠言劲气日月争光唐子方胡澹庵与吾师而三矣希范叨转散曹署中清绝惟日静养此心不敢有一毫出位妄求之念庶几不负老师门墙然材劣资钝常恐冐干千非几老师其更督教之幸甚

　　○答彭鲁轩

　　天下蜚刍挽粟四面辐凑以供国用东南诸郡实居其六七所谓国之神皋而王业之根本也迩来上困于天灾之荐臻下竭于风俗之靡侈东南之民半为沟中之瘠矣台下汝南豪杰德望久隆膺兹重寄宏猷硕画所以上不负国次不负民下不负军计必有卓然不可及者读大疏侃侃悉中事几江左遗黎庶不负生我之望而国之军储岁费亦必不烦司农之浩叹矣

　　○答华晴宇

　　经岁不致一言为候然此心若无日不与老丈揖让而谈噱也所日夜引领遥祝者惟愿益展渊抱以实政树崇名无若琐琐者流徒粉饰浮夸涂民耳目常从浙东诸公游窃闻吏治日饬仁心日流则大喜鼓舞盖循良之治不在骤起显誉要在久而潜孚敝僚沈大若为言审编一事豪富不得漏籍贫弱不致絓误真百年所无颂不容口弟闻之而喜益可知也今岁计典甚严拙而廉者有赏无论下寮巧而贪者必黜无论津要一时人心颇为称快真挽回吏敝之大机括也老丈幸惟守道自信实心为民毁誉得失置之度外勘破此关真吾辈大觉路也弟朴遫无能闲曹素饱恐积罪戾丈其何以教我

　　○答陈筠翁老师

　　辱手札谆谆而希范曽无一字奉寄岂非倒行而逆施耶罪无容逭矣尝从缙绅窃闻吾师治状大都精励于政而平易于民事关民瘼真有一段至诚恻怛之意此古循良也今何可多得哉愿吾师始终画一至于毁誉得失直当置之度外耳希范奉使频年殊无劳勚兹叨薄转亦巳踰涯恐终不免陨坠吾师其何以教我徐尉笃慎似足为吾师左右承渠惠天中记甚慰素心学圃萱苏正揭二种便邮恳各寄一部然得无损吾师清白之节乎会在棘闱治疱冗次不能多及

　　○与茂卿侄

　　近在两日之内罢四文选六都諌杖一省臣遣一省臣一台臣山阴公上触圣怒似亦不能安其身朝事异常良可浩叹怯懦苟全殊为惭恧所难烈烈者祇以上有老亲下无弱息也不然安能饱食偷安视主上之失德而默默巳哉今方有事棘闱米盐琐屑平生所最厌苦拂意浪图周张失措小试如此何堪艰大长林丰草勃勃注怀然犹恋恋不舍冀得一命之思以报老亲耳春日渐长肆力修业勉旃勉旃

　　○答甘按院

　　天佑江左得借高贤秉节观风所望挽回敝俗休养生息还之淳庞士民有同心焉辱颁示俭乡约二书老公祖之加惠于东南岂浅浅哉夫常人安于习俗非得贤使君振拔而洗濯之即贤者有志变俗常苦于立异而见嗤于庸流兹幸老公祖树之表的吾辈不能力敦俭朴为齐民先驱岂惟负老公祖之宏慈即负生平自立之志操矣所望加意善终旌其从令者治其背令者明示赏罚以鼓其趋庶几吴中百年之敝习一旦得以湔除而富教可渐举矣至于敝乡恶习亲戚朋友之间稍有嫌隙即彼此捏造过恶刋布流传肆行谤詈甚至诋贞女为淫奔斥孝子为悖逆以毫芒之事陷人大恶之名此尤所痛恨而当重惩者伏惟于此更加意禁之幸甚幸甚

　　○荅柴父母

　　倭寇虚警海波偃然实东南无量之福更藉仁明父母赡养休息民庶几保其天年乎近见甘公祖示俭乡约二书实挽回敝风之上计更望老父母加意宣布委曲训戒俾士民靡然从化敝邑之大幸也范辈敢不洗濯奋励以为齐民先计里居诸先达当巳损膳减从以副老父母之盛心矣

　　○上万老师

　　老师林居清适道履安和游神诗书之团阐扬性命之宗门墙之士恨不能跽伏函丈一闻绪论徒自伥伥希范久荷吾师陶铸之恩不敢自负近与同舍一二名流如贵同年徐匡岳辈游稍闻安身立命之学若出之火坑而投清冷之渊殊自愉快苐恐气昏易蔽积习难除旦夕兢兢以自提醒更望赐之要言以为持循参悟之地则吾师之所以成就不肖者其恩百倍于文字之知矣

　　○答山阴相公 【 王家屏】 

　　恭惟相公阁下硕德邃猷羽仪朝宁百僚禀成苍生望泽方将开中叶之太平挽末俗之浇漓乃以直道失主上意予告还山仁贤去位国其无人时事艰难谁与宏济譬之大厦摧其栋梁中流亡其维楫欲安居而利涉其可冀乎方今西陲倡乱九镇生心河西之帅炎蒸暴露刍粮不断士卒骄惰寇帐四集阴怀渔人之计目前不定秋风一起弓劲马肥寇得其候胜败之数未可知也西事一失宁无奸雄之徒望风而起蕞尔小丑国家安危所系而当事之人未闻有必胜之策阁下受国厚恩夙荷主眷身虽泉石心岂能忘廊庙之忧哉希范謭庸闇劣无所知识目击时艰不胜杞人之虑窃念云中上谷京师所倚而军士寄养欵马减克刍粮之苦不殊各镇奸邪骁黠之徒安知不萌效尤之念万一脱巾而起祸更剥肤阁下桑梓坟墓之乡其能无岌岌乎制乱未形此正其时想当事诸公必有深谋远策非书生所能窥测知阁下忧国忠诚且系切身之患故敢献其狂臆至于眷知私德瞻企鄙怀即累牍不能申且煦煦之言非所以慁长者之清览也伏惟阁下良食珍摄以膺赐环之召希范不胜瞻恋之至

　　○上李见罗先生

　　客岁得先生所寄书并孝经疏义知先生提挈之盛心而不我遐弃也苐凡庸之资鞭策不前无以仰承大教有余愧耳闽中人文虽甲宇内而考亭坠绪不绝如线得先生倡道海滨考亭之学于斯大振士风当一新矣苐先生高年久客虽蔬水曲肱随地可乐而故里枌榆能无梦想当事者不能为先生图一归计何哉每与存之兄论及不胜扼击南睇海云瞻恋无巳

　　○与黄明起少司成

　　丙戌之役幸附谱末年丈翱翔禁林不佞驰驱道路清浊殊流声气靡托祇从公朝式瞻玉度自遭放黜永谢世交即夙昔联班音问遐隔惟日与田夫野老相唯诺于长林丰草间耳又何缘修寒暄之问于左右哉伏惟年丈秉铎两都谈经重席公望巳蔚崇阶渐跻济时之勋垂世之业行且炳赫今古为同籍光荣不佞窃有厚望焉更念年丈昔以礼经夺标海内矜式其精义奥旨珍之秘笥者倘蒙发藏什袭见寄一二弟当凿九龙石室以代二酉窃其绪余以课儿曹万恳勿吝北雍新刻班范□史并望惠寄课耕之暇悬之牛角岂忘得戒无奈书淫耳舍侄泰来负笈之便聊具不腆以申候私塞鸿南翥幸无金玉尔音光我林壑

　　○与李本宁宪长

　　萧寺夜别忽复逾时公瑾醇醪醉心□骨所恨无缘常奉教于左右敢忘接引之名德乎天目岩壑幽奇松杉苍秀真仙神窟宅东南奥区也旧志殊不足阐扬山灵万一读之令人愔愔明公列戟所临不远二百里自公之暇倘得快游俾松萝岩石之奇尽收三寸之管讵非千秋盛事哉不佞欲剙一斗室名曰咏陶四壁尽列渊明篇什讽咏其中偶好有所合也欲乞明公一记幸不靳青莲一生蓬室之光遥企越云谨九顿以请

　　○与饶明三

　　丈久淹旧都闻时时得假归里世事如此真入山惟恐不深然抱忧世之志者又何能恝然耶瞿元立巳挂冠归矣里居相近常得扁舟相从于烟水苍茫之际虽当世不无遗贤之叹而山林实庆得朋之益每共道故未甞不神驰左右也曩承切劘之力奈鄙闇之资不能有所窥见数年汨没益复冥然幸二三兄弟左提右挈一念向往幸仅存耳望丈更赐鞭策庶不至终于陷溺也

　　○答于元时仪部

　　龙山之会弟以老母抱病不得侍教于诸君子既病间而往散去巳多不及有所闻也适拜大教正论侃侃令人悚服奉为座右箴铭知所持循学问之道思过半矣泾阳先生肇此盛举其与人为善之心良切即不肖如弟亦在包荒之内吾辈真不可负其意也此会与丈论并存其为切磋之益均不小矣

　　○与杨凤麓都谏

　　数年以来诸贤窜者十九年丈岿然硕果岂天欲平治天下独留老成持重以为从容悟主之地耶顷罢税之谕海宇欢腾未几反污庙堂诸公虽谏书日上竟不能効回天之力哀哉生民何时复蘓邑中风俗日污市井之行出于士林我生不辰目击怪事如许流传都下丈辈能不为之扼腕乎魑魅昼见狐狸晨号茫茫堪舆无一片干凈地奈何奈何

　　○与华本素

　　门下禀英妙奇伟之质负卓尔不羣之志自弱冠周旋固知非凡器也一旦联掇高第如綘虬赤螭腾跃霄汉人人快覩矣但丈夫树立须从盘根错节中磨炼一番方有受用若仅优游而致卿相不过世间一有福人耳非大丈夫所以自待也甲次应当出宰百里亲民之职所系不小正生平勋业发轫处以门下才识游刃有余然将何以树立足慰故人之望哉

　　○答欧阳宜诸

　　明公去敝郡不半载士民去思旦夕犹望寇君之复至凡有冤抑不伸者皆呼天搏颡曰安得如我公者一白其冤乎此岂可声音笑貌袭取而致哉遥闻颍川新政赫然改观方今海内人情汹汹事几巨测淮淝为江东蔽障重地得明公坐镇而潜消之敝郡其犹明公之宇下岂必躬受噢咻而后为蒙泽乎敝邑讲院巳成朋侪讲习欣欣向风兴起之机实惟明公先倡其为士林之德百世不磨希范庸劣昏惰无能自力于学惟明公曲赐鞭策俾得自奋幸甚役还附谢北望神倾

　　○报直指公

　　希范质本迂疏早蒙放废八年冷局未尝少施民社之劳廿载林中不能自致乡曲之誉生平以慵而成拙迩且因病而益衰所谓沟中之断朽岂复爨下之焦桐乃辱台台回盻忽蒙题额宠褒誉出不虞惭居无地向也南曹散署原无关人伦进退之权今者东野疲甿何足系苍生出处之望猥承华衮之锡徒切负乘之羞所幸仰瞻梁栋肃然如仪度之俨临无奈俯视庭除慨然感履綦之难接此范之所以感愧交并而喜恋并集者也既拜隆施即当叩谢奈入冬以来二竖为患四体不仁杜足柴门关心药褁窃闻朝天之辖巳脂无如卧辙之心徒切倘可力疾以效趋跄尚容操舟上申攀恋

　　○与邹南皋总宪

　　希范辱翁丈教爱巳二十余年往日韶颜今巳头颅如雪形骸日变而学问无成殊负提诲一念然朝闻夕可亦尝习闻圣训此生岂甘冺冺与草木同腐但不敢以虚浮意见妄作承当轻弄笔舌山川间阻无由面受指示鸿羽有便幸翁丈有以教之闻翁丈神明正旺精力不衰固知斯文木铎属意甚厚婚嫁稍毕尚图一叩函丈泰岱之瞻自当先于五岳之游也

　　○答李元冲

　　东林讲会泾阳先生实为主盟存之高兄左右坛坫不佞虽收末席自愧积习难消隐哀多累朝夕悚仄恐遗斯盟之玷门下以名与之而不佞以实自责祇增其惭惧而已

　　○与浦仲人

　　春光倏谢炎景巳深岁月如驰晤言寥阔局蹐卢居不胜困抑近为先慈卜地往来谢荡其西南一带荻洲星布菰岸虹绕曲港幽溪渔舍比列高柳缘场修竹樊圃蒹葭千顷迥非人世不肖每过而乐焉窃愿买地一区结茒数槛为隐居之计且地去新垄甚近扁舟东泛瞬息可达庶得时展松楸永依兆域闻其胜处乃上宅所有不揣陈乞割五亩以开三径此生未尽之年获遂无涯之愿其为感激何可情量价之高下一听裁示不敢屑计倘奉俞辞便当同往选胜恃爱冐恳可否惟命

　　○上于座师乞墓铭书

　　承老师垂念先慈之戚赐之薫币跽告几筵不胜哀感不肖衔恤以来为先慈千秋计者惟有竁首片石匪藉传世之文不足永彰休闻念当世文章宗匠吾师实建前茅即穷阎壸行似属委琐不敢烦巨公鸿笔但人子罔极之私又不忍忽其亲以为不足传而仅以芜陋塞责即无因至前尚当介绍以请况辱在门墙而雅蒙殊顾者乎窃惟栢舟首录于墉风归嶲??特笔于麟史区区妇德圣训不遗而后世闺闱一节之行往往流芳彤史无不藉名贤载籍以垂以载伏念先慈甫丁盛年即罹险衅励节树孤备尝荼苦庶几共姜之靡慝叔姬之守义倘着汗青宁至冺没而不肖行能浅薄显扬无地惭负罔极自痛鲜民非仰托鸿章以图不朽则上负劬劳下亏子道蓼莪之痛骨朽未销即拟匍匐躬恳以松区未翦是以迟迟今春忽闻吾师膺名窃计吉征之际不敢以不祥之事渎冐神宇迩者始知老师徜徉林泉蒲轮未驾尚可优游笔礼不揣谨上状畧千里奔叩谨北面拜授家僮以干掌记不腆之币愧不成享万祈叱存以劳下执事不肖无任搏颡哀恳之至

　　○又副启

　　顷者薄轮之征实出圣明特眷乃辞疏一入申命尚迟岂有臧氏之谗而停巳驾之舆耶熏莸不共器鸾鸮不并栖自古然矣道之行废天实主之无入而不自得于吾师又何损乎苐不能不为世道重惜耳外寄上翏翏集一部乃山人俞羡长转致羡长亦词林之隽当今布衣名士罕出其右其足迹半宇内每为不肖言生平未毕之志以不得游齐鲁谒阙里礼岱宗及登老师龙门暨一识邢子愿先生了此便当脱青鞋布袜揜关阳羡作头陀活计矣故托寄此集以为异日趋谒之贽窃计涓流寸壤山海所容敢为附达不罄惓惓

　　○与刘明自太仆书

　　仁丈莅滁阳岁余瞻企之怀与时俱积不肖方在苫块中不敢以衰绖远谒兹将为先慈卜远日以返元卢惟是竁首片石所以为不朽计者巳乞座师大宗伯于公志而铭之而隧道丽牲之碑亦欲勒文以志岁月窃念曩者辱知爱于仁丈不啻同气而仁丈名山之业可垂千古使先慈得徼惠而托名其间以彰永永此不肖之所敢请而不敢必者也谨上状畧伏惟采择而表之炳然日月烂然云霞仁丈之慨赐不肖不亦侈大哉方拮据松楸不得匍匐叩恳谨搏颡九顿以遣一介不腆之币以劳掌记临楮无任哀吁

　　○与周仲觐太史

　　吾邑山川流薄科第奕叶者指不能屡屈况玉堂妙选再世重光者乎且以先师硕德吾丈粹品尤足济美非仅人世宠荣所可并论苐国恩日深则报称之责愈大匡时经世之业不可不从优游中预养言论风采务使当世贤哲倾心吐胆若靡靡随俗养交安禄知非吾丈所屑为也弟短发婆娑病躯偃仰辱在世讲雅同臭味虽一出一处不相为议要之廊庙山林各期无负而巳

　　○答钱司理

　　仁台轸恤民艰虚怀下问仰窥由巳之思敢忘同室之患自被灾以来日夕皇皇虽忧不能释然策本无奇幸际一时诸公祖协心以拯饥溺嗸嗸之众庶有更生之望顷见抚台救荒诸议良法美意具在方策但得老公祖提衡于上良有司奉行于下俾穷困寔沾赈恤之仁巨室稍宽征敛之苦□起鱼鳖之民登之袵席端有赖矣

　　○答督漕李中丞道甫

　　希范屏弃田间十有五年于当世名贤虽心倾神注然自揆无可比数不敢辄通候问每问二三知巳私评足称社稷重臣者必为明公首屈一指逖听风猷倾仰更切龙门不远辄思奋登窃以淮扬贾区游客之所膻慕不敢以迹蒙疑无缘奉教不谓明公误采浮声书问下及明公坐镇中原巳更十载建威销萌戢奸弭盗功在旗常泽被遐迩江左之民得保袵席讵非明赐而二三逐臣得优游田野亦孰非公之余庇耶东南财赋之地化为蛟鱼之窟惨目伤心民之望恩如望岁焉抚公业巳再疏庙堂未切恫瘝明公为国柱石为民保障力请主上速施旷荡之泽立■〈木丞〉陷溺之苦不佞辈所日夕祷祀而求者也伏承垂问不能具悉民艰以副虚怀大抵获展　公之策畧救荒之术思过半矣

　　○与沈知乐

　　长安风波震撼势且稽天辱在世谊殊切系念苐以山林放废知交辽绝无能为门下飞聊城一矢徒戚戚耳古来名士多遭困阨丈夫千秋之业正不专在进贤冠也万里蛮烟车尘马迹动心忍性诵诗读书上下古今回视腐鼠不堪一吓此非解慰浮言寔遭时不偶者第一等事业耳

　　○与柳赓虞年丈

　　南都一别倏忽二十八年丹颜绿鬓化为鸡皮鹤发之老翁矣世变江河年华电影真堪浩叹客岁两遭国戚哀诏所至深山穷谷田畯野老无不含辛雪涕况在旧臣虽蒙放逐大义关心可胜悲痛年丈久沐赐环顷且洊陟卿寺邸报中见魏都谏大疏属望旧臣甚厚计建牙在即如都谏疏中所云真不可负谨拭目以俟弟想当年在朝之日曾见先朝诸老起自废籍者往往改节末路希世附权以跻崇膴至今令人齿冷兹起家林壑同谱兄弟巳有数公岁寒松栢愿交相规励勿蹈覆辙弟哀庸碌碌不足挂颊销声灭迹长往深山望诸兄弟为德为民宏济大业其为同籍光荣宁有既耶不敢徧致书问者恐涉乞哀之迹也倘有语及幸悉道鄙忱

　　○与贾方荛

　　覃恩录之惠捧诵之余不胜悲感念太夫人年登八袠既安鼎养复荷恩纶先慈早弃巳不能久申菽水之供而弟早废又不能不沾纶綍之宠终天之恨宁有巳耶福备数奇何啻天壤此范所为覩物而伤心者也丈转祠曹督学之推在即念潜旅处无朋幸有本孺入都差不寂寞受知优游木天晤时幸为致问两朝诏赦礼曹当有誊黄之刻便间乞寄一册山居多暇当与田夫野老歌咏盛明亦废臣惓惓不忍忘君之一念也
　　先大夫一生以忠孝节义为尽性之功山林泉石为陶情之境四十年屈伸显晦梗槩畧见于尺牍中较诸年谱似加详矣非仅修词立诚足以尽其微也康熙辛亥八月晦冡孙璇百拜恭记

　　天全堂集卷三
　　七世冡孙吉敬刊

　　●天全堂集卷四

　　胶山安希范我素氏着
　　冡孙璇辑
　　六世冡孙经传校录

　　五言古 
　　七言古 
　　五言律 
　　七言律 
　　五言排律 
　　五言绝句 
　　七言绝句 

　　◆五言古◆

　　知山阴县事阳坡周君先大夫裕州旧治也余以使事至得缔交述先大夫均田之绩父老至今颂之周旋浃月言别黯然赋以志谢 
　　干元遇李一了江文谷二隐者 
　　龙井访友元王隐君次屠纬真韵 
　　杂咏 
　　七月既望过圻村访蔡金风适冲寰翁至同登龙山寻幽谷钓台诸胜晚留小酌泛月而归 
　　凊和三日与高存之冐雨入桐城竹坞纪事 
　　朱君采侍御青莲居 

　　○知山阴县事阳坡周君先大夫裕州旧治也余以使事至得缔交述先大夫均田之绩父老至今颂之周旋浃月言别黯然赋以志谢

　　丈夫重意气结交自东因接栋成暌隔千里如比邻相知无久暂此义难重陈余忝驰驱吏君属封疆臣一朝幸遇合片言意各申忻羡美无度标韵邈殊伦胡威励清操宓子政化淳增秩宠循良借寇慰编民闻君桑梓乡先烈炳若新永言勿剪诗阡陌思逡巡畴昔通家好今看肝胆真世态媚颜色雅道久沉沦勉?方?冉?策前路芳躅追古人

　　○干元遇李一了江文谷二隐者

　　我来访幽人独入山深处窈窕觏丹崖神情巳轩翥白云拂我衣飘飘若飞絮瞥见千树桃烂熳红霞曙茅庵隐青松彷佛群仙署中有两三翁蒲团各箕踞坐久寂忘言澹然消俗虑

　　○龙井访友元王隐君次屠纬真韵

　　挟策蹑青苍空山罕人迹藤萝挂悬漫古木压危石仰望空翠中霭霭孤云白山阿靓以深幽人此栖息烟霞幻奇境杳与尘世隔松隙辟瓮牖湖光荡虚壁趺坐一蒲团心猿调定力欲叩元中元象罔渺然测清言互酬应岚气忽云夕

　　○杂咏

　　直道世不容枉已吾所耻枉直贵自辨得失勿恤尔皎皎虽易污庸庸亦可鄙宁为韫璞玉勿作踰淮枳期我同心友百年共相矢

　　○七月既望过圻村访蔡金风适冲寰翁至同登龙山寻幽谷钓台诸胜晚留小酌泛月而归

　　凉颷散余燠秋光澹山市策杖寻幽人行行二三里循径既纡曲缘溪复迤逦小桥路转东柴门恰临水主人意殷勤劝客且留止山村无兼味鸡黍聊可庀适逢邻翁至相揖色先喜今晨逢渔者买得鳜鱼美请客过山斋烹鱼酌村醴
　　相携过溪桥宛转入村径门巷既萧闲庭户岚光凝小斋幽且清梅竹翠交映闲抽架上编疑义互相证楸枰聊角奕唐突叨屡胜欢情既巳洽冷语皆可听饮噉颇适意朋俦竞呼应宾主虽颓然缥缈发余兴取道丛竹边扶筇陟危磴
　　岩壑饶幽蒨磴道亦萦复始陟从阴崖盘旋下阳麓徘徊丛草间跫然至容谷樵人误指径荆榛多枳足少傅昔留题摩藓犹可读寻幽兴转剧委蛇血湖澳钓台忽回望奇胜更悦巳高岩似列屏古洞如夏屋此地若诛茅居然可卜筑
　　冥搜兴未巳夕阳忽西下湖光展轻縠霞彩纷相射伫望既忘疲盘石更可藉良会既巳逢好景复堪诧廹暝乃言旋主人固相迓儿童喜奔走空庭期卜夜鲜脍荐盈?芳醴酌深斝留宾意何穷客子重致谢泛月吾欲归扁舟乞相借

　　○凊和三日与高存之冐雨入桐城竹坞纪事

　　名山得佳侣胜情倍踊跃轻舆冐雨行沾湿不为却入谷屡呼奇谓我得所托谷口田可耕涧中泉不涸岩岫饶异花林薄多灵药茶椒被阳坡芝兰满幽壑竹竿千万个生计良不薄世情厌冷淡吾尔躭寂寞速结三间茆量营一小阁烟霞有奇趣朝夕饱领畧吾将从子居相与餐葵藿人生更何事可博山居乐

　　○朱君采侍御青莲居

　　夙闻苕霅间山水多清远讵意阛阓侧蓬瀛忽在眼偶乘一叶舟沿洄恣游衍轻颷偃菰芦微波荡菱芡丛篁雄灌木森蔚盘回转中有伊人居列户抗遥巘堂宁据胜开楼榭随宜建高阁俯乔林羣峯历可辨凭栏耳目旷隐几缥缃展时报黄鹤驾闲诵青华简客至辄披襟开尊出丰膳论世谈既雄参微语尤隽廿载忝交契老至弥缱绻余兹将卜邻栖托计非舛更藉地主贤早为择所善

　　◆七言古◆ 

　　效白香山四虽吟 
　　石公晓起看日出月落 
　　霍公默留榻新斋索题斋额余以主人不饮而嗜茶为题曰醉茗而系之以歌 

　　○效白香山四虽吟

　　吾闻古人云人苦不知足试歌香山居士四虽吟似我受用巳奢更何欲发虽短兮尚可束官虽卑兮名未辱囊虽空兮百指饘糜有余粟子虽愚兮数卷父书犹可读朱颜绿鬓谁能久官高要路危机伏黄金过斗亦何为快意无如谢庭玉架上闲抽一卷书尊中满酌三杯醁读书饮酒乐且多勿为身外营营自桎梏

　　○石公晓起看日出月落

　　我昔曾读弇州伯仲诗盛称石公日月出没景最奇至今两歌犹脍炙读之往往神先驰登临自负颇豪逸入山往往凌崒嵂每携短策冲残暑屡上危峯观落日缥缈龙山尽大观未若兹游更奇绝昨宵醉月石公湖畔石归卧山楼正酣适醉消梦醒鸡乱鸣照地余光似霜白摩娑睡眼一搔首瞥见朱霞射东牖急起凭栏左右望动魄惊魂叹希有湖光湛湛如凝碧上下水同天一色若木腾辉桂影寒日月双悬如合壁羲轮渐远东峯翠望舒西引如相避金乌鼓翼玉兔顾相望依依若相媚恍疑神女凌波来双携明镜临妆台红绡彷佛长裾展绿縠纡徐舞席开又如宜僚弄丸呈巧技上下回环终不坠忽然两壁直如衡不觉双丸若平置长风萧萧扬素波晶盘隐隐呈青螺遥看天际羣峯色处处岚消出翠蛾天地之间亦大矣五湖不过三百里乃知见性自无涯日月升沉只如此倚槛徘徊默有省恍惚此身凌倒景须臾日高月渐没晓岚犹自侵衣冷

　　○霍公默留榻新斋索题斋额余以主人不饮而嗜茶为题曰醉茗而系之以歌

　　少年饮兴亦颇豪常苦量浅易成醉狂饮不能倾一斗百事昏昏半失记中年节饮渐嗜茶好尚亦因衰壮异顷缘采茶亲入岕道傍偶尔得胜地其地更逢贤主人岩山霍氏诸昆季长公公默不善饮独于茗汁有深嗜念余衰惫困登陟为余下榻苏劳瘁书斋新构洁且清欲署斋名乞题字主人嗜茶为客供采摘收藏得三昧竹垆瓦?手自煎溪水清于泉第二饮过七椀趣转佳濯魄凝神便酣睡乃知茶功胜于酒玉川先生真解事因题斋名曰醉茗一笑颇全主人意从今便欲谢曲生尚念此生有风味只恐重逢刘阮徒搏虎雄心仍攘臂应知啜茗可解酲二者可兼不可废一壶清醑一壶茶醉醉醒醒各有致

　　◆五言律◆ 

　　用先大夫韵题风树楼壁 
　　晚过山馆 
　　西林燕集得诗字 
　　清樾堂夜坐 
　　人日昌平道中晚行 
　　阳和道中逢初度 
　　雪霁后王相公招饮郊园 
　　上元日南林探梅分得生字 
　　宿华容寺次壁间丁元甫韵 
　　上吴明卿先生 
　　壬辰礼闱夜集得虚字 
　　顾季时仪部左迁光州暂归里中赋此代问 
　　送孙恒叔比部远谪 
　　送谭敬卿比部削籍西归 
　　削籍东归留别秣陵诸相知 
　　仲春望后同高存之泛五里湖游漆塘诸山分韵各赋五言近体 
　　又用存之韵题湖上隐居 
　　送堵太冲补任江山令 
　　秦中丞园 
　　送彭少尹转饷入都 
　　送华秘书还朝 
　　浒墅道中遇丁长孺南还同高存之朱文宁宴集舟中 
　　戴亨融少参以听调北上过访慰别 
　　雨中访丁长孺年兄于合溪山居 
　　武康卜居 
　　送金太初赴徐练府幕下 
　　以女贞酒寄高存之口占 

　　○用先大夫韵题风树楼壁

　　楼临卓锡地幽境绝尘缘高情寄松竹藻思入云烟窻影分新绿池流接远泉悲心感风木洒泪古碑前

　　○晚过山馆

　　策杖度西岭诸峯明落晖乱松羣鸟集野寺一僧归山静钟声近林深月色微前途烟树合灯火映柴扉

　　○西林燕集得诗字

　　淑景牵芳思尊开绿水涯机忘鸥自狎坐久日偏迟草色侵衣袂林香入酒巵归途霞绮合醉里就新诗

　　○清樾堂夜坐

　　密树清残暑空庭夜色闲吟风蝉韵断惊月鸟飞还不惜歌金缕宁辞倒玉山横参犹恋赏竹露湿潺湲

　　○人日昌平道中晚行

　　怅别都门酒轺车入夜行疏星带远塞斜月傍孤城寒重人无语风高马乱鸣遥思传采胜转觉客心惊

　　○阳和道中逢初度

　　握节行穷壤悬弧际旧辰萍踪边地雪柳色故园春颜为风尘改年从道路新一觞聊自祝僮仆且相亲

　　○雪霁后王相公招饮郊园

　　出郭乘初霁高台列绮筵北临收市邑南睇俯山川莘野耕春雨磻溪钓暮烟圣明虚席待莫负太平年

　　○上元日南林探梅分得生字

　　冲寒理游屐入径破苔行岚气纷纭上花香断续生沙平鸥乱立树冷鸟无声为惜芳时过清尊且尽倾

　　○宿华容寺次壁间丁元甫韵

　　四壁多风雨萧萧坐觉寒野僧供茗椀驿子具盘餐地僻人烟迥年饥邑里残荒村防夜警孤剑拂檐看

　　○上吴明卿先生

　　词坛推定伯论久属名贤奇字门人问雄文异国传技惭供执役交敢冀忘年珍重怜才念虚烦倒屣延

　　○壬辰礼闱夜集得虚字

　　联事逢佑已邀欢慰索居苦吟红烛短剧饮绿尊虚柝警严更后寒生积雨余相看惜良会不醉复何如

　　○顾季时仪部左迁光州暂归里中赋此代问

　　八年经再黜直道自间关名不随官贬家因赴谪还中原迎紫气汝颍狎青山天意高难问何时有赐环

　　○送孙恒叔比部远谪

　　莫怨君恩薄天王自圣明官卑犹食禄地远尚全生所愿秉完节无为负令名临岐更携手商畧只躬耕

　　○送谭敬卿比部削籍西归

　　分曹非夙契抗疏偶同心先后蒙严谴相将及故林新知乍倾盖岐路忽沾襟但使存吾道何须叹陆沉

　　○削籍东归留别秣陵诸相知

　　主圣恩常厚臣愚分固安幸蒙宽斧钺敢复齿衣冠离思萦千绪私忧起万端须知临别泪不为恋微官

　　其二

　　去国心宁恝思家眼欲穿虽蒙明主弃尚得故人怜惜别泪先堕临岐袂更牵殷勤期后会未卜是何年

　　其三

　　十年惭窃禄一日效愚忠戆直曾何补疏狂甘固穷但令图史足不愧橐囊空欲问归田事斋心祝岁丰

　　其四

　　角巾殊不俗野服雅相宜故里春将半归帆去未迟宁亲时问膳抱子慰含饴无限田园乐长歌陶令辞

　　○仲春望后同高存之泛五里湖游漆塘诸山分韵各赋五言近体

　　闻道南巗畔梅花树树奇湖平舟利涉林暖席频移紫蟹山人供黄梁稚子炊坐来心转寂鸡犬静茆茨

　　其二

　　幽事逢俱惬闲情默自娱农夫争荷锸渔子竞施罛村犬依伐至山禽赴食呼俗凉居可卜三亩傍南湖

　　其三

　　登陟穷幽胜峯西日渐曛朅来孤岭上瞥见两湖分卧楫思乘月扶筇更蹑云梅花偏滞客晚酌恋清芬

　　其四

　　春色今年倍晴看甲子占绿尊从我好白发任他添觞咏幽情畅湖山胜槩兼斜川风物美诗序爱陶潜

　　○又用存之韵题湖上隐居

　　绂冕情元淡邺园道岂穷世从骄腐鼠君自托冥鸿夹岸移新竹开畦种晚菘扁舟随所适春事五湖中

　　○送堵太冲补任江山令

　　一官仍墨绶新邑更弦歌山路通闽近溪流入越多君应勒抚字世自急催科中使纷纷出民穷可奈何

　　○秦中丞园

　　辟门通绿野拓境亘青岑宛转繁花径参差嘉树林曲房容宴息高阁快登临杖履生平阔兹园独赏心

　　○送彭少尹转饷入都

　　于役趋王事无嗟转饷劳南风利舟楫春水涨河漕仓庾多陈积闾阎巳浚膏知君爱民意何以达天高

　　○送华秘书还朝

　　暂释庭帏恋仍归供奉班凤池毫再淬温室树重攀阙下东方隐淮南庄助还倘承前席问何策佐时艰

　　○浒墅道中遇丁长孺南还同高存之朱文宁宴集舟中

　　归信候良久兹晨邂逅奇风尘话京国杯酒集交知慷慨气弥壮淋漓兴未衰眷言申夙好莫负岁寒期

　　○戴亨融少参以听调北上过访慰别

　　尺素俄相问轩车忽巳过离怀积岁月宦迹几风波拭眼青衫湿惊心白发多前期宁易卜音问莫蹉跎

　　其二

　　相逢各相慰对酒复凄然试订重来日那堪更廿年我终躭寂寞君且任飞骞但使存吾道行藏总在天

　　○雨中访丁长孺年兄于合溪山居

　　闻君新卜筑西入画溪深不惮冲泥访聊为载酒寻入山谐素愿避世惬同心千哉巢由意高风夙所钦

　　其二

　　久订移家约青山许卜邻寓公吾计决地主尔情真胜事惟栽竹生涯只负薪不缘遭放逐那得避风尘

　　○武康卜居

　　闻说幽栖胜言寻不可稽乘风过巽渚逗雨泊湘溪竹坞山堪买桃源路岂迷幸凭双屐健明发恣攀跻

　　其二

　　积雨喜初霁溪山胜倍佳盘回循碧涧踊跃纵青鞵涉世才元拙卑栖愿巳谐人生各有志好我孰能偕

　　其三

　　避嚣贪境僻问俗喜风淳有地多栽竹无人不负薪衣冠存太朴礼让习先民巳决移家计萧然物外身

　　其四

　　水曲藏山市诸溪据上游郊墟标孟井里社祀樊侯地接千林竹塍蒙百道流土风殊可乐卜隐是良谋

　　其五

　　入山赢数里有坞曰桐城迭嶂重重抱流泉曲曲清结茆堪避世种竹足谋生肥遯曾占吉于今遯始成

　　其六

　　自得溪山胜无宵不梦游半生勤卜度此日幸相酬丰草眠随鹿卑枝集伴鸠野情兼拙性身外复何求

　　其七

　　夙有山栖癖山惟恐不深兹岩余自惬俗辙孰相寻密竹翠弥岭幽兰香满林贞操与芳韵与尔托同心

　　○送金太初赴徐练府幕下

　　遯世衰翁计忧时老将心君行须仗剑我去只携琴国运方川至神州岂陆沉只愁征调苦语次欲沾襟

　　○以女贞酒寄高存之口占

　　试酌女贞酒春风生缊袍光真浮琥珀功或胜蒲萄聊以分同好非徒餍老饕五加君酿美芳韵定应高

　　◆七言律◆ 

　　奉使南归出都门 
　　过高唐访先大夫遗政得州志知有葺城之绩而记述寥寥因以志感 
　　牛首山 
　　晚登献花岩小星槎 
　　赴官南司封留别施太仆 
　　削籍南归瞿沈二膳部蒋祠部傅太常陈蔡二民部于比部携舟追送龙江雪中分得风字 
　　春前一日访高存之湖上新筑 
　　送顾翼卿按岭南 
　　王行甫闻余白发有诗见慰赋此自解 
　　郑太初仪部远谪永宁出都门诸公赠言见示次吴采于侍御韵奉赠 
　　与王乐南别驾话旧 
　　和钱启新先生丽泽堂即事 
　　林居漫兴 
　　己未除夕 
　　次韵答孙汝师见赠吴兴卜居之作 
　　屏居山中忽闻先帝宾天不胜哀感恭赋以志攀髯之恋 
　　泰昌帝宾天 
　　庚申除夕 
　　辛酉元旦示儿 
　　和高存之六十 

　　○奉使南归出都门

　　结驷鸣镳出帝城蓟门春尽客心惊千行绿树垂车盖百尺黄尘拥旆旌负弩何须烦县令乘轺差不误书生浮云漠漠迷乡国怅望长途落日明

　　○过高唐访先大夫遗政得州志知有葺城之绩而记述寥寥因以志感

　　褰帷问俗驻鱼邱父老攀车顉故侯雉堞嶙峋遗烈远棠阴蔽芾去思留秋风凄恻飞红叶落日悲鸣骋紫骝惆怅残碑沦旧迹寒烟衰草漫凝眸

　　○牛首山

　　精庐高下翠微间石磴迢遥次第攀藤杖藉支苍藓滑竹扉尝掩白云闲檐前老鹘将雏立树里孤僧负钵还独上孤峯西望远日斜烟雾暗江关

　　○晚登献花岩小星槎

　　临高徙倚一麃栏虚槛平收色界宽天阙楼台疑蜃结帝城形胜信龙蟠僧归萝径炊烟暝客坐松寮落日寒寂寂禅房孤磬发轻风断续度旃檀

　　○赴官南司封留别施太仆

　　客舍长安幸比邻相过累日不嫌频杜门对局身疑隐烧烛论心意独真霜落蓟城惊别思露寒江上倍怀人知君夙负匡时畧莫为秋风忆紫莼

　　○削籍南归瞿沈二膳部蒋祠部傅太常陈蔡二民部于比部携舟追送龙江雪中分得风字

　　倚棹江干雨雪中故人携酒扣孤篷自缘触罪辞南国敢向明时赋北风泉石尽堪娱懒性勋猷今巳让诸公古来良会元难久莫叹浮生似转蓬

　　○春前一日访高存之湖上新筑

　　幽栖小筑五湖滨斗室全收景物真出世不须黄鹄举逃名偏与白鸥亲旧余衰柳犹含冻新种疏梅巳报春此意寥寥谁共解卜居吾亦愿为邻

　　○送顾翼卿按岭南

　　翡翠明珠定有无岭南财力未全苏林间鹬鸟毛难毨水底鲛人泪欲枯岂谓征求烦使节还应轸恤缓民逋更闻卜吏多迁客何日恩波到海隅

　　○王行甫闻余白发有诗见慰赋此自解

　　资同蒲柳易催残短发萧疏称箨冠四十无闻人纵弃山林有约分堪安白云万壑容双屐绿水孤篷寄一竿珍重故人劳问讯不鷃羡鹘抟

　　○郑太初仪部远谪永宁出都门诸公赠言见示次吴采于侍御韵奉赠

　　社稷安危虑独深一官那敢计升沉危言竞侧宵人目严谴终非圣主心薄海定知传谏草故乡犹幸盍朋簪新诗满牍同心侣把卷低徊不忍吟

　　其二

　　纵横狐鼠扰天关错认龙鳞不可攀岂料盐梅虚左席竟令衣钵属羣奸倾贤自昔同摧朽去佞从来似拔山逐客忧时心倍切淋漓双袖泪痕斑

　　其三

　　相逢犹忆未髫?我巳衰颓尔独贤直节峥嵘标斗望封章璀璨映奎躔忧时绿鬓霜将染报国丹心火愈燃远谪不须愁瘴疠清风先播夜郎天

　　其四

　　抗疏名高满汉京寸衷日月可争明爰爰尔自营三窋矫矫吾甘斥一鸣臣节敢云辞万死主恩犹得贷余生投荒此别应非远何事殷勤唱渭城

　　○与王乐南别驾话旧 【 山阴相公王文端公弟为苏州别驾使归赋别】 

　　当年莘野起阿衡曾捧征书下玉京踏雪冲寒渡关塞送春迎夏滞边城黄扉虚负经纶志青史终垂日月名此夕逢君增感慨临岐莫惜酒频倾

　　○和钱启新先生丽泽堂即事

　　寒冲孤棹气方严入座阳和顿觉添谊重师资真聚萃年忘少长各鸣谦乾坤欲发千秋秘亥子先开七日占自恨皋比参侍晚从前妙义乞重拈

　　其二

　　洁凈精微易教严纷纷未免画蛇添童蒙初筮真求益先觉无劳过自谦一念慊欺应有辨六爻凶吉莫徒占不知未画羲皇意当下如何信手拈

　　○林居漫兴

　　雨过新苔渐满阶踌踟不忍触青鞵槛前春色花初放林下幽情赏独谐欲倒竹篱须葺治将颓石岸更安排萧然忘却人间世本自无名不用埋

　　其二

　　齿发惊余五十年羲图犹未绝韦编知几须彻无名始观妙应窥太极前尼父尚留坛畔杏元公偏爱沼中莲蒲团坐到忘言处瞥见西山一爽然

　　○己未除夕

　　驹隙流光岁又更支颐黯自叹浮生红尘未醒三更梦青史休论千载名绝塞风烟愁莫展深山卜筑计难成谋身报国俱无策但叩苍苍祝太平

　　○次韵答孙汝师见赠吴兴卜居之作

　　浪迹非轻去故山扁舟时往亦时还生来邱壑元成癖老狎渔樵也不闲漱石枕流千嶂里浮家泛宅五湖间他年苕霅收遗逸倘许元真共一班

　　其二

　　隐德从来亦不孤千秋知巳岂终无纵闻丹诏求遗逸只合青山着野夫盛世未应成党锢逃名吾自学袖屠廿年素饱烟霞趣羞更攒眉说畏途

　　其三

　　白苹红蓼正清秋苕霅聊为汗漫游黄菊东篱元亮径绿蓑西塞志和舟人言老矣终何用自笑生兮本若浮薄有勋名在邱壑山中初拜醉乡侯

　　其四

　　山气生寒着缊袍荆扉寂寂掩蓬蒿六虚妙用参周易九辨悲吟和楚骚霜落故园思获稼秋深邻圃看收??豆三杯浊酒成微醉梦到莠皇一枕高

　　○屏居山中忽闻先帝宾天不胜哀感恭赋以志攀髯之恋


　　鼎湖仙驭忽高翔遥洒孤臣泪两行天语曾闻螭陛下龙颜忆覩象舆旁凭余玉几谟应远虑重金瓯策定长早晚轮台应有诏老羸扶杖望恩光

　　其二

　　虽蒙放弃老邱园旋复衣冠两被恩岂有涓埃酬海岳祇惭衰朽负乾坤草茅迹远阍难叩葵藿忱微手自扪望阙不胜频洒泪未传哀诏巳声吞

　　○泰昌帝宾天 【 九月十四日闻报】 

　　惊闻宸极复天崩疏揭先传事有凭执简定应书赵盾举朝谁请讨陈恒羣奸盘踞多心腹少主危疑乏股肱衰废无能申大义一腔忠愤自填膺

　　其二

　　北望愁云恨不禁每传邸报辄沾襟受遗元老仍增秩进药鸿胪也赐金君父大仇争切齿权奸深计共寒心自怜倦鸟摧颓羽中夜哀鸣绕故林

　　○庚申除夕

　　煨榾炉红绛蜡然儿孙满座集长筵眼前巳幸看三代身外那能望十全明日新开天启历今宵犹纪泰昌年空余一掬孤臣泪中夜潸然落枕边

　　○辛酉元旦示儿

　　老饮屠苏渐后人杯行一手更逡巡岁占共喜风从丑春兴还忧雨浃辰墙角探梅寒料峭尊中浮栢味芳醇醉余墓道颜犹渥镜里从知鬓巳银

　　其二

　　自是清时老逸民浮生阅历五朝人八年薄宦蒙严谴廿载深山狎隐沦仅保家声无忝旧幸逢国运复更新受恩奕世惭何报努力儿曹早致身

　　○和高存之六十

　　世俗纷纷竞祝年新持七戒独澄然 【 存之预刋七戒辞亲友祝寿后云守此七戒老人澄然无事矣】 小牕读易昼常静短榻凝神宵不眠爱爇名香留宿火闲烹庭雪代清泉知君自有逍遥诀懒读南华第一编

　　◆五言排律◆ 

　　己丑谷日谒九陵 
　　谒鄂侯庙 
　　送冯职方擢尚玺北上 
　　癸卯秋西湖遇姚叔度先生赋此为别 

　　○己丑谷日谒九陵

　　峻极插天都羣峯奠奥区寝园瞻气象宫殿壮规模九叶藏仙蜕千秋孕宝符龙髯悲往烈燕翼想遗谟瑞日悬幽阙□□凈远□青郊巡铁骑未闼锁金铺寂寂衣冠道苍苍松栢衢小臣持节过拜舞向山隅

　　○谒鄂侯庙

　　异代神犹赫当年勇绝伦玉驹随战伐金槊剪荆蓁麟阁勋名旧龙池庙貌新表章勤柱史伏腊走村民画壁威灵在丰碑纪述真石墙围白草虚砌照青磷旨酒供溪水嘉蔬摘渚苹临风聊以荐好为凈边尘

　　○送冯职方擢尚玺北上 【 冯君夙励清操久淹一令壬辰外计曾以清苦蒙特褒】 

　　古道嗟谁振清风叹久沦屡闻怀壁罪几见却金人课典推廉洁君操迈等伦酌泉宁自滓载石不羞贫累月食无肉经年衣结鹑犊留风愧墨雉狎俗知淳潘令文章重冯君德化钧仁深爱遗树宦拙积前薪骏誉今称着高才岂遽湮乍移司马署遂接珥貂臣侍从炉香近联班扆座亲函开窥宝篆佩委拂文茵祖帐犹残臈王程及上春梅花飞驿路柳色转江津惜别酒频劝相期语各真临岐重惆怅含意未能申

　　○癸卯秋西湖遇姚叔度先生赋此为别

　　僧寮一握手肝胆即相亲落漠神情远疏狂意气真雄谈消鄙吝高度迥风隿泛艇从朝夕开尊互主宾茗将交共淡酒与德俱醇洒翰皆词客征歌并丽人追欢常恐后痛饮不辞频灵药期同采幽兰许共纫他年禽尚约临别更重申

　　◆五言绝句◆ 

　　江泊 
　　曲水亭 
　　龙山咏 
　　山居杂咏 

　　○江泊

　　渔人生事足日坐芦中矶网得江鱼美轻舟荡漾归

　　○曲水亭

　　修竹数十竿桃花三两树此地非兰亭却有流觞处

　　○龙山咏

　　兹岩名可盘其下有高士曳杖时一登坐看孤云起 【 右可盘岩】 
　　万片青芙蓉纷诡皆奇石何年化作羊应是初平叱 【 右万羊冈】 
　　湖畔一浤泉不溢亦不涸盏底澄乌沙清甘自可酌 【 右乌砂泉】 
　　山形何磅礴具此一卷小芥子纳须弥其义真可了 【 右小洞庭】 

　　○山居杂咏

　　香阁琼峯里岚光夕易阴鹤归松色暝猿啸岭云深

　　二

　　僧亦知农事岩耕近瀑泉筑堤分涧道引水灌山田

　　◆七言绝句◆ 

　　题邹南皋太平山房图 
　　高存之以湖山之游有门帖谕阍者走笔二绝代为谢客 
　　赠瞿元立再赴辰州 
　　漫吟 
　　新酿熟寄高存之 

　　○题邹南皋太平山房图

　　数亩青山一草庐竹扉松径亦萧疏主人抱膝淡无虑祇有躭书癖未□

　　其二

　　抗疏名高世所奇知君应未慰心期高名若了人间事筑室山中何所为

　　其三

　　白云仙吏自清闲何事朝朝忆故山我见画图心亦远也知幽意颇相关

　　其四

　　太平书巳上承明那得兹山独擅名且托云霞封白社还将霖雨慰苍生

　　○高存之以湖山之游有门帖谕阍者走笔二绝代为谢客

　　朝乘下泽暮扁舟是处湖山便可游好谢门前车马客闲身多为白云留
　　自缘懒性厌风尘闭户非真欲避人千顷春波纵孤艇渔郎重到亦迷津

　　○赠瞿元立再赴辰州

　　握手临岐酒一巵赠君聊为采江蓠不辞残暑兼程去恐负儿童竹马期

　　其二

　　丹砂争说出辰阳不入清廉太守装却笑当年勾漏令风流罪过即仙方

　　○漫吟

　　溪畔时呼一叶舟竹炉椶簟伴清游轻风吹入菰芦去闲看波间下白鸥

　　○新酿熟寄高存之

　　今年新酒胜他年味似醍醐色似泉每向尊前忆公瑾一壶聊寄伴开编

　　二

　　秣陵变定真堪幸世事纷纷未解忧暂得忘忧惟一醉劝君六六且添筹

　　天全堂集卷四
　　七世冡孙吉敬刋

　　●天全堂集续编

　　无锡安希范

　　荒政撮要 
　　郡邑武备考 
　　附录 

　　○荒政撮要 

　　总引 
　　核实饥荒 
　　悉隐靖民 
　　广粟平粜 
　　广劝储赈 
　　修圩寓赈 
　　徧赈粥养 
　　核富招流 
　　蓄种接播 

　　总引

　　伏见吴中有滔天震地之惨而仁台有己溺己饥之思诚恐乾坤之覆载虽广而蔀屋之幽隐未陈所以略抒管蠡备述刍荛譬犹资神龙以一勺之润佐太阳以一隙之光不自知其狂瞽而直欲见之平成也伏惟台台赐乙夜之览以奠万民之生不肖幸甚敢为救荒八条如左

　　核实饥荒

　　夫救荒之法先灼知受灾之处而后可以施拯救之方如松江各县有几保保有几区区有几图今年水灾当知某保某区地形低下不傍大浦而水无可泄之处葢松江止一浦为浩流入海其余即大泖皆不流不泄故审知潮水不活之地即为荒保荒区先分大段明白某保区为荒区某保区为熟区某保区为半荒区荒熟既已实确法当荒区报熟熟区报荒葢荒区荒处既多若一一报荒则图书多费开写势必沿门需索纸笔之费乃有贫穷下户无钱买求则田荒而反作熟有豪家势要恐喝营求则田熟而反作荒即荒册已定而官府难于徧踏踏荒之时且有船头之情弊而任其所引荒民之牵挽而亵渎尊严故当径报其荒区之仅熟者则其所存皆荒不辨自明图书便于攒写可无望荒骚扰之虞官府易于踏勘亦无浩繁难徧之苦此其开写径当属于现年轮办经催葢钱粮是其干系报熟岂敢草率正虞熟田不报则踏勘之时当令各熟田中插一高五六尺木板明写某人熟田几亩某人熟田几亩若有不插板之熟田即为漏报可以正法究其作报之人其踏勘官府当简其徒役舆皁单骑轻舟而往将所报者作一签筒抽签径往可以出其不意处处得实半荒区分亦止报熟勘熟法亦如之至于高自?十之处虽言成熟可望然极东滨海旧年百里枯焦既已赔荒今年所插棉花与荳以久雨所浸皆已腐烂而海角低洼尽头去处水无所出亦有渰没殆尽者且高稻虽可望而东乡今又苦旱天灾流行如嘉靖念三年水旱两伤全未可保今且于熟区着轮办人役实报其种花荳水渰之田亩十分中可二三分造册已定亦可如前法一往抽勘法无便于此者荒熟既已得实则饥民亦大略可知葢乡中种田者多其荒田之佃户便为饥民即着前经催但于荒者直开其田主某人佃户某人立此一册以便赈饥亦一举两便之策也伏惟台裁

　　悉隐靖民

　　夫饥民近于亡良可悯饥民易于乱甚可忧必百以恤之使之必不滨死而后可严以惩之使之宁忍其死要以安其身使仍旧处而无新图安其心使有恃赖而无羡望察民之隐欲周不欲疏计民之生欲静不欲扰今日先当知饥民夏秋冬春之时时苦情而后可极虑以处按法以禁目今夏日之苦不苦于秋田无收一饥即如乐岁有收而收之利亦在冬春岂其夏日割苗而食今之所苦其一则春中久雨烂尽麦菜无以接济其二即有藏粟尽出车救已无余剩其存于缾罂者又多浸烂红朽其三则田主债主见其田荒谁可借贷其四机杼皆浸水中苦无数丈高地可以经刷绵纱即有织者而棉花甚贵布疋甚贱葢大贾字号见米粟之贵故贱布价以昂米粟所以各处小贩布行俱极贱布布无所售粟益难得其五则平日农夫水耕火耘夫耕妻饷终日勤动宁生他心而今一望白水无所事事遂至蠢动其六则至于秋冬岁事日近一日生路日蹙一日饥饿日甚一日至于明春则无不饥之贫民矣故当逐时逐节如后所陈为之平籴以安夏秋次为之兴工筑圩以安秋冬次为之分榖种以安春耕调停已定即于各乡下令一一将前项民隐与之逐节处置晓民使之安心即于令中严禁乱民示之重法或立保甲之法互相觉察纠举须知目前抢夺非真饥饿逃死原是平日市枭无赖即乐岁亦有抢心特无辞借口今日乃扇动良民民易于从今兹饥民既已时时周恤件件处置真如乳母之哺其子而此等乱民乃扇吾良民使之就于死地即重法之岂有怨心乃所以安吾饥民而非害之此情法两尽之道安民靖乱之方也伏惟台裁

　　广粟平粜

　　夫饥荒之岁惟粟为贵而致榖之道在于流通欲贱之必反得贵惟贵之乃可得贱如下一令曰积粟一万能以一二三千凭官价六七钱粜出者其余所存听其高价绝不禁抑则富民之粟或可毕出一远方商贾闻此方价高必梯航而至境内大商亦希图什一必出赀以买于是榖粟凑集价不抑而自贱矣至于官银平粜既括仓庾所存又用库藏所贮一应钱粮并义田银两遣官籴粟真得荒政第一要领而万姓有更生之日矣但往返欲亟所遣欲当葢济之当于未饥得人乃可无误星夜驰至丰熟之处不拘米榖麦但可充饥可多得者当即致之总贮城中仓廒而最难均徧者在于粜必饥民若在城郭则饥殍残喘岂能挟财买舟就斗龠之粟以缓须臾之死哉往往为市棍亲识牙行倩觅改头换面哄粟谋利间有饥民扶病来籴而无人接受挤摆不前每每浩叹空返官虽费神民无实惠法宜于荒歉区中计灾伤轻重为分榖多少先密访广访的当殷实有行之人令之就本区附近觅可贮粟之地或闹镇人聚或寺观空房仅觅数间扁以义仓封以官封即用此殷实有行之人不骇以大户之名而风以义民之号又委一杂职官与义民同本区里排领粟前往义仓先出示某日某几图某日某几图轮日挨图挨甲先远后近先每甲写花名一牌逐甲饥民随牌渐入入即闭门如一甲某人自供称本臼几口即令里长从旁识认的确义民又覆审实即量口给粜收银与籴人口多者三斗其次二斗或一斗宁食完再籴不可多粜以起冐领每图作簿一扇放一户即记一户一户讫又及一户本图有单丁女臼有病瘫痪无人代籴者本里长从实报验竟发里长给籴亦为登记复设鸣锣官筹于外有真实饥民不得入籴者许鸣锣执筹入禀审果饥民漏报不许阻当竟与补籴籴不必皆银或有布疋即令本境牙商估值给粟一区既毕方总缴细册备查如此则所粜皆饥民无虚冒滥及之弊在处皆沾惠无偏枯向隅之患也伏惟台裁

　　广劝储赈

　　劝赈之道势必资于大家而人心未免坐视惟有风以爵赏扁坊旌以好义美名使之义心自生而其不可风者则公论亦得而议其后所助米为上榖次之麦又次之而银为下今常平社仓久矣不行亦宜略仿古制就城郭仓廒及各区镇房寺院量觅数间榜以助赈义仓先立此仓以备平粜发赈设人管册以便登记乃有风谕之文沿乡张挂如华亭一县其一则有顾署丞官银可以储赈其二又将顾署丞所助役田委一精明官踏勘其田荒者即与议豁所存熟者按册收为官租或可得赈粟数千石待至丰年仍给役人其三若有改折则南运区运图运皆可纳米榖麦作旷役银其四乃按书册囤户田数多少计田量助其官户贫富不同各自难昧囤户有额在而田无有仇家括一族立囤而实贫落不堪有田多而反漏囤者略参以密访家道而参差之此可以名义官爵扁坊而动之其多助者速为竖坊示信其五乃劝典当字号在本境取利者彼久取此中之利岂不宜救此中之荒但照典铺及一二著名字号不得令人乱报索诈此亦可以施报义名而动之以上劝助官府即赐一名帖不难为民而屈尊或于极好义者许之起揖鼓乐花红导送亦可其六或于词讼中查旧卷未结有富室可罚悉凖罚赎其见犯徒杖等杂项量其轻重亦许罚榖凖免有富豪大户即有重情可原可减者准纳粟米多多以从末减此则可以假借刑罚而得其粟用此数端致粟亦已不少一一听人自纳于义仓而官府止逐日取数要在核其出入之籍而明其总撒之详毋使奸猾得而那移积豪借以影射义民实行其德而无余憾官府真普其泽而无余歉可也伏惟台裁　劝赈当有劝柬劝单沿门投递书册计田限数囤册必去其贫而冤者其余亦计田限数取覆回缴乃可徧助也

　　修圩寓赈

　　夫赈饥之法移粟为便移民为扰报饥难于得实分赈难于适均当其查报一属图书之开写团局之攒造即沿门挨户需索科求饥民延喘不能何所得钱豪猾财力驱使捏名冒领饥者不报报者不饥及其分赈若又移民就粟则饥饿尫羸何能扶病入郭即勉强就赈间多挤坏郎当即幸而得粟几斗而计其求报之费搭船之用所得仅偿所失况有空手而归一粒不得者并其所费尽虚掷矣虽有廉能之官剃眉唱筹坐待立领终不能均故莫如移粟于被灾区保以就饥民而分给之道又莫如仿范文正以官粮募饥民修水利之法如今年水灾则当知其所以水渰之故葢由淞江西北乡地形既已低下水潴全无流流止靠田间圩岸障住外水河流虽高于田而岸高不能灌入故水不渰苗今圩岸之制久矣不讲其田大都百亩二三百亩为一圩甚有一二千亩为一圩者止恃一线之圩为之堤防直待久雨之后洪流浸及农夫方始捞田边之泥徼幸修饰田岸而泥少则岸细弱泥软则岸摇动水势风声霎时微动而一线之岸已塌为洪涛巨浸况数十圩皆牵连相通一圩不保数圩皆溃虽全圩之人呌号痛哭亦无及矣每见农夫当水灾时往往张皇惊骇数十夜不得安寝鸣锣聚众守此一线何不讲求于平时无水之日今当先访求某几保几区水渰即于水渰之区保召其现年轮办里排开写某处几圩某处几圩每圩田若干亩每圩田若干亩总造一圩田册即按其圩数每一圩刻一圩单单上明开田若干亩圩岸周围共若干丈旧岸原高几尺今应加几尺各处地形不测今岁水浸浅深便可定岸形高下之数田主某人佃户某人应开十字河丁字河一字河与否计应用筑圩米几何一一算定细开待八九十月水落之后大河水浅可以兴工戽干即于各圩取其田之最多者为圩长或以次多者朋名圩长领官赈米各田主计田挈出大率官六民四每圩中圩长先开列老弱无力不能兴筑者几人少壮能做工者几人先期着本区中访实的当饥民计数领米总贮各镇义仓圩长五日一领计人分给老弱者日米一升听其自便少壮者日米三升或四升与之兴工圩中有单丁女户患病瘫痪无子孙代赴工所取米者各圩长先期开报与老弱一体给本里甲长领散看其圩中无人家房基墓地相妨空旷可以开河者即量其田大小千亩五百亩者纵横开一十字河或丁字河或一字河河底约二丈许河面约三丈许深约一丈许此则禹之尽力沟洫浚畎浍距川及十夫有沟百夫有洫千夫有浍万夫有川之意有此即旱可蓄水潦可泄水必无壅满溃塞之患其田之小者或单开一小河或太小则不开河亦可河中积水通圩人飬鱼助完河粮既巳开河即取其所开之土每日随开随筑圩岸开浚修筑只作一件工程计日计人分叚量筑刻日计完其老岸底阔八九尺面阔六尺高亦六七尺每一尺一加土杵之使坚鞭之使平务期坚致牢实可经风雨波涛冲激不坏而老岸内或又筑一子岸四尺以帮岸脚子岸比老岸可低二尺其上可以植麻荳菜以收余利其役则圩长散米该图塘长监工铁搭杼畚发官银令圩长置办散米之法先一日唱给大都饥民日得三四升可以兼活妻小老弱与之二升亦可救其死亡饥民就近毕出必无捏名隐漏之虞各圩万杵并兴必无迁转重迭之患且沟洫巳定圩岸巳坚食公家之粟便自巳之田明年有望可无彷徨流散之忧田主督率亦无偷安自损之理及其圩工巳成即将前交付圩单实实细细填写某日兴工某日毕工实飬赈饥民若干老弱若干送官验收凭抽勘查有不如式责罪罚筑若其村落之中阴阳宅墓相妨之地不可开大河或圩小不必开河者即取岸脚下泥捞起筑岸取沟中淤泥捞起补脚此亦常事然终不如开河取土之便或河不可开各圩中又分筑小岸各自画断一如老岸之高厚即古田塍亦可便于分救其中田沟原自总通一圩或先期查报本圩原有旧沟溇可因者因而开浚取土至其所开去筑占之田先当计亩算定豁其粮税其田则一圩计亩均补务令得平不使一人独叹失业必先发议填定圩单毋至临开争嚷此以浚河兼筑岸以沟洫之水利兼阡陌之古法以官粟而兴民利用暂赈而裕久远自后每年于冬收之后该年塘长量加增补最易为力定为常法亦易遵守诚便民便官古今不易之长利也伏惟台裁　若九十月水未涸未可戽干则冬间或旦议赈而春间兴工亦可

　　徧赈粥养

　　筑圩寓赈只于荒乡而城郭细民多小小经营数米而炊者今乡民苦荒百物无人货买斛米干钱贫乏何能籴给则当于乡下兴工时以官粟赈城郭坊市而赈之之法最难得实盖城中是市棍羣集之地其纠党冒领求役影借纷纷百出当先期于各门门内门外分定大小各街虽屈曲委巷无所不及每一街访一二的当忠厚有身家之人为街长于各街中先期开报本街有饥民某某有何生理家有几口开报到官即造一细册计人口数为赈米多少一一算定刻一赈单填某街饥户某人几口米几斗每一门分委一官据报单不时抽出即疾忙驰至本街查本户若非饥民即将街长枷究警众查勘已确赈单已分乃逐门挨街写一示某日某街某日某街即逐街写一花名牌各门聚米于公所或寺观轮日饥民一街一牌或大街分两牌或小街并一牌随牌渐入闭门分散本官率街长按册单渐给一街毕开门再进一街人口多者三斗或极少至一斗其有孤单女户尫病难前者许街长先报官府核实即发街长赴给如本街有饥民漏报许自陈禀核实即罪街长如此则城郭饥民可以一一沾惠盖沿街核报则隐漏必少本街有长则众口易明此所以赈市民者而各乡荒区若九十月水未涸未可车戽先当遣官同义民里甲领粟分赈一如前平粜之法每饥民亦赈二三斗或一斗入春水涸乃行筑圩寓赈之法若九十月已筑圩寓赈则饥民三四升所余或犹可活残冬至于明春虽给夏种有春熟可望而荒春日长饥饿必甚此可以行各荒区煮粥之法要在镇房空阔务近饥民义民得人委官勤干粥厂宽广煮粥精好就地界绳分坐使无喧乱之患挨坐一人一杓必无越次之嚷而委官不时亲尝使无厌人多而搀生水搀石膏各色以反害饥民之虞示以己申二刻之期限以食毕各散之便此必沿乡分煮乃可徧及然义民多苟□塞责之思而煮粥有薪水搬运之费于城犹易检察而乡民又无入郭求食之理恐不如酌赈米多少于春日再一分赈之为便也伏惟台裁　掩骼葬埋一事荒政所重然及今赈恤事事得实务使来春无沟瘠不至如戊子年横骸载道乃为赞化育手叚若有殍而埋已属悲惨故不敢及也

　　核富招流

　　饥民之中流离最苦屋塌而逃回首故庐皆巨浸蔽芾而处萧然空腹又他乡所以鸿雁于飞有劳来安集之政而富郑公于青州亦全活流民以二十几万许今水乡细民大半飘零岂忍不为一虑然所以灼知流徙之数曲为调剂者必当属于本区富民而富民之报最难确实一属公正各役即有漏报捏报之冤是在贤官留意密访如荒区保中富户某某熟区保中富户某某或出其不意问比限之经催或讼庭余暇讯无意之众口或密询诸衣冠或骤询诸舆皂苟可咨问无不徧及参之大众必得其真盖一县之巨擘与各乡各保之大户其灼然殷厚者一区止求一人自可以信口而举而反朦胧隐蔽于有意开报之人漏泄真情于无意突答之口其人既得熟区者可以多用其财荒区者可以多用其力如荒区富室即目为义民令之造一区荒爨册不迁者不必登但有迁徙即登丹中某人倒房几间几口迁居某处造册得实即总缴府县酌量多少给以储赈之粟义民领去招处流民水潦难归为之给粟侨寓水涸可返为之量助修房若区大地窵远或荒区委无大户择上户之殷实者二名一人管领五六图或三四图大率粟米皆出公家义民但为酌请给完据所报流民与所给赈米逐名填注总出一示悬于本区可以无隐而各流民因饥饿无居鬻去子女亦着义民开报畧仿祖制给赈数赎盖的当富民身家念重耗蠹必少而又为之出示抚谕以即日筑圩赈济尔田有望尔居渐高且麦种榖种相继给发可以无忧接济待其流民一一还返俱在本圩兴工安堵如故则各区旌表义民书其功绩庶几飞鸿得以戢羽萑苻可以无虞此发政施仁之最急也伏惟台裁

　　蓄种接播

　　水渰之役稻禾既已久沉榖种何从备办饥民购求为难嗣岁艰食可肤时下有乌榖产常熟长洲太仓嘉定等处者若急急用官银多籴沿荒区核实给散幸而七月半水涸急急插莳六十日便熟可以救饥但民间已经抛折一次工本者此种所收颇薄目今戽水甚难纵使得熟仅可偿其工本八九公家祗见田中有禾催科将不免矣以故民间不但知有此种者少即知之者亦坐是逡廵必明示勘过水渰之处定以全荒论驱民力田不致游手为盗而工食便是吾民粒食即亩收数斗实吾之大利也但七月十五以前莳秧必在六月十五以后七月初一以前散榖方可下种成秧此恐无及惟冬春二种为急当早早用官银发籴大小员麦蚕荳菜子及各色水乡宜植榖种

　　以上八条大旨皆防奸顽之虚冐期饥民之实沾若尽虑图维一一得实即变通其法亦无不可而吴史之所以得免鱼鳖陆沈者惟在吴淞江之开浚盖两浙之水皆以震泽为归纳而震泽之水必由三江而入海神禹之治吴水必云三江既入震泽底定今所存惟太仓之刘家河为娄江淞江之黄浦代东江而吴淞江独湮塞不流所以近日□虽时止而西北之水尽来黄浦一口难泄日渐泛溢不能消涸厯稽范文正言吴中水利以淞江退落为急而夏忠靖公亦言要在浚涤吴淞江诸浦导其壅塞以入于海故宜急浚此一江寻西北入吴淞江之诸河与东北吴淞江入海之路一一开浚为之建闸一头使无两处潮入中间易涨之患则吴中万世永赖然吴淞延袤二百余里役夫当万余人为费约数万余恐时诎难于骤举则浚常熟之白茅塘使直注于海亦可以杀西北之流不使直注于淞江而免昏垫之苦特以其事稍远于待哺之民故不敢胪入也惟赐詧焉

　　○郡邑武备考  

　　会典佥充民壮一欵 
　　兵部条例 

　　○会典佥充民壮一欵

　　军籍之外有民壮有司佥点以备警急即古民兵之遗意
　　洪武初立民兵万户府简民间武勇之人编成队伍以时操练有事用以征战事平复还为民有功者一体升赏
　　正统十四年令各处召募民壮就令本地官司率领操练遇警调用事定仍复为民
　　天顺元年令召募民壮鞍马器械悉从官给才户有粮与免五石仍免户下二丁以资供给如有事故不许勾丁
　　洪治二年令选取民壮须年二十以上五十以下精壮之人州县七八百里者每里佥二名五百里者每里三名三百里者每里四名一百里以上者每里五名春夏秋每月操二次至冬操三歇三遇警调集官给行粮其余照天顺元年例
　　六年令官司私役民壮者照依私役军例问罪
　　十一年题准每十年通行查审民壮一次中间但有年老残疾病故人丁消乏悉与佥换若本户见有壮丁十名以上家道殷实者仍于本户内佥点壮丁更替一辈事故不许佥补操守城池之外不许别占敢有仍前作弊照例降参
　　嘉靖元年题准江南机兵各照里分多寡量其丁产审佥应役较集武艺每一州县多不过一二百名农忙之时非有紧急听其务农不许顾觅游手代当官府亦不得差遣勾摄迎送
　　六年令各处抚按官通行各府州县民壮原设之数量为减革分为上下两班一班务农一班操练武艺委佐贰官一员管领若有重大贼情方许通调候事宁仍旧轮班违者罪之
　　八年令民壮人户消乏者听各该廵抚官计处酌量存减见在民壮务要佥选精壮人役冬月农隙如法操练止许各守地方不许司府调集团操其余免操月分不许稽留在官以妨民事官司敢有擅差勾摄及学习吹鼓迎接上司等项俱从重究治

　　○兵部条例 

　　审编民兵 
　　名贤论议 

　　审编民兵

　　一嘉靖二十三年闰二月内兵部题该廵按直隶监察御史虞守愚题为申议民兵以禆军伍以固保障事该本部看得各处民兵自洪治正德等年以来节该题奉钦依遵行操演有时私役有禁优恤有例遴选有方合行各处廵按御史备行布政司并守廵兵备等衙门严督府州县趁今大造之后将各民兵计审丁粮除官吏生员匠灶军户量加优免若户不满
　　二丁田不足五亩审果贫难者免编外其余照依原额佥编务使遴选强壮谙晓武艺之人充当工食器具悉照丁田派征资给务农讲武各以其时抚按守廵并府州县官员尤宜严加较阅使各知所惩劝造册送部查考
　　一嘉靖二十年九月内兵部会题内称河南山东北直隶地方因承平日久民无寸铁今岁之警几陷不测若再因循至于来年万一卒有大警不免仓皇失措况兵荒之后民不聊生青黄不接之时盗贼蜂起势所必至合无备行都御史刘隅曾铣魏有本各将地方一应应处事务如编立保甲修筑险隘等项用心整饬一以潜消内变一以遏绝外寇至于祖宗设立民壮最为得宜但所设太少每县多不过七八十名少仅三五十名皆止供官府迎送差遣之役合无行令各官量其州县多寡各量议增设每年七月初一日起九月终止府州县官常川团聚操练诸凡差役悉皆除免所司敢有占役并差遣迎送者照依私役军人事例坐罪
　　一兵部题会议得山西河南山东陕西北直隶地方因承平日久民无尺铁以故连岁警报天至朝廷既无多余兵马可以应援有司又云钱粮无从处置不能振励以致仓惶失措责以守城尚且不给尚敢望其与贼一战万一如往年流贼生发何以支持祖□设立民壮即古人寓兵于农之意最为得宜但所□太少每县多不过七八十名少仅三五十名且皆祖供官府迎送差遣之役虽经兵部题奉钦依但恐冬该官司奉行不实相应申明以便遵守合无仍备行总督大臣督同各该都御史查照兵部原议酌量州县大小务足千名之数其次八九百名又次六七百名最小州县减至五百名而止务要上紧举行期保障地方
　　一嘉靖二十三年闰二月内兵部题该廵按直隶御史虞守愚等题为申议民兵以裨军伍以固保障事臣每于查点军士切见迯亡老懦者颇多精壮骁勇者绝少其为兵也弱亦甚矣为今之计莫如民兵趁此大造编审之际必视县分以定其数不宜太少以损其势计丁田以佥其名不宜差贫以困其力量给工食以资其身不宜过减以累其心若户不满五丁田不及十亩者则免编以示宽恤之意至于选兵之法要当贵其土著限以少壮定于二十受役六十而罢每五夫则遍加阅视而以前法汰补之然必每二十五人为一队置一小甲每四队为一哨哨置一总兵统于甲甲统于总合诸总而统于廵捕之官然官不常任必择其佐贰首领中之贤能者以授其小甲哨总亦择有力有行为众所推举者以佥之兜牟衣甲必??虎加表异以少别其等差春夏秋三时则许其分番赴操冬月则并班合习操三歇五盖三时务农一时讲武古之制也每岁季冬府廵捕即亲临较阅旌别赏罚课诸县之殿最以报于抚按从而廉访之拔其尤者而列于武举以特试其废而不举者诮让加焉则士心知所劝惩争以技力相尚而兵自强矣至欲养其锋锐之气尤在严为役使之禁如逐捕奸宄修缮城池械送罪囚及卫护敇使之类不得已而役之可也非此而选役者皆以违例坐之若夫旗帜器仗旧皆众兵自给臣谓受事之人不宜重困量于免编之田亩敛银贮库而使县廵捕掌之稍取以治资装余银则以葺教场犒勇士备不时之需等因具题本部复议看得各处民兵自洪治正德年以来节该本部题行南北直隶并浙江等十三布政司各照里分丁田编佥选其年力强壮者应当其丁弱田多者照亩派征银两资给工食老弱贫难者随田更代操演有时私役有禁优恤有例遴选有方已经通行去后今本官亲见前项弊端议欲整肃民兵养威畜锐以备缓急周济诚为有见等因覆奉钦依通行各省抚按将本官所奏事情并参酌节年本部题准见行事例备行布按二司并守廵兵备等官转行所属府州县官员趁今大造之后将各民兵计审丁田除官吏生员匠灶军户量加优免若户不满二丁田不足五亩审果贫难者免编外其余照依原定额数编佥务要遴选强壮谙晓武艺之人应当工食器具悉照丁田派征资给务农讲武各以其时抚按守廵府州县官员尤宜严加较阅使各知所惩劝仍不许各该衙门役占差遣廵捕廵盐往来送迎勿称公事致令困惫各该官员尤要拊循土俗民情从宜勘实举行不得因而劳扰及玩忽因循视为故事编定之日南北直隶限三月之内各布政司限半年之上造册送部查考施行
　　又一欵预畿兵以重声势嘉靖十三年十月内兵部题该本部右侍郎徐题为修举武备以防不虞事题称报民为军类非土著居人既无父兄产业以藉稽考未免徒耗衣装冒叨粮赏乞要于原编火夫内有年壮旅力过人并家有二丁以上者开报壮丁到官再加精选纪其年貌贯址以备乡兵之藉如上司初至之日召令面试艺勇量为犒劳即放归农生业秋冬务闲兵备官周厯阅实而再试之试其勇艺而教其不能若有缓急必待兵部题本方纔起调等因复议得顺天府霸州文安等处人生强悍多谙弓马平居无赖聚为寇攘使在上者联属有方抚而教之不必远事召募而畿内近地数万精兵仓卒可备诚防危制变之一策也本官具奏前因相应酌处覆奉钦依行令顺天廵抚督同各兵备及分管府官除各州县额设民兵照旧编审操练外查原编火甲内有年力精壮谙习弓马及户内丁多差少可藉乡兵者查照侍郎徐所奏俯循土俗人情从宜善处籍名在官量免杂泛差役专备有警具奏调用一应编选联属训练阅试赏罚及处给冑铠器械事宜悉听廵抚衙门酌量举行仍严禁各该有司及管领人员务要善加抚谕不许张皇震惊生事科罚及指以点视为名拘留差占扰害地方违者听抚按官从重参究治罪
　　又一欵练外兵以为羽翼嘉靖十三年十月内兵部题该本部右侍郎徐题称山东德州武定山西宁山陕西潼关等卫设为直隶盖欲犬牙相制以防御外侮拱卫京师而京师拥列诸卫居重以驭轻强干以弱末立法之初未为不善承平日久人心玩狎京军以多役少练而坐致罢弱直隶以形分势远而久不简稽重以世冑非时诛求廹急名籍虽存而迯流过半矣正德初年边事告急议以参政韩福为大理少卿操演畿辅民兵又分抚按官阅实直隶府州卫所当如往年故事推举内外文职官内有文武长才谙晓韬畧实心廉慎者加以佥都少卿之任提督直隶军民兵及行抚按并邻近山东河南山西陕西湖广抚按各督同该道守廵兵备等官各着实清查挑选军丁内精壮骁勇之丁为一班次壮勇者为二班老幼孱弱者为三班迯故者行移各该抚按协心勾补务足原数民兵则尽数精选壮勇弱者革退另补复召募教师分投教演操练武艺使之精熟过人以一当十其有成效者悉听便宜区处所在无碍钱粮供给衣装什物犒劳厚其饩廪其邻近军卫有司所管军余闲民武勇过人有父兄户籍者亦听从宜精选召募别为营房一体安插教演挑选守法知兵善能抚驭军卫有司官员分投率领遇有缓急征调行移抚督官计程定日分投赍牌调用可以一呼而集等因该本部复议得畿内武备已自单弱而附近山东河南山西陕西湖广等处卫所军民兵又皆罢耗不振设有仓卒不逞之变内外无备诚可忧虑相应议处覆奉钦依通行北直隶山东河南山西陕西湖广各处廵抚督同兵备守廵及府州县卫所官员将所在民兵照依本部前议事理作急编选如法团操以时较阅旌别赏罚使皆强壮精锐可备征调仍须加意抚恤不许私自占役生事科扰违者听抚按官从重参究治罪编选已定造册送部查考
　　又一欵修饬武备嘉靖十二年十二月内兵部题该礼科给事中李充浊题为修整武备事窃以武备所以捍御内外不可一日不讲明修整者如城池甲兵军士民快镇店村落之保甲皆生民所赖以为安者今各府州县卫所虽设掌印管操廵捕官员而为国为民者甚少城池任其坍塞兵甲任其败卖军士民快任其单弱保甲任其废弛间有能审利害之机而知所修理者不为上司之旌拔所以人心无所警惕而武备日废乞要转行天下抚按官如各处地方武备有司不能修整仍为玩愒褚兵备官申呈抚按指实参奏如兵备守备官不能随时督率如前姑息者许抚按官径自参奏俱以罢软黜退若或失陷城池者仍为从重处治等因本部复议云云覆奉钦依通行各省抚按严行守廵兵备等官督行各属各将地方城垣池濠时加踏勘内有坍塌湮塞者即为修筑完固疏凿深阔衣甲器械时加检验内有损坏者即令修饬坚厚整顿锋利军士民快时加训练善为优恤内有单弱者或简令代替或择取壮丁或照例佥补或从宜顾募其各镇店村落俱因地顺情立为保甲等法务使所至皆兵随在有备虽遇大警可以互援合势支持保障不致疏虞前项预备事宜务要举行以渐处置得宜不致因而生事扰人其地方诸色人等有谋勇出羣者俱要悉心体察延访招纳中间所属官员有尽心修举及怠惰废事者许抚按官指实举劾以凭奉请黜陟若有贼盗窃发不能扑灭致酿大患或失陷城池者从重处治仍各将所辖地方城池兵马修举过事宜延访过各色谋勇人等姓名开奏查考若抚按官不行着实振举苟且了事及举劾不公者听科道及本部参究施行
　　一欵立庄长以防奸伪嘉靖二年三月内兵部题该御史张景华题为及时修武备以防不虞以求治安事内称各处野外村庄离城窵远中间夜聚晓散出入不明及面生可疑者本处庄人岂有不知盗贼紏合刦掠多有本庄人为向导乞要行令兵备官亲诣所属督同掌印官详审各大庄居民年长有德行有力量及家道殷实众所推服者佥为庄长给与下帖附近小庄隶之仍令置铜锣一面家家听其约束各置坚利器械遇有盗贼击锣为号即行应援跟捉本庄如有聚散不时出入不明面生可疑者即赴官呈报有大失事罪有攸归本部覆奉钦依通行廵抚督行所属但有外来之人潜入彼处审验有文引者容令生理无文引者即便送官敢有不报者村头总小甲罪亦如之

　　名贤论议

　　朱子论兵政之弊后云此事但可责之郡守他分明谓之郡将若使之练习士卒修治器械筑固城垒以为一方之守岂不隐然有备而可畏
　　又云今州郡无兵无权先王之制内有六乡六遂都鄙之兵外有方伯连帅之兵内外相维缓急相制
　　又曰凡为守帅者止教阅将兵足矣程其年力汰斥癃老衰弱招补壮徤足可为用何必添寨置军
　　又郑湜补之问戢盗曰只是严保伍之法郑云保伍之中其弊自难关防如保头等易得挟势为扰曰当令逐处乡村举众所推服者为保头又不然则行某漳州教军之法以戢盗心这是巳试之効因言某在漳州初到时教习诸军弓射等事皆无一人能之后分军作三番每月轮番入教场挽弓及等者有赏其不及者留在只管挽射及等则止终不及则罢之两月之间翕然都会射及上等者亦多后多刘剌以填阙额其老弱不堪者并退罢之他若会射了遇盗贼自不怕他了

　　○附录  

　　墓志铭（邹元标） 
　　墓表（朱国桢） 
　　安我素先生小传（姚希孟） 
　　祭告杨龟山先生文（高攀龙） 
　　像赞 

　　○墓志铭

　　邹元标
　　今上即位二年春庠生安广居广誉疏臣父希范在皇祖朝以戆废匏落半生方幸天日开霁皇恩普及而臣父不待臣每泣罢辄不欲生夫非以臣父未沐官宠之荣也臣父自幼鞠于臣大母吴氏茹荼饮泣备受诸楚具载野史臣父皎皎欲少竖万一以报君父而臣大母幽贞状亦欲徼上恩纶以风闾里而今竟杳然此臣所以不欲生也上哀其情下部议佥谓三吴纯懿士而惜天之不祚世也议上诏赠光禄寺少卿居誉捧而复泣以石上言属余余初在白下一见公谓其人如玉遍以告诸君子后诸君子无不颂予言然予以权幸耽耽当入计遂裹足家山矣意公为众正领袖而公亦感时触事遂落职归与余等同锢籍今不与予等同朝请每与高存之谈之短气嗟乎予忍铭公哉公名希范字小范学者称为我素先生宪伯胶峯公仲子起家乙酉举人丙戌进士官大行人有伟望当入台省而格于年有讽者曰增年可得给事御史公谢曰安生不以给事御史重也竟从选人授仪部主事人又以铨曹郎推公念太夫人遂请南又有讽者曰其少竢公曰安生不以铨郎重也请而得南司封郎诸老惋而惜之曰咄咄安生都门一席地竟不能屈其高如此时里人在政府宵人逢迎虿诸端人如孙冡卿鑨李总宪世达李司寇桢赵宗伯用贤赵少司空南星高太常攀龙吴侍御宏济公起与之争剖其邪正是非判若苍素相不能堪曰故吾取士辄与我左诸宵人从中为难拟旨逮己而落公职里人相顾曰年方弱冠铮铮与天子宰相争是非可否真何必给事御史铨郎重也天佑贞母产此神骏锡山泉水隐然增高深矣公三十年间以一布袍依吴母膝下如孺子慕时以天小艇徜徉山水间不复问人间荣枯事翛然也顾叔时执牛耳为东林盟主一时同侪人拟聚星而间有不自戢者议蜂起至于公无间言此可观公矣予尝铭一玉磬云望之温然即之冷然扣之渊然此殊足以貌公百一而公虽瘗重泉然精光当与星斗俱丽彼当时向贵人乞灵一时轩轰其荣悴今视公何如哉矧公有子居誉居然国器见子如见公天之报公无涯者在此公生嘉靖甲子正月十四日卒天启辛酉四月十三日得年五十八岁世居无锡之胶山其先黄姓苏州悬珠里人洪武中有茂者赘于安明善氏因以安姓四传至国封户部员外郎足迹遍名山交游遍海内所谓桂坡翁也国生胶峯公如山举嘉靖己丑进士选入中秘以同官忤权贵外补裕州均州田民德之祀名宦卒官云南佥宪所至有廉靖声配郭宜人举一子希尧先卒公出吴孺人据存之高公状事胆指确遂抆泪志之爰系以铭辞铭曰子孝子臣荩臣穆以清绝纤尘没而荣死而生示周行此贞珉

　　○墓表

　　朱国桢
　　神皇自壬癸以后权相既殒励精图治一时志节之士竞起持正议争国是者毘陵为最多匪直士尚本然抑亦赵吴二公奋起之余烈也就中有安小范先生者贞而不亢劲而不觕光明磊落中有恬夷超脱之趣气韵日益高学问日益密卒泽于君子之道醇如也吁亦卓矣奇矣公名希范字小范号我素无锡之胶山人父胶峯公如山嘉靖己丑进士选中秘以同官忤权贵各以本品出授官得裕州知州副室吴孺人实生公其母子荼苦具详吴孺人状中殆不忍读公天赋奇颍乙酉丙戌联第年纔二十三耳官行人当入台省格于年不赴授礼部主事迎母入京以方秉家不肯行告改南司封时朝事初变当国者有忮心公上疏剖其邪正是非疏奉逮问旋得释削籍归杜门杜口不涉朝事日奉母极欢而公乃得长享山林之乐矣筑精舍栏竹砌花读书会友于中初余为诸生游梵剎中望见公飘飘霞举如神仙中人比泾阳先生主席东林余谬侧附因得谒公陶然熏人以和晚年慕苕中之胜筑室箐山每过必经余门姑与之饮酒微察其志向澄不清淆不浊见公之性情焉不挥霍而普徧不规矩而方圆见公之经济焉不议论而洞见奥窔不探索而能尽精微见公之学问焉至光宗讣至痛愤累日有执简定应书赵盾举朝谁请讨陈恒之句此其忠愤激发根于天性而孝友慈惠自父母而洽三党者又居家常事不足侈为美谈巳公未卒之先值熹庙龙飞尽征遗贤独以闇然之光尚未之及夷然不以为意既卒吉水南皋邹先生特疏阐明得赠光禄少卿稍为吐气而邹先生复为之志太仆景逸高公特为之状典而明核而有体且寓感慨淋浚之致余不佞特为撮而表之曰此安小范先生之墓官视老子稍逊而风流蕴藉不啻过之可以光千载矣

　　○安我素先生小传

　　姚希孟
　　无锡在江南称礼义之乡自宋李伯纪钱顗陈敏之属皆以直道不容于时又四百余年而有明赠太常顾公宪成暨其弟赠尚宝丞允成光禄少卿刘公元珍今在位太常少卿高公攀龙在野南京太仆少卿叶公茂才诸君子后先上封书所侃侃指陈系正邪进退国运平陂虽忤时贵不免放逐回翔林樾中几被党人之祸而其姓名犹与日月同揭则小范先生其一也先生在南司封因高公以昌言蒙谴遂慷慨上疏极言阁臣误国疏入闻皇上震怒将遣缇骑逮治亡何怒解得削籍编齐氓所以逢上怒怒而旋霁霁怒矣而夺其官复锢之终身其事秘莫能知也先生归而太常顾先生方以名吏部弃官居家纠远近同志相与讲学于东林冠盖辐辏盛于鹅湖之讲席先生夷犹其中廓如也其耳目嗒如也是时显皇帝屏弃诸臣巳深有所中而不可解环召之典非可岁月觊而海内异己每不詧逐臣忧国之心疑诸君子所聚族而谈者不皆性命要渺时有所阳秋臧否于横政大不便遂狺狺申詈不休先生椒兰之好与诸君子周旋靡间而其天资近道颇类于古之陈仲弓郭林宗人以此少宽之其游泳于学也常以弄月吟风之趣解其天弢苏其理縳以归休乎自得所居胶山之麓乔木数百章碧流千顷一抵家辄数月不出出则乘一画舫列绮窻十二图陶元亮张季鹰苏端明米南宫诸贤于其上为五湖烟水伴初以大行奉使入楚登岳阳楼观匡山瀑布归田后游屐多在天目赤城太湖七十二峯间晚年卜居湖州之箐山又卜岕中之桐城坞茶香笋茁时携铛罍就之有菟裘之志即朝事变迁世运往复三十年中直臣遗老皆出而被蒲轮之召总付之不知独鼎湖再宾普天遏密作诗以志感其痛激者勿论婉语有云受遗元老仍增秩进药鸿胪也赐金可谓诗史矣先生蔗生当其甫姙及生于蓐草濒死数矣而不死既干犯圣怒霆轰颷击可死也然不遂以谏死而终以锢死至锢党渐开推辇者行次第及之而长瞑不待岂非命耶死之明年而遗孤赍疏伏阙下白见遗忠今皇帝愍横政大不便遂狺狺申詈不休先生椒兰之好与诸君子周旋靡间而其天资近道颇类于古之陈仲弓郭林宗人以此少宽之其游泳于学也常以弄月吟风之趣解其天弢苏其理縳以归休乎自得所居胶山之麓乔木数百章碧流千顷一抵家辄数月不出出则乘一画舫列绮窻十二图陶元亮张季鹰苏端明米南宫诸贤于其上为五湖烟水伴初以大行奉使入楚登岳阳楼观匡山瀑布归田后游屐多在天目赤城太湖七十二峯间晚年卜居湖州之箐山又卜岕中之桐城坞茶香笋茁时携铛罍就之有菟裘之志即朝事变迁世运往复三十年中直臣遗老皆出而被蒲轮之召总付之不知独鼎湖再宾普天遏密作诗以志感其痛激者勿论婉语有云受遗元老仍增秩进药鸿胪也赐金可谓诗史矣先生蔗生当其甫姙及生于蓐草濒死数矣而不死既干犯圣怒霆轰颷击可死也然不遂以谏死而终以锢死至锢党渐开推辇者行次第及之而长瞑不待岂非命耶死之明年而遗孤赍疏伏阙下白见遗忠今皇帝愍之赠光禄少卿于是乎食谠言之报虽然使食报而尽如先生也谠言亦少沮哉先生生平奉亲孝敦族厚析产让入官恬俱章章可纪而余独捃其出处之大如此余尝与先生游颇知先生不独据家乘芟饬成文也先生名希范字小范别号我素成万历十四年进士官行人以年少避华选授礼部精膳司主事将母乞南得吏部验封上疏夺官以迄于老太史氏曰吾读铨宰恤录之疏多至七十五人而未录者尚历历可数掩卷太息为之泫然泪落也方其一鸣见斥亡所事事相与读书谈道以歌咏明主不杀之恩而蹲踞要地丑直恶正者并其读书谭道而訾之然则忠臣去国何途之从耶呜呼此江潭大夫三年被放而犹讲于突梯滑脂之术也安先生固儒者然不龂龂洙泗而课花责鸟左图右史以乐其余年夫孟氏之训孤臣也曰危且深先生之乐也非乐也其有忧患乎

　　○祭告杨龟山先生文

　　高攀龙
　　维先生学道则承程门之正传卫道则辟王氏之邪说理学气节参和不偏故在宋室既培养羣哲在我朝亦兴起多贤如毘陵一郡泾阳顾子泾凡顾子启新钱子元台薛子我素安子本儒刘子进则正言直谏于朝退则明善淑人于野丹心矢竭于少壮素节不改于墓龄皆先生南来千四百年之真传东林一十八载之遗教也今日讲坛既毁恐岁久事湮谨奉六子配享神灵于以明天地一时生才之非偶圣贤千古传心之不磨尚飨
　　是时珰难方炽忠宪公知必不免于难故释菜于燕居庙遂奉六君子木主从祀道南祠此祭告龟山先生文也呜呼乡贤祀典滥觞巳极至有欲抱主而归者惟兹片席自讲学诸先生外无敢觊觎如先光禄经忠宪论定与顾钱薛刘列为六君子庶几百世不刋与 【 六世孙经传识】 

　　○像赞

　　陈继儒 
　　邹期桢 

　　陈继儒
　　上书削籍几触君相之怒归田讲学几夺圣贤之座负介直而不以气凭陵养澄泓而不因时折挫图史自怡林泉高卧静则闭冺默之门动则由恭顺之路身后赠光禄勋生前未获为王者佐吾所以咨嗟叹息而不敢贺也

　　邹期桢
　　玉树临风丰神映带出人经史能见其大直道不容挂冠早岁眉拂烟霞裳携薜荔

　　●跋

　　古称三不朽立言在所后夫苟行孚乡党节炳寰区即著作罕传无损其为不朽也先光禄弱龄孤露夺志立身早入仕涂不以功名自喜要在实心体国神庙时殿虎相争甲是乙非苍黄莫决霆威屡震仗马不鸣先光禄一再抗疏侃侃不阿放斥而靡悔归侍慈帏角巾布袍依依膝下会端文顾泾阳先生倡复东林于中别扫一室读书静坐表章濂洛之传参悟天人之际时与四方高贤道义劘切气节砥砺而访征君寻安道有江湖魏阙之思非徒山林高寄为也故或推江左夷吾或称关西夫子无如赋山阳之笛者致破流水之琴迹四十年屈伸显晦梗概具见于兹集自疏稿迄韵语凡四卷先曾祖编而藏之迄今三世惧有散轶故重加校录待付剞劂亦兢兢手泽之存云尔乾隆八年岁在癸亥清明日六世冡孙经传谨跋 
