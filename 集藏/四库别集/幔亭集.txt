　钦定四库全书

　　集部六

　　幔亭集

　　别集类五

　　明

　　提要

　　臣等谨案幔亭诗集十五巻明徐熥撰熥字惟和闽县人万厯戊子举人熥负才淹蹇肆力诗章圭臬唐人而不为决裂饾饤之习巻首有张献翼序称其调匪偏长体必兼擅力返古则尽涤时趋所以推许者甚至又谢肇淛谓其才情声调足以伯仲髙季迪微憾古体不及朱彛尊静志居诗话亦谓其七言絶原本王江宁多情至语详阅是集固非尽出标榜当明季诗道冗杂之时亦可谓蝉蜕秽浊者矣闽中诗人自林鸿王蒙诸人以后即推郑继之为冠熥生平喜称继之而卒年仅三十九与继之正同亦一异也集为其弟■〈火勃〉所镌■〈火勃〉字兴公亦以淹贯见称所撰有笔精榕阴新检诸书俱别着録云

　　乾隆四十二年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●幔亭集目録

　　巻一
　　古乐府
　　巻二
　　五言古诗
　　巻三
　　七言古诗
　　巻四
　　五言声诗
　　巻五
　　五言律诗
　　巻六
　　五言律诗
　　巻七
　　七言律诗
　　巻八
　　七言律诗
　　巻九
　　七言律诗
　　巻十
　　五言排律
　　巻十一
　　五言絶句【回环读四十首】
　　巻十二
　　六言絶句
　　巻十三
　　七言絶句
　　巻十四
　　七言絶句
　　巻十五
　　诗余

　　●幔亭集原序

　　诗岂易言哉求其成一家言良不易易况备诸体称大家乎盖工近体者或弱扵古风长七言者或短扵五字即王孟二氏盛唐名家一以清婉称近体一以风骨雄古风且各擅所长况其它乎予友徐惟和氏永宁令名父之子也授玄肖诸童乌属草方之文考少即抵掌而谈秦汉奋力以挽风骚非晋魏之音絶口不谈非六籍之书屏目不视盖病乎世之决裂以为体饾饤以为词故音非朱弦词非黄绢宁弃去不屑就也弱冠尝循例计偕登台展骥都人钦迟朝列虚左诗歌本之古选兴寄备乎开元彬彬然名家矣每停桡见过輙下榻信宿凢三视予诗初见之已无杜徳机矣再见之其善者机耶别去三易寒暑乃出幔亭集二帙予执简叹曰其衡气机矣夫当其兴寄扵山川发愤于岁月周爰扵驱驰宣情于羇旅由乐府而逮五七言古由近体而至五七言絶调匪偏长体必兼善力追古则尽涤时趋可谓头头是道重重发光矣又一字之工闻竒而倾耳片言之巧覩缛而跃心纸价腾涌扵都门箫谱浸淫扵禁掖雕章绮合藻思罗开行且上书鳯鸣解褐鸿渐探其襟抱将扶摇宇内岂区区抢榆所可控而笑哉闽中一时诸子昆弟咸追述大雅取裁风人作者响臻同好景附真足驰骋海内而惟和则独步当时矣予岁方迟暮笔砚都烧徒有辍翰毁草乌能述匠心之源究作者之概乎因不爱其敝帚而答其请之意长洲张献翼序

　　●钦定四库全书

　　幔亭集巻一

　　（明）徐熥 撰

　　○古乐府

　　飞龙篇

　　海上三神山中为僊人居金楼髙崔嵬玉堂结绮疏朝乗飞龙去翱翔登鼎湖骋风周八极飘飘凌紫虚安期同遨逰八公相为徒看日扶桑巅采药昆仑区桑田有变迁人世多荣枯安得乞灵药蜕此凡浊躯一朝生毛羽白日升天衢

　　秋风辞

　　秋风摇落兮草木变衰白云缭绕兮鸿鴈声悲兰为佩兮芙蓉为裳彼君子兮天一方鼓桂棹兮度横塘明星烂兮露为霜歌声沸兮夜未央誓与君兮永不忘人生欢会兮安可常

　　悲愁歌

　　我之生兮在深宫嗟薄命兮事逺戎乌孙老兮语不通征尘起兮多悲风望故土兮心忡忡羡黄鹄兮泪无穷

　　战城南

　　战城南死城北枯骨累累弃路侧为我谓乌逰魂不归臭腐将焉用饲汝安足悲阴云漠漠寒雨潇潇黄昏古城下新鬼声号咷阳九厄战城南空褁革七尺微躯我不惜老死蓬蒿竟何益愿为忠臣忠臣诚可为茫茫穹庐掩骼为谁

　　落叶哀蝉曲

　　西风兮吹襟蝉声兮满林古砌静而叶落凄然感乎予心忆美人于闺房兮方敛袂而沉吟

　　野田黄雀行

　　朝来歩野田田中有黄雀翩翩飞且鸣饮啄亦自若何期侠少年遽尔加矰缴置之樊笼中絷以黄金络微物有至性安能事束缚悲鸣念故羣所志在林薄感此宗庙牺叹彼华亭鹤何如辞网罗髙翔在寥廓

　　饮马长城窟行

　　饮马长城窟水深没马腹朝发祈连山暮宿太原谷男儿事格鬬安能讳杀戮昨日新战败死者什五六残血吹腥风尸骸路相续身死自不悲所痛在骨肉嗟哉杞梁妻哀哀城下哭

　　铜雀妓

　　日暮西陵望但见蒿与莱悲风起四野歌舞有余哀漳河流不返繐帐空尘埃荒台久寂寞雄图安在哉

　　羽林郎

　　昔有羽林郎持戟出未央挥鞭过酒肆招摇都市傍酒家女二八颜色耀春芳黄金为条脱白玉为耳珰越罗裁中裙齐纨制下裳服饰既璀璨膏沐尤馨香不意冶逰子停骖登我堂银鞍耀红日韎韐何辉煌提壶索美酒岸帻据胡床金刀脍鲜鲤烈火炮羔羊酒尽出门去婵媛结衷肠已去复再返解赠紫罗囊君心一何苦君情一何长妇人贵逺别持此非所当还君紫罗囊妾非青楼倡

　　车遥遥

　　车轮何遥遥出门不顾返轮岂不能回君心自难挽听此辚辚声一声一以逺看此两行辙能令欢爱断如何驭者手不肯须臾缓敢望君心回但愿车轮烂

　　门有车马客行

　　门有车马客来从故乡陌乍见虽可欢道旧反不怿试问旧亲宾存亡异畴昔别时诸儿童于今皆半百今时诸壮夫多非故相识旧人居新坟新人居旧宅里社既荒凉市朝多变易累累丘垄间郁郁生松栢离别纔几时光阴如此廹静言思故乡含情泪沾臆

　　白马篇

　　谁家冶逰子捐躯事戎行白马黄金羁驱驰赴朔方兠鍪既焜耀宝剑生光芒良弓悬韎韐激矢藏缥囊仰天射鳬雁俯身射豺狼膂力已絶世捷黠谁能当边风方惨冽壮士临风僵跃马入重围生擒左贤王丈夫思报国安肯思故乡裹尸诚所愿毋然悲死伤

　　君马黄

　　君马黄臣马赤君马驰驱臣马辟易君马登天闲臣马伏槽枥二马同行一马太息

　　临髙台

　　临髙台望故乡下有流水流汤汤羣草委腓万木黄翩翩南雁来回翔揽衣起彷徨美人不见兮断我衷肠

　　怨歌行

　　当时匣中铜于今翳尘土当时箧中丝于今无寸缕磨镜休使光缲丝休使长镜光惊貌换丝长嫌绪乱对镜与治丝两者俱肠断

　　江南弄

　　氷肌皓魄红罗襦郁金裙带悬流苏莲舟荡漾临澄湖临澄湖连臂歌欢不来将奈何

　　龙笛曲

　　于阗玉管流哀音余音寥亮水龙吟调繁指弱忧思深忧思深涕汍澜怀逺道催清颜

　　采莲曲

　　兰舟容与过横塘步摇惊起双鸳鸯罗裙带湿生浓香生浓香红汗滴坐中流奏龙笛

　　逰女曲

　　罗衣半褪飘金缕约束纎腰五杂组日暮采芳临洛浦临洛浦鲜明珠望交甫心踟蹰

　　朝云曲

　　朝云日日阳台上晻暧迷茫开绮帐襄王一去劳相望劳相望梦难醒湘水緑湘山青

　　凤笙曲

　　纎指按节玉参差樱唇缓吸声迟迟吹侬无限心中悲心中悲望逺情何时吹双凤鸣

　　春日白纻曲

　　辛夷半落桃花开金羁宝瑟上春台佳人倦倚阑干曲两两黄莺飞相逐

　　夏日白纻曲

　　緑池风来菡萏香临流照影见妍妆隔花忽听郎歌调自取齐纨障巧笑

　　秋日白纻曲

　　庭槐初落秋气深月中玉腕捣清碪东家倡妇恣行乐酒阑更说罗衣薄

　　冬日白纻曲

　　玉肌起粟寒相侵金壶美酒对君斟麝兰香气罗衾满夜长转觉氍毹暖

　　乌栖曲

　　髙楼四面栽杨栁白马骊珂蹔回首玉壶美酒任君沽妾身十五已当垆
　　微灭银灯隔重幔宛转娇声恣啼唤不辞今夕尽风流只愁明日见君羞
　　帐中弱态含娇妩一夜为云更为雨汝南鸡啼天未明与君还尽片时情
　　月衔半岭灯将灭罗衫掩泪送君别入门独自剔残灯寻思无限夜来情

　　塞上曲

　　将军出北平匈奴争遁走皷振天地昏令出风雷吼边霜裂旌旗塞月寒刁斗系俘受降城屯兵井陉口归来见至尊自献单于首

　　白头吟

　　貌如雨中花节似霜中栢貌改节不移别君意凄恻【一解】妾心如女萝君情如飞絮萝生空纒绵絮飞何处去【二解】嫁君当红颜辞君当白首请君看镜中双鬓何如旧【三解】死树难再荣死灰难再热寄语新欢人莫遣头如雪【四解】含悲下中堂此情空脉脉君心能再回白头应再黒【五解】

　　捣衣篇

　　皎月入房帷凉风吹衣襟逰子逺行役少妇鸣清碪良夜既以永怀人益以深孤鸿唳天际促织吟堂阴余亦别家久涕泣不能禁

　　妾薄命

　　南国有佳人容华世莫比嫁与东邻儿愿言结生死良人轻别离匆匆辞故里朝醉阊阖门暮宿长安市新爱移平生恩情付流水欲促逺人归裁书寄双鲤遗之同心结兼以合欢被人匪金石坚容颜何足恃天涯君不归河清难再俟

　　有所思

　　徙倚向花丛罗衣湿清露乌鹊隠茂林寒蝉抱髙树焚香理素琴聊以抒心愫美人期不来中宵泪如注月色满花阴花阴空竚立何以赠所驩悲歌聊当泣啾啾阶蛩吟喔喔邻鸡急幽会杳无期空令长太息

　　幔亭集卷一

　　●钦定四库全书

　　幔亭集巻二

　　（明）徐熥 撰

　　○五言古诗

　　拟古

　　把袂登河梁秋风惨行色去去天一涯此心长恻恻酒殽纷错陈哽咽不能食思君有梦魂从君无羽翼浮云方西驰羲轮忽已匿微款俱未伸相持空太息会面未有期功名当努力
　　落日不回照颓波无西流人生处世间倐忽如蜉蝣百年伤局促其忧乃千秋一朝时命尽悲风起松楸累累丘土中谁辨王与侯贵亦不必喜贱亦不必忧圣贤多微言达者耼与周斗酒相娱乐虚名安足谋
　　闺房何凄清思君意如捣追恨当别时光景太草草愁款积胸臆恍惚不能道别君未须臾依然结怀抱安得回君车与君再倾倒
　　徙倚髙楼上西北多浮云浮云望不极妾泪徒纷纷丈夫思报国仗剑逺从军十年辽水上生死不相闻
　　洛阳有异卉灼灼生路傍颜色如朝霞百步闻馨香五陵多逰冶观者如堵墙竟日欢不足秉烛飞羽觞凉秋降白露气序回清商嗟哉此异卉倐忽无辉光容华不足恃欢爱靡故常因之感薄俗意绪重惨伤

　　感遇

　　山居絶尘鞅众虑寡所营长啸谷声应抚琴熏风生云流古洞湿雨过寒潭清年光自代谢草木随枯荣且尽杯中酒遑图身后名
　　出门尽秋色策杖登寒山云来幽径迷风急衣裳单林深豺虎嘷洞古虬龙蟠路逺人烟絶日昃不得餐蒿藜蔽田野中心自悲酸嚱吁望絶巘始知行路难不如归林卧长啸赋猗兰

　　咏荆轲

　　荆卿一剑客击筑游燕都许身太子丹生死誓不渝文夫报知已何惜此微躯悲歌度易水慷慨自驱车匕首中铜柱非由剑术疎报秦虽不济千载仰雄图

　　薤露

　　日出何杲杲薤露不长保人生在世间岂能长寿考穰穰陌上尘离离坟畔草殇子与彭籛胡然较迟早瞻彼薤露晞感叹伤怀抱

　　咏怀

　　歳序如转毂一去无还期形容久不逮临镜始叹悲悠悠梦寐间觉寤何其迟处世三十年履厯多险巇世事古犹今此意当自知奈何微脆躯与俗争奔驰奔驰觉生累守静性可怡老庄有明训役役将何为

　　与陈汝大鳌峰宴集

　　四郊散秋色层台结夕阴孤磬出丛薄倦鸟投故林残霞落酒杯微月照衣襟良朋式至止临风谐赏心既蜡阮生屐复为梁父吟■〈口酋〉然发长啸天外有余音
　　振衣陟鳌顶石磴何嵬峩松阴如车葢亭亭山之阿深岩逗秀色古树垂女萝醉来穷幽壑勃窣经危坡孤鸿唳天际野鸟当筵歌人生寡良和不饮将如何

　　逰圆峰阁

　　古阁枕溪滨年代已湮没山势何嶙峋溪声无停歇老树倚云根寒泉溜山骨我来陟孤岑石径苍苔滑朝餐岭上霞夜潄波心月处处烟景移步步清兴发临风开素襟空山坐超忽

　　东际亭晚眺

　　虚亭苍翠间烟霞变竒景微钟起梵音空潭自清影行来竹霭深坐久松风静冥然道心生倐尔尘縁屏吟眺犹未阑残阳在西岭

　　拟登天台山

　　晨兴理轻策扪萝登嶕嶤荒榛隐烟雾絶巘摩穹霄泉声洒飞瀑山容建霞标下有百丈潭泠泠喧石桥凉燠异岩壑雨旸变昏朝遐瞩发清旷溽暑生凉飙偓佺讵云逺羡门犹可招骋此物外观听彼云中謡微风奏天籁淡云缀轻绡结根比华岱幽邃同中条髙情豁然畅尘襟亦已消安得遇至人与之同逍遥

　　春泛若耶

　　春风散藻景山水动微暄桂棹泛兰渚摇摇过前川汀花媚幽壑岸栁垂轻湍环洲屡回复杂树何缤纷微波生镜湖疎钟来云门扬帆意超忽泝流情孤鶱逆楫芰荷脆随波兰芷繁和风驻瑶瑟落日沉金尊山川缅如故畴昔谁能存佳境岂易觌幽怀愿无谖

　　怀陈平夫

　　别子虽未久念子意何深揽衣立阶除凉风吹素襟残钟度微月天籁杂悲吟盈盈一水隔悠悠千里心空山白云满六溪何处寻

　　寄题林晋伯别墅

　　夫子且遁世结庐居青门鸣泉泻悬崖山光当层轩澹澹云影疎谡谡松声繁林宻失寒燠山深忘朝昏薄田足禾黍幽涧多芳荪柴门瞰清溪一径通花源时时命小舟去去过前村惬此丘中赏忘彼朝市喧伊余秉微尚委怀在丘园安得相比邻长啸醉山樊

　　登鼓山大顶

　　晓望屴崱峰振衣涉蓁莽树色逺葱茏练瀑空中响峭壁挿苍穹丹崖悬百丈鬼斧凿鸿蒙玄岩閟罔两我来叩崆峒素心怀孤往萝蔓刺衣裾烟霞随屦杖倚石潄清流顿令神骨爽薄暮日渐暝月印苍苔上忽闻天籁鸣泠泠惬心赏愿言脱尘缨不复絓世网

　　赠陈价夫荐夫

　　明珠无连胎竒卉寡并蒂物类有如此无乃造化忌夫何六溪中产君兄与弟意气倾时流词华振当世顾盼生雄姿中原敢凌厉探讨无勌勤玄心已超诣二陆久不兴芳名尔当继

　　剑浦送顾世卿

　　行行出剑津送君还东吴未能展嬿婉别离在须叟含涕牵君衣相视意踟蹰我无双飞翼何由与君俱君行登青云我尚蟠泥途相隔天一方道路阻且迂会面虽有期秖恐容华殊悲风振原野怪鸟争哀呼送君从此去回首日云晡

　　晚渡淮水

　　孤帆涉淮水天气苦寒冱积雪明长崖斜阳横古渡渔灯隔浦来人烟数家聚前途多风尘故山隔云树栖栖问去津悠悠叹行路逺涉犹未穷徘徊日将暮

　　田家杂兴

　　春风动郊墟村村事农务桑柘荫比邻鸧鹒鸣髙树访旧入城稀持馌归田暮鸡犬识井闾牛羊谙村路此中寡所营悠然有眞趣

　　憩转华庵

　　精庐傍人境虚寂无垢氛食施隔林鸟衲挂前山云池光既澄洁香气尤氤氲猕猴识戒律狸犬嫌腥荤谈深不顾返西岭将斜曛终当逺城市髙卧辞人羣

　　对月迟王元直不至

　　孤馆寂无人寒威满林樾天长鴈影迟露冷蛩声歇当尊翠霭深倚杖苍苔滑故人期不来惆怅花间月

　　春日山居招袁无竞

　　晨起倦簪沐便觉日停午梁间燕哺雏竹外鸠呼雨碧藓盈阶除幽花映窓户裁诗招所驩愁心绕烟树

　　送郑业师之汉阳

　　春风吹栁枝处处鸣鶗鴂七十四老翁犹作天涯别若比少壮游此情倍呜咽贫来褐不完老去头如雪游非尚子怀辩岂君卿舌出门靡所甘苦为饥寒廹湘江道路长楚水烟波阔兹行毋滞淫门人望回辙

　　怀陈履吉久居山中

　　闻君居荒村寥寥谁与侣田叟时往还樵夫或共语吟思倚杖时钓忆临流处髙怀絶世氛闲心寄烟渚此别已徂秋凉风满庭树

　　怀沈从先

　　与君未倾盖吴门费相寻十日不能得嗟哉谁知音故人不我弃题书贻空林感此歳月异伤兹年鬓侵寥寥千古意悠悠万里心花残吴苑暮月落枫桥阴望君不可见思君空自深

　　答葛震甫

　　闽海与吴门相隔几千里君虽吴门居又隔洞庭水不知贱子名何由入君耳云中有片鸿江头足双鲤投来皆璚瑶报之愧兰芷临风怀美人感叹胡能已

　　慰畲宗汉丧子

　　一官不称意拂衣逰五湖书空羞咄咄对酒呼乌乌行年已半百有子啼呱呱丈夫耻内顾仗剑遵长途及君还故里歳月已云徂此儿风格异蹀躞称家驹膝前还复着鲤庭时能趋昨日致书来云君殒其雏知已为痛悼坐客同嗟吁有生本非有无生亦非无达生乃贤者西河非吾徒君今丧子后还如无子初金石有销铄况此脆弱躯古人齐彭殇此意良非迂造化诚小儿无为此拘拘

　　哭林逊肤先生

　　先人同时交什九泉下尘遗老独有君倐然返其真君今归黄垆不患无所亲世上少相识泉下多故人生交有聚散死交千万春死者足相乐生者徒悲辛

　　喜微师自水西归

　　开士从何来云自山中归去住无定迹有如闲云飞随方皆浄土何处非禅机城市虽红尘不染静者衣

　　赋得华林暮雪

　　屏山何逶迤精庐依北郭日暮寒风生旷野同云作俄看雪片繁渐觉襌衣薄瑶华结珠旛玉屑飘金铎跏趺双树林疑是天花落

　　望月有怀唐宗贞陈彦宗

　　微月入庭除疎松散清影山深岚翠浓露落衣裳冷当时月下人踪迹同萍梗对月思所驩此情空耿耿

　　剑浦送康元龙逰吴

　　余自吴门归君望吴门去来往本无期延津忽相遇一望故山云一问他乡路语罢各分离愁心满烟渚

　　听陈振狂弹琴因怀刘道子

　　夜坐松桂丛孤琴理残月流泉澄幽阴微风助清越愁因寄指深兴以余音发悠然山水心怀人向天末

　　南屿田家

　　緑水荫柴门苍山遶茅屋老树鸣春鸠颓垣眠小犊鹅鸭自成羣儿童戏相逐游从里社归税藉农桑出荣辱非所知饱暖愿已足羲皇世代遐此地传遗俗
　　空山布榖鸣春风散墟落夫妻同荷鉏南畆事东作衡门隐者居斗酒田家乐闲惟念子孙老不知城郭安能受一廛鼔腹同耕凿

　　宿云窝赠林熙吉

　　吾党有一士结茅岘山麓庭前罗异卉屋后绕修竹托迹在岩丘结交尽麋鹿水石同弟昆农桑课童仆时为梁父吟闲取离骚读服食惯参苓往来狎绮甪能忘朝市喧不与世情逐谁知锦水滨却有愚公谷朴被时一来同抱孤云宿

　　怀陈惟秦

　　相思一何深相别一何久条风吹蘼芜新火钻榆柳春光渐以阑莫负尊中酒

　　题王玉生山水

　　辋川迹已陈千载寡竒笔王生嗣其徽少负山水癖寸颕幻烟霞尺素生泉石古木荫溪湄虚亭倚山隙一径转危冈两岸分泉脉澹澹柘林黄萧萧枫树赤岩壑互向背云阴变朝夕人境信有之愿言卜丘宅

　　猛虎行

　　上山采蘼芜下山采蘼芜采采犹未巳白日将崦嵫归来逢猛虎咆哮当路隅彷徨何所之林莽多人居岂无桑间人轻薄同秋胡此身虽可噬此节安可渝甘心饲猛虎矢志同罗敷

　　寄林去疾

　　相闻十余载相隔三百里君瞻鳌顶云我梦鲤湖水何以赠所欢因风寄兰芷

　　酬陈汝大

　　曰余少骯■〈骨塟〉寝迹山泽间世路罕所营翰墨聊为驩结交二三子气味芬若兰道谊互相砥文章时往还所嗟非比邻别易会良难君其朂诸子令名当自完继之既以逝大雅声云残吾党嗣遗音矢志回狂澜旗鼓渐以振逸轨尚可攀景光幸自爱勉旃毋多谭

　　寄李惟实

　　岭南多畸人李君称俶傥神锋既俊逸胸怀尤爽朗弱冠奋青云声华满天壤诗宗大厯前文轶班扬上足迹半四方逰道渐以广倾葢在都门投分慰心赏敝帚安足珍乃获千金享易水赋离歌中心发悲怆归卧空山中犹作真人想

　　贻陈汝翔

　　柯屿山水竒之子锺灵秘吾党推白眉词坛标赤帜衡门可栖迟丘园还自贲服食采三秀衣裳裁薜荔天倪既已和纯白无不备但作襧衡狂不下杨朱泪暌违日以长临风思把臂

　　酬陈伯孺春日见访之作

　　予寜不得意幽居嗟陆沉穉子门外呼有客来相寻论心意已惬握手情何深新诗余万言居然正始音谈深梅雨歇坐久春鸠吟日暮别我去怅然劳此心

　　五君咏

　　陈汝大
　　汝大长者流涉世嗟不偶玄牝有精诣黄庭能自守混迹居泥途飘然出尘垢作赋余万言读书穷二酉振响主词盟伊余忝其后非博生前名所志在不朽
　　陈汝翔
　　汝翔好竒古遯迹在柯屿词藻何离离才情尤楚楚能追正始音不作齐梁语臭味既已同素心自相许睽乖劳我思山中正延伫
　　陈平夫
　　平夫貌不扬意气何卓荦耻抱齐门竽甘作荆山璞诗解匡生颐谈折充宗角一饮动百巡贤圣分清浊古道信寡谐正音久辽邈努力崇令名典籍有先觉
　　陈伯孺
　　伯孺秉异姿弱冠冨经籍拓落守太玄异同辨坚白作赋已驰名耽竒自成癖丹青发妙赏磊磊生泉石把臂结词盟微悰永无斁
　　陈幼孺
　　荐夫意气豪逢人作白眼冥心契道诠矢志稽坟典伯仲既齐名君才良不忝大雅久沉沦俯仰知音鲜凌厉向词坛词组人矜善结志在千秋令名尔当勉

　　赴京道中寄惟起惟扬二弟

　　我行值炎暑倐忽还徂秋眷言念同气惄然生百忧驰晖不可驻逝水无停流感兹歳月驶怅以道路修悲端起中夜梦寐居林丘
　　林丘渺何许逺在鳌峰麓叅差多巗峦蒙笼匝花竹遗踪追考盘髙吟动淇澳一落尘网中与世相征逐俯仰思故园凄风满愁目
　　愁目不可极怅望心魂惊仳离足感叹况乎骨肉情愁多无定绪路逺难计程危时幽愤积逆旅孱躯轻凉风天际来呖呖哀鸿鸣
　　鸿鸣一何哀客心一何苦昨发濲溪濵今宿桐江浒平沙飜惊飙崩崖荡零雨中宵蚊蚋喧白昼冯夷舞嗟哉行路难含悲望乡土

　　赴京酬陈汝大见送之作

　　羲轮转南陆天气何郁蒸驾言出江泛婉娈辞良朋握手长太息涕下同沾膺伊余下乘资致逺胡能胜临觞发丽藻要我以飞腾匪惟缱绻笃徒令感叹増小石无完璞勺水无坚氷既愧明徳茂敢期勲业弘三复君子言旦夕怀氷兢芳规在往哲努力将凭陵

　　答袁无竞

　　乍别已不欢久别情转恶凄凄零雨蒙郁郁炎蒸烁遵途忧风波对境怀丘壑濡毫无妙理把酒强为乐遐心寄兰荃秋阴生杜若缅怀挥袂初风景宛如昨逺道伫徽音髙标忆河朔

　　苕溪送元直南还

　　送客情已悲何当更送汝送汝情已悲何当在逆旅此情各自知临行复何语握手立斯须相看泪如雨

　　长安书怀孟郊体

　　烛灭方知黒其明同瞽师脉絶方知死安得称良医文章屡弃置犹有俗所嗤弹射岂不精所惜觉悟迟得失论工拙胜负分雄雌世无鲍叔牙此意谁能知家山八千里策马燕风悲中情徒郁结泠泪空双垂

　　丧车行

　　歳序当杪冬鸡鸣闻巷哭填衢广栁车载道残魂木哀哀薤露声炯炯方相目骨肉有余悲亲朋寡颦蹙当其在世时营营苦不足百年同隙驹一梦同蕉鹿灵爽归山丘枯髅别华屋城郭不相容弃之邙山麓

　　初夏邀黄仲髙孝廉张孺愿太学钱叔达山人张公鲁徐仲和秀才及社中诸子集澄澜阁

　　良辰集羣彦蹔谢区中縁驾言出西郭飞觞湖水瀍澄澜敞髙阁峰阴流绮筵丹嶂互隐伏粉堞相回旋依岸垂栁宻出水新荷圆珍禽响丛薄锦鳞沉深渊芳思结瑶草清音鸣朱弦愿以桂楫泛同将兰■〈艹洍〉搴风和岚翠燠日落暮景延幽赏既已惬旅怀由兹宣白驹聊可絷奉君终歳年

　　送黄明立北上

　　路逺无倦蹄天长无倦翼千里始停御九万方一息未骋康庄途终当受衔勒未能抟扶揺安得惜羽翮之子腰褭姿兼负鹍鹏力行将垂青云非久困槽枥一去登天闲且向南冥适飞腾自有期临岐免凄恻

　　下第述怀

　　匠石屡不顾定匪明堂材渊客屡不采定匪明月胎十年三弃置中情空自哀伤哉吾道非岂乏干时媒叹彼行役苦畏兹年鬓催进退两踯躅坐立空徘徊升斗岂吾志结念居南陔

　　逰铅山观音洞

　　髙秋出郭门名区访灵鹫径路既逶迤林峦错如绣怪石竞瑰琦竒峰自辐辏玲珑似雕镂■〈石含〉砑欲争鬬倚伏形体殊剥蚀肤理皱中有大士岩丹梯转深窦窍从混沌开屋以穹窿覆诸厓地脉藏一隙天光漏巍巍逼苍旻阴阴失清昼澄泓嵓罅停琮琤石齿溜寜云蓬岛遥应笑华阳陋造化播神竒此理胡能叩低回及崦嵫岚翠生怀袖

　　桑溪禊饮诗二首

　　春风载柔遵彼长林我有旨酒与子同斟幽怀既惬玄想弥深悠悠逝波实怆我心
　　暮春有余闲出郊骋逰目桑溪激清湍澄泓递洄洑微暄起川涘轻阴垂灌木羣贤互箕踞浮觞泝溪曲周遭信堤岸斟酌劳童仆石矗防仄倾流驶虑颠覆幽赏豁尘襟余芗散春服尊罍犹未罄羲轮欲回毂俯仰成古今动静悟往复谁哉契我心兰亭有髙躅

　　题陈伯孺画

　　羣山既葱茏诸溪何蜿曲孤亭倚髙冈人家荫乔木苍松盘路岐危桥度空谷地僻无冬春山深絶寒燠乘闲问友生策蹇劳童仆步步出烟云悠悠入花竹潺湲满清听空翠生巾服闲身寄林丘野性谐麋鹿瞻彼城市中风尘空碌碌

　　幔亭集巻二

　　●钦定四库全书

　　幔亭集巻三

　　（明）徐熥 撰

　　○七言古诗

　　帝京篇

　　文皇定鼎都燕蓟三辅黄图夸壮丽九重宫阙何嵯峨百二山河咸拱卫五凤髙楼逼太清六龙御宇泰阶平曈昽晓日升金阙缥缈红云拥玉京玉京金阙倚天开隐隐銮舆复道来云迷翠幰依龙衮露滴金茎泛羽杯平明长乐钟声响九天日月开僊仗豸史台中晓听乌虎贲阶下朝鞭象月照彤墀环佩齐风生青琐旌旗扬髙台突兀比章华上苑纡回同博望我家京洛何煌煌山河锦绣轶隋唐断髪文身俱稽颡雕题黒齿尽梯航三载公交车计偕吏严乐邹枚乘传至黄纸承恩金马门緑衣锡宴慈恩寺勅赐当街上五花金鞭络绎更堪夸市中春色浓如锦身上宫袍烂似霞妆台舞榭层云里粉白蛾黄兼皓齿怙宠翻令女伴憎承欢却得天颜喜更有中涓美少年朱颜白晳珥貂蝉当筵解唱霓裳曲出直常挥碧玉鞭一代豪华称戚里回天转日谁能比薄暮酣歌阊阖门平明取醉新丰市繁华三五上元灯蜀锦吴绫结作棚任从玉漏催银烛不顾银河转玉绳马上佳人金络索筵前公子玉壶氷悬得华灯灯七寳构成绮阁阁千层中宵露冷罗衣湿姣童两两当筵立夜永寜愁凤脑残宠移岂顾龙阳泣侯家绣柱玉盘龙朝朝鼎食奏歌钟翠翘金凤三千队画阁雕阑十二重绣枕春宵开菡萏罗帏夜月绚芙蓉五侯七贵豪华客油壁香车过栁陌花前调笑片时春百万黄金轻一掷春风日日恣遨逰北里南邻乐未休玉颜到处堪回辙珠箔谁家不上钩青钱多买醉红袖暗藏阄投来青玉案费尽锦纒头蹁跹红袖人如玉艳舞娇歌欢不足琥珀深杯醉玉楼珊瑚宝树罗金谷灼灼桃花两颊红娟娟栁叶双眉緑愁萦弱水逺重重梦绕巫山髙六六王孙公子好逰闲往来射猎向西山驱将鹰犬垂鞭去射得狌狸带箭还九衢三市相迤逦车尘白日连天起六郡良家尽锦衣四方贾客多纨绮锦衣纨绮竞豪奢结侠追欢意气賖论交半是萧朱辈托命多于赵李家华堂宴会春风绕一泒弦歌声袅袅香气频闻宝鸭熏漏声忘却铜龙晓春来春去自年年听尽笙歌与管弦但知芳草春风满谁识莺花歳序迁自古奢华岂能久转眼红颜成白首往日堂前罗异花于今门外生衰栁世事悠悠未可知桑田沧海须臾期金张许史今何处冨贵骄奢空尔为

　　听莺曲

　　条风淡荡春将半倚栏忽听莺声乱隔竹绵蛮别様啼遶林睍睆相呼唤相唤相呼不住声声声偏动冶逰情王孙载酒青楼醉美女寻芳紫陌行青楼紫陌春风徧一种娇声千万变彷佛秦筝出谷闻依稀羌笛随风啭秦筝羌笛韵悠扬几处欢娱几断肠闺中少妇悲征戍路上行人忆故乡故乡渺何许莺声何太苦征戍隔辽阳闻莺空自伤莺来莺去自年年听此啼声倍可怜百年愁鬓声中改九十春光舌上迁莫叹韶华如转毂爱莺且赋听莺曲但得长闻栁外声何辞频进杯中醁

　　送逺曲

　　津亭下叶纷如雨客子逺游何处所悠悠一别无还期相对悲啼不能语此去山中经几万劝君惟有加餐饭须臾分手各东西犹听前林征马嘶

　　别离曲

　　丝缰白马黄金勒仆御门前苦促逼叮咛握手蹔踌蹰欲住须臾竟不得心知此别无还期犹问君归是几时心知此别书难寄犹问征鸿何日至为君整辔君上鞍频频勒马回头看无情马足如飞电路转桥回君不见归来妆阁双泪垂此身误嫁逰侠儿

　　寄衣曲

　　流黄机上鸳鸯锦明灭疎灯照孤枕空闺冷月自娟娟絶塞金风何凛凛起视明河漏已残沙场遥望路漫漫罗帏锦帐人何在毳幙毡裘地更寒手剔残灯取刀尺制得征衣寄征客去年寄去无回音此日无由识寛窄寛窄如今未可知几回欲剪又迟疑金刀未下肠先断弱线初缝泪自垂泪垂点点俱成血污在征衣不能灭殷勤为拭衣上痕恐令孤客添愁絶掩泪裁衣逺寄将妾身不及此衣裳衣裳犹得亲君体贱妾空居天一方

　　汲井曲

　　银床斜压梧桐井牵动残丝五色绠臂卷罗绡宝钏髙波凝玉乳金瓶冷沉沉鸭緑浸鸦黄辘轳一声愁断肠碎光揺动阑干湿草根滴露阴蛩泣

　　秋夜曲

　　画幕含春度清吹髙烧绛蜡金盘腻铜龙滴露夜声沈老兎崩云秋影坠银筝断续檀槽语紫雾迷蒙罩金缕蝉衫麟带委罗屏枕花湿透巫峰雨牵丝晓井啼乌急寒螀吊月香兰泣红光渐射菱花台又拂娇蛾写春碧

　　老将行

　　老夫元是良家子少年流落戎行里能将一剑净烟尘几入重围身不死累累金印肘间悬塞上驰驱五十年已羡功勲载盟府久看姓字书燕然一朝谢病归岩壑门外萧条可罗雀身经百战未龙钟犹向人前夸矍铄寳剑年多锋锷销枥中老骥鸣萧萧戎衣挂壁成尘土旧日红旗颜色凋一自投闲经几载请缨壮志还应在遥望沙场愿裹尸犹思铜柱标炎海锋镝今年去备边连营烽火通甘泉多少材官俱束手无人贾勇能登先将军闻此气勃勃目眦裂尽冠冲髪便往投书献至尊雄心誓欲探虎窟据鞍顾盼出辕门埀老还堪报主恩但令此去清沙漠不管金鎗臂上痕

　　北邙行

　　洛阳城外邙山麓旧鬼哀呼新鬼哭黄昏髑髅作人语白昼乌鸢攫人肉新坟古塜争嵯峨世间人少北邙多北邙山中松柏树听尽车前薤露歌人生处世多辛苦贤愚贵贱同抔土不如归去学还丹丹成白日生羽翰

　　结交行

　　酌君金兕觥听我结交行今人结交只结面三杯浊酒倾生平酒酣拔剑多意气死生患难毋相弃出门酒醒各东西此情便已生同异结交难重可悲人情反复谁能知笑谈各已藏矛戟对面眞如隔九疑君不见陈余与张耳当年刎颈徒为尔又不见鲍叔与夷吾千载相知能有几仇隙多生谑浪间睚眦起在刀锥里翟公宾客竟如何一旦门前张雀罗田文座上客常满一朝失势皆分散结交行难重陈世途处处皆荆榛今朝相对且饮酒明日悠悠行路人

　　猛虎行

　　樵采当荒郊林皋猛虎声咆哮欲往避之日在崦嵫旷野啼■〈氏鸟〉鸮四顾彷徨而股栗猛虎张颐展爪扑人食余告虎吁嗟麟兮不食生物践生草尔虎白额斑狸而黒文貌岂不如麟胡为不仁而扑我猛虎前致词我虎居深村饥来啖牛羊牛羊啖不足方思啖人肉人居城市与人伍扑食同类何可数谁言虎猛能咥人世人之猛过于虎

　　侠客行

　　两人市中相耳语欲报深雠谁敢去壮士闻之气郁陶平生侠烈同荆髙髪上指冠泪如雨借问君雠在何许一剑朝辞都市傍素车直指邯郸路刺杀雠人函首归争看颈血犹沾衣主人欲奉千金报问以姓名终不告辞君跃马出都门君但报雠毋报恩

　　去妇词

　　红妆洗尽颜憔悴一片愁心几行泪良人重色轻别离旧日恩情顿相弃含悲含怨出深闺宛转踌躇更惨凄枝头菡萏分连理枕上鸳鸯散并栖鸳鸯菡萏归何处十载绸缪今别去往事翻同坠井瓶余生却类飘风絮忆昔当年初嫁君明珰翠袖红罗裙帐开绮阁连宵月梦遶巫山一段云荏苒光阴如转毂人情日久多飜覆薄命从来怨玉颜娇姿一旦辞金屋万转千回不下堂悲啼那忍别姑嫜君恩似水终难返妾意如胶讵敢忘心知别去难重见手把君衣苦留恋此生无计入君家芳魂愿化孤飞燕

　　筑城词

　　丁夫抱杵城头筑朱颜少妇城边哭哭声未絶城已崩无数丁夫遭杀戮杀戮丁夫就此埋半为黄土半人骸长城未毕山东乱四海纷纷归楚汉吁嗟吕政胡为乎亡秦乃在废扶苏

　　古战场

　　汉家将军猛如虎手执长殳腰大斧白首从征恨数竒可怜性命轻如羽鼔声死兮弓絶弦狼奔鼠窜无行伍良家百万试锋铓枯骨如山委黄土磷火星星点白杨黄云漠漠依边树千载犹闻战血腥夜深不禁啼猿苦魑魅山魈当路号哀声长乱黄昏雨逰魂难返玉门闗怨魄年年成杜宇

　　古别离

　　君身如车轮去去无回辙妾泪如井泉涓涓滴不竭欢爱能几时伤哉此离别萧萧征马向人嘶欲别未别心惨凄深闺不识天涯路但向门前看马蹄送君试折长堤栁立马踌蹰岂能久明年栁发今年枝还记今年送别时

　　征妇怨

　　今年贼陷临洮府杀死官军何可数征夫塞外骨成山少妇闺中泪如雨死生消息总难知欲往招魂又自疑机中几度闻嘶马又恐夫归投杼下

　　废居歌

　　东邻败屋西邻锁残栁萧萧燃鬼火昔日繁华今日衰空堂白昼居狐狸子孙流落不知处歳久荒凉谁敢住井涸池枯灶絶烟寒螀四壁啼秋雨当时宅中歌舞人于今已化北邙尘

　　古怨

　　当时初嫁君貌比杨花好今日与君离貌比杨花老杨衰能再荣妾貌终枯槁君如记妾旧容华但看明年杨白花

　　緑珠诗

　　盘龙洞口双蛾翠玉唾流香脂粉腻三斛明珠艳质归千重锦障秋波媚玉笛声寒响断云凰钗蛟佩舞明君光生凤蜡春厨暖香屑龙炉夜阁熏曲曲莺喉歌懊恼红颜不向青铜老寳砌苔痕蚀百花名园梓泽生秋草一死难酬卫尉恩鬓云斜坠玉钩翻碧莎黄土碎香骨朱楼白日啼妖魂涧中金水流呜咽半寸珊瑚千点血麝气春凝栁絮风佩声夜泣梨花月

　　代闺人答轻薄少年
　　妾本燕赵姿委身事君子忆昔深闺私语时指天誓日同生死一朝执戟赴长安彼此恩情隔万山经年去住无消息何处留连不肯还闻君日日耽游冶蹴踘鬬鸡兼走马醉里常抛金弹丸狂来碎却珊瑚把自矜豪俊又繁华百万黄金散狭邪昨宵赵女颜如玉今日燕姬色似花如花似玉争歌舞欢娱岂识凄凉苦楼上朝朝望白云枕边夜夜啼红雨流年青鬓叹蹉跎冷落深闺可奈何卷帘忽听莺声老又是春光一度过

　　王震甫以王叔明山水见贻答谢

　　王生嗜古元成癖古今图画如山积壁上时时烟雾飞案头隐隐生泉石吾闻胜国有王蒙丹青绰有巨然风幽溪细路已盘曲烟岚树木何菁葱此图珍秘几年所廉者不求贪不与知余夙有卧逰情一旦披图便相许奚奴捧送神飞翻山斋赏鉴忘朝餐焚香再拜谢君赐照乘明珠未是恩

　　题宾月楼空江秋笛二巻后

　　余偶得前辈陈伯炜郑孟宣家藏二巻皆洪永中海内名公之笔剥落者过半矣然残金断璧自足为宝乃合装一巻而作此歌
　　爨下有焦桐柯亭有枯竹何期得遇蔡中郎一取为琴一为笛中郎已死知音稀每有竒物谁能知汨没泥沙弃水火令人往往心伤悲国初至今二百载其人与骨今安在二图沦落在人间墨迹依稀犹未改吾乡陈伯炜郑浮丘两人前辈称风流坐宾楼上三更月吹笛空江万籁秋名公诗句题应徧画图潇洒尤堪羡恍若笛声江上闻尚疑月色楼头见当年弃置废簏中蠧鱼蚀尽尘埃蒙余偶得之发大呌心颜怡悦开双瞳吁嗟乎竒物显晦自有数岂但柯亭之竹峄山桐

　　赠歌者

　　习家池上春昼长主人爱客飞羽觞梨园子弟纷成行少年白晳称陈郎何晏之粉荀令香技掩秦青音遶梁翩翩广袖能回翔修眉髙髻内家妆月中一曲舞霓裳轻敲檀板按宫商顿令四座生辉光苏州刺史空断肠奈何与子非一乡安得相从乐未央人生及时须徜徉莫令两鬓生秋霜

　　题王昆仲画障

　　寒流弥弥泻石壁严霜剥树枯干瘠鬼斧劚石江浒蹲怒蛟吹水奔涛逆鼪鼯狐魅昼攫人丛林灌木无行迹我览生绡毛骨寒披索枯肠动吟魄

　　采真篇送林叔度逰鴈宕

　　壶山烟客持玄箓凌辰御气僊山麓星冠七叶芙蓉颜螭衣霞佩仙家服辞家将作采真逰鴈宕山中访灵族踏断遥空一线虹歴徧洞天三十六云为御兮风为车驾青虬兮叅白鹿蓬瀛弱水岂微茫圆峤方壶堪借宿祇从县圃馔瑶芝不向人间希辟榖知君名姓注仙班聊赠云璈歌一曲

　　送柯秀才还莆

　　逢君何太迟别君何太早朝发越王城暮指壶公道壶公山色凌青天云雾苍茫暗玉鞭匣里祇存冯子铗杖头犹挂阮生钱余钱归去堪沽酒醉后新诗三百首赋才元不让三都何恤纷纷讥覆瓿人生知己古称稀此去何人荐陆机秋风已就图南翮看汝扶揺天际飞

　　述逰篇

　　去年仲冬束行李掩泪辞亲赴燕市今年五月将中旬方能税驾归田里中间辛苦难具陈万里风波愁杀人从来痛定纔思痛回看往事徒沾巾闽溪山水何太恶水似瞿塘山剑阁仙霞岭上气不平黯淡滩头胆将落浙中水浅易胶舟苍头牵缆如伛偻一日才行十数里舲前兀坐空百忧歳除才到云阳下县官正闭奔牛坝停舟三日不得行关吏相逢便相咤扬子长江天际流江豚吹浪神鼍浮长年捩舵神色丧可怜身世同轻沤黄河之水名九曲由来舟檝愁倾覆石尤风急水奔腾隔江少妇将儿哭北方景物更荒凉满目黄沙古战场瘦马驱驰髀肉损酸风射眸肢体僵驰马冲寒过涿鹿四郊倐忽飞滕六千山万径少人行暮抵良乡无处宿长安上策不见収百金用尽存貂裘难从北阙操齐瑟犹戴南冠学楚囚男儿致身苦不早驱车复出长安道风景萧条倍去时尘土侵人颜易老三吴两浙竞繁华此际令人转忆家归家幼子牵衣泣鬓衰面黒咸咨嗟奔走天涯过半载岁月无情不相待人生得志在丘园何必飘零寄湖海行路难空悲酸世情反复同波澜有璞莫向王庭献有铗莫向侯门弹笑杀刘蕡空不第且将髙卧学袁安

　　石溪歌赠林隐君

　　南剑有溪名君竹修竹苍苍溪水緑中有幽人号石溪诛茅垒石溪之曲溪流日夜声潺湲幽人啸傲石溪间石可枕兮溪可潄富贵浮云眞等闲幽人今年八十几足迹何尝到城市白岩啸月遇崆峒青嶂眠云梦黄绮怜余本是武陵人欲向溪头一问津桃花好逐溪流出世上如今不是秦

　　瞻鳯歌为张叔弢赋

　　叔弢父号凤山凤山者长溪之山也尝绘图以当卧逰及父卒而图亦失去者二十载叔弢后复得之携入燕吴楚越间求名公长者纪其事以致追挽之意滥及小子熥熥不敢辞也为作瞻凤歌
　　长溪山水竒凤山幻灵境重冈迭嶂自回环万壑千巗相掩映中有畸人号凤山时时长啸此山间彩云明灭元堪覩梧竹萧森更可攀一朝跨凤归仙府丹崖翠壁空尘土辽鹤千年去不归慈乌夜半啼声苦箧里惟存一画图忽然飞去胡为乎延津无处重寻剑合浦何期更得珠帝悯诸孤怀怨慕五丁曽遣相呵护神物由来不久湮珠还剑合仍相遇张生得此喜还悲陟岵兴歌泪满颐几回欲拟招魂赋到处曽求薤露诗此物遗亡二十载迄今精爽还应在千仞犹疑览徳辉九苞彷佛増文采诸子山中日夜号凤山依旧倚天髙不须人世悲麟丧还羡君家有凤毛

　　王生行

　　王生少负耽竒癖落魄风尘人不识祗从湖海恣遨逰羞向人前嗟厄塞胸中神识一何竒儒雅风流应在兹篆隶由来追史籀时时复作无声诗城西一室大如斗室中竒物无不有花鸟图书可自娱樽罍彛鼎传来久赏鉴能同张茂先翩翩意气更堪怜胡琴劈碎寜论价古剑酬人不计钱与余倾盖称莫逆问竒肯过扬雄宅竹里酣歌任往来花间啸傲忘朝夕朝夕相从酒一樽交情如此君毋谖但能博物复饮酒世事悠悠安足论

　　赤岩吟为大田令谢君赋

　　剑潭之东多石壁四面巉岏如火赤开辟至今千万年岩前蓊郁皆蓬藋上有嵯峨万仞之丹梯下有潺湲千顷波流碧山魈罔两盘其中虎豹豺狼据为宅任是樵苏日往来岂识岩中有竒迹岩中竒迹人不知可怜空使山灵悲谁能凿破混沌窍攀萝附葛相追随谢君本是探竒客年少鸣琴宰岩邑毎学卢敖汗漫逰登临折尽东山屐披蓁燃炬入岩中猛兽山妖都辟易万年灵秘一朝开悬岩絶壁何竒哉一声长啸翠微顶顿使延平潭里白日生风雷构将台榭连云起浮屠屹立层霄里独向岩前望九垓百二关河如黒子吾闻神州三十六洞天此赤岩兮胡为乎不传徐生披图学宗生案头隐隐生云烟愿得借君一苇过剑浦题诗刻石岩之巅岩巅墨迹永不毁邹峄之碑乃可拟吁嗟乎山川显晦自有时世间何物无知已

　　赋得易水寒送人逰燕

　　燕山嵯峨易水流北风吹水声飕飕荆卿驱车不顾返仗剑欲报燕丹雠可怜燕耻犹未雪壮士衷肠空激烈千年往事水犹寒萧萧壮髪能冲冠怜君故是荆卿比翩翩侠气横燕市击筑还过易水濵一声长啸悲风起

　　过邓汝髙别墅

　　一区别墅东山曲几片青山隐茅屋门前埀栁覆清溪屋后长松亚修竹寂寂衡门无俗喧主人留客烹鸡豚衣冠朴素礼眞率依稀如入桃花源弹棋击剑复饮酒世上浮名竟何有君今踪迹已青云我也栖迟甘白首与君相对欢且悲人生会合能几时恐君作吏风尘去此地开尊更有谁

　　寄闵寿卿山人

　　去歳逢君浮玉山江风飒飒吹离颜今歳重过扬子渡烟波咫尺难相遇铁瓮城头一唤君江声汹涌那能闻寸心强对南徐月双眼徒瞻北固云此生应叹交欢浅日日思君长展转几回飞梦到君傍江水茫茫空断肠

　　破镜行为陈大赋

　　美人有宝镜价值千黄金曾与郎君同照影又与郎君同照心一朝分散如萍梗此心虽同不见影金刀剖处鸾凤分十年踪迹不相闻可怜两人持一片此生何处重相见劝君对此休自悲神物会合终有时

　　冬夜同汝翔振狂在杭集汝大山斋

　　玉衡指东露华冷朔飙暗度梧桐井张檠乱谑开双颐铜龙咽漏宵将丙仆御执炙兼进巵筋力跛倚神俱疲客眸耿耿若岩电搜肠呕肝断须髭五人同骋谈天口隔墉魑魅踉跄走挥手出门天宇昏沿衢木栅悬灯守严霜砭肌心恻凄辘轳声断金井西解衣匍匐登床睡四邻咿喔啼天鸡

　　赠胡外史

　　钱塘风景眞竒絶呉山苍翠湖光白山川灵秀萃何人之子飘然自髙格生来踪迹压尘埃湖海狂逰亦壮哉振衣频陟云龙顶仗剑曾登戏马台燕秦楚越行皆徧又泛扁舟过海甸九鲤湖边信短笻武夷山上开华宴逰兴年来尚未央温陵剑水复清漳三秋石鼓簪黄菊五月枫亭摘荔香羡君怀抱何潇洒知君不是悠悠者世路由来遇合难风尘莫怨知音寡伊余癖性好遨逰与子交驩几度秋春风竹外频来往夜月花间递唱酬唱酬来往情偏好漫把交情同草草囊里无钱休叹嗟尊中有酒须倾倒胡生胡生何太竒余每谈诗君解颐自堪意气称吾党不但前身是画师

　　赠王少文

　　王生今年纔十几籍籍香名满人耳已诧文章泻大河更夸神骨澄秋水目下三行腹五车志如鸿鹄书龙蛇遨逰竟日车多果烂漫千言笔有花羡子襟怀何卓荦羡子髙谈何岳岳五色争看鸑鷟文片言能折充宗角日来相见即相欢同心臭味如金兰髙才岂复论长吉年少还应陋子安莫笑相逢频倒屣如此寜馨谁可拟堪叹茫茫宇宙间眼中之人惟有尔

　　九日怀惟起弟客吴

　　去年九月客吴门忆汝凄凉欲断魂今年汝作吴门客一望关河千里隔我家兄弟大参商歳歳年年俱异乡梦回闽海风尘逺目极吴门匹练长秋风飒飒秋光老登髙望逺伤怀抱天涯逰子滞还期篱下黄花为谁好

　　蜀道难送王震甫之临卭省刺史兄

　　蜀道本是蚕丛域古来元不通中国秦帝金牛计太竒五丁费尽开山力鬼斧神功山为开悬崖絶壁真竒哉滟滪瞿塘水势猛波流日夜声喧豗中有畏途称剑阁羊肠鸟道山形恶天梯石栈度偏难鬼见为愁蛇为却猿狖呼羣接臂行山魈野魅作人声愁云惨淡日无色行人此际难为情蜀道之难已如此临卭险恶尤无比风俗由来似吐番州城半遶平羌水君家伯氏贤大夫五马蹀躞専城居几度经过九折阪寜为叱驭无回车闽蜀山川何隔越寻兄万里堪愁絶匕首长飞象耳云马头几看峨眉月于今西北正烽烟羌笛胡笳听惨然中宵起坐肠空断客路思家泪欲连蜀道之难应莫叹长途惟有加餐饭鹡鸰原上正相思劝君休起乡关恨

　　送陈明府应召之京

　　冶城八月秋风起仙吏驱车入帝里白叟黄童拥道周攀辕卧辙情无已一官闽海几年余汉室循良更孰如鲁恭政简能驯雉羊续官清不爱鱼声名久已闻天子玺书召对明光里满县秾桃烂似霞半肩行李清于水新秋乘传到长安五色花骢獬豸冠几多狐鼠争投窜当道豺狼胆自寒酌君酒与君别冦君难借空呜咽至尊垂拱问苍生但道江南民力竭

　　江上答客伤王少文

　　去歳江头同送客江水茫茫江月白今歳江头送客归问君动定空沾衣别去光阴纔一载可怜世事须臾改当日江间折栁人于今枯骨知何在客子闻言双泪垂君亡不待余归时访君不入君华屋日伴孤猿坟上哭

　　七夕曹能始宅上观妓

　　凉风吹动黄姑渚正值牵牛逢帝女一年佳会阻星河数刻交欢罢机杼主人留客当今宵鸣筝少妇红罗绡娇声宛转鸾凰曲媚眼低回乌鹊桥引羽流商歌愈缓玉绳渐落明星烂履坠簪遗乐未休钟沉漏尽愁将旦临别殷勤赠七襄秋宵虽短此情长烛龙已驾扶桑晓天上人间两渺茫

　　建溪逢游宗振

　　与君神交今十载彼此飘零隔湖海击筑应难逢渐离鼓刀何处寻朱亥余也今年过建溪君方弹铗居城西客里相逢发长啸飘飘吐气凌虹霓怜君槖中无所有犹解余钱去沽酒肯将踪迹落红尘自许交情同白首世事悠悠叹二毛灯前相对两绨袍须臾酒尽东西去江上潮平月正髙

　　同游宗振陈伯岑集陈季廸斋中

　　六月溪行苦烦暑日暮维舟向江渚乘兴行歌访故人科头跣足花间语花间相对忘主宾驩呼无异平生亲今朝潦倒斋头客明日飘零江海人

　　西瓯道中寄答伯孺病中见送之作

　　故人卧病空皮骨精气销忘神恍惚枕上犹于笔砚亲题诗送我游京阙诗来字字皆悲辛半嗟疾病半嗟贫况兼离别情思恶空令逰子重伤神三迭离歌声太苦几度哀吟泪如雨君方贫病类相如我也飘零同主父行色匆匆一梦间无由赋别六溪湾空流万里穷交泪未识经春衰病颜一别山川成隔越怀人长对天边月于今枚叔更何人能向君前谈七发

　　西湖飞来峰歌

　　我生性爱游名山黄冠布褐常跻攀一丘一壑稍险怪往往大啸开心颜此峯幽邃称竒絶何处飞来忘歳月自是神灵运化工谁将鬼斧施剞劂山形突兀又玲珑悬厓阴洞遥相通红泉滴沥归深涧碧磴岧嶤接太空森罗青壁如屏障窱■〈穴上叫下〉萦纡非一状岩下时喧万壑声石间尽刻诸天像翠色遥飞九里松白云长出两髙峯冷泉露下澄清溜灵隐风髙送暮钟我到山中歇还陟骇目惊心劳应接竒迹应夸天下无仙都自与尘凡别洞门吟眺欲斜晖坐破苍苔未忍归几片寒云生杖屦半林微月照僧衣殷勤记取归时路日暮云深不知处由来造化妬神竒只恐飞来又飞去

　　灵隐寺寻耶溪上人

　　浮玉山中曾把臂风景依稀如隔世常叹空门无定踪此生何处求眞谛秋风一棹过钱塘闻说吾师在上方扶杖入山急相访灵隐寺中松隐堂方鞋破衲出相见怪我年来华髪变相逢不作世间言指点前山云几片半榻跏趺双树边笑谈隐隐生云烟论交共结三生约出世同叅一指禅新诗别后多如此总是禅机非绮语胜地何须论虎溪髙风不用推支许须臾残照下雷峰送客松关第几重悠悠此别何时遇愁听云堂薄暮钟

　　饮黄白仲娑罗馆兼柬屠纬眞使君

　　主人避客栖空谷长日柴门稀剥啄我来欲证大因縁袖中片刺烦童仆仓皇倒屣出相迎青眼相看无世情狂来叱咤千夫废醉后雄谈四座惊吾曹本是玄都客当日同因酒过谪行满何须恋世縁功成依旧归仙籍色相由来非我身凡夫谁识有眞人片时结构成炉鼎一粒玄珠守谷神仙师授我还丹秘逢人岂肯轻开示能将神气返虚空自有灵光照天地黄白仲屠纬眞蹔时踪迹落红尘何时打得虚空碎同出青天驾鹤轮

　　吴门寻沈从先不遇

　　当年踏徧吴门路十日寻君不知处年来踪迹虽相闻邻人又道移家去阊阖城中多路岐异乡客子那能知东寻西访竟不得惟有残月相追随几回欲向朱门问知君不与朱门近欲向红尘问故人知君寄迹非红尘行尽朱门兼白屋夜深空作穷途哭出城昏黒迷归舟满天风露江干宿

　　七夕词

　　遥天万里银河碧双星却笑孤眠客玉露金风半夜寒罗襦绣幕千山隔天上人间共此宵天孙飜近美人遥应知楼上蛾眉女妬杀空中乌鹊桥

　　题画马扇面赠陈幼谦

　　真龙产自于阗国促腕髙蹄称汗血顾影骄嘶赤电生过都歴块红尘灭此物何年入汉家畨酋作贡过流沙天闲不羡乘黄选内廐寜论白鼻騧扇头一见生惊诧貌出权竒更髙价已识雄姿胜渥洼况看妙手惊曹霸吁嗟此马今岂无安知枥下非神驹九方不作孙阳死世上于今只按图

　　孝友堂慈竹歌为张穉通赋

　　主人家在苕溪曲不种竒花种修竹客来看竹问何名主人竹下吞声哭自言此竹生质竒不产终南非嶰谷物性能同慈母心龙孙爱护知寒燠谁移此竹种庭阶老母当年手自栽已看翠色凌萱草自有清阴覆緑苔老母辞堂今几载此竹青青犹未改黄土年来上板舆红尘久已生莱彩可怜母逝竹空存见竹还思慈母恩主人一语一呜咽座客闻之皆断魂从今品竹修新谱不独湘江有泪痕

　　题顾长卿小影

　　郎君年少称髙格髪未胜冠纔覆额同夸秀骨迈凡儿已有雄文惊座客此日重披旧画图神情虽是容华殊挥毫写照方童稚转眼相逢成壮夫悠悠岁月催人老人生颜色难长好休将青鬓度年华自致云霄须及早

　　分得黄金台送屠田叔转运使赴京

　　燕山日落悲风起百尺髙台留故址满地狐踪丘陇间千金马骨荆榛里至今行客说燕昭爱士髙风久寂寥侵阶碧草空留色翳土黄金已尽销我家定鼎都燕蓟正是黄金台上地万里星槎上汉来诸侯露冕朝天至台前贤士集如云拄笏弹冠谒圣君阳气自生吹黍谷英雄岂说乐将军屠君拥传辞闽海自有髙才轻郭隗休叹盐车上太行何须吊古登寒垒至尊侧席正求才太室明堂日日开白璧虞卿先拜赐黄金寜用筑空台

　　题刘松年溪阁纳凉小景

　　谁家亭馆临溪渚四面苍崖夹平楚树色溪声白昼寒行天赤日无炎暑宾主相看礼数忘笔床茗椀对垆香图中清福难消受愿借虚亭半日凉

　　题髙漫士晚阁溪云图

　　主人爱溪还爱云去年走谒武夷君九曲溪流太清泚千峰云气何氤氲幔亭得预曾孙宴归带白云千万片天风倐忽下蓬瀛吹散长空成组练漫士何年写此图一溪云气长模糊恍疑接笋峰前见还记天游顶上居一别溪头峰六六经年不举看云目愿学宗生作卧逰画图一见心能足

　　题春山积雨图

　　元章不作房山死谁写云山缣素里耳畔如闻滴沥声眼中似见岚烟起浓云朦■〈月董〉树无根涧水奔流野色昏竟日风霾浑失昼行人何处辨孤村画图如此虽堪惜莫贮囊中珍十袭只恐时时风雨来生绡一幅淋漓湿

　　送闵寿卿隐武夷

　　世人逰武夷往往思卜宅一出清溪谢白云山灵无计留双屐始信人间事可哀幔亭佳宴不重开浮生只爱红尘老人世难逃白髪催怜君弃家经几载服食还丹颜未改已识仙都注有名尚疑遗蜕函犹在自入闽天誓不还因縁合在武夷山独携一杖千峰里闲放孤舟九曲间此山元是神仙窟接笋天游双崒嵂玉女妆残峰顶霞金鸡呌落滩头月君今筑室此中居永絶尘縁与世疎回视形骸同粪土能将神气返空虚我也行年三十几半生踪迹多城市入药空烧九转红著书枉识关门紫海外徒闻更九州岛此身期伴赤松逰何时重预曾孙宴同醉仙人十二楼

　　送俞本之山人还金昌

　　满径黄花桑落酒送客关门折衰栁渉世空怀失路悲干时自乏谭天口片刺侯门不得通桂薪玉粒哭途穷半年逆旅貂裘敝一剑飘然马首东劝君休下杨朱泪客里秋风易憔悴伏枕愁为越国吟吹箫归向吴门醉此日诸侯厌布衣可怜穷逹世情非君归莫叹行装薄多少空囊人未归

　　忆昔行题友人小像

　　少年携手同行乐我甫胜冠君总角歳月悠悠去不还眼前风景犹如昨此日看君新画图神情虽是颜容殊所嗟童稚尚如此莫怪故人成老夫我也半生甘落魄君亦胡为恋丘壑髙举犹怀鸿鹄心待时且作龙蛇屈旧事经今二十秋披图空感昔时逰与君相见且饮酒莫遣青铜催白头

　　都门送吴允兆还吴兴

　　燕山三月杨栁新别酒一杯送故人故人仗剑意慷慨仰天大笑辞平津我唱骊驹君驻马送君半是穷交者暮角凄凉起驿楼春云惨淡生原野酒阑歌罢马频嘶千里征途望霅溪独有王孙归未得天涯空叹草萋萋

　　出都门答别邓汝髙贠外

　　十年三上长安道阙下献书俱不报拂袖还山别故人风尘满目伤怀抱长安裘马多轻肥先达何人怜布衣惟君慷慨念贫贱交情如此今人稀凄凉旧事那堪数半榻孤灯寒夜雨载酒曽同醉锦溪看山犹记眠芳墅转盼光阴十载余怜余踪迹仍樵渔空文何以干明主儒术由来生计疎余也今年三十几依然落魄归田里白首何妨老故园红尘从此辞燕市拔剑哀歌日易昏垂杨未折已销魂人生离别足感叹穷达悠悠何必论

　　途中感遇效同谷七歌

　　吾生本是疎狂客几回落魄长安陌弃置应惭骨相屯壮年自失干时策日驱羸马口微吟仰天大笑乾坤窄呜呼一歌兮歌慨慷燕山六月飞严霜
　　二歌
　　归舟归舟黄河曲挥汗如浆苦炎燠水浅舟胶不得行逢人耻作穷途哭髙堂慈母念子深倚闾此际枯愁目呜呼二歌兮歌惨切仗剑指天天为裂
　　三歌
　　有弟有弟俱牛衣家徒四壁常苦饥燕闽相去道路逺别来一载音书稀知汝日夜望我归梦魂常遶天涯飞呜呼三歌兮歌已短一领征衣泪痕满
　　四歌
　　有姊已老有妹贫平生惟此骨肉亲知余流落兼苦辛家庭怅望应伤神廿年踪迹半道路平生壮志成灰尘呜呼四歌兮歌转涩猿狖声哀山鬼泣
　　五歌
　　老妻半世空糟糠少妇席未暖君床男年十五女七歳去年别我俱恓惶丈夫成名既不早胡然久居天一方呜呼五歌兮歌愈急朱颜灯下流黄湿
　　六歌
　　有朋有朋多穷交平生风谊如同胞扬云拓落众所弃数子不敢轻相嘲此日飘零勿复道与君矢志甘衡茅呜呼六歌兮歌且缓伐木声残肠欲断
　　七歌
　　扰攘烽烟何太急四海纷纷飞羽檄但见纵横戎马多何处哀鸣鸿雁集书生徒抱杞人忧中宵起舞空悲泣呜呼七歌兮歌已终黄昏旷野凄寒风

　　彭城行

　　彭城半遶黄河水楚宫歳久生荆杞杀气清秋暗战场愁云白日低残垒楚汉当年几战争喑哑叱咤悲风生楚兵一夕尽归汉帐前健儿皆楚声乌骓不逝虞姬死垓下歌声成变征百二关河属汉家八千子弟徒为尔覇圗百战总成灰吊古还劳过客哀千载沐猴成一笑年深戏马留空台黄河日夜东流去荒城寥落悲狐兎世事兴亡一瞬间英雄枯骨余丘墓休将楚汉论雌雄此地曽闻唱大风试向咸阳城上望离离衰草满新丰

　　黄节妇复明歌

　　黄氏母夫亡守志多辛楚血泪洒黄泉泪枯双目瞽母目瞽儿心苦朝夕吮眸眸未愈母子精诚良可哀一朝忽尔双眸开母目开父目瞑老泪依然滴孤枕

　　分得九疑山送屠田叔守辰州

　　楚都山水称竒险突出髙峰青九点天外巫黔路渺漫峰阴溪涧流深浅峰峰相间色参差无数青螺镜里窥变幻烟霞看莫辨满天云雨望堪疑重华当日巡南服驻跸苍梧穷地轴一夕龙髯上鼎湖数声鸾吹传空谷鸾吹龙髯去不还湘江帝子惨朱颜愁眉久锁锋前黛血泪长留竹上斑山色含颦望巡狩时时似听箫韶奏飞瀑寒流到处竒丹崖朱洞天然秀潇湘烟月洞庭云逺岫聨绵一带分鹧鸪夜呌黄陵庙狐兎秋悲虞帝坟古迹荒凉不堪语果有啼烟兼啸雨使君剖竹向荆门正近潇湘洞庭浦有时行部拥双旌定吊娥皇与女英风前好荐琼芳把月下如闻环佩声九疑峰影何重迭峰下褰帷劳应接怀古寜辞驻一麾搜竒不惜停双屐揺揺桂棹楚江濆袅袅秋风木叶闻遗我不须搴杜若骚成只待寄湘君

　　题盛行之画梅巻

　　盛君画梅太竒絶老干如龙更如铁笔底幽魂冷不彻满纸枯株三丈雪六月披图身欲僵一堂坐客皆闻香就中先辈多评章佳者长沙之李华亭张当时此物果谁有杨公成玉扬州守公也珍之若琼玖自谓此图传不朽子孙弃之同敝帚百年竟落他人手峡水林君偶得之不惟爱梅兼爱诗犹记当初兵火时居民鼠窜家流离书籍图画焚无遗此图藏之髙树枝倭奴虽黠那能知淫雨沾湿寒风吹鬼神呵护无损亏吁嗟此图亦已竒付与妙手重装池千秋万歳无离披千秋万歳无离披东阳骏

　　题薛晦叔小像

　　谁将缣素开生面神骨如氷目如电童乌文藻自堪夸洗马风流今再见画史挥毫未入神十分纔得几分真有时鹤氅行微雪人比丹青更出尘

　　题陈仕卿蕉雨亭

　　虚亭四面芭蕉緑疎雨潇潇听断续几点啼残屋上鸠数声滴破隍中鹿洗尽红尘翠色寒美人含泪倚朱阑题诗好趂初晴后醉墨淋漓湿未干

　　题朱竹

　　根如赭虬髯叶如丹凤尾有时截作钓鳌竿珊瑚乱拂桃花水有时掷杖化为龙白日青天赤鳞起能将红雾变苍烟产在朱明几洞天须臾绛节生彤管只向松间滴露研

　　陈伯孺兄弟水明楼春宵听雨歌

　　我家有斋名緑玉斋前种得千竿竹君家亦有水明楼半亩方塘山影流君频访我鳌山麓我每寻君溪水曲与君来往十年余到此楼中几回宿今春买棹来相寻峡江风起波涛深楼中宾主黯相对四山阴翳生淫霖檐前坐听声声雨聊把琴书供笑语烛尽犹然兴未阑诗成自觉心相许潇潇风雨莫深愁百尺楼中且蹔留凭君貌出巴山夜一幅丹青当卧逰

　　霞林樵隐为梁逸人赋

　　山中一道明霞起照得林峦色俱紫初疑晴彩结为帷还讶余光散成绮林间彷佛见髙标白日青天挂绛绡梁君霞外神仙客时向山中称隐樵斧柯来往壶公谷伐得晴霞成几束晓起常依洞里行夜深祇傍岩边宿担头挑得赤城归却似桃花片片飞斫来自足山家业服处眞成隐者衣殷红满目看如绚朝暮阴晴千万变此物由来髙可飡愿向深林求一片

　　美人买铁马歌和幼孺

　　瑶宫僊子遗环佩百结流苏向空坠半天乱逐片云飞无数琅玕一时碎赵璧隋珠半已残重将彩线串团圞良工持向街头卖临风忽听声珊珊珊珊送入妖娇耳玉笋提携心暗喜探得青蚨出锦囊买来挂在雕檐底一阵微风一阵声美人含笑闻琮琤飘扬祇益春心动凄切翻令午梦惊铜壶夜静催银箭留得檀郎宿深院却爱邻姬睡乍酣玎珰莫向空中战

　　题陈伯孺效漫士山水小景

　　龙门待诏髙廷礼兴到挥毫写山水黯淡峰峦朦■〈月董〉云一生学得南宫体三絶声名重昔时画成题咏墨淋漓总縁人品压流辈以兹并重无声诗流传歳久虫鱼蚀半尺氷绡难论值龙门去后墨池干画史谁能继其迹陈子湾溪我辈人应疑待诏是前身一时词翰推双美点染云山更有神满目烟霞浓复淡复岭重冈连断岸偏于米老得风神难与龙门辨眞赝歳月惊看忽十年灯前隐隐生云烟诗成戏笔题其上留作人间寳墨传

　　题马逺山水

　　幽人野性耽空谷一簇葵花数竿竹盘石■〈山钦〉﨑出涧阿流泉湍激交林麓清宵露坐月光迟稚子支笻背后随林下水边无俗物既堪图画又堪诗

　　漫亭集巻三

　　●钦定四库全书

　　幔亭集巻四

　　（明）徐熥 撰

　　○五言声诗

　　咏古镜

　　青铜留美质玄锡出良工剥蚀殉秦冢悲欢照汉宫挂壁菱花艳藏匣桂轮空佳人时拂拭莫使素尘蒙

　　咏百花画帐

　　罗帷图百卉晏寝自生香不羡雕栏艳犹如金谷芳娇枝沾暮雨弱干耐秋霜更有双连理夜发合欢床

　　咏熏炉

　　范金呈丽饰长向兰闺爇笼袖玉肌温熏床珠被热永夜焰常燃残更芬不灭佳人梦乍醒枕畔添香屑

　　咏美人昼眠

　　金钗斜欲溜玉枕倦相依瞢腾含媚眼展转皱罗衣汗沾香粉腻幔隔黛痕微梦只萦闺阁不逐楚云飞

　　咏美人理髪

　　犀梳流半月蝉鬓乱浓云钗梁缷巧饰膏沐散余芬埀肩遮寳珥委地拂罗裙新作盘龙结含笑问夫君

　　咏美人观画

　　国色看如画丹青疑是眞谁能分丽质各欲竞丰神江滨有两艳下蔡见双身只恐朱颜谢不及巻中人

　　题画鹤

　　在阴胎化质缣素写珍禽差池出玄圃凄切逐瑶琴凝霜时振羽警露有余音乘轩虽窃宠终衔恩遇深

　　题画鹿

　　画图呈瑞应灵物着天休浮江同濯濯呼侣各呦呦青莎腾或倚丰草伏还游苍玄几变色遐算踰千秋

　　赋得欲笑翻成泣

　　悲欣无定态啼笑一时并粉痕欢眼注铅水妩容生两犀方奋齿双筯忽吞声谁云射雉乐翻作泣鲛情

　　七夕咏牛女

　　银河低彩幔珠箔卷针楼星丸弹灵鹊云锦幙牵牛欢憎今夕促泪续去年流何当延兎影长将凤驾留

　　美人篇戏赠陈叅军

　　兰梦方征吉倾城得细君纎看眉上月浓爱鬓边云听琴猜断索织锦辨回文共夸新妇好真可配叅军

　　和陈叅军送客未还闺中有望

　　别虽无百里情亦似三秋熏香虚侍寝看月怯登楼心慵朝镜掩望切晚妆留知君南浦泪不独送人流

　　为屠田叔太守新姬催妆

　　灯光满九衢弦筦待名姝羞嗔夫婿促娇倩侍儿扶鬒浓耀寳饰佩响按罗襦含颦疑有态敛色看成都欲泣声先颤将行步复须梁惊栖玳瑁枕怯索珊瑚除钗劳屡唤近帐费低呼情通呈脸晕语涩静唇朱兰膏熏戺闼香气郁流苏展转动金钏绰约见氷肤使君今有妇五马不踟蹰

　　幔亭集卷四

　　●钦定四库全书

　　幔亭集巻五

　　（明）徐熥 撰

　　○五言律诗

　　出塞曲

　　羽檄交驰急横戈赋逺征五更边地角双泪汉臣缨夜月闗山影秋风陇水声何时安絶漠归去报承明
　　穷冬生朔雪寒色满交河絶塞人烟少荒城戍角多关山同汉月部落半羌歌欲破匈奴胆君王莫许和

　　陌上桑

　　贱妾是罗敷条桑向路隅卷衣伸玉腕掩袂谢金夫干弱揺丝笼枝繁罩绣襦蚕饥归去急五马枉踟蹰

　　巫山髙

　　宫殿伤芜没峰峦入杳冥猿声经峡惨山色近湘青神女魂何处襄王梦已醒朝昏见云雨犹自想精灵

　　梅花落

　　繁花生絶塞春至几枝空舞杂梁园雪飘随庾岭风妆台香点砌官阁影辞丛少妇髙楼上含凄曲调中

　　折杨栁

　　别时曽一折羌管不堪听愁锁眉同翠娇回眼共青征途悲雨雪古驿望流星却恨飞空絮随波化作萍

　　关山月

　　一片关山月悲欢望不同穹庐光照海沙碛影连空轮满开秦镜弦斜倚汉弓年年三五夜魂断玉楼中

　　陇头水

　　秦川分两水呜咽不能休饮马氷犹冻磨刀血半流东西随陇坂逺近入边州万古声无尽惟添征戍愁

　　紫骝马

　　蹀躞横行意悲鸣恋主身金鞭垂汉月玉勒控邉尘影絶追奔易蹄髙转战频不辞流汗血未可事和亲

　　铜雀伎

　　铜台遗令在玉座主恩非旧曲流哀管余香散舞衣繐帷空寂寞罗绮失光辉日日西陵望君王归不归

　　送人赴安西

　　离亭征马嘶送子赴安西后会知何日前途方鼓鼙天寒白草瘦沙阔黄云低所惜同心逺能无心惨凄

　　题方广岩廨院

　　叅禅觅野寺凉月满空山行到丛林里溪流隔几湾老僧拥衲坐孤鹤闻钟还回首来时路渺茫烟霭间

　　塞上逢故人

　　胡笳声正喧一骑向秋原偶尔闻乡语因之伤旅魂停鞭问姓氏掩泪叙寒暄未尽悲欢意沙场日又昏

　　送僧还山

　　深林长闭关歳久欲西还落日人烟少秋风梵磬闲锡飞孤鹤外衲过断云间应叹无期别相寻何处山

　　元夕集宗少府宅

　　胜地春光早开尊卜夜驩更深银烛短风细玉箫寒露气凝疎幌花阴罩画栏六街冶逰子香雾扑雕鞍
　　令节逢元夕春光此地偏竹枝逰女唱桂酌主人传渐觉银河坠还惊珠斗悬悠然归路晚万井散灯烟

　　溪行

　　空山收晚照秋色满川原碪杵谁家妇鸡豚何处村丛林喧怪鸟絶壁挂孤猿白髪髙堂上遥遥正倚门

　　重宿灵源洞怀珠上人

　　重借蒲团宿吾师已度杯烟霞虚白社衣钵入黄梅犹忆无生偈空余般若台灵源今夜月依旧照苍苔

　　送陈平夫归六溪

　　送尔出闗门潮生野渡喧离心数行鴈愁思一声猿月暗迷前浦林疎见逺村今宵灯影里相忆倍销魂

　　乱后经电白县有怀故园

　　一夜搀抢落东南乍息兵黄云依旧垒白骨委孤城八口蛮烟路千家野哭声故园残月影偏向马头明

　　樵川道中

　　停舟当薄暮古寺报昏钟茅店斜临水柴门半倚松云萝催暝色霜叶老秋容片月飞清影寒山翠几重

　　送邓郡丞擢河东转运

　　征马忽闻嘶飞花趂马蹄一官司斥卤万里隔云泥路入滹沱近城连恒岳低知君纔驻节名已震关西

　　舟次小箬溪遇邵广文梦弼话别

　　邂逅白云边停桡一问玄去沽桑落酒来醉广文毡月色催更柝霜花压钓船相逢俱逆旅明日各风烟

　　剑津夜泛

　　夕翠飞丹壑葱茏色不分神龙前代化山鬼隔村闻零露清残月流星入断云溪边髙阁在何处遇雷君

　　度何岭忆家

　　乡泪正纷纷猿声到处闻孤峰遥耸翠怪石自成文忆弟吟春草思亲指白云投繻向关吏何意学终军

　　塔岭道中

　　树老根盘郁峰竒势不齐单车穿宿莽双巘夹清溪古驿喧猿语荒郊印虎蹄王孙归未得愁见草萋萋

　　仙霞晓发

　　早起肃行役寒威何太严防身惟短剑沽酒有长髯故国山河尽愁心日夜添鸡声催出客残月挂茅檐

　　度西阳岭

　　絶巘疑无路披蓁雾里行千寻皆鸟道四壁半猿声田父扶犁出山僧倚锡迎停骖聊买醉霜月满孤城

　　舟次龙丘遇尹光禄留饮赋谢

　　黒髪朝叅懒听松枕石眠胸中才八斗门下客三千望气关常紫挥毫草正玄自惭同侣笑休觅孝廉船

　　西湖立春

　　春色薄城阴东风到武林暖回邹子律病作越人吟儿女他乡泪莺花故国心西湖有狂客相对酒杯深

　　王百谷招饮半偈庵

　　歳晚过吴市飘零念此身投君三指刺醉我百壶春名下无虚士天涯有故人相逢谈半偈江上月华新

　　毘陵舟中

　　行行惊歳暮孤棹滞天涯逺岸经桥合寒流抱郭斜何人分竹叶无使寄梅花苦为微名累萧萧两鬓华

　　南徐除夕

　　倚棹南徐下燕山北望遥客程犹未半残歳只今宵乡泪当孤烛愁心逐夜潮髙堂有白髪何意向云霄

　　扬子江望金山寺

　　纔过扬子渡便觉气萧森地势分南北江流自古今浪翻塔影动云拥寺门阴未惯风波苦空余涕泪深

　　漂母庙

　　淮水流无尽荒城古庙存何人怜国士老妪识王孙虽有千金报寜酬一饭恩平生知已意难与世人言

　　任邱道中

　　马足怯春霜燕山路正长生涯惭小草离绪寄衰杨白骨新邱垄黄沙古战场平安空有信来往少同乡

　　李惟实过集客舍

　　击筑过燕市逢君醉浊醪龙门叨御李虫刻愧投桃岁月虚长铗风尘暗大刀可怜灯影里相对两青袍

　　出都门怀程五表兄

　　献策不得意呼童便束装人皆悲失路我独喜还乡拓落嘲玄草驱驰愧緑杨归寻河朔侣同擘荔枝香

　　游虎邱寺

　　一棹过兰若斋心礼法华荒坟深踞虎古木乱栖鸦宝塔凌空逈幽岩逗月斜生公讲亭在何处有袈裟

　　同吴之卫马云卿饮张幼于曲水草堂

　　两度过吴市今来得问竒榻从花下设人在竹间窥座客皆黄髪先生自白眉名园依曲水芳宴共题诗

　　谐赏园别顾世卿

　　共醉尊中酒惊看别后颜神龙分剑浦羸马出阳闗园似逰金谷人如行玉山相逢又相别空有泪潺湲

　　午日过江郎山

　　车度蒙茸里侵衣树色凉土音闻越客山色见江郎萍梗悲逰子菖蒲忆故乡龙舟何处竞箫鼓断人肠

　　至家

　　故里经年别今朝慰倚闾关河空阻絶歳月易居诸燕麦埋荒径莺花老旧庐莫嫌金已尽还有一囊书

　　行脚僧

　　何年辞故院足迹徧云天有寺皆投宿逢人便结縁木杯穷歳月锡杖老风烟人境元成幻行藏总是禅

　　旱

　　入秋犹不雨望已絶三农处处忧豺虎村村祭土龙人情皆悯歳天意岂干封米价腾如此军储不罢供
　　上天未悔祸四野正皇皇溪涧水亦涸桔槔何处忙诛求今正急谁敢议开仓苦乏谋生策须求辟榖方

　　嵩山寺赠浄上人

　　古寺门空闭青林紫衲僧风传斋后磬雨暗座前灯经不念中品禅能叅上乘夜深谈半偈无愧佛图澄

　　芝山寺逢游元封兼怀宗振

　　当年曽一面此夜遇禅居乍见不相识惊看鬓渐疎阿咸元自逹痴叔竟何如别后余玄草毋忘寄敝庐

　　春兴

　　入春纔数日春意满疎林苔补阶前色禽传竹外音山容开晓霁云气散轻阴虚室无尘想泠然物外心

　　访瀚上人

　　遁迹芝山寺长年不出龛行深忘色相客至但和南传世灯千劫随身经一函无言即真意禅理岂须谈

　　溪行晚眺

　　溪上欲黄昏潮平浪不翻钟声云外寺灯影水边村荒坂牛羊下前林鸟雀喧桃花最深处莫是武陵源

　　清明客中寄惟起弟

　　迢递京华路风尘多苦辛可怜三月暮又负一年春故里莺声老天涯栁色新孤灯风雨夜忆汝倍伤神

　　同王玉生惟扬弟登剑州明翠阁因怀宗思兼先生

　　髙阁倚崚嶒年来几度登危栏紫野竹怪石抱枯藤上界空香坠前山翠色凝因思旧逰者望断白云层

　　王台驿

　　古驿枕溪流羣山抱驿楼滩声寒午梦莺语动春愁芳草王孙路桃花渔父舟白云与流水相对共悠悠

　　舟行

　　空山驻夕阳山色更苍茫隔岸苹花白满汀芦叶黄寒蝉抱树咽金气侵衣凉此际溪行者能无思故乡
　　舟行正暮秋晚眺思悠悠驿路当溪断渔家傍竹幽山阿全隠寺石罅乱回舟坐听寒溪水潺湲日夜流

　　秋日同汝翔伯孺惟起集汝大山斋

　　髙斋秋气清残暑坐来轻竹外商飙度松间天籁生一杯桑落酒千载薜萝盟我辈疎狂甚谁当嵇阮名

　　剑浦得幼孺书

　　别君经一年迢递各云天彼此有消息全凭书札传鴈飞九峰外梦到六溪边把臂知何日开缄空惘然

　　病中迟陈道育不至

　　幽斋啼暮禽扶病自沉吟孤烛当残夜疎钟度逺林月窥松隙小云闭竹房深空有怀人意杳无车马音

　　赠陈元之刺史

　　先生宗炳流山水卧中逰隐矣能自适澹然何所求紫云当日梦黄菊此时秋投老六溪上依稀如十洲

　　慰陈振狂失钓艇

　　一夜秋江涨闻君失钓航声应停欸乃歌忽罢沧浪荻岸空残月芦矶但夕阳遡回知所去宛在水中央
　　枯缆何时絶飘然叹断蓬岂知渔父枻翻作楚人弓鹤侣今谁载鸥羣旧已空中宵频起望或有石尤风
　　青钱费几缗买棹作渔人岸火焚孤缆秋风罢钓纶飘零疑海怪去住听波臣不返縁何事君其问水濵

　　歳暮懐郑六初

　　忽忽歳云暮天涯客未还梦回瓜步月人隔秣陵关驿路梅花瘦空斋竹影闲何时理归棹相对说青山

　　夜坐

　　空斋寒似水独坐倍凄然叶响林间雨风声竹杪泉应门双鹤睡照佛一灯悬暝色生萝径飞来絶壑烟

　　歳尽

　　范叔寒如此其如复逼年文章能作祟吾道合迍邅吏预催官税门多索子钱纵然贫到骨不敢怨皇天

　　苦雨

　　淫雨经旬月蓬蒿掩敝庐饥乌藏树杪行蚁徙阶除天意髙难问云逰迹渐疎山中蓑笠在长日自挥鉏
　　竟日云阴合千峰雨脚连田禾烂欲死平陆溃成川竹径坐来恶蕉房听可怜因之废栉沐白日枕书眠
　　九夏苦无雨冬来何太繁冥冥翻浪急莽莽塞天昏野服沾松翠空墙绣藓痕山斋幽寂甚愁绪岂堪论

　　约汝大汝翔振狂惟秦在杭藤山看梅

　　藤山梅万树冬尽一齐开粉面怀人瘦香魂入梦来翠微将失色玉屑渐成堆昨得花神檄迟君共举杯
　　梅坞余残雪疎枝冷不禁去招梁苑客同作灞桥吟十里花为市千家玉作林愼毋披鹤氅树里恐难寻

　　同汝翔在杭看梅先宿芦中矶

　　雪后寻梅坞芦中问钓矶榻同陈仲举诗得谢玄晖朔气凝青幌寒香动翠微前林春色好折得几枝归
　　白龙江上路五里即默林蹔借芦中宿同谐物外心清霜明竹屋凉月坠花阴姑射僊人梦朝来不可寻

　　芦中矶晓起喜汝大惟秦至

　　犬吠荜门前遥惊石榻眠携来双竹杖穿破一林烟袖出梅花谱囊添曲米钱歳寒盟不负同醉白云边

　　晓起看梅

　　花神催晓梦枕上忽闻馨路指默林白尊携竹叶青萝衣沾宿露藜杖带寒星积雪看如絮前村作杳冥

　　秋夜汝大见访留酌

　　故人当夜至倒屣出相迎坐久诗情发霜寒酒力轻残更听渐促微月欲西倾分手柴门寂惟闻天籁声

　　哭同年黄绍馨孝廉

　　同领乡书者才名君最先赋成栖鹏日笔絶获麟年堂有双黄髪家无二顷田交情尽一哭泪洒寝门前

　　喜林逸民山人再至

　　相见各欢悲风光异昔时如何赤城客又赴白云期情以重来宻诗从别后竒试看双鬓里添得几茎丝

　　春日闲居

　　草阁春方暮柽阴日未斜蜗涎分断壁莺语共邻家曲坞藏修竹轻云覆落花卑栖有至性长此卧烟霞
　　茒屋依青嶂蒲团坐白云新茶烧竹煮老栢杂香焚壁古苔纹见林深鸟语闻冥心忘早晚花外已斜曛
　　一室通幽径群峰列翠屏空阶半夜雨新竹几行青山果猿争拾岩扉鹤自扃花间闻剥啄客借太玄经
　　焚香坐翠微山色入荆扉日午鸟啼歇门闲人迹稀休粮孤鹤瘦积雨野蔬肥欲识静中意白云天际飞

　　宿陈七吸江亭

　　髙谈当子夜人世几今宵共步芦中月因歌竹外桥孤琴清澹露寒磬落归潮此地堪栖隐频来岂用招

　　乌石山赠僧

　　鹫岭白云边茒庵只数椽污泥皆浄土人境即诸天山现空中色花明定后禅蒲团今已烂趺坐不知年

　　风雨

　　风雨来何骤虚堂白昼阴木催愁破屋巢落不归禽水入花畦乱云埋竹坞深残虹开晚霁飞瀑满遥岑

　　宿林熙工面壁洞

　　精舍锦溪东依然梵宇同一灯禅榻寂孤磬世縁空花散诸天雨松生万壑风池光与月色相对意无穷
　　古洞傍岩阴烟萝一径深白云皆幻迹碧草自禅心日午风旛影月明霜磬音已空人我相任是世人寻

　　同林熙吉邓汝髙游锦溪竹林

　　一路尽苍苔浓阴画不开山依迂涧转泉逐断桥来同坐松间石还倾竹下杯隔溪烟磬晚欲别又迟回

　　水西迟陈伯孺不至

　　之子来何暮相思漫倚楼望穷平楚月魂断锦溪流对酒不成醉看云何处留几回沙浦上数尽往来舟

　　送陈十二仲溱归柯屿幽居

　　怜君复失意别我向南还落日□□渡春风柯屿山马行青草逺人语緑杨闲归去应垂钓溪流第几湾

　　过白云寺

　　寻僧到白云便觉逺尘氛古道少人迹流莺处处闻泉声归涧寂山色过桥分坐听疎钟起空林正夕曛

　　送刘季徳还岭南

　　尽此一杯酒送君心黯然魂飞瘴岭外路指海云边春老花随马潮平月到船相思当后夜闽粤异风烟

　　送张叔弢博士自永嘉还长溪

　　青毡坐未暖白马永嘉还梦绕龙湫水门当天姥山悲风起渡口落月伤离颜一望一惆怅思君空闭关

　　怀郑四琰客边

　　仗剑干明主壮心殊未休风尘闽海梦烟月蓟门逰相忆坐与卧去家春又秋君怀弃繻志当斩楼兰头

　　送黄博士典试之楚

　　送汝正秋初河桥栁渐疎忽飞闽海鹢去食武昌鱼湖水连官驿湘云拥使车圣朝方急士早上荐贤书
　　万里楚天色君行意若何収将和氏璞听遍郢人歌颿影洞庭尽马蹄衡岳多胜逰知有赋莫惜吊湘娥

　　送周乔卿

　　交驩纔半载歳晏复离羣马上程三日囊中钱几文行藏元似寄世态总如云莫笑吾贫甚梅花可赠君

　　歌者陈郎戏作姬妆即席调赠

　　梨园推丽质结束作妖姬妙舞风前合清歌云外迟彩衣裁袖窄翠钿压眉低何必悲黄鹄愁多貌不移

　　建溪中秋怀马季声诸子

　　对君不能欢乡心有万端青天一片月白社几人看叶落知林瘦溪深觉夜寒南飞见乌鹊何意独凭栏

　　关门晓发

　　关门何处通路入乱云中鸡唱逐残月马蹄随晓风泉飞秋涧响叶尽暮山空感此封疆异离心谁与同

　　九日集张幼于曲水草堂

　　虚亭来爽气秋色满疎篱楚客纫兰佩吴姬唱竹枝假山遥对户曲水暗通池不负登髙兴浑忘故国思

　　寄惟起弟

　　别来音信稀忆汝忽沾衣细雨孤帆逺长天一鴈微魂随青嶂断梦与白云违明歳黄花节知余归未归

　　浒墅关逢王百谷

　　才作吴门别重逢在水涯青蚨沽緑酒彩鹢载黄花坐久潮初满谈深日易斜虎邱一片月相送到京华

　　金昌赠钱功父

　　半偈庵头别春风又几年相逢犹问姓感旧各茫然尔我形容改江湖梦寐牵此心倍悲喜莫怪太留连

　　云间旅情

　　一帆辞檇李两日到云间江路依松转柴门映竹关颜随秋色老梦逐暮潮还忽听华亭鹤怅然思旧山

　　京口夜泊迟陈大不至

　　落日横京口停云更黯然经旬同去住此夕异风烟目断寒芦外魂销短烛前榜歌频起听永夜不能眠

　　同彭正休陈子卿逰金山遇张函一孝廉闵寿卿山人恩公若公

　　万顷江如练中流涌翠微浪翻孤塔影云恋定僧衣客路同声少空门聚首稀斜阳各南北惆怅水烟飞

　　同陈子卿过广陵访夏玄成吴叔嘉留饮席上分得灯来二字

　　岁晚天涯客孤舟度广陵论交疑是梦对酒喜如渑郭静涛声逺天寒露气凝不愁归路黒江上有渔灯
　　客路逢知己飘零未可哀冻云依树合残月隔花来喜对髙阳侣惭非邺下才观涛吾有赋秉烛为君裁

　　酬陆无从率尔见赠之作

　　陆氏机云后谁当夫子贤赋能工白雪官已薄青毡地僻门如水庭闲草似烟芜城分手处感激赠新篇

　　交河早发

　　京华望不极晓起戒行程马怯霜桥路鸡残月店声晨光催断角暝色破孤城此际栖栖者思乡无限情

　　河间宵征

　　不尽风尘苦宵行路更难清霜蛩语急斜月马蹄寒碪捣闺心碎笳吹乡梦残驿楼看尚逺何处解征鞍

　　忆故园梅花

　　衰栁长途恨寒梅故国思微霜虚矮屋残月冷疎篱陇外人难寄林中客到谁藤山欢赏处又是来年期

　　北地

　　北地非吾土重逰信可哀鸦声喧白骨马足起黄埃野旷衰杨栁田荒变草莱江南风物好一望一徘徊

　　至京

　　客途劳役息帝里物华新马踏交河月莺传上苑春曙光开栁陌云气恋枫宸应待临轩日抽毫赋大人

　　辛夘除夜姑蔑舟中

　　客路行无尽终天恨转深乾坤乌鸟泪风雨狖猿吟爆竹催残腊梅花忆故林未能委沟壑聊慰北堂心

　　送郭士龙

　　送尔不能歌相看意若何离心寄云水春梦隔关河草色晴尤媚莺声暖渐和梁间悬榻在莫惜数来过

　　送叶廷荩

　　我本倦逰者送君増苦颜潮声螺女渡归梦壶公山春色莺啼外行程鸟道间所嗟璚树逺何日更追攀

　　病中得王少文诗

　　山楼纔信宿偃卧各经旬负此看花约蹉跎欲暮春诗从愁里荅神向梦中亲谁复怜同病相思长苦辛

　　哭张隐君

　　先令云亡日君犹恸哭过芝焚方自叹薤露忽成歌耆旧乡中少交逰梦里多因之动凄楚肠断更如何

　　与惟秦夜话因怀惟起客水西

　　春宵何太短忽忽已三更灯散疎林影蛩传古砌声谈深尘虑息坐久月华生为忆溪行者应含两地情

　　寒食日熙吉玉生惟秦振狂伯孺少文集緑玉斋

　　佳节逢寒食孤斋聚徳星谈应同稷下会可比兰亭粥煮杨花白尊浮竹叶青春光能有几取醉莫敎醒

　　喜兴公弟逰方广嵓归

　　犬吠竹间扉逰山客乍归杖头岚翠在衣上水帘飞路入羚羊谷舟停鸥鹭矶惭余多胜具此地却相违

　　石嵩废寺

　　寺废久无钟禅关掩万峰空廊惟卧虎弃钵不归龙墙塌埋残碣苔深翳古松倘非樵子引那识往来踪

　　春暮送周乔卿

　　忽惊春已去况复送君归别意有如此前途花正飞蝉声风外急山色雨中微后夜看明月相思独掩扉

　　送林宗大之玉田

　　飞花满驿亭送子出郊垧马影云边见蝉声雨后听沙看两岸白山到五峰青试向中宵望何人是客星

　　送陈道育下第归玉融

　　怜汝复弃置归寻海上山相逢俱落魄何以破愁颜古渡春流外孤城瘴雾间离心当此夜空对白云闲

　　赠隐者

　　东郊称大隐耕凿古风存水竹开三径桃花自一村闲心余白髪生事寄青尊爱尔幽栖处依稀似鹿门

　　赠渔者

　　不作风尘客生涯寄钓纶江湖孤棹逺烟雨一竿贫鼔枻同渔父藏名比富春武陵溪尚在为我问迷津

　　梦

　　梦里交驩者平生识面稀赠香疑贾女解佩似江妃锦水烟波阔巫山云雨微蘧然惊醒处清泪满罗衣

　　江上送惟起弟

　　别意孤帆逺行装一剑贫何堪哀痛后复际此风尘旅馆常怀母长途好爱身江干一杯酒相对总沾巾

　　送髙广文之蜀

　　金粟台前别征帆夕照催猿声巫峡听马帐锦城开闽海风尘隔巴流日夜回此乡多俊彦若个子云才
　　蜀道难如此分携思不穷秋风登剑阁夜月度蚕丛客路凭羸马离心寄断鸿讲堂闻尚在好去继文翁

　　赠方伯书

　　风尘初识面尊酒罄交驩人已如玄度才能逼建安青云名不薄白雪和应难此别何时遇秋宵梦木兰

　　得舍弟吴中书

　　汝别三旬久家书两度看帆前江月逈马首岭云残路逺愁装薄秋髙怯被寒孤身千里客若个劝加餐

　　赠性言上人

　　多年坐沃洲此日伴师逰白社闲中梦丹枫客里秋浣衣江月冷扶杖岭云流欲证无生诀萍踪不可留
　　南朝四百寺师在几招提法以莲花悟诗将贝叶题游踪闽海曲归兴秣陵西相见即相别秋风惜解携

　　题徐氏池亭

　　名园依北郭避俗此盘桓鹤迹留苔径莺声满药栏池添春雨涨楼对暮山寒但得频投辖相过意未阑
　　桃源何处所此地即仙家林宻藏春霭楼虚纳晚霞轻风三径竹微月一庭花晏坐尘心逺寒塘独听蛙

　　怀惟起弟

　　逺客怜吾弟离愁有阿兄久无鸿雁信空听鹡鸰声岁月三秋晚寒温两地情山斋长寂寞日日计归程

　　碧山庵逢亮上人

　　清溪带逺山曲径入松闗客以叅禅至僧当乞食还一瓢秋色澹孤磬夕阳闲别去仍回首禅房云气间

　　送李驿使之官雷阳

　　驱马将何适微官傍海涯公庭饶蜃气墟落半蛮家路指羊城入山邻象郡賖地偏少束带髙枕咏皇华

　　过挹翠亭

　　精舍祗园近翛然逺市喧山光隔竹少月色傍花繁松影揺虚阁萝阴翳短垣小舠时可泛彷佛武陵源

　　九日大风雨与黄道晦陈惟秦饮屋后小山

　　九日忽风雨登髙事已非秋声繁灌木商意薄轻衣众壑浮青霭千峰失翠微小山培塿甚吟眺亦忘归

　　得朗公诗却寄

　　真僧虽出世踪迹尚人羣妙法登坛演名香入定焚楼含孤嶂月衲挂半溪云千里封题寄新诗过所闻

　　哭林文烈

　　十载神交旧年来倍忆君每疑音问阔谁谓死生分识面眞无日浮生总似云难将知己泪一洒故人坟
　　相违三百里消息太茫然对月思玄度披图忆辋川讣来当此日死去自何年墓木今成拱纔歌薤露篇

　　得寜夏消息

　　叛卒雄心旧元戎血刄新中原多戍垒边郡半征尘时事何旁午吾生实不辰愿闻烽火息老作太平人
　　乱离犹未定百姓夜虚惊官府勾丁壮乡闾练甲兵笳声吹陇水杀气暗边城不识书生辈何人敢请缨

　　至日对客

　　葭管灰初动残花满故篱谁知开径日正是闭关时短晷闺中线生涯镜里丝相逢聊一醉莫问歳华驰

　　渡岘江访林熙吉

　　江路当残雪斜阳满客衣林疎村店出浪急钓船稀逺屿临流断罡风到岸微炊烟看渐近何处是渔矶
　　青山两岸阔一叶度空江呌雁云中独浮鸥浪里双霜花飘野渡水气拍船窓渔唱来前浦随风自有腔

　　旗山勾漏洞

　　溪山何逶逦数里入鸿蒙斜日猿声外残云鸟道中乱峰诸洞隐万竹一泉通趺坐松间石尘心觉尽空
　　丹成不记年古洞白云边众水争趋壑孤峰欲接天路危逢乱石山尽见平田日暮休归去还期遇葛仙
　　葛仙何处去勾漏访遗踪陟巘齐攀竹听泉独倚松石床荒藓合丹灶薄云封转入深林外前山又一重
　　仙都在人境一步一嵓峦怪石各有态修篁难计竿松烟烧处暖萝磴坐来寒别去仍回首余生几度看

　　濑下晚泛

　　一水平如镜西风晚度时茅茨燃鬼火榛莽翳神祠潮势冲溪尽峰形过濑竒山川劳应接进艇不嫌迟

　　登岸

　　兰若知何处跻攀尚数程逢沙愁濑浅登岸得舟轻古石莓苔色空林猿鸟声除将樵采者更有几人行

　　山行

　　修竹夹篮舆岚光欲染裾小桥流水急古路冻云疎村屋乘冬结山田隔岁锄空林闻犬吠不异武陵居

　　放船

　　孤舟回乱石流水响潺湲渔网蒹葭外人烟竹栢间断云迷晚渚残照下秋山逺寺昏钟起樵歌出谷还

　　赠潮上人

　　真僧住洞天苦行已多年说法苔衣上安禅瀑布边瓢餐千涧月衲挂半林烟夜静诸縁息跏趺久不眠

　　赠波上人

　　随师居浄土礼佛向空门夜半磬犹击旬中髪几髠蒲团同鹤睡贝叶借猿飜壁挂袈裟湿因过雪里村

　　别方广岩

　　灵境探应徧言寻旧路归殷勤记嵓石惆怅别林扉出洞寺全隐下山泉渐微行行频矫首人世到来稀

　　春日晓起

　　山色犹含暝柴门逐晓开流星坠髙栁湿雾隐残梅出谷莺声冷巢林鹤梦回无縁独吟眺春意满莓苔

　　送郑承武之东鲁

　　送君当此去匹马向东阿夜泪灯前尽春愁梦里多乱云过泗水斜日下黄河虽有逺逰兴能无思薜萝
　　惜别意何长莺声满夕阳残碑问邹峄遗殿吊灵光下马多新店逢人少故乡归期须及早莫待寄衣裳

　　晚至石竹山

　　寻眞当薄暮暝色满松闗絶壁猿声断遥空鹤影还云边春草路天际夕阳山应识仙都近钟声杳霭间

　　月夜度石梁登摘星台

　　四野苍烟暝千峰夕照催踏兹明月影独上摘星台山自鸿蒙剖人从鸟道来石梁称险絶不用说天台

　　赠岩上人

　　昔住毘卢殿今居石竹山春云禅衲暖夜月梵钟闲香积供狙饭禅房倩鹤闗平生爱空寂相对欲忘还

　　石竺山迟陈道育不至

　　正苦经年别终违数里程谈应虚玉麈梦已断瑶笙报客空劳鹤怀人独听莺一灯松影里吟卧若为情

　　读顾道行先生碑刻

　　使者登攀处春风又几年诗留孤嶂里人老五湖边屐齿埋荒藓碑棱隐断烟摩厓惬幽赏惆怅隔山川

　　东郊晚行

　　出郭髙舂后郊原起夕阴山山曳残雨步步响新禽老树莓苔厚空林紫翠深招提何处所云际有钟音

　　涌泉废寺

　　古寺荒凉久凄然感废兴残灰六十载破衲两三僧黠鼠据香积妖狐吹佛灯黄金重布地不识有谁能
　　净室已丘墟荆榛久未除空山樵子路前代梵王居石柱頺残后金身煨烬余披云寻故址一步一踌躇

　　喝水岩赠瓢庵头陀

　　何年此卓锡钟磬度昏朝瀑水引归钵茅庵结似瓢蹑云双草屫坐月一团焦隔寺有禅侣相寻不惮遥

　　灵源洞怀振狂在杭

　　南郭人何处东山屐已非春风忆苕水夜月梦芦矶以我招寻惯如君同调稀摩挲旧题刻空见白云飞

　　拟送僧归日本

　　逺指扶桑外龙宫是绀园慈航寻海舶晨磬待朝暾已悟西方敎渐通中国言悬知无佛处师去定称尊
　　遥天迷去住但看指南车重译同归舶阳侯护法书■〈风贝〉风心自定海怪呪堪除此去无禅侣应寻絶岛居
　　归程兼昼夜天水共微茫但指日出处此中吾故乡皈依多獦獠供养有夷王遥想珠龛下常焚异国香
　　别去上星槎沧溟道路賖夷音宜呪呗左袵自袈裟演法从天竺传灯到海涯不知千劫里何劫到中华

　　病僧

　　苦厄那能度医王亦抱疴苔侵双屐湿尘翳一瓢多锡杖频扶手金刚为伏魔跏趺在禅榻或恐是维摩
　　闻钟苦夜长形影自凄凉懴悔除前障呻吟检古方坐非同面壁卧岂倦津梁气运有时尽千花塔里藏

　　集郑氏乌石别墅

　　众山环曲径乱竹掩衡门塔影云中寺人烟郭外村新蝉喧白昼归鸟报黄昏此地清幽甚依稀似习园
　　虽是居城市却无城市喧僧归残雨寺樵度隔云村花落鸟声歇草多萤火繁斜阳人散后留鹤守柴门

　　法云寺对月

　　空界云阴敛祗园月色澄光生初动磬影送未归僧入水悟禅意照林疑佛灯更阑纵吟眺衣上露华凝

　　挽陈太学

　　龙驾南巡日何人批逆鳞谁知伏阙者却是布衣臣抗疏青云薄忧时白髪新至今遗庙在苹藻自千春
　　欲回江汉辇痛哭叩重阍死谏孤臣节生还圣主恩青山藏疏草白日照忠魂寂寞荒坟上西风啼暮猿

　　树下禅僧

　　跏趺依古树偃息对峰阴草屩莓苔湿麻衣烟霭深猿啼知定性叶落见禅心明日随縁去逰踪何处寻
　　老树不知年无言息树边着头多雀秽徧体有蜗涎木叶寒时佩花裀定后眠月中行客过疑是野狐禅

　　过郑吏部墓

　　荒坟不计年过客泪潸然朽骨藏于此吟魂何处边野狐啼暮雨石马卧秋烟安得斯人起重令大雅传
　　西郭冢累累经过下马谁先生一抔土词客百年悲藤护将崩石苔封未断碑应知灵爽在叹我不同时

　　赠史使君

　　风流史使君三载竹符分吏舍积青草公庭生白云山城有弦诵瘴海无妖氛父老关门送不持钱一文
　　一麾初出守三十已専城露冕诸侯贵攀辕百姓情俸贫难养鹤庭静但闻莺试看长溪水惟君能共清

　　赠黄生懋政

　　怜君湖海客寄迹少年场音律周公瑾丹青顾长康侠常弹短剑贫不厌空囊名姓应难问多于酒肆藏

　　过郑君大白云庄

　　何处辨山家轻云处处遮乱峰围拱木一径入梅花草榻依林设柴门逐水斜主人无所事杯酒送年华

　　晚泊七里滩

　　寒云生近浦落日满前汀旅梦惊潮破渔歌过濑停一竿秋水碧孤棹晚山青向夕推篷望中天见客星

　　山中古庙

　　山深香火微庙宇冷斜晖壁古龙蛇暗厨荒鼠雀饥歳时村妇拜水旱土人祈箫鼓田间过知为祭赛归
　　一路人烟絶空山见古坛鼎存周款识像塑汉衣冠鸟迹残碑篆虬枝老树蟠可怜年代久风雨庙门寒
　　古庙白云边神妆尚俨然灵应山鬼托龛任野狐眠开剙知何代销沉不计年居民流窜尽累岁断香烟

　　元直秀才观微上人过宿

　　风流看许掾定慧得支公白社当年结清言此夕同乱蛩吟竹坞一犬吠花丛相对残灯下能令尘虑空

　　送瀚上人逰越

　　师行无定踪此去路千重投宿月中寺经过雪里峰闲身临水衲禅意隔潮钟明歳西湖上相寻九里松
　　虽云游浙水未必浙中逰遇客皆为侣逢山便可留独行半风雪一别几春秋所惜谈诗夜从今少惠休
　　眞僧欲度世岂肯倦津梁白足他山月缁衣满路霜一灯传异代六祖是同乡此去逢行脚新诗好寄将

　　得谭比部寄先永寜书感而赋答

　　凄风生敝庐忽枉故人书不复知存没犹然问起居一缄千里外双泪几年余孔李通家旧毋令鱼雁疎

　　送危博士之官马平

　　茫茫江水阔相送片帆孤炎海川途逺蛮天气候殊瘴烟发青草云树黯苍梧想到谈经日三鳣坠有无

　　送陆画师还钱塘

　　客怀当暮冬去矣不从容草屩千峰雪柴门九里松贫惟安豹隐老任笑龙钟为问经行处云山貌几重

　　峬山看梅过曾文表墓

　　一路尽氤氲看花倍忆君白杨知己泪宿草故人坟树影含残照猿声哭暮云凄凉身后事地下可能闻

　　送杨太学之金陵

　　劳歌动别筵酒散各云天折栁当春暮看花正少年莺声孤店月草色六朝烟无限怀人意金陵何处边

　　故黎平太守袁公挽歌

　　永别城中路新成郭外坟旐题前太守书失右将军广栁驱残月甘棠翳暮云应知千载后不朽是遗文
　　谁知五马客竟作九原人出郭有魂气还家惟影神墓中难待晓地下不行春斯世无同调悲歌泪满巾
　　白马出闗门愁闻鼔吹喧山灵収正气月色引归魂贵至二千石书余几万言翩翩丹旐过犹讶转朱轓
　　赤绂人何处青山骨可藏乡邻悲道路父老泣蛮方图史虚东壁松楸冷北邙明君思起草犹问秘书郎

　　林伯仪自金陵还莆过访话别

　　为客经淮楚归途访索居云山一骑逺烟栁六朝疎问路知乡近还家及歳除陆生装薄甚惟有一囊书

　　癸巳除夕

　　又见韶华换空为老大悲齿添新歳厯酒祭一年诗流落忧前路欢娱忆少时生憎箫管恶苦向隔邻吹

　　送邓汝髙进士还朝

　　献歳赴王程全家向北平断氷淮口渡残雪蓟门城烟栁迷征盖风花引使旌长安春色好莫起故园情
　　栁色催离况椒花恋别筵梦繁人去后春到客行先挂席河通楚驱车路向燕相思明月夜惆怅隔山川

　　逰通谷洞

　　小径斜通谷跻攀及晚晴草荒寻鸟道磴险作蛇行暮色千峰合春流一镜平石间旧题刻半是紫苔生

　　登乌石山

　　絶巘分青霭髙台接绛霄钟声多近寺墨迹半前朝径小疑藏洞山穷忽遇桥凭栏时纵目沧海望中遥

　　同微师至面壁洞

　　竹径云阴乱松门夜色虚佛多同客礼洞半借僧居旛动风来后钟残月上初何须别栖隐此地即吾庐

　　题惟扬弟法云寺书舍

　　谁知菩萨界亦有子云居厨趂僧炊后膏分佛照余窓窥施食鸟笥窜蠧经鱼方衲时相叩秖应来借书

　　絶粒僧

　　苦行凡心絶休粮道气清斋惟供弟子食不乞王城已觉形骸幻能令香味轻云逰经处处不用载瓢行

　　送颜廷愉将军料兵海坛山

　　少年初建节走马向孤城蜃气云中市狼烟海上营晓霜明雪戟夜月卷霓旌幕府防秋急看君独请缨

　　同微公元直兴公弟至鼓山

　　看山俗虑清况复与僧行径宻草交色林回鸟换声披云孤衲重挂月一瓢轻不用忧迷路灯光见化城

　　鼓山寺

　　空门有夙因歳歳往来频方丈墨犹湿祇园花又新佛应怜熟客山但借闲人不分居城市红尘老此身

　　灵源洞与微公赋

　　洞藏青嶂里路出白云层苔色侵禅榻松阴暗佛灯树撑危石坠藤束古崖崩不用寻僧语同逰自有僧

　　赵用拙招逰白云洞迷路而返却寄

　　古洞知何处山僧路亦迷行来千嶂外犹隔数峰西径险猿难度林深鸟自啼渔郎眞梦境浪说武陵溪

　　喜果慧禅师见访

　　多年居古洞偶尔到王城老益禅心定贫谙世谛轻空犹嫌有相火久断无明再拜求真偈流传度众生

　　赠赵用拙居士

　　留髪不披缁行藏众所疑慧因闻道早壮悔出家迟果以今生满僧应夙世为悬知他日遇改却旧须眉

　　问伯孺病

　　时事已如此看君转自愁不堪燃桂苦况抱采薪忧药以何钱买粮应几日休妻儿皮骨在相向泪交流

　　赠张少府

　　恋越终辞楚幽栖似鹿门烟霞长作侣车马不闻喧世事惟髙枕生涯只灌园自耽泉石趣岂是学桃源
　　黒髪弃轩冕归畊南畆田不飞云外舄时挂杖头钱野性耽丘壑幽居逺市廛中峰髙隐处长抱白云眠

　　幔亭集巻五

　　●钦定四库全书

　　幔亭集巻六

　　（明）徐熥 撰

　　○五言律诗

　　甲午赴京留别社中诸子

　　瓠落甘南郭飘零又北征愁心悲逺道短髪恋微名别苦嫌情重时危幸槖轻劳歌聴已惯任作断肠声

　　别陈惟秦

　　劳歌君莫吟吟即泪沾襟若比前年别此情应更深梦能知道路交只恋山林何处还相忆天涯一片心

　　溪行即事寄汝翔平夫

　　客路空回首浮生未息机愁多难得醉梦短不成归石势流边缺滩声过后微飜因旅泊处转忆旧渔矶

　　泊黯淡滩登观音寺

　　古寺俯空滩溪深客到难浪疑南海涌山作普陀看旛影临流湿钟声出谷寒禅心如止水元不碍风湍

　　金鳯山逢许道人

　　髙人隠洞天鸟道入云烟且莫论真诀大都无世縁丹炉长自爇火候岂轻传别去不留意相逢皆偶然

　　渔梁道中怀叶志卿

　　当年聨辔处已是七周星野店曾同宿流泉忆共聴殊音来往客愁思短长亭不尽怀乡感因君增涕零

　　七里滩夜泛

　　严滩行未尽雨气逼黄昏峡束天疑小溪深水不浑榜歌何处客灯影几家村最是堪愁絶三声半夜猿

　　桐庐晓发

　　挂帆山县晓云气满溪阴虽有风尘役能无丘壑心人烟依水近塔影坠江深所叹垂纶者髙踪不可寻

　　紫阳洞

　　石室奇如此全无斧凿痕虚岩悬作屋曲窦巧成门避日晴犹湿屯云昼自昬平生逰厯惯到此亦惊魂

　　三茅观寻许灵长不遇

　　山色翠氤氲松关闭白云礼星孤磬发受箓玅香焚夜静天花落秋髙木叶闻无由寻许掾长揖问茅君

　　寄怀黄道晦

　　各送皆先别君留更一宵江头两分手相对各魂销南望驿楼逺北看帆影遥折来亭畔桞此日定萧条
　　长贫家累少有道世縁轻山许髙人占田归别主耕老惟安落魄隐不爱虚名下榻怜吾弟秋来几到城

　　晩至毘陵

　　榜人穷日力向晩到荆溪近驿舟航满沿城灯火齐角声悲断续山色黯东西客子愁无寐昬雅莫乱啼

　　句曲道中望茅山

　　停车句曲望缥缈见仙家旷野分青霭遥天结紫霞山秋生异草溪午出胡麻欲证延年诀其如道路赊

　　游牛首山弘觉寺

　　前身疑老衲所至爱禅林肯惜跻攀力偏宜清凈心山锺吴地秀园布汉时金日午僧寮寂岩扉闭塔阴

　　牛首祖堂寻雪浪禅师不遇

　　云气掩禅栖山空鸟自啼塔阴依日转铃语坠风低白社虚牛首青山费马蹄无由问真偈归路夕阳西

　　鸡鸣寺赠印空上人

　　不用觅三车心能转法华问年忘岁月留客借云霞乞食朝行脚焚香夜结跏志公金骨在长日礼干花

　　喜林天懋至得家书

　　故人传信至喜极却忘飡虽有平安字未开犹胆寒筭程何日寄秉烛几回看两月思乡涙今宵应暂干

　　卢子明张子明何性中胡彭举林叔度小集客舍

　　客中方落莫诸子偶来过有相皆丘壑无言非薜萝红尘穷巷少青眼异乡多总是飘蓬者为欢能几何

　　瓦棺寺赠全上人

　　禅房云气深一榻傍蕉阴不种生天果常怀出世心鹫峰修白业象教礼黄金何以精名理先师有道林

　　同陆纂父郭圣仆雨夜集曹重甫客舍得凉字

　　客居非蒋径亦自过求羊緑酒人来贳黄花节后香敝裘霜气肃残烛雨声凉漏尽欲为别秋宵苦不长

　　送何性中还回稽

　　之子竟落魄故人空断魂烟霞归旧隠风雨出关门红叶足秋色白衣多泪痕看君年尚少莫即恋丘园

　　送王献子山人客粤西

　　君行当象郡投宿尽蛮家椰暗黎村叶梅寒庾岭花神符宵厌蛊人面昼防蛇若到南中日先寻勾漏砂

　　送林吾宗南还时余将入燕

　　相逢虽暂喜相别倍含情渡水雁孤影出关鸡一声愁从归路减寒近故乡轻所叹飘零者风霜向北平

　　送林叔度之庐江寻刘使君

　　怜君方倦逰岁晩复依刘衰草逢霜死寒涛逐雪流淮南丛桂老江北荻花秋渡口一相送目穷天际头

　　题静海寺庆良上人房

　　入寺已髙舂禅关暮霭封潮喧临水梵云引过江钟驯象诸天教卢龙近郭峰几年湖海别此地又相逢

　　灵谷寺

　　一径万松通钟山俯梵宫谷声虚应掌塔影峻凌空不坏金身古无梁寳殿雄未忘生灭相长此泣遗弓

　　咏雨中新草

　　烧痕纔转緑含雨未萋萋且缓佳人斗方闻玉勒嘶苔深看莫辨桞亚望初齐为语寻春者无令踏作泥

　　不寐感怀示元直

　　孤馆聴寒漏灯残夜未央雁声悲帯雨蛩语急含霜旅梦醒难续乡心醉暂忘念君初作客不敢说凄凉

　　赠魏考叔

　　所居虽近市苔锁荜门幽巾舄遵王制图书应客求挥毫无俗韵下榻有名流满壁沧洲在依稀顾虎头

　　别金陵

　　人境元如梦兹逰真惘然一帆扬子月双屐白门烟遇寺多留偈逢僧尽问禅独余千佛岭待我再来縁

　　怀王粹夫

　　我逰当蓟北君隠在墙东两地魂俱断中宵梦不同烛销山店雨笳散戍楼风雪后无南雁乡书何处通

　　同温允文史声伯集张穉通清远居分得留字

　　此地本清远主人情更幽游多乗兴至客不问名留坐卧半临水徃来都泛舟醉余溪上别月色满中流

　　天圣寺

　　髙阁对诸峰禅关入乱松断碑留赑屃古殿错蛟龙尘静难侵佛林疎不碍钟潇湘图满壁彤管有遗踪

　　碧浪湖泛月同在杭

　　扁舟过碧浪孤月出林端兔影摇波碎婵姢落镜寒湖光澄似练山色秀堪餐别后几圆缺今宵纔共看

　　题顾学宪先生闻禽阁

　　髙阁傍林阿林深众鸟过飞当残照急噪向晩晴多振翼同呼侣归巢各认柯翟公门似水日日可张罗

　　赠陈道源叅军

　　冷曹堪傲性大雅见遗音衙只聴莺放山多信马寻一官同鲍照五字比陈琳俸薄难供客时捐卖赋金

　　晓至甘露寺因憇观音洞

　　乗晓到香台钟残僧梦回岩阿精舍隠石窦普门开初日跃林出罡风跨浪来披榛寻旧迹一半委苍苔

　　甲午汶上除夕

　　旅馆逢除夕空怀故国情荒村三戸寂土屋一灯明臈逐鸡声去春随马足生客中非守岁自是梦难成

　　怀张道辅

　　婚嫁中年毕余生老一区市声穷巷寂山色小楼孤林密身堪隠田荒口仅餬诗僧同酒伴日日往来无

　　赋得逍遥游送邬子远山人

　　逍遥非避世只是爱清闲泛月渡千涧随云过几山游同僧共往倦与鸟俱还踪迹多湖海故园长闭关

　　题许灵长快雪亭

　　亭倚吴山麓春晴雪未干色分江影白光入石门寒洞古藏犹湿墙阴销欲残应怜髙卧者日日映书看

　　题吴象文抱膝轩

　　越絶风流客栖迟一畆宫闭门人迹少趺坐世縁空帘向雪中卷径从花里通主人长抱膝或恐是隆中

　　送张子环下第枉道之楚寻丁亨文法曹

　　天涯同失路君岂不怀归客久行囊罄家贫生计微同来知己散便道故人稀独有荆南吏或能怜布衣

　　暮出茌平宿二十里村店

　　征车贪逺宿宿处更荒凉出郭纔数里几家成一乡灯燃绵炬暗茶煮桞条香不待晨炊去主人无晓粮

　　赠瑕丘灌园郭叟

　　胜地近洙水主人同汉阴未忘为圃意偏称耦耕心草色怜颜巷栢枝分孔林下车聊共语莫作鳯衰吟

　　滋阳道中逢金陵秀峰和尚因讯雪浪耶溪秋园诸上人

　　如何当此地亦得见名僧托尽他乡钵传来几代灯烟霞生有果云水迹无凭问徧南朝寺因师住秣陵

　　登云龙山放鹤亭

　　叠嶂隠香台门当楚水开河流旛影去云引磬声来寺古龙犹伏亭空鹤不回因寻碑上字剔尽雨中苔

　　舟中书怀

　　一别变春秋相随半是愁思乡餐■〈去页〉减感旧涙空流金尽羞开箧途遥厌换舟非无山水兴客久畏淹留
　　岂是依人拙此行谁可依途穷胜事少身贱势交稀客路儒无术关门吏有威时时戒童仆莫比昼游归

　　将别幼孺

　　离人元作恶况复是心知预洒临岐泪各抄同赋诗分襟愁路促恋别愿舟迟童仆追随久犹能相向悲

　　松陵舟中送幼孺入苕川兼柬在杭使君及苕中诸旧逰

　　怀土情虽切他乡且暂留去寻苕水吏独作太湖逰顾影同看烛含啼各买舟我来惭父老不敢再依刘

　　溪夜时与惟秦兴公逰武夷

　　往日逰都倦兹行心独闲片帆投月宿一笠戴云还夜色沙边水秋光烟外山旅怀长似此那解鬓毛斑

　　中秋遇风雨

　　寒溪秋色满临泛意如何髙枕乱流去挂帆千嶂过梦应通月窟槎已到星河不负烟霞想无妨风雨多

　　同惟秦兴公舟中夜坐

　　临流趺坐久夕露坠衣繁山色晚逾翠滩声宵更喧林深灯避影云重月亏痕不爱闻鸡犬停舟莫近村

　　赠惟秦

　　平生隠不出出便为寻真世上风波免途中闻见新抛家无内顾学道有前因却笑虚名客江湖劳此身

　　晓发

　　枕上榜歌起溪中行侣稀缆牵烟缕细帆挂月痕微曙逐鸡声尽涛惊客梦归沿洄三五里犹未见朝晖

　　赠黄君甫山人

　　烟霞久已亲无语到红尘着姓同江夏迯名比富春长贫玄草客未老白云身不脱吴钩赠君家在剑津

　　登接笋峰

　　丹梯悬削壁铁索缆萦纡鱼贯嵓当面猿攀石碍趺气同看月喘声各入云呼蜿蚺过龙脊茅房见一区

　　陷石堂

　　縁溪下复登山色翠层层洞以水流辟石从云压崩落花魂卧草空树腹吞藤渐觉非人境风光近武陵

　　赠安道人

　　丹房占翠微静极悟玄机玉液喉间咽金精肘后飞礼经随众惯挥麈见人稀岂是无家客三年不一归

　　赠江仲鱼

　　君家虽附郭多在武夷居有水皆移棹无山不结庐胷全藏洞壑交半混樵渔怀友秋风里从今或到予【仲鱼有秋风怀友吟】

　　怀颜廷愉

　　流落有如此壮心终不酬文多为客难剑未报君雠失职辞戎幙移居近比丘世情容易变莫向灞亭逰

　　送兴公弟逰吴越

　　献书予未遇弹铗汝何依片刺投人拙诸侯礼士稀出门家累断为客众愁归不必羞贫贱诗名在布衣

　　题画菊赠黄博士印坤

　　南山相对处篱下有余芳开向三秋晩飡来五内香叶同颜不老花与发俱黄岁岁金风起披图一荐觞

　　春夜同钱叔达陈惟秦斋中雨坐

　　髙斋开乱竹孤烛坐潺湲世味随年减浮生到夜闲交应同白水语不离青山城市红尘满烟霞独此间

　　寄陈平夫

　　闻说清溪上经年但索居诗因闲转废交到老偏踈酒癖难全减雄心可便除灯前思旧好空检往来书

　　春日雨中喜惟秦至

　　斋居耽閴寂犹厌鹿麋羣茶汲松泉煮香收桂屑焚避人宜昼雨来客损春云不带红尘至寥寥独见君

　　过惟秦幽居

　　数歇经村落到门红日西桞阴牛独寝草舍燕双栖野緑云千畆郊青雨一犂空林烟火起留客晩蒸藜

　　同郑吉甫过仁王寺怀徐仲和久客莆中

　　灯火佛堂虚经行月上初草生逰子路松偃化人居春尽莺花老天长蝶梦踈如何逢九鲤不寄半行书

　　病

　　一春余几日况复卧文园山色来欹枕莺声老闭门拥衾无早晩来札半寒温渐觉诗籖减惟看药褁存

　　雨中屠田叔使君招集乌石山同钱叔达陈幼孺王粹夫曹能始兴公弟分得深字

　　选胜坐危岑山髙紫翠深受潮千涧满翳雨半峰阴衣中春寒薄钟过暮霭沈使君行役近犹不废登临

　　送张孺愿之漳南

　　离亭桞正长匹马向临漳别路闻莺语遥空起蜃光■〈风贝〉风吹海暗蛮雨洗天凉去去频沽酒兹行是瘴乡

　　屠田叔雨中过酌草堂分得穷字

　　谁谓诸侯贵来过一畆宫天低峰影逼云耗雨声穷残溜虚檐滴新苔怪石蒙惭无池馆胜不敢醉山公

　　寄张成叔

　　杯酒片时亲都亭各问津玉河堤畔桞又见一回新月冷闽天梦花明越峤春闻君庐墓侧白兎向人驯

　　悼殇子

　　五日人间世千秋骨肉情未能留幻质空自试啼声眷属知何刼轮回又此生愁心安可慰婚嫁累尤轻

　　咏佛手柑

　　兠罗软似绵移种到人天玅相终成果清香不让莲交枝疑合掌屈指欲为拳肯向车中掷留将供法筵

　　喜康元龙归自灵武

　　自逐征西府空惊两鬓斑尘沙过陇水风雪度萧关刁斗边城暗烽烟戍垒闲故园初下马一剑在腰间

　　挽周候官

　　双鳬何处飞父老泣沾衣旧客云同散虚名露易晞关河孤榇远风雨旅魂归他日过荒陇松楸大几围

　　柬陈汝大

　　爱君栖隠处一室白云深古壁藤花乱空庭桐叶阴静能销世态老得遂闲心自愧嵇生懒经年不入林

　　送陈可栋还松溪

　　相见复离羣一杯歌送君轻红辞荔火寒翠梦松云树影縁山转溪流向县分蝉声修竹里明日不同闻

　　送陈汝翔逰龙虎山

　　布褐与黄冠遥寻正一坛灵符求玉印神鼎问金丹礼斗七灯焰降魔双剑寒龙沙遗谶合计日待骖鸾

　　送陈彦宗之永嘉

　　皖城归未久又复向东瓯总为饥寒出不然何所求帆飞瘴雨湿衣触火云流纵是囊羞涩还须鴈宕逰

　　送余印卿秀才还濉阳

　　相违虽不远相送亦应难寳剑脱为赠瑶琴何处弹行装三伏雨孤棹百重滩想到家林日犹怀荔子丹

　　送郑震卿之吴越寻兄

　　汝兄逰不返汝去逺相寻试问孤身客飘零何至今见时应恸哭语罢定伤心坐待离羣雁联翩向故林

　　送林应卿进士理梧州

　　拥传过藤峡开衙傍郁林苍梧寒岫翠青草瘴云深蛮吏多夷礼猺民杂土音此乡山水好公暇足登临

　　送张公鲁还甬东

　　知己难为别况逢摇落时断猿吟树惨羸马过山迟夜月严陵濑秋风贺监祠清狂怀小阮谁共竹林期

　　荅赠黄君甫

　　家居延水濆剑佩七星文竹杖干山月荷衣五岳云迹多方外见名喜世间闻从此辞尘网飘飘鸾鹤羣

　　寄朱善侯秀才

　　虽然盖未倾年少即闻名才似王文考狂如祢正平鸡坛盟越国龙剑出丰城自有惊人语看君时一鸣

　　哭王孔振客死泸州

　　飘零万里客客死更谁依路远讣音缓家贫吊者稀巴歌舁榇曲橦布附身衣蜀道难如此游魂归不归

　　哭顾道行先生

　　谁谓江干别竟成生死分梨园飜薤露苔馆閟萝云地逺讣难定天髙哭不闻酬恩空一剑何敢挂孤坟

　　送叶秀才还松溪

　　兹行路几重去矣不从容试问君归兴何如秋色浓香残霜后菊涛响月边松隔断相思梦千峰与万峰

　　为亲乞禄诗赠丁文统邑丞

　　薄宦不谋身卑栖向海滨暂为黄绶客少慰白头亲退食称觞便休衙问寝频有人犹负米五斗莫嫌贫
　　岂是爱微官因承禄养欢公厨充菽水海错佐盘餐振藻宜花县哦松傍药栏浮沈元世路莫谓折腰难

　　题陈幼孺招隠楼

　　丛桂许谁攀经年不闭关池平吞月浅林静受云闲草色春愁外禽声午梦间开窻岚翠满疑对八公山
　　石磴转松阴髙楼面翠岑薜萝春雨细橘柚暮烟深夜月喧林犬微风掠水禽一丘招隠处应慰白云心

　　偶成

　　吟咏随真性行藏聴自然因穷闲半世托病谢诸縁乞字人催债修琴铺索钱辛勤犹一事洗砚竹根边

　　题愽古斋赠蒋子才

　　寄迹多湖海迯名且市廛一区扬子宅四壁米家船玉辨荆山里书收汲冡前耽奇同有癖相过定留连

　　元日同闵寿卿钱叔达兴公弟过定光庵访乐上人

　　避俗懒迎客斋心同结縁树枝增一腊栢叶禁诸天法供更新水香炉宿旧烟空门无岁月尘世自知年

　　闵孝昭送其尊人隠武夷自归广陵赋此以送

　　忍泪别严亲长途剑卫身烟花归路客风浪渡江人马踏梅天雨莺残瓜步春从今闽海熟定省莫辞频
　　送父隠九曲辞归天一涯他年同拔宅此日独还家别梦萦芳草征帆过落花无劳虑甘旨嵓洞足烟霞

　　再送曹能始

　　此日鸣驺去当年战胜归故人供别酒关吏识行衣起草依丹禁含香觐紫微汉廷方贵少年少似君稀

　　送林兆纶游武夷

　　飘飘鸾鹤羣去谒武夷君溪曲斜流月峯多乱占云石床深草色玉简翳苔文半夜天坛上一声清磬闻

　　送张叔麟别驾归永嘉

　　言别泪潸然况君非少年残莺孤店雨羸马断桥烟剑已分雷焕刀犹佩吕虔故山邻雁宕莫惜系书传

　　同吴元瀚兴公弟暮过神光庵

　　薜萝深处入一径自逶迤待月嫌林翳看云怯石危岩阴灯影晦山静磬声迟虽有重来约重来知几时

　　同闵寿卿桞陈父吴元瀚兴公弟避暑仁王寺因憩天秀岩

　　结夏依禅窟松关闭寂寥摩厓猜古篆相地徙团瓢赤日过林尽红尘到寺销清凉元有境人自爱炎敲

　　题吴元瀚小像

　　披缁还戴笠独自坐崚嶒有相元虚妄无言即上乗形将同木槁心已似波澄不是旧相识飜疑何处僧

　　同萧二丈林子真兴公弟微上人定上人过遇公转华庵

　　因与山僧熟祗园来徃频一时无俗客半日有闲人岩树云边暮池花水畔春扫除嫌太洁飜觉此身尘

　　西禅寺

　　野旷烟光薄林深暑气微乱蝉鸣觉路一犬护禅扉花竹通诸径旃檀大几围云房吟卧久直到晩凉归

　　夏日偶成柬惟秦

　　何方堪避暑胜地觅清幽坐选云边石吟寻水畔楼偏宜山友共唯许野僧留一日一丘壑安闲直到秋

　　夏日园居柬履吉

　　山静晩凉初僧寮寂不如碍云嫌竹密受月爱藤疎茶熟焚香饮诗成洗砚书惟君知此况愿数过吾庐

　　怀元直客金陵

　　经年客白门书札见寒温共作几回梦各销无限魂聴莺桃叶渡嘶马杏花村欲识思君泪请看衣上痕

　　送陈广文弃官还温陵

　　白首厌微官沧江恋钓竿隠耽初服贵老怯旧毡寒緑酒枌榆社清斋苜蓿盘好将平子赋时对刺桐看

　　送白经厯入觐

　　迁客朝天去王程不可留谁知飞鞚日政及赐环秋残雪燕山路微霜济水舟从来白司马未合老江州

　　秋日偶成

　　山翠夕阳天斋居息众縁倦啼将暮鸟哀咽过秋蝉榻静喧松雨窻疎纳竹烟微吟多信步行到蓼花边

　　送钱叔达还吴兴

　　住伤流落久去惜别离难衣上三年泪尊前片刻欢西风杨桞岸夜雨蓼花滩山水含孤调从今何处弹

　　过惟秦响山堂

　　习隠栖南畆躬畊受一廛激流崩野岸凿井割邻泉蟾黾逰丝困鳬鹥乱苇眠考盘吾有志敢吝买山钱

　　经废寺

　　寳殿莽萧萧残僧宿敝寮壁余昏后画树絶挂时瓢碑毁龟趺损梁荒鼠族骄聴经知识少驯虎度危桥

　　送王献子还袁州

　　相逢当夏首相别忽秋残逆旅淹留久空囊去住难芦飞鸿外白枫落马头丹已乏绨袍赠霜风今又寒

　　寄题邓国弼贮青亭

　　烟霞处处深紫翠满遥岑夜静松分籁天凉竹送阴野麏随独往山鸟荅闲吟古木苍苍色居人指邓林

　　题余伯明龙沙遗谶

　　相逢证九还一窍指玄关道契鸿蒙外神逰鹤驭间丹砂延緑发白日驻红颜试问龙沙回予名列几班

　　涪州张节妇

　　涪水澄如练还同节妇心栢舟吟自苦湘竹泪何深矢志终箕帚留颜见藳砧贞魂应不朽褒宠有纶音

　　方山严孝子

　　苦节甘辞禄幽栖濑水边为忧亲白髪非薄宦青毡名列髙贤传山留处士阡遗孤垂老日犹废蓼莪篇

　　芊江雪夜留别社中诸子

　　岁晏强为客时危怯离家孤身冲雨雪双泪别烟霞前路天难尽故山云易遮半生于役苦赢得鬓将华

　　不寐

　　展转怀乡国愁心夜更繁猿声烟外峡渔火水边村屡醒无完梦频啼有乱痕廿年婴世网销尽几多魂

　　嵢峡道中即事

　　腊尽天犹暖林深翠未凋石多盘谷口路半出山腰云色愁当岫滩声怒过桥邮亭看尚逺落日见归樵

　　闺情

　　泪尽闺中烛肠回锦上文蛾眉羞写月鸾鬓罢梳云枕怯罗衾冷香孤绮阁熏空床本无寐况复夜蛩闻

　　度分水关

　　鸟道盘云际停车怨陇头封疆分异域关路割双流地尽辞闽峤山穷见楚州多情故乡水呜咽为含愁

　　吴江哭顾道行先生

　　图报惭无地哭声空震天恩私诸子外知遇十年前残箧玄经秘仪床绛帐悬旧题诗满壁一读一潸然

　　送邬子远还京口时邬有丧子之戚

　　相逢俱失意相送柰愁何老去雄心减春来归梦多旧山怀北固新泪滴西河世路已如此空为劳者歌

　　望月有怀和陆纂父

　　一别经圆缺三秋望转明蛾眉今夕影鸾镜旧时情貌逐清辉减愁随素魄生关山千里隔何处照盈盈

　　送蔡千户袭职还吴兴

　　龙韬堪报主燕颔定封侯挂印还乡里挥鞭出御楼归途寻越絶行槖佩吴钩戎马东南急凭君借筯筹

　　都门逢湛如和尚

　　金陵留偈别燕市忽相逢不托侯门钵闲闻禁苑钟经文翻北藏禅理悟南宗行脚他乡久空房偃旧松

　　访杨山甫

　　相过即留连因君卜筑偏香销炉有烬茶熟灶生烟采得芸驱蠧栽将桞借蝉门前时载酒来叩子云玄

　　同陆纂父暮酌程康伯花下得枝字

　　幽斋当薄暮移酌傍花枝选树莺窥酒穿林蝶罥丝月低流影缓风细度香迟不惮频来此交欢无几时

　　同陆纂父山人杨山甫保御集程康伯典客衙斋看芍药

　　异种分仙禁娇姿冠众芳当阶飜绛艳傍砌发浓香郑国佳人赠吴宫西子妆画栏春色好不用说维扬

　　曾人倩雨中过酌

　　故人休沐暇穷巷过吟鞭散帙钩帘坐寻诗解带眠马蹄淹暮雨莺语乱春烟自与垆头熟不愁无酒钱

　　周叔宗郁孟野俞羡长李长白黎慎甫雨集分得微霁

　　如丝看乍歇庭际尚萧森已觉收残霭飜疑结薄阴晩山消夕晕好鸟间新音徙倚花林暮斜阳生逺岑

　　题曹能始计部潞河公署园亭

　　司农开别墅一径满烟霞与鹤同临水随蜂共放衙榆飘沿径荚榴发傍墙花自足园池乐无烦到习家

　　送金季黄山人游五岳

　　年来婚嫁毕五岳寄闲心胜地随縁住名山到处寻孤笻青嶂老双屐白云深去矣辞尘网髙踪比向禽

　　潞河别曹能始

　　悲歌燕市筑归兴潞河船作客有何意还山仍种田穷猿投散木饥鹘倦遥天以我空囊故怜君损俸钱
　　流落谁如我艰危况别君渡淮三伏雨瞻阙万重云杀气旌旗满哀声鼓角闻临岐双涕泪不独为离羣
　　昔年同献赋此日尚沉沦我有恓皇泪君怜弃置身黄尘归路客白发倚门亲不尽消魂意哀歌难重陈
　　久已歌黄鸟还劳赋白驹心雄犹短剑目断更长途去住总归客行藏空腐儒故园关百虑何敢畏驰驱

　　潞河驿别周叔宗

　　经时俱作客此地且盘桓去路黄尘满征衣白日寒吴歌聊自和燕月暂同看因悔长安陌蹉跎未尽欢

　　出都门留别茅平仲周思敬朱汝修吴孝甫张孺宗赵凡夫钟山甫韩兆之吴载伯阮步文张曰肩诸君

　　违时空献策落魄出燕南恋阙情无极离人思不堪緑杨莺睍睆青草马骖驔总是飘蓬客何时又盍簮

　　济上

　　归兴已如此归帆尚济州沙汀芦受月江岸蓼迎秋不尽闽天逺无情汶水流敢辞留滞苦其奈倚门忧

　　太白酒楼

　　太白久不返酒楼犹未倾当年聊一醉千载仰髙名隔岸围山色凭栏到水声风流无贺监过客若为情

　　王粹夫客淮上先归相寻不值诗以怀之

　　我来淮水上君已解归舟逆旅无长策天涯总薄逰早辞征路苦先见故园秋漂毋祠前过因之双泪流

　　夜宿焦山赠道林上人

　　鹫岭傍龙宫慈帆但信风悬灯孤嶂里洗衲乱流中山静云归锡湖平月印空道林名不沗禅理似支公

　　晩过惠山

　　舍筏寻兰若斜阳古殿开竹烟深似雨松瀑响如雷水逐钟声去云从塔影来清泉随意取装得满船回

　　王百谷招集南有堂

　　故人三载别此日一尊同庵度旃檀雨池凉苹蓼风暮蝉归树急残暑入林穷座客多湖海乡心因暂空

　　题姚叔乂玄散斋

　　幽斋栖委巷萧散寄髙吟笔底青山债尊前白髪心俗縁闲渐减玄理老弥深三径蓬蒿满唯容二仲寻

　　同沈穉咸过寒山寺访旭公

　　曲岸暂维舟精庐访比邱钟声闻半夜杯影见中流榻倚干花晩房开万竹秋相看成一笑疑是虎溪逰

　　赠刘会卿保御

　　但得筋骸健何妨鬓髪苍诗成开白社书就秘青囊世事闲能遣机心老易忘时时留客醉丝竹满髙堂

　　赠沈公绳

　　久已称三絶真如顾虎头杜门闲自得于世澹无求丘壑胸中相潇湘笔底秋沈郎腰细尽盘礴未能休

　　哭盐官斯学上人

　　微尘元世界师已厌微尘满月初圆果浮云易了身昙花天外散金骨塔中新不作无生想闻之应损神

　　常山道中

　　来时逢朔雪归路又秋风客计惭羸马乡心逐去鸿喜看闽地近渐见越山穷想到家林日篱花开几丛

　　经旧逰怀康元龙

　　西陵分别后踪迹各飘零又见枫林赤依然酒幔青关河仍旧路风雪忆邮亭独坐孤灯下踈碪未可聴

　　鹅湖晩行

　　一径入莓苔前峰夕照催饥乌遶树去乳犊出林来山色自然秀野花无意开村村足幽趣差得少迟回

　　车盘驿

　　征途秋草遍客子倦知还岁晩缲车急年荒水碓闲峰峦青络绎溪涧緑回环落日苍茫外何山是故山

　　归次建溪闻郑君大讣诗以哭之

　　忽尔传君死犹疑讣未真哀来魂欲断痛定泪沾巾泉路何其近皇天太不仁髙阳修旧社应少白头人
　　送我荷亭上相看惜解携生离犹唧唧死别重凄凄世不容豪侠天疑爱滑稽魂兮招不返歌罢数行啼
　　正拟还家日对君怀抱开如何千万语总作一声哀涙不到泉壤书难通夜台或君灵爽在知我已归来
　　交逰君最长矍铄有谁羣对酒杯邀月看山屐蹑云贫犹开白社老不厌红裙何意经年别归来便哭君

　　秋日载酒同陈汝翔黄伯宠惟起惟扬二弟访王玉生郊居

　　緑酒因君载青山与客同画成真道子隐去即龎公丘壑村村合桑林巷巷通坐来香不断窻外木犀风

　　冬夜袁无竞过酌

　　钟声排小阁灯影坠孤尊竹凈云阴薄花踈霜气繁卑喧虽近市幽僻亦深村坐久儿童睡山风自掩门

　　陪屠田叔使君游仁王寺同康元龙袁无竞兴公弟分得回字

　　钟磬近香台鸣驺半路回庄严菩萨界善信宰官来合掌縁同结攅眉禁暂开山僧能爱客莲漏不频催

　　送黄若木还莆

　　执手向城隅送君归鲤湖风涛危渡峡雨雪倦登途遣日携书巻消寒问酒垆不须嗟伏枥千里待名驹

　　髙贤祠成荅屠使君

　　庙貌壮千秋英灵托一丘藻苹无俗客香火总名流白骨化已久清魂吟未休预知百岁后同得此中游
　　八代斯文振全闽雅道尊精灵同不灭显晦未须论权自操吾党名非藉子孙泱泱东海上真可覇中原
　　新祠劳仰止神理定非遥五世应难斩千秋永不祧像从诗外想魂向赋中招后死吾徒在遗风未寂寥
　　爼豆隆殊典山林更有光诗真传在世没果祭于乡身后荣如此生前困不妨当年冠盖者谁敢望宫墙

　　囦溪十里桥与屠田叔泣别

　　从来轩冕泪不滴芰荷衣独有今朝别使君先泪挥地偏愁会隔天阔恐书稀望望车尘逺人人哽咽归

　　惟秦冬夜偶至拥炉对酌率尔成咏

　　音从空谷聴兴似剡溪乗榾柮残炉火松膋半壁灯俗情谈后减诗草别来增浊酒堪消夜浑忘朔气凝

　　有感

　　传闻关白死海气絶氛腥间谍防真伪悲欢杂涕零王春回雨露天怒息雷霆时事难髙枕端居莫谓宁
　　馁虎横行甚村氓骨半枯猛应凭伥鬼威或假妖狐白昼常当道清时敢负嵎官兵虚搏击鸡犬反惊呼
　　久雨防时歉囊空米价腾子钱残岁急官赋来年征薄劣明时弃疎慵末俗憎处篱同斥鷃未敢望鹍鹏

　　赠本凈上人

　　信心归净土行脚到闽天度众时开讲降魔夜不眠闻钟能悟性补衲恐妨禅何日叅猊座焚香聴白莲

　　题林明府先軰挽诗巻后

　　乡録留名姓遗图见影神鸣琴瀔水曲归榇贑江滨哭墓门生老传家嗣子贫巻中哀挽客存者更何人

　　慰陈平夫

　　怜君多难日知己亦销魂已叹如悬磬何堪复鼓盆旧情思挽鹿新恨聴啼猿为问牛衣上添将泪几痕

　　与黄道晦夜坐话旧

　　零落田园后还嗟世事更眼昏妨夜读身老废春耕稻麦亏丰岁虀盐淡此生相看灯影里无限旧时情

　　岁暮戏题诗稿后

　　本以牢骚着多因幽愤成雌黄招众口青紫误今生落落无穷意遥遥不朽名万言难卒岁掩巻独伤情

　　水明楼赠陈仕卿

　　日日来相访爱君幽意长画题随客命诗债逼人偿聴雨坐蕉径放云开竹房入林无小阮终少七贤狂

　　赋得系臂纱送陆姬

　　红汗沾犹湿纒绵玉钏知暗香生皓腕微晕隠丰肌疑作同心结看如续命丝守宫今褪尽情重枕郎时

　　题普通寺

　　山城已在山寺更翠微间磴路危因石杉松密护关莺声无意巧云影自然闲徐步经行久桐花满地斑

　　赠黄思衡广文

　　意气贫难减文章老更工身闲贪佛日官冷称儒风夫子推杨震经生重马融剑锋销未尽耿耿尚如虹

　　怀惟秦客粤

　　计程当入粤踪迹竟何如马度栟榈密莺啼簟竹疎定回天外梦谁寄岭南书寂寂蛮村路知应念索居

　　幔亭集巻六

　　●钦定四库全书

　　幔亭集巻七

　　（明）徐熥 撰

　　○七言律诗

　　吴城览古

　　白云犹绕旧王居独对西风恨有余百战山河归草莽千年陵寝总丘墟月明茂苑游麋鹿花暗荒城吊阖庐况是异乡多病客岂堪唫眺暂踌躇

　　古意

　　一天秋色露华清独倚妆台别恨生锦字缄愁过蓟水寒衣将泪到辽城梦回万里金微路肠断三更玉篴声起视明河人不见朔云边月总关情

　　塞下曲

　　沙碛风髙敌骑侵将军新战贺兰阴塞霜晓角降王泪汉月秋笳壮士心刀上洗瘢青血冷营前望气白光沉旄头未落边烽急肠断空闺戍妇碪

　　送人入蜀

　　忽闻天末雁声悲况是尊前送客时白发尚怀江海梦青山空负薜萝期马经剑阁晴虹断帆过巴川夜月迟夔府城头应吊古寒云漠漠草离离

　　西湖泛舟

　　夕阳箫鼓起中流十里芙蓉两岸秋荇带乱萦青雀舫菱歌低度白鸥洲吴山积翠斜侵郭越女凝妆尽倚楼三竺钟声聴渐逺半江微月送归舟

　　饮王氏南园

　　南园精舍逺尘嚣晏坐松阴暑气消鹫岭云光连古堞马江帆影逐归潮乍闻金铎当空断遥见珠旛隔寺飘日晩寒鸦栖欲尽海风吹月上山椒

　　青楼曲

　　美人家住五陵东沟水门前曲曲通帘影半邀金市月箫声闲度玉楼风旧飜小扇桃花碧新制单衫杏子红十二栏干千树桞不知何处系青骢

　　送游方僧

　　春风初动雪初晴锡杖今朝出化城万里云天孤鹤影满林烟树乱莺声禅心客路随流水古院荒山闭月明自是空门无定迹河桥此别漫关情

　　秋夜送客

　　秋至关河木叶干送君西去路漫漫潮喧古渡猿啼隠露下空江雁影寒数点渔灯归浦逺一声僧磬出林残片帆渺渺知何处后夜相思独倚栏

　　金山寺别恩上人

　　忽闻钟韵出林微话别空门思欲飞日暮西风吹客棹夜深凉月梦僧衣芜城岁晩芦花尽瓜步秋髙木叶稀从此分携各南北更于何处问禅机

　　炀帝行宫

　　满目繁华一夕空至今行客说离宫垂杨旧见朱旗绕芳草曽经翠辇通商女歌残花落后妖姬魂散月明中可怜淮水龙舟戏聴得江南曲未终

　　废殿荒凉噪暮鸦广陵潮满夕阳斜一从鳯辇归黄土无复龙舟驻翠华春尽冷烟生蔓草夜深明月照璚花当时复道今何处半属芜城百姓家

　　雪中登富春山

　　羣山万壑白嶙峋雪里移舟问富春诸将汉家依日月故人天上动星辰千年宿草埋钟鼎七里寒烟护钓纶最羡羊裘堪傲世青袍愁染洛阳尘

　　姑苏怀古

　　秋风吹送木兰桡无那愁心逐暮潮响屧廊中歌舞散姑苏台上鹿麋骄东吴覇气今俱尽西子香魂不可招半夜乌啼钟欲动无情明月照枫桥

　　兰陵道中寄同社

　　木落孤城岁易阑征途何日到长安匣中寳剑霜花冷客里金尊竹叶残两浙名山方驻马七闽诸子正登坛忽闻白苎歌声起欲倩西风寄泽兰

　　经黄河寄怀陈平夫

　　隔岸惊闻伐木歌橹声摇月下黄河六溪昼静枯桐冷三径春深芳草多满路繁霜凋客鬓半江寒雨梦渔蓑思君不奈风尘逺夜夜愁心逐逝波

　　易水道中答谢在杭

　　翩翩击筑共游燕慷慨行歌易水边九曲河流看似带三春杨桞折为鞭诗成马上无须草酒买垆头不论钱此去长安应咫尺与君同赋帝京篇

　　清明日饮陈子卿燕南客舍

　　燕市逢君倒接■〈罒离〉几回相乐又相悲天涯踪迹同萍梗客路年华寄桞枝南国词坛髙赤帜西山爽气落瑶巵若非暂过梨花院辜负春光总不知

　　下第呈孙子乐省元

　　黑貂裘敝出长安客路春光半已残燕市桞从归处折故园花在梦中看处囊壮士犹潜颖落魄王孙未筑坛飘泊风尘还自笑十年依旧一儒冠

　　平望舟中同在杭晩眺

　　片帆湖上正黄昏万顷湖光浪不飜别后久无千里雁月中同聴一声猿半汀菱叶争迎棹满目芦花不见村无数渔歌云外起天涯孤客易销魂

　　王百谷半偈庵赠顺公

　　彼岸由来不易登仲宣楼上遇名僧演成西竺三车法传得南宗几佛灯纪腊每栽香国树题诗常买剡溪藤漫言自昔耽禅说身舍空门愧未能

　　娄江哭王太常敬美先生

　　箕尾骑来厯几秋招魂恸哭过西州云飞澹圃愁无色水到娄江咽不流寳剑此时悬季子明珠何地报隋侯丘山零落空华屋徒抱人琴痛未休

　　哭王太常墓

　　一夜文星落太空中原惊叹失人龙五湖方遂鸿冥志千载真成马鬛封门下几人歌薤露墓前今日挂芙蓉招魂宋玉吞声哭欲叩天阍苐九重

　　陈价夫归自崖州谈粤中山水因怀旧游

　　珠崖弹铗动经年醉抱黎姬酒肆眠笑语尚存湖海气衣裳犹带岛夷烟波罗老去甘如蜜蒌叶开时小似钱十载游踪俱是梦不堪重聴旧山川

　　送刘司理考绩之京

　　北望京华去路赊法星长照使君槎一官佐郡来分竹三载王程正及瓜匹马夜嘶燕市月新莺春啭上林花天朝正待平反疏父老前途不用遮

　　赠蔡景明叅知

　　托迹江湖二十霜名山游遍不赍粮斗间能辨龙文气粉署曾含鸡舌香夜月久虚玄草宅客星还照紫薇郎山川信美皆吾土何用登楼忆故乡

　　过邵梦弼广文山居

　　家傍城南薛老峰衡茅长闭白云踪读书早已过袁豹作赋元堪比士龙座上一盘餐苜蓿匣中三尺挂芙蓉山间忽聴苏门啸知隔烟萝第几重

　　送赵仁甫司理左迁之京

　　十载功名叹积薪风波万里一孤臣江潭此日歌渔父宣室何年问鬼神自是蛾眉终见妬岂知龙性故难驯迩来词客方多难莫向长安逐酒人

　　哭邵梦弼广文

　　云黯乌山旧草亭抚床恸哭泪交零百年天地收灵气半夜词坛陨将星挂壁哀弦今已断隔邻长笛不堪聴茂陵死后多遗稿剰有残编着汗青
　　赋就招魂竟莫还天阍虎豹正当关更无白日能回照岂有金丹可驻颜死后修文居地下生前遗墨在人间青门皓首幽栖处桂树萧条不忍攀

　　中秋饮西湖澄澜阁观妓

　　八月秋风冷芰荷西山爽气晩来多千重树色浓于染十里湖光澹似罗白社共酣桑落酒红裙齐唱竹枝歌今宵若得君平卜知泛星槎入绛河

　　挽吴门沈汝明处士

　　萧萧白发老山林处士星文一夜沉邻舍几能悲短笛中原谁不叹亡琴空林猿鹤春无主满地松楸日易阴墓与要离孤塜近梁鸿髙节尚堪寻

　　齐将军席上闻歌

　　七载韶华叹逝波天涯尊酒喜重过春风海上销兵气夜月军中奏雅歌仙子吹笙年正少将军入幙客偏多灞亭醉尉应相避敢问今宵漏若何

　　送熊益中孝亷归丰城

　　征亭尊酒蹔踌躇一曲阳关恨有余月里龙精归剑浦云边马首出匡庐故园春尽莺声老驿路天长雁影疎明到长安同献赋知君才藻逼相如

　　赠黄瞻山先生

　　年少声华动五侯老来长啸卧沧洲门无车辙堪罗雀家有图书可汗牛流水一村韦曲社桃花三月武陵舟知君猿鹤盟犹在好看青山到白头

　　赠歌者

　　鷪喉宛转舞蹁跹唱彻凉州苐一篇缑岭羽衣王子晋汉宫丽质李延年袖当卧处还堪剪锦掷筵间不用纒三过雍门称絶技可能歌劝上留田

　　沙口夜泊答宗思兼见示

　　薄暮停桡水一湾沽来村酒破愁颜戍楼残角吹霜落别浦渔舟刺月还几点昏鸦归木杪数家寒火出林间漫言潘岳犹年少憔悴西风鬓易斑

　　重阳前一日寓寳严寺

　　为怜秋色满禅房回首家山几断肠季子黑裘淹岁月潘郎青鬓怯风霜天涯佳节愁中过上界钟声梦里长飘泊异乡知已少明朝谁泛菊花觞

　　江郡侯招饮西湖同曾人倩谢在杭分得游字

　　乞假邀驩露冕游蹔从湖上驻鸣驺千层粉堞连云起一带沧波遶寺流大梦山前春意动澄澜阁上雨声收江淹彩笔雄今古敢对青尊共唱酬

　　送黄居约司理英州

　　少年新佩吕虔刀拥传东行意气豪公署遥开泷水阔法星还傍斗垣髙曲江桞色迎征幰庾岭梅花照锦袍同聴鹿鸣君已贵可无书札慰蓬蒿

　　己丑除夕迎春同陈振狂过钟山寺访曾人倩适瀚上人至同得僧字

　　岭南才子气凭陵剡水孤舟兴可乗青树又添阶下腊缁衣同对佛前灯漫夸市上春如锦且醉尊中酒似渑总是空门无去住好将真偈问名僧

　　庚寅元日曾人倩过访同谢在杭分韵

　　故人骑马到岩阿同泛椒花醉薜萝别后青云俱未达镜中华发近如何鸥盟隠去还堪结马齿年来觉渐多新桞河桥初绽緑明朝且莫赋骊歌

　　钟山寺送曾人倩归岭南

　　曾向东阿酒肆逢重来相见未从容帆飞炎海三秋月门掩青山半夜钟客路迎人惟桞色贫交赠别只芙蓉遥知他日相思处梦在罗浮四百峯

　　送江太守兵备三吴

　　登车揽辔正秋分卧辙无能借冦君郭外一钱遮五马匣中双剑静三军霜台俯瞰娄江水行部遥飞震泽云自愧浅才甘寂莫谁因羽猎荐雄文

　　送谢伯元之金陵

　　长江渺渺片帆开一曲离歌落照催挟妓每过桃叶渡寻僧重上雨花台芙蓉古岸犹堪采禾黍遗宫尽可哀不必登髙频吊古六朝王气已成灰

　　温永叔郡丞以诗见赠赋答

　　南国风流温太真翩翩才藻更谁伦几年作吏犹分竹何处逢人叹积薪郡剧不妨三日醒甑空宁厌一官贫使君赋有凌云气白练亲题寄隠沦

　　闻警

　　西贼寒盟秋犯边黄尘漠漠暗髙天一从互市通穷塞廿载偷安罢控弦絶域羽书飞幙府连营烽火照甘泉诸公早建安危策四海苍生正倒悬
　　和议当年计已踈空将岁币致穹庐总縁中夏无防御遂使穷边得捣虚帷幄运筹贤相国边陲经畧老尚书吾皇威福齐天地杕杜歌成乐有余
　　传闻边郡苦天骄三辅人心忽动摇宁夏守臣纷告急太平天子始临朝中原几处忧骑虎北塞何人得射鵰坐看邉庭空漠北汉家新拜霍嫖姚
　　关山邉骑响萧萧司马观兵日度辽天上黑光久摩荡宫中黄屋太焚烧空挥涕涙忧时变难効涓涘答圣朝安得善言同宋璟冥冥氛祲一时销

　　经涌泉废寺

　　约客扶笻到上方白云空绕旧僧房经台岁久萝阴合香积春深草色荒遗址尚传唐甲子残碑犹志宋文章可怜几度沧桑变惟有猿声啸夕阳

　　过大笠僧太虚故居

　　重携竹杖访禅栖钟磬无声鸟乱啼只履乍逢归竺国众香今已指曹溪幻身自昔终于灭住世虚传得大齐却笑俗情空雨涙悟来应识世人迷

　　赠赵茹霞羽士

　　海国真人茹碧霞廿年云水寄生涯读残紫府三千箓看尽玄都十万花天外瑶笙招白鹤洞中霞佩隠青蛇知君名姓归仙籍为乞星坛伏火砂

　　吸江亭送林隠之山人还永嘉

　　萧萧匹马万重山遥指家林雁宕间竹叶难留孤客醉桃花如笑故人颜不将旅食弹长铗已动归心忆小蛮歌罢骊驹声渐远吸江亭外即阳关

　　客中忆惟起惟扬弟

　　谁怜岁晩滞征途无那离心满五湖花外烟霞双屐冷竹中风雨一灯孤断猿呌月朝归峡孤雁啼霜夜入芦忆汝松窻读周易莫教三径易荒芜

　　再至京师

　　遥控秦关百二重九天宫阙绚芙蓉醉中但击荆轲筑梦里惊闻汉阙钟才子新词皆吐鳯美人髙髻尽盘龙玉河杨桞丝丝緑染得青袍色尚浓

　　中秋集周光禄花亭观妓

　　何来珠履满华堂弦索声中漏未央狂客风流歌白帻妖姬云集斗红妆月明尽撤千枝烛花郁争分百和香莫谓醇醪容易醉主人年少是周郎

　　送苍峡王廵检罢官归乡

　　越王台上送将归逺树空林带夕晖苍峡断猿双涙下碧天寒雁一行飞秪愁白发流年暮不问青山旧业微此别悠悠难再遇思君惟有一沾衣

　　寄吴叔嘉

　　当年岁晩过江都闻说相如渴未苏作客生涯云共薄怀人愁緖月同孤秋风茂苑闲清昼春雨荒城长緑芜遥想登楼定怀土梦魂夜夜到勾吴

　　送刘宋卿还家兼讯顾长卿世卿

　　平芜漠漠白云闲忍向尊前送客还赋别此时过候馆怀人今夜闭空山一年春色啼莺里千里归心去马间为问姑苏台上客几人飞梦到闽关

　　送陈仲徽之齐省兄

　　都亭对酒起愁声芳草萋萋感别情一片飞帆扬子渡五更归梦越王城客途社早初逢燕官舍春深好聴莺念我征鞍方蹔息不堪江上送君行
　　堤畔流莺不可闻此行应念鹡鸰羣孤舟夜渡秦淮月匹马朝冲泰岱云故国烟花随梦断天涯春色隔江分欲知别后相思意惟有登楼对夕曛

　　寄陈子卿

　　萋萋芳草满汀洲为念王孙独倚楼易水悲风孤客涙潞河寒雨一归舟征途入夜劳乡梦野店逢春忆旧逰献赋不须嗟未达于今世路总悠悠

　　孙子长居湖上别业却寄

　　西湖水色碧连天湖上幽栖地自偏逺寺钟声明月夜隔林樵唱夕阳边行当花径常逢鹿坐向柽阴独聴蝉闻说荒郊少人迹与谁同泛钓鱼船

　　送玉生诸子游方广岩

　　一叶兰舟问翠微满汀杨桞正依依谷当絶壁僧行惯寺隠深溪客到稀半畆暮云禅榻冷几畨春雨水帘飞花源自是堪迯世莫学渔郎去便归

　　送田将军武荐上司马

　　侯门才子似君稀鹊印貂裘赴帝畿济北烟花迎去马潞河风桞绾征衣津亭春暖千莺啭上苑秋髙一鹗飞圣主临轩应召对安边何策献彤帏
　　关城三月尚微寒一曲离歌送所驩客舍花飞春漠漠长安天逺路漫漫舟移楚水晴烟断马过燕山夕照残独爱终军最年少请缨还拟繋楼兰

　　游宗谦山人见过

　　春残花落雨蒙蒙十载襟期此日同一榻独悬青嶂里数杯长醉白云中已闻啸似苏门逺还羡谈如稷下雄明发河桥应折桞白头为客任西东

　　清明日感怀

　　此心如梦复如痴荏苒春光欲暮时啼比杜鹃先有血愁同杨桞更多丝林花开遍谁为主社燕重来亦似悲寒食已过非禁火闭门犹自絶晨炊

　　送妓入道

　　厌居绮陌慕丹丘断却尘縁学道流夜静有神游紫府月明无梦到青楼六时古洞春风满十二巫山暮雨休一曲云璈声缥缈依稀犹带小凉州
　　愁把芳年老狭邪欲寻铅汞洗铅华西园公子求遗佩南岳夫人赠紫霞翠袖正宜过碧海朱颜偏可饵丹砂玉声已奏僊家乐不向江心抱琵琶

　　题郭士龙隠居

　　壶公山色白云齐一室萧然隠者栖短屐每寻芳草路轻舟时泛木兰溪春深緑酒闻莺语昼静玄经落燕泥欲觅武陵何处所桃花干树使人迷

　　林方伯先生七十初度是日为吕纯阳诞辰

　　共传薇省即蓬壶白发中朝老大夫申甫何年曾降岳仙翁此日正悬弧一杯琼液承金掌九转丹砂在玉炉莫是贞元前进士托生尘世住玄都

　　送人还九江

　　送君西去路漫漫二月东风拥去鞍彭蠡惊涛云外聴匡庐飞瀑月中看天涯草色今犹短驿路杨花尚未残不用临岐倍惆怅一尊还共醉长安

　　读礼感怀

　　相见黄泉未有期每思往事涙交颐蠧生残箧长留粉蛛匿空房乱结丝花径尚看扶杖处柽阴犹记纳凉时绵绵此恨应无尽忍读风人陟岵诗
　　何事当年便絶裾误人应是荐贤书九天无处阍堪叩三釜如今愿已虚却恨别离同梦寐还惊日月易居诸从今不起云霄念长向花间御板舆
　　素车白马出燕关风急云寒雪满山当日已拚成死孝此身何敢望生还忍看堂上遗容在无复花前舞袖斑丹旐翩翩人不见抚床空有涙潺湲
　　哭向灵帏唤不醒可怜从此隔幽冥双鳬影絶人何处五桞阴浓戸自扃藉草祗今稀酒伴种花谁复课园丁回思二十年前事日日窻前教一经

　　送兴公弟之吴为先人乞铭

　　衔哀送汝出江关满路悲风损别颜此日素车驱白马几时黄绢勒青山梦回草色离肠断身着麻衣血涙斑怜我双眸枯欲尽不堪分手更潺湲
　　叮咛数语涙千行此去关山路渺茫三伏炎蒸过剑浦一江风雨度钱塘魂随逺屿孤鸿断目极遥天匹练长当念倚门双白发莫将行色滞他乡

　　送王玉生游吴

　　几树蝉声乱夕晖送君无奈涙沾衣花间此日人伤别竹里从今客到稀吴苑山川行处徧横塘烟雨望中微登楼王粲多乡思目断秋风一雁归

　　寄王百谷

　　三载吴门两见君别来相忆倍殷勤梦回半偈庵前月望断姑苏台上云赤牍此时凭雁足黄庭何日换鹅羣先人墓所丰碑在应赖邯郸絶代文

　　送王大游吴兼讯舍弟

　　潇潇风雨满征途一片轻帆过阖闾路指蛇门怀伍相剑藏鱼腹吊专诸砧敲八月寒声早叶下三江树影疎若到吴阊凭问讯天涯游子近何如

　　送陈子卿归墨潭精舍

　　送君归咏卜居篇精舍平临絶涧前翠壁倒悬潭似墨苍林遥望树如烟月移竹色当虚牖风落松花满钓船闻说汉庭方羽猎未应寂寞老扬玄

　　雨夜登玉皇阁

　　鳌顶秋深起夜凉飘飘云气黯虚堂丹烧九转成金母阁耸千寻礼玉皇灯影乍沉孤嶂雨磬声微度半林霜古坛坐久天花落不觉余香满石床

　　中秋同惟秦震卿集汝大草堂看月因怀惟起客吴

　　西风萧瑟叶初黄入夜行歌过草堂金粟散时天似水玉绳低处月如霜尊前竹色浮秋霭槛外松阴度晩凉遥望南飞有乌鹊应怜游子滞他乡

　　逢庆良上人

　　东林结社已多年忽泛慈航到海边自是真空能出世谁知绮语不妨禅洗瓢曲涧摇寒月卓锡深山破暝烟几度相从谈胜果无诸城外即诸天

　　送良上人还金陵静海寺

　　枫叶萧萧露气凝不堪江畔送名僧浮杯忍作无期别说法谁叅最上乗满路凄风闻寳磬一天残月梦金陵悬知锡杖重来处传得南宗几佛灯

　　王百谷为先永宁表墓寄此答谢

　　西风吹雁出菰芦尺素衔来字字珠倚马万言推绣虎皋鱼双涙感啼乌通家敢谓同文举名笔何縁借董狐片石空山垂不朽千秋应得免樵苏

　　送王生之临卭省州守叔父献甫

　　西北胡笳不断吹送君南浦泪如丝荆门树影云中尽巫峡猿声月下悲客路装轻怀匕首驿楼灯现望峨眉天涯何处能相忆孤馆残更梦觉时
　　驱车万里向殊方极目卭崃路渺茫官舍烟云邻越巂人家风土杂夷羌绮琴曲里挑新寡鼙鼓声中忆故乡丙穴由来鱼不乏八行书札莫相忘

　　读礼日谢在杭拜官湖州便道还家见访赋赠

　　当时同聴鹿鸣歌此日云霄与薜萝鸡骨支来天上泣马蹄惊向巷中过经年聚散踪无定一见悲欢涙更多天上星辰催执法相思又隔五湖波

　　后感怀

　　家难相寻最可怜麻衣如雪泪如泉慈雏返哺嗟无日熊胆和丸忆昔年总为易凋萱草色却教重废蓼莪篇杯桊尚在人何处不待持来已惨然
　　满目悲风起白杨幽明相隔路茫茫繐帷尘暗灵何在寳婺星沉夜不光忽尔无心呼阿母犹然有梦礼医王板舆此日难重御一到花间一断肠
　　纔入庭帏便怆情遗容犹在不闻声蜀魂未化啼尤切精卫空填恨岂平怀似陆郎徒有橘孝惭考叔竟无羮可怜神理年来尽已向尘中厌久生
　　一夕音容背北堂人间那得返魂香百年浑似枝头露双鬓难留镜里霜爻象谩劳推季主刀圭空复藉韩康此身不但如荼苦血涙千行更万行

　　哭李惟实孝亷

　　寒云惨淡日黄昏壮士长衔万古寃易水当年歌变征湘潭此日赋招魂妖狐夜半啼原野山鬼秋深哭墓门明岁素车过五岭为君■〈扌攵〉涙荐芳荪
　　少年侠客擅词华埋玉空山事可嗟自是关门多虎豹总縁岁序在龙蛇诗余长吉囊中草梦絶文通笔里花十载交情惟一哭西风吹泪到天涯
　　曾同击筑醉燕都意气翩翩似狗屠良友忽传成死别故人犹未束生刍秦廷恸哭知多少梁狱投书果有无我在苦中情更苦伤君那禁涙模糊
　　重泉冥漠隔知音从此交期梦里寻飒飒悲风天外急离离芳草墓前深千秋独抱亡琴痛万里空怀许剑心杯酒他年浇白骨北邙松栢恐成林

　　寄刘季徳

　　故人踪迹久相违何事犹然一布衣九鲤烟霞归草屫五羊山水寄金徽竹期王子重来看花向刘郎别后飞千里停云情不浅秋风莫遣鴈鸿稀

　　寄许灵长

　　年来何处寄行踪闻在吴山第一峯古洞烟霞生薜荔寒窻风雨泣芙蓉万家灯影千村月半夜歌声满寺钟几度思君劳梦寐钱唐江上水重重

　　寄旷上人

　　瓢笠何年住化城闭关跏坐梦魂清双双月下浮屠影夜夜云间断磬声悟彻空花诸相灭翻残贝叶一灯明几时结得东林社共证菩提了此生

　　邓汝髙进士转饷辽东便道过家见访喜赠

　　才华籍籍赋长杨裘马翩翩出建章辽海军储凭转饷汉廷郎署待含香笑谈不带云霄气名姓新依日月光独有故人憔悴甚岂堪相对问行藏

　　送在杭司理湖州

　　少年拥传暂还家捧檄新乗上汉槎地接洞庭多橘柚郡称泽国半桑麻省刑网好开三面判事才能出五花手折衰杨从此别梦魂飞不到天涯
　　长安跃马主恩新词客今为执法臣苕水共看初带印沧波由此罢垂纶寛同汉室于廷尉情似樊川杜舍人何处公余堪引眺三江烟雨五湖春
　　曾将才藻擅词坛此日新弹贡禹冠早岁共称贤宅相少年初拜汉郎官霅溪水响褰帷聴顾渚山髙拄笏看自是法曹关象纬霜威先已逼人寒
　　争传词赋是玄晖捧得除书昼锦归属吏共迎新緑绶世家犹说旧乌衣征亭霜冷孤鸿断驿路天长驷马飞君去已陪鹓鹭侣不才空守钓鱼矶

　　寄答沈从先

　　海国秋髙一鴈轻题书千里见交情鹿门君已逃踪迹鹤市谁能识姓名玄草谩忧瓿上覆彩花长向笔中生浅才何敢当皇甫欲序三都愧未成

　　得胡御长诗却寄

　　踪迹年来混酒徒独留名姓满江湖卜居已傍三天竺处世犹悲五石瓠刻石好辞传幼妇闭门髙论著潜夫胷中莫是波斯国寄得瑶函字字珠

　　哭周所谐

　　开缄忽报故人亡双涙如倾几断肠挂剑未能同季子知音何处觅周郎到来已叹交驩浅死去空怜别恨长多少遗编犹在箧一回吟咏一凄凉
　　当年风雨出芝山行李萧然夜度关自谓千秋同艺苑何期此夕谢人间几时客作鸣驴吊何日人能化鹤还一掬木兰溪上泪溪声应共泪潺湲
　　百年交谊隔泉扃遥对西风泪自零欲以遗文托行世敢将良友负幽冥朱弦既断谁同调邻篴重吹岂可聴不道精灵沉已久夜来犹望少微星
　　生来长咏四愁诗死后凄凉更可悲二顷久无尘满甑一家虽在命如丝人亡正及黄花节客吊空违宿草期未抚灵床先哽咽难将遗嘱问孤儿

　　戏柬谢使君

　　緑衣红袖两相宜况值还家得意时夜夜琴心调鳯曲双双屐齿伴蛾眉月明古渡寻桃叶露冷空江唱竹枝不俟五湖携粉黛今朝先已载西施

　　赠畲宗汉明府

　　青鬓郎官早息机抛将墨绶变荷衣一裘已傍壶山隠双舄宁从帝里飞饮似公荣常得醉游同禽庆久忘归年来门巷清如水惟有寒鸥伴钓矶
　　翩翩辞赋似西京四壁萧然类马卿山水到时皆屐迹江湖何处不诗名闲来桞向门前种老去花犹笔里生岁晏赍粮过九鲤与君长啸结鸥盟

　　送李廷晔令东莞兼柬邓香山

　　初从北阙佩鸣珂拥传遥从五岭过官馔自今多海错童谣强半是黎歌广州旧甓寻陶侃粤国荒台吊尉陀只恐簿书能俗客一封那肯问渔蓑
　　新悬墨绶赴炎方道过家林束别装海邑三秋椰子熟公庭六月荔枝香台中谒帝飞双舄郡里寻僊问五羊莫向天涯思故国一时冠盖半同乡

　　送丁亨文进士司理召陵

　　新将词赋献承明万里分符佐楚荆道上竹深妃子庙郡中花暗白公城山连五岭重重翠水接三湘曲曲清此去王程君莫缓几多人吏待持平
　　洞庭湖上片帆轻万顷微茫接太清楚甸峰峦天际杳巫山云雨梦中生霜侵逺渚鲟千尺月照寒芦雁一声白露渐零衣渐冷遥知宋玉不胜情

　　邓汝髙雨中载酒见访分得园字

　　甘将踪迹老丘园忽聴轩车到荜门篱下一尊残菊色林间双屐旧苔痕暝烟踈雨山山暗落木寒泉处处喧今日主人翻作客不须送客独留髠

　　侯君右来自永嘉喜赠

　　西园公子旧知名负剑长歌海上行何日寝丘酬楚相谁人虚席重侯生赋成白雪骄彤管衣带朱霞恋赤城闻说临卭方贵客莫因残岁急归程

　　赠黄道晦隠君

　　鸡犬声中隠者居桃花流水绕庭除芝苓服久容颜古草莽交深世态疎千顷沧江移艇钓一犂春雨带经锄有时唤渡过城市不是修琴即借书
　　白首幽栖只一区耻将名姓世人呼读书借得村中社岁胜看将壁上图地僻絶来髙士驾家贫先办县官租山厨不问炊烟少犹向桑间饭饿夫

　　问黄道晦病

　　久讶扁舟不出溪闻君抱病意凄凄空山日晩阳乌促古砌天阴络纬啼夜冷谁人同幞被地偏何处得刀圭一从消渴文园后门外蓬蒿与榻齐

　　方广岩

　　欲觅精庐问化机苍苍鸟道客游稀上方云起暮山冷半岭日斜残雪飞古树猿惊樵子过寒林厖吠野僧归路迷迭嶂不知处但聴磬声来翠微

　　宿华严阁

　　万仞岩中隠化城倚栏遥望暮云平断桥残雪寒山影絶磴凄风晩磬声坐对水帘尘虑逺眠当石榻梦魂清因兹悟得西来意欲向空门了此生

　　岩中晓望

　　早起看山露气浓玄岩古院有云封微风入室度清梵斜月挂林闻曙钟猿带晓声过碧嶂鹤留残梦出青松倚阑但聴水帘响失却翠微千万重

　　重游锦溪怀邓汝髙进士

　　断桥流水自潺湲与客重来忆所驩当日共看溪上竹于今偏握省中兰云生万壑孤笻湿雪满千山两屐寒住散不须增感慨一尊林下且盘桓

　　壬辰除夕

　　人事悠悠岁月徂堂前空对一灯孤哀来瘦骨全如鹤聴得啼声半是乌酹酒几回悲伏腊称觞明日罢屠苏春风不散终天恨断尽柔肠涙欲枯

　　癸巳元日

　　袅袅东风处处吹萧条门巷自堪悲独斟栢叶愁如缕闲对菱花鬓有丝三十虚名归马齿半生薄命怨蛾眉寒梅不管人无赖开遍南枝与北枝

　　迎春日

　　风流太守驾朱轮五马骄嘶九陌尘椒实共拚今日醉梅花先报一年春娇莺乍啭声犹涩彩燕初裁色更新市井繁华箫鼓沸停鞭齐看玉楼人

　　春日怀旧

　　千山万水梦魂遥箫鼓声中忆阿娇半夜朱楼巫峡雨几行红涙浙江潮青鸾锦字终难寄司马琴心不再挑一别西湖成隔岁春风春雨长兰苕

　　寄陆无从

　　江北江南一水分尺书无计寄殷勤芜城草色愁中远扬子涛声梦里闻二十四桥孤嶂月五千里路万山云相思何处堪惆怅几树璚花对夕曛

　　寄夏玄成

　　故人别后忽经年闻道衡门尚草玄隋苑花明髙士宅广陵涛满孝亷船一双屐齿春云外两地离心夕照边夜夜江南梦江北芜城风雨桞塘烟

　　过郑惠州墓

　　三尺孤坟倚翠微行人到此涙沾衣罗浮四百魂何在华表千年鹤未归尘世功名悲薤露空山松栢冷斜晖每逢寒食倍惆怅风落残花满路飞
　　丘墓凄凄锁断烟墓前春草自芊芊空林猿鸟寒云外古路牛羊夕照边骨闭重泉悲永夜榇归南海自何年经过再拜荐苹藻宰木萧森啼杜鹃

　　送赵仁甫令梁山

　　桃花零乱桞如丝正是河桥赋别时衣带江州司马涙帆过湘水舜妃祠鳬飞双舄看应逺猿呌三声聴渐悲夔府孤城纵临眺阳台云雨望中疑

　　送人游吴楚

　　津亭垂桞緑烟丝万里关山匹马迟去国正当春尽后登楼多在日斜时楚江草长悲鹦鹉吴苑花深走鹿麋说别何须共惆怅秋风摇落是归期

　　淘江舟中送张博士之官镇海

　　淘江此夜暂同舟千里清漳君去游春雨满庭肥苜蓿青山一路响钩辀云开蜃结空中市昼静鳣飞海上楼自是官闲堪坐啸刺桐花下日淹留

　　过常思岭憩福海庵次韵

　　白云深处梵王家回望千层鸟道赊满室空香熏贝叶一声残磬落松花聴经野鹿羣依草出定山僧独施茶礼罢瞿昙留偈别寒鸦影里夕阳斜

　　紫云洞

　　石灯虚阁影沉沉万壑松风起夕阴断壁只余苍藓合洞门长锁紫云深一声铁篴破残梦半夜石钟清道心跨鲤僊人何处去琪花瑶草不堪寻

　　淘江访林徳鳯茂才

　　一榻茅茨倚翠微暂将生计托渔矶门当濑水潮常早路遶方山客到稀窻外竹声喧午枕庭前花片点春衣与君相见即相别月落江头未忍归

　　宿鼓山寺方丈

　　维摩丈室絶尘氛坐对珠龛演梵文松际窥人孤嶂月山中留客半床云疎钟出寺过林隠怪鸟啼春彻夜闻真性由来爱空寂名香亲向殿前焚
　　孤峯天畔削芙蓉入夜遥看紫翠重一片禅心千涧水五更尘梦数声钟云生净土龙归钵露冷空坛鹤唳松借宿僧寮经几载苍苔埋却旧游踪

　　重游喝水岩

　　古洞盘旋紫翠间洞门常借白云关虚瓢挂树老僧隠昬磬出林飞鸟还路到穷时尤嶫泉经喝后不潺湲当年旧社成陈迹春雨春花点地斑

　　半山小憩呈惟秦

　　千层鸟道一笻扶三月东风响鹧鸪花发幽岩红踯躅云生絶壁翠模糊七闽形胜山河壮万顷沧溟岛屿孤徐福求仙空入海谁知此地即仙都

　　落花

　　春光九十似飞蓬点径残英片片红逐水几看过涧壑因风时得入帘栊杜鹃有恨啼新涙蛱蝶无心恋旧丛独有香魂飞不散明年仍发故枝中
　　佳人无计可留春每见纷飞祗自颦总为韶华能起恨亦縁衰谢易伤神轻狂已逐泥中絮流落空沾马后尘莫惜花前频载酒浮生能得几花辰
　　一畨风雨一畨怜却笑东皇浪有权才见芳英明苑上忽惊飞片落阶前倦游公子辞金谷醉舞佳人卸翠钿惆怅春光容易度不堪凭槛聴啼鹃
　　乍见清池映晓妆惊看池面贴残芳武陵溪上春风暗杜曲园中夜雨狂緑叶成阴空自媚红英落尽尚余香含情最恨东君恶不向人间理断肠

　　桞

　　千丝万缕斗妖娆和雨和烟陌上飘夜夜篴声关塞路年年杯酒灞陵桥隋堤台女输浓黛楚国佳人斗细腰只恐章台春易老几回攀折恨萧条

　　白桃花

　　春风吹遍武陵源幻出瑶枝树树繁色似何郎初傅粉娇同妃子乍承恩开当桞絮浑无迹落向苔裀觉有痕独爱羽衣花下客玉笙声断月黄昏

　　桃花片

　　一夜天孙剪绛绡满林红雨乱萧萧武陵溪上香魂散露井风前艳质销粉黛凋残留半靥胭脂零落带余娇崔郎肠断寻春处人面花容两寂寥

　　花影

　　斜阳影里月明中一种葳蕤幻两丛零露滴时还荡漾轻云遮处更朦胧风吹频觉娇无力天暝方知色是空忽讶落英飞满径几回持帚误呼童
　　芳英灼灼叶蓁蓁倒影雕栏态更新忽遇灯光成幻境倩将月色为传神分明镜里看珠翠彷佛帷中见玉人世界阴晴元不定可怜生灭总非真

　　水中花影

　　一枝浓艳俯沧浪彷佛还疑镜里妆波面波心飞蛱蝶树头树尾宿鸳鸯浮萍点缀偏生色流沫潺湲岂有香借问娇姿谁得似洛神方在水中央

　　夕阳

　　羲驭难留忽已西东山犹带一痕低能催古寺踈钟起渐聴孤城画角齐影入芦汀羣鴈落光衔茅屋乱鸡栖此时谁是销魂者戍妇闺中最惨凄

　　白鴈

　　蹁跹刷羽度衡阳遥望还疑缟素妆起处芦花飘岸渚低时残雪点潇湘带来逺塞千山月呌落深林半夜霜影入薄云看不见湖光漠漠楚天长

　　白燕

　　呢喃长日画梁中素质氷肌迥不同玉剪飞时遥可辨寳钗化去竟成空梁园梦遶梨花月隋苑声残桞絮风莫恋乌衣归旧国藏身合在水晶宫

　　弓

　　谁挽乌号五石强由来猿臂可穿杨蛇疑杯里终难释鸟尽林中便已藏开处流星过絶塞挂时残月在扶桑世间得失原无定尼父当年笑楚王

　　萍

　　有叶无根不用栽还疑水面长苍苔游鱼吹浪重重乱彩鹢冲波两两开却得微风依岸泊不容明月入池来忽然一夜添新雨踪迹飘零信可哀

　　蝶

　　傅粉娇姿五色衣由来生性爱芳菲夜深栩栩梦中化日午双双花底飞偷得余香过别院带将春色入帘帏只愁荏苒韶光暮飘泊知从何处归

　　元夕氷灯

　　灯烛荧荧照夜阑分明影里见琅玕双双罗袜凌波湿朶朶金莲出水寒新制恍疑来贝阙髙悬只合在瑶坛为言火树休相逼只恐清辉一夕残

　　虞美人草

　　青草香魂是翠蛾托根元属楚山河年年野烧咸阳火夜夜啼螀玉帐歌恨血清霜凝处满涙痕残雨滴时多汉宫亦有如花貌谁向春风化碧莎

　　病美人

　　长伴流苏与合欢腰肢瘦尽黛眉残渐看衣带愁中缓却恨春光枕上阑梦去何心游楚峡起来无力歩邯郸一从玉指纎纎困挂壁秦筝久不弹

　　老农

　　容貌衰癯两鬓华难将生计事污邪手栽禾黍知多少眼见田园属几家时课儿孙勤耨获闲从邻叟话桑麻昨朝扶杖过春社还祝瓯窭欲满车

　　老医

　　曾将奇术冠青囊八十年前遇长桑臂在不知经几折眼花何用检诸方有剂可令千人活无药能销两鬓霜橘老杏残筋力尽定应死去作医王

　　题王太史家藏孙都护墨菊

　　西园公子费隃麋貌得寒花色更奇玄品合栽陶令宅幽姿宜傍右军池青烟落处浑无辨白露凝时却易知篱下几人能识取秪疑佳种出松滋

　　水帘

　　潺潺千点响淙淙一片氷绡挂碧空日射恍疑金络索月明如坐水晶宫神龙喷处珠盈贯玉女来时佩驭风十二阑干遥骋望万重山色总朦胧

　　寿林天懋母黄太夫人

　　百斛璚浆满玉壶寿筵犹进大官厨堂前宾客皆鹓侣膝下郎君是鳯雏重见封章传内使又看书信寄麻姑傍人莫问千秋筭五岳长存海不枯
　　仙衣初剪紫霞绡镜里霜鬟尚未凋贤媛正宜参八座殊恩今已锡三朝吹从玄鹤空中度书寄青鸾海上遥多少翟公门下客纷纷犹进白云谣

　　幔亭集巻七

　　●钦定四库全书

　　幔亭集巻八

　　（明）徐熥 撰

　　○七言律诗

　　冶城怀古

　　千里山河霁色开清秋临眺独徘徊虹桥隠隠龙江绕雁塔双双雉堞回落日寒潮螺女渡冷烟衰草越王台当年覇业俱尘土愁聴荒原鸟雀哀
　　冶城日落乱啼鸦城上乌乌起暮笳四野桑麻八闽郡千村烟火万人家无诸古殿伤青草南宋行都想翠华人事已非湖水在年年风雨长蒹葭

　　垂虹桥别顾学宪先生

　　垂虹桥畔水悠悠无数青山起暮愁桐叶战风惊逺梦芦花含月隠孤舟吴江露下丹枫冷震泽云寒白雁秋此去风帆何处泊相思明日隔沧洲

　　夜闻吴女诵经

　　佳人何意悟禅那夜诵金经数百过窈窕相中疑大士妖浮声里半弥陀还于女伴歌吟懒自与尼师结拜多谩道西邻归彼岸此生无计渡恒河

　　拟咸阳怀古

　　咸阳禾黍正离离人代兴亡岂有期废殿秋风秦剑戟荒山夜雨汉旌旗茂陵空洒千行泪渭水长流万古悲何处登临最惆怅乐游原上日斜时

　　爱妾换马

　　如燕如龙戸外嘶行云行雨意凄凄青蛾永别黄金屋赤兎新飜碧玉蹄虽有飞腾空冀北更无歌舞出楼西他时紫陌相逢处望见银鞍不住啼
　　双眉颦蹙四蹄飜皂枥无声被不温憔悴难忘当日宠悲鸣犹恋主人恩强随夜月登妆阁愁逐秋风出塞垣金埒玉楼遥骋望几多汗血几啼痕

　　夏日灵山堂避暑

　　灌木阴中共倚栏飞来苍翠落檐端满林花雨诸天近六月松风一座寒鸟入乱云飜影灭蝉当斜日送声残相逢正有淹留兴其奈踈钟报夜阑

　　越王台怀古

　　山河如故霸图休台下空江水自流岁久莓苔生庙壁日斜葭菼满汀洲旌旗影灭秋风冷剑戟声沉暮雨愁莫道钓龙人已逺精灵还向夜深游

　　寄长溪史使君徳明

　　少年作郡到长溪五马时从桞外嘶官舍鸟啼春寂寂公庭吏散草萋萋山城夜月闻弦诵瘴海秋风絶鼓鼙日向习家池上醉儿童争唱白铜鞮

　　送林熙工陈汝翔陈伯孺潮上人游武夷

　　津亭落木已纷纷无那离情对夕曛极浦风烟随鸟尽寒潭秋色与僧分兰舟独载千峰月竹杖同扶九曲云此日江蓠正堪采为余遥荐武夷君

　　秋日陈汝大载酒林氏水亭

　　满天秋色雁边遥载酒芳园暑气消桞外鸣蝉寒度雨竹间小浦暗通潮半林緑树迷危堞一带苍山隔断桥此地相逢不沉醉更于何处避尘嚣

　　送老卒还乡

　　少小从军出玉门萧萧白发返丘园塞垣此别休回首旧路重经更断魂残槖只余孤剑在故乡知有几家存古来征戍生还少何必封侯是主恩

　　经古战场

　　萧条残垒不胜悲此地曾经几乱离恨血尚余春草里游魂多出夕阳时潇潇寒雨闻刁斗漠漠阴云见羽旗满路干戈愁转战胡笳休向马头吹

　　赠颜廷愉将军

　　姓名曾冠少年场逆旅相逢意慨慷能以三都雄艺苑还将一剑倚扶桑燕台击有荆轲筑粤国游无陆贾装为爱琅邪门下士如君词赋独升堂
　　诗名久已动长安此日仍登上将坛投笔耻为秦博士横戈今作汉材官常■〈扌弃〉一命酬知己不爱千金赠所驩莫道书生无逺畧东封函谷有泥丸

　　秋日居法云寺喜瀚上人见访

　　门掩苍苔一径幽白云应为逺公留踈钟隠隠诸天暮残叶萧萧满地秋竹院又逢今日话芝山犹忆旧时游此中传偈多禅侣何必浮杯到沃州

　　秋夜同颜廷愉黎廷彬二将军王元直秀才观微上人兴公舍弟集邓道鸣阃帅行署赋得紫薇夜漏同用花字

　　虚堂良会寂无哗忽聴谯楼鼓乱挝响入招提随断磬声传睥睨杂悲笳共占此地星文聚莫问中宵斗柄斜滴尽铜壶天似水月光初转紫薇花

　　颜廷愉旅馆夜集闻歌

　　越王城里起西风旅馆相看兴不穷词客交情联缟带美人幽恨寄丝桐当筵夜静灯花緑隔寺秋深落叶红此去岂愁逢醉尉踏歌齐向月明中

　　陈亷访先生七十初度

　　投簮久矣老沧洲共说神仙是隠侯衣剪烟霞轻豸绣家营云水比莵裘数茎瑶草千年緑九月黄花一径秋不用寻仙访真诀姓名元已注丹丘

　　送陈道育游吴

　　西风萧瑟不胜愁无奈同心赋逺游一带青山吴苑暮满林黄叶太湖秋离魂渺渺随鸿断乡泪潺潺逐水流况是天涯摇落后岂堪为客独登楼

　　得李伯实太学书知其移家金陵却寄

　　天涯久别正销魂忽尔开缄见涙痕东粤梅花留去客南朝芳草待王孙春风八口依京国夜月千山梦故园徃事伤心君莫问台城烟桞易黄昏

　　同王元直读书法云寺赋赠

　　精庐髙傍玉蝉峰采葛歌成意更浓把臂共挥花下麈连床同聴佛前钟覆棋怜尔如王粲倒屣何人是蔡邕白首交期谁得似寺门遥指岁寒松

　　送林叔度游支提寺

　　何时踪迹别壶公岁晩看山过霍童客路杖藜残雪里人家鸡犬乱云中钟闻下界诸天近寺隠深林一径通遥想空门多胜事半龛明月几僧同

　　赠别康孟担

　　一丘栖隠近何僊不异龎公在汉年名混布衣堪傲世斋供绣佛可逃禅尊前有客同浮白身后谁人识太玄此别相思劳梦寐壶山云树鲤湖烟

　　送陈元凯明经北上兼觐省

　　津亭落叶点衣斑斗酒临岐动别颜江上流澌前岭雪马头晴树隔淮山征途岁晩鸿声断上苑春深草色闲此去趋庭驩不浅可无飞梦到乡关
　　江干分手动悲歌迢逓关山岁杪过独夜怀人魂梦逺中年知己别离多车驱微月寒登陇马踏残氷晓渡河若遇长安旧相识为言生计久蹉跎

　　送叶进卿太史还朝

　　星轺万里上长安岁晩关河雪欲残剑佩晨趋金阙霁丝纶夜草玉堂寒千条御桞鸣鞭过五色宫云拄笏看幸有同心在霄汉清时无用赋猗兰

　　陈汝大六十初度

　　年少曾窥寳笈文老来髙卧谢尘氛吟边野兴随青草世外余生付白云大药已传龙虎秘闲身应混鹿麋羣桑弧正及黄花节一度花开一寿君

　　送人之边

　　万里横戈赋逺征天涯去住不胜情隔河猎火秋调马古戍狼烟夜列营沙碛春深无草緑边城乱后少人行客中知有还乡梦莫聴孤笳月下声
　　漠漠黄尘匹马孤马头今去向飞狐望乡台畔无青草敇勒城头有白乌满路寒霜朝倚剑一天明月夜吹芦单于莫近阴山猎南国书生正弃繻

　　无题和李义山

　　香烬金猊烛散风月沉西岭水流东云迷洛浦人何处桞暗章台路不通逺岫似凝眉上翠守宫犹染臂间红凄凉徃事休重省十载游踪叹转蓬
　　为雨为云无定踪半衾幽恨数声钟弦于离緖同时断墨与啼痕一様浓无复芳心含荳蔻空将薄命委芙蓉西邻只在髙楼畔似隔天台路几重

　　拟刘晨阮肇入天台效曹唐

　　歴尽千山与万山白云飞处见松关路从碧涧通仙窦梦絶红尘出世间花落洞中春寂寂日斜溪上水潺潺哀呼四壁多猿鸟迷却来踪不可还

　　刘阮洞中遇仙子

　　路入天台境寂寥空中吹送白云谣桃花片片流丹壑瑶草青青映翠翘五色烟霞迷鹤梦数声环佩隔虹桥人生莫道仙凢别携手春风是此宵

　　仙子送刘阮出洞

　　鸡犬声中羽袖分桃花折赠寄殷勤愁来玉液谁同饮别后瑶笙忍独闻踪迹但随溪上水仙凢只隔洞前云从今万刼仍千刼惆怅无縁再遇君

　　仙子洞中忆刘郎

　　佳期谁信此生休梦断巫山几度秋瑶草似怜人逺去桃花仍逐水东流红尘夜月空留枕紫府春风独倚楼只恐重来迷处所洞门深锁碧苔幽

　　刘阮再至天台不复见仙子

　　重到仙源路转深旧游踪迹已销沉千年山水自朝暮四壁烟霞成古今不见胡麻流别涧独闻幽鸟噪空林早知一别无寻处应悔当时出洞心

　　蕚緑华将归九疑留别许真人

　　缥缈云軿驾彩霓半天遥聴玉麟嘶身归紫府难为别目断红尘不住啼新启离筵铺鳯髓重封真诰印龙泥黄金条脱空留赠九点青山望已迷

　　玉女杜兰香下嫁张硕

　　黄金钗股紫金钿忽驾鸾车降碧烟百尺虹桥天上路万条花烛世间縁云璈曲妙调龙管露液杯浓启鳯筵却笑裴郎仙分浅一双玉杵种多年

　　张硕重寄杜兰香

　　渺渺灵踪去不还空劳珍重碧云鬟人间无路通瑶阙梦里何因见玉颜兰露半销香冉冉花风初度佩珊珊欲将一札传青鸟知住蓬莱第几山

　　织女寄牛郎

　　临流几度待金颷天帝无情恨鹊桥玉宇微茫空隔水银河清浅不通潮心随鳯驾思灵匹涙逐龙梭上锦绡难得欢娱容易别年年肠断可怜宵

　　甲午迎春

　　家家箫鼓响何频海国惊看物候新自有东风吹彩胜不愁微雨洒红尘土牛未送山中腊寳马先行岁里春三十三龄容易过蹉跎又是来年人

　　岁暮感怀

　　年来踪迹叹蹉跎独向衡门恋薜萝前路虚名青鬓少先人遗业白云多匆匆短晷愁中尽冉冉浮生梦里过时事凄凉应莫问空山相对意如何

　　甲午元日

　　平明曙色乱春烟独对东风意惘然蓂叶乍开尧砌上椒花先献佛灯前忽闻爆竹迎新岁媿饮屠苏后少年莫道清霜随腊尽只愁飞入鬓毛边

　　赠邓道鸣都阃

　　千骑如云瘴海间一天明月照刀环营门昼静笙歌沸部曲秋髙剑戟闲乐奏金铙新破敌名标铜柱旧平蛮玉关他日功成后犹见将军鬓未斑

　　送林贞发之汉阳兼寄陈仲敬明府

　　江干折桞正春初闽楚相看万里余满路愁云过七泽一天明月吊三闾帆飞汉水莺声早书到衡阳鴈影踈为语神明河上宰故人生计已樵渔

　　王相如文学千里来访诗以赠别

　　少年名姓满词场千里相寻问草堂博物每披周石鼓摛文能赋鲁灵光九龙夜吼门前水疋马秋归岭外霜收得秘书盈万巻王家事业本青箱

　　送欧阳霖仲归乡

　　梁狱书成泪未干天涯流落畏途难杼投已信曾参语袍赠谁怜范叔寒逆旅相逢愁咄咄故乡归去路漫漫布衣正好弹长铗何必逢人变鹖冠

　　送周公子还金溪

　　彭蠡西归去棹长东风江上送周郎数声忍顾歌骊曲三月惟赍养鹤粮寄逺桞应攀驿路思亲花每梦河阳家山况与丰城近别后遥看剑气光

　　送徐半刺之官淮阳

　　东风吹送片帆轻江北江南万里程隋桞似迎行客过淮流难比使君清尚怀太姥看山梦新就盐官煮海名盘里水晶堪饷客几时重见故人情

　　甲午端阳即事

　　满市贫民尽噪呼谁家尊酒泛菖蒲汉廷久已饥方朔楚泽何人吊左徒残喘厌看长命缕空囊安用辟兵符愁来试上孤城望几处炊烟几处无

　　将发芋江别惟起惟扬二弟

　　霜落乌啼半上潮江头那忍解兰桡已悲去路关山逺况复归期岁月遥衰鬓依人愁冉冉荒年为客槖萧萧他时两地同相忆记得离筵是此宵

　　饮胡元瑞萝月轩

　　停棹来寻瀔水阳半窻萝月坐飞觞阶前鹤迹留苔浅秋后蝉声出树凉客路蒹葭寒细雨他乡碪杵度微霜布帆东下江流急满目西风别恨长

　　寄别幼孺次来韵

　　故国青山又逺违怀人空有梦魂飞猿当暮雨声偏惨鴈到秋风影尚稀一夜思乡华发变中年为客壮心微竹林此日无多侣莫向山中厌布衣

　　寄赠屠长卿仪部

　　姓名曾注玉皇家吸尽遥天五色霞一点真阳封土釜六时神水转河车黄冠长日居蓬岛紫气中宵隔若耶莫道相逢期太晩于今佳谶有龙沙
　　一区长傍鉴湖边坐对三花九品莲家散黄金惟塑佛诗成白雪半游仙栖禅净室云堪卧驭气遥空电可鞭他日从君无别语祗应同证大因縁

　　题公朗寳函楼

　　危楼百尺梵王居禅诵声髙晩磬初一榻秋云松火冷半窻残月竹阴疎鹫峰花雨诸天外猊座金身六代余多少尘劳都遣尽独留诗癖未全除

　　寄怀瀚公

　　逆旅裁书问道安故园明月几回看身闲对客题诗易岁俭逢人乞米难风动空山孤锡响霜深禅榻衲衣寒知师不作天涯梦长夜忘眠坐戒坛

　　松陵舟中

　　西风吹袂失炎蒸落日波光似镜澄囊里钱余縁戒酒途中舟缓为寻僧孤村近浦船为市古寺临江塔有灯一带人烟何处所榜歌遥指是松陵

　　吴阊吊髙季廸太史

　　吴门灯火正黄昏读罢遗编湿涙痕五字几人传故业一杯何处吊吟魂秋风茂苑留荒草暮雨寒山泣断猿欲向居人问封土衣冠未必塟家园

　　旅次石头岸

　　石头城下水微茫回首乡关驿路长瓜歩烟波连断霭秦淮云树隔斜阳秋髙落木迷村舍夜静寒潮到女墙客里愁心已如此一闻南雁更凄凉

　　金陵怀古

　　白门京阙旧山川朱雀乌衣夕照边百代荒陵崩夜雨六朝遗殿锁秋烟胭脂岁久销宫井苔藓春深绣御筵徃事凄凉无限涙伤心最是建文年

　　客中感秋呈王徳载卢子明桞陈甫诸公

　　他乡为客长离忧一夜新寒感敝裘对酒正当桑落后思家偏向雁来秋白门月冷碪初断淮水霜深叶自流不是天涯有知己萍踪那得久淹留

　　送张孺愿还四明为儿娶妇

　　离情黯淡白门西何处云山是会稽作客暂辞桃叶渡思乡多梦若耶溪寒芦夜雨鸿初断衰桞残阳马倦嘶待汝尚平婚嫁毕五湖明月共招携

　　送胡彭举之衡阳

　　愁折衰杨过御堤吴门遥望楚云低髙峰见月秋回鴈野店逢霜晓聴鸡九泒江流湓浦外一天帆影洞庭西知君作客年来惯不畏猿声日夜啼

　　葛震父招游雨花台同张康侯姚佩卿诸子

　　髙台千尺俯烟霞却望当年旧帝家百雉都城仍踞虎六朝宫树半栖鸦云边淮水连天逺林际钟山带郭斜独有空门不销歇至今犹落讲坛花

　　送陆纂父山人还洞庭别业

　　他乡相见又离羣满目西风落叶闻二水空洲孤棹逺三吴秋色一江分白衣出郭金陵雨緑酒看山震泽云从此游踪各南北月明无处不思君

　　同吴翁晋姚叔乂诸子集陈公衡衙斋

　　南朝仙吏擅风流四海论交半敝裘粉署鸟啼花外雨白门鸦散桞边秋故宫云气销长乐近郭湖光起莫愁马踏夜分归路晩踈钟遥动景阳楼

　　赠李茂承太学

　　云间才子气翩翩偶尔相逢入洛年半夜孤帆三泖月一秋双屐六朝烟匣中紫气频看剑笔底青山不卖钱同是天涯流落客何妨长醉酒垆边

　　隔帘美人

　　环佩声闻见不真多情绰约徃来身只縁竹纬垂千缕似对菱花隔一尘绣带暗飘纹外影秋波潜送隙中春重重锦浪生罗袜彷佛云间遇洛神

　　同梅季豹林叔度碧峯寺访如愚上人

　　行尽空林到沃洲满林黄叶上方秋松遮古殿半山翠竹隠空房三径幽寳盖影飘依佛座昙花香散拂经楼年来绮语方除障不敢题诗赠惠休

　　同闵寿卿王献子二山人集王徳载都护溪阁同得萧字

　　尊酒凭虚破寂寥秣陵云物晩萧萧窻开逺岫常邀月阁枕寒溪共聴潮万里风烟天外尽满林秋色雁边遥主人久傍墙东隠不向西山更射鵰

　　马姬馆赠梅子马

　　寳剑逢人脱赠轻平生肝胆片言倾千秋白社工文客半世青楼薄幸名枕上杨花今日泪渡头桃叶旧时情囊中不管黄金尽犹买娇歌夜夜声

　　寿雪浪禅师九月九日五十初度

　　祗林遥见白毫光发祝多年尚未苍菩萨应期生下土圣人此日出西方阶前记腊松长在座上拈花菊正香一自九龙仍吐水从今浴佛说重阳

　　金陵故宫

　　先朝遗殿闭尘埃零落空劳过客哀五夜铜壶干罢滴六宫金锁涩难开翠华去后全无影罗绮焚余尚有灰弓剑尽埋烟雨冷椒房一半上苍苔

　　重阳后顾世卿招游清凉寺翠微亭

　　虚亭髙与翠微连尚有黄花照法筵下界梵音中夜磬半空帆影隔江船马行十里松阴月人藉孤峰草色烟我本倦游多感慨老僧休说六朝年

　　陈彦庄侍御招游清凉寺

　　同向空门结白莲琳宫遥隠帝城边闭关僧是他方衲题壁人多异代贤江北江南千里月山前山后万家烟座间自有霜威肃避暑何须说往年

　　送何伯达太学还鲤湖

　　岁晩扁舟发水濆劳劳亭下叹离羣一行鴈影斜阳见几处砧声半夜闻作客厌看吴苑月思亲飜望秣陵云他时九漈劳魂梦跨鲤仙人正是君

　　燕子矶

　　芦荻萧萧逺水平沉江铁锁尚留名半空鹳鹤飞来影千载鼋鼍化去精石占中流危截浪云侵残垒暝吞城山僧似惜游人别犹送踈林磬一声

　　观浦口珠泉

　　一泓如练净无尘幻出明珠颗颗新疑是鲛宫逢贾客难于金谷换佳人夜光不说昆明水照乗何须合浦滨生灭由来归泡沫欲将灵迹问波神

　　访梅禹金秦淮客舍

　　舟过长干问客星风流不用叹飘零一秋桃叶居淮水十月梅花梦敬亭游徧南朝多寳寺翻残西竺几函经赠君欲折藏鸦桞满目隋堤何处青

　　谢司理招游道场山

　　碧树香台一径纡满林幽鸟避前驱重重翠巘看苍弁渺渺层波见太湖钟送余声过下界云留残影挂浮屠画船载月归来晩十里烟光澹欲无

　　谒孙山人太初墓兼怀郑吏部继之

　　道场山下见荒阡欲吊吟魂一怆然寂寂梨花寒食雨萧萧蒿草夕阳烟空林夜静闻猿啸断碣年深借鹿眠若把梅亭比苕水千秋黄土总堪怜

　　闺情

　　深闺长日望刀环锦被香销绣幙闲岂有梦魂通暮峡更无眉黛画春山情牵夜月孤蛩泣目断秋风一鴈还不是狂夫恩意浅由来薄命怨朱颜

　　同强善长包蒙吉计仲嘉徐子晋斯学上人集寳林寺镜公房时蒙吉来自东瓯仲嘉归自燕赵

　　吴市飘零感岁华偶携瓢笠到僧家孤云静结人天果朔气寒生佛座花作客畏闻燕地雪逢君先问赤城霞山中欲别各留偈送过虎溪将日斜

　　为王百谷悼亡

　　不顾房帷十载恩窃将灵药月中奔楚台有枕难通梦汉殿无香可返魂夜静鸳鸯虚锦帐昼长鹦鹉唤璚轩小星三五沉何处垂老青衫湿泪痕

　　虎邱寺

　　千顷寒云隠上方半天明月照回廊玉鳬化去山精灭金虎销残寳气荒塔影虚空藏舍利泉声日夜淬干将霸图零落浮图在不拜吴王拜法王

　　赠彭城苏姬

　　苏小门前系紫骝隔帘相见尚含羞青蛾暂结花间约緑蚁能忘客里愁一片轻寒销枕簟半窻明月上箜篌从今若过彭城路不说张家燕子楼

　　初春徳州道中有怀故园

　　落日平原朔气凝征途迢逓倦难胜风生沙卷残年雪春至河销半渡氷古戍黄昏喧断角远村寒夜见孤灯莺花自爱家林好裘马何心向五陵

　　易水怀古

　　一笑秦庭事已空萧萧寒气动悲风飞霜枉购千金匕贯日犹悬百丈虹公子歌残衣变白田光死去血流红蓟门零落咸阳火易水年年只向东

　　同许灵长太学张去华山人陈幼孺曹能始二孝亷集邓汝髙计部署中赋得长安新桞送张成叔太学还四明

　　东风二月蓟门过新桞青青拂御河浅緑乍分眉上黛柔条难任笛中歌几时叶满章台路有日花飞太液波同是一枝堤畔种无如此地别离多

　　下第后书怀

　　自是扬云白未玄不才那敢怨苍天回看故国八千里误戴儒冠十七年贫倚诗书元失计穷知文字信无权雄心销尽囊如水流落依人面可怜
　　一领青衫万斛尘沟隍十口计全贫关河偏阻空囊客童仆潜归得意人云路岂能容野性帝乡元不住闲身长安浪说春光好未见丘园非是春

　　南还留别许灵长张叔弢冯咸甫邓泰素文梦珠柯起之诸子

　　日落燕关马去迟一尊相对总相悲岂堪客路销魂处正值皇都失意时此去恶分灯下影重来愁益鬓边丝与君俱是飘零者空说加餐赠别离

　　谒孔林

　　洙泗潆回两泒分泰山龙护素王坟传经已化三千士执贽难逢七十君室筑空场生蔓草树残荒陇起寒云一抔马鬛勤瞻拜欲向春风荐鲁芹

　　燕子楼

　　旧日欢情委逝波空楼灯影恨如何一天夜月闲箫管十载春风罢绮罗松栢锁烟愁思苦牡丹含雨泪痕多香销粉歇歌尘散忍见双双燕子过

　　书怀

　　岁月蹉跎黯自惊此身虽在鬓毛更江湖故旧无消息童稚交游半死生喜信空门縁渐老厌闻徃事为多情客中最是愁人处独夜残灯风雨声

　　闻人仲玑卜居西湖诗以寄之

　　卜筑南屏第几峰烟霞长日伴游踪桥头桞色湖心月郭外潮声寺里钟数载宦情同失马千秋絶技羡雕龙兰桡竹杖频来往十里荷花九里松

　　女冠还俗

　　愁戴黄冠老此身芳心难禁黛眉颦且抛王母当年约去了萧郎宿世因斗帐自今开甲乙星坛谁复守庚申几回却笑巫山女云雨空为梦里人

　　戏嘲郑四效长庆体

　　落落江湖无定迹匆匆相见阖庐城离乡已是五六载道旧曾无三两声杯水覆堂难再返浮云出岫便无情故人浪说工词赋只恐登楼赋未成

　　登延平玄妙观

　　玄都俯瞰碧溪濆上帝髙居接五云入院经声朝斗拜绕坛香气降真焚龙精护法丰城剑鸟篆书符玉洞文月满松关天籁寂飘飖笙鹤半空闻

　　登芝山善见塔

　　百转清溪绕梵宫千寻丹磴势盘空昙花乱散诸天雨桥板斜飞一线虹塔影层层青嶂外钟声隠隠白云中凭阑不敢轻呼吸帝座溟蒙近可通

　　谒马仙姬庙

　　元君仙籍出扶风庙食千年建水东满院松杉巢鹳鹤四时香火卜罴熊青天紫气生灵幄白日红云护寝宫几度凭虚朝上帝手抛霞帔幻成虹

　　初至武夷

　　道縁为重世縁轻总属闲游岂计程九曲仙班邀鹤驭半空天乐奏鸾笙经旬絶粒抛烟火到处行歌变姓名多少函中遗蜕在不知若个是前生

　　万年宫

　　万年宫殿魏王居瑶草琪花满玉除坛下余腥犹汉代岩头遗蜕是秦初客从云水求丹诀帝遣风雷护简书我亦曾孙今再世梦中亲御紫鸾车

　　宿冲佑观

　　风灯零落夜钟残数巻玄经掩不看药采刀圭还玉液火留文武养金丹瑶池月满鸾笙杳石榻云深蝶梦寒断尽世縁须及早肯将白发戴黄冠

　　宿接笋峰道院

　　絶壁悬厓入杳冥丹房长借白云扃地分六曲成三岛台耸千层礼七星暮霭晴飞岩瀑翠秋烟寒隠石灯青一声独鹤醒残梦卧聴黄庭半部经

　　宿云窝赠陈司马

　　清溪九曲即蓬壶何用遥寻五岳图幽壑半开新净室秘书还看旧阴符鹓鸾班里多年别鸡犬云中几日驱重住云窝縁不偶前身或恐是丹枢

　　天游观

　　髙台独上翠千重吹散岚烟有铁龙地种三花元汉畤门扃五粒是秦封云边螺髻层层结雨后蛾眉点点浓倚徧危阑遥极目九环衣带束芙蓉

　　宿鼓子峰道院

　　芒鞋厯徧翠微巅修竹阴中别有天洞隠黄冠皆净侣岩封白骨尽飞僊石当隙处精庐构路到穷时栈道悬夜静焚香同礼拜步虚声散一炉烟

　　游水帘洞时久不雨飞沫稍微赋得一首

　　素练氷绡一夜收潺湲何处见龙湫鲛人海底余残泪玉女峰前上半钩自有玄珠藏赤水不须琼液咽重楼一瓢欲挽银河泻倒挂青天作瀑流

　　寻和叔道士不遇

　　暂去朝元出翠微红尘何处染绡衣鸾传紫府书频至鹤带青城箭未归六甲风雷坛下守半空日月鼎中飞石函留得龙沙谶莫道蓬壶会面稀

　　武夷溪口送惟起弟度关

　　竹杖芒鞋厯翠岑蒯缑忽动逺游心离魂已与千峰断别恨空如九曲深秪有飘蓬怀白璧全无大药化黄金山中散尽宾云曲泪落西风半夜砧
　　青山游侣散纷纷况复临岐逺送君两地鴈鸿难顾影一时鸾鹤总离羣人从杜若洲边去路在桃花洞口分明发登髙各惆怅鹅湖斜日幔亭云

　　武夷送吴元瀚还莆

　　日日看山住翠微虹桥宴罢各将归几时再买重游棹三载方还旧钓矶囊槖只携丹诀去梦魂犹带白云飞别君不用绨袍赠玉女新裁五色衣

　　再送元瀚次来韵

　　一尊同向蓼花滩露下丹枫落叶残身泛孤舟愁弟逺泪挥双袖别君难凄凉戍角秋霜晓明灭渔灯夜雨寒此去入林寻旧隠髙斋新长几琅玕

　　陈惟秦为其先人营塟久居永南山寄讯

　　春事飘零倍忆君满庭红雨落纷纷鳌峰已作三秋别马鬛新成四尺坟花下几回虚朗月竹中长日赋停云北邙正有松楸感乌鸟声声不可闻

　　访薛炼师思齐

　　桃花千树绕江干花里幽居日考盘曲径开时供鹿卧方书抄就借人看一春草緑蓬门静半夜云生药杵寒闻说延年有真诀相逢先乞九还丹

　　寿李司理

　　曾将词赋冠明廷断狱年来动引经徳比于公髙汉室名同小陆起华亭寿筵犹献长生缕海国争看执法星何必西岩采三秀郡斋瑶草自青青
　　鹤吹飘飖下九天共看良吏是神仙朝来拄笏心如水夏至悬弧日似年函谷他时生紫气长庚此夜应青莲遥知卧理还多暇注得叅同有几篇

　　送王懋宣先生之泰顺

　　垂杨影里乱啼莺朝发都亭一骑轻黯淡蘼芜寻去路微茫烟树见孤城他乡春色悲花落旅馆愁心寄月明白发萧萧犹作客临岐分手更关情

　　宿邓汝髙竹林山庄

　　羣峰回合树苍苍一径云阴散夏凉荒坂牛羊归暮霭比邻鹅鸭睡斜阳竹当踈槛常流翠花落清溪不断香晏坐山中屏尘虑今宵如宿辋川庄

　　春日居法云兰若

　　移来书舍傍琳宫隔断红尘路不通游屐半闲新雨后法幢髙挂乱云中夜深松偃疎帘月春尽花飞晩磬风谩谓空门人迹少相寻日日有支公
　　登临正及看花期青草葳蕤歩屧宜雨翳鲸音过院冷风传莺语出林迟闲寻缁锡谈三昧偶伴黄冠礼六时自是山中堪避俗更无踪迹世人知
　　古路苍苍入鹫峰烟霞隔断徃来踪时将真诀灯前课每与游僧竹下逢满架瑶函藏贝叶逺林山色绚芙蓉闭门晏坐尘縁息又聴云堂起暮钟
　　满径苍苔过客稀踈钟纔动暝烟飞轻敲竹院残僧返乱落松花一鹤归夜静石灯分佛火春寒山罽借禅衣上方万籁闻俱寂但有经声出翠微

　　送王少文藁塟西郊

　　萧萧孤榇出郊关执绋空余涕泪潸满目松楸西郭路半天风雨北邙山函中白骨孤云里世上红尘一梦间除却千年华表鹤更于何处望君还

　　秋夜汝髙振狂伯孺过宿山斋时汝髙将赴阙

　　西风摇落正秋天相对空山意惘然竹里孤灯消氷夜镜中华发感流年寒蛩古砌啼凉月小犬疎林吠暝烟只恐心期隔霄汉岂能长向白云眠

　　拟积雨辋川庄

　　经旬梅雨自沉沉灌木萧森起夕阴泉过断桥归别涧钟传古寺出空林闭门习静山中乐晏坐焚香物外心终日更无车马客时从花坞聴鸣禽

　　拟长沙过贾谊宅

　　怜君谪宦楚江来门外湘波日夜回废井年深生乱草古墙春尽长荒苔猿声似诉孤臣恨马首空劳过客哀此地无须叹寥落长安甲第亦成灰
　　他乡迁客恨悠悠此日长沙宅尚留寂莫空梁栖鸟雀萧条古院闭松楸几年宦况同云薄一去君恩共水流欲采江蓠伤往事半天风雨洞庭秋

　　无题

　　数声残漏满帘霜青鸟衔笺事渺茫剖赠半规苍玉玦分将百合紫罗囊空传垂手尊前舞新结愁眉镜里妆一枕游仙终是梦桃花春色误刘郎
　　无縁飜悔意相关云雨巫阳一梦间独抚朱弦琴哽咽背流红泪烛潺湲新分半玦终难合旧赠明珠未忍还纵使章台零落后长条犹自望君攀
　　锦衾罗帐泪潸然淡月微霜夜可怜啮臂尚思当日约同心空结片时縁瓶沉古井浑身碎珠孕灵渊几个圆一别天台成隔世桃花流水自年年
　　一寸湘筠泪满枝百年幽恨是幽期朱弦忽断鸾难续锦字私传鸟不知新唾花痕沾广袖旧分香气散重帷此生欲了寻春约须及清阴未緑时
　　剑化雌雄玉匣空寒潮东逝信谁通金生莲歩双纒白钏约氷肌一线红事去欢娱幷作怨縁乖魂梦也难同芳菲零乱春光晩满地臙脂半夜风
　　兰心迷蝶桞藏鸦绮阁银灯照九华百尺蓝桥通歩障几重巫峡隔窻纱魂销翠带胸前草肠断青铜影里花落尽深红春色晩肯容刘阮更思家
　　镜中双鬓绾如鸦广袖新看染石华晓起靓妆消翠靥昼眠香汗浸红纱半沟腻水堪流叶一尺雕栏不障花总为多情眉黛蹙怪他人说是西家
　　愁见流苏百结同绣帏寒夜一边空几痕斑泪孤生竹十指朱丝半死桐在野鸳鸯虚桃被出山鹦鹉怨樊笼臂纱不解纒绵意长护嫣红旧守宫
　　归期无定数难占鳯蜡烧残夜未厌几点金徽桃后谱半边铜镜嫁时奁红销榴带丝空结朱褪樱唇酒不沾梦醒碧纱窻外月梅花踈影满雕檐
　　玉殒珠沉思悄然明中流泪暗相怜常图蛱蝶花楼下记刺鸳鸯绣幙前祗有梦魂能结雨曾无心胆似非烟朱颜皓齿归黄土脉脉空寻再世縁

　　烈女吟

　　湘水难同此恨深幽闺长咏栢舟吟半生夜雨常悲鹤六礼春风未委禽瑟断朱弦因废轸烛销红泪见灰心寝门一诀千年怨魂梦无由识藁砧

　　秋日陈汝大邓汝髙陈振狂陈子卿陈幼孺袁无竸兴公弟集緑玉斋时余与子卿幼孺下第归自长安汝髙将使浙中兴公将游白下

　　竹林文酒暂盘桓聚散无期后会难灯下几人分去住尊前双泪带悲欢伤心此别魂俱断落魄初归梦未安他日东行占太史客星遥傍使星看

　　送林观察备兵金衢

　　使节翩翩浙水过东山那许久蹉跎一门剑履闽中少百将櫜鞬越絶多露布星驰官负弩霜台月满士横戈九重正尔资筹算无暇寻仙访烂柯

　　赠车子仁郡侯

　　含来鸡舌尚氤氲新握麟符到海濆案了簿书心似水门投词赋客如云市中骑竹迎童子池上挥鞭醉使君敝刺即今羞自献敢言名姓旧相闻

　　寄谭忠卿比部

　　清时才子赋怀沙抗疏归来发未华粉署一官淹组绶青衫双泪怨琵琶杼投慈母縁忧国环赐明君定起家却爱衡门当庾岭相思不用寄梅花

　　送陈永奉游金陵

　　千里行装半醁醽渡江君去莫教醒马经小小佳人墓舟过劳劳送客亭扬子风髙潮自白隋堤秋尽桞无青后庭遗曲桓伊笛都向秦淮月下聴

　　寿大司马吴公

　　班缀鹓鸾爵上公鼎烹龙虎貌还童铁冠曾执三湘宪铜柱犹存五岭功曳处履声为赤舄悬来弧影是彤弓渭滨未许长垂钓闻说君王正梦熊
　　进贤冠换七星冠箧里阴符不再看上帝久颁书玉检先皇曾赐露金盘白蒙头上应还黑赤在心中已是丹借得方平壶十二更于今夕献瑶坛

　　送薛君大秀才游武林

　　司马南游正少年可堪人去雁来前孤舟白拥芦藏月两岸青残桞散烟帆外客星滩七里湖中佛日竺三天射潮不用钱王弩但有观涛赋几篇

　　送邓汝髙户曹督饷之浙

　　粉署含香又几年转输今识鄼侯贤还家树不言温室行部山应访冷泉玉麈夜挥天竺月画船秋放太湖烟江南水旱忧非细愿悉民艰疏御前

　　送孙四之金陵

　　一时词客叹飘蓬无数离尊半日同买笑好留钱子母防身须仗剑雌雄鹿麋夜走三吴苑狐兎秋悲六代宫建业城边堪饮水孙郎名自起江东

　　古田极乐寺晓起

　　聴尽莲华刻漏长山深岚翠满绳床鸟啼松嶂声声月僧踏枫林歩歩霜座上落花天外雨佛前沈水定中香此生总是空门客到处皈依有法王

　　过郑樵林山人市隠堂

　　一丘髙卧久忘机双屐行歌徧翠微纶挂夕阳春钓罢笠携残雪晩樵归松窻月冷烟霞梦菊径云生薜荔衣不用凿坏深避世山城车马往来稀

　　幔亭集巻八

　　●钦定四库全书

　　幔亭集卷九

　　（明）徐熥 撰

　　○七言律诗

　　丙申元日得惟起弟越中书闻王玉生客苕消息因柬钱叔达

　　清尊何意醉流霞览镜空惊鬓易华阶下蓂开新歳叶陇头梅寄来年花人逢老去常怀旧客到春来定忆家此日交游多失路岂君踪迹独天涯

　　送翁兆震太史册封周藩事竣还朝

　　暂缀鹓班马首东桃花色借锦袍红鞭挥上苑三眠柳圭捧深宫半叶桐飞葢兔园歌夜雪鸣珂燕市动春风汉家金匮资良史好奏诸儒白虎通

　　送张宗道之金陵兼怀诸旧游

　　茫茫烟水片帆轻学得陶朱变姓名芳草楼台歌子夜梨花村店过清明莫愁湖送当年桨瓜歩江流六代声欲作封题还自懒知君今去石头城

　　屠田叔使君枉过兼惠藏书赋谢

　　艺苑相闻十载余应知名下定无虚不拘世路寻常礼还赠人间未有书草泽敢当髙士榻蓬门终碍使君车自惭巴曲非同调空枉干旄问索居

　　送陈汝翔客建溪书林

　　垂老江湖作校书春风长日掩衡庐经收坏壁驱残蠧字出名山辨鲁鱼著述未忘玄晏癖往来多是邺侯居不须二酉藏遗草九曲僊都当石渠

　　寄题郭张虚香雪斋

　　髙斋遥散白氤氲歴乱梅花到处闻一笛残魂千树雪半窻疎影满林云寒生姑射仙人梦香借孤山处士坟何物江南堪寄逺年年春色倍思君

　　郑邦衡以书见贻兼惠玉章诗扇赋此荅赠

　　相怜不必旧相欢忽枉裁书问考盘投赠一双皆楚璧留题五字有齐纨琴尊几日同花竹魂梦中宵到木兰年少声名君籍甚浅才何敢作衙官

　　花朝社集送畲宗汉明府之南康访杨使君

　　满路流莺送客轺匡庐山色望中遥朱门何处堪餬口白髪逢人反折腰月下歌声虚竹径天涯离恨记花朝知君此去经彭泽陶令髙风未寂寥

　　送了空禅师归长干寺是日为观音大士初度

　　寻声疑自普陀来又赠杨枝海上回缁衲折芦初地去白衣成果普门开数千里路看飞锡五十三叅送善财他日怀师劳逺梦栖霞兰若雨花台

　　分得要离塜送陈伯孺之姑苏

　　漆灯明灭半无光断碣凋残字几行黄土一抔封马鬛紫苔三寸锈鱼肠月中似听英魂泣地下难埋侠骨香况与伯鸾丘垄近烦君并为荐椒浆

　　再送陈伯孺兼柬在杭

　　尊前酒尽即他乡岂为分携始断肠失路客身轻似叶倚门亲鬓白于霜归装不望中人产内顾先营百日粮未必绨袍能解赠临行还嘱寄衣裳
　　天涯休用叹穷愁得称闲心是浪游湖上翠蛾三竺寺月中青雀百花洲囊无重载身何累交有深知刺易投贫贱依人君莫愧布衣谁不谒诸侯

　　送陈振狂游玉华

　　酒酣璚液唱游仙万树桃花引去船路遶潺湲千涧水岩开混沌五更天云根白积峰头雪松火青飞洞里烟采药倘逢秦代客莫言人世是何年

　　怀吴元瀚

　　总是飘零未定身不知吴楚与燕秦逺天夜雨孤舟冷古道秋风一劔贫到处南冠羞对客谁家西第肯留宾薄游只恐无归计迹落江湖又几春

　　赠薛君佐秀才

　　年少词华旧有声髙标应比玉壶清一春草向池中梦五色花从笔里生座满烟霞挥麈尾匣腾风雨泣龙精青云自是君家业傲世休耽白社名

　　寒食日陈汝大园亭看海棠

　　寒食东风到舞筵海棠开遍艳阳天银罂杏酪香同饱画架榴裙血并鲜带雨花神娇欲泣怯寒妃子醉无眠夜深莫更移灯看今日山厨未有烟

　　春日同叔达汝大惟秦幼孺粹夫能始兴公集无竞南郊水亭

　　布榖声中醉倚栏夕阳山色隔帘看青团柳叶春烟薄白散梨花暮雨寒燕垒泥香芳径晩鱼梁痕浅小池干只因地僻稀来往门外低枝欲碍冠

　　病中试鼓山寺僧所惠新茶

　　偃卧山窻日正长老僧分赠茗盈筐烧残榾柮偏多味沸出松涛更觉香火候已周开鼎器病魔初伏有旗枪隔林况听莺声好移向荼■〈艹縻〉架下尝

　　钟山寺访张孺愿留酌话旧

　　客中尊酒暂淹留共对禅灯忆旧游此日听莺萧寺雨当年骑马秣陵秋风尘未肯容衰鬓歳月何堪老敝裘独有劔锋销不尽君家神物是吴钩

　　邀黄仲髙张孺愿钱叔达张公鲁陈汝大陈汝翔陈惟秦王玉生陈幼孺王粹夫颜廷愉曹能始兴公弟雨中集万歳寺即席送徐仲和归钱唐

　　共酌醍醐送客还晩风吹雨暗禅关緑波春草长途别白社莲花半日闲家望雷峰烟外塔梦回天竺月中山凈瓶分得杨枝赠垂柳临岐不用攀

　　送黄仲髙之漳州

　　送君南去瘴云边遥望征途路一千五月枫亭扶荔雨几村茅店刺桐烟土音未辨难闻曲海错常供不费钱少妇当垆堪买醉时时停策酒家眠

　　送曹二进士之金溪吊周明府

　　千里分襟怅别离西州双泪数年悲途中磨镜同徐穉匣里亡琴痛子期楚璞谩云増价早隋珠犹悔报恩迟九原未必无遗恨不见看花上苑时

　　赋得广陵涛送客之维扬

　　万马声喧不暂停满天风浪昼冥冥遥连铁瓮千层白微露金焦两点青吴楚山河分一水齐梁烟月付中泠伤心莫作芜城赋好辨江干瘗鹤铭

　　同屠田叔张孺愿钱叔达张公鲁及社中诸子集陈正夫水亭分得文字

　　习池花木翠氤氲忽枉髙轩过使君囊里诗籖拈五字尊前乐府演双文杯倾竹叶春频醉烛烬兰膏夜已分地主独留髠送客犹余丝管梦中闻

　　不寐感怀

　　杜宇啼残漏正长满林斜月到匡床浮生寤寐皆成梦旧事悲欢总可伤知己未亡琴废轸雄心犹在劔销芒枕前二十余年泪半在他乡半故乡

　　闻伯孺由吴兴入姑苏遥有此寄

　　一劔飘零渡五湖半年踪迹徧三吴苕溪日暮愁心逺笠泽天长客梦孤旧隠云深寒薜荔他乡春尽变蘼芜满船载得乌程酒曽酹要离墓上无

　　再怀伯孺

　　登楼一望意凄凄目极遥空白练低匹马烟花吴苑曲孤舟风雨太湖西愁中芳草迷三径别后垂杨暗六溪千里怀人多感慨每看南鴈忆封题

　　柬程子晖

　　求友空歌伐木声逢君真见古人情迹因避世青山近心为忧时白髪生倚杖暮云花径逺卷帘春雨荔阴清除将问道寻师外那得龎公肯入城

　　七夕邓汝髙民部招集玉皇阁同畲宗汉谢修之明府邓道鸣阃帅钱叔达王粹夫山人陈汝大康元龙袁无竞秀才陈幼孺孝亷兴公舍弟赋分得五歌

　　髙阁开尊对薜萝风吹零露下庭柯三秋白帝司权早一夕红妆乞巧多夜杼暂停机上锦凉衣初试箧中罗少微歴歴干天象不独双星夜渡河

　　邓道鸣阃帅招集邻霄台送邓汝髙计部还朝

　　三迭骊歌遶翠微凉风初动叶初飞尊倾大将葡萄酒泪湿穷交薜荔衣自信青山盟尚在空怜白社客全稀清泠台上频回首目断燕云一鴈归

　　八月十四日夜招张孺愿钱叔达谢修之陈汝大王玉生袁无竞集平逺台观万歳神光二塔灯分得八庚

　　良夜髙台露气清遥空灵籁送秋声桂枝先自轮中满莲炬还从镜里生隠隠七层标舍利双双百宝放光明龙膏烛与蟾蜍影同向人天照化城

　　送张孺愿还四明

　　津亭歌罢酒杯空目极遥天送断鸿马上夕阳孤店柳渡头残月半林枫瘴云漠漠辞闽北乡树重重辨甬东此日莼鲈归计得思家张翰怯秋风

　　送黄仲髙还四明

　　江头尊酒别离难满目疎林落叶丹家望剡川湖一曲车驱闽岭路千盘关门晓色鸡声早旷野秋声鴈影寒今夜梦君何处所半天残月蓼花滩

　　寄邓德咸明府

　　一代风流墨绶郎几年为政似庚桑居官共号神明宰判事多成急就章滩送九龙来廨宇庭留双鹤守琴床春光莫羡河阳暖六月还飞白简霜

　　送陈振狂之汀州

　　秋色将残树影稀故人西去鴈南飞满林枫叶栟榈寺两岸芦花铁石矶霜冷戍楼喧暮柝月明村舍捣寒衣九龙溪上滩声急千里覊魂一夜归

　　与吴元瀚话旧

　　久客还家叹敝裘对君犹自起离愁数茎白髪尊前泪九曲青山梦里游松径夕阳秋系马竹房疎雨午啼鸠明朝又作匆匆别目断西风独倚楼

　　张叔麟别驾招集钟山客舍席上听伎共限冷香二字

　　白苎歌残欲断肠相逢谁是有心郎罗帏巫峡声声雨玉杵蓝桥夜夜霜烛泪半灰金剪冷花魂初散宝钗香红颜自昔多憔悴岂学愁眉别样妆

　　送邓道鸣参戎东粤

　　楼船横海发闽关新拥髙牙五岭间月满柳营秋校猎火飞藤峡夜征蛮双龙斩水妖精泣万马嘶风部曲闲名在罗浮峰四百功成何用勒燕山

　　赠林敷毅公子

　　年少悬书向国门家声犹说紫薇垣登坛久已推牛耳授简曽看擅兔园拥篲诸侯虚左席操觚词客结中原功名不用垂钟鼎白首江湖亦主恩

　　送张参戎镇秦川

　　铁衣曽典羽林兵又握铜符海上行此日八蛮传露布同时诸将拜霓旌臂开鹊血弓流影腰泣龙魂劔有声见说辕门容揖客可能前筯借书生

　　送长乐令郁文叔谢病还晋陵

　　弃官应遂白云心行李空携单父琴病骨岂堪长负弩黑头偏乞早投簪家当杨柳茶烟细门比柴桑柳色阴除却簿书劳半载一生清福总山林

　　赠张太医

　　年少曽将肘后探髙名今已似苏耽石烹夜月松烟细药洗春泉橘井甘函里难经翻九九洞中炉火转三三功成他日生毛羽看驾云车白鹿叅

　　题芳草王孙卷为罗生挽所知

　　聨璧当年旧有声千秋埋玉怨难平邯郸久作炊粱梦都市犹传掷果名肠断山阳灯下笛魂销缑岭月中笙萋萋满目王孙草歳歳春风墓上生

　　丙申除夕

　　莫问残冬厯一行且将生计寄丝簧烧灯客丐宜春帖对镜人凝彩胜妆衰鬓又添新歳感童心犹记少年场拥炉坐听莲花漏待进山厨栢叶觞

　　丁酉元日

　　歳月悠悠独自知屠苏饮较众人迟一年苦乐俱陈迹昨日呻吟即旧诗才尽敢云心似锦颜衰犹幸鬓无丝春风不厌衡门冷吹徧繁花雪万枝

　　送彭兴祖游燕

　　都亭新柳折为鞭又别闽南北向燕马首一星边地火莺声三月御河烟吴侬枕上红楼曲赵女垆头緑酒钱此日离情君莫忘落花风雨寺门前

　　分得胭脂井送陈淳夫太学之金陵

　　臙脂零落井痕荒水面桃花照艶妆碧甃一泓沉寳珥红泉千点滴银床金函半染铅华色丝绠犹牵珠翠香莫问故宫生死地辘轳容易转愁肠

　　送陈志玄还中都

　　一片离心双泪垂人归偏在送春时鸡声残月邮亭火马首疎烟酒店旗江北琼花孤馆梦淮南丛桂故园思东风吹徧无情柳满路青青拂面丝

　　送黄君甫还剑津

　　故园归去独扬舲踯躅花残落逺汀鹦武春衔杯里月蛟龙宵睨剑头星滩回巨浪千层白门对髙峰九点青莫道盈盈分一水相思魂断几长亭

　　分得宫花一万树送曹能始进士赴阙

　　芳菲丛里拜枫宸铃索声中雨露新香雾有时分太极秾华随处拂勾陈重重緑染宫袍色片片红酣御辇尘不似曲江骑马日杏林惟探一枝春

　　分得季子裘送钱叔达归吴兴

　　旅邸淹留歴几春黑貂无复到来新蒙茸莫问千金腋褴褛翻疑百结鹑失路易沾函谷雨还家犹染洛阳尘布衣落魄惭妻嫂应悔当年浪入秦

　　题黄伯宠秀才欧冶山房

　　疎松影里草玄亭屋后羣峰列翠屏残雨小塘萍散緑微风幽径竹揺青觞寻曲水流三月剑拔寒潭洗七星寂寂衡门无客到林莺啼午梦初醒

　　夏日邀屠田叔使君畲宗汉明府闵寿卿柳陈父王献子钱叔达吴元瀚诸山人颜廷愉都护兴公舍弟避暑平逺堂分得一先韵

　　借得琳宫结净縁数声钟磬出诸天龙江潮满千溪合雉堞云开万井连瀑布乱飞丹嶂雨山衣同歴翠微烟莫言座上无丝竹花外啼莺柳外蝉

　　寿车郡公

　　铜虎分来向海濵玉皇香案记前身采将瑶草三山秀种得甘棠一郡春天上紫鸾扶绛节云中白鹿驾朱轮寿筵不用蟠桃荐丹荔氷盘色正新

　　题周朝寀转运三代荣封册

　　出宰河阳旧有声司农今复借双旌转输歳向三边急斥卤烟从万灶生紫禁丝纶荣马鬛熙朝冠葢擅羊城一门雨露皆君宠不独云霄两弟兄

　　闽王审知墓下作

　　玉辇何年去不回霸图千古总成灰秋深兔穴依寒垄歳久鱼灯暗夜台故国关河瓯越在遗民苹藻鼎湖哀莲花峰下黄昏月犹见三郎白马来

　　送林志尹谒选之京时予将入燕

　　数声南鴈呌秋烟路指交河北到天鸡送邉城霜后角马惊沙碛雪中鞭贫来逺道亲雄剑老去长安索俸钱我已藏名燕市久相寻休向酒垆前

　　送闵寿卿从武夷还金山兼隠华阳洞

　　歴徧清溪九曲深麻衣随意住云林阴符一卷蛟龙护秋笛数声猿鹤吟玉洞烟霞通地肺金山台殿影波心空怀五岳平生志未得从君学向禽

　　送陈宪伯入觐便道归省

　　万国诸侯会建章使君千骑出东方绣衣正奏三年绩彩服还称百歳觞辔揽朱轮宵拥月疏封白简昼飞霜法星渐与闽天逺遥望精光帝座傍

　　送闵孝昭侍尊人还广陵

　　暂得相逢又解携滩声髙下桨声齐束装欲跨扬州鹤问寝频听旅店鸡夜月故园淮浦北秋云乡路海门西还期共醉芜城酒系马隋宫旧柳堤

　　送温永叔郡丞守南宁

　　符分铜虎寄专城新驾朱轮岭表行八桂瘴云迎五马二江岚月引双旌禁将巫蛊蛮丁化燃出灵犀■〈风贝〉母惊地近交州风土别每逢春雨劝刀耕

　　送邓德咸刺史官沔阳

　　楚江猿啸岂堪听野水连天过洞庭夜月褰帷逢汉女秋风行部吊湘灵九疑峰色参差碧三峡云光黯淡青君去不愁难寄逺萧萧兰芷满寒汀

　　题黄懋中大学士硕寛堂

　　多年簪笔侍螭头焚却银鱼早乞休十亩云霞开径日半楼烟雨卷帘秋小山桂树藂藂绿曲涧桃花片片流不是能耽泉石趣几人青鬓老菟裘

　　留别陈叔度

　　几日相逢意未阑谁知相别不成欢尊前草色销魂易笛里梅花寄逺难鸡唱晓霜孤枕怯马嘶残雪一鞭寒虽然千里同明月两地伤心各自看

　　除夕前二日同康元龙集江参藩先生园亭

　　停骖歳晩向名园满径寒花映酒尊雪色半侵青玉案星光多傍紫薇垣几年媿下髙人榻一剑长衔国士恩不是残年催去客敢辞十日饮平原

　　武林驿别康元龙

　　钱唐江上浪层层此地分携感慨増客路残年悲短剑驿亭寒夜忆孤灯归魂黑度千林雨乡泪红凝半枕氷江北江南天万里不堪回首望西陵

　　语溪舟中除夕用旧韵

　　满江灯火照帆樯断送韶华在异乡红烛也流今夕泪青铜犹忆去年妆孤身长路思千里半世虚名梦几场欲解离愁谋一醉行厨何处有椒觞

　　除夕西寺访朗公

　　停棹清溪值歳除匆匆溪上访僧居残年只听莲花漏半偈犹翻贝叶书爆竹声喧人语沸石灯光照佛堂虚五噫悔作飘零客愿得从师证六如

　　戊戌元日檇李舟中

　　千里关河更问津东风吹动柳条新鸡声不挽难留歳马齿偏催易老身楼上绮罗谁氏女帆前箫鼓异乡人客心久已如荼苦何用盘中荐五辛

　　曽人倩秘书招饮衙斋话旧分得昏字

　　悠悠往事不堪论燕市悲歌欲断魂折柳岂忘逢驿路颂椒还记醉祗园千金槖尽心犹壮一剑锋销侠尚存酒后对君思起舞浮云西北易黄昏

　　寄怀陈伯孺

　　六溪疎柳几条斜不异柴桑处士家日午山窻书薤叶春深江阁画梅花邻庄与弟同渔猎古寺寻僧共结跏独有故人伤逺别年年衰鬓客京华

　　纪事

　　汉家台殿敞蓬莱玉柱盘龙接上台廿载皇仁深雨露一时天意变风雷宫墙夜静啼乌急苑树春归乳燕来翘首五云天万里小臣双泪泣秦灰
　　纷纷兵甲满中原市井萧条有几村总为琼林伤地脉非贪寳气凿云根中涓数献便宜策丁壮难招恸哭魂辛苦西台姚柱史画图空自叩天阍
　　王师一夜报苍黄大将星沉昼不光塞外忠魂酬玉剑沙中枯骨带金疮黄昏磷火新亡卒白日烽烟古战场莫向居庸城上望霜天笳管总悲凉
　　欃枪夜望射天弧边计年来困挽输万里君门谁伏阙四郊皇店尽征租虎贲宿将多凋谢乌合新兵屡噪呼时事艰危堪涕泪太平能到白头无

　　得王元直金陵书却寄

　　芳草天涯怨不胜怀人魂梦苦无凭何来一骑过淮水传得双鱼自秣陵桃叶暖风春访伎杏花微雨夜寻僧玉蝉精舍葳蕤锁寂寞疎林半点灯

　　赠王思延都护

　　年少登坛拥隼旟欲将长剑扫穹庐黄金世佩通侯印彤管家藏太史书异域葡萄杯上緑邉城杨柳笛中疎运筹自合阴符秘兵法无劳习穰苴

　　赠王君密民部

　　年少风流粉署郎赋成争诵鲁灵光闲曹不废青箱业先世犹传白简霜九折羊肠曽叱驭一官鸡舌正含香潞河公暇门如水花竹阴阴客满堂

　　潞河逢梅子马时子马自楚使燕

　　当年同听白门鸦别后风烟几歳华万里飘零逢潞水一官牢落傍长沙新愁緑岸帆前柳旧事青楼梦里花草草离尊犹未醉数声残角又天涯

　　天津道中怀王玉生

　　老向郊原受一廛村中幽事总堪怜园栽桑柘同韦曲坞筑辛夷学辋川花下笔床临粉本松间茶鼎扇青烟自从南北风尘逺不到东山又几年

　　连窝舟中与张叔弢话旧

　　同泛归舟下潞河空将身世感蹉跎十年京洛红尘满三载朱崖白髪多云暗戍楼喧断角月残官渡起悲歌愁君此去王程急两岸芦花奈别何

　　淮阴舟夜寄怀二云歌姬

　　淮浦东邉月影斜相思何处问琵琶别时折是章台柳梦里歌为玉树花万里客魂销緑鬓几回幽恨寄红牙遥知香骨怀人瘦寛尽春风系臂纱

　　广陵七夕闻歌有怀

　　每看秋水忆临波况值天孙夜渡河衣上余香怀贾女竹间残泪怨湘娥书从蓟北传来少梦到江南别后多二十四桥桥畔月不堪重听绕梁歌

　　真州逢谢在杭司理

　　萧萧书剑傍风尘况对天涯骨肉亲半夜断猿知己泪经年羸马异乡身飘零湖海愁归客憔悴江潭问逐臣此日世途君自见莫将青鬓叹沉沦

　　舟次枫桥寄陈汝大先生

　　萧萧羸马厌驰驱愁听枫桥月落乌开徧芙蓉思故国折来杨柳记西湖十年献赋青云薄千里题诗白社孤我为飘零双鬓短忆君霜雪满头颅

　　怀李仪卿

　　梅花绡帐晓寒生怨似流苏百结成逺岫犹怜眉黛浅凌波还忆袜罗轻倦来司马偏多病老去徐娘更有情十载旧欢真一梦钓龙台上月空明

　　驿亭夜坐书怀寄内

　　十年书剑两无成飘泊江湖媿姓名络纬声沉愁易集芙蓉花老怨难平枕邉暮雨离魂结镜里秋霜客路生共隠青山期白首古来曽有鹿门耕

　　赠沈稚咸

　　爱君蓬荜緑萝闲住近枫桥第几湾短屐一春游茂苑疎钟半夜听寒山门多词客寻诗至寺有髙僧乞画还数顷烟波满船月歌声来往水云间

　　过沈从先江居

　　停棹来寻江上居闭门知与世情疎买鱼入市儿沽酒负米还家母倚闾委巷几留髙士辙寒窻长课小童书空怜四壁萧条甚薄俗何人重子虚

　　垂虹夜泊怀陈幼孺

　　吴江残露冷丹枫万里还家叹转蓬世路升沉同塞马乡书寥落怨邉鸿舟移晩渡三更月桥跨秋波百丈虹犹忆当年分别处征衣憔悴泣西风

　　姑苏怀郑翰卿

　　十年踪迹遍天涯散尽黄金满狭斜庄舄岂能忘越国莫愁原自属卢家孤莺白岳啼衰柳匹马青楼过落花日暮思君心独逺片帆江上阻蒹葭

　　送张叔弢令罗浮

　　琼海曽乗博望槎惠阳为政又携家琴床半落姑仙雪印匣全封葛令砂输税山农冠箬叶趂墟蛮女卖梅花官闲好作罗浮长四百峰中早放衙

　　秋日访徐茂吴司理

　　青鬓投簪二十年菟裘髙筑虎林偏胸吞云梦全无楚屋贮华阳小有天杨柳影侵游寺屐竹枝歌送泛湖船钱唐江上潮如马定赋观涛第几篇

　　西湖秋夜寄紫玉侍儿

　　他乡流落怨归期天外秋风鴈去迟枕上雨声灯下泪湖心山色镜中眉难将双楫迎桃叶愁听孤舟唱竹枝遥忆琐窻肠断处残更哀角梦回时

　　钱唐感旧

　　吴山残黛晚烟低满目桃花路又迷夜夜泪痕悲角枕年年幽恨闭香闺分枝菡萏难连理隔水鸳鸯暂并栖司马琴心今渐老断肠明月小楼西

　　七里滩怀惟秦

　　桐江风冷露华漙舟过严陵七里滩秋晩鴈声枫外老夜深渔火蓼邉残月明古渡波千顷云暗髙峰路几盘遥忆故人沧海上白头犹自守纶竿

　　过武夷访闵寿卿蘧庐一宿而别兼柬浑然道人江仲鱼秀才

　　蘧庐髙结傍岩峦翠壁千重路几湾霞色全飞丹灶火溪声长遶白云关风尘已作经年别烟水聊分一夜闲唱罢金鸡天欲晓渔郎踪迹又人间

　　闻屠田叔转运擢守辰州寄赠

　　新驾朱轮驿路赊甘棠初种郡庭花三苖纳欵沅陵地五马行春楚水涯酉室名山探緑字辰溪深洞觅丹砂桃川正属提封内试问秦人尚几家

　　送陈汝翔游惠州

　　马蹄随处认桄榔千里孤身入瘴乡岭路春声啼翡翠蛮村秋色变蕉黄朝云香骨累累土夜月花神淡淡妆莫向异方思故国夏初先得荔枝尝

　　为屠田叔悼亡姬

　　渺渺凌波去絶踪每看遗挂恨重重魂同睡蝶招难返血比啼鹃拭更浓黄土有情封玉骨青铜无计铸花容君行正近髙唐路肠断巫阳第几峰
　　一别妆楼闭寝门梨花风雨泣黄昏蚌枯沧海珠无泪鱼葬青山玉不温金谷尚传三斛价罗帏空负十年恩春来忍看孤飞燕恐是娇姬恋主魂

　　自题小像

　　平生非侠亦非儒半世游闲七尺躯却为疎狂因偃蹇未忘柔曼转清癯违时傲骨贫犹长对客诗肠老渐枯五字吟成心独苦不知身后得传无
　　展巻徒为老大悲形容将槁鬓将丝有时愤世空饶舌何处谈诗不解頥足为无车行路健心因多累记书迟自知瘦骨宜贫贱莫怨人间只相皮

　　寄怀李惟顺赞府

　　岩邑萧条早闭关翠屏髙映讼庭间官同潘县栽花至客到龙门御李还衙听孤莺声共放吏兼双鹤影俱闲琴床一曲停流水又对青娥画逺山

　　林子真久客临汀闻余归自长安贻书慰藉感而赋荅

　　经年离思杳难裁望断江南雪后梅锦字忽传孤鴈至明珠惊向九龙来雄心已耗刘蕡第死骨谁收郭隗台总为穷愁才易尽岂堪重问笔花开

　　送屠使君至芋江是夕留饮驿亭以梨园佐觞使君首倡依韵奉荅

　　追欢三载别今朝对酒离魂黯欲消楚国行春迎露冕邮亭卜夜驻星轺残鸡唱断风生柝万马声寒月送潮暂歇梨园留刻烛莫教红蜡一时烧

　　囦关再别屠使君次来韵

　　使君才藻似枚皋立得词坛赤帜髙薄俸半因开社费闲心多为著书劳年来淮桂歌招隠此去湘兰赋反骚五马骖驔人独逺楚天遥望首空搔
　　万里沅陵楚水隈一麾今出越王台当筵客尽留诗别卧辙人多掩泪回津泛神龙悲剑去峰过回鴈望书裁九疑渐近三山逺何处登临屐再陪

　　崇德令孙先生挽诗

　　语溪为政号神君黑髪俄修地下文逺道野僧歌薤露寒宵山鬼哭松云斗间久失郎官宿郭外新添令尹坟忽听悲风生垄树犹疑长啸半空闻

　　云阳葛隠君双寿诗

　　句容元说葛洪家配得仙姬蕚緑华几度化龙陂上竹寻常喂鹤鼎中砂笙吹缑岭声声月衣剪茅山片片霞待到丹成同拔宅遥空双驾紫鸾车

　　戊戌除夕

　　独对残灯暗自惊世途谁复念虚名索钱有虏诗难退祀灶无灵术未精半壁图书先代业四邻歌管少年情二毛岂必縁衰老只恐穷愁白易生
　　办得椒盘槖已虚残年衣褐叹全无先人墨绶空亷吏贱子青衫只腐儒自祭诗神斟栢叶欲驱穷鬼挂桃符灯前不改贫家乐堂上慈颜膝下雏

　　己亥元日

　　开徧梅花腊尽归声声爆竹启山扉去年愁苦将谁告今歳平安向佛祈三径烟霞吾独老六街风雨客来稀朱门通刺慵随例自古闲身是布衣
　　灯烛烧残见曙光伤情多为惜年芳无田更切三时望有闰翻添一月忙已分狂歌惟草泽喜占春梦在池塘生憎稚子吹芦管落尽梅花树树香

　　同幼孺惟起由琼河泛舟至义溪

　　寒风微雨共扬舲无数渔歌竹外听浦口小洲悬半月海门孤塔涌罗星洪涛敛势奔归峡众水分流散入汀三十六湾溪路转一湾山色一重青

　　送林道鲁就婚之楚妇翁王献父时为吉藩左相

　　二月春风咏摽梅征衣还见锦初裁舟经剑浦乗龙去路入衡阳捧鴈来卺合贤王新赐醴镜开神女旧妆台兔园正授枚生简年少谁当作赋才

　　山居漫兴学晚唐

　　野服黄冠絶世情小斋无客罢逢迎蜂窠衙静如山县蚁穴泥深似土城雨久芭蕉心半卷春迟杨柳眼初生只縁编得花屏好每日沿阶几度行

　　送朝宗上人还金山

　　天涯行脚偶相逢又向空门忆旧松千里月嘶春涧马半江云起晓堂龙临流独浣归山衲礼佛重鸣到寺钟闻说慈航堪度世几时禅榻待周颙

　　送陈道育之官汉阳

　　万里传经入楚乡新莺初啭柳丝长毡存子敬官非冷舆御潘郎母可将山色千重看大别江流九泒过浔阳座间定有三鳣坠地近嘉鱼对武昌

　　赠呼允龄将军

　　黄金横带气如虹儒雅还看郄縠同鱼鸟阵开云变黑鲸鲵血溅海生红肘悬幙府新雕印手挂天山旧赐弓注就阴符刁斗急夜深灯照柳营中

　　钱连江尊人双寿诗

　　宿应郎官接上台岁星还傍婺星开丹烧勾漏霞干片酒进麻姑露一杯琪草祗从阶下长蟠桃都向县中栽承家自有关门尹日日真人紫气来

　　送苏明府擢南计曹

　　鸡舌新含入旧都几时闽海更还珠中牟理邑方驯雉南部趋朝好听乌百里歌犹传蔽芾一官清不媿莱芜度支若上筹邉策愿赐江南一半租

　　送张宗道之白下

　　春风频听白门鸦匹马骄嘶踏杏花匣贮丰城埋后剑帆开博望泛时槎梁间玳瑁寻卢女井角胭脂吊丽华夜泊秦淮重买醉隔江依旧月笼沙

　　金山持心上人以造塔募縁入闽喜而有赠

　　锡杖年来徧五湖津梁随处度凡夫寳沉汉水思龎藴金布祗园问给孤七级月中光舍利诸天云里涌浮图当时玉带今何所犹自逢人说大苏

　　上杨叔向叅知

　　清朝骚雅见遗音爱士常怀倒屣心太史文章髙倚马右军书法得来禽家饶美竹堪为箭爨有焦桐解辨琴行部时时过剑水匣中风雨作龙吟

　　赠陆延平

　　髙卧东山岁月深南来五马又骎骎民淳市卖雷生剑官久囊空陆贾金频见弓旌求草泽常看车驾舍棠阴玉华有石还堪载不媿君家旧鬰林

　　延津逢许然明还武林诗以送之

　　相逢同是客中身双剑延津合有神满树流莺啼去路千山羸马送归人梨关月冷他乡梦柳浪烟深故里春订得西湖湖上约六桥何处问垂纶

　　送陈二表兄重游髙州兼柬诸旧好

　　灯前愁赋渭城歌瘴雨蛮烟万里歌市得好香沉水贵劈来新荔火山多古祠重拜髙凉洗遗殿还寻粤尉陀往事悠悠三十载旧游双鬓几人皤

　　送陈惟秦客恩州

　　客枕愁听五岭猿瘴江何处不消魂羊城月送春潮上蚬水风催夜渡喧茉莉卖钱香满市芭蕉成布緑连村明知此去蛮乡恶无奈飘零别故园
　　树树桐花夹路开思乡还上粤王台裹盐峒客投墟去沽酒蛮姬泛艇来市肆尽传鸡骨卜垣墙多杂蛎房灰送君解说炎方俗二十年前此地回

　　送邵武李太守擢宪滇南

　　昆明池水静无波拥传新从僰道过开府定能寛汉法采诗曽不废蛮歌趂墟滇客龙名市纳欵夷王象渡河他日勒功留片碣点苍如黛石嵯峨

　　约陈伯孺仁王寺结夏效长庆

　　诗寄湾溪老友看今年结夏择香坛约翻莲藏日三卷愿饱花斋午一飡经月应酬抛竹素暂时功课借蒲团更贪两物堪消暑栲栳阴浓荔子丹

　　约薛晦叔仁王寺结夏诗以代柬

　　古寺幽偏少四邻树阴苍翠石嶙峋暂抛火宅尘中累同结香坛世外因下界难寻消暑地平交谁是得闲身寄诗已约湾溪叟清赏于君又一人

　　夏日园居和兴公韵

　　荒园四面緑阴齐菜甲纵横剩几畦络架瓜藤青不断亚檐柽叶翠难低石堪清听敲灵壁茶可消烦煮建溪坐对博山香渐灭数声归鸟过窻西
　　一条卭杖遶疎篱正是闲行得句时缚帚竹寻将槁叶挿瓶花爱半开枝多情乳燕梁间垒无意蜘蛛屋角丝树影临窻遮欲尽昼长真与睡相宜

　　蔡景明叅知重游晋安过访山居话旧时先永宁殁已九载尚辱垂吊感而赋此

　　垂老闲游出瘴乡居停仍喜近山房昔年图画虫生卷故主园林燕在梁眼底更谁为旧雨鬓边无处不新霜感君犹有山河意追念先人拜影堂

　　赵仁甫别驾解官归自夔府招同陈履吉陈平夫陈振狂集侣云堂

　　草堂新筑白云间招得荷衣客往还北海芳尊倾鲁酒西窻残烛话巴山林花乍落三开径园柳初成五映关莲社正稀泉石侣爱君青鬓肯投闲

　　送善上人募建水月庵

　　托钵他乡度有情逢人稽首乞题名行行水际袈裟影处处空中剪尺声募化不辞孤锡逺因縁休谓一钱轻凭师悟取西来意水自澄清月自明

　　施仲宣司理招同邓汝髙督学饮乌石山分得虚字

　　道山千尺本仙居上有孤亭接太虚坐倚松篁频却葢行过岩岫久停车洞疑大酉鸿蒙外石似天丁斧凿余不是能忘轩冕贵岂容踪迹混樵渔

　　过黄印坤广文故居

　　重过闾巷景萧然蔓草疎花感昔年白社犹悬髙士榻青山新筑广文阡墨池久涸苔生砚玄室长扃土翳毡唯有寒塘如半月緑波依旧绕门前

　　赠林子实山人

　　破帽鹑衣过此生放歌村落负薪行何人能识醉中趣独我许留身后名老去未容狂态减贫来弥觉俗縁轻茅茨委巷逢迎少经歳不闻车马声

　　幔亭集卷九

　　●钦定四库全书

　　幔亭集卷十

　　（明）徐熥 撰

　　○五言排律

　　登玉皇阁

　　杰阁开灵境瑶坛接太空层甍青嶂里飞槛白云中海上蓬莱岛人间太乙宫六鳌峰逶逦五虎势巃嵸渐与尘寰隔还于帝座通天都低日月地轴隘华嵩逺眺龙台古回看雉堞雄阶生瑶草緑炉伏大丹红妙诀传金母髙旛捧玉童骖鸾逢子晋骑鹿揖韩终自识玄关妙因知道教崇九仙遗迹在何必访崆峒

　　初夏集王氏南园

　　南园开胜地结伴共盘桓曲径依精舍疎钟出戒坛山光低古堞树色隠层峦弱柳垂青沼名花映画栏浮屠髙七级悬磴折干盘帆影云中细蝉声雨后残侵衣松露湿夹座竹阴寒铃铎凭虚听川原入望看明霞散林际初月挂檐端啸咏情方洽酣歌夜未阑此中足幽赏长愿接清欢

　　游方广岩登絶顶二十四韵

　　方广华严地神州一洞天寺藏青嶂里路遶白云边气候晴兼雨峰峦断复连树枝多臃肿萝磴自盘旋猿啸听经石龙生洗钵泉水帘终古泻钟乳半空悬境出尘寰外岩开混沌前金身余五百世界度三干凈室邻飞瀑沙弥种石田空门灰几刼削壁字何年谷有羚羊险山从鸟道縁地偏堪避世境寂可安禅贝叶飘香界昙花落法筵桑门同客馔石榻伴僧眠已得澄心诀浑忘俗累牵探竒情未已跻险兴翩然披莽寻支径扪萝到上巅畏途尤■〈山截〉嶫侧足更迍邅彳亍声俱喘蹒跚膝在肩耸身摩斗柄回睇盼云烟逺水看如帯重冈小似拳祗疑天阙近还听谷声传客有玄晖趣僧如支遁贤从兹寻觉路长此奉金仙

　　登石竹山

　　一径费攀跻羣峰觉尽低千层环碧嶂百级挂丹梯岭峻天疑近林深路转迷空中飞鸟絶树杪乱猿啼跳浪山魈避盘旋羽客栖解衣穿草莽挥手抉虹霓歳久碑无字丹成灶有泥书符寻篆箓炼药乞刀圭吟眺情俱适徘徊日渐西扶笻下山去月色印前溪

　　登万歳塔

　　宝塔凌霄逈登攀俯九垓山河天际遶楼阁日边开旛影依檐落铃声拂槛来马江波浩渺雉堞势萦回隔岭留残照遥空度晩雷炊烟生下土禅诵出香台僧自山腰住人从树杪回迷川今日渡刼火往年灰上界疎钟动孤城断角催几思题偈别古壁半苍苔

　　游榴花洞

　　逶逦羣峰隠纡回一径偏空山残照里古路断云边入壑疑无地穿林觉有天鹿眠松下坞禽噪竹间泉芝草縁冈秀榴花满洞然莓苔寒细雨桑柘隔孤烟但见山川旧谁知陵谷迁人皆迷汉姓居是避秦年不记来时路因■〈扌弃〉世上縁迟回未忍去或恐过神仙

　　己丑除夕志喜

　　一歳尽今夕悲欣异去年梅花送残腊莲炬吐芳烟淑气回蓂荚条风度管弦老亲欢膝下穉子戏灯前栢酒山妻进辛盘诸弟传天伦有真乐喜极不能眠

　　箕踞轩赠郭圣仆

　　大隠不违亲幽居少四邻跏趺依古佛箕踞对时人习懒成迂癖长斋了夙因形骸耽句瘦囊槖积书贫薜荔裁竒服耕桑作外臣柴门多紫气木榻絶红尘谊以枌榆笃交于草莽真愧予贪问字忘却往来频

　　瓦棺寺看月同吴翁晋梅季豹郭圣仆志若真全二上人分得圆字

　　问偈过诸天松间片月悬光分三世火影灭半林烟云驶看疑运霜明望更鲜玉绳低下土金镜照迷川悟景应知幻标枝可喻禅籁兼心共寂轮与果俱圆散彩髙旛外生辉断磬边晓钟催渐落长夜竟忘眠

　　苕溪逢谢长史姊丈携家适至赋此志喜且以为别

　　不谓飘零客能逢骨肉亲乍同灯下语犹讶梦中身意绪兼悲喜关河各苦辛音初闻里闬事但话乡邻细问儿童长空怜弟妹贫艰危前路甚消息故园真虽得欢携乐其如别泪新明朝又分手两地共伤神

　　四月晦日邀屠田叔钱叔达陈彦宗陈汝翔王玉生陈惟秦陈幼孺王粹夫陈正夫曹能始林子真兴公弟西湖观竞渡分得寒字

　　髙阁俯澄澜湖光入座看遥空箫管咽夹水绮罗寒笑语连天沸呼声动地欢扬旌过曲浦挝鼓下惊湍翠袖飘文檝红标飐画栏卧波苍甲偃回棹玉鳞蟠共听菱歌度浑忘蓂叶残土风争不禁礼法醉犹寛藉草情偏洽迷花兴未阑日斜游骑散坠珥满江干

　　送李德威先生之樵川寻珠上人

　　何以度晨昏萧然四壁存缁衣怜旧主白发傍空门业净依菩萨家贫任子孙余生抛不顾老泪滴无痕世事空花过愁心落叶繁愿将香积供千里劝加餐

　　怨歌行

　　恨极蛾眉蹙情多鴈素沉银灯孤照影锦荐独伤心粉褪双颧玉黄销半臂金解衣香气冷揽镜泪痕深蛩韵鸣残杼蛛丝网断琴罗帷明月鉴珠被晓霜侵愿托巫山梦为君长抱衾

　　送屠田叔之官沅陵五十韵

　　爵服诸侯列声华一代先英灵锺岳秀词藻动星躔入幕叅军事含香侍御筵符分京兆贵礼典太常虔榷税淮阳郡司鹾瘴海边炎天舟载雪斥卤灶生烟大隠官如水闲曹吏是仙交游盟草泽啸咏狎林泉白屋身能下缁衣好独偏抡才忘牝牡为政薄鹰鹯岂以官情累都将世味捐文章时倡和杯斚定留连车骑谙闾巷干旄耀市廛后生投刺满多士过门阗不辍分题会宁辞倒屣延素心尤恺悌名理太渊玄董子帷常下江郎笔更鲜形骸容放浪礼数畏拘挛结社裁诗律镌书割俸钱考工存旧记情采着新编屈些増吴疏毛诗补郑笺荔枝词脍炙海错谱流传经施庄严寺僧皈大乗禅寄诗怀五岳留偈榜诸天乐府精宫羽讴吟叶管弦两童供墨妙十吏捧丹铅交谊町畦絶谈锋壁垒坚画图摹往哲俎豆祀髙贤古道纔能尔今人讵有焉使君真岳岳公子果翩翩闽部方推重辰州急转迁悲风寒凛凛逺道思绵绵共欵襟期隔还劳梦寐牵双旌万里去五马一城专问俗朱轮驾行春锦绶悬家元饶竹箭庭只挂蒲鞭眷顾恩三锡勲阶禄二千辰砂搜古洞酉室检残篇沅水遥通沔峒溪近接滇鹧鸪闻竹浦鸡犬觅桃川刀剑民争卖襜帷帝许褰逻灯严夜堞耨火劝春田闽楚程难缩关山阻可怜伤离当此日投分已三年邈矣思良晤凄其念后縁歌声宣欎欎书札订惓惓往复虚青简赓酬散白莲感知心独耿惜别泪空涟眠食须珍重功名合勉旃停骖频怅望何地再周旋

　　仲冬十八日同王玉生陈伯孺幼孺兴公弟送屠田叔使君自芋江登舟至囦关时积雨初收川原竞爽促膝翻书扣舷觅句香绕笔床烟笼茶鼎情景清絶偶忆少陵野航恰受两三人之句因令玉生绘图共拆杜句为韵各赋一体以纪胜游余拈得三字

　　击汰芋江上前峰日半含山容晴亘翠水色净拖蓝帆饱行偏驶舲虚坐正堪榜歌喧浦口渔唱隠溪南鹳鹤追残照牛羊下夕岚石棱冲浪瘦枫叶醉霜酣沈水香烟细烹泉茗汁甘云霞诸子共丘壑众情耽名理交叅伍新诗改再三风波童穉狎港路长年谙身入图中景人为物外谈浣衣临曲渚洗砚觅深潭清福闲能受玄言静可探杜陵诗句好此境果无惭

　　赠歌姬爱卿十二韵

　　绮席开华馆倾城得爱姬苑花输靓脸宫柳学柔肢薄鬓琼钗耀单衫寳帯垂娇喉歌自啭长袖舞偏宜纎月横蛾翠轻风馥口脂背灯偷卖眼临镜故颦眉性慧藏阄巧情多度曲迟明珰斜粉颈银钿约氷肌旧恨啼难诉新官对可悲暗调通缱绻微拒掩猜疑意洽重逢日魂销欲别时流苏空百结未足表相思

　　赋得团扇承落花

　　飞花霞并烂纨扇月同团素影留芳怨余香恋合欢娇疑障笑比朱讶掩唇看有意迎风易无声到地难臙脂纷点镜锦绣剪堆盘魂向轻罗散春从薄面残班姬方敛恨闺思况将阑

　　赵仁甫先生以卭竹杖见惠赋此荅谢

　　种本传西域曽闻贡汉宫一枝非嶰谷万里出蚕丛曳去穿云际携来到水穷节应虚緑土头可挂青铜庄叟逍遥外卢敖汗漫中未尝临俗客偶尔借邻翁采药兼瓢往挑经与锡同静縁幽径曲诗兴野桥东共歩添良友扶颠当小童长房吾自媿君已似壶公

　　幔亭集卷十

　　●钦定四库全书

　　幔亭集卷十一

　　（明）徐熥 撰

　　○五言絶句

　　子夜歌

　　牵丝嫌干断求藕恨泥深风吹菡萏折那得见莲心
　　篱外种都梁篱内种黄蘗虽是爱他香篱心苦难说
　　芙蓉面可怜巻施心不死红豆落深坑到底相思子
　　锦帐覆雕床银钩宛相向何时得见郎钩起合欢帐
　　乱却曲中心只为音徽误郎来续旧弦知移何鴈柱
　　采桑饲春茧叶稀蚕不饱一茧着欢衣与欢绵太少

　　春歌

　　罗衾与角枕展转有谁怜妾身不如柳一日尚三眠

　　夏歌

　　朱夏日何长采莲向南浦妾心未剥莲只在房中苦

　　秋歌

　　秋风吹江湄采芳寄相忆妾貌如芙蓉朝昏几变色

　　冬歌

　　寒威动房帷悲风起罗荐妾恨井中氷结时君不见

　　少年行

　　骏马千金买银鞍锦障泥未谙边塞苦日日玉楼嘶

　　秋怨

　　何处飞红叶深宫不见秋可怜双眼泪空对御沟流

　　怨词

　　一从闭深宫不复征歌舞房中今夜声是妾当年谱

　　魏宫怨

　　掩袂髙台上春风散绮罗西陵望不见明月照漳河

　　昭君怨

　　掩泪抛长袖从今歌舞稀肯将边地月来照汉宫衣

　　玉阶怨

　　残露侵罗袂深宫漏正长荧光随月影点点过昭阳

　　别离曲

　　牵衣赠一言君还能听否但看上林花莫折章台柳

　　洞房曲

　　檀郎意憨痴留灯照绰约郎嫌罗帐深侬嫌罗帐薄

　　新嫁娘

　　薄帷鉴明月宛转怜娇态郎来解罗裆含羞掩裙带

　　古意

　　低声犹掩袖未许小鬟知料应无别语只是说相思
　　海燕故双栖池花自连理解却红罗襦知君怜下体
　　巫阳生绣户春色满雕床揉将花瓣碎分得口脂香

　　怀髙凉李大

　　别梦萦千里愁心隔五湖乱山风雨里相忆一灯孤

　　寄刘季德

　　落日催归马离心寄酒尊一从分手后风雨闭柴门

　　闻鴈

　　忽起芦花渚哀声入乱云空闺多戍妇莫遣夜深闻

　　自遣

　　遯迹在空山生涯寄场圃柴门到者稀满地梨花雨

　　送张叔弢

　　关门风雨多相送日云暮今宵山馆中梦绕秦川路

　　逢雪宿华严阁

　　佛火悬青嶂钟声下翠微萧萧风雪夜犹有一僧归

　　山馆

　　地僻稀来往空山日正长晩凉新睡觉古木自斜阳

　　哭曽大

　　知音成死别痛絶壁间琴不尽西州感衡门芳草深

　　山中

　　散歩入空林斜阳满山麓四顾寂无人蝉声出修竹

　　薄暮

　　匹马黄沙路萧萧欲断魂天涯多少恨况乃近黄昏

　　马上

　　去国八千里堪嗟行路难马头天欲尽犹不见长安

　　警急

　　闻说临洮府今年没敌尘愿圗恢复策不必议和亲

　　逢侠者

　　了不知名姓偶遇长安市词组忽相投欢然结生死

　　江行杂咏

　　小径隠丛薄危桥跨断云前林多少树霜叶落纷纷
　　江阔帆影迟夜久砧声歇深嶂归暮云寒波漾明月
　　暝色沉孤屿残云冷钓艭一声长笛响秋意满空江
　　返照有余景西风无限情暮蝉与孤鴈处处送秋声

　　对雨

　　寒窻一夜雨山色几重青会得静中意焚香看道经

　　客中除夕闻钟

　　客路当除夕凄凉倍忆家钟声何太急断送旧年华
　　为客他乡暮钟声出晓云可怜今歳里只此一回闻

　　送王玉生

　　作客生涯薄依人去住难春光无限好空向异乡看

　　江上再送汝髙

　　相送江楼暮风烟黯自愁君行是得意不敢泪双流

　　客中寒食

　　去歳燕山道今朝剑水濵如何两寒食俱作异乡人

　　除夜芝山寺访瀚公

　　故院知何处他山度歳华空门无去住有佛即为家

　　寄王震甫

　　三年巴蜀客万里故人心若比瞿塘水思君应更深

　　怀郑性之

　　别去无消息相思空断魂中原多侠客谁是孟尝门

　　锦溪八景为林熙吉题

　　团青岛
　　春风吹锦溪秀色盘孤岛花落满苍苔莫遣家童扫
　　积翠台
　　振衣陟髙台岚光翠欲滴半夜春雨来飞泉泻石壁
　　五云冈
　　髙冈有五石石石皆生云晏坐松根下前林正夕曛
　　七星坞
　　怪石眠芳藓危桥傍草亭寥寥人境外花坞带春星
　　迁莺林
　　晓歩迁莺林莺声何睍睆把酒坐垂杨不觉归来晩
　　宿猿洞
　　岘山竒境饶古洞藏幽谷云深不可寻但借玄猿宿
　　萝径门
　　山中石作门迫窄不可歩回首望藤萝迷却来时路
　　松风壑
　　风生松壑中涛声聒人耳中有緑髪翁长伴赤松子

　　过能仁寺

　　东郭西天近禅宫古庙邻从今朝暮里钟鼓一何频

　　题画

　　日落溪水寒林疎秋色老柴门闭白云满树丹枫老
　　森森灌木阴渺渺澄江静一棹独垂纶中流钓山影
　　振衣危峰巅扶桑日初起柳色破青烟桃花带流水

　　江上漫成

　　游人恋故乡每恨离家逺如何石尤风又叹舟行晩

　　西寺寻公朗上人因同宿小舟

　　寻僧入招提斜阳下疎木只恐隔关门同到舟中宿

　　记梦

　　梦与双亲别牵衣两泪垂不知成永隔犹道暂相离

　　送吴翁晋还吴兴

　　如何布衣至依旧布衣归且向苕溪曲三年守钓矶

　　失剑

　　恩雠俱未报失去竞何心难将延陵剑不及少原簪

　　得剑

　　神物合雄雌归来事太竒精光犹未灭会有报恩时

　　漂母祠

　　落落千金报悠悠国士心从今惭漂母不敢过淮阴

　　归渡扬子江

　　归来风波平去日风波作世路非风波来往风波恶

　　吴门逢郑四

　　几载天涯别逢君空自悲知无桑梓念不敢问归期

　　将至武夷

　　莫谓僊源近舟回路几重他山苦相蔽不见大王峰

　　咏残灯

　　空房心胆怯灯影半将残揽衣频起剔扬彩伴更阑

　　山行口占题建溪驿壁

　　客路当残歳凄然正忆家山童不解事停马折梅花

　　题邬子逺扇面山水

　　长松荫逺山虚亭倚危石何来客杖藜曳破秋云碧

　　题梅花画扇

　　春信江南早凄然念故乡忽看纨扇影转忆寿阳妆

　　吕梁洪

　　吕梁洪下水已变作安流安流虽自好只是滞归舟

　　题沈从先扇面画兰

　　国香零落久幽谷忽成丛移向齐纨上期君臭味同

　　题公朗扇上画梅

　　纨扇写寒梅怀袖微香发山僧骨相清对之双幽絶

　　回文诗【回环读四十首】

　　緑波回断港青嶂荫孤村谷萝开乱莽汀浪浸疎园

　　芋江驿楼口占送王元直重游金陵

　　揜泪怀前事送君无限悲经过多旧处何处更相思
　　夜月乌衣巷秋风燕子矶山川仍似昔只是旧人非

　　幔亭集卷十一

　　●钦定四库全书

　　幔亭集卷十二

　　（明）徐熥 撰

　　○六言絶句

　　舟中杂言

　　白云一片两片翠微千重万重孤客尚余短剑青山何处疎钟
　　处处桃花欲笑枝枝柳叶含颦白璧卞和泣楚黑貂季子归秦
　　云外疎星点点沙邉小艇双双一曲孤琴有谱数声长笛无腔
　　云际鹧鸪格磔花前蝴蝶蹁跹隔岸野桥跨水空山古墓犁田

　　题伯孺画小景

　　天际孤舟带雨沙邉竹杖穿云村落半藏宿莽危亭独瞰江濆

　　戊子除夕饮顾道行先生谐赏园

　　游子惊闻爆竹髙堂谁荐椒花谐赏园中地主姑苏城外天涯
　　白鴈久无家信青袍虚度年光自觉梦中是客何言醉处为乡

　　题画寄闵寿卿

　　溪路一曲二曲人烟三家两家野饭唯供涧藻山衣自缉园麻
　　草阁云生云灭柴门风闭风开峰影溪中流去瀑声天外飞来

　　山居四时词

　　楼外桃飘红雨阶前苔绣青毡燕影差池似剪莺声睍睆如弦
　　乱蝉争噪髙柳倦鸟独栖古篁新茗半瓯睡起枯碁一局斜阳
　　天末金风荐爽夜深玉露生寒黄菊含苞欲吐芙蓉褪粉将残
　　墙北梅枝破玉地中葭管飞灰炉烬呼童续火雪深邀客衔杯

　　渔

　　江北清波细浪溪南暮雨西风短笛黄芦花外扁舟红蓼丛中

　　樵

　　歴尽白云千嶂挑归黄叶一肩但愿瓶中有粟不愁厨下无烟

　　耕

　　暮云芳垄十亩春雨寒郊一犂水上挿秧穉子田头持馌山妻

　　牧

　　处处平原緑草村村荒坂斜阳自信坐牛背穏谁知骑马蹄忙

　　幔亭集卷十二

　　●钦定四库全书

　　幔亭集卷十三

　　（明）徐熥 撰

　　○七言絶句

　　登扬州城楼

　　淮水微茫逺接天隋宫秋草自芊芊当时歌舞人何在落日空山闻断蝉

　　钱唐别友

　　日落津亭一别君数声猿呌不堪闻明朝回首钱唐路惟有秋山隔暮云

　　江上送客

　　片帆遥向洞庭游湖水茫茫一色秋别后思君肠欲断不堪重倚夕阳楼

　　苏小小墓

　　疎林落叶乱孤村芳草萋萋满墓门惆怅美人今不见寒鸦栖尽又黄昏

　　春日懐旧

　　落花寂寂柳依依日暮空山独掩扉双燕不知人去逺年年犹绕画梁飞

　　彭城懐古

　　云龙山下鸟争啼戏马台前日欲西莫谓楚宫今寂寞五陵芳草正萋萋

　　听角思归

　　白草黄榆不见春十年辽海困征尘夜来正有还乡梦残角一声愁杀人

　　野店逢故人

　　野店莺啼柳自垂故人相见不胜悲明朝又作沅湘别江海悠悠无尽时

　　淮阴夜泊

　　淮阴城下暂停舟明月无情水自流汉代王孙今不见惟余春草满汀洲

　　客中赠别

　　吴姬把酒唱离歌一片愁心奈别何莫怪相看频下泪江南春色已无多

　　武林与子卿宿别

　　渺渺疎钟月下闻天涯相见复离羣秋风一夜孤帆逺遥隔吴山几片云

　　丹阳遇陈十八

　　丹阳渡口遇同乡欲语匆匆怨夕阳君返江南我江北云山千迭断人肠

　　送人游秣陵

　　送君西去秣陵游万里寒江日夜流酒散离亭人已逺乱山残雪一孤舟

　　感旧

　　一别心知万里遥孤灯空对可怜宵因思十五年前事月色箫声共寂寥

　　东原别歌者周郎

　　缥缈尊前一曲歌相逢其奈别离何数声残角霜天晓马首无情幽怨多

　　过黄逸人幽居

　　行到山中日已昏一声寒犬出孤村青苔满地无人迹风落残花闭洞门

　　灵岩庵懐珠上人

　　踏遍烟霞万壑深洞门空锁薜萝阴一从瓢笠过南海十载游踪无处寻
　　曽同老衲共安禅回首春风已十年此日重经香火地佛灯无焰灶无烟

　　客中送人之粤西

　　客路相逢各断肠明朝身在瘴云乡荒原野店无人住古木萧萧空夕阳

　　军城早秋

　　落日荒城起暮笳萧条秋色满黄沙一声塞鴈西风里十万征人尽忆家

　　金陵懐古

　　一自东南王气消秣陵秋色冷萧萧如今宫殿生禾黍无复繁华似六朝

　　访羽人不遇

　　千峰万壑羽人家钟磬无声日已斜闭却洞门春寂寂晚风吹落紫藤花

　　湖上晩望

　　半天夜月漏初稀渺渺澄波浸翠微一道香风何处起隔溪游女采莲归

　　秋夜闻笛

　　残月微微玉漏深一声长笛起秋阴天涯多少怀归客独对西风思不禁

　　东庄晚眺

　　旧游风景易蹉跎古路松阴翳薜萝樵唱尽归门巷寂萧萧残柳夕阳多

　　赠少年

　　天涯相见正新秋满目西风共倚楼月下按筝歌一曲声声都作小凉州

　　宫怨

　　金锁重封院宇深銮舆消息总沉沉君王何处看歌舞负却长门夜夜心
　　遥闻玉辇过昭阳歌吹声中欲断肠一闭深宫经十载梦魂无自识君王

　　冬日到山家

　　十里青山古木平半溪残雪夕阳明小桥流水门深闭但听云中鸡犬声

　　送人贬崖州

　　瘴雨蛮烟道路长怜君何事此投荒他时纵有相思梦万里风波正渺茫

　　酒家赠别

　　十载分携无定踪谁知此日酒家逢五更酒醒东西去又隔云山千万重

　　交河道中

　　萧条残柳不胜秋满目山川对戍楼今日独经征战地黄沙漠漠使人愁

　　汉宫春晓词

　　长信宫中玉漏微緑杨枝上乳鸦飞忽听银钥开金锁残月楼头照舞衣
　　枕上频闻女伴催任教初日上妆台玉肌应共东风软正梦昭阳侍寝来
　　宿雾霏微御柳青水晶帘卷见残星传言禁漏声休促昨夜君王酒未醒
　　莺声睍睆出花枝肠断流苏梦觉时一派管弦何处起遥知别院拜昭仪

　　送老僧

　　行尽天涯与海涯闲云孤鹤伴袈裟归看手种门前树开遍春风几度花

　　二月晦日送人之安南

　　杜宇声中夕照斜长途征马踏残花春光今日归何处莫是随君到海涯
　　驱车万里向蛮天人去春归总可怜同是别离君更速君行犹在晓钟前

　　寒食郊行伤少文

　　春风羸马出郊垧忽忆心知涕泪零最是无情坟上草年年寒食自青青

　　送人出塞

　　黄尘漠漠暗征衣杨柳青青折渐稀试问玉门关外路几人西去几人归

　　七夕闻碪

　　天上双星正渡河人间砧杵晩来多闺房若待秋风冷絶塞寒威可奈何

　　长门怨

　　芳草何时辇路通长门花鸟自春风总縁薄命难承宠不是相如赋未工

　　金谷园

　　闻说佳人此坠楼青山长在水长流明珠已与珊瑚碎尚有香魂夜出游

　　青塜

　　误杀婵娟是画图千年孤塜长蘼芜春风似亦怜芳质不遣穷阴草色枯

　　杨白花

　　杨花如雪叶如丝无奈东风一夜吹飘落不知何处所年年肠断暮春时

　　宫人斜

　　春雨春风粉黛销谁怜黄土葬妖娇墓门幸与诸陵近夜夜香魂不寂寥

　　红叶怨

　　红叶诗成暗自愁御沟泉咽不堪流愿将一掬相思泪添得潺湲出御沟

　　薛涛坟

　　玉垒山髙锦水流黄泉何处觅青楼坟头种得桃千树花落花开怨未休

　　温泉宫

　　羯鼓声中酒未醒华清浴罢转娉婷可怜万古温泉水难洗渔阳战血腥

　　马嵬驿

　　蛾眉宛转倍堪怜永别君恩赴九泉千载马嵬山下路伤心最是佛堂前

　　宫词

　　忽听昭阳歌吹声倚栏无语不胜情青青长信宫前草尽是銮舆去后生

　　古意

　　郎自伤心妾断肠梦中逢妾妾逢郎一声砧杵一声恨别意长如秋夜长

　　邮亭残花

　　征途微雨动春寒片片飞花马上残试问亭前来往客几人花在故园看

　　听旧宫人歌

　　一从红叶御沟流别却深宫几度秋莫向尊前歌旧曲哀声容易使人愁

　　拟九日客中登髙

　　独对青山酒一尊他乡秋色易消魂可怜举目关河异惟有黄花似故园
　　客中岁月易蹉跎此日登临共醉歌莫以天涯生感慨他乡时少故乡多
　　黄花空向客邉开愁听尊前白鴈哀纵使登髙也无益青山不是望乡台
　　满径寒花緑酒前客中愁绪转凄然也知故国山长在只恨登髙是来年

　　访陈平夫箬坡别业

　　涧水潆洄绿树稠白云长锁洞门幽此中自与尘凢隔一任桃花引钓舟

　　长安感懐

　　一领征衣半泪痕思家何日不消魂桃花落尽莺声老犹自飘零客蓟门

　　过陈荐夫幽居

　　柴门寂寂昼常关猿鸟声中鹤梦闲欲识武陵溪上路桃花无数水潺湲

　　秋怨

　　梧桐叶落正新秋如水君恩别处流独倚朱栏过夜半一声歌管六宫愁

　　送人从军

　　秋风一夜别家山万里从戎几日还此去正当离乱后断肠多在穆陵关

　　酒店逢李大

　　偶向新丰市里过故人尊酒共悲歌十年别泪知多少不道相逢泪更多

　　陇西行

　　一别家山万里长多年白骨委沙场游魂已逐边尘散空有髙台筑望乡
　　仗剑封侯事已非闺中少妇葬征衣玉门关内多边马纵有游魂不敢归

　　楚宫怨

　　黄土埋香翠黛销楚妃魂逐楚云飘愁多自殒如花貌岂为君王爱细腰

　　吴宫怨

　　髙台日日翠华临何事颦眉更捧心本是苎萝山下女吴中恩浅越中深

　　秦宫怨

　　宫中无复望车尘已分阿房老此身纵使君王得相见也应不爱白头人

　　汉宫怨

　　宠幸当年不省忧六宫那许近宸旒一从废入长门里始解宫中失宠愁

　　魏宫怨

　　一夜东风杀气销起凭妆阁思无聊铜台自有如花貌何必江东大小乔

　　晋宫怨

　　恩宠由来有浅深至尊行幸岂无心蛾眉不解君心巧空听羊车竹外音

　　齐宫怨

　　遥见潘妃绰约来六宫红粉一时回隔花听得君王笑知是金莲歩歩开

　　梁宫怨

　　深宫长日闭苍苔恩宠于今念已灰莫望他生更相见君王行满不轮回

　　隋宫怨

　　江南江北翠旗遥夜夜深宫锁寂寥何处龙舟试歌舞秦淮明月广陵潮

　　唐宫怨

　　一曲霓裳舞未休月光如水上帘钩梦回忽听笙歌沸犹是华清夜打球

　　下邳阻风

　　邉风飒飒卷黄沙白浪连天涌作花野店无人门尽闭夕阳衰柳带寒鸦

　　彭城元夕懐故园诸友

　　故国春宵正可怜九衢灯火吐春烟旧游已共晨星散月色遥知似去年

　　马上姬

　　红粉青娥白苎衣一鞭柳外踏青归中裙妬杀桃花马九陌香尘扑面飞
　　窈窕佳人跨绣鞍香风吹动绿云鬟最怜二月长堤柳一路青青送玉颜

　　别刘少已冯希吕

　　都门慷慨别同驩剑气冲霄马上看一自荆卿歌变征萧萧易水至今寒

　　鄚城感旧

　　匹马还家春正深路傍杨柳尽成阴当垆少女今何处门锁寒烟不可寻

　　进香词

　　貌似桃花鬓似云销金抹额石榴裙一派管弦齐上马手持香瓣礼元君

　　月夜

　　莺花三月出燕关千里家乡几日还今夜月明天似水梦魂先到武夷山

　　懐平夫

　　雪花飞尽柳花飞目断南天鴈影稀月落屋梁人不见空余清梦遶渔矶

　　剑浦懐宗思兼先生

　　剑气冲霄水乱流故人曽共木兰舟年来老病如宗炳画里青山卧里游

　　过陈山人隠居

　　茆斋斜瞰武陵溪万树桃花两岸齐闲倚杖藜看乳燕薜萝衣上落香泥

　　竹枝词

　　美人门对钱塘江水透苏堤月透窻莫怨裴航仙梦晚种来玉杵未成双
　　妾住西湖旧狭邪孤山深处是郎家郎若重来须细认湖邉新种碧桃花
　　杨柳堤邉去采莲柳枝低拂采莲舩分付儿童休浪折留待郎来作马鞭
　　忽听楼头鼓乱敲模糊月色上花梢郎今去住无消息暗掷金钱卜一爻

　　送郑翰卿游燕

　　慷慨辞家事北游黄沙万里使人愁市中击筑悲歌日为觅荆卿旧酒楼
　　大梦山前片月孤送君走马入燕都黄金台上生秋草犹有当年骏骨无

　　六溪夜泛

　　暮潮初涨月痕低一叶兰舟过六溪唱罢沧浪天渐晓青山无数鹧鸪啼

　　乌石山访虚公

　　飞锡何年住此山长松修竹掩禅关斜阳影里暮钟发三十六峰烟霭间

　　春日郊行

　　春风初动暮云平十里芳郊信马行山色苍苍溪水绿杏花村里鹧鸪声

　　西湖八景

　　仙桥柳色
　　迎仙桥畔万条丝淡荡春风二月时知是踏青归去晩几多游女唱杨枝
　　大梦松声
　　澄湖潆绕越王城十里湖光似镜平怪得寒涛何处起前山无数乱松声
　　古堞斜阳
　　百尺髙楼接女墙犹传闽越旧封疆可怜霸业归何处惟有寒鸦带夕阳
　　水晶初月
　　孤山深处水晶宫画舸归来信晩风欵乃歌残天似水一痕新月上湖东
　　荷亭晚唱
　　虚亭遥跨水中央五里荷花十里香度曲女郎齐拍手一声惊散两鸳鸯
　　西禅晓钟
　　湖上邀宾卜夜驩胜游休问夜漫漫天鸡呌罢晨星落犹听钟声出寺残
　　湖心春雨
　　滉漾平湖影碧空千重树色尽朦胧春光何处尤堪赏多是梨花暮雨中
　　澄澜曙莺
　　子与风流天下闻剙来髙阁欲凌云晓莺不道年华变犹自声声唤使君

　　青楼侠气赠李姬

　　阿娇侠气满红楼不肯轻身事贵游昨日五陵公子过青衣传语未梳头
　　文章元不属蛾眉红粉谁知唱丽词袖里云笺裁五色客来题出断肠诗
　　玉貌元同苏小娟清讴一阕最堪怜歌声未断尊中罄犹卸金钗当酒钱
　　緑云慵理黛痕销时把金簪竹上敲但得黄金能买赋何须珠翠鬬妖娆

　　寄题朗公寳函楼

　　一瓢一钵一经函幡影灯光对佛龛百尺楼中皆净土莲花千叶坐瞿昙

　　重过面壁洞访熙工

　　蹑屐重过积翠台当时屐齿半苍苔桑麻鸡犬还如旧洞口桃花几度开

　　宫词

　　翡翠衾寒晓漏迟博山香烬夜何其起来试揭珠帘看月在梨花第一枝
　　莫怨銮舆宠幸稀九重天子正宵衣云和一曲闲清昼乳燕帘前作对飞

　　对月荅邓汝髙

　　共对秋山月影寒尊前莫惜尽余驩不知故国秋山月能得尊前几度看

　　春日懐王少文

　　去歳逢君花下饮闲庭花落正纷纷于今又是花时节但见花开不见君

　　访程子晖

　　草阁秋深露气寒白龙江上暮云残轻舟泛入桃源里两岸芙蓉一钓竿

　　元夕懐李伯实

　　往事伤心倍可怜故人今夜渺云天灯光月色秋千影已隔春风二十年

　　送李子行太守谪茶陵

　　一官何事又投荒楚峡猿声几断肠正是长沙迁谪地不堪夜雨度潇湘
　　不为相逢叹陆沉总缘离别易伤心孤臣命似湘云薄圣主恩同汉水深
　　楚江遥望隔天涯盛世南迁道路赊满目春光无限泪清明风雨马头花
　　春雨潇潇春草微片帆遥逐楚云飞此行若过湘江路莫吊三闾吊二妃

　　寄黄白仲

　　家在西湖第几峰白云无数水重重鸟啼花落春光暮同听南屏寺里钟

　　与瀚公宿绿玉斋

　　几年踪迹各西东一点禅灯此夕同对坐空山天籁寂满林花雨月明中

　　金山别闵龄

　　古寺钟残暮霭收人烟起处见瓜洲长江渺渺愁无尽况上秦淮万里舟

　　芋江驿楼送张四之白下

　　春风吹柳万条斜此去金陵驿路赊不必相思当后夜片帆开处即天涯

　　懐谢在杭司理

　　一片愁心两地分三年人隔五湖云从来未识苕溪路只是思君不梦君

　　仙宗寺

　　古寺荒凉蔓草生青山回合暮云平当年遗迹俱尘土惟有流泉是旧声

　　自鼓山歴鳯池寻白云洞不得误抵山麓而归口占寄赵用拙居士

　　岧嶤径路杳难分猿鸟哀呼日半曛莫谓洞门今咫尺不知犹隔几重云
　　桃花流水自潺湲晓起寻君日暮还不是渔郎迷去路断无踪迹在人间

　　涌泉寺懐融上人

　　忆昔团焦住化城萧萧风雨佛灯明于今重借云房宿无复当年禅诵声

　　与陈惟秦郑震卿宿老禅庵

　　古寺钟残夜已分三人同卧一床云他时此地闻钟夜未必连床又是君

　　哭王少文秀才

　　王郎本是大罗仙暂谪人间二十年一夜缑山仍控鹤满天风露冷婵娟
　　去年春暮禁烟寒把酒看花共倚栏此日花开君不见黄垆相隔路漫漫
　　龆龀能诗便有声笔花长向梦中生如今玉树埋黄土谁继风流竹下盟
　　素笺如练墨如云年少临池独有君旧日兰亭今寂寞不堪开箧见遗文
　　长吉当年赋玉楼怜君犹少七春秋伤心处处生悲感何必山阳始泪流
　　绵绵幽恨几时销金屋无缘贮阿娇虚度春光二十载看花不及咏桃天
　　猿鸟声中昼掩扉竹阴依旧故人非思君忘却幽明隔犹怪音书近日稀
　　一别黄泉路杳冥愁云空锁草玄亭即今风雨罗山夜猿鸟哀呼不可听
　　魂魄悠悠到夜台应知尘世不重来从今绿玉斋前路一任春风长碧苔
　　记得孤斋晩眺时倚栏连袂共题诗山中每到斜阳后便觉伤心双泪垂

　　游仙词寿陈汝大

　　半生踪迹寄烟霞炼就丹垆九转砂鹤背鸾笙明月夜一声吹过碧桃花
　　山自苍苍海自流难将甲子记春秋羣真歳歳称觞日但见黄花满洞幽
　　年少曽窥寳笈文青山长礼紫阳君洞门尽日无烟火自扫松花吸白云
　　琪花瑶草满松关猿鸟声中鹤梦闲欲识武陵溪上路白云无数水潺湲

　　代郑翰卿闺人秋日寄逺

　　良人何事滞京华日醉青楼不顾家独宿空闺今几载又惊秋色上苹花
　　梧桐叶落火西流君住长安又一秋莫向邉庭思仗剑书生从古几封侯

　　苎萝村

　　越国荒村说苎萝曽闻此地幻娇娥浣纱遗迹知何处满目悠悠空绿波

　　七夕观妓

　　玉露凋瀼片月明人间天上此时情红楼不似银河隔一任邻鸡报晓声

　　感事

　　莫叹吾家似磬悬资生犹有卖文钱不知万落千村里多少人家絶火烟

　　访黄道晦

　　桑麻鸡犬自成村溪口云深絶洞门有客迟回空日暮不知何路到花源

　　口占戏赠道晦

　　家难相寻已十秋半居城市半林丘此身已是空门客只欠披缁物外游

　　送林伯溥还金陵

　　落魄江湖歳月更相怜何必是平生送君忽起并州感衰柳秋风白下情

　　秋夜即事

　　秋宵残雨上窻纱一点流萤照暮花觅得轻罗穿竹径已随风叶过邻家

　　赠潘郎

　　白晳修眉紫绮裘春风挟弹美遨游几多红粉羞颜色果匿懐中不敢投

　　小箬溪懐邵梦弼

　　当年此地共扬舲一入泉台竟不醒墓上白杨今老大江头古木自青青

　　送张叔弢之官昌化

　　一官南北总君恩只为风波易断魂吉了啼春山路寂五更烟雨过蛮村
　　五岭梅开歳欲残朱崖南去路漫漫莫言炎海无氷雪一领青毡六月寒
　　官冷携家乏俸钱独将桃叶海云邉玉颜未惯蛮天苦同醉槟榔辟瘴烟

　　留别曹能始

　　驿楼相别不胜悲握手殷勤问后期何处垆头同一醉冷风残雪蓟门时
　　一别青山谢薜萝故人今夜隔关河客中无限相思泪纔到思君泪更多
　　西去长安路渺漫天涯踪迹觅来难我今到处题名姓待汝经过到处看
　　梦中忘却已分离只解欢娱不解悲半夜蓬窻惊觉后始知相别已多时

　　与王生对酌

　　共是飘零客里身垆头沽酒莫辞频他时去住分南北归路同舟是别人

　　过昭庆寺

　　旛幢髙拂六桥烟坐久无僧可问禅一寺袈裟三百众寺门都趂卖经钱

　　湖上书所见

　　二八妖姬浅淡妆独摇兰桨水中央湖光胜似华清水不染人间粉黛香

　　戏呈朗公

　　西风半夜起松陵万里孤舟一点灯莫为离家肠易断无家犹有少年僧

　　御儿舟中别朗公

　　月下谈深睡去迟满身凉露夜何其鸡声未断钟声起又是江头欲别时

　　夜泊即事

　　夜静停舟傍水湄隔舟人语许多时起来试倚篷窻听尽是思乡怨别离

　　松陵夜泛

　　一片轻帆挂月明微茫何处辨孤城已看灯火星星近犹隔西风数里程

　　浒墅关懐王百谷

　　枫桥西下夕阳斜重到关门问酒家记得当年分别处一船秋色载黄花

　　枫桥夜泊梦邓汝髙进士

　　燕吴遥望隔天涯魂去魂来只自知梦里顿忘裘马贵相逢犹似布衣时

　　舟中对酒懐陈子卿

　　横塘烟雨不胜愁满目山川忆旧游今夜一杯三白酒犹疑同醉太湖舟

　　夜雨

　　客路逢秋梦易醒空江烟雨晚冥冥数声夜半孤篷外不似髙斋竹里听

　　懐任夫

　　天涯虽自叹离羣不用题书更寄君日日同游有诸弟一回书寄一回闻

　　朝天宫赠沈道士

　　回廊九曲隠星坛霞佩螭衣偃月冠唱彻歩虚词一阕白云满地磬声寒

　　桃叶渡访张幼于

　　淮水东邉杨柳新白头犹醉曲中春尊前试看红妆女谁是当年劝酒人

　　青溪逢吴叔嘉投赠

　　广陵云树秣陵烟两地飘零共几年老母七旬家十口资生惟有卖书钱

　　寻汪尧卿不遇

　　落叶苍苔满径幽懐人空对秣陵秋秦淮渡口无踪迹一日看花十四楼

　　鹫峰寺逢赵用拙

　　白云洞里觅无踪何意青溪得再逢无却是真逢是幻欲将真幻问南宗

　　苕川寻钱叔达不遇时叔达在闽

　　我客苕川君客闽天涯同是未归身应知两地相寻处俱闭闲门不见人

　　夜坐懐玉生

　　冷衾如水室如氷未尽更筹欲尽灯回首旧游多感慨双双骑马戏金陵
　　疎林明月照匡床一点孤灯泪万行夜半顿忘人已别诗成犹自问王郎

　　吴兴感懐呈在杭

　　客中何事太凄然不得归闽未到燕囊槖渐空游渐倦故人离别又残年

　　咏燕

　　燕子娇飞羽翼齐呢喃时向小窻西只因旧垒营初定纵有雕梁不敢栖

　　过钱功父悬磬室

　　一室依然似磬悬传家负郭旧无田鸊鹈剑售鹴裘典只有藏书不卖钱

　　再寻王太古不遇

　　梅花影里访幽栖门掩寒塘水满堤两度相寻不相见一帆风雨出梁溪

　　渡江

　　一叶扁舟逐浪飞罡风吹浪上征衣他时纵有南归梦梦见涛声不敢归

　　交河道中

　　路入交河日半曛北征车马各纷纷如何一片黄沙地能胜青山与白云
　　黄沙漠漠马骖驔北地春光久自谙不用褰帷纵游目断无山色似江南

　　旅店感旧

　　壁上题名八九春重来疑是梦中身几回欲觅题名处忘却谁家是主人

　　燕南道中懐君大熙吉熙工玉生诸子

　　萧萧羸马向天涯一片黄尘满面沙记得去年春雪里白云庄上看梅花

　　咏道傍柳

　　一片东风一度新生来不见上林春莫言此物无情甚送尽天涯落魄人

　　新城阻雨

　　寂寞孤村独掩门几家灯火近黄昏一般寒食梨花雨此地听来更断魂

　　东阿道中

　　马上青山夕照明看山应动故乡情虽然不及江南好犹胜平原旷野行

　　阳谷马上戏作呈幼孺

　　万树垂杨送客行春风三月未闻莺上林此日方千啭不向归人唤一声

　　过东平城北元故丞相墓

　　谁家翁仲卧荒坟闻是先朝旧相君三百年中来往客几人下马看碑文

　　汶上感旧

　　汶水匆匆唱渭城春风一别数年情知君本是飘零客未必重逢在此生

　　同幼孺马上见桃花

　　寂寂山家半掩门却怜春色满荒园同行不觉旗亭逺看尽桃花又一村

　　宿界河驿梦从许灵长索书兰亭记

　　折柳都门路遂分故人回首隔烟云不知此别千余里犹乞兰亭学右军

　　过薛君故城

　　髙台倾尽曲池平此地犹传薛故城珠履三千俱寂寞行人空动雍门琴

　　挂剑台

　　公子当年然诺深千金寳剑挂空林应知十字碑题后泉路相逢无愧心

　　亚父冢

　　亚父孤坟蔓草荒行人何用叹兴亡汉家多少功臣骨若个能归葬故乡

　　彭城感旧

　　落尽天桃万树花伤心重问旧琵琶平康门巷多相似不记垂杨第几家

　　戏马台今改为昭烈庙

　　英雄千载说喑哑此地曽经戏五花只有荒台留不得依然香火属刘家

　　广陵别陆无从

　　客路相逢叹二毛片帆南下月轮髙他年一枕扬州梦满树璚花万顷涛

　　舟抵京口作

　　舟过金焦日未斜回看瓜歩即天涯故乡虽隔三千里得到江南似到家

　　丹阳舟中与幼孺对月时余南还幼孺将客苕川

　　共倚孤篷月似霜夜深风露满胡床应知此月重圆夜君在他乡我故乡

　　懐平夫

　　客里思君路渺茫回看往事更凄凉十年夜半罗山雨若不销魂也断肠

　　懐惟秦

　　江上春风吹布袍题诗千里问蓬蒿君还记得当年事竹下焚香读楚骚

　　题落日孤舟扇面送幼孺

　　古木苍苍落照收谁人独自泛中流灯前不敢披图看恐是松陵别后舟

　　夹浦桥感旧寄谢在杭

　　夹浦桥西芳草新当时此地共迷津年来买徧松陵棹犹是江邉失路人

　　重集谐赏园忆歌者陈情

　　龙阳窈窕胜蛾眉埋玉空山是几时重到园中听歌舞不成驩乐却成悲
　　陈郎丰度似何郎长袖蹁跹韵绕梁此日重来君不见舞裙歌扇总凄凉

　　八尺湖夜泊懐李与熈张子环

　　八尺湖邉月上迟相逢犹记去年时一从落魄长安后三处飘零各不知

　　石门晩泊即事

　　湖上人家带暮烟日斜维棹小桥邉桑间试问缲丝女此是春蚕第几眠

　　寄弟

　　春风送客飜愁客客路逢春不当春寄语莺声休便老天涯犹有未归人

　　对镜

　　前路虚名未可期晓来临镜不胜悲无情最是双青鬓岂待名成始有丝

　　舟中懐幼孺

　　春风并辔岀都时江北江南处处随一自松陵分手后几多山水不题诗

　　渔梁街逢赵彦宗

　　匹马相逢叹路岐匆匆对语不多时知君别去无他想也是寻思遇我诗

　　幔亭集卷十三

　　●钦定四库全

　　书幔亭集卷十四

　　（明）徐熥 撰

　　○七言絶句

　　闽中元夕曲
　　满城箫鼓沸春风爆竹声喧鳯蜡融三十万家齐上彩一时灯影照天红
　　家家同结过街棚夹路花灯列火城来往香车浑似昼不知身在月中行
　　闽山庙里赛灵神水陆珍羞满案陈最爱鲜红盘上果荔枝如锦色犹新
　　珠玑髙喷火龙红满架银花一线通忽到半空闻霹雳灞陵桥断紫烟中
　　紫骝嘶向月明间漏尽铜龙尚未还何处鳯笙声袅袅松棚髙结舞鳌山
　　烽烟久息海无波紫陌红楼乐事多灯下数声郎子鼓儿童争唱八仙歌
　　花笺五色制灯聨榜向街头境社前缓歩廵檐看一过就中都说太平年
　　无数红妆去复回竹林仙境起香埃低声偷向神前祝愿早熊罴入梦来
　　朱门处处月光流金鼓喧天夜不休堂下装成狮子吼一双争戏彩丝球
　　妖姬三五佩阑珊踏碎香尘月影寒忽听流星天上起共停莲歩转头看
　　彤襜髙揭露妖娇月色灯光映翠翘年少路傍虚送目良家女伴转三桥
　　风流公子正髫年腰带千文万厯钱浪买梨花三百朶一时光照鼓楼前
　　谁家白晳少年郎蜀锦吴绫别样妆半醉半醒骑马过最堪魂断是龙阳
　　市上新灯巧様张玻璃一片白于霜夜长满注瓶中水几队游鱼逐火光
　　流苏绡帕缀双悬百对华灯火树燃五帝行宫初出境家家香火送神钱
　　庆城灯烛夜辉煌照见丰碑字几行此是先朝汤沐邑年年歌舞祭闽王
　　前代繁华说福州满城兰若挂灯球于今一盏长明火胜事销沉几百秋
　　月影迟迟蜡炬销残灯同约大家饶从今处处成遗俗饱看灯光十二宵

　　西湖十景竹枝词

　　六桥烟棹
　　柳外春烟午未消烟深何处认郎桡小鬟不用频相问已约桃花第五桥
　　三竺晩霞
　　霞光片片映香台花下红妆笑靥开预卜明朝天色好愿郎游骑得重来
　　九里松风
　　虬龙千尺翠烟凝九里涛声浪几层油壁青骢堤上过同心犹记结西陵
　　孤山梅月
　　梅花十亩映湖塘歴乱幽魂处处香淡月一轮疎影见青铜镜里寿阳妆
　　桃溪花雨
　　桃溪春色武陵同落尽残英阵阵风暗出袖中花一片问郎何似夜来红
　　石屋晴云
　　石屋云开淡复浓青山微露半芙蓉一时游女红妆湿身在髙唐第几峰
　　彩鹢红妆
　　湖心歌管遏春云水底榴花六幅裙转过苏堤欢不见停桡齐上岳王坟
　　锦塘春柳
　　三月寻春到锦塘青青垂柳一丝长折来戏作同心结不是同心不赠郎
　　龙泓潄玉
　　骊珠不动小龙眠井水无波玉镜鲜携手与郎同一照忽惊花发并头莲
　　鹫岭观曦
　　啼罢天鸡曙色微鹫峰髙处见朝晖傍人不用歌行露夜与郎游尚未归

　　山居杂兴

　　雨后空山剥啄无满阶苔色绣氍毹开门忽讶新痕破知是双双过鹤雏
　　呼童洗砚写黄庭手自摩挲旧日铭渐露满池鸜鹆眼犹余残绣上金星
　　桐阴如葢午风凉沉水香消白昼长触手残编随意看一时书卷乱堆床
　　几年心与世縁疎独有雕虫癖未除赋就一篇诗得意人来喜向扇头书
　　为躭禅悦久皈依饭贮山瓢施鸟饥总是道人机事息近前饮啄不惊飞
　　林深无数鸟争啼独立花间自品题毕竟流莺声第一画楼东畔柳阴西
　　云邉松影挂斜阳上下禽声到竹床半醉半醒开斗帐微风吹送玉兰香
　　闭却重门竹影疎日长闲迭架头书放生不守空王戒故蹴方鞋杀蠧鱼
　　万竿新竹傍檐牙八面青山一带遮斩却当门三四个隔云峯影露莲花
　　一夜霜风叶满庭黄花三径尽飘零山房不放秋光去犹折残枝揷胆瓶
　　新裁斗帐白生绡百种竒花五色描鳯蜡低悬通夜照有人双度可怜宵
　　金炉残火宿沉擅万绿阴中拥合欢啼鸟一声秋梦觉侍儿刚进小龙团
　　美人蕉下立红裙磨得玄精满砚云按写江南桃叶曲指尖香粉印罗纹
　　小词闲制曼声歌写出春闺幽恨多懒把九宫翻别谱花间占得忆秦娥
　　碧纱窻冷昼常关丘壑移来枕簟间几上石屏岚翠滴分明一片点苍山
　　何事柴门午未开落花依旧满苍苔只缘欲了分题债暂禁山童报客来

　　游武夷发白龙江

　　荷衣草屫竹笻轻路入丹山谒上清不是离家无别恨出门先断世间情
　　五云遥望赤松家八月同乗碧汉槎自有仙童亲接引不须沿路问胡麻
　　尘世蹉跎三十春欲将云水了闲身清溪无数船来往能去寻仙有几人
　　参驾云中白鹿车万年宫里荐干鱼江头有客来相送不唱离歌唱歩虚

　　陈振狂拟游武夷舟次囦溪兴尽而返戏嘲

　　自是青山欠夙因且将踪迹寄红尘幔亭指日重开宴遍问曽孙少一人
　　寻仙元不属凢身空负桃花洞里春岂是渔郎多别恨玄都只待有缘人
　　咫尺仙凢路遂分悲君犹自恋人羣待予九转丹成后未度他人首度君
　　何事尘心未肯灰寻真中路忽辞回思君不奏宾云曲只唱人间曲可哀

　　过剑津

　　神物飞腾自有灵至今风雨帯余腥道人欲唤龙魂醒再合雌雄铸七星

　　村中晚歩

　　数家茅屋小溪东衰草寒烟夕照中门掩千峰山犬吠一篱秋色豆花红
　　青山回合抱清溪村径阴阴鸟自啼落尽疎林秋色晚水流枫叶过桥西

　　懐仙馆

　　九曲溪流枕上听白云遮断数峰青金鸡呌罢山天晓鹤在松间梦未醒

　　懐仙馆忆汝翔熙工伯孺因觅伯孺所画烟雨图不得

　　此地曽闻控鹤来三人同礼七星台一溪烟雨知何处满壁丹青翳绿苔

　　听刘隠虚道人谈玄

　　指挥如意坐云根总是清虚世外言谈到缤纷花似雨曽无一语及傍门

　　赠羽士

　　絶壑凌空鸟道悬竹房松火乱秋烟道人不问丹梯险禁歩青山二十年
　　竹杖游方几化龙知君云水本无踪今朝长揖下山去他日相寻何处峰

　　小桃源呈吴元瀚陈惟秦江仲鱼

　　山转溪回一径斜半栽桑柘半桃花何年共结茅茨隠添得人烟三两家

　　武夷十咏

　　玉女峰
　　五色苔花当绣襦朝云暮雨锁模糊清溪照出蛾眉影错认湖中大小姑
　　架壑船
　　壑里藏舟经几春溪头何用叹迷津世人自爱风波险岂是神仙不渡人
　　仙掌峰
　　顶门开处即玄关白日青天去不还多少幻形俱脱化独留仙掌在人间
　　换骨岩
　　可怜人世似蜉蝣谁识真还借假修不学换心求换骨青山依旧葬骷髅
　　大王峯
　　危峰苍翠揷云中炉里丹砂色尚红此地大王曽羽化至今犹自起雄风
　　徐仙岩
　　碧嶂千寻骨一函当年曽此脱尘凢重来忽记前身果笑指飞升旧日岩
　　金鸡洞
　　红尘容易使人迷流水无情日又西大梦纷纷谁自觉空劳仙洞报金鸡
　　幔亭峰
　　一曲宾云酒一巵共乗鸾鹤醉归迟至今五色霞千片犹似当年结彩时
　　投龙洞
　　空有辉煌玉简书莫疑云气不重嘘神龙本是飞腾物肯向千年洞里居
　　虹桥板
　　一从仙乐散丹霄千载长虹亘未消待得丹成生羽翼手攀日月过虹桥

　　游仙曲

　　万里遥天片月明玉皇开宴会蓬瀛琼浆饮尽归玄府鹤背瑶笙四五声
　　形容如鹤蜕如蝉一夕凌虚去杳然隔断红尘三万里阆风吹上大罗天
　　蘂珠宫殿玉宸君身上霞衣五色文不用骖鸾过碧海鳯箫声里驾红云
　　云里骑龙访列仙羽衣霞佩去翩跹不知一枕邯郸梦游徧神州几洞天
　　踏碎烟霞谒帝乡空中鸾鹤自回翔腰间带有降魔剑一道精光烛混茫
　　偶别玄都玉笥班却藏名姓到人间须臾跳入壶中去白日青天何处还

　　桃花涧访吕山人

　　长日青山歌采芝人间甲子不曽知却嫌住近桃花涧花落花开见歳时

　　紫阳书院

　　水自茫茫山自青荒祠千载寄精灵道人已作黄冠客不着儒衣拜考亭

　　玄都观寻道士不遇

　　洞门寂寂锁烟霞此是玄都道士家鸡犬无声丹灶冷深溪流出碧桃花

　　别虚道人

　　与师分别亦关情不记形容记姓名闻说还童有真诀白头人又是前生

　　懐郑君大

　　几人白首困尘氛垂老看山独有君莫道年髙筋力少芒鞋曽踏一梯云

　　同元瀚惟秦雨宿舟中懐惟起弟

　　细雨扁舟泊近村三人同卧亦销魂谁怜此夜孤身客山店残灯独掩门

　　西蜀竹枝词

　　杜鹃啼上海棠枝赤甲山前月落迟斗帐夜寒春梦醒笛声吹过竹郎祠

　　春暮感懐

　　春光将老杏花残犹自惊心帯泪看记得去年今日里布衣羸马出长安

　　清明有感

　　人间春色太无情不管音容隔死生满地梨花坟上雨一畨零落又清明

　　郊行

　　日暮空林野鸟歌新坟古冢满山阿不知白骨埋多少依旧青山四面多

　　为屠田叔题王玉生山水册

　　青山如黛草萋萋古寺残钟隔逺溪客散长亭天色晚两行烟柳灞桥西
　　苍茫绿野接江天渔父中流独扣舷何处月明堪系缆树阴西畔小桥邉
　　二客来寻草阁幽况逢邻舍酒新篘主人日暮归来晚帯有青蚨在杖头
　　闲来约客访烟霞行到桥邉日已斜尚隔寺门三五里且将瓢笠宿山家
　　山中日暮起西风隔岭霞生石壁红对坐共怜秋色好数株松影半林枫
　　崚嶒孤塔影中流万顷江天一色秋恍似金山髙处望片帆无数出瓜洲
　　兰桨摇摇下急滩满天风雪正漫漫莫嫌野店村醪薄消尽深溪一夜寒
　　千寻瀑布响空林数尺危桥出树阴欲向溪南访真隠飞花满路白云深

　　枕上偶成

　　山馆云寒枕簟清隔窻残月不分明黄莺未醒人先醒卧听枝头第一声

　　九仙观晩歩

　　独携双屐访烟霞画阁朱阑夕照斜清磬一声山院寂流莺啼过木棉花

　　夏日瀚上人过访

　　绿阴深处响新蝉移得蒲团柳影邉数曲碁残天未暮更烧山茗结清缘

　　听钱叔达弹琴时叔达将归吴兴

　　竹院微风动晚凉氷弦花里按宫商凭君莫作思归引一曲哀声易断肠

　　山园杂兴

　　信歩荒园日几回秋风吹老壁间苔浇花正怪儿童懒忽见松阴片雨来

　　雨夜读伯孺诗草

　　空斋寒夜雨声声细读君诗欲四更十载悲欢灯影里同游风景最关情

　　秋日山行

　　行尽空山日未斜隔林烟火见人家涧邉小犊眠衰草风动满园荞麦花

　　感旧

　　秋光依旧满房栊镜里铅华渐不同去歳今宵卿忆否锦衾香暖烛摇红

　　哭林逸人

　　水明楼上看明月共对氷盘品荔枝今日谱成君不见年年肠断荔枝时
　　昔年遗我青精饭药气浮空满筯云风雨空山寒食节一盂何日荐孤坟
　　记得方山昔日游逢君濑水苦相留从今若过方山路不忍重维濑水舟
　　怜君易箦垂亡日值我囊书逺别秋欲哭灵帏山水隔空将双泪寄人流

　　将赴京作

　　北望幽燕欲断魂留连未忍别家园直须三径秋光老开尽黄花始出门

　　题诸友送行卷后

　　七年三上春官日各赋诗篇送我行今日蠧鱼生满纸主人依旧一儒生

　　兴田驿读邓汝髙题壁诗

　　故人半载天涯隔得见题名胜梦思今日经过驿亭里再三吟咏壁间诗

　　路经武夷以公交车期逼不得重游溪口别寿卿和叔二道友

　　当日仙槎九曲乗竒峰五百恣攀登此行苦为虚名累一宿烟霞也不能
　　何事人间最可哀朔风零雨向燕台白云隔断清溪口不许红尘客再来

　　张去华席上听妓

　　燕姬二八欲倾城学得江南子夜声莫遣歌喉频宛转留将今夕唤卿卿

　　落第后戏作

　　杨柳如丝草似茵轻罗小袖白纶巾紫骝嘶向平康路妬杀春风得意人

　　南旺湖泛月

　　兰舟乗月下黄河一片清光漾碧波宛似江南湖上景分明惟欠采莲歌

　　别梁玉

　　何物临岐系所思佳人偷指绿烟丝重来试看门前树留得青青有几枝

　　彭城夜泊书事

　　十年此地几经过数点渔灯起棹歌今夜满天喧鼓角隔江帆影战船多

　　舟中望云龙山有懐陈幼孺

　　云龙山下泛归舟对景空懐昔日游聚散无期俱是梦黄河依旧向东流

　　逢从征归卒

　　逺望边城战气寒王师十万半凋残但能留得生还骨莫问金疮血未干
　　脱却从征旧战袍梦中犹记醉蒲萄从今愁说沙场事路上逢人卖寳刀

　　同谢于楚袁小修汪肇邵詹淑正李季宣陈从训集谢在杭席上赠伎

　　相逢流落总天涯暂借清尊醉狭邪坐有逐臣心正苦月中休用泣琵琶

　　扬子桥别马季声

　　秋风摇落满征帆扬子桥邉酒半酣一棹芜城君独往月明今夜我江南

　　金阊别李二

　　天涯摇落正深秋一别亲知双泪流不但思家心独苦断肠今日是苏州

　　舟夜即事

　　金阊亭下解兰桡一水吴江去渐遥秋梦纒绵浑不醒月明齐上度僧桥
　　枕前双泪落天涯半是思君半忆家起坐不知风露冷一汀斜月照芦花

　　吊关盼盼

　　十年三度过彭城燕子楼空月自明欲吊香魂寻旧冢断碑无主不知名

　　吴门戏寄陈伯孺

　　一望苹花十顷秋阖闾城下久停舟除将访道寻僧外半为真娘住虎丘

　　无题和徐茂吴司理

　　绣阁重重锁翠娥春风帘幙度微波红牙一拍芳心乱肠断江南子夜歌
　　年少谁家傅粉郎舞裙歌扇断人肠当筵一道微风起吹出罗衣贾女香
　　独离幽阁影随身红拂杨家是丽人自有绕梁声宛转不愁罗袜歩生尘
　　劈开金锁出重门学得文君半夜奔但爱风流人似玉不知年少是梨园
　　含羞含态歩迟迟南北峯头月落时此处留侬侬已住从今莫唱恼侬词
　　金缕歌成恨几重看君乐府演临卭场中多少怜香意今夜欢娱尽属侬
　　响遏行云是此声况看人似玉壶清蛾眉不惜从君死只为当时一笑情
　　生前憔悴死含寃半臂犹看带血痕我亦多情病司马不知何处吊香魂

　　葛阳道中

　　揷棘编篱小径斜数声鸡犬出山家褰帷最爱秋光好一路墙阴木槿花

　　青楼曲

　　沉香亭畔敞云屏一树垂杨拂地青暂系紫骝欢莫去盘中新有五侯鲭
　　帝城三月雪全消新柳如丝学舞腰何处女郎齐度曲桃花春水赤栏桥
　　金屋谁家罢管弦博山沉水尚留烟夜深月到流苏帐照见鸳鸯作对眠
　　燕子楼中午漏迟荼■〈艹縻〉花影上帘时含娇自起开妆阁学取西山画黛眉

　　既别田叔归过囦关公署怅然有懐

　　关外车声不可闻溪邉公署闭寒云从今来往囦溪路定忆风流屠使君
　　髙阁三层傍水开诗人多在此衔杯从今磴道空危絶若个诗人得上来

　　题江仲鱼小像

　　五色灵芝五粒松徃来长蹑白云踪画师未许君丘壑不写清溪一片峯

　　题遇上人小影

　　清溪流水漾松花独倚孤松不结跏安得添余丘壑相林中同吃赵州茶

　　题罗太学青雨轩

　　小小轩窻匝宻林山鸠啼昼乱云深飞来雨气青如染半带松阴半竹阴

　　题伯孺兄弟临池小隠

　　幽居疑是子云亭水绕柴门昼不扃独卧西堂清梦逺春风池上草青青

　　题美人孤鳯

　　楼上箫声久不吹梧桐花下立多时此身岂少双飞翼不到成双不肯骑

　　题美人对局

　　绿云妆罢下朱楼闲向春风结伴游携得楸枰连袂去花间同赌玉搔头

　　题宋画宫扇

　　楼船航海事飘零无数蛾眉恨血腥团扇独留宫树影六陵何处见冬青
　　銮舆东下指临安北望中原路渺漫冩得残山兼剩水只留团扇与人看
　　团扇当年巧样裁宣和殿上几徘徊丹青绢素俱零落独有蛾眉怨未灰

　　题滕王阁图

　　髙阁崚嶒章水邉曽从南浦系归船披图忽讶身如梦回首春风二十年

　　题画鸲鹆

　　不向枝头说是非性灵虽巧已忘机梦魂只傍垂杨宿未可轻从济水飞

　　题画翡翠

　　长喙如朱翠羽齐寒芦聊借一枝栖越裳久已无人贡好向林中自在啼

　　题兴公扇面小景寄懐惟秦

　　万仞髙峰列翠屏寒云流白树流青恍疑九曲同游日对坐溪邉铁篴亭

　　题薛素画兰

　　朱鸟窻前翠黛残闲将幽恨寄齐纨薛家闺秀称双絶洪度花笺素素兰
　　空说湘江九畹春残枝憔悴不堪纫深林岂是幽香少半采天涯寄逺人

　　题薛姬画芭蕉

　　名冠青楼有几春琉璃砚匣自随身相思不寄崔徽笔但写红蕉当美人

　　题陈伯孺墨梅

　　庾岭曽看雪万枝生绡今见墨淋漓江南多少思归客莫向天涯笛里吹

　　题兴公昼山水

　　古木萧萧荫溪曲满山苍翠飞林麓扶笻行过小桥西隠隠书声出茅屋
　　山色苍茫烟水深小舟撑出绿溪阴一竿独钓中流影谁识悠悠隠者心

　　题顾世卿画绯梅

　　一枝玉质衬红妆月里妖娆雪里香莫向天台山下种恐将春色误刘郎

　　题雪箫画兰

　　齐纨开处便氤氲移得天香澧水濆自有佳人留楚佩不须重说马湘君

　　题刘道子画果

　　五指低垂缀一柯名园佳果似兠罗生来自有黄金相欲向阿难顶上摩【右佛手柑】
　　岭南荔子似闽中写出累累锦一丛记得髙凉当日事两株斜映小窻红【右荔枝】

　　题葛玄方朱竹

　　丹铅随意写生绡幻出空林绛玉箫五月十三曽一醉至今红晕不能消

　　题伯孺桃源图

　　落尽桃花闭洞门重来无处觅仙源于今又隔千余歳知是秦人几代孙

　　题幼孺所藏薛涛小像

　　濯锦江邉一丽人千秋传得镜中身自惭不及髙千里未识花容真未真
　　半幅丹青异代情谁人题作校书名写生不用桃花纸两颊芙蓉晕自生

　　题樱桃黄鸟

　　樱桃颗颗烂如霞曽献炎方产内家寄语金衣旧公子不须衔出上阳花

　　题公洛所藏伯孺画小景

　　满目溪山笔下成山邉山外有溪声凭君欲领溪山趣但向绿榕桥上行

　　题画杏花

　　一枝春色露名园幻出花神半醉魂犹记白门桥下路紫骝嘶过酒家村

　　题杏花戏赠幼孺

　　半幅臙脂湿未干谁将春色寄毫端山窻无事闲相对犹胜慈恩寺里看

　　题伯孺山水

　　访寺寻僧亦是忙赏春犹觉少壶觞总缘家近溪桥上来往不知山路长

　　伯孺作溪楼听雨图见贻诗以酬之

　　独掩柴门客到稀临池生纸墨花飞主人莫道无相赠风雨溪山尽带归

　　题画士女

　　琴操
　　二十年来旧管弦几家车马闹门前谁知万刼青楼恨尽在西湖一语禅
　　乐昌公主
　　菱花初剖镜分鸾十载长持半面看约得幽期正月望人间天上共团圞
　　文君
　　岂为新缘胜旧缘却因词赋暗相怜世人不解心中事只说蛾眉爱七弦
　　盼盼
　　剑履尘埋已十春教成歌舞不随身泉台得早重相见深感多情白舍人
　　秦弱兰
　　莫笑邮亭一夜春此身元已落风尘韩家亦有如花女枕畔衣裳着向人
　　聂胜琼
　　解将纨素卸花钿谁识新欢是旧缘从此相思千点泪不须和雨到窻前
　　楚娘
　　入宫元不爱蛾眉来是欢娱去是悲不有新词消尽妬此身依旧路傍枝
　　曹妙清
　　比玉芳名号雪斋更无春色入幽懐横琴独坐香闺晚欲把新诗和铁崖
　　题双文小像
　　鸾笺半幅为传神画里相逢梦里亲安得人间彩灰酒莺莺夜夜似真真

　　题画芍药送张叔麟

　　相送愁吟芍药诗丹青聊赠揷瓶枝披图不尽销魂意何必垂杨绾别离

　　旧歳与伯孺诸子泛舟白沙分赋野航恰受两三人之句余已赋排律一章兹伯孺复出玉生所作扇头前景因重赋絶句题其上己亥二月三日

　　去歳仲冬齐泛艇戏将聨句效城南眼前风景犹如昨又过春光二月三

　　题杂画

　　绿树千重水一湾白云飞去鸟飞还莫疑此地无人住若个山人肯住山
　　同摇兰桨月如霜江水江烟共渺茫满树松花风落尽前船香似后船香
　　独抚孤琴意自闲沧浪一曲水云间矶头向晚不归去为爱前溪雨后山
　　羣峯雪后玉嶙峋无数梅花满路春竹杖芒鞋过桥去山中髙卧更何人
　　相逢同息树邉身总是桃源洞里人月照疎林天渐晩曽无一语到红尘
　　已分为渔老此身归来月下卷丝纶此中自是堪逃世却笑严陵钓富春
　　半溪流水一孤桐对坐山中俗虑空所惜知音今渐逺不堪极目送归鸿

　　题郭熈画册

　　行尽空林到水穷隔江云树逺溟蒙柳阴坐待斜阳渡剰看残山一抹红

　　题吕纪双鸡雏

　　五德初生彩质竒花冠金距是何时他年定起刘琨舞莫谓雌雄未可知

　　水明楼听雨荅二孺

　　莫怪溪楼冒雨来萍踪无定老相催纵今歳歳来相访百歳曽无六十回

　　五月十三日从罗山堂分得黄金间碧玉竹栽植小园戏作

　　栽竹须乗醉日栽移将竒种出香台贫家莫道无珍玩多少黄金碧玉来

　　种蜡梅

　　五出寒香淡淡黄罗浮仙子幻新妆开时记取休轻折留与蜂儿补蜜房

　　山斋独坐懐惟秦客粤

　　清客相过更有谁闲心惟许白云知山房多少思君意半在焚香煮茗时

　　香闺七吊诗

　　余观古今闺秀或有流落风尘匹耦非类或有委身文士终爽宿盟者每亲彤管辄兴哀无情之地爰赋短章招其魂气名曰香闺七吊用附冥感之谊
　　苏小小
　　油壁青骢久寂寥西陵松栢雨潇潇梦中解唱黄金缕脉脉春情总未消
　　薛涛
　　云笺彷佛见罗裙缥缈歌声去不闻千树桃花零落尽不知何处吊孤坟
　　霍小玉
　　谁将薄幸负娉婷怨魄啼魂唤不醒我有多情双眼泪一回开卷一回零
　　崔莺莺
　　泪光如莹臂销红一夕幽期月影中千载重关萧寺静更无环佩响轻风
　　非烟
　　一片春情暗寄郎碧苔笺与锦香囊此身■〈扌弃〉为情郎死不向秋风怨北邙
　　李易安
　　销残金石怨双蛾红粉由来薄命多一缕香魂飞不散月明时听曼声歌
　　朱淑真
　　朱粉慵调倦理妆知音难遇有情郎可怜一片西湖月只向深闺照断肠
　　己亥夏杪客居玉田旅次寡欢情锺艳骨孤灯冥想今夕何年同病相怜惟我幼孺录而寄之庶其和余

　　幔亭集卷十四

　　●钦定四库全书

　　幔亭集卷十五

　　（明）徐熥 撰

　　○诗余

　　闺情【卖花声】

　　逺信阻青禽幽怨难禁寒更孤枕半邉衾铁马声残金鸭冷月在花阴　双靥泪痕深湿透罗襟当初谁信有于今衣帯渐寛腰渐减空结同心

　　秋思【南柯子】

　　柳叶含愁黛菱花照泪妆些儿闲事恼人肠不忍灯前重忆解罗裆　铁马嘶风紧铜龙咽漏长梦魂随月到伊傍无奈醒来依旧恶思量

　　春思【点绛唇】

　　金谷香飘绿杨枝啭莺声巧残红轻扫满径胭脂遶　蜂蝶无情苦被东风恼春归早佳期渐杳镜里铅华老

　　感旧【传言玉女】

　　泪眼朦胧滴损桃花双颊起傍朱阑听东风啼鴂旧欢如梦隔断云山干叠恨柳嗔花怨蜂　愁蝶沉水香酣倚薫笼肠万结绿波春草记去年离别那忍春归又见梨梢飞雪褪尽铅华镜中妆靥

　　春怨【卖花声】

　　春雨夜潇潇目断蓝桥梦中犹忆翠云翘觉后泪痕空自湿无限魂销　瘦损沈郎腰虚度良宵何时金屋贮妖娆灯下凝眸羞不语同解罗绡

　　春情【苏幙遮】

　　篆烟微灯焰小罗帐香酣一夜春多少钟漏沉沉人悄悄含醉含醒梦只巫山绕　枕云浓梁月皎笑语叮咛此意休忘了无那邻鸡声太早顾影仓皇莫待纱窻晓

　　别意【柳梢青】

　　莺语声吞蛾眉黛蹙总是销魂银烛光沉兰闺夜永月满离尊　罗衣空湿啼痕肠断处秋风暮猿潞水寒氷燕山残雪谁与温存

　　旅况【卜筭子】

　　深闺白露寒古驿丹枫暮鴈呌芦花四五声衰草天涯路　不见相思人空见相思树剩水残山无限程立马斜阳渡

　　闺情【阮郎归】

　　愁云残雪满燕关深闺频倚栏镜中谁与画春山啼痕损玉颜　憎画舸怨雕鞍郎行何日还湘江千古泪潺潺谁留竹上斑

　　闺怨【阮郎归】

　　琴调别鹤镜分鸾孤灯清夜阑龙钟双袖不曽干无人空暗弹　红袖褪翠眉残肌消玉钏寛燕山莫道客衣单闺中寒更寒

　　春怨【如梦令】

　　一夜风狂雨妬孤枕寒灯难度杜宇太无情苦唤东君归去春暮春暮飞絮落花无数

　　闺思【忆秦娥】

　　游人别几回梦断花间月花间月关山两地一般圆缺　青楼鴈尽音书絶可怜空帯同心结同心结灯前偷看寸心都折

　　青楼曲【少年游】

　　绿云梳罢碧纱窻里方自按箜篌青衣报道才郎到也忙歩上妆楼　酒沽■〈酉灵〉醁杯传鹦鹉花下逓相酬檀板轻敲清歌未阕月上帘钩

　　寄逺【诉衷情近】

　　孤灯细雨枕畔泪痕无数幽期难托琴心愁绪怕传尺素暗想香肌艳质放诞风流肠断朱弦暮　天台路遥在桃花深处芳闺冷落只恐青春误凭谁诉而今佳会蹉跎后日相逢无据早遂蓝桥遇

　　荔枝【浪淘沙】

　　夏日山居荔枝正熟偶忆欧阳永叔浪淘沙词风韵佳絶遂按调效颦歌以佐酒本欲为十八娘传神反不堪六一公作仆矣
　　髙树锦蒸霞朱实清华一丸寒玉裹红纱万颗累累闽海上不数三巴　西域枉乗槎马乳休夸剖开琼液碎丹砂异品即今谁第一犹说江家
　　丹实满林馣耀日红酣由来佳品压江南汉苑杨梅应避色卢橘香惭　沁齿有余甘玉液中涵钗头一朶美人簪记得乐天曽有句映我绯衫
　　树树火连空绿叶芃芃朱颜妖丽玉肌丰传说琅邪王少女十八娘红　分摘满筠笼锦绣成丛半林香气度微风却笑杜陵诗句好只忆泸戎
　　驿骑走红尘一笑华清炎方何用献朱樱天寳梨园新度曲小部音声　鼙鼓动西京妃子心惊梨花魂断不胜情翠袖红缯俱是梦水绿山青
　　十里锦云乡傅粉凝妆红裙争看绿衣郎黑□稍头朱柿小玳瑁丁香　延寿品非常尤胜陈江绣鞋一种记闽娘风送瑞堂香百歩结绿硫黄
　　一品状元红金线金锺麝囊吹散桂林风黄玉紫琼真胜画江绿丛丛　双髻翠云松兰寿香浓绿珠魂在玉堂东五岭三巴无此种独擅闽中
　　白玉莹肌肤轻衬罗襦鳯凰冈上锦千株任是崇龟工墨妙香味难图　百果更谁如羞杀杨卢品题犹说蔡君谟蠲渴延年还补髓一罐醍醐
　　庭静午风凉荔子盈筐小姬纎手解罗囊玉腕氷肌相掩映百歩闻香　含笑问檀郎何似侬妆红颜薄命总堪伤因忆骊山当日事闲说明皇

　　幔亭集卷十五 
