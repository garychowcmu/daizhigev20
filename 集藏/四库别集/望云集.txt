望云集

提要
原序
巻一
巻二
巻三
巻四
巻五
 　 
 
提要

　　《望云集》五巻，明郭奎撰。奎字子章，巢县人。早从元余阙学，慷慨有志节。朱文正开大都督府于南昌，尝叅其军事。后文正得罪，奎亦坐诛。《明史文苑传》附见《王冕传》中。奎当干戈扰攘之际，仗剑従军，偹尝险阻，苍凉激楚，一发于诗。五言古体，原本汉魏，颇得遗意。七言古体，时近李白。五言律体，纯为唐调。七言律体，稍杂宋音。絶句则在唐宋之间。元末明初，可云挺出。赵汸、宋濓皆为之序，推崇甚至，良不诬矣。五巻之末，附短札三篇。案嘉靖辛夘呉廷翰重刋是集，但称五言古诗三十七、词歌曲十三、五七言律百有九、排律杂诗四十四，不言有文。岂后人得其手稿附入耶。集中送《陈克明归茶陵诗》，瑚琏字押入平韵，葢古人三声之法。古诗《上山采蘼芜》，以“素”、“余”、“故”同押。刘琨《赠卢谌诗》以“璆”、“叟”同押。葢即其例，非落韵也。  
　 
原序

　　昔者，子朱子说诗，于性情之道，风雅之用，备矣。然未尝不以体制音节为言。他日评汉魏以来至近代词章，各极所长，权度甚精，而独谓古五言不可轻变。盖述作有体，变复之际，昔人所难。虽大儒先生不敢忽也。汸游临川时，尝以此说质于雍虞公，且问所以为合作者。公曰：三百篇而后，有汉魏六朝。朱子尝有取焉。然其为体不一，大抵世有治乱，人品风俗不同，极其才情则淫伤而无节，尚词藻则绮靡而失真，善学者慎之可也。余独爱阴何徐庾氏作，音和而庄，思约而正，华不至靡，约不至陋，浅而不浮，深而能着。其音清以醇，其节舒以亮，有承平之遗风焉。然后知杜少陵所以称诵不置者，盖在于此。大厯元和而后知者鲜矣。暇日观公诗稿，试以此说求之，颇得去取大意。往来江湖间，每论诸能诗者，或唯唯或否否，唯武威余公所赋乃若一以公言为师，无复他有，出入而髙雅浑厚，自非齐梁间作者可及。岂禁苑从游时，尝论及于斯耶。抑所见之偶同也。自是每恨不得全稿观之，兵兴以来，此事姑置。岁辛丑春正月初，与淮南郭公子章遇于星源，子章尝游余公之门者也。因论公平居崇尚选学，于后来变体一无取焉。而五七言近体，每欲弃絶不为。公大节既立，而诗文皆散逸罕存矣。闻者相与太息，于是乃得子章所赋曰《望云集》者，与一二友朋共吟讽焉。古五言逺宗魏晋，得其髙风逺韵，不杂后人一语。近体亦质厚微婉，足以逹其志气所存。信乎渊源之有自也，又可见余公居常教人悉本朱子，至其斧藻盛时，陶冩幽抱，独与虞公相表里，而不必他人之已同，斯其所以为合作者，与以子章之才能守师法而不变，亦可谓贤矣。友人有请而传之者，乃述所闻书于巻端，庶观者知所自来也。或曰郭公志士也，今四海横流，生民涂炭，起管夷吾舅犯先轸，诸人相与属櫜，鞬执鞭弭，以救之犹恐不及，顾相与论歌诗之源，制作之体，无乃非公意乎。虽然，吾闻子章少无宦情，尝欲泛大江上三峡，徜徉蜀汉之间，览诸山川之竒秀，吊昔人经营遗迹，求严君平岷峨之墟，咨访大人先生之流，相与上下。其议论然后大发于诗，遭乱志勿遂也。语曰在朝言朝，在野言野，使子章据功名之会，真有以自见于当时而诵其诗者。考论师友渊源与其髙蹈之志而传之，不亦可乎。新安赵汸序。

　　《望云集》者，郭君子章所作之诗也。子章尝从青阳先生学治经，而性尤嗜诗。自黄初以降，诸名家多嚅哜其芳腴，故剔句锼辞，趣味隽永。而韵度婉微，青阳亟称其能。曾未几何，戈甲抢攘，二亲与弟昆咸亡。子章只影飘零于江湖间，进退无依，遂仗剑从军，艰难险阻，莫不备尝。凡世道之污，隆时序之，推移人事之变，更毎触之于目。必有感于心，感久辄悲，悲不能已，乃悉假诗以写之。通名其集曰《望云》。望云志思亲也。余常取而观之，何其情思之萦纡，音节之激烈哉。譬犹秋风刁骚，霜月凄白，孤臣畸士，恸哭于山泽苍凉之间。而闻者莫不陨涕焉。哀思之切，何其一至此乎。在昔先王之世，四方乂宁，民各保其室家，颂声洋溢播之郊庙。及其衰也，政赋日逼，士困于行，役而不能归，至有陟屺岵以望其父母与诸弟者。说者谓其思之切而哀之至，况子章兵难相仍，非特行役之劳而已。亲没家毁，非特不能归而已，宜其情之所触有不能自已也。夫以子章之才之美，不生于太平无事之日，以颂清庙閟宫之盛，顾独驰骋于变风之末。呜呼！其命也耶，其命也耶。虽然，否与泰相为循环者也。今天已厌乱，戈甲将向息矣。子章方宣嘉猷以着劳烈，其必吐和平之音，以鸣天下之盛耶。子章名奎，淮南人，金华宋濓序。  
　 
　

望云集

　

　
 
 
巻一 
 
 
巻一

　　○五言古诗

　　希庶斋为姚忠赋

　　帝舜称大孝，天下犹敝屣。父母或在堂，不许友以死。圣贤有明训，百行由此始。昔当汉祚衰，曹暪奋雄起。嗟嗟刘豫州，士慕如归水。君臣分未定，徐庶乃为子。方寸以亲乱，慷慨谢知已。后世称其贤，髙名策青史。谁谓千载下，行迹偶同轨。念君遭艰虞，羁旅万余里。结斋匡庐阴，菽水具甘旨。愉悦承亲颜，乐在其中矣。大江何滔滔，河流亦弥弥。思君石也坚，患难安所止。今为二千石，孝养良无比。

　　赠程明善回省

　　南州炎暑地，时雨变苍凉。况当孟夏交，卉木含清芳。别离殊可叹，且与子同裳。晨朝启斯馆，大江何茫茫。旌旗照白日，长风送龙骧。扬帆适利涉，逺瞩犹连樯。王事宜努力，肃肃戒宵行。瞻彼西掖垣，列宿聨辉光。鱼乐在游泳，鸟乐在回翔。思懐安在已，因之川路长。

　　秋日次右司韵

　　秋水竟长川，亭亭对孤屿。览君瑶华篇，往往似仙语。欢游继晨夕，追昔念徂暑。扬舲济东湖，采兰临北渚。落日散余霞，轻风度微雨。回瞻城堞表，楼观袭空宇。渺渺帝子洲，衰草亦萋只。鳬鹥相翱翔，渔歌起前溆。星霜忽已周，迟留感年序。睇彼东南天，驰思久凝伫。

　　拟古赠别

　　孟冬霜露降，悴彼荷与蒲。青青蕙兰芳，采之将焉如。赠君夙昔意，聊以慰斯须。弦歌厉清响，置酒歧路隅。亲戚念逺行，各言勉良图。常恐不为乐，日月方其除。晨风奋髙翼，北林多古榆。临歧执子手，安得同车驱。

　　春晖堂为子徽赋

　　游子念离别，有客同故乡。三岁始一见，春日已载阳。入门叙契阔，拜母升髙堂。晴晖暧迟和，卉木含初芳。兰生欲覆阶，桑榆联景光。妻子勤中馈，珍殽恒自将。眉寿百福具，旨酒盈华觞。飞云淡悠然，采衣烂成章。寸心保终养，庭草萋以长。虽非旧里闾，为乐殊未央。

　　送陈克明还茶陵省亲

　　惊颷吹浮云，回薄西南天。鸿鹄奋髙举，翱翔何翩翩。眷彼志士心，日月同皎然。排难为时出，安能守一廛。千金不足顾，岂愧鲁仲连。明公素延览，知已谁能贤。得君若敌国，器重犹瑚琏。良筹无遗策，慷慨谊弥宣。去乡逾十载，兄弟会有縁。怡怡问亲寿，以享黄髪年。宠禄自上锡，秣马今当旋。初阳丽遥甸，被服华且鲜。往哉树令徳，保此忠孝全。

　　过皖城吊青阳先生

　　维舟大江浒，揽梯登兹城。哲人不复见，黄鸟悲且鸣。髙山尚岩岩，梁木何其倾。忽逄旧耆老，向我宣忠贞。明公宿有誓，慷慨存遗铭。死即为厉鬼，生当殄长鲸。应敌既神武，百战纵以横。精诚贯白日，天子无援兵。岁久矢石竭，捐躯全令名。

　　秋林读书为章光逺赋

　　大禹惜寸阴，宣尼叹川逝。但恐光景驰，及时当自励。祸乱非所常，谁能遯斯世。矧伊贤者心，怡然与神契。典籍对先圣，乐道以忘势。考盘在涧阿，衡门复长闭。几席不暂违，弦诵日相继。椅桐交前庭，杂彼松与桂。緑竹植后园，蔬菓亦时艺。霜叶初焜黄，余阴落秋霁。散帙聊逍遥，临风游复憇。周流同天理，优哉永终岁。

　　送周明卿

　　秋气肃已劲，茂草凝朝霜。重重陵上栢，緑叶含馨香。薄言采其华，贻尔逺道将。服食足寿考，卒岁希不忘。惟惜当离别，歌竟匪成章。愿瞻鸿鹄举，思逐浮云翔。徘徊欲何依，美人在西方。既怡平生爱，狐裘谅同裳。义以金石固，情以欢会长。干糇惧失徳，君子敦周行。

　　九日偶成

　　良辰惜难再，秋序条已殚。登髙启飞阁，望逺俯层峦。寒菊正盈把，浊醪方共欢。微此一日宴，客懐殊可叹。

　　赠别朱隐君

　　庭树悴其芳，凝霜一何白。鳬鴈方南飞，翱翔振明月。谁能弋此物，加飡可为悦。念子谐宿欢，晤言两反侧。一心抱衾裯，衣带縁以结。斗酒怡亲爱，聊慰歧路别。思驾双鸣驺，驰彼秦与越。毋为守穷庐，悲欢年岁迫。

　　拟古思友

　　鹖鸣岁将晏，蒹葭凄以霜。思君隔山海，道路悠且长。睇彼参与辰，清夜悲未央。狂颷西北至，一鴈方南翔。言念畴昔欢，与子同衣裳。安知异寒暑，日月不我将。天髙则有斗，川涉愁无梁。忧心隐如惄，出户徒彷徨。

　　宋节妇

　　白石何凿凿，流水亦汤汤。女子竭名节，矢死临路傍。父兄夙有训，夫亦儒者良。昔恐行露濡，今值豺与狼。辱身义所重，性命如朝霜。被髪就深渊，瞻彼天苍苍。将贻共姜美，不媿曹娥伤。妇道日云替，尔独循纲常。临难不茍免，烈哉丈夫行。

　　送姜彦英还钱塘二首

　　浮云敛沉晦，白日扬光晖。条风扇首岁，念子行将归。山水淡余霭，草木含清晖。谁谓道路逺，去矣趋庭闱。伯氏既吹埙，仲氏和以篪。譬彼棠棣花，枝叶相因依。愿言崇孝友，百岁恒不违。安得黄鹤羽，及尔俱南飞。

　　东南有髙楼，华月照绮楹。琼筵列海错，杂以弦歌声。疏帘卷晨夕，回瞰苍江清。君今利攸徃，我独懐鹿鸣。执手望长路，驾言出东城。嘉会常不足，何况临当行。晴郊芳树碧，緑渚春兰生。持觞意难尽，相思空复情。

　　寄李彦端

　　嘉树蔼夏緑，清风动虚襟。念君有髙趣，劳我径寸心。伫立东城曲，日夕见云岑。以兹世多故，忘彼升与沉。聊乐在书籍，佩玉懐所钦。华池散帙步，当户鸣幽禽。兰生已覆井，泉响迥出林。醉将山口月，弹作弦上音。明月照别鹤，遗音戞南金。何当坐松石，从尔听瑶琹。

　　次钱子贞苏门感懐

　　燕支木叶落，卢龙秋色来。空闺有思妇，清夜悲且哀。锦书为君寄，寳镜谁敢开。膏沐不复容，緑髪栖浮埃。团团皎月辉，照彼单于台。驰心在万里，出户聊裵回。

　　杂诗

　　孤月江上明，清光泛流水。北有愁思妇，南有游荡子。荡子行未归，思妇安所止。姑老在髙堂，贫贱复如此。君行忽逾年，膏沐谁为理。妾心金石坚，不逐浮云起。会合良未期，离乱何时已。君当复来归，妾当効同死。凌风愿翱翔，扬波愿杭苇。再遂平生欢，被服纨与绮。

　　夏夜

　　浮云散髙空，凉露滴清响。岸帻临华轩，逍遥絶尘想。碧树含先秋，蛛丝结低网。寒暑悲岁年，日东月西往。寄迹如流萍，遥遥背乡党。飞鸾久不归，孤灯在虚幌。岂无琹与尊，惜此芳年赏。竟夕空裴回，俛仰极天壌。

　　纪梦

　　忽忽颓芳年，揺揺寄行役。寝兴劳形神，鬂髪玄已白。惊风响庭树，忧思日常积。梦魂清夜归，彷佛旧乡邑。青松在园田，桑柘荫庐室。飞鸟云际还，牛羊下来夕。澄湖淡微波，秋山有佳色。鸡犬杂比邻，墟烟霭阡陌。怡怡兄弟情，凄凄丘陇侧。伐木逄行歌，仆夫候马立。临流濯长缨，挂冠坐盘石。似慰平生欢，觉来异畴昔。百年如转蓬，万物乃遗舄。天命良在兹，勿得云得失。

　　赠田有常

　　尝闻安平君，智勇特殊絶。挥指却燕师，谈笑复齐业。遗此国士风，子其奋英烈。长才文武并，名驹汗已血。黄金饰横带，剑光照氷雪。决机两阵间，谁及美髯伯。彤弓锡竒迹，因之树旄节。投戈或赋诗，髙堂坐上客。时务贵先逹，欢游任豪侠。举首望云台，誓清呉与越。

　　赠别喻秀才

　　慷慨天下士，独奋千金躯。义当报知已，力能致云衢。悬河有竒辩，坐使仪秦愚。酒酣抚长剑，邈彼东南隅。我歌正激烈，愿君立斯须。诺重山岳轻，竹帛埀名誉。

　　寄陈教授敏

　　兰叶欲覆阶，馨香袭芳室。雨露之所滋，惠风偃华质。采采不盈筐，薄言赠离析。忧伤岁月愆，同声而异迹。人生寄百年，寒暑会有役。欢乐难具并，浮名亦何益。髙谊谅匪他，可以比金石。

　　从军行

　　大风西北起，江汉云飞扬。相知拓南土，展此万里疆。飘飘赤羽旗，矫如飞龙翔。前军屯细栁，六师后张皇。被服华衮裘，杂以明月珰。金相玉其体，文彩自成章。桓桓虎贲士，左右罗干将。良马亦既闲，翩翩骊与黄。彤弓卢矢倍，受言宜允臧。一举清呉越，再欣汉道昌。恩泽沛若霖，闽海俱懐康。讴歌颂明徳，乐矣华山阳。

　　赠别

　　蟋蟀悲岁暮，起视夜何其。凄凄霜露降，蕙草飒以衰。薄言子当往，轩车发何迟。聊因一杯酒，慰此平生知。采采西涧苹，悠悠懐我思。我思讵能已，君心谅不违。

　　九日集宴

　　良辰易为乐，极宴忘归田。邀我二三友，列坐清尊前。嘉殽杂霜栗，左右陈豆笾。寒暑有代谢，惜此少壮年。浊醪泛秋英，仰聆金石篇。避世惭渊明，登楼懐仲宣。醉舞起自慰，抚掌齐拍肩。陶然得真趣，物虑何足言。

　　贫女吟

　　猗猗石上兰，青青泽中蒲。贫家有美女，二八娇如荼。朱颜不自媚，贞固良难诬。少为父母惜，生长红罗襦。绮楼髙且深，窃恐行露濡。一朝零落尽，萍迹湖东隅。尘沙陋茅屋，不溅氷雪肤。鸳鸯欲得织，翡翠愁还梳。鸣鸾在何处，坐惜华芳徂。耻作商人妇，愿奉君子儒。妾心拟有托，请赂双明珠。

　　送王彬叔往同安

　　驾言出城门，遥望西南路。别离良在兹，嘉会不常遇。置酒张琼筵，绸缪复凝伫。饮饯未崇朝，聊以慰情素。翩翩白罗裳，皎皎琼瑶树。髙步凌青云，岂为缁尘污。春江及信潮，方舟袭兰杜。小人众所疑，君子谁不慕。久欲同车子，攀辕莫能去。惜哉苦淹留，年芳易迟莫。顾瞻懐殷勤，增我越乡虑。

　　南州乱无家，冦盗纵横驰。白骨蔽原野，火炎城与池。千里何萧条，四顾令人悲。倬哉皖公城，当此江之湄。崇墉上峩峩，数组纷鱼丽。明公秉髙节，徳泽被华滋。而蒙天子恩，慰尔长渇饥。大田既多稼，王师良有仪。君行利攸往，乐土寔在兹。嘉宾复来集，兼遂平生知。春兰丽芳渚，鸣鳯翔髙枝。裴回歧路侧，未忍言别离。别离何以赠，载咏南山诗。

　　次刘仲孚夜坐见懐

　　职旷谢奔趋，赋诗悦情性。如何晨夕间，适与故人并。忆昔田园居，荒苔没深径。读书恒闭门，永日亦闲静。嘉树交扶疎，飞泉泻清莹。置觞会亲友，忘言及从政。曲步聊逍遥，澄湖月初瞑。风波忽异时，此乐良未竟。愧彼琼树姿，芳华蔚相映。翰墨沾余香，终当就髙咏。

　　送友赋

　　客从西方来，袖手持短书。秘之河与洛，开此皇极图。天经及地纬，厯数敦唐虞。公子雅敬贤，置彼承华庐。进食列上座，接燕常欢娯。一言决大义，再语惊世儒。都布裁单衣，玉佩埀以珠。出郭门相赠，临觞复踟蹰。白日忽已暮，方驾当前驱。瞻望凌敲台，盘石为安居。

　　七哀诗

　　颷风西北起，阴云薄南陲。冉冉岁云暮，恻恻心内悲。辞亲逺行迈，已越三年期。昔为连根树，今若游地丝。形影窃自吊，朝东暮西驰。不学齐仲连，翻作楚锺仪。南冠愧流窜，短褐谁相知。性命寄须臾，面色含饥疲。明月在东壁，愿照浊水泥。泥中复何见，沙砾纷参差。下有沉沙珠，上有琼树枝。琼枝良可依，终不埋光辉。

　　游罗汉寺

　　步出城东门，褰裳涉西澨。幽寻穷四郊，日入未遑已。逍遥逺尘踪，夕憩空门里。阴阶转长廊，金碧炫晴绮。园池清且深，水竹澹如洗。追念畴昔欢，岂谓重来此。春日忽载阳，百物含芳卉。好鸟向我鸣，髙僧见人起。闲云石上生，天花覆瑶几。信宿方告还，行行讵能止。

　　悼亡

　　皇皇三十岁，厯厯多艰辛。骨肉一朝散，飘若行路尘。涉江赋羁旅，形影私独亲。寄身在丧乱，托迹思沉沦。行歌摽梅咏，卜尔为婚姻。尔才既明敏，尔徳良且淳。结髪未一载，恩爱犹千春。相知愿白首，相敬如佳宾。常懐孟光志，不厌黔娄贫。所以共患难，顾慰尤殷勤。夭寿固难贰，天亦胡不仁。蒺藜忽在床，伤我同心人。孤鸾失明镜，幽兰折清芬。杳杳长夜台，悠悠泉路魂。凄凄不复见，涕泣徒沾巾。

　　题彭克让心逺亭

　　彭城有遗则，轩冕皆泥涂。谁能继清躅，伊人常晏如。夙好在文籍，少壮从戎车。功成不受赏，弃官归田庐。已就市廛隐，但忘形势趋。出郭视阡陌，翳翳多桑榆。逍遥度前溪，爱此濠梁鱼。飞云日夕还，青山当户隅。左招沧江月，右集图与书。宾至引觞豆，时复艺园蔬。意惬澹无虑，心逺聊自娯。寄言陶征君，吾愿为尔徒。

　　从军诗

　　朝济彭蠡湖，暮上匡庐山。军行饥且疲，露宿聊解鞍。方秋黍稷华，徂征西南端。奄忽岁云晏，雨雪凄以漫。击柝岂能寐，哀哀想苦寒。战场久劳役，裘褐俱不完。鹳鸣在丘垤，思妇应长叹。谁无内顾懐，受命诚独难。三苗阻声教，师出犹未还。愿公折天威，戢舞羽与干。上瞻泰阶平，下覩斯民安。劳旋咏杕杜，贻尔室家欢。

　　待站台为黄文中赋

　　微云澹清夕，置酒临髙台。逍遥敛巾帻，既酌仍停杯。呼童灭华烛，以待明月来。始望东南端，复集西北阶。须臾见光彩，流影渐裴回。徘徊欲起舞，倾我尊与罍。圆光皎中天，大地无纎埃。俯视曲水湄，谩观波萦回。零露时已盈，桂树先秋开。城上有警柝，广庭多古槐。东家嫠妇泣，西家弦管催。时固有如此，我独何悠哉。长歌逹明曙，乐此平生懐。

　　滕王阁

　　西南有髙阁，下瞰沧江清。飞闼百余尺，复道周西楹。白日一何丽，照耀丹青明。借问谁所为，云是滕王婴。壮哉大唐业，封子临斯城。佩玉杂鸣銮，物换星亦更。胜地罕常见，贤者埀令名。昔闻华子鱼，杕策迎呉兵。英雄各适用，鼎足形遂成。相公布文徳，复此嘉会并。羣才若云集，颂以讴歌声。阳春不为乐，万物争光荣。登髙瞩旷世，临流忘濯缨。再拜述短辞，柱石齐天倾。

　　赠希武郎中

　　回车发东越，驰彼西大藩。带郡千万里，江介慿中原。所在神武师，人马如云屯。周爰访善道，利赏由至言。报以国士重，将宣明主恩。采葑思下体，况乃苹与蘩。始会即长别，分逺情弥敦。亮君秉髙谊，予复何所论。  
　 
 

巻二

　　○七言古诗

　　长相思

　　长相思，小山下。蘼芜秋深没行路，王孙年年归不去。江南木落天色寒，鸿鴈沧波连日暮。我思昔兮金佩环，美人座上花如颜。紫芝丛桂纷两间，下有流水清潺湲。吹笙鼓瑟心长闲，别来岁久鬓髪斑。青云猿鹤不可以，企及魂飞梦往愁乡关。长相思，何时还。

　　乌夜啼

　　石头城上乌遥夜，鸣相呼紫清道士。有两树乌啼不离，树髙处千声哑哑。复万声中堂酒阑，梦未成呼童把烛。起开户照树惟恐，邻人惊庭前再拜。为尔说我家旧住，长淮北慈亲已老。返哺违零落犹为，异乡客严霜满天。江月辉东方未白，羣星稀明朝日出。当早飞，莫使涕泪沾裳衣。

　　送刘别驾之饶州

　　黑貂紫绮裘，寳剑千金价。冠盖若云从，相送西陵下。我持鞭，君立马，弹银筝，进瑶斚。汉家才子建安风，昔为外史今别驾。鄱阳湖水青如苔，东州之民淳无懐。匡庐屹立西江阔，苍翠九迭屏风开。逍遥范公堂，秋阴落庭槐。嘉政继前哲，南山歌有台。文章挥洒谢康乐，皎如辽天雪中鹤。何以折赠千里行，汀兰有芳桂花作。青云论交金石坚，执手欲别心茫然。平生意气凌五岳，击节起舞秋风前。

　　春日行

　　春风尔来何无情，忽然吹我华髪生。淮南三月花满城，金尊海错罗雕楹。美人对坐弹鸣筝，酒酣起奏升天行。当年欢乐不复得，白日为照心未平。心未平，发长啸。我曹岂是闾阎儿，齐东鲁连颇同调。

　　新丰市【宣城北六十里】

　　过新丰，待沽酒，雪华当空大如手。断桥荒店无人烟，独有寒梅伴疎栁。忆昔江东未构兵，我亦曾经此地行。东家槌牛出新醸，西家开宴还吹笙。春风步障千花锦，当垆美人劝客饮。形势虽非汉祖为，彷佛咸阳旧陵寝。停骖慷慨懐马周，我欲濯髪临清流。斗酒不可得，髙兴良难酬。着鞭遥指敬亭路，孤云日暮心悠悠。

　　送侯信之还宣城

　　宁为执戟儿，莫读五车字。读书未逹空白头，执戟从军有时贵。忆君家住南湖西，麻姑之山傍有溪。雪林学士官满日，阿翁拄策同提携。君从二十客淮北，我家伯仲俱相识。江湖水深舟楫多，当年欢会今难得。我因君想亲，君向我言贫。相逢忽疑是梦寐，干戈满眼论悲辛。风尘一别又五载，耆旧凋零几人在。把酒共指青山亭，君犹有家我何待。惜无白玉鞭，安得黄金千。为君此别赠行李，尽买湖曲桑麻田。

　　夜坐吟

　　江风萧萧吹古树，关月苍茫海生雾。北斗渐落明河微，城头乌啼天欲曙。客子不寐忧无衣，东征三年犹未归。蟋蟀在户岁将暮，洞庭霜白芙蓉稀。男儿生当百战死，不执金吾即挟匕。闭门勿用长夜歌，骐骥终能致千里。

　　婺妇词

　　东家妇，西家泣，东边浮云西边日。年芳良在兹，朱颜如舜华。城头月出夜将半，玉阶金井啼寒鸦。忆昔未嫁初，娇笑父母侧。郎骑竹马妾倚床，手折樱桃共郎剧。同居乡里两无猜，长大亦得为家室。自从结髪能几时，风尘四起遭离别。良人执戟好戎马，出门屡致殷勤词。一朝富贵从所欲，黄金满籯珠满斛。孤人之子寡人妻，积恶既盈祸亦速。美人如花歌未央，中庭日落悲且伤。报仇壮士在咫尺，十年兵散空彷徨。空彷徨，不能已，顾妾哀啼泪如洗。阿姫宠妓随乱兵，泥污残尸孰敢视。空遗贱妾与小姑，东家流落西家居。五更泣罢向姑学，愿姑无如妾命薄。

　　七夕曲

　　天河盈盈一水隔，河东美人河西客。耕云织雾两相望，一岁绸缪在今夕。双龙引车鹊作桥，风回桂渚秋叶飘。抛梭投杼整环佩，金童玉女行相要。两情好合美如旧，复恐天鸡催晓漏。倚屏犹有断肠言，东方未明少停候。欲渡不渡河之湄，君亦但恨生别离。明年七夕还当期，不见人间死别离。朱颜一去难再归。

　　从军妇

　　良家女，新梳北髻学邉语。狐皮裁帽纻丝衫，马上徉羞见亲故。黄巾盗贼乱中华，去年烧我父母家。天朝命将专征伐，强兵争夺颜如花。颜如花，命如叶。此身一失无名节。忆昔姑家纳采时，灯前豫绾同心结。嫁夫誓拟齐蛾眉，谁知万里为军妻。木绵帐低风日恶，五纹刺绣思深闺。思深闺，难再得，人生莫愿多颜色。东邻女伴丑且贫，乡里不出成家室。

　　寄衣曲

　　华灯闇室秋夜长，呉刀剪彩为衣裳。欲缝不缝心恻恻，还向姑前较寛窄。燕山八月雪若寒，毡褐狐裘俱擘裂。明朝驿使催征车，白袍絮就愁冩书。舅姑已老妾无子，愿君早曳王门裾。临行封裹复致意，着时莫遣沙尘秽。

　　妾薄命

　　凤求凰兮我所思，顾山鸡兮何与栖。兰为佩兮芙蓉姿，衷心懐兮谁可知。良人没兮遭流离，流离极兮忘令仪。侧室阴兮春草萋，云不归兮魂欲迷。忆初逺兮父母，拜姑嫜兮容与。不谅兮今日，愤怨兮凄楚。览尘镜兮私自伤，嗟薄命兮将谁诉。

　　留别王指挥

　　银鞍寳马青连钱，风雨夜吼双龙泉。我乃公子无忌客，因知平原君最贤。五千甲士猛如虎，地裂山摧振金鼓。岛夷率服西南清，右军门前奏歌舞。

　　贻李道士

　　茅山李道士，卖药巢湖上。头戴乌纱巾，手植青藜杖。双鬟童子相随行，向月壶中吹玉笙。紫芝采罢忽不见，又骑玄鹤登蓬瀛。  
　 
巻三

　　○五言律诗

　　题裕约之圆通旧隐

　　匡庐最佳处，石耳两峰齐。寺有圆通阁，亭余苏子题。万壑飞霞满，千松积翠迷。愿结莲花社，从师过虎溪。

　　为刘君道赋昱岭关

　　东南多竒险，兹岭冠羣峰。栈道一千里，函关百二重。边声愁虎豹，海色落芙蓉。之子三年戍，勲名待锡彤。

　　赋得黄山寄郑隐君恒

　　昔闻轩辕氏，学道在兹山。合沓羣峰秀，飞鸾云际还。丹泉温可掬，翠壁湿难扳。羡尔逃名者，冥栖杳霭间。

　　和蔡都事见寄

　　泛泛仙槎逺，云津月未沉。水光明使节，星采动词林。夙驾江亭迥，前瞻浦树深。瑶华如可拾，愿得继髙吟。

　　赠医者黄秋圃

　　蜀都有良士，家世住东川。鞭叱羊为石，丹成犬化仙。醴泉浮橘井，膏雨下芝田。江汉倦行役，相逢梦十年。

　　途中除夕

　　客路谁相识，灯寒暮景收。一年今夜尽，千里异乡愁。骨肉知何在，渔樵欲共游。岁华明日度，飘泊逐孤舟。

　　日暮

　　日暮亲朋逺，音书寄不将。年光随水逝，秋色逐城荒。短褐风尘满，扁舟道路长。倚楼兼览镜，无兴慰凄凉。

　　寄刘彦肃

　　露白蒹葭苍，伊人旷何处。瞻彼双飞鳬，谁能忘眷顾。月出广陵堤，风生京口树。未卒同袍欢，徒悲岁将暮。

　　金陵道中

　　野迥望云孤，风尘暗海隅。乡心悬落日，旅食倦长途。梦断巢湖上，行临建业都。春归未可卜，独立向蘼芜。

　　次刘仲孚

　　地逺孤云白，秋深一鴈过。泪因明月下，心在故乡多。列郡方传檄，连营未息戈。羁危万里思，江上逐驰波。

　　游景徳寺贻黄文中

　　此地登临惯，伤心万里思。江云愁北望，越树指南陲。古寺开元迹，长廊景徳碑。每因黄叔度，日暮醉归迟。

　　枕上

　　酒醒乡梦断，枕上忆慈亲。异地难为客，长天愁杀人。寸心千里隔，孤剑一身贫。江阔无舟楫，归欤欲问津。

　　哭当途王宰及其子亨

　　我忆当途令，官闲不早归。王戎号共死，阿对走相违。兵火有时息，仙鳬何处飞。愁云兼楚树，江上晚依依。

　　偕江邦善饮因赠

　　南国江淹赋，长沙贾谊书。孝亷惭汉末，进士忆唐初。旅鬂愁中短，人情乱后疎。因君情思好，时得慰离居。

　　哭江学正玞

　　不见江淹久，猿啼近野坟。郑虔曾陷贼，王粲未从军。赋好人争慕，官卑世罕闻。招魂予有些，地下已修文。

　　髙兴

　　湖海生平气，飘飘薄五陵。年华双短鬓，夜思一孤灯。多病惭庄舄，相知忆李膺。星槎如可待，髙兴有时乗。

　　送孙良玉还同安

　　送君江上去，山路雨初晴。落日平淮树，春潮带皖城。酒因今日醉，人是故乡情。莫说王孙怨，芳洲緑草生。

　　送王素行

　　昔日从游处，舒州阿那边。宁亲依故国，辟地到何年。月出潮平渚，江深树接天。同门知已在，应问孝亷船。

　　春日游敬亭山

　　冠盖联镳出，晴郊北路分。我寻何水部，谁似鲍叅军。芳树闻啼鸟，飞泉隔乱云。题诗兼劝酒，聊乐在殷勤。

　　游升真道院

　　兵火经余岁，琳宫结构新。山重溪接屋，松古鹤为邻。试药封丹鼎，飞书报玉宸。浮云身外事，惟有学升真。

　　客枕

　　客枕睡不着，天髙秋气清。寒灯照四壁，孤泪滴三更。霜落芙蓉悴，江空鸿鴈鸣。无衣复无褐，忽忽岁徂征。

　　首夏东城姑孰

　　宿雨忽开霁，山光澹碧滋。归云度大泽，流水积华池。气属清和景，歌翻白苎词。桓温今已矣，人事复何为。

　　寄镏知事

　　云澹倩山夕，灯湖更在东。何人共来往，独忆紫芝翁。余霞散江渚，帆落上潮风。沿流弄明月，安得与君同。

　　岁暮

　　寒月出在户，江城鴈独飞。愁人不能寐，乡泪忽沾衣。丘垄十年别，星霜两鬂稀。为言丛桂老，岁莫澹忘归。

　　出郭

　　出郭策驽马，青山十里亭。茝兰和露采，禽鸟隔花听。左揖仙人墓，前瞻使客星。翻思昔年路，茅屋酒初醒。

　　暇日访杨廷举

　　故人杨伯起，作尹似陶潜。白纻山前宅，荆华半覆檐。溪鱼鲜可食，崖蜜熟应甜。把酒谢知已，平生清且亷。

　　赠内兄张行中

　　乡里通家好，闺门令妹贤。如何十年内，漂泊一身全。落叶空江雨，征鸿絶塞天。白头伤骨月，相对各澘然。

　　城东访胡伯昭

　　郡郭东十里，蒲塘秋水清。闲僧偶相见，好友旧同盟。曲道通官墓，苍山夹石城。草堂公子隐，何用世知名。

　　题无相庵

　　尚书塘上寺，寳树雨花多。说法龙曾听，谭经鹿更过。灯影悬晴塔，香烟散晓坡。空门真乐国，浮世欲如何。

　　寄田有常

　　平生经济策，国士更无双。遥知敬亭下，清兴满轩窓。孤云坐来晚，落日带澄江。车马三千客，相随拥盖幢。

　　琴溪

　　吾慕琹髙子，于焉隐遁栖。松云生峭壁，山雪涨回溪。古迹行人识，新春好鸟啼。学仙诚有道，安得谢轮蹄。

　　三溪

　　饮马三溪上，长亭驿使催。千山犹积雪，一路尽寒梅。樵触岩云动，猿依岭树哀。初疑畵图里，又恐是天台。

　　五岭

　　侵晨登五岭，石磴畏跻扳。急雪沾衣白，因风点鬓斑。云连秦剑阁，天塞汉萧关。想见当时路，班超奉使还。

　　寄孙伯庸

　　呉树緑如盖，越山天下竒。遥知戎事暇，摠是雅歌时。国士曾持节，将军已建旗。宛西有名骥，安得为君驰。

　　与鲁志敏同舟

　　清夜泛兰舟，因君慰别愁。露光浮草白，月影散林幽。羽檄传新捷，图书忆旧游。方知鲁子敬，雅量邈难俦。

　　蕲州营作

　　树暗啼莺困，春余一日残。愁随花片减，梦逐雨声寒。毁誉惟耽酒，辛勤亦枕鞍。令人惭陆抗，四十未封官。

　　月夜次人韵

　　髙人寂无寐，乗月坐南楼。露浥纎絺润，凉生纨扇秋。玉箫吹半夜，兰枻鼔中流。清兴忽不浅，因之宋玉愁。

　　秋树次韵

　　嘉树如车盖，虚亭带夕阴。萧萧露叶下，霭霭浦云深。好鸟频翻翮，幽人亦散襟。祗愁霜霰集，揺落岁华心。

　　归耕叟次人韵

　　素慕商山隐，投簪归就耕。比邻闲偶语，木石澹怡情。檐下片云宿，林间一犊鸣。岁时具尊酒，聊乐在平生。

　　郡斋秋日次韵

　　幕府简书静，一官清自闲。秋声在东壁，爽气满西山。丛菊可延寿，芳尊聊解颜。当轩两嘉树，好鸟暮知还。

　　九日将至次韵

　　秋节重阳近，呉歌子夜哀。栖迟为客久，懐抱向君开。言采篱东菊，聊登江上台。白门多美酒，谁寄一尊来。

　　出昌山峡遇雨

　　山雨冻欲雪，谁怜被褐徒。手持和氏璧，袖有太公符。勲业归明主，衰迟笑腐儒。年年此时候，行役在长途。

　　与黄本和同舟

　　宜春台下濑，轻棹疾如帆。人物同黄宪，风流似阮咸。寒花犹覆石，飞翠忽沾衫。出峡频回首，苍茫日半衔。

　　人日

　　新年人日至，殊觉客愁多。故国音书杳，南天物气和。城春偏雨雪，江暝足风波。无限扁舟意，吾将咏棹歌。

　　长安道

　　秦川八百里，直与陇西连。四逹平如掌，五陵多少年。御栁春深緑，宫花日暮鲜。阿环新拜宠，走马渭桥边。

　　出暖水向新营

　　山阳暖水地，旧是北军屯。一涧云连栈，千峰雪照门。奉书观壁垒，驰驿到边藩。为卜归人信，今朝喜鹊喧。

　　又

　　山水平生乐，因之欲赋诗。渡溪云影白，入竹鸟声迟。晓碓粳舂玉，春耕火助菑。树深人偶语，彷佛鹿门期。

　　留水西寺贻季潭上人

　　好山吾所慕，今日水西游。花雨千峰暝，松风六月秋。龙为人听法，僧共鹿寻幽。如此林泉乐，荣名安足求。

　　又

　　上方禅寂地，潇洒佀天宫。谁刻莲花漏，因知晋逺公。云衣留卧内，松拂挂溪东。已悟浮生理，吾将杖锡同。

　　又

　　潭影澹禅心，髙窓云更深。偶陪林下赏，兼听丘中琹。清梵闻阴壑，香厨下午禽。客懐倦炎暑，赖此泄烦襟。

　　荅人见赠

　　风骨神仙异，文章独羡超。早时登畵省，逺镇驻金镳。诗咏东山美，尊开北海遥。功名身外事，贤逹素无骄。

　　又

　　戎马何年息，关山故国遥。霸齐思管仲，伐楚问周昭。往事江流尽，新愁木叶飘。髙楼频徙倚，秋兴坐来超。

　　送刘桂芳二首

　　城都有髙士，卖卜似神仙。黙黙不多语，朝朝得百钱。乗风随列子，问石待张骞。我愿悟兹道，因之太极先。

　　又

　　相逢惟问卜，时运果何如。军正还为掾，金吾不读书。十年羇旅困，四海故人疎。争似长江上，持竿坐钓鱼。

　　登楼次李员外韵

　　天髙秋景澹，山水更清竒。落鴈云边尽，征帆日下迟。郎官披绣闼，仙乐动朱丝。忽见芙蓉发，将贻逺道思。

　　又

　　慿城结绮楼，彷佛仪鸾翥。浦云朝薄檐，江月夜当戸。欲挟飞仙游，恐惊黄鹤去。佳人天一隅，翘首徒延伫。

　　寄陈检校

　　遥想紫薇省，郎官直禁楼。琼花天上去，清夜忆扬州。二十四桥月，玉箫吹两头。秋风挂帆席，几度大梁游。

　　赋得云梦泽黄鹤楼送李圣瑞之湖广

　　常闻云梦泽，空阔自天开。郢树连荆渚，枝江遶楚台。日落边烽静，春融雪水来。知君有深量，相对亦雄哉。

　　又

　　飞栋何年构，岿嵬跨楚天。江山殊壮观，云鹤共连翩。直上看南斗，平东俯汉川。固应多暇日，登眺即神仙。  
　 
巻四

　　○七言律诗

　　秋兴

　　月下清砧响夜阑，征人不寐忆长安。雾迷南国游魂泣，草没中原战骨寒。直望明河临象阙，谁沾零露捧金盘。十年关塞无家别，仗策犹悲行路难。

　　龙门疏凿禹时功，江汉滔滔亦汇东。万古山河今异域，百年礼乐旧同风。忽思鲈鲙惭张翰，将学丹砂就葛洪。秪恨兵戈犹在目，秋来衰鬂对飞蓬。

　　雾气凄凉草木衰，倚楼看镜不胜悲。秦王警跸瞻天逺，汉武旌旗出塞迟。江国再逢南鴈信，乡关徒倚北风思。那知人事同揺落，醉里狂歌九辩词。

　　荅人见寄

　　五色新衣照日鲜，平生湖海气飘然。茅容孝养如今日，苏武生还忆去年。秋水芙蓉花共洁，岁寒松柏操弥坚。巴人拟和阳春曲，昨夜援琹理七弦。

　　独立汉廷如汲黯，欲羇南越等终军。威容面折千金诺，议论风生万马羣。浓花池馆开春酌，落日江亭惜路分。想到清秋无限兴，坐题桐叶寄殷勤。

　　自伤孤鴈影翩翩，避弋南来折复旋。塞上牧羊几陷贼，中山寻鹤托游仙。黄冠偶倩傍人正，寳剑谁为烈士捐。华髪秋来埀两鬂，江湖憔悴任吾年。

　　过庐山

　　扁舟一日过彭蠡，坐看匡庐五老峰。瀑布似从银汉落，香炉半是紫云封。东南父老应占气，江汉渠魁已遁踪。自古山河归有徳，遥瞻华盖护苍龙。

　　梦游京兆

　　髙楼鼓角五更悲，河陇秦川入梦思。万国曾颁周玉帛，六王终属汉旌旗。遥瞻华岳临天府，直顾中原跨地维。百二重关在经畧，不知国士正当谁。

　　早秋旅夕

　　初月凉风夜向阑，倚楼愁到笛声残。天髙阊阖银河白，露滴梧桐金井寒。多病马卿犹是客，几时张翰也辞官。年年怕近清秋日，忆杀湖边旧钓竿。

　　泾县

　　泾川不减若耶溪，况有招提在水西。四面云山当县合，五更星斗落檐低。挐舟来访桓彛庙，立马空惭李白题。但愿功成身退早，桃花潭上结幽栖。

　　当途客舍

　　姑孰溪边独倚楼，江城二月佀深秋。孤云无处求亲舍，先陇何人祀首丘。花落始知寒食过，鴈归浑是夕（原本阙）

　　与从兄十郎夜话（诗阙）

　　谢程道惠帽（诗阙）

　　髙楼（诗阙）

　　雨夜（诗阙）

　　桃花

　　（诗阙六句）故园却信天台隔，回首东风路渺茫。

　　腊日

　　腊日三年为异客，今年霜雪未全饶。风尘暗满淮南路，雾雨寒生江上潮。乡梦有时逢骨肉，此身何处托渔樵。共来呉楚交兵地，烽火依稀似六朝。

　　过彭泽旧县

　　黄梅细雨湿征衣，四月江天暑尚微。彭泽至今遗县在，陶潜从此弃官归。当时天下方忧乱，后日中原自解围。叩马谁能重进谏，北风无限故山薇。

　　寄刘仲修知府

　　一钱太守紫髯白，清晓褰帷对九华。已召诸生修礼乐，重寻父老问桑麻。公庭吏散棠阴直，寝阁诗成日影斜。为我髙悬徐穉榻，从军闲暇定移家。

　　荅人见寄滕王阁铁柱观

　　忆昔滕王临胜地，频登飞阁俯岗峦。轩车如雨当时集，歌管停云暇日欢。帝锡符章金粲粲，神遗剑佩玉珊珊。使君感兴成今古，白雪词髙欲和难。

　　列宿参差楼上头，千年剑气为谁收。云低南浦神仙去，日近长安帝子留。歌舞已销亡国乐，英雄终作济川舟。水边阑槛今陈迹，秪使骚人念昔游。

　　许令仙符胜武韬，指挥川岳驻神鳌。三江地轴西南镇，一柱坤维上下牢。鸡犬当年同变化，蛟螭何处得潜逃。丹砂愿就洪崖学，浮世谁甘尘土劳。

　　山中喜晴

　　山中十日苦风雪，雾雨作寒纔放晴。千涧水从松杪落，半空云逐马头行。居人向暖分茶树，啼鸟知春唤客名。不惜看花兼问酒，东风归路布袍轻。

　　寄黄文敬

　　一载不逢黄叔度，每劳书信寄殷勤。秋风有思题红叶，海鹤何时渡白云。列国诸侯争尚礼，前朝名士素能文。迩来城市无踪迹，髙卧横山学隐君。

　　送李克允还黄山别业

　　蓟门公子息斋孙，畴昔相知礼数敦。墨竹清风天下慕，玉堂遗史后人论。衣冠到此如君少，禾黍依然别业存。三十六峰苍翠好，桃花潭水接东原。

　　次范子权九日

　　每为思亲赋白华，江头修祀荐苹花。百年几度逢重九，四海何时定一家。遗俗旧沾麟趾化，故宫谁起黍离嗟。知君醉把东篱菊，更上髙亭待日斜。

　　次并头莲韵

　　华盖髙张翡翠圆，渚宫深锁对婵娟。双瞻太华峰头月，并是耶溪水上仙。罗袜凝尘鸳颈合，湘裙溅泪凤钗联。只愁风雨遗清恨，玉井温泉共惘然。

　　次夏博士见寄

　　瀛洲学士赐衣新，累牍连章献纳频。关内列侯丞相重，江南佳气帝王真。掖垣退食全无事，帷幄谈兵似有神。却笑腐儒尘满鬂，一生辛苦不忧贫。

　　次人韵

　　文星双璧一时除，驷马联镳进谏初。天下争衡连上策，省中论治共封书。日求岩穴遗贤少，云集衣冠尚席虚。更有司徒掌邦教，汉家全盛复何如。

　　望黄山

　　昔曾避地黄山曲，今在丹崖正面看。晓翠障空迷去马，晴霞迎日见飞鸾。九华髙并芙蓉秀，五老遥连瀑布寒。中有羽人期汗漫，拂衣松石待休官。

　　对砚感懐因悼叶宗海

　　南州叶汇旧情亲，石砚相贻色尚新。长忆论诗兼嗜酒，不堪覩物忽思人。树深黄鸟哀秦士，浦暗青蓠泣楚臣。妻子寃魂应共语，定将忧愤诉江神。

　　重吟

　　重吟梁甫自悲嗟，为惜流年鬂有华。马上折残官路栁，雨中过尽野墙花。秦原万里经图逺，楚泽三湘眺望賖。人物尚思羊叔子，岘山归骑咏清笳。

　　秋夜偶赋

　　汉髙曾唱大风歌，壮士无衣奈岁何。永夜蛩声偏近枕，深林木叶未辞柯。鹡鸰毛羽嗟零落，骐骥精神困轗轲。尚慕信陵公子客，几时报徳在山河。

　　咏霍先生梅杖

　　带雪横枝伐作笻，老年筋力赖从容。扶经谷口闲寻鹤，拄过深潭恐化龙。直节旧盟君子竹，孤标曾伴大夫松。时时策向洪崖顶，应忆临流赋辟雍。

　　过富川赠权伯文

　　章江寒夜泛舟初，岸曲沙平月色虚。兵气未销呉楚分，剑光犹射斗牛墟。明公偶国专封拜，使者交邻奉简书。为喜丰城知已在，别来懐抱定何如。

　　乐平山中题操氏壁

　　旧宅荒凉木叶疎，元戎此日暂停车。连营烽火传呼急，夹道旌旗战伐初。天下十年非乐土，江南万姓望安居。楚狂辟地休相讶，早晚河清洛出书。

　　金陵简刘仲修昆玉

　　姑孰城中君送我，端阳重上宛溪船。多情云树愁如海，回首风尘暗来年。东海未成髙士蹈，南冠应赖故人怜。重来不见刘公干，别卜交期在九泉。

　　出五城

　　五岭东头更五城，一川如出武陵行。人家烟火连机杼，蚕媍桑麻执篚籯。春日向暄田鼔急，晓溪初涨石梁平。十年歌舞扬州梦，争似依山阅耦耕。

　　别刘友人

　　西垣日近谏书稀，共说仙槎出紫薇。陆贾能令南越服，隋何定使九江归。千花夹道瞻星使，万骑联镳侍锦衣。早晚白门春酒暖，皇华锡宴敞彤扉。

　　得邓原书兼寄李可宗

　　邓禹有书纔寄到，李膺埀白往京城。自从宛水桥南别，谁共开元寺里行。海渚晓潮催桂楫，燕山秋露湿金茎。故人同沐恩波去，我独天涯愧此情。

　　酬谢帅赠靴

　　东郭家贫纔露趾，将军独赠锦靴新。全胜公子真珠履，最称吾儒小角巾。步月暂沾银汉露，踏花终涴玉京尘。几时醉向金銮脱，只恐髙家力士嗔。

　　中酒

　　春来中酒朝朝病，拥被髙眠懒出门。草緑渐迷湖上路，花开未到郭西村。湘娥有瑟催归鴈，楚客无书托故园。惆怅东风醒亦醉，梦中常是赋招魂。

　　游三门山

　　黄茅盖屋石为门，路转溪回更有村。果树连园收芋栗，豆花满地散鸡豚。云深易就渔樵隠，山逺全忘市井喧。何独武陵堪避世，此中佳处亦难言。

　　苍山夹水洞阴阴，溪上人家竹十寻。田土未饶盘谷好，云霞全佀鹿门深。半檐松月斜连榻，万壑风泉响出林。我亦乗舟追李白，故人幽赏在鸣琹。

　　送呉师程山长还宣城

　　君归乡国我淹留，寳剑长歌不尽愁。此日髙城寻第宅，故家乔木在林丘。将军岂识千金子，丞相曾封万戸侯。别后相思重回首，白云飞散敬亭秋。

　　宿雨

　　宿雨潇潇悴客心，髙窓连日滞秋阴。一枝未遂鹪鹩托，四壁应愁蟋蟀吟。家在淮南青桂老，门临湖水白苹深。鲤鱼风熟香粳早，钓艇谁撑近竹林。

　　寄夏咨议允中

　　凤凰台前江水寒，明月出在青云端。词臣草檄醉骑马，商女弹筝惊舞鸾。地势呉头兼楚尾，山形虎踞共龙蟠。斗南人物君为最，争说髙名佀谢安。

　　次孔都事见寄

　　宣圣诸孙君最逸，寥寥鸣凤起予思。玉鞭联辔晨趋省，银烛分题夜赋诗。王气又从锺阜出，文星长遶石城垂。遥知退食从容处，红药翻阶露满枝。

　　寄贡友善

　　城上乌啼梦已残，桂花零落露漙漙。玉绳低暎千门晓，银汉斜连一水寒。我为久贫常露趾，君虽有喜莫弹冠。遥知秋色黄山里，朝看丹霞夕采兰。

　　寄江朝宗照磨

　　丞相府中曾试掾，郎官年少独怜君。彤庭退食联镳出，金锁开门待漏闻。经学旧精商鲁颂，檄书全拟汉唐文。闲陪阿阁东头宴，五色仪鸾绕庆云。

　　题万户手巻

　　江东子弟义为兵，万戸新承紫绶荣。呉楚故都形胜在，春秋国士武文并。五花习射宛西马，细栁连屯霸上营。闽海百蛮犹未服，几时整旅又从征。

　　赠王都回省事

　　城南四牡緫騑騑，江上旌旗带夕晖。共喜窦融千里至，更同陆贾一时归。图书在洛还王土，龙虎为邦护省闱。宰相劳贤应自出，鹿鸣花底醉金衣。

　　寄于清叔

　　金陵隐者天下士，六十为文健且竒。诸父不谙麋鹿俗，令郎俱有凤凰仪。长干桥上闲沽酒，玄武湖阴醉赋诗。书史满床琹在匣，秋来相对鬓如丝。

　　次丘太守韵

　　翳翳桑榆晚正宜，夕阳山色望中竒。鸥盟逺渚谁争席，鹤放长松自择枝。疏广赐金忘得少，陶潜束带怨归迟。黄花时节牵儿女，烂醉篱根且赋诗。

　　荅王克譲

　　南朝冠盖富才华，谢朓新诗五色霞。江水东来归渤海，河源西上接流沙。如今骏马谁收骨，自古牵牛不服车。每忆故人王逸少，沧洲拾翠折疏麻。

　　重忆西岩访旧

　　鶗鴂声中宿雨晴，白云闲傍马头生。东邻茅屋新烟起，南涧石桥春水平。野鸟见多还问姓，山花开尽不知名。故人宅近青松下，未到柴门已出迎。

　　亡家

　　夜看羣星指太微，东南豪气眼中稀。每言富贵心如铁，纔说英雄泪满衣。杖策邓生犹未遇，亡家韩信定谁依。凌风欲便乗槎去，天上秋虹跨海飞。

　　梦归

　　昨夜三更归梦恶，满湖风浪棹孤舟。山妻化石不知处，慈母倚门犹带愁。伯仲凋零伤骨月，田园芜没在松楸。城头有树乌啼醒，斜月照人清泪流。

　　送文景宗

　　海内干戈未解纷，明朝歧路又离羣。他乡岁暮萍逢水，此去江东树隔云。白面书生多国士，黑头宰相是将军。寳刀聊用酬知已，同郡名家赖有君。

　　岁暮

　　兵戈犹未决雌雄，忆昔庭闱似梦中。兄弟称觞家庆具，比邻伏腊岁时同。十年主祀谁供藻，万里从征尚转蓬。况复天涯愁雨雪，哀哀皷角戍楼东。

　　荅王克譲

　　万国烟尘海沸波，夕阳谁复倒回戈。华戎杂处衣冠少，呉楚封疆壁垒多。说客成名惟季子，功臣改辙在隋何。故山猿鹤应相诉，桂树丛生带薜萝。

　　重过庐山

　　庐山髙与南斗齐，北视泰华千峰低。中天瀑布飞素练，半壁晴霞照紫泥。五月雪花飘絶壑，万松云气带回溪。神仙有枣如瓜大，欲舍归舟便买梯。

　　过南康

　　舟行十日至湖上，遥见香炉若畵图。仙迹每从佳处得，客愁顿向此中无。市沽不醉重烹鲤，野饭停飡旋刈蒌。欲吊陶潜过栗里，乱山松菊正荒芜。  
巻五

　　○排律并诸杂咏【书附】

　　上人一首

　　江上华星照锦袍，前驱甲胄左旌旄。耿纯附凤先扶汉，庄子观鱼昔在濠。每为才求千里骏，直将心服五陵豪。山河王气重经验，茅土功臣定见褒。食客簮承新玳瑁，上公酒赐内蒲萄。地开梁汴云初集，天作周邦日渐髙。共说英雄如管乐，已知伯仲是萧曹。省垣薄暮移红药，门径余阴长碧桃。四牡劳贤纷杂还，仙舟容我待游遨。楚平越定看归马，弓矢明年咏载櫜。

　　送人修城还

　　艺祖汾阳济世才，兴唐社稷位三台。两京宫阙同时复，万乗鸾舆逺道回。中令簮缨今不沗，左司衡鉴又重开。朝廷用将皆熊虎，宰相求贤辟草莱。江口峨眉山偃蹇，城头雉堞石崔嵬。经营岂譲周东洛，桢干谁知楚上材。铁瓮时平民按堵，汤池秋涨浪成堆。曲连白纻桓温井，髙接凌歊宋武台。日映旌旗明似练，月低皷角响如雷。郎官拱待回车久，玉树垣阴劳俫杯。

　　题泾县知县荣卿壁

　　李侯惠泽比泾清，彷佛弦歌在武城。百里省风民寡讼，三年持法政皆平。雨余禾黍连阡緑，月下机丝比屋声。秦制山河邦属县，周官礼乐职分卿。鸾栖荆棘难终止，骥足云霄自此升。不使隐居遗硕徳，已增恒产富编氓。河阳闲地栽花满，彭泽公田种秫成。六事考功谁最善，召南风教有嘉名。

　　寄人赋

　　五峰使节出云霄，细栁春深緑万条。多士雅歌思在泮，诸侯嘉会庆登朝。彤弓已锡櫜鞬宠，玉烛应劳鼎鼐调。共覩景星连北洛，独看铜柱镇南标。华阴游骑旌旗簇，川上光风鼓吹饶。晋将素称羊叔子，汉兵争附霍嫖姚。神仙标格如琼树，宰辅功名到珥貂。髙谊相同呉季札，海夷氛祲近来消。

　　寿诗

　　惟天生俊杰，济世属英豪。间气锺华岳，元勲压巨鳌。东山文物旧，南极寿星髙。公族嗟麟趾，儒林起凤毛。郎官前甲胄，使节左旌旄。细栁回兵仗，香芸辟武韬。珥貂先见擢，汗马岂辞劳。谈笑三军却，喑呜万骑逃。运筹期管乐，立业比萧曹。畵戟行当道，彤弓忆载櫜。独专方叔任，重佩吕处刀。此日祥初应，当年庆可褒。玉阶浮寳树，金母进蟠桃。瑞霭迎双鹤，清声被九皋。嘉宾来騕褭，童子献蒲萄。锦瑟尊前鼓，瑶琹席上操。银丝鲜鲙鲤，翠釡晓烹羔。醉倚青油幕，晴熏白锦袍。升堂闻拜颂，入府咏游遨。永祝三千岁，钱塘望海涛。

　　寄张明徳

　　我忆张公子，新诗句句工。盛唐兼汉选，大雅振王风。光莹琼瑶并，文章锦绣同。朝阳鸣彩凤，白雪被焦桐。掷地声如石，凌云气若虹。少陵思杜曲，小谢赋江东。况与诸家异，当为一代雄。相知惭谬拙，莫惜启愚蒙。失意惊蕉鹿，因书托塞鸿。右军如见说，飘泊似飞蓬。

　　宿五城

　　旅憩五城馆，风泉日夕喧。爱山如锦里，对景想桃源。鸡犬纷相杂，渔樵数共言。偶看溪上碓，因叩酒家门。草色知春意，梅花忆故园。鸟鸣深树里，药斸乱云根。佩剑思公子，求仙访白猿。松窓聊偃息，萝径待扳援。明发逾前岭，星言至逺藩。驰驱当效竭，时务敢辞繁。恐辱将军命，虚沾奉使恩。愿求天下士，慷慨接竒论。

　　寄刘彦基同知五絶

　　洪州别驾久相违，骥足迟迟三月归。应被长干儿女笑，春风不试绣罗衣。

　　御史台前锦绣坊，千官同日宴刘郎。如今换却青骢马，潦倒风尘两鬂霜。

　　南浦登楼一曲歌，江花潭影照青蛾。谢安不与人同乐，天下苍生奈若何。

　　先生于我义如山，杯酒相逢适意间。日晚江城多难后，一官却羡治中闲。

　　九月征人未授衣，年年书到故园稀。无情恨杀湘东鴈，不带平安一字飞。

　　重忆寄从兄叔章

　　湖亭面面对青山，菱角新池月様弯。惟有东家兄弟好，几时学得白眉闲。

　　翡翠屏风护掌珠，日髙贪睡在流苏。鲤鱼尾熟郎纔起，婢子开门送玉壶。

　　白扇

　　越罗如雪紫竹枝，江南白波生藕丝。乗鸾儿女上天去，明月动引清风随。

　　开岁卧病

　　多病文园渴未消，自从人日遇花朝。不知杨栁将春色，緑到淮南第几桥。

　　一朝卧病药相扶，纔倚晴窓阅地图。莫说江南风景好，王孙头白怨蘼芜。

　　寄陈教授敏

　　敬亭山下故人家，榖雨晴时正摘茶。我似卢仝酷相好，春深休寄杜鹃花。

　　松树连檐翠色多，南湖春水澹生波。习家旧宅云林在，明月满船听棹歌。

　　寄方氏甥策

　　紫纻春衫白接■〈罒离〉，明年纔是冠巾时。风流不减阳元相，五色华笺解赋诗。

　　淮南三月杏花稀，诸子纷纷赋浴沂。中有方生年最少，也随冠者试春衣。

　　寄从弟贞

　　水殿春深寳帐开，云中箫鼓下瑶台。女巫定索迎神曲，玉字泥缄着意裁。

　　龙作人来听读书，绛纱新剪夜窓虚。山东旧族吾家谱，白额名驹定是渠。

　　赠白纻山庵道人杨玄中

　　四望亭前姑孰溪，道人种玉住山西。古松数株秋满屋，青鸟月明时一啼。

　　青山如龙云气深，玉阶凉露滴秋林。司马将军白纻曲，五枝花里付鸣琴。

　　书所见

　　一树古梅花似雪，半临驿路半临溪。美人玉笛吹何处，零落空山鸟自啼。

　　黄犊饮溪芳草满，青裙挑菜碧芹肥。故山好处多如此，湖上春风我忆归。

　　徳兴山中

　　石桥斜日万山阴，云满寒溪雪满林。独有梅花看不厌，江南春色故园心。

　　路入深山忽有村，隔溪烟火似桃源。渔舟不唤行人渡，洞里春寒静掩门。

　　树头飞翠湿空蒙，茅屋鸡鸣雪涧东。好借呉兴唐棣笔，畵图传我是仙翁。

　　我爱刘郎俊有才，镜湖流水接天台。明年二月桃花发，仪凤和鸾出洞来。

　　江水春深好弋鳬，明星埀近屋东隅。国风原自鸡鸣始，杂佩郎今爱惜无。

　　文词秀发建安风，三十红颜卫玠同。却忆周南求淑女，几时寤寐在丝桐。

　　纸扇

　　鲁女在时曾剪缟，齐姬去后更无纨。当年标格难同致，斜月凉风思万端。

　　富池江口夜泊

　　华髪青灯共一船，闻鸡独起看龙泉。风云未遂平生志，惭愧周瑜长十年。

　　草昧英雄望列侯，梦中三十六春秋。功名总被儒冠误，两岸啼猿一夜愁。

　　瞿塘西上接成都，天下竒才八阵图。梁父不因徐庶解，终身陇亩一凡愚。

　　南康除夜

　　去年马上折梅花，今夕匡庐度岁华。风雪苦寒如北土，每因时节恨无家。

　　十年客泪不曾干，丘垄成行骨肉残。为报淮南兄与弟，紫髯憔悴未为官。

　　铜陵寄刘知府

　　双尊特为故人将，江路风涛忽渺茫。坐对铜官不同饮，马蹄明日又泾阳。

　　江上九华翠欲流，池阳太守旧交游。月明良夜负清赏，正似山阴雪后舟。

　　途中寄钱隐君穉

　　青阳门下旧诸生，长忆春风服既成。我尚为童君已冠，如今白髪见交情。

　　故国同门赋浴沂，十年飘泊偶相依。伯劳燕子何无分，又复东西各自飞。

　　早发分宜县

　　万山髙下宜春路，旧县人烟乱后稀。荆棘十年生满道，不堪零露湿征衣。

　　夜半荒鸡鸣逺村，板桥斜出县西门。征人衣上霜如雪，犹未曾承国士恩。

　　六言

　　桃叶渡边芳草，石头城下寒潮。六代繁华已矣，月明何处吹箫。

　　古，镜

　　。芙蓉出渌水，翡翠生丹砂。上有六朝篆，斑斑蚀土花。惊鸾一朝去，髙飞凌紫霞。

　　送李望瑞

　　星言夙晨驾，千里睦州城。去去山如髪，东南第几程。闲观垂钓者，乃见古人情。弃世犹敝屣，浮名安足荣。桐庐一江水，可以濯吾缨。

　　鸡鸣风雨夕，既见子如何。不乐复谁待，相看华髪多。秋江有清兴，明发听讴歌。市就君平卜，岷峨有使过。言归当十月，华省集鸣珂。

　　岁暮

　　鸡鸣刁斗歇，展转尚无眠。华髪何为者，离乡今十年。

　　又

　　岁暮思故园，翛翛早梅发。物是人已非，天涯但明月。

　　荅霍先生书

　　某顿首再拜，奉覆西霞先生：尊丈前奉命往袁仓，卒不获诣辞，归涂蹭蹬又缺助襄，中心为欠。令郎至辱手书，令人大惭。前后凡三承惠教，足纫髙谊，所示哀诗，尤见孝情纯至，人子大事孰此为甚。况当乱世，克忠尽孝，逍遥物外，尤人所难。惟先生能备之矣。比闻小有不豫，意或忧戚所致，尚冀节哀。三年通丧，圣经明训，过厚虽善，遗体尤重。霜柑少许，聊将逺意。冬寒未中，万乞自爱。不备。

　　与钱文璧书

　　某顿首再拜奉启：文璧征君亲契，别来倐焉二载，区区贱迹，东逐西驰，不异萍梗。心劳日拙，为之奈何。思惟往昔，与足下程西岩同舍。晓牕夜烛，或置琹尊，或敲茶臼，讲道论心语无间。然自兵再变，程君去淛上物故，仆亦流落逺途，独公在敬亭山水间，室家相庆，父子熈熈，何乐如之。人生聚散真犹一梦，每中夕兴懐，未常不泫然流涕。近景宗至辱，寄声感愧。感愧如曾士美、程兄季明教授，乞道雅素之谊。不具。

　　与王克譲张明徳书

　　某谨载拜奉启：克譲明徳二执事，别后凡两更岁。律每东望敬亭云气，辄心与神驰，数承诲章，备询动履，均吉为慰。仆以萍踪飘逐，兼堕懒习，不即裁荅，谅为知已必不以此为嫌也。今岁六月，自铜陵遵陆取道泾县，遂留水西，苦于暑雨弥旬，不获趋造左右，握手髙斋，终日欢迨。今怅恨，比至洪州已秋仲矣，始闻明徳入罗寨，方以为忧景宗来。知吉人天相，已遂脱归，圣人所谓言忠信、行笃敬，此福善之验也。冬前有普宜使者还自皖城，知执事在彼，亦回尤所谓见几明决、审于去就者也。仆之近况，惟有抱膝长吟而已，景宗备能道之，呵呵不悉。  
　
