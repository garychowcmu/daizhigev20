《四库全书·古城集》　　（明）张吉

钦定四库全书 

　　集部六 

　　古城集 

　　别集类五 

　　明 

　　提要 

　　臣等谨案古城集六巻补遗一巻明张吉撰吉字克修号翼斋又曰黙庵又曰怡窝晩乃称曰古城余干人成化辛丑进士官至贵州左布政使是编第一巻为三朝奏议第二巻为陆学订疑第三巻为贞观小断第四巻为文畧第五第六巻为诗末有补遗皆杂文明至正徳初年姚江之说兴而学问一变北地信阳之说兴而文章亦一变吉当其时犹兢兢守先民矩矱髙明不及王守仁而笃实则胜之才赡学富不及李梦阳何景明而平正通达则胜之且为工部主事时则尽言极谏忤武宗谪官为广西布政使时又以不肯纳赂刘瑾贬秩而为肇庆府同知时力持公议掊击柳璟愿与都御史秦纮同逮卒白其寃尤人情所难以刚正之气发为文章固不与雕章绘句同日而论矣 

　　乾隆四十六年六月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　古城集巻一 

　　（明）张吉 撰 

　　星变求言疏 

　　工部营缮清吏司主事臣张吉谨奏为修德弭灾以回天意等事臣伏覩勅谕云云臣愚有以知陛下是心实悔过迁善之机宗社生灵之福圣子神孙万世无疆之休臣闻救烈焚者不以杯水拯深溺者不以尺绳弭大患者不以小故塞巨责者不以细谈则臣之奉诏敢不悉心苦口力陈极谏以尽其愚而陛下听臣所言亦宜虚心采纳不以忤已难行而斥之可也陛下即位以来二十一年于兹以聪明睿智之资备孝友慈仁之德存好生恶杀之心然而生民不被其泽四方不得其宁庸可不知所自欤良由近年以来儒臣疏隔政事废弛每日退朝以后不过与左右近习之人羣居狎处康好逸游以歌舞为娯乐以珍宝为玩适以佛老为感孚以祈祷为修省以工役为庸作以聚敛为能事以妖书为至言以邪术为正道剥民效献者名曰顺孝迎合意旨者号为忠欵使诤臣杜口莫敢谁何而祖宗设立台谏之意漫不加省凡上章奏者茍有片言只字干涉时事则必罪其泛言搅扰否则曰事已处置胡为再言甚至严加谴谪恨不置之死地而后已于是逺近相戒以言为讳陛下孤立于上危如累卵而左右奸佞之徒凶威日炽略无畏忌鬻用憸邪排摈正直招权植党虎噬疲氓又乗陛下欢乐之余造膝顿首甘言软语以祈其欲陛下偶未之察少从其请而天下之大事去矣如从其乞恩之请则幸进多而名器壤从其采辨之请则渔猎广而民力殚似此之类不可枚举其害可胜言乎又引妖僧继晓赃罪吏典李孜省及一切亡命无赖之人扇为邪法蛊惑圣心出入禁闼备极荣宠虽三尺童子皆知唾骂而陛下独未之觉职此之故以致灾异叠见旷世罕闻山西陜西河南等处连年荒旱居民十死七八横尸布野积骨成丘过者为之掩鼻闻者为之寒心此其可忧之极不待知者而后知也今上天垂象警告深切而陛下惕然忧惧降诏求言此真知天意所在而力求所以挽回之道然臣闻之为治顾力行何如茍践履之功推行之实一有未至则虽有悔悟之心哀痛之诏亦托诸空言而已果何以允协天心而返其谴告之意乎伏乞自今以始尽絶前日所好尽弃前日所为每退朝尚膳之后日就便殿宣召二三大臣将中外羣臣所上章奏次第检阅考论是非以求至当归一之论然后施行茍有未善许令给事中等官指陈得失直言无隠以俟更改不得仍前缄黙以致酿成莫测之祸逮圣躬休暇之余退居宫禁宜阅尚书春秋及宋儒朱熹所修资治通鉴纲目真德秀所撰大学衍义等书以鉴前代治乱兴衰之迹及其稍倦则澄心静虑涵养本原以为应事接物之基使邪枉之念一毫不萌于内謟谀之言一语不经于耳淫巧之器一物不陈于前而陛下此心常如太空之无云止水之无波以此照物何幽不烛以此应事何徃非宜而政事之得失臣下之忠邪军民之利病岂有不得其要而操纵予夺之权可以参之于众而断之于独乎若其它蠧国害民之政则大臣科道必将备举无遗无俟乎愚论之谆复然臣犹恐陛下狃于故常牵于浮议未能一一听信舍其旧而图其新也则当时所宜克己痛革至要而至切者又不可不姑举一二以例其余窃惟近年以来以传奉得官者冗滥无算宜削其禄秩以舒供亿之浩繁以贿赂求进者希望无厌宜严加禁约以塞奔竞之门戸辍盖寺之费以实内帑寛九门之税以裕小民清盐课以益边储谨刑狱以雪寃气边境之虞不可不议其备饥馑之地不可不拯其生贡献之物不可不却其来诛求之使不可不絶其去赏赉之需不可不知其节服御之饰不可不抑其奢行伍之士不可不寛其力暴横之党不可不戢其威强珍董旻成实于大节徐镛何光辈凡以言事去职者不可不复其官张善吉李孜省继晓之徒不可不正其罪夫继晓孜省无足言者善吉本以明经出身备员谏位及其失职遭贬于分固宜为善吉者正当自思薄劣无补圣明奉身求退可也顾乃哀诉乞怜谬仍故职为人若此尚可望其拾遗补阙而有以格君心之非乎臣以善吉不去终无以励廉耻之士而来忠谏之言乞正其罪状放归田里以抑贪冒无耻之风若夫林俊张黻旣知其寃正宜特加显擢以旌其直不当置之南京以示陛下本无求言纳谏之实不过姑为是举以应天变而已臣所谓克己痛革至要至切若此数事是已然陛下诚能清心寡欲亲近儒臣讲求治道孜孜不倦则天下幽眇之义隠伏之情尚可触类而长紬绎敷设以为民休况臣所言昭彰于人耳目而有不可举行者乎若此而天意不回灾异不息边境不宁民困不蘓乞加臣重谴以惩欺罔臣伏覩勅谕恐大臣科道会本类陈未免详于庶政而略于君德则陛下前日举动之失何由得闻今日悔悟之机何由得遂臣闻古人有言曰臣宁言而死于鈇钺不忍缄黙以负吾君是敢忘其愚陋披沥肝胆昧死为陛下言之伏乞思祖宗创业之艰难念继体守成之不易少延睿览采而用之则臣虽万死亦无所悔臣不胜战栗悚惧之至具本亲赍谨具奏闻 

　　甄别善恶疏 

　　广东肇庆府同知臣张吉谨奏为甄别善恶以协公论等事臣伏蒙圣恩待罪肇庆二年于兹每覩中外臣民有所建白茍可以惠益元元必蒙圣情曲赐俞允臣未尝不咨嗟叹息以为圣主在上太平可延颈而待则事有关于民情人或不以为言而朝廷莫之闻者臣安敢不为皇上陈之臣伏见近差锦衣卫百戸范瑄执总督两广军务都御史秦纮以归将理栁景之狱臣虽至愚亦知陛下此举钦恤典型不忍果于诛景而欲求生于纮此即帝舜好生之德文王慎罚之心所以仁景者可谓至矣而所以处纮则臣愚所未解也何则栁景秽德波及无涯纮一旦劾而去之两广军民如脱水火今忽被执以归闻者莫不相顾骇愕或凄然泣下者有之岂圣心偶未之思乎臣窃计祖宗设立都御史等官固以纠劾百僚肃清庶政为职纮之劾景亦不过举其职而已以是见执臣恐中外解体而小人恣为奸恶无复忌惮殆非朝廷之福此臣之所以未解也臣谨按给事中等官屈伸等所勘纮景交奏事情纮之罪莫大于诬奏栁景掠杀指挥庄鉴一事然此事实臣所按使纮坐是落职是陛下因臣所按失一硕臣也两广生灵因臣所按失其所恃以为安也天下后世因臣所按得以疵议圣政之得失也臣偃然天地间一罪人耳复何颜立于其位而窃禄以自荣乎臣伏读大明律一欵若告二事以上数事罪等但一事告实者免罪今纮奏景掠杀庄鉴崔纲潘瑜三人而虚止庄鉴一人此法若行纮不宜坐陛下必欲法外黜纮乞视所黜爵级坐削臣秩以赎纮罪可也夫纮在两广亦不过以众人遇臣臣何德纮之有苐以纮旣坐诬抵罪议者必归狱于臣将无以自白于天下抑纮景曲直昭然可见设并得罪刑赏颇矣何以劝惩将来此臣所以惓惓不能已也使臣始按其事巧为揜覆不证纮诬是不忠也旣证其诬使纮坐黜不思所以赎之是不义也不忠之罪易见不义之罪难知皆非臣之所忍为也陛下纉承祖宗丕绪宜开张圣德进君子退小人培养元气以垂亿万年无疆之休是虽一时闗系匪轻伏乞圣慈俯念两广生灵少延公论还纮故职以收人心则臣虽坐削复何求焉臣不胜恳切惶惧之至为此具本顺差医生廖兴亲赍奏闻 

　　陈言地方疏 

　　广西等处提刑按察司兵备副使臣张吉谨奏为乞恩养病陈言地方事臣本不材误蒙朝廷作养简拔厯升今职自弘治十三年六月到任以来拳拳以猥庸薄劣不称任使为惧所辖桂林平乐二府大率山猺土獞十居八九而版籍良民不过十之二三以此二三当彼八九众寡不侔强弱悬隔宜乎蛮冦出没无常生民数被其害矣然以二府较之平乐为甚而平乐所属州县则在府江之东者犹民夷参错混同为生其在府江之西者猺獞多而百姓少寄食虎口朝夕懔焉幸而西民据寨设险结发习战能自捍御非若东岸之民散居平地无险可据故东贼欲出必借西贼为势西贼旣出必假东贼为家二者合从多累千百少不下数十或横行江面则舟楫不通或暴掠村屯则城门昼闭臣视事之初博询耆艾皆曰二贼之从不散则地方之患未已然欲散其从必先除东贼东贼旣除乃断西贼左臂不待深治而少宁矣再审信然乃令府县申蒙前该总督军务刘都御史依允施行臣督同知府谢湖指挥裴纲千户霍珍王溥及听调主簿髙主通等审择东贼肆恶尤甚者渐次芟夷或抚或诛或擒或纵或设策致其渠魁或伏兵翦其羽翼或檄良猺据其巢穴或嗾雠怨刳其腹心二三年间赖朝廷洪福东贼残徒殄殱过半前后通计四百七十余功陆续解赴总府军门阅验枭挂于是二贼之从始散生民之业稍宁故先年所谓剧贼之区如东寨南平唐拱乔料脍鱼滑石崩沙洛口大源仙陂葛家糯洞岐村周塘雷霹松林员藤归化等处皆颇安帖无虞其在沿江独大桐仙回田冲等贼其在乡村惟鱼笱九洞花山等贼数剿数逃累招累叛踰旬浃月或一逞凶贼旣未除臣罪奚逭然使臣事不掣肘少假岁月或可少安奈都御史刘大夏旣去言不见听而谗口猬兴计无所施而奸谋角奋将臣用事之人罗织煅炼几陷死地臣虽幸脱实亦何颜于是力请给申以行去年九月内行至湖广醴陵县偶患伤寒病症变成痢疾因无明医恐致道殒乃敢便谒桑梓觅医调治未痊间有舍人周弼赍捧公文召回视事臣思前疾未瘳旣难赴部而进退尚未明白敢谋自安于是力疾回任尚兾改弦易柱事势犹或可为而臣节食服药尚可须臾无死不意理体乖违比昔尤甚而臣疾日深一日累至阽危即日头风痰饮并攻于上痔毒遗溲交作于下使臣持禄不去是谓妨贤臣疾失今不治必致无救妨贤则废事无救则亡身废事亡身之人尚可久污宪度以干清议耶伏乞将臣放归田里调理前疾倘或残喘尚存后当别请极边一职自效期于以死报国而已臣窃惟经理地方惟在得人而任人之术去谗为急今日可以代臣者以臣所知若知府谢湖同知叶元皆其人也如蒙简任一人畀之戎务俾得展布四体不为谗口所挠将来事绪必有可观臣倘未死尚可观见成功嘘鲜凋弊以酬臣知臣今一卒不得请给一事不得专行腾词布牍动见猜阻正所谓留之一日则为一日之害一月则为一月之害臣仰惟皇上圣德如天覆地载万一垂怜不诛臣亦安敢猥随尸素盗躐丰膴不复思有人间廉耻事耶縁系乞恩养病陈言地方事理未敢擅便为此具本顺差司吏廖晏赍捧谨具奏闻 

　　上时务疏 

　　广西等处提刑按察司兵备副使臣张吉谨奏为陈言时务事臣以菲材忝司戎务几及六年上赖朝廷威德盗贼虽未尽息而出没有时疮痍虽未尽瘳而岁年粗稔亦旣幸矣独念卫喇特乘先帝宾天之后侵轶我疆圉殄殱我官军虔刘我人民驱掠我财畜含灵之类孰不痛心疾首而况乘车载弁以趋者尚敢顾恤躯命不思卧薪尝胆以伸敌忾之气哉臣每阅邸报拥襟独坐忧虑万端然思今日有可恃者祖宗列圣丰功伟烈冠絶千古而先帝又以深仁厚泽培植根本垂二十年享国弥久求治弥笃故天下耆年渊德咸萃于朝而陛下即位之始虽边圉孔棘然朝廷之上君臣辑睦言路开通足以维系中外人心识者用是卜知强敌之无能为也矧闻言官请诏在廷诸臣各建备边一策各举将材一人而陛下特赐俞允施行臣以为此举之善虽使尧舜复生其施为次第亦莫有先于此者茍推而达诸天下使有智略者各陈所见各举所知朝廷翕受而敷施之此即扬雄所谓汉屈羣策羣策屈羣力则虽强如嬴秦慓悍猾贼如项羽皆逡廵逃避之不暇尚何边警之足惮哉臣闻业专则精事专则成曩者敌势方张之日羽檄旁午驷介交驰朝廷责任于兵部大臣大臣委成于职方郎署耳目叅渉朱墨迭挥而且应酬不暇虽有竒谋大勇接踵庭叅奚暇与之周旋委曲以尽其平日之所长哉莫若选任郎曹有干局精鉴者二人不复责以吏事俾就敎场寛闲处所将诸臣所建之策所举之人逐一详延精究较量揣摩茍有一策可行一夫可用则归而言诸大臣亲加质究果可采録然后奏请施行其有跅?之士谬悠之谈无益于事者亦皆慰谕遣之不加恚谴则羣策毕举而人乐为用臣窃谓便夫我朝建都北方所恃者大同宣府沿边诸镇以为屏蔽又藉紫荆倒马居庸鴈门黄花肚北诸隘以为喉襟前日敌骑深入内地屏蔽几危而喉襟可虑兹岂天意或者人事有未尽欤如主事王纶赴敌议事席犹未暖而阴抑黙夺之计已肆行矣设有孙呉韬略倐来忽去畏罪救过之不暇亦难责其成功而况后人乎此人事未尽者一也逰击等官领兵逐敌旣无侦骑探报又不虞敌设伏冒险轻动堕敌计中卒使只轮不返闻者寒心其辱国无状如此而除名追夺之典不加此人事未尽者二也敌至则令大臣帅师以徃敌退则听大臣请命而归争议功级纷纷不决臣恐敌人闻而窃笑之此人事未尽者三也边闗内外将领当先帝升遐之后敌骑充斥之时忿争互殴略无顾忌此其狠愎忘哀自为雠敌以张敌势不忠孰甚焉未闻置诸宪典以惩不恪此人事未尽者四也此四者臣之所知窃谓不可其所未知者葢又难以指数而大敌在前事多舛谬乃欲克诘戎兵伸威边地其可得耶今大同宣府等府等镇虽各设镇廵等官而各保其境土各为其兵民气势血脉不相联属痛痒不相闗涉倘有扰攘欲其视如己事卷甲疾趋难矣宜仿先朝故事简命素有材望大臣如周经许进林俊者一人畀以总制之权不数易不遥制不为人言所惑俾得毕力殚虑于诸镇之间庶事体归一成功可望臣窃谓便各闗守备将臣承平日久徒以声色服马相髙不闲戎务缓急之际不足倚仗众所咸知倘遇警急宜选各部主事评事等官徃监其军昼夜操守走探设伏务尽其方其间将有不职事有不便者许陈请更置事定归朝臣窃谓便臣又谓汉鼌错论兵以为制胜之道有三一曰得地形二曰卒服习三曰器械利臣窃尝偃卧辕门深计逺省未尝不服错之知兵其言简而要矣臣足迹未尝至卫喇特其山川险易皆不能知而布阵团操坐作进退之法击刺骑射之方诸镇帅臣亦必频加督习有可观者其得地形卒服习二事姑置勿论惟器械一节臣窃以为必先审敌人所长思所以破之又审我之所长思所以用之乃可制胜如金人善用拐子马横行辽宋之间二国不能博求所以破之之术坐受其困可谓愚矣直至岳飞杨沂中等或以麻札刀入阵苐斫马足戒勿仰祖或以万人持长斧如墙而进上揕人胸下斫马足而敌技始穷使二国亟求其人早行其计则辽固未便覆亡而宋亦岂为南渡偏安之小国哉臣始至府江之时特苦夷贼药弩中者辄死无救而诸军见贼辄奔几不可制臣乃厚募解药多置挨牌而前患颇熄人无畏心然后敎以劲弓神铳射疏及逺贼不能当斯罕出矣今卫喇特所长者弓马虽与南蛮不同然求其所以破之之术岂无说耶如逺斥堠以谨敌息望埃氛以验马行毒泉源而饮者必死布渠答而蹈者即顚此虽兵家常法然奉行不至徒事虚文无益也臣闻三王五霸制胜之方惟用车战后世惟汉武帝能知此意其遣卫青霍去病深入朔漠捕斩首虏动以万计实用武刚车行则为阵止则为营以取胜耳厥后车法旣壊边患益深复古之议旷焉无闻臣窃病之今之议者不能博谋有识深考古制乃谓车法宜于古而不宜于今则亦何异于彼而又不知欲假何术以制敌骑耶臣旧见都察院经歴李晟颇知车法卒为奸臣所挤夺官以去闻者惜之其人尚在乞赐召用仍悬金购募谙晓车战之人以车制马以马制步而敌气不夺敌技不穷臣不信也臣又闻敌矢虽强不能射逺我之所以制逺者莫如铳弩二械而铳一发多髙下失中弩不傅药犯者不毙臣督主簿高主通舍人范容以意创为鸳鸯铳一本两茎贯二火鎗以药信缠遶次第延爇初或少差次必竒中又制偏架弩一发两矢傅以射虎毒药犯者立死此虽诸蛮所畏然施诸北边亦足张威谨各献一具送兵部投进用彰燕石之愚倘蒙依式制造颁诸边镇用以击敌臣窃谓便臣僻处南徼于西边事体不能详知但区区爱君忧国之心实恳恻不能自已刍荛之言固无足取而亦安敢以芹曝之献见诮遽自沮止耶若夫振纪纲以肃人心明赏罚以作士气裁冗费抑侥幸以优恤战士此在皇上亲贤逺佞断而行之上继先帝之志图功攸终岂疎逺愚昧微臣所敢与知耶臣徧厯云贵两广二十余年瘴疠渐染积成痰嗽头风二疾疗治未痊又以戅直敷陈大计屡忤地方用事大臣终日兾臣有过从而挤之尚可与之共事耶臣伏覩五月十八日诏书一欵欲将兵备等官裁革臣实甘心如蒙圣恩怜悯将臣放归田里寻医自便一二年间倘前疾稍愈别请一职自効不与此敌俱生臣不胜战栗悚惧激切之至为此具本顺差平乐府经歴顾濂亲赍谨具奏闻 

　　再上时务疏 

　　广西等处提刑按察司兵备副使臣张吉谨奏为陈言时务以祛边患事本年二月十一日据平乐守御千戸所申准平乐府故牒备奉兵部场字壹千叄拾贰号勘合行取弩手及弩以备沿边杀敌射用备申到臣钦此钦遵臣窃惟制敌之具惟弓与弩号为长兵自古谋勇将臣以弩张威克敌者诚为不少然臣深考其制正架之弩刳床卧矢不可持满以待必俟见敌蹶张乃可一发一镞不如偏架之弩颇用微蜡登撘弦筈坐作进退持满移时无乎不可逮其伺便发机二矢并注尤为劲捷故臣尝具一架命经歴顾濂送兵部投进兾颁沿边诸镇以为制胜之助少摅一得之愚然其巧谬迟速系于一机臣窃观弩之有机犹人之有心自古君天下者心正则事多合道天下可从而理矣茍心有未正事乖乎道而欲收治平之效正犹射者不于其机而于其的厥惟艰哉臣积久兵间偶知一械之微可喻人心之妙独抱野人芹曝之愚不敢自爱而僭陈之诚以陛下嗣守祖宗洪业欲正天下以正四方亦不过先正其心以为之本耳正心之要必先亲近文儒留情经史备考古今成败得失以为鉴戒而又省事节欲以培之屏邪逺佞以辅之使吾所存所发上可以当天心下可以慰人望近可以养和平之福逺可以销氛祲之萌则天下之事乌有不可为者而四方何忧其不宾服哉此臣所以惓惓自効之本心也使臣计不出此而徒诧一械之长谓其可以抗御强敌何异孟津之人■〈畚〉土以塞河流而不知为有识者之所窃笑耶臣以军人陈纪善制偏架弩谨以所制十架并与其人仍送兵部验用伏兾以一敎十以十敎百而沿边诸镇无不有制弩之匠无不有善射之人安知他日不即献功奏捷可以助天威于万一耶然矢必傅药犯者乃毙以药言之惟本省那地州所产最善去臣治所尚逺又非该管地方殊为难得乞勅兵部行移两广总府大臣毎岁量取该州善药二三百瓶入贡京师颁给西方沿边弩手射用当有资其利者臣逺在万里之外每虞边患终日隠忧寝食俱废葢臣子廹切之至情自不能已如此今据前因虽知事下湖广广西两省所贡必博所择必精然恐彼以正架为善而不知偏架之尤善彼进善射之人不如制弩之匠可以沿造而无穷也为此具本顺差军匠陈纪亲赍谨具奏闻 

　　乞恩养病再疏 

　　广西等处提刑按察司兵备副使臣张吉谨奏为乞恩养病事臣以驽朽之资遭遇先帝明圣擢列外台宠锡玺书俾整饬府江及古田永福理定并西延咸水马鞍等处戎务臣受命以来夙夜兢惕恐辜任使于今七年夫广西之贼固为天下有名而臣所辖前项地方又为广西有名臣见弘治六年八年公私大苦江贼侵扰各调数万目兵穷追极讨斩首虽多终不能得其要领欲求旬日稍宁亦不可得臣尝徧厯其地深求其故良以山川险恶草木畅茂诸夷巢穴星散阻絶非人迹可到故聚而为冦则倐忽成羣散而归巢则深僻难见大抵穷极变诈隠见出没与鬼魅无异故上世目为鬼方非特风气所囿亦山川形势助诱使然无足怪者此而与角一旦之力殆与先年所为无异未见其可故臣数年之间未尝请调大兵邀功希赏以为民忧惟恪遵制勅成言力求所以区处之术如择据要害而并兵以守刻定期日而整队以行芟薙草树以斥阴幽呼延向化以通耳目长弓劲弩射疏及逺信赏必罚区别功罪又访诸夷之中果有稔恶不悛者必百计去之而后已于是积年首贼如盘公蘓盘王郎唐公温盘弩婆盘战婆陆步行陆公堂李公礼王公票等皆次第授首而他贼始惧被害之人鲜矣前该廵按御史颜頥寿以府江贼报絶稀不信特置官簿发哨备録公私过徃按季送院查考终无可诘然一年之内尚有囚犯杨受聪等四人被掳虽经督追毕出而臣亦岂得辞其责哉况夷性贪婪不得于此则求于彼计臣不该管辖地方固有被其害者多矣时或报到臣亦发兵截遏或黏踪以尾之或整阵以摧之或设伏以扼之或抵巢以殱之水陆二贼先后斩首通计七百一十余功俱解总府军门阅验枭挂获有批回附巻讫今臣犬马之齿五十有六旧苦痰嗽头风二疾为患近年以来渐衰渐炽发作无时兹者三月初旬领兵出哨回至小结滩值水暴涨巨浪摧压臣舟泊溺久之赖军士陈鳯等舍死拯救幸得复生因忆徃年放船检校滩误触于石破沉不死今又值此厄不数年间几葬鱼腹者再痛定思痛百念俱灰况湿气所蒸旧疾日苦増剧伏乞圣恩怜悯蝼蚁微躯将臣放归田里俾得寻医自便调理前疾倘或少延残喘他日克终天年牖下仰荷圣恩所赐多矣臣不胜恳切悚惧之至为此具本顺差军匠陈纪亲赍谨具奏闻 

　　辨释诬枉疏 

　　贵州等处承宣布政使司左布政使臣张吉谨奏为辨释诬枉恳乞休致事臣犬马之齿今年六十有二待罪湖广按察使三阅月矣误蒙圣恩拔擢升臣今职臣虽至愚受恩深厚敢不感激图报以死自誓但臣自少感患痰嗽病证治之数十年不愈然臣自觉五十以前血气刚强精力壮健疾发之时操心调息服药节食不久自愈近年以来觉得血气精力日渐衰耗每遇疾发调摄爱养比旧加谨而咆哮喘急岁甚一岁臣素无长生久视之术衰疾如此岂能厚望延永哉故臣宜逸而不宜劳宜退而不宜进宜治疾而不宜治民若茍背违必贾殃咎但臣闻之人臣事君务直道不欺为本然所谓欺者岂必蒙蔽罔上而自为身谋之谓耶易曰上交不謟下交不渎曰謟曰渎皆欺也正德三年臣为山东右布政使正德四年正月二十八日接到吏部照会文凭一道除臣广西左布政使将山东俸粮截日住支二月（阙）日起程前赴广西到任去讫时逆瑾用事差官查盘山东钱粮而布政司以擅支修理曽庙银两奉承御史胡节事迹败露左布政使车玺无以自解归罪于臣坐削二秩降除两浙运使臣奉命兢惕莫扪其踪旣而令人访问乃车玺于三月初九日差人支取前银旣而事败则以中伤于臣夫支银之时臣接凭巳四十一日起程巳三十五日岂复干与山东事耶幸赖皇上神圣逆贼旣诛公道大明不数年间臣亦渐复故职臣日夕自揆惟德薄位尊力小任重是虑岂复有他念哉但思旧为车玺所诬日月俱在踪迹甚明况彼时奉有勘合修理曾庙公移督促甚严臣分守本道不得已而区画处置岂知后人以为奉承胡节之资耶夫奉承胡节亦不过为其经营免死而已与彼交通贿赂以戕民蠧政者固自殊科然臣思之不安于命而馈遗要路以纾其厄难是即上交而謟也不根于理而稔善下官以利其帑羡是即下交而渎也旣謟且渎欺孰甚焉臣虽不材然赋性简伉上下交承之分有不及而无过当胡节于臣旣非乡里亲识又非年榜辈流何苦不知自重过为是举以获罪于公论耶臣櫽括平生所为淟涊可耻莫甚于斯此事不白臣死不瞑目如蒙皇上溥天覆之仁悯臣诬枉乞勅该部查臣升迁去任日期于彼有无龃龉而一洗之怜臣老疾放回致仕俾得寻医自便少延残喘以终天年臣不胜感激恐惧陨越惭惶之至为此具本顺差承差易秀亲赍谨具奏闻 

　　乞恩休致疏 

　　贵州等处承宣布政使司左布政使臣张吉谨奏为乞恩休致事臣自正德八年在湖广拜领贵州新命随即抱疾而归仰荷圣恩怜悯容令家居调养于今二年幸而不死得以放浪山林窃观太平之盛早晩起居无是无非无荣无辱度德揣分自知受赐多矣然再疏乞休未蒙俞允旣而吏部题准移文原籍官司勘臣前疾有无痊可此不忍遽以一疾弃之其待臣厚矣但官司所据者里胥里胥所征者邻保是皆平日见臣少瘳而不知臣之病根实未除也虽有勘结回申岂能尽得其实耶臣之为疾旧疏敷陈已尽不敢赘以为言设使尽复无异平时而年踰六十筋力衰微精神耗惫不能驱驰国事明矣况臣疾势虽退而余殃发作无时药饵虽捐而更仆抑搔尤甚所兾畎亩之中挂书牛角且耕且读以终余年于臣足矣尚敢首鼠两端妄有希觊以腾笑于士大夫耶窃惟为人臣者忠贞之节固在自竭而进退之宜尤不可不审徃年故翰林检讨新会陈献章尝语臣曰古之人难进而易退今之人易进而难退此古今之人所以异也臣徧歴司府阅人颇多潜味其言真不虚也倘蒙圣情垂念乞明诏许臣致仕使人咸知易进难退之说未必尽然而古人今人亦未必不相及也则臣身虽退而所得颇多事虽微而所闗亦重臣不胜感戴天恩之至为此具本顺差从侄张景献亲赍谨具奏闻伏候勅旨 

　　古城集巻一 

　　●钦定四库全书 

　　古城集巻二 

　　（明）张吉 撰 

　　陆学订疑（并序） 

　　朱陆之学先辈论之详矣近世儒臣又谓其学始虽殊途终则同归于一致备摘二家辞旨近似者类而证之是葢又一说也然陆氏自谓使尧舜禹汤文武数圣人同堂而处其议论必有不合者然则象山复起而覩是书不过揜口一卢胡耳吉少习朱氏诸经传义渐渍旣久而尧舜周孔之道坦然如在目前非异说所能迁惑矣如适国者之由通衢一启耳目意会心慊而岂﨑岖榛莽以取捷疾者所能回其视听耶窃惟学朱不得犹不失为博达之士学陆不得流为禅释之归必矣予恶夫世之从邪而畔正也乃取象山语録反复玩味有可疑者韵而订之藏诸箧笥以俟知者择焉若与其闲邪卫正不失为朱氏忠臣则世之偏执一隅诋訾先哲者亦可以少愧矣正德己巳夏五月旣望后学余干张吉序 

　　道理只是眼前道理虽见到圣人田地亦只是眼前道理 
　　道在三才如地有水四海圣涯众沟渠耳巨细殊形乌有异旨先哲训词健诵无已 

　　唐虞之际道在皋陶商周之际道在箕子天之生人必有能尸明道之责者皋陶箕子是也箕子所以佯狂不死者正为欲传其道旣为武王陈洪范则居于朝鲜不食周粟 
　　唐虞商周道孰不由式陈厥谟式演厥畴式在皋箕孰曰独修稷契周召力赞皇猷道不领会何异庸流箕封朝鲜匪自窜投不粟之说不经可尤 

　　论语中多有无头柄底说话如知及之仁不能守之之类不知所及所守者何事如学而时习之不知时习者何事非学有本领未易读也茍学有本领则知之所及者及此也仁之所守者守此也时习之习此也说者说此乐者乐此如髙屋之上建领水矣学苟知本六经皆我注脚 
　　先生曰本其本安在邹孟有言先立其大道散在物伊则炳然种种异形执一难言曰忠而忠曰孝而孝不因君亲何以自效专求诸内曰我得之脱窜禅流孰止塞之 

　　天理人欲之言亦自不是至论若天是理人是欲则是天人不同矣此其原葢出于老氏乐记曰人生而静天之性也感于物而动性之欲也物至知至而后好恶形焉不能反躬天理灭矣天理人欲之言葢出于此乐记之言亦根于老氏且如专言静是天性则动独不是天性耶书云人心惟危道心惟微解者多指人心为人欲道心为天理此说非是心一也人安有二心自人而言则曰惟危自道而言则曰惟微罔念作狂克念作圣非危乎无声无臭无形无体非微乎因言庄子云眇乎小哉以属诸人謷乎大哉独游于天又曰天道之与人道也相逺矣是分别裂天人而为二也 
　　寂然不动乃性之静感而遂通为情之正情失其正欲乃炽盛礼言性静未足为病动则为情谓性奚证记宗易繋词出元圣归咎老聃徒乱瞻听心虽无二知觉靡定饮食男女道德性命体验危微天渊昭映欲持其危在克念敬子谓危者克念作圣滋惑后人奚从考订 

　　近来论学者言扩而充之须于四端上逐一充焉有此理孟子当来只是发出人有是四端以明人性之善不可自暴自弃茍此心之存则此理自明当恻隠处自恻隠当羞恶处自羞恶当辞逊处自辞逊是非在前自能辨之又云当寛裕温柔自寛裕温柔当发强刚毅自发强刚毅所谓溥博渊泉而时出之 
　　扩充为说发自邹人厥功甚硕贵验诸身有士于兹忽见大宾揖逊威容雅雅循循焕然在目有识所珍谓礼止此不笑即嗔百千经曲烂漫轮囷不俟人行曷自具陈若曰心存统摄无垠不假余力应物自神释氏守心坚确靡伦不忠不孝纪度隳堙得罪名敎却又何因 

　　夫子问子贡曰女与回也孰愈子贡曰赐也何敢望回回也闻一以知十赐也闻一以知二此又是白着了夫子气力故夫子复语之曰弗如也时有姓呉者在坐遽曰为是尚嫌少在先生因语坐间有志者曰此说与天下士人语未必能通晓而呉君通敏如此虽诸君有志然于此不能及也呉逊谢谓偶然 
　　古今大患在笃自信赐不如回扬言不吝此何可及通敏奋迅重言煅炼以驱其进嫌少诋诬不异童龀首颔称嗟何无少靳 

　　此道与溺于利欲之人言犹易与溺于意见之人言却难 
　　释老空无杨墨仁义努力前驱不复顾忌皆溺意见诚难与议先生论道每曰简易启钥抽闗非不切至槪以圣谟终岐而二片言自状黙树赤帜 

　　居象山多告学者云汝耳自聪目自明事父自能孝事兄自能弟本无欠阙不必他求在乎自立而已 
　　视不思明听不思聪耳目之则壅阏不通爱敬怡然施于亲长虽根于心亦贵相强若都没事曰本无亏汤武圣人何假修为累德之基固在自立所立无差庶几有及 

　　或问先生何不著书对曰六经注我我注六经韩退之是倒做葢欲因学文而学道欧公极似韩其聪明皆过人然不合初头俗了或问如何俗了曰符读书城南三上宰相书是已至二程方不俗然聪明却有所不及 
　　人之聪明相去絶异明此暗彼比比皆是韩欧所业种学为文二程所得成性存存本末重轻难并收拾寳玉弃珉何谓不及 

　　或问先生之学当来自何处入曰不过切已自反改过迁善 
　　二程夫子造就人才必先格致涵养栽培孔氏家法久欝复开鼎鼒牺象（阙）瓌瓌传播累叶统绪不頺逮乎先生别出己见不贵研探力惇行践切己自反改过迁善崇德条纲敢不自劝惧乏真知久之必变若囓柹屑可当肴脔悦口泽肤孰不歆羡 

　　吾与常人言无不感动与谈学问者或至为仇举世人大抵就私意建立做事专以做得多者为先吾却欲殄其私而会于理此所以为仇 
　　殄私会理其语甚大其理其私其会安在不见孔释氷炭相背其多私耶辙环不辍圣功烈烈其少理耶声色屏彻顽空孑孑斯理昭融充周八表巨万非多毫芒不少明诚洞彻晖彩必彰本相旣露亦难掩藏 

　　今之论学者只务添人底自家只是减他底此所以不同 
　　学恶孤单孤单无亲亦恶驳杂驳杂不纯道有因革事有屈伸活人手段推陈致新増减旣异孰伪孰真増所当増肺腑生春损所宜损瘠馁不贫调瑟胶柱伐道挥斤若有快捷方式可造圣人伊周孔孟胡不指陈 

　　先生问学者云夫子自言我学不厌及子贡言多学而识之又却以为非何也因自代对云夫子只言我学不厌若子贡言多学而识之便是蔽说 
　　多材多艺公旦攸称裒多益寡易象所登说曰多闻孔曰多能于稽多义厯厯可凭先生所贵直截斤推挹繁简累有辞征至是病赐尤闯不宏多学而识浚自师承以开其端以发其瞢归咎于赐殊乏准绳赐咎安在一唯不曾是非易处堑谷頺陵 

　　可与适道未可与立可与立未可与权唐棣之华偏其反而岂不尔思室是逺而子曰未之思也夫何逺之有上面是说阶级不同夫子因举诗中室是逺而之语因以扫上面阶级葢虽有阶级未有逺而不可进者也 
　　契勘哲人格言笃论血脉条贯联属肤寸茍于其间牵引藤蔓左枘右凿终不相巽是章析之词义俱畅合之不类适増疑障宛转附会巧邻哲匠细味详研终为冗长 

　　系辞首篇三句可疑葢近于推测之辞吾之深信者书然易系言黙而成之不言而信存乎徳行此等处深可信 
　　六籍恢恢舆辇斯道圣笔删修古今共寳说事说天易书皥皥缺文疑义容或懊恼敢布然疑区分丑好首系渊微浑然天造谓近推测殊颠白皁典贡盘诰精思力讨屡降屡殊居然可考尽信无疑恐终潦草易可信者若止三言昭昭众训岂尽为谖神徂圣伏蛙黾宵喧 

　　自周衰以来人主之职分不明尧典命羲和敬授人时是为政首后世乃付之星官厯翁葢縁人主职分不明所致孟子曰民为贵社稷次之君为轻此却知人主职分 
　　昔在鸿荒民风简约茹毛饮血巢栖穴托牺皥炎黄应时迭作卦爻书契以陈以拓耒耜舟车室庐棺椁利用周完旣康且乐独于占候法犹阔略帝不垂情民时奚莫舜命九官已黙钦若岂隳厥职事异今昨君职何居弼亮是度不得则忧得之乃乐忧乐在人胡不寛廓孟氏斯言对疾良药目为君职恐失之凿 

　　诗大雅多是言道小雅多是言事大雅虽是言小事亦主于道小雅虽是言大事亦主于事此所以为大雅小雅之辨 
　　道寓于器器载乎道剖析以言终为潦草四牡鹿鸣唐棣天保反复吟哦芬腴盈抱公刘后稷板荡杲杲即显知微悔读不早季札所次载稽载考浅深低昻如析鲜槁晦蚀埃氛谁加汛埽 

　　诸公上殿多好说格物且如人主在上便可就他身上理会何必别言格物 
　　所议奏对固冺无闻主身与物似不可分明目达聪天叙人文为暴则灭为德则君所格不越所陈不羣触类而长匪身曷云知人则哲作室楣芬大学首义敢弃不论 

　　先生在勅局日或问曰先生如见用以何药方 
　　医国先生曰吾有四物汤亦谓之四君子汤或问如何曰任贤使能赏功罚罪医国医人必审疾势势则不审药之必厉襄遁笔诛仇复九世鲁庄见贬视仇泄泄语宋多难闻者挥涕荼毒衣冠刼迁二帝神州赤子禽狝草薙宗社为墟播越海澨忍耻偷安不思大计浮沉累代一切蒙蔽九法三纲扫地陵替茍以复雠感激自誓血诚上达事当允济简任贤能福威明■〈日制〉翕张开阖作我凡例勿药之喜不假占筮 

　　先生云后世言道理者终是粘牙嚼舌吾之言道坦然明白全无粘牙嚼舌处此所以易知易行或问先生如此谈道恐人将意见来会不及释子谈禅使人无所措其意见先生云吾虽如此谈道然凡有虚见虚说皆来这里使不得所谓德行常易以知险常简以知阻也今之谈禅者虽为艰难之说其实反可寄托其意见吾于百众人前开口见胆 
　　不伐不矜望道未见神禹圣文万古歆羡宣尼自视欿然不胜不曰岂敢则曰未能乌有后人侈然自大信已旣笃殆且无奈开口见胆自诧非禅不知失脚堕落井天彦国铺陈晦叔简当君实优游伯淳条畅如子所诋悉匪好辞号于百众谁则信之 

　　先生云凡物必有本末且如就树木观之则其根本必差大吾之敎人大槪使其本常重不为末所累然今世论学者却不说此 
　　弃本逐末举世滔滔一遇智人锱铢莫逃屏絶百计惟心是操释氏本相西域称豪圣门事业独异此曹表里一致不遗纎毫日月匪明泰华匪高运参天地简易无劳回视他术轻眇一毛 

　　刘淳叟叅禅其友周姓者问之曰淳叟何故舍吾儒之道而叅禅淳叟答曰譬之于手释者是把锄头儒者把斧头所把虽不同然却皆是这手我而今只要就他明此手友答云若如淳叟所言我只就把斧头处明此手不愿就他把锄头处明此手先生云淳叟亦善喻周亦可谓善对 
　　怀玉待沽手吾之手不坏金刚锄视厥肘形骸外物于我何有不操吾斧奋力击剖诐辞依阿迭有胜负善喻善对胡取二叟 

　　先生居象山多告学者云汝耳自聪目自明事父自能孝事兄自能弟本无少缺不必他求在乎自立而已学者于此亦多兴起有立议论者先生云此是虚说或云此是时文之见学者遂云孟子辟杨墨韩子辟佛老陆先生辟时文先生云此说也好然辟杨墨佛老者犹有些气质吾却只辟得时文因一笑 
　　耳目聪明实维天则聋瞽满前伊谁之责孝弟根心世多凶徳弗究弗图并隳厥职虽无欠缺学敢不力不学求立其仆必亟杨墨佛老恶紫乱朱其色不紫何事驱除居今之世由今之途应举取第能不文乎跻险捐阶则近于愚辟所当辟拊卷嗟吁 

　　惟温故而后能知新惟敦厚而后能崇礼 
　　人非温故固莫知新故而不新奚取陈陈自非敦厚亦莫崇礼厚而无礼亦何足齿知行兼举内外交修不逺之复庶为我收 

　　有士人上诗云手抉浮翳开东明先生颇取其语因云吾与学者言真所谓取日虞渊洗光咸池 
　　圣言近逺如地如天观其所处犹自退然余者立说安保无偏厚自夸诩甚无谓焉执此明道弥欝不宣胡为自况取日虞渊 

　　冉子退朝子曰何晏也对曰有政子曰其事也鲁国无政所行者亦其事而已政者正也 
　　政出于国事行于家圜冠句屦截尔无差求所退者季氏私衙谓鲁无政独未思耶所对忍使骅驽同秣圣训片言潜施抑夺阳舒阴惨生意泼泼万世之下想见颠末涸辙犹欢枯稊尚活此而未省去道逺阔紫阳微辞端倪轩豁彼疏斯粺孰可抹阙 

　　阳一君而二民君子之道也阴二君而一民小人之道也阳竒阴偶阳以竒为君一也阴以偶为君二也 
　　易系深奥未易研详粲然明朗不有是章震坎与艮卦体皆阳巽离属阴兑亦相当阳竒阴偶牝牡骊黄竒则为君上体干刚偶为民象柔比坤乡君寡民众得道必昌民寡君众失道必亡六子旣列竒偶旣张其寡其众不假敷扬以偶为君象数俱荒说轻未莹终类粃糠 

　　元晦似伊川钦夫似明道伊川蔽固深明道却通疏 
　　轲没学绝长夜漫漫天悯斯人冥趋瞀窜笃生二程旭日始旦上接坠绪扶揺霄汉姬孔情文渊思条贯锡谥不虚万代伟观伯子之纯固不待赞浑浑元气诞无畔岸叔子之正同本异干寒氷冻雪凛不可玩夷齐可作必兴羡叹谬摘瑕疵颠覆公案他人为此乃无忌惮奈何先生亦欠详缓 

　　天下之言性也则故而已矣此段人多不明首尾文义中间所恶于智者至智亦大矣文义亦自明不失孟子本旨据某所见当以庄子去故与智解之观庄子中有此故字则知古人言语文字必常有此字易杂卦中随无故也即是此故字当孟子时天下无能知其性者其言性者大抵据陈迹言之实非知性之本徃徃以利害推说耳是反以利为本也夫子赞易治厯明时在革之象盖厯本测候常须改法观革之义则千岁之日至无可坐致之理明矣孟子言千岁之日至可坐而致也正是言不可坐而致以此明不可求其故也 
　　谈性何居惟故与利故则有征利为之地不见神禹利导百川纵横捭阖一出自然故如厯家先考躔度星逺天髙岂逃乎数是章两段申解甚明自子引据大易庄生字义隠晦读者始惊已逝陈迹孰匪故情故而可去古训须更明目张胆敢昧权衡 

　　所谓诚其意者毋自欺也一段是总修身齐家治国平天下之要故反复言之如恶恶臭如好好色乃是性所好恶非出于勉强也自欺是欺其心慎独即不自欺诚者自诚而道自道也自欺不可谓无人知十目所视十手所指其严如此 
　　大学是章专释诚意自慊者充自欺者蔽充则必诚蔽则必伪始终发越莫非二义舍慊言欺何所底至虽修厥徳不足润身终愧自慊岂曰成人修齐治平固有其要执一以言能无遗漏 

　　惟器与名不可以假人只当说繁缨非诸侯所当用不可以与此人左氏也说差却名了是非孔子之言如孟子谓闻诛一夫纣矣乃是正名孔子谓蒯聩辄之事乃是正名至于温公谓名者何诸侯卿大夫是也则失之矣 
　　惟器与名似二非二区别太过反害于义盖古谓名潜寓于器大夫歌雍诸侯请隧峻拒严诛赖彼圣智大防茍在名未坠地国脉奄奄犹有属系繁缨虽小雍隧何殊奈何不恤阴长祸枢圣虑渊深图难于易逆之则乱循之则治谓此非名终启异议 

　　或谓先生之学是道徳性命形而上者晦翁之学是名物度数形而下者学者当兼二先生之学先生云足下如此说晦翁晦翁未服晦翁之学自谓一贯但其见道不明终不足以一贯耳吾尝与晦翁书云揣量模写之工依仿假借之似其条画足以自信其节目足以自安此言切中晦翁之膏肓 
　　道之大原本出于天散在万物形色自然流行古今滔滔百川播诸六籍因言以宣士志于兹力贵精专驳杂泛滥多岐所牵空寂孤单不覩大全独有一法孔铸子渊博文约礼并造兼权未入圣域惜无长年邹孟而下絶学不传竞取鱼兎不操蹄筌终日无获奚足怪焉卓哉晦翁亚圣大贤孔颜法度宛在目前公恶异已腾口翩翩彼所得者略不推先昧耶私耶孰任厥愆 

　　松又曰智圣虽无优劣却有先后毕竟致知在先力行在后故曰始终先生曰是 
　　先后次第学者梯阶天运干知惟圣与侪岂有程度徃来于怀始终终始更迭相谐区分旣谬旨趣顿乖其知生知不假思齐其行安行岂俟安排管窥蠡测天海一涯荡荡无垠见与孰偕 

　　中心斯须不和不乐而鄙诈之心入之外貌斯须不庄不敬而易慢之心入之与告子不动心是操持坚执做孟子不动心是明道之力 
　　和乐庄敬养心大方显微一致表里兼防希贤门戸入圣梯航其视告子屏絶商量块守一心自独俾臧霄壤悬隔亦孔之彰挤为一类于义奚当孟不动心资兼勇智自述所长知言养气明道之力先生所誉却以知言为心后事又舍养气不以为言胡逝其梁不入其门九泉可作能无异论 

　　松尝问梭山云有问松孟子说诸侯以王道是行王道以尊周室行王道以得天位当如何对梭山云得天位松曰却如何解后世疑孟子敎诸侯簒夺之罪梭山云民为贵社稷次之君为轻先生再三称叹曰家兄平日无此议论良久曰旷古以来无此议论松曰伯夷不见此理先生亦云松又云武王见得此理先生曰伏羲以来皆见此理 
　　文王作则保民周矣岂有他图为商仇矣孟谈王道亦兹俦矣心在元元宁无忧矣匪劝齐梁为邪谋矣轻重之分何不侔矣再三叹赏不深求矣奸雄借口沛横流矣我则忧之曷其瘳矣 

　　舜隠恶而扬善说者曰隠藏也此说非是隠伏也伏絶其恶而善自扬耳在己在人一也为国家者见恶如农夫之务去草焉芟夷藴崇之絶其本根勿使能殖则善者信矣故君子以遏恶扬善顺天休命也 
　　谨按是章意在用中不问不察伤明与聪不事揜覆疵颣靡容不乐揄扬玉偶贱工曷施权度以振皇风先生取譬除草去本断则有余遇夬必损矧施诸此尤未深忖 

　　人之其所亲爱而辟焉之其所贱恶而辟焉之其所畏敬而辟焉之其所哀矜而辟焉之其所敖惰而辟焉辟比量也家中以次之人以我亲爱贱恶而比量之或效之或议之其弊无穷不可悉究要其终实不足以齐其家 
　　亲爱贱恶畏敬哀矜情所必有理所必登若畏比量将何所惩必与槁木死灰为朋释氏捐家犹病罕承风自火出奈愧彼僧乱家之政恐因是増 

　　徐仲诚请敎使思孟子万物皆备于我矣反身而诚乐莫大焉一章仲诚处槐堂一月一日问之云仲诚思得孟子如何仲诚答曰如镜中观花答云见得仲诚也是如此顾左右曰仲诚真善自述者因说与云此事不在他求只在仲诚身上旣又微笑而言曰已是分明说了也少间仲诚因问中庸以何为要语答曰我与汝说内汝只管说外良久曰句句是要语梭山曰博学之审问之慎思之明辨之笃行之此是要语答曰未知博学学个什么审问个什么明辨个什么笃行个什么 
　　子药仲诚欲先反观根柢欲固基址欲完名近务本实亦未安心斋坐忘独回不难曽闵犹未矧后儒酸奚怪仲诚辄语更端学问思辨笃行之说梭山所陈要旨截截未契子心终被反诘子寿仲诚若能早悟击节称嗟不在平素 

　　临川一学者初见问曰每日如何观书学者曰守规矩欢然问曰如何守规矩学者曰伊川易传胡氏春秋上蔡论语范氏唐鉴忽呵之曰陋说良久复问曰何者为规又顷问曰何者为矩学者但唯唯次日复来方对学者诵干知大始坤作成物干以易知坤以简能一章毕乃言曰干文言云大哉干元坤文言云至哉坤元圣人赞易却只是个简易字道了遍目学者曰又却不是道难知也又曰道在迩而求诸逺事在易而求诸难顾学者曰这方唤作规矩公昨日来道甚规矩 
　　易简至徳圣神能事贤如渊骞犹假积肄后生小子踵门委质意趣未见纶绪未比骤而语之圣神地位茫然莫措顾増疑虑古人设敎循矩蹈规有礼有乐有书有诗以育其德以解其疑童而习之长而成之陟遐自迩升髙自卑日积月化成德比比于稽虞周孔孟施为孰有越此别树旌麾下逮竺僧流入中国直指心性谓超圣域滔滔千古诳诱迷惑得罪名敎童龀所识呜呼先生暗投其隙呜呼吾人谨修其慝 

　　厯家所谓朔虚气盈者葢以三十日为凖朔虚者自前合朔至后合朔不满三十日其不满之分曰朔虚气盈者一节一气共三十日有余分为中分中即气也 
　　气盈朔虚以期为断理可推知度易考算以月为凖先生公案离合乍分躔度始判精察虽知约求易乱月之有日三十其恒于稽节气其数必増于稽晦朔数必不登逮夫一年粲然易见増减五日如合契劵盈虚之辨耿于沃灯古训具在吾意所仍 

　　士不可以不弘毅譬如一个担子尽力担去前面不奈何却住无怪今自不近前却说担不起岂有此理故曰力不足者中道而废今女画 
　　弘毅为言主宾对待匪弘不容匪毅不耐不见小车无以任大不见敝车载输尔载废一则偏于道奚望子独言毅不言弘状设可小成终鲜通畅曽氏遗言中心想象 

　　学者不长进只是好已胜出一言做一事便道全是岂有此理古人惟贵知过则改见善则迁今各自执已是被人点破便愕然所以不如古人 
　　子于晦翁髙喝大骂辞色之间不少假借若曰明道事尤可讶俯仰低昻判如旦夜靡圣管管孰定其价坚执已是欲人莫疑数尺童子恐亦难欺今观是言最为切实胡乃律人不以自律 

　　须是信得及乃可 
　　知之必真信之必笃信而不知燕石良玉萧衍事佛岂信不酷国破身亡古今大辱不知而信自贻鸩毒 

　　道在天下加之不可损之不可取之不可舍之不可要人自理会 
　　斯道坦坦平铺面前幽厉不由道何与焉本无加损本无取舍如曰不可终未脱洒 

　　皇极之君敛时五福锡厥庶民福如何锡得只是此理充塞乎宇宙 
　　建极惟皇四海嘉靖民情不扰民性自定寿福康宁好徳终命如川之至如苗之盛不浚而通不扶而俓岂必手授方为锡庆斯理充周其论固正但以说经未免有病 

　　韩退之言轲死不得其传固不敢诬后世无贤者然直是至伊洛诸公得千载不传之学但草创未为光明到今日若不大段光明更干当甚事 
　　絶学草创乃在濓溪逮夫二程颜孟肩齐千古坠绪两手提携千古迷途指示东西俊伟光明孰过乎此子所冥司禅门宗旨汩没他蹊莫知所止却曰二程未光明耳安知后人乃以病子 

　　某平日未尝为流俗所攻攻者却是读语録精义者程士南最攻道学人或语之以某程云道学如陆某无可攻者又如学中诸公义均骨肉盖某初无胜心日用常行自有使他一个敬信处 
　　孔道至大天下莫容绝粮陈蔡匡人见攻伐树削迹宋卫俱穷功髙尧舜犹遭闵凶何况后儒可休厥躬人心如面种种不同茍非乡愿孰必我从矧彼羣小多私少公不徳嫉徳无功忌功嚣嚣谗口曷病晦翁子之学术逃谗固工惜所乏者谦退之风 

　　问作文法先生云读汉史韩栁欧苏尹师鲁李淇水文不误后生 
　　问伯敏云作文如何伯敏云近日读得原道等书犹未成诵但茫然无入处先生云左传深于韩栁未易入且读苏文可也 
　　六经包括天地古今道体粲然秋空太阴其气浑厚其词雄深万世所宝合璧兼金韩欧诸子近代所钦各奏其说下上浮沉亦以根据六籍为心长公之文天材逸出大江洪河诸篇一律茍乏其材欲窥其室何异夸父虞渊逐日况其出入佛老百家学步效嚬能保无差先生素业惇本是嘉及观是训能不惑耶 

　　伯敏云如何是尽心性材心情如何分别先生云如吾友此言又是枝叶虽然此非吾友之过盖举世之弊今之学者读书只是解字更不求血脉且如情性心材都只是一般物事言偶不同耳 
　　我观圣贤迭作辉映前乎尧舜后乎孔孟所论心学明备中正心体孔圆虚中而应四徳毕具其名为性感动乃情昭昭可证其仁不忍其义不为扩充发越广大无涯不目曰材其孰以之孟氏旣没此学陵夷醇如仲舒未免支离曰性质朴曰情私欲悬疣负赘吾体奚属自余诸子说尤未精如恶如混三品之称各出意见自为机轴正学榛芜久之不复直逮有宋真儒挺生周启其钥详于张程紫阳晩出集厥大成锱铢秒忽必入权衡寥寥絶学至是重明性材心情如何分别伯敏所问非为不切不意先生反施抑折若谓四者不必分区耳目口鼻可通名欤 

　　见道后须见得前时小陋君子所贵乎道者三说得道字好动容貌出辞气正颜色其道如此须是暴慢自逺鄙倍自逺容 
　　貌辞气禀于有生狂迷不减圣哲无増暴鄙之风了不我卽诚意交孚不假矫饰斯乃尽善道固彰彰一有未至即匪周行若于动作正出之间是非善恶弗究其端遽自为道却恐未安人具是形必有天则匪则是由动致颠踣幸而不败亦必无成岂可滥竿斯道美名 

　　予举荀子解蔽逺为蔽近为蔽轻为蔽重为蔽之类说好先生曰是好只是他无主人有主人时近亦不蔽逺亦不蔽轻重皆然 
　　主敬穷理疗蔽良药羣哲攸传详于伊洛欲开聪明在力专确鬼神依归水鉴照灼逺近重轻随手脱落涣然冰释融为至乐若不理会物理事情曰有主人不假他营似敬非敬似诚非诚所守益坚所失益宏毕竟共歃禅释宗盟毫厘千里所系匪轻 

　　吾有知乎哉晦庵言谦辞又来这里做个道理 
　　无而为有憸夫洋洋视有如无君子谦光圣心广大日月并明却曰无知匪谦奚当恶増乐损先生之常此而可损义则弗彰 

　　不爱敎小人以艺常敎君子以艺葢君子得之不以为骄不得不以为歉小人得以为吝败常乱敎 
　　先生曰艺不审谓何若曰六艺固列童科若曰九流役心则讹小人挟艺足以餬口败常乱敎岂出其手是在吾人宜知自咎 

　　古之君子知固贵于博然知尽天下事只是此理所以博览者但是贵精熟知与不知元无加损于此理若以不知为慊便是鄙陋以不知为慊则以知为泰今日之慊乃他日之泰 
　　庀工鸠材志在作屋缫丝振采期制尔服博洽多闻徒资耳目若遇至人能无惭恧学不知要奚事精熟约必反求德必深蓄孔易轲篇开缄启匮翊戴以行逺到可卜 

　　理只在眼前只是被人自蔽了因一向悞证他日逐只是教他做工夫云不得只如此见在无事须是事事物物不放过磨考其理且天下事事物物只有一理无有二理须要到其至一处 
　　水必归海星必丽天万里森着乌有二原释氏守空欲照无边如奁一鉴坐了媸妍咸知不可岂在明贤博而精之静以俟焉融会贯通终归浑然斯乃至一昭映天渊二程朱子数以为言岂其独见古圣流传先生此论脗合无偏开示后学规矩方圆吾人敢不奉以周旋 

　　问子路死之非只合责当时不合事辄曰此是去册子上看得来底乱道之书成屋今都滞在其间后云子路死是甚次第 
　　经于蒯瞶书卫世子不斥绝之固有深旨为辄计者理宜何以聩未归戚摄位以俟聩旣入戚请君卫氏聩力引咎逊辄不履辄乃嗣立情非得已庶葢前愆亨屯倾否子路仕卫固昧进止大计复乖国议蔑此后虽执义结缨而死徒善其终不善其始册子陈迹有非有是不与考订奚分恶美成屋诸书固多异指权度在我宁无可纪槪目乱道未之思耳 

　　初敎董元息自立收拾精神不得闲说话渐渐好后被教授敎解论语却反坏了 
　　收拾精神固为学本若匪切磋惧终不稳行必空疎言必邪遁见诸事为不困即蹇论语一书言近指逺譬切于人穿衣吃饭不学墙面后悔恐晩讲授容疏宁致坏损元息渐好勉修婉娩脚跟未定安保不反归咎授书恐未深忖 

　　我无事时只似一个全无知无能底人及事至方出来又却似个无所不知无所不能之人 
　　人之有心广大无垠克充其量斯乃大人方其未发体静以真沛而为用浩无涯津明参天地幽赞鬼神圣以是圣仁以是仁履谦戒满孰肯自陈施姿婀娜众目所珍倘伐厥美见者必嗔 

　　尝作髙祖无可无不可论误解了书谓人心人伪也道心天理也非是人心只是说大凡人之心惟微是精微纔粗便不精微谓人欲天理非是人亦有善有恶天亦有善有恶岂可以善皆归之天恶皆归之人 
　　典谟精义莫过是章三圣授受帝道大纲体验诸身滋味孔长皮肤摸索终隠弗彰心之为用本异其方饥欲得食寒欲増裳是曰人心亦匪不臧为臣思忠为子思孝道心自然不待诏敎危则易陷微则难较一察秋毫一执勍豹念之惕然千古犹效善恶之分畔经伤巧可闻其声不覩其貌 

　　与小后生说话虽极髙极微无不听得与一辈老成说便不然以此见道无巧只是那心不平底人揣度便失了 
　　圣门设科以待学者轩轾低昻因人髙下如器在陶如金在冶各成其形随宜用舍若有豪杰深造允升前俯后仰亦因其能公执一说以槪不平后生听受宁无变更老成枘凿固亦难凭茍反诸已或筮得朋专持我是殊觉不宏 

　　数即理也人不明理如何明数 
　　意言象数以理为宗谓数即理似太浑融必据其理以求其数不杂艺术方免差误 

　　人而不为周南召南其犹正墙面而立也学者第一义古之欲明明徳于天下者此是第二孔子志学便是志此然须要有入处周南召南便是入处 
　　自古论书无如大学阶布条分旣明且约士子权舆君师矩矱天下明徳学之极功自何而入物我交融二南叙述风化之首修齐明验灿如星斗目为入处却难下手二者兼收盛美无俦旷古再见有虞成周 

　　汉书食货志后生可先读又着读周官考工记又云后生好看系辞皆赞叹圣人作易 
　　食货辨核考工精严易系如仙超然不凡后生为学固有次第读书先此惧非首义 

　　学者不可翻然即改是私意是不长进 
　　勇于改过孔门所嘉贤如子路孰不称嗟闻风而起进徳无涯翻然即改子路流亚病其为私终可疑讶恐彼顽懦因风长价 

　　某观人不在言行上不在功过上直截是雕出心肝 
　　孔孟观人各有法度尺寸无差分毫不误其语浑然含蓄不露纵有后人雕出肝肺力议晦翁已为失据自余得失何足深计 

　　某平生有一节过人他人要会某不会他人要做某不做 
　　当会而会会之为贵当做而做其做不过惟理是视吾何容心乃无滞泥君子所钦 

　　又云孔门弟子如子夏子游宰我子贡虽不遇圣人亦足号名学者为万世师然卒得圣人之传者柴之愚参之鲁由喜闻过百世之师先哲定论确然无疑游夏四子子路等夷若师万世先圣何为圣道所属独在子渊天不慭遗早岁夭阏赖有子舆晩得其传子羔行义固已卓然过誉传道曾氏齐肩前此未闻乃一家言 

　　先生举公都子问钧是人也一章云人有五官官有其职某因思是便收此心然惟有照物而已他日侍坐无所问先生谓曰学者能常闭目亦佳某因此无事则安坐瞑目用力操存夜以继日如此者半月一日下楼忽觉此心已复澄莹中立窃异者遂见先生先生目逆而视之曰此理已显也某问先生何以知之曰占之眸子而已因谓某道果在迩乎某曰然昔者尝以南轩张先生所类洙泗言仁书考察之终不知仁今始解矣 
　　子南登楼不踰半月已令眸子了然不汩假以岁年丰神所发当如圣先夜光勃勃庄列伎俩土苴绪余辛勤收拾见子南且持此适道背驰非欤不施针砭病痛曷除 

　　先生曰读书不必穷索平易读之识其可识者久将自明毋耻不知子亦见今之读谈经者乎歴叙数十家之旨而以已见终之开辟反复自谓究竟精微然试探其实固未之得也则何益哉 
　　熟读精思优游涵泳读书良法亦惟主敬若但平易不必穷探义理精微何日沉酣汉儒穿凿唐儒琐碎说经病经固莫逃罪程朱晩出折衷羣言下垂轨范上遡渊源试探其实诞无涯涘但恐殊途自生异议 

　　洪范有猷是知道者有为是力行者有守是守而不去者曰予攸好徳是大有感发者 
　　众人所长不能无异或有谋略或饶干济或自矜持恬于势利随器甄收固可用世罔知好徳何所底至建极惟皇虑厥流弊俾羞其行不职一艺欲昌乃邦道甚直遂若以三者咸归道义复使之羞却为疣赘 

　　汤放桀武王伐纣丘民为贵社稷次之君为轻之义孔子作春秋之言亦如此 
　　汤武放伐事非得已顺天应人厯数归止春秋大义明如皎曦尊王贱霸内夏外夷虽其行事假权南面力主宗周何尝少变迹异汤武居然可见君民轻重有为而言申解甚明不俟引援先生对客累称其说乱贼流闻恐致心热三纲攸系敢废辨折 

　　诚则明明则诚此非有次第也其理自如此可欲之谓善知至而意诚亦同 
　　诚明明诚性敎分岐虽无次第却有等差善信美大至于圣神大学条目有脊有伦次第悬殊如亷如陛槪而言之似乖本义 

　　天理人欲之私论极有病自礼记有此言而后人袭之记曰人生而静天之性也感于物而动性之欲也若是则动亦是静亦是岂有天理物欲之分若不是则静亦不是岂有动静之间哉 
　　子在洞中深辨义利学者感激至于垂涕理欲区分于是为至发自圣门绰有端绪胡辄忘之归咎戴记方其静时冺然无迹乌有是非容窥罅隙动则可寻是非曲直子谓是者其存主乎动静之间煞有工夫不加检点必入他途 

　　古城集巻二 

　　●钦定四库全书 

　　古城集巻三 

　　（明）张吉 撰 

　　贞观小断并序 

　　予自幼颇好读书性苦戅晦乏多识顿悟之资以故终无所得然心少专静粗寡外好得以辛苦诵索补其短拙而已尝病生长穷邑书籍多缺无以考见古人行事之迹旣而缪玷仕版歴渉两京内秘辟雍镂梓诸书始得窥见一二如穷汉登季伦之藏虽无携获亦足以为两目庆也岁乙巳论事忤旨坐贬景东乃西南极陬去家几万里所持易本义书蔡传诗朱传春秋胡传礼陈氏集说及少微江先生所纂资治通鉴节要而已取其编帙省约多则不克致也事事之暇悼怀古昔常叹汉末迄唐初其间三百余年衰乱相寻南北瓜裂更姓改物不知其几虽气运使然夷考其归亦君人者率多无道之所致欤凭陵簒逼以得之暴虐昏庸以守之否则湛于酒色溺于异端而已间有彼善于此相去亦不甚逺欲天下久安长治其可得哉太宗挺生其后戡定祸乱身致太平而后生民得离战争之苦今观其言行政事之间规模广大体段严正诚有大过人者岂魏晋南北朝诸君所及卒能贻祚灵永匹休汉氏非偶然也或乃以之挤诸老瞒之列不亦寃乎故愚以为使其生于建安之始可以靖九州岛鼎沸之忧使其生于永熈之后可以熄五夷云扰之祸呜呼治乱诚在人为不可一委诸天也士君子生于其时碌碌无所建明以老死甚至献佞贡謟如虞世南辈所为使百世之下有志之士犹为拊髀慨叹不亦负其君之甚乎予尝手通鉴节要自贞观元年至末年逐节细观不忍释手间以己意揣摩得失略缀数言于颠末以俟他日家居歴取李唐绪书及宋司马氏资治通鉴子朱子通鉴纲目等书叅互考订果有一二臆说恍惚古人所见否乎亦格物穷理之一端也间有不满窃师春秋责备贤者之意九泉可作或见采录必不病其厉已悉见弃矣第少微所纂虽祖温公全书然务在简略便于观览故首尾或乖其统去取或失其真者尚多有之浅陋如余因是立说能无谬乎他日博考羣书得其要领不免自有愧色则亦爨下一灰烬耳庸书此以记岁月成化丁未三月壬寅古城居士张吉序 

　　元年制自今中书门下及三品以上入阁议事皆命谏官随之有失辄谏 
　　断曰古者谏无常职虽左右■〈执上目下〉御之人官师百工之役靡不得谏故人主茍有过失无徃不闻后世旣限以常职复须于外朝则君相所谋细微曲折何由悉知而事成议定之后虽或有所论列人主执其先入之言葢亦未易回矣制谏官随宰臣入阁议事可以杜壅蔽广见闻而防偏信之机可以辨可否计是非而折奸谀之计虽欲不兴得乎 

　　上以选人多诈冐资荫敕令自首不首者死未几有事觉者上欲杀之大理少卿戴胄奏据法应流上怒曰卿欲守法使朕失信乎对曰敕者出于一时之喜怒法者国家所以布大信于天下也陛下忿选人之多诈故欲杀之既知其不可复断以法此乃忍小忿而存大信也 
　　断曰戴胄一言而启其君者三忍小忿也存大信也不妄杀也得人臣论事之体张释之所不逮矣 

　　右骁卫大将军长孙顺徳受人馈绢事觉上曰顺徳果能有益国家朕与之共有府库耳何至贪冒如是乎犹惜其有功不之罪但于殿庭赐绢数十匹 
　　断曰太宗此举即汉文帝待张武故事意虽近厚君子不取焉先王设赏罚以为劝惩之典各有攸当厥施不可乱有功当赏犹戒其僣况加诸贪冒无耻之人乎夫贪冒无耻而获赏犹修洁守道而得罪也无一可者于是乎不足劝惩而人亦不知所劝惩矣 

　　二年上与杜淹论乐右丞魏征曰古人称礼云礼云玉帛云乎哉乐云乐云钟鼓云乎哉乐诚在人和不在声音也 
　　断曰玉帛钟鼓云乎哉者孔子以时人不知礼乐之本专事其末故言礼不止于玉帛乐不止于钟鼓亦必有其本耳非谓舍玉帛钟鼓而可为礼乐也如征所言则是一敬足以为礼一和足以为乐玉帛钟鼓皆为强聒人之具可以屏絶而不用矣岂先王制作之谓乎夫以太宗为之君郑公为之臣所论若此此先王礼乐所以不复见于后世也 

　　畿内有蝗上入苑中见蝗掇数枚祝之曰民以榖为命而汝食之宁食吾之肺肠举手欲吞之左右谏曰恶物或成疾上曰朕为民受灾何疾之避遂吞之是岁蝗不为灾 
　　断曰蝗害稼穑诚为可恶然苟能侧身修徳清问下民求其所以致灾之由与其所以御灾之术虽不掇食将不为灾今曰宁食吾之肺肠竟不避疾而吞之是以稼穑果重于吾之肺肠也岂人情乎倘因是遂致殒身灭性何异死于岩墙之下天下失其所赖所丧为益多矣太宗固切于忧民然三代哲王所为似不如此蝗不为灾葢他道有以致之不系乎此也 

　　上谓侍臣曰赦者小人之幸君子之不幸一岁再赦善人喑哑夫养稂莠者害嘉榖赦有罪者贼良民故朕即位以来不欲数赦恐小人恃之轻犯宪章故也 
　　断曰此与诸葛亮所见略同姑息之言不形于口纵弛之令不行于下凶徒不敢肆其志善人不至被其害得春秋讥肆大眚之旨矣 

　　上曰比见羣臣屡上表贺祥瑞夫家给人足而无瑞不害为尧舜百姓愁怨而多瑞不害为桀纣后魏之世吏焚连理木煮白雉而食之岂足为至治乎尝有白鹊构巢于寝殿之上合欢如腰鼓左右称贺上曰我尝笑隋帝好祥瑞瑞在得贤此何足贺命毁其巢纵鹊于野外 
　　断曰祥瑞和气所锺灾异乖气所召故有国家者莫不恶灾而好瑞以为必有所以为之者矣独不思气之乖和可以致灾致瑞而物之灾瑞则不足以致乖致和是又必有所以为之者矣而可不思乎故値灾而惧者徼福之本因瑞而骄者稔祸之端乘龙并降夏政以乱桑榖共生殷道复兴孰为灾孰为瑞乎故茍知治体则明政刑修法度之不暇祥瑞有无何足动其心也其言曰家给人足而无瑞不害为尧舜百姓愁怨而多瑞不害为桀纣又曰瑞在得贤此所以为太宗 

　　上尝得佳鹞自臂之望见魏征来匿怀中征奏事故久不已鹞竟死怀中 
　　断曰昔在有周西旅底贡厥獒召公作书训于武王其言有曰犬马非其土性不畜珍禽竒兽不育于国夫犬马禽兽一也公别而言之何哉葢犬马物之有功于人者土地所宜犹为可畜不宜则不畜也若珍禽竒兽则无功而有害虽其所宜亦不育矣其曰不育云者不绦不圈不刍不榖之谓也国且不育况其家乎又况于其身乎公意玩细故者忘久大之图悦非礼者害聪明之徳一息之不谨一念之不仁一事之少懈一志之弗笃葢私胜则公微欲兴则义废持衡轻重之势有不得而不然者是何伤哉亦非民攸训非天攸若非先王兢业保邦之计而已故始之以明王慎徳终之以不矜细行终累大徳其间一言一石一语一药无非反复乎慎徳累徳之义谆切痛快岂直为武王训哉实所以训万世也匿诸怀中真可谓下惮臣民之瞻仰故久不已则旣知之惜无以此义告之者或曰此人主羞恶之心遽明言之则戾其情激其怒殊非将顺之旨奈何曰不然征旣退但祖经意婉辞以微讽之上必自悟不必明言臂鹞事也以是为将顺 

　　三年茌平马周客游长安舍中郎将常何家会以旱求言何武人不学周代之陈便宜二十余条上怪问之何对曰此臣家客马周为臣具草耳上即召之未至遣使督促者数辈及谒见与语甚悦令直门下省寻除监察御史奉使称旨上以常何为知人赐绢三百疋 
　　断曰何未尝知周者也其在馆下葢不过以众人畜之耳使知之奚不举而同升诸公必俟问及而后言也知而不举则臧文仲窃位之流而其罪益重矣顾何武人不学实不知周非有他也不学而知人犹反鉴以索照折衡以求平有是理乎若曰因何以得周不忘其所自而赐之绢则可矣苟以何有知人之明愚固曰何未尝知周者也然观太宗所以待周则虽周公吐哺握发以接贤士其心之切不是过矣 

　　上问房玄龄萧瑀曰隋文帝何如主也对曰文帝勤于为治每临朝或至日昃五品已上引坐论事卫士传餐而食虽性非仁厚亦厉精之主也上曰公得其一未知其二文帝不明而喜察不明则照有不通喜察则多疑于物事皆自决不任羣臣天下至广一日万几虽复劳神苦形岂能一一中理羣臣旣知主意唯取决受成虽有愆违莫敢谏诤此所以二世而亡也朕则不然择天下贤才寘之百官使思天下之事闗由宰相审熟便安然后奏闻有功则赏有罪则罚谁敢不竭心力以修职业何忧天下之不治乎 
　　断曰太宗此论不独隋唐得失而已实万世人主之龟鉴也其以喜察对不明言之明察二字似同实异乃治乱兴衰之所以分不可不辨明公而察私也明逸而察劳也明大而察小也明正而察偏也明无心而察有心也明合天下之闻见为耳目察以一人之揣度为聪明也或曰舜察于人伦孔子察其所安圣如舜孔且不废察乌得以是病隋文哉曰不然舜所察者性分之懿孔子所察者为善之实察其所当察也隋文所察则庶言庶狱庶慎之属文王之所罔攸兼不必察而察之者矣故舜孔之察不可无隋文之察不可有一字之义名虽同而用则异此又不可以不察也曰然则太宗不察者乎曰察曰何以见之曰事旣闗由宰相敷奏复逆亦必紬之绎之审之度之得其是非利害之实然后施行此君陈出入自尔师虞庶言同则绎之义所谓察也岂曰会合众论不必加省遽赐俞允漫无可否于其间乎虽不及言固知其理有必然者矣况张玄素谏修洛阳宫上曰朕思之不熟乃至于是所谓思者非察而何兹亦一证也曰太宗之察与隋文之察有以异乎曰太宗所谓然后察之隋文所谓察见渊鱼者也 

　　房玄龄奏阅武库甲兵逺胜隋世上曰甲兵武备诚不可阙然炀帝甲兵岂不足耶卒亡天下若公等尽力使百姓乂安此乃朕之甲兵也 
　　断曰前此有司请讨林邑则抑之曰好战必亡隋炀帝颉利可汗皆耳目所亲见也至此复以是语玄龄太宗虽以马上得天下至与羣臣谈及兵事必举胜国覆辙以折之可谓毖于殷鉴而知甲胄起戎干戈省厥躬之义矣 

　　五年河内人李好徳得心疾妄为妖言诏按其事大理丞张藴古奏好徳被疾有征法不当坐治书侍御史权万纪奏藴古贯在相州好徳之兄厚徳为其刺史情在阿纵按事不实上怒命斩于市旣而悔之因诏自今有死罪虽令即决仍三覆奏乃行刑 
　　断曰忿怒不可不惩刑罚不可不谨此苟有仁心者之所知英哲之君未足为竒行也然以太宗之贤而卢祖尚张藴古俱死怒下卒贻后悔何也葢心有所系不能以理自胜被其潜移黙夺于冥冥之地有莫知其然而然矣故书称文王慎罚必先之以明徳明徳云者识鉴精审而黯污眇忽不能欺持养坚定而震荡棼错不能乱故能出入变化与道消息有功则赏有罪则罚必合天下之公不至以其私喜怒专之也如是而又悯夫刑者人之躯命所闗死生所系不可不慎故不显亦临无射亦保虽无徃不用其敬于此尤尽其心焉此其所以优入圣域而馨香之徳怙冒于下登闻于上光启八百余年富有之业歴千古莫之与京也使太宗师文王之徳用钦恤之心则祖尚藴古奚至为怒所使以失刑哉必将付之有司稽察折辨以求其情有死之道刀锯鼎镬随之未晩也设有可矜匹夫且不可妄杀况不失为当时名士者乎使人不行何以为政祖尚之死犹为有辞藴古则无辞矣信如万纪所劾亦当议其贤能以从末减何忍果于诛戮如此脱所劾不情或其怨家则藴古死于万纪之手帝亦堕其计中矣自是虽有寃狱人尚肯为求其生乎厥维盛徳之累不小 

　　康国求内附上曰前代帝王好招来絶域以求服逺之名无益于用而靡弊百姓今康国内附倘有急难于义不得不救师行万里岂不疲劳劳百姓以取虚名朕不为也遂不受 
　　断曰春秋贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救太宗不受康国内附与仲所见略同然仲惧其伐而不救无以宗诸侯耳太宗则有爱道恤民之意岂切切计利害者可同日语哉故先儒以谓可为后世法 

　　六年文武官请封禅上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝之贤不及始皇耶且事天扫地而祭何必登泰山之巅封数尺之土然后可以展其诚敬乎羣臣请之不已上亦欲从之魏征独以为不可上曰公不欲朕封禅者以功未髙耶曰髙矣徳未厚耶曰厚矣中国未安耶曰安矣四夷未服耶曰服矣年榖未丰耶曰丰矣符瑞未至耶曰至矣然则何为不可封禅对曰陛下虽有此六者然承隋末大乱之后戸口未复仓廪尚虚而车驾东廵供顿劳费未易任也且陛下封禅则逺夷君长皆当扈从自伊洛以东至于海岱烟火尚稀萑莽极目此乃引外人入腹心示之以虚弱也况赏赉不赀未厌逺人之望给复连年不偿百姓之劳崇虚名而受实害陛下将焉用之会河南北数州大水事遂寝 
　　断曰封禅一事太宗却羣臣之请而难魏征之谏何其自相反悖耶葢太宗意事之不必行而不以其时为未可魏征度时之未可而不以其事为不必行故其势不容不相矛盾如此然皆未有以歴稽诸古深讨其实如有宋诸儒之辨论真的者焉其说开端于管仲其事作俑于始皇亵+天病民莫此为甚君天下者不可不戒何谓亵天不郊不屋诡秘不经是也何谓病民车驾东廵国人毕作是也仲谓自古封禅者七十二君而夷吾所记十有二焉无怀伏羲神农炎帝黄帝颛顼帝喾尧舜禹汤成王是也夫孔子删书断自唐虞以前代荒逺不足尽信则帝喾而上无足言者帝尧而下诚有是事则亦当时盛典何故典谟训诰略无一语以及之此其假借撺窃出于一人之私亦不待辨说而明矣始皇刚愎寡昧宜被其欺以太宗之明而不知其妄岂不惜哉至其诘征六事则招损之权舆不复知其所不足矣诗云老马反为驹不顾其后此唐之所以止于唐也征所对亦不免于阿谀而失其不可之大者旣不察先王必无封禅之理独不能据尧舜其犹病诸之说证当时有所未尽而药其侈心之万一乎 

　　上尝罢朝怒曰会须杀此田舍翁后问为谁上曰魏征每廷辱我后退具朝服立于庭上惊问其故后曰妾闻主明臣直今魏征直由陛下之明故也妾敢不贺上乃悦 
　　断曰古今王霸之辨无他诚与伪而已矣表里洞然隠显无间诚也有其声而乏其实严于外而略于内伪也惟其不出乎诚故朝羣臣友君子虽能痛自刻责勉强沮抑以归诸道至于深宫永巷视听稍懈之时固有不觉其病根之发露者矣杀此田舍翁虽未必实然恐不免乎生诟之訾岂大哉王言一哉王心之谓乎 

　　宴三品以上于丹霄殿上从容言曰中外乂安皆公卿之力然隋炀帝威加夷夏颉利跨有北荒统叶护雄据西域今皆覆亡此乃朕与公等所亲见勿矜强盛以自满也 
　　断曰先王之于民正其徳利其用厚其生三者缺一非所以为治也太宗履满思惧则善矣然其意则以中外乂安为治道之极而不思乎三者之说当时犹有所未尽也 

　　秘书少监虞世南上圣徳论上赐手诏称卿论太髙朕何敢拟上古但比近世差胜耳然卿适覩其始未知其终若朕能慎终如始则此论可传如或不然恐徒使后世笑卿也 
　　断曰甚哉謟谀之臣不可不痛加絶逺也平居论事略不能以可否一二第恐日久渐致疎外于是谬为过髙之论思以媚悦其君希望恩宠而猥鄙之见方且自以为无伤也呜呼逆心之训难行脍口之辞易入苟非励精求治之主则所以壮其盈气而沮其善心未必不由此说启之也夫前代君臣更相戒勅莫如有虞称颂功徳莫如王莽世南所为是不以帝舜望其君而以贼莽待其君不以稷契皋陶自待而以刘歆孔光之徒自居也所谓五絶徳行忠直果安在哉为太宗者宜责之曰汝平日不闻进一善言荐一善士匡朕不逮徒侈是论以为容悦孔子所谓逺佞人者非卿而谁今曰若能慎终如始则此论可传是本不以其论为太髙特患所以继之者未知何如耳故知太宗虽不好佞亦非真能逺佞者也 

　　七年去岁帝亲録系囚见应死者悯之纵使归家期以来秋来就死仍勅天下死囚皆纵遣至期来诣京师至是九月去岁所纵天下死囚凡三百九十人无人督帅皆如期自诣朝堂无一人亡匿者上皆赦之 
　　断曰应死之囚非悖逆君亲则杀人于货皆自作不典以自灾于厥躬何足悯焉如悯之莫如崇教化厚风俗使人迁善逺罪不自陷于刑辟则善矣已干政典而纵之固不可纵之来归而复赦之尤不可是则所谓肆大眚也法不信于民也假令人人自新被其害者已不可赎则亦何辜况元恶大憝未必遽尔思革者尚多有之则亦徒为贼善之资耳其可乎或者乃以上下相贼以成信义之名讥之葢亦甚矣 

　　帝谓左庶子于志宁右庶子杜正伦曰朕年十八犹在民间民之疾苦情伪无不知之及居大位区处世务犹有差失况太子生长深宫百姓艰难耳目所未涉能无骄逸乎卿等不可不极谏太子好嬉戏颇亏礼法志宁与右庶子孔颕达数直谏上闻而嘉之各赐金一斤帛五百匹 
　　断曰贾子有言古之王者太子乃生有司齐肃端冕见之南郊过阙则下过庙则趋故自为赤子而教固已行矣孩提有识三公三少明仁孝礼义以道之逐去邪人不使见恶行选天下贤士以辅翼之故太子生而见正事闻正言行正道左右前后皆正人也由是观之古之教太子者养其善性于无妄之初非若后世制其邪心于旣缪之后养之于初则无所费而有功制之于后则有所劳而无益宦官宫妾交于外而求以沮其谋孰与使之勿相接乎声色货利动于中而求以节其欲孰与使之勿相闻乎故易大畜六四曰童牛之牿元吉夫牿所以止牛之触童牛未角而施牿焉则以止其触于未然无不及于事之悔何吉如之知此则知太宗之于志宁等责其极谏赏其能谏其道犹有所未尽也 

　　上尝曰炀帝多猜忌临朝对羣臣多不语朕则不然与羣臣相亲如一体耳 
　　断曰按易泰否二卦地上天下则泰天上地下则否圣人于泰则曰天地交而万物通也上下交而其志同也于否则曰天地不交而万物不通也上下不交而天下无邦也故天地君臣一理而已交则泰不交则否自古以来治乱相寻其机不出乎此昏庸之君懵焉不察临朝务修边幅黙不一言与偶人无异及居宫禁对妇寺则忘形肆志谑谈傲笑以为娯悦而不知倦呜呼虽欲不亡得乎朝臣多行能治化所由出也妇寺匪教诲祸乱所由生也以一人而君四海终日亲贤谘诹治道犹惧不理况以阉竖为一体而视朝臣不啻雠敌惟恐威灵之未赫而接见之不疎则稍有机警者不终日矣惟顽钝无耻之徒乃肯为用亦必结交近习以测风旨借力嬖幸以为已阶始克中夜安枕而居中用事之人或利其柔软或贪其贿赂援引拔擢不惜端揆宰辅以处之于是羣阉众邪欺謟承顺内外合一以致纪纲大坏忠谏蔑闻天变于上人怨于下犹不觉悟沦胥至于国亡身弑而后已如二世炀帝所为者不亦大可笑乎太宗是言乃隋唐兴丧之所以分有天下者不可不监 

　　十年治书侍御史权万纪上言宣饶二州银大发采之岁可得数百万缗上曰朕贵为天子所乏者非财也但恨无嘉言可以利民耳与其多得数百万缗何如得一贤才卿未尝进一贤退不肖而专言税银之利昔尧舜抵璧于山投珠于渊汉之桓灵乃聚钱为私藏卿欲以桓灵事我耶是日黜万纪使还家 
　　断曰小人为恶千态万状擢发不可胜数迹其所自由不明义利所在故颠倒悖逆恣已穷物靡所底极而不自以为非也万纪是言岂知其不可而故为是以濒辱哉其心曰山泽所产非敛诸民也国家所资不私乎已也庶几其君悦而从之耳茍非刚明之主鲜不为其所惑者矣观太宗所以折之之言可不谓明乎所以黜之之意可不谓刚乎曽子曰国不以利为利以义为利也太宗以之 

　　十一年马周上疏曰自古以来国之兴亡不以蓄积多少在于百姓苦乐且以近事验之隋贮洛口仓而李宻因之东都积布帛而世充资之西京府库亦为国家之用至今未尽夫蓄积固不可无要当人有余力然后收之不可强敛以资寇敌也 
　　断曰唐之税法曰租曰庸曰调三者之外一毫妄有所取即强敛矣周欲止其君之强敛恐妨蓄积则当告之以务本节用之道当是时劝农之诏不闻颁于天下朴素之风不闻先于宫壸对病之药孰切于此周不以言乃曰要当人有余力然后收之是必于常赋之外别有所收矣非强敛乎且人有余力则君有余力从而收之岂君民一体之意周所言特一时之计耳非不易之论也 

　　十二年著作佐郎邓世隆表请集上文章上曰朕之辞令有益于民者吏皆书之足为不朽若其无益集之何用梁武帝父子陈后主隋炀帝皆有文集行于世何救于亡为人主患无德政文章何为遂不许 
　　断曰典谟益稷二帝之文章也训诰誓命三代之文章也以今考之或命臣僚或戒师旅或训廸一邦或诞告天下皆不得已而有言耳非有意于为文欲夸耀于来世也然道徳所存中和所积源深流长不容沮塞故辞不求工而自无不工理不期到而自无不到史臣録之以为后世法亦以见其修身治国之规敬天勤民之意非教人作文之法如后世所谓龙腾虎跃日光玉洁之说也下逮两汉诏令虽不古若亦皆恳恳为民深厚之情溢于言表犹不失为人主之辞余则大风秋风数篇以外殊不多见魏晋而后有天下者始以诗文为务雕镂刻画步骤驰骋似与书生较胜负以取青紫者然呜呼识者观之固亦不暇他问而可知其享国之不永矣世道日降一至于此可胜叹哉善乎太宗所以却世隆之请可谓王者之见宜其功徳兼隆肇启三百年富有之业与 

　　十六年上谓谏议大夫褚遂良曰卿犹知起居注所书可得观乎对曰史官书人君言动备记善恶庶几人君不敢为非未闻自取而观之也上曰朕有不善卿亦记之耶对曰臣职当载笔不敢不记黄门侍郎刘洎曰借使遂良不记天下亦皆记之上曰朕行有三一鉴前代以为元龟二进善人共成治道三斥逺羣小不受谗言朕能守而不失亦欲史氏不能书吾恶也 
　　断曰古人为善而不为恶葢因其当为而为之因其不当为而勿为耳非有欲畏之心而故为是以要令誉屏恶声也是以屋漏之箴危微之儆圣王所兢兢致慎者恒在不见不闻之地乃太宗恐史氏将书其恶始以监前代进善人逺羣小自力设无史臣则前代其可不监善人其可不进羣小其可不逺乎故其所为亦伪而已矣非古人为善之意也且方与史臣论事以是为言是利其金而授之璧亦古人所不为也 

　　十七年初太子承干喜声色及畋猎所为奢靡魏王泰多艺能有宠于上潜有夺嫡之志上意寖不怿太子亦知之阴养刺客纥干承基等及壮士百余人谋杀魏王泰会承基坐事系狱上变告太子谋反勅中书门下参鞫之反形已具废为庶人 
　　断曰或问太子可易乎曰太子天下根本易则根本揺动不可也曰使其不肖奈何曰古之有天下者以敎太子为第一义故正其身以率之择其人以傅之使心无杂念事有恒规虽质性平凡蹈常袭故将不失为守文之主苟庸劣已极亦必辨之于早预为之所此朱均所以不有天下圣人行权之道也曰权非圣人可行乎曰事不获己师圣人而用之何不可之有曰太宗之于承干可行权易之乎曰可曰何以知其可曰乃若所为将使宗庙不血食则有可易之道曰愿闻其实曰遣刺客杀于志宁张玄素是也承干不道二人谏焉不从则已必欲置之死他日践阼将赤谏者之族不亡得乎且二人傅承干者也而贼之则弑父与君之渐使太宗是时逆覩未然数其罪恶告诸宗庙改立他子则可以杜不轨之谋全父子之恩矣曰如太宗所为俟其动于恶废之幽之则弑逆未尝得行而父子之恩亦无亏也不亦可乎曰不然春秋之法人臣无将将则必诛太子人臣也反罪已具复得不死是为失贼必如商臣宋劭而后诛之岂春秋无将之意然太宗手刅同气恐人以为口实故欲全之耳来济之言几于党恶不忠孰大焉曰律有议亲议贵太子兼而有之独不得议乎曰周官八议皆罪恶差薄有可言者非弑逆大故也使弑逆大故亦在所议则乱臣贼子接迹当世岂圣人制法之道耶曰太宗所以教其子可谓至矣何承干不材如此曰未也太子以侍膳问安修身养性为事太宗使之决狱则与始皇所敎何异又听用库物以启其奢宠信魏王以疑其志不可以训固不止六月四日一事而已 

　　李世绩尝得暴疾方云须灰可疗上自剪须为之和药世绩顿首出血谢上曰为社稷非为卿也何谢之有 
　　断曰须髪虽微皆父母遗体人有割股以活其亲先儒犹辩其不孝况剪须赐臣下乎此霸者驩虞之行非王道也 

　　房玄龄等上髙祖今上实录上见书六月四日事语多隠微谓玄龄曰昔周公诛管蔡以安周季友鸩叔牙以存鲁朕之所为亦类是矣史官何讳焉即命削去浮辞直书其事 
　　断曰诛管蔡者周公也周公未尝为天子鸩叔牙者季友也季友未尝为诸侯太宗引为己证殊不相类 

　　十八年诏诸军分道击髙丽 
　　十九年上自将诸军发洛阳 
　　断曰按十六年髙丽泉葢苏文弑其王建武尽杀诸大臣十七年新罗遣使言百济与髙丽连兵谋絶新罗贡道乞兵救援上遣使赍蜡书谕之葢蘓文不奉诏比而观之其曲在彼髙丽之师诚有不可已者然当虑鲸海之虞监亡隋之失纳遂良之忠辨世绩之佞简命大臣将十万精兵水陆并进直抵辽左据险驻札问建武及诸陪臣死故新罗断隔之由暴白葢蘓文弑逆罪恶宣布大唐威徳修攻具设赏格使举国明知逆顺祸福所在彼亦人类必为感动不过旬日贼臣之首可致麾下然后为置其君顺而抚之赦余党许令自新则兵不血刅足以建功虽齐桓召陵之师不是过也夫以太宗之明非不及此必欲亲征损伤威望狼狈而还以贻后悔何也先儒谓其志气英果以百战而得天下治安旣久不能深居髙拱犹思所以逞志扼腕踊跃喜于用兵非有礼义以养其心中和以养其气是也 

　　帝攻髙丽安市城不下以辽左早寒草枯水冻士马难久留且粮食将尽诏班师 
　　断曰禹征有苖不服则班师未几有苗格太宗征髙丽不服则班师而髙丽卒不服何也禹旣班师益勤于徳以干羽代剑戟太宗不胜其忿议复兴师禹戒满持谦太宗狃于一胜遂自伐其为将之功此其所以异与徳也忿也谦也伐也乃逺夷叛服之机而古今成败之迹也 

　　二十一年上问侍臣曰自古帝王虽平定中夏不能服外域朕才不逮古人而成功过之自不喻其故诸公各率意以实言之羣臣皆称陛下功徳如天生万物不得而名言 
　　断曰四夷部落虽处荒外其盛其衰迭消迭长实与中国不殊数也亦理也月盈则缺日短则舒天道且然况人类乎故王者不治外域非特以其心性难格亦以理乱相推势有必至恐为中国他日之患故号令不及政敎不加听其自相雄长而已秦汉而下渐加疆理则其盛衰渐与中国相为倚伏武帝和帝始命卫霍耿窦诸将穷兵极讨登临瀚海勒功燕然而不治之义隠矣至于太宗擒颉利灭延陀州郡其地编列其民遂与中国无以异焉呜呼治者乱之所乘弱者强之所迹故君子观汉之所为则知必有刘石之祸观唐之所为则知必有五代之祸用力愈多而贻患愈大造谋益巧而召衅益深不在当时则在后世虽圣哲复生不能遽免其视不疆不理使不为吾利亦不至于大为吾害其得与失何如也由是观之先王不治外域非不能也不为耳太宗念不及此乃曰自古帝王不能服外域何其言之易也羣臣不闻规谏曲为谀悦可耻之甚 

　　二十二年上作帝范十二篇以赐太子且曰汝当更求古之哲王以为师如吾不足法也吾居位以来不善多矣锦绣珠玊不絶于前宫室台榭屡有兴作犬马鹰隼无逺不到行游四方供顿烦劳此皆吾之深过勿以为是而法之 
　　断曰太宗尝语人曰人苦不自知其过数者之过旣其知之矣胡为不改去古旣逺圣学不明虽有大有为之君不过勇于谋治而已其于检身之道蔑如也然过而不知其罪小知而不改其罪大与其以言为范孰若以身为范乎 

　　二十二年夏五月帝崩 
　　断曰太宗以英明仁恕之资拨乱世反之正纳谏求贤励精图治诚不世出之主也然其治效终不古若不得与三代并列或病其大纲不正有杂霸之风或病其礼乐之具田畴之制学校之敎拟之先王有未备也是固然矣以今考之非特太宗之过亦当时辅相之职有未尽耳大纲不正莫甚于杀建成而夺其位杀元吉而纳其妃然禁门之变首建谋议以周公为口实者玄龄如晦也力赞决策使不得俟其先发而应之者无忌敬徳也独不得分狱乎纳妃之事无一人以为不可设有论列彼以好名畏义之心当天下拭目之始必听无疑久之欲立为后魏征始以辰嬴为譬不亦晩乎若礼乐田畴学校之制则以臣僚异议违其所愿者尚多有之如封建一事太宗鋭志复古廷臣交章力诤不得已而罢之至有朕何苦强人以茅土之叹岂其本心哉由是观之辅相之职有所未尽不其信乎汤武之有天下皆不数年而崩卒成商周之治者太甲成王也二君之贤不踰太宗而治效过之以有伊周为师保也使太宗之贤得伊周之佐则三代之治何患不见于后世 

　　右贞观小断一编论事纪言共计三十有二则乃我先君子未遇之忠恳实经术之断案也昔程子读唐鉴谓淳夫乃能相信如此先君子之生距程子虽逺然尝笃信潜心以究夫伊洛未坠之绪今以是编与唐鉴所载太宗事互观皆范太史之未尽意也不肖男僎刻之家塾以应知者之求区区芹曝倘有禆于治道他日亦可献之九重否也正徳辛巳仲春朔男僎百拜谨书于弋溪书屋 

　　古城集巻三 

　　●钦定四库全书 

　　古城集巻四 

　　（明）张吉 撰 

　　与锺提学书 

　　生虽未及受业门卞然尝觌道徳之光沾礼乐之化稍以自幸厥后跋涉两京足迹不践故园已三载矣区区螟蛉之子之心有不得而遂焉窃惟我朝仿古为治于乡饮乡射特诏有司举行如式所以厚风俗明长幼序贤能崇教化也我圣祖神宗之心果何心哉奈人情不古世俗厌烦遂致久而废弛名存实亡而我祖宗立法之意荒矣乡射礼自先生司业敝藩教诸生服习生长是邦者始得畧覩三代制作之精微仪文之殷缛而事之宜于古者又知其未始不可行于今也然乡饮之与乡射仪节无甚异者乡射既可行乡饮似亦可行矣而所以未行者岂以乡射诸生之所习而乡饮必其乡之耆宿与愚意此不必拘也今日之诸生即他日之耆宿岂有今日可行乎射而他日不可行乎饮哉欲于未事前一再月谋宾及介朔望有司礼请入学将仪礼乡饮经传逐节标录人执一简俾诸生如仪行习而令耆宿在傍谛视精察互按叅考数畨之后心领意解文无疑义然后依期举行当得熟闲与诸生习射无以异矣然亦视其地方何如茍偏州下邑素无士夫则亦姑仍其旧而已先生当可为之时操可为之势倘赐省览毅然行之不恤浮议风化未必无小补也吉顿首 

　　与陈方伯书 

　　生备员朝绅岁再期矣所愧平日所持论者与时龃龉不得一有所为以伤执事之明近日两广巡抚员缺合吏兵二部所推盖极内外一时之选而执事与焉足见人心不死公论犹存时事尚有可为者事虽中寝浙江之命亦寻下矣公道不可终废如此移此恵彼眀目张胆益求其所未至方面之寄张咏其得专美于前乎敝邑处士敬斋胡先生居仁强学鋭志求道真能究心于我分内不求人知者也生自知有所不逮家食时每以师礼事之不幸物故遗迹所存者尚多有之欲得搜抉一二传播士林奈逺无证佐惧失其真实所未敢其家去梅溪东岸甚迩道浙必经之途执事试为式于其闾少加讯访必能得其要领苟可采录毋惜为作一传否则择其墨稿数通锓梓以传如石刻陈剩夫所书求放心之类使天下后世稍知林下尚有逸民如斯人者不至冺冺无闻非特一人之荣抑亦斯文之幸而执事宅心广大不遗幽眇之情又自不言可知也浅识区区未知然否不胜悚惧之甚 

　　与程内翰正之书 

　　相别既久不知近时做甚工夫所见文字一两篇比旧益工致用心可谓専矣凡人作事能用是心何所不就但患所用少差虽劳无益耳作文虽儒者分内事然程夫子亦以为玩物丧志看来人只有许多精神専于此则啬于彼苟用心于内更暇悦人耳目乎自古圣贤文字无几惟朱子集录稍繁盖当时自程张开学之后人人自以为得其传各执一说互为同异不能相一朱子恐学者为其所惑辨析折衷求为至当之论是以其说不得不繁也今以其书考之亦安有一言不究于理一字不得其实乎吾子聪眀过人所为诗文虽古词人亦不多让然吉所望于子者非止此耳完养思虑进修徳业当自勿轻作文始得别长一格此好渐轻方有向进处吉周游南服阅人稍博能觉悟者殊未多见此所以拳拳致意于吾子然亦可谓舍己之田而芸人之田矣伏惟髙眀恕其狂妄少为吾道留意不宣 

　　与刘大叅书 

　　吉少从乡先生胡敬斋辈数人者逰指示迷惑粗知路径十余年间奔走仕途所友诗书文艺之士甚多而谈及此理者鲜矣不意邂逅得聆绪论如病热者之饮凉剂透彻肺腑妙不可言其间有未喻者所论听箴以为先觉之士既知有定已而又能闲邪以存其诚所以自然非礼勿听其说固是但此章工夫窃意全在四勿字故先儒以为人心之所以为主而胜私复礼之机也正欲学者于此猛省着力不可恁地潦草看过了此说似于勿字太轻恐学者虽有闲邪存诚之心亦茫然无下手处此其不能无疑而当问者未知是否余皆的确而以感兴诗数章为原纲目小学之所以作则前人之所未发意尤善也斋居拙箴用以自警谬为好事者所刻闻教愧忭不胜便当力取付之一火而已临行贱额微恙追送无及不罪不罪 

　　答黄提学书 

　　吉拜表南归便谒先垄始因候者闯知执事马首欲东则居久之冀得请见敝邑以谐所愿既而舟经龙窟以往犹念不踰月当遂北旋及得赵大厦书始知迤逦东南诸邑必欲襄事而后旋非假数月不可则始治装逡巡为赴任计闰月初舟次南浦桥数会星源汪先生备谈执事学问之渊源徳行之纯粹处心之公平应事之详审与他日所闻大畧相似于是益以数相背违不得一见为恨而复取前书反复玩味以代面命真有徳者之言星源素靳许可信哉其不我欺也其间尚有一二可疑焉者不审可以见教否承教意谓今之学者所志多在科目故义理之学科举之业不得不因其人之明暗而敷授之是以义理科目之学析为二途自程张诸儒盖有是说矣愚意二学所不同者作文一事尔若其它用工次第则亦大都不相逺也姑以读书一节言之择取古今载籍之有益者循序渐进熟读精思务求体认亲切以实有得乎已而反诸身心以验其实措诸事物以博其施此固义理之学之首务而于科举之业岂亦有所妨耶故虽治举业不可不以义理为宗而义理之视举业亦非孔墨颜跖之悬不相类也苟弃此不务徒欲剽窃章句而点缀以成文断裂经旨而穿凿以求说此则俗学之大病使真能应举取第内何补于身心外何益于国家不过天地间一赘疣耳夫岂朝廷养士求贤之典所以责望天下学士大夫之本心乎甞观我朝设学以飬士设科以求贤其用心孔勤而为法孔备作为宫室以居之制为冠服以别之复其徭役以优之赋之廪粟以养之立师表以示之仪轨设教条以一其趋向严考校以验其庸勤宾饮射以兴其礼让享祀圣哲以迪钦崇道徳之忱罢黜百家以致尊尚经术之义凡此皆所以使之沉涵熏育奋厉振起以实有得乎已可为他日用世之资俟其理莹乎内道积厥躬见之于事而无不宜畅之于辞而无不协然后三年大比登其贤者能者而升诸大宗伯以逹乎朝廷之上次第官之此我朝设学设科之大约其视成周大司徒之所掌者虽未必尽协而过近代则逺矣夫以朝廷养士求贤其心其法孔勤且备如此果欲博求实得乎已之真才而用之耶抑姑取县疣附赘以为应文备数之举耶今日学者往往弃本而务末处下而窥髙一不得志则诟有司为不公目同列为冒进甚至鼓扇羣众大兴谤讟罪人而不罪己见利而不见义原其所自亦曰为举业而不根义理之过也此甚失朝廷养士之本心而执事今日所以期待诸生者虽其至庸极陋亦岂意其至于此耶但为学无本其势愈趋愈下不至于此不已也兹欲拨其本根杜其延蔓固必有其说矣惟执事加之意焉吉胸臆亿说自知迂疎乖僻难以责效旦夕但计仁人能受直言而执事当可为之时操可为之柄累书谦抑诱之使言则所言者虽甚迂僻亦必恕其狂瞽不加之罪则又安敢縢口结舌自蹈失人之责耶干冒钧严不胜悚恐伏惟髙眀俯垂照察不宣 

　　答邹汝愚书 

　　近捧手教问及朱子策数之法浅陋何足以知之然尝闻其说矣请陈之以俟采择是法乃朱子凖大易乾坤二策之数演为作丹火候盖修飬家之所不可无而丹经之所未备者也凡卦爻老阳之策三十六少阳之策二十八老阴之策二十四老阴之策三十二进退符火则而象之此其凖易之大畧也若其下手工夫虽不离乎鈆汞二物然其间必有所以主宰运用之者姑以胎息一事言之一呼一吸往来开阖变化无穷夫岂无故而然耶有见乎此而执其阴阳动静之机以御夫进退抽添之法可以夺造化矣故其说以为阳即注意流行阴即注意冥寂而来书乃谓阳即流行阴即冥寂则都无事矣故不免致疑于其间也且火候既按策数自不能无盈虚消息之异而来书又云一阴一阳自有定数何至此多彼少此少彼多岂离去策数而又别为一说耶其以一卦直二日半为一月火候者亦攅簇年月遗意也一年之卦正月泰二壮三夬四干五姤六遯七否八观九剥十坤子复丑临是以己之簇在一月恰好一卦直二日半耳何至又谓一卦当直三日耶但其为用始终先后循环无端不知当以何日为观为泰为壮为否窃意月至晦日则为纯阴故每月一日谓之翔翔苏也谓阳气死而复蘓也以一年论之即子月复卦之候然则当以每月初一子时至初三巳时为复卦直事初三午时至初五亥时为临卦直事余悉仿此推之则干卦为阳极而望坤卦为阴极而晦明矣自前月下弦以后至今月上弦以前为自观至泰之时以其阴盛阳微故用少阳老阴策数以应之每月上弦以后下弦以前为自壮至否之时以其阳盛阴微故用老阳少阴策数以应之盖亦莫非自然之数而圣贤用心细宻虽一数之微莫不极其精妙而老于丹门终身讲究不能得其梗槩者盖有之矣若夫朝屯暮蒙日用两卦之说固亦古人之糟魄而来书疑其爽于策数之法非也何则朱子之意固病前人所谓火候卦日一易名为文武抽添而实无刚柔强弱之辨故特易以是法而歴代牵合卦爻阔畧不伦之病不攻自破矣今乃复摭前说以疑之不亦异哉但其为说絶非叅同契本意而来书所谓张平叔子午卯酉皆是虚比之说则叅同之遗绪也若策数之法行持作用须按时刻奚至以为皆虚比耶夫丹经古奥可信者莫如叅同契然其间实有非吾儒之所宜言者故朱子所解不过粗述其可道者而缺文疑义亦复不少则其意盖可觇矣愚意此事虽吾儒穷理之一端然终不免支离乖僻不如一切置之专意尧舜之道庶几不为他岐所惑而性分真乐恐亦非偏曲伎俩所能彷佛其万一也髙识以为何如道学传领赐讫然其间煞有可疑处姑俟别楮请教不宣 

　　与陈梦详书 

　　执事莅政江右时吉着録乡校覩所设施大抵芟夷凶暴奋不自顾微弱不能存活者始有倚仗若脱虎口而投宿馆执事之力也旣而改莅滇泉又闻力忤权幸反为所挤虽荒逺仅闻其概然未尝不咨嗟叹息以为人所不可及也成化末年吉以星变上章论时政得失谪倅滇郡时执事去滇盖十余载而谈士具陈所见歴歴如指诸掌其所善者善也间以为未善者徐而察之亦未尝不善其所见者非也人以为微执事与今冢卿王先生者则人类尽非恐全滇以西不得为国家有知有其国而不知有其身知有纪纲法度不知有利害祸福执事其贤矣哉今天子即位加恩区内吉得量移端溪宻迩南海于是得操几杖奔走门下且辱不鄙告教备至皆惇气节藐权幸如寒氷冻雪凛然不可狎玩之言而滇人所告益信不虚故吉自踰岭以来间遇相知语及当时人物未尝不以执事为首称而持论不协者众矣吉初意甚不服久则不能不投杼而走焉迹其所疵亦不过谓形势之途货赂之交执事不能无留情耳以吉观之当有不然执事前日所为苟碌碌势利之人则利害祸福交战胸中久而不为干福逺害之计者鲜矣执事独能壁立万仞轻身以蹈不测之渊而为之岂不知利害祸福一旦孟浪妄为之耶诚以所欲有甚于此所恶有甚于彼是以虽知必重得罪勇猛直前而不顾也夫执事前日所为与今日众口所疵孰难孰易不待辨而眀者乌有一人之身昔能为其难而今不能为其易乎使执事当时此志少屈则丰爵要阶可以力办乃弃不取宁投山林与樵童牧竖聚首为偶而不悔则岂区区外物所能累耶此吉所以知其必不然者此也然终不免于投杼则以告之者众耳昔子路喜闻过周子以不闻过为不幸是言也计必执事所乐闻也万一有之便当及时警觉痛断根株勿令滋蔓使终始一节增重当世不为清论所疵吉之愿也 

　　上李阁老小启 

　　近蒙投示梧州府重修庙学记议论平正意味渊永隠然有西京浑厚之风不可以近世文字目之但具刺奉请之时生给由在途同僚仓卒考究弗精以致事多失实今访诸故老稽订郡志两学旧在东南门外自宋南渡后迄今无所迁改但旧制各设一庙中隔山川坛韩公徙坛他所并庙为一而以县学附于庙西耳今曰韩公迁之则创置沿革失其实矣庙乐始于韩公岁久崩毁近日修补特完延乐师吕应祯教诸生肄习如式祭器范铜为之始于胜国定泰间教授吴熙我朝成化中前守吴中陈稢亦皆鼓铸补其不足而大备于今日则皆邓公之功也今以庙乐祭器皆今日募工所为则礼乐制度失其实矣此等文字勒诸金石传诸天下后世似此之类虽皆小疵然所损非小自其知者观之则将掩口捧腹以为不根之谈自不知者观之则将踵讹袭谬以滋无穷之惑况以虚溢之美纳诸其躬君子所不容掩前人之善据为已有后学所不忍使韩公有知必将曰我未尝迁学何故厚诬我也前人所制庙乐祭器岁月识名具在今悉隠而弗彰有识其谓我何白璧微瑕将有窃议而不得闻者可畏也哉乞将原稿略更数字掷示登镌不胜幸甚 

　　燕思堂记 

　　景东府治后旧有廨舍岁久圮毁予至稍加修葺伐恶草辇坟壤易墙壁之颓败者数堵及榱桷之朽腐者数根又于牖北增卓一楹以为退休之所深六尺有竒其广倍之前后设扉以便启闭前扉恒辟不扄堂室之别出入踰一限耳晨夜启处于堂居多故特名其堂曰燕思实兼乎室也客有问于予曰何所取义而名之乎则应之曰取嘉宾式燕又思之义客笑曰子误矣是诗燕飨通用之乐故有是言燕虽轻于食飨亦主人犒宾之礼贫者不克为也子敝衣垢腻一饱不营甑釡殆生鱼尘虽有嘉宾何以能燕思则语助之辞尤为无谓盍易诸曰业已有定不愿易已先儒所谓姑借其辞以眀已意未必皆取本文之义也曰子之意安在亦可得而闻其说与曰子以病予者其所知也而有不可病者则不可得而知焉予始隶于庠次歌鹿鸣以升乎学拘拘执弟子礼逐流軰作举子文字执一经以求合于时占一艺而不根乎道心生厌射恋恋不能舍去有年矣既而滥玷甲科备官郎署以为弃劳即逸之期也而宵衣子半冻笔夘初精力疲于簿书智慧屈于应接殆有甚于前日者焉今吾吏于兹土既数月矣概而言之浃旬政务申旦可毕余无汲汲焉者则渔经猎史以为资懐瑾握瑜以为适布短■〈木扇〉开洞牕侧细风侣幽月好山峙其前流水响其后泽兰甘菊列莳庭内而白丁俗子罔侧一足于其间焚香静坐雅意有余自谓悠然若遗脱世故然者而俯仰之间不知天壤之髙深岁时之疾速其它固有不足言矣曰是则燕安燕乐之义乌在其为思乎曰凡物莫不有因而成何可以不思也布帛因乎桑麻烹饪因乎水火人莫不知而利有大于此者顾不知焉弗思耳吾之不饥不冻优游暇豫以处于此是谁使之然耶而可不思乎且富者忧乎六府之不充贵者忧乎五玊之未备人之情也今室无廪庾之储官非蒲榖之瑞怡然自得不以为虑亦必有其说矣又可不思而益加猛省求其所未尽乎古人云思则得之又云思则善心生安乐之余所惧者弗思而忘善此吾之所以用心不可一日忘也汝知之乎客谢曰某所不及长揖而去识诸壁以自警 

　　居敬楼记 

　　予始幼冲未有知时岁一易师虽所业者句读之断续礼文之疏节然间有善为教者必知起敬若我兄贺者其一焉兄之为教审言笑靳许可虽祁寒盛暑巾屦俨然训释经旨能继以浅近之说令人易晓童子之师盖不多见者也距今几浃两纪而予歌鹿鸣宴闻喜歴官食禄居其半焉兹以言事忤旨谪官滇南便谒桑梓则兄之居榱题柱础一新矣前轩构楼数楹旁作两翼丹漆黝垩俭侈适中一日挟予登焉坐而言曰某无优于徳而思敬者徳之权舆窃有志焉名是楼曰居敬子其何以教之予避席从容言曰敬之为义古今格言眞的详尽殆无余藴夫复何言虽然尝闻之矣臼季使过冀见冀缺耨其妻馌之敬相待如宾遂辟之为下军大夫成肃公受脤于社不敬刘康公曰吾闻之民受天地之中以生所谓命也今成子惰弃其命矣其不反乎未几果不免由是言之则是敬者非独狂迷懿哲之分亦贵贱寿夭之所系也夫馌草泽之需而茍简之地缺敬之使其戴冕以为容执圭以为礼乌有败以取祸者乎夫脤俎豆之仪而神明之赐成子怠焉则其平日傲倨浅陋不能操存执守以凝其徳者亦自不言可知矣臼季即微以知着刘子因事而喻心故其所以贤之病之者不失尺寸如此夫摈介之间易勉而帘帷之内善忘故体用相须幽显一致之义鲜矣则夫有欲而思为善有恶而思去恶亦其情也子兴寝是楼日思冀缺成子之所以成败得丧果何道以致之则其所以为敬将有不能自已者由是进于直内修身之义不亦其庶几乎兄首颔曰善遂书为之记 

　　平乐府重修儒学记 

　　君御其臣授之职而必専者所以法天臣承君命举其职而不敢废者所以事天天之于物照曜则有日月鼓荡则有风雷沾濡摧折则有雪霜雨露其用専矣君天下者树置百官或为腹心耳目之寄或典礼乐政刑教养工虞之务虽内外崇卑相临相缀而各有攸司无兼摄者法乎天也茍委质为臣承君之命乃旷其职而不修徒以禄位权宠为奉悦吾身之具呜呼理则傎矣如事天何我朝大小诸制多斟酌近古约而成之独学校一事加详焉故天下郡邑必设学与俱虽穷髪之地皆歴歴按图可考于稽汉唐宋俱无之盖骎骎乎比隆成周之制矣平乐府学故在城外东隅距南闉约一里许旧于文庙之后筑堂及斋重沓宻促岁久倾圮甚至春秋释奠爼豆之间周旋无地而诸生自逺至者咸僦舍以居窄陋弗称甚矣弘治辛酉二月太守谢君有容来官顾瞻嗟叹谋亟更之越明年壬戌缗力粗具议徙堂近北以拓庙规卜之惟右食乃伐麓为基辇石为台堂及门斋通百五十二楹不数月告成又明年癸亥撤堂庙诸故屋并其地改为庙位亦不数月殿及门庑告成通百三十二楹于是左庙右堂皆抱阳负阴翼然并持而宏深壮丽度越前规其外识以绰楔缭以周垣而庖湢庾寝次第葺之其用心孔勤而用力孔劳矣是年七月圣贤像设几成训导杨敞帅诸生序立庭下拜请记之予惟朝廷设官虽各専一职而守令之职视他官为详故其力分而怠心贰而舒者皆是也求其知以化民成俗为急务而不以簿书期会刑名钱糓先焉者寡矣有容柅车之初首以兴建学校为已任固知为政先后缓急之序非世之浮沉流俗舍重趋轻者可同日语也然亦不过举其职以事其天尔若夫系籍其间为师为弟子者独无所事乎师之职在乎正已以率人弟子之职在乎眀体以适用然今之为师者不过操铅椠朝夕诏之曰诸生励尔课业振尔勲名无予负焉耳为弟子者沿习雕虫小技亦不过耽玩辞华钩章棘句以求协于主司而已呜呼朝廷设学养士之义夫岂端使然哉茍于正已率人明体适用之道知为已职求以尽之于俗儒之所以为教末士之所以为学者知其非职赧然有不屑为焉则能以太守之心为心上体朝廷设学养士之意而彼此所以交事其天者固无多憾耳安知他日不有豪杰之材自兹而出流声实于国家博其所事者乎然夷考其归则有容今日既作泮宫其权舆也好事者殆必相传以为故事而予忝纪岁月勒石备征拳拳以事天之道相朂者舍是亦奚望哉是役经营相度皆有容主之而董役集事则敞力居多有容名湖广东海阳人进士起家歴知广西太平府事无何改知平乐善政孔多此其首务焉尔 

　　龙井山登髙记（山在景东府） 

　　郡治之西有山焉其形崒然其色蔚然嘉花懿草次第荣瘁而乔木特少无所蔽芾云气有无可以占晴雨予始见而异之意可一登病其过髙恐难遂也既而同事数軰以古有重九登髙故事久废不举今幸际升平主宾具在踵而行之此其时矣厥明约会庙堧策马以进路险窄多榛莽樵采所不道非雅有山水之癖者不愿也及造其巅不下百折平衍寛博可数丈许前期树柱设苫以为庇覆至则席地而坐翘足而观世虑客懐无足遣者殆见崇峦献秀万窍效鸣而山谷有以奏其能乱水潨流汀沙宛曲白苹红蓼点缀成文而川泽有以奏其能垣墉金坚屋瓦鳞次鸡犬达于四境货贝集于通衢而城市有以奏其能铚刈既毕遗秉滞穗寡妇是利而原野有以奏其能芳馨袭人阴影布地鸣鸟往来不絶而林薄有以奏其能若夫微风旋生阴霾解剥运阴阳于万古变气候于斯须则天之所以为能虽不可得而测度然其于穆不已之命亦不逺于此而得之也一眺望之间有得于仰观俯察者若是其悉乐有加于此乎日既西则施施而行缘数峰涉清涧凭髙阁憩小庵徙步易态触目换形皆絶景也致政卫使徐公叹曰微今日几枉此生时公年七十有七乃有此叹他可知矣夫阳数七为少九为老故易卦阳爻皆用九而不用七是日月既九日复九诚可嘉也而登髙之说何居岂以地势髙亢为阳下湿为阴故以是日择其地以处与然吾闻之道有君子有小人君子为阳小人为阴以其时处其地不思善其道则亦何所取义而计其能事也愧仰观俯察多矣岂灵于万物而备三才之义乎此吾党之所当勉也若其觞酒豆肉博局樗蒲此俦人之所能而吾党一朝之所不废者耳岂以是为得策而可常哉故畧之也同人者十有三人而太守陶公千兵杨侯则其主焉诸公俱赋诗予又述其意以自励兼以朂诸同逰者 

　　逰龙泉寺记（寺在景东府） 

　　予始来官即闻龙泉之胜居阅月拉其徒将往逰之值雨不果后八月丁亥俗谓中秋节者是已及千兵杨林国子生郭清徐谨周崧门生陶棨李端逰焉崇阿广檐丹碧璀璨歴阶而升周旋四顾飘飘乎若羽人御风以行而莫知其所止也恍恍乎如与大块谋而无一物可以芥蔕乎其胸中也其僧数辈蠢然以居织裘剥粟生老病死与众不异益知其终不能出乎世外而浮屠之说盖亦重诬我也磬折以入止前人所建湛然亭而读其文微有所感随即遣去于是濯罍涤角攅布殽蓛纵谈髙阔滂如无人既而丝竹间作以奕以令不知日入而月生也乃徙席露庭引满相酢四山苍苍幽泉泱泱仰视空宇澄莹如拭酒酣赋诗声满天地以为莫究其极也顷之有声自逺而至怒如裂帛既断复续怪而问之左右对曰此角声田守者所吹也则愀然敛衽以思兹耳目所及犹备狗鼠况僻逺乎伊谁之责而逸游乃尔莫之惩也于是促骑以归细云渐兴月明亦少损矣呜呼始以阴雨不克徃乃克乗兹佳节以徃亦不免有感而归此特一事屈伸消息固有定数如此 

　　居业録要语序 

　　敬斋先生隠居吾邑之梅溪少从松江郡守于君世衡受春秋为举子业知无所得而稍厌之及闻聘君吴康斋先生讲义理之学于崇仁里第慨然徙步徃从之逰于是尽弃旧学一以求道为心归筑室于梅溪山中事亲讲学之外一意谢絶人事而人亦无能知者会亲死哀毁踰节丧塟之仪悉依仿古典不茍卜兆为乡里鵰儿所阨不得已而讼之则墨其衰以入公门时丧礼久废独先生毅然行之识者知其为特立独行之士而不识者咸非笑之然缙绅间知有先生实自兹始而先生年盖三十余矣先生之学以穷理尽性至命为期谓非身心内外一主于敬则亦无所依据以为之地故特以敬名斋夷考其可知者虽在屋漏之中夫妇相对如宾甚至一楎椸筐箧之微亦区别精严没齿不相淆乱应接宾客深衣巾屦终日俨然而性度寛和谈论亹亹人亦往往乐从之逰先生以尧舜之道不外乎孝弟孔子之道不外乎忠恕而世之逰情髙逺者非也故其为道必始于卑近以渐造乎髙逺循循有序而方兴未艾之势实不容已焉虽其不幸老死林泉无以考其本末兼备之明验然于斯理体认亲切一反求诸身心以得之吾邑自曹无妄先生已后仅见斯人而巳真可谓儒者之髙蹈今世之逸民而先生无求于世世亦不知有求于先生惜哉先生名居仁字叔心姓胡氏家世业农至先生益窘然鹑衣箪食每有超然自得之趣一切权利纷华举不足以动其心至于老佛之说尤所不取皆搜剔根蠧而深辟之先生五经皆通尤邃于春秋自孟子殁后独推尊二程朱子以为得其正传他不得与也先生卒于成化甲辰距今垂浃二纪其门人南京秋官员外郎余君子积手录遗书二帙寄余其一即居业录乃先生平日读书事事之暇有得于心笔之以备遗忘者也往年假读于其长子崇修未尝不废书叹惜且语之曰此清庙之瑟不谐俚耳宜寳蔵之以俟知者后崇修亦死其书不可复见今始得之早晩披阅颇择其近而易知者如干条循旧巻牍而漫录之遂无诠次名曰居业录要语文诸方梓与薛文清公读书录要语并传庶知踽踽吾道者尚未孤也夫先生之道真可垂诸竹帛以增一代道徳之光而使湮没草泽之间冺冺无闻于后伊谁之过与此予所为惧而深兾是书之传播盖亦出于不获已也呜呼将有读其书而恨不与之同时耶抑俟扬子云复作而后有好之者耶然则是书之出亦斯道污隆之蓍蔡也夫谨序其端以俟 

　　重刋先儒学范序 

　　先儒学范一编始刻于陜西提学宪副娄公克让之手旣而淮安太守徐君用和复取刻之字凡四千六百有竒而圣贤吃紧教人为学之道畧备矣昔朱夫子题小学书以为古之小学幸存未冺者读者直以古今异宜而莫之行呜呼岂惟小学是固经训之通患也然以三代所尚及夫子告颜子为邦之道观之则虽六经所载恐仪文度数之间庸有不可尽行于后世者夷考是编所述则事事痛切于学者身心日用之实彻头彻尾乌有一读一句宜于古不宜于今而龃龉难行者耶茍安简便厌勤劳亦或以是借口其自弃亦甚矣往日散见他书简帙浩繁莫领其要犹可说也今既会萃成帙得之者盖亦幸矣茍不知讲明遵守责之于身如朱子所云而槪以鱼兔荃蹄目之则岂直有宋诸儒之罪人抑亦克让公辈之罪人也庚戌之秋吉与顺徳令呉君献臣同事比载而西一日发献臣笥中得阅所藏是编因逐节玩味黙扪诸已有愧多矣呜呼敢不朂诸献臣惧岭南为师为弟子者卒未多见将少加序次而复刻焉谓吉不可不序其端谨拜手书此以自励且奉以为有志于斯道者劝献臣名廷举广右苍梧人以丁未进士出知顺徳其所刻者有文公小学家礼仪节及是编云 

　　立斋遗文序 

　　物必有本而后观其妙用之流行人必有本而后卜其言议风声之必传于世大而天地之运化日月列星之照曜川岳之峙流微而昆虫草木之旉瘁呜喑不失其节者以一阴一阳为其枢纽也六经之言皆古圣贤道徳仁义彪炳之微故能与天地相为悠久自余百家之说虽或不能与经俱永然必有本而后可传未有能传于后而无其本者古今一道也弘治已酉吉既蒙恩量移肇庆亡友西川邹智汝愚适操石城军幕谪檄至广邂逅一见遂为莫逆之交无何汝愚死矣予哭诸寝门之外三日不絶时苍梧进士吴君献臣方尹顺徳收其遗稿得奏议及诸杂体文若干篇古今诗若干首萃为一帙名曰立斋遗文惧且湮没亟寿诸梓以传其所以为汝愚地者固亦勤且博矣今光禄寺少卿剑江杨君震见而善之腾书献臣以序见属吉亦自念素善汝愚而又惜其蚤世义不敢辞先是成化丁未今上龙飞谅阴之始适有星变智以翰林庶吉士伏阙上书力陈是皆大臣不职阉宦弄权所致劝上修徳用贤以消又变言甚切直于是中外权奸怨入骨髓阴嗾台官检劾煅炼成狱竟以窜死天下闻而哀之曩予读其封事未尝不三复流涕窃有天下竒才之叹今忽忽十年以外俯仰悲嗟遂成陈迹使他日国史野史特笔大书得其言而不得其所以言伊谁之过与汝愚其心正其理眀其气劲惟其心正故内无祸福之念外无顾瞻观望之私知有吾君而不知有权幸知有宗社生灵大计而不知有其身家惟其理明而气劲故陈说是非利害歴歴如指诸掌而又毅然奋发如决河堤以灌梁宋之墟如操严刃以搏猛虎无敢婴其锋者或又谓其才识亚于贾谊而规模次第过之其忠欵几于屈原而无怨诽悲唫之态其志节类乎陈亮而不事豪侠又能根据义理以为之宗亦可谓知汝愚也已呜呼汝愚必传于世者此也然其所以为此而能永其传者固有本矣未知汝愚者用是观之固可得其彷佛而欲求汝愚于语言文字之外者区区謭说安知非其实录耶要知人臣以王道为心生灵为念自有宋诸儒没后如吾汝愚者盖不多见使天假之以年其所造诣固未可量安知非斯世斯民之福而汝愚不幸死矣呜呼惜哉汝愚蜀之合州人立斋乃其别号又号秋囦卒年纔二十有六而杨吴二公皆同年榜最相厚善者云 

　　送曽东之司训麻阳序 

　　国朝官人之法士眀一经出身者得循例铨注成化丙午诏贡天下士集京师与选者次第官之时云南所贡凡几人而景东曽君东之与焉丁未秋给符分教湖北麻阳东之叹曰久客上京亲飬废缺惧抵官于法不得丏请何以为心乃谋间道归省居越月将行旧诸同逰陈儒辈数人合辞请以言赠予惟东之既以明经举六经皆先圣格言其所得者必多矣复奚言哉虽然吾闻之三代盛时六籍未备其为教也専以礼乐而必使人觇其简牍以知其说反诸身心以求其本叅诸器数以逹其用所以养其中和之性而成其道徳之风者可谓备矣逮夫论选之际则又独稽其行以为去取诵记辞说无与焉故当时士皆贤行官无恶徳可与共成久大之业者以教之宾之得其道也周公作制以后始兼授诗书而其所以教而宾之者固与礼乐无异岂若后世専以诵记为富辞说为工而视本根若疣赘漠然不相干涉乎秦毁诸籍汉兴始设明经科唐宋因而不改似矣然与孝亷贤良茂才诗赋博学宏词诸科并设譬诸匠氏知以梗梓为材不能无惑于樗散故虽有宋真儒辈作卒为邪说所挤不获柄用正以所业异术所登异途国是莫定眩于听断故也孝廉虽得古者取人以行之意然外经士以求之是穷经之士不根于徳而优于徳者未必知经术矣不戾于古与我朝悉罢诸科専以明经取士最为近古故士非尧舜之道周孔之言及诸儒羽翼六经之说则虽不读其书不论其世非所病也视前代兼录百家众氏以淆夺其心力者其専与否固有间矣士生斯世号称明经不能穷理正身以待世用徒剽窃章句分裂训辞以规利幸其踈卤可羞不已甚与东之知此则其所以为教必可观也书以贻之 

　　送张太璧司训古田序 

　　凡有国者必建学校陶养人材将以登其俊民而黜其不率训典者也揆古若今或统于大司徒或典于大宗伯必作之居以専其启处树之法以一其趋向设之师以司其训迪愿治之君必由兹道以成其功所谓礼义之宗风化之原也故治之兴替系乎人材人之贤否本乎师道予尝恠古之论师道者或専以解惑一端为说夫人有惑因而解之者师之一事耳茍以师道为止于此恐有未尽仁义之精华学问之渊懿容止之慎静议论之真的君子见之思涤其徳小人见之思革其奸其止解惑而已乎世变不古师焉匪师以博物洽闻为贤而不核其实以赋诗属文为工而不正其归甚则假簮组之荣竞刀锥之利使士气不振日就萎薾适为败伦伤化之资则又归咎曰彼不愿学末如之何呜呼其亦不仁甚矣火之燥炀金之坚确不言而人喻者有其实也善为师者非有符玺之征而人信之非有钟鼓之音而人乐之亦有道者服其心耳彼以不肖之躯为人标凖人其信之乐之乎不信不乐奚其式焉于是自各以其意向为学若舍规以为圆弃绳以取直间有合者盖亦幸焉而已其于师乎何有师道之难如此其所闗系矧又甚重授之职者可不慎择其人而受其职者可不思所以无愧其实与成化二十一年春铨部以学校缺员上闻简命天下所贡士而官之于是大璧张君得分教福州之古田焉大璧吾余名士业诗经数举失利其于师道盖亦稔闻其说矣举而措之教诸古田必将大有可观者姑以吾言卜之也 

　　梧江别意诗序 

　　古乐之不宜于今犹古礼之不行于今古法之不用于今也古之为礼本乎敬恭而仪文度数殷缛浩繁非竟日不能成事后世习俗卑污人趋茍简其能行乎古者议事以制示禁于民而行之以钦恤后世以法为治専务刻深其能用乎乐之不复亦犹是也然魏文侯好郑卫之音齐宣王好世俗之乐盖自东周之后业已然矣俗好谀则短不佞俗好妍则嫉不容举世溺于荡淫哀怨之风而冲澹和平之音其不竞也宜哉然作乐本乎性情制之礼义岂荡淫哀怨之风耶固古乐也性情礼义古今一也而古乐之可复者夫复何疑我太祖髙皇帝受天明命奄有万国乃作郊庙雅乐以协神人和上下虽损益咸英韶濩以为一代之制作然复古之明验也奈流传既久郡国文庙之奏寖失其传岁时崇歆虽有轩悬之设不过应文备数而已议者惜之金陵吕应祯氏旧得奉常之传乃挟之以逰闽广江湘间而诸郡之乐始有可观者焉是年春税驾于梧俾诸生杨玺辈从而肄之既越月告成声协宫商舞应容节观者瞿然称善然则使斯人者知我皇祖制作之盛以溯三代之遗音应祯之功其可少耶应祯将行与之逰者咸属文赋诗以赠而予为序之 

　　嘉遯轩序 

　　遯非君子之本心也隠而不见黙而不言内岩穴而外庙堂亲耒耨而弃轩冕泽靡究于当时名无闻于后代于此而甘心焉假不失为有道之士亦庄周所称务光善巻之徒遗脱世故逍遥物外恝然不以天下为心者之所为耳岂尧舜孔孟大中至正一视同仁之道哉今夫天之生人不无知愚贤不肖之异而贤知之士乃愚不肖者所倚以为安而赖以有觉者也使皆以退避为髙隠黙为善则其岌岌焉者孰从而安之冺冺焉者孰从而觉之乃相率而为大乱之道一过一不及其间不能以寸庸何愈乎故曰遯非君子之本心者此也然有时不容不遯则亦不能必于不遯矣故易天下有山其卦为遯以阴长于下阳消于上乃小人渐盛君子退避之象能无遯乎然其能也非刚健中正无以审其可遯之几而决其勇遯之策故诸爻独于九五曰嘉遯取其刚健中正见几而作不为小人所稽与也或谓小人亦人耳君子与之共事感之以忠义之言示之以端懿之行涵煦之以仁让礼乐之风未必不可化而为善且是卦二阴四阳小人尚寡君子尚众而事势尚有可为九五革去不顾不已过与是不然可与为善非小人矣此卦所指阴柔小人必阴险反复逢迎妩媚絶无为善之资者故君子有退而已茍与共事必至掣肘持正不阿则斥为骄傲深计逺虑则诋为迂阔遵守宪章则目为流俗惇尚廉静则名为矫激否则如丁谓之于寇凖秦桧之于赵鼎其始折节下之既而得志痛加窜斥惟恐其不旦夕以死呜呼是果可与共事乎盖是卦阴虽寡方长于下阳虽众方消于上其势不容不遯茍迟疑不决以为犹可隠忍而未去他日噬脐悔必无及此九五之遯所以为嘉而非三四系好之可同也安宁郑士贞少游州序以气节自雄不能俯仰成化四年兼总云贵学政童公宾其贤能士贞握省符将行喟然叹曰人生贵适意耳安能仆仆为一级之计役吾心乎于是谢絶人事不复出以一觞一咏自娯名其所居之轩曰嘉遯闲寓景东请序于予予知士贞可与言者故悉其说以畀之然士贞本非遯乎其位盖亦轩中一谈助耳 

　　荷池燕逰序 

　　时有货一帽直五百金者故假此序微讽之 
　　景阳北距城十里有周氏荷池南距城三里有杨氏荷池时六月花盛开乃以是月辛未逰北池已卯逰南池是岁丁未二月予闻伯父和庵先生之丧不久又闻侄寅之丧持服抱戚数月简出至是始从诸君以逰无丝竹粉黛之娱维楫缗竿之适充然若有所得假捐是游可易珍珙誓不愿也今夫天下瓌竒古特不寻常多有之物恒聚于有力之家而残山剩水草木之姿冲澹之趣妙出天然可以乐乎其心者则多为幽雅之士所有焉夫有力之家求无不得欲无不遂岂山水草木冲澹之趣独不可以力购耶席其髙赀心志蛊惑崇尚侈靡则其日日而见之者如囓柹屑斩然无味漠乎其不相入矣幽雅之士亦岂以瓌竒古持不寻常多有之物为不贵哉其心曰非巨直不足以得之也非介福不足以享之也太羮玄酒味至薄也黄锺大吕声至希也天发乎酰鸡道存乎瓦甓无往不可乐也况水花健秀竞美君子吾得而对之犹假他物以为快乎噫古人有言玩物丧志则有力之家所聚是已目击道存则幽雅之士所有是已设有珍珙果可以易是游乎哉 

　　滕母寿诗序 

　　甚哉天人之际难言也唐子西苦诸说龃龉不协乃歴诋之而独申其喙以为祸福在天善恶在人二者不相为谋是则三才越有二道岂其然与信如其说则尧舜不帝汤文不王桀纣不灭嬴项不败而天地或几乎息矣岂其然与天者理而已矣作善降祥作不善降殃者理也间有善者不祸而殃恶者不灾而庆亦理也何则古今世变若是其无疆也含灵之类虽隶首复生殆不能以握算检括吾持类应之说必其万世脗协不爽毫丝岂理也哉今夫水其性则寒而有温汤其徳则润而有沃焦其功则载而有弱流多故也故物多则不齐貌多则不类而独于善恶殃庆之少僣者惑焉亦过矣吾尝赋政全齐所至柅车弭节问士之贤者礼于其庐今地官主政滕君危言乃其一焉往者逆竖専权尽取累朝约束纷更之滔天之恶擢髪难数而其折挫缙绅辄如山摧海倒屃赑莫支中朝逹官行役在外者皆过其门而不敢入于室家里闾视同障塞父子兄弟睨若路人而风俗败恶至是极矣危言掖人以吕柟榜进士拜今官念母垂白在东迎养京邸昕昏滫瀡心惮逺役会有迎合建议选贤代理逋欠者乃握内符董储呉会而重虞禁防惧逺就养卧不安枕者三阅月焉幸彼逆节既萌天子赫然震怒曽未崇朝遽为虀粉乃诏百司庶政悉遵旧章以行于是四方万国鳌抃嵩呼若蹈更生之域行役在外者得以室家相庆父子兄弟相见无嫌如病聋瞽偶值神医一旦骤覩天日之光聆语音之美有不自庆其再世耶于时危言行且竣事归朝重告其友人同官段君子辛曰我母行年七十秋仲下弦之既乃其悬帨辰也今虽踰期尚愿收拾羣玊播诸弦歌激越侑觞以为母寿某之愿也子辛曰诺乃为徧谒诸大夫矢诗若干而授简于吉俾序之予于二君亦以俅忝年榜窃号通家不敢辞焉夫重所闻而忽所见者众情也不以见闻为重轻而必概诸理者君子也如以目击近事明之向之所谓滔天之恶者今果安在耶所谓贤人君子过而礼于其庐者今不食其福耶以危言材识行检引而伸之则异日母子武髙级荣大封固有云兴水涌不假轻度之理谓天人不相为谋者信无取焉而职思其故惟理为无对耶 

　　送王秀才序 

　　士莫先于亲师取友不亲师则义理蔑闻而疑惑莫解不取友则闻见有限而过失弗知如是而欲成其徳业犹弃埏埴以陶而曰吾将成器利用也其克有济乎蒙士张生翀周生邦年并英妙志择师友会鴈门王生弁随侍乃翁倅郡于蒙翀邦一见异之窃相语曰王生器识不凡真可友也而弁亦莫逆于心乃相与为友居无何予友新安汪君从仁以监察御史出按陜西甘肃诸州坐纠中贵人不法落职经歴蒙化卫事既下车三子首师事之时宪宗皇帝登遐今皇帝嗣位诏自成化十一年已后朝臣匪坐赃私左迁者并进阶一级而从仁得先改知东莞县事以去予尚留郡适核边饷有事于蒙三子日侍馆下考问业益每进愈恭一日翀邦乗间请曰弁将就举太原归期告迫生辈欲留不可赋诗为别而蒙士工为诗者咸赓之愿先生一言序其首焉予旣识弁复重翀邦请乃欣然操笔为之夫以三子为友同师从仁则所师所友得其人矣然吾所谓师友岂诜诜孺儿利人穿凿之见浮靡之论可钓荣名而弋髙爵云乎哉将以求道而辨惑博其所未知规其所未善为吾徳业之资焉三子櫽括而思之其所师而友之者果惇于此欤抑否欤茍惇乎此则虽尽其所长犹有没齿鑚研不能得者其得以居固不忧其心无所用而克勤弗怠则爵禄之来将有不可得而辞矣弁为人谦恭乐易求学甚力他日必有成者而吾惧其未知古人亲师取友之说以为渔猎声利之资则误矣故有以告之亦所以为翀邦告也 

　　荣寿图诗序 

　　事有非智力所能与者必天与君所为也天者命所从出而君以造命为事命有固然智力何与焉彼荣辱寿夭命也而赏罚劝惩之典死生修短之期不悬于君与天与夫天髙不可企险不可升而君亦尊严若神出入警跸相臣而下非陛戟不得延见则其命于我者亦惟修身以俟之髙资秘计其能及乎然天之所以为天君之所以为君其命物固有道矣善则寿不善则夭天之道也善则荣不善则辱君之道也茍失此柄有智力者得以潜易其所为则不能命物反命于物而君焉不君天道亦岂端使然与我朝列圣继作以道命物与天为一观于静斋王先生为益信焉先生天性孝友甘贫力学宣庙时诏举贤良方正有司以先生应诏拜句容簿无何以父丧去位服阕改寿阳簿复以母丧去位于是杜门不复出一室萧然裕如也昔汉毛义为亲捧檄甚喜及亲殁力辞征辟不就先生用心与义无异义不失为汉佳士先生不为当代一善人乎善人固天之所佑而君天下者之所不弃也成化癸夘先生以子佐良弼公贵封大行司副宠锡褒命是岁先生年盖八十而良弼公适与宪庙钦赐楚王御祭礼仪得便道归省时弟佑以入粟补官杰亦以译字拜合门谒者八月四日乃先生诞辰征贤合婣迩遐毕集酒酣有客执爵扬言曰请为先生寿爰暨诸郎并膺宠泽照耀邦闾其荣矣乎先生之齿几阅甲子五百其寿矣乎寿命于天荣命于君非积善何以基之凡为先生子若孙者可不知所承乎先生称善良弼公以下皆再拜顿首曰谨奉教既而命工绘为是图用表一时盛事且诏末胤母忘祝规而作诗系于左方者凡若干人后数年良弼公转佥云南宪事俾吉序其颠简吉倅隶郡义勿敢辞夫天与君其命物亦有常矣人犹倦于为善者惮其逺也用是观之何逺之有而或未用其心者亦当少愧则是图也岂直可为先生子孙劝耶先生河南汝州人名本字逹道静齐其别号云 

　　褒孝录序 

　　易咸之九四曰憧憧往来朋从尔思夫咸以感为义而四为心象特与诸爻不伦宜所感孔博乃其量也今曰朋从尔思则匪其朋弗从而所及尚亦有限岂吾心固然之量乎盖天地间感应自然之机固不容已而所以为之者公无私也今夫万物生亦众矣而荣瘁开落各以其时若执契劵以较同异不爽毫髪以一气黙运所感无私故也天人一理如憧憧焉其能及逺乎楚雄太守邵公汝学湖南湘阴人少孤事母甚孝母殁庐墓三年感召灵异既而乡人列其行迹尤章章者数事牍告所司以闻事下大宗伯廉得其实请加旌表以劝臣子制曰可于是两都士夫竞为诗文转相传诵以作美谈而公亦擢第跻显途矣呜呼人患为善不力耳惧无闻乎公知共为子职余盖无容心也而上自天子下逮乡人莫不贤之甚至羽毛非族亦多异应其去朋从尔思逺甚则公之所以为感者可知而闻其风有不兴者其诸果由空桑而出也与公彚次诏旨始末及羣公所为传序诗歌裒成是录用以私其子孙郡寅江夏陈君大用辈见而说之请寿诸梓而征序于予故迹公之所以能感人者以与观者朂焉若其家世年劳政声徳望卓卓在人耳目且诸公言之详矣愚何容喙 

　　新刋晦庵诗畧序 

　　晦庵朱夫子感兴诸诗其自序有云皆切于日用之实故言亦近而易知愚窃受读而思焉其一章二章言天道阴阳之妙三章四章言人心得失之微五章至七章斥僣伪尊正统诸史之断例也八章原此心善恶之几而不可不飬其善九章明此心动静之别而不可不主乎静十章至十四章反复乎诚敬操存之说以终八章九章之意十五十六章辟异端也十七至十九章论古今教养之异欲人先事乎小学以收其放心养其徳性而必以敬为之地焉末章则言天道圣徳不在言语末务而学者不可不求诸心其示人之意切矣首尾千数百言细大不遗精粗毕具开合有渐变化无穷要其归无非使人操存省察不失其心以渐造乎髙明之域而巳所谓切于日用之实者此也其可忽诸他州刻本流布甚广而自滇已南独未多见予始来官遇谈诗者或与语及葢有未谙其为何物者耳噫自求口食而不知稻粱之味其欠缺不既多乎箧中偶有都宪海虞呉公所抄先生五言古诗一帙而特列是诗颠末事事之暇窃与录出欲俾传写以式郡士会卫使李君廷威购得良梓数尺且请锓刻以永其传予亦意传写有限不若刻本之徧博也故忻然从之又于其内谨择他诗近而易知似其自序感兴所言者若干首附录于左并登绣焉呜呼圣贤之诗与寻常骚墨之士得其一格足以博浅夫之鉴赏者不同姑以是编言之葢兼苏李之体制陶孟之风调韦栁之音节而其理趣则直与风雅正声相为表里非汉晋而下词人所及生乎其后不根于此而有能诗声者我不敢知也尚以众体篇什浩繁弗克逺致以公郡士为憾然求其切于日用之实则感兴诸作虽众体莫先焉学者于此沉吟涵泳有得于心则日用缓急先后之序与夫圣贤不得已而有言者必知其说则众体虽或不能徧观悉览恐亦非所汲汲者矣况附録诸篇亦足见其虽因一事而发无非发于性情止礼义之大槩而或者欲以一艺成名固亦无俟他求有以得其尺度矣僭不自量谬引其首以记锓椊之由如此 

　　读书录要语序 

　　河东薛文清公读书录及续录旧尝购而读之窃见先生察理之宻造道之深与夫立言之精切的确未尝不掩巻深嗟戚戚然以不得一及其门为恨既而废书奔走四方事与心违葢已十忘八九尤切病之至是复得是编于成都少府苍梧呉君献臣乃错举录内若干条萃为一帙名曰要语献臣自跋以为取其可以攻已之病而录之然则其间有可攻吉之病与夫人人之病者皆未之及考其续录格言虽有可攻献臣之病者所遗亦多矣姑即是帙观之多累数十言少止一二句髙不沦于空虚卑不溺于形器无非切于学者身心日用之实然则其书虽约读者固不得而少之况可攻献臣之病岂真不可攻乎吉与人人之病而人性果相逺耶粤自孔孟既殁道丧无传千有余年至宋程朱诸儒辈作真见允蹈毫分秒析而后斯道灿然复明于世自时厥后咸谓理学大明茍志于道无难矣愚窃以为不然三代而后义理之学固莫盛于宋而末学异学之盛亦无踰于宋者姑举一二言之如六一东坡之文元城了翁之禅皆可娯悦性情使人终身慕而不厌者也市多绮縠则布帛不售庖有粱肉则粳稃不炊然则士生宋后孜孜义理之学者宜亦不多见矣故后世闻而知之笃信不变者在元有许鲁斋在国朝有先生二人而已夫以上下二百余年仅见一二乃谓茍志于道无难者岂其然与今先生格言具在学者由此以求程朱之旨趣上溯孔孟之精微正犹泛舟长江因风举帆直趋于海乌有不至之理而往往沉溺他途虽有豪杰之材不能自拔其亦弗思甚矣夫末学非道犹不失为君子多能之资若夫元城了翁诸贤岂后学所敢轻议徒以禅氏宗旨终不得与于斯而近世名儒有负天下重望者即而叩之不过窃其遗绪以自珍秘至老且死莫觉其非其如先生何哉然则从事末学异学者举非先生之徒而尤为矛盾可斥者其惟异学也夫吉既得之手自抄录以授我宪长太原武君源洁君本先生乡人徧歴内外二台贞操雅望终始无玷葢闻先生之风而兴起焉者方病二录为岭南缺典及得是帙深许献臣用心之勤俾吉序之吉亦自念景仰先生有年矣安可力辞自取疎外乃敢忘其愚僭少加彚次厘为上中下三巻序而归之 

　　送夏方伯时雍进表赴京诗序 

　　人臣事君之道其要有三或入而位乎朝着或出而列于藩方夙夜孜孜乃心王室闻有善政则悱然色喜一覩阙遗静念深思寝食俱废或从容讽议黙弛潜张而浑然无迹曰爱君懐瑾握瑜坚固莫夺匪躬蹇蹇夷险以之曰犹未也古人耻其君不如尧舜予何独不然伊尹元圣邈矣莫追郑公岂欺我哉曰敬君岁事来庭骏奔万国玄纁圭璧照耀穹窿于时有严百辟鸣玉璆然罄折就位拥袍端笏拜舞中度班声殷雷弗载于伪曰尊君三者备而臣之伟节张矣曰忠然夷考三代已上则爱敬之诚纎微曲折靡不曲尽而尊君之体顾犹疎缓秦汉而下所以尊其君者益严益宻而爱敬之实肩乎三代名臣者可多见耶古之人祝其君之寿者尧时有华封人周宣时有召穆公齐桓时有麦丘邑人皆出于平居邂逅而不在其降诞之辰父母劬劳之日也李唐中叶纵侈无度玄宗始改诞辰为天长节令天下宴集休假三日敷天拜祝殆昉是乎后世踵而行之犹多作辍至胜国时遂着为令我朝因之岁时奔走天下诸侯舳舻相衔绵亘千里肩摩毂击如期毕集无敢后先以各效其区区祝愿之私者百数十余年无改也于戏休哉今上圣诞在无射月之廿四日前期浙江藩屛诸重臣谋循故事修贺典而方伯闗右夏公实挟册以行歴稽古训备载君臣之义者无如春秋观其书公观鱼于棠书卫州吁不书公子而僖伯石碏爱敬之风隠然书法之外者至今犹可想也首止之盟惟王世子殊会践土之盟特书天王狩于河阳而尊君之义固尤章章其间微词奥义葢多类此而公以春秋弋取制科髙第则其经术居然可征故扬歴中外二十余年权衡尺度操得其要而风度峻整人不敢干以私殆本乎经术以推行其道与他日入都崇阶与议大政亦惟是道推而行之则操纵予夺不假声色使天下之人阴受其赐而不知乃公责也若其偶因一事以行固非举动大节所闗而或因事以纳忠则公经术所存无往不以其道者亦可见矣濒行寅寀诸贤咸为诗道别命吉谬施覆绣之鞶 

　　慈闱荣省诗序 

　　不于其道而役于物者众人也故事快于心则喜不快于心则戚通畅宠艳则荣咈郁挫折则耻而人人辄窥其浅深矣于其道而不役于物者君子也故人之所荣我或耻之人所不荥我或安之而一喜一戚亦必谐于俗者鲜矣非哲人旁烛能知之乎孔子作春秋葢以是道示人故桓公得宋郜鼎纳于太庙厥心以为荣矣则特书成宋乱以讥之不登其所非荥也成公会晋侯于沙随拒而弗见厥心以为耻矣则特书不见公以直之不讳其所不必耻也降观汉晋诸贤知此道者毛义其不知者温峤与夫义以禄仕为荣峤以功业为荣峤似愈于义矣然义之捧檄而喜者徒以母在荣其所可荣也峤欲渡江不恤母命絶裾而行使翊戴典午旋复旧京犹将泚然怅怅以归而况间闗江表扶颠救败之不暇曽是以为荣乎其在今日若我年友莆阳彭君原岳乃知春秋之道荣其所可荣不荣其所不足荣焉君始以南京地官员外郎出佥臬宪奉勑统摄广右诸郡学政而母夫人垂白在堂不见且六年矣喜获归省以为荣一时士大夫与君善者因各矢诗荣之积成巨帙题曰慈闱荣省诗册而夏官主事潘君孔修序其首矣逮兹莅事忽忽复且六年报绩入觐而母夫人星然垂帔如昨复喜归省乃出是册示吉执爵言曰往自金陵归省孔修诸君为我荣之其言具在今又自是归省子将何以荣我吉既得之■然肃君持册而退翌日复于君曰国家设学徧天下而専莅其事者仅十有四人是谓清阶自非文儒酝藉言行兼徽者不入其选而君与焉则始陟是秩人固荣其来矣自予承乏用钺于兹闾阎弦诵之声绵接徼外而士知向方者滋炽其机固有在矣君乃幡然而起报政于朝佩衿傔从鹭振鸿渐环拥后先则今称是绩人亦荣其去矣君皆阔略视之曽不能以一发而始终所荣者将母之外了无异念此黄锺不协俚耳玄酒不渥朶頥殆非浅丈夫之所知也予何言然君行矣敢贡一言为祝舜大圣人孟子称之不过曰终身慕父母而巳自季世薄夫倡为忠孝难全之说识者固以为诟病也使庙堂嘉君之绩徙官中朝日觐天子之耿光其尚以畴昔之所喜者为心与其业秉是荣至四至三终弗替与其勿以忧国忘家为解与则论友于古斥峤隘义作舜徒号称当时有道之士者匪君伊谁吉虽菲甚他日尚能执笔从诸文士为君荣之不敢辞也君再拜曰谨受教用识左方以俟 

　　释铎南归诗序 

　　铎以释言识还职也归以南言叙入闽也古之人臣有为股肱耳目心膂者为舟楫霖雨曲蘖盐梅者为左右手为鱼水为长城为元龟为北斗为镜为宝者皆命于君也独吾夫子之为木铎则命于天其说昉于仪封人相见之一言夫教而振铎犹铸而鼔鞴天鼔万物而圣人之道垂教无穷天与圣人同功异用虽曰圣人以天为鞴可也然则作鞴为天作铎为圣后之人辄拟于铎无嫌抑又有说与譬诸蹄涔坳淖夫谁非水至于潴而为洞庭彭蠡沛而为江河滀而为海亦惟水耳乌得尃目海水而鄙蹄涔坳淖之属为非水耶吾夫子者万世之铎也今为国子师教胄子无愧者天下之铎也若典一邦一郡一邑之教而无愧则亦一邦一郡一邑之铎耳脱曰铎吾夫子专焉呜乎敢其诸谈水者知有海而不知有他非惑与三山陈君惟钦始策召荐剡中辛丑乙科分教绍兴临川二庠越九年操勲入觐擢典吾余教事今年秋秩满例得转阶为郎喟然叹曰吾年七十安能皓首为郎力请休致归闽门生桂秀姜珙辈及邑中士夫相厚善者咸赋诗为别彚成巨帙题曰释铎南归诗巻而属序于予予惟水不皆海然必止则鉴形流则润下可濯可湘而又力胜乎物乃真水耳师之靡圣亦必道化可以淑人博核可以待问风采可以厉俗声称可以垂后假不自铎而人铎之焉攸避计非出此虽日据髙座拥巍冠吁延多子而博造之吾未见其铎也予未深知陈君然观诸友诸生所以播诸篇什者有美无刺有思无斁意其或出于斯乎僣书诸首以俟知者考焉 

　　武縁李氏族谱后序 

　　按牒武縁之李居五鳯村者传说自象州徙来十世之外世次莫详焉自景会公至今仁和学谕白甫凡九世始有是乗盖先世知非其人不敢轻后世知重其事不敢废皆是也予厯官广右十有六年在郡则访诸邑之贤在藩臬则访诸郡之贤白甫徃来予怀乆矣今谪两浙监适当白甫典教在邑早晩过从相得甚欢而白甫端重不茍诡随予益贤之白甫名璧始以进士乙科署教兰溪时业已谱其世次本末可知者诸邑名儒大司成章公序其首简而虚其左牍以俟至是属诸子焉夫邦君诸侯思守其国卿士师尹思守其家古今一道也然国而非史则建革离合莫之纪本支疏戚莫之明理乱安危莫之格否臧邪正莫之分而国非其国矣家无谱乗往往源流未逺而不谙其祖考之名情服未尽而不识其宗人之面终身为善而卒与草木同腐朽终身为不善而卒与泡影同澌灭维家之则岂固然哉予见世之好事者于文于绘于诗于琴于奕以至摄生烹饪之冝卉木莳植之法意见所及輙与谱之而独于其家乗缺焉每窃谓其不知类巳然则今之维家有则而不可不谓知类者不在白甫辈耶夫谱乗之设西京而上虽有无不可知然观国语史记诸书所载上古帝王世次甚详及礼家所记大小宗法系之以姓而弗别缀之以食而弗殊则皆谱乗之权舆也晋宋而下诸臣之家竞以门阀相髙而其君亦且为之区分等级着为典训则当时盖以谱乗为重犹有古人宗法遗意而近世则并是亦为稀阔事焉予往岁之官山东便谒桑梓念及乎斯深病旧谱疏野无观爰集诸宗有识者博加搜访竟不得其详实而止白甫之请所以感发予心者殆无涯津也于戏今人曰姑徐徐者率古人之所汲汲而徧交当世之士欲求超然逺览惟古是程者舍白甫吾谁与归 

　　佛学论 

　　或问传称宋侍讲吕公原明从髙僧宗本修颙辈逰尽究其道然后知佛之道与吾圣人合信乎予应之曰不然佛之道与吾圣人之道一正一邪一真一伪一是一非犹熏莸氷炭之相反不可得而合焉此原明所以为原明虽亦与二程诸公逰终不能入尧舜之道也曰敢问其所以相反如此何也曰圣人之道以理义为宗佛氏之道以空寂为主惟其以理义为宗故流行于身心动静之间昭著于父子君臣之际充周乎万事万物之表无非是理一以贯之而已及其至也与天地相叅而无问焉惟其以空寂为主故畔弃其君亲絶灭其种类灭割其体肤以求所谓空者而守之推其极也与禽兽同归而后已焉此其相反之大概也曰佛氏所谓直指人心见性成佛言性言心似与圣人之道亦有合焉者曰韩子有言彼所谓道道其所道非吾所谓道也彼所谓徳徳其所徳非吾所谓徳也则其心性之说盖亦自指其井底一方之见而言耳与吾圣人全体大用之道乌可同年语哉且吾之所谓心者合虚灵知觉之郛廓大本逹道之领袖而言性则人心所具之理天命之本然也非格物致知不能知其说非成巳成物不能尽其量佛氏一切扫除以事空寂乃欲谬为大言以欺人曰指心见性有是理乎然其为道主于坚拒其外固守其中此心不为事物所累久而虚明则死生祸福或能前知遂自以为有见盖未免指其形而下者以为形而上者岂真有所见哉使其真有所见则于仁义之道亦必畧知其大要何忍畔弃其君亲毅然不返如此曰佛氏固无所见然其道以固守其中为主不亦近于敬以直内之说乎曰敬以直内者涵养天理之本然有广大寛平之意无偏狭固滞之病应事之体也固守其中者収敛知觉而不用有偏狭固滞之病无广大寛平之意絶物之方也此正其似是而非易以惑人者可不深察而痛逺之乎曰原明溺于佛学如此然其习静之功虽惊恐颠沛未尝少动甞过山阳渡桥桥坏舆人坠水公安坐舆中神色自若此其恐惧不萌于心所养不既深乎曰是则固守其中者有以尸之所以为佛学也临深登危当谨于始俾勿汔济濡其尾可也不幸骤丁其变躯命陨越之可忧仆隶颠隮之可悯乌得无惧有所养者特不至于乱耳此而不惧则七情乃无用之物临丧可以不哀临乐可以不乐凡百应接心如死灰稿木寂然无事岂人之所冝为乎曰然则大学言心有所恐惧则不得其正何也曰有所云者以其不当有而有之为言耳若其可怒而怒可惧而惧乃天理当然之则心之所以得其正也茍当怒不怒当惧不惧是亦不得其正与不当有而有之者何以异程子所谓昔之惑人也乗其迷暗今之入人也因其髙明其亦有为而发与曰然则原明可谓尽佛之道者矣曰原明得佛之精而弃其粗者也使兼精粗而尽之则鸟言卉服之徒一律耳何足论焉曰原明忠孝之徳正直之风无愧古人其得于佛者似不可少曰此其得于父兄师友熏陶渐染之力非得于佛也使佛有足道可以淑人则其罪亦差薄而好之者未为甚失乌得以是议原明哉 

　　豫让论 

　　致堂管见称豫让报雠赵襄子乃无所为而为之可谓义士其说是巳惜让于国士之道犹有可议者焉所贵乎国士者以道事君俾立于无过之地上也不幸而有过则谏谏而不聴则去次也不然能以身为国家轻重夷险一节死生以之如宋孔父仇牧之所为者又其次也智伯以国士遇让亦可谓知人而能下士者矣是岂不可与有言耶一旦无故求地于三晋韩魏割地以畀之乃啖以利而骄其志非其本心襄子拒而不与所执亦必有辞未可图也夫以是非言之立国有疆无故求割人之地者非也求而不与遂称兵以戕其国都危其宗社尤不可也以利害言之挟其所以啖我者以攻执辞拒敌之人彼阴与合从堕其计中必矣斯二者独不可言与言而不聴则去之可也茍不忍去以身殉国智氏死则死之亡则亡之亦可也让诚国士计不闻其出此何与独于国亡君死之后区区以图杀襄子为事万一事济亦何益于国家成败之算而况不济耶且捐躯以报其主于既灭之后孰与竭节以活其国于未亡之前乎君人者患不能知人与下士耳智氏能之忽焉沈其宗而不血食则贤者无益于人国信矣乌得专罪其不君耶故让于报雠之义可谓尽矣而国士之称恐亦不能无愧焉不然岂其报雠于既諌而去之之后史失其传耶否则国疵二子之不若也让之贤疑不止诸此 

　　齐居四箴（并序） 

　　余于郡斋以南右一室为燕寝之所或终日不接一客不应一事则偃仰其间以至夕尔呜呼人之一心其存亡出入之机微显安危之本恒因有用无用以为消长而巳故孔子讥饱食终日无所用心曽博奕者之不如也圣人为人之意深切如此然心之无用者固不可名为有用而不察其所以为用之实者亦不可彼管商申韩仪秦杨墨佛老之徒各奋其能各敷其说以成其名岂其心无所用与盖事不师乎圣贤道不由于中正则其所以为用者不免邪滛偏辟流荡空无之失故其所为虽有一二小节可观要而言之终必至于害伦理伤教化又不止无所用心者之足以自贼其躬而巳焉予为此惧乃于事事之暇窃取圣贤所以教人为已修身之实设为四箴寘诸座右以自警焉先之以慎独者以隐微幽独之中人所易忽于此不谨则余无足观故操存省察不可少有一息间断必使本原澄澈念虑精纯而俯仰动静之间可以质诸神明而无愧焉谨独而不穷理则昏昧罔觉何以究乎义理精微之极圣经贤传熟读精思必欲会其归而后已此穷理之要也穷理而不改过则因循苟且何以造乎髙大光明之域规矩凖绳较度亲切必欲循其则而后巳此改过之征也三者既备不以仁为归宿之地譬诸行者之不求至其家射者之不求中其鹄虽有敝车竭镞之劳复何益哉故其心必以是为标的而其所以求之之方则亦不过即是三者而力为之谨终惟始不厌不弃虽未见其推行之迹泽物之功庶几志之所至气必至焉而仁之为道殆亦不甚逺矣苟弃此不务游情于髙逺幽深之境以为必如是而后仁则其日用之间无所持循据守以为用力之地流而为弊将有不可胜言者果圣贤教人求仁之道乎此四者予斋居窃有志焉者也惧其心之无用必欲其有用者此也惧其心虽有用或至于差失必欲趋于中正不至于差失者亦此也 

　　慎独箴 

　　心曰天君性曰天命有显有微有动有静一念苟逸君失其职终日惺惺命乃流行奥突之内帷簿之阴勿谓何伤有赫其临帷簿之阴奥突之内有赫其临毋尔或怠 

　　穷理箴 

　　知崇效天礼卑法地匪崇第卑斯贼乎义断简残编微辞奥旨欲得于心须静专耳贤哉先哲辨析两门致知格物博洽多闻所入既殊所造斯异士希贤兮毋苟诵记 

　　改过箴 

　　不知不可既眇既跛不可而知犹吝改为圣哲同归昏狂是究毫厘之差千里之谬言发乎心行由内作违道拂经伊谁之责辨之于早力去勿疑颜氏之子实维我师 

　　求仁箴 

　　其体寂兮浑浑无迹其用神兮万物同春人为三才良以尔故蟊贼内讧诞为尔蠧仗此威灵驱彼蟊贼居厥广居宅厥安宅顾兹能事曷克庶几干干匪懈以固乃基 

　　省斋铭 

　　人生两间气均理敌作圣作狂厥道奚廸圣由克念非省何其罔念则狂不省之为麒麟犬羊泰华培塿邈矣不侔惟省与否省乎省乎适道之舆呜呼吾人敢不省诸义理孔微纲常甚重不省则昏体用兼瘲言出诸口行作于躬不省则妄枢机曷崇绳巳有律以省为室应物不差以省为家民怀其徳以省为宅神罔怨恫以省为宫根于存养行于敬义是究是图本末具备游目孔庭参乎大贤从事于斯不敢忽焉愚意三省亦凡例耳岂其外此不复有以士当希贤勿谓不任事曽之事心曽之心何有何无孰失孰得从容涵泳力求必革曽不遐只孔可企只呜呼省哉勿弃惰只 

　　祭陈白沙文 

　　惟斯道之浑浑兮亘万古而长存作天地之桢干兮固兼统乎化元抱浑仑而为生兮匪斯人其孰可言秉灵睿以独照兮乃飘飘乎絶尘而奔卓伊姚于隆古兮仰象尼之独尊嗟神霄之九万兮见孤鳯之翔骞逮邹舆而脱其輹兮世彛处乎覆盆目不睹乎两曜兮徒置喙于多门竞荣腴于华叶兮业巳丧其本根何有宋之多贤兮为吾道而招魂沛伊闽之浩浩兮浚昆仑之大源遭妖氛而涸絶兮圣人作而再见奔浑台海河东各有其人兮功业炳耀乎乾坤若蹈巢许之髙躅兮越有康斋之可论公实亲炙其门兮始几废乎眠餐既宅心于超旷兮痛自撤其樊垣希神工之大巧兮斧凿冺其无痕憎俗儒之固滞兮枉徒弊乎忧烦谓直截径捷可造至域兮犹驾车而理辕此心神化妙不可测兮固存存在所必敦超然离乎言说兮鄙百氏之澜翻惟黙会于神域兮庶一静制乎百喧发列光于沉几兮迈气岸于黝贲我始拜公于京阙兮茫然风影之莫扪继楫江门而陟玉台兮树乐事之旟旛岂袭风韵于尧夫兮嘘冷灰而重温恶鼻祖之遄迈兮仍克肖而有孙毕竟异其门途兮各附托于真原摆陈踪而脱落兮羗引臂而无援维众妙之囷庾兮与天巧而为屯傍炎海而独立兮薄云梦之可吞骑列星而直上兮叩天地之重阍逖陈词而跽吊兮酌暮潮以为樽呜呼哀哉尚飨 

　　东台赋（并序） 

　　古者诸侯建时台于国内所以望氛祲察灾祥时观游节劳逸也楚雄旧未有台弘治戊申太守长沙邵公汝学始筑于府治东偏法古制也既成考之吉适与会故喜而为之赋其词曰 
　　帝登极而改元振威灵于四海泛九鼎而不埃免蒸黎于冻馁窜凶徒于四裔更政柄于元恺合臣工而一心钦乃司而不怠虽蛮夷与羌貊咸视易而聴改矧内郡之得贤祇六徳而亮采冝有邦其康乂变鲋辙为鲸汇稽侯度于往昔应筑台而眺望慨前日之未遑当引躬而自譲彼云物之妖祥与歳年之上下不先事而登察俾我民其安仗亦爰契于我龟乃鸠工而募匠切山谷于空洞泛巨柟于髙浪基巩固而不揺制轩敞而靡障跨修楣之偃蹇屹列楹之肮脏施栏槛以旁围辟户牗而相向薄丹黝以为饰捐众彩之冗长厥惟六月工告讫功于是振鸣玉系逰骢蹑层阶凌太空相与嬉逰乎其上焉于时风微日暄众态焕烂山川表里呀呷续断萦带漭瀁通切霄汉禽鱼上下可罾可弹丰草茂树布列茵幔固斯台之达观也彼其阛阓若领袖郊垧若裾衱鸡犬相闻烟火相接檐榱陇畆比次妥帖耔者浚者锻者斵者贩者粥者扈者养者纷错旁午态度参涉挥汗益流举袂隐堞分途析径各有攸业故田毛庭硕井饮渫冽珎卉异植磊磈嶻■〈山上臬下〉权度审而辇负并廐围充而釡鬵洁烽火烟消暴客迹灭不为西南一名区乎嗟夫肥鱼之渊网罟必疎众兽之野弦镞必敝则威楚之民得以自鞠自利优逰以生死者固有由矣而端处益初利用大作其情益有不容巳者此郡民所以不怨而台之所以成也若夫升髙以望逺念稼穑之艰难悯茕嫠之凋瘁则作台者亦岂直为登临候望计哉酒阑薄暮闻有击节歌者曰田有粟兮里有桑匪东台兮奚所望呜呼东台兮惠我无疆俯而聴之烟水岩壑莫辨其处 

　　登楼赋 

　　知景东府事陶君作楼甚壮丽余窃伤之为赋此 
　　粤有楼兮江干势逺翔兮清寒侈丹黟兮焕熳欲絜之兮无端跨曲楣兮辛夷洞雕棂兮木兰参两翼兮丕宻缭周垣兮孔安聊隔江兮延伫觉心绪兮茫漫何众巧兮毕集匪奚斯兮即般傍睨兮伏兽仰视兮飞翰锦缯烂兮春野金石奏兮夜湍瑶桢兮偃蹇玉峯兮■〈山赞〉岏争变化兮云气迭亏盈兮月团固冝望海天而舒啸穷造化以流观若其组縠貂珰赤芾葱珩姱姬婵媛翠被珠缨文狸赤豹馨鼎腻铛繁音激越缓舞经营意虽平原信陵得志当时穷极奉养而不顾者殆不能过夫贵贱异等苦乐同情古今之通义也马在野而廐空鱼依渚而渊静物理可推计也升髙以鉴逺处显以察幽目力之所易也方其厯阶逦陟挤牖凝眺秋毫莫遯肤寸毕照环四境于迩遐罗百众于先后休祥殃庆呼吸可召岂假权力于人事济与否非已所能必哉彼遗黎聩聩奚翅犬鸡曰东而东曰西而西匪泽斯究生途革迷■〈备，代亻〉跚蹩躠辗转沟溪人心茍活宁莫惨凄嗟夫自秦罢侯置守而子民之责萃诸其躬使柄乃事宅乃居不节其物以体其心则其所富皆厉众以独娯也为民父母岂其情与 

　　槐叶三春赋 

　　何青阳之奄忽兮慨潜履乎初赤念众芳之改度兮列彩殒于深碧心悁悁而不快兮悼欢赏于畴昔廓深巷之窈窕兮聊弭节而容与歴杰屋之峥嵘兮旷流盼乎何许侈松桧之繁蒨兮薜荔介乎蘅芷主人降而导我兮延入一室萃恠石于中庭兮嘉卉杰出曰仗此以为娯兮期尽欢乎今日信孤根之深固兮挺拔羣之奇丽众叶竞而凝滑兮贯琉璃于鲜翠终比宻而不乱兮悦纎巧之若缀依尺梢之短小兮寜假借乎形势虽剡棘而不刺兮似喜钝而疾鋭灿夭葩之皎皎兮有一而不二也（时止一花）炳祥曦而濯灵雨兮荷乾坤之为赐也淡姱美而去幼妙兮惧彰誉乎俗客顾清徳之内腴兮岂顽夫之能测絶纎埃之黕点兮类不瑕之佳琰抑无愧于幽独兮喜声价之収敛伊托根之得所兮亦奚择乎夷险何龙麝之累荐兮袭冉冉之幽馥虽俦匹之稀少兮泽兰映乎甘菊抗志节而匪卑兮胡隐约而潜伏我始见而未识兮庸黙会于心腹主人告我嘉名兮槐叶三春布瑶席而挥羽触兮偕我令人摈毺而不御兮席草为裀衣綷縩而有声兮好风旋于左右坚所对而不移兮镇相忘乎旦昼嗟阴阳之摩荡兮一寒一暑亦曷测其机缄兮万物斯覩尔何产于絶域兮罔即中土前不书乎本草兮后不入乎花谱饱瘴烟之腥秽兮厥心独苦将天命之不违兮抑自便于静处乱曰秉孤洁而独笑兮似立异也众方骋乎浮艳兮则胥忘也羗守一而无悔兮亦固有其义也 

　　三寿赋（并序） 

　　成化丙午冬十有二月云南佥宪西川刘公有事镇沅甲午次景东语吉曰二亲年垂七十偕老在堂旧官刑曹蒙推恩封为秋官郎及安人近辱太子太傅黔国公命工绘图博集经传所载寿意古迹二十四事为赠好事者以为美观也其赋焉吉曰谨奉教退而思之公严君并跻无疆之筭是图亦垂不朽之具也诗曰三寿作朋不亦近似之乎作三寿赋 
　　岁既云暮日之昃矣暝色苍苍亘南北矣予方脱冠解带以遂向晦入宴之谋感万物之兴废同水上之浮沤羡无何有之乡思托鹤背而嬉逰乃歌曰彼美之人兮天一方纫兰以为佩兮裂芰为裳后天不老兮凋三光客闻之折扄而入长揖而笑曰何异间者之言耶子尝辟方家引年之说诵庄生齐物之篇谓有形必毁乃理数之必然天地且不能逃况勤劳百态以有生乌能假方术以延年弃此不顾又何羡焉时微月方生幽蛩切切乃指以诘客曰若知其为命乎屈伸不如尺蠖结构不如蟏蛸物之至微者也然能择地而栖因时而鸣去寒即暖避险趋宁岂其心有所主而智有所明耶一气机所感尔故物以气感人以心感穷天地亘古今不能外也不察其机而执一言以为则犹拙匠不度材长短徒取必于手中尺度岂理也哉客领而退予乃就寐则闻鹤唳九霄风披万草杳杳乎如歴清都而登蓬岛越有二人身膺天宠足蹑灵籁翳鳯骖鸾儵旋忽迈饥飡玉屑渴饮沆瀣蜉蝣乎众生顷刻乎百代以无为为郛廓以有象为芥蔕其所操者金籖玉叶卿云缦逥香霞沦浃数稽三八年歴浩刼顷之废书以歌曰采松花兮斸狶苓申旦以往兮薄莫不盈徒劳尔形兮鸟有乎长生其徒和之曰执龙虎兮攫乌兎其用孔神兮岂自然之故又歌曰出无兮入有凭太虚兮以为扄牖手执兮丹青笑彭咸兮不久歌毕大笑予遂惊觉乃一梦也 

　　金山图赋 

　　为卫使李廷威作 
　　忆往昨之登进兮撰余辔而北征揽呉山之秀色兮歴京口之坚城况楼舡而济江兮萃三五之豪英度中流而击楫兮凭浩歌以宣情声壮烈而愤激兮轧金铁之铿鸣何岷川之东注兮越千里而奔砰沛纲纪乎南国兮势趋海而益惊蹴髙浪于云际兮类疾电之震轰嗟日月之■〈欺〉荡兮恐隳突而损明舞天呉于望洋兮睒雄虺之骈睛若有峯其天琢兮絶横流而兀撑奇标配乎砥碣兮职供奉于岛瀛上有呦呦之鸣鹿兮下有掉尾之修鲸耸台殿于中天兮列圜抱之瑶桢彼裂缁其几何兮以事佛而为名扼东吴之喉舌兮窟亡命之髠黥安得籍而壁之兮足遏贼舰之纵横昔鸟珠之南侵兮提千万之胜兵伟咸安之忠勇兮以孤军而抗衡虽大功之不就兮敌几踣而复生窃为咸安画计兮冝示弱而潜形伏精鋭于山北兮及瓜步之前汀俾偃旗而仆鼓兮似无备之空舲诱半渡而夹击兮纵巨舸而凭陵彼腹背之受敌兮将进退而无冯期乌珠之成擒兮信王业之中兴使咸安其再兴兮或是策之见聴事有旷世而相感兮非中机会其焉征慨兹行之既久兮犹梦想而嗟称偶披图而展翫兮疑胜界之重轻踔风帆于近逺兮澹村落于窈冥石半浮而磈硊兮山参列而岭嵤客何多而扰扰兮居何侈而绣楹即风景而不异兮嘉匠史之经营按旧逰于咫尺兮心踊跃而靡宁聊寄怀于颠末兮借辉灼于丹青 

　　古城集巻四 

　　●钦定四库全书 

　　古城集巻五 

　　（明）张吉 撰 

　　○五言古 

　　读石斋先生送苏内翰伯诚诗欲和不能别赋古体一章 

　　为赠沧江雨初歇霁我西归艇醉把石翁诗长吟觉心醒起看西樵月光与秋空迥忽听鸾鹤声飞缘彩云影望之不可见倚棹空引领 

　　送都宪闵公赴任南京大司冦 

　　庙堂经大犹边政患专恣开府叅重臣稽谋古三事缅惟贞宪度百责固攸萃冰炭一满怀谈笑成猜忌撩蛇遭毒螫往躅吁可惴我公来何迟德量难窥觊呀然包众荒沧海论深邃毕挟所弛张从容归大义三年白羽扇妥帖当箧笥君王念苏公邦禁更所寄错落岭海间口碑纷莫记作诗歌道傍庶彻观风使 

　　风泉阁 

　　我爱项子居翚飞翔太虚清飙激幽涧四听皆笙竽娯人靡昕夕万镜喧中寂洞然见真吾了了归无极 

　　游寳莲寺 

　　宦情乖素抱人事困骚屑偶忆尘外踪逍遥此弭节寒僧导迷径日出烟霏灭众窽罂缶繁羣峯剑铓列狺狺竹间犬吠久声欲絶端坐意有余静言心自悦髙朋讲黄唐俗累袪蠓蠛沿林趁潇爽傍日怡暄热积水纷有禽乔松不知雪天清羣动息野旷游氛竭不蜕淖濯中何由驱蹇劣情真悲旧想景定痛前辙轻举逐云浮靓容辉井渫野芳寒更赊随意堪采襭采之欲遗谁佳人在岩穴红颜钓沧海风浪多潎洌冉冉薄暮年妍媸混区别临风把萧艾叹息同销歇 

　　与王永锡廖敷锡同游三洲岩 

　　仙岩渺何许宛在碧岑间我来不惮逺鼓枻湘水湾亦有同舟客荧荧俱妙颜舎舟入岩际岩溜方潺潺探幽动野癖窥罅讶天悭云深隠白日薄寒侵蒯菅时见空洞表悠悠鸾鹤还安知峡山里吏隠非真闲芳筵湛清酤代舞秉长蕳苍壁多往躅跻陵忘险艰更闻有仙客炼形依此山去来骑苍鹿飘忽难追攀我欲见此客敢辞捐佩环再拜问至诀永超生死闗 

　　舟中读谢鸣治先生所作伊洛渊源续录序文其间有曰自是以来犹有窃吾道之名以用于昏浊之世借儒者之言以葢其佛老之真呜呼先生之言葢有所指我知之矣然先生既引而不发愚亦安敢明言聊布短章以诵其志 

　　吾道作配者阴阳与柔刚勲华昔继作四海蒙休光鸿猷垂万世象尼独彰彰孟轲氏既没欲济嗟无航世儒味糟粕醉梦纷几场坠绪竟莫寻千载空彷徨卓哉程夫子挺生伊洛傍遗经究终始邹鲁风再扬珍重紫阳翁肆力为尤强斯文旧正印截截归大方奈何百岁下通途忽榛荒伪儒事粉饰周身袭逢章秉圭立朝廷那惜正风亡低心拜二氏正邪一秕穅谢丈上蔡流指摘中膏盲舟中偶披阅雅志薄云翔欲仗镆鎁铦为君诛彼狂 

　　新秋登飞来寺阁有怀祁致和 

　　登登如来阁秋色净如洗倾耳无余声幽泉鸣不已尘心笑刋落静憩花树底花开不在巅花落不在趾真空本无迹儿女浪悲喜恰恰枝上莺忽添三两声思君不可见望望海云生 

　　蒙庵诗 

　　周王自东迁龙虎争啖噬万国交锋铦流血奔川逝皇天为低昻四海看轩轾强嬴下崤函骈首就烹殪是时智谋士举策无遗秘投足重于山奋舌长如臂败亡竟无救何贵称材技掩巻忽长嗟扬汤难止沸士茍丁其间医国抱宏志若复甘弃捐苍生何所恃请焚诸方书拜领名庵意 

　　游勾漏洞（洞在北流相傅葛洪炼丹之处） 

　　涓涓丘中溜寂寂岩下烧嵓扉敞今古叅错垂万窍往稽诸洞天浮世岂同调安知红尘里搜抉得雄峭涉江褰我裳昨喜望都峤竒观复今日丛冗奋孤啸曽闻稚川翁皓首慕虚玅乞令此炼丹遗生脱悲吊我携两将军深讨逐羣爝石骨冷难嘘寒潭深不钓空余旧床底尚有碧砂料一醉不愿余旋车逐残照 

　　会庆寺饯别呉献臣赴顺德令 

　　山房閴静久荒草过人头我今持一尊送君东海游东海未云逺君情何悠悠结交结知己气味贵相投丈夫较分量天地本同流羣儿弄骚墨开口笑伊周伊周亦何损末俗吁可忧昨得王户曹（户部主事王鸿儒献臣数称之）誉之不容休明当解缆去还忆此地不愿言树根本好向卑近求 

　　葵庵诗 

　　此葵公所植艶艳涌红云葵心知向日公心知奉君君恩无畔岸日色有朝昏若把葵心比公心深几分 

　　阳江馆中 

　　酒酣拂孤枕夜久风色定荒哉澒洞声似撼坤舆劲初惊我幽梦败壁看破镜再听转凄凉愀然忧思并黄徒既烹灭絶塞钲鼓静何地吹战尘喧呼犹响应是时孟冬节木脱江流净岂有殷其雷行空布春令得非洞庭乐音荡烟涛瞑无乃上党车轰輵千辆并我今困炎海何自入吾听辗转不可明朱栏聊起凭潮鸡满邻壁一笑寒空莹 

　　阳春馆中 

　　寂寥古春州环堞依列岫森严类卓锥妥帖如伏兽厉气一滃渤亭午失清昼猛汉掩袂过肥男堪一痩敛襟思往昨见说即眉皱孰知漂流人山谷几辐辏见我骑马来奔波拥先后相公请下马听我陈哀疚厥茅虽可诛厥壤虽可耨其如氛祲多一疾辄无救老妻委沟壑洒血空满袖跳出鬼门闗残生幸脱漏哀哉胡不归蹇兎避搜狩逆顺多门途（东广有逆差顺差之别）诛求苦难售众官树声誉割剥戒迟后试用此情推造心何太缪 

　　新兴馆中 

　　忆昨岁庚戌提兵顿兹境铁马嘶长空踏断云雷顶（云稠思雷俱新兴山名）长鲸肆诛翦折首投烹鼎仗剑指东隅气吞沧海猛笙歌集丰屋野店无宵警临流濯长缨笑逐遨嬉请空门力舂者天地夸同永卷旗入苍烟幽讨期一逞鹊惊藤子落鹤没松烟迥修坂絶遗迹寂寞春云冷沉檀爇孤殿空遶百金铤（铸像也）即今三载余飘忽须臾顷壮士悲战袍残僧恋灯影百年一惊电流俗浪驱骋白日照我庭长吟醉还醒泰山与蝉翼轻重忘差等 

　　登梧州玉皇阁 

　　双川发何许源逺难寻度宛入郡城南并持归大壑桂林与象郡西望遥叅错溟海环其东岛夷兼附薄要冲扼两广机■〈艹舌〉旋掌握中丞建羽旗元帅张油幕剧贼累猖獗笑谈成掎角真分当宁忧岂直増锁钥兵家据形便国计专委托赫赫观军容沦胥丧河朔因循昧殷鉴何日当改作非职敢抗言临风凭髙阁 

　　呉献臣邀饮梧州冰井寺因游吕仙祠 

　　呉侯好事者饮我漫泉亭漫郎不复作泉水空泠泠汲引资潄涤尘心嗟顿惺心惺觉超诣渐与上禅并客飱金光草千载游青冥遗踪堪一访披草入云汀 

　　行台种竹诗答林见素子 

　　此君美多仪苍玉何错落竦立天地间盘据有根脚轩皇俾厥祖听凤鸣阿阁后贡三邦来神禹亲采度亦惟睿圣公文彩相照灼国士歌长风繁星动寥廓公徂日已逺道降日已薄典午三四儿醟昏媚狂药贞姿久污蔑荡涤待公作溔溔湖水东清阴散葵藿邦人困利涉恃此为大笮蜿蜒蟠中皋舒巻恁寛绰感叹二仪中融风载销铄盍作吹参差广庭谐舜乐 

　　桂林 

　　古桂丛生处严城画角秋岚烟铄肤骨仗剑倦登游旱甚米价踊一饱愧易谋所忻冦盗宁稍见疮痍瘳夜半宿僧阁露冷风飕飕揽衣起彷徨一水当槛流琮琤触鸣玉静听声转幽忆昨隘世网江湖纷百忧孤吟对寥廓四顾更添愁有客听我吟问我竹扉头燕歌类慷慨楚声多怨尤非燕亦非楚胡然今夕讴谢客掩扉卧烈鼾撼重楼天明起饭客别客下全州 

　　望岳 

　　湘水澹寒波幽怀任孤艇迢迢望衡岳坚坐移光景中天跨遥岑弭节诸曜骋薄海詟威灵全荆破声影壮哉七十峯岂即非仙境气侔鹑火烈功配炎曦炳圭璧走皇王乾坤一何永我行尚峯阴我志超絶顶云深石道险叹息空引领 

　　易庵诗 

　　艰哉念大难翥空翙轻翰易易真容易曳踵旋平地抑有易而难请舒眉睫观亦复难而易浑河寸胶利难易固多门众议久喧喧君今据其易诸难无足论惑我方在兹再拜叩灵龟一雨复一霁何以决我疑委心坐清夜江月冷相随对影忽两忘茫然歌此诗 

　　次韵桑民怿和晦庵先生读道书 

　　地幽人自罕境寂心转虚移床傍松影卧看黄老书一息嘘吸间氤氲妙无余孤云共来往岂复形迹拘秾纎多异患澹泊有真娯缥缈空中鹤一举当何如 
　　瞢腾慊春睡恍惚梦沧洲袅袅吹玉笙安期羡门流十方藏粟粒千岁为春秋厌见风埃里谈谐方谬悠 
　　迢迢崆峒客侈袂飘寒凉寳气验黄白玉英屑玄苍出入驭鸾鹤俄顷周八方安知有竒占得朋湘水乡 
　　曾闻穉川翁辛苦了玄道逺游熯飞龙端居歇芳草允矣周三光后天长不老我欲问至诀孤琴候秋杪 
　　金丹浴何处仙掌露清凄一粒试鸡犬便与丹霄期亭亭瑶台月千古照妍姿得一靡销毁了了不容思 
　　衰周漆园吏去矣不复还放浪多寓言流落天地间妖姬惜玄鬓荡子悲頺颜杯酒际埋地朗吟对云山 

　　读王黄门所赠诗有感而作效子美赠苏涣体 

　　皎皎白面郎三年骑介马磨刀厚石裂纵■〈古〉苍径赭猛虎忍孤豚前却难即舎疚心痛残喘独宿在霜野孤烛耀黄埃腥然一寒灺誓捐蝼蚁躯奉答主恩者筹略毕敷舒变更赖陶冶飘飘金石声偶坠辕门下一唱散鬼魅三军悉樽斚却怪髙将军敢嗔文墨假 

　　与原善话旧 

　　天寒羣壑幽客散四壁静跻攀肯堂余捕逐而翁影汨汨伊闽波沿流固知迥王明梗时福辛苦叹修井土苴把余馨金珠犹厌秉可堪泪交堕不见论思永先生旧锥囊举世看脱颕虓虎困耽耽三年恶声屏古来设机穽天视髙自炳变故等冻炎其如我心整至今发如漆遐毂念方骋 

　　弋阳赠郑梦龄 

　　二仪森万有错杂难比同穷通与得丧孰匪真宰功达人会其理委志顺鸿蒙我昨坐狂悖苦词腾上穹幸寛鈇鍎威甘逐夷僰风察卒事驱追严程敢从容朝命知谓何祸恐不测中亲朋断踪迹音贶亦罕通我公独无畏朂我全始终别筵炳明烛髙谈动帘栊众口陈利害哆然竞西东公曰是有命心安貌怡融忽忽十三载蛮花看屡红公当方面寄勲业何崇崇疾驱无后先独复乖崖翁宠光耀川蜀金空亘长虹北风振霜叶槭槭堕我篷一系拜公毕抚心载忡忡念昔执别初那卜今再逢离合固前定多计讵为工 

　　敝帚篇 

　　敝帚复敝帚形模真老丑短如竫人躯髠如季孙首瓦砾笑摧残髑髅嘲腐朽南箕舌尚在奈隔屈伸肘忆昨溪谷间丰茸迷左右嘉卉作芳邻庭柯为直友岁年徒冉冉寂寞甘自守主人偶甄收束缚聨八九提携入门庭光彩射铛臼张乐娱大宾椎牛祝黄耉匪予莫先发次第及登卣每阚曜灵升徂寅方絶丑主人髪未栉顾我己入手穉子亦何知含饴狎鸡狗百责都未遑我柄必首授如论豁畧功岂落他人后萧条转衰谢抛掷惟引咎况免畀焚流主恩犹黙受动静固常理敢腾咨望口孤逸快新休众劳悲旧垢日月我明烛云霞我虚牖髙卧动百年頺然不知久古今一惊电铿耳何必寿人弃天所怜身单道弥厚寄谢千金资吾于尔何有 

　　开建馆中俟客 

　　天风振庭柯槭槭彻孤馆公余偶闲坐红叶飘来满茗饮意所便寒凉怯冰盌一杯堪自慰幽独欢怀短迟尔共佳期青袍休欵欵 

　　度岭 

　　此峯界夷汉蜿蟺薄层空闗河既隔絶风气迥难同纎絺宾大蜡寒涧饮长虹古来遭谴斥歴歴窜其中圣世肆陶冶瘴烟敛冥蒙逐客此量移恩私荷优容孤愚亦何幸辙迹许遥通结驷发中夕登躯凌太穹平看半规月黯澹生天东本候清凉至返遭暄暖烘干坤有常理人力讵为工俯首省愆恶越鸡号晓风 

　　晩宿石螺滩 

　　轻桡泛清壑晩泊此溪曲倚棹试徘徊悠然忘拘束微烟蔼林外惨淡见修竹寂寂深巷纡森森芳园簇树杪花落多随风点茅屋言翁勿轻扫留我还来宿 

　　闲居杂兴 

　　秋髙天气肃庭院游氛少端坐面晴峯兴超乾坤表素心爱幽僻久被朱墨扰偶此息烦缘忘言玩昏窈风来花影乱吏散人声悄暧暧松下云油油烟际鸟物情各有适兹意谁能了 
　　郡舎清且幽闭门掩秋色芙蓉娆可掇瓜瓞繁堪摘异物非所钦无求亦无获焚香味道腴隠几觇鼻白啸罢山谷骇豪来天壤窄至理谅不违于心良有得如何市朝士衣马夸荣泽 

　　和王司谏见寄游飞来寺用东坡韵 

　　众窍韵秋壑孤禅怡冷湾俄然下仙侣鹤背頳玉颜缑岭吹笙者一去久未还安知不即此引袂拂天闗冉冉香酝地浮浮云绘山羾躯己物表髙唱百年间酰鸡发吾覆业欲捐佩环伏枕忆孤峭撑空拥翠鬟 

　　挹翠轩 

　　朝来桃李花莫殒东流水艳色难久居金石无销毁幽轩事髙卧对景忘悲喜涵泳千古心荡揺空翠里 

　　曲阜谒孔庙 

　　三才本参列人道镇无亏克肖二仪者茫茫知为谁帝业至勲华中天扬皎曦寂寞千载后空有髙名垂孤坚更无极卓彼象尼师俯仰均覆载试占诸乳儿乳犹在儿口浑浑亦何知所喻夫子圣天与地髙卑古今同一辙不假教诏为逮自立门户或操炉与锤孰云不师孔克自树良规我年涉衰迈稍复念儿时徒兴望洋叹奈此鬓成丝静念热衷肠拮据殆忘疲宦辙指东鲁周游洙泗涯升堂肃瞻拜懔懔无邪思愿言保终始努力复奚疑圣轨固云逺跻攀方自兹 

　　瞻岳 

　　旧稔岱宗名今蹑岱宗巘浮空牣苍翠巧笑神工浅并倨东龙躔万古谁能遣天门与日观登造即仙选终日扬栈车何由巽芳藓山云独相识细傍我舒巻遥拜碧云君许我自裁剪居为我衾枕行为我舆冕我愿本易求仙凡那可辨 

　　泰安州拜岳 

　　在天有北斗在地有岱宗主当造化窟生气亘春冬古今秩祀典鼎列三公饔云车走羣后检玉竞登封议礼犹引经听者为改容矧兹一巻石偶号玉女峯岂有婀娜姿黙需非正供骏奔靡虚日衰疾亦舆笻伛偻拥道周宻云朝不浓破产贡金璞杀身备奴佣羣愚固难喻轩冕何憧憧下视宗神祠寂寥空万松黄冠仅数辈击鼓兼撞钟虺蛇本阴类影响踰神龙当有壮士奋枝剑矢相从睠兹冷热态念彼颠倒踪习见既积久谁复芥蔕胸我行已窈窕我拜已虔恭仰视不敢道戚戚哀鱼喁引满辄醉卧草花藉纎秾 

　　登巾子山作 

　　圣孝侔天地勤劬怀母后母后既以徂推恩笃元舅穷陬事搜访温诏陨南斗恨彼狡狯儿令人眩多口墓门九顿首岂实汾阳后拜官拟殊勲宠赉无比偶古藏隳石兽变制照羣丑茑萝施椒房非道竟何有傍窥况奸细举箭摧鷇■〈鷇，孑代鸟〉缪诉渠有孚安知不盈缶圣心惧犹未诏歴询耆耉英英台谏姿微服力奔走嗟我何为者敢爱勤腓肘﨑岖榛莽间一啸旋马首 

　　慕萱诗为侍御陈秉衡题 

　　儿有寸草心揺荡春风里春风有时歇儿心悲不已君看湘水头有鱼不可钩物情避哀怨无复问沉浮 

　　空夫诗为行人余希周作 

　　斋居黜筐箧深炳元化先羣动纷荡摩妙处故依然顽趺憎色相迷惑不可迁长揖谢空夫诸有勿轻捐夫言空乃有固我上乘禅火空炫明彩鉴空察媸妍阳侯抱一空今古纳奔川达观理斯得公执无太偏再拜答空夫授我酰鸡篇枵腹卧松月万壑皆竽弦 

　　曲江谒张文献公祠 

　　玄穹覆仙李奕奕耀灵葩鹦鹉啄其根琼芬犹载嘉潞车潜死士太清陨妖蟇炎精散旸谷九有熙春霞悬揣浴日功如公能几家宠光愧深墨直辞终国华薄暮移众阴江湖空叹嗟枯稊逐恶湍飘泊天之涯泉原一瞠目万国风中花挺挺谏诤姿辛苦罕悠遐邹人述孔业家法允无差三觌邦君既一言终莫加此意固渊永沉思盱逺沙 

　　游风洞寺 

　　驱车破苍烟飞壑见此洞絶顶入清寒凡躯断登羾谺然敞今古青壁色飞动一径彻丹崖残碑得扪弄凌虚有髙阁逺目聊一送秋色淡江天跳出几云梦错落解金鱼铿铮鸣铁凤惨淡一老僧无言守虚瓮捧觞随地主偶尔逐啽咔岭南虽髙秋残暑敌夏仲名区更幽赏絺绤堪一讽志适形乃忘真能变炎冻安得登吾民于于免哀痛 

　　鸡牕绩学图为李少叅赋 

　　公昔妙龄时逺心何迤演屏除声利习沈浸诸经典圣轨载周旋天机泳深浅茅斋敞虚牖昼静湘帘卷微风吹落花凌乱点苍藓四听转寂寞万虑都消遣独遗咿喔声长短傍幽显只今三十年驱毂吁蹇蹇披图忽髙唱俯仰情已缅拂拭旧牕棂尘编聊自展 

　　画凤为成都贰守苍梧呉献臣题 

　　求珠适合浦采玉趋于阗岳渎气所锺精华无比肩我昨求骏马浪游鴈荡堧千金散已尽鼓枻旋旧川举错迷向往休夸心力坚迩来握郡符容与苍梧颠陈芳固仍在菶菶萋萋然对之忆威凤三年废飱眠九苞忽在眼嗟尔亲逺传尔饥念竹实尔渴思醴泉何当衔瑞图飞坠玉楼前灵龟不出椟已卜道平平 

　　苍梧十景次汪宪副韵 

　　冰井寒泉 

　　漫郎不可作遗迹此陈井敝瓮弃道傍閟彼真源冷番番水东老洗心心已醒一掬溉后夫泠然动深省（叶天官盛号水东井其再浚） 

　　火山剑气 

　　龙光万丈余毕竟归良冶固知槖钥功分寸不可假睒睒晦朔间望舒宜在野我心如可照何似垂钩者（旧有守梧者公暇钓鱼） 

　　漾月清亭 

　　一镜了秋毫孤亭聊共倚浮荣等泡沫浪漫流光里素袜扬玉尘悠然踏清泚风波渺难见澹澹安汝止 

　　系龙孤洲 

　　茫茫天壤间物物因维系聊以永今朝安得号神异神龙谁系之可系非龙类山鬼拜我前公言本髙致 

　　西岭严闗 

　　羣丑怯窥觎险巘仗兹岭防闗卓孤剑魅魉悉潜屏客舫载铁衣江津苦犹梗安得置坦途寸寸皆佳境 

　　北城新井 

　　盗泉不可饮井渫敢辞逺一脉许剖分伐竹躬百本刲■〈各刂〉岂不劳洁污惧淆混酌以濯我缨匪图餴一饭 

　　吕亭仙迹 

　　我从百粤来苍梧访陈迹岂复剥琢声空余旧枰石唐运垂三百髙风此仙客冉冉埃壒中何由一相识 

　　桂渚虹桥 

　　病涉日万夫奔川莽牢落遥空亘修蝀众目坚倚托忽堕水中央为功一何博小狐今毕济真赝聊可略 

　　石冈飞鹤 

　　胎仙下天来息此云深处清夜闻玉笙凌风更飞去我曾凭髙阁凝睇缑山树被缟巢故枝年余几何岁 

　　丙穴嘉鱼 

　　湘川余几波滟滟荡文荇固非沔南派有穴曷名丙腴鲜嘘浪花射鲋笑寒井酣歌乱宵雅蜡腊吁不冷 

　　抑斋诗 

　　猛士当用怯睿夫须守愚卑卑固难踰皎皎终易污物情多倚伏天道有盈虚达人会其理厌丰而喜臞声华屏观美神明希内腴韩彭赴葅醢千古一长吁君看斋中客平平跻坦途清风来竹牖明月在蓬庐长歌发金石此乐复何如 

　　谒桂林舜庙 

　　荒哉帝舜祠逺薄虞山下峭石矗垣墉香风袭兰麝姜侯携我至八桂清秋暇秋色伤客心往事转惊讶有洞不闻韶南熏自台榭是时苍梧野荒僻堪梦怕崩殒固莫详庙享配禋蜡人心本至公万古泣遗化祖龙死沙丘冺冺如长夜岂徒血食废恨不躬唾骂善恶久弥章有同日烧夏何哉三季主嗜酖忘啖炙再拜出庙门作诗聊慰藉 

　　一苇轩诗 

　　君本幽居士清风扬海濵杪秋一开巻飒沓动吾人临流叹河广揭厉竟谁亲安得轩中物昏暾横要津 

　　与周梁石同访镇逺道士不遇因观梁石所注悟真篇有怀而作赠梁石 

　　束带拜先生郡斋芳树底渴心慰畴昔婉娈増色喜玉貌泽且温霜髯奋而理髙词轧金石劲气叅碣砥为指烟水东微茫修竹里炼形有仙客颇遂虚玄旨挟我往访之凌晨涉中沚客从清浪去云窦扃不启时见岩洞阴芳华耀桃李桃李亦何言忘言相对倚开樽不停手作书动盈纸试问还丹客长生古今几君材匪庸流声望满遐迩愿为吾道计兹事宜力抵 

　　古风怀杨方震 

　　我舟戢帆樯奏疾借双桨盘旋下洄洑超忽凌漭瀁骤骥方脱羁形神固萧爽妻孥片云外相见犹反掌斩恨拔长刀渔欢布新网清风入我怀凉气快幽赏玉堂有归客遥忆心养养明当剑水濵握手论昨往 

　　德庆感怀 

　　长流下苍梧此地当闗节驻兵遏西贼首尾困横决纵有桀骜资难逃死鈇钺昔人多逺谋戍甲岂虚设承平日既久什伍坐分裂时见村落间残猺犹草窃杀人无宁岁焚剠蚕犂缺不俟猖獗余生灵已摧折驰书恳当道抚捕牵多说痛念心欲寒经过指频啮从来事姑息冦乱无休歇爝火堪燎原其机当早灭 

　　戏赠刘少卿 

　　岁首与君朝京相对阅月黙无一言君罢官归章丘岁莫再见色笑斐然因赠是诗 
　　昨举珊瑚鞭拂断天衢雪视公颜貌苦对客多结舌今拥毳裘深山风帽檐劣视公颜色好谈尘挥不彻语黙固有时含思逐寒热放怀丘壑内毕竟无拘掣我梦敢告公云深蕨茅桀 

　　阳朔馆中述怀 

　　羣峯卓铦锥罗列太虚表飞鸢扬清昼错认抢榆鸟我投公宇中新旭半扉晓苍烟淡数抹渐放林庐小脱叶竞飕飗渔舟纷缥缈差池幽讨心迥与川云杳疮痍奈满目敢独念轻矫薄暮犹虎声不风波沸沼何当布罗网此物驱除了括我风月囊归与春事杪 

　　慰汪方伯失子 

　　阿郎倦埃壒早趂三岛游诸仙喜得朋乃翁悲未休一悲复一喜泯泯暗相投喜去悲不任悲徂喜绸缪翕张在俄顷俄顷白人头不见古圣人视物等虚舟超然委欣戚独与天为流问郎今几龄刚浃二纪秋若把彭乔比修促良不侔达人试大观亦复何怨尤■〈蠘，石代虫〉磹一电光敢望曦轮周各司天阳柄以慰下土求所求倘偏颇下土为拙谋天人固一理悉此可消忧忧遣理益焞万有一浮沤作诗寄遐悃莫协公意不川谷带薄寒叶脱风飕飕 

　　除夕泊舟钓台 

　　滺滺桐江水赴壑靡归期荡舟岁云莫偶泊水之湄上有古钓台下有樛木枝披衣蹑危蹬瞻礼子陵祠子陵不可见子陵道可师浩然抱江月皎洁巢父姿清风濯九有奚以勲业为侃侃邹孟氏论道宗宣尼圣之清与任屈指尹及夷寂寞千载后遐踪谁克嗣先生与孔明作配端不亏屣脱浮荣日鼎分危险时驱车值夷尹倾葢复奚疑白凤与青鸾旷世互来仪孟氏不可作孤吟聊自知 

　　萍实桥 

　　缊哉春秋时万事俱错忤血国哀二十僣横腼荆楚称尊偪周室余制无复数圣轨倐南辕天覆嗟何溥昭王茍领会变革宁小补蹇蹇东周心或在江汉浒覇功梗王业贱斥等厮虏大义垂遗经雅哇正千古胡能捐素抱回斡随世主设有萍实祥兆伊覇中土阳舒复阴惨焉测天肺腑升木教阿猱厚诬我尼父脂流万人口孰与味甘苦溪水媚晓晖江云逗秋浦矢诗破浮伪云水相尔汝 

　　摅愤诗答毛云牕见寄 

　　含章肇坤美君子耻虚誉牢吾札脚跟须在超然处庭柯闹山鸟哑哑类含怒孔翠心赤霄何曽少回顾破斧殱撑犂宁论蛮獠惧世情任翻覆天鉴自昭著不见象尼翁麛裘腾毁恶引经折苏暴谗谮皆邪虑 

　　新城对雪有感 

　　南人见北雪怪雪异南北南雪酝酿初冻色牣区域彤穹（南欲雪则天黄）集厚阵铁骑攻不克万瓦铮有声苍珠集如织羣儿竞欢笑仰盼情何极得雪投母怀瑶华诧胸臆朔北岂固然筮雪刚弛扐轻云逗晴汉布合全未力雪片遽颠翻扰案淆楮墨闭门养坚素众窍病难塞忆昨朝京师披雪方退食先声枉谛听适鼓多年惑岁晏雪行署再见讵容黙熟觇频卓颖深念仍屏息寒日澹晖晖已照孤吟色天道嗟靡常人情尤叵测扫除等残雪皓首崇明德 

　　游灵寳观 

　　晩凉荡轻舟容与落桑渚如闻鸡犬声层观望何许扪萝歴太阴（洞名近观）身世疑轻举足迹满寰区胜游欣载始 

　　题石鼓书院因寄衡州邓少府 

　　往读韩公诗遥忆合江胜今登合江浦事事得稽证时虽秋气髙崖菊开未竟蒸水断桥隳湘流碧苔净亭暄日方午叶战风初劲仰止石鼓祠清宫妥先圣扪萝跻窈冥一径转深蒨诸贤肃遗像再拜起深敬庶见退之翁峩冠面中正南轩子朱子左右相辉映胜事舞旄倪大烹繁饾饤灵晖烛幽显艳艳开新镜夷考武侯初爰居赋邦政中更二李手风气日以盛三子微一夫兹院何由竞缅怀俱冺冺揆理殊未称先生古良吏恻恻心所病早晩盍经营仪章须考订重来应不厌更发登临兴 

　　石钟 

　　我闻石钟名久欲究其实疾风乖所愿舟楫不遑息希声恨未聆至理欣少测一气分二仪万形罗九域有常斯有变变假阳之力石本少阳精其变安可极砮破介夫胆镜彻佳人饰殒宋经特书浮泗贡专职石钟葢此类奚怪音可击更恐多有之埋没人未识 

　　送李伯起归河南 

　　伯起名兴河南嵩县人前监察御史谪戍南丹遇革放归 
　　江雨淡霏霏解维送君去寒波荡人影好丑犹可茹铁面虽少癯铁心无改虑鬼神事窥阚固己谋黙助我欲劝加飡持赠桄榔箸 

　　乘便宁亲诗为邹黄门赋 

　　茫茫天地心要眇难窥闯一殷地中雷剨然如弛禁髙堂灿星帔殊渥浩春浸节抚衣■〈衤啻〉初儿当敢言任念儿忽在眼系马■〈扌瓜〉梅荫跪拜读玺书欢声动鞶紟羡余无所献慈旨深引饮岭表雪如金俄惊破氛祲邹既踰岭偶值大雪 

　　○七言古 

　　游都峤岩 

　　往年耽翫诸仙箓知有洞天三十六蠲心涤念断盐酰愿蹑仙踪寻壑谷自裂玄襟投世网纷吾淟涊随标榜钩帘秋月映珊瑚掷笔春雷驱魍魉酒阑击节忽悲歌旧癖难将药石磨白沙已试勾漏火纡辔仍从都峤过都峤云深山鬼恶探幽不复然疑作僧嘘茶鼎石床温鸟啄松阴藤子落艳艳桃花夹岸开暖风点染无氛埃心知不是桃源路那得神仙接引来桃源路迷终荒忽亦笑渔翁无长物何如此境真絶竒白石粼粼山曲■〈山弗〉古檀一炷清客心峭壁千寻擎佛骨前旌已抗马首东一望孤撑犹突兀千峯万壑嗟芜没 

　　徐州观寿王之国 

　　溪风猎猎吹旗画百丈游龙齐上下天东清旭散金铺帝子楼舡枕台榭三军铠仗侔霜雪天策亲军此其亚偃王僣号朝诸侯逆节至今堪唾骂匹夫扛鼎又何取照耀彭城讶伊乍我昨路遶江都亭风帆夜踔淮海星已见先舟列千炬万夫合沓呼寒汀今见王舟更惊汗舳舻千里犹未断始信炎刘梁孝王东都宫殿凌霄汉垂衣圣主覃深仁十年穹昊无先春穷髪犹知蒙帝力矧兹介弟同气亲金縢温制垂千裔寳藏崇资兼百珍亲亲自昔先封建带砺河山示深眷帝曰于乎小子封越兹西土汝惟殿一来一往自佳政况抱区区臣子愿愿言永鉴苍东平作殿无如力为善 

　　次徐大行许由弃瓢韵 

　　都君己为苍生出惨断春花与秋月天遗一叟治幽忧万里冥鸿托消息颍人莫笑蠏与虾荡泊烟涛为室家天真自适更何事亦笑乾坤生有涯青山对我寂无语尔瓢何乃声如许临流送尔出人间好去当筵侑歌舞 

　　重经浯溪 

　　我舟再楫三吾道李家陈迹悲如扫两翁辞翰犹依然十丈铁崖悬至寳土花渍蚀茫穗半犹照清湘舞寒藻西风古树泫露髙似泣中兴多潦草徒令过客张羣议角立俄然费探讨有执储皇軄抚军亟尸天位乃无君有言彼为社稷计不立危亡当即至耄荒久失率土心那更作人怀敌忾我求二说恐未然义虽有据道终偏无君岂可君天下坐视危亡亦背天当时诸臣在灵武只合合谋操两疏一祈禅诏降金天一请嗣皇膺厯数艰难百计萃厥躬舐犊老牛宜内顾但少须臾俟报章正名讨贼宁忧莫邺侯归国惜太晩鸿渐诸人谁晓悟遂令河北数十州欲覩天日终无路山水三吾素有灵髙歌夜半请深聆 

　　谒诸葛武侯庙 

　　炎精欲堕仍余煜敢兾瞻乌止谁屋不闻诗纪黍离初蕞尔东周已无禄春秋予夺严鈇衮只字何曽假臣仆威灵不君四海沸龙种翩然跃潜服天犹祚汉卓难诬神鼎窥觎罪当族二荀周陆号英俊却与孙曹作心腹君亲大义竟茫然纵有微长乌足录惟公志在安刘氏玄德那知不文叔配天继统旋旧都不属公躬更谁属假遭僣伪虽百顾坚卧惟应老空谷勲名事业等游氛万古谁明此衷曲紫阳特笔二三策昭烈髙光胥瞑目古庙峥嵘八桂阴花间拜谒香满襟笔诛陈寿恨不早误彼温公帝魏心 

　　游七星岩 

　　斗光融融石光烂万古乾坤同一贯我舟西■〈舟羲〉禅寺阴艮峯垂辉逺相伴含景苍精久捐弃惭愧红尘此躯干使君招我趁幽寻翠壁夤缘出霄汉云深对面辄相失一往一来嗟浪漫黄冠雾里跪焚香白叟峯阴执躬爨十洲三岛知何在侈袂误同仙侣看酒酣身世欲都忘岂有傥来萦计算独祝东风作恶迟及花更卜延清翫陵县 

　　谒颜鲁公祠 

　　纎柔数捻春衣薄惨淡风埃纷作恶孤城道是古平原感慨兴怀涕横落禄山逆节初萌动呀然鋭气吞河朔赖公兄弟举义旗始畏诸豪谋掎角两京逮没胡雏手识者固知非贼有谓应北顾雄武城恐有如公议其后兵非牵制敌不亡沛公灭楚资彭郎公功岂在李郭下成败休论孰短长输金委璧驯虎狼莫知何状乃麟凰兼陈辞旨悼耄荒阴霾蔽日魂惨伤呜呼殷鉴那可忘 

　　经严子陵钓台 

　　炎光翳翳中微日白水潜龙已形质直须暗结知名人豪杰如公固其一驱驰戎马数年间冦邓耿贾皆风翰冥鸿杳杳知何处刘氏宁忘宜再安惟应风节饶孤峻耻事计谋并战阵中兴神器已有归物色匪勤终不进旧知万乘莫相疑富贵勲名我不知威凤岂是笼中物万里烟江一钓丝 

　　示长山学谕南汉（长山古于陵也） 

　　汉厉志清苦特甚然赋诗有持已逺宗陈仲子之句惧其勇于背孟终无归宿作此示之 
　　择术须精守须正一入他蹊即迷穽于陵廉士古推先赖我邹翁药其病旧途狂客湖湘儿力称仲子如君为行路茫茫眯双目一施一嫫争妍媸胸中绳墨宜深炳曲直千行俱整整摩娑斗酒老盱江醉杀少年犹不省 

　　寄别节斋王都宪抚治湖广地方 

　　湖湘汉沔吾邻薮万艇千艘岁时走枯鳞秕粟动盈仓儿女遮罗开笑口公私仰给百余年子孙父祖代流传比遭蝗旱痛连岁田不耕收泽不鲜遥怜饿殍僵中野怒吼豺狼犹不舎诛求移檄苦多门骨髓已干忧莫冩撒手归来对人说舌犹未掉心先折独劳圣主念遗黎简在贞臣颁节钺虎口婴儿念再生峥嵘素抱今施设 

　　和双溪杭佥宪谒曹娥庙留题 

　　水滨故事堪搜索宓妃枕也湘妃瑟茫茫真伪苦难分游子相猜非一日兰芎山下草露零孝女髙风谁复觅双旌冉冉导双溪芳醑雅歌相继出邯郸古碑久磨灭临江土木空形质老瞒逆焰已熏天汉鼎多年冺馨飶碑阴隠字揣摩余犹与徒人较踈宻不思娥心憎犬彘怒气潜张己盈室娥生玄圣作经前直与共姬迭书卒水火无情道本髙千古越峯无峍崪 

　　西湖曲 

　　西湖美丽声呉楚湛湛澄波照今古红亭隠雾闪頳虬古木盘堤踞苍虎大舟楼橹拥深■〈车童〉小艇榔桡疾飞羽春秋冬夏无虚日下土浮沉送歌舞倚风皓齿袅金音傍水轻裾飘玉缕我来歌舞寂不闻狼籍杯盘仅三五酒酣指顾天欲暮泣断栖霞一坏土忆昨牧马吸海枯举国惸惸走无所他时提兵顿梁宋不敢南窥岂无故徒以公军襄汉间百万貙貅怯东渡假令中原念已灰公功语及重堪哀坐看鱼肉贼臣手偶被冠裳亦念哉呜呼此水真鸩毒君父相闗溺不回中兴大计在定鼎舎旃天府奚规恢伯纪吁谋弃不用嗟公不死眉宇为谁开 

　　和李茂卿大理见寄 

　　湘累掩袂悲宗国白日无辉天改色幽辞几曲绪愁心兰茝千年馨九域诸家步骤必累君一鹤千鸡终不羣夜牕罢诵掩松月半榻齁齁梦楚云疑累不死犹声响叩玉锵金入吾掌孔鸾互集眩西东神鬼哀吟惊下上纷纷得丧已茫然古人孰与今人贤不扃破屋贫仍住折足方床病且眠不愿封醉乡侯傲睨万物意悠悠糟床枕籍迷昏晓颠倒乾坤象罔流不愿学海上翁南山北斗絜其终飘然一举超人世出入鞭霆与驾风得仙得酒诧臻此薄说江乡贫病士大非贫病宁彼知色相声音咸脱矣荷锄日日独出门遇馌相呼田父恩得诗辄引焚其稿心与长江泯泯论旧 

　　寿郑先生八旬辱为古体长篇投谢次韵奉答 

　　斋居端坐盱干圆隠隠金声坠我前焚香拜捧读数过千花万草増华鲜所贵论心不论面暌违浃世如惊电鸠藤八尺渺天涯最恨相思不相见埃涛蹩躠秋复春武非武兮文非文蛮烟瘴雨变鬒髪铁马金戈销客魂翻思泮水怡春藻谈笑东风杏花老操觚抱椠依斗山所业揆今何丑好半生睥睨眼力疲重累钧石轻毫厘攫金抵璧同称赏是诡坚冰作皎熙先生皓首眠沧海露芑云苓扱衣采祥麟威凤隠郊垧敢道虞皇得元凯乐山者寿固其常应肩铿耳凋三光手提炉鞴业铸我石烂江枯那可忘二郎养就冲霄翼暂引双雏笑推激愿崇令德谐我私万里鸿逵看伟绩老天自昔佑善人丰其胤者啬于身不见于王二公后勲声烈烈耀严宸 

　　李都阃同登蓬莱阁观海 

　　苍髯如戟李将军平生嗜好在斯文行邉宛转阴山北望水沉吟东海濆蓬莱暑雨开新霁半落沧潮含晓云崔嵬阁道隳空阔导吾并葢穷氤氲须臾云散诸岛出二竹三门聨甲乙寸心恍惚共神谋两目颟顸与天毕却忆太始混沌初阴阳摩荡无形质二仪既辟清浊分洄潏頥中止天一外浮干象内涵坤倒景神人难致诘坤轩西北轾东南万派奔趋同一律海市流传不记秋古今胜事信无俦南多鲛室北蜃室变幻起灭难推求蜃为楼阁鲛为绡往往真与尘世侔虽侔尘世终莫有吁嗟入目不入手是时我与李将军注目晴空颇良久渺然一碧何所见恍恍徒闻鳌抃蛟龙吼人言海烟映日海市乃露呈孰是神物无依凭空明万象惊瞶褎伸手谁探波底星 

　　题刘世熙爱茶巻 

　　世熙旧抱宿疾或教其啜茶而愈因有是号时领提举司事开局临清 

　　阳羡山人骨不凡飡松絶粒栖翠岩爱君不惜致筐篚自诧仙家风味酣归来画省青春好落花细细兼幽草数瓯啜罢萧爽多渐觉沉痾去如扫赤箭青芝世所珍宁知此物妙通神神农本草偶遗畧欲着新经开我人一炉一鼎深相结水火中宵犹未灭兴阑髙枕神气清片月孤梅幽梦切 

　　送人还乡 

　　风吹细栁揺香陌行子萧条出京国白驹皎皎蹴严程雾鬛马鬃带晩星栗薪瓜苦淹中野不见三年忧莫冩忧莫冩兮心自知欲冩忧兮须此时我亦欲归归未得送子归心转凄恻青袍白马走天涯看到燕山几度花丈夫自古轻离别岂是鞲鹰饱飞掣过尽长亭复短亭故园桃李飘香雪 

　　金茎仙人辞汉歌 

　　魏明帝诏宫官牵车西取汉孝武捧露盘仙人欲立置殿前宫官既拆盘仙人临载乃澘然泪下唐李贺作歌哀之辞甚古徤而义则未尽故复踵其韵而为之 
　　烧金饵玉燕齐客霞表心情鬼踪迹空中沆瀣期奉君十指金仙倚空碧青青草已绵千里阿奴更祝螟蛉子两都文武遂成灰独唁刘家旧山水东都却忆茂陵道恨不当初与俱老车轮未转泪成河白日无光天宇小 

　　望夫石 

　　郎如流水去不归妾身未死心先灰一朝粉黛随烟雾郎归空拜北邙堆辛勤累石明妾志数尺昻然妾无异贞坚莫道本无情泪痕血点皆生气呀鹰暮啄肤藓癯十年山鬼空揶揄相公请禁樵采路不坏期与天地俱 

　　续髙州民謡 

　　云卢羣盗如羣虎终岁噬人纷莫数村村野哭沸寒空白骨连云惨场圃生同虺蜴为巢穴性命纎微等埃土阖门鱼肉伤里邻茍活甘心作臣虏刀痕入骨尚流血对面堪闻不堪覩里胥持檄数相过督集残创操破斧囷仓焚荡鸡犬尽奈此公移日旁午去年官军驻平定闪闪旌旗耀江浒将军弹铗坐笑谈颇放残枭恣翔舞今年元帅披金甲亲解吾民倒悬苦闾阎犹恐踵前踪忍使涸鳞遭数罟我本书生何所知夜阑揜袂风凄凄两阶干羽无消息月色惊看满戍旗 

　　梅花图为舒方伯赋次周宪长韵 

　　江妃捧出脱胎龙鳞甲参差动朔风天根一脉窦严冬已闯红炉金铁融晋楚非富颜非穷敢将腆菲论拙工依稀一觉罗浮梦万紫千红处处同 

　　淮阴追次逊志先生韵先生之诗似咎髙帝而恕信者予略反之各言其志而已 

　　咸阳宫阙烟烬黄祖龙死后天地荒彩云郁郁弥空长芒砀真人升庙堂将军国士号无双乳臭羣儿谁可当鼓行东北无分王举手沐猴肝胆伤少年辱己巨惠偿主恩如海吁敢忘惜哉天道不自量甘逐布越遗留良妇人毒手亲触撞举族含寃沈鬼乡功成身退真竒方呜呼岂有生长无收藏 

　　八桂传香诗为李贰守赋 

　　瑶台夜静冰蟾冷海色如银秋耿耿金桥霜滑屦音迟大歩健儿期一猛盈盈金粟吹香逺犹记淮南歌偃蹇呉家斧入李家门偃蹇樛枝经几剪古称伯达慈明辈谓萃一宗咸俊乂莫怨佳人絶代无渠今举足堪追配 

　　追寿武源洁尊翁七十诗（山西人） 

　　十年鼓柂湘南水尧舜遗墟望何许尚闻有客袭遗风击壤髙歌白云里我生好古恒苦心仗剑欲踏梁山岑鹓雏却喜集南国两翮天香清我襟邮亭碧草三垂井犹记徽言曽拜领元龟告我得长椿七十风光等俄顷门弧旭日喧歌吹缟衣不似褎衣永三年握笔不成章重与乔松说光景 

　　送刑部主事陈德英赴任南都 

　　忆曽首事陈耻庵玄霜绀雪咀寒甘继事蒙庵在南国歜根九节席微酣我非二老几干没业使凡躯有仙骨用师絶利枉劳形却笑阴符为长物每依海月望三山宛在虚无缥缈间或骑黄鹤去不返或拥衾枕相幽潺得朋偶在钱塘浒耻庵伯也蒙庵父呉歈楚舞避清欢笑煮龙团擘麟脯醒心知味怜絶少枕籍糟床纷莫数手握灵龟入省初刺天羽翮看轩舞 

　　梧州送土酋岑猛岑瑬往讨饶贼 

　　权珰鼓臂撼太清九有崩腾如沸羮攫金白昼作欢笑饩养枭獍娯心情苞苴竿牍势倒海布流成风谁解改潘郎猛心猛于虎万事不知惟荐贿东郊恶少张赤髯欲取潘郎头作醢横行蹂践一万家曲眉巻髪死如麻踆踆赤子走不辍泪血双滂殷土花失律谁驱乌合众狂来跳入姚源洞三千性命等鸿毛快剑长鎗业赍送天寒岁莫霜雪暗浮世空悲一场梦汝提十万横磨甲桂海春波觉犹狭虺蛇积血腥锋铓蛟蜃残骸牣唼呷且看铁骑疾如风鼠怪狐妖卷地空宣尼惨淡居夷志雾释冰消一啸中 

　　赠刘通府 

　　昨跨苍虬恣驰骋晓拂君山莫襄郢飘飘列子御风行出入有无凌倒影十郡宗藩聨戚畹尺步绳趋咸整整乳哺赤子如哺雏抑塞诛求杜干请干请诛求事惨伤犬羊尽化为豺狼仰天戟手祝来世有身只愿生湖湘戚畹如君岂多见投我明珠闪惊电三年不食亦伸眉语及民艰泪如线 

　　送彭宪副进表赴京 

　　彭乃戴先生门下髙弟尝与予同入觐相别二年后会于浙 

　　纯皇丰芑赓歌日御史大夫（戴都宪）初改秩（时以御史升陜西副使仍提学）入闗多士动云浮豪迈几人亲入室先生纯孝旧闻名蹴雪趋朝执辔情二年梦想空驰恋越水呉山偶相行一朝独复朝天去延颈吾人观赤帜经纶自卷还自舒进退从容有余地 

　　王母太夫人七十寿诗（南京冢宰毗陵王公之配也） 

　　秋髯短脆那禁捻胜事髙歌兴非浅仙娥笑指海扬尘老手亲缫如瓮茧龙蟠凤翥旧天珍照耀通家诸缙绅云笺授我含冰雪恶札纵横敢避嗔紫阳宫下空回首逖矣金盘一巵酒不辞百拜飞羣珍都下省郎方岳叟（伊亲白少参段主政为求诸诗） 

　　登飞来寺示僧无名 

　　山寺濒江俯江岸游人今古纷无算我是朝辞蒙■〈氵吕〉湾投宿空门夜刚半鸡声喔喔度寒流日出烟生晓凌乱着冠束带蹑苔磴道谒山僧来不缓初登凡骨疑可仙再登世态惊冰冸扶倦终登最上头心知手可扪霄汉声声木末轰髙唱脚脚云头检清翫刻玉铺金法相躯碧狮粉象真宗伴山僧煮茗供我毕肺腑清如挹霜濽听话萧梁奉佛年象教辉光尤焕烂不见江宁古佛宫飞来逺翥排空翰梅闗一角今尚在来往行人得竒观德僧茗饮耻僧言掩面休辞赭面汗下来独背松阴语看汲清滩事樵爨叹息山僧苦死迷流沙弱水何漫漶 

　　题故太保毗陵白公遗址感物兴怀巻 

　　太保勲庸垂鼎铭黄锺大吕一毛轻太保襟怀寄丘壑玉田珠树相参错丘壑灵风飒晓昏悠悠过客总啼痕他年学士把书巻还泣名臣白公传 

　　露筋烈女祠 

　　佳人翠袂映幽竹风鬟雾鬓清如玉﨑岖一棹长淮曲客子薄莫歌死鹿盍离毒嘬即裀褥此身誓死不受辱天地黯黪鬼神哭罗襦锦带深结束泉源断絶贞心暴姓名不假青史录柔弱在貌刚满腹幽光万古照祠木男儿忍使纲常覆过此不知何面目哀哉此辈真禽犊 

　　望庐山作 

　　彭蠡之滨大江浒羣山矗立森珪珇独有匡庐势最髙俯视一一如环堵匡庐之峯真絶竒青天割破愁神祇崭岩百态应难状巨衍三军劳并持我来正值秋气改浊浪翻空若浮海贪看渐觉眼花添欲上终疑筋力殆却怪玄圭奏功后歴纪诸峯此峯漏世儒虽辨敷浅源恐将附赘为肤腠嗟尔犹为神禹之所遗自余幽眇何由知羣山羣山勿相疑此峯微尔谁能窥呜呼此峯微尔谁能窥 

　　登岳阳楼 

　　巴陵县前春水生古墙苔色鹧鸪声主人锦盖团空翠携我岳阳楼上行楼上古像巾衣净纯阳真人眠未醒曽闻三醉作飞仙颇恨不经微考证明明孔道侔天日敢将伎俩淆心性设有虚空铁笛声正宜揜耳防吾听主人好怀靡休歇清酤白粲杯盘洁一眺平湖万里寛澧兰薄暮吹香切缘思帝子下青冥逍遥极浦聊弭节树轮茷骫山气黒荪壁椒堂愁菀结举觞欲酹惧非诚愿遗我佩捐余玦佩玦琮琤路杳茫深烟宻竹乱苍黄歌钟未撤忧思积凭楼一啸楚天碧 

　　游桃川宫 

　　板桥腐杇垂倾折痩笻缓度心凄切仙家逺在碧岑间一犬寥寥山雨歇遥看逺树立如荠上有阴崖下恶溪黄冠说是秦人洞路岐断絶不可跻秦人种桃满阡陌东风何事无颜色恐是渔郎一梦余误劳数辈迷津客 

　　九日谩兴 

　　乌有先生着布袍躯长八尺胆气豪翩然骑鹤歴九皋笑谈霞表超蓬蒿骖麟翳凤列仙曹不徐不亟帝所褒玉童婉娈鸾笙号月瓢冷浴紫金膏北斗杓星手所操黄流倒泻沧海涛安期巨枣金母桃攫而食之侔啖芼腰间珌琫金错刀剸犀执象刲鲸鳌下瞰八极了莫逃秕穅扫荡轻于毛悬车欹侧赤焰韬先驱负弩旋旌旄下来两腋风萧颾君不闻龙井山头万株菊寒香尽入髙人腹 

　　赠温推府乡兄 

　　江心微雨棹讴声倚棹闲看春水生美人遥忆武陵郡戏挽桃梢绾醉缨白纻成衣羽成扇此日江亭卜相见玉髯一别即三霜叹息流年若惊电君怀洒落与众殊俯见寒潭秋月孤故人骨瘦舌犹在莫笑今吾非故吾 

　　黄日升东楼诗 

　　太古神君眼如电悠悠下瞰迷方面凿开混沌施赤轮楗旋万古摩天健明星无明黯苍茫仙山人世俱荒唐忽然碧海生金柱百怪屏迹羣魔藏先生握髪谋端倪非南非北还非西盘据青阳俯生气棼楣崭出隳虹霓长风淡沲吹香陌桃叶蓁蓁自春色白云无数宿檐端长啸一声天地窄 

　　送李文明员外出守岳州 

　　春风吹空净如扫使车缓轹东门草法垣秋月十年孤移向湖南照枯稿湖南山色雨斑斑铁笛仙人还未还为道相思莫相及鹧鸪叫断湘灵泣 

　　古城集巻五 


　　●钦定四库全书 

　　古城集巻六 

　　（明）张吉 撰 

　　○五言律 

　　感怀二首 

　　材薄知无补微官负读书梵宫金布地歌馆玊为裾钲皷三城戍桑麻万井虚永怀愁絶处孤烛夜分余 
　　天意知何极疮痍苦未痊西人方暴骨东国尚侵边忠谏须投窜憸邪自保全顾瞻犹寸禄长使百忧煎 

　　端午次韵答蒋世钦二首 

　　浩浩乾坤大悠悠岁月过西人张宴盛北客感怀多事靡投机括名空玷网罗好风知令节吹到遶梁歌 
　　天涯牢落处佳节暗经过结客逢人少耽书废事多有茅堪酾酒无葛未更罗忽捧珠玑唾何妨恣意歌 

　　遣闷 

　　我今真隠吏聊可告人云饵药袪炎瘴观书逺世纷草庭卑可住山鸟逺堪闻之子如相访推牕啸白云 

　　独坐有怀董子仁苏文简 

　　自笑南迁客幽懐与物同碧梧深院月苍筱古坛风道屈思求退囊空不厌穷美人何处望瓠叶万层东 

　　镇南分司遇雨怀邵南庵 

　　独坐观微雨幽怀断复生草英侵地软竹色逼檐清踪迹怜飘泊经纶念老成明朝一相访疋马入孤城 

　　和邵太守东台落成之什 

　　髙阁不可极始登征我人苍生应有望胜事岂无因坐觉呻吟絶何劳茇舍巡兴来欢欲舞先洒拂诗尘 

　　次韵南庵久雨之什 

　　客子困积雨萧条住百蛮吾人安敢道真宰独何颜江涨浑无地云深不见山米囊探已竭菜色几时还 

　　再用前韵戏赠痴斋 

　　曾闻天漏处今日见南蛮削尽睢盱态添来憔悴颜堰流思伐石避湿欲登山更假崇朝力扁舟似可还 

　　度岭 

　　子夜饭孤馆挑灯听越歌百盘云磴外三度笋舆过近眼非星汉钩衣祛薜萝疎钟散清梵僧舍奈明何 

　　舟中偶题二首 

　　公事何时了孤舟暑亦西推篷坐夜月伏枕听晨鸡帆影凌风疾人声傍水低客怀殊不满一醉拟前堤 
　　江色不可极客行东复西絪缊随野马嘲哳逐山鸡渴罢茶烟细歌阑扇影低炎蒸堪一避松叶韵长堤 

　　东流 

　　江北踏将徧江南疋马初白云山雨恶红点岸花疎小邑春惟寂清樽夜不孤（时与故人萧大尹同饮馆中）风襜吹欲绽久客愧为儒 

　　建徳馆中次戴司冦韵 

　　石径险疑断畦樊缚欲斜异花溪女鬓深竹野人家新旭荷天霁纡途笑客差暖云轻自散片片傍巾纱 

　　重经南岳 

　　沿湘仍望岳身世更茫然落影恐到海飞岑疑造天万峯都培塿三界即神仙共语人何在题诗忆往年（旧与吴献臣共事湘南因忆之） 

　　夜宿便水 

　　漠漠烟村外孤舟宿暮云邮亭灯隠见水国气氤氲微月当篷露啼鹃隔岸闻客怀自今夕谁叹久离羣 

　　卢溪僲岩 

　　见说蓬瀛外诸仙聚此岩织缯余旧杼换骨弃空函石险江流急峯危鸟喙缄茫茫天壤内境界自真凡 

　　夜宿髙都驿 

　　江驿暮投宿縁崖缆短篷枕衾烟草际魂梦水云中役重民膏竭年祲米价丰忧时心未了休访避秦翁（驿隶桃源故云） 

　　次韵白沙先生送李世卿二首 

　　一尊沧海上喜共大崖君至道伤多故奇文到几分欲论真有得端在屏虚闻俗吏抛公案逍遥弄水云 
　　江阁凭来久新声传楚讴二家未战胜百氏总名流母勿怜归鸟郎今买去舟中天望何许碧玊海东楼（白沙作楼名碧玊） 

　　萍乡偶书 

　　萍实今何在乡名犹未更绳桥隳臲卼土偶飒精英客计歌狼跋归心叹蚓萦独看流水缓花底有余清 

　　别后寄张应时同年 

　　之子面如玉沿流送我行低回羸马缓叶帖敝冠轻岩邑经三宰茆堂只数楹野花开遍处吟望若为情（时与应时执别花下故云） 

　　袁河舟中二首 

　　客子驱车久登舟似到家端居巾袜静穏卧梦魂賖藤竹临清瀬鸬鹚聚白沙幽怀冩难尽材薄独咨嗟 
　　旧葛未全破江船暑更登滩清堪数石鱼瘦忍张罾老眼空眉睫苍头讵股肱故园虽咫尺山月望中升 

　　晩泊南浦驿 

　　纷纷冠盖地一去十年春游子惭儿戏诸生望后尘问津闲荡桨访旧欲沾巾衣带飘迟暮天南万里身 

　　晓发开建 

　　开阳寒日薄归袂拂云汀主客编氓户玄纁众鸟翎兴添江阁近喜脱簿书仍奸蠧何由剔残樽愧独醒 

　　江行 

　　晨起梳头罢孤舟任穏栖野蕉寒叶凈溪竹露梢低寡欲宁忧瘴言怀偶自题片云江色外闲领客心西 

　　重过封川 

　　伐竹声犹在悬车敛暝川驿阴孤艇系天际一人旋揺落嗟何及疮痍奈未痊寒宵颇幽事烧烛玩茶烟 

　　贾太傅祠 

　　先生辞洛邑谒见汉文年内嬖何曾盛中阉未弄权谗邪犹易入宠任己难坚万古长沙庙游人颇自怜 

　　题杨志仁大参南宁别陈季广宪副诗巻 

　　杨子罹谗网南台幸有公抗章申救力腐竖拙谋空（志仁为李兴所譛下狱李广与诸御史救之遂左迁）樽酒昆仑北（邕有昆仑闗）片颿湘水东珠光敓众目传和入春风 

　　戏调拙夫教谕病中 

　　旧闻公善饭近日颇相乖疲倦惟髙枕将迎懒下阶石湍喧客梦山月照人怀亭宇便幽事真成吏隠斋 

　　云山酌别张鸿胪次韵周宪长二首 

　　四国疲虓虎微康幸此边胜游方剥后佳景未霜前酌海金巵洞团空翠葢连日斜捐侈袂幽洞访钧天 
　　别瓮收江色君哉古庙边乾坤疑有外宾从觉无前帝业丹书隘民居蔀屋连九韶如眼在今古本同天 

　　和韵游东冈寺 

　　倦借鸠藤力跻攀俛复兴太虚扪斗问黄道趿云登禅定灯犹续诗成手自誊戒心操己切行者恐卢能 

　　○七言律 

　　赴谪景东舟发龙窟赠诸送行者 

　　一分新涨入花丛醉眼摩挲认短篷独鹤欲飞心万里几人相送意千重彼苍俯仰求无愧吾道蹉跎尚未穷数尺■〈毛瞿〉毺春睡足不知天际棹歌风 

　　和李子长三洲岩韵三首 

　　嵌空亦借跂乌光万里灵晖互短长玊乳分香来石罅芥舟潜影度■〈土幻〉堂烟霞暂可栖凡鸟松菊能无恋故乡我有月瓢轻一尾石桥曾掬几分凉 
　　突兀支撑太古前洞门临水锁蛮烟曾经两度呼仙友耻复终年堕世縁虚室静谺云磴外异花深拥玊池边昆丘玄圃知何处悬腕重挥忆旧聨 
　　小径通云谩百萦乾坤谁斵妙空成何人到了何人未一步登来一步清芝草琅玕同气味鸾翔凤翥等心情若论风景非人世恍惚君山笛几声 

　　崧台馆中 

　　前驱顿节息传呼再拜登堂坐绣铺一代文儒非董贾三年足迹遍江湖敢忘稼穑酬艰食自有菅茅葺敝枢莫遣粤人歌夜半令渠欹枕忆吴歈 

　　答喻东之 

　　春风昨忆到花期送到藤阴某在斯面目每家稽法相端倪随处闯干规断金久扐同人占作砭深陈抑戒诗却笑阿舒真懒惰何当椎鲁少开时（忆从东之游时年十六） 

　　陪藩臬诸寅谒帝尧庙二首（在桂林尧山下） 

　　律律荒山带浅流维骖瞻拜古祠幽帝仁本自同天覆宗祀端宜到海陬岩际未云先得雨松阴当暑已惊秋十年冠冕（二山名）关心切敢道归欤始胜游 
　　十里香尘送彩旃庙檐虚阁午云偏山龙藻火天衣静玊帛牺牲岁事蠲厯数百王虽继统大猷千古絶随肩摩空翠壁侔嵩华总是中天石一巻 

　　再用前韵答陈季广宪副 

　　晓拂彤幨逐胜流埜云深拥庙花幽皇驰帝骤参干运桂海冰天亦近陬缥缈衣冠延暑雨凄凉祠宇飒寒秋倚空金碧头陀院（前二寺也）感慨无端念此游 

　　再答周汝诚佥宪 

　　不见茅阶闪画旃道垂终古絶竒偏风雷鼓舞听犹静江汉澄清玩未蠲在物惟天堪作对为君非舜莫齐肩山中古庙来游日击壤髙歌乱有巻 

　　孝庙挽章二首 

　　一徳康邦竹再苞周宣千古托神交狂僧腐竖殷鈇锧（诛妖僧继晓宦者李祥）故老元勲席土茅（録诚意伯及少保于公后）直节优容天广大疮痍涵煦地并包孤臣泣把求言诏莫报涓埃愧斗筲 
　　听览躬亲积弊纾何须戚宦力诛锄文儒衮衮频登对纪册滔滔不絶书仁孝固应垂训逺励精无改继明初万方洒血尤真宰不遣天医下太虚 

　　次韵苏提学伯诚游白鹿洞五首 

　　滔滔泗水方堙阨再浚渊源忆此场躬率后夫寻坠绪手扶休烈照遐荒路穷絶顶知真永月到中天敢议光三字符今谁领会先生筮得复初阳 
　　石磴萦回疋马迟日髙同拜大贤祠国严党禁虽堪恸天佑斯文岂便衰汇泽波分天势逺匡庐峯接斗光比小斋醉卧东风里胜事频吹入梦思 
　　白鹿呦呦亦几年真儒挺出此开先斯民没齿宗先觉吾道垂光映后天秦汉以来千百载颜曾之后两三贤谁将幻语惊聋瞽谬指他途作正传 
　　夫子何年去此峯洞门长与白云封经营今古伊谁力检点乾坤第几功乔岳倚空堕嶻嵲飞泉遶地沛流通我逢再扫榛芜日喜濯闾阎揖让风 
　　独蹑名区慊旧闻绕庭兰芷酿竒芬滔滔瀑布源头水冉冉香炉顶上云古道倭迟犹往躅残碑剥落尚遗文我知昭代钦崇意月户添修八万斤 

　　卢溪谒周元公祠次韵 

　　遗像端严殆逼真周情孔思宋衣巾羣迷梦魇初醒客久涸源头落访民岳渎髙深侔作用乾坤命脉系心神荒山野水秋风里僭踵仙卿荐緑苹 

　　（附）原倡 

　　儒道千年已丧真先生岂独正冠巾一心契悟直通圣数巻图书大牖民剩水残山嗟职业光风霁月想精神欲将遗简跻庸孟四配尊罍共荐苹 

　　九日同孙少参姜佥宪王参戎衡州石鼓山登髙 

　　九日频年醉异乡一尊今日复衡阳空懐饵菊胜飡玉却喜刲鲜类截肪自诡隠宫虽醢脔无辜赤子尚豺狼孤亭俯瞰波涛恶语及君臣泪满眶 
　　佳节扬麾尚紫烟一峯孤峭切规圆奔流赴壑双江水（燕湘二水）正气侵天旷代贤薄宦胶融期脱洒故人簮盍笑忘年东郊细雨偏萧瑟百折乡心巽鴈边 

　　奉诏宋儒龟山先生杨时追封将乐伯从祀孔子庙庭次邓本元韵孔明退之晦庵南轩 

　　程门髙弟知多少文庙登歆见此儒腾谤纵饶孙觌辈处心无愧展禽徒南方三子元相并东庑诸贤只么俱礼乐敢容轻议在拥衾终夕梦夷夔 

　　次韵顾贰守病中见寄 

　　稀疎竹里细云边也得君来是偶然清啸絶羣开牖坐烈鼾撼壁枕书眠头陀说尽无生话（时寓居僧舍）本草抄来第几篇莫厌肩舆数相访十年湖海渴公贤 

　　再次顾贰守前韵 

　　瀹茗相逢榖雨边一畨说起一醒然君来漾月亭前住我欲华山顶上眠镜里青丝留万丈床头缥帙散千篇丈夫行止都由命与道翱翔是大贤 
　　薄宦淹留海峤边心闗幽事亦翛然园葵草际和云剪野鹤榕阴避雨眠对酒日峩髙桷帽焚香夜检指玄篇故人投赠多佳句元白方知不独贤 
　　芳草萋萋夕照边一樽相对便欣然敢知造化都儿戱聊与乾坤一醉眠瓮底蟹螯沧海味壁间金玉缙绅篇傍人莫讶酣中客清浊从来比圣贤 
　　从来五管即穷边今日风尘喜晏然细雨一帘髙阁坐春星半榻小龛眠闲将谢朓澄江句博得刘乆冰柱篇欲呪渔矶烟水竭莫令动我大夫贤 
　　景到红稀緑暗边天涯游子故依然闲拈彩笔供吟弄不愧青绫任独眠开口细谈齐物论清心潜玩谷神篇鸣鸠乳燕郡斋午一榻松阴正渴贤 

　　送顾文时大郎东归 

　　江上君今着彩袍楼船东去日嗷嘈十年沧海歌麟趾万里丹霄见凤毛桑梓阴阴维客梦烟花苒苒逐人豪悬知他日壶山下回首白云天际髙 

　　京口渡江 

　　风霜髙洁浪如山一柱中流拥翠鬟鱼鸟浮沉窥瀚海东南形势望潼闗空中影响知成幻闹里心情觉亦闲却怪寄奴甘簒晋当初讨贼竟何颜 

　　徐州入舟遇雨口号 

　　绯衣舞罢帝城春万里驱车到泗濵滚滚黄埃聊与别霏霏冻雨便相亲蜉蝣世界嗟同病瓮盎乾坤笑独贫手把残经了灯火梅花数点冷依人 

　　吕梁口号 

　　缊袍立断石梁阴一水滔滔亘古今澒洞大声轰地籁悠扬流沫荡人心诗听伯子声声乐路觅宣尼寸寸金岂是腐儒崖堑少孤琴随处得知音 

　　次韵送廖敷锡东归 

　　清夜微吟廖子诗玊华深处少人知鳬鹥既醉同谁赋太极先天只自披廊庙威仪殊皎皎江湖谈笑故迟迟坐收积雨空山酌暵到庭花第几枝 

　　送别李宪副考满 

　　三年冻雪洒南陬炎海生寒瘴疠收有貌只宜汤饼试无情羞与画图谋不资耕获菑畬术便可皇王帝伯游我欲山中问猎客麛裘狐腋价谁优 

　　送别刘太守用光转参闽省东归 

　　廉州太守东来日若问珠玑即两儿苦热相留纔数夕病躯对酌倦移时疎狂不厌江湖逺梗直真于岭海宜为道同官程选部涪陵气味念相知（用光在廉生二子名珠玑对客辄曰此廉州土产也） 

　　和黄太守韵 

　　独鹤孤琴喜再留谷风千里不知秋诗闗恋旧几章切病在忧民何日瘳乐土可销鱼鸟恨洪炉难铸古今愁胸中自有忘机术不假园莺与海鸥 

　　和丘时雍见寄 

　　我爱先生嘉遯乡南山之北北山阳苍苔白石林间路短榻疎帘竹里堂县吏不来公事了尘尊委尽秫田荒十年凄断吴人咏抚巻长吟月满廊 

　　丙午除夕（时在景东） 

　　笑把岩廊博险程自知来往颇分明从教岁事更新故未必天涯废送迎心为懐家多逺梦道非师古敢冥行孤灯的的真无赖对客寒花彻夜荣 

　　送段储使元六官满北归 

　　缥缈天南万里身芙蓉秋水独相亲龆年旧事浑惊骨佳节深觥痛任真龙剑冶金三尺古鴈书黟墨几行新春花开遍长安日好折芳馨寄逺人 

　　别后寄郴州何提学 

　　先生髙兴薄云间未老飘然万里还尘梦酣酣真独觉世情扰扰更谁闲生涯自喜耕犁穏道术深知小数悭野客三年思一访竹舆今始挂门闗 

　　次韵林都宪待用见寄行台种竹诗 

　　曾见丹崖凤尾飘锦苞今映镜波（台近东湖）遥低昻百态心虚见起灭千端影彻消哲匠西山捐槚梓美人南浦委蘅萧秋风许我延清赏预报扶衰度小桥 

　　和王世赏大参见寄四首 

　　相逢一笑更何疑枯朽含生臭腐竒遥望莫春怀点瑟不争闲着任秋棋君看大有同人占我赋车攻吉日诗半醉并游清絶处江天涵泳两无涯 
　　五年恒苦阿奴痴馈我怀人辍食时真采何曾施缋绣大声元不假弹吹疎顽敢觊炉头雪懒惰空惭镜里丝今雨漓江偶同醉月正犹恨对花迟 
　　螺川一棹旧经过风日熏人奈醉何听诗穉子傍烟语飡玊神仙聨袂歌逺梦瞢腾天共永新知噂沓岁空多罢论岭表犹氛祲喜见松阴裕茑萝 
　　百忧公暇暂搴除坐对幽棚落蠧鱼雪月风花闲点染羲文周孔旧图书絶塞干戈牢落后故人杯酒笑谈初忧来若说病堪比请赂名医卜晏如 

　　答徐方伯时中和世赏前韵见寄二首 

　　公来不雨破羣疑只占民间事事竒岩穴髙人休闭户闾阎小子罢弹棋兴涵东海如无水调入南陔似有诗当宁宵衣渴贤佐奋飞应到五云涯 
　　鈇钺偶随玄鸟过老天深意殆如何可令遶屋喃喃日不着当尊浩浩歌称惬总于重九遂别离都忘十年多醉卧峯阴遣谁伴春风吹緑上纎萝 

　　王世赏大参闻荐有作见示颇感近事怅然依韵答之 

　　大衍稽疑只偶竒竒如我鼻偶如眉固应万事都前定除是元龟解早知祗载虞皇嗤岌岌辙环尼父笑累累井蛙曲士非今日静啸漓江月上时 

　　和季广陈宪副阳朔题壁 

　　恐涌泓坳混沌墟载环苍玊堑寒虚（阳朔周回皆石壁故云）图经桂壤依稀见贡篚荆阳阔畧书倚岫行涂骞举举窥囦佛阁镜如如曾无七剂瘳民瘼自菲深忧未破除 

　　答世赏大参诗慰久侯昭平 

　　万仞云涛百节滩扪空真有泝流难怀人鸟影看疑幻得报霜华踏不寒纵矢健儿喧急雨停杯清昼引回湍从来恶土多榛莽偶把琅玕到夜阑 

　　和沈宪长谒武侯庙二首 

　　四海提封汉旧疆敷天赤子泣髙光期声大义吞吴魏敢据初心老邓襄北伐数罢龙虎阵登闻终缀鼎彛香一身生死闗宗社遽死凭谁问彼苍 
　　盘空古庙古仍今翠葢萦云此眺临业敝荆梁悲汉统诗陈板荡诔公心九原色笑中都宰一节峥嵘北地谌竟日停车访遗辙天教暄暖助沉吟 

　　和杨大参志仁见寄 

　　志仁旧官山东宪副因劾宦者李兴谪倅长沙今复起用 

　　脍口新声配鼎梅地忘陡险与沿洄■〈石宫〉■〈隆上石下〉劲气轰齐后缥缈清飙扬粤来苗莠章章公议振枭鸾皎皎庙谟开一樽共醉储胥月感愧秋风袜线才 

　　赠蔡登 

　　纷纷篆刻与雕虫蠧蚀斯文几一空四圣经中深有会一斋门下可无公回琴点瑟蠲心赏殷鼎周彝盎古风踏破月华归别馆夜谈犹恨未从容 

　　章丘洪都宪天章话旧 

　　靡靡终风万草萎相逢辄复语移时翱翔北土并南土检点黄髭更白髭水部清风开尺度边储深计秉蓍龟峥嵘老态宜深谷却笑归耕我独迟 

　　送贾都宪赴镇陜西 

　　斧钺生风破晓烟玺书瞻捧下遥天全齐白堕■〈扌弃〉沉醉分陜黔天倚熟眠事屡更张心自赤官多年所鬂犹玄芳尘望断嗟何及岂为心嘉景倩仙 

　　和林大参衡玉湘行一首 

　　扁舟乘月入衡阳旧是王孙放逐乡晓峤徒云悭雨泽秋花染露健寒香波涛任自掀腾阔姜桂从来气味长数载公私都不扰郡人犹解说雍王 

　　次韵赠门生方主事赴任南都 

　　梅萼凌晨诇浅红衣冰戴雪小扉东求知付客心情外赠别当吾掌握中造化盈虚元有数古今泡影可逃空片帆明日秦淮逺又隔门墙第几重 

　　送彭宪副令弟归闗中 

　　海内人豪此弟昆天祺端不愧斯文藏名樗散谁能见混迹渔樵世莫分侈袂翩翩冲野马轻襜闪闪欵春云入闗为报东山客一脉阳和窦八垠 

　　次韵郭于汉同年见寄 

　　僊宫细草弄柔纎风日无情昼夜添生事自便犹酝藉食贫何愧但虀盐世情扰扰徒拘缀天道冥冥互冻炎孔墨再生容改辙席须微暖突微黔 

　　奉和总督都宪林公诞日述怀 

　　仗钺临戎善避权每怀东海叹茫然九重旰食纾南顾百粤霜飞又来年夜久严程喧露布风清燕寝穗檀烟固知拯溺须修绠好把仙桃种玊田 

　　次韵汪推府见寄 

　　蛭螾安能制海鳌百端闗节竟徒劳从教闭口仍枵腹不废吴歈及楚骚自有通衢堪纵辔须知浅濑不容舠孤怀耿耿期天鉴忍戢云翀避骇涛 

　　送徐大尹行取赴京 

　　桃李曾移汇泽尘（侯自都昌徙知吾邑）芳心三醉越溪春飞腾荐剡交黄道振拔休光下紫宸哮吼每劳驱虎豹怨恫今见静神人瓜期念有经过便老眼欢睨豸角新 

　　贺都宪林公转任南都大司空 

　　百年威望岭西东浃耳铙歌沸逺空赤豹黄罴收拾后春花秋月梦魂中垆锤柄授咨元老劎履声尖切上公夜醮三山稽北斗逋仙遗韵菀诸宗（时闽城中有三尚书皆林姓冡宰亨大先生司徒用养先生及公也） 

　　梧州送郑都阃往靖海闗 

　　两河交涨欲稽天独抱牙璋此放船大贝元龟开寳气苍龙白虎耀晴川英雄上策思倾否劳瘁遗黎念弛肩不见昆仑已潜迈中宵歌吹尚宾筵 

　　次韵罗少参见寄 

　　苦热输金莫市凉鱼龙枯瘁麝无香天心泯泯司含垢众口嚣嚣类皷簧酢物权衡操纵审感时篇什巻舒长自惭衰疾兼迟莫敢乞崆峒却老方 

　　再和罗少参前韵 

　　独拥纎稀坐夜凉清都金粟窦微香世纷无复腾埃壒仙乐应闻振竾簧云楮新裁眠正穏月团旋煮味偏长端居自有超凡趣不在旁求大药方 

　　送王世赏大叅拜表入京 

　　綷縩声尖拂薄寒卿云光里扬威鸾万年扆座瞻新斧十载经筵拥旧冠玊尘丰神挥爽越华灯骨肉照团栾芙蓉采得堪持赠不惹纎埃色正完 

　　和邓方伯喜雨诗 

　　岳伯露香虔夜拜魂招天毕返严更未炊万口胜嚵嚼不赏诸军挟宠荣云汉罢歌枭魃首巫尫合笑蔑雷声即看蜡腊通三广野老黄冠业已成 

　　九月晦前三日兴平舟中追和邓方伯见寄九日桂山登髙诗 

　　歴尽南陬千万山行踪独恨此山悭得公诗意登临外堕我尘心紫翠间不作瓶馨伤菊老肯增滩白喜云闲自愧胸中乏丘壑藤萝到处可跻攀 

　　送蔡元鼎佥宪之官河南少参 

　　作器心知渐几分三年埏埴每劳君准人自信堪常伯新旭旋看散冻云世事纷纷咸定命吾心浩浩本无垠中原老稚歌乔梓（元鼎父亦河南参议）瞻拜嵩灵祝早闻 

　　答娄原善见寄村庄诗 

　　自缚柴扉面竹林竹梢垂雨互升沉悬知伯子坐中意却即宣尼川上心莞尔相延多野客巍然端拥只云襟出门步步皆生意山到鹅湖觉已深 

　　答毛云窻见寄 

　　十年飘泊西南日是处乾坤宅一区愚戆仅堪逃鬼责疎狂敢道觊天扶强兵训练劳公力逋冦嗷嘈避战图本恨长亭相见晩孤云争奈隔浔浯 

　　次韵孙孚吉见赠二首 

　　一别心知岁几更天涯孤烛偶同明娟娟缺月寒方净泯泯长河夜自倾迂拙士林怜我病清忠当宁渴公名乡邦人物大司马东序金镛喜再鸣 
　　汉唐中叶敝纷更不事纷更独有明万里帆樯欣比载百年葵藿誓同倾诗赓伐木延霜月劎拔吹毛断利名可是道傍多冷笑海风鹏鷃类翔鸣 

　　○五言絶句 

　　促何文甫廖敷锡限韵之作 

　　君毋求险艰我只造平易荡舟几半日借问诗成未 

　　清逺问邹汝愚未到戏题一絶 

　　迢迢清夜舟晓入河濵县迟尔犹未来梨花开欲徧 

　　永慕堂诗 

　　有堂不忍登有口不忍说说着登堂时酸嘶暗流血 
　　皤皤堂上人籍籍堂下草草青人不见忧伤以终老 

　　蓼莪亭诗 

　　感君亭子名辍我疏粝饭蒿蔚浩纵横风飘泪如霰 

　　松岩八景 

　　珠潭浸月 

　　月在潭水中水清月儿白风来莫吹动天壤吁一色 

　　逺圃生烟 

　　桃李欲成蹊幽人倦昏晓轻烟澹如抹天际青未了 

　　方塘水活 

　　芳草何时歇落花春自飞悠然憺忘食游子川上归 

　　迭嶂云闲 

　　云山知几迭山静云亦迟道人衣带润伸脚打眠时 

　　岩桂秋香 

　　朝眠岩顶云莫醉岩底石岩花不知老香堕几千尺 

　　岭松冬秀 

　　纷纷儿女态敢与丈人谋独有苍髯叟寒山共白头 

　　溪濵竒石 

　　君航洞庭日仗劎割云根欲识蛟龙恨年年风雨痕 

　　山顶灵泉 

　　客问此何山清泉流不已答云古香炉飞入星源里 

　　次韵留别白沙先生 

　　归棹破沧潮遂成千里别亭亭玊台峯回首心应折 
　　江门千树花红白纷点缀我登碧玊楼笑领几茎去 
　　先生下堂来伛偻答我拜白日当户庭春光浩无外 

　　○六言絶句 

　　答李子长雨中遣怀 

　　山僧豆雨熟时留得先生几日眼中谁与为徒面面青山涌出 
　　汲涧冷分山月唫川影弄溪云着处风光如此分明物外乾坤 
　　翛翛万竹禅龛冉冉孤云石壁不是鼾声若雷怎得先生消息 
　　叹息崇朝阴雨半为花靥销魂试学结趺端坐超然便到黄昏 

　　茅林八景为姜太守题 

　　大山拥翠 

　　芳草蘧蘧蝶梦碧云杳杳鸡声恰好幽人睡起一来一往心情 

　　曲港拖蓝 

　　流水湾回几曲伊人宛在中央静对绿漪灔灔笑捐黼黻文章 

　　林溪渔钓 

　　细雨斜风弥月剩水残山几分醉卧白头浪里茫茫烟草黄昏 

　　禅寺晓钟 

　　冉冉轻云几叶弯弯缺月半规坐断清宵何许烟钟长短来时 

　　龙潭秋月 

　　我忆茅林深处泠然一掬寒湫山月娟娟相照何人独抱清秋 

　　牛陇春云 

　　一犂泽泽东郊卷得飞云千尺孟浪裁为舞衣拂拭尧天春色 

　　竹轩诗兴 

　　欲识苦吟心事公髭日断几茎幽竹翛翛遶屋闲中月色风声 

　　芸馆书声 

　　先生终日忘餐细嚼古人糟粕欲觅道腴一真休与筌蹄相约 

　　三洲岩寻濂溪先生题刻不获 

　　洞里游人几度纷纷石刻俱存夫子独寻未见空归暮雨江村 

　　○七言絶句 

　　赠同事吴顺徳献臣赴永州 

　　江心一见一胡卢谙练君应过野夫不是湖南聊共饭昆仑顶上洗行厨 

　　舟中读吕和叔四子言志诗 

　　般般剪制皆春服曲曲溪山尽舞雩点也胸中寛似海休将勺水席讴歈 

　　（附）原作 

　　函丈从容问且酬展才无不至诸侯可怜曾点惟鸣瑟独倚春风咏不休 

　　和吴茂贞大理见寄舟中感兴三絶 

　　经如造化妙难窥生长收藏自四时若语本原澄彻处寒潭秋月正相宜 

　　（附）原倡 

　　羲文易画因重意孔圣春秋笔削心千古寒潭浸明月从来未识到于今 

　　阿奴执役供家政问有能声亦纪纲二氏大为吾道蠧彼疏斯粺敢相方 

　　（附）原倡 

　　语得元公太极图易家芜秽盛刋除三才今日归吾手佛老真然是仆奴 

　　是处江山是处天饥来吃饭饱时眠声音笑貌都消尽心似寒灰不入禅 

　　（附）原倡 

　　星槎三月泛江天半是看书半是眠棋局诗筒俱不设养成野性欲如禅 

　　和琼台丘先生题陈希夷长睡图 

　　已逢真主御乾坤敢问孤儿寡妇们聊与钓台为敌手百年髙枕华山云 

　　（附）原倡 

　　坠驴大笑便归山衾枕乾坤分外寛一汴二杭闽又广依然春梦未曾阑 

　　浯溪 

　　唐亭不见枕浯溪仅见峿台溪水西一啸度香桥外去山禽仍近古碑啼 

　　送林少参赴京报政 

　　记得中都烂漫游春兰秋菊满囊收公今万里看花去笑上东风十二楼 

　　康总戎惠袜偶值偏将献功戏赠一絶 

　　丰茸软滑雪弯弯踏雪方惊雪不悭鼠穴已空酣笑罢阳和旋逐脚跟还 

　　娄原善竹庄小酌二絶 

　　别来心事故无穷坐落悬车语未终更辟柴门开小酌千竿瘦竹两衰翁 
　　野竹森疎映石潭灵峯天际拥终南纎尘不到夜谈处月白风清酒半酣 

　　三月梅花齐（人于桃根接梅则花迟实酢而毛） 

　　人力端能夺化工香吹榖雨半头风道傍车马自朝夕谁识原非积李丛 

　　嘲毕都宪嘉会游山 

　　山泉何事漾清漪御史中丞理钓丝莫道仙灵都不觉白云长与影相随 

　　送胡崇正往掾湖北 

　　敬斋谋道不谋身身后孤儿彻髓贫造化无私天有眼桃花应笑武陵春 

　　长山谒范公祠四絶 

　　除却唐虞三代时古今人物合先谁孔明后汉公前宋炳炳遗材不复疑 
　　合下论公天下心诸贤孰与我公深周情孔思元都在却到濂溪始解寻 
　　拜相后先公与马公多容色马多忧若更庆厯为元佑公亦须忧到死休 
　　长白峯髙水亦清安知不有异人争山僧独说微时事百秤黄金一芥轻 

　　报国寺吊古二絶（宋宫故址有大内池井及女教场俱见存） 

　　朝市山林几变迁冥冥宫树隠寒烟三千歌舞今何在只有澄潭映碧天 
　　海角偷安昧逺图长驱铁骑若摧枯公孙劎气如风雨皓齿佳人学得无 

　　赠孙天初二絶 

　　簿书旁午无虚日应接劳忉没了期流水湾湾云片片谁知到处露天倪 
　　秃空打坐终成幻抱膝长吟亦可疑事到面前须放手心当静处不消诗 

　　野鹤亭口占 

　　孤亭户牖倚云开旧是神仙蜕骨台朝市江湖俱在眼半空容与絶尘埃 

　　送医者王十七还乡 

　　东郊格斗已三年虎啸狼嘷尚满川素女遗编何处了钱塘江月净娟娟 
　　小斋风雨几昏黄坚坐移时话柄长忍听乡闗近来事万夫流血恨潘郎 

　　肥城致政张太守荣寿巻 

　　绯衣岁岁弄春妍百岁今过九九年智数平生都不用心香一瓣答皇天 

　　章丘道中 

　　渠栁梳风麦涨陂鸟乌含哺疗雏饥劝农使者驱车急正恐回回眼下迟 

　　戏嘲周尚文纪善许假邻庄 

　　莫笑周郎旧缊袍唐王瓮茧忆亲缫中洲何日收新榖小面香醪醉我曹 

　　重泛府江三絶 

　　昼日如炊夜欲霜杪秋南国景非常十年饮徧漓江水又折幽香旧路傍 
　　小帆鵰激大鹏骞势劈层云影射囦毕竟得风先到岸休将巧拙咎长年 
　　曾舞戎轩破阵云血痕犹隠岸花芬齁齁赤子都安寝敢记当时尺寸勲 

　　读象山语録二絶 

　　晦翁曾见叹支离老死禅门自不知葢脚遮头论学业宁忧双眼会潜窥 
　　欲知儒术异禅宗只在公私小大中读罢遗言三两段废书髙卧便能通 

　　留饮于同年世和宅中命其子鼓琴为欢奉谢二絶且并招之 

　　海阴徂暑简书忙偶趁祥曦上省堂好酒一尊琴数弄人间真有马丹阳 
　　都将案牍委尘埃半醉鼾鼾一觉回我岂白云无意绪玉人应肯抱琴来 

　　全州会衡玊大参泛舟半月至渌口相别戏赠一絶 

　　掺袪一别小湘东半月孤帆趁下风滚滚湘流期到海此情何地有终穷 

　　重过衡山有感 

　　荆扬镇岳本衡峯何事人皆奉岱宗病起昭王在今日须知河伯亦蒙封 

　　拜少保于公遗像 

　　莫言天道窈难窥事势阽危辄可推扈跸使公军土木身膏草野有谁知 
　　万古中原耻未删徽钦怀愍不生还拊髀豪杰空叹息无计登公晋宋间 
　　国事当初若缀旒南迁邪议已先投背城余烬非坚土坐见江山半壁休 
　　遗像侵晨拜且观霜毛森竦泪阑干英雄切齿知何限欲脔奸谀肉细飡 
　　指挥破斧扫欃枪天步艰危覩再康一代孤忠隘前史盍将谥法少更张（公谥肃愍意宜改忠愍） 
　　奋于当奋本随时大易真宗岂逺而自是君恩深似海区区进退莫相疑 

　　喜天初徙寓三茅观三絶 

　　阛阓从来捐道心荷衣新趁碧云岑无媒寄谢无尘客少保门前莫谩寻（旧寓与少保于公故居相邻） 
　　孤踪落寞卷残云诗瘦扪腰减几分我是梦中闻静啸恍疑身世在苏门 
　　仙禽翯翯鹿呦呦谁见幽人俨姱修若道六经皆注脚须邀造化与同游 

　　玊萱诗 

　　枫山先生弟沛别母游杭得报北堂萱花白者数朶以为寿征喜而求赋 
　　晓庭微雨濯瑶华愧杀羣芳醉落霞恐与蟠桃共花谱三千年一耀灵葩 
　　儿在天东忆此花非金非玉凈无瑕曾孙几辈头如雪袖拂寒香日未斜 

　　送陈文俊东归二絶 

　　独买楼船作虎骑苍梧惊见凤来仪逢人若问谁相伴笑指罗浮月一规 
　　溪花如绘水如金澹澹娱人了不禁却抱槁梧东海去乾坤何处更知音 

　　乌符观读吕仙诗刻忽报蓝祁阳改知嘉善喜赋二絶为别 
　　执茗仙宫认旧题冥冥山雨鹧鸪啼路人开口尤真宰卷送阳和到浙西 
　　嘉禾风景异浯皋百货都平米价髙闰月林庐多好梦家家馈饎欲流膏 

　　松洲庄四景题赠刘景用 

　　松洲风景近如何鸟咔桃花水涨莎咫尺相思不相见长须空自走江波 
　　松洲风景近如何菱叶荷花净逺波谩把碧筒挥酒伴鬼神终夜泣酣歌 
　　松洲风景近如何茆屋秋阴长薜萝■〈禾罢〉稏如云三百顷老农谈笑剧悬河 
　　松洲风景近如何残雪疎梅共一窝独笑江湖清絶处寒漪轻漾暮钟和 

　　湘江渔父词四絶 

　　扁舟来往小滩间占断清湘一两湾日午风轻鱼自乐相看不厌任罾闲 
　　世业从来只小舟相传一味是无忧烟消灶底鱼初熟台笠蒙头粥半瓯 
　　郎今送客下平川更卖肥鲜了课钱老去独便多自在惯依丛莜枕罾眠 
　　栁花飘尽荻芽长艇艇鱼苗有数筐日晩江光看渐逺贩儿灯火下潇湘 

　　次韵娄诚善春日楼居四絶 

　　匹马寻春到瓮城城中春色自分明半空丝竹轰清昼遶榻晴云阁鸟声 
　　春事俄惊欲尽头强舒眉宇此登楼笑谈唤醒幽人梦共倚檐花看水流 
　　三月看春尚未齐楼中聊共片云栖欲知深暝无言处众鸟飞来寂不啼 
　　伯子移舟向古陂晩漪觞我不嫌迟小楼独下湘帘坐也到斜阳半壁儿 

　　送段储使元六官满北归 

　　我兄行（去声）派子相同见子思兄意万重骨肉千金官一羽萍蓬深愧谩西东 

　　次韵白沙先生见寄葵山之作三絶 

　　乾坤独放几人闲一曲髙歌又此山脚底秋云三十丈不知朝去暮来还 
　　何人忙里会偷闲是处江天是处山满袖茶烟吹不散瘦笻前日古劳还 
　　浮世劳劳更甚闲丹阳人已到葵山草鞋不带红尘气换得神仙两舄还 

　　吕仙亭饯邹宗道赴京二絶 

　　故人别家游河朔莫厌山髙尊酒薄明朝一艇下长川亭际空余松子落 
　　朗吟亭下莓苔緑对酒那知春句足为君拈起紫鸾笙强把燕歌吹一曲 

　　水坑山家与何文甫廖敷锡限韵同赋三絶 

　　一犁烟雨荻村田细雨浮花入近川二麦计收多十斛瓦盘盛酒拜皇天 
　　云里鸡声云外山竹门无锁倚云关香风一径稻花落人自归来鸟自还 
　　莺儿恰恰听来堪芝草聨畦味正甘莫把莺儿打教去山人留伴采芝蓝 

　　朱冈道中三絶与陈子文同作 

　　清晨一棹长林端水声沉■日色寒行人见水不见日黄叶竹儿千万竿 
　　小桥欲度更沈吟笑对酸儒埜水浔溪女蕉衫黄胜锦看人闲倚竹门阴 
　　天放狂夫半日闲来听埜老立谈闲如今早稻场花了打点腰镰带月还 

　　清溪道中二絶次陈子文韵 

　　小舟荡漾清溪津逺雨看来疑未真海西斜月忽到席对酌江心只两人 
　　下有秔稌上有麻南风吹尽木绵花新篘村酒家家熟笑止游人憇小车 

　　都桥道中二絶 

　　涓涓流水两三湾风竹铿铮杳霭间闲坐笋舆烟外去不知身世在南蛮 
　　岁莫提兵出洞心野人鸡犬静无音飘萧两鬓冲云湿兴与樵夫论浅深 

　　归田十咏和韵送刘教授归庐陵 

　　送君此日会何年携手河梁一惘然镜里银丝三十丈到头赢老不赢钱 
　　峡云影里饮长年乡思潮声共渺然闻道乾坤一巨壑鲈鱼到处不论钱（其年西江大水故云） 
　　骄儿莫谩诧芳年老病归来也帖然若把黄金买身贵箧中那得有闲钱 
　　折竹沉舟罢钓年沧波万顷任茫然村中社饭飡须饱敢爱囊中折二钱 
　　公己捐书絶学年螺峯一觉日枵然石头作枕云为被颇觉闲眠独省钱 
　　枯楠病橘三千年迟尔归来一粲然就里风花并雪月招呼不用一文钱 
　　两脚红尘今几年这回跳出却恬然螺川薄酒甘如醴下筯何须日万钱 
　　厌饫云山公暮年昻藏野鹤共臞然脚跟芒屩无今古悭得苏公几眼钱 
　　看花莫叹薄衰年老眼方知花欲然若到秾华满天地少年那日不输钱 
　　山中麋鹿总忘年松叶深深路窅然我欲访君恐难觅先输鬼谷卦头钱 

　　次韵白沙白龙池四絶 

　　云满昆仑水满池玉龙眠处少人知昙花乱落林僧语时听疎钟度晩漪 
　　山头青壁险如悬山下松风飐石泉见说仙翁携布被几回来伴老龙眠 
　　桃花白白栁枝黄鸡犬声喧云日光几波流水带修竹应有仙家竹里藏 
　　一水差差漾碧池山僧日上了经时老龙来乞还丹诀碍动溪花三两枝 

　　王世赏大参以途间诗六首索和次韵如左 

　　醴陵 

　　客衣荡泊海云边孟浪驱滇泛广年斩却诸魔无恶梦始知髙枕即车船 

　　雷家铺 

　　邮亭烧烛健飞蝠贾竖归缗喧小汀踏破月华仍有伴湘云如练楚山青 

　　衡阳 

　　十年前事偶心忆棹拂衡湘醉始醒不到先生唫望日芙蓉秋后为谁青 

　　祁阳 

　　形影相随自不孤观頥敢道口难糊度香桥外寒芒动遥望文星落半途 

　　全州 

　　驱毂沿湘蓂己更湘源寒日曜前旌行人半入炊烟里报到南邦第一城 

　　观陡 

　　流水波波荡逺天一波一曳陡间船鬼谋不与人谋会坐见通渠作涸泉 

　　南界獞村二絶 

　　诛茅作瓦十余家竹里寒梅渐着花莫叹獞儿生意少谷风偏起自天涯 
　　陆菁山下界南村古壁嵯峨宜驻军健儿伐皷奋双臂细雨廉纎天欲昏 

　　江北纪行十六絶 

　　六合观（明太宗渡江处） 

　　神龙奋迅挟风雷汹汹鲸波一叱开万国班声海应沸太平天子自燕来 

　　江浦别庄孔昜先生 

　　天南天北往来间尽日看山了未闲颇觉昆仑多逺派定山髙对小庐山（定山孔昜先生所居小庐山白沙先生所居） 
　　活水亭前草阁东偶来无语立从容梅花淡淡含春色野竹潇潇动谷风（活水亭草阁皆孔昜先生所建者） 

　　升中寺（在江浦县南二十里宋髙宗南渡曾饭于此） 

　　山僧貌古袖翩翩犹记髙宗驻跸年败壁朔风应掩耳几车寃鬼泣江天 

　　乌江观项羽庙 

　　天挺雄豪殄暴嬴喁喁四海望更生却忍操脂投烈熖自干天纪望何成 
　　天亡一语更含糊正恐君王善战辜垂死此心犹未悟江流千古惨悲呜 

　　和州观（明太祖渡江处） 

　　百年塞马嘶华月南下天兵驻此濵椎髻扫除施冕弁江津莫错比河津（江津指采石河津指孟津） 
　　铁骑长驱出塞门髙皇功业配乾坤白旄黄钺济江处盈盈水木含清芬 

　　含山拜游定夫祠 

　　圣涯涵泳程夫子门下如公不数人遗塜歴阳阡陌里残霜枯草独生春 

　　居巢吊范增 

　　秦项真如弟与兄灭秦兴项子心情刚柔迭胜本天道竒计原来学未精 

　　夜宿广徳寺 

　　驱车逺出长林下偶共孤僧语幽榭春星半壁淡无辉独醉松风了清夜 

　　晓饭金城寺（曹操伐吴驻兵之地） 

　　坐看流水縁溪碧深院落花香靥积东都腐蘖讣吞吴长坂屯军尚遗壁 

　　游冶父寺（欧冶子铸劎之所故云） 

　　山葑纎脆袅银丝饭客虔供行者师指点云端欧冶宅劎光中夜白差差 

　　经周瑜墓（在庐江县） 

　　破尽曹瞒百万师建安遗叟望传麾可怜皎皎钟山月不照成都赤羽旗 

　　桐城赠方与义同年（与义以黄门谪知资阳县时守制居别墅未会） 

　　鬓根花影帽檐风闪闪风花百醉中欲蹑芒鞋寻别墅今吾恐与故吾同 

　　安庆谒余忠宣祠 

　　贼众侵元公死之百年俎豆谓非宜天弓若射欃枪日并毁降旗与战旗 

　　桂林杂题十一絶 

　　伏峒祠 

　　苍梧水手亦何知劝我祈厘伏峒祠伏峒祠神知我否我生元不惯祈厘 

　　上滩 

　　篙师疾呌如寃鬼声彻江心石也穿急雨一篷挥汗罢恶滩犹说在前川 

　　开酒 

　　仆夫熯矣我犹强有酒盈樽忍独觞散与仆夫同一醉半江风露夜初凉 

　　观渔 

　　广西人家避獞贼尽住陂陁临水山或移小艇供垂钓只去前头一两湾 

　　十六夜同献臣对月 

　　昨宵对月负佳期今夕开樽野水湄月色细看元未改人心安得本无疑 
　　奴刚持酒到沙头月亦东来照我瓯人事天机都恰好却疑今夕也中秋 

　　崩沙 

　　有客相逢崩沙浒正值船头西去时会得虎溪三笑法青山影里一枰棋 

　　平乐 

　　景阳先辈亦贤哉廷美同官水部来院里烧香方罢泪中亭诗句更兴哀（叶景阳余廷美俱卒平乐时拜廷美榇而读景阳诗也） 
　　水心亭子隔浮埃石趾团团类劈开醉来不记昭潭路道是严陵旧钓台 

　　登鉴山寺 

　　西风吹瘦■〈氵靓〉溪形云蹬跻来百级零寺里有僧都未见晩峯遥映佛头青 

　　山粟 

　　山粟离离被石头也须销得老农忧日斜独自縁青壁手把长矛逐野猴 

　　洪江驿 

　　成化初伯兄麟官此驿时苗蛮作耗兄拥众登寨御贼有功 
　　亭外深阴惨欲昏荒茅芾芾乱流浑寨门一劎遮勍冦犹见居人话伯昆 

　　惶恐滩忆文丞相诗句 

　　战马横奔寳刀折边军夜醉闗山月厚禄徒资卖国人伤心耻向滩头说 

　　暮发吉水 

　　流水涓涓月一规月中人在水心时乾坤好景元无数吃用今宵些子儿 

　　水碓 

　　万转冰轮挟雪飞俄然飞去复来归欲拈匕筯还思睡几粒盘飡触骇机 

　　水硙 

　　眼空心正齿参差不法工倕法偃师我有一车三百辐肯教容易水心湄 

　　晩泊洪福寺前大水 

　　灶底蛙声木上罾洪涛灭尽各村灯船头佛脚疑相并只好低徊对野僧 

　　湖水涨入龙头山无复畔岸舟人迷惑误入兴真观会道士茶话戏题一絶 

　　柔橹萦迂度林杪落花深处闻啼鸟仙翁出洞笑相迎流水悠然天杳杳 

　　莫投上叶村二絶 

　　白妥红殷翠欲匀小园犹见未残春盘中细蕨兼新笋更喜山家味最真 
　　野翁短发乱鬙鬙门外春山懒自登独有池鱼堪饭客日斜闲放两三罾 

　　过羊桥峡 

　　千寻絶壁凌丹阙百丈飞泉坠碧潭半醉中流一俯仰此身疑与列仙参 

　　兵书峡 

　　悬崖一椟古嶙峋百箭纷披激水濵恐有鬼仙曾脱骨谓弢兵法却非真 

　　沉香岩 

　　岩广垂空万木斜仰窥如对镜中花吏人报道三年外尚有沉香积数车 

　　金利水口 

　　埜童笑入青萝去门掩江声落日斜一段风光催客棹傍人莫问脚头賖 

　　庄田坂中 

　　笋舆悬度百家庄道道渠泉版版墙二月生涯巳盈目麦波苍翠菜花黄 

　　寿康驿读韩都宪诗刻 

　　江亭此刻不模糊二十余年冦难除灯火夜谈听父老相公开府在苍梧（乡人云自韩公移镇梧州西贼不复作矣 
　　） 

　　封川馆中书尧夫游伊洛诗因述此 

　　荼因味苦难成啜花到春深不可移独掩半扉无一事戏书康节数聨诗 

　　南津阻风 

　　风留客舫南津口独语苍头欲暮天微火渐温茶鼎沸遶篷添得茘枝烟 

　　韶州 

　　曲江山色青于染点破遥空数片云柔橹晩经清絶处客愁应减两三分 

　　古城集巻六 

　　●钦定四库全书 

　　古城集补遗 

　　（明）张吉 撰 

　　待报记 

　　秋七月癸丑月当食晡时坐厅事待报赴军司奏皷有持牒者匍匐诣庭下泣且诉曰某浙东金华人业医沦落于兹久弗克返有近村人以视疾请贷马而往道遇贵者未即下被执以归捶掠无完肤烙其马纳诸官既而舍之则贷者辞以烙故不受归其直巳复夺取之是以讼呜呼医贱役乘非所宜也之近村马可不贷也是皆当巳不巳以及于难易曰负且乘致冦至圣人之言虽厯万世如指诸掌如此若贵者驭民不以其道怙势冯怒凌虐不辜是亦为冦而巳欲避其名其能说乎是虽一事君子小人之大戒存焉不可不记 

　　端州石凤记 

　　端北石岩中有石肖凤者二郡人因以双凤目之亦岭外一竒观也庚戍十有一月偶以公暇载酒造焉觞既洁座客陈冕子文氏挥手离席指顾凤处且曰近为盗窃其一求而不获视之果然其存者昻首振羽不跱不翥仪章奕然与凤无异因叹窃取者之不仁独秘以为己私不与众人公之也夫凤灵物也其见其隐瞷道隆污葢矰缴所不能逮豢养所不能驯兹猎于匹夫匹妇之手非以其质非耶韪其声而羸其实其弗克独完也则宜使是石也凤固非今日从容狎玩之资而彼亦安得快其忍心耶噫凤不可见矣茍是石存而不毁亦足以识凤之在目而使斯人无忘其所愿也彼窃取者真不仁可论也夫因识诸石以劝来者 

　　邵氏小宗谱序 

　　家之有谱所以纪世次叙昭穆辨族属也世次有逺近不纪则忘昭穆有尊卑不叙则紊族属有疏戚不辨则淆三者有一焉人道乖矣此君子之所惧而谱牒所以不可废也抑古人之于宗族统之以五宗之法缀之以会食之恩经之以冠笄丧祀之礼纪之以孝弟睦友子爱之道所以维持总涉之者无不备焉而犹惧其不免后世数事尽废独余是法可以使人少知本源派别之因革不至于离散耳复弃弗图则数世以后恐死者不知其墓而樵采莫之避生者未谙其面而俯揖不相加矣此尤君子所不忍而谱牒其可忽诸邵氏小宗谱者谱邵氏之小宗也邵出康节先生弟维之后世居湘阴禄塘是谱则维十世孙宗仁与族子康孙之所析焉邵氏大宗故谱备载家世本末甚详至是各录一支以便省览而邵氏之谱三有合而为一者焉有析而为二者焉凡若子孙观其合而一者则思继别而下初无彼此之间可以念其同矣观其析而二者则思继祢以外不无轻重之差可以审其异矣念其同者情也审其异者义也情不掩其义义不灭其情则其有所惧而不忍者庶几免与今刺楚雄敏汝学者宗仁从子而吉之莫逆友也请述其故以告其家故不辞而为之序 

　　送石经厯序 

　　朝觐之制所以秩君臣之分达幽显之情审治忽之几明黜陟之法其为典也甚重考之虞书周礼诸经所陈及秦汉而下厯代信史所载虽有沿革损益之宜未有芟夷镌削以为无益不举行者我太祖高皇帝既扫有元肇造区夏乃斟酌古法约为三年一朝之制先期方伯守令暨百执事各举所守境内神祠职役版籍符章以及孝廉奸细之徒窑冶鱼盐之利备书诸册挟诣京师与众毕会越明年月正元日入见献焉于时冡宰斋戒受质日集百工于庭按其事之善败考其政之舒惨原其心之公私察其识之明昧复以上闻乃因殿最以行赏罚故事情无所掩覆公器不至滥施为万世不易之良规也逮兹百有余年圣子神孙守而勿失今皇帝嗣大厯服恪遵成宪愈久弥着成化二十三年实当天下朝觐之期时景东则我经府石君介夫将事介夫见可而行闻善则服其官是郡六载有竒而民悦之是行当书上最以快众望必矣虽然尚有说焉景东地极边陲民甘鄙野婚姻葬祭之不经九法三纲之未着皆子习闻而稔见者亦思告诸方伯以达冡宰冀上闻乎其归也亦以上国道德仁义之风文物衣冠之懿不靳不匿播告于吾民乎夫下有以达之于上则司牧民者知治道犹有未洽而以尧舜之心为心上有以达之于下则凡作我畜民必思改弦易柱而耻吊诡矜竒之习有不足为者矣此君之所以责望臣之所以对扬而朝觐之典古今所以踵而行之之义也若其旅进旅退无可无否执虚文以应故事废公道而媚私门其所负者可胜言哉行矣试以吾言仰而思之必有合者毋徒曰是非吾所及也朂诸 

　　楚雄陈贰守作拱辰桥序 

　　云南处天下之颠众山罗列萃为渊薮无甚广河博泽诸郡经流曲折盘束山峡间率湍猛驶疾恠石龂腭错午虽有舟楫不得施当涉之津赖桥以济而水势震荡激囓木梁辄坏岁一勤民者皆是也楚雄拱辰桥旧名前浪材亦木耳今太守邵公与今贰守陈公图为坚久之计乃命工凿石为之而易以是名葢创谋经始则邵公而区画综理终竟厥事实陈公也隶邑定边令冯君源广遣使告曰古人有编竹桥济浮蚁者卒以阴德魁天下况济人乎二公此举必吾子喜闻而乐道之者能言乎哉予不获辞既为邵公缪言之矣敢爱一言于陈公乎孔子作春秋凡城池郛郭台观门廐苑囿一切力役之征并书诸册说者以为重民用也独桥梁一事不经见岂鲁地七百里之中沂泗济汶诸水所道厯二百四十二年之久独无一桥可纪与疑亦有焉圣笔变例畧之也矧僖公既修泮宫桥必三己考诸经而不载非在所畧乎夫用民一也圣人作经或备而不削或畧而不书则夫因民病涉不得己而有为视彼得巳不已重困民力以为之者固亦有间而桥梁匪他力役此不亦彰彰矣乎故子产以乘舆济人孟子讥其惠而不知为政及论所以为政则亦不过因时以治桥梁而己呜呼圣贤贵王贱霸故佚道使民协于王道春秋以为常事不书而孟子所以辩子产者亦以王道律之耳公所为葢得春秋孟子之旨而冯君之请不为无谓则予不以谆复己于言者其亦有以也夫其亦有以也夫 

　　赠那太守序 

　　元江太守那君既拜官莅政景东太守陶君议遣重客往贺之谓不可无一言也而属诸予予亦意忝吏兹土于那所治为邻疆域所拘不得造庭下周旋再拜以就下宾之位则其所属者固不敢以不能辞今之郡守古二千石刺史之职也汉宣帝尝曰庶民所以安其田里亡叹息愁恨之心者政平讼理也与我共此者其惟良二千石乎唐文皇亦言为朕养民惟在都督刺史二君汉唐令主其言如此郡守所系匪轻可知我朝列圣相承尤慎其选中州诸守非廷臣久隶台省有声望者不注否则外大夫之奉训议治平最优者也独云南逺在要荒之外国初诸蛮梗化叛服不常西平侯以便宜从事令各酋有能奉土入欵者即拜以官俾世其职故那氏得以代守元江至那君亦贳厥尤而官之夫廷臣之隶台省与夫外大夫之奉训议皆奋身甲科累勤他职者也仅获选守一郡良为不易而那君席其资荫不仗一艺而有之又若无甚难焉天下之物得之难者其操之必切而失之必不易惟其得之之易则骄逸所乘鲜克有终者多矣脱有得之难而丧于易者其可贱滋甚或虽易而得之卒知谨畏勿阽丧越岂不尤可贤乎郡守一邦生灵司命与君人者分忧非特一物之比顾乃易而居之惑孰甚焉那君世禄之家膏粱子也茍不恃其得之者孔易而思所以居之者孔艰则贤于中州之士拔于微贱以有其官而不敢易之者逺甚陶君所属岂直一人之庆一邦之庆也是为序 

　　辞留唱和诗序 

　　公始莅端在成化丁未八月而吉以弘治巳酉七月来官越明年吉持公檄按狱长沙而公以疾求解职百姓闻之忧惧不知所为于是匍匐走当道泣诉乞毋归公不诫而集者几千人既得请公疾适愈而吉亦襄事以还公自卧疾至复起视事各为诗以寄意不易韵而三赋之阖境内外和者甚众郡校二三子彚为是册南都春官尚书郎髙要程君贯道题曰辞留唱和诗而序其首间示予次第阅之虽其音节气格不无浮沉俚雅之辨而切切以忧公之去喜公之留为情则诸篇一律也予尝论今之为政当先救其敝而徐图之则民不劳而定矣昔西门豹治邺知其弊在结婚河伯故首毙其囮俾民不惑而邺人免为鱼焉廉范守成都知其弊在火禁故下车之初毁削先令听民夜作百姓以为便而歌之二人古良吏也其载诸史册赫赫在人耳目厯久而不磨者亦惟先救其弊而已今天下郡国弊如牛毛为守令者舎是弗图而或以他术先之可谓知所务耶肇庆为郡上通苍梧下接南海苍梧乃奉命専征两广文武大臣开府建节之地而近世复以中官叅之南海则东广藩臬诸司莅政之所凡诸司政令之建革刑狱之谳覆兵欵之调度与夫水旱灾伤之当赈恤■〈犭黎〉猺之患冦盗侵掠之虞可讨可抚必修虔封具信使驰诣苍梧咨禀进止往来络绎殆无虚日而开府百执事之人执牍乘传以事奔告南海者亦复称是岁时馆谷之资送迎之费递夫积功不可胜计而官吏夤縁奸宄诛求万端民受其殃痛心疾首无所控告其来非一日矣公始至一讯得其要领慨然叹曰此弊不熄民何以堪则躬节俭砺廉介以杜其源裁不急之务简无名之使节非礼之会以塞其流而又推之政事之间深谋逺计一以是道行之于是诸色需求十减七八财力既节疾苦自瘳此端民所以德公而留公之本心也呜呼善为政者果不在于先救其弊也哉言者心之声诗者言之成文者也公之有诗欲人无和不可得也虽然公之所以裕于己而孚诸人葢有非吉之所能知者而民之所以德公将止于斯耶抑否耶葢又有非吉之所能知者感叹之余既倚韵而和其诗复僣为之序公姓黄名琥字莹之江右丰城人于吉丈人行也 

　　永思堂序 

　　堂名永思识终身不忘亲也为人子者终其身不忘其亲可也而或以存亡易其心穷达贰其志非罪与今夫冶氏之金丱人之璧天驷之驹冰蚕之锦可以动王侯易富贵赎刑辟人咸寳焉然知其可寳而寳之者身也假微此身虽百其物将焉用之是身之可寳有甚于物明甚而吾身所从来者忽焉不思亦何忍哉景阳周君维岳旧业乡序时继失怙恃后贡京师游太学著录选曹而归语及二亲未尝不流涕因名其堂而请予序之夫思亲之心人子孰无而不迁于物者鲜矣物虽多大端有二富贵也贫贱也先富贵后贫贱者易为隐约所射而褫其思先贫贱后富贵者易为骄逸所乗而蔑其思茍不罹乎此而终始睠睠弗忘其亲则不及人非所患矣周世为农至维岳始以明经登仕籍将有民社之寄所谓先贫贱后富贵者岂其人欤士方微时冠帯食饮之需寝处燕逰之所与夫骨肉之欢姻交之谊皆不改其平素而春秋旦暮履寒霜触阴雨吾亲独不可得而见虽甚忍者不能无思逮其得志绮丽足以华其躬肥甘足以悦其口深檐广厦足以娯其体肤而先后奔走百执事之人具非畴昔之比丰乎外必啬于中乐乎新必遗其故而允念其亲无少变者不多见矣呜呼为人子者无以有巳而以得志忘其亲其罪可胜诛耶观维岳所以名其堂其志槩可想焉姑书以为他日张本 

　　贺郑师顺庵先生八十寿诗序 

　　成化丁亥秋吉始皷箧学宫其年冬邑博莆阳顺庵郑先生奉命来官越九年先生秩满去任吉亦缪污荐牍窃食中外二纪于兹先生既归坚卧不出吾庠自是更师屡巳而律巳范人规模次第奕然可观者舍先生与宁徳左君希哲无称焉然希哲职司训典与权门姻党嗜利无耻之人为贰凡事避嫉逺谗厚自韬匿势有不得同于先生者闻诸故老乡先生云吾余邑博之贤者自大司成頥庵胡公之后百余年间仅见郑师一人而巳以吉考之信然夫以旷越数世仅得明师二人而自先生之去积年迄今复寥寥未见则邑有明师良为难遇而吉之横经泮水乃独得与先生在官相始终谓非幸与先生孝友温恭教人务端心术而谨趋向俾业一经巳上咸知以饬躬济世为务而弋取名位之计非所汲汲焉其遇人虽乐易多恕而能慎辞命靳许可诸生侍侧咸视其一嚬一笑卜巳隆污吉自龆年独蒙延誉当时不过欢慰自力而己安知先生之难遇也逮夫绵厯世故阅人既多求可嫓休先生者百无一二乃知明师难遇不独吾邑为然天下之通患也吉既得之以为终身之幸则敬事先生诚宜与事吾君事吾父者如勘符分礼也而因循岁月久旷就养之仪扪衷自愧其辠可胜言哉为幸为罪在先生固或忘之而吉不能一日忘也今年先生春秋八十冬十月九日乃其初度之辰吉既赋古体一章遥拜介寿复摭平日之所不能忘者冠诸其颠以识吾私云诗曰 
　　我登孔庙师来初师去令我多声誉十年师力百倍余砻磨涤濯兼吹嘘忆昨捧拥承明庐佩师训戒同寳琚食人之食乘人车事乖势激忠愤摅呼卢一掷惊羣摴万里风云纷巻舒洞庭汲雪烹寒鱼金马闗头褰暑裾纵观桂海翔南墟卧闻戎马喧储胥岂无多士掺我袪忆师暌违扪腹虚师今皓首出无舆事业儿孙千巻书天毗鬼佑世罕如羗引眉寿无穷且我生野性眞狂疎议脱骅骝驱蹇驴祝师未毕更祝予早航闽海登师闾百年相倚如蛩驉 

　　禹贡疑误辨 

　　贡于嶓冡导漾之下则曰南入于江东汇泽为彭蠡东为北江入于海于岷山导江之下则曰东迤北会于汇东为中江入于海此二条者朱子及九峰蔡氏皆以为彭蠡乃江西诸水所潴固无仰于江汉之所汇而江汉二水并持东下又不见所谓北江中江者执是以疑经文之误其说甚备愚尝亲厯其地细观其说而以经文证之乃知经本无误二先生之说皆过论也夫汇本训回乃下流泛溢他水势不能泄于是回旋渟滀潴而为泽之谓也今春夏之间江汉水涨则彭蠡之水郁不得流而逆注倒积漭为巨浸茫然数百余里无复畔岸其汇为泽葢如此虽无仰于江汉之所入然实赖其下流充牣故湖水壅阏沮抑而不能出方能成其泽耳非谓江汉之水截入泽内而为汇也若其截入为泽则但如他条曰至曰入可也何必变文言汇哉此东汇泽为彭蠡东迤北会于汇本无误也汉水不言会者为江水所隔与彭蠡不相接也江水不言彭蠡者与汉互见也逮乎二水渐消则彭蠡之水溢出大江循南岸而行与二水颉颃趋海所谓其北则江汉之浊流其南则鄱阳之清涨是已第江水浚发最在上流其次则汉水自北岸而入又其次则彭蠡之水自南岸而入三水并持东下则江为中江汉为北江而彭蠡之水入江并流为南江者不言可知非谓分支各派判然殊途为二江也此东为北江东为中江入于海亦无误也而理明义精如我朱子九峰又其髙弟乃皆不能无疑于斯何与况经文简奥其言南入于江东汇为泽葢亦无逺不包而曰南曰东与今水道屈折迤逦势正相符今却又云本文自有谬处与今水道全然不合不可强解此不可晓也又按江水自东陵而下汉水自汉阳而下其势皆渐趋东北今湖口为江汉所汇之处正在东陵汉阳东北与经文亦合今却又云于汉水则宜改曰南汇彭蠡于导江则宜改曰南会于汇此又不可晓也若夫所谓横截而南入于鄱阳又横截而北流为北江又谓至此而后一先一后以入于彭蠡既汇之后又复循次而出以为二江此自说者之误非经文之误也葢经意以为汉虽入江而自循北岸以达于海不可泯灭故有东汇北江入海之文朱子偶未之思以为二水既合则有江无汉故既疑其误而复有取于郑樵之说以为东汇泽为彭蠡东为北江入于海二句宜衍蔡氏笃信朱子不复别求其说遂再立论以疑经皆非也或曰南之有江犹北之有河皆大水也然渭水洛水皆入于河不言中河北河安知中江北江之说不为误乎是不然河源逺出闷磨黎山自积石龙门而下气势雄猛流波汹洽而洛渭二水近出鸟鼠同穴熊耳诸山不数百里遂达于河几不能见安得与河为敌若夫江源出于岷山汉源出于嶓冡既不相逺而其通流之地大小虽殊终不相掩则汉虽入江犹得各纪其为汇为江入海之实夫岂过乎河可以包渭洛而江不得以包汉故于兖州则曰九河既道不兼渭洛而言荆州则曰江汉朝宗于海对举二水而并言之贡之立义精矣呜呼经赖真儒而明贡有朱子及蔡氏者为之辩析其义犹晦信夫说经难矣 

　　纲目发明辨 

　　尹起莘氏发明纲目所书魏王曹丕称皇帝废帝为山阳公汉中王即皇帝位谓陈寿志三国全以天子之制予魏而以列国待汉故通鉴因之以魏纪年至纲目始以昭烈承献帝之后绍汉遗统葢通鉴自谓姑取其年以纪诸国之事故其说不得不出于彼纲目取春秋之义以示天下万世之正论故其说不得不出于此二者固并行而不相悖要亦有待于互相发明此不知纲目者也信如其说则是三国志通鉴之帝曹丕纲目之帝昭烈盖亦无乎不可而朱子特笔起义初非本于天理人心之不可泯灭不过别立一说以与他书角立相表里岂其然乎陈寿之帝曹丕陈寿之罪也通鉴因而不改司马公之失也纲目特笔改定此乃朱子所以扶天经正人纪以杜后世簒窃之源天下古今之大义也汉自桓灵不君四海靡沸献帝寄食虎口不得一有所为然而天命犹未改也故昭烈以亲髙皇帝子孙奋兴闾阎规恢前烈虽有志弗就然名正言顺岂彼奸雄僣伪所可同年而语耶今有巨室之家中叶震业末祚寖微其强奴悍婢因而盗其货寳据其赀产以自雄于一乡视其故主子孙仅同役厮此固王法必诛无赦者也设使县官无识而误坐之监司依违不施折辨为司冦者心知其寃复可漫无一语以相可否邪故陈寿之志县官无识而误坐之也通鉴所纪监司依违不施折辨者也纲目所书司冦据经执理以论其寃也今按分目所载正以见寿之谬妄无稽与温公因仍不改之失而反谓其并行不悖互相发明可乎呜呼髙帝子孙称尊如故乃帝僣伪以挤之使天壤易位冠履倒施习以为是而莫觉其非者垂千年矣不有纲目特笔大书表而正之则春秋尊王之义终隠弗彰而乱臣贼子接踵当世岂复自知其罪耶事固有可以互相发明者而不在乎是也予尝求而得之如诸葛孔明所谓汉贼不两立王业不偏安词严义正凛如秋霜正与纲目所书先后互相发明而反以其讨贼为入冦者果何谓耶其心亦安忍耶陈寿悖妄小人无足言者孔明君实未知其孰贤然使君实生于孔明之世吾不知其事曹氏与孙氏与抑昭烈与姑并述之以俟知者 

　　张南轩先生诸州学记解 

　　有是物必有是用舍其用以为言非善言者也箦而寝几而慿釜鬵而炊杵臼而凿天下之物未有无用虚设者也今有童子于此指箦而问何为必告之寝指几而问何为必告之慿至于指釡鬵指杵臼为问亦必明言以告之乌有宛曲诪张依违失义忍以愚弄其儿而可为乎况堂堂士君子丽泽之区实道术隆污风化盛衰之所闗系而借重于我之一言又可不究其为用之实俾灿如繁星人人仰见得以相师相朂同臻于斯道乎予观张南轩先生所作诸州学记未有不援学所以明人伦及三纲五常为说者因陈袭朽不以为嫌读者往往未及终篇巳欠伸思睡或窃笑其虽不作可也呜呼此南轩之所以为南轩非后学所敢轻议也与先生学校之制甚详其政甚备岂直耸人观瞻而驱诸少年者聚谋资身之策耶固使学者各明人伦复其天性而己使是记出于宋诸文士之手必思篇立一说变化鼓舞而黼黻笙镛锵锽焜耀良可娯人耳目忘倦然譬诸朝霞夕霭千态万状倐忽有无非不烂然可观而随风荡灭不震不霖则其泽物之功微矣况文胜质敝者自然之理而臧三耳之说虽工终不如两耳之坦明易晓也今为文勒诸金石垂耀将来徒取脍炙人口以贾声称于我与抑欲风厉士心使之正其趋归与茍欲风厉士心正其趋归则遗弃本用别为一种艰深恍惚之说绐诳竖孺以为工者未见其可也肆观先生他作率能别出意见推陈致新夫岂独拙于此耶其用在是君子立言垂范固不可舍重趋轻徒滋无益而巳今见操罟握罾者不谈取渔之术见荷锸秉耒者不道力穯之方而姑与之箕踞危坐厯举古诸无稽连鳌雨粟之说以相蛊媚将使之荡然游心汗漫不至尽丧其业而败其生不己也然则力慕神竒不究物用以为说非徒无益乃种祸于人者也曾谓南轩为之乎余尝厯观宋诸文士之文弘舒畅沛虽或不能尽协于道而议论渊源抑扬开合节奏疾徐自中程度非茍作者故能各名其家可传于后近见有操笔执牍傲然以能文自负者夷考其归不过追琢辞华以泄其胸臆之私见或剽窃老佛之绪余甘心自佹于圣人之道而不知恤此固宋诸文士之罪人设遇先生请备驱使犹或麾斥不容而彼方且自珍其说以为腹诽先生之计呜呼可谓愚哉 

　　书逊志先生送平元亮序后 

　　余观逊志先生与平元亮论文其间有曰魏氏迄乎唐初天下之言文者谀乎人而巳矣宜乎时而己矣何有于道哉唐之中世昌黎氏尝一反之而道不足以逮文宋之盛时程氏尝欲拯之而文不能以胜道欧氏苏氏学韩氏者也故其文昌朱氏张氏师程氏者也故其道醇合二者而有之庶几不愧于古乎而天下未见其人也余始闻其说而喜之既而不能无疑何则穷天地亘古今而不易者其惟道乎若夫发而为文则其肤理胍络声音态度自不能无肥瘠浮沉轻重疾徐之辨或随风气以变迁或与世道为升降如燕人之御狐貉越人之业絺麻虽有庄列之谈仪秦之辨不能谕之使必同也市井之人其词夸乡里之人其词质彼岂恶同而好异哉势使之然也故程朱之文不能同于孔孟孔孟之文不能同于周公亦其势有不得不然者圣贤何心哉然其道固未始不同文以明道道茍同矣文虽不同庸何伤今责为程朱之道者曰胡不兼乎韩欧之文是犹责行王道之人曰胡不兼乎五霸之术也吾恐霸者之术未必能兼识者有以窥见其浅深矣道者水之源也文者水之流也其源深以清其流浩以洁者周公孔子是己后世惟二程朱子抑或可以当之复何不足而他俟乎韩欧苏氏平生精力敝于为文而谋道卤莽故其蔚然成章非无可观而槩以精义入神之说其有合者鲜矣有志于程朱者勿为他岐之所惑其庶几乎因书以自励 

　　跋传芳録 

　　按牒大义之陈系出古灵族巨以显其在闽中与齐之国髙晋之栾郄诸宗无异蒙庵先生既彚先世已来所蔵诸名公叙述铭赞题跋诸凡厘为是録命吉订其讹缺将寿诸梓以传吉始事耻庵先生乡邦间亲其玄微深逺之识公平正大之心温雅严重之操窃以为渊源所自殆非一人一日之积而所以垂裕后昆者葢又未涯也今幸备官蒙庵先生部内拜观是录于稽其宗窃喜偶符所忆而耻庵先生厌世余十年矣抚巻兴思不觉掩泣呜呼吉之所知者无如耻庵先生而耻庵之所不可传者非是录所能尽也絅斋诸公以是例之固可槩见而拘拘捕逐风影者能有得耶然则是録亦陈氏之糟粕而欲得诸陈风规心术之详抑亦别有说与 

　　跋滇逰集 

　　是诗作于正徳戊辰己后时瑾贼诛锄善类殆尽吾邦缙绅被祸尤惨者数人公其一焉然手是编多寄懐于物抑扬美刺咸有体裁不激不露骤然窥之葢莫觉其伤于虎者而公之识度修逺亦不可及矣然予旧读变雅诸什见其于皇父暴公之徒皆直斥其名力核其恶不以幡幡诋毁为嫌当时作者岂皆昩于温厚和平之体误被登采耶呜呼识者于此可以观世变矣瑾之恶亘古今仅一见者使其生于周季未必不为诗人口实而皇父暴公之徒越在今日则虽备诸丑态亦或隠而弗彰矣然则观是集者固当深悲其志而一人之诎信利害如阴阳旦暮交代于前殆不足论云 

　　题呉氏累叶传芳巻（并辞） 

　　古者人臣克树勲庸流徳美于时则纪诸太常铭于钟鼎所以昭物轨崇报章也后世此制既废幸而礼数之所齿及货力之所能为没则侈之以神道之碑墓间之碣虽无取于贞明大烹之义犹使人得以考见而不磨也茍柅于制额困于乏财而不得以为既其毙矣身名翳如则与浮英濡沬同一腐烂澌灭而巳岂不大可悯耶梅峰之呉为莆望族世有哲人今西广副使守愚先生特为是惧既作斯巻因裒举其先凤举进士而下数公櫽括其可传者约为一状徧告诸方作家为之揄扬而吉以属俦亦与闻焉呜呼幸而犹有是乎否则诸呉之善吾不得而知也夫吉之浅陋亦何足云今有硕肤博洽之士而欲以一人之心周天下之务无以为征吾见所遗亦众矣故诸呉之善须此以传无疑也宪使公之用心勤矣使人人以宪使公之心为心固足以章显扬之孝而茍有善征虽乏登载之具畏无闻乎第呉世蝉嫣名馨荐剡者后先相望甚众而是巻所録暨公五人耳余固若是其泯泯与曰无伤也此僧入僧堂不言而出识者以为其声若雷是也世有作者忧不传耶亦忧其无可传而巳矣间执此义为言公遽命识诸颠末而重之以辞 
　　琼荣兮旖旎丽寒崿兮■〈山赞〉岏怅佳人兮不见念忧思兮无端袭芙蕖兮蕙帯欃枪为履兮卿云为冠把芳馨兮岁晩遗所思兮孔安驭赤豹兮玄莵叅列仙兮逰欢厌下世兮横埃湍骑箕尾兮薄清寒嗟末胤兮中险艰公再竞兮理数还揽蘅芷兮藉菌蕳触鸣王兮弄幽潺声要眇兮满区寰 

　　复庵先生墓志铭 

　　公讳崇字尚贤别号复庵姓杨氏豫章丰城人科第起家仕至永州太守谢事家居三十余年卒曽祖名显元末国初隠居教授以诖误谪戍辽阳后遇例放归自便犹授徒不辍祖徳义早卒父行素母季氏以洪熈改元乙巳夏四月初七日生公少钦曾大父斆学自立见重当时遂屏他业折节读书甫长闻崇仁箩溪胡九韶先生师事康斋呉聘君学有源委乃往师之箩溪教人必使先读小学四书涵养性情以端其本故公虽治举子业然力惇行检为文崇雅黜浮不逐时好皆以学有师承自规矩绳墨中来也景泰庚午江西乡试中式明年春试报罢退而业于太学益自淬砺而终弗利于南宫越十二年天顺壬午拜官同知广西桂林府事属邑阳朔数被冦难公一视之即能得其要领命辇江中巨石增埤峻之小石畚置埤阴无算冦复至疑江水骤深不敢纵渡间有乱流至埤下者厢兵乘城手石奋击如雨遂皆扶伤而去自是不敢辄窥郛郭皆公之力也成化丙戍上命铨宪大臣考核庶官任职否者罢陟之如故事时舆论右公特升栁州府知府移檄赴任栁丽郭马平县学久乏人材公至陟降顾瞻叹曰相其阴阳观其流泉俱无协也而奚望乃即其地易置位局撤而新之不数年间髦士彚兴不絶虽事有适然亦公举不愆度之明验也未几以内艰去位壬辰改知湖广永州府事永苦徭役不均公痛厘积弊以三等九则之法润泽推行役遂大均当道嘉叹且檄他郡依仿行之会征贵州苖贼及建造秀王府第行省调度馈运工需银两动以数万计公力陈本郡土瘠民贫非他郡比所运裁省殆四之三其为政使民阴受其赐而不知多此类也公谢事在成化十有四年戊戌后弘治乙丑今上即位加恩区内诏以本官致仕其卒在正徳四年巳已月惟夘之哉生魄享年八十有五先苦脾疾増剧貌益癯而神益清毎中夜起坐或盥栉待明临终正衣冠据椅危坐问曰子时耶家人曰然遂瞑目而逝公行己守官俱有本末然以简伉鼓谗弗究于用议者惜之配刘氏邑豪长者尚宁公之女以子贵累赠至宜人生有贤行事舅姑孝姑老病风饮食兴居痿不自力宜人为之节宣调护厯十年如一日焉先公十六年卒寿七十三子男五旷例授迪功郎廉前进士厯官南京太仆少卿俱刘宜人出康侧室李氏出庥席俱张氏出而席早卒女三壻熊兆夏卿徐楩孙男九斆孜敟畋攽■〈弓攵〉敔牧（阙）而康与斆孜俱举人斆以乙科署邵武教谕事焉敟畋俱生员曾孙男二俱幼公卒之年十有一月某日旷等奉柩与母刘合葬于邑之某乡某山吉与廉发解同年而廉第一前期率诸弟泣拜乞识其幽铭之义不敢辞铭曰 
　　载勑若事自祈多佽越在厥嗣丕扬直声宪古名卿惟黯与征京复辈作翩然鸾鹤霄汉是薄惟天佑公少欝于躬以振其宗 

　　封屯田员外郎徳兴舒公墓志铭 

　　按状新营之舒实出四明其先有讳贺者值唐季黄巢倡乱踔蹂东南诸郡几无完封贺帅义旅追击至德兴之蒿埠立壁困之贼败去贺以壁地川谷衍秀顾而乐之巢诛论功郎屯营拜征虏踏白将军武济大夫乃易其地今名居之遂世为德兴人君名琥字廷章曾祖祖寿祖仲吾父昭逺号葵菊翁俱不仕母程氏以永乐己丑闰四月某生君少长鋭志读书昼夜不辍期在奋迹自迈然葵菊恬淡洁修有逍遥物外之意甫冠即以家政畀君戒勿出君重违父命乃谢絶世故杜门飬亲虽家计益窘不恤后以子清贵累封承德郎工部营缮主事奉直大夫屯田员外郎清官京师及出叅河南省事俱迎养至邸所善名卿大夫必先拜之执爵庆劳毕瞷其风规大好咸叹息升车而去禄养二十余年齿徳兼懋邦人尊之而君自顾欿然有誉及者辄摇首曰吾儿不以善养以禄吾何徳堪之椟缨袍稽田自力人莫测焉弘治巳酉春二月某方与客棋遽呵呵无疾而卒年八十有一君为人孝友勤俭悃愊无华尝大雪躬渔于河以养朂清曰我惧废尔业勤劬至此尔不努力读书不负我乎忧诸子惰恒戒之曰尔父平生夙兴夜寐敝衣菲食疾骄逸如仇雠仅克有立而敢惰而股肱鲜不害于而家矣其义方之训率多类此故清厯官三十余年公忠洁白刚正之风凛然难犯而又饮人以和不露形迹固其天分休雅然家庭之间父师薫染之功多矣尝读列子愚公移山故事笑曰此人厉志坚永不规近效计成败大类我因自号移山居士配王氏封宜人同邑王某之女某既卒一子尚幼孑无傍亲妻某孀居莫倚资产多为邑豪所夺不能自存君谋诸宜人迎归奉养十余年母子相继病死卜地塟之岁时家庙祭毕别为位致祭如仪且嘱子孙毋改曰若使王氏为若敖氏之鬼吾死不女福宜人先君十年卒塟本里下马山之原其年冬十月某日清等奉柩合塟焉子男四长洪仲即清官至广西左布政使次沧次濚女二长适胡璇次祝稳孙男十六松桂槐朴桡楘柯机桥杨樽楩枢様槚桷始以旋葬窀刻缺焉清既投老大惧他日无以为征属笔于吉重以亲故辞旨大哀吉不敢让谨拜稽首志而铭之 
　　唐经荡覆国步隳寃句妖儿鞭虎驰血波活活骨成坻南土糜沸谁熄炊将军奋剑来东陲长驱奕奕扬义麾难纾捷奏天宠膍筑居依壁流鸿禧闻孙潜德吁可师笭箵不括乘尾箕代逺声沈征我辞 

　　昔读通纪得阅张古城先生弹继晓及李孜省疏知先生立朝大槩丁夘秋受事来余余自军兴后为瓯脱地窃独喜为张先生桑梓之乡与胡文敬先生接里闬夙昔私淑故操履敦尚后先若一独怪两先生文集俱因兵燹散失无遗使后之人欲景行者叹无从焉岂非斯道之余憾乎棆梓文敬先生集毕即访古城先生遗藁幸原本憗存于簿书余隟挑灯翻阅谬为条析序次为巻者六谨付剞劂工甫竣复得文若干首久逸在人间亟补入以征璧合并畧述梓行之原委于简未云毘陵后学杨棆谨识 

　　古城集补遗 
