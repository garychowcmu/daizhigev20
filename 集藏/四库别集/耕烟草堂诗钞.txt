《耕烟草堂诗钞》清 戴梓




　　目录 

　　卷一 
　　卷二 
　　卷三 
　　卷四 
　　跋 
　　附录 



耕烟草堂诗钞卷一 　　仁和戴梓文开甫着
 

　　古意五首 
　　随家严赴诗社与钱牧斋杜于皇程穆倩汪湛若诸前辈赋淮阴钓台得寒字 
　　漂母祠 
　　重经漂母祠 
　　古庙 
　　登报恩塔 
　　赤壁怀古 
　　登黄鹤楼 
　　登岳阳楼 
　　范蠡 
　　看马 
　　看剑 
　　北风行 
　　题画 
　　四皓行 
　　陪射 
　　公无渡河 
　　猛虎行 
　　西域进狮歌 
　　曝书 
　　出狱口占 
　　兵车口占 
　　望山海关 
　　叶家坟 
　　烽台晚眺 
　　早行 
　　题高桥酒肆壁 
　　出关行 
　　铁岭回渖 
　　佳公子招游郊野座中赠陈省斋杨玉斧两太史 
　　题省斋小照 
　　赠龚默识 
　　饮胡将军宅 
　　赠李铁丸 
　　夏日游杨园 
　　送别万子 
　　送铁岭许明府进应召入都 
　　南塔柳阴下口占 
　　题画赠陈太史省斋 
　　送王司马台铉之任荆州 
　　赠宗藩艾将军 
　　送王子回京 
　　耿明府燕集 
　　寄赠天津道范某 
　　三清观 
　　舞刀歌 
　　九月廿一夜震霆大雪因述长句 
　　冬日 
　　题布袋和尚 
　　题林刺史益长小像 
　　寄赠陈超千 
　　元夕雪 
　　春园夜集 
　　云岩飞瀑 
　　招游春郊即席分赋 



　　古意五首 
　　郁郁复郁郁，西风吹絺绤。白草动悲音，黄埃幂危碛。仰见陇头云，不见水底石。水石抱坚贞，千年如一日。陇云多变端，崇朝不谋　　夕。隐现虽殊观，君子贵自得。披襟临回飙，顾影三叹息。 
　　朱门有淑女，嫔为君子室。步摇明月珠，佩戛荆山璧。绰约生香风，芙蓉照春色。雅韵抱流云，光华争丽日。婉娈两情深，誓并鹣鹣　　翼。恃德不恃色，君心有转易。耳入侍儿言，弃置在一夕。挥泪下君堂，幽房暗如漆。回望旧帘栊，远若云天隔。镜此倾国姿，只博　　衫袖泾。不及长干倡，挟瑟笑君侧。 
　　庭前有嘉树，双双落奇鸟。卿云散组翰，焕彩张灵葆。乳哺羣雏娇，噰噰聚晴晓。春风游冶郎，翠骑飞芳草。挟弹觅当垆，意气何矫　　矫。侧目眄高柯，金丸度空杪。一击毛羽摧，惊飞何扰扰。哀哉覆巢，下众雏难自保。 
　　枉渚有幽兰，香气随风烈。美人牵轻裾，窈窕独采撷。佩之非自欢，用媚君子悦。君子自怡怡，兰香香有时。其奈妾颜色，冶容日以　　移。兰萎合弃捐，弃妾亦如斯。残香复把玩，泪向春风吹。 
　　昔作君家妇，红颜如夭桃。纺织供衣裳，针线为灯膏。纤手力井臼，瘁极不言劳。柔肠剌枳棘，何敢嫌糠糟。黾勉相厥德，结发如同　　胞。君名幸成就，妾意登云霄。驾言妾颜色，端肃无丰标。挥金置妖丽，珠玉明纤腰。欢狎自成族，疏礼徒崇高。历苦华艳谢，乃为　　羣婢嘲。十日不一顾，一顾已酕醄。尸素自渐退，空房嗁中宵。寒衾枕蟋蟀，旦暮归蓬蒿。妾身不足惜，君德在久要。 

　　随家严赴诗社与钱牧斋杜于皇程穆倩汪湛若诸前辈赋淮阴钓台得寒字 【 时年十二岁】 
　　尝笑淮阴拙，生涯守钓竿。有能匡社稷，无计退饥寒。存楚心难定，封齐祸已安。可怜台畔水，千古响哀湍。

　　漂母祠 
　　一饭原无重，千秋独有君。三齐如不显，空自饱王孙。 

　　重经漂母祠 
　　漂母祠犹在，凄然日欲西。义惟轻一饭，名已重三齐。白马垂纶岸，清江浣苎溪。望中人不见，荒草雉还飞。 

　　古庙 
　　何代留遗庙，倾危动感伤。碑残苔蚀字，殿老树生墙。閴寂藏神鬼，幽深聚虎狼。犹疑灵爽在，松柏啸斜阳。 

　　登报恩塔 
　　九级奋登临，乾坤一望平。万逵开锦巿，一柱俯金城。山色烟将瞑，江声雨乍晴。高危凭眺处，新月挂檐明。 

　　赤壁怀古 
　　赤壁当年战火烧，风狂天瘴水迢遥。曹瞒败去无双鬓，公瑾归来有二乔。
　　月暝魏都秋落叶，烟消吴苑夜空潮。江间渔父无今古，羌笛一声风自飘。 

　　登黄鹤楼 
　　城上危楼俯大江，昔经崔灏咏无双。我来欲作惊人语，扫壁题诗意早降。
　　万里平氛存姓字，一身归国望乡邦。眼中水色收全楚，沔鄂烟波满碧窗。 

　　登岳阳楼 
　　暂解征衣上岳阳，水光山色两茫茫。云来巫峡疑神女，酒问巴陵忆醉乡。
　　鸦散夕阳舟未泊，雁归秋浦荻初黄。滔滔江汉无今古，何处烟波吊夕阳。 

　　范蠡 
　　功成邀爵岂无情，乌喙终难共令名。紫绶能捐身不死，黄金空铸象如生。
　　五湖散发鸥同泛，片席悬秋月自明。我欲乘舟问烟水，白苹遥隔暮云横。 

　　看马 
　　一羣云锦分毛色，列向西风牵靮靮。圉人云是尽龙媒，百里回还不时刻。中有一匹不成材，啮踢骁驣骑不得。止堪引重驾盐车，绊套　　入辕还费力。马忽长鸣似有闻，踣耸瞳张毛鬣立。双然蹀躞到余前，似诉平生人不识。雕鞍一鞴试骑看，驯若驽骀非所述。平沙千里　　等闲来，直欲追回西落日。疾如风雨力如山，此是英雄真配匹。流黄騕褭古所称，赤兔乌骓有功绩。嗟哉此马真无伦，慎莫轻将美人　　易。 

　　看剑 
　　昨夜龙雷壁间泣，寒芒闪闪光幽室。晓来启匣自抽看，桃花隐现腥还湿。十年不用嗟神龙，徒挂空斋式墙壁。清泉为浴砺礛石，陈尘　　拂生去寒碧。仍收宝匣藏床头，三跃不容皆吐出。侍儿惊走奴辟易，何事精灵动白日。咄哉剑兮夫何为，用尔曾经在畴昔。烟消贼死　　鼓声沈，戈戟旌旄尽敛戢。尔独呜呜犹夜鸣，鸣成碧血复何益。抽来檐下复重看，彩暗光韬类铅锡。垂头收拾付僮儿，神器空余人太　　息。 

　　北风行 
　　北溟鲲鹏来变化　浪起危山海横泻。中间猛烈成北风，瓦飞树拔将人射。骇若声疑万虎来，天吴锁断金门开。潜蛟春起鳌自掷，洪蒙　　重结天胚胎。城郭将倾日光紫，不到山平吹不止。妖狐异鬼助风声，吹出奇寒人欲死。雨雪飘零风忽已，暖气盈庭日光起。吁嗟北风　　空怒号，世事升沈类如此。 

　　题画 
　　抱道守一隅，脉脉自寻乐。行到懒云峰，坐看飞泉落。恍忽玉虬悬，千尺来天廓。素琴敛徽音，短言用斟酌。山色暝归途，疏烟纷漠漠。山到春深翠色多，风来香艳鸟来歌。欲寻高隐人何处，茆屋临岩护薜萝。 
　　雨后乱泉流，生憎草木稠。山回疑路尽，云散觉岩秋。养拙应辞巿，居仙不在楼。愧他烟水际，长笛一扁舟。 

　　四皓行 
　　商山有四皓，采芝绝世情。汉主不能致，仰之如景星。建储意犹豫，忽尔侍殿廷。异哉四老翁，能令帝者惊。一见意遂决，羽翼叹已　　成。吾闻青云士，立节终不更。屈身辅嗣子，其志将何营。就中不细察，真伪难分明。吕雉计既得，赵王难其生。 

　　陪射 
　　锦衣蓛簌羽林儿，卷起风沙日暗吹。内令忽传观较射，角弓羽箭纷纭驰。葳蕤八骏骤排到，帐殿横开间西照。由基神术是重瞳，鹄对　　弦鸣应风哨。百发曾无一矢虚，九夷骇视咸欷歔。小臣忝厕儒臣列，但操弱翰承明庐。岂知文治有武备，骑射复见风雷驱。安不忘危　　遵往古，圣王焉肯耽安居。 

　　公无渡河 
　　结发为夫妻，婉娈情不移。何当发狂疾，言欲各分飞。一夕起长歌，向涛乱奔驰。其妻踵其后，呼公无渡河。临河公不见，妻心将奈　　何。悲重视生轻，持袂投洪波。两身抱一处，千载永不磨。至今河畔草，纠结成烟萝。 

　　猛虎行 
　　头如坚城尾如纛，抬头扬尾睛光烛。天风从拥出长林，一声高吼摇山谷。猛虎食人不食鹿，居人户户编毛竹。竹如利刃列成城，一跳　　曾经洞虎腹。县官昨日吏胥来，坐向床头索酒肉。称言今岁纳粮难，官止收钱不收粟。举目周瞻四壁空，两岁婴儿难卖鬻。丈夫被吏　　牵见官，妻儿坐向穷檐哭。 

　　西域进狮歌 
　　西域遥闻九万里，郄向中华进狮子。艨艟如岳浪如山，鲸鳄相看同鹿豕。狮形不似画者形，长发披头毛色紫。双瞳碧玉电光莹，利爪　　獠牙三尺尾。尾后团毛类拂蝇，一挥一动无宁晷。曾过邗江泊巿头，巿头观者人如蚁。肩摩踵接日夜喧，乘马欲前遥即止。止非有令　　畏狮威，蹏蹶腰倾鞭不起。夜犬无声驴不鸣，妖狐魇人人病已。北上神京进圣人，舁向彤廷动天喜。黑面狮奴亦是人，舞蹈欢呼礼非　　礼。大官给食命春卿，重译相传下温旨。虎圈养狮奴亦入，夜抱狮眠情怿怿。宫闺传语索狮看，圈筑高城甃文石。绕周雕槛俯来看，　　猛气飞扬犹战惕。坚木为球彩色装，抛向狮边博腾掷。盘旋滚跳舞不休，一时万象来神獝。宫闺惊骇叹奇观，今日看回又明日。因驱　　虓虎入城中，虎肝忽被狮刨食。金门列象试驯看，象首低垂身战栗。始信狮为百兽王，眼前虎豹皆臣职。狮能杀兽不杀贼，大官养给　　夫何益。请将猛将作狮珍，四海烽烟自宁谧。 

　　曝书 
　　计日今为六月六，老屋迎旸成火域。宫闺邸第及穷檐，晒衣自古沿流俗。我无余衣可免劳，惟有残书十余簏。呼僮罗列向晴阶，纸故　　潮生蠹蕃育。揩踏涂抹不尽戕，万头鼠窜横屠戮。老倦时酣午梦中，梦蠹周回向余哭。公为怜书命摊曝，不思书是我邦国 。食斯饮斯　　居亦斯，个中天地成文族。公今为书不为生，轻重相衡情惨酷。神销口阻莫能应，醒来急命收残牍。吁嗟命重书自轻，万编随蠹谋其　　生。 

　　出狱口占 
　　已解囹圄困，翻生离别伤。遥凭南去雁，不死慰高堂。 【 老母时在扬州】 

　　兵车口占 
　　惨淡柳条黄，兵车适异乡。亲朋双泪眼，家产一身装。臣罪知无涘，君恩岂易忘。云中双阙远，回首望苍苍。 

　　望山海关 
　　雄关割据势崔巍，羣盗纷驰旧祚移。四海讴歌归圣主，万年基业启边陲。
　　东开碣石连沧海，西指临洮服远夷。谩道莺花虚塞外，春风随我到天涯。 

　　叶家坟 
　　断蓬轮不断，伫望日西斜。气肃天蒸海，冰消地坼花。乌风翻白骨，鬼雨走黄沙。搔首余将老，千秋何处家。 

　　烽台晚眺 
　　极目俯高邱，清笳隐戍楼。万山环地落，一海抱天流。白骨何年战，黄云终古愁。徘徊无限意，霜月满征裘。 

　　早行 
　　驱人寒夜起，行役意如迷。野火烧残戍，荒城抱冻溪。月嘶孤店马，霜报五更鸡。冷灶吹余烬，开门参正西。 

　　题高桥酒肆壁 
　　一山行尽一山来，山上荆围小巿开。怅望守烽人不见，怒潮空打弩台回。 

　　出关行 
　　三月出关行，四月到辽住。住辽不逾时，又向铁岭去。铁岭去辽百余里，风景萧萧有如此。我欲为家家易成，乱草和沙砌寒水。水自　　滔滔出混同，洪涛万里天行风。风高山苦不成望，连云部落冰霜中。日暮无依投店宿，店主愁颜向余嘱。连日狂飙禁作炊，晚餐只有　　前朝粥。 

　　铁岭回渖 
　　出关非作客，到渖郄如何。破械身还我，编氓姓属他。典裘寒鬻米，结屋夜牵萝。有酒不成醉，仰天时一歌。 

　　佳公子招游郊野座中赠陈省斋 【 梦雷】 杨玉斧 【 瑄】 两太史 
　　出塞悲连月，寻欢此一游。龙沙天地□，渖水古今流。挟弹追黄鸟，输拳覆白瓯。醉中无赖甚，忘郄异乡愁。 
　　闽南恒把袂，塞北又联觞。万里存君我，千秋共肺肠。有书延贱命，无语慰高堂。敢复言忠孝，酸心抚白杨。 
　　谩说成名早，文章亦祸机。谋生虽寡策，教读且瘳饥。终荷君恩宥，休伤世事违。升沈何足定，强饭望朝晖。 
　　日色荡寒沙，归鞭促暮笳。乱红萦马足，深绿隐渔家。路踏严城月，门敲小径花。春光长不歇，投老愿天涯。 

　　题省斋小照 
　　海立天无光，闽南才子弮空张，欲死不死生高堂。血心成碧人莫量，此身何必存文章。 【 下阙】 

　　赠龚默识 
　　绝足追巢谷，间关访谪仙。到时炊朔雪，行日泛江烟。海气连云合，龙沙抱日悬。中原旧丰沛，何处拟辽天。 

　　饮胡将军宅 

　　束蒿扫郄庭前雪，卷帘延入天中月。将军脱剑披麟膏，笑指千山一千迭。妖童娥娥红粉妆，繁弦幺袅流清商。含情含态称霞觞，绣罗裙折双鸳鸯。无端肩上作掌上，轻身婀娜来昭阳。瞥惊忽落彩云乡，绿珠楼陨悲遗香。弓官虎士惊欲狂，酒徒词伯皆彷徨。须臾娇啭起青扬，春波帝子游潇湘。一斗一石饮不了，雾眼相看情愈好。生憎容剧夜珠明，柳枝欲把桃花恼。内中绿衣色更佳，歌残舞罢归谁家。惭余白发老无赖，梦里不知谁是他。 

　　赠李铁丸 
　　东海有长松，亭亭一千尺。挺拔干云霄，阴森荡天日。蛟龙不敢窥，风雨何能蚀。有时明月来，清影散寒碧。不为绳墨拘，应笑栋梁失。抱此千岁姿，支离托泉石。 

　　夏日游杨园 
　　三径郁参天，千章碍日悬。拂苔人选石，翻树鸟嗁烟。竹叶开香瓮，花光照绮筵。莫教歌舞倦，新月正娟娟。 

　　送别万子 
　　君欲去，我欲留，去留两执翻如雠。金风玉雪不足苦，苦君贫贱无良谋。纵然肮脏游五岳，五岳安肯为糟邱。降乃心，柔乃骨，富贵浑如操券决。笑我托空言，覼缕向君说。劝君我不能，握手空呜咽。从此天涯永离别。青蹇长鸣野烧昏，茫茫冰海吞寒日。 

　　送铁岭许明府进应召入都 
　　黄风构冰冰转裂，洞穴穿衢铁城雪。使君闭衙手如冰，炊断寒烟泣边月。剖蚌不珠草不参，三年空滞辽河阴。前年天子来东狩，赋成直向天阊叩。携去承明示巨卿，巨卿研勘神色惊。陈思己往太冲死，何来神怪横苍溟。昨岁储君复狩来，宵驰召对呼奇才。帐前彤管白玉版，万言立下生风雷。大官进食赐频数，亲颁雉兔恩隆哉。侍臣可望不可近，雪里猥裘倾耳听。猎骑千重不放围，论诗正热情难竟。小帙蝇头进御床，床前五色流瑶光。兰膏白日侍涓肃，但闻天语声琳琅。鳌掷鲸掀海若若，风樯阵马天茫茫。潇湘猗兰秋雨细，美人春睡胭脂腻。清庙宫中振玉音，蓬莱阙下歌羣帝。愧我哇淫四十年，逢君惊愕难成字。吁嗟乎！明良际遇今如是，锋车锋车西入都，关山绣绿莺呼雏。索我北窗支病画，墨花吮渍空模糊。鹅溪七尺翦秋水，他年愿作调羹图。 

　　南塔柳阴下口占 
　　花事看都尽，柳阴犹可怜。轻烟蒸白塔，柔浪拍青天。移后应多悴，攀余未许眠。灵和旧风日，回首忆当年。 

　　题画赠陈太史省斋 
　　白云高高晴不开，南国溪山犹在哉。无端一别一万里，今喜风尘归去来。 

　　送王司马台铉之任荆州 
　　此去荆山好，余曾负笈游。弥漫三澨阔，窈窕五华秋。米贱官余俸，鱼肥钓满舟。琴书携八口，可不向民求。 
　　既喜之官去，相看复黯然。一身留绝塞，万里羡长鞭。路入雄关断，山当粉署悬。思君何处切，楚月照辽天。 

　　赠宗藩艾将军 
　　沙惊土裂正严冬，北走关河一万重。远谪不须悲黑水，庙堂宁久弃贤宗。 

　　送王子回京 
　　今日天涯遇故乡，乡音入耳玉琅琅。百年姻娅瞻丰度，一路云山括锦囊。伏枥谩言羁骥足，干霄指日焕龙光。羡君欲去便归去，不似愁人老雪霜。 

　　耿明府燕集 
　　塞北消愁垒，城南访醉乡。径余残夜雪，须结晓来霜。入室惊春辽，依棂喜曙光。绣帘湘水碧，画卷楚山长。吮墨抽新意，开函动古香。金徽文几侧，玉局唾盂旁。事物皆周致，宾朋尽激昂。犹龙推柱史， 栩蝶让蒙庄。辞爵愚多傲，笼鹅老益狂。竹林风不远，白社兴还长。秋霁钦贤主，春云羡阿郎。万言垂玉石，片纸戛琳琅。愧我甘衰钝，看君肆颖铓。大魁能导路，后武自登堂。兽炭添鸡舌，螺尊列雁行。藉花翻酒政，击筑倒缃囊。未许邀明烛，先应恨夕阳。暮林喧鸟雀，寒碛下牛羊。洗盏风摇帐，寻诗月在墙。醉中天地阔，空外海云苍。同是飘零客，何来靡丽场。诘朝人未老，再会日须商。莫漫忧冰滑，牵车有木床。 

　　寄赠天津道范某 
　　羡君节钺近燕都，匡济胸开五岳图。昭代忠贞推姓氏，宦游诗卷满江湖。身怜小草秋云远，家对荒陲海月孤。为问津门天际客，高情还似昔年无。 
　　去春宣府得相亲，今岁瞻韩意少申。两度缁尘边塞客，十年清梦别离人。 【 在闽别后十年始晤】 歌传郢曲风云合 ，【 范以诗仰邀睿鉴特授今职】 政出燕山草木春。远隔慈闱虚定省，感君甘旨破酸辛。 

　　三清观 
　　久有东皋约，兹游喜不虚。推窗瞻广漠，扫碣读遗书。孤塔千秋在，荒城百战余。萧萧寒木下，瞻望意踟蹰。 

　　舞刀歌 
　　匹夫百战成大功，身膺上将胪王公。腰悬宝刀三尺水，为我醉舞生阴风。猿伸隼击逞神异，左右辟易不敢视。须臾见光不见人，银蛇万道抟空际。材官执弓羣射光，光凝金石声锵锵。风雨骤至百灵走，空教羽镞纷飞扬。耸身一击电母白，寒潮上激天龙狂。雄心舞热发真怒，闭喘裂眦毛发竖。壁上环观不是仇，余威吹断庭前树。 

　　九月廿一夜震霆大雪因述长句 
　　去家路五千，闻见颇有异。四月冰不澌，八月霜满地。地北寒自多，推天固有意。胡为冰雪中，忽闻震雷厉。忆昨拨残灯，拥衾读遗史。窦窍忽悲鸣，如匣出虎兕。顾门慎扊扅，拣絮覆两子。雷声震屋尘，电光烛窗纸。畏寒我无眠，檐瀑喧未已。虚枕不成寐，暗室光忽紫。天又东南倾，地复西北圮。巨响自何来，疈坼邻树圮。两子梦中惊，抱母嗁不止。一夜如海行，洪涛打船底。临晨起开门，门被滕六砌。璀璨成玉京，迷茫失天际。滑澾阻我行，满地琳琅碎。敝裘典未归，乌金贵难贳。嗟嗟九月中，景象竟如是。遥想冬深时，凛冽复何似。昔闻寒时雷，动蛰蛇俱死。蛇死不伤人，毒去我所喜。唯彼秋奇寒，半生未见此。矫首逐南鸿，哀鸣望乡里。 

　　冬日 
　　草堂寒若此，焚荻竟无功。窗满前宵雪，门增此日风。卖文怀旧主，贳酒乞邻翁。鸿雁南飞去，梅花信未通。 

　　题布袋和尚 
　　瞻彼异僧，形容古怪。地老天荒，独携布袋。袋中何有，非米非菜。收在袋中，不买不卖。放出袋来，撑破世界。吾不能为世人以共言，唯观我于寂然不动之自在。 

　　题林刺史益长本裕小像 
　　君耳聋，我目眇，鼎鼎百年相对老。造物生人原草草，无怪长饥不长饱。 【 下阙】 

　　寄赠陈超千 
　　寥落三山客，同为万里游。交情穷后见，老泪客中留。末秩身权隐，边方计早筹。庙廊今有属，珍重海天秋。 

　　元夕雪 
　　帝城元夕物华新，朔气无端布玉茵。天上不教灯寂莫，梅花忽放塞垣春。 
　　东风半月度辽滨，柳线依依欲近人。独喜星桥今夜看，雪光寒照玉轮春。 

　　春园夜集 
　　喜游竟日不忘归，苏合高烧继落晖。银鹿欲随栖鸟散，金尊偏逐晚花飞。 

　　云岩飞瀑 
　　倚天迭巘势难攀，望似奇云不似山。终古晴雷天上落，一枝藤杖伴鸥闲。 

　　招游春郊即席分赋 
　　公子招游日，羁人放眼时。园花娇滴露，堤柳嫩眠池。酣酒忘天地，闻歌感别离。流莺原有意，春报此乡知。 



耕烟草堂诗钞卷二 　　仁和戴梓文开甫着
 

　　赠江且庵 
　　吴孝廉招饮和李太史根庵韵 
　　人日 
　　春日怀陈太史省斋 
　　坠驴行 
　　题布袋和尚 
　　题画罗汉 
　　题画 
　　闭门 
　　送僧 
　　祝王明府母寿 
　　赠吴羽士 
　　大水歌 
　　李太史根庵招饮榴花前即事戏歌 
　　雪后访杨太史玉斧醉中口占 
　　寄怀江都熊明府 
　　赠陈子天阶 
　　大堤踏月 
　　御园春望 
　　失题 
　　冬夜即事和陈侍御韵 
　　喜得 
　　寄怀江都熊明府 
　　景佑晓钟 
　　李太史私酿清甘伪言远致因为长句戏之 
　　题马 
　　送江且庵入都 
　　独游 
　　北镇庙立碑 
　　霪雨 
　　游千山杂咏 
　　逢子先上人 
　　赋得款乃一声山水绿 
　　冬至后二日送杨西侯入关步韵 
　　梅花书屋 
　　结筏吟 
　　题画赠人 
　　松山寺 
　　纳凉 
　　题江村积雪图 
　　芍药花分赋拈得七言长律 
　　巢大司寇寄斋斋中畅观书画 
　　题山樵迭障图 
　　秋山闲步 
　　王北塿 
　　哭罗沧来 
　　甲申元夕巢大司寇寄斋以柏叶露和梅花酒饮松涛阁下同人分赋得操字 
　　孟夏望前南郊柳林燕集分韵 
　　赠李秀才振先 
　　题芦岸双蠏图 
　　燕集南郊遇雨 
　　赠王大京兆 
　　赠 
　　合营寨 
　　赠顾大宗伯 
　　戏题施美人 
　　赠严敬夫 
　　题某翁画 
　　送施进士汉仪就诠 
　　忆梅 



　　赠江且庵 
　　杳杳日将夕，惊见虬髯客。吐语逗乡音，西风对长揖。我缘罪谪居，君何来此役。咄嗟向我嗔，人生贵自适。目穷海岳奇，足尽云龙迹。举意将远如，舟车就行色。安得老羁栖，牵儿计衣食。闻言悚晨钟，掩袂三叹息。明晓复悬帆，朔吹南流急。 

　　吴孝廉招饮和李太史根庵韵 
　　昭融无计问贞休，金像何堪执厕筹。乞米十年虚穴鼠，买山八口媿耕牛。呼猿洞冷蘼芜合，放鹤亭空雨雪愁。叨得孝廉修脯重，海天明月一勾留。 

　　人日 
　　玉历新颁七日来，金闺镂得百花开。晋风荆俗相传久，好把春光翦下催。 
　　蓂荚初传七叶开，羹烹杂菜写穷杯。半轮新月欺霜鬓，愁绝春风向老催。 

　　春日怀陈太史省斋 【 时太史校书号邸】 
　　故人迢递忆天涯，御路晨趋金犊车。太史旧曾传董笔，文章今复重江花。梁园好客情初洽，闽海归帆日未斜。圣主祇缘隆帝子，人间漫说贾长沙。 

　　坠驴行 
　　天放主人矜英豪，挥杯劝客如挥刀。驾言酒客尽醉死，独余屹立扬眉镳。我闻此言往格鬬，举瓢相向翻洪涛。攘臂挥拳角胜负，高呼屋瓦惊飞摇。呼儿荷锸等闲事，何妨就席生蓬蒿。惜哉古人不见我，伶魂籍鬼应悲号。敛将沧海作一勺，虬龙入腹成蛴螬。主人傍偟愁酒罄，司炉侍使先奔逃。掀髯一笑解驴去，亭乌惊树吟凉飙。腹中有酒力不胜，酒星夜陨翻鸿毛。秋霖不断泥淖积，耸身振起如腾蛟。吁嗟乎！泥淖恨不一千丈，醴泉未遂将身葬。 

　　题布袋和尚 
　　瞻彼布袋，其高如邱。袋内伊何，无物不收。时卧而枕，时渡而舟。浩浩弱水，载沈载浮。蛟龙勿侣，烟云是俦。一笑万古，坦腹何求。 

　　题画罗汉 
　　溪水泠泠，石梁屹屹。电逐云奔，杖履安适。计口有二，计钵无一。入彼尘寰，何以乞食。不饮涧泉，不餐岭柏。一味真如，服之无斁。 
　　既无文字，何以书为。既无臭味，何以钵为。二老苍苍，相顾而危。有草可藉，有树可依。皎皎白日，清风自吹。闲云无约，到处相随。 
　　承彼箕趺，岩岩石峙。謦欬当风，猿嗁鹤唳。惊醒蛰龙，云蒸海沸。攫之不能，揉之不易。雷电翻空，震拔天地。当头一喝，收回钵内。 
　　合掌陈词，问以大道。大道伊何，嚷嚷闹闹。云过不滋，水流泥淖。道在理中，理为道盗。罗汉本领，恐不能到。敢问如来，不言而笑。 
　　猛士贾力，视虎如豵。咤叱相向，毛血翻风。以彼衲子，称曰神通。考之古史，有人豢龙。龙且可豢，矧彼大虫。寓言引此，云西水东。 
　　偶逢一石，就之欲眠。岩草拥后，松风落前。西方东土，山隈海边。有此乐国，可以永年。如水出泉，清不费钱。梧桐一叶，临秋翩翩。 
　　茫茫大海，何为彼岸。险哉险哉，波涛浩瀚。鲸鲲若山，狰狞欲啖。委身从之，夫复何憾。一有失足，万劫莫办。我欲援之，回首一看。 
　　宝塔七级，其小如锥。掌中游戏，如同小儿。显此神通，犯彼清规。耸身入塔，发大光辉。照彻五部，宝网罗之。相索和南，草偃风吹。 
　　杖不自持，反付童子。童子如妖，摇唇弄齿。柴风欲焚，草霜欲死。纵有灵芝，亦不能起。嗟哉此躯，如水如纸。纸可千年，水弗能止。 
　　白云蒸蒸，高台层层。梧桐兔落，杨柳鸦惊。眼中幻境，岂我真形。四海五岳，宁无应声。忽发狮吼，震荡幽明。梦乎醒乎，是死是生。 

　　题画 
　　春雨新晴长薜萝，好山增得翠微多。邻家应有初开酿，苔滑婆娑曳杖过。 

　　闭门 
　　经旬不出户，寂然成山阿。壶觞唯自酌，小鸟时来歌。长饥乐至道，造化相婆娑。默默忽有晤，怡颜步庭柯。 

　　送僧 
　　萝薜映帘栊，森森透碧空。青山疏磬外，修竹乱烟中。卓锡留经月，归帆趁便风。浮踪人不识，渖水日融融。 

　　祝王明府母寿 
　　明府曳绂黄龙来，几年为政锄蒿莱。畎亩荒荒不得食，解囊代用编氓力。静挂蒲鞭不复施，衙清吏散官宁饥。官饥不敢累北堂，甘旨往往来故乡。马嗁熟谙秦关路，碛断烟寒昏不住。黄金用尽不知贫，酒债诗狂等闲度。我来西塾愧无文，仰君潇洒如青云。登堂拜母日正暖，弦歌花下吹南熏。遥指千山介母寿，一岁一峰接灵秀。 

　　赠吴羽士 
　　至人抱奇姿，遯世守穷拙。长松荫千年，悬崖坐明月。我见叱为妖，抖身散黄叶。饮以石中泉，饭以山上蕨。牵衣恣嬉游，凉飙荡晓白。笑指尘中人，醉梦何时歇。 

　　大水歌 
　　沧桑之变历千年，不料沧桑变眼前。前日我来行大陆，今日我来行大川。大川茫茫四无际，风涛奔怒浮青天。欲下风，欲上风。涛相争，不相让。独将刳木两难殉，微躯已过松头浪。此地不习水，忽然逢水灾。橹棹尚不辨，樯帆何处来。编门结枥驱龙雷，托寄性命诚难哉。茅茨倾塌随流转，虫鸟乱飞投人怀。嗟余见短不见远，五岳安平谁道险。柳梢系釜有人居，马腹冲波渡清浅。 

　　李太史根庵蟠招饮榴花前即事戏歌 
　　一树安榴高六尺，剑血凝鲜缀琼碧。畀向庭中四射光，珊瑚晓破扶桑日。白头青眼来狂夫，一斗倾翻复一石。胡床高踞背花坐，翠叶红葩头上拂。主人瞥见忽大笑，何事白头成窈窕。红白交辉亦可人，惜哉老去非年少。年少生憎不再逢，对君且作金芙蓉。朱颜半逐落霞暮，玉蛆莫负玻璃浓。谑兮谑兮漏沈夜，睡抱香魂把花嫁。闻道红裾妬石榴，今宵醉死花枝下。 

　　雪后访杨太史玉斧醉中口占 
　　同是冰天谪戍人，敝裘短褐益相亲。愁中独念孙开士，风雨吴江倍怆神。 
　　南北浮云照眼新，文章今已负儒身。西风一任吹残笛，且向乾坤作醉人。 

　　寄怀江都熊明府 
　　野火照孤城，思君动旅情。音书鸿万里，砧杵月三更。荒碛连云断，哀笳入夜清。生憎关塞柳，魂梦广陵人。 
　　使君高谊重，垂爱谪臣多。膏雨含山泽，春风下薜萝。黄龙天际戍，白眼醉中歌。倘遂生还愿，当轩涕若何。 

　　赠陈子天阶 
　　谪戍隶银州，瞻君丰度幽。问乡原旧戚，慰我破新愁。茶沸青山暮，诗成白雪秋。使君能爱，客莲幙自勾留。 

　　大堤踏月 
　　西郭高秋迥，遥遥接混茫。一轮升碧海，万里共清光。古道人烟静，空天雁影长。行歌潇洒里，芳草露瀼瀼。 

　　御园春望 
　　郁郁山陵望，青青景物幽。晴云当槛落，春水傍宫流。象魏吞千障，龙蟠控九州岛。乾坤锺王气，满目瑞烟浮。 

　　失题 
　　雾鬓烟绡何处来，杜兰香满碧波隈。冰丝鸳锦天孙怨，玉柱鹍弦帝子哀。环佩夜趋三峡雨，鼋鼍春起九江雷。一从缥缈身沈后，水净沙明听不回。 

　　冬夜即事和陈侍御韵 
　　空阶冰雪照星辰，尊酒悲歌纵此身。骢马绣衣成往劫，黄麞白草共边尘。十年如梦人何在，万里无家草不春。潦倒细推浮世事，生涯只合老江滨。 

　　喜得 
　　点金惭乏术，喜得卖文钱。贳米呼童急，当餐让子先。 

　　寄怀江都熊明府 
　　秋色满天涯，清尊对月斜。一生交有道，万里泣无家。侠岂污能减，诗因老去赊。高城当巿隐，箕踞啸龙沙。 

　　景佑晓钟 
　　漏尽银河淡，香焚玉殿开。殷殷传万户，隐隐下三台。御墨留题去，真人入道回。五云清响断，曙色射蓬莱。 

　　李太史私酿清甘伪言远致因为长句戏之 
　　漠漠春塘暧暧天，东风庭院敞芳筵。一尊竹叶清堪鉴，四座梅花香欲燃。惠水未通秦塞路，巴陵谁泛汉阳船。十年梦断长安巿，一夕欢游古塞前。西子心头应有属，文君眼角为谁传。黄垆夜拥城边月，青幌晴摇洞口烟。金谷鸟嗁人未散，玉缸火冷主将眠。 

　　题马 
　　棱棱应自渥洼来，铁骨金羁汗血回。盛世升平无战鬬，圉官闲却老龙媒。 

　　送江且庵入都 
　　空郊杨柳春如织，送客长堤鞭晓日。君归去兮我独留，伤心泪染黄沙赤。对君伤我生不辰，关门目断繁云昏。天涯毛发久霜雪，还扶衰病谋饔飧。进君酒，为君歌，长安烟月今如何。丈夫得意贵乡井，花开艳照兰江波。行行哽哽情不已，西望酸风一千里。高轩傥肯过柴庐，为报北堂儿不死。 

　　独游 
　　相订越三秋，今来我独游。开颜唯自适，得句向谁投。雨净天低月，山空海接洲。郁葱人不见，萝薜负归舟。 

　　北镇庙立碑 
　　帝里锺佳气，医闾望郁葱。祁连青隐接，长白脉遥通。九邑分支细，三江引派瀜。秀来峰崱屴，翠倚麓嶐崇。采玉琅玕异，芟茆芝朮芃。长松凌朔雪，飞瀑截秋虹。窜逸岩边鼬，孳生草际鸿。白云羣窍湿，青霭四山笼。封锡昭文献，峥嵘大武功。祀承千禩上，名振八垓中。爵以王靡替，尊因镇建雄。位应俦岳渎，道不让崆峒。海立朝翻旭，沙惊夜度风。灵旗烟淡荡，天马电迷蒙。散雨田膏沃，吹晴物阜融。保疆环蓟北，守土福辽东。被泽民知感，酬庸荐合丰。时当逢圣节，报必首神聪。凤藻挥彤管，龙章出紫宫。关河传俎豆，台殿敞玲珑。额署金璀璨，碑标玉琢砻。恋宸霄汉近，拜笔古今空。铸铁坚堪并，锓冰润岂同。伊余甘委弃，幸老备胥工。摩迹虚惭术，披诚实抱衷。乾坤归位育，尧舜大涵洪。地肺轮居握，天心运在躬。平成倡力学，熙皡不忘戎。百辟欢鸣豫，三多祝效嵩。名山如不朽，万寿自无穷。 

　　霪雨 
　　霪雨暴何似，高天悬江河。江河流易竭，霪雨暴何多。四邻无完壁，洞观连滂沱。原□绝行役，城巿奔洪波。美人瘗泥淖，花片辞条柯。阴风遏霮雨，寒入肤生螺。絺绤薄莫御，毡罽偎难过。泛泛见鸥鹭，青青无黍禾。稔歉岁勿卜，须发斑增皤。高堂与荆布，两地空烟蓑。只身阨羁旅，浮荡成愁窝。名山负良约，挥杯起长歌。 

　　游千山杂咏 
　　瞻山若可登，登山未可即。驱马入烟云，披衣乱荆棘。急湍隔危途，弃乘贾足力。藓滑尠人踪，芝残多鹿迹。方讶青霭回，瞥见红寺出。寺上落飞泉，匹练几千尺。建瓴悬青天，奔虬凌白日。水气散瑶光，含灵变颜色。悚身不敢前，倚树惊战栗。山僧致野情，摘果慰喘息。幽禽时一鸣，清响彻遥碧。 
　　奇山能诱人，既倦复探讨。嵚崟碍芳踪，危仄赖萝茑。浮涛履和风，飘忽泛瑶岛。慈航白云隈，香客逗穴窱。苔花绣文裀，践礼致虔祷。周瞻转邃深，黤黮失昏晓。砭骨骇沈阴，牵心畏阽倒。时闻声冬丁，幽泉滴崖小。此中别有天，长谢雨露杳。我欲托高栖，尘绁勿复道。因思桃花源，空说春波窵。 
　　羣峰峙日脚，似云不似山。西风吹不变，始知山意闲。灵异召真喜，如逢故人欢。骋目代登足，浮云偕往还。无计促飞马，翻恨山难攀。 
　　别友友有脚，可期友往回。别山山无羽，唯期余重来。繄余岁云暮，羁困天之隈。遐情动芳趾，荆棘生羣猜。老屋压白首，饥寒酿死灰。含泪向山愬，抚树空徘徊。酸风结云马，幽壑兴殷雷。情极不在语，默契答中怀。寒翠洒空雨，孤云来天街。世人不我惜，山当为我哀。何时重来此，坐视山花开。 

　　逢子先上人 
　　乡语隔垣听，惊看若故人。流离二十载，不敢问姻亲。 

　　赋得款 【 款：欸】 乃一声山水绿 
　　何人蓑笠隐潇湘，兴发歌来水荇香。清入白云猿欲断，疏传红蓼雁分行。烟波共老酬江月，姓字无闻指石梁。别调不须尘世和，乱峰横翠碧流长。 

　　冬至后二日送杨西侯入关步韵 
　　苦口留君留不住，任君归去自生悲。目穷秦筑寒无泪，肤裂辽天痛有诗。青海月孤鞭匹马，黄沙风急锁双眉。歌残别后三千路，回首应思塞上时。 

　　梅花书屋 
　　读书自觉日容与，况有琼瑶护僻居。清气涨天香漠漠，澹烟笼月影疏疏。湘尘绝径琴音静，晴雪迷空鹤步虚。何幸置身还太璞，懒将白发向檐梳。 

　　结筏吟 
　　良辰动奇情，结筏泛渟潦。藜杖以代篙，禾锄以代棹。离岸就清深，浮沈引欢笑。轻风无乱吹，明月有私照。宛若在江湖，高城学山抱。树头栖鸟惊，水面歌声造。 

　　题画赠人 
　　渺渺江帆映远花，花间新筑野人家。翠屏匝地乱峰出，白练浮天秋水斜。索句扶笻桥缓步，遣怀携瓮酒频赊。羡君得遂岩栖乐，变幻闲看早暮霞。 

　　松山寺 
　　万顷寒涛泻碧空，宜烟宜月乱云中。浓阴碍日浑忘夏，黛色摇天不借风。小殿闻钟金错落，清泉潄石玉玲珑。相逢为问看山约，藜杖新成欲漫从。 

　　纳凉 
　　夜来溪雨洗山容，螺髻盘青一万重。水带剩云鱼泄泄，树留深荫鸟噰噰。晴牵萝幙亭消暑，高设藤床面对峰。寄语襄阳痴绝者，好磨浓墨点芙蓉。 

　　题江村积雪图 
　　雪满龙沙路不前，侧身塞北忆南天。萧森竹木黄兼绿，突兀云峦断复连。鱼买湖船寒浦外，酒酤山巿翠微边。何年为葺西溪屋，白□青裘一醉眠。 

　　芍药花分赋拈得七言长律 
　　春去惊看芍药花，痴情浑入美人家。华清薄醉风前亸，浣苎多颦月里斜。艳质岂无疏雨妬，娇香合有上卿加。缘谁破泣朝承露，意我多愁夜吐葩。粉黛横陈期梦接，臙脂遥引隔阑奢。翻阶翠落娟娟影，照槛光流片片霞。书带易窥金作埒，蒹葭难倚玉为沙。若教持赠魂应断，无那香肌隐绛纱。 

　　巢大司寇寄斋斋中畅观书画 
　　天风吹襟谒华屋，拍面清悬旧山竹。四壁氤氲绕画屏，半窗雪隙余残绿。高楼楼系米家船，船上烟波谁沐浴。东海编氓性好奇，借观酷似饥求粟。唯唯呼童宝藏开，螙粉鲛绡散琼轴。沧海精魂五岳灵，争向毫端呈面目。锦水纷披暖照春，荆山铿戛澌流玉。醉翁扣石石不开，石上苔花生掌肉。龙皮皵卷皴松鳞，铁干撑空声谡谡。越溪一卷笔最奇，摄我心魂走乡国。 【 叶】 天吴负海怒潮来，潮落阴闻子胥哭。十洲宫笔赝者多，绮丽纤浓微近俗。朱楼十二压层城，宝镜争开乱朝旭。何如寒生五月裘，一竿钓破清江曲。华亭董包山陆忽然昏雨忽晴麓洞中仙子桃花红羲驭千年几回熟造化洪功笔有权补天浴日非荒。录画未已书来续，古香黯淡兔毛秃。右军太傅同一时，笔势凌空堕参宿。看多不觉眸子酸，放眼孤帆逐归鹜。赏心浮我三大杯，置身蓬岛烟云族。吁嗟陈子与项子，余愿从游躐双足。 

　　题山樵迭障图 
　　每到临池忆旧游，笔端髣髴楚山秋。汨罗水急人何处，巫峡云深雨未收。拔地层峦猿叫啸，参天古木鸟钩辀。十年不到空衰鬓，孤负江干旧酒楼。 

　　秋山闲步 
　　孤亭窈窕倚云开，老健探奇策杖来。树染晓霜明昼锦，水翻幽壑动殷雷。蛩分衰草沙中出，鸟带寒烟岭外回。造物容人舒啸傲，秋空万里一登台。 

　　王北塿 
　　城北辉山远难到，游踪应被辉山笑。城南王北塿一抔，杖履不倦来丹邱。盈盈水色绿于草，参差万树烟中老。天外芙蓉翡翠光，乱峰争向尊前倒。却把辉山作画屏，主宾相对烟波渺。刳木一双联一舟，板铺槛结空中楼。右完左裂不成载，险将酒泼波同流。四山云起天忽变，冯夷击荡鞭龙雷。布帷蔽日不蔽雨，雨从布落成水筛。惊戛惨淡白昼暝，咫尺厓岸登蓬莱。天吴怒息湘灵喜，草黛花脂就新洗。赤轮云隙露晴晖，扶桑晓挺西山圯。矫首何处有纤尘，吟向长杨吾醉矣。 

　　哭罗沧来 
　　异地逢君白草中，相思解渴潞河东。珊瑚笔秃难为腕，翡翠裘残不御风。漆断千年音歇绝，铜埋百代字消融。今朝抚玩人何处，一点昏灯四壁空。 
　　古道如君何处寻，断猿哀壑一山深。为贪嘉树来兹宅，不使浮名役此心。丁令未归辽海鹤，锺期已失广陵琴。 【 沧来有古琴死后售之以充棺殓】 送秋荐菊虚佳作，应向孤坟听夜吟。 

　　甲申元夕，巢大司寇寄斋可托以柏叶露和梅花酒，饮松涛阁下同人，分赋得操字。 
　　阗阗震华毂，的的嗁兰膏。皎皎被九陌，攘攘奔四郊。眷此嘉会夜，逸兴相争高。命俦履杰阁，旷野揽清霄。停岚冠丹巘，凯风孕荣条。疏柳荡远媚，驰情如相招。遐瞩白云举，延伫膺摇摇。惆怅蹴茵席，鼎铛沸寒涛。觞政互雅谑，裒益争厘毫。梅花忆缱绻，海岳何迢遥。有酒居嘉名，瓣萼浮余糟。鼻饮心已醉，口饮魂欲消。柏叶储继出，数匕投相交。非复尘巿味，鄙哉曰葡萄。爱极反廉吸，珍羞空罗肴。宅心迈碧落，猥贱真奇遭。但觉主情重，不知浮云浇。判夜未肯别，谯鼓愁繁敲。既醉窘缅咏，思昏管倒操。 

　　孟夏望前南郊柳林燕集分韵 
　　南郊苍翠净芳尘，胜日陪追忆去春。万柳拂空晴自雪，四山含黛远窥人。云澄水镜冰方解，谷递莺簧语乍新。我欲不归寻遯迹，芟茆何处结花邻。 

　　赠李秀才振先 
　　大江如练海门霞，夹岸人烟锦绣家。君为浮名来雪窖，我缘投畀老天涯。黄埃路合秋山雨，白堕春深草阁花。行处有书牛角挂，风雷何日起龙蛇。 

　　题芦岸双蠏图 
　　霜沈芦絮九秋天，寂寂平沙漠漠田。浅水有波随岸曲，野花无主为谁妍。墨痕带雨疑翻壁，笔势回空欲破烟。老眼展看生色喜，羡君黄甲手中悬。 

　　燕集南郊遇雨 
　　不暇占时候，乘闲就薜萝。雨随鞭影急，风入树声多。芳草梳奔湍，巾车泛棹歌。名亭清兴在，开酒对烟波。 

　　赠王大京兆国安 
　　唐虞开盛世，稷契用名公。学以经纶展，才缘著述雄。文章成史册，道德探崆峒。敬缅徽猷绩，难将竹帛攻。拥旄箕子国，代语未央宫。鸭绿波涛静，龙江惠恺充。九重膺节钺，两浙受帡幪。豪黠摧如朽，黔黎抚若躬。一方惊夏日，万户被仁风。海澨无潜鳄，郊垧有集鸿。露回南国草，声播北宸枫。半壁天皆煦，千城地共丰。口碑镌自永，腹鼓乐无终。执法公无外，培根秩莅东。兆民知永赖，万国庆攸同。莫谓留班久，端邀借寇功。廿年须未白，一世袖仍空。媿我微垣厕，钦君泰岱崇。关河烟雨隔，企慕梦魂通。忽荷黄麻下，欢依白暑 【 暑：署】 中。三台瞻气宇，九鼐 【 鼐：鼎】 待调融。始释当时切，因倾此日衷。岭梅晴雪淡，湖柳晓烟笼。每值千春节，争来万烛红。藜鸠哄野老，竹马闹儿童。遥望云霄拜，深酬惠泽洪。城闉春浩荡，灯火月玲珑。携得麟为脯，歌来凤倚桐。三尊歌一曲，同祝寿无穷。还有吾人献，千山翠若葱。 

　　赠 
　　华冑南宫捷，雄文东国强。君时荣上苑，余正厕岩廊。丰度真英异，家声正炽昌。簪缨传奕叶，弓冶在文章。未作龙门客，徒瞻凤羽光。挺身期远大，立节自辉煌。博禄居清要，垂绅佐太常。宸枫悬广宇，锥颖脱虚囊。执法黄门显，筹时白简张。熊车抡士出，虎观猎才良。泰岱公明着，嵩高颂誉彰。国恩容贷借，臣议谨储藏。不独偫才虑，端为糜费防。一言陈庙算，四渎凛朝纲。晋秩辞天陛，弹冠谒帝乡。朔风千里月，塞草五更霜。幸接同舟教，应消扫径望。拂尘荒署酒，捧袂御炉香。通谊前交久，言欢后叙长。土纯才或驳，士朴学疑荒。作则劳提命，培根赖激扬。庸庸惭马齿，矫矫羡龙骧。挂矢门空老，悬弧第自庆。负生先四日，委德逊千祥。共喜梅兼雪，偕联洁又芳。春风吟有意，淑气祝无疆。玉佩擎鹦鹉，金钟戛凤凰。医闾云窈窕，渤海蜃迷茫。并作阶前物，来供席上觞。问年何所似，杲日拥扶桑。 

　　合营寨 【 相传唐太宗与盖苏文战地】 
　　中原句丽各天涯，欲骋雄图作一家。日角气消无虎士，云梯烟尽有龙沙。田开麦浪迎朝露，山带松涛冷暮笳。剩有渔樵成小巿，弩台西畔夕阳斜。 

　　赠顾大宗伯 【 八代】 
　　岱宗何巍巍，攀云尚可即。沧海何茫茫，乘波尚可适。卓哉鸿儒姿，高深莫可识。畴昔瞻其光，春风净云日。剑履玉阶晨，天香曳瑶碧。众星拱北辰，三台副烜赫。九垓播休征，一代大宗伯。溯忆搴旗时，晴光乱矛戟。叱咤风雷兴，运用鬼神役。甘露靖蛮烟，真为万人敌。功成报至尊，卷甲归故宅。大哉不言武，收雄握巨笔。入理赜易明，阐义该且实。百氏穷冥搜，两间殚组织。立言尽奇变，亦如破城邑。筹深坚必摧，意到疑自克。铸字十万言，言言虎贲屹。盲左与腐迁，鼻孔同呼吸。圣道千年堕，融汇透精一。熙皞今唐虞，股肱自稷契。永永宜万年，调和建伟绩。藐余媿蠡窥，显晦安能测。鸡鸣掩翠屏，鹤舞抚瑶瑟。心随白日驰，发听清霜逼。花陨瓮头分，苔深屐齿湿。干将锈蜗涎，雨黑龙吟壁。回瞩后来人，阴森罗玉立。经为家渊源，材为国储积。睥睨凌千秋，啸歌畅一室。未肯老投安，篝灯着周易。羌彼羣竖儒，鳞集裈中虱。吁嗟辽海氓，沙昏□伏枥。听风时一鸣，瘦振嶙峋骨。仰秣鸾凤光，高天胡可接。乌饥白杨枯，鬼老荒城僻。麒麟乖我怜，拊膺长太息。鹑头暖鹔鹴，脱粟甘玉粒。雪窦望晴空，袂掩商飙泣。长谣托归鸿，目断关云白。 

　　戏题施美人 
　　苎萝重见浣溪纱，天水寻来七宝车。帘下弹棋金钏窄，柳边教舞玉钩斜。情深桃叶舟难渡，梦入巫山路岂赊。独喜朱颜微似醉，端能妒杀海棠花。 

　　赠严敬夫 
　　与君相隔大江波，望里金焦屹翠螺。何事征裘轻故国，却来边塞共悲歌。一尊叙旧情胶漆，三径言荒愧薜萝。几度问归归未得，空劳清梦忆烟蓑。 

　　题某翁画 
　　解组归来赋遂初，素心相共是樵渔。长松伴我千年活，着就乾坤不老书。 

　　送施进士汉仪云翔就诠 
　　贵贱交情异，君今已宦游。霜蹏千里去，雪鬓一身留。浊酒倾连雨，疏钟听欲秋。文章思报国，应不负潜修。 

　　忆梅 
　　雪洒寒林不断风，偏吟哀笛戍楼东。兰桡春泛无归计，纸帐宵悬有梦通。芳草多情苟令寂，旧山无主藐孤空。纵教驿使来天外，铁干香消类转蓬。 
　　轻绡翦尽不成妆，冷艳魂招海路长。三径落英悲白首，半桥春水隔斜阳。罗浮梦醒窗前月，陇首悲深碛里霜。惆怅仲圭遗墨失，不教疏影伴穷荒。 
　　思绝东风岭外开，频劳清梦美人来。一枝瘦影月初上，万片寒空雪漫猜。桥断迂途村远近，香消远浦水潆洄。何年重扫林逋墓，放鹤亭前醉不回。 
　　濡毫无计拟寒芳，西子湖平镜影长。倩质每同孤鹤瘦，清标宁逐野蜂狂。焦桐曲里三更月，粉署风前一段香。飘泊故人无问处，独携枯竹过荒塘。 
　　画楼掩映粉墙西，疏影婷婷女未笄。瓣落喜随歌扇接，香开暗逐舞裙迷。鬓边插去人如玉，花底飘来雪作泥。可奈朔庭春不度，空传青冢草萋萋。 



耕烟草堂诗钞卷三 　　仁和戴梓文开甫着
 

　　图司寇定斋惠墨 
　　赠江致盈 
　　为张建侯进士写照竣赋此赠别 
　　望北楼泛槎二首 
　　雪菊 
　　题画四绝 
　　渟潦澄翠 
　　雉堞悬溜 
　　茅舍书声 
　　西邻茂树 
　　万井朝烟 
　　千甍夕照 
　　送高圣玺归里 
　　杨地一招饮雪化水阻不得赴戏成简寄 
　　元夕前三日林子花烛是日雪 
　　无题 
　　题画 
　　题画 
　　题十美图 
　　寄赠 
　　送魏君宜归南昌 
　　七夕夜坐亨儿云丑时立秋求作一首 
　　岁暮言怀 
　　春游 
　　秋海棠 
　　游复园观海 
　　图司寇定斋赠墨竹因为长句 
　　携幼子高赴邻约 
　　除夕 
　　元日 
　　开原八景 
　　纪事 
　　登闾山绝顶 
　　妆台 
　　题画 
　　和栖一和尚韵 
　　题栖一僧骑鹿采芝小照 
　　秋怀 
　　送谢霖雨入关 
　　送某提兵征策旺 
　　哭蔡忠怀 
　　哭色员外二首 
　　题拥翠亭 
　　赠金怡庵医士 
　　送某往山东祝某寿 
　　送多户曹缄斋晋秩给谏 
　　寄赠 
　　看山 
　　寿词寄江定某 
　　月夜听松涛 
　　鸟道杖藜 
　　某人过访 
　　和沈天庵韵 
　　赠邱鲁瞻入滇 
　　题画用励某生 
　　介石 
　　大雪断炊 
　　了如上人 
　　送范树山归蓟州 
　　望北楼 
　　美人 
　　立春 
　　和文学使边城早秋 
　　赠曹广文德览 
　　送鲁广文霞峰之桐乡县任 
　　代张孝廉祝文学使六十寿 
　　喜龚别驾节孙来自锦水 
　　赠蒋孚公尊公寿 
　　咏燕四首 
　　题画 
　　赠杨茂林 
　　寄赠 
　　悼马 
　　赠静大师 
　　题米家山 
　　赠黄岁登

 

　　图司寇定斋惠墨 
　　愧我衰迟任石田，感君种植惠藏烟。一犂螙老千山雨，十指牛耕八口天。小啜空肠将日润，狂濡秃顶有谁怜。拳猴未许研磨尽，珍爱应居粉黛先。 

　　赠江致盈 
　　乡山不可到，今却遇乡人。语若平生旧，情缘患难真。雕虫惭我拙，镂月羡君神。息足如无地，花房可卜邻。 

　　为张建侯进士写照竣赋此赠别 
　　君拂千里尘，我破十年想。清尊侣兰膏，欢呼振林莽。老屋闭寒阴，言欢倏温朗。爰以岩廊姿，驰情烟波党。湘管招羣灵，襟期构幽爽。置君邱壑中，冥心观万象。凛然松风来，飞泉答灵响。眉端紫气开，欣欣有余赏。嬿婉艰久羁，驾言迈西往。冰碛启朝昏，鞭风振嵣莽。惓惓别离情，华发应增长。 

　　望北楼泛槎二首 
　　行潦水悠悠，欢来结筏游。坐天羣宿动，应节一槎浮。城带青山峙，波分素月流。五湖何处是，眼底即沧洲。 
　　忘分宾朋聚，知音竹肉哀。蛙喧南浦黑，鸿健北风来。倒影楼悬水，侵寒露泻杯。明宵规更满，留兴重徘徊。 

　　雪菊 
　　窗外飕□声不歇，晓起开门四山雪。惊见黄花变玉人，粉香亸立瑶台月。祇知南国梅争芳，谁见东篱菊同洁。渴喉不见白衣来，欲伴糟床漉巾葛。羣鸟低飞野树迷，乱峰寒入荒桥折。阅尽泉明醉里诗，诗中此景诗犹缺。 

　　题画四绝 
　　灵峦如黛草萋萋，未雨先云漾碧溪。似我旧游曾到处，廿年尘土梦中迷。 
　　青葱相对鬓毛斑，高士幽招日往还。安得置身图画里，直投茆屋住溪山。 
　　翠微东去路横斜，草浅林深处士家。岁月不知人不老，闲随流水认桃花。 
　　崖悬古寺白云隈，松听龙吟水听雷。漫道山深人不到，虎踪纔扫客还来。 

　　渟潦澄翠 
　　一湾如釜四流归，绮縠风来岸草微。天影到潭云不渡，沧浪一曲浴鸿飞。 

　　雉堞悬溜 
　　古筑危悬砌草浓，女墙如齿写羣峰。昨宵塞雨连湖急，十里青山走白龙。 

　　茅舍书声 
　　瓜藤墙外接陂陀，薜荔为居面碧波。一卷正当风里读，蓼花秋浦下渔歌。 

　　西邻茂树 
　　长林翠倚绿波斜，只解栖乌不解花。列宿满天羣籁寂，声来风雨是他家。 

　　万井朝烟 
　　鸡声报彻动殷雷，九巿门随华毂开。山霭欲收人气重，却疑晓蜃结蓬莱。 

　　千甍夕照 
　　暮云凝紫结檐牙，笳听秋风十万家。还有向西帘独启，目穷归雁落芦花。 

　　送高圣玺归里 
　　羡君归故国，短褐待如何。修脯存虽少，人情阅已多。附车轻塞雪，访旧重燕歌。若为余回首，荒烟隐石萝。 

　　杨地一招饮雪化水阻不得赴戏成简寄 
　　门巷卑洼积雪多，东风解冻路成河。一湾湛印天心月，三径遥连海面波。问渡未能招鹢舰，望洋直欲理渔蓑。此身不到香浓处，惆怅斜阳自啸歌。 

　　元夕前三日林子花烛是日雪 
　　瑶雪垫香车，辉呈树树花。不教澌作淖，却喜玉为砂。粉镜临秋月，湘裙褪晚霞。不须听夜语，灼灼是仙葩。 

　　无题 
　　柳条袅袅飐晴空，倦倚含情百卉红。妒杀桃花能自主，时随流水嫁东风。 
　　小苑春游出翠帏，落花如雨拍罗衣。流苏帐里无穷思，不及双双蛱蝶飞。 
　　幽期无计复相逢，欲化巫山十二峰。梦里襄王人不见，碧沙春涨水溶溶。 

　　题画 
　　雨气远来秋，秋山傍碧流。板桥人不过，唯有白云流。 
　　丹壁耸高天，茆堂冷暮烟。杖藜归鸟下，丰度是遗贤。 

　　题画 
　　影落平湖水镜清，长林老屋暮烟横。人休倦足临溪坐，鸟弄新声隔树鸣。 
　　柳丝织翠锁春山，田带平桥路几湾。放鸭船归渔艇去，落花无主水潺潺。 

　　题十美图 
　　云艳风香解语花，晴空庭苑鬬春纱。巫山夜梦将寻徧，似有双峰隐暮霞。 
　　闹炒斜簪坠马盘，妆成都觉带痕宽。芳心相妒不相语，寂寞香肩倚画栏。 

　　寄赠 
　　忆别高斋后，荒荒已十年。繁霜增白首，细雨梦华筵。晓树香开玉，秋潮海拍天。会当寻旧好，重醉辋川烟。 

　　送魏君宜归南昌 
　　黄云沧海隔江天，匹马风尘路几千。期我明年重出塞，白头青眼望君还。 

　　七夕夜坐亨儿云丑时立秋求作一首 
　　一年惊报半年过，老促前期奈尔何。鹊驾未分鸡已唱，断肠一叶落金梭。 

　　岁暮言怀 
　　节序行将尽，生涯转寂寥。采薇山雪盛，披褐塞风高。鼎鼐调公辅，云霞庆圣朝。逐臣书欲上，冰海阻迢遥。 

　　春游 
　　渖水澌流尽，春山日就青。漫携邻舍酒，寻泛野人舲。好鸟嗁芳树，孤云落远汀。啸歌迟日暮，白眼醉还醒。 

　　秋海棠 
　　窈窕一庭幽，嫣然态欲流。夭夭含四出，寂寂媚三秋。露冷脂凝泣，风轻翠翦柔。美人春未识，应抱断肠忧。 

　　游复园观海 
　　晓风吹薄袂，斜日到高堂。门柳千章翠，篱花一径香。怒潮归海舶，黑蜃隐扶桑。天水茫无际，南云是故乡。 

　　图司寇定斋赠墨竹因为长句 
　　皇英庙前万竿碧，爽飒寒空拂云日。旧游不复梦中过，断苇衰蓬向人立。东国西曹来使君，如椽手握风泠泠。与可仲圭尽辟易，近今此道谁其伦。醉中往往恣挥洒，墨雨空飞散夭冶。但觉毫端役鬼神，安知门外罗车马。蒙君一纸持相赠，绝域如通故乡信。谡谡声从耳畔流，阴阴翠向眉间映。七泽云开环佩孤，三湘月落风涛振。素壁高粘凤欲来，眼前俗客乌能近。安得一纸复百纸，此身坐老幽篁里。 

　　携幼子高赴邻约 
　　邻家具鸡黍，花开蒙见招。幼子欲随往，向母生痴娇。携之赴清约，置座高父曹。盘撮就饱饫，嬉戏随犬猫。桑麻入酒政，欢言延昏朝。日入挈儿别，枣栗期再邀。树影乱归路，海月悬东皋。 

　　除夕 
　　旬日春归始岁除，江乡芳草百芽舒。盘开椒柏怀乌鸟，书寄平安托鲤鱼。疏柳拂烟寒欲尽，晴檐滴雪暖来初。东皇不似人情异，又见和风到草庐。 

　　元日 
　　冰霜元日望天涯，万里关河动旅思。何日生还拂衣去，买山先与白云期。 


　　开原八景 

　　龙冈春望 
　　吹尽东风柳未黄，归鸿唤客上龙冈。侧身莫向西南望，云白天青万里长。 

　　塔山曙色 
　　寒星明灭戍楼空，地近扶桑得早红。无那浮屠不系日，催人白发又来东。 

　　石塔晓钟 
　　花宫欲曙露华清，枕上疏钟夜夜声。谩道五更人尽睡，羁人起听最分明。 

　　松山返照 
　　鸦栖林啸水潺湲，落日回光射塞门。极目崦嵫浑不见，松风花雨徧黄昏。 

　　平原秋猎 
　　空天映雪海鹰青，云锦追驰犬嗅灵。羡杀健儿围后渴，虎腔饮血不知腥。 

　　花泊采莲 
　　翠盖擎珠露正圆，六郎不语净娟娟。无端棹破鸳鸯梦，藕断丝牵唱采莲。 

　　龙湫夜月 
　　一轮边月破秋旻，影落龙湫净塞尘。碧汉不知乡土异，二分还照广陵人。 

　　药圃吹香 
　　游丝如絮篆羣芳，艳逸相倾春未央。无语有情风细细，招来蛱蝶送斜阳。 

　　纪事 
　　今日文期许食肉，诸子欣欣就吚喔。日夕不见突中烟，眼底蝇飞掩文哭。 【 下阙】 

　　登闾山绝顶 
　　醒梦浑疑霄汉游，虞封邃古镇幽州。龙擎破寺金难布，虎饱居僧锡不留。【 娘娘庙僧数十一夜尽饱虎腹】 紫电有光鞭岭足，白云无力冒山头。猿猱登眺孤笻健，一啸长空万里秋。 

　　妆台 
　　古有妆台今却无，千年金粉付嗁乌。银瓶坠井魂疑在，铜像悲风事亦殊。碧海晓开花影乱，丹峰秋耸月轮孤。那堪天际闾山庙，幻作人间烟雨图。 

　　题画 
　　山若不出云，林峦少生趣。所以真宰心，常令云来去。羡彼变化姿，构我离奇句。溪水亦多情，日潄云根树。 
　　好山久不见，如与故人违。淡墨留清梦，闲吟送落晖。石分流水过，树合乱云归。欲傍前溪隐，亲来筑钓矶。 

　　和栖一和尚韵 
　　龙杖敲门塞雪深，方袍短褐对乡音。桃花久遂天台隐，流水何缘渤海寻。诗聚白云昭地肺，禅开明月笑天心。风雷善尚 【 尚：向】 人间说，使我神飞到石林。 

　　题栖一僧骑鹿采芝小照 
　　采芝不采薇，开士无长饥。骑鹿不骑马，飘然尘外者。若将芝鹿尽消除，撤 【 撤：撒】 手空身何事也。流水千万年，桃花千万树。妖冶与灵奇，终是着相处。不如高卧天台巅，一任浮云自来去。 

　　秋怀 
　　孤城吹角海天秋，白首黄云相对愁。苏武不归沙漠漠，管宁空老梦悠悠。一灯说鬼三更雨，八口谋生十指牛。谩向荒原高处望，弩台东去水西流。 
　　空嗁蜀魄怨吴钩，老大无端倚戍楼。白骨聚鸦寒带雨，荒城宿虎夜横秋。一绳度地千年镜，万里窥天六月裘。 【 时西洋人来东北测地形高下】 汉水自流秦塞断，那堪回首白苹洲。 

　　送谢霖雨入关 
　　白头送别倍凄然，辽海燕山各一天。我近古稀君八十，难期后会是何年。 

　　送某提兵征策旺 
　　征兵飞檄到辽东，名将提师驭铁骢。断碛有天唯见月，浮沙无地不闻风。威行万里祁连外，气振三军大漠中。定远勋封今再建，凯归应笑贰师功。 

　　哭蔡忠怀 
　　患难同栖渖水滨，君能温饱我能贫。两朝契密思先哲，二姓绸缪继后尘。蝉脱忽然归碧汉，雁行宁不泣残身。文章有价金门重，老自磋磨柩下人。 

　　哭色员外 【 林】 二首 
　　半轮璧月丽中天，影逼今年忆去年。金粉醉高山烂漫，轩车逐笑路蹁跹。难将好梦留蝴蝶，空把闲情送杜鹃。玉体未寒香未散，那堪一火吊寒烟。 
　　火葬由来恨古人，玉棺空贮暂时身。白云不管慈帏泪，黄土难分翠被春。十里龙沙山作主，一抔马鬣塔来宾。长安西巿悲风起，身死名全莫漫嗔。 

　　题拥翠亭 
　　窈窕构孤亭，亭外环古木。晨揽四山云，暮集羣鸟宿。暑气不能侵，秋风长谡谡。偶有幽人来，相携探幽谷。 

　　赠金怡庵医士 
　　辽海东头长戍客，贫病交攻瘳不得。黄金已与神仙期，卢扁难逢空叹息。飘然忽遇怡庵子，长笑向人粲玉齿。病如草木逢春风，一匕投之身即起。劳劳辽海住七年，活人比户多莫纪。得来金帛付黄垆，犹道青帘未足酤。兴酣斗石图快意，长鲸一吸翻江湖。座中白头人骨傲，气凌沧海蛟龙枯。鼓掌欢呼发异籁，云雷绕席摇天枢。吁嗟乎！人生百年为乐能几何？何不反哭为笑而长歌。君今归去勿复道，万里遥望云山阿。我亦行将觅归棹，糟邱高筑邻烟萝。 

　　送某往山东祝某寿 
　　泰山苍翠接穹窿，五老松声拂太空。千载不磨秦氏碣，六朝犹说鲁王宫。雏莺娇啭芝台曲，老鹤长鸣海屋风。晋爵正当春日好，欢承半子祝乔嵩。 

　　送多户曹缄斋允俄晋秩给谏 
　　司农晋秩转垣中，秣马行看觐圣躬。簪笔补天开造化，缯囊立殿肃夔龙。五衣拜赐宫花丽，八舍分曹御气通。海岳共欣居要地，一时翘首望春风。 
　　禹甸晴开草色新，旌旄西指簇车尘。露浓驿馆桃迎笑，雪尽关门柳扬春。佳景入囊收锦绣，摅忠酬国赞丝纶。宵衣时切苍生念，威德咸周在守秦。 

　　寄赠 
　　金鳌遥忆郁嵯峨，高士幽居覆薜萝。春水泛舟鱼可钓，晓山觅句鸟同歌。羁人正切南天望，令子重为北地过。尔我而今皆耄耋，相期偕隐白云窠。 

　　看山 
　　携杖扶僮践小冈，白云轻霭望茫茫。老来边塞堪娱目，唯有青山映夕阳。 

　　寿词寄江定某 
　　羲驭南旋日渐长，逢君岳降趁阳光。初平叱石羊来舞，子晋吹笙凤下翔。槛外暗香梅吐雪，楼头清影月流霜。天涯欲驾辽东鹤，飞向钟山晋一觞。 
　　高居遥忆大江头，门对江涛浩浩流。桃叶笙歌春色满，茅君丹鼎夜光浮。闲招黄鹤三山外，快驭苍龙八极游。行到蓬来游兴倦，一瓢明月卧沧洲。 

　　月夜听松涛 
　　晴明风雨惊山阿，欲行不行心奈何。皎皎一轮转碧汉，萧萧万树翻苍波。大夫高华媿俯仰，支难 【 难：离】 老叟空婆娑。牵萝顾影不归去，虎啸空山发浩歌。 

　　鸟道杖藜 
　　石磴霄悬一杖来，探奇何惜老还衰。芙蓉翠落千峰出，江海空明万里开。松柏倒垂龙蜿蜒，云霞俯视鸟低回。侧身莫上龙冈望，朔漠荒寒旅雁哀。 

　　某人过访 
　　翠骑衡门一径通，扶衰相对夕阳中。辽滨日度云天雁，塞马寒嘶草木风。贫贱共期霜雪老，文章谁信古今同。多君不弃长流客，词组能教四壁融。 

　　和沈天庵韵 
　　乡山又负一年游，穷塞严霜两鬓收。只有新诗堪窃沈，绝无旧馆可依刘。白云天老孤城梦，青海沙悬万里愁。愁绝今宵翻笑舞，引将稚子学俳优。 

　　赠邱鲁瞻入滇 
　　昔提孤剑出雄关，雪满冰天海一湾。今日短裘投塞入，北风吹雪泪潸潸。轮蹏滋味邮中酒，岁月文章梦里山。纵使永昌书欲寄，峰回鸿雁隔荆蛮。 
　　万卷胸开万里游，好山都属锦囊收。黄龙雪满秦城接，金马祠空汉月流。书买逐臣杨子宅，灰寻余骨孟王邱。离情两地遥相忆，朔漠炎方天尽头。 

　　题画用励某生 
　　丹桂香分月殿辉，锦城又折杏花归。少年得意无过此，且向芸窗急下帏。 

　　介石 
　　野性寻幽惯，攀跻倦复游。淡烟萦曲径，乱石潄寒流。雁影丹林没，山光夕照收。何人题绝壁，两字已千秋。 

　　大雪断炊 
　　纔喜春风暖，旋惊朔雪寒。萧然烟突静，慰母自言欢。 

　　了如上人 
　　几载昙那寄客踪，妙香熏染得禅宗。回头发逐红尘断，合掌心将白马从。山径拾柴炊佛火，霜梯踏月报明钟。一瓢尚有兰陵味，洗向深潭化毒龙。 

　　送范树山归蓟州 
　　且喜君归去，君归我自留。断云秦塞路，芳草蓟门洲。歌哭情无定，莺花酒漫愁。莫教怜范叔，冰雪有征裘。 

　　望北楼 
　　北风吹断塞门秋，残月荒城此一楼。白骨不须悲故国，青磷长阅古今愁。 

　　美人 
　　美人当春和，嫣光照芳草。处士抱坚贞，清霜何娟好。相思两有心，相逢两无道。真宰会幽秋，冥爽变常造。一夕东西风，五更吹不了。黄金镕清姿，绛玉铸妖袅。含笑复含颦，娇香摄情窍。因思彭泽冠，不外桃源棹。 

　　立春 
　　腊尽春回际此辰，帝乡烟景又重新。山承暖日将舒柳，面拂寒风尚畏人。凤历羞看新节序，龙钟愧说老精神。白头不顾梅花笑，写向香笺意自真。 

　　和文学使志鲸边城早秋 
　　一夕西风百感生，怀鲈忆橘故乡情。烟光隔浦沈山色，泥淖当途阻客行。蝉噪夕阳堤柳暗，鸦翻断碛旅人惊。关河万里西南望，羡尔归鸿碧汉轻。 

　　赠曹广文德览 
　　谁谓广文官不大，笔锋动处邀龙驾。列卿宰相作房官，天子亲临定高下。一等高标者谁氏，辽海东头曹贡士。国门高挂震金台，纸价忽然腾锦巿。吁嗟曹子真奇英，平昔文章羞自鸣。一朝身登庙廷上，韩潮苏海流纵横。亲缮一篇远寄我，开缄朗读清风生。恩纶颁出欲留贤，贡士辞尊竟不然。一官飘然古魏国，吟花坐月开青毡。衙前问字日复日，多士注壑如流泉。老妻辞世子嗣缺，闻道名姝有倾国。香车款聘为细君，玉蚌祥光张凤翼。绡帏春得宁馨儿，秋水为神玉为骨。我虽不及亲试嗁，遥知已是岩廊客。回顾应笑乃翁官，何事寒毡劳役役。 

　　送鲁广文霞峰之桐乡县任 
　　送别恒伤别意难，送君翻觉有余欢。平生司铎称寒士，一旦专城得美官。雪霁秦关新马路，烟浓吴会旧渔竿。宦游返国情应洽，乡语临民赋易完。退食谩筹黄菊计，课耕喜近白云峦。花明翠幰青青草，想到桐乡春未残。 

　　代张孝廉可宗祝文学使六十寿 【 湖广桃源人】 
　　洞庭西，南岳北，山水锺灵开胜邑。千树桃花万片锦，石精英结仙人宅。仙人一住几千年，秦汉相传人不识。闲征鹿豕应歌喉，偶唤鸾凰翔舞翼。酿霞为醑，炊琼作食。后天而老，其乐无极。卓哉夫子！挺羣仙而特出。既负阴以抱阳，复含华而吐实。胷藏日月夺天明，笔吐云霞成五色。棘围一战捷南宫，玉堂挥洒掞天日。大贤秉鉴莅乡闱，鲲鹏直藉扶摇力。穷边占毕苦有年，幸入笼中成溲勃。于今旌节戾东都，始获趋承庭下立。泰山北斗何巍巍，道范芝颜瞻咫尺。因知君圣是唐虞，自有贤臣为禹稷。盐梅指日待调和，燮理他时成沕穆。小子叨居桃李人，鲲鹏还借扶摇力。篱菊方葩梅始英，岳降良辰今六十。洞里仙人应忆之，甲子周回不瞬息。余随鹿豕一赓歌，霜月方恒未全白。歌曰：东海茫茫一酒巵，千山齿齿是今时。愿将山海同人寿，年历乾坤亿万斯。 

　　喜龚别驾节孙来自锦水 
　　怀君锦水上，宦况若秋山。五字月争皎，一庭云自闲。草荒臞鹤舞，案净老胥还。杯酒今欢聚，春风正度关。 

　　赠蒋孚公尊公寿 
　　图公西塾有蒋子，鹤立高材面如纸。五十穷经不娶妻，孑身远渡辽河水。我奇其人与之交，严城对酒风萧萧。惊舍尔杰击野花落，海鹤忽鸣山月高。读子诗歌一万首，何以抱才南北走。为道高堂八十翁，西泠湖照庞眉叟。学极富家极穷着，易灯吹破壁风。谋养因作三冬烘，耕山不稳且坐食。老亲枵腹将何充，丽谯打鼓戍乌急。雪涕迸寒元菟空，蒋翁有子孝如此。南瞻再拜云峦起，何必相逢始订交。两峰遥映千山峙，庭前种柳柳尽枯。独子一本枯重苏，愿将私意祝翁寿。顽木感动春扶疏，先生之寿天为符。 

　　咏燕四首 

　　营巢 
　　何处归来白玉堂，交梭故故弄斜阳。语陈别绪听偏苦，泥带飞花坠亦香。情识安危轻绣幙，吟知趩宪避空梁。托身自结高栖穴，翠隐湘帘春草长。 
　　哺雏 
　　双影低回月二三，无端增出细呢喃。梁胪黄口儿难饱，草翦青虫母不甘。他日羽毛应自健，此时饮啄未全谙。人间戊己休相妬，社近将携渡海南。 
　　引飞 
　　喙皮纔脱翮还微，小引虚堂渐出帏。短翼坐花休弱息，低檐教舞试新衣。看天欲展愁无力，渡水防危惧设机。斜日烟郊容易暝，画檐将子好来归。
　　辞巢 
　　弱羽飘零又一秋，伤心霜落水痕收。尘侵故垒魂应断，月落空梁梦尚留。路指乌衣来往处，话深鸿雁别离洲。相思目极昭阳影，空数昏鸦集戍楼。 

　　题画 
　　四山烟霭覆空堂，琴面生潮砚墨香。新涨桃花三尺水，来人错认武陵乡。 

　　赠杨茂林 
　　十年交契慰离居，破月荒城兴有余。君抱经纶成猗顿，我惭疏放类相如。谋生无策头欺雪，卖赋卑栖手倦书。几欲千山游屐徧，先期下榻翦园蔬。 

　　寄赠 
　　径深苔藓若林邱，辽海孤踪绝唱酬。问字柴门劳剥啄，怜才炎夏喜淹留。秦关春暖烟花醉，汉月霜明塞草秋。千里神交人不见，空凭清梦夜遨游。 

　　悼马 
　　司寇先生马可哀，朝骑入署暮归来。簿书务剧阶长立，边塞霜深猎未回。苜蓿不甘金勒敝，珊瑚空老玉蹏摧。精疲力尽何能久，圉者徒劳病漫猜。 

　　赠静大师 
　　杖锡亦何轻，飘然出塞行。宿林偎饿虎，乞食进荒城。四大空难悟，双丸迅可惊。当机时有问，邀客听嗁莺。 
　　卜居东郭外，绕郭尽青山。碧藓暗生榻，白云时叩关。花迎诗叟发，鹤傍定僧闲。扫尽轩车迹，烟霞任往还。 

　　题米家山 
　　画中写出米襄阳，云气山光接缈茫。看去似曾经老眼，春深烟雨过钱塘。 
　　萧萧烟柳隐渔家，浅溆长桥钓艇斜。洲畔尚余闲隙地，拟将结屋傍芦花。 

　　赠黄岁登 
　　黄子岁登从余游，将十年，每逢节序，辄浩叹不胜。甲申清明，雨雪塞户牖，无可遣，以诗代酒。岁登复叹如故，问之，则曰：生不得在乡井养父母，徒以翰墨为他人作嫁，是以叹也！余感其言，赋二律赠之，循声晰义，怀旧悲今，不觉泪涔涔下，不独浩叹为情矣！ 
　　嗟尔名门后，垂髫值乱离。思亲寒食节，吊影落花时。云海音书渺，冰霜涕泪滋。长斋依古佛，自忏命多奇。 
　　我亦羁栖客，相怜共一枝。薄田顽石聚，破壁夜灯吹。事以饔飧迫，身因冻馁衰。七闽追往事，功业竟归谁。

 

耕烟草堂诗钞卷四 　　仁和戴梓文开甫着
 

　　七十自寿十首 
　　博宗人榷使枉顾 
　　赵南村见顾 
　　刘孝子子超索书歌 
　　西征闻捷三首 
　　辛丑三月望后一日闻亨儿成进士五百字 
　　题画梅 
　　题画 
　　过徐医 
　　香秋海棠八绝 
　　青 
　　黄 
　　赤 
　　白 
　　黑 
　　满城风雨近重阳 
　　听莺 
　　探泉 
　　菊 
　　雨后课耕 
　　赋得列嶂明霞 
　　霁雪 
　　观获 
　　赠芳园主人 
　　听琵琶 
　　题画 
　　送发灵和尚 
　　寄孟斯美 
　　寄怀贺有廉御医 
　　寄怀陈太史省斋 
　　医巫闾山 
　　题画杂咏 
　　送卞庆公任宁州牧 
　　浑河晚渡 
　　春日泛舟渖水 
　　宝光寺 
　　黄山秋猎 
　　开城霁后望雪 
　　赠杨子 
　　赠朱文宗升任 
　　春郊即目 
　　关山月 
　　古意 
　　送别 
　　夜坐同缪子唐子分得开字二首 
　　不寐得归字同缪子 
　　失题 
　　立春 
　　赋得不知秋思在谁家 
　　赠山中邱隐居 
　　刘洪扬嫔女歌 
　　赠施子从南归称尊公寿 
　　塔湾落雁 
　　天坛松月 
　　龙石观莲 
　　人日 
　　某人枉顾 
　　赠承德李明府 
　　夕阳归牧 
　　答袁孝女 
　　寄陈太史省斋 
　　远山樵唱 
　　初冬看近山红叶 
　　送李青岩入都 
　　题朱玉端小像 
　　赠宁远李州牧 
　　艾公子明德招饮 
　　寿李明府

 

　　七十自寿十首 【 戊戌十月三日】 
　　荏苒行年届古稀，霜髯如戟耐长饥。三山海外虚成想，八口辽东老未归。乞米雄藩江汉远，卖文京国信音违。两乡怅望儿游处，祇恐天涯未授衣。 
　　白发苍颜老放民，敝衣羸马冒缁尘。饥摅楮墨生烟雨，饱听妻孥议贱贫。雪窖病中怀贳酒，冰天梦里役回轮。愁肠纵令今宵断，已占人间七十春。 
　　宇宙茫茫一画图，葫芦依样换青蚨。白头牛马应人贱，黄卷儿孙可自娱。挟策未能干富贵，谈兵何处友屠沽。冰霜寂寞天涯客，潦倒乾坤一饿夫。 
　　角声吹断雁声来，怀土羁人听自哀。南巿买花春访妓，西湖泛月夜传杯。何当羽檄征书室，便尔戎衣立弩台。一曲凯歌归阆苑，十年珥笔厕蓬莱。 
　　一谪辽东三十年，痛深邱陇隔遥天。身存却是君恩厚，命舛非关世态偏。风截阵鸿还挺翮，霜摧丛菊尚舒妍。老夫此日犹能醉，自听余生不学仙。 
　　自古神仙不可期，谩劳引导问方师。悲深青海穷呼酒，泪洒黄龙饿赋诗。矍铄向人舒啸傲，昂苍入世任妍媸。闻鸡起傍霜庭望，无尽浮云无尽思。 
　　彩凤珠楼竟日闲，白杨黄鸟忽绵蛮。沧桑我已悲人事，富贵谁能铸世寰。盈尺砚田供八口，半函卷帙展衰颜。菜根滋味延年药，何必吹笙缑岭山。 
　　秦关遗烬旧台烽，路迥辽河势郁重。江泻松花环紫塞，峰峗天柱结黄龙。一身冻老千山雪，三业心灰五夜钟。迢递母棺归未得，每将血泪洒楸松。 
　　秋色萧条叹菊花，更从何处觅名葩。杨妃幸蜀胭脂冷，西子归湖粉黛斜。高树欲栖丁令鹤，荒庭不让管宁家。诸君尽醉休嫌晚，银汉昭回月吐芽。 
　　野烧荒荒连紫塞，寒风猎猎卷黄尘。久弃瘦骨搘冰雪，还振雄心敌鬼神。磨剑半生虚售世，著书千载枉惊人。桂丛且谩招归隐，春满桃源自问津。 

　　博宗人尔和榷使枉顾 
　　冰雪充盈道路昏，久虚轩盖叩柴门。他时再枉君车骑，计典残书构一尊。 

　　赵南村见顾 
　　襄平岁暮见儿归，为问饥寒为拂衣。囊解青蚨消负易，诗惊白雪和音稀。每思策蹇登君馆，却幸驱车叩我扉。满眼冰霜情独暖，夕阳残树鸟飞飞。 

　　刘孝子子超索书歌 
　　襄平刘君字子超，文追秦汉诗风骚。青衿曳曳未易紫，矫然鹤立鸣九皋。独敦至性能大孝，乃翁寝疾时悲号。一夕翁乘白鹤去，擗踊肠断魂随飘。天留孝子不就死，死绝苏回凡几遭。手扶灵輀北邙去，子却随依坟上住。一住三年不顾家，此身将化坟前树。坟旁有鬼时夜来，窥见孝子称奇哉。吁嗟孝子子如此，我虽为鬼宁无哀。守土尸位不上达，孝德昭昭名姓埋。我闻君名欲媿死，因痛亲亡徒已矣。今日为君书此歌，悲心暗逐春风起。 

　　西征闻捷三首 
　　由来哈密属中华，圣主承干统一家。何意鲁弓桴衅鼓，却教禁旅动征笳。王师久驻思文化，帝子深谋必武加。一击开疆三万里，不教兵甲守龙沙。 
　　羽骑宵飞大漠空，捷书直达紫微宫。渠魁竚看倾心服，胁从先驰献馘功。阊阖晓开欢诏发，臣民雷动喜音同。遥遥西望黄云外，深入还须慎始终。 
　　昨宵驰报到留都，报说乌斯入版图。沙塞马肥秋苜蓿，火山人饮夜醍醐。风清瓯脱闻鸣鹿，日射边亭见画乌。从此恩膏敷绝漠，九天九地一人扶。 

　　辛丑三月望后一日闻亨儿成进士五百字 
　　携儿投辽东，嘤吚甫三月。汝母泪不干，哭久变成血。相逢尽路人，有苦向谁说。囊无金错刀，饭啜糠粃屑。腹内长苦饥，乳脉久干竭。俯视怀中儿，不如弃沟辙。患难身莫保，安能育尔活。断绝骨肉恩，免使遭磨折。捧看几周回，骨相诚英物。头颅圆中规，额比成人阔。嗁声侔钟鸣，双目翦秋月。尔我遭坎坷，抚弄亦怡悦。况昨初生时，梦兆卜休吉。天属系人心，欲舍终难割。迨至四五龄，居然若老成。嬉戏不侮虐，不作孩童行。欣闻邻家子，早暮有书声。索母为教读，母教无多经。数教数能诵，喜跃矜其能。我为饔飧累，日夕勤笔耕。不能自训迪，诬以他人凭。横暴遭恶族，惨掠如仇雠。冀欲陨其命，遂彼阴毒谋。尔母闻奔救，急痛心若抽。母子相持抱，涕泣不能收。性命虽脱免，郁怒瞢双眸。十载不见物，悔恨无时休。计年已十五，视物始能睹。黾勉为延师，劼毖历寒暑。操觚试为文，颇能驱陈腐。十七入黉宫，文名声楚楚。精进正斯时，家贫缺修脯。勤惰任尔为，避喧栖梵宇。裹粮既无多，枵腹勇难贾。几日复归来，饥瘦面尘土。抚诘心内伤，双泪落如雨。救死真不赡，岂复望延祜。已分覆巢余，黄口无振羽。尔能体我心，愤无激艰阻。死灰冀复燃，瘁极不言苦。穷老望儿兴，酸心难备数。今幸捷南宫，惝恍浑疑梦。喜极反生悲，往事撄心胸。忆尔在母腹，惊怖遭陈凶。 【 巨憝陈宏勋白昼以数十人持兵入室劫夺一空家人鼠窜亨儿时在母腹逃避邻舍】 堕地随远配，屡困卒能通。机兆应不绝，无乃尔是锺。自待勿菲薄，负荷在尔躬。我老复奚望，甘心此地终。故乡岂不思，此事关苍穹。努力建名业，昌我北地宗。 

　　题画梅 
　　香信初传岭外春，相看疑喜复疑颦。游踪尽过溪桥去，处处花枝胜美人。 
　　驴背寻诗过钓矶，满山松籁乱琼飞。闲情不管溪云笑，折得寒枝插帽归。 

　　题画 
　　好山翻喜隔浮云，云里灵峦自暗分。栽得秋芳篱畔种，闲邀彭泽对斜曛。 
　　错把飞泉认玉虬，奔崖千尺夹亭流。闲居不见人来往，唯有浮云与白鸥。 

　　过徐医 
　　积雪依山径，冲寒一访君。到门瞻石壁，入座拂松云。貌古知怀道，谈深悚异闻。稚儿时有疾，何以慰殷勤。 

　　香秋海棠八绝 【 拈得五歌】 
　　解释无香恨，高楼此一过。美人春不识，肠断意如何。 
　　渟涝明于镜，涓涓向夕波。窥窗清影现，鼓瑟写湘娥。 
　　国色应难并，开时鹊渡河。昨宵人乞巧，为尔堕金梭。 
　　挺艳肢横姹，含情媚拂娥。一心分四出，幽怨为谁多。 
　　卷叶亚青螺，开花鄙绛荷。不教春识得，雅韵在秋莎。 
　　只恐来青女，还宜护绛罗。婀娜娇若醉，不忍近摩娑。 
　　妩极愁翻入，怜深妒转多。吴宫留不得，只合伴秋荷。 
　　众卉开都尽，嫣香独此多。寄言春芍药，亭北漫吟哦。 
　　寂寂秋容媚，离离晚色和。相看情不接，我欲解烟蓑。 

　　青 
　　雨净高天碧汉虚，远山横翠照芳湖。黛眉拂月朝分柳，鬒发垂云夜倚梧。万选得钱人尽爱，十年磨剑影空孤。东皇驭转吹韶律，千里春风草又苏。 

　　黄 
　　色占中央地位尊，河流九曲欲穷源。春抽露柳垂条嫩，秋老霜林落叶繁。丛菊向篱邀羽士，腊梅横槛宴金门。换鹅书就人谁识，一卷荒城月影昏。 

　　赤 
　　戚里门楣邸第家，暖风争放石榴花。桃开春水朝承露，柹老秋山晚映霞。鞭拂珊瑚回彩袖，诗传芍药付红牙。美人薄醉臙脂晕，笑倚朱栏鬓影斜。 

　　白 
　　明霜无际徧秋空，海鹤归来练影同。艳想梨花笼玉殿，轻疑柳絮散瑶宫。梦回湘水云初合，诗就梁园雪未融。一曲阳春人莫和，敢将阮眼傲西风。 

　　黑 
　　独守空斋洗砚池，瓦铛髤几总相宜。云归古洞深潭杳，月落疏林曲径迷。枕上味甜怜醉后，鬓边影好忆年时。征衣尽被京尘化，枉向人间泣素丝。 

　　满城风雨近重阳 
　　满城风雨近重阳，门掩空蒙薜荔长。何处扁舟频载菊，谁家新簏待飞觞。一舟咏雪芦千顷，万里书天雁几行。行淖酿途人不出，振衣徒切望危冈。 
　　秋老中原草不芳，满城风雨近重阳。鸬鹚聚浴洲添水，蛱蝶潜飞径谢香。已办长吟酬令节，难将短褐受曦光。嗁红殒赭萧萧树，吹送闲云卧草堂。 
　　闲身端不负羲皇，老喜丹枫共醉乡。迟客琴尊虚社日，满城风雨近重阳。巢空海燕轻归国，树点寒鸦湿坐墙。天问读残时一笑，波生荒径亦沧桑。 
　　看去人间总混茫，卑栖无漏报时光。声沈赛火虚神庙，阴散秋云变女墙。印屐莓苔盛潦水，满城风雨近重阳。茱萸欲佩晴难必，望断登临山一方。 
　　蒹葭莽莽水汤汤，老向高秋健激昂。豺祭云山腥草木，雁宾天路冷潇湘。三声鼓湿牛羊会，一亩宫飘黍稷场。未许桓温嘲令客，满城风雨近重阳。 

　　听莺 
　　看尽春花复听莺，此间声色有谁争。双柑未绝炎方味，斗酒仍耽昨夜晴。好韵远酬龙塞曲，娇歌不让凤楼笙。金丸岂到穷山处，一任阴森坐树鸣。 

　　探泉 
　　春帆畴昔渡江天，每探金山第一泉。未识崎岖来此地，可能清洁似当年。风涛水涌疑龙伏，登陟源深畏虎眠。回首夕阳心惴惴，忙扶藜杖下寒烟。 

　　菊 
　　袅袅黄花飐夕阳，旧偕彭泽傲清霜。琼开春圃无娇影，草偃秋山挺异芳。三径就荒人未老，一湾如锦酒初香。何须久服希轻举，且对寒英进几觞。 

　　雨后课耕 
　　阡陌离离野色明，鞭驱黄犊趁新晴。云流不尽山犹湿，水积无多陇渐平。牧竖学歌随鸟啭，村姬馈食映花行。庸庸草莽多温暖，何必浮生有令名。 

　　赋得列嶂明霞 
　　矗矗危岑映赤霞，难将景色自矜夸。洪涛夜火连江夏，大冶天风炼女娲。细草带烟成野烧，空林落叶尽桃花。明朝又卜秋光好，拟向丹峰问酒家。 

　　霁雪 
　　彤云散玉满乾坤，万迭寒峰白照轩。村径弥漫人寂寞，林峦愁惨月黄昏。梅花影断无归路，竹叶香浮且闭门。可惜冰天寒碛里，吟成白雪向谁言。 

　　观获 
　　终岁勤劬幸有年，相邀结袂刈蒿田。羣鸡啄粒驱还聚，山犬随人吠复眠。白发扶笻衰曝背，青裙汲井晚炊烟。官粮输却余多少，社鼓逢逢促送钱。 

　　赠芳园主人 
　　芳园主人清且豪，眉间紫气双峰高。读书石室不知倦，行将上苑鞭春骄。桃花李花烂兰阁，兰阁妆成鬬纷错。轻扬罗袂倚春风，桃李一时甘委落。可儿膝下初成语，神彩英英濯春雨。也解宫花喜欲探，一枝即霸欢传与。虎头已往繇不逢，人间何处求良工。欲将此意写尺幅，眼镜不明心徒空。逸情静虑闲拈颖，渲粉浮脂神莫并。何能飞胁上高天，手曳双星下参井。等闲楮墨成灵砂，干春朗秀悬娇影。 

　　听琵琶 
　　最是琵琶不忍闻，那堪愁里听分明。今朝多少关河泪，滴向空阶伴雨声。 
　　恼恨君家十指尖，能将幽怨出鹍弦。江州司马情无尽，今日天涯复泪涟。 
　　想见明妃出塞时，琵琶马上怨边陲。歌声一阕千门泪，流到如今无尽期。 

　　题画 
　　幽人乐山居，处处有茆屋。耕得陇头云，阴森傍溪木。但觉渔樵尊，不为簪缨束。短袂发长谣，西风乱秋竹。 
　　柳色亦何为，临风故窈窕。偶结离别情，多与烟波好。湖镜落云容，含灵动空皎。虑静物不移，孤情恣幽讨。 
　　山色屹遥青，幽栖倚翠屏。鸟声纷睍睆，水气荡空灵。人老居诗伯，名高任酒星。清流容澣濯，何处问沧溟。 
　　正欲寻君去，相逢芦荻旁。襟期无俯仰，生计有农桑。柳白烟分翠，沙明草带香。尘寰曾不到，未敢说羲皇。 

　　送发灵和尚 
　　朔风吹不断，阴云阻前程。辽河冻复裂，积雪埋高城。安居不出户，凛凛如履冰。君于此时去，去去何为情。方袍敝且薄，安与严寒争。我苦莫能助，岂能留君行。搴裳不撒手，暮鸟孤烟横。 

　　寄孟斯美 
　　遥望燕台隔暮烟，每劳清问到穷边。饥寒警我非今日，【 孟精于星学预言祸福如神】 慷慨怀君自昔年。苏武白头悲朔漠，东山红袖咏林泉。狂来诗酒无拘束，一任前知有地仙。 

　　寄怀贺有廉御医 
　　渖水东头共啸歌，别来崇替隔天河。金门花暖春归早，玉漏香浓夜语多。君是神农昭盛代，臣同岐伯占贤科。丹鸡久有明言在，车笠无忘旧薜萝。 

　　寄怀陈太史省斋 【 梦雷】 
　　与君同是白头人，十四年来不复亲。天上久经巢瑞羽，泥中犹自困枯鳞。著书万卷千秋业，得酒三杯一夕春。列传若搜岩穴士，可能收我作遗民。 

　　医巫闾山 
　　瞻彼闾山，巍巍灵厚。长白荫东，祁连翠右。势望脉通，挺载干覆。郁郁葱葱，发祥启佑。奠镇幽方，默相我后。神其赫思，飙旗电骤。玉宇金镛，照振岩岫。昔肇虞封，今邀圣构。昭兮极兮，泉膏霭耨。至哉圣皇，两间造就。川岳效灵，陈华吐秀。永永万年，祝无疆寿。 

　　题画杂咏 
　　襄阳具袍笏，拜石真成癫。闲来一泼墨，化作云与烟。历历数百载，望之如飞仙。我老不自养，力耕片石田。萧然坐草木，风雨欺穷檐。阴冥助柔翰，兴至挥数笺。时人苦不爱，将觅胭脂钱。 

　　送卞庆公任宁州牧 
　　送君游宦指彭湖，枫驿霜晨塞月孤。彩鹢服官辞北阙，板舆奉母莅南都。家声世德开金镜，才品名高映玉壶。清署花明招酒客，春田水足劝耕夫。调羹欲列盐梅位，握篆先分剌史符。漫道古稀余老矣，伫看振翮展鸿图。 

　　浑河晚渡 
　　暮山衔落日，野色动高秋。鸟下空林外，人来古渡头。微风飘短发，纤月傍轻舟。十里城南望，钟声咽戍楼。 

　　春日泛舟渖水 
　　渖水流无尽，春山草渐青。漫携邻舍酒，去泛野人舲。好鸟嗁芳树，孤云落远汀。啸歌迟日暮，白眼醉还醒。 

　　宝光寺 
　　金碧巃嵸寺，斜晖映宝光。势空凌北斗，法秘演西方。古木流清籁，空阶落妙香。莫愁归去晚，花雨正飘扬。 

　　黄山秋猎 
　　卷帐日初明，呜呜画角清。封狐经羽困，苍隼掠云轻。白草新开障，空台旧列营。夕阳连野烧，百里照襄平。 

　　开城霁后望雪 
　　小巿依残雪，孤城散积烟。巨流坚渡马，断岸白胶船。树老寒风劲，山空落日悬。土人看瑞色，矫首祝丰年。 

　　赠杨子 
　　寂寂卑栖过客疏，多君翠骑惠茆庐。偏当乞米冲寒雨，不获牵裳诉索居。佳句推敲成玉石，政声传播满坤舆。子云在望辽河浅，何日亭中醉老渔。 

　　赠朱文宗升任 
　　王程旌节凯风飘，送别春城柳万条。五岳易平瞻鼎鼐，一枝难附媿鹪鹩。山中灵药寻苍耳，天上文章丽绛霄。心逐秦关关内路，云泥悬隔梦清宵。 

　　春郊即目 
　　漠漠平畴断复连，披蓑荷锸静耘田。水添新绿今朝雨，山锁余青昨夜烟。食力自甘泥淖地，劳歌不唱别离天。艰难久入明良鉴，饘粥天涯望有年。 

　　关山月 
　　戍鼓声沈下夕阳，牙旗猎猎九秋霜。多情唯有关山月，一片清光似故乡。 

　　古意 
　　吹角荒台冷铁衣，沙平草短雁西飞。男儿不作还乡梦，直取楼兰奏凯归。 

　　送别 
　　玉殿琳宫旧帝乡，高城冰雪映茆堂。一尊暖破流离痛，两鬓寒生岁月霜。青鸟信传天杳杳，白云人老地荒荒。无端又送关山别，目断黄龙泪几行。 

　　夜坐同缪子唐子分得开字二首 
　　辽水秋寒雪不开，家家捣练自徘徊。那堪残月关山夜，鸿雁声声天际来。 
　　清宵孤馆拨寒灰，烧烛闻鸡酒数杯。长笛一声听未了，梅花疑向雪中开。 

　　不寐得归字同缪子 
　　参横碧落夜霜飞，玉漏声沈烛影微。明月画桥杨柳渡，关山不隔梦魂归。 

　　失题 
　　女伴罢吴讴，含凄独上楼。空闺人不见，窗外月如钩。 

　　立春 
　　腊尽春回际此辰，异乡烟景又重新。山承暖日将舒柳，面拂寒风尚畏人。凤历争看新节序，龙钟愧说老精神。相思南国今宵梦，策杖西溪路不真。 

　　赋得不知秋思在谁家 
　　皎皎今宵月，盈盈独系秋。坐深飞列宿，望远注双眸。似有怀人怨，将无作客忧。雁横千里外，酒醒五更头。丛菊疏砧苑，丹峰送别洲。金风人徙倚，玉笛听霜楼。 

　　赠山中邱隐居 
　　结茆闻久住深山，门对桃花水一湾。丁令鹤招云共远，管宁榻倚月初还。人间甲子空延老，尘外烟霞自驻颜。独有长吟倾浊酒，西风搔首望雄关。 

　　刘洪扬嫔女歌 
　　赤帝传后裔，卓然抱英姿。易水一千里，流风争贤之。杰士不世合，辽海来栖迟。炊冰苏白草，八十形离奇。霜雪照髯鬓，与我深相知。瞥见兰闺彦，娟娟娥双眉。东邻居鲁叟，朱门称硕耆。膝下挺凤羽，丱角春游嬉。藜杖日往复，交好结门楣。两姓屋不远，藓垣间苔畦。虽无百辆从，奁媵倾老赀。揭帘动脂粉，香风东西吹。余窘愧莫赠，摇膝抽秘思。白雪映彤管，欣得鸳鸯诗。五色散毛羽，关关欢水湄。唼喋浮中流，清波荡参差。窈窕芙蓉浦，比翼冲烟飞。岸上琼瑶树，生结连理枝。 

　　赠施子从国琠南归称尊公寿 
　　一湾流水万山中，来问梅花小路通。游子骑归丁令鹤，老人神度藐姑风。庭栽松子龙千尺，砌绕兰宫蕊半弓。北犬晨凫堪色养，何须麟脯觅方蓬。 

　　塔湾落雁 
　　白露老蒹葭，西风旅雁斜。未曾舒远翮，先已下寒沙。细草梳清渚，丹林带暮霞。平安今有信，烦尔寄还家。 

　　天坛松月 
　　深夜冷溶溶，圜邱露气浓。月明时绕雀，松老欲成龙。古殿浮空翠，晴山落远钟。当年禋祀地，短草乱遗踪。 

　　龙石观莲 
　　菡萏照芳洲，奇云四野浮。逍遥龙石上，彷佛虎林游。新柳牵长荇，深蒲隐素鸥。望中人不见，谁与弄轻舟。 

　　人日 
　　鸟舌新柔杨柳风，流澌路转草茸茸。梅花信隔千山外，彩胜香怜七叶中。楼倚半规春月淡，盘盛杂组酒杯空。江乡有梦人悬帐，惆怅清宵桦烛红。 

　　某人枉顾 
　　龙首寒森二月余，客星忽照野人居。情高铁岭千寻雪，喜接兰江万里鱼。老眼惯从愁里倦，壮心聊向酒边除。向平已负当年约，五岳诗成好寄余。 

　　赠承德李明府 
　　十年秘省紫薇郎，骖驾龙媒久服箱。花下啸歌崔少府，石边袍笏米襄阳。岁逢庚癸需绥抚，地重丰岐简俊良。琴鹤独随春塞月，和风甘雨自飘扬。 

　　夕阳归牧 
　　柴扉静眺野烟长，路转桥通映夕阳。远树向曛栖鸟雀，暮山吹笛下牛羊。负肩弱草穰穰绿，挂角闲花冉冉香。独我轮蹏归未得，白云青海思微茫。 

　　答袁孝女 【 苏州翔霄之女父死不嫁自鬻书画膳养老母】 
　　鸿雁海茫茫，遥飞到异乡。音书惊老眼，孤苦动愁肠。素抱周人志，今无赡己方。寄声贤母子，端不负相望。 

　　寄陈太史省斋梦雷 
　　幸得生逢重道时，鸿文开馆与心期。万里不为鹏鸟化，百年甘作蠹鱼痴。 
　　鱼雁音疏又几年，喜君患难得生还。故乡松柏三山外，何日晨开下水船。 

　　远山樵唱 
　　收回禾黍罢耕耘，更向林邱任斧斤。锦树槎枒临绝壁，劳歌高下逐流云。荒山作雨秋将老，野鸟鸣峦路不分。何处牧童初学笛，一声清切彻高雯。 

　　初冬看近山红叶 
　　天将黼黻付林邱，姹紫嫣红对白头。空见百花明上苑，宁知五组属高秋。文章翻喜寒霜力，锦绣难教举世收。还有深山老松柏，千年苍翠向人浮。 

　　送李青岩入都 
　　拟绣平原欲买丝，偏逢骊唱落花时。一鞭芳草西湖路，万里羁人故国思。 

　　题朱玉端小像 

　　瞻彼貌兮其貌扬扬，察彼度兮其度汪汪。若云霄之凤翥，诚希世之麟祥。聆松风以寄傲，揽山翠而挹芳。偶临云水之际，时适烟波之乡。虽性甘于邱壑，而冥心栖乎庙堂。 

　　赠宁远李州牧 
　　漫道边陲春不来，欣欣花柳绕城开。使君膏雨千村满，秋翦芙蓉入酒杯。 
　　医闾翠色接秦关，百堞衙开水一湾。为问罗施何处好，江天万里画云山。 
　　北望边庭旧牧羝，黄沙漠漠草萋萋。宦情亦有伤心处，战壁孤悬乌夜嗁。 
　　蹀躞龙媒入帝闉，高怀在在问羁民。相逢何幸无相弃，寒谷初回第一春。 

　　艾公子明德招饮 
　　泣感佳公子，垂怜老饿夫。割鸡谋爨妇，赊酒丐奚奴。惨雪迂回路，悲风砭病躯。嗟余归不得，携座逐相扶。 

　　寿李明府 
　　千山纷嵂崒，医闾复嶙峋。葱翠两相望，烟云互主宾。中有琅玕室，所居唯仙人。仙人伊何者，柱史疑前身。托迹宦斯土，然犀照民情。口饮辽河水，胸怀紫塞冰。计禄给饘粥，不为俗所营。连山具慧眼，嘉名报枫宸。知遇无定秩，行将泽垓垠。荒词似近谀，不为达者称。欣此菡萏艳，嘉时庆弧辰。膏雨满阡陌，爽然进瑶尊。我老附民后，伛偻从众宾。将酿玉为醑，将劈麟为羹。长年莫可托，郁郁东海椿。侈言兼诞想，恐被使君嗔。聊倾荷盖露，清洁向君陈。 




　　跋 

　　先君子具王佐才，立志奇伟。童时，随先大父与钱牧斋诸老，宿咏淮阴钓台。叉手立就，诸公皆阁笔顾不喜沾沾弄翰，与时流竞声誉。独肆力于古史传，潜考其兴亡治乱之所由。尤于兵法战守诸器具，靡不究习。尝与诸同社作诗，掷笔即弃去弗存，他人每口熟其句，久之，亦不省为己作。后应聘从军，益不暇构韵语，然偶有所触，语必惊人。故以参谋武功得觐天子，而独领清要，入侍内廷。同时，如高詹事澹人、朱检讨锡鬯辈，皆俯首下之。被谪迁关东，关东多武人，不读书，能诗者益尠耳。先君子名，数百里内有讄祝之事，必来索诗。日常十数辈，皆各如其人应之，无倦色。又工山水画，画成，必以诗系。故得画者恒得诗。尝谓亨曰：“若谓是皆吾诗乎？吾之诗，若自未见耳，若将以诗鸣，吾不欲以诗鸣也。”每闭户，居一室，辄作诗，诗成，辄狂喜朗诵，诵数过，辄痛哭不止，碎裂其草焚之，或塞于墙罅炕隙中。有得之者，半漫灭不可识。易箦时，亨远宦不在侧，及奔赴归，所居室已扫除。于庋格中得字纸一束，刓缺错乱，则先君子诗稿也。藏之箧笥数十年，贫寠困顿，无以为梨枣，费时一展视而已。亨无似不克，裒集散佚，使先君子全稿成完书。兹所存者，千百中之什一耳。今年夏居，从子秉瑛昭文官署，始获从事校雠，敬录成帙，授秉瑛召剞劂。昔顾恺跪读父书，每句应诺不肖。亨颓然老矣，即日捧手泽而庄诵之，其能与有几也。戊寅嘉平月上澣男亨敬跋 

　　道光乙未，得外王父庆芝堂诗集，重为校刊。而外曾祖侍讲公，有耕烟草堂集传本，徧求之，未得也。窃谓公少负奇才，长而从军，立功闽越，入侍禁近，名在国史。生平不独以诗名，在公亦不欲以诗鸣。逮迁辽东，始以诗闻。诗特公之余事。然其光明磊落之怀，郁纡雄特之气，读其诗而可想见其为人。其集终当显于后，以慰闻公者之慨慕，而传于无穷也。今岁，果得公集旧刻本，不禁狂喜。因重梓以广其传，俾与外王父诗，先后并行于世。盖距庆芝堂之刻适十年，若神剑忽合，斯亦奇矣！卷后有外王父跋语一首，具述公行谊，并叙元刻缘起。珍重手泽，不匮之思，溢于言表。道复浮沈薄宦，宅相无成。前刻所以继先太宜人之志，兹更得公集而刊之，倘亦外王父之志，而即太宜人之志也。夫刊成，缀数语于后以记。岁月编次，悉仍其旧，至于公起家始末，居官事迹，备详本传及外王父元跋中，不复赘述云。道光甲辰秋七月既望外曾孙荆道复谨识 




　　附录 


　　耕烟先生传        全椒后学金兆燕譔 

　　耕烟先生者，浙江仁和人，萍居扬州，谪迁辽东。自称耕烟老人，辽人咸呼为耕烟先生。先生状颀晳，美须髯，肮脏自喜。于书无所不读，尤好兵家言。父苍，明监军道，与海贼战，断肋破脑不仆，以勇闻。先生年十二，咏淮阴钓台，曰：“有能匡社稷，无计退饥寒。”诸老宿皆赏之，监军独不悦，曰：“是诗，谶也！”康熙十三年，三藩逆命，仁皇帝命康亲王率师驻浙。王闻先生名，礼聘之。为王陈天下大势如指掌，且曰：“三孽不足虑，可计日擒。”王喜，延之上座。大兵剿闽贼，伪将马九玉屯兵九龙山，我师不得进。众方议战守未决，先生曰：“守固不可，战亦非计，诚得说九玉而降之，即用以导，上策也。”王即命先生往，果如所言。时伪总兵刘进忠兵最盛，王假先生监军道职招抚之。先生单骑入贼营，夹道列戟如荠。进忠方持剑啖人头饮酒，呼先生入。比至，足未定，即厉声曰：“汝畏否？”先生曰：“我来救汝，汝当德我，我何畏哉！”进忠遽无以应曰：“壮士能饮乎？”命左右持巨瓢至，先生仰首，尽掷其瓢于地曰：“贼众旦夕且尽歼，乃强我饮鬼酒。”进忠惶迫出位谢，先生曰：“挥众退，吾与尔言。”进忠屏左右，延入室，自酌献先生，与语，未淹刻，大呼曰：“言尽此。”进忠俛首挥涕曰：“诺诺。”即探怀中札，授之曰：“勉之，勿忘今日。”进忠遂降。韩大任以兵数万来归，王疑其诈，使先生觇之。先生谓大任曰：“尔祸至矣！”大任愕然，先生曰：“君既投诚而拥众自卫，能使人无疑乎？十步之间，一夫可缚，虽众何益？只自取死耳。”大任曰：“然则奈何？”先生曰：“释尔甲，却尔众，只身归命，王必怜汝，是转祸为福也。”大任曰：“吾固欲持两端，因便取事，今知之不可为矣。”遂并马诣军门。其余寇江机、杨一豹、葛如箑，皆以次传檄定。大军之讨郑国信也，造战舰，需十三丈桅，不可得。闽督遣先生入山求木，过期，牙门将持军帖至曰：“取首缴。”众皆大惊，不知所为。先生乃谓使者曰：“我首可为木耶，军令不得不然耳。”于是，日夜制机器运木下，见督曰：“木至矣，恐废事，故戴首见将军。“督笑曰：”军令不得不然耳。“初督与先生有郄，欲以是中先生。及闻木至，乃大喜，称其才，厚劳馈之。十五年，以父丧归。未免，王趣令赴军。时台湾尚未平，制冲天炮以献，会班师，遂随王入京师见上。试春日早朝诗，授翰林院侍讲，偕高士奇直南书房，旋移直养心殿。红毛国献蟠肠鸟鎗，上谓其使曰：“是中国所有也。”命先生仿造之。以十鎗赉其使归。上谓先生曰：“法琅器，中国所无，汝能思得其理乎？”奉诏五日成以进。西洋南怀仁谓冲天炮出其国造之，一年不成。上命先生造，八日成。上大悦，率羣臣亲试之，即封炮为威远将军，镌治法官名，以示不朽。冲天炮，子在母腹，母送子去，从天而下，片片碎裂，锐不可当。后征噶尔靼，以三炮坠其营，遂大捷。在南书房时，与西洋徐日升纂律吕，议不合，及炮成，怀仁惭且愤，交谋倾之。侍卫赵某有宠，悍恣，廷呼先生名，先生叱之。某愬于内，上曰：“尔当师之。”某受诏来谒师，北面顿首，面项尽赤，不言而退。张献忠养子之子陈宏勋，投诚为部郎，性狡鸷。一日，召先生饮，出家僮百余，持白棓舞庭下。舞止，雁行立，多翼客前。宏勋持大椀酒，跪曰：“吾将有所丐，许我釂此，不许死棓下。”先生曰：“尔何事？”宏勋曰：“我欲金三千。”先生笑叱之曰：“贼是区区者，安用此狞狰。”为举椀一饮尽，宏勋曰：“券之。”先生笑曰：“贼。”贼遂书券去，宏勋来取金，得金而不归券。索无已，先生之子京恚曰：“是溪壑安可填？”拔剑击之，误中几。宏勋怒，挥健仆数十人入室恣掠。先生讼宏勋以劫，而宏勋诬先生以逋。当是时，噶尔靼方捷，将议封。赵某与西洋人乘间力构之，上不忍寘于法，诏徙关东，籍沈阳。先生至沈阳，鬻书画卖文自给。常冬夜拥败絮卧冷炕，凌晨，踏坚冰入山，拾榛子以疗饥。年七十八卒。先生性孝友，好施予。年四岁，抚其父所断肋曰：“恨儿不生是时以杀贼。”母周淑人严卞，尝掌批先生，先生捧母手，急索杖。后遂私寘杖徧诸处。母怒，即自奉杖受挞，终身不衰。奔父丧，泪洒地尽血，左目遂盲。少与弟行，逢猘犬，以身卫弟，伤左股，归而不言。父命持金有所鬻，道逢卖女者持其女哭，即以金与之。婚夕，大寒雨雪，谓新妇曰：“吾将以若奁拯冻人。”妇曰：“诺。”遂括钗珥诸器服，一夕徧施尽。新妇曳布裳椎髻庙见，富商闻之，争相効，活数千人。幼劬书得瘵，有善疗者曰：“用艾四十九，壮可愈也。”然奇痛，须缚之。先生曰：“丈夫死不受缚。”痛可伤灸背，七处五脏沸声如瓶。笙烟袅袅自口鼻出。终灸，屹立不为动，病遂痊。先生抱经世大略，凡象纬、勾股、战阵、河渠之学，靡不究悉。总河俞成龙得其治河十策，至今多用之。诗雄劲，画尽诸家所长，书兼董米。子四，长京。次亮，武举。次亨，进士，历官齐河知县。敦行能诗，工草书，与李锴、陈景元齐名，号辽东三老。次高，郡诸生，早卒。高子秉瑛，进士，历官内外，皆有声。初监军有难，周淑人奉其姑，避于梓潼庙，梦神以儿授之，姑妇同所梦。遂生先生，故名先生曰梓，字文开云。金兆燕曰：“三藩之变，东南汹汹。仁皇帝赫然一怒，羣寇皆歼，仁义之师，岂有敌哉！”兆燕贱，不获窥宬籍，悉本朝掌故。尝往来浙东西，欲攟拾旧闻。而当年民献尠有存矣！兹以所闻于先生之子亨者缉为传，俟作史者采焉。亨，纯悫人也，述其先，必无讆语。
