  《覆瓿集》　　（明）朱同 撰
　　钦定四库全书

　　集部六

　　覆瓿集

　　别集类五

　　明

　　提要

　　臣等谨按覆瓿集七巻明朱同撰同字大同休宁人洪武中翰林学士升之子也承其家学自号紫阳山樵明史附见升传中所纪官履甚畧范檩跋称洪武中以人材举为东宫官寻进礼部侍郎而同时范准作云溪归隠图跋则云由吏部员外郎升礼部侍郎准字平仲尝受业于升与同交至契所记宜得其寔又明史载同坐事死不详其由蒋一葵尧山堂外纪乃云同以词翰受知宫人多乞书便面一日御沟有浮尸帝疑之遂赐死其说颇荒唐未可信也集凡诗三巻多元末之作爽朗有格文四巻议论纯粹不愧儒者之言惟以七言古体之八句者列为律诗则编者之悞耳

　　乾隆四十三年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●覆瓿集目録

　　巻一
　　五言古诗
　　七言古诗
　　巻二
　　五言律诗
　　七言律诗
　　巻三
　　七言律诗
　　五言絶句
　　六言絶句
　　七言絶句
　　巻四
　　序
　　巻五
　　记
　　巻六
　　记
　　说
　　铭
　　跋
　　巻七
　　赋
　　书启
　　传
　　墓志铭
　　祭文
　　巻八
　　附録

　　●覆瓿集原序

　　尝读吾乡汪公仁峯文集内有新安师友序专述理学诸儒称许简严而枫林学士之后继以礼侍朱先生同大同先生字也学士之胄也是父是子家学相承即宦业亦自表表后以遭诬蒙难未竟厥施而懿行遗编则揭日月而行者矣涞以访古仰止乡先达曽跋渉至其仁里瞻谒先生遗像会其裔孙时新茂才问有无文集知乆失咨嗟者乆之逾月茂才搜録先生覆瓿稿诗文各数巻余敛容读之文则羽翼六经诗则盛唐风致犹可想见国初浑浑噩噩之景象焉又何其幸也虽篇章散落十不存二三而得窥一斑亦可测其全体矣遡洙泗而嗣徽音是在箕裘与私淑之君子后学范涞书

　　●钦定四库全书

　　覆瓿集巻一

　　（明）朱同 撰

　　○五言古诗

　　伯元宅阅故书有感示彦珍【丙午】

　　乡里昔承平甲第争相高十年罹兵燹瓦砾生蓬蒿君家全盛时池馆集羣豪挥洒共谈笑緑衣照青袍借问创业难昔人无乃劳勤劳未易道朂君永终保架上多羣书片纸俱可考徼幸不可求青霄未易到有源斯有委毋为彼行潦好风自东来悠扬吹百草及此爱日迟莫负青春早与君为儿童简编时巻舒回头二十年旧学日已疎韶光速流电那能少踌躇君子与小人所趋不相如逺之良不难慎勿迷厥初作诗示同志因之重欷歔

　　始生日有感【癸卯】

　　天马辞月窟飘然来沙场飞鸿失其羣哀吟独南翔我生胡不辰三年羇钱塘矫首屡四望雪晴关山长男儿生堕地勲名在四方那能守丘园郁郁懐故乡所悲有双亲白髪埀高堂温凊谁当共甘旨谁当尝所以终夜起怆然悲以伤由来忠孝节千古埀纲常大罪既逆天细事胡足量登高观大荒大荒何茫茫白日悬苍穹不照游子肠

　　送呉允坚掌仪入闽省亲【癸卯】

　　海鸟拂羽翮翩然独南翔楚人不识鳯焉能知商羊我本黄山人仗剑游钱塘见君恨已晚盘桓与苏杭忽动定省念告言驾海航我亲亦念我白髪埀高堂未遂终养心中宵不能忘岂无负郭田与君濯沧浪男儿百年间事业不可量努力在少年莫令鬓毛霜我有清樽酒为君举一觞酒酣发长歌中心怆以伤莫辞今夕欢可以诉衷肠明朝片帆去云海苍茫茫

　　楼居翫月偶成【戊申七月】

　　岑楼乃面西不知观月出但怪牕外山皱文何歴歴倚栏夜向分疲极暂偃息梦破五更寒满楼映虚白呼童急开牖当檐挂圆璧清气洒襟懐皎月侵床席半轮渐衔山湏臾尽倾没遥天空明际四山已如墨佳景不可留难得良易失长笛忽一声唤起东方白

　　赠副使丘克明【并序】

　　徽府织染局副使丘克明居官时有毁之于上官者折挫抑郁成疾不复出因得辞归袁州与之友者裒诗赠行为赋此
　　木落长空高霜风凋百草此时新安客夜梦宜春道经纶方欲展归计一何早岂无五色线黼黻衮龙好所悲本素丝彰施非我抱自从居官来衣裳屡颠倒萋斐成贝锦危机固难保况以羸病躯当此百忧捣故山松菊晚三径复谁扫归耕实吾事岩穴聊养浩不闻尧舜世巢由亦高蹈朂君青松心永保氷霜操

　　同余子韶等十人赴儒选舟行分韵赋诗得临字【辛亥秋】

　　明月出东海余辉照衣襟赫日苦炎蒸爱此清夜深况有羣贤俱樽酒相与斟共嗟会面难扣舷发长吟严亲既我弃遗书宁披寻游子复逺征何以慰母心圣朝无弃物四海同君临岂以衰绖儒而强加冠簮君当登云衢我当归故林努力崇令德矫首领佳音

　　彦铭江兄分韵得九字复赓之

　　里闬本非遥如何别来乆今日获同舟相看忆南畆圣朝起山林内顾何所有仰事犹未终固辞非敢后文昌富文藻云梦吞八九覩此琳琅篇岂同草木朽

　　题蒲石轩

　　青青水中蒲磊磊涧边石托根相依倚出处同所适托根各有宜出处亦有时昔也俱弃捐瓦砾沉污池今登君子堂璠玙等竒翫灌以清冷泉藉之青玉案蒲根朝润石石罅朝云阴嘉名揭华扁允矣君子心

　　赠马则贤【并序】

　　马则贤星源叔敬先生子也叔敬儒而能医与先子友善则贤受府帖辟为吏不得辞寻以母忧获终丧之请而归其乡人江孟思训导为裒诗以赠因赋此【壬子】
　　芳草碧未终秋霜一何早母恩那可思寸心欲奚报虽有白日辉已缺春晖好饮恨抱案牍方寸惄如捣陈情已得请几筵躬洒扫忍泪不敢挥严亲亦云老志养已自惭况乃伤懐抱我亲亦念我弃捐两秋草去年被斩衰逺渉金陵道慈亲日倚门眼枯鬓如皓圣恩果天寛放还喜絶倒虽无三釡养菽水芼苹藻与君本通家世学所当考亡者既如斯生者期终保文昌裒诗篇令我索枯槁我辞亦良苦未易众人告但愿各勉旃矫首望穹昊

　　俞恕道掾郎入闽赠别【时王驸马辟之　壬子】

　　君子务行道仕隐非二途胡为斯世人视如氷炭殊醉心轩冕场如有桎梏拘放志丘壑间自谓巢由徒俞君通济才况乃世业儒端居岂傲世宦游岂荣躯驸马王晋卿好贤当代无闽徼开大藩一夫宁向隅君方居幕下赞画多良圗俊彦集一时青紫咸拖纡进取宁我心慨然思莼鲈归来且慰意山水亦足娯知已终未酬明当戒仆夫秋风动征斾朋从饯城郛三山邈天涯兴至成斯湏贱子亦感恩未能効驰驱送君千里行屏营当路衢

　　瑞莲诗赠李子才【并序】

　　李子才宰昌化于凋瘵荒芜之余抚字深至民多归之昌化旧有东坡池植红莲子才采莲实种居后是年即放花变青色明年花盛开中有并头者子才喜其瑞自赋诗赓者盈巻岁壬子冬来江守徽郡癸丑夏会于郡斋以瑞莲实及诗巻示余索赋勉为歩韵【癸丑】
　　昔年李青莲嘉号何芳郁所以闻孙池娇红变氷玉方当移种时莲房绽新緑善政犹蒲卢发逹果神速旧染出污泥亭亭起初浴荒郊昔寥寥里烟今簇簇趋事若子来那复令頞蹙瑞气集竒葩双鸾并肩宿岂唯感淳风政尔励浇俗既清贵溪流复浚练江曲勲名在朝堂暂此淹骥足谁当献斯歌预拟汗青録

　　题姚智伯仲凝霏轩【遂邑人　甲寅】

　　蒙蒙烟雾姿霭霭山岚影氤氲盈太虚伊谁为收领高人构层轩敛此微茫景霏集琴书润气侵衣裳冷花雾融春云林气掩秋镜已识轩中人欲写轩中胜琳琅诗满编抚巻发深省

　　题杜休宁溪行圗

　　溪行足佳兴草树烟中稠天光荡林莽石棱见长洲忆昔越中行逸趣甘林丘岂谓靖节翁亦有彭泽游府帖日夜下催征无时休邦本既已宁民瘼谁当求感此发长吟击楫临中流何当献斯圗一解苍生忧

　　江孟思求题季弟歙教谕季用挽章巻

　　维南有祥鳯文采华羽翰好音鸣朝阳来集紫阳泮方当瑞盛时一徃不复返空有五色雏羣从已星散世路多险艰劳生足奔窜盖棺事即终何用计修短元方哀独深泪向诗篇满泪枯眼亦枯当以情自澣

　　题自畵赠王德中

　　月出城东头团团上明镜古树倚朱楼栖乌惊未定小星淡已无大星逺相映草露发夜光荷盘拭秋浄良朋喜同游清赏寄高咏安得白玉绳为人系清影

　　○七言古诗

　　春归曲【丙午】

　　春欲归庭前小园花乱飞杜鹃声声口流血唤春唤落空山月小桥流水柳丝斜水面游鱼吹柳花春风荡漾人自醉草深池暖生蒲芽乱红堆径君莫扫明年花开春又好但得有酒登高楼不用花前叹春老四山雨过翠光流春归不知蜂蝶愁野花争开已结子如何不令人白头

　　雪中书懐歌和范平仲韵奉寄黄陈二亲【庚戌】

　　几年不见腊前雪今复三日迷长空六出微茫眇毫髪堕地化作氷珑松大钧播物本无意妙巧如此岂人工赫日三伏间铄石金为融宇宙炎炎浄无滓那有许物留苍穹彻夜春蚕声寒重顽无风晓视漫漫玉满界琪树氷柱交玲珑已喜万古烦歊尽并作一色乾坤同山禽苦寒下庭除此岂有意投樊笼爕理当圣明三白知年丰黄竹苍梧事已徃郑田周鼎何时穷置此勿复陈忧心易忡忡故山早梅冻未开谁肯乘兴探芳丛黄陈齐名世稀有祗共清樽拥炉红我欲策蹇驴路危梁不通凭栏作诗寄逺目赓酬细味毋匆匆

　　黄亲和前韵见示因再用韵奉寄【立春后二日】

　　君不见少陵愁坐方书空乱髪过耳徒莑松苍天欲留千载名故为起僵令诗工又不见天山六月雪未融平砂莽莽连苍穹汉家大将不顾身直使絶域觇皇风失意骑驴京华春得志金辔摇玲珑丈夫升沉类如此古今一致谁能同天马振霜蹄乾坤犹樊笼莫以万里姿俯恋春草丰黄州风景岂要观秦岭髙咏真途穷昔贤俱同黄屋忧宁为一已心冲冲用之夜惊鹅鸭池不用晓访梅花丛岁寒始知松栢坚肯逐浪蕋浮花红腊冻成春泥泉动土脉通元气已复行周旋与君静守毋匆匆

　　雪后喜晴三用韵奉寄黄陈二亲一笑

　　畵屏楼前高挿空逺树如髪氷珑松羲和驾龙海上来净扫丰隆藏雨工平地琼瑶一尺强斯湏已作春泥融乃知幻物徒为耳变化神速由苍穹高冈尚严凝万里鸣天风玉削芙蓉射初日金碧焜耀光玲珑此时十二栏清兴谁能同初平鞭羊起白石仙骨肯受羁樊笼亦有躭睡人翫易知旋丰二仙俱为方内游妙悟元化知通穷根归乃枝萌夫岂心冲冲我欲乘风三山行更向逋仙探寒丛人间富贵宁几何使我不得童颜红柯山太华只目前涧水原与沧溟通赓酬不尽登临兴却笑信笔徒匆匆

　　耕田歌【和王建体　丙午】

　　林藏宿雨鸠声急老农扶犁荷蓑笠田多不知牛力疲驱牛叱叱嗔牛迟野岛随人啄鳅鳝衔飞鸣噪桑树巅耕罢平田水如镜涵空倒浸茅茨影白鹭双飞不怕人香雪无尘羽毛浄野老田间自相语秧少传闻好禾黍辛勤不敢望赢余输向官家奉明主

　　醉歌行赠唐佐衡【甲辰】

　　君醉乌程酒我挽乌号弓饮酒非仪狄挽弓非逢蒙君不见陶令一醉北窻下陶然直与羲皇同又不见鼎湖龙去不复返独留遗迹千古存苍穹神物会有时不用悲途穷饮酒湏饮二千石坐令四海还淳风挽弓向天九乌落但见一轮正日当天红叹君犹未遇蹭蹬呉越中击筑西湖上眼前四海空丈夫但保千金躯不患不遇真英雄呜呼不患不遇真英雄

　　题郑以仁府掾南山堂【癸丑】

　　谷口郑子真虽非陶处士彭泽归去来未必不同志古人论心不论迹今人论迹不论心曽子武城子思卫出处一致非升沉筑堂悠然对平巘碧云过雨南山逺孰谓今人非古人淋漓文字见题扁

　　看云生黄山采药歌【江景荣　丁巳】

　　看云生黄山采药行黄山之峯三十六采药行行遍山谷有时看云宿天都千涧万壑云模糊北辰咫尺星匝地当空皎皎秋蟾孤天鸡初鸣海光赤下窥羣动喧号呼白云掀浪接沧海汹涌万里迎金乌此时看白云便欲扶轮登天衢沛然三日霖一洗旱魃羣生苏灵芝与丹草下以医疲癃上以宁君躯庆云布祥痴瘴息夭札俱令归寿域看云不负出岫心解将医人转医国功成依旧归黄山采药看云老山间石床夜湿洞云宿芝草晓茁东风还紫阳山人昧精讨看云不识黄山道安得乘此秋风早与子相期拾瑶草

　　送呉彦才之京【己未】

　　呉郎休阳人毎念休阳乐一朝挟策辞休阳回首白云满山郭红日皦皦升天衢五色云中朝帝居男儿有才当大用何必儒生空读书

　　程节妇

　　玉可裂剑可折贞妇之心不可夺山可摧陵可隳贞妇之操不可移荃兰松栢有至性肯与百卉同衰盛唐虞三代尝比屋共姜以来能几姓程家遗事得所闻保幼植弱心尤勤慈孙孝子不忍说咏歌尚托埀后人

　　送黄彦辉之官长洲丞

　　朝发京都城暮上姑苏道姑苏台上今何如揺曳春风有芳草芳草萋萋接长洲居民商舸何其稠大船如屋连平地清歌妙舞盈髙楼此地民风尚华藻力农不似为商好商儿鼓柁任所游贫民科征岂终保理民平政在斯行慎勿逺效蓝田生

　　激清轩歌为吕旭作【壬戌】

　　左史裔孙东篱子筑室先茔俯清泚登车揽辔懐昔人高揭轩名照牕几忆昔赵宋自南渡国计每被奸臣误忠臣烈士何代无裂眦冲冠向谁诉贼臣专制无敢言左史秦檄盈书编谠言直论破鬼胆父子辉映相后先桑田乆矣沦沧海贼子奸臣复谁在大义长行天地间白日悬空耿光彩闻孙传家有真迹寳爱不啻连城璧每言传迹不传心祖孙何曽异今昔当年邂逅游芹宫樽酒几度良宵同长夜挑灯诵遗藁义气凛凛横心胷携书自我来京国两年不见澄清色夜深回首黄山云风露满空秋月白

　　率溪汪茂卿求写溪山小隐圗因题圗左

　　渐江天际来如丝委蛇下遶孙王祠两岸青山如走马势与江水俱驰下疎烟逺近见村墟茅屋竹篱总堪畵隐士家居溪上村云烟水石供晨昏田园岁入了官赋足迹不到王侯门溪鱼入市充盘餐啄黍有鸡牢有豚论文痛饮醉方已高朋满座无空樽秋风萧萧岁云暮奔走谁能免公务乾坤如许憾身多何况持家立门户写畵题诗良独苦梦魂想象无由覩我欲作诗奉明主挽此高风还淳古四海苍生悉安堵

　　送儒医洪毅夫

　　松萝山头云气横落石渡口沧江平舟人舣棹童子候欲别未别难为情洪君不独医国手千金秘传悬肘后苏家有井不自医投剂二竖闻风走江楼有酒君莫斟酒斟不尽离人心杏花成林春风深花屏山下来相寻

　　散歩至枫林

　　信歩寻春不知逺小径委蛇遶平巘雨余翠滑石磴危青梅如豆低埀枝屋上青山压檐重风衷幽禽时一弄主人不归柴门关山犬认人自迎送花落鸟啼白日闲依微机杼鸣林间徘徊不觉归来晚淡黄落日衔空山

　　古木寒林歌【甲寅】

　　遂邑蒋存中以名家子选为税务官得请而归求余写古木寒林赋此题之
　　遂阳山城万家邑古木参天蔽原隰虎踞老石龙回空雷擘苍崖起羣蛰故人结茅溪上居日临流水观扶疎因懐万牛栋梁重乘兴偶谒承明庐沧海无际百川趋挂席欲进空踌躇故山乔木邈何许但见万里连荒墟秋风江山客衾簿梦到家山旧丘壑青林白日谁共闲逺望有人高倚阁解印翩然归故丘再覩古干交螭虬栋梁无用甘樗散与尔老寿同千秋紫阳山人笔如舌为尔写向鹅溪雪堂上今亦生枫树安得长歌继前哲

　　万松道人吹箫圗【甲寅】

　　万松道人者三衢之开化人也宗李氏学有尘外致好吹箫其乡人汪彦修与余会于遂邑彦修读儒书颇能晓葬法自号拙闲老人道人因彦修求作万松道人吹箫圗值连日苦雨不能出因为写以遣日并题数语以贻之
　　万松道人持洞箫吹作钧天鸣鳯韶海月初上万松顶清影满地风潇潇吹罢玉宇空寥寥余音缥缈随风飘青鸟前导丰隆御乘兴便欲凌青霄玄丹已熟九鼎火白鹤不畏长天遥万灵执役雷电走倒酌北斗翻招摇拙闲老人眼如电每向灯前究黄巻清癯已是地行仙识君知心岂知面求我为写万松圗手弄叅差自相娯吮毫欲写辍复止岂以色相摹太虚我亦吹箫翫月窟金丹未能换毛骨贺老诚能识谪仙大鹏九万同超忽

　　覆瓿集巻一

　　●钦定四库全书

　　覆瓿集巻二

　　（明）朱同 撰

　　○五言律诗

　　感懐癸卯【二首】

　　报国空懐策思乡懒上楼家山千里逺湖海二年秋世态湏青眼覊栖自白头倚门思子泪应寄浙江流
　　其二
　　不作东山卧空登王粲楼丹心朝对日病骨夜惊秋故里频来梦呉霜易上头憾如江水阔薄暮接天流

　　送人归后有懐

　　岁月懐桑梓霜风到客衾思亲方寸乱送客泪痕深此去望乡信何时闻好音神光应变化寳剑暮龙吟

　　次韵冯伯昻同发姑苏

　　鲁酒不可饮湏倾三百杯君恩犹未报丹寸肯成灰自有鲲鹏路可令鸥鹭猜长江波万里谁负济川才

　　次韵伯昻见寄

　　家山不可望南国暗旌旗怕读登楼赋长吟伐木诗云低江树逺天阔海帆迟却忆同舟夜何如载雪时

　　可惜

　　可惜碧桃树孤根逺日华緑微枝底叶红淡雨余花傍水含朝露照人生晚霞明朝重去看一一堕泥沙

　　题畵

　　宻树深藏寺轻舟暖棹烟藤萝埀石上草阁俯江边高岸立峭壁归鸿来逺天平生江海志付与畵诗传

　　端午中黄亲招饮齐明楼分韵得榴字

　　五月春花树墙头有火榴情因亲故重酒为倡酬留山色入牕满溪声绕座流何湏问蓬岛只此是丹丘

　　舟过石崇湖次韵彦铭【辛亥】

　　山势西来尽波平接太清地连天堑重名盖石崇轻镜净空无滓风翻浪忽惊掀篷莫回首何限故乡情

　　其二

　　舟行堤渐阔圆影浸空清浪荡四山动帆飞一叶轻望逺心如醉思亲梦亦惊君恩天广大那可不陈情

　　赠王若霖二首【并序】

　　王若霖歙之儒生也素未之识回自钟山适值同行时若霖新授江南奉新丞至薪岭之北曰冯村将别自为起句求余足之以赠别因再用韵以勉之云【辛亥】
　　且酌樽中酒重逢未有期歙南看月夜江右望云时路逐溪声转山随行处移明朝登岭后回首倍相思
　　其二
　　幼学壮行志书生本自期方当勤苦日莫负圣明时雨过岚光重云开树影移祗应崇令德千里慰遐思

　　题折枝梨花兼实圗【癸丑】

　　秋日梨花咏道园曽有诗青枝已秋实白雪尚春姿苏子非今梦杜陵忆少时不因良友笔谁重昔贤思

　　题自畵扇赠曹子纯

　　野树秋容老层峦晓气蒸寺锺如隠隠江水自澄澄举世悲伤足何人乐曲肱抱琴林下者好结浴沂朋

　　赠智惠忆归南泉

　　欲破愚痴障须悬智惠幢三生漫呉越一吸尽西江泉石曽供眼云山故入牕祖灯期再续已见外魔降

　　○七言律诗【内附七古佚篇】

　　西村畵山水为罗传道邑令题【辛丑】

　　飞泉千尺埀长虹岚气散作烟空蒙秋林髙下见村屋古寺如听云间钟楼台依约烟树表溪桥野艇行人小西村畵癖嗟余同对此兴与秋天杳

　　次韵冯伯昻见寄

　　君在髙楼对山坐我向蓬牕对山卧湖山收雨作晚晴山色满帘牕外过茶烟石鼎松风逺半枕梨云春梦破起来便作春山游莫待早梅如豆大
　　其二
　　钱塘江头看潮坐钱塘江上听潮卧潮声半夜卷海来一霎雷霆枕边过起来倚剑看青天月光出海半轮破笑问酰鸡瓮里天岂知世上乾坤大

　　上已苦雨呈汪养晦【戊申】

　　三月三日苦淫雨春游无计令人愁云低暮色近埀地风卷涛声遥撼楼青天白日果何处急电轰雷方未休最怜桃李花开树零落离披不自由

　　大雨

　　三月十八苦炎蒸客子解衣如甑中忽惊雷电绕庭户已见风云盈大空雨声倒挽银汉落水势直与沧溟同前村咫尺断来徃令人倍忆济川功

　　梦中渡江之作

　　东风如颠怒清晓百尺危樯挿天表张帆破浪追流星万顷茫然一时了半生惯见风涛险登岸汗流愧沙鸟回看烟际波连空青山一点江南小

　　登子陵钓台有感

　　清晓扁舟维岸阴百年几渡来登临游人仰扳石磴险飞台俯瞰沧波深客星帝座一时事江水云山千古心哲人去矣不可见击剑空作秋龙吟

　　题畵

　　老虬参天势欲动古树错立交嶐嵸清溪雨过生碧云隔岸岚光入檐重小亭临水清且涟怪石翠湿苔藓妍倚栏读书两忘言岂应未了黄庭篇

　　汊口程伯龄扁所居曰容膝山房求余写乔松古木圗因题以为赠【己未】

　　老松参天倚清濆卓立逈出凡木羣百年生息饱雨露一日变化超风云云溪故家足乔木容膝山房更清淑知君每爱林下风故写幽人坐溪腹

　　应制作潇湘八景【甲子三月】

　　洞庭秋月
　　岳阳楼前秋风起碧波夜凉秋在水纎云卷尽四望遥一色澄清几千里烂烂银盘海上来金光荡漾镜中开洞箫依微碧烟外应有羽客凌风回
　　潇湘夜雨
　　三湘重湖碧云暮岸苇江芦不知数孤篷夜半惊梦回四顾茫茫莽回互乍疎乍密还潇潇泽被枯槁翻天飘江湖岂无庙堂念恩深不知千里遥
　　烟寺晚钟
　　重岩叠障生虚籁碧烟隐寺横如带老禅出定月照廊数声忽度长林外西来大慧非顽空要将耳观开愚蒙洪音浩荡无逺迩播扬万里资皇风
　　江天暮雪
　　严风凛冽云埀地逺岫平林失苍翠冯夷剪水作飞花一色迷漫满天际孤舟钓缗昏未收蓑衣清兴胜狐裘三白但有丰年兆一身饥寒何足忧
　　平沙落鴈
　　秋色澄空碧霄逺蓐收气肃寒云卷数声嘹唳天外来低落平沙水清浅羽毛独尔知随阳岂为饥膓懐稻粱衔芦不烦避矰缴解网今已同商汤
　　逺浦归帆
　　灏气满空秋洒洒潦尽潭清木叶下片帆几点天际来破浪乘风如走马江汉今为鴈鹜池商舶钓艇从所之暮归晨出会有时慎勿纵欲令人嗤
　　渔村夕照
　　茅屋人家小门径红蓼白苹欲齐胫收缗晒网挿疎篱短渚长洲递相映红轮留照悬逺空水村泽国俱春融饭饱不知身外事欸乃一曲歌淳风
　　山市晴岚
　　平湖逺接青山麓瓦屋布帘烟簇簇曈曈海日出山头晻霭林霏淡平陆鲜鳞可买醪可沽醉归不倩傍人扶皇风万里被海隅渔樵乐土无处无

　　山居述懐【壬寅】

　　投迹穷山休便休闲身犹抱古今愁百年自分田园乐万里谁思社稷忧郭令岂无陶令志董生宁有贾生筹经纶本是男儿事莫理雕虫到白头

　　奉寄陈秉初

　　欲冩蒭荛报所知楚天云阔鴈书迟扶倾已藉诸公力侧席应劳圣主思旧俗难忘周社稷危时空望汉旌旗投鞭何日踰天堑晋拜元龙会有期

　　梦归梅花初月楼

　　一剑新从死地来梦魂长绕故山隈清辉万里秋光老寒影几枝春信回但觉亲恩天广大岂知世事日尘埃片时枕上团圞乐无奈城头畵角催

　　过永乐田家有感

　　移舟暂泊钓鱼矶一径委蛇入翠微落日园林鸡犬富秋风平野稻粱肥农翁但道征徭重啼鸟那知世事非莫怨栖迟身是客家山亦有旧柴扉

　　严君诞日

　　年年称寿梅花月今日凄凉思故扉堂上有亲埀白髪阶前无我戏斑衣淛江秋老人空瘦回岭风高鴈过稀安得元戎先十乘洗天风雨早同归

　　七月登呉山感去年离家之作【癸卯】

　　江上秋风吹客衣江头塞鴈又南飞报君寸鐡曽无补作客一年犹未归黄菊未沾新雨露白云应鎻旧柴扉登楼莫忆去年事且向栏杆看落晖

　　雨中奉寄李仲吉员外戴子华二契兄

　　兴来欲访戴安道诗好长懐李谪仙客里风光浑是梦雨中官舍小于船已知生死同今日莫使才名愧古贤世上英雄谁是主与君努力中兴年

　　奉寄山阴县丞陈大用

　　才名本自重南金未许相逢叹陆沉异路共为千里客故乡谁念五更心海门日上天光近江浦云归树色深莫道过门风致尽扁舟正拟过山阴

　　同年仲望叅谋髙德初过嘉兴三塔寺分韵赋诗得门字

　　风急舟轻似马奔楚吟又动望乡魂暮云三塔林间寺茅屋几家湖上村鴈阵逺冲霜浦令边尘遥接戍楼昏平生毎爱逢僧话带月何妨叩梵门

　　宿嘉兴通济院题壁

　　过尽平湖拟问津忽惊林屋傍湖滨竹阴风细疑无暑花落莺啼别有春身世不逃嗔妄想飘零长作别离人何时一了平生愿归去家山拜老亲

　　至日登呉山

　　闻道春从地底还望春独上呉山巅海帆几点落天外塞鴈一声来日边弹铗敢求迁代舍思莼未许赋归田男儿出处关风化不用抬头问老天

　　次韵髙德初述懐【时寓化成庵】

　　梦破梅花夜不眠满床明月正中天一时用舍真儿戱千古兴亡着简编身老自堪归杜曲诗成谁使效张颠平生心事何人解拟向王门一上笺
　　其二
　　笛声惊起海龙眠送作江南雨满天世上风云闲老手山中灯火废残编窜身岭海悲韩愈借榻禅房喜大颠自是草庐无意卧不烦束帛为戋戋

　　奉赠唐佐衡老师

　　平生毎愧朱公惔岁晚忽逢唐子西上国未瞻郊鳯至故居空听夜乌啼谈诗抵掌唾壶缺把酒临风江月低他日卜邻何处好黄山髙与白云齐

　　次韵杨思齐感懐

　　百錬氷清任断魂吹竽无意上王门三年未有匡时策一饭总成明主恩献赋得金真易与草玄投阁不堪论头颅镜里今如许莫遣秋霜鬓上存

　　同冯伯昻泛舟由姑苏过呉江抵钱塘舟中有作

　　连床夜听姑苏雨柔橹晓棹呉江云大地北来山势尽长江东去浪花分知君乆抱屠龙技叹我空懐封禅文安得扁舟早归去故山高卧谢知闻

　　呉江即景分韵得池字

　　平湖万顷去帆迟遥见孤村列戍旗一塔已无当日箭三高犹有昔年祠风掀急浪飞桥动霜满高楼畵角悲欲访鸱夷何处是望中烟树自参差

　　过呉江思归【甲辰】

　　岁暮江春忆故园片云犹隔路三千长歌作客岂今日拔剑出门思去年古歙春归梅似雪呉江风静水如天双亲欲望儿归日无奈南来有障烟

　　次韵冯伯昻见赠

　　扁舟载雨夜沉沉好语时闻咳唾音弹铗作歌知客憾论功坐树见臣心无縁可结三生梦有志终成百錬金江左几时休战伐与君携手歩园林

　　元日有感【壬寅】

　　万国衣冠拜衮衣两年元旦负归期江云朝卷千寻碧海日晴曛五色旗江上雪消春水长山中寒重早梅迟莫思乡党常年会寳剑当酬国士知

　　慈亲花甲之日是夜梦中称寿觉后有感【壬寅】

　　梦中樽酒寿慈亲梦觉登楼望白云四海尚闻悲战伐百年何计树功勲眼枯自洒孟宗泪情裂谁怜李密文但得寰区归上国便当万死报明君

　　次韵万寿塔长老赠天真藏主天真宣人

　　万寿寺前古木森系舟时复逺相寻诗成不作人间语琴好谁听世外音琪树风生惊夜雨法坛云静覆春阴敬亭山色何年别日暮江东千里心

　　题冷起敬如此江山亭

　　亭构呉山百尺梯更阑时听海鸡啼丝桐夜雨清猿梦杨柳春风送马蹄雪涨海门天堑阔潮回江浦月痕低登临若问登临句如此江山如此题

　　发钱塘至余杭城阻雨三日题城北楼【二首】

　　三载江淮奔战尘济时空负百年身青山尚是来时路城郭今非旧日人追信已无萧相国举贤谁似晋胥臣明朝又上新安道回首钱塘泪满巾
　　其二
　　百雉孤城流水东青山掩映戍旗红蛙声日夜乱城柝岚气作云漫碧空茅屋几家兵火后关河千里战尘中鹍鹏自有天池路非复呉中旧阿蒙

　　过昌化次前韵

　　未拂征衣满面尘云林何计乞闲身荒村白日有啼鸟废屋頺垣无住人大地岂应终破碎普天谁为正君臣髙堂自有二亲在且向晨昏事盥巾

　　度昱关宿老竹田家及抵家述懐【甲辰】

　　险阻艰难备此程百年生死一毛轻但知憾比徐方寸深媿才非杜北征茅屋昼藏牛共卧山溪夜渡虎同行归来已喜双亲徤莫遣秋霜上鬓茎

　　次韵李仲吉见赠

　　千里还乡已到乡故人应是更凄凉珠还合浦神光在鴈呌寒云别憾长沧海桑田心不变山林钟鼎事何妨雪深山径药苗小何日林间遇阮郎

　　奉简敬道兄长见顾

　　林间终日坐苍苔有客过从此地来厚馈逺称慈母寿好懐今为故人开黄昏烛尽云山出半夜诗成风雨催莫厌田家供奉薄看花村坞当衔杯

　　题自作山水

　　小阁独坐日无事几回飞梦到天台一时风雨眼前过万里山河笔底开林下有人闲白昼世间无地不黄埃便当办取九节杖剑阁匡庐频徃回
　　其二
　　谁剪呉江半幅天沧洲诗思便悠然长江万里云埀地锡杖一条僧上船怪石定从山上落乔松势与海相连好山是处堪圗畵任取旁人笑米颠

　　过瑶溪访俞敬道不遇因留宿是时敬道有金陵经商之行

　　故人别去忽三月乘兴泠然御晓风避客本非叚干木泛舟应拟陶朱公牕间月影生林外壁上灯花落酒中自是过门不相见风流难与昔人同

　　赠别鲍尚絅赴人才选

　　五月炎天金石流故人何事买行舟兴亡莫问乌衣巷啸咏应过白鹭洲几载焚膏传世学一朝束带应时求欲知别后相思处月上梅梢夜夜楼

　　施杜端三使君见访索赠

　　联翩三骑出城东此日追游清赏同但向梅花翫初月肯随柳絮逐春风稻收平野郊原旷鴈呌清霜宇宙空先后锦还京阙近莫言耕钓有隆中

　　秋雨感懐

　　云鎻干岩昼不开揽衣小阁独徘徊风飘翠色纷纷下雨送寒声阵阵来竹叶已空前日醉桂花莫受晓霜催眼中千古兴亡事拨向炉中鐡筯灰

　　实夫有金陵之行令人重増慨叹短章奉寄以见下怀

　　春首过从到敝庐谈诗清夜剪园蔬乆知衡宇能容膝岂料王门再曳裾见志但知孙绰赋济时莫上贾生书眼中故旧飘零尽回首西风叹索居

　　汪尚书挽章【泽民】

　　敬亭秋色何人敌天挺竒才出士林问学始膺先代泽艰危终见老臣心乾坤推转有兴废贤圣操持无古今德业已埀青史笔却令后死重哀吟

　　归故宅

　　曲曲清溪来徃频故园又得见先春笋穿舍北竹绕屋梅倚墙头花笑人泉石几家供客眼江山万里暗兵尘由来轩冕多翻覆涧水松风未是贫

　　同鲍氏诸公游灵山絶顶松林

　　大地山河一览中登临感慨古今同片云又作人间雨万里自来天外风尚有尘埃盈下界全无纎芥碍虚空吹箫玉女云中下指点蓬莱沧海东

　　冬夜

　　千林秋尽夜迢迢十二栏杆倚碧霄道统已惭周茂叔将门还许霍嫖姚乱山明月凉如雪半夜狂风怒似潮白面书生成底事莫将身世老渔樵

　　题白云楼

　　自作茧窝人已仙白云明在尚悠然登楼作赋伤今日荷锸携壶思昔年栏倚长空秋见鴈林藏积雨夜啼鹃九龄帝与夸当日白髪重看继世贤

　　题登源緑照亭

　　登源洞里石如屋緑照亭前水作湖溪声遶坐惊风雨山色入栏供畵圗身世几时归涧谷林泉何地不蓬壶髙朋尽日追游乐莫厌沾衣雨载途

　　赠项子全

　　三衢项子全宦游江湖间常勤劳王事已而以医学自娯乙己岁携其子访宗族于贵溪过门求见索诗适以他出不及奉迓走此为谢
　　过门未识子全面乆矣逢人说项斯宦志已灰更变后宗枝还念未分时曽杨近古无神术卢扁于今有国医尚拟好风吹杖履夜深雨足剪园葵

　　山中书懐奉寄叶实夫【丁未】

　　投迹深林百念休春花秋月与追游雨余山色朝当户风外溪声夜满楼已■〈扌弃〉归畊辞虎口还思结友效龙头吟余独上南冈望犹自空懐杞国忧

　　五月十五夜对月【丁未】

　　正愁苦雨作梅霖向晚云开见逺岑天净已推圆镜上山髙犹隔半村阴清光本自无圆缺人世果谁分古今明夜阴晴不可断栏杆独倚漫沉吟

　　同董伯和登砂子岭观圣潭瀑布【丁未】

　　小径穿溪断复通丛林阴翳失西东重岩直入九霄上古庙深临万壑中白日忽惊飞急雪青潭慎勿怒潜龙谁知一勺灵湫水解与人间作岁丰

　　上江山中即事

　　山上青山楼上楼结楼髙下倚林丘通幽一径苔藓滑压屋四山空翠流松梢滴露作疎雨岚气入檐生早秋我来暂下陈蕃榻一洗平生今古愁

　　至枫林登东山楼有感

　　楼隠乔林白日长桂花不断四时香山蒸岚气作朝雨竹引水风生晚凉身在岂应愁计拙兴来时复动诗狂东山一为苍生出赢得人间话几场

　　曹操杨修翫曹娥碑图【戊申】

　　江水粼粼照岸浮古碑如堠立江头谁知手捻吟髭日已是心疑国士秋奸计不逃人物议畵圗解冩古今愁沽才鬬虏固应尔更有同时鹦鹉洲

　　严陵舟还喜晴赠陈大用

　　几日浓阴撼朔风今朝新霁早推篷山头积雪连云白海上明霞照水红身世已知归计穏舟行况与古人同通家喜有朱陈旧努力躬耕待岁丰
　　其二
　　霜寒水落石如林泻壁直下三千寻遡流岂辞上滩涩到家不厌寻源深片片浮云或聚散衮衮长江无古今此懐只有陈抟解故喜扁舟论素心

　　何士明判簿以诗求作云麓书隠圗不果为作步韵奉答【己酉】

　　十年江上忆茅庐故托毫缣冩旧居济世可堪终稼穑莅民无计御樵渔乆知心逺懐桑梓已喜身闲弃簿书云麓真山应会见莫看圗畵赋归欤

　　题送行诗卷【辛亥】

　　端木孝友孝思从先子游寻复侍尊人之官江西有送行书巻余未之作今岁又侍亲在朝偶会于鳯凰台下求补此巻为赋此
　　江西未有送行句此日相逢再赋诗定省羡君多伯仲飘零怜我独孤遗梦回石水论文夜喜见秦淮问礼时后会茫茫又何地应湏努力慰相思

　　题王悦中长司林泉归隠诗巻

　　王君归隠林泉志先子当年亦有诗身老可堪奔走职子贤不负圣明时梦回云海沧波逺春到园林化日迟我欲遗书访泉石白云已有宿年期

　　发新城至江浙书懐【癸丑】

　　夜发新城望浙城好风吹送片帆轻一丸皓月天心小万里沧江镜面平白浪总催前后事青山不尽古今情重来十载登临地何处故人同眼明

　　覆瓿集巻二

　　●钦定四库全书

　　覆瓿集巻三

　　（明）朱同 撰

　　○七言律诗

　　十月十六夜严陵城下翫月【癸丑】

　　谁送氷盘上九天清光不减夜来圆云连逺岫横天外山拥孤城枕水边重镇已空前日梦棹歌犹认去年船半生未了沧洲愿安得埀纶继昔贤

　　遂邑阻雨书懐甲寅二首

　　一春多事覉遂阳处处水潦如望洋青山雨歇鸟啼急白日门关蚕绩忙倚门无复念游子思亲空自摧衷膓慈乌中夜惊独宿为尔涕泣沾衣裳
　　其二
　　痴云一月翳朝阳四望平芜尽海洋蜀魄唤春空自苦呉蚕作茧为谁忙一身留滞难回首万事牵萦易断膓继述乆知心事重莫将流涕浪沾裳

　　杜休宁秩满将行以李生畵鹤留别江彦铭令余为题【李生前朝人自题云某人作以记重逢】

　　文昌自是文章伯令我题君畵鹤诗翘首岂无霄汉志潜身犹待羽毛期李生昔记重逢日杜老今当惜别时好爵与縻应有意林皋空动故人思

　　宗家成仲以先子所题墨竹求诗

　　先子手笔故家竹蟠虬蛟龙墨尚新典则喜存三世物文章犹见百年人修茎已傲风霜晚嫩叶还沾雨露春欲继短篇题纸背披圗令我倍思亲

　　向明楼【甲寅】

　　庚戌之冬先子为宗家子敏作向明楼记道其移孝就忠之意因得疾归不起今年贱子省家林子敏邀宿是楼求题斯巻次早倚栏云山万变晓光中诚为胜槩复念斯文先子之絶笔也谨赋近体以寓伤感之懐
　　向明楼上乍登临对景兴懐感慨深万迭云山迎晓日一庭烟树接春阴获麟自念当年笔报主谁知此日心萍梗东西根本在毎飞魂梦到家林

　　题希陶诗巻【甲寅】

　　宗家子华名菊自号希陶翁有诗巻子华好读易亦好饮自注学易碎録其志可嘉求题兹巻为赋
　　典午忽兮不可寻靖节感慨何其深赤松终遂博浪击孤竹肯改西山心百年事异有兴废旷代志同无古今希陶果解前人意述酒雄篇时一吟
　　其二
　　奕世宗家不乏贤衣冠犹见璧珠联甘为彭泽归来后欲究庖牺未画前酒熟但邀邻舍饮书成应付子孙传思乡游子情何限安得相从濯涧泉

　　赠别赵省郎【乙卯】

　　赵璧连城举世知紫阳一见又分离莫辞逺客长征日正是男儿报主时山路春明花隠隠驿庭烟暖柳埀埀定知公馆多诗兴好寄双鱼慰所思

　　同休邑丞应叔原由屯溪泛舟至溪东赠别时丞委运海船木【乙卯】

　　屯溪渡头春水生孙王山下沧波平断云过雨有底意落日青山无限情送别已知难作别舟程那敢缓王程江山胜处湏题咏安得与君同眼明

　　游观崖亭图【有序】

　　为石文举长司题游观崖亭图是亭杜休宁所创余去年尝同杜公游有诗
　　落日溪头曽舣舟新亭俯瞰碧波流当时对饮偶嘉会此日题诗思旧游天葆逺涵清镜晓齐云平接野烟秋少陵醉后雄篇在幕府还能为尔留

　　汪谷宾因李雪斋求余冩临清楼图并诗

　　野人未上临清楼作图题诗神预游题诗不尽登临兴作图漫冩凭栏秋水南鬟黛入帘小松萝空翠当牕流想象赋成终未穏安得乘兴来上头

　　题菊堂【有序】

　　戴荣仲以菊名堂因眷家程孟德求题以不知其为人未之作也而孟德催促坐守因赋
　　菊堂诗债已年余孟德重催始就书欲寄渊明篱下句未寻安道雪中居清香独傲秋霜老栋宇犹涵夜月虚甲子千年谁解得为题君巻倍踌躇

　　江节妇【有序】

　　节妇孙氏友人江彦功之母也先子为之传翰林诸公皆为品题今岁彦功复求仆着语时孙氏已弃荣养而先子亦捐馆矣伤今感昔为赋
　　萧江节妇先君传苦操雄文照乱离操定不随天地改文传空使古今悲平原渺渺春晖逺兰树依依丽日迟把巻欲题当日事严亲又动九京思

　　梦别陈彦珍【并序】

　　腊月十日梦陈彦珍判簿考满而归方樽酒谈笑间复有长安之除促使已在门矣恻然别去梦中作此觉后急书之
　　握手相逢喜未阑又遮西日上长安江山千古形空壮戈甲十年民已残路逺谁怜行役苦情深自觉别离难下车早报平安信白髪高堂涙未干

　　黟山汪孟和以其祖居栖碧楼作图求赋为题之时为府吏

　　谪仙去我日已逺谁复结楼栖碧山韶华一逐流水去碧桃几见春风还龙鱼毎懐鼻祖重骐骥肯放闻孙闲题诗不尽归欤意安得与子穷跻攀

　　题自畵

　　楼观横空倚薜萝千寻晴碧落沧波天连极浦归帆小云鎻重岩积翠多一壑已堪藏蠧籍百年只合老渔蓑扁舟草阁相看者应有临风欸乃歌

　　题金山寺【庚申】

　　袖拂尘埃到上方白云深处自生凉金炉香细轻浮座贝叶阴浓静转廊十二楼台余寂寂三千世界杳茫茫流传今古争梯接独有文公重感伤

　　题宣上人栖碧轩

　　谪仙不答俗人问此是西来第一禅究竟本无文字教品题犹有短长篇轩开净几云生座栏瞰清溪水涨川忽忆门前车马事故知宣老即青莲

　　青莲居士谪仙人酒肆藏名三十春湖州司马何湏问金粟如来是后身此李谪仙诗也大慧语録云归宗可宣禅师与郭功甫友善功甫时任星子尉宣寄书云且托生君家六年望君见顾功甫得书惊喜中夜见宣入内妻果有姙及生即名宣老纔周岁记问如昔逮三岁白云端和尚过其家纔见便呼师侄端云与和尚相别几年宣屈指云四年端云在甚处宣云白云座上吃油■〈米咨〉忽门外推车过端云门外甚么声宣作推车势端云过后如何答曰平地一条沟云

　　题自畵榆溪清隠图寄程国辅【庚申】

　　榆花飞处杏花开尽是高人手自栽古寺晚钟僧出定平林春雨鹭飞回传家幸有藏书屋报主惭无济世才何日许辞金殿直杖藜莫讶客频来
　　其二
　　初月梅花近水开满林仙杏为谁栽雨晴采药穿云去风暖寻诗歩月回身近玉墀膺宠渥手调金鼎诧竒才鳯凰池上频回首会见鹓班接踵来

　　升春官侍郎遣笃郎归寄陈姊夫德铭【乙丑二月】

　　忆昔家居溪上村青山为郭石为门姻亲頼有朱陈旧问学谁知道义尊君守园林承祖泽我糜廪禄荷天恩疎慵若有归田日世学还湏重讨论
　　其二
　　自携琴剑别幽居魂梦无时遶故庐访逺已知亲谊重趋朝还念菲才疎百年霜露遗先垄万巻牙籖积旧书归到枫林烦护念时传消息报何如

　　遭诬得罪赋此以见志【乙丑三月】

　　四十趋朝五十过典章事业歴研磨九重日月瞻依乆一代文章制作多岂有黄金来暮夜秪惭白髪老风波归魂不逐东流水直上长江诉汨罗
　　其二
　　自知亷洁可匡君岂料颠连更殒身七载仪刑多制作百年经史岂无闻人情汹汹何时定世事茫茫总莫伸九死一生何足报尽将心事付苍旻

　　○五言絶句

　　契友汊口范平仲写云溪归隐圗成题此

　　迭巘青螺拥闲云白练舒林椽数间屋彷佛似吾庐

　　题畵马手巻

　　八骏去已乆骅骝未易逢君看七十匹若个是真龙
　　其二
　　塞北平如砥沙场五月寒骅骝不受驭焉用置奚官

　　○六言絶句

　　题琴趣轩巻

　　构屋已题琴趣写懐更頼诗肠一操九皋鸣鹤仙风吹送天香
　　其二
　　箕子谁传悲操汾亭空寄余音独有杏坛玄圣乾坤今古同心
　　其三
　　浇世渐离淳古九嶷望断重瞳寄语轩中高士为谁弹作南风
　　其四
　　净几炉烟昼静小斋花气春酣莫作商声秋调莺啼三月江南

　　题浯溪清隐圗赠呉甥

　　山下半篙春水溪头几树疎烟为问故人闲处听松应是髙眠

　　题五城程均敬畵

　　云散山连晴碧江空树倚髙秋天外归舟何处山中十二层楼

　　○七言絶句

　　小园栽菊

　　菊苖移向小园中好雨初晴土脉通不是陶潜躭野趣欲留晚节待秋风
　　其二
　　老菊丛根寄小盆也知春至长儿孙扶持已费栽培力长育全资雨露恩

　　即事

　　菊自离披蝶自愁道人无事懒悲秋多情昨夜三更雨洗出青山着屋头
　　其二
　　结茅深住白云窝人迹何如鸟迹多村坞月明闻犬吠定知山虎夜深过

　　畵扇

　　是处青山好结庐杜陵每爱野人居白云不作苍生雨长向林中伴读书

　　题钱舜举海棠白头翁

　　睡起娇红映緑纱春风篱落一枝斜山禽自是头元白莫向花间怨岁华

　　题宋太祖蹴球图

　　龙未兴云虎未风一包元气聚英雄等闲蹴向陈桥驿百二山河举歩中

　　墨菊

　　三径秋香不可无伊谁描得影模糊只愁醉倒陶彭泽故着当年僧褐夫

　　畵扇【癸卯】

　　时余与董伯和同寓越与作此圗以寓思归之意故题之如此
　　一棹沧浪烟雾深古松阴底自沉吟家山只在青山下重迭暮云何处寻

　　宿江头不了寺

　　分得禅房半榻眠谭空因悟静中天隔牕一夜江头雨忽忆春山好种田

　　访祥云谷首座不遇

　　荷鉏欲访祥云谷云出天涯昼寂寥拟念过从知姓字秋声何处有色蕉

　　遣人归寄

　　年余始报平安信万绪千端下笔难但得双亲长徤在不湏流泪倚栏杆
　　其二
　　甲辰之冬十月望行客此时应到家想得双亲淹泪眼问儿何事在天涯
　　其三
　　两字平安报细君勲名未了百年身但令贞洁如圆月不用春闺梦逺人

　　至赤岸

　　千里奔驰志未灰小舟又唱楚歌回举头遥见□和塔无数青山隔岸来

　　题畵扇钱叶省郎越中行

　　三月钱塘春渐浓老松长吼海门风故人一别知何处天外青山是越中
　　其二
　　清明时节雨霏霏客子新裁白纻衣日日江头问消息洗天风雨几时归

　　题畵

　　溪上青云好结居午阴不用废葵蒲松风吹醒江湖梦犹道潮声撼草庐
　　其二
　　老树亭间翠影疎逺山烟外淡模糊扶笻但问清溪水还向长江作浪无
　　其三
　　林皋独立谁家翁怅望天际来秋风暮烟未收逺山淡海潮初落沧江空
　　其四
　　老松屈盘倚亭树灵物那无鬼神护只愁一夜风雨来化作神龙擘崖去

　　除夜有感【甲辰】

　　椒盘明早颂椒花又是新年革岁华却忆去年当此夜呉江霜落梦归家
　　其二
　　大地乆嗟风土异昊天终见岁时同来朝拟上南山寿安得封词付晓风

　　雪霁

　　晓分梅影天花白夜引蟾光玉色明卧对轩牕迷近逺忽闻鼓柁剡舟行

　　题自写山水

　　岸上青山山下云孤舟潮落系江滨却看江上风涛险何似林间自在身

　　花朝登砂子岭

　　山上白云山下溪雨余石磴静无泥幽禽不管兴亡事尽日林间自在啼

　　睡起偶书

　　八面棂牕八面开畵屛牕外緑于苔竹床藤枕凉如水睡熟不知山雨来

　　泛舟严陵【己酉】

　　江水环山触处开长歌轻拨浪花回舟行转尽疑无地又拥云山一簇来
　　其二
　　雨声彻晓收不住船头水髙三尺强只许多买山阴酒中流击楫歌沧浪
　　其三
　　千滩水没浪花浮鼔枻乘涛喜顺流两岸青山看不尽扁舟五日到严州
　　其四
　　来时水没干滩平归去水落石峥嵘却看岸痕思前日舟在埀杨树巅行

　　闲闲道士求题息斋竹

　　楚山修竹不可致谁冩秋风笔底开疑是道人吹紫竹月明引得鳯凰来

　　小景

　　短篱茅舍是谁家楼隐松篁石径斜记得系船溪上日暮山重迭鎻烟霞

　　箫

　　紫管何年玉刻成宫商随指自分明夜深唤起洞霄月十二彩鸾天上鸣

　　杨妃上马圗

　　锦鞯银鞍映绮罗开元犹是旧山河海棠春暖娇无力写向生绡恨转多

　　白描湘妃图

　　苦竹岭头啼鹧鸪潇湘江上是苍梧月明犹记当年梦仙袂翩■〈〈僊，去亻〉羽〉淡欲无

　　枫林牧隠圗为呉子

　　松萝逺削青芙蓉笛声又起秋原风牧客醉归牛饮涧黄花满地霜枫红

　　云溪归隠图【并序】

　　洪武壬戌范平仲以事之京持圗求补前序为题絶句于圗上以见意为后会张本云
　　云溪归隠终难隠客馆裁诗未是诗待到柴门重扫日是余文债欲偿时

　　春江送别圗赠呉伯成省郎使回【乙卯】

　　三月江南烟雨晴杜若草没沧江平轻舟短棹又相别花落鸟啼难为情
　　其二
　　王程岂计路逺近山色自与帆相迎想得皇华归使日日边遥拜五云明

　　墨菊寄方山程德明

　　方山处士别我乆毎挹髙风晚节香頼此鹅溪三尺雪寄君日日作重阳

　　写墨菊寄陈彦珍

　　挑灯乘兴写秋芳寄与幽人晚节香栗里尚遗三径在何时同子醉重阳

　　题自畵寄陈亲

　　柴门旧日经游驻留得风烟在故居为问盘中陈处士溪山清兴近何如

　　戏问龙笔架

　　古貎人传汉祖颜全无变化似庸孱何如千载风云志俛首低回笔砚间

　　答

　　顽躯岂望风云会素志长懐鐡石坚待到文明开圣治负图也学出河边

　　题畵

　　紫陌红尘没马头人来人去几时休谁家有酒身无事长对青山不下楼

　　钱塘歌

　　钱塘儿女面如雪钱塘儿女脚如鐡贩鲜海上不归来夜夜吹箫望明月

　　竹枝词十八首

　　钱塘儿女不学针月明楼下理胡琴逢人但道新畨曲不识春愁海様深
　　十八嫁郎眉未开郎轻离别重求财扁舟一逐江潮去日日潮来郎未来
　　郎去从征不见来门前小径已生苔愿得海门高万丈倒流江水送郎回
　　郎在潮东侬在西临鸾愁畵逺山眉梅花月冷珊瑚□□□□□□□□
　　湖上儿女宫様装小舟荡漾芰荷香逢人便唱相思曲不道侬家有阿郎
　　郎去从君二十年花开花落任春妍门前有个埀杨树不着游人系畵船
　　十五十六月正圆楼头买卜问青天月如照到呉江水郎在呉江第几船
　　侬家住在涌金门青见高峯白见云岭上已无丞相宅湖边犹有岳王坟
　　葛岭东头是相门当年甲第入青云楼船东入里湖去何曽望见岳王坟
　　郎心恰似江上篷昨日南风今北风妾心恰似七寳塔南高峯对北高峯
　　劝郎莫上南高峯劝郎莫上北髙峯南髙峯云北髙雨云雨相随愁杀侬
　　芙蓉月底双鸳鸯飞来飞去在横塘人生多少不如意水逺山长难见郎
　　阿侬随郎上钓舟郎作钓丝侬作钩钓丝无钩随风扬钓钩无丝随水流
　　湖草青青湖水深畵船撑出断桥阴畵船无柁是郎性断桥有柱是侬心
　　茜红裙子缕金纱多在湖船少在家黄衣年少不相识白日敲门来索茶
　　阿侬家住第三桥白粉墙低翠竹髙春光一日老一日怕见花间飞伯劳
　　望郎一朝又一朝萧郎信似浙江潮钱塘潮信有时失臂上守宫无日销
　　小姑拟郎去不归为郎打瓦复鑚龟青山尚有飞来日岂有人无相见时

　　覆瓿集巻三

　　●钦定四库全书

　　覆瓿集巻四

　　（明）朱同 撰

　　○序

　　重编新安志序

　　洪武九年春有旨令各府州县纂辑图志知徽州府事臣张孟善复关同知徽州府事臣金石提督之于是期集儒宿摭采庶务而命布衣臣朱同类辑成编同窃伏自惟郡县之有志犹歴代之有史也山川人物之繁伙制度典章之错综因革之故古今之变靡不具焉是故不可以易言之也况比年以来干戈底定所在版籍百不一存今乃搜求捃拾于焦土灰刼之后而欲尽夫典故记録之详其亦难矣而新安则自宋之南渡郡人罗愿博考遗书网罗众说辑成一书巨细兼该纲目备举其学问之博探索之勤固有非他作者所能企及后十六年四明刘炳守郡日俾教授李以申续之又八十年至元之延佑郡守朱济又俾郡人洪焱祖以再续焉是三书者幸犹不冺而他如梁萧几王笃之记唐之图经宋太平兴国之广记祥符之书以至姚源之广録则已不可得而见矣然而三志之续作者非一是以体制大纲虽以祖述罗愿而纪録之法重复驳杂不无有焉今又续之则成四书首尾一事而翻阅检讨已不胜其烦盖必变而通之提纲举目错综比事芟繁摭逸旁搜总核合为一编然后可以为不刋之典成一代之言斯岂陋学浅识所能纂定固辞不获于是黾勉奉命条疏总会四阅弦望始克成书深媿编次仓皇不无挂漏而爬罗剔抉补缺正讹则有望于当代大人君子云洪武十年丁已冬十有二月既望新安布衣臣朱同谨序

　　送副使丁士温赴召诗序

　　诗之为教与政通夫言之精者为文文之精者为诗甚矣诗之未易言也明良喜起之歌由来逺矣古之圣人以法制禁令不足止人之邪心也是以二南之诗正始之道王化之基用之乡人邦国使夫人之感发兴起于歌咏之间涤荡消融涵泳洞彻而不自知其迁善逺罪此上之所资以为教者然也下而至于闾巷小人女子亦莫不有作焉虽未必当于理而发于情之天有不能自已者其文理音节之高下有关风化之盛衰是以天子巡狩则命太师陈诗以观民风昔呉季子观周乐而知诸国为政之得失虽其聪明絶识有过人者而要之音韵节奏有不纯在文字之间是以声入心通若是其神妙而非后世之所能及也后之为政既不能如三代则其诗亦与之俱下然时有治忽政有污隆则诗亦不能不随之升降其亦囿于气化之中而不自知其然耶间有杰然而出者唐之陈子昻李白杜甫軰其冠也然数子者岂独长于诗哉有其才而未尽用于世于是发而为诗向使推其藴以庸于时则其政事之美必有絶出人者后之学者徒知歩骤其句读而不知所以为髙者有不在乎句读之间是以学之愈工而愈不能及也欤呉郡丁君士温官于歙者二年矣仆以僻处山野未得时见以奉高论而间见其诗清丽温和发于性情之正知其得于诗之本旨非徒善学数子而已则其知教化之源悟政通之道而佐圣朝之至治以鸣国家之盛不有望于斯人欤士温以奉省部之召戒道有日郡之士友祖以饯之而求文以为赠仆是以发诗之遗意而道其欣慕期待者为之序

　　杜君游观图序

　　柳柳州谓君子必有游息之物高明之具使之清宁平夷然后理达而事成夫气烦则虑乱视壅则志滞是以邑之有游观者实为政之一助也休阳居徽万山间而平衍萦回秀拔间出清粹竒丽而无麤雄角力战闘之势是以其俗懦而淳其民文而秀号称易治兵兴以来胜负相寻居民逃散城郭丘墟官乎是邑者催征奔走以供奉之不暇而徃昔游观胜景率冺没摧頺于荒烟野草而不可复识洪武四年会稽杜侯贯道以儒士擢宰是邑侯日躬庶务疎通剔抉时雨既霁东作方兴则杖履郊游抚摩劝劳与文士耆旧探松萝之幽谷陟颜公之高颠构亭断石之厓振衣齐云之上以发虑怡神访踪稽古询民俗讲治道而向之泯没摧頺者莫不洗尘颜挺竒骨献灵呈异于几杖间以通神思而耸视听是以其临事也知之悉而见之明举措适宜増损得所事繁而民不怨政平而下乐趋柳柳州之言于是益信侯今秩满而朝京师其邑民某等命绘士呉芸轩写其平昔劝劳游观之胜槩为图求余序其去思之情以纪之余谓醒心丰乐醉翁之亭黄溪西山钴鉧潭袁家渴之记昔贤为政游观之胜发前人所未发者固未尝不同而亦未始能同也欧阳公当宋之隆平是以惟宣上德化与民同其乐子厚则娯情山水以忘其故都而消其抑郁若吾杜侯则抚字之情不能胜赋役之重乐民之乐与欧公之时固有间矣且以强仕之年始于百里之寄方将尽藴奥展经纶于时宁有柳栁州之懐哉越州名都公所产也竒山秀水于是焉萃登高丘望逺海上会稽探禹穴以大其视听广其心胸而助其文章政事者不为少矣而邑民之为此者岂非以纪公行政施惠之时劝劳游观之所以冀异日登朝堂之要而犹览是图以毋忘其发轫之初者耶是为序

　　黄山图诗序赠歙县尹皇甫遵道

　　周官职方氏辨九州岛之国必首之以山镇泰山岩岩形于诗人之歌颂其来尚矣岂非以毓灵锺秀兴云雨产庶物泽被一方为斯人之所仰者欤黄山居歙之西北百二十有八里东南近歙西南界于休阳其西北则蔽于宁国之太平县山之高千伯二十有八仞其峰三十有六水之源如峰之数合流为溪者二十有四洞之数半乎溪岩视洞而少其四灵异之迹殆不可胜纪此黄山之大观也毎云雾晦冥则百怪沸腾雷雨在下秋高气清竒峰倚空神光射目磊落崭岩峥嵘壁立如武士千羣快剑长戟森罗天表迨夫絶涧壑扪藤萝縁青壁而陟天都之高巅以望逺海则东俯沧溟西连华岳南穷百越北接幽都蜗羣蚁垤际乎四空宇宙混茫盎乎一气身超物表神游太初下视万彚之起灭者真酰鸡之在瓮也且其灵芝仙草药饵丹砂可以却老驻龄驱邪起疾惠周乎万物利通乎大都是以方外之士多于是焉萃而官游乎是邦者未尝不壮观焉平阳皇甫君遵道宰是邑三年矣时民困于徭役已乆公方奔走抚摩日躬庶务是山以地逺而僻非有公事未得纵览常以为歉今且政成而朝京师同郡休阳士友绘是图裒诗赠别而求文以叙其首仆以为斯山之胜万变而不穷虽殚笔力以摹之诚退之所为挂一而漏万者也岂区区丹青所能彷佛哉公以儒擢是职严于律已壁立万仞人不敢干以私其自树立如此其临政也不立异不要名而诚意之孚惠泽之被愈乆而愈深交接士友谦和如不胜引进后学奬励如不及其育才成人之美又如此则公之有慕于此山也实所谓仁者之乐岂徒为观游之具而邑民之倚頼于公也亦岂有异于是山之瞻仰哉今以浅近之言而形容公之德政又岂非以丹青末技而临摹黄山之巨镇也哉虽然仆之于公辱知最深不可以不能辞也乃书之以为序

　　送歙尹皇甫遵道考满序

　　昔先王之任官也必首之以德行九德之分皋陶之所以谟明弼谐未闻取其才而遗其德者也夫岂不知才之可以集事哉徒以取备用于一时孰若扶纲常于千古是以终不能以此而易彼也世教日衰功利智力之说兴以为德之美不足以尽经纶之用于是始有量才之任焉下而至魏无知之俦白面书生之讥束之高阁之诮又下而至鸡鸣狗盗之軰一切以取快于一时不暇复为教道人心经乆之虑矣圣天子以神武一海内始尽取诸儒以任牧民之职时平阳皇甫遵道擢宰徽之歙县公之为治也严以律己恕以待物不饰外以诳人不欺中以利己而诚意之孚惠泽之被于人者愈乆而愈深是以军国之需不能不取于民而民未尝以为病也鞭朴之威不能不加于民而民未尝以为厉也夫岂无故哉今公秩满而朝京师郡之士友惜其别而索赠言于仆仆故首发德行之说为斯人告或疑之曰圣人之理天下犹梓人之构大厦也材之大小高下各适其用而后备焉今子之言毋乃守一偏之见而悖于时乎仆曰不然云台之功非无其人也而卓茂是求诚以植立人心维持世教有非一材一艺之所能集也圣朝所以用儒之至意其不在兹乎司马君实有言才德兼全谓之圣人才德俱亡谓之愚人德胜才谓之君子才胜德谓之小人噫愚固无容于世矣圣人吾不得而见之矣与其得小人孰若得君子若公者其庶几乎君子者欤此非仆之私言士民之公议也是用直述其说以为序

　　送休宁县尹杜贯道秩满序

　　会稽杜侯贯道宰休阳之三年秩满朝京有日徽郡士夫及僚佐交从惜其别者咸有言以赠邑民李某亦请文于余曰某也庸孱无似兵燹以来室庐敝于隳突体力惫于奔驰而靡所底止者二十年于兹矣侯之至也验民力以任役政平而事举如某者始得以少苏焉孟氏所谓犹解倒悬者果身亲见之侯且行矣冦恂之借既不能达之于上则述其德政以道其去思而宣其湮郁者肯为某一言乎余哂之曰子之意则诚善矣侯之为政也为公家耶为私人耶岂徒厚于子而其去也固将展其才大其用而登姓名于太史氏矣亦岂有待乎子之文哉曰不然军国所需于民者固不少矣然物有定数限有程期验其税而均输之寛其期严其罚夫人得而集之也唯力役之征或不容溥及于民者必专有所委而后可于是点差之政兴焉之役也官无定法则吏縁为奸事之轻重或相什伯而家之肥瘠齿之登耗才之高下万有不齐择其力以任事少有不当则家破而事不集下疲而上不知斯人之毙于此者相枕藉矣侯之治邑也以是为政之先务周知乎闾里之情伪洞彻乎物力之厚薄人才之髙下责任之重轻岂不各当其可合人情宜土俗是以民不至困而官事以成某之所以得少息肩者以斯政之善也侯岂徒厚于某哉甘棠之咏见于召南騊駼之歌形于汉室皆发于情之不能自已者之二公者亦宁有待于人言乎哉余闻而喜继而叹曰是非邪正之公天理民彛之着孰谓今人不如古乎古之为政也世其土子其民巨细周知奸伪无遁故百年必世之期有所责望后之守令视其地犹传舍情未孚俗未谙而瓜期已至求其俗美化成难矣孰有精明洞察处官如家如吾杜侯者乎以侯之才假之以岁月则其所就又岂止于是而已乎管仲夺伯氏骈邑三百而无怨非私怒也姚荆氏受代民吏泣拥马首不使去者非私恩也阳城为刺史判官不敢按者处官如家也子贱弹琴而单父治者得任人之术也夫开诚布公处官如家任人而不全任乎法者为政之要道也侯之行政施惠自视为所当然耳而民之不能自已有不知其所以然者斯非人心天理感应之机之极夫罔坠者耶于李某之请见侯之为政不可以莫之书也遂録其说以为序

　　又【代休丞应叔原作】

　　学者将以行之也古之君子幼而学至四十而始仕其所以为学之道即其所以治民之法未始有二涂也后之学者方其为学则狥乎词章记诵之习及其出仕则理乎簿书期会之规所学所行判然二道于是学而后入政之说遂视为虚语矣呜呼学之与行岂诚有二致哉必也真有杰出之才推其所学措之临民政事然后知古今之时虽殊而圣贤维持万世之道未始有异也洪武四年抡才之选尽取诸儒海内多士旁搜殆尽于是会稽杜君贯道初宰徽之休宁越五月而仆亦丞斯邑时识者以仆不闲吏事而膺丛脞艰难之政上既为圣朝求治得人之累下且为政事仓皇失措之忧而仆亦深惧未有实学以副责任之重既至则杜君理庶务均徭役僚佐同兄弟之义庶民尽抚字之诚处官如家知无不举虽以仆之不敏亦得承风宣化用底于有成焉则君之杰出于常人者不既多矣乎今君秩满而朝于京师祖道有日掌铨衡之任者考殿最必有知人之鉴登枢要以尽所藴固不待于人言矣而仆之不能黙黙者盖上为朝廷得人之贺下为多士出类之光且知幼学壮行初无二道杰出之才古今一致使如某者亦得以分光借润于下风也于是乎言

　　题邵思宜瓜圃锄云图序

　　青门生自号以瓜圃锄云求紫阳山樵图而序之者屡矣因诘之曰东陵侯固君家事始仕而终隠者也今子方处庠序育英才将期以有为而遽为是举耶曰否又诘之曰樊迟学圃夫子非之子学圣人之学者也而乃是之好岂非背驰夫道者耶曰否又诘之曰灌园之论固异端愤世疾邪有激而发者不足以训况畵所以适其情之所乐文所以道其志之所存子之所乐者情耶情固不可纵也将以道其志乎志亦未易言其向也试有以语我乎青门生乃莞尔而笑曰是非尔所知也是非尔所知也子独不读夫诗乎瓜瓞唪唪者后稷肇基之原也绵绵瓜瓞者古公来岐之始也耕锄种植其培之也深耘灌扶持其达之也逺则其忠厚而仁及草木者夫岂一日之故哉业其业诵其诗而思其人以感发乎千载之下不知身之在唐虞之时欤在商周之时欤紫阳山樵闻之喜曰士固有旷百世而相感者其青门生之谓乎乃为之图而记其问答之语于上洪武十年日南至前十日朱同书

　　舟行分韵诗序

　　皇帝有天下之四年有旨尽取羣儒以选任之四方多士云集辐辏徽之先在是行者十人维时舟次南陵之毛家浦芦苇风生东溟月出并舸中流传觞倡和共叹人生出处之难而聚会之不易也于是以杜工部星临万户动月傍九霄多之句分韵赋诗以纪之亦且以寓夫箴规之意而令仆序其首仆以为唐虞三代之隆处君师之位以政教临民者皆真儒也心法之传教养之道刑政之具载在方册世变日下风气日漓于是政教判为二涂君人者有崇儒之美名而未得真儒之实用为儒者穷经皓首而未得尽行其道于时下于是者或拘古今异宜而不适于用或学非所守而反悖于经先王经世之大法几乎息矣今天子以神圣英武之资龙飞江左扫荡羣雄不数年而天下定于一乃罢黜百家一用纯儒岂非世道之将隆斯文之大幸而为儒者所宜致思乎夫学贯天人功被万世文足以经邦武足以拨乱者真儒之学也学有浅深而不可以强齐者也守寒素之旧而无骄奢之习知亷耻之义而无污下之为不立异以要名不屈道而求合行止去就一尽乎在我而无一毫利害计较之私者真儒之守也守则吾儒之所当同者也况新安考亭夫子桑梓之邦道德性命之学礼义亷耻之行乃渐磨既乆所谓幼而学壮而行今也遭圣明之世沾教养之泽当尽藴奥以济时守节以律已而无负乎圣天子用儒之意则岂徒斯文之幸而已仆也不孝罪重父丧未期母疾未愈而衰绖以随诸公后斯纲常之重政教所先必当请而归者是以不复行而致辞学守以为诸公别且将跂足林下以徯所谓好消息者为吾邦斯文之庆幸也公其尚有取于愚言乎同是行者婺源四人胡原昉江道全江道原胡德耕休阳五人余子韶朱曰可汪铭德汪德懋江彦名余歙人朱同也是为序

　　送居贞之巩昌序

　　郑君居贞与余俱为新安人余差长一岁自幼趋庭时闻其先府君樗庵翁名播缙绅间于居贞未识也洪武十有一年樗庵翁致政归田余因获接言论侍教诲于杖履山水间翁浑厚谦恭凡所以引进后学者惟恐后且闻居贞好古博雅问学孜孜不怠时居贞奉母丧居闽中犹恨未之见也俄而余以有司贡至京师而居贞亦以贤良举会于天官温乎其貎之恭也粹乎其言之冲也诗书家学之渊乡情道谊之契呉季子之与郑子产栁宗元之与薛存义不是过也居无何余以典教郡庠归居贞亦以母丧未终还闽中明年樗庵公以疾终于家越四月而居贞奔丧至虽哀毁仓皇间以事至郡城必会会必留宿论事物析文理切磨辨难若河决东注亹亹至丙夜不休然后知其非惟学之美且以见其守之笃而才之赡诚非余子之所可企及也冬十月居贞既克襄事还三山又明年冬余以菲才忝佐天官越一岁而居贞亦至通判陜西之巩昌矣夫居贞之于余也居焉而邑里同心焉而道义同家焉而世学同仕焉而出处同然则虽不同焉者寡矣乎今居贞行有日征言于余余可以无言乎哉士之生于世也出处之大节有二忠与孝之谓也必能全之而后为成德之士列于君子之林矣然二者实相资以成故昔人谓事君不忠为非孝而求忠臣必于孝子之门故孝而思竭其忠则必能立身而扬名其为孝也大矣忠而思尽其孝则必能修身而谨行其为忠也全矣余与居贞之未出也其事君之大节为政之先务所谓如或知尔者讲之非不明计之非不熟在今日俱所当勉者然而家世积累之勤诗书付托之重继述之未遂问学之未成松楸桑梓之懐临深履薄之戒其可不思所以尽其孝而全其忠者乎余与居贞为通家子弟其乡士契谊之隆有非他人所可伦故于临别之赠道其所以同于始而冀其所以同于终者为君子告焉洪武十有四年八月既望紫阳山人朱同书

　　赠地理汪焕章序

　　先子存日于经籍注述之暇多留心于俯察毎风日佳好必策杖纵览乎山川之胜以为塟书虽非圣人立教之道亦造化之竒妙格物君子所不可不究者也矧地之是非关乎体魄之安否为人子所以仁其亲者不容不致意焉非特为后裔谋富贵也然自杨筠松既没是术裂于闽贑判而不合者三百余年于兹派别支分互相矛盾其为人之祸反有不可胜言者孰有翫山川之情探造化之本优游厌饫融会贯通以济人为心继斯业而利斯世者乎一日归自外喜曰顷游休邑之由山塘观汪焕章自塟其先陇而知其必有得于是术矣向所谓继斯业而利斯世者其在斯人乎无何焕章来请见偕先子省家林而余以疾弗克上下其论议于山水间今春焕章又至而先子已捐馆矣追思往昔摧裂肝膓欲叩其归九京不作又知焕章身甘淡泊心慕佛乘与世俗挟是术以诳人而利一己者相万万益思先子知人之明于是杖屦登临言契意合将别索赠言于余余以适丁家祸百感薫心志虑荒迷岂有意于文辞者然得过庭之遗训固不可不为焕章告也大块分而两仪立气化之流行形质之布列俱不离乎五行也五行又不离乎阴阳天之三光其轻清者也地之岳渎其重浊者也然地囿乎天中寒暑昼夜之辨万物生成之故而所以成造化者皆由乎日是以因其形之所至而时日方位立焉探造化之原者不可不深究也山川之流峙起伏向背高下形体也而有性情焉求其情之所聚气之所锺舍形体何以哉是尤不可不深究者也斯说也二涂而一致均于五行而已矣五行又一阴阳而已矣真是之归无不脗合此先子有得乎穷理之妙而悟夫筠松以前未判之术者焕章诚能精求黙玩用力之乆自当有得则先子之所以有望于焕章者殆不虚负而斯世之頼于子者讵可量哉是用书以为赠言且以告夫求是术者里人朱同书

　　覆瓿集巻四

　　●钦定四库全书

　　覆瓿集巻五

　　（明）朱同 撰

　　○记

　　听泉楼记

　　石门为歙南之竒观其山之髙而雄者则有方吴危峰嵯峨突兀出其上峻而竒者则有寳金峰砂子岭森罗环列立其傍其水之岀也则羣峰攒立拥蔽周回百折绕其后其中则平原旷野阡陌纵横烟树桑麻郁然而青盎然而春不知有山之髙源之深也陈氏世居焉以楼名者曰此山曰环翠曰先月曰临清其它斋阁池亭不可歴举伯仁陈君又构小楼于大坑上有年矣而未有名之者柔兆敦牂之岁延其从子彦珍课童蒙于其上因遣其子耘夫求名于余余七年前尝宿是楼展巻披吟终宵不寐听夫泉之过楼下者其声泠泠歴歴锵锵琅琅如羽衣仙客环佩丁东深有可乐焉者于是名之曰听泉在易之蒙彖辞曰匪我求童蒙童蒙求我象传之辞曰山下出泉蒙君子以果行育德山腹之下初出之泉清莹香洁不污不滑有类乎童蒙之本心艮少男也故曰童蒙又坎为耳耳者听之司也然则伯仁以斯楼课蒙童而余以是名之得无意乎夫泉之出于山也蓊然云根罅然石隙泓乎其出于中涓涓滴滴不息不竭激于石也则金石其声汇于坎也则圭璧其形津津源源以达于江海之茫洋浩荡而人不能窥其涯际者此泉之本也听者于此有契焉则有以知夫此心之灵虚明洞彻静则主于敬以养育其所得动则勇于义以果敢其所行孳孳不息以至德被生民功加后世者即此童蒙之心而非有假于外也虽然不可以概论也迨夫春霖骤至羣潦毕集则斯水也自髙而注势如建瓴西射东冲而束于两岸之隘不得逞其欲于是滂浡激怒声如奔雷咫尺之间惊心骇目若是者乃沟渠之曓涨雨后之洪流而非泉之本然者也善听者于斯则必有所择矣旣以名楼遂书而记之

　　石门读书图记

　　阏逢执徐之岁端木孝友孝思侍其尊人以善公官于新安受业于先子以怡怡之情兼切偲之道资敏而志坚学勤而行笃方将交相赞勉而期其底于有成也俄而先子岁受朝命往来在道继而入翰林知制诰不得卒其讲授之业于家而孝友孝思亦且从其尊人之官江右矣屠维作噩先子始得请而归明年以疾终于正寝又明年仆不能辞郡邑之贡斩焉衰绖而来京师获会其尊人于朝余而访孝友于书室慰问恻怛之诚琢磨恳到之意溢乎言表于是有以见其志愈坚行弥笃而诚无负乎师友期待之意也居无何仆得终丧之请归且有日孝友别于客邸谓仆曰顷自侍亲江右继居浙右于今七载虽道里悠逺音问阔疎然教诲谆勤言犹在耳石门书楼环山带水讲授之所几案之间未尝不日接于目而存诸心然犹虑夫不克卒业以坠家声而负先师遗训是惧子能为某图而记之俾日见而猛省焉是亦庶乎为学之一助与仆于文固所不能而于画尤非素习加以哀感熏心奔驰少暇岂有心乎笔砚者然义不得辞因其长兄孝芳访仆林下而书以寄焉夫学者穷理致知以为修已治人之本也天地万物之理具乎性分茍非学以究之亦何由周知其说以为力行之地哉故旣博学于文矣必约之于践履之实焉非徒操觚弄笔抽黄对白而已也子之尊人以其问学文章措诸行事践履端方歴练周悉遐迩咸知于过庭之际讲之明而守之素矣又何待于他人言乎昔子贡以文辞称夫子教以一贯之道及其方人则自以为不暇斯言也先圣之遗训而子之家学也敢举是说以为赠孝芳以其二弟修习之勤而尊人居官屡乏也不暇问学而往来经纪其家斯诚得为学之本与

　　休宁县重建皷楼记

　　会稽杜君贯道宰海阳之明年政平废举民旣悦服乃即其故址重建皷楼于官署前其邑民某等具述公重创之故与夫经营施设之方征文刻石以志永久仆尝稽之周官挈壶氏军事县壶以叙■〈木槖〉则司马掌之鼓人军旅夜鼓鼜则司徒掌之二者俱施之军旅者也至司寤氏掌夜时御晨行禁宵行夜游而属之司冦是则王城之官意者当时侯国亦必有是而后世凡城若邑必有壶漏之水五夜之皷楼于署前以总之者葢本是职复兼二者而有之欤夫明时聴政禁暴御奸一视聴齐众庶者王政之先务也重黎分司羲和分职圣人所以顺天时授人事不为不重矣后世乃视为不急之察亦独何哉此公所以构楼之意也楹之数若干髙若干延若干袤若干因故趾仍旧制不华饬以美观不因循以就圯此公构斯楼之宏规也考民之趋事而等其殿最明约束罚怠顽以供瓦木百工之费不动编民不糜国用政举而劝惩立楼成而民不知一举而两得焉此又公设施经营之有道也左游仙右灵鸟松罗拱其北颜公峙其南前乎此未尝见也今始奋峻起伏吞吐云烟围平野接霄汉若将环绕峙立以聴命于斯楼者阛阓之集蜂房蚁阵凭栏一览万状呈露此楼成之胜概也斯楼也固足以见公为政之大端矣彼食焉而怠若事吏胥之弊不革贫富之役不均一有所征事未集而民已病视公之事宁不忸怩于中乎斯楼之毁者屡矣岁乙酉前朝吴兴唐子华来宰是邑遂鼎新之不几载而复毁至今始遇公焉二公俱浙产也斯楼之遭岂偶然也耶昔子游宰武城以得澹台灭明为喜仆于是邑为桑梓之乡于公固所敬慕然窃取昔人遗意非公事未尝一见又公善政之施民有颂声上有大比亦非仆固陋所能悉书第此一举亦足见公之为政之先务得设施之良法且因邑民之请不可以莫之记也于是乎书

　　练溪闲居记

　　中庵余公信卿承世胄之贵秉钧要之权亦旣有年洪武六年以老得请奉旨居新安新安练溪大源即扬之水也出绩溪县大尖山澎湃湍激曲折东流绕郡城西会四水南流以入新安江郡城之立跨山依水以为固公之居在城之西偏南面水阴之山曰城阳唐方外许宣平隠所也逺望乔松数本在山巅之凹遗址存焉重冈迭嶂枝聫秀拔踊跃后先以列乎前古寺楼观林阴塔影岚光翠霭入户侵檐不知有城郭之隔市廛之嚣也公平居无事则图书在几披吟紬绎以养性情而消永日客至则整冠对坐谈今古论人物道典故锵金戛玉足以广见闻耸观聴令人倾耳不倦毎风日佳好则幅巾野服杖履逍遥与二三友士俯练溪之清流登水西之梵刹探城阳故趾以求方外之遗踪陟紫阳髙巅以访考亭之余蕴或据怪石或坐长林唱和吟啸日暮忘返人逺而望之但见其形超兴逸若写神仙于图画而其中所存之洒然者固不得而知之也仆间尝造其居公輙接纳谈笑或置酒虽不自嗜饮而酬酢不厌其寛和接物类如此殆忘轩冕之贵而尚道义之髙者欤时刘时中素慕公髙风因令邑士邵某图其闲居之趣与文士歌咏之而公又俾仆记其概仆惟襄阳公旧镇也岘山髙阳池昔人游观之胜岂特倍蓰于练溪而公独眷恋于是者何哉葢襄阳形势之地英雄之所必争是以南北有事往往则为名藩重镇实扼巴蜀之门户控江汉之领袖而规中原之咽喉也昔闗公乗胜据有而孟德几欲迁避羊祜卧皷不战而吴人已为寒心此豪杰之士割据觊觎之雄图骚人墨客感今怀古之壮观而非端居嘉遯之所也徽之为郡介乎万山僻在一隅豪杰之所不屑而山秀水环泉清石洁足以清心娱目全身避世是以黄山之嵯峨紫阳问政之宏衍多为仙逸栖逰之地公见先断果勇退急流在易所谓见几而作不俟终日者视功名富贵何如也然则孰使其盘桓眷恋于斯而忘故土之胜者其必以是也夫旣为记已又从而歌之歌曰练之溪扬之水源淙淙流弥弥结茅屋临清泚泛余舟兮渔梁振余袂兮城之阳望岘首兮慎无怀乎故乡

　　横洲书堂记

　　孔子称子贱之贤曰鲁无君子者斯焉取斯又曰里仁为美择不处仁焉得知甚矣学之不可无父兄师友乡党闾里之助也自吾乡晦庵夫子绍周程道统之传时则有金华东莱吕先生道同德合天不假年厥后文定何公受业于晦庵髙弟文肃黄公以至文宪王公仁山金公相继而起而许栁黄公前后相望若景星卿云他郡所不敢企及虽曰间气所生而父兄师友乡党闾里之传受原委的的乎不可诬也应君叔原亦金华之兰溪人洪武四年擢贰徽之休宁时民凋瘵于徭役已久时之为守若令者求事之速集则假严刑以立威求民之归已则行小惠以沽誉事虽少快于一时然利己而病人者于人心天理之公果无愧乎君之为治则不然刑不能不施而不倚以立威惠不可不布而不假以沽誉守儒素推至诚平易近民始虽无赫赫名久而诚意相孚有不忍舍而去者固有知其必得乡党师友之助矣暇日以其横洲书堂求记于仆曰某之曽祖讳湘字深之居兰溪县南十有五里曰横洲常第进士以处州酒库提干秩满致政归隠于家时称曰横洲先生若张子厚之横渠然构堂面洲以为训子弟之所因以是名洲水之溢涸天时之晴雨汀苹岸草列岫丛林与烟云相吞吐万变而不穷有足观者乡先生自然何先生景实朱先生皆为品题今百余年矣墨迹尚新兵火之祸所不能免而斯堂岿然如旧日曽孙二十余辈亦多知向方某不敏际时休明佐治于兹凡所以律己治人不敢妄有所设施者皆祖父遗训犹恐后人不知祖宗积累之勤流庆之逺而无以遵守也子盍为某记之于是又知其非徒有得乎乡党师友之助而家学之所由来逺矣仆自幼读父书蒙过庭遗训已闻金华师友讲授之盛如彼无替先人早世遗书未能尽读老成凋谢霜木晨星朋友旧游天涯地角自恐孤陋寡闻而卒为庸人之归今乃闻是堂子孙相承不替复如此则斯郡文学之盛如吾横洲者犹必有其人而未尽闻于世也安得躬亲执经问难于其间乎是以不复辞而书其景慕之私以为记

　　退思轩记

　　君仁臣忠父慈子孝天下之定理也然为君父者岂必待臣子之忠孝而后仁且慈为臣子者岂必待君父之仁慈而后始尽忠孝之道哉斯又各尽其职之定分也昔舜之于瞽瞍号泣于旻天必至底豫不格奸而后已以为不若是不足以尽夫人子之职分秣陵施君孟文佐戎幕于新安以不合于时罢去杜门读书反躬自咎因名其燕居之所曰退思而求文以为记仆以忠孝虽二事而实一原圣人教人以孝事君则忠故曰臣子事上进思尽忠退思补过将顺其美匡救其恶忠也过也由乎已故当思尽之补之美也恶也本乎君故当将顺而匡救之四者咸已之责也而退思为尤焉何则忠有所不尽美有所不将而恶有所不救俱非己之过乎是以审旣往以励方来而尽夫臣子之职者俱退思之事也若夫任用之轻重恩遇之浅深事几之利害他人事也于我何有哉惟自思补己之过而已噫彼食君之禄惟恐其不厚冀君之爵惟恐其不髙尸君之位惟恐其不久且固圣人所谓无所不至者斯固不足言矣上焉者才矣而惟恐不尽其用功矣而惟恐不酬其劳言听计从矣而惟恐勋名之不已彰事违身退矣而惟恐是非之不已白斯韩信杨恽辈之所以不能免者又其上者以直沽誉而无忠君之诚以退为髙而无忧世之虑其于退思之义何如哉是岂徒斯人之不幸而要非国家之福也若施君名轩之义其庶几乎欲尽臣子之职者欤虽然臣子之自处者固当如此矣天之所以生斯人而用之者夫岂无意于其间哉草木之质必饱风霜烈日之苦而后坚其材圣贤之生必备艰难困苦之尝而后成其德昔人以少年登髙科席父兄之势为美官有髙才能文辞为三不幸者实以鋭其进骄其志恃其才而满其量不能致逺大之业也然则孟轲氏所谓动心忍性増益其所不能者不在斯人欤不在斯人欤此余所以喜其退思之名而乐为之记也

　　罢钓轩记

　　由新安郡城西南行可三十里有市曰严镇其地衍沃其川清彻可耕可钓其民智巧善技艺凡有所为必精絶过人其水由黄山三十六峯县瀑奔淙湍激澎湃至是则涌为平川汪洋涟沦白砂青石与疎篁茅屋相隠显诚好道君子之所乐也友人吕德昭氏世居之德昭居汪溪之西先世祖墓之侧瓦屋可十许楹中蓄书史图籍屋之东编短篱艺菊数十本日翫其间自号东篱生周环绕以幽篁古木参错庭户间每隆冬积雪万竿低亚青白交加于是又额是轩曰苍雪是皆善掇轩中之胜以自乐者此外又以罢钓轩巻不逺千里求余记其梗概岂以其东篱苍雪犹未足以尽其轩之胜耶余因思四年前常道过其居当盛暑中剖瓜行酒与其乡老二三辈道渔樵田里间事遂醉卧是轩中及觉则庭户寂然月影穿林清辉散布枕席间林外人声咿哑因露跣出行溪上见笼鲜鳞以归者即之乃德昭也曰渔翁晚钓呼取得之斗酒未尽其半当烹是再饮于是携酒与鱼复钓溪上于时波光浸山林阴翳月藉草而坐飞觞交错尽欢乃罢不知清云之满身也旣归即欲为文以纪之而未果今德昭复以是求余记余窃有疑焉夫钓隠者之事也德昭以茂才擢用郡庠教诲之职有年矣躬讲授亲灯火督课童蒙日不暇给间有家事日晡而归戴星而往岂复有唐诗人之所云者哉然则罢钓云者政以见其无复有曩时之事也古之君子学则优于有为守则甘于穷困其未遇也版筑鱼盐贱隶之役固所不让有莘之夫渭川之叟葢可征已方今大明中天照临万国搜隠剔陋野无遗才斯有志之士激昻补报之秋也然则德昭之欲罢其钓者其亦有见于出处之大义欤德昭自幼以文学称诗尤清丽不茍吾又以知是地不独技艺者之精絶过人也于是不辞而书昔所经歴者以记之洪武十有六年岁在昭阳大渊献七月旣望嘉义大夫礼部侍郎朱同书

　　自得轩记

　　余畏友江君彦功构轩于南溪居后扁曰自得背倚长江面抚方池中之延袤可方丈不华不饬而明洁可爱名卉假山列乎池上图籍书画秩其座隅而又荫之以屏缭之以垣方盛暑中流金烁石一入是轩则嘉种旁罗竒峰髙挺清阴苍翠鳞鲜泳游若身游乎天台庐阜太华岱宗扳香炉倚日观而上青天也若枕清溪坐长林啸傲乎白石清泉而不知有人间世也且径街幽邃非佳宾不得入余尝屡过而喜之因求文以为记余谂之曰世传轩辕梦游华胥而怡然自得卒以登遐子殆有意于方外者耶荘生之自得自适释氏之冷暖自知皆其自有悟入而不可以告人者子其有得于是耶曰否仆之少也葢尝有志乎学矣中遭世变播荡流离数年而归故址则先人弊庐已为蓁芜瓦砾之墟乃辟荆棘芟蓬蒿筑室耕稼给公上奉甘旨处乡邻和上下里役之剧日用之繁莫不身歴而审处之晨出夜归不遑暇食然犹虑夫有所疎略而不得尽吾心者况复能从事于经席乎乃构斯轩以为息肩弛担之所葢夙有志乎云卧林居而不得也故为是以当夫神游恶知方外释氏之说哉虽然方其应接纷纭神昏目眩而憩乎此澄心息念危坐反观则万虑氷消乾坤定位豁然若有所得者然后审既往测方来髙下浅深必期曲当是以酬酢万变鲜或获戾此仆自有得于是轩而因以名之他固不知其说余闻而叹曰是固庖丁之善刀达摩之面壁而吾儒之所谓尚絅非潜心乎圣学而旁通乎释老者不能也子乃欲践其实而逃其名乎夫学无精粗事无巨细积力之久俱自有得是物也臣不能献之君父不能传之子孔圣之上达颜氏之卓尔输扁之斵轮不其信乎然则可以为教者文为制度人之所同不可以传者黙识心通已之所独故孟子曰君子深造之以道欲其自得之也葢深造以道所以教其为学之功欲其自得不能授以独知之妙惟造之深是以自得后之学者未尝尽下学之功而骤谓得上达之理吾考亭夫子力排而深救之至训自得为自然而得其矫当时之弊也深则其释本文之旨也畧势固不能以两得欤君子之于学无适无莫期于是而已矣余旣嘉彦功之能达是理又文义之不可以不究圣学之不可以不明也故书是为记以贻之

　　永慕亭记

　　汪氏之盛于新安由来尚矣支分泒别各有攸宗其始居黟之黄陂者谓之黄陂汪氏传四世而又有下宅中巷中宅上宅之分焉枝繁则势分理固然也中巷有大公者始居休宁之潜溪子孙蕃衍尤盛他族其十六世孙有曰桂字焕章者惧其世愈逺而愈疎也于是遡其源以谱之又仿老泉亲其所自出之义率其族之勇于义者于其六世祖讳某墓前构亭曰永慕裒田以亩计者若干春以拜扫秋以荐新而寓其时思之意于是尊祖敬宗之义庶几乎备矣犹恐其后无以遵守也命工立石征余文以记之余谓古无墓祭惟宗子在他国庶子无爵而居者有望墓为坛而祭焉由其不敢祭于家也送形而往迎精而返时祭之外荐新之属无月无之而时思之义至矣又何假于墓祭乎世教日衰礼法寖废为孝子顺孙者旣不能稽诸典礼以尽夫追逺之诚则于其中有不能自已者于是乎有假释老之教而立所谓庵若观者于墓旁而附祭焉虽非先王制礼之经而秉彝之极天罔坠者于此亦可见矣况乎宗法久弛姓氏混淆徳位匪兼礼乐畴作甚者谇语箕箒徳色耰锄而父子天伦坏乱极矣奚俟亲尽然后为途人乎此余于焕章之事不能不重有感也君子创业埀统以为可继为子若孙者诚能以祖父之心为心而遵行弗弛则俗易风移民德归厚于世教之补非细故矣又岂独一族一乡而已耶故为记其梗概于右而系以诗诗曰新安之汪十姓居九功崇徳深克昌厥后清泉同源乔木分支因地立名有曰黄陂继迁休宁潜溪之上族处尤繁并敦义让有孙曰桂惧迷厥初周爰咨询作谱画图复谋同宗亲所自出佥曰义举事奚敢忽我裒我田我筑我亭木立是崇惟祖之宁春雨旣霁桑柘斯柔率我同宗祭于故丘七月流火嘉榖旣登荐其时食洁我粢盛黍稷非馨惟德之馨庶或飨之鉴我微忱渐江汤汤东驰千里孰浚其源以达于委目视耳聴总总林林释其本原彼独何心无源无流身从何生百尔君子视兹墓亭

　　覆瓿集巻五

　　●钦定四库全书

　　覆瓿集巻六

　　（明）朱同 撰

　　○记

　　容膝山房记

　　海阳为徽之属邑山水率多竒峭秀拔圆整清丽衍为平川融为村墟层峦迭嶂鸾鹄停峙骏马交驰与云烟竹树掩映遐迩虽居万山间而颇有江湖之思非他邑比由渐江旁曰闵口者遡涧溪而入十有五里二水合流曰云溪山水竒秀于是为最仆少游而乐之今二纪余矣兵兴以来人无宁日乔木池馆接栋连甍率摧颓于荒烟宿雨中令人慨然兴今昔之叹程君伯龄族居于是为游息之所不事华饰而明洁可爱凡云溪山水之胜于是焉萃先子尝过而喜之为之扁曰容膝山房且许为之记而未暇岁在癸丑复征言于仆仆自揆无似曷敢以斯文自诡然继志述事者固人子之职义不得辞夫古之君子于问学之渊行已之要茍有自得虽一二字终身佩服而有余或不能然即万巻五车于身心果何补也轩冕之荣金玉之贵有识者咸知其为外物至其临利害决去就而断断不惑者几人由其不能熟翫精体躬行实践而真知其味云耳在昔陶彭泽以经纶之才冠世之学而丁时颠沛不事异代安贫乐天风节之髙人莫不知至其子房报韩之心孔明扶汉之志卒未白于后世而屡见于诗其赋归去来辞也有审容膝之易安曰审曰易翫之熟而瞩之彻矣堂髙数仭于我何加留侯之愿从赤松卧龙之躬耕南阳谓非灼见实践而能之乎夫惟能守贫窭之素而后能安节义之闲能安节义之闲而后能尽经纶之用圣贤之事固非常人所能知也伯龄山房之构能矫时俗之浮华而先子容膝之名足以表其深趣矣余又闻伯龄之尊父曰辰斋翁敦厚笃实方承平时乡里以甲第相髙而翁独仍其旧非无见者尤足以观家学之有自矣等而上之于圣贤之域若彭泽令者不有望于吾伯龄也耶遂书是以为记

　　闵口观音堂记

　　新安渐江源出浙岭东流休阳县南过小涧曰闵口实为徽达西江之周道渐江山水率多峭拔峻急杠梁莫安至此则少漫为平川清泚涣涟涵云泳日颇有江湖之思然源浅流疾每骤雨不崇朝而涧潦四集洪流猝至舟楫莫济公私病之至正己丑休宁吴公望之先府君曰某常造舟于是且欲构亭以憩待渡而壬辰兵乱不果岁庚子土人邵永达谋于其兄永成捐赀伐木造梁以便往来时先人过而喜之且手书疏语俾求纲维于邑之判簿而朂其底于成永达亦欲构亭又以疾卒不果洪武七年甲寅冬永成复念其季之志未就也乃谋于公望求渡旁地于里人毕子敬子敬施其地公望亦具所得之地以歩计者八十中分之售其半于永成而施其半共为堂址且助其瓦枥之费永成于是身任其事乃基乃构其季永和永安旁助其劳中像普佗化境而附二家之先于其旁且招梵修施浆饮者为经久规模而求书其事于后夫徒杠舆梁王政所先实前人用之不可缺者作亭栖神虽不本乎圣人之教而去圣逾逺礼法废坏之后孝子顺孙之心有不能自已者率多假此以致意焉固可以见天理民彝之极天罔坠者矣先人尝曰德不在大功不在多惟欲心之向于善成人之美类如此余才质疎庸讵敢以斯文自诡重念斯举也永成能卒其难弟之志而公望能继其尊人之心孝友之谊斯为备矣且先君子尝劝勉之知事之的莫我若也奚可以不能辞故为书其概于右赞其成者程仲悦黄弥髙朱伯仁吴宗甫洪武十年岁在强圉大荒落仲春既望里人朱同记并书丹

　　寿春堂记

　　寿春堂者海阳汪真士明昆季奉其亲之所也士明父曰伯圭母张氏年俱过耆士明尽友恭之道以和其家而奉其亲喜其亲之具庆而家之克谐故构堂而以是名之寿以人称春以时名耆年之寿未为稀有四时之春于我奚与而取以名堂何居箕子之陈洪范也寿居福首短折居极先以为人生之祸福莫重于是也孝子于其亲之年一则以喜一则以惧所大愿而祝者亲之寿而已四时之序春居其首勾萌甲坼孳尾生育天地和同生气之元而将亨之时也诗人取譬所谓秋日凄凄冬日烈烈者叔世之喻也春日载阳春日迟迟者斯世将隆之比也其在人也亦然春秋未富血气方盛身之春也父子笃兄弟睦夫妇和家之春也泰运将亨文明肇启者天下之春也一时云乎哉然则熊经鸟伸以永天年者身之寿子孙绳绳以克永世者家之寿徳被生民功加后世者泽之寿抚安黎元培养邦基者世之寿建中立极守先传后者道之寿一身云乎哉大化流行寒暑更代万物之生必有得气之先者是以靡草死于盛夏寒梅花于隆冬方今运启大明业埀正统开泰运于否极基隆平于方来者固斯世之寿天下之春也而士明父子昆弟辛勤于积累孝友于家庭当疲敝未苏疮痍未复之时而父母俱存兄弟无故同心协力以克有家非符当代之运而得气之先者乎则夫尽友恭以奉甘旨睦家庭以给公上子孙视效罔替厥心祖孙相继百年如一日萃春风和气于一堂之上余有以知汪氏之未艾也况等而上之者乎士明以记请余嘉其孝友得其道名堂得其实且幸其符泰运之开而得气之先也故为记诸壁以示训于其子若孙俾蒙祖父之荫享承平之福而知所自耳堂居休邑之东市洪武丁巳孟夏旣望朱陈村民朱同书于爱日轩

　　○说

　　贞白轩说

　　遂阳碧川道人宗老氏学而尤工诗画书札自扁其轩居曰贞白新安朱同读儒书而亦溺志于是三者是为学不同而所好则同故为之说以谂之其辞曰圣人作易内卦与不变者皆曰贞贞者四德之一先儒所谓正而固者也白者五色之一圣人以之比于自洁则所谓涅而不缁者也贞之义于是为冬冬之属水其色黒斯一说也至洛书九数之一则已白矣古先埀教若忠贞贞洁洁固白之异名也然则贞其正固于所当守之位而白则修洁于其所当饬之行欤素位而行斯可谓之贞江汉以濯斯无愧于白矣此吾儒之说也老氏之学有曰王侯得一以为天下贞一即其所谓万物之母者也其说以事为之末为非道而以反本还原为宗其反观内视复命归根者即所谓贞者欤其知雄守雌即太白若辱之谓也若然则贞者固其分内事而白乃其所不自居者岂非谓进德修业何必涅而不缁深藏自晦何必自彰其洁乎碧川以是名轩其本于君家之教耶抑亦有得吾儒之说也若书札诗画之习在吾儒为翫物丧志在君家亦有妨乎为道日损之说均所当戒者故余旣为发二家贞白之义而并以是告之亦以自儆云尔

　　程庭辅二子字说

　　海阳程庭辅翁名其二子长曰和次曰义请字于先子先子为俱字曰徳而别之以孟仲且诺以字说未之作也旃蒙单阏之岁复谓仆曰继述者人子之事也盍措一辞以终子先君子之志仆不敏不敢以斯文自诡然姻娅之密迩契谊之隆笃服过庭之言知名字之义俱莫我若也奚可以不能辞乃为之说曰天理流行付与万物得其全而灵于物者人也拘于禀而不能推者物也人之所以能灵于万物者以能穷理尽性扩而充之以全其所赋者耳圣人作则因义立名为万物凖是故以天赋与言则谓之命以受于天言则谓之性以人所当行言则谓之道以得于心言则谓之徳命也性也道也德也初非有二物也夫人之得于天者未尝不同而人之所受而行之则或有异故徳有大小厚薄逆顺吉凶之不齐焉圣神文武尧德之广运也伊尹之一德所以总其凡皋陶之九德洪范中庸之三德所以详其目仁义礼智斯德之大者矣周官以乡三物教万民曰智仁圣义中和而总之曰六徳独遗于礼以其别于六艺噫德之义其溥矣乎程翁之名其子而先君以是字之者其义不在兹乎应物中节而无乖处事断制而合宜翁之躬行心得所以训于家庭者固不待于人言矣然性命则本其所自出之原而道德则立其所当为之理道犹为众所当行之路而徳则行而有得于吾心之实所谓诚身守约穷理尽性以至于命者独非在徳之一字与然因名而立字因字以求义循名责实为进德修道之助者不有赖于斯文也耶

　　天遂子说

　　盈两间以有生者小而草木禽兽大而圣贤君师总总林林莫非物也之物也旣生乎天地之间矣然能不斲丧夭折以遂其生者何其鲜哉草木之生不啮于牛羊不伐于斧斤不毁于水火以至于合抱连寻者实千百之什一也人之生也幸而不为异物矣然或天于殇或折于暴或蔽于昏愚斯皆天之不遂其生者也今幸而不夭于殇不折于暴不蔽于昏愚则所以遂我者不旣多矣乎然而百年之中老弱疢疾居其半学道行义之日甚有限也古之君子惟自知其若是难得而易失是以夙夜孳孳不敢少怠尽心乎博文约礼之功事亲敬长之道举而措之家国天下之广立天地心生民物命继絶学开太平皆以为吾职分所当为夫如是可谓不负乎天矣茍为不然非甘于自暴自弃者乎友人洪诜积中睦之遂阳人资敏好文其乡先生令以天遂子自号求说于余余虽不获知其所以号之之故然其劝勉之至意有不在兹乎有不在兹乎故特举是为天遂子说

　　率东程显公墓说

　　墓以藏体魄也墓之有说以埀逺也有宋程先生显字允彰号南墩东晋太守元谭公梁将军灵洗之后先生生宋雍熙丙戌幼志于学长授鄱阳令以清节自持士民爱之清声达于遐迩未几解印归思以光大其先业世家黄墩因乱徙避富登祖墓之侧先生复迁黄墩构屋居焉不忘祖也立祠审坑岁时祭祀修谱图重本也立庄由溪剏田五顷备粮役备荒年凡先世所欲为而未举者先生一以为己任也庆厯丁亥十二月十二日戌时疾作遗言嘱子毋坠先业毋违母命毋戾于义让言讫而卒距生丙戌正月十一日午时享年六十有二葬草市竹林头艮山坤向配郑氏贤能内助生雍熙丙戌没庚寅与先生同穴子二长永次求孙男二嗟夫士君子立身天地间其大志有三一曰树功名二曰继先志三曰归全体先生始而出宰克树清声继而归隠建业立祠克光前烈旣而考终明哲保身体受居全三者备而立身之大节完矣此先生之墓所以可书也余与裔孙仁叟雅有旧因次第其说勒石于墓用垂久逺云

　　野航斋说

　　曹君从善壮游江上亦旣有年岁在重光大渊献归新安结庐郡城扁曰野航诸乡先辈雄文叠出所以发挥之者亦云伙矣而犹征言于余余以比遭凶祸先子倾背已及二年焦心于伤感之余瘁形于奔驰之际笔砚素习日以荒芜虽黾勉剽窃亦何所发明固辞不获因三复杜少陵诗而悟曰渊哉乎吾从善所以名斋之义非知道者不能也君子之涉世也机愈深则祸愈酷备弥至则患弥多理之必然无足怪者夫舟所以行水而已世之人以小舟不足以涉大川也于是有青雀黄龙之舳连云蔽日之帆备之之道亦云周矣然而济江湖经巨浸而猝遇风涛之变几何不葬身于蛟鱼之腹其幸而得免则往往号呼神明而求全于万死之滨者何可胜数今则秋水纔深四五尺而驾恰受两三人之野航以游乎白沙翠竹之村风涛所不能惊鱼龙所不能害怡神风景适趣诗篇视向之心惊目怵于艅艎巨舰者为何如哉从善之习乎此者旧矣夫是以归休之构安于容膝而无羡乎彼者与圣人之训固以先觉为贤而尤以逆亿为戒虚舟之触人不之怒荜门露居盗不之顾而重闗坚闭者多不自保然则无仁义之施而徒劳心于预备者果何益哉虽然抑有说焉不可不为从善告也操舟于水水之逆顺忘于水者得之人之居世世之利害忘于世者见之夫惟其忘之也故舴艋不足小巨舰不足大游心乎物表措身乎太初而不以身与乎兴废存亡之变为能得之然则满其欲于舸舰之大者适足为覆亡之机放其志于野航之小者亦未足以语至道之妙若内外两忘行所无事大行不加穷居不损者其惟圣人乎此吾虽以从善之敏固不敢不告而纳诸圣贤之域也谨书是于巻尾以复焉

　　○铭

　　唯斋铭【并序】

　　会稽杜君贯道扁其燕居之所曰唯斋人或疑之曰圣人一贯之言曽子子贡咸获闻之独曽子能洞达无疑而唯子贡则犹未也今君字贯道而以唯名斋则已能端木氏之所不能者耶新安朱同应之曰子亦知夫子之告二子者有异同与告端木氏之一以贯之者贯夫所学之理也其告曽氏者贯夫道也子贡多学能识以为圣人亦犹是也故夫子问而启之曽子所守者约躬行实践固将悟夫万殊之原于一本矣故夫子以是告之而即应之曰唯天之生物各因其材而笃焉圣人非有所偏也三千之徒参以鲁得堂堂之张侃侃之赐虽各有所长也道统之传曽氏独得其宗然则后之学圣人者舍曽子将奚师杜君之字贯道而以唯名斋夫何疑之有旣以释或人之疑杜君请铭之座右乃为之铭曰
　　昔在宣圣学徒三千曽氏之鲁独得其传实践躬行反求之已一贯之道无疑而唯柴愚师辟赐也多言去道愈逺各得其偏颜氏之子未达一间如有所立几于一贯贯道其字以唯名斋曾子是师学圣之阶散为万事归则一理列圣相传如斯而已燕居有所几浄窻明敢告君子听我斋铭

　　平率斋铭

　　汉东胡公明善守新安扁其斋居曰平率命郡民朱同铭之同维公以文学政事徧歴朝着而守是邦所以名斋之义宜有深旨而同见闻寡陋学识疎庸岂足以发明公之藴奥而揭诸座谨述其义于左而铭之以质于公按平字之义于六书无所考先儒往往以平衡平准为训其见于经传者如平章百姓称物平施之类是也率字为大索之象形上下两端象所用绞率者中象索两旁象麻枲之余因为率带藻率之率又借为率循率领率略之义率循如率循大卞率德改行之类是也同以为凡物得其平则明物之平莫平于水为凖者取则焉惟其平也故凡鉴于水者妍媸巨细各肖其状而无毫髪之遗一有微风草芥之动其平则不能明矣而况狂澜急濑不平之甚者乎不独水然也木石骨角之适于用者切磋琢磨之工至则莫不皆明庆封之车可鉴平之至也镜之明也微有凹凸之不平则物之来鉴者莫不喎斜丑异而不得其形之似况不平之甚至于颠倒于中者乎人心亦然人受天地之中以生万理咸备率之而行谓之道惟其声色臭味四肢百骸之欲交于前而动于中故不得其平而邪正是非颠倒错乱不能明而不知所以率矣圣人作则定之以中正仁义静养于未应物之先省察于将应物之际是皆切磋琢磨之功所以去不平而致其平者也是以此心之明如水与鉴上下四方今来古往万理莫不具于我夫然后泛应曲当始能平其心率是性以率物矣圣经贤传之旨内圣外王之学未有能加于此也公以是名斋则日用之间所以治民者可知矣呜呼岂独治一郡之道哉又岂一行一事之沾沾者所可同日语哉若夫以平易率略为公名斋之义者固不足以知公也铭曰
　　维皇上帝降衷下民得之以生为我天君物我相形纯一以散不平于中是非错乱圣神设教以致其平涵养省察率性而行惟平故明惟明能率水镜之空万里攸出明明我侯治心以平平心率物因物赋形琴堂之严万事咸理孰知其由乃本于是燕居闲闲有洞斯轩鉴兹斋铭政教之原

　　○跋

　　书先子临晦庵夫子书尊德性斋铭后赠曹子纯

　　右考亭朱夫子为程允夫书斋铭一纸先子所临玄黓困敦之冬余友曹子纯解馆告归因以是贻之而书其所以然于左呜呼此吾晦庵之精义而先子之手笔也余奚敢轻以畀人哉先子以斯道授人者葢不为不多而禀资英敏超迈颕悟者亦不少矣晚岁始遇子纯子纯貌质而言讷内明而外晦人视之鲁者也至其隆师亲友之诚好学践履之笃则有非他人所能及者是以先子甚喜得人于暮年而惓惓期其底于成也业未卒道未传而先子已捐馆矣仆虽不敏奚可不推原过庭遗训为子纯终告乎列圣传心宣尼集厥大成三千之徒参以鲁得子思中庸之书原乎曽子其曰尊德性致广大极髙明者存心之要而道问学尽精微道中庸者致知力行之事也濓洛之学至吾考亭而集厥大成搜寻疏剔会元统宗几无余藴然其智知仁行勇强之说与夫知及仁守期月之守颜子服膺者不能脗合诸如此类虽矫时弊而于经文本旨不能无遗憾焉此陆氏之论所以不能同归而先子每为之长太息也此扁此铭发明藴奥启迪后人者尚复奚加使子静复生亦当敛衽先子所以临摹传久之意夫岂徒以笔墨畦径之故而仆以是授子纯而期待之者亦岂以为常情琼琚之报也哉

　　书周彦名先生遗后録后

　　右同郡彦名周先生所撰遗后録一巻周氏始居海宁之周村其祖曰宣义公者迁居郡城之南今已八世家学渊源之懿诗书手泽之传悉毁于兵先生以身老子幼惧后之人无以知祖宗积累之勤而笃孝思追慕守成之本乃纪其上祖仪刑服御遗文片纸辑以成编又取姻家明德金公遗墨附其后以授子婿金汝恭以致其子先子旣终之二年玄黓困敦相月先生力疾致奠间以是编示仆曰盍为我一言仆因伏读再四掩巻太息曰先生之用心其深矣乎祖父之于子孙精神之融会一气之贯通虽百世犹一朝者惟相传以心而已然心者存乎中者也发而为言动语黙衣冠仪表文辞之传札翰之着俱此心之用见于外者也为子若孙者不于是致意焉亦何由见迹而知心哉先生甘贫苦学躬行实践人孰不知视世之事末技以衒众自欺者相去万万是固非徒有得乎祖宗之心亦真有以见圣贤之心矣昔欧阳文忠之尊人惟以心之厚于仁而知其必有后先生以身承家世之逺而访求遗文片纸于反复坏烂之余以传不朽则后之发轫于久积之余显扬厥祖而知其来之有自者不有赖于是编之存乎斯先生之所以用心而深望于后裔者是月既望朱同书

　　跋程洺水为范甥可起字说后

　　范为休宁望族世居邑南曰博村宋故翰林学士洺水程先生实讳震之舅洺水先生葬其姊而抚其甥因为之卜居焉故范氏之居汊口自可起始其世孙曰准字平仲与余生同年学同业交同心洪武十三年冬余由郡庠授天官员外明年季春平仲知呉堡县事别于秦淮客邸因以此巻示余俾识其概于左则平仲推尊祖敬宗之意于其所自出者可为盛矣然则推是心以仁其民爱其物符前人期待之深意而寿其诗书之传者不有望于吾平仲也耶洪武十四年辛酉春三月望前四日里生朱同拜手

　　书书钱舜举画后

　　昔人评书法有所谓龙游天表虎踞溪旁者言其势其曰劲弩欲张鐡柱将立者言其雄其曰骏马青山醉眠芳草者言其韵其曰美女挿花增益得所者言其媚斯评书也而余以之评画画之与书非二道也然书之为道性情则存乎八法义理则原乎六书昔之习书者未必不本乎此无他术也而善书者固不得不同而亦不能不异犹耳目口鼻人之所同而状貌之殊则万有不齐也画则取乎象形而已而指腕之法则有出乎象形之表者故有儿童观形似之说虽然徒取乎形似者固不足言画矣一从事乎书法而不屑乎形似者于画亦何取哉斯不可以偏废也呉兴钱舜举之于画精巧工致妙于形似其书法之媚者与笔法所自本乎小李将军木石遒劲虽未之及而人物居室舟车服御之精巧殆可颉颃居呉兴三絶之一其以是与且其折枝啼鸟翠袖天寒别有一种娇态又非他人所能及者禅家有五眼观是画者又别具一眼不可以没骨律之也缪君仲礼得是画于解绶之时因忆呉兴旧游且有感于其诗有所谓莫言倦客多牢落正是诗人觅句时之语欲得能言之士相与咏歌之而求余书其说于巻首然则仲礼之有取于是者岂徒以其媚而已哉故不复辞而书此以告观者

　　跋钓隠诗巻尾

　　严陵严君德以钓隠自号诸公于序若诗歌发明之者旣已伙矣而犹征言于不敏之仆仆以为公有得于家学之传而仿乎鼻祖之为者人孰不知而其时事则有大不侔者横足加帝腹动星象谓居今而有是事乎无是事而效其名孰曰可虽然斯皆其迹而非其心也独不见夫水乎水之性惟趋下而已矣澄则渊激则波万变而不可测者夫岂水之性哉所遇之地然也方子陵之钓于富春岂有待于光武之召故为是以沽名哉不以外境动其中而已今均德之以是自号者其亦真有得乎鼻祖之心而不于其迹者与斯固鲁人之学栁下惠者故特表而出是说以归焉

　　覆瓿集巻六

　　●钦定四库全书

　　覆瓿集巻七

　　（明）朱同 撰

　　○赋

　　云赋

　　客有指白云而问于主人者曰山泽之隈沧海之湫滃然而升气虚以浮不足而行非蛇而风与水为偕匪蛟匪龙油然而兴伊谁蒸之沛然而雨伊谁注之御空而游谁其负之卷海而翻谁其怒之八表同昏谁其屯之一色晴昊又谁扫之乗风而驰姬满之八骏不能追也凝然而止刘秀之六军不能拟也填山隘谷风雨凄凄当是时也大块一气不知端倪恍然霁止干呈坤露于斯时也鳯翥鸾翔竒峯罗布映日而霞孰染其丹凝寒而霰孰结其九变化俄顷不知其端若是者悬河之口长虹之笔不得而殚也子盍为我言之主人笑而应之曰子独不见夫水乎一泓之少一勺之多澄之为镜挠之为波渇者思饮垢者思涤渊之而清激之而白是岂足以尽夫水之迹哉迨夫天池之茫洋北溟之浩荡浸日月而不以为深载山岳而不以为广鹍鹏之所不至而舟楫之所不向百川注之而不溢尾闾泄之而不竭飓风振之而不揺太阳沸之而不热是以穷天地亘万古而不能磨灭者也而云实祖之子又不见夫风乎薫然南来百卉斯茂凄其西至悉斯以皱大王斯民有雌有雄觱发畅和有春有冬若是者岂足以尽夫风哉尔乃细入无内大充无垠吸之而寒嘘之而温蓬然而起驰乎八极寂然而止不见其迹御冦之所御大鹏之所搏泠然而往倐然而还是其浩然而充乎两间者也而云实乘之且夫太阳之精其亘千里纬天而行周而成岁一北一南一寒一暑岁月日时由兹以起万物之生成二气之降升咸由于是尔乃入昧谷沦幽都载大地于一周出扶桑之东隅蒸水气而上征浮沆瀣于太虚此云之所以出渤澥起山谷而升天衢也请观夫五岳之巅四渎之濆水无日而不降云无旦而不兴恍惚变化纠错纷纭果孰宰而孰君之耶其有济于人也则为祥为庆时雨甘霖其有害于人也则为蔽为瘴曰灾曰淫而云亦何尝容心哉言未旣客矍然而起长跪而谢曰往者徒覩其形未究其理子发吾蒙至矣尽矣主人曰未也请为子歌之歌曰
　　水为父兮风为马太阳蒸兮九之野出大壑兮浮苍天沛然而降兮油然而升去不知所归兮来不知所为倏而合兮忽而离乘吾车兮髙翔驾白螭兮骖凤凰丰隆先驱兮应龙驭与尔游兮帝之乡

　　琴书乐趣为汪士素赋

　　若有人兮结茅屋昔城郭兮今林麓味往古之遗书兮奏瑶琴之雅曲耽二者以成趣兮判自处乎幽独昔彭泽之归来兮尚乐之以消忧何时俗之沉溺兮欲舍此而他求谓古学其不利于今之人兮谓操瑟其不可以干于王侯独伥伥其奚之兮甘老死而无尤鹤鸣兮好音和之兮素琴尧舜禹兮传心熟视兮微吟皇天启乎圣明兮则将歌南风以陶斯民致吾君于汤武兮援伊周以为邻虎豹九闗其不可以径度兮固将乐二者而终身仰白云兮苍苍俯清溪兮齿齿祖宣尼以为师结伯牙以为友四牡兮騑騑六辔兮耳耳驾言往兮松之罗求若人兮汪之子

　　送杨汝翼携家临濠侍亲【父为徽府经歴已而临濠屯田】

　　送美人兮溪浒水渐渐兮石龉龉秋霜染兮丹枫风萧萧兮木叶下栢为舟兮桂橹帆扬兮棹举浮钱塘兮过姑苏横大江兮入淮浦子就养兮从父父躬耕兮恋主孰敢怀兮故都何所莫非兮王土淮之山兮楚之水禾黍油油兮鱼唯唯望暮云兮思君倚衡门兮愁余

　　悼女赋

　　珠零兮璧毁海气空兮月光曙鞠育劬劳兮五龄今忽归兮何所玉为容兮清楚中聪慧兮便言语夫人兮痘疹汝独罹兮荼苦昔不离兮母旁今胡为兮荒土谁抱养兮谁怜空荒烟兮宿莽风凄凄兮夜深雨寒蛩鸣兮哭山鬼露漫漫兮不可以久处饮汝兮食汝有湛兮清酤髙堂寂兮无人持汝归兮慰王母出不复余送兮归不复余迎目不见汝容兮耳不闻汝声回空房兮太息有浪浪兮泪零俯视兮几筵恍见汝兮目前仰视兮苍天天苍苍兮茫然均覆帱兮万物胡于汝兮独偏彼旣苗而不秀今始感夫圣玄岂余身之尤愆祸逮汝兮九泉致汝夭兮实由我复奚怨兮奚言重曰娟好静秀性仁孝兮弄笔诵诗不烦教兮嬉戱膝下语声清兮北堂恃汝以慰情兮鞠育训诲期永久兮天步孔难独罹此咎兮音容目前日以往兮捕影追风空劳想兮汝母悲深涕交颐兮魂而有知慎勿离兮重闱白发中心怅兮应门何人望汝归养兮

　　云麓书隐赋送休簿何士明归鄂州【并序】

　　士明世儒先仕江西之陈后归本朝与令同罹宪网令素贪婪惧自经死按者知簿无辜欲令重易押字以自免不可后蒙恩释还乡里其操守类如此纯乎儒者可尚也
　　维蒲圻之迭秀兮繄何君之故居佩祖考之遗训兮咏圣贤之诗书固与时其相忘兮聊自乐于樵渔抱器而深藏兮岂炫玉而求售慨斯世之莫余释兮勉宦游乎江之右弃薜萝而束带兮岂余心之所欢庶洁己以尽诚兮求余心之所安王事丛于一身兮纷总总其如麻顾斯民之凋瘵兮岂鞭扑之能加巨浪掀于溟渤兮渺四望其茫茫欲凌波而径度兮谓一苇而可航念趋利而避患兮非祖父之诲也宁济人以自危兮虽颠隮而莫之悔也不以存亡易其心兮固同僚之义也或由此而南辕兮实余初之志也时矫首而西望兮云麓邈其悠悠榛棘莽乎故居兮狐兎交于荒丘感春秋之霜露兮垄墓隳其谁修写梦思于画图兮反归路而无由忽皇恩之浩荡兮纵去留于简书非圣人之解网兮虽振羽其焉如弃青紫于浮云兮羌旣反吾初服愿耕读以卒岁兮遵祖考之遗则白云归于故麓兮本出岫之无心松菊郁乎三径兮尚不改其清阴维携书以归隠兮固予心之所喜顾去位而西还兮非邑民之所愿国用不可以不供兮空杼柚而无穷婴儿号于中路兮失慈母其焉从矧藐焉之小子兮每听话于襟期乃一旦而逺离兮孰能置而弗悲虽同处于两间兮邈后会之无涯愿努力于明德兮庶以慰夫人之去思

　　○书

　　达李同知书

　　伏蒙阁下不以愚昧遐弃猥赐召命窃以下车以来不敢以无公事造谒今承严命敢不趋奉约束及昨获瞻颜范承辞色然后获知所以下召之故敢以书达之籖史道其肺肝唯阁下埀察焉同闻学者所以致用也然用之差级必先由身及家然后可举而措之耳未有无形而影无源而流者也同无似自幼至长承过庭之训奉师友之规凡所以为学者未尝不以致用为先以践履为切今闻朝廷取士自揆有不可不出者四有不可即出者一致君泽民显扬父母为学之分内事一也方今圣君励精为治思贤如渇一得之愚不于此时献其芹曝以效尺寸之长尚奚俟乎二也孔席不暖墨突不黔怀土求安圣有明戒三也况比年以来海内多士搜隠扬陋殆无孑遗而同也能独野处以求自逸乎四也斯四者俱不可不出者也然小人有母今年七十有一老病交加卒无宁日前年衰绖膺召虽获终丧之请然往还不越两月而倚门恸哭竟至目盲至今饮食起居不能离侧旣无子息以慰目前又乏兄弟以代定省若复逺出难必归期则菽水之养托之何人忧念之深必至不救学为忠孝反累及亲亦何面目立人世乎是以每念及此摧裂衷肠而不知清涕之交颐也斯所不可即出者也今阁下奉朝命选良才将期得人以裨圣治若同弃亲不顾受命即行则天地所不覆载王法所不容诛者也阁下亦何取焉倘辱察四不可不出之势必不久居念其一不可即出之情少延岁月俾得奉母以终天年则陈力就列实所当为虽捐躯糜首以报圣君亦所不惮且阁下临民守土民之父母也而同叨居治下获被政化子孙也岂有父母而不怜其子孙者乎是以不遑俟命而先以书言焉伏惟恕冒昩之罪鉴迫切之诚而曲从其请则风化所闗岂同之私幸而已哉无任恳祷之至不宣

　　达张太守书

　　同闻古人有言士为知己者用又曰士诎于不知己而伸于知己同自顾学浅才疎无庸斯世伏蒙阁下不以其不肖而猥赐召命厕之文学之末处以郡庠之任而责其成功之实斯岂同所敢当然谓之不知己不可也同敢不竭驽钝披一得之愚以为知己报乎虽然欲尽忠于所报而不得伸其素志使其志之不获伸而能责其报者均未之有也是故谨以尺书布腹心于下执事惟阁下埀察焉夫学校乃风化之本政教之源礼乐之所由生人才之所自出职卑而道则尊秩轻而任则重此古之圣君贤相未尝不致慎于此也三代以上君即师也政即教也礼义所以导之于未形之前而法令则绳之于己见之后二者相须以成治道不可得而偏废也周官宾兴之序读法之文概可知矣秦汉以降教不如古士方从事于学则惟侈乎记诵辞章之习及登仕版则惟务乎簿书期会之规所学所行判为二道于是所谓学者遂视为太平美观之虚文而为儒者亦多妄自菲薄而茫不知经世之义以致武人俗吏直指为迂阔于事而无预乎斯世治怱污隆之故者夫岂其本然哉方今圣天子以神圣英武之资建不世非常之业深鉴屡朝之弊而欲复乎三代之隆塾庠序学棊布宇内其于为学之规则必本之以德而肄之以六艺人才期于是焉出隆平期于是焉基扫却虚文求归实效非斯世斯人之大幸乎阁下体朝廷之意下车以来拳拳以学校之未立人才之未得无以裨补乎圣化而报称乎上意是虑乃过聴舆言而委之同同虽不敏佩先圣之言服先人之训而所为学者未尝不以德行为本经世为业亦未尝敢以山林为髙词章为华也况遭昌运岂不思自奋勉以答圣朝而报所知乎窃尝谓任人者将必责其功之成于终而任于人者尤必谨其纲之立于始阁下之于同也必责其成而同也岂容不谨于其始耶古之圣君贤相倚托以成事功者必畧繁文之细去嫌疑之迹通上下之情肝胆相照然后事功可立而成效可期茍徇案牍之常处嫌疑之地尊卑隔越欲行次且将语嗫嚅而欲责其功之成者未之有也是以不得不以其一见之愚为阁下告焉夫纲不患不立而患守之不能固事不患不知而患言之不能从立事必先于正名成功则由乎实践同也母服未终而预领其职则不正其身何以正人将姑往来其间而讲明其设施之方则不居其位不谋其政况非躬行实践何以致事功之成是故欲速不达为政之经也阁下幸寛其岁月俾终其丧然后请命于铨衡正其名而以督其事躬行实践以先之诱掖渐摩以导之信赏必罚以齐之畧其繁文去其嫌疑然后期以岁月而责其成效同敢不策驽骀竭志虑以承阁下付托之重而答朝廷教养之意哉尝见易合者必易离轻奉承于其始者未必成事功于其终是以不避呵谴而献其衷曲惟阁下实原谅之干冒崇严毋任悚栗之至不宣

　　○传

　　孙上舍元京传

　　孙上舍嵩字符京崊山人状貌怪竒趣尚幽洁以荐入太学宋亡归隠海宁山中自号艮山示不复仕杜门赋咏凄断沦絶以寄其没世无涯之悲时婺源有制干许月卿先生者亦宋进士宋亡归隠制齐衰服之以居月卿婿江凯及婺源人汪炎昶皆絶意当世俱从嵩游其诗悲壮激烈读者可知其为人方回得嵩诗叹曰持此以见朱文公可无愧矣嵩弟岩字次皋亦以诗名

　　○墓志铭

　　皇甫氏五世墓志铭

　　圣朝有天下之四年悉取海内儒士以选任之时皇甫遵道擢宰徽之歙县公之为治也严以律己寛以待物不立异以矫时不逆情以干誉而至诚恻怛久而相孚民固知其非有得于忠厚之风世德之懿或不能也阏逢摄提格状其祖父家世以告朱同曰仆平阳郡人也祖宗以来皆潜徳弗仕惟以诗书忠孝之道训其子若孙仆不敏忝兹百里之寄凡所以治民律己者皆守先诫不敢怠今秩将满钦惟圣天子以孝治天下许诸有职者得暂归省亲戚扫丘墓仆将请告归重念先世皆厚积而不发栽培涵濡以至于某今不能发扬先德以暴白于后某之罪也且东西南北之人不可以弗识圣有明训今欲立石墓前歴叙始祖暨髙曾祖考以告后人庶不就冺没以少逭其责而尽人子之心子肯为仆志之乎同惟欧阳公泷冈之表昭曜千古与宇宙而不朽要其心惟推原世德之所自以告后人报本反始之一诚而已今公有命余何敢辞谨志其槩而铭之始祖讳某配某氏髙祖讳某配某氏曾祖考俱讳某配某氏世为平阳民昭穆以序俱墓于某地铭曰
　　厚其积博其施啬厥躬昌后裔平阳之原昭穆惟序刻石发潜以告来者

　　○祭文

　　生日祭先考文

　　呜呼哀哉去年是日亲友来贺同妄欲先考权开四官之戒以尽一日之欢不可曰吾所以戒者正为此耳且曰此事惟具庆者可为汝辈好为之此后无我则不忍为矣呜呼孰谓今年果不见乎先考终身劳瘁见子甚迟旣而有子甚喜所以托子者甚重而期子者甚逺尝谓同曰吾髙祖而下承继宗祀者惟汝一身而已可不重欤每生辰必设奠悲泣曰吾生时亲族邻里莫不忻忭鼓舞来庆汝祖曰祖宗累世以来厚积而不食其报是子必能显父母报乡邦者今有此志而未能尽行负亲族闾里之望汝生时之喜亦犹是也吾不及为者汝能继之以不负祖宗以来期待之意则吾之志遂矣呜呼孰知儿之不肖其能胜此任之重且逺耶先考平日孜孜汲汲于圣贤之学旁而于释老百家之书莫不究其奥而钩其玄竭力研穷日不暇给议论折衷一归于正尝曰释氏以生死为一大事凡其修为惟求脱此而已犹有为而为者吾圣人之学则不然夭寿不贰修身以俟生顺死安行所无事又曰人物之生旣有形质之拘则有物我之间纷然万殊由兹以起死生去来之感无形质则无所拘于彼此无所在也无所之也而无不在也无不之也无所见也无所闻也而无不见也无不闻也晚岁涉世之艰见有得死于家者曰此时而获此死幸矣迨夫去冬之疾曰吾元气消尽几不能支然所赖者药力可扶耳今年秋不得令肝木不受制而盛行以克脾土故不能饮食四肢无所仰而消瘦金不能生水故一冬无雨而有嗽上气疾不独此也秋不收则冬无以藏冬不藏则春何以生不以此时急补肺金而生肾水以为之本则来春必有痟首疾愈不可救今药一至吾有生矣每痰涎上攻曰凡汝辈无恐此天时也但得一雨吾病解矣呜呼雨则降矣而不得早救痰涎之攻药则服矣而不得早扶元气之衰岂自知其不可救故为是以寛子女之忧耶将真不自知其不可救药也岂其厌处人间世洁身而独去耶将修身以俟而无容心于修短也所谓形质则坏矣其本真之不可坏者果无所在而无不在耶无所之而无不之耶无所见闻而无不见闻耶所谓生顺死安者果有以证平生之道学耶果有以证平生之行业耶精诚之感通魂梦之交接曾不知其果有果无也呜呼哀哉昊天罔极难报劬劳一奠告哀庶几来飨

　　卒哭祭先考文

　　呜呼哀哉流光迅速节序变迁卒哭在临重増崩溃按礼三月而葬今不能遵者泥乎葬书阴阳拘忌之说此固先考平生之所留心者不能破其惑也呜呼哀哉先考于圣贤之学考六经之源味词章之旨以得圣贤之心究歴代之政以尽经纶之用舍浮靡之习以救斯世之弊日不暇给以终天年其于立身之道博学以待时安贫以养志奉先以尽孝献纳以尽忠恤闾里以尽仁亷取与以尽义自奉薄而待人厚励志苦而律己严呜呼若先考诚不负天地之所生诚不负圣贤之所成诚不负斯世诚不负斯时者矣奔驰于晚岁刻苦于余年而不得受子女安闲之养虽先考之素志厚其施而不望其报所以期待后人者如此在子女之悲则何时而已耶经籍在笥孙子在堂日丽风和宛然去岁而亲之音容则不可复见矣呜呼哀哉继志述事千绪万端思报劬劳昊天罔极日月有限哀慕无穷尚鉴微忱歆兹一酬

　　小祥祭先考文

　　呜呼哀哉日月不居奄至小祥追思去年五内崩裂儒见其生谓之中处释老之蔽曰浮曰寓自中处言思求尽职视之如寓求超变灭此先考平日之雅言也先考之生斯世也探万化之原以达性命之道究制作之始以尽名言之义发前贤所未发通百氏所未通一以贯之几无遗蕴著书立言埀教万世虽位未得尽行其志学未得尽明于时然而究所修为可谓能尽中处之职矣庄老之自然释氏之寂灭区分彚别索隠钩玄原始要终渊澄洞澈而不身入其中是葢优为之而有不屑者也于戏先考之生旣无负于中处矣而其逝也虽不求释老之超灭宁与体魄俱腐乎大中至正之道不以生而存不随死而灭符同乎元气槖钥乎阴阳贯通乎四时而主宰乎万物者前后圣贤同一理也同一心也会人物于一身通古今于一息何前后彼此之间之有独子女之悲终天罔极者鞠育之恩深创业之事剧埀老奔驰而定省之道缺律身俭薄而甘旨之养疎付托之重而力不任继述之繁而志不逮泛苇筏于溟渤望津涘其尚遥不知何日得副其责望之意以慰九亰之心也呜呼痛哉日月若隙抚节増悲馔酒陈前庶几来格

　　祭叔父东父文

　　呜呼哀哉先叔父之生也承祖父之余庥值斯世之隆平诵诗书之格言继道脉于家声扩旧业而充之新堂构于轩楹其于棠棣之间孝友着誉或可比伦于明道之于正叔东坡之于栾城矣夫何天步艰难否泰相仍子旣没于王事室复毁于燹兵侨寓流离孑孑惸惸念兄弟之异地日相见而未能埀老东西情伤涕零此先考所以抱无涯之恨于终生也幸有女之若男庶相依于余龄虽东床之获耦长仆仆以遐征念宗祀之畴依惟倚托乎诸甥鄙姑息之细人苦训诲之叮咛所以期待而责望之者岂徒尽子女之情而已呜呼哀哉犹子不肖咎不自灭二亲相继而背倾负罔极之深恩顾只影之伶仃所以承付托之重继先世之逺而不絶如线者固梦骇而魂惊也传家有子尚呱呱于襁褓立身未定犹闇闇于修程恒驰骛乎东西每焦思而劳形梦家林之遥遥慨霜露之先茔奈何身为事役累数月而一行其于缺孝养之道愧犹子之谊而抱终天之恨者何时而可平耶呜呼哀哉客岁之夏忽叔母之先逝老景何堪挥涕伤情幸得人以奉朝夕冀暮岁之康宁岂谓今春一见遂为永诀而竟隔于幽明乎归藏之地旣以违于先志实以僻逺孤露匪徒惮乎途程今兹之卜旣叔母之伊迩而犹得乎佳城庶可以托体而妥灵于斯土也呜呼哀哉身后之事春首固已言之矣使同而有二男耶则将继于先兄而叔父是承使同而止于一子耶则必奉二世之主而同祀于家庭此同之所以遵先考遗命而报叔父之德亦以尽区区之情而已苍天茫茫丹旐亭亭一酹告哀尚鉴斯诚

　　覆瓿集巻七

　　●钦定四库全书

　　覆瓿集巻八

　　（明）朱同 撰

　　○附録

　　唐仲实赠朝京诗序

　　士有当世不相知异世而相慕者如沈诸梁不知夫子陈莹中不知程子所谓当世不相知者也如司马相如慕蔺相如字曰相如陶渊明慕诸葛孔明名曰元亮字曰渊明所谓异世而相慕者也黄鲁直苏子瞻俱起于宋神宗朝子瞻西蜀人鲁直江西人生旣相同居则相近当时鲁直与晁无咎张文潜秦少游谓之苏门四学士鲁直犹未知名子瞻尝曰读鲁直诗若食海错多则致疾尚若不满意者及鲁直古风一首投见而曰江南有佳实托根桃李场深相慕悦子瞻以托物比喻得三百篇体制教授朱大同训导吕德昭生同里又同学年相若道相似出则同出归则同归衔杯朝饮挑灯夜读大同种竹数十个题曰翠雨轩徳昭亦题其亭曰苍雪其同门合志有类此哉今大同朝京德昭赋古风二首以松比大同以兔丝自喻美其行而慨已之失所附也后有作者宜采而录之故为文以弁其篇端云洪武庚申日南至同里唐仲实叙

　　吕德昭赠朝京古风二首【歙人名旭】

　　长松何青青蟠根据陵阜昂霄直干修覆日凉阴厚坚贞氷雪姿岁晏色逾秀风声闻九天汹汹波浪吼兎丝乃小草托根相依负纒绵引蔓长属意在长久明堂需栋梁匠石逺来取陵阜不可留万牛重回首小草徒萋萋畴依以滋茂故土存本根弃捐复何有显居庙廊髙永固金石寿
　　古剑何苍苍年深土华蚀气蚀尘土蒙光与斗牛射旷世无张华望气谁赏识幸逢剑客知殷勤为磨拭淬之以江水砺之以砥石明月悬双环寒冰炯三尺一敷蛟龙吟载挥鬼神泣剑客日相亲提携欲逺适时清不得将匣函挂髙壁用行舍则藏周防慎尔徳神物有变化际遇岂无日

　　孙杰赠朝京诗【休阳人】

　　紫阳山水盘蜿蜒紫阳之裔人中仙文光腾空射牛斗笔阵落纸驱云烟几年典教黉宫里清画弦歌夜经史峩冠继述玉堂人绛帷乐育青衿子闲来兴在山水间时将金碧图岩峦富室豪家俱不与只寄林下诗人看落落才华出天性炯炯精神莹冰镜九天龙耳知姓名一旦鹤书来币聘鳯鸣麟见当明时男子要为天下竒坐使文风振寰海紫阳草树増光辉我生坐映寒窻雪但读父书叹才拙髙谊早结金兰心清谈几共松萝月君今应召趋蓬莱江天欲雪梅花开眼底斯文少知已长歌满饮玻璃杯玻璃杯酒真珠色可缓离愁壮胷臆行见丰城揭故人烦君道我长相忆【掲君名模字平仲时为翰林学士】

　　俞忠赠朝京诗【岘山人】

　　盛世相催起隠沦先生从此上通津周情孔思能超古晋帖唐诗迥逼真雪拥金陵梅破玉春回采石水生鳞会看曙色趋朝早命服煌煌照眼新

　　马则赠朝京诗【星源人】

　　凤哕哕鸣朝阳声和五音协色绚五采彰翔览徳辉九千仞一出象表明时祥
　　麟振振性孔仁四海治化洽一出休祥臻圣代昭明见林薮淳风浩浩明时祯

　　曹■〈兴上〈泛，去氵〉下〉赠朝京诗【歙人】

　　晓日光照渐江滨江滨喜见梅花新折梅赠别知心人知心人作玉堂客得句还忆山中春

　　汪和赠朝京诗【休宁人】

　　初月楼前梅正香青云路上趣行装职依化日黄金阙继述清风白玉堂贤俊满朝虞稷契文章鸣世汉班扬先生从此班鹓鹭治世咸争覩鳯凰

　　范平仲书云溪归隠图后【名凖】

　　余与朱君大同程君伯静生同岁大同最长伯静次之余最少自幼多鞠外家与伯静孩提嬉戏不啻同气七岁时舅氏延前翰林学士枫林朱先生于家塾而大同侍其尊父来同砚席明年先生由乡贡赴春官越三年己丑先生又来教云溪明年先生官池阳余与伯静受业东山精舍又二年壬辰江淮兵起郡邑为墟先生亦自池阳归余与伯静束书避地石门山中肄业涉三载岁乙未又侍先生客珰溪是秋郡邑又复骚动遂逃难骇散而诗书之业荒矣又三年戊戌先生召余授徒石门曹氏与大同讲学于家一岁之间灯火之聨诗酒之聚此幸殆未始有也自时厥后户门征役之供衣食俯仰之给岁无宁日而大同则明家学以底于成然三人者虽相去有逺迩相见有疎数而此心之同斯道之契则未始有间也大同旣优于学而机巧天成故精于书又善绘事凡音律技艺之事皆能谙焉尝相谓曰吾侪自幼相处至今埀四十年此后聚散未可知也容绘图作文以纪实庶使后来者知世契之有自也未果而余游闽矣越二年归访大同于石门相与谈论往昔感慨咨嗟余乃请如旧约大同以余闽归为作云溪归隠之图后四年丁已大同过余云溪上纵观山川之胜乃曰向所作殊不惬意当再写余以古疋纸相授图成而文未暇及也明年春大同举明经典教郡庠余亦以文学见举于有司旣得辞乃就训导县学伯静则以商晦迹江湖间者屡岁越二年庚申有司举原籍人才而余三人先后被召大同任吏部员外郎未几升礼部侍郎伯静知卫辉之胙城余则备员延安之呉堡乃携是巻请大同追补前作而余行速矣于是友人掲平仲为序大同书之舒德介赋之以饯余行又明年以事之京复伸前请大同勤于公事不暇作文乃题絶句以见意明日别去假道访伯静饯余出西门二十里握手恸哭而别后三得胙城书而京国之问无闻焉去年夏友人胡士林复来官绥德能备道故旧之详比秋则闻掲君之丧今春考满由延安入陜则始知吾大同之不幸也呜呼悲夫三月自陜出汴涉河北访胙城而伯静以考最升督府断事矣余意以为此虽不遇而至京必可同邸聨床以尽契阔比至则伯静已获罪被逮欲见而不可得余又以为今虽不可见事久得释终可见也姑待之未几余得除工部主事到任未及月而遭诬不复能自明因诬自诉以冀免而卒罹咎钳缧近五十日而伯静犹未得解葢皆不知其所终也呜呼余与二子相知之真相去之逺相别之久大同已不可复见伯静又不可得见而余亦落陷阱殆非天乎追思畴昔嬉戏之同砚席之共出入相携寝食必偕自幼及壮四十年间终始如一日者岂偶然也哉岂可复得也哉因阅旧箧得是巻恐客中散逸遂述平日交亲之厚与夫聚散去来之不可必祸福倚伏之不可知者于巻末寄归遗弟深源藏于家庶后来之为子孙者有征焉洪武乙丑七月二十五日乙酉休宁范凖书于官署之小轩

　　范平仲贺大同自杭归觅程子尚为嗣诗

　　近闻返棹钱塘日有子螟蛉喜若何虹井千年悭庆泽蜃楼三月溢清波萱花堂北春云暖灯火城南夜雨过衮衮公侯由此兆翰林阴隲在人多
　　其二
　　不须吉梦到熊罴彩服趋庭春昼迟杏倚云边根自固桂花月窟种尤竒膏腴接壤鱼鳞集臭味同芳草木知索饭门东啼正急杜陵空有两男儿

　　平仲贺大同见子

　　去年甫见螟蛉子今日欢传老蚌珠驹出渥洼神采异鳯生丹穴羽毛殊清风桂子秋香绽初月梅花春意敷家学自兹应可绍城南灯火诧韩符

　　张羽赋梅花初月楼赠大同【乌程人太常寺丞】

　　吾闻仙人好楼居乃在阆风之圃玄洲之墟云窻雾阁千仞表青天十二金芙蕖风飙叱驭不可以径度安能跨海骑鲸鱼新安先生列仙儒卜居平生茅未诛晓携青鹿向烟雾一径初入千萦纡桃源忽向眼底见风物但是秦人余五丁何年运斧凿石枢洞户夹立中平舒纷纷过客弗敢翫山君守护烦呵嘘先生结楼万木杪迥若丽谯雄且孤连峯忽断西南隅卷帘看月蛾眉初梅花千树雪不如飞觞醉月弄花影烂然身堕白玉壶亚卿结髪读父书十年住楼山与娱一朝征起青云衢佩玉日向君门趋楼前梅花自开落楼头明月还盈虚南牕孤烛照归梦觉来枕席非吾庐且当致身佐唐虞夔龙岂容混樵渔长干美酒熟可沽梅花如雪覆缘芜神州月色天下殊何用区区怀故都花间卧月红■〈毛瞿〉毺人生花月何处无

　　周孟启题梅花初月赠大同

　　昔公脱畧泉石隈未筑酒楼先种梅梅花髙楼日相映最爱青天初月来青天月出香雾开碧纱绮席无纎埃蚕丛太白古时雪刻此万斛琼瑶堆素蛾行空揽飞镜霓裳照影相徘徊徘徊玉立吟情起砚墨虹光动氷水水部清狂东阁留庾公旷浪南楼喜红椒绿酒金叵罗坐招圭璧更吟哦诗成酒阁众宾醉万事攘攘如公何公从承恩事天子吏部文章五云起殊荣喜秩佐春官益有声名在人耳上林观梅花照天鳯台望月层霄里阑干百尺思故园剩水残山渺千里千里迢遥春梦还梅花初月报平安广平花发未应去更长南枝为挂冠

　　曹倬赠诗国子助教

　　天葩昨夜焕南楼生魄浮云分外幽自是主人得真趣阴阳太极坐中收

　　覆瓿集巻八

　　●覆瓿集跋

　　礼侍公枫林先生子也讳同字大同以外家陈姓号朱陈村民又号紫阳山樵志景仰也公文才武略图绘丹青无所不精时称为三絶洪武中以异材见举备员东宫懿文太子崇重特甚晋礼部侍郎吁遇亦隆矣哉寻以被诬得罪太子救之弗及然非其辜也尝忆族祖平仲公师事枫林先生从隠石门三年后举明经以理学名世汪仁峯先生集拟之胡云峯陈定宇之俦及门之士犹然况家学渊源如先生必无不殚悉要领穷究精微岂其明哲不足以保身而顾罹于祸天耶命耶于先生何尤耶语有之求忠臣于孝子今观集中思慕之篇不一而足数十年如一日所谓五十而慕非与世乌有为孝而不为忠者哉亦足以征先生矣嗣官其子梦祥公朔州守则先生之迹信可白于天下后世而髙皇之心不亦深可亮乎先生为不亡也已檩桑梓末学每勤仰止而欷歔乎往事恨未觏其遗编今岁暮春展拜像下从其后裔求旧迹见画菊题咏及是稿数种文追两汉书逼晋人诗俪盛唐洵所谓三絶者也噫是皆先生之绪余也夫且若尔其它不尤可推哉兹裔孙无垢甫将以遗稿寿之于梓后之慕先生者因其文遡其人必有为之扼腕而三叹又必有为之深信而传述者夫奚俟乎余言特以臆见志其快覩云耳海阳后学范檩谨跋

　　覆瓿集跋 
