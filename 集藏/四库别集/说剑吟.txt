
说劎吟 宋 吕定 撰 
怀古 
我昔游海上，东望三神山。风波几万里，苍茫云霭间。鱼龙自掀舞，天空日月闲。神仙渺无迹，徐福去不还。空余蓬莱阁，千载留人寰。 
追和苏子瞻游峡山寺韵 
山回宝华阁，水遶金锁湾。尘虑顿焉息，于兹开我颜。疏钟日夕动，老僧林下还。天风吹白云，悠悠满松关。归猿有余悲，月冷啸空山。仙人自何来，翱翔八极间。手把玉芙蓉，吟啸锵佩环。歌罢忽飞去，千峰堆翠鬟。 
赴京 
太白楼前雨乍收，画船挝鼓上皇州。肯因离别牵愁思，要把勋名事壮游。千里关河旗带月，一天星斗劎横秋。胸中剩有安边策，此去应当献冕旒。 
奉天门朝贺 
晓日初临万岁山，宝幢华盖列朝班。九重天上来仙乐，五色云中识圣颜。深殿卷帘香雾袅，近臣传制佩声还。嵩呼齐祝恩如海，散作阳和满世间。 
调兵 
年少谈兵胆气豪，折冲千里岂辞劳。旌旗影动秋风肃，鼓角声回夜月高。红锦裁鞍新试马，黄金装带旧悬刀。临征自信军容盛，五色团花绣战袍。 
扈驾 
八月秋高战马肥，观兵郊外振天威。一声凤吹迎鸾驭，五色龙文杂衮衣。剑戟横空金气肃，旌旗映日彩云飞。令严星火诸军奋，直斩单于塞上归。 
班师 
紫塞回銮雪正晴，王师百万拥连营。马嘶大地山河壮，旗掩长空日月明。龙虎台高千嶂耸，凤凰城近五云生。圣颜有喜天心顺，中外欢闻奏凯声。 
登东岳山 
海内名山孰与齐，清风掖我上丹梯。鹏程九万扶摇近，世界三千指顾低。瀑挂天门惊霹雳，雨蒸日观出虹霓。太平会见东风盛，玉简金书焕紫泥。 
雪夜 
漠漠同云徧海涯，晓风寒逼绿窗纱。飞扬鳞甲三千界，妆点楼台百万家。何处妙歌金帐酒，谁人清对玉梅花。便应火鼎融冰水，乌帽笼头自煮茶。 
圣岱岳 
岱宗东望郁嵯峨，万丈仙桥乌外过。秦树千年空老大，汉碑终古不消磨。 夜静乘星斗，石磴春深长薜萝。记得旧游曾载酒，颓然峰顶放长歌[原空二字]。 
望峄山 
极目东山秀色浓，紫香千叶醉芙蓉。题诗 仙人洞，飞佩曾过玉女峰。树老孤桐秋露下，碑残古篆暮云封。何时再醉天门月，卧听清风万壑松[原有空]。 
登彭城楼 
项王台上白云秋，亚父坟前春树稠。山色不随人事改，水声长近戍楼流。空余夜月龙神庙，无复春风燕子楼。楚汉兴亡俱土壤，不须怀古重夷犹。 
戏马台 
据鞍挥指八千兵，昔日中原几战争。追鹿已无秦社稷，逝骓方叹楚歌声。英雄事往人何在，寂寞台空草自生。回首云山青矗矗，黄流依旧遶彭城。 
夜宿甓社湖 
湖光如镜迥无山，耿耿银河路可攀。万象不移天地外，一尘能到水云闲。月明孤屿森楼阁，夜静飞仙过佩环。借问盂城何处是，微微灯火绿杨湾。 
金陵旅夜 
一雨皇都万象明，东风娇转上林莺。火烟亭馆春多少，钟鼓楼台夜几更。枕上故园蝴蝶梦，枝头斜月杜鹃声。银笺欲写长相忆，滚滚江流不尽情。 
过小孤山 
八月灵槎溯海门，翠云台上醉芳樽。峰头楼合相高下，水底鱼龙自吐吞。万古青天留玉柱，五更红日涌金盆。宦游不尽登临兴，欲洗苍苔颂圣恩。 
登翠云台 
一柱中流亦壮哉，分明世上有蓬莱。帘开庐阜层层出，船泛岷山滚滚来。夜冷神龙蟠水府，天青仙佩下瑶台。闲将玉管吹明月，勾引翩翩彩凤回。 
游匡庐山 
欲向匡庐观瀑布，便从彭螽骤楼船。一声长啸来丹壑，千丈飞流下碧天。洞里楼台无岁月，云中鸡犬有神仙。凭谁呼起巢松者，醉拥宫袍对酒眠。 
度大庾岭 
凿破鸿蒙一窍通，至今传说九龄功。天垂瘴雨蛮烟外，路入炎荒火树中。万里关河瞻北极，两行旌旗过南雄。鹧鸪声里端阳近，榕树青青荔子红。 
过峡山寺 
峡江江上峡山寺，落日峰峦翠作堆。云拥半空楼殿出，天然一幅画图开。仙人采药和光洞，释子翻经化乐台。顾我红尘车马客，题诗无暇扫苍苔。 
登越王台 
海上荒台草树平，登临不尽古人情。白云万里怀亲舍，红日中天望帝京。百粤山川秋历落，三层楼阁晚峥嵘。醉来徙倚阑干曲，听彻西风画角声。 
浴日亭 
危亭突兀倚青山，坐对扶桑碧海湾。紫雾欲生龙伯庙，洪涛先涌虎门关。光摇宇宙花生眼，影动阑干酒上颜。遥望蓬莱宫阙小，一轮飞挂碧云间。 
游海珠寺 
何年神物抱珠游，遗向沧浪第一洲。五色化成金世界，六鳌擎出海香楼。文涵蛟室星辰动，影落龙宫日月浮。万古团团天地里，磬声敲出海天秋。 
登广成楼 
三尺龙泉事远游，越王台上望南州。一天雨过千山晓，万里风来五月秋。江郭楼台蛮国市，海门烟日蜃家舟。临戎不有安边策，应媿常何蔫马周。 
谒金华寺六祖法堂 
坐阅人间几百年，双趺浑似后来禅。空空明镜台前地，寂寂红尘境外天。风动法林从虎过，云生咒钵解龙眠。至今月到层楼上，应共祥光午夜圆。 

雁山吟说剑吟跋 
朱述之开有益斋旧抄六宋人集，有雁山吟说剑吟各一卷，撰者皆为新昌吕氏。向疑为江西之新昌，胡瘦篁侍御甫修新昌县盐乘，乃云本邑宋代实无此二人，殆为浙之新昌矣。声之、仲安，除本集后附识语略具梗概，别无征考。雁山吟以清隽胜，如食哀梨，如把并翦，诗境恍忽。似之声之曾师事陈傅良，以时考之，乃宁宗时人也。说剑吟，雄壮浏漓，继轨晚唐。厉樊榭宋诗纪事载吕定登彭城楼、登赵王台二律，小传与本集附识历殿前都指挥下，多“龙虎上将军，有说剑集”二语。仲安其为拥纛磨盾之俦矣。亟为详校合刊，以饷世之嗜宋诗者。时在乙卯仲夏南城李之鼎振唐跋
