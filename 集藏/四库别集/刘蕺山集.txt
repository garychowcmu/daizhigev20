《四库全书　刘蕺山集》　（明）刘宗周 撰
　　钦定四库全书
　　集部六
　　刘蕺山集
　　别集类五
　　明
　　提要
　　臣等谨案刘蕺山集十七巻明刘宗周撰宗周有周易古文抄已著录讲学之风至明季而极弊姚江一派自王畿传周汝登汝登传陶望龄陶奭龄无不提唱禅机恣为髙论奭龄至以因果立说全失儒家之本旨宗周虽源出良知而能以慎独为宗以敦行为本临没犹以诚敬诲弟子其学问特为笃实东林一派始以务为名髙继乃酿成朋党小人君子杂糅难分门户之祸延及朝廷驯至于宗社沦亡势犹未巳宗周虽亦周旋其间而持躬刚正忧国如家不染植党争权之习立朝之日虽少所陈奏如除诏狱汰新饷招无罪之流亡议拊循以収天下泮涣之人心还内廷埽除之职正懦帅失律之诛诸疏皆切中当时利弊一阨于魏忠贤再阨于温体仁终阨于马士英而姜桂之性介然不改卒以首阳一饿日月争光在有明末叶可称皦皦完人非依草附木之流所可同日语矣是集为乾隆壬申副都御史雷鋐所刋冠以人谱学言诸书至第八巻乃为奏疏然诸书本自别行且宗周所著亦不止于此摘录数种殊为挂漏今并删除惟以奏疏以下十七巻勒为一编而他书则仍别著录焉
　　乾隆四十六年十月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●钦定四库全书
　　刘蕺山集巻一
　　（明）刘宗周 撰
　　○奏疏一
　　恳赐侍养疏【万歴甲辰十一月二十七日上】
　　行人司行人臣刘宗周谨奏为遵例陈情恳赐侍养以全子道事臣原籍浙江绍兴府会稽县人中万歴二十九年进士丁母忧回籍守制万歴三十二年六月除授今职复蒙圣恩于万歴三十一年旌表臣母章氏节行臣以一介草茅叨列清班宠光先德虽捐糜曷图报称何敢遽恤私家顾君亲并重求臣子两全之地敢筹缓急而陈至情惟陛下怜鉴之臣有祖父刘焞壮岁丧臣祖母陈义不再娶举臣父辈三子臣父早夭止遗腹生臣臣二叔父继夭皆无后形影相吊者祖孙母子三人凶丧频仍田庐尽废终岁间半入山半寄食于臣舅氏臣母躬纺绩以奉祖而臣祖严义方以训臣伶仃孤苦以有成立臣叨一第臣母终于家匍匐号归形影相吊者祖孙二人终歳间半入山半寄食于舅氏者如故也兹臣辞膝下致身朝廷孑遗臣祖一人耳见今行年八十身既无依养且无家流移衰迈朝不暮保而臣风尘羇旅倐焉弥岁不胜乌哺之思积思成病转病转思祖孙二人不能更相为命臣祖勉臣就道也岂不曰敬尔在官无以老耄故持二心而臣滋伤也普天之下莫非王臣谁无父母未有如臣情之苦者子能仕父教之忠不能舎孝以作忠况于鳏祖孤孙势不能一日相离而臣使臣也欲迎养在官启处不遑将枉道归寜简书可畏辗转踟蹰进退狼狈终不容已于乞身之计念来日无多聊以报祖恩而臣亦得以苟延残喘尚可报陛下之恩也使臣生不见父长不殓母壮不养祖蹉跎一朝而并三恨臣死且不瞑目尚能腼颜为朝廷犬马乎恭遇陛下仁覆光天孝思锡类凡情切父子屡荷矜怜岂叙在祖孙而有异视伏读大明令凡官员祖父母父母年及七十家无次丁自愿离职侍养者听臣之事委与例合为此激切上陈恳恩勅下吏部查覆臣疏放臣回籍侍养则祖孙已后之年均荷再造臣虽不肖亦死且不朽臣无任战栗吁恳之至
　　再恳侍养疏【万歴乙已三月上】
　　行人司行人臣刘宗周谨奏为遵例再恳天恩终赐侍养以伸子情事臣浙江绍兴府会稽县人中万歴二十九年进士丁母忧回籍守制万歴三十二年六月除授今职痛有祖父刘焞侍养无人于去年十一月二十七日披沥乌私未奉明旨复及今春恭逢吏计罔测天威既望阙而踟蹰益瞻云而憔悴伏念臣遭家不造遗腹称孤臣祖与臣母忍万死以图存臣与祖若母并一身而为命迨臣长而臣母殁今臣仕而臣祖老既无叔伯又鲜弟兄臣以孤子当室抱疚经年祖以老耄居鳏孑遗万里窜迹荒山生涯无以卒歳倚门终日郁思至于伤脾昔犹善饭而今寖衰臣欲为贫而天不吊幸而归寜在即或为骨肉如初臣祖春秋八十有一矣报罔极之恩余年何及臣齿未三十也急无迯之义他日犹长倘致身之节既贰于萦家而将母之怀仍牵于持禄俾祖为圣朝之茕独则臣实名教之罪人所以臣心日痛欲待罪而无期亦知臣罪当诛敢为亲而请命也伏读大眀令凡官员祖父母父母年及七十果家无次丁自愿离职侍养者听恳乞圣慈怜悯臣情勅下吏部查覆臣疏放回故里永侍髙堂惟皇天后土昭鉴微忱合鳏祖孤孙铭镂大造臣无任激切待命之至
　　条陈宗藩疏【万歴癸丑四月上】
　　行人司行人臣刘宗周谨奏为敬循使职谘陈王政之要恳祈圣明端本教家推恩起化以禆宗藩以保万世治安事臣闻周官之制宗伯之属有大小行人掌邦国之礼达天下之六节以有事于诸侯比及返命则以五书述邦国之故每国辨异而献诸王王乃为之修其政刑秩其典常恊其度数恤其灾疹而后巡狩省俯之制因之葢行人之职如此其重也其在皇华之什曰载驰载驱周爰咨诹则入告我后有自来矣三代以降官无专设治化蔑焉明兴制监前古特授行人司隶于礼部入掌典籍出寄丝纶有周官遗意焉遭世承平鲜梯航之役使节所临率居宗国岁为圣天子展亲亲之典者若而人臣不佞谬膺简任万歴四十年四月内奉命副戸科右给事中彭惟成徃益府行册封礼役既竣爰报成事臣居恒念天下事大坏极敝者未易枚举而宗藩之政尤为孔亟敢因驰驱所及俯竭愚悃以修古行人之职惟陛下试采择焉臣闻宋儒张载有言曰为治不法三代者终苟道也夫三代之法莫大于封建唐太宗读周礼叹曰不封建不井田不肉刑而欲法三代之治其道无繇于是命羣臣议封建终阻异说识者恨之顾封建之法已不行于后世而代兴之君分封同姓犹稍稍縁饰其义所谓存什一于千百也洪惟我太祖髙皇帝肇造中夏大启土宇以封诸王外靖边陲中制襟腹一时草创制度载在祖训中亦畧损益前代之遗虽未暇尽善而规模已宏远矣常以封建诸王礼成谕羣臣曰先王封建上卫国家下安生民周行之而乆远秦废之而速亡晋汉以下莫不皆然其间治乱不同顾施为何如耳大哉王言真有意乎三代之治而惜乎当时为之臣者不能将顺其意讲求一代经乆之规以贻子孙至于一传而敝也分封过侈叶居升预策之矣嗣后文皇帝起于藩服遂増束湿之政累朝以降一惩于汉再惩于寜而国家所以计防宗室者已无余力矣乃猜忌刻削之制穷而因仍苟且之政敝泽竭于上威顿于下至今日而宗藩之困亟矣国家受宗藩之困亦亟矣当事者思欲善变之而不得其说顾其标而失其本覩其偏而遗其全亦何救乎成败之数乎臣以为欲策时宜莫若行王政行先王之政者莫若法先王之意而通之臣请以六议胪献一曰议爵臣闻古者天子众建诸侯列爵五等曰公侯伯子男其施于国中亦五等曰上大夫卿下大夫上士中士下士诸侯嫡子世国其别子递降视卿大夫士亲尽则列庻人犹亲王而降有郡王将军中尉也乃制自郡王至奉国中尉凡七等不已滥乎今准郡王之爵视上大夫卿镇国将军视下大夫镇国中尉视上士辅国中尉视中士奉国中尉视下士则二将军之爵可裁也葢君子之泽五世而斩五服之制以三为五以五为九无可推矣故宗法惟继别者称大宗得世其家小宗亲尽则迁皆不得世家则将军中尉之世爵宜降也又有有小宗而无大宗者无嫡则不立大宗则庻别之封爵宜降也继别者虽庻不降虽絶必继重统也女子于本宗又递降矣乃制自郡主至乡君凡五等不又滥乎今准封亲王之女郡王之女将军之女服属已殚则曽元之女爵可裁也与曽元仪宾之爵可并裁也隆庆中礼部议滥爵事例请亲王之子世嫡而外封其四子郡王封其二镇辅奉国将军并嫡子封其二无嫡子止许世子一人请封中尉不论嫡庻止许一人额外之子止给冠带银两实本丰林王台瀚所奏夫限子封爵于礼无所考据恐非所以昭一体普大公之义也且封爵远及七世七世之孙尚袭中尉而亲王第六子即列为庻人不既戾乎孰若明宗法复先王五等之颁庻几于名正于事顺矣一曰议禄臣闻古者地方百里百里次七十里小国五十里百里之国君田三万二千亩七十里之国二万四千亩五十里之国一万六千亩今国初定制亲王禄万石亦畧可仿古百里君田所入之数后或限八千石六千石而成化中减例支万石者实折二千石石折银一两则视小国之数且俭矣今请以次国定制可乎君十卿禄则郡王禄二千石不可议减乎卿禄三大夫则镇国将军一千石不可议减乎大夫倍上士上士倍中士中士倍下士则辅国将军之八百石奉国将军之六百石制在不经无论矣而三中尉之四百石三百石二百石不可议减乎推而郡主仪宾之禄不可议减乎资奁之给不可已乎葢先王之世士必世禄世禄之等自不得埓于职官之俸即递降而至百亩之粪亦已不薄矣而又开之以仕进之路常禄之外复有圭田如近制流官俸薪之例斯不亦亲亲贤贤恩谊曲尽乎臣计今天下宗藩之以将军中尉名不知其几千万也岁歳而供之则空天下之山海不足以填无穷之壑又虚额之以廪禄而实坐之以饥寒徃牒所载亲王以下有给禄仅半者有给十之二三者有经年不得闗领者有三年五年不得闗领者而诸宗乃大困有司莫以上闻朝廷知而不问即诸宗亦且习以为固然而无可奈何于是嘉靖中衡王奏辞禄米之半补宗禄不敷者而枣阳王佑楒上书愿准汉唐故事得应举効用力田自活不敢烦岁禄彼岂不乐贵且富如畴昔哉凡以被空名而受实祸也先臣王世贞亦言宗禄不给请自奉国将军诸子以下听免禄秩先后议核议减殆无虚日而卒无画一之规也曷不取王制而通之乎诚使亲王而下定以六等之颁则岁岁所供取诸其撙节而不匮而宗藩之实被其泽者不啻涸鲋之起矣一曰议官臣闻古者任官之法公族之伦与比闾族党之民并齿而论秀列为卿大夫士今宗藩中长史等官并不任宗室一人而流官之任又率用迁人处之既薄待宗人以不足用而又轻视宗藩以不必治臣读皇明祖训一条凡郡王子孙有文武才能堪任用者宗人府具名以闻朝廷考验换授官职其升转如常选法煌煌圣谟固未甞禁宗人以仕进也今姑未暇备极其用之之途惟王府官属文若长史等武若指挥使司等宗人犹可自効请自将军中尉听抚按官歳核其贤者荐之于朝度能受任仍从各王府更相调用如流官之制此而絜短较长岂遽出迁人下且用一宗室即省一流官亦以清冗官之弊至若王官之必用左迁与王官之不他转本朝实无此制国初杨士竒以史官髙等擢为审理副后入翰林卒为名臣宣德中周忱自长史累尚书成化中雷霖以长史升提学副使万歴中赵世卿自长史累尚书臣乡周应中亦以王官谪籍起歴光禄少卿此外尚不能更仆数何嫌何异而过生分别以丛任官之弊长史职专辅导王有失例罪辅导官厥系非细而卒充以有司之墨败者审理以下莫不皆然则王府固天下逋逃薮而王府视其官属非特赘疣无用抑亦如蛇蝎盗贼之不可近惟恐驱除之不速而又何利焉何怪乎王之德业罔闻而国日瘁也即如郡王府教授郡王讲读资焉今歳贡自训导歴府授已不下一二十年计其齿亦当八十九十虞旦晚就木耳有何文学有何精采责之以効用如以充故事而已则国家廪禄可惜也臣按先朝奏准事例凡长史等官于国子监及在外有学行教官中升授类而推之宜并及有司之声绩优著者仍与宗室中相参擢用任满之后一体改迁庻几官聫肃而辅导宏其为藩国之禆非小补矣一曰议教臣闻古者王世子王子羣后之世子卿大夫元士之嫡子皆生而有教八岁入小学十有五年比冠入大学与凡民之论秀而升者齿焉大学正造之教以诗书礼乐七年视小成九年视大成诸侯之制天子命之教则立学小学在公宫南之左大学在郊所谓乡学也亦曰泮宫而其教之行于邦国者家有塾党有庠州有序而统之以乡学凡民之秀者亦以时入学焉三年而大比之乡大夫宾其贤能而升之司徒已升之太学已升之司马而材之又简其不率教者而移之屏之远方焉其庻子之为政于公族者教之以孝弟睦友子爱明父子之亲君臣之义长幼之节焉葢所以重胄子正公族备造士之方有如此者今国家近制且为宗藩立宗学矣而制度未详官职未备教戒未专辨论未时非所以为训也方今国家文教休明举海内穷乡僻壤莫不修六艺之科服孔孟之道以备薪槱充王国之桢干而独于神明之胄忍为黔首之愚不亦悖乎夫古之学者将以适于仕也今登进之途塞而先资之业荒为父兄者以何恃而教为子弟者以何恃而学虽日抗之以师保之尊行之以督责之术吾未见其有帅也由是聪明才智之性轶于无所用而动扞文网若楚之讦汴之哗徃徃而是当事者乃始操三尺以议其后不少贷焉亦不教而杀谓之虐而已矣臣请郡王府各立小学教授掌之郡王之胄子及诸子诸孙以降生而幼学于斯焉王府立大学宗正府宗正掌之宗副副之又设左右敎授分理之亲王之冑子诸子及郡王之冑子弱而冠学于斯焉郡王之诸子诸孙以降简其秀者进学于斯焉于是提调之以有司衡之以督学宪臣主之以按臣三年而大比简其秀升之辟雍又简而进之升之冡宰与科甲一体叙选其胄子必入太学九年视成而后得世爵其众子必简入太学九年视成必与大比之选而后得拜爵其不入太学者为不率则不授以爵礼曰亲未尽而列为庻人贱无能也其教必先徳行重经术本先王诗书礼乐之道而文艺次之其大比宾兴畧仿选贡例以论行为主若汉贤良方正孝弟力田诸科最为近古而科举帖括不与焉夫乡举里选之典坏而言扬行举之意微士鲜有用之材朝多幸位之弊甚矣科举之谬也先臣李承芳丘浚等着论皆以科举坏天下士习欲复古制而先臣吕柟言歳贡入监有合于古乡举里选之遗诚为确论今必欲处宗藩以科举而持帖括之技与郡邑诸生较利钝此必不胜之数方今立宗学开科举亦有年矣而贤书列荐者几人明与其进阴阨其途虽有豪杰之士能不灰心觧体乎臣请及今讲眀先王取士之法收宗室之贤才而通行于天下郡邑则亦本朝一盛事也一曰议养臣闻古者封建井田相为表里井田之制诸侯卿大夫士各有公田与都鄙之民共井而九一之每夫授田百亩合八家之力而助耕公田给君以下之廪禄上下相保忠爱乐利葢甚盛也若夫夏后氏之贡法乡遂之制通焉后世取民者徃徃述之王制既废上多取而无艺下兼并而不均生民之困乆矣国家之待宗室也夺四民之业而歳给口粮计不下数百万石世世云礽与天无极长此安穷封爵之禄且不给而况于口粮乎亦终坐毙而已臣请亲王而下各授田如古之制其列为庻宗者编挿都鄙给以庐舎即佃公族之田毎五世亲尽而始分者一夫授以百亩歳视丰歉而赋之公族供亲王以下之歳禄其国家租庸调一切除之如大国君田三万二千亩准输歳禄一万石不过江南赋役之额耳或从减例差得准贡助之数而佃者可以无困仍视公田肥瘠以为差等君禄而下且以类推逮数世之后生齿倍繁量视贫乏给以余夫之田田尽而止仍听工商自便各从生理则举藩国之内自亲王以下世世不必烦县官一粒而庻宗亦得以世守常业少免饥寒之困矣其新封之国无庻宗者听有司征收或徙外藩贫宗实之开国以来封国碁置势难尽给公田惟自今伊始子弟续封者听有司从长设处迩者福王开国常禄之外不赐庄田四万顷资赡养乎臣以为赐履所入即常禄矣而复禄之乎禄不过万石而侈至四万顷乎庄田额赐祖制未详国初固有赐王诸子田六十顷例酌而推之臣请及今定制不用庄田名色准古封国君田所得给以世守免支歳禄额外量加优赡出自特典而先王封建井田之遗一举而复见于今日矣或者曰公田之说行则数世而后势必尽括民田以益之而不足不成偏重之势乎夫以宗室当天下固无几也且泽以世降田以夫授有定制而无兼并适与百姓通为肥瘠何偏重之与有今天下困矣井田之制既不可复计莫若仿中古限田之法寜禁宗室以分田乎此一役也以野人养君子而无专城之嫌以宗人养宗人而无竭泽之患臣未见其迂远而阔事情也一曰议制臣闻古者天子使其大夫为三监监于诸侯之国天子五载而巡狩入疆问治庆让行焉于是乎削不敬流不从讨不朝其加地进律则以功诸侯比年小聘三年大聘五年而朝曰述职考礼正刑一徳以尊于天子巡狩之制不行于后世今制歳遣御史按各省直王国隶焉大夫之监天子之狩即其义也而法令疎阔例不过考察官属题行文移而已今请定制凡王国中动违祖训者御史劾奏之轻则削地重则削秩其贤如河间东平之流御史奏闻加地进律将军而下得从録用亲王报生靖名请婚请封请祭及郡王以下请封请祭皆从御史报闻郡王以下生名婚嫁皆从亲王主之御史与闻之比五年亲王遣郡王朝于天子而述其一国之事类其生死名婚而登之玉牒国初亲王有觐礼天顺而后废矣摄卿之聘可通也诸典礼之不必数请于朝也抑有说焉宗藩困矣又重之以奔命数数行赂京师乃得请数世而后空国不支至有逾时而不举者臣闻亲王袭封由内监奏闻索贿万金郡王袭封及王妃郡王妃封亦不下二三千金他典礼称是习以为常否则概从沉压不以上闻宗藩苦之刑余之辈安得逞釜鬲之奸壅圣天子敦睦之泽如此如辱朝廷何陛下奈何不一问也夫礼虽庻人冠娶生死必告告于宗也今槩经奏请何扰扰也古者八议之法一曰议亲公族之制辟也公三宥不得则追赦之又不得则素服不举如其伦之丧公族无宫刑不剪类也今国家疎忌宗室有司以披剪为务苟挂吏议动坐深文往者楚狱之寃啧有繁言死者不可复生而高墙闲宅之锢尚戴覆盆殊可悯也臣闻先后之发高墙者或犯在祖父而淹及子孙或坐在夫男而辱及妻女生入狱门永违天日直忍其类而剪之夫宗室之罪倘从民间科断除大辟外不过发戍巳耳徒流已耳非永戍者则没身而释徒者限年而释曽世世锢之乎臣请亟下所司及时推勘洗其矜疑者释之昭朝廷好生之徳仍请着为定例凡应发高墙闭闲宅者准照戍流徒配之例酌其轻重或限以年或限以世皆得不坐妻子以时湔释庻几用法平而宗室无寃民矣中州天下之腹心也周公营洛邑焉徃者陈胜发难先趋入陈胜国时红巾之乱亦起汝颍间葢四战之区也今周府宗室之繁甲于天下若唐府伊府赵府郑府崇府徽府潞府又新开福府所在充斥至竭中土之民力而不能给倘以岁之不时盗贼蜂起变出意外宗室必先受其蹂躏而且挟以贫宗之蠢动一夫作难长驱四溃天下骚然矣曩者宗禄不给至椎行台陵抚臣不一而足此其渐讵可长也汉时吴楚之祸以尾大而不掉今日中州之虞以挺急而走险其势一也臣请自后开国不得更择河南地方仍以周府郡王分王于三楚百粤隶之就近王国并及天下宗藩若陕西韩府等槩议调剂庻可以苏地方之困周先事之圗乎凡若此者又皆酌古斟今以权末尽之制者也臣闻三代封建诸侯亲贤并置成周之制懿亲尤重同姓五十国至裂地数百里者诗曰宗子维城无俾城坏言其为王室卫也迨其后也鲁卫曹郑之祚微而王室因之矣秦亡于孤立晋乱于骨肉相残尤为殷鉴汉兴过封子弟未必遂七国之谋而文景以后之削弱卒成王莽之簒东京好礼终鲜祸败禁闼之祸莫惨于唐族辕之衅莫替于宋若其应举効用代显贤俊则犹制之得者由此观之有天下者鲜不与宗室相为存亡而其善败得失之故亦畧可覩矣臣观今日之势葢已岌岌乎尽蹈汉唐季世之辙矣爵滥而轻禄侈而匮官不惟贤制不尽利庻而不富且教其能乆而不乱乎汉儒董仲舒告其君曰临政愿治不若退而更化更化则善治今天下殆更化之日乎髙皇帝创制立法万世率繇而其推行之势固未尝胶于成迹草昧之初利用建侯经营之后主于强干义胜则推之以恩恩窒则经之以制势固然也是故执洪武之事例于永宣之世则穷执永宣之事例于正嘉之世则穷逮于今日则益穷易穷则变变则通通则乆此之谓也若夫髙皇帝封建大旨未尝不嫓美先王而沿习之陋至降为汉唐之季世则亦后人之过也今天下吏治之污民生之困士习之窳纲纪风俗之败坏何者不出于后人之沿习而顾重诬祖宗乎然且指祖宗一二必穷必变之策断断持之以借口法祖是亦所谓如水益深如火益热者也呜呼更化宜时守成致治本髙皇帝法外之意以行先王之政是在今日矣虽然臣所议者致治之具也尤有要焉昔孟子告齐宣王曰推恩足以保四海不推恩不足以保妻子夫推恩必自近始矣传曰其所厚者薄而其所薄者厚未之有也今夫继体而主宗庙社禝之重者非皇太子乎太子之职问安视膳一日再朝礼也今陛下深居宫禁务与臣下隔絶虽太子至亲不一示以面不宣召寝门者有年何论朝夕则皇太子子职之谓何且陛下日溺于宦官宫妾之近而皇太子羣臣处暌隔之势亦岂社稷之福哉岁在癸夘妖言繁兴宫府震愕衅成于暌也赖陛下眀圣愈笃至情而国体亦已亏矣世不乏左右窥伺之奸多方播弄使孝子见疎忠臣被构陛下独不念之乎本朝家法最严储训最切更无年乆不宣见东宫者惟肃皇帝晩年元修惑于方士二龙不相见之说为先臣海瑞切谏而是时先皇帝实潜裕邸无闗储训陛下奈何效之且皇太子春秋鼎盛犹托于阿保之手亦知他日艰大之业乎昔高皇帝谕廷臣曰前者令皇太子躬听朝臣启事练习国政恐听览之际处置或有未当自今后政事启于东宫者卿等二三大臣更为叅决可否然则储君之道固不徒在问安视膳间者陛下盍亦法髙皇帝一令练习启事益皇太子神智乎郊庙废矣独不可命皇太子一握匕鬯乎至于东宫讲席一旷九年诸臣之补牍亦几敝矣岂陛下之所厌者贤士大夫而复推厌于皇太子陛下之所狎者宦官宫妾而靳推狎于皇太子良弓之子必学为箕良冶之子必学为裘固如是乎臣不暇远稽祖宗教谕之规即肃皇帝处裕邸固不若是即先皇帝昔者处陛下于东宫亦不若是窃为陛下不善爱皇太子矣由是而推之诸王福王不愆之国之期乎顷者来春之旨陛下能自信如皎日乎臣恐姑息之见终未竟之局也一日未之国则福王守藩之心一日未安陛下义方之爱亦一日未至乃瑞王逾壮而不婚天理人情舛戾已极尤其不可觧者然则陛下于所厚者无所不薄尚能推恩九族而保四海之大乎陛下临御以来孝竭两宫锡类之泽首被宗潢庻几合万国之欢心以事其亲而顾不能善推所为使父子兄弟之间反匮厥施则本原之地必有受其蔽者惟陛下幡然悔悟自识本心杜有我之私屏怙终之见因明启蔽推大孝以成大慈君君臣臣父父子子由身而家而国而天下于以稽古定制起敝维新奠大宗于盘石仰追三代之隆直举而措之耳先正有言有闗睢麟趾之意然后可以行周官之法度殆谓此与臣束髪受学窃从遗经慨慕古先哲王之化輙欲见之行事长而通籍遭际圣明幸得自効属羸病乆撄惧填沟壑之不测髙厚难酬用抱耿耿爰以奉职之余谬陈一得极知戅越干冒天威安所逃罪倘蒙少寛鈇钺之诛不弃刍荛之见勅下该部详看覆请施行一二宗藩幸甚天下幸甚
　　修正学疏【万歴癸丑十月上】
　　行人司行人臣刘宗周谨奏为修正学以淑人心以培国家元气事臣使署冗员分不得论列天下事至于世教人心之责不择人而付者固未尝限臣职守如杞人忧天不以为过臣因得以熟覩今天下治乱之机輙敢効其狂瞽出位之诛又遑恤焉臣尝读国史至正统之世上下恬熈号称治平然识者以为经筵徒侈文具国家未必无意外之事未几果有土木之变当是时距文庙不数十年揆厥所由靖难之役一籍奸党而贤人君子诛锄畧尽三杨徒以容悦养成王振之乱英庙北狩竟未有较然死节如所谓南朝李侍郎者一人空国之祸至是始验乃知国家之有贤人君子犹人之有元气也元气削则其人未有不立槁者我皇上临御四十余年髙拱无为而天下晏如不忝正统初服然国运日已中叶矣迩者皇上于人才进退章疏是非一槩置之不理遂使廷臣日趋争竞党同伐异之风行而人心日下士习日险公交车之章至有以东林为语柄者臣窃痛之夫东林云者先臣顾宪成倡道于其乡以淑四方之学者也从之游者多不乏气节耿介之士而真切学问如髙攀龙刘永澄其最贤者宪成之学不苟自恕抉危显微屏元黜顿得朱子之正传亦喜别白君子小人身任名教之重挽天下于波靡一时士大夫从之不啻东汉龙门惟是清议太明流俗之士苦于束湿属有救淮抚李三才一书谤议纷起卒罹谗困以死识者恨之宪成死而有申宪成之说者其人未必皆宪成于是东林之风槩益微而言者益得以乘之天下无论识不识无不攻东林且合朝野而攻之以为门戸门戸云嗟嗟东林果何罪哉自东林以清议格天下而最所树敌者昆宣之说指顾天浚汤宾尹也二人各以察典报罢坐其党者因切齿东林不忘报复御史熊廷弼固尝诟东林者偶以私事议勘而积怨一发救廷弼者张皇四起逐总宪处台省总结局于于玉立诸臣而得志焉昆宣报复之祸于是而惨矣乃至以廷弼一勘輙坐东林笼罩朝士使总宪之法不得伸彰瘅台省之权不得争可否何可训也说者曰东林末尝无小人固矣乃今之攻者徃徃不于其流品而于其意见以意见分门戸即以门戸分流品如意见而已即髙攀龙姜士昌刘元珍等固已望而知其不同量倘朝廷一日赐环有不人人争按剑否独以于玉立丁元荐为乱天下乎畧迹而原心二臣者亦皆较然不欺其志有国士之风何相迫之甚也然则东林无罪与标榜唇齿已蹈汉人之失而复坐累于淮抚欲尽钳天下黜贪之口以定天下之国是其谁听之由是四面树敌一体之中顿分尔我至于今日报复不已使庙堂之上尽成一片惨杀气象则东林有不得辞其咎者矣然则攻之者是与论朝事则论朝事耳不必以门戸阱也且吾以为门户而破之乃今之发难于廷弼者果何人之报复乎是故摘流品可也争意见不可也攻东林可也党昆宣不可也臣闻之世之治也君子尚和及其乱也小人尚同今天下非不和之患而党同之患小人之心牢不可破势不能强君子以苟同则不得不党小人以自异同异立而好恶分触境生情无非争鬬势必至尽网君子而后已此今日之所为纷纷也然则和衷之道其可不讲乎臣请言宪成之学宪成学朱子者也其言朱子也世日尚竒朱子以平平则一毫播弄不得世日尚圆朱子以方方则一毫假借不得今之世变其为假借乎其为播弄乎如簧如鼓如鬼如蜮者非乎或以官爵或以朋游或以名誉或以意气者非乎无有假借方之至也无有播弄平之至也合方与平和之至也虽然有诸已而后求诸人无诸已而后非诸人其宪成自反之学乎宪成之上书救淮抚也言者不已而宪成终不辨至论私书发抄则曰既有书卽有发抄之理可谓能自反矣今之学东林者盍反昆宣之戈而卒业于此以无遗宪成羞可乎善夫宪成之言曰行一不义杀一不辜而得天下不为方为利心消尽依乎中庸遯世不见知而不悔方为名心消尽此亦方之说也曰新法之行吾党激成如是而后可谓之尽已之性君子当于有过中求无过不当于无过中求有过如是而后可谓之尽人之性此亦平之说也臣窃为在朝在野诸臣三致意焉审如是几与天下相忘于太和之域矣又何以攻东林为哉又何以攻东林为哉抑臣于是尤感于学术之难言也昔者孔子殁门弟子转相授受源逺而流益分子夏之后有子方子方之后有庄周流而为轻世傲物彼以圣人为之依归而且一再传弊矣王守仁之学良知也无善无恶其弊也必为佛老顽钝而无耻顾宪成之学朱子也善善恶恶其弊也必为申韩惨刻而不情佛老之害自宪成而救臣惧一变复为申韩自今日始夫救世者如调琴瑟焉缓则进之急则反之而已虞廷之授受曰中而孔门得之以为传心之要法万世学者准之斯则有进于东林者矣于戏本虞廷之中以建皇极于上消偏党之人心追和衷之盛事端有待于圣天子伏惟皇上表章正学明示在廷诸臣弗得肆为攻击以伤东林之贤者仍下一切廷臣章奏立判忠邪使贤者安于有位而不肖者亦得洗心易虑共沐荡平之化宗社幸甚不然殷鉴不远空国之祸将有臣所不忍言者矣臣愚无所知识痛念时事至此不容隐忍輙忘忌讳冒干宸严伏惟圣明少垂鉴察
　　敬修官守疏【天启辛酉十一月二十五日上】
　　礼部仪制清吏司主事臣刘宗周谨奏为感激天恩敬修官守恳祈圣天子躬礼教以端法宫之则以化天下事臣荷皇祖神宗皇帝拔擢备员使署猥以羸疾坐废有年矣一旦遭际我皇上圣作物覩覃恩海宇以臣微贱滥竽起废之典天髙地厚再荷生成其敢惜此顶踵不以致君父乃者受事礼曹夙夜于寅清之地而喟然于礼之可以为国也臣请因事设规为当宁献臣闻古人之言礼曰母不敬而即继之曰傲不可长欲不可纵志不可满乐不可极是以先王不迩声色不殖货利不盘游畋居则被法服亲图史行以鸾和中以节奏盘盂几杖刀剑戸牖有铭工诵箴瞽诵诗公卿进谏庻人传语商旅议于市惟恐不闻其过也而治化烂焉皆此物此志也臣入阙未几仰见陛下朝讲时勤留心治道庻几具大有为之资间者道路之言还宫以后颇事宴游或优人杂剧不离左右或射击走马驰骋后苑母乃败度败礼之渐与优人杂剧之类不过以声色进御为导欲之媒此其为害何啻毒药猛兽即陛下偶一近之已令此心不克自持况自今以徃乎古者投壶射御虽六艺所不废但恐陛下以驰骋之心为之则亦未始非导欲之媒天理人欲有同行而异情者此类是也乃礼之大者又莫先于谨内外之闲矣故曰外言不入阃内言不出阃顷者奉圣夫人客氏于陛下有阿保之恩不忍遽出至出而复入夫以大内森严恣一宫人出入不禁如此非所以闲内外也而陛下方以人言及之一举而逐谏臣者三人罚者一人至阁部以下举朝争之而不得陛下又以一宫人成拒谏之名矣且陛下即位以来逐谏官者屡矣若贾继春以宫侍逐郭巩刘重庆以辅臣逐魏应嘉冯三元张修德刘廷宣韦藩以邉事逐而今者倪思辉朱钦相王心一又以保姆逐矣不几一日而空人之国乎臣于是而有感于宦官用事之祸也古者公卿士大夫有罪则下廷议而理之不闻其以禁中决也乃今朝逐一谏官中旨也暮逐一谏官中旨也此中旨者陛下方用之以快一时之喜怒而孰知前后左右又不难乘陛下之喜怒以快其私乎方且日调狗马鹰犬以荡陛下之心日进声色货利以蛊陛下之志凡可以结人主之欢者无所不至使人主日视此法家弼士如仇雠而后得以指鹿为马盗陛下之威福或降斜封之勅或兴钩党之狱生杀予夺惟所自出而国家之大命随之则亦宦官必致之祸也乃今日试问得时用事亲幸于陛下如左右手者非魏进忠也耶然则导陛下逐谏官者魏进忠也并导陛下以优人杂剧射击走马者亦魏进忠也不然则魏进忠之党也陛下清明在躬如蒙泉之初出方将追迈古先哲王以跻盛治而竟为忠等所误如此岂不深可恨哉昔裕陵以冲年即位王振用事卒蹈土木之难当是时上有张太后下有三杨犹不能早除萌孽以贻他日之祸正徳初刘瑾等八阉亦导泰陵以狗马鹰犬之乐流毒缙绅几于亡国至今言宦官之祸者必曰二正之季为千古永鉴方今皇穹降割匝月之间国綂再絶陛下以茕茕之冲龄承天地神人之付托顷者复有川中土司之变以斯时也即令宵衣旰食与羣臣交儆于一堂之上犹惧万无一济乃欲与进忠等共了天下事复蹈二正之辙此臣之所以耿耿而不容已也虽然亦在陛下以礼自持而已语曰少成若天性习惯成自然是故目不接靡丽之色而视日明矣耳不听柔曼之声而听日聪矣心不长满假之志而善言日进矣四体不设暴慢之容而动罔不臧矣法宫之中有不狐鼠窜伏而奸宄肃清者未之前闻于是而可以正百官于是而可以齐万民于是而可以安四海皆六礼之化也伏惟陛下毅然以古先哲王为法将平日俳优驰骋之习一切屏絶而益稽古亲贤以自辅开天下之言路还票拟之职于阁臣仍勅内侍魏进忠等各凛髙皇帝鐡榜之戒毋蛊惑君心专权乱政以酿王振刘瑾之祸则天下幸甚至于奉圣夫人客氏者陛下不过一时之依眷本无忝于大信谨礼制而出之当无俟臣言之毕矣臣闻宋儒程颢常劝帝防未萌之欲及无轻天下之臣子宋神宗拱手谢之夫明主既不废未萌之防则忠臣亦何必讳明盛之戒臣犹记皇祖时评事雒于仁以酒色财气四箴进规皇祖一时不怿卒感其言培四十八年无疆之运臣虽不才致主之谊不敢自后先哲顷者倪思辉等以言得罪旬日以来遂无谏者举朝将坐视陛下之过而不救臣窃痛之臣礼臣也在礼言礼分无虞于越俎草野孤踪不识忌讳冒干天威傥得藉手报称万一其敢逃斧钺之诛惟圣明少垂察焉
　　请恤神庙罪废诸臣疏【代总宪邹南皋先生　天启壬戌三月】
　　具官臣某谨奏为恳乞圣明大阐一代幽忠以励臣纪以劝世风事臣以衰朽无能谬司风纪之任目击今日世道人心江河日下每为之抚膺太息计欲障狂澜而不可得则惟有激劝一法操之皇上而已臣闻之举直而化枉者励世之微权彰徃以镜来者劝忠之大法顷者皇上继体乘干两奉皇祖皇考遗诏将建言得罪及一切诖误诸臣存者召用没者恤录已经吏部下檄次第举行薄海陬隅幽深闇汶尽耀光明可为二百年旷典顾存者未蒙召用而没者尚虚恤录间有子孙陈乞当路揄扬而得之者葢亦寥寥矣其它草枯木腐空埋侠骨之香事远人微永乏青云之附者不可胜纪岂所以昭大公而示激劝之意乎臣不肖逮事皇祖初服于今五十年追惟当日共事之臣不乏同心之雅或闻风慕义或觌面交欢知之最悉九原可作吾谁与归除已徃恤录者不叙外则有若原起光禄寺少卿顾宪成以明善为体以兼善为用躬任世道之重力决诐淫之藩者有若原任给事中逯中立四壁屡空一编三絶身退而道弥尊节甘而养益粹者有若原任南给事中陈嘉训端凝介肃迥絶尘表直节着朝端清风抜士类者有若御史钱一本左图右书日就月将阐天人之奥旨抉动静之微机者有若原起兵部主事刘永澄豪杰之才圣贤之志精诚彻鬼神行法一寿妖者此五臣者名不必以斥逐显品不必以事业见卓哉继徃开来之任允矣亷顽立懦之风敢亟请谥典以昭来禩而逯中立陈嘉训钱一本犹在谪籍所当并与议赠者也自此而降有以犯颜得罪者大理评事雒于仁四勿昌言其最著者也谏庙飨不亲廷杖为民者礼部主事卢洪春也争国本而谪者给事中张栋罗大纮王如坚杨天民李献可舒宏绪戴士衡御史余杰光禄寺丞王学曽而戴士衡则死于戍所者也论阁臣而谪者给事中朱稷杨恂御史冀体宋焘吴宏济兵部郎中刘元珍吏部主事安希范兵部龎时雍刑部孙继有参政姜士昌也论京察而谪者礼部员外徐泰成主事贾岩于孔兼顾允成张纳陛国子助教薛敷教也争山陵者叅政李管也争楚狱者御史林秉汉也此皆坐忤阁臣者也而诸以别白是非邪正忤阁臣者给事中卢明诹曹大咸任彦蘗李沂御史马经纶范儁刑部主事刘志达也以进贤退不肖忤阁臣者吏部郎中王教冯生虞黄缙也因而坐汰者吏部员外钱养亷主事穆深也诸忤权要而谪者行太仆少卿苖勃然佥事汪先岸也力摧言路朋邪谪且被察者戸部郎中李朴也以张差一案坐谪且死者刑部主事李迎俸也争东倭封贡而谪者给事中叶继美御史曹学程礼部郎中蔡宗明兵部主事朱长春也以矿税论中使谪者给事中郭如星陈维春也论税官者太常寺少卿传好礼也有司以税事被逮者知府吴寳秀推官华钰知县王正志而正志则死于狱视诸臣最惨特当议荫者也其它因事诖误或中祸于权要者府尹万自约以买办金珠忤旨御史彭应参以毙范祭酒坐吏部郎中蔡应麟以方简诬而刑部郎中于玉立吏部主事王士骐以妖书构是也若矿税之役所在地方或逮或降或削籍未审存没者又得叅政沈孟化副使孟振孙知府李商耕赵文炜王禹声蔡如川同知卞孔时孙大祚通判邸宅罗大器知州郑梦祯州同邵光庭知县李来命甘学书邹光弼焦元卿袁应春王之翰田廓经歴车圣任一名车任重凡二十人焉呜呼盛矣凡此诸臣或忠効碎首或义存剖腹或持国是于盈廷或决庙谟于前箸或为民请命而犯当道之豺狼或为国除奸而触九闗之虎豹至于身不列于科名职仅等于抱闗乃能存心爱物义笃匪躬抑又难矣而夷考其时大者身膏泉石小者名隠尘埃圜土幽魂犹肃飞霜之气炎荒执殳空挥捧日之诚懐忠不二所遇难齐深可悯痛除已经赴用迁职外当亟与分别赠恤均沐皇仁不当使湮没无闻偏抱幽贞于冥冥也嗟夫以诸臣之才使得君相一心计从言听尽究其英挺卓荦之用岂非瑚琏珪璋称熈朝师济乎而事多逆而成拒风以激而争流一徃不返河清难待仅留此身后之名垂诸靑史而国家曾不得资其半臂之用至于人亡国瘁时事日非俯仰前修徒令人于邑而已然则爱惜人才以自为社稷计明主当何如哉方今圣天子宏开麟鳯之网旁招俊乂弓旌之使相望于道几于野无遗贤惟是丁已京察乆为公道所不平者而犹以局面相持藩篱未破间从抜用十不二三竟使五年黜幽之大典终为贤人君子之锢籍臣窃惜之夫前此诸君子之去国或以国本或以矿税或忤权奸未尝无去国之名而今则以门戸受锢夫门戸者朋党之别名一朝投足终身莫湔令天下噤舌而不敢言呜呼此汉唐季世所以坏也由今观之若丁元荐李朴沈应奎贺烺史记事李炳恭之不谨刘定国沈正宗韩万象涂一榛麻熺王时熈陈一元冯上知史学迁之浮躁荆养乔陈敏中张文辉潘之祥之不及孙玮孙慎行魏养蒙曹于汴朱国祯乔允升范鳯翼王之宷鲍应鳌王国魏允中马孟桢之并以拾遗与南察之吴良辅金士衡张笃敬章嘉桢吴尔成皆所谓门戸中人也而诸臣本色竟何如哉说者谓诸臣过于任意不剂时宜门戸之祸皆所自取然人有得罪于是非者有得罪于同异者有得罪于君父者有得罪于侪友者虚中而观诸臣之罪何居乎负俗之累贤者不免取其大节畧其小疵则元荐诸臣均不失为慷慨气谊之士高者振功名卑者超富贵讵可令其终沦落以无闻乎或曰今日之昭雪所以录其贤也万一此例一开不贤者亦得夤缘而起以淆清浊则计典不从此而废乎臣谓宇宙不毁人心不死眞是眞非不可得而乱也即不能保无一时剌谬之国是而能必有万古不冺之民彝又岂敢逆料他日为不贤者所借口预为今日贤者抑耶嗟嗟千金买骏死马且然况生者乎录死者于前所以励生者于后用生者于今日又所以伸死者于昔时总以奉皇上生者召用没者恤录之旨非敢有所滥觞于其间也缅仰皇图金瓯全盛故得一洗万歴五十年光岳之气为皇上振中兴之运使人心世道不至澌灭于以少振一日风纪之任则臣区区报皇上之职分耳先臣徐阶当国录用废籍诸臣诸少年不悦争以为言阶曰今人用器惟求新者然千古图书彝鼎玩好之类必加爱重而不敢毁伤者何也为其古也寜独于人而有异乎诸少年语塞而退近御史游士任有起废太滥一疏葢亦当时少年之见臣抱人惟求旧之思自附于先臣徐阶以人事君之义如此伏乞皇上留神勅下该部施行臣无任激切待命之至
　　刘蕺山集巻一
　　●钦定四库全书
　　刘蕺山集巻二
　　（明）刘宗周 撰
　　○奏疏二
　　辞光禄尚宝疏【天启癸亥六月上】
　　礼部仪制淸吏司主事臣刘宗周谨奏为奉差事竣两闻新命恳乞圣明辞免殊常升擢容臣以原官趋任以安分义以肃官常事臣宗周于天启二年四月内奉命差往南京公干沿途接邸报于本年六月内奉圣旨改臣光禄寺寺丞及事竣复命行至沧州复接邸报于天启三年五月内奉圣旨升臣尚宝司少卿臣闻命自天屏躬无地该臣先后望阙叩首谢恩外伏念臣一介草茅蚤蒙皇祖拔擢筮仕行人后先谢病家食有年一旦圣明践阼旁求遗逸不弃葑菲遂使臣愚滥邀起用之典超序仪曹臣遭逢不可谓不幸而所以致身于我皇上者亦既有其地矣不意受事未几涓埃罔効一岁而两蒙殊擢洊歴卿丞遂跻下大夫之列臣闻度德而受任者国家诏爵之典计日而効劳者臣子守官之法故虞廷考绩必以三载崔亮停年不废资格凡以坚豪杰任事之心塞宵小速化之路所禆世道人心非苟而已者我皇上以不世出之资启云龙风虎之运仁贤辈出耆旧景从葢常起以非常之礼待以不次之典忠信重禄度越千古迨爵轻而滥官冗而歧毎令言之者有连车平斗之刺何至以微臣之陋复事滥竽席未暖而輙迁班未列而又擢更为近事所希有而国家诏爵之典几以臣一人而坏矣夫今所为京堂之选者或起家谪籍或扬歴贤劳处之者未尝无说臣行能不及中人于国家无一筹之展徒以数年家食冒恬退之名猥与诸名德颉颃清华之地是终南果为快捷方式而夜光可以鱼目混也岂不辱朝廷而羞天下士乎臣毎念先臣庄■〈日上永下〉以三十年行人应召仅迁郎署以终若刘大夏张敷华诸臣皆以郎署有声力求外转臣虽不肖不敢僭拟先哲而良心夜气亦不敢自后于人伏惟皇上收回成命革去臣今官听臣仍以郎署供职从此羣臣不复懐徼幸之心而皇上所以励世之道益至矣岂独臣一身分义之安已乎故事惟大臣得辞官倘以臣为越礼控陈径从罢斥庻不冒以退为进之嫌仰戴髙厚曷其有极臣不胜陨越恳祈之至
　　请先臣刘栋谥典疏【天启癸亥九月上】
　　尚宝司少卿臣刘宗周谨奏为先臣忠清着节百年舆论允孚恳乞圣明特勅议谥以阐潜德以光巨典事臣惟国家易名之典五年一举至严也至尚论于百年之后愈严矣惟严故朝廷可藉以操励世之权惟愈严故臣子益恃以彰不朽之节未有节已着于当年名且湮于没世如故南京兵部侍郎刘栋其人者于臣则从曽祖也臣请畧节平生为皇上敬陈之先臣栋中正徳辛未进士选庻吉士授编修稍迁左中允嘉靖甲申议大礼下诏狱廷杖六十复原官寻出湖广叅政歴河南左右布政南京太仆寺卿翰林院太常寺卿南京兵部侍郎致仕卒赐祭塟祀郡乡贤先是张孚敬甫释褐持肃皇帝继统之议逡巡莫敢发而于先臣同年友也又雅相善一日以疏草示先臣先臣正色斥之曰子老而博一第不循分服官乃作此壊名教事乎孚敬拂衣去大礼议起诸同志皆倚重先臣曰是首阻邪议者遂同学士丰熙辈伏阙号哭肃皇帝震怒坐廷杖者若干人先臣以宫僚与焉创甚得不死已而孚敬骤贵改翰林莅任同馆诸人耻与为列匿不见孚敬独恚先臣曰元隆亦去我乎指先臣字也葢孚敬犹兾以夙好相援而不虞先臣介絶乃尔以故坐恚反踰他同馆者顷之孚敬浸柄用出先臣外藩矣既叅楚政清真持大体竟以肮脏忤按臣意被论当事者心知先臣不为动得擢汴辖去在汴多惠政入觐修贽朝贵人止靑布二端朝贵皆惊叹司故存羡镪数千例入私槖长子乘间言之先臣故不应一日呼子出政事堂堂故悬古镜令其子临其下曰汝照面孔何状能享此多金子惭谢即日去官不持一钱人以此益重先臣介节而先臣自处义甚髙絶不为朝贵所援浮沉淸署乆之始贰卿留都既去复起留都前后凡六年不迁官以去尝摄南铨京察考功薛应旗佐之所斥皆权党至今称之通籍四十年没无余赀见于郡志可考而知也夫肃皇帝以尊亲之孝剏千古未有之彛伦当是时岂不知将顺可以希宠而诸臣引经泥古至不惜顶踵以犯明主一时人心士气直与壬午诸臣后先勃发先臣忝在撄鳞之列九死一生忠诚特着况其砥砺名行坎坷中外淸风足以范俗介节足以匡时即拟之乡先达魏文靖谢文肃无多让焉独不得与丰熙诸臣同类而共称之此忠魂所以化碧而志士相为拊膺者也先臣家无令绪门戸乆凋臣以支庻幸读先臣遗书以有今日俨箕裘之可绍顾帷葢以谁怜兹者恭遇皇上龙飞覃恩旷泽被及枯朽臣欲为先臣邀一命之恤而事在年远懐疏而止者再幸值兹五年议谥之日九原可作虽千载而上犹待表章况先臣不过百年之乆乎臣犹记先臣请塟时会侍郎董玘亦请祭塟肃皇帝即玘疏下旨曰栋固尝以议礼哭午门者玘何为者耶遂格玘而独恤先臣然则先臣当日一片血忠已独鉴于肃皇帝不废易名一节允矣臣查议礼诸臣如丰熙马理杨慎皆后先与谥先臣事例委与相同伏乞皇上勅下礼部如果臣言不谬将先臣锡与应得谥法庻先臣既朽之骨可再造于华衮而国家征信之典且有光于旷世持此以淑世教励人心殊非小补又宁止臣一身一家世世感徳已耶臣无任激切吁恳之至
　　辞右通政疏【天启甲子十一月十七日上】
　　太仆寺少卿在籍臣刘宗周谨奏为天恩愈重臣义难胜乞圣明俯容仍以原官在籍调理以终愚分事臣原任尚宝司少卿于天启三年九月内蒙恩升授今职该臣以分义自裁连疏引疾遂蒙圣恩准以新衔回籍调理臣戴此髙厚舆疾里门方期与田夫野老永祝圣寿以图报于万一忽于本年十一月十二日接吏部照会于本年九月初四日吏部题缺官事奉圣旨刘宗周升通政使司右通政钦此臣闻命自天措躬无地随设香案叩谢圣恩外伏念臣一介贱儒遭逢圣明遂从田间废弃屡擢淸华正微臣捐糜报称之日而遽尔乞身敢于负皇上之任使而不顾者凡以朝廷不恤髙爵以待天下士义不容使匪人庸竖侧足其间以辱旷典明矣如臣不肖叨冒踰涯分宜先退以彰朝廷甄别之权则臣之自知甚审而臣之所以自处者犹窃有余地云尔何意里居匝岁遽蒙显擢仰惟皇上始终帷葢之深仁真同天地父母之罔极臣未尝不感极而继之以泣其如臣义不足以仰承何哉臣闻古人之训曰君子进以礼退以义进必以礼故进而足以有为退必以义故退而足与有守两者相反而适相成乃称臣节焉臣之进而下足与有为亦既晓然自信于平日矣一辞而退终身不再计臣之义也尚敢复问庙堂事乎忽然而进忽然而退又忽然而进进既不成其为进而退终不成其为退世有如是之立身而可语于礼义者乎且皇上所以过听在廷诸臣之请亟于用臣者谓非以今日之退于自守之义有足多乎哉果尔是以臣之退成臣之进也臣愈无以自解矣世道之衰也士大夫不知礼义为何物徃徃知进而不知退及其变也或以退为进至于以退为进而下之藏身愈巧上之持世愈无权举天下贸贸焉奔走于声利之场于斯时也庙堂无真才山林无姱节陆沉之祸何所底止臣方惧以前日之进故惴惴焉辞太仆之命犹以为晚何意前日之退转成今日之进将败坏世道实臣一人开其端率天下而趋之臣滋惧矣纳言何地通政何官而臣以无行谊之尤者一朝而处之不亦辱朝廷而羞天下士乎此臣所以辗转踟蹰至死不敢趋命也仰祈皇上鉴臣前日求退之心本非假托原臣今日已退之身万难复用仍量臣未任太仆亦万无躐跻通政之理收回成命勅下吏部许臣仍以原官在籍调理邀天之贶或终得与田夫野老永祝圣寿于无疆而皇上之所以全臣末路者已不啻生死而肉骨之臣所谓生当陨首死当衔结者也臣无任瞻望阙廷激切控辞之至
　　辞京兆尹疏【崇祯己巳正月十一日上】
　　复职通政使司右通政在籍臣刘宗周谨奏为恭承新命乆病不能赴任恳祈圣明俯容以原官致仕以全晚节事臣浙江绍兴府会稽县人中万歴辛丑科进士筮仕行人不及一考前后以丁忧患病在告者几二十年天启改元录用废籍诸臣蒙先皇帝起升臣礼部仪制司主事二十年来歴光禄尚宝累升至太仆寺少卿时臣以分义自裁未敢拜命引疾以归天启四年九月内复起升臣通政使司右通政臣复以旧疾未痊具疏控辞随于五年正月内奉严旨削籍为民追夺诰命自后屡挂弹章坐臣奸党无所逃罪而先皇帝终贷臣一死屏息田间以有今日恭遇我皇上继统中兴首诛大逆肃清宫府因念先朝屠毒播弃之余悉行昭雪一时忠良吐气而微臣亦得以给还官诰仰荷天恩感激之下继以涕零从此一丘一壑不终贻圣世之戮于臣有厚幸矣何意皇上过听廷臣之言屡旨起用遂于崇祯元年十一月二十四日接邸报吏部题缺官事奉圣旨刘宗周起顺天府府尹钦此钦遵臣闻命自天措躬无地谨北面设香案望阙叩头谢恩讫续接吏部咨文拟不日就道以终任使少効犬马未尽之私而臣犹不容已于陈乞者伏念臣之以病乞休者数矣逮削籍以后目击诏狱诸臣后先惨死多与臣有同心之谊臣祸且不测誓从诸臣于地下而偶不死臣遇独幸臣心独苦臣自少善病至此形神尽瘁不觉痰火痞结疯疡中于周身支离床褥间与死为邻之日乆矣一旦处存亡显晦之际能不感恨平生之言负兹良友所以心愈灰而身愈困辗转临歧不觉进退之狼狈也且臣资性迂拙才识短浅在皇祖时既以跃冶取憎乆甘废弃及蒙先皇帝不次之擢正宜戮力时艰与诸君子共効捐躯之义而又托之硁硁小节以去则微臣之伎俩尽于此矣尚堪再策驽骀之用于末路乎畿辅重地尹京兆者将表树风声为四方则而漫以臣之庸劣者当之其能免于瘝旷此又臣之所大惧也兹者内察届期圣天子综核官方一洗京卿冐滥之秽如臣进不能致主退不能殉友渐负平生浸寻老病正当首从罢斥敢复滥邀今日赐环之典以速大戾为此万不获已冒干斧钺仰祈皇上鉴臣罪废余生果在久病势难前进仍念地方重任不宜久虚亟收成命准臣仍以原官致仕在籍调理俾臣苟全微命与康衢击壤之民同歌帝徳共祝尭年则臣身虽退臣感愈深而圣朝所以激劝臣工之道亦寄于此矣臣无任激切恳恩待命之至
　　除京兆谢恩疏【崇祯己巳九月十七日上】
　　顺天府府尹臣刘宗周谨奏为面恩陈谢预矢责难之义以致君尭舜事臣以废籍越在草野久撄羸疾一旦过蒙圣恩擢以不次处之今官拜疏乞骸未蒙俞允臣犹念不次之擢分义难胜方事再控而严旨催臣赴任遂扶疾前来勉图报称陛见之后踊跃欢呼仰皇上为尧舜主輙不胜致君尧舜之心平生诵读实在于此恭惟陛下圣徳当阳讨大逆除大奸厘大弊一时作用固已跨絶勲华而至于尧舜之道所谓继天而立极者一一行之得毋犹以为难乎孟轲有言责难于君谓之恭臣虽不肖敢不少陈狂瞽以报恩万一惟陛下采择焉臣闻之尧舜之道仁义而已矣出乎仁义则为功利为刑名其究也为猜忌壅蔽与乱同事此千古帝王道术得失之林也陛下励精求治宵旰靡宁时举祖宗盛事召对文华或至夜分虽尧舜之忧勤勿切于此矣犹以为未也益躬亲细务朝令夕考勒限回奏庻几乎太平之立致然程效太急不免见小利而速近功何以上效唐虞之治乎夫今日所汲汲于功利者非理财之事乎臣以为今天下之民力竭矣尧舜在上一民饥曰我饥一民寒曰我寒此岂人衣之而人食之哉成赋有经其所取之者俭也陛下留心民瘼恻然恫瘝其无忝尧舜之仁矣而輙以司农告匮一时所讲求者皆掊克聚敛之政正项之不足继以杂泒科罚之不足加以火耗又三四年并征叠征水旱灾伤一切不问其它条例纷纷大抵辗转出之民手为病甚于加赋敲扑日峻道路吞声小民至卖妻鬻子女以应势且驱而为盗转而沦于死亡当是时也有司以掊克为循良而抚字之政絶上官以催征为考课而黜陟之法亡以若所为欲求国家有府库之财不可得已且今日犹曰邉储孔亟耳长此不已一旦帑藏充盈或珍竒玩好土木神仙封禅之事作则皆言利之习有以启之也功利之见动而庙堂之上有不胜其繁苛者矣事事而紏之不胜汰也人人而摘之不胜诛也于是名实罕觏而法令滋章顷者陛下严赃吏之诛自宰执以下坐重典者十余人可谓得救时之权矣然贪风不尽息也为其所以导之者未尽善也尧舜之世礼官多而刑官少故画衣冠民无犯者善乎贾谊之言曰礼禁未然之先法施已然之后古者大臣有坐不亷而废者不曰不亷而曰簠簋不饬其礼遇臣下类如此故人人有士君子之行而无狗彘之心所谓禁于未然者也往者辅臣刘鸿训以犯赃蒙严谴虽法在不赦臣犹为揆地惜乃近者厂库诸臣旣发觉其见在者矣又勅问既往不已积弊相仍事属暧昧所开赃罪不无出于悬坐此而置之重典是谓不教之诛颇伤士气其它一切诖误指称贿赂者即业在昭雪犹从吏议从此深文巧诋杜天下迁改之路益习为顽钝无耻矫饰外貎以欺陛下士节日隳官邪日甚陛下亦岂能一一而问之昔张武受贿汉文赐之金钱以愧其心天下化之则刑罚之不如礼教彰彰已且陛下所以焦心劳思躬亲细务而不辞者正以未得天下之贤人君子而用之也昔者尧舜劳于求贤而逸于任人故能成无为之治陛下亦尝搜罗遗弃徧天下矣乃所嘉与而乐用之者多奔走集事之人方且以摘发为精明以告讦为正直以便给利口为才谞又安得天下贤者而用之即得其人矣求之太偹或以短而废长责之太苛或以误而成过有动遭罪谴已耳夫尧舜之所以称圣者以其不自用而取诸人也当是时天下之聪明才技岂复有加于尧舜者哉而尧康衢必访舜迩言必察故能合天下之愚以成其知今陛下圣明天纵卓絶千古诸所擘画动出羣臣意表遂视天下为莫已若而不免有自用之心臣下自以为不及益务为谨凛救过不给谗谄者因而间之猜忌之端遂从此起陛下几无可与托天下事矣夫天下可以一人理乎恃一人之聪明而使臣下不得闗其忠则陛下之耳目有时而壅矣慿一已之英断而使诸大夫国人不得献其可则陛下之意见有时而左矣方且为内降方且为留中不报又何以追喜起之风而奏雍熙之上理乎且以王之宷为国本至死而不蒙身后之恤至今诬赃未豁则邪正之辨几何而不混乎梃击一案与杨左移宫髙魏红丸同宗社至计也之宷宜死则杨左髙魏亦宜死而逆珰之专杀且有功而无罪矣门戸之说数十年来小人用以杀天下正人斵天下元气祸已见于前事矣自陛下登极严旨禁勅冀与天下登荡平之路而矫枉过正欲抑君子以平小人之气用小人以成君子之功是消长渐分而前日之覆辙将复见于天下也唐虞之世岂无谗说殄行乎而尧舜终不以其故贬圣愿陛下之熟察之也然则财以不私为利刑以不杀为威求天下之贤人君子以自辅遂可以希尧法舜乎未也尧舜之道尧舜之学为之也学之大者于书见之矣书曰人心惟危道心惟微惟精惟一允执厥中陛下声色不在御宴游不迩躬危微之辨固已得其大端而至于求治之心操之过急不免酝酿而为功利功利不已转为刑名刑名不已流为猜忌猜忌不已积为壅蔽正人心之危所潜滋暗长而不自知者诚能自反此心粹然一出于道而精以择之一以守之则随吾心所发自无过不及之差而中道在我矣中者天命之性仁义之极则也仁以育天下义以正天下自朝廷达于四海靡不毕举陛下已日跻于尧舜矣夫尧舜非絶徳也陛下之心即尧舜之心也陛下之中即尧舜之中也有为者亦若是而已矣又何难焉又何难焉孟子曰道二仁与不仁而已矣不为尧舜此下更无可为者臣尝歴考羣辟三代以后如汉宣帝唐德宗宋神宗皆非尽愚闇之君然神宗急于求治用其臣王安石以新法乱天下卒有北狩之祸则功利之毒也汉宣帝起于民间周知情伪用法无私赵葢韩杨不得其死说者谓汉业衰于孝宣良不为诬则刑名之过也唐德宗强明自用指姜公辅为卖直耻见屈于正论而甘受欺于羣小卒有奉天之幸则猜忌壅蔽之为患也此数君者皆具大有为之资其经营创制未尝不欲措天下于隆平之业而操术若此祸败若彼有如响之应声而不爽者则信乎尧舜之道不可以不学故也伏愿陛下超然逺览以尧舜之学行尧舜之道舎已以用天下之贤省刑薄敛与一世更始乃制礼作乐以化天下直接三千年既坠之圣统则宗社幸甚斯文幸甚陛下有为尧为舜之资而在廷诸臣不能进之以尧舜之道御极以来求言若渴启沃无闻致陛下覃思治理犹在汉唐宋间诸臣不先意以承之则后事而将顺之至所汲汲于表章者乃在故相张居正其人考居正立朝无不出于功利刑名确然申商之学与尧舜正相反至举其夺情一节亦为忘身殉国之事几何不率天下而为不孝乎世教不明人心不正莫甚于此方今救世之本正在人人言尧舜之道使邪说者不得作以生心害政惑世诬民而倡之则自陛下始惟陛下不以为难断然设诚而致行焉臣愚与有荣施臣无任感激披陈冒干斧钺之至
　　请修京兆职掌疏【崇祯己巳十月初八日上】
　　顺天府府尹臣刘宗周谨奏为京兆职掌乆废王畿治化未宣仰祈圣明严饬定制以奏郅隆事臣惟古者京兆尹之设视外二千石而体貎加优异时或判以亲王遇事专决卽刑部御史台不得抗衡焉葢辇毂之下藉以肃清奸宄奠安黎庻为天下要区非斤斤簿书钱糓之任也国朝定制颇仿前代然共事之以抚按分隶之以五城御史责任不无少轻积而至于今日不过为各衙门钱粮转输之地或转输之不以时则计部之叅罚首及顺天将谓本府力能得之所属州县而事又未必然异时外解不前徒费文移络绎卒无当于缓急之数徃往呼之而不应令之而不行法玩人弛诚有如臣同官魏光绪所言者止因各属之贤否不闗政府故虽有统辖之名而血脉不贯又因臣府之耳目未周各属故漫无贤否之状而举劾难行至是而京兆之权废坏极矣又何以弹压辇毂为一人承流宣化表率首善之则于天下乎以故履斯地者率视为传舎人怀苟且之志或期月待迁或卒岁而去曽未有以三年淹者诚如是则虽有张赵包欧其人亦无以自见而胥吏转得以长子孙习为奸利若大兴宛平二县尤称亲民之职也处势愈卑任事愈难亦惟以钱粮奔走于各衙门如奴隶而传舎其官甚于臣府上下之间相率为偷惰日甚一日地方之事遂以日坏兹者圣天子恢宏三五之理思得吏称民安与天下更始因惓惓于乆任之法改弦更张千载一时宁独遗此首善地臣不才谬承简任受事伊始日夕冰兢思得一当以图报称义难黙黙而处于此敢祈皇上深维天下治化之所自起特重京兆事权许臣衙门得考察属吏如抚按其平日查访贤否许臣岁遣风力推官查盘仓库狱囚因得悉其官评以偹举劾自掌印官以下酌行久任之法其本府推官必用新甲科俸满之日一体考选大宛二令或用新甲科如外县例或转自外县径论部俸一考之后得升员外郎如此则人心知所激励法令可以渐施一切前跋后疐之病皆有所不受而风行于畿辅不难矣臣虽不才近在圣明埏埴之中一切考功之法惟圣明所躬课或民生未遂或教化未行或纪纲不立或风俗败坏或人心浇漓或城狐社巤公行白昼为民害者皆一一问臣坐臣以罪总期不负古京兆职掌而止至于簿书钱谷之事臣虽不敢不黾勉救过然非臣之所以报皇上也仰惟皇上特旨申饬仍勅下该部酌议久任等法立赐施行倘积习难破事权难假请自今以后州县一切未完弗闗臣衙门考成永着为令臣无任激切待命之至
　　请发帑大赉疏【崇祯己巳十一月初三日上】
　　顺天府府尹臣刘宗周谨奏为边事万无可虞京城宜先内偹恳乞圣明发帑大赉以固人心以张国势事臣闻国势之强弱视人心之安否而已人心安则国势自张上之人所以先事而绸缪者固将无所不至也而况有事之际乎方今羽书告急京师戒严皇上焦劳于上臣工竭蹶于下亦既调遣四出兵势渐张而无如所在人情汹汹四方之民麕至奔入京师煤米为之腾价臣虽下令禁之而不得贫民有渐失所生者况三冬之日啼饥号寒之众塡塞道路倘遇奸宄不逞者起而呼之便能揭竿为乱至于营军素称疲困枵腹荷戈尤当体恤天下嚣陵反侧之象未有不乘饥寒而起者则亦不可不预为之计也夫以皇上圣明不世出天实笃生以昌我明亿万载无疆之祚业已声灵赫濯庙筭全操一时文武吏士计无不争先用命亦何有于外患惟是内地之景象若此不能不重烦圣明之虑皇上诚能亟下令暂撤九门煤米诸税使商贾鳞集物价自平随降一手诏发内帑一二万金一以给地方各坊铺煑粥以惠茕民仍收养之各铺中一以赏京营守陴者一以赏营兵出援之家属使无内顾忧更发京仓米数千石以平粜或预给军士月粮一月亟运通仓以抵之将一举而京师之民欢动若雷然后乃命五城御史会同臣府用保甲之法以戒不虞隠然有寓兵于民之意环京师之民以卫一人如手足之捍头目子弟之卫父兄而折冲御侮之威即在于此所谓圣人有金汤者此也抑臣犹有说焉五城兵马坊官虽城院之首领而实为臣外属臣与城院固共事地方者也必彼此聫络一体上下相呼应而后可以行法自臣受任来兵马坊官无一至臣府叅谒者臣虽有区区文告固已令之而不行聨之而不合官如赘旒何当于地方有无并祈圣明申饬臣书生不能筹边而责任地方当以民生为急内忧为先故效此款款之愚以佐缓急惟皇上采纳施行
　　请推广德意疏【崇祯己巳十二月上】
　　顺天府府尹臣刘宗周谨奏为钦奉明旨推广徳意以拯畿辅遗黎事臣待罪京兆目击地方饥啼寒号颠连沟壑之状不胜酸楚不敢不引为己辜前蒙皇上特命五城设厂施粥少延旦夕之命复该刑部员外郎李若愚有疏寻奉圣旨京师五城及在外设养济院收恤孤贫着在功令近来有司漫不加意徒饱贪吏蠧胥深可痛恨顺天府及各抚按查明修复积谷偹赈以时给发务令贫民沾惠该城流殍拯救掩埋各城御史设法议奏巡方总约着都察院进覧该部知道钦此臣捧诵之下仰窥皇上加意茕独真不啻天地父母之心而所以责成臣府者又如此其切臣敢不仰承徳意而推行之少塞职掌之万一臣谨按祖宗令甲如养济有院惠民有局漏泽有园旛竿蜡烛有寺岁时粟布各有差自畿辅推之天下法至偹也而后稍湮没已臣请仿故事斟酌行之臣查京城有铺房不下五百区向以之锢鬬殴平民为阱于国中者也今下令禁止专以收宿贫民免其露处宵陨之患且简残疾老弱之不能就食者量给以粥饵俟来春查入养济院其壮者除远方流寓外皆按籍遣还使归农力死者给藁塟之毎岁一冬可费银二千两行之数年京师之为颠连而无告者亦已无几矣至于积谷偹赈尤系祖宗良法美意小民所恃以托命而近来有司往往视为文具即臣府所属开报动百盈千半成乌有念此项钱粮原无额设不过取之赎锾捐之公费而近以兵饷杂项皆有额派所余无几此外又有平粜一项以裒之是竭泽而渔也以臣之愚今日亟宜捐此三项为地方偹赈地俟赋役书成尽有冗滥可清以补饷额倘舎是而令有司以设法区处不已难乎虽然畿辅之民所以日困而濒于死亡者亦岂一朝一夕之故哉异时朝廷一切大典礼大赏赉率取给辇下势不得不加派民间及事已而所派不除遂为成额后事复然畿辅之赋遂甲于天下可为不均之甚矣如乡试钱粮当派之八府会试钱粮当派之天下一切上供之费何独不然则加派之令宜公也至富家大戸一经报商千金立尽有预支之苦复有加垫之苦曷不令各衙门官任之而苦小民为则编商之令宜罢也钱粮之有火耗也自臣府而上解戸部交纳毎百两必加兑三两小民已不堪命矣若进宫子粒毎锭五十两又明加滴珠七钱是皇上身自为壑也上供之七钱民间之七两也而火耗之弊遂中于有司而不可问则禁革火耗之令宜自上始也赎锾之有透支也词状不得不愈滥以为民病臣查大兴一县前任倪卓两按院透支至五六百金奸书因为奸利干没钱粮复数千金此数千金究将谁抵亦终波及小民而已一县如此各县可知一院如此八差可知则透支之弊宜断从抚按禁也行此数端亦足以少苏畿民之困矣而其要在慎选良吏持之以乆任之法今天下吏治之坏也实自辇下始诛求之令日峻而官吏益得以因缘为奸数变易不常加以不肖之吏行其苟且之政如臣五日京兆无论矣大宛知县皆不满岁輙报迁问其故则曰事多掣肘不可久也审如是官则得矣其如小民何昔齐桓公猎而赐老人食曰愿赐一国之饥者赐之衣曰愿赐一国之寒者诚能慎选良吏以抚循其民使农有余粟女有余布则一切人衣人食之计亦有所不事而已跻斯世于仁寿之域矣臣所谓仰承徳意与比部之言相发明者如此仰祈皇上勅下该部一一行臣之言要使仁恩不竭于平日惠政实究于目前则煌煌明旨庻不徒托之空言而微臣亦得以少逭溺职之罪此畿辅之幸而实天下生民之幸也臣无任激切控陈之至
　　冒死陈言疏【崇祯己巳十二月十五日上】
　　顺天府府尹臣刘宗周谨奏为冒死陈言开广圣心以济时艰事臣闻古之言败亡之道者必曰不信仁贤夫不信仁贤则人主孤立于上而已亦何以为国今天下恨不得贤者而用之然岂无一人足以当皇上之信而皇上以情面之说概事猜疑举大小臣工尽在皇上积疑中日积月累结为阴痞有识者固已忧之一旦国事至此诸臣负皇上任使不忠诚无所逃罪业已天威震叠轻重伏辜而臣以为皇上亦当分任其咎昔禹汤罪已其兴勃焉今日第一宜开示诚心为济难之本日御便殿延见羣臣相对如家人父子从此君臣相得万化自张以票拟归阁臣以庻政归部院以献可替否付言官而一人主持焉不效从而更置之不必坐锢之以深其罪诸臣感皇上知遇无不争自濯磨以敌忾为事旬日之间奏功阙下未可知也乃者圣谟渊远方且益示以不信之端一切军机悉取独断即召对时一二建白皆落落不合以罢如军机重任必用文臣提督定制也乃今以不信文臣之故专付之武臣之手万一失事又何以处之朝廷縳一文吏如孤雏腐巤而视武健士不啻骄子渐使恩威错置法纪不行讵可以制治保邦乎至是而文武之途尽矣举天下无与托国者必将转思其可信之人而曰吾舎一二内臣无可同患难者内臣又乘间在上前谓左班朝士不足信益务以沽恩自结于上于是总提恊之命稍试以城守将阃以外次第委之乎夫城守其易者也鲜衣怒马之辈取壮军容则可耳乃欲十万京军一朝而统以素不相习之人事权不一号令不齐能保无万一之虑所恃皇上干纲独断不为所惑况自古未有宧官典兵不误国者唐鱼朝恩宋童贯可为千古炯鍳岂皇上圣明虑不及此夫亦不信其臣之念浸假以至于此在皇上亦付之无可奈何而不知处危急存亡之日舎天下士大夫终不可与共安危即内臣可信人主义不得独私苐还之以本等职业而匡济已多不必与闻军国事也汉臣诸葛亮之言曰宫中府中统为一体黜陟臧否不宜异同又曰亲贤臣远小人前汉之所以兴也亲小人远贤臣后汉之所以败也臣每念及此未尝不欷歔饮泣痛恨于先帝之世仰祈圣明翻然感悟念祖宗付托委任安危之几间不容髪直从焦劳忧患中大破积疑以亲内臣之心亲外臣以重武臣之心重文吏则太平之业可坐而定也夫臣之所言皆皇上所不乐闻者也中贵人又从而嫉之然臣为宗社计安危终不敢为一身计利害不惮冒死垂涕以闻惟皇上采择施行
　　极陈救世要义疏【崇祯庚午正月】
　　顺天府府尹臣刘宗周谨奏为极陈救世第一要义以祈圣鍳事顷者有生员刘栻从良乡来诵言良乡教官安上达之死节也绯衣一恸集诸生讲君臣之义而阖邑之衿绅弁笄有臣死其君子死其父妇死其夫者一时轰轰烈烈之状真足以扶植纲常使所在地方皆得如上达者为之倡则天下事奚抵于壊繇是观之道学亦何负于人国哉夫宇宙之所以纲维而不毁者恃有人心以为之本而人心之淑慝则学术之明晦为之也三代以上有尧舜禹汤文武为之君而天下无人而不学无事而非学学之名可以不立及夫世衰道微彛伦攸斁孔子始单提直指之为万世鹄至子思孟子而说愈详凡以存几希之脉为君父闲大伦也自后推流扬波则汉有贾董隋有王通唐有韩愈宋有周程张朱上下数千年不过寥寥数子递衍其脉而终亦不得大行其道于天下或遭谗被锢以死然世道卒頼以不坠功亦伟焉明兴太祖髙皇帝以天纵之圣远接二帝三王之治统独表章紫阳氏使人奉韦弦家传布菽二百余年人文项背相望而其学焉而最著者则有薛胡陈王四君子驯至万歴之季有髙攀龙即宋儒杨时遗址讲紫阳之学而世遂以东林名其时若冯从吾邹元标鼎分讲席与攀龙并为世所推晚年一出卒遘逆珰之祸以死幸我皇上登极首表遗忠恩纶骈涣攀龙已与日月争光而近时言者犹指一二异已者推入攀龙之党以为世诟虽以方大任之贤而不免焉臣窃痛之臣考攀龙当日门墙高峻自一二同志外未尝许通臭味即他人之为讲学者或聚徒千百人肩摩毂击而攀龙独否惟一意躬修力践发明君父大伦以卫世道独不便于小人小人遂从而嫉之必杀之而后快今其骨已朽矣更谁为党者即有之亦且啮指相戒变节易操以保目前之富贵以故起废遍天下而气象奄奄如是试问今天下亦有开首善之堂朝而问业夕而省成如冯从吾者乎亦有处统均之席震发一世良心扶植善类如赵南星者乎亦有纪纲是司欲借尚方剑讨君侧之奸如杨涟者乎亦有铮铮封驳谔谔昌言以澄清世道自任如魏大中周宗建者乎则人才至今日而尽矣非徒无理学并其假理学而尽非徒无事功并其假事功而尽非徒无忠义气节并其假忠义气节而尽令今天下犹有假焉者亦何至国论日卑士气日下任流宼之纵横无能建一竒出一策以纾君父忧乎故曰求士于三代之下惟恐不好名夫天下未尝无人才也特患人主不能暸然于邪正是非之辨以为去取耳韩爌之再入中书也曹于汴之长宪也虽未能大有所为以副圣明之望要其立身本末犹自可原一去已矣何至争为罗织此外若李邦华之振刷朱世守之端方胡世赏之清谨亦皆起废中有用之才猥以时危见短或次第罢去或以诖误繋廷尉识者方谓老成人不可不惜旦夕望皇上开赦过之门而立异同之见者无不媒孽其短朝处一人焉坐之曰党暮处一人焉坐之曰党犹以为未足特设为四面之罗使天下之人不出于假理学则出于假事功不出于假忠义则出于假气节人主又安得有用贤之路乎嗟乎流宼之滋也正臣子卧薪尝胆同舟共济之日而小人之不得志于官爵者輙乘机逞报复之端即大任有戒心焉谓非一诋道学不足以自脱于东林免异日之祸而不知其立论之舛所闗于世道人心非渺小者彼方虑其假也而恶之吾转虑其真也而假之居今之世而欲避假之名势必出于至诚为恶而后已是率天下之人祸仁义也昔宋有伪学伪党之禁南渡终于不振如朱熹者异时人主虽有生不同时之叹而真魏之徒仍遭摈落今天下之势何以异于是攀龙之学业已蒙皇上表章昭示来禩请弗再以其地里名号设阱于天下使后之为攀龙者不至窥左足而不敢前则世道幸甚臣小人也生不知学处此时艰尤不敢以言论滋风波而目击邪说披猖生心害政之祸将来有不忍言者故敢因教官之节而推之惟皇上躬先圣学日就月将晓然示天下士大夫以孔孟之鹄使人人知有君父之大伦而致士姑从隗始请皇上先用特典旌恤安上达进翰长宫坊等衔以为当世劝庻几我国家金瓯无恙之天下不令不识字之人相率而坏尽臣不胜跂望仰恳之至
　　再请申饬京兆职掌疏【崇祯庚午三月初七日上】
　　顺天府府尹臣刘宗周谨奏为敝习与时艰交困仰祈圣明特加申饬以少効京兆职掌事顷该臣不职自陈席藁待罪间奉圣旨京府职事正殷刘宗周但实心料理不必引咎该部知道钦此钦遵不胜汗煌夫以臣种种庸劣而处圣明之世即不从封疆起见亦已无逃三尺何意圣度如天开之以自新之路且念职事之殷繁勉以用心料理正微臣毕智捐躯桑榆晚收之日也而臣于此窃有请焉臣之所可自尽者心耳至于料理之有当与否则臣之才终有不敢自必者非徒病于才也且窘于势京府之职莫殷于钱粮一事臣于二十七州县属也而各官贤否不闗臣府居恒相视途人耳积玩之极并钱粮考成不顾矣军兴之告急也积逋未完臣不敢自诿于催科之拙致今日檄催明日守催今日提经承明日提欠戸臣握三寸管已自觉语言无味而无奈当之者竟付之充耳如正月间派买料荳部限甚严臣檄如雨至今未报者有大宛房涿通霸丰怀等州县又派冻粮运车至今未承者有涿宝房保等州县问其故不曰残破不堪则曰凋敝有素是固然矣其如军兴之稽误何哉此臣所蚤夜皇皇也至五城兵马司虽非臣属实与有地方之责其间职事相闗违玩之习更有甚于州县者一煤炭也臣府发价在三月前迟至今日而中城之报完犹未一保甲也臣累行申饬见奉明旨而空文见报者仅东西中三城此外并其空文杳然矣一掩战骸也臣奉旨移会各司虽尝助役之十一而法不及两县远甚属者春膏愈化浮土就坚臣累次行文令其加土加筑莫应也不得已躬行踏勘前至芦沟桥见中城之役覆土甚浅臣当令地方设法广其基高其封以示永乆而臣心始无遗憾更有一骸不埋并一字不报如北城者将置明旨于何地凡若此者皆臣所为窘于势而难于料理者也况重以臣之不才狼狈其间乎方今圣明抚积弛之运加意振刷臣子稍渉诖误大者诛死小者褫斥臣何敢复加吹索以贻不测伤一时平明之理然苟不一言之后有重大事亦必漫无照应转相躭误臣不足惜如国事安危何仰祈圣明特加申饬于五城二十七州县许臣摘其尤玩者不时叅处俾臣得少展四体毕其区区之心臣愚厚幸再照京师为首善之地尤宜大法小亷风清弊絶臣虽不肖誓当闗节不通以肃辇下其有大奸小宄坏法乱纪者终不敢借口于势之难行而溺职其间并祈圣明申饬
　　刘蕺山集巻二
　　●钦定四库全书
　　刘蕺山集巻三
　　（明）刘宗周 撰
　　○奏疏三
　　请定大兴宛平两县经制疏【崇祯庚午六月上】
　　顺天府府尹臣刘宗周谨奏为县帑告匮已极人情滥觞无穷恳乞圣明亟定经制以垂永久以裕国用事臣闻古之善理财者必有一定之经制而后可以节滥觞之人情易曰节以制度不伤财不害民言伤财害民皆自无制始也今天下之财病于无制乆矣所谓取之尽锱铢用之如泥沙者自朝廷达于郡县所在而是而臣终不敢越俎而言朝廷之经制请姑言其在郡县者臣自去秋莅任即知大兴宛平两县钱粮之弊因首发积书奸吏侵盗税粮罪案追赃正法并问从前蠧孔所坐一一思与厘剔会羽书旁午拮据不遑乆之两县始各以五年经费册来报则见大兴县自万歴四十五年起至崇祯三年共那借过经费至八千四百六十二两零宛平县自天启三年起至崇祯三年共那借过经费至八千四百二十一两零业经前任府尹刘泽深题请奉有巡按御史查明设法通融销补之旨至今未结也方今前逋未销后逋继之矣臣谨按两县经费皆取给于铺行税契大兴毎年两项约共征银八千余两宛平毎年征入并大兴通州协济约共六千余两原以供郊庙朝廷大礼大役不时之需而余者各衙门年例支销亦有常额也然年例之渐不能不授以滥觞至于今日种种陋规月异而岁不同计五年中有抚按透支礼仪毎年至三五百金者有各衙门私用夫马皂隶每月至百金内外者有戸工兵三部檄用车辆无筭者有各衙门书办皂隶铺司工食私增名数不等者有五年编审铺行科道纸张工食动支至千余金本县编审催头工食动支至二百余金者诸如此类难以枚举多例之所不载者也即例之所载者内之如礼仪房打扫如广盈库染垫外之如五府六部等衙门动支笔炭纸张印色等项抚按八差及本府太仆寺等官上任修理铺陈等项各所费不赀亦往往事在可已额非原设而最称繁重者无如乡会两场协济臣考往牒万歴十九年间乡场协济额设七百余金而今浮至一千八百金会场协济额设九百余金而今浮至一千七百金至乡会武场亦复如是皆所谓滥觞之弊也至是而毎岁之所入已不足供其所出重以宫府非常之役仓卒见告束手无措不得不事那借借院赎不足则及大粮借大粮不足则及杂项而吏胥遂得以因缘为奸转手之际朦胧开报莫可究诘七八千金宿逋有自来矣此而不亟为之设处将极重之势何所底止臣因念迩者皇上特设科院董修天下赋役全书就全书所载一赋一役皆国家惟正之供犹鳃鳃议汰议裁不遗余力况全书所不载为事例之滥觞者乎臣以为例之所无者当裁之以法一切报罢可也例之所浮者当裁之以义悉行厘正可也如乡会两场皆当亟行撙节以复旧规或加派省直以益之可也而要之皆非可以空言胜也顷者两县正官并缺臣檄署印官将前项冒滥事例必禀臣府而后行一时漏巵少塞乃中府以年例笔墨责大兴稍不应輙锁县役去当此之时虽有强项之吏亦不能一一力抵权贵人为朝廷守此金钱也为县官者不亦难乎昔孔子以簿书正祭器而猎较之风息于今亦有簿正焉臣请皇上特命赋役科院将两县经费册逐一磨勘可汰者议汰可减者议减因刋定例款书册附于全书之后凡非册中开载一槩不许应付从此经制既定虽有贪官污吏不得开干没之门虽有权势私交不得假侵渔之路将一年而那借塞三年而物力盈还之于下可寛编派之额积之于官可免匮乏之忧于以造福畿辅之民岂曰小补而宿逋之销不销可无问已臣迂腐之资目击帑藏匮乏无能措手不敢不力行撙节为天下先舎此别无他术祈圣明勅下该部会同赋役科院酌覆臣疏立赐施行辇下幸甚臣等府县官幸甚
　　请告疏崇祯【庚午七月十七日上】
　　顺天府府尹臣刘宗周谨奏为微臣患病不能供职恳乞圣明俯赐罢斥以昭分义事臣叨中万歴二十九年进士筮仕行人天启元年起升礼部主事二年改光禄寺寺丞三年升尚宝司少卿连升太仆通政未任削夺崇祯元年起升今职总计臣通籍以来三十年于兹而实在仕籍仅将六年其余皆栖迟家食之日止因赋质甚羸半生多病不堪自効犬马故屡事乞骸以安愚分旣遭削籍若将终身何意晚年再际圣明起臣田间擢以今职辞疾不允黾勉趋朝处首善之地窃欲躬行教化为天下有司倡乃莅任未几国事倥偬动闗臣府拮据万状遂不暇问京兆职掌而地方凋敝蚤已开罪于守土爰于本年二月有束身待谴之请蒙皇上不加显戮勉以实心料理臣感激圣恩从此益矢乃心竭乃力无一事敢即于怠荒冀少圗报称乃臣素有羸怯之症拮据一载心血尽耗又因水土不调渐伤脾胃时呕时痢元气益亏向蒙圣恩假臣调理未及痊可因事见朝又复注籍会祈祷雨泽奉旨切责旋复见朝继之以补验煤斤而臣愈不胜其委顿矣数日以来吏书之抱牍而前者臣昏愦无以应輙报罢而去更何问料理之能葢臣心可以许国而臣力不能以从心臣其敢不蚤自引决以重贻地方之咎为此万不获已恳祈圣明念此辇毂重地终非病臣可効瘝旷已深亟赐罢斥则所以全臣今日之分义者实于斯为至而区区首邱之私始终得遂衔结固不足道也惟圣明怜而许之臣无任力疾控陈待命之至
　　叅奏阉竖疏【崇祯庚午七月二十三日上】
　　顺天府府尹臣刘宗周等谨题为阉竖陵辱县佐谨据实紏叅以肃法纪事本月二十一日据大兴县典史王邦珵呈前事内称本衙皂隶穆贵张登结党欺官故误公务向因误事本府左堂具呈府丞案下蒙批经歴司究解见禁未结岂期张登拉弟内官张进忠闯入经歴司骂詈不堪复统众数十人身皆戎装哨入衙门公堂座案等物悉行残毁冲入衙内辱打家眷毁裂卑职冠裳声言要银二百两见有郭内相劝解等因到臣复据经歴司经歴姚元恺大兴县署印县丞宋光墀各具呈前事到臣臣不觉髪竖随拘皂隶张登审鞫口称内官张进忠果系登弟则登之挟势陵官固无辞于罪魁矣乃张进忠者何物刑余而敢于咆哮公署所至肆横至闯县官之私室毁器裂衣公行殴辱明与县官为难实与京兆相雠此其目中尚知有朝廷乎以阉竖之贱而陵侮有司既难乎为有司假隶役之忿而报复上官更难乎为上官此其闗系纪纲之陵替何如哉不特此也臣尝奉旨行保甲事宜首禁梨园以正风化势不得不行五城兵马司查缉至于文票络绎乃吏目吴时聘一举犯禁者申臣正法而遽受内官孙国用之辱臣因其事犹未若邦珵之决裂故不行题叅今本官竟以此为城院所劾曰不繇批委妄肆需索而不指其需索之实且诟本官为越职趋承是本官得罪之故臣实坐之虽毛举不一端而即此足以快国用之心中国用之计则为国用之类者安得不效尤而起视绅士不如奴乎异时倘有闯司空之堂围阁臣之宅以逐大僚如天启中故事又何以禁之语曰涓涓不已将成江河绵绵不息将寻斧柯臣不肖受事辇下窃为皇上持风纪将一切豪贵不法是问乃前者京兆之令不能行于司坊致一受侮于宧竖今者少府之令又不能行于舆皂致再受侮于宦竖将异时宦官一切坏法乱纪之事自今日始而皆自臣等不职以阶之则臣罪滋大臣惧滋深臣虽抱疾求去义难黙黙仰祈圣明勅下司礼监衙门将张进忠提问正法少警将来并查城院叅疏究孙国用应否为梨园欺陵吴坊官至吞声不敢诉以去则所以肃清辇下为四方之则效维万世之治安者实于是乎在臣等亦与有荣施焉
　　再申请告疏【崇祯庚午七月二十五日上】
　　顺天府府尹臣刘宗周谨奏为再恳天恩臣病万难供职仰候罢斥事臣于本月十七日为微臣患病不能供职恳乞圣恩俯赐罢斥以全分义事奉圣旨京尹事剧正须实心办职刘宗周着加意料理不必引疾求去该部知道钦此臣捧诵温纶不胜惶悚夫京府为天下之剧司皇上之所鉴也当地方凋敝之后国计民生料理倍艰又皇上之所鉴也此而责之以实心办职其所以策励微臣意良独至臣敢不奉以周旋而臣亦尝反而求之果能身视民家视事乎肃清辇毂称首善乎于此有一毫或歉已成瘝旷开罪圣明死有余愧不幸又继之以病处心愈苦旷职愈甚即今沉痼之身气息奄奄腹坚如土上下痞隔臣犹日勉强对吏书遣发诸案而精神恍惚管摄难周百弊承之将如皇上加意料理之旨何念及此而臣尚可一日在事乎哉嗟乎人臣策名委贽身非已有死生以之矧遭际圣明一旦从草莱起崇班何忍遽尔言去即臣三十年病骨久与沟壑为邻其间屡进屡退虽不能以三年淹而终未敢果于忘世黾勉此出一博桑榆乃今日犬马之力已竭区区之心无可自效狼狈支离通国之人知之而独不为圣明所鉴察将谓别有假托苟遂私图此臣之所大恐也欺罔人臣之大恶而臣故蹈之平生所学之谓何仰祈圣明俯鉴臣病万非假托特允臣请赐之罢斥庻得别简贤才副京兆之职则皇上为地方计委出于此而亦臣之所为地方计也如臣不肖不能仰副皇上责成之意辗转于怀辜负圣恩直当结之生生世世以图报称臣无任激切再陈之至
　　三申请告疏【崇祯庚午九月十五日上】
　　顺天府府尹臣刘宗周谨奏为微臣乆病难痊续申前请恳恩终赐罢斥事臣因患病不能供职于本年七月两疏乞骸未蒙俞允煌煌严旨勉臣以实心干办者不一而足且责臣坚求自使使微臣处此无地可容不得已力疾任事会科场在即拮据正殷臣以尫然病魄日夕饮水惟恐开万一之疎虞而今幸已告竣矣自此府事稍闲或得优游卧理一面便于调摄以就痊可徐图干办少报鸿恩臣之愿也不意臣病日痼臣体愈羸前者犹患在脾胃而今则转授于神明昼忽忽以健忘夜怔忡而废寐至于胆汁上溢膀胱下遗医者谓此二阳之症发于心脾人不常见衰年得之多犯不治者臣念病势如此报恩之日亦已无多惟有奄奄坐毙以身殉官已耳然其如尸旷之日积何哉时方多事畿辅重地政须弹压之得人内有京尹外有抚按两者提衡而论不谓京尹一官果可从卧理也前者抚臣方大任以病请而皇上允其去按臣董羽宸以病请而皇上允其去今道臣张春复患病而皇上又行查勘赐允有日矣此岂皇上有私于三臣哉地方之责重而自便之图有所不暇问也何独至于臣而靳之臣平生无他技止此爱君忧国之念矢之天性臣虽退处之日长江湖廊庙总无异视即臣受事以来朝斯夕斯无一刻不从地方起见几于寝食俱废智短才困羸病之躯遂不觉浸寻以至于剧皇天后土实鉴臣心使臣力有一毫未尽尚可勉効之君父则臣终不敢为乞骸之举况屡旨在前凛然斧钺臣宁不知所以自处至于一请再请而不已臣之心有不胜其若刺者矣总之臣身不足惜而地方之责终不可负伏望圣明鉴察倘念臣前后悃诚委非矫饰亟赐允放使臣虽不肖不致以尸旷之罪久病地方则于综核职业之中寓曲成人才之道亦励世磨钝之大机也臣无任激切待命之至
　　请恤畿辅凋残疏【崇祯庚午九月上】
　　顺天府府尹臣刘宗周谨奏为畿辅凋残未起圣明轸念时殷谨竭愚悃仰承徳意以固邦本事臣待罪京尹有日愧无丝毫补于地方顷从邸报中屡绎明旨仰见我皇上虑切民艰当地方凋残之后亟欲起流离琐尾而置之生全以为邦本计至悉也至以抚绥专责之府县有司则臣于所属州县其敢以膜外视哉惟是病废日乆一切不能料理毎从州县文移往来间问民疾苦未尝不耿耿于心苟可以为民请命者臣终不敢置之不问也如大宛则称有佥商之苦中人之家一经报商则千金立尽以其预垫之为累也及上纳本色又以铺垫累故领价虽倍于所估而反不免有倾家之患今度此役终不可罢也当令商人先领价而后收物料至内府钱粮仍令各衙门官收官解庻可少苏商困如外州县则称有派买豆料之苦既运津矣又运蓟矣又运京矣官价不满半而里胥坐派之细戸滑者多干没焉纷纷科敛鸡犬不宁小民尚有乐生之望乎倘邉事尚无税驾此后宜稍増其价召商承买不以累富民庻可少苏民困抑又有钱粮火耗兑头之苦顷大兴县民鲁虎纳大粮八两二钱而粮戸勒耗至九钱是加一取耗也臣已久行禁饬而犹若是则从前积弊尚忍言乎至进宫子粒有加三四者矣问其故曰进宫有滴珠有铺垫明坐加一而衙门吏书遂得借口需索以滥觞至此则莫若法行自近先除上供之近例为有司倡而兑耗之弊不革自罢至大兴等县尝请平粜银两矣积储小民之大命而夺于平粜者半又议孤贫月粮及节孝优恤皆另行设处计设处之方惟有多罚赎锾为民厉而已不然恐积储终属之虚丈而全以平粜夺也则新饷之当暂免者一昌平等州县尝请典铺银两矣大兵之后富民莫保其家即流寓者又挈赀而遁向所取之酌分者势难望门悬坐也间有开张如故而官家増一畨酌分典铺复増一畨子钱承平之日富民犹自不堪况此日之贫民乎则新饷之当暂免者二通州又请祗候马夫银两矣该州以赈济之故并一州各官俸薪尽行捐助能复留以助饷乎于此而必取盈焉恐本官点金无术也一州如此他州县可知则新饷之当暂免者三至各州县库吏之告瘁也大率半年而破家葢州县公费无多又额存节省势不得不坐筦库以赔垫而此赔垫者有司又多以迎奉上官如丰润一库书在事一年而垫抚按闗三院交际至三百金能不辗转偿之小民乎则新饷之当暂免者四至舆隶人役之纷纷见告也业虎而翼矣犹恃有雇役钱少润其齿吻即雇役不无虚冒近已厘之赋役全书中又加抽扣焉是翼饿虎也委吾民以鱼肉又孰餍之则新饷之当暂免者五而臣于此重有感焉民生至今日困极矣而畿辅之困为尤甚外省直之民困于征缮者役有常供赋有定额至畿辅则头绪纷然错出今日佥商明日报役今日派庄头明日拨坟戸官吏得以因缘为奸勲珰得以辗转肆虐遂不禁日朘月削以趋于尽况重之以兵燹安问孑遗自非为人上者解烦涤苛一意与民休息持之以数年之乆鲜有能复其生理登之小康者借曰军兴告急奈何以天下之大不能寛此汤沐子孙乎迩者盗贼公行辇毂之下不时见告孰非饥寒所迫以至于此者汉臣有言安之耶抑胜之耶如安之之道除前项轻徭薄赋外莫若有司躬先教化讲乡约以蒸善良行保甲以戢奸宄而刑罚非所先焉彼固所谓胜之而已今日法网不可谓不宻而奸愈起盗愈甚何故臣尝奉旨着保甲事宜为都人倡而权在五城动多掣肘臣毎至地方讲约居民多感动者至问司坊官以保与甲位署多茫然不解又何论条教之详条教且不解又何论身教葢先王化民成俗之道乆矣其不讲也臣于是知今天下遂无吏治矣世道之衰生民之困何日之瘳所恃圣明在上毅然以古昔圣王为法先抚字而后催科重教化而缓刑罚使天下则而象之惠此畿辅以绥四方天下庻有太平之望乎臣去国之身报恩无地犹不禁款款之愚倘蒙当事者不以为迂酌议施行地方幸甚
　　应召请寛限疏【崇祯乙亥八月十五日在籍上】
　　原任顺天府府尹在籍臣刘宗周谨奏为力疾赴召恳乞圣恩少假严程以逭违玩事本年八月初三日吏部差人移咨到臣内开吏部题为钦奉圣谕事奉圣旨召在籍礼部左侍郎林钎礼部尚书孙慎行顺天府府尹刘宗周作速来京尔部马上差人催他就道不得迟延钦此钦遵等因臣宗周闻命惊惶莫知所措随设香案望阙叩头谢恩讫臣即刻日就道趋赴严程凛王言之郑重义不暇为反顾谋矣惟是臣以犬马之疾乞恩在告者五年于兹而竟无起色乃者夏秋以来复以暑湿交侵骤染疟症江南之人独此为虐毎闲日则寒热交作昏晕数时饮食不进如是者旬有余日而臣积弱之体益成委顿之势一旦奉此简书臣虽黾勉就道犹虞风露之不时为羸体所中因而延缓日月仰辜圣明盱衡求旧之怀则臣罪滋大臣惧滋深为此据实控闻敢祈圣恩少寛程限容臣一面调理而前至京陛见庻微臣不以违玩受谴而圣明帷葢之仁于此益着臣无任战栗吁恳之至
　　辞少司空疏崇祯【丙子正月二十五日上】
　　原任顺天府府尹臣刘宗周谨奏为圣恩洊及非常臣义尚难拜命谨据实剖陈以祈圣鉴事顷该吏部题为钦奉上传事奉圣旨刘宗周升工部左侍郎钦此钦遵臣不胜汗惶不胜惊陨臣谨即于城外私寓设香案望阙叩头讫窃有请者伏念臣向以羸病在告五年于兹一旦蒙恩特召方身在床褥之日竟以支离就道两疏控陈未蒙鉴允扶掖至京赐之陛见亲承天语之琳琅曷展臣愚之扬扢草野宠荣至此已极兼复宠降恩纶自庻僚而蜡九列之班由特简而厕司空之署臣何人斯当此殊遇而复被此殊恩苟顶踵之犹存虽捐糜以何惜惟是臣初抵都门即因误听人传致有误朝一事检举认罪词连范仁奉旨下部再拟再奉严旨范仁见在覆审间仁案一日未结则臣罪一日未正臣方日夕待罪之不暇而遽叨此殊常恩命臣亦何敢冒昧而处于此即圣明方开使过之仁其如微臣引身之义何至臣把骨如柴病苦万状心知不能胜此重任而臣尚有所未暇及也为此直披诚悃仰祈圣明查臣前日与范仁一体容臣仍在城外私寓稍事调理候刑部结案之日臣方以生死去留之身听皇上之处分则国宪既彰君恩非幸臣无任激切控陈待命之至
　　再辞少司空疏【崇祯丙子正月二十九日上】
　　原任顺天府府尹臣刘宗周谨奏为微臣感荷温纶再披血悃仰祈圣慈怜臣乆病余生俯赐遣还原籍事该臣具奏为圣恩洊及非常臣义尚难拜命谨据实控陈仰祈圣鉴事奉圣旨刘宗周新膺简命着即祗遵供职其范仁事情刑部作速奏结该衙门知道钦此钦遵臣方席藁待罪间庄诵温纶再申特简姑置臣罪不问而起臣供职臣不觉感而继之以泣虽前案未结分宜祗承新命以从事矣而无奈微臣犬马之疾日甚一日有不能勉承圣恩者伏念臣先年脾胃受伤遂成痞症百计难攻几三十年坐使精神日耗渐同废人臣通籍三十六年而歴俸不满六年原非有恬退之节足以过人猥以一生卧病艰于服官而臣反用以猎取不次叨冒至此惭负君父若何可言一旦有钦召之命则适因患疟而前症复作臣不敢不舆疾自前勉抵国门数月以来无一日不药无一日不因药加楚至于气隔胸而不降痰闭胁而不升目眊耳鸣时时昏晕止因前案未结静听处分未敢乞骸幸而勉成陛见之礼已不负微臣数千里赴召之本怀矣乃司空何地贰卿何官今天下又何等时而可以五官不灵百骸如偶者尸位其间即臣不足惜将如邦土重寄何此臣之所以闻命若惊感恩欲絶而终不能已于言也倘臣不从国家量度而徒顾此残喘乞恩自便圣明在上斧钺在前其能寛臣一人臣故不敢以假请而直述其乞骨之忱仰祈圣慈俯鉴臣情万非得已收回成命许臣以原衔回籍调理臣一日余生尚矢衔结于世世臣无任战栗待命之至
　　痛切时艰疏【崇祯丙子二月二十三日上】
　　工部左侍郎臣刘宗周谨奏为痛切时艰直陈转乱为治之机以仰纾宵旰事臣尝读史至唐徳宗一再播迁天下之势危于累卵而其臣陆贽所以启告其君者独本之六经仁义为一时强明自用之药卒以再造唐室臣乃知圣人之道可以治世虽其君庸主也而其臣用之效不旋踵况圣明在御之日乎臣是以慨然窃有请也今天下祸乱相寻十余年于兹矣乃者剿宼之役聚天下兵饷驰骤五省之地竟不能一挫狂锋而且南窥江北犯河至烦圣天子焦劳于上减膳彻乐为修弭计庻几天心有厌乱之期乎然臣闻之治乱之机系乎事始皇上诚计及于封疆则庙堂之上有先受其弊者不征前事之所以失不知后事之所以得而苟不直镜治理之原亦终无以握转乱为治之术臣请推皇上修弭之意而诵言之我皇上以不世出之资际中兴之运即位之初鋭意太平直欲跻一世而唐虞三代之甚盛心也至于二帝三王所以治天下之道犹未暇一一讲求致施为次第之间多有未得其要领者于是耳目叅于近侍腹心寄于干城治术尚以刑名政体归之丛脞天下事不觉日底于坏故自厂卫司讥访而告许之风炽自诏狱及士绅而堂亷之等失自人人救过不给而欺罔之习转盛自事事仰承独断而谄谀之风日长自三尺法不伸于司宼而犯者日众自诏旨杂治五刑岁断狱以数千计而好生之徳意冺自刀笔治丝纶而王言亵自诛求及琐屑而政体伤自纠劾在钱粮而官愈贪吏愈横赋愈逋自敲扑日繁而民生瘁自严刑与重敛交困天下而盗贼益蜂起自总理任而臣下之功能薄自监纪遣而封疆之责任轻自督抚无权而将日懦自武弁废法而兵日骄自将懦兵骄而朝廷之威令并穷于督抚自朝廷勒限尽贼而行间日杀良报级以幸无罪使生灵益归涂炭事急矣天牖圣衷一旦撤总理总监之任重守令之选下弓旌之檄收酷吏之威维新之政次第举行方冀与二三臣工洗心涤虑以联泰交而不意君臣相遇之难也得一文震孟之贤而单辞报罢使大臣失和衷之谊得一陈子壮之忠而又以过戅坐辜使朝宁无吁咈之风此其所闗于国体人心又有非浅鲜者于是求治愈殷纷更四出市井杂流咸得操其讹说投闲抵隙以希进用而国事愈不可问凡若此者在皇上不过始于一念之矫枉而积渐之势酿为厉阶遂至莫可收拾则今日转乱为治之机断可识矣夫皇上之所恃以治天下者法也而非所以法者也所以法者则道也如以道则必首体上天生物之心以敬天而不徒倚用风雷则必重念祖宗监古之綂以率祖而不至轻言改作则必法尧舜之恭已无为以简要出政令法尧舜之舎已从人以寛大养人才法尧舜之从欲而治以忠厚培国命并法三王之发政施仁亟议拊循以收天下泮涣之人心而且还内廷以扫除之役杜后世宧官之衅正懦帅以失律之诛杜后世藩鎭之衅慎宗贤以改职之途杜后世宗藩之衅除此三大衅而国家苞桑之业已在世世又何虞乎宼乱哉夫蚩蚩潢池之众皆赤子之顚连而无告者也皇上但下尺一之诏痛言前日所以致寇之由与今日不忍轻弃斯民之意遣廷臣赍内帑巡行郡国为招抚使以招其无罪而流亡者一面陈师险隘坚壁清野听其穷而自解来归诛渠之外犹可不杀一人不损一矢而毕此役自此四境内外闻风慕义者争先恐后又奚烦于观兵乎哉此圣人以道治天下之明效也抑臣闻之有天徳斯可以语王道其要只在慎独故圣人之道非事事而求之也臣愿皇上视朝之暇时近儒臣听政之余益披经史日讲求二帝三王之学求所为独体而慎之则中和位育之功庶几不远于此矣至于用人诚为平天下要务尤在致审乎好恶之机以决用舎之路若武生新授吏科给事中陈启新者片言投契立置淸华称一时盛事第本生言有大而近夸情似要而有挟其品未可遽言乞皇上先令以冠带歴事黄门稍如试御史例俟数月之后果有忠言竒计足以折大奸断大疑决大计然后与之实授未晩不然将如名器何古之圣人刑一人而必使千万人知所惩赏一人而必使千万人知所劝则操励世之权者尤不可苟焉以处此也夫以我皇上天纵圣明卓卓有希尧法舜之志而一时为之臣者不能以道事君徒取一切可喜之术以荧主听使国论愈纷治效愈后臣窃痛之伏惟皇上断以尧舜为必可为而求之于尧舜之道则上有好者下必有甚焉者诚使天下皆回心向道以事一人而天下有不治者未之有也若徒曰法制禁令而已则短长之效已见于今矣此固非臣之所敢知也伏念臣羸病余生一旦蒙恩起自田间擢置贰卿虽捐糜曷图报称兹当受事之初不禁主忧臣辱之义輙敢効此款款虽计极迂疎无禆高深万一而区区尧舜其君之怀不敢自后昔贤惟皇上少垂乙夜之覧倘念臣言可采得一一见之施行即与臣以出位之诛身膏斧钺亦所以毕报称之分虽死不恨臣无任激切屏营待命之至
　　再申皇极之要疏【崇祯丙子二月上】
　　工部左侍郎臣刘宗周谨奏为再申皇极之要以端治本事臣闻天下无道外之治而道之所以为大者仁而已矣仁者以天地万物为一体非物物而体之也道在用人譬之一身然必其血脉先注于腹心之地而后畅于四支达于肌理夫君臣一徳之交亦一身之腹心也故曰尧舜之仁不徧爱人急亲贤也我皇上恫瘝民隐固尝具有天地万物一体之怀而天下犹有不得其所者何也皇上常用阁臣矣八九年之间而或以瓯卜或以廷举或以特简又错出之以票拟至于票拟而为术愈以疎已帝心己未可慿舆论又未敢信不得已而从特简识者犹以为内降之不可长也乃圣明而特简矣宜其必出于天下之贤者而何以前见贤而后获罪且有昔者所进今日不知其亡者是皇上终日用阁臣而不足也皇上尝用九卿大臣矣既辨官而论之又代为官之者曰若何而用人而理财而惇典庸礼命徳讨罪靡不巨细综核羣臣拱手受成耳然用人而人才之摧折日甚理财而财用之匮乏日増以至狱滥刑繁兵骄将懦尤称一时极弊是皇上终日用九卿而不得一人之用也若乃召对时勤自公卿而下咸不乏造膝之谈仍令以所未尽者投匦而进亦足称熙朝之盛节矣然孰有为皇上献可替否补阙拾遗者始焉皇上出言以为是而辅臣莫敢矫其非旣焉辅臣出言以为是而部院台省莫敢矫其非即间有矫其非者而皇上亦无从而得其是非之实国是遂终于不可问是皇上终日悬鼗建鼓以来天下之言而不得一言之效也至是皇上亦谁可与共天下者闵闵焉访宗潢罗草泽搜兔置之英叅中涓之任诚极一时苦心皇上固曰吾苐不得天下贤者而用之臣谓天下未尝无贤者也顾上之人能用与不能用耳尧舜之急亲贤也询于四岳辟四门明四目达四聪葢圣人不敢自有其聪明而必以天下之耳目公天下之视听所以决壅闭之路也以今日求贤若渴如皇上而天下之为贤人君子褁足而不入于廷得无有壅皇上之聪明而逆闭其途者乎语曰君门远于万里堂上逺于千里堂下逺于百里言壅闭之易生也愿皇上之熟察之也虽然皇上自有其聪明而天下皆愚矣天下皆愚而还以其愚者当皇上之心曰此庶几可以敎而臣之也是皇上终日用贤而转用愚不肖之士也若是者又何也仁者以天地万物为一体而有我之私或累焉故也皇上亦去其聪明圣智而已矣语曰有天徳然后可以行王道其要归于慎独是以圣人紸纩凝旒淡然无为而天下治此之谓皇极之要臣常见廷臣虑皇上焦劳太过有举职要之说以进者亦稍启其端而未竟其说臣谨为推明之如此惟皇上于斋居恭黙之时恍然自见其独体而于时保之臣有以知天下之不足治也
　　三申皇极之要疏
　　工部左侍郎臣刘宗周谨奏为三申皇极之要以决万世治安事臣闻古之帝王道统与治綂合而为一故世敎明而人心正天下之所以乆安长治也及其衰也孔孟不得已而分道统之任亦惟是托之空言以留人心之一线而功顾在万世又千百余年有宋诸儒继之然人自为书家自为说且遭世丧乱为力愈以艰已而究之治统散而无归则亦斯世斯民之不幸也洪惟我太祖高皇帝天纵聪明即位之后即表章朱熹之学以上溯孔孟直接尧舜以来相传之统于是世变风移人心之正几于三代列圣承之递加培养其为人心世敎如一日至于崔魏肆毒首杀天下之学孔孟者而以上拟孔子人心澌灭殆尽此固天之所以开圣人也自皇帝受命中兴纂扬前烈复还祖宗之旧天下方延颈以望太平而乃者时艰转迫筹兵议饷无有虚日臣尝求其说而不得谓大本大原宜在皇极之地而不尽然也传曰四郊多垒卿大夫之辱也臣顷伏读圣谕曰夸诈日开事功罕觏深切近日膏肓此一时也大臣不务讲和衷而计出于倾危小臣不务修职掌而计出于救过言官不务持公道而论主于风闻封疆之臣不务定大计而功冒于杀良皆夸诈之类也以故皇上恶情面则诸臣杜门谢客以市公皇上禁馈遗则诸臣引袖交欢以致敬设厂卫之讥即以厂卫为夤缘立注销之法即以注销涂至尊之耳目至皇上极力破除门戸之说而诸臣又借以诬善行议论偶违必推求其主使风声夙着益踪迹其疑似虽彼此各有依傍而究竟总主调停势必至尽逐正人再起大狱追贬羣贤以成绍圣之纷纷而国事愈有不可言者矣臣于是而痛人心之为祸烈矣一中于崔魏之毒而传染至今犹得以机械变诈之巧鬬其富贵功名之捷使国事几于再坏若赤子而背父母士卒而戕主上亦气类之相因而至者也而臣以为欲正人心莫如明世敎明世敎莫若道先王之道以道之而其本则在皇极之地臣观大学一书言平天下之要必推本于用人至引秦誓所称大臣容贤妨贤两者决好恶之路而归之仁者葢惟仁人以天地万物为一体故能好人所好恶人所恶以一天下之人心而化其反侧乃其功必原于格致倘非独知之地真知善之当好与恶之当恶而又何以能好能恶乎此大学之道所以不可不亟讲也今欲求端于皇极则自皇上躬亲圣学始方今经筵之临御非不勤也然不过循故事而已即其得之于讲读之后者亦资闻见而已必也首复先儒程頥坐讲之规以作崇儒重道之念乃始从容论质上下古今务求端于格致之微而由是进之诚意以审其几进之正心以践其实已之明徳既明而天下之明徳与之俱明矣将修齐治平一以贯之所谓明明徳于天下也夫使天下皆有以明其明徳则人人知有君父而不复知有功名富贵知有亷耻而不复知有机械变诈民风自此而淳政事自此而修国家自此而乂安拨乱为治在反掌间是皇上继皇祖而接尧舜禹汤文武之传为千万世开太平也记曰化民成俗必由于学此之谓也至近日理学名臣如邹元标高攀龙冯从吾等仍乞勅下廷议酌与从祀之典并论及国初方孝孺曹端而下诸臣补累朝之旷典定一王之道极人心世敎其益有禆乎孟子曰仁人心也又曰无恻隠羞恶辞让是非之心非人也人心万古一日则四端之心亦万古一日今不务发其本心之良而曰吾姑以法绳之计所以防人心之夸诈亦已无所不至矣然文法繁而真情愈隠伺察胜而苟免反甚民之无良无乃自上导之乎伏念臣少不知学长而无闻沟壑余生一日遭际圣明捐糜何恤惟是半生羸病无由勉効犬马輙不胜其款款之愚至再至三感念时艰声泪俱尽惟圣明怜而鉴臣臣死且不朽
　　恭申对扬疏【崇祯丙子三月初六日上】
　　工部左侍郎臣刘宗周谨奏为顶戴明纶恭申对扬之忱以图报称事顷该臣具奏为痛切时艰等事奉圣旨刘宗周素有清名召来亦多直言但大臣论事须体国度时不当效小臣图占地歩归咎朝廷如流宼听其自穷贪欺任其所为将何以为国北宋向无三衅终至南渡可为殷鉴尧舜事业讵不愿慕无奈士风又不及宋总理未任之前有何菜单见以后还宜虚心酌虑毋自误以误国家该部知道钦此钦遵臣方席藁待命捧诵明纶仰见我皇上虚怀盛节虽微臣之言出于狂瞽之极者犹然不废采择至事商求蔼若家人父子之告语臣乃不觉抚心欲絶继之以辗转回环而不容己于对扬之忱也臣请遂以尧舜之道进夫尧舜之所以为圣者非以其事业之巍焕与而本之乃在十六字之传致谨于人心道心之辨求其所谓中者而执之由是以之官人而知人则哲以之治天下而安民则惠极其效至于四方从欲黎庶风动尧舜之道所为约而易操者如此我皇上英明不世出又生而远乎声色货利之习固己具一尧舜之心矣惟是人心道心不能无倚伏之机出于人心而过不及之端授之政事之地即求治而过不免于害治者有之而吾固不自知也乃时而提醒之曰得无与乱同事与又时时而谨凛之即此一念谨凛是道心之主也为精一为执中皇上已一日而尧舜矣今曰尧舜事业讵不愿慕又若姑自退诿焉何也无乃求之事业之着而反失其心源欤夫事业至尧舜无以加矣然详考其时洪水为灾昏垫阻饥遍天下而尧舜不以故贬圣亦止恃此执中之心法劳于求贤而用之以坐待升平计其为时已不啻数十年之乆矣皇上诚以尧舜之心为心政不必预期其事业而转生一退诿之心以为不可几及也惟是有君无臣千古同叹贪欺成习在位者所在皆是而臣以为转移化导之权终不外皇上之心汉臣贾谊有言视之以犬马彼将犬马自为也视之以奴隶彼将奴隶自为也然则视之以股肱心膂彼未有不股肱心膂自为者虽尧舜之时岂无巧言令色孔壬其人而顾以为不足畏一时君若臣惟赓歌喜起于一堂之上而已流宼之为中原毒也原其初朝廷赤子也语曰抚我则后虐我则雠皇上但心尧舜之心以抚民耳不患宼之不还为吾民也夫宋诚不必有宗藩方鎭宦官之衅而播窜之祸实始于王安石一时君臣骤起用兵之议势不得不加赋病民于是君子竞起而争之争之不足而党论兴空国之祸作驯至蔡京用事国势日蹙遂至南渡此所谓无事自扰者也自此讳言恢复国势奄奄犹頼朱吕诸大儒道学一线相与弥缝阙失卒延南渡之业几二百年至航海之后文信国且奋起而扶三百年已絶之纲常一时人心风俗之厚又有如此者则亦千古得失之鉴也今天下自皇祖以来不幸而有朋党之说崔魏之乱首杀天下之学孔孟者而一纲尽之谓之门戸自此人人知有利禄而不知有亷耻知有身家而不知有君父士风之坏有由然矣一日圣明在御渐开荡平之路而议论纷纠媒孽时起终致人才落落屈指先朝遗直无如惠世扬一人受锢者十年而后用若邹维琏之病也而用孙愼行之垂死也而用尤恨其用之不早则此外可以类推矣皇上诚鉴及宋事请必以尧舜之道率天下使天下皆学为孔孟之学永杜朋党之说于是广起废之途酌荐举之格并絶天下希旨生事纷纷上书而媒进者庶几士风丕变而国事可图也总之天下之治从本源执要则事不劳而功集自敎化推行则神不役而智周此尧舜事业所以上下与天地同流者也惟皇上深致意焉昔孟子道性善言必称尧舜而继之曰有为者亦若是乃知尧舜人人可为此性即尧舜之性此心即尧舜之心苟非深信不疑安能立一必有为之志而不惑于杂霸故虽以汉文帝之贤而谓张释之曰卑之无甚高论其志不足称也故又曰君志定而后天下之治成天将以皇上再开唐虞之治惟是永坚厥志而已若微臣识本迂踈未谙时务仰承天语戒饬敢不夙夜黾勉以期逭于自误误国之谴统祈圣明鉴察臣无任感激悚惶待命之至
　　刘蕺山集巻三
　　●钦定四库全书
　　刘蕺山集巻四
　　（明）刘宗周 撰
　　○奏疏四
　　请禁言利疏
　　工部左侍郎臣刘宗周谨奏为微臣不敢怀利事君仰祈圣鉴并勅禁天下言利以挽回世道事先是闻冏寺缺马价尝奉明旨愿捐者听今大学士温体仁等及勲臣朱纯臣各报捐助有差将遂及九卿以下臣乃不能无说而处于此臣闻之为人臣者竭股肱之力济之以忠贞不闻其出于利也如以利即破家殉国亦利也故卜式输邉公孙宏以为不轨之臣不可以化天下今国家祸乱相寻流寇四起日烦县官拮据中外诸臣孰为匪躬自効者即一岁之中捐陵工捐城工又捐短墙以及于马价亦何当报称万一而时奉急公之旨诸臣于此无乃沾沾有市心与此臣所谓利也且夫辑瑞何典也而亦议以捐助罢倘遂行之辱国滋甚传曰国家之败由官邪也官之失徳宠赂章也皇上尝禁天下以赂矣数金见告重者辟轻者戍又尝严赃吏之诛矣自满贯而上无不重者辟轻者戍一时士大夫方凛然励羔羊之节而今者赂自上开矣尤而效之又何诛焉凡此一捐再捐三四捐势不能不割之养亷之余者也即内廷之臣苟奉皇上约束亦岂有私藏而短墙之役率先捐助又过从节省以为邀宠地终将取偿于朝廷以足之耳则亦何乐有此纷纷捐助乎哉臣于是而重有感矣皇上自即位以来不迩声色不殖货利身衣三澣之衣口食监门之养固将一意以恭俭化天下而属者时艰未艾水衡度支动诎经费思欲他图以佐缓急之计有出于万不获已者天下以为人主而务财用也竞以头会箕敛之说进过此以往有极猥亵不可言者益复申法律之教尚介胄之能长游说之习决乞墦垄断之行率天下君臣父子兄弟怀利以相接酿成盗贼公行之世而天下之祸遂日甚一日而不可救甚矣人主之好尚不可不谨也臣闻之天子不言有无诸侯不言盈缩大夫不言多寡诚有见于亡国败家之祸未有不中于利者故鹿台巨桥琼林大盈千古以为炯戒即大学言平天下不讳理财而生财之道不过生众食寡为疾用舒而尤惓惓于聚敛之戒且以为甚于盗臣乃知生财之道即絜矩与民同好恶之道是以谓之大道故曰国不以利为利以义为利今天下既以横征之故日驱民为盗中原赤地数千里已无生财之众矣所望二三有司多方招抚稍为农桑衣食之计以保此孑遗而又辗转困之以捐助试问此捐助胡为乎来哉语曰皮之不存毛将安附若议食议用则请皇上罢得己之役停不急之务事事从撙节爱养起见而不徒为粉饰太平与倥偬苟且之计如近日城台城墙城垜天坛诸兴作衡以标本次第孰非事在可已者又如军需七项四项岁造各不下万计因陈相积渐归朽败倘岁省三分之一亦岁省金钱十余万其它可以类推军前大计仍请勅戸兵工三部通局筹算先定规模不得多兵多饷多器械以自敝如此而亦无事屑屑于言利为矣然苟非人主明大道之要先慎乎徳而出之未有不以利为义以聚敛之小人为君子而用之者伏惟皇上洞观治忽之机明示取舎之准尊仁义而后富强特勅自今中外各官弗复行捐助以长言利之习庶天下有正变之日乎臣不肖窃有闻于义利之辨敢为推明其说如此愿与廷臣交朂之耳臣无任激切屏营待命之至
　　修陈钱法疏
　　工部左侍郎臣刘宗周谨奏为遵奉明旨仰佐钱法末议事前者因钱法一事戸部钦奉上传该钱法侍郎吴国仕回奏奉圣旨是奏内疏官钱禁私钱广收放俱于钱法有禆至囤贩立限收买严稽出入尤是疏通要法着确实勅行有仍违禁私贩收放作奸者内外各该衙门严缉叅拏究治务期上下通行军民两利该部知道钦此续该侍郎吴国仕叅处玩法经纪李八等奉圣旨李八等着送刑部问拟杨大并行缉究其责成坊官尽收私铸例行制钱及叅罚事宜依议但不许衙役乘机生扰在官经纪应否设立该部核议具奏钦此国仕尚未经回奏复于本月十七日见邸抄戸部接出上传钱法原取便民今新钱六十五文未见通行旧钱听从民便又称苦无定数作何画一至禁外钱原防低假若一概禁絶是否足以周流通着戸部及钱法侍郎详询确议速行奏夺钦此臣伏读前后诏旨皆责成戸部而不及臣部然臣在工言工亦以提督钱法为专职者也前接户部来文事理已该本部尚书刘遵宪札行管理宝源局员外郎许国桢遵行去后而臣时访之民间俱不便于新令至有因而罢市者臣念行法之初人情难于虑始故静听弥月未敢遽有陈渎而不意圣明已再四回环犹以前议为未尽因有详询确议之旨则臣其敢无说而处于此乎臣闻王道本乎人情人情之所趋国法之所不能强也况钱之为言泉也又谓之圜府本以流通上下而成制未有不行于下而可行于上者大哉王言钱法本取便民一语固已得其大端而晓然于王者与民同利之德意矣今请就明谕之所及者而一一为阐绎之如曰新钱六十五文未见通行臣谓不必强之使行也听其自行而已如曰旧钱听从民便又称苦无定数臣谓不必强之使定也听其自定而已如曰禁外钱原防低假若一概禁絶是否足以周流臣谓不必禁之使絶也禁之且以滋扰但严低假之防而已然则何以使新钱常贵旧钱常贱低假钱独常禁乎有法于此请姑因人情之所便而利导之一在酌收法如收之以二八银钱也新钱有收旧钱亦有收而若事例若税粮若赃罚皆例收新钱若房号若门税若赎锾皆例收旧钱新者制自上裁旧者悉随时估既分其贵贱而收之民未有不从其贵贱者也一在酌放法如放之以二八银钱也新钱有放旧钱亦有放而若官吏师生俸廪衙役工食皆例放新钱若三大营军需特从优恤皆例放旧钱新者制自上裁旧者悉随时估既分其贵贱而放之民未有不从其贵贱者也又一在酌行使法凡民间交易估自一钱以上者许用新钱估自一钱以下者许用旧钱新者制自上裁旧者悉从时估既分其贵贱而用之民未有不安于贵贱者也于是禁滥恶之新铸臣查近日所铸制钱视万歴以前良楛悬甚而臣部近用刨铜一项为铸本铜低而制益劣亦何怪民间之贱值乎法宜加増铜料更定字様如万歴时钱式且进而视嘉隆则体质既殊新钱不期贵而愈贵矣于是禁低假之旧铸访九门以外但有进低钱假钱者听该部以铜价收之访铺戸中但有买低钱假钱者听司坊官以违制之罪罪之则私钱渐尽旧钱不期贱而渐贱矣于是议设在官之经纪毎坊量设一人统领诸小铺必报土著之有身家者听其新钱旧钱分别兑换兑换分而行使亦分可知且听其低钱假钱一例收买收买尽而行使亦尽可知是又所以通上下之血脉制新钱之低昂而行之不以为扰者也至于旧钱络绎捆入京师臣颇闻之道路凡以外省直但行新钱不行旧钱故也其但行新钱而不行旧钱则各省直官铸太多故也官铸多而私铸亦多不特旧钱贱并新钱亦贱矣官铸多而铜本益贵不特京铸壅并京铸亦艰矣今请除南京戸工二局外尽废天下官铸因禁天下私铸必使外省直新旧兼行悉如京师例而外钱自不禁而渐絶矣臣非不知随产起炉取息饶而裕国便要之国家当权大体不当较小利语曰国之利器不可示人况天地生财止有此数注于彼者必挹于此故必于行法之中不碍人情之所便所为因其势而利导之絶无事于一切把持之术此王道也臣敢以是奉扬天子休命若其它已经戸部条议见在遵行臣不必缕缕及之臣识短才疎自愧一得仰祈圣明采择施行
　　请告疏
　　工部左侍郎臣刘宗周谨奏为微臣危疾陡发万难报効殊恩仰祈圣慈俯容回籍调理以终帷葢事臣叨中万歴二十九年进士授行人歴任礼部仪制司主事光禄寺寺丞尚宝司少卿太仆寺少卿通政使司右通政皆未任削籍恭遇皇上登极于崇祯二年起升顺天府府尹叨任一载告病回籍崇祯八年七月内特蒙钦召来京本年正月内升任今职伏念臣一介草茅荷蒙皇上作养以来洊歴四朝屡进屡退遭际圣明前后起以非常之典从此沟壑余生誓许之君父以图报称于万一臣之分也乃臣福薄命悭动辜恩遇在京兆已然即今一日受任輙不胜其支离困顿之状有势难终隠而不以告者缘臣中年以脾胃受伤腹内遂成痞积百法难攻攻之愈峻体亦愈羸以至血脉闭塞痰火怔忡其来有渐一旦叨兹剧任黾勉在公疲劳日甚忽于前月二十三日感冒风邪寒热交作旬日以来或吐或泻昼夜不宁仅存微息医生王宏科钱颕咸谓元气在絶续之交非一药所能骤起则臣虽有区区狗马之心亦不能仰图报称可知为此伏枕百叩恳祈圣慈怜臣乆病未痊复感新菑万难供职特赐罢免仍鉴臣受事未几负恩深重姑许以前任府尹职衔回籍调理臣虽死之日犹生之年力疾惽愦不知所云臣无任激切控陈待命之至
　　再请告疏
　　工部左侍郎臣刘宗周谨奏为臣病乆未痊再恳天恩特赐罢斥以重官守事顷臣于本月初三日因骤感危症具疏控陈旋奉恩旨着臣供职臣感天恩义矢尽瘁会逢郊祀大典职掌攸闗力疾见朝得与于执事之列幸而事竣其间启处不遑者连日夜而臣体复加惫矣臣所谓骤感之症在脾虚暴下则骤感似可以骤止而孰知臣症由来已三十年浸剧者复十年且毎年必剧于夏秋兼之积痞如盘积痰如絮积火如灼致气有升而无降头旋晕如坐云雾中近自庚午得请以来无日不与药饵为缘而衰龄日逼疗法日穷既而蒙恩起用一时狼狈之状臣后先披露御前未邀省察温命重宣臣遂不敢固请以违臣子之义而今也福过而灾愈生任重而力转瘁至日病一日有不胜其瘝旷之虞者如臣职掌在提督工程而一日不视事则工程之勤惰难稽又管理钱法比较铜商而一限不比较则奸商之宿逋莫问即皇上能优容一病臣在司空之堂而臣不敢以司空负也顷臣见科抄有民本许瑚者论及于臣一则曰才谞不足一则曰经纶无能视臣近状可为实録葢瑚为臣乡人颇知臣而至其谬相引昵者臣亦不受也总之臣才本薄而重之以多病故愈见其短臣于干济本疎而处之以多病之身故愈觉其疎有臣如此又安用之惟是叨冒逾涯终鲜报称负国负恩且仰累圣明知人之哲臣毎清夜魂消无以自遣何问煌煌三尺仰惟圣慈鉴臣溺职罪状怜臣不能供职之苦情量从罢斥永锢田里倘臣得偷延余息以终始天高地厚之造则所为生当殒首殁图衔结者也臣无任披沥悃诚待命之至
　　三请告疏
　　工部左侍郎臣刘宗周谨奏为微臣两奉恩纶力疾万难供职仍沥血悃以祈圣鉴事臣于前月二十八日具奏为臣病乆未痊等因奉圣旨刘宗周前已有旨谕留着即祗遵供职不必屡陈该部知道钦此随该臣于私寓恭设香案力疾叩头外伏念臣本以夙婴羸疾骤剧一朝輙有引请实出万难得已乃蒙圣恩前后両赐谕留臣敢不仰体惓惓勉延朝夕继而思之皇上之所以谕留臣者固将责臣以职掌而非徒名位之虚拘也臣而念及于职掌则司空固天下剧司佐理分猷并称剧任而臣自罹疾以来欝疾成眩既受困于神明积湿成风复受挛于肢体其为日羸日惫之状有万难再试于鞭策者使臣而勉留一日则旷职一日则臣之负谴日甚一日而臣乃怆然于去留之际也以臣至愚极陋之资浮沉善病将四十年曽无寸竖可录一旦荷圣明求旧之典至以庶僚而躐九卿自初进而陵左席甚者不由廷推径取坐名皆故事所希有而臣輙不揣非分惶遽承恩凡以生平有未効之犬马至此兾得少酬万一耳及夫报称无能种种殊恩总成辜负臣始不禁抱头鼠窜而况欲假圣明之屡眷以曲葢其溺职之辜则臣义愈有所不敢出矣用是不获已仍申前请仰祈终赐罢斥倘蒙圣慈鉴臣旷溺未深姑从老疾例量与致仕名色则极辨之朝终无幸位而曲成之徳不废散材臣虽从此溘先朝露亦将瞑目九原臣无任迫切惶悚待命之至
　　予告辞朝疏
　　原任工部左侍郎臣刘宗周谨奏为遵旨回籍恭申谢悃事该臣于六月十五日以微臣两奉恩纶力疾万难供职仍沥血悃以祈圣鉴事具疏间奉圣旨刘宗周屡旨谕留览奏情辞恳切特准回籍调理病痊起用该部知道钦此钦遵臣谨遵旨回籍未能力疾叩阍望阙徘徊瞻天咫尺四朝犬马岂无恋主之私一日首邱忍负致身之节伏愿陛下圣徳日新圣修日懋本之静存动察惟是分理欲而辨长消验之出身加民乃在谨好恶而端用舎繇知言以知人则逊于乃心终不若逆而求道繇用人以行政则谋之新进亦何如卜之老成苐恐偏听生奸致解仁贤之体且虑积疑乘隙终开门戸之争此在先朝已成殷鉴至于匡勷中外之畧动闗庙算则筦枢之责难轻更以剿抚顺逆之权分任地方则邦本之图尤亟叅罚寛一分民受一分之赐更张多一事吏增一事之奸倘能事事提其大纲自可种种详于小节乃者上下雷同徒习铺张之治具焦劳日昃未闻交儆于臣工惟明主独镜道揆之原而危时尤切泄沓之戒臣虽奄息愿效哀鸣忍死须臾庶见太平有日齐天万寿永随草野呼嵩臣今拜表言行无任力疾屛营控辞之至
　　身切时艰疏
　　原任工部左侍郎臣刘宗周谨奏为微臣身切时艰敢因去国之辙恭申慰悃兼附刍荛之献事臣宗周因病乞骸奉旨回籍于七月初一日辞朝出国门行次天津始闻邉警臣不胜忧惶惊惧者乆之伏惟皇上上厪宗社之忧下切万姓之虑宵衣旰食当不知若何焦劳臣又不禁痛絶回瞻天表愈増驰恋敢以刍荛一言为当宁献臣惟我皇上注意邉防无日不绸缪未雨而国事一至于此追原祸始丁魁楚之乆以病请也业已自知其非封疆之任矣乃朝廷不听其去卒至败事不闻吏部有争执张鳯翼小有才而器识不足久已溺中枢之职矣朝廷又从而尝试之卒至败事不闻政府有主持兵垣有封驳则当事诸臣尤有不得辞其责者且夫以丁魁楚等之失事于邉也而与之戴罪何以服刘策之死张鳯翼之溺职中枢也而与之专政何以服王洽之死诸镇巡勤王之师争先入卫者几人不闻以逗留蒙诘责何以服耿如杞之死今邉庭有警国势日蹙凡廷臣之累累若若犹幸无罪者又何以谢韩爌张鳯翔李邦华诸臣之或戌或去岂昔之小人一一为异已驱除者今不妨以同已而互相蒙蔽乎其阶之为祸愈有不可言者矣臣于是而知小人之祸人国无已时也昔唐徳宗谓羣臣曰人言卢杞奸邪朕殊不觉李泌对曰此乃杞之所以奸邪也臣毎三复斯言为万世辨奸之要故曰大奸似忠大佞似信我皇上聪明不世出之主也其于奸邪之辨何有不烛照数计然臣观频年以来皇上恶私交而臣下多以告讦进皇上録清节而臣下多以曲谨容皇上崇励精而臣下奔走承顺以为恭皇上尚综核而臣下琐屑吹求以示察凡若此者正似忠似信之类窥其用心无徃不出于身家利禄而皇上徃徃不察而用之则聚天下之小人立于朝而皇上亦有所不觉矣人才之不竞也非无才之患而无君子之患也人人知有身家而不知有君父知有利禄而不知有亷耻则亦相率为全躯保妻子而已矣此今日国事之所以败也夫今天下即称乏才亦何至尽出一二寺人下而皇上毎当缓急之际必倚以重任此在前日已成覆辙方亟亟更弦之不暇而乃者三恊有遣通津临徳复有遣抑又重其体统等之总督将置总督于何地总督无权将置抚按于何地抚按无权将置藩臬守令于何地是率天下而奔走于中官也疆事必无幸矣且小人与中官气谊一类毎相为引重而君子独岸然有以自异故天下有比中官之小人必无合于君子之小人有用小人之君子必无党比中官之君子皇上诚欲进君子退小人为今日决消长理乱之机奈何复用中官以叅制之此明示天下以左右袒也当是时乃有明于治理如御史金光辰者起而争之亦天下之昌言也臣意皇上即不遽用其言亦何至并逐其人而光辰竟以言见逐若惟恐伤中官之心者尤非所以示天下也嗟嗟言官亦何负于国哉乃者唐藩拜表而勤王亦有思徐生之徙薪者乎大帅拥兵而不战亦何问李勉之尊朝廷者乎其它触邪止佞请南昌之尚方者亦自不乏其人又往往得罪以去遂至天下相顾为寒蝉之结舌平居无犯颜敢谏之臣则临难无仗义死节之士此天下事之所以日坏一日而不可为也至于近日刑政之最舛者成徳傲吏也而以赃戍何以肃惩贪之令申绍芳十余年监司也而以莫须有之鑚刺戍何以昭抑竞之典至于郑鄤虽乆干乡议而杖毋之狱欲以诬告坐亦何以示敦伦之化此数事皆为故辅文震孟引绳批根即向者驱除异已之故智而廷臣无敢言者皇上亦无从而知之也呜呼八年之间谁秉国成而至于是臣不能为首辅温体仁解矣语曰谁生厉阶至今为梗体仁之谓也仰惟皇上念乱图存豁然永为皇极之主首以进君子退小人为挽回世道之根本于是植人才以资干济开言路以断大猷仍请亟罢三协通津之使专以责成中外诸臣各修职业不致再以人国为侥幸则宗社生灵实式慿之而体仁所以为桑榆之收者亦庶在此不然而徒计出于苟且举动乖舛日甚一日天下事尚忍言哉伏念臣羸病去国之身非不知缄黙可以自全然熟念今天下安危呼吸之日虽江湖满地总无投身之路即臣不言又谁为皇上言之者臣宁言而冒斧钺之诛终不忍不言而坐视国家有危亡之祸臣无任激切望阙呼天哀控之至
　　辞少宰疏【崇祯辛巳十一月二十四日在籍上】
　　原任工部左侍郎为民臣刘宗周谨奏为罪臣惊闻简命揣分万难仰承谨席藁剖心恳祈圣鉴事本年十一月二十三日臣于在籍接得本府公文内开吏部具题为钦奉圣旨事本年九月十一日奉圣旨刘宗周起改吏部左侍郎该部知道钦此钦遵偹咨到臣臣闻命自天不胜战栗该臣恭设香案望阙叩头谢恩外伏念臣于崇祯九年以工部左侍郎蒙恩予告甫出国门即闻兵变臣因迁延通津之间拜疏陈悃随奉圣旨封疆重寄朝廷委任邉臣何尝不专奈平时一味欺蒙遇警輙至疎虞特遣监守查饬夫岂得已金光辰姑从轻处前旨甚明乃谓恐伤中官之心是为何语且己巳诸臣各有罪案此番失事正在议处有何异同党比好生悖谬成徳等贪酷鑚刺坏法蔑伦罪状显著反指为刑政之舛又牵揑首辅尤属不伦刘宗周明系比私乱政颠倒是非本当重处姑着革职为民该部知道钦此钦遵臣乃戴罪而南谢恩里门席藁于今幸保首领于牖下何意圣明以求贤若渴之怀宏开使过之途误及微臣骤蒙特简起自卿阶晋以铨贰仰见圣明雷霆雨露真同大造之无私即草木无知敢忘鼓舞独念臣前日所以得罪之故仍有万不能自安者他不具论我皇上以孝治天下所致严者在灭伦一案业已早悬睿照而臣犹恐为辅臣温体仁所卖故据律文谓杖毋之狱不可以诬告坐则明旨所指乱政之大者也其后词臣黄道周特以自谓不如郑鄤终干严谴臣独何幸罪同谴异反蒙起废之典岂部臣未有以臣前日罪状明告之皇上者乎果尔则事渉朦胧宁不转甚微臣之罪臣为此凛凛不敢不剖心自陈再听君父之生死仰祈皇上收回成命容臣仍以薄谴在籍徐俟论定臣死且不朽如谓臣罪委在可原不妨录用则廷臣之以言事得罪者不可枚举倘蒙槩与甄别尽堪策励将来亦何取于臣之老惫无能最出羣臣之下者乎嗟乎君臣相遇之难也经云将顺其美匡救其失故上下相亲我皇上忠孝作人允垂万古纲常之则而臣子转以纲常之说掩君父之美以是屡激圣衷致皇上不能容一狂直词臣数起重狱自此中外颇以言为讳积成暌贰之端甚非盛世之福则亦臣子之罪也臣毎念及此未尝不抚心内讼哽咽陨涕几欲吁天而无从輙不禁款款及之统祈圣明矜宥臣无任激切悚惶待命之至
　　再辞少宰疏【崇祯壬午三月二十六日次淮安上】
　　原任工部左侍郎为民臣刘宗周谨奏为微臣遵旨戒途力疾万难前进三沥血诚仰祈圣鉴俯容还籍调理事臣自拜殊恩旋婴癃闭之症不得已具疏乞骸于本年三月初四日接邸报奉圣旨佐铨亟需贞品刘宗周著作速赴任不得固辞该部知道钦此钦遵臣惶恐无地思得一日以幞被上道冀少慰君父之惓惓柰前症未瘥自出里门日増困惫沿途问医行至淮安地方尚图舎舟登陆而臣势难前进矣缘臣衰年患此剧疾积百日而不解迨癃闭之久变为遗沥日毎十数遗遗必閟絶以至精血尽耗九死一生抱此累然之骨臣即能忍死舆疾至京亦万不能得之服官之日臣姑无问佐铨建竖若何即今动履蹒跚试之朝叅公座且有不禁其陨越者而温纶郑重有加无已不徒责之以官守抑又勉之以品格至望臣如此之切则臣亦何以仰图报称于万一乎臣虽犬马有心终不敢以一日未死之身偃蹇家园委君命于草莾而至此已势难竭蹶万不获已敢仍申前请倘蒙皇上鉴臣踉跄就道之本心并原臣不得不继请之故特赐矜全许还锢籍俾臣以骸骨终邱首臣仰戴髙天厚地再生再成之恩真没齿而罔极也臣谨于途次候命臣无任迫切惶悚控吁之至
　　敬陈圣学疏【崇祯壬午四月初一日次淮安上】
　　原任工部左侍郎在籍臣刘宗周谨奏为微臣不能以身报主敬竭报主之心终致主于尧舜事臣以老病误蒙圣简拜疏乞骸旦晚沟壑长负圣恩死不瞑目即后之人有以臣为口实者感兹不世遭逢思图报称然能不益重其有君无臣之叹此臣所以肠一日而九回者也臣闻古之人耻其君不为尧舜若挞市朝故虽定哀之衰庸齐梁之僣乱孔孟犹不忘惓惓之谊苟非若数君者则伊尹之于太甲周公之于成王皆自中主而进为圣人当日所谓市朝之耻如责左券然况有进于二君称大有为者乎臣不肖遭际圣明十五年于兹仰窥皇上希尧轶舜之资前无千古即位以来孜孜访落臣尝数以尧舜之说进而终愧所见之陋非择焉不精则语焉不详亦何以仰禆髙深于万一乃者时艰未艾交警方殷幸以宵旰之忧勤稍起班僚之泄沓而治功犹然未奏得无为之臣者犹是吾君不能之故习乎臣虽不肖自被放以来深自惩艾毎因师友之讲求熟念今天下治乱之故断然不能舎道而别为手援臣所谓道即尧舜之道尧舜之道即皇上之道亦即臣工见而知之之道而所争止在学不学之间臣因偹述圣学三篇谨为当宁献少毕臣前日之志虽属鄙儒剿说而当宁苟或推其端以竟天德王道之大全则坐奏升平之业即此而在又何时艰之足虑臣且藉手效对扬之万一云谨力疾口占以闻如左
　　其一曰明圣学以端治本臣闻天下无无本之治本一端而万化出焉则人主之心是已虞廷之训曰人心惟危道心惟微惟精惟一允执厥中此万世心学之源也圣圣相传迄于文武不离缉熈执竞之说其后孔门偹衍其旨于大学首揭三纲表人心之道体【旧言人心是人欲道心是天理非是】次详八目示精一之全功而执中之义已蕴于此矣至子思子直指喜怒哀乐未发谓之中阐尧舜以来相传之意其言未发之中即意诚之真体叚【旧指正心义云知此则知未发之中非是】故皆以慎独为本教【正以本于诚意故曰本教知本者知此而已】而十六字精神尽括于此乃知学庸二书相为表里示后人以入道之旨未有深切着明于此者也慨自圣学不讲而心宗遂晦言大学者以把持念虑为诚意之功而道心竟溷于危殆【念有克罔意无善恶以念为意何啻千里】言中庸者以静观气象窥未发之朕而中体或落于偏枯于是二书自相矛盾【未发为本既以静生动诚意为本如何又以动生静】学术浸以支离从危则近于功利偏执则蔽于虚无虚无功利之说昌而佛老与申韩逓起用事转相出入惑世诬民更数千年流祸未巳则亦吾儒之说有以启之也恭惟陛下以生知之资建反身之极契圣归宗得之心悟端无取于章句之纷拏而正恐章句纷拏或得或失时有异同致陛下之心反受其惑者有之往者臣颇得之传闻陛下崇信佛法退朝之暇口举佛号徧及宫中又以天仙菩萨等名并加圣母绘为图像虔礼斋供以表圣孝一时得之所感甚挚因有三教一理之说而于道教亦极其推崇特诏起正一眞人处之京师接以恩礼益复佐以祸福之术转相惶惑天下且有望风而奔走者矣昔者杨墨祸仁义无父无君孟子辞而辟之廓如也又千余年而得佛老之说即杨墨之说之深者于是有宋诸大儒特起而排之以为其害甚于杨墨其说弥近理而大乱眞懿哉斯言乃者陛下表章诸儒进以隆号补千百年之旷典为熈朝盛事闻者莫不兴起夫诸贤与佛老果何如者而曰三教一理乎臣于是仰窥陛下之心矣忽焉而宗儒忽焉而佞佛或合之或离之方摇摇而无定也岂陛下求之吾儒而不得其说不免依傍于二氏至求之二氏而终不得其说乃还归之吾儒乎夫陛下而不求之吾儒则已苟求之吾儒之正也臣请陛下先反而求之吾心当其清明在躬之地炯然而不昧者得好恶相近之几此正所谓道心也致此之知即是惟精诚此之知即是惟一精且一则中矣随吾喜怒哀乐之所发无往非未发之中而中其节矣此慎独之说也而陛下已一日而尧舜矣道岂远乎哉事岂难乎哉臣观凡人之情大抵有喜怒而无好恶有好恶而无是非是以任其情之所发无有不陷于一偏者感之以可喜而喜喜而不已偏于喜感之以可怒而怒怒而不已偏于怒偏则好恶或爽其则是非且失其衡用人行政之间且有次第决裂而不自知者即今疆场之祸三及宗藩而专阃之臣尚以恩典终帷葢夺情之举一无成效而斥邪诸论槩以朋比蒙呵谴岂非喜怒偶偏之一验乎而今且次第有事于转圜矣喜怒平而好恶之公乃出好恶公而是非之理自着此之谓不远之复天心见焉成汤所以改过不吝也葢上圣犹是此人心下愚不能无道心故虽圣如尧舜卒不废精一执中之说者以此后之学圣人者亦曰慎独而已愼独而知心之所以为道本一诚而毕贯愼独而知中之所以为执合四气而交融所以卑之不近于功利高之不入于元虚也故曰愼独可以行王道愿陛下深信于斯而笃行之臣闻之君志定而后天下之治成夫以陛下十四年讲求治道之余犹或失之摇摇而无据甚矣定志之难也倘于此而遂求之学问之要折六经之衷而宗孔氏绍百王之统而祖唐虞则其于道也亦庶乎如农之有畔动无越思乎而治功之奏度越千古有不待言者陛下遂为千古集大成之圣主矣又何有二氏之说则夫九莲智上等号仍还彼法无以亵九庙之灵斋醮之举尽放彼徒无以污法宫之地宜亦不待臣辞之毕矣臣所谓明圣学以端治本者此也统祈圣明采择
　　其二曰躬圣学以建治要臣闻天下大矣而以一人理非徒以一人理天下也有要焉此又本计中所为提纲挈领以其至简而御天下之至繁即其至静而宰天下之至动者也故曰君职要臣职详不于其要而泛焉以图必至侵官溺职此虞廷所以戒丛脞也昔者尧以不得舜为已忧舜以不得禹皋陶为已忧考二圣人在当时竭一世之焦劳惟有得人一事而絶不分于他务卒享无为之治则万古扼君道之要者莫有过于二帝虽然知人则哲帝且难之矣故舜摄位首以四目四聪彻壅闭之门而其法在先能舎已舍一已之聪明则虽迩言有所必察恶言有所务隐以为用中之地乃称大知焉此知人之学也而即精一执中之实用力地也然则人主之聪明果不可恃乎人之贤不肖未可以耳目尽也上用耳而天下遁于声矣上用目而天下遁于形矣耳目既穷于形声而吾犹察察焉务致其详则神明之地愈受其疑矣语曰明不至则疑生以疑为明何啻千里故君子舎其耳目之用专求之道心之微不见之中而独见出焉所以明目也不闻之中而独闻出焉所以达聪也此明哲作则之至也陛下以天纵之聪明留心治道事事躬亲日所裁决万几动越羣臣意表羣臣奔走受成之不暇则益相与观望为自全之计致陛下孤立于上而莫之与即陛下非不求贤若渴日进三事九列而倚任之而前此卒无有一当任使者岂其知人之学犹然未之或讲与一畨黜陟有一畨是非今日以为贤明日以为不肖者有之明日以为不肖他日又以为贤者有之此无他任耳目而取数穷此心先处其疑故也且陛下所积疑不化者非朋党之说乎率天下之人而树私交以背君父岂非人主之所甚恶而其事实有不然者君子以同道为朋能自絶于小人为党故十六相举于虞而四贤集于宋古今以为美谈即顾厨俊及洛蜀纷纷皆天下名贤适遭阨遇虽膺废戮无负朝廷读善善恶恶之论千载而下为之破涕是故如其道则左儒可以死杜伯非其义则郦寄可以卖诸吕朋党亦何负人国哉若小人安得有所谓党者各营其私竞济其恶耳及其一日见外于君子輙自谓之孤立而转以恶名加君子曰党人主卒中其说而莫之省也且今之所称怀奸误国罪恶贯盈者非首辅薛国观乎国观陜人也闗中风气近古异时士大夫雅多自好者独国观一人败羣为其乡人所唾而朝士之为小人者正喜其能立异也而引之进之惟恐不加诸膝一旦以佥堂入政府果谁为之地乎而此辈遂得以驱除异已动激陛下以党人之说上自缙绅下自黉序纷纷籍籍日以窥陛下之喜怒而中之至稍持正论者必使之削迹于朝迄于空人之国而国观犹然无党也然则陛下之聪明几为若辈所罔久矣何幸离照当空魍魉立殛聿开众正之途渐卜太平之兆而臣犹不能无虞于往复之数正恐一念之蓄疑不彻则羣阴之投间未巳此君子小人进退之闗固宜辨之于蚤而知人之地尤不容不致其力者矣仰惟陛下躬先圣学法尧舜之明目达聪而推本于舎己亟舎其聪明而归之闇非徒舎聪明并舎喜怒舎好恶舎是非至于是非可舎而后以天下之是非为眞是非斯以天下之聪明为大聪明广开言路合众论之同建用中之极即谗说殄行亦不至震惊朕师为众正之阨繇是以天下才任天下事首得人以处政本随得人以处六曹之地下及百执事无不得人乃愼守祖宗法度次第布之有位仍不至以聪明乱旧章自此陛下端拱无为而天下治矣虽然此非特人主之学也陛下为天下而择一相已足握君道之要自一相而下逓有知人之责则逓有知人之学虽所学未尝不同而人綦众而且详职綦分而加变有未可以一端尽者夫惟合天下明知人之学而事事皆得其要领下至一卒之微亦无有不称任使矣此今日救世第一义也臣所谓躬圣学以建治要者此也统祈圣明采择
　　其三曰崇圣学以需治化臣谨按大学所谓明徳至终篇始指出仁字葢天地以生物为心而人即得之以为心则曰仁仁者以天地万物为一体视天下昆虫草木皆吾同气颠连残疾皆吾恫瘝无不有以扶持而安全之浑然天也故徳曰天徳道曰王道天春生万物而秋以肃之莫非生也王者仁育天下而义以正之莫非仁也臣又请追宗于尧舜史称帝尭曰其仁如天舜徳协帝则曰好生史臣实之曰临下以简御众以寛罚弗及嗣赏延于世宥过无大刑过无小罪疑惟轻功疑惟重与其杀不辜宁失不经如是止耳极其效乃至于变时雍四方风动二圣人以徳化天下其盛有如是者陛下抚有成业承神光两庙积弛之后不难振之以明作庶几得救时之权矣而邪臣遂日导陛下以申韩之术致讼狱繁兴犯者日众传染海内徧为杀机兵刑交毒上干天和无歳不罹灾沴至此民生国命内治邉防次第决裂岌岌乎有不可收拾之势圣天子乃发愤更化举十四年以前一切繁苛之令一朝告罢臣民鼓舞欢若更生如霜雪之后继以阳春薄海内外业已重覩尧天舜日气象而臣犹以为未可徒求之政事间也必也求端于圣学以明徳化天下乎化天下自廷臣始自先朝学禁以来士大夫不知有本心乆矣陛下复用重典以趣之益习为苟免之计因而心术愈坏今诚欲使天下回心而向道莫若先以手足腹心之谊养天下之元气不特寛之以文纲而且树之风声令天下争自见其本心焉恻隐之心胜而君父之戴坚矣羞恶之心胜而身家之计夺矣辞让之心胜而进退取与之界审矣是非之心胜而成败利钝之几晰矣合此四者斯可与事君矣而仁其大端也未有上好仁下不好义者也乃者陛下隆三五之业不难进股肱大臣隆以殊礼一时风动中外计无不洒然易虑者而苐恐礼貌之虚拘无以遽作其腹心之报臣请因是而推之如诏狱之典祖宗以来固所不废然亦借以惩大奸大逆而未尝概及士类也今者东厂之讥呵虽罢卫尉之煅炼犹悬请自今廷臣有犯一切下之法司永除诏狱庶不至以非刑辱士而至于廷杖一节原非祖宗故事辱士尤甚士可杀不可辱仍愿陛下推敬礼大臣之心以及羣臣与厂卫一体并罢还天下礼义亷耻之坊礼义亷耻之坊设而恻隐之良愈着矣繇是化羣臣以化兆民流宼之徧天下也原其始祸之日皆由朝廷严刑重敛威暴其下使之偷生无路悔罪无门以有今日即陛下非不下哀痛之诏特与此曹以自新而所司莫承徳意卒未有以天地父母之心相感喻者一抚再抚毎同儿戏惟其恩信不立是以负固愈坚自此廷议一意用兵日驱数十万生灵于锋镝之下无不玉石俱焚更坚天下从贼之心而今者剿与抚而两穷矣计莫若有以化之而化之术仍本之陛下父天母地之心推诚而致之乘此中原残破之余亟议抚循之法特遣才望大臣捧朝廷尺一诏书宣示徳意一面经理农田因悉捐天下剿饷金钱改为牛种庐舎之资听有司设法招徕聫以保介进以乡约乃罢所在督师等官明示天下休息而专责兵事于巡抚俟贼势既穷贼徒渐散渠魁未有不授首者也且贼之攻城不已凡以求食耳掠而得食犹之朝廷食之也莫若遂来而食之曰吾以父母食赤子可乎至诚而不动者未之有也此化之之说也化兆民之众使之巩戴一人而天下之势安于盘石矣臣愿陛下及今蚤定庙谟躬修明徳至此见大圣人本身出治经纬万端真如天地之无不覆载举一世而甄陶之归之至仁此真学问之极功尽性之能事所繇与申韩之效天渊异已而臣谓此固非可以旦夕几也王道无近功至治非小补若规小利图近功不旋踵而害已随之臣愿陛下从事慎独之学先去其欲速见小之私而日就月将以卜化成将隆古絶业不难再见于今日矣臣所谓崇圣学以需治化者此也统祈圣明采择
　　辞总宪疏【崇祯壬午八月二十六日次临胊上】
　　原任工部左侍郎为民臣刘宗周谨奏为微臣连叨宠命揣分更难仰承恳祈圣明俯容辞免以肃宪纪事臣蒙圣恩起升吏部左侍郎该臣屡告在途未蒙俞允行至山东临朐县地方接邸报吏部为缺官事奉圣旨刘宗周升都察院左都御史着星催到任钦此钦遵臣不胜惶悚无地随该臣恭设香案望阙叩头谢恩外伏念臣草野孤踪荷圣明使过之仁宠以非常之遇佐理铨衡处非其据已不胜进退狼狈之状乃臣既未经受事再躐荣阶进叨宪席揆诸分义有万万非臣所敢仰承者臣闻明主官人必循资而考绩人臣受事务揣分以盟心故事都察院以侍郎转者絶少而以一日未任之侍郎躐转者自皇上御极以来亦未之见也而始见于臣臣岂敢冒昧自处以辱官常且仰负圣明如不得已之盛心乎夫都察院风纪之司也百司庶府于是乎资弹压一切政事于是乎赞可否海内民生吏治于是乎行激劝当此中外多故圣政维新之时所系得人良非浅鲜一旦俾臣越次而处之将坏法乱纪实自臣始又安望其有展布之地乎如臣学本迂疎资兼菲劣素无一割之长可奏匡时之畧而其为中台覆餗惧尤有不待言者矣仰祈皇上收回成命别简贤才如同推尚书传淑训而外资望多度越臣者以充任使容臣仍以骸骨请得赐首丘则所全于臣之分义无几而所禆于官常国纪实大伏望圣明鉴允臣无任战栗惶恐之至
　　刘蕺山集卷四
　　●钦定四库全书
　　刘蕺山集巻五
　　（明）刘宗周 撰
　　○奏疏五
　　陈沿途见闻疏【崇祯壬午十月二十二日上】
　　都察院左都御史臣刘宗周谨奏为微臣草莽有怀敢因谘诹所及入告圣眀事臣宗周幸得从陛见之后俯垂清问遂及臣沿途见闻仰见圣明轸念时艰殚精治理冀得之臣子谘诹之暇以为补救之方臣敢无说以处此而愚衷犹有所未悉也嗟乎民穷至今日甚矣臣乡于江南颇称乐土而今年春村中犹有杀子以食者则所在四方可知矣臣于五月初旬辞里门而北维时江南方事挿种曽未几而阴雨连绵继以霪潦新苖淹死复行布种尽多抛荒米价骤踊相传人多枕藉死者行至江北水灾相似淮扬之间二麦尚多被野浥烂则挿种益已后时矣时庐州所属已次第报为贼陷贼哨前探至天长地方逼近维扬人情汹汹漕抚先遣兵三百声援扬州迨兵甫至扬即行刼掠因而散去从贼者几半上官亦未之问也既而贼骑亦限于水涨不果至扬矣臣住淮安日久漕抚史可法间顾臣臣问之曰曷不剿贼曰方事儧漕时漕抚既以攒漕为重而鳯皖二抚马士英徐世荫又先后履任方新尚未有协剿之议也至于漕事既毕可法乃事练兵以图大举而彼此声息转复杳然至今未闻有一旅向庐州一歩者则所练之兵果当何时始用乎而一时抚按诸臣迁延玩宼之景象大约如是矣区区数百里之间环错以三督抚而不能成一旅以向贼护漕者止言护漕护陵者止言护陵守安庆者止言守安庆则贼亦何时办乎说者曰正以督抚之多员也力薄而权分偷心生矣且非惟不能办贼也而今者淮扬按臣又以杀伤老穉告矣臣尝遇科臣陈泰来叩以时务之要曰必不得已而去曰去兵葢亦有激乎其言之也兖束一带行李犹有戒心臣乃遵青州而进见地方农事登场颇胜淮北但人烟徃徃断絶故抛荒甚多而其地到处有水利可讲屯种可行惜无人以经理之耳遇有司则无不以催科为蹙额曰甫经招聚之民一见上官督赋輙思掉臂去苦无法以羁縻之于是纷纷陈告又向臣求减十四年粮矣而最苦者以东三府而代西三府之米豆百倍维艰且以东路而代西路之驿递又百倍维艰上官亦未有以处之也臣尝遇督运侍郎王正志因言此差之无当于事诚为运道计莫若亟复西路驿递之为长便矣驿递复而运道通既可以招集流移亦可以开垦荒芜而议者犹不免西路遗孽是虑见今东路有护饷之兵若并之于西而亦充然有余倘迁延日乆终让兖东一路为贼薮扼断南北咽喉徒使东三府并受其敝眞计之左也且也各省直藩司不催粮而另遣部郎徒叹鞭长之莫及兵道不护鞘而特委卿贰转多掣肘之文移亦计之左也比臣行至河间所属独苦无雨秋收告歉仅支眼下畿南一带幸称有年特小民以召买米豆为艰多坐有司不职所致葢召买虽有官价而准以时价已苦赔累况给价不全赔累之中又赔累焉甚则有全不给价者总之今天下疮痍未起流亡未集民少而贼多官増设而事愈坏今但缓得一分催科便减一分盗贼省得一人差遣便息一方骚扰因使随处讲屯田水利与人以衣食之望则流亡自集即可随处行乡约保甲絶人以为盗之原则疮痍渐起而所谓去兵之说古圣人断断乎不我诬也今日日言练兵而终无一兵可用日日言调兵而终无一兵不助贼以害民致反授辞于贼曰剿兵安民一时文武诸大吏何啻巾帼之辱则亦安用此多兵为乎而且事纷纷多饷乎臣在临朐相传刘总鎭领兵过河未半渡而輙为贼所挤溺死者无筭此岂兵少之故乎又闻小袁贼声言就抚而该督遂遣一典史莅贼营反受其挫辱踉跄而还继以兵将多人尽遭屠戮种种举动眞成儿戏一旦骤遗河决之患天乎人也则诸援师观望玩寇之罪愈有不可胜诛者矣臣虽一隅之见闻未足槩天下大势而其端可以类推惟皇上独观万化之几深酌时务之要首念民艰多方收恤或量核灾荒径减见年钱粮或深惩覆辙尽罢前日练饷因勅各抚按令所在官司各举兵农钱谷之任无恃一切专官专遣从此本计既修胜筭自握坐见中州釜鱼纵未灭亡亦当终有向化之日矣臣谨据实指陈以闻
　　条列风纪疏【崇祯壬午十月二十五日上】
　　都察院左都御史臣刘宗周谨奏为敬循职掌条列风纪之要以佐圣治事臣惟国家设立内台与六部相提衡为天下风纪之司固理乱安危之所自出也惟是官不得人则法乆而弛令熟而玩种种受弊之端遂开天下犯义犯刑之习所不至以人国为徼幸者几希而臣乃凛凛于此矣臣闻君子之徳风也风无形而所及者神所被者逾广故又曰知风之自此其权固于皇躬之邃宻操之而在臣衙门因以法纪奉扬之故亦得繋风于纪顾名思义于端本澄源之说亦有不可不亟讲者则在诸御史且然况其为之长者乎臣以不才忝荷皇上任使受事伊始不敢遽求之官也而必反而责诸身苟其一念不可以对君父与一事不可以质天下士大夫臣不敢不席藁服皇上之大法法行自近臣乃进而与诸御史约繇是以求之纲纪之地自朝廷以及天下端不乏风行草偃之机惟皇上正心以正朝廷以正百官以正万民以正四方臣敢不受成于下以庶几无忝厥职乎臣请指其要者而类陈之
　　一曰建道揆臣闻商邑翼翼四方之极京师首善之地固道揆之所自立而天下繇之以感发兴起者也先臣冯从吾常因旧址建首善书院于京师率士大夫之同志者而讲肄其中会广寜告陷人多迂之者从吾曰今日正不可不讲学此其意固自远矣而竟以是罢去卒遗崔魏之祸首善一席鞠为荗草识者伤之天启圣明躬先问学日御经筵方将阐明孔孟之奥以绍圣綂而独不令士大夫仰承敎泽乎臣请亟复首善书院即袝从吾为瞽宗而令京师子弟之秀者专为肄业地仰昭圣明兴道致治之宪不亦休乎先是皇上特重孝经小学二书颁示天下一时士习多向风者而臣以为有小学之教而无小学之地犹然空文耳倘因首善之举即用之为都人士小学因并勅天下府州县各复国初社学旧制选名德老成者为之师聚里中彦士而教之因而繇党庠州序以达于国学将异日贤良方正诸科未必不因此而起而所禆于圣朝作人之化非浅鲜矣伏候圣裁
　　一曰贞法守臣闻五刑五用繋之天讨非人主所得而私也我国家设立三法司以治庶狱视前代为独详葢曰刑部所不能决者都察院得而决之部院所不能平者大理寺得而平之其寓意至深远开国之初高皇帝不废重典以惩巨恶于是有锦衣之狱已读老子民不畏死奈何以死惧之之语立命焚锦衣刑具事寛恤而归讯谳于法司至东厂缉事亦国初时偶一行之于大逆大奸事出一时权宜后日遂相沿而不改得与锦衣卫比周用事致人主有私刑自皇上御极以后此曹犹不难肆罗织之威日以风闻事件上尘睿览辇毂之下人人重足浸伤九重好生之徳幸今朝廷有清狱大典从前一切株连蔓引之寃始得尽出覆盆中外欢呼圣徳而皇上且已改定勅书不复畀此曹以事权矣请自今一切轻重狱词专听三法司听断不必另下锦衣其或有不公不法传于道路踪迹彰著者独许臣衙门以五城御史觉察亷其情罪之重者送刑部究拟倘御史不行觉察事露并坐御史御史得职而卫厂之讥呵可以不事自此耳目无旁寄之门朝端享清静之福于以仰追三代刑措之风其庶几乎伏候圣裁
　　一曰崇国体臣闻堂高亷远古人借以喻上下之分亦曰体统正而后朝廷尊耳今天下之势何啻指大于臂臂大于腰者所谓失今不治非徒病肿又苦■〈炙〉盭即今中原丧乱士卒非不林立而主帅之约束不行何故即大帅非不碁布而文臣之节制不受又何故则陵替之势其所由来者渐矣推此以往部臣而叛官长青衿而抗师帅仆奴而杀主翁皆积渐之势也臣乃知今之号为尚书侍郎者名位虽尊而语其权藉之地不过一吏胥之任耳朝升堂而受事夕繋囹圄矣方伏谒而趋承倐从维绁矣则当其在事之日而人人以囹圄待之维绁伺之曰此五日京兆耳下陵上替转相尤效等而进之王公一阶耳此臣所为寒心也请自今着令大臣自三品而上有犯罪者先行九卿科道会议议详乃付司冦司冦议定坐殊死者得收繋其它即以其罪行遣此虽于僇辱之中而不忘礼遇之意岂其人之足恤哉凡所以尊朝廷也顷者皇上业已行九经之政敬大臣而体羣臣何所不曲致其恩礼而终有感于旧铨诸臣之一案颇为圣度累不小则臣不得不虑及之以为将来戒伏候圣裁
　　一曰清伏奸臣闻在外为奸在内为宄以见腹心之冦为明主之所愼防云今天下流冦之祸易解也而所难者乃在奸宄前此枚卜之举何等闗系而朝堂禁地忽有以匿名揭告者胡为乎来哉贼在内矣则必有为之外者此非一辈罢闲官吏欲然既死之灰必系一时贪鄙缙绅冀幸非望之福因而闗通线索表里为奸至不难以门户之说罗朝士而一纲之动乘人主之所甚忌此其胆大包天为王法之所必诛而皇上亦姑置之而不问以全大体岂不适遂狡谋后且一逞再逞而无已乎语云不见其形愿察其影臣请此后除匿名文字一切立毁不问外但有朝绅结交近侍踪迹显著者不妨立置典刑此外大小臣僚不论见仕废籍或借事呈身或假途干进因而勅类斜封官同传奉者许臣衙门竟以白简从事立破奸谋庶魑魅魍魉不至跳梁于清昼而保泰之业或亦不外此而得之矣伏候圣裁
　　一曰惩官邪臣闻国家之败无不由官邪者而官之失徳自宠赂始往者京师士大夫与外官交际自臣通籍时有科三道四之说识者已为之哕呕其后稍稍滥觞未甚也我皇上御极以后加意澄淸间有以赂告者必罪不赦以为是足以令行而禁止矣岂知禁愈严而犯者愈众情愈巧臣受事冬官时见内外官相见以贽輙袖手授受不令左右窥见至列柬投逓必托小书名色曰十册二十册以示讳此其事讵可令穿窬见乎而其途必自台省而上权贵人乆之白镪易以黄金致长安金价日高如是者习以成风恬不为耻顷自薛国观败而人心稍有警惕次第改观易听矣倘其积习尽洗臣幸得与天下更始共奏澄清之理若犹未也但有辇金而入长安者臣衙门风闻即单词檄之立置三尺至于士路纷嚣乆构成一抢攘世界而近者复有起废之典不禁纷纷陈乞废者乞不废者亦乞至废而起者又乞决裂四维尤为不小相应一并禁止以挽頺风伏候圣裁
　　一曰饬吏治臣闻史治之闗生民休戚自古而然矣矧今天下鱼烂瓦解之日乎而察吏之责独臣衙门专之则巡方之遣是也臣姑先言今日吏治之污如催科而火耗词讼而赎锾已视为常例未厌也及至朝廷颁一令则一令即为渔猎之媒地方有一事则一事即为科敛之藉官取其一吏取其九一者常见持而九者遂不敢问民费其十上供其一十者方取赢而一者愈苦不足以是百姓视上官如仇雠一旦有事或献城或甘心从贼计不反顾而后乃知此辈手攫之金钱亦直以躯命易耳至问其所以奸赃之故殊似有可原者一令耳上官之诛求自府而道而司而抚而按而过客而乡绅而在京之权要逓而进焉肆应不给而至于营升谢荐用诸巡方御史者尤甚即其间岂无矫矫自好者而相沿之例有司已稛载而往遗其家巡方不及问也如是者一番差遣一番敲吸欲求民生之不穷且盗以死可得乎然则臣亦不必详言吏治若而良若而楛苐专责之巡方但令巡方不黩贿则自巡抚而下皆不黩贿守令即黩贿亦无所用之有不吏畏其威民怀其徳者未之闻也臣尝念今天下用人行政宜归寛大独于风宪受赃之律毫不容少骫而臣乃执之为回道考察第一义以为吏治风并亟罢减俸行取之例行久任之法自此吏治当有起色乎伏候圣裁凡若此者臣虽不敢尽谓有当于时务之要而于风纪所闗大者以尊主而庇民小者以修政而立事亦稍稍得其要领倘圣明弗以为谬勅下各该衙门特赐施行世道幸甚
　　请严考选疏【崇祯壬午十月二十七日上】
　　都察院左都御史臣刘宗周谨奏为辟门大典澄叙宜严敢定流品之衡以禆激扬之宪事臣闻进贤退不肖固铨序人才之法奬恬而抑竞尤转移世道之权乃者考选之役臣宗周特奉皇上面谕不敢不凛凛从事因思臣衙门风纪之司固清议之所自出也此一时也功名之路骤启嚣竞之途转捷郎署中有自行陈乞者矣推知中有减俸行取者矣臣以为斯二者皆不可为训也夫遴选之典朝廷所以深致求贤若渴之意而自人臣处之惟有退然引避若弗克胜今乃纷纷媒进自鬻不已几与乞墦垄断者同类而共讥之何士节之隳一至此也且郎署亦考选中阶也薄郎署而不为能必考非郎署乎抑以礼曹而乞考将必径改省郎而后快以枢曹而乞考又必并薄台郎而不居是视台省为必得之物也吏治之为天下最也保障绸缪何莫非本等职业今则赈济也而减俸建城也而减俸防河也而减俸有减至三年者有减至二年者是视台省为微劳之劝也嗟乎礼义廉耻士君子居身之本系焉有廉耻而后有功名有功名而后有事业昌言伟伐惟所树焉未闻立身之本荡然放弃而异日有建立之可言者也臣颇闻先朝名硕有授台省而辞者辞而得之遂以郎署显辞而不得卒以台省显而其人皆炳耀千古称不朽今之君子宜何居焉此攘攘而来者不惧称职之难而矜体统之倨不以为効忠之资而以为恩威之府苟可以极其营求无所不至不难呈身如彼速化如此一身之廉耻既不恤又奚有于立殿廷争可否者若何而其为植党营私欺君罔上诚可握劵而待也臣于是深有感焉姑请以往事折之臣入长安人言籍籍如给假御史喻上猷居乡不简至短丧起复为名教所不容又如河南御史严云京前令山东至贿贼冒功终见巡方之溺职此二臣者孰非清华之选至今不能不为前人咎倘失今不愼又以匪人厕足其间臣恐后之视今甚于今之视昔犹记大奸得路之日举国寒蝉而二三挺松栢之节者自袁恺成勇而外未易多屈指臣谓必袁恺成勇其人而后始不负台省之选可以撄鳞亦可以借剑今二臣身虽废而道自光如恺在起用之列无事臣言独勇尚锢戍籍知圣明已有裁鍳旦夕下赐环之诏亟复台员以终后效所谓鸷鸟累百不如一鹗者也仰祈圣明严勅该部是番考选必以恬竞分贤不肖之槩凡自行陈乞与歴俸之最浅者皆罢黜不与而择其廉静退让者以风示之仍乞并勅该部将御史喻上猷严云京分别议处戍籍成勇即与昭雪则惟此斤斤澄叙永足为狂澜之砥所闗于世道隆污有非渺小者而皇上饥渴求才之意亦庶几其小慰云
　　申救熊大行姜给谏疏【崇祯壬午十月二十七日上】
　　都察院左都御史臣刘宗周谨奏为恭承圣谕感激时艰敬矢责难之义以图报称事日者邉方告警致烦皇上焦劳宵旰下诏求贤宏开辟门之典益切引躬之思惓惓以责难望诸臣为人臣子处交戟之下不觉心胆俱碎况臣忝列风纪仰承圣谕指及宪纲所以责备于臣者尤切其敢不兢兢日夕与诸御史勉图言责以当官守而臣乃窃有感于今者祸败之故矣我皇上圣明天纵嗣服之初方将大有为以光守文之业首诛大逆除大奸业甚盛也顾余孽犹延踵相传护遂得以小忠小信之计逞作威作福之私上摇国是则无人不罗为门戸下困民生则无法不峻以诛求至于天变人穷兵连祸结而不知所止则小人用事之祸其足肉乎所幸圣明更调化瑟聿新庶政举向来一切惨急烦苛之象尽还之惇大朝野方喁喁想望太平而不图前此之作孽已深后事之干蛊不力祸败相仍至有今日诚剥复相乘之一会也乃识者于此不无隐忧矣今日科臣姜采司臣熊开元并以言事触圣怒下之掖庭臣不知所挟何说而第于朝会之间拱听御传在熊开元则以指摘辅臣诘在姜采则以阐绎圣谕因追论旧事匿名廷揭诘臣不胜骨栗退而思之如熊开元所坐正为今日之干蛊不力者言而第其奏对之际欲屏人宻语以翘人之过岂臣子进言之法乎此端一开而天下之为告宻者争蠭起而祸人国矣此其心可原而其言可罪也如采所坐正为前日之作孽已深者言而第于引诏之下欲尽避规卸之名以掩人臣之罪岂臣子善则归君过则归已之义乎此说一倡而天下之为营私植党者益弁髦宪纲而不顾矣则其心可原而其言可罪也圣明在上于诸臣是非得失之辨岂不洞若观火推见至隐二臣即有罪可原正不难借此一斥以作正直之气发忠爱之忱而矫枉不无太过至以卫狱处言官自今日始所伤国体似非细故臣犹记枚卜会推之役干触圣怒诸臣各得罪以去然若惠世扬章正宸者舆论至今惜之輙有言于皇上之前则夫大谴大呵之法终不可不愼所施矣乃臣于是而更有进焉我皇上既以责难望诸臣矣今试思难者何在则必从所难受之言曲喻于转圜而逆耳之中有利行且必从所难克之私推究于几微而舎己之后有乐取审如是又何必口道先王之言身为礼义之则乃称责难之恭以自当于明主乎臣闻之人之言曰为君难为臣不易而孔子遂进之以知难之说曰予无乐乎为君惟其言而莫予违也兴丧之机于此决矣故子思子告卫侯曰君出言以为是卿大夫莫敢矫其非卿大夫出言以为是士庶人莫敢矫其非则国亡无日今幸有矫卿大夫之非者矣又何意圣明于刻责引躬之下得闻狂夫之言乎臣愿皇上姑寛此二臣以彰圣度改勅法司勘问少存言官之体以作将来怒蛙之气则圣徳于此益着而以之为匡济时艰之本亦有余裕矣臣素性愚戅属蒙皇上优容之下辄敢不识忌讳伏惟圣明鉴察
　　请饬觐典疏【崇祯壬午十一月初二日上】
　　都察院左都御史臣刘宗周等谨题为遵例请旨严饬禁谕以肃觐典事照得崇祯十六年天下官员例当入觐除一切官评臣等加意采访外先期例行榜示如征逐过从有禁送程设席有禁山人墨客往来有禁揑欵肆揭揑情肆辨有禁计后潜住京城有禁已经节年申饬内外官相应一体遵奉而其最干法纪者无如馈遗一事窃照近世士大夫不以苞苴及门为耻如外任官歳时问馈京邸亦既习以为常矣至朝觐年则自守令以上必人辇一二千金入京投送各衙门及打点使费其截俸留考诸员又特有一番钻营之费恶薄相仍愈趋愈下今圣政维新嘉与天下共奏澄清之理责成实在臣衙门臣请特设厉禁行五城御史转行各兵马司预加缉访至期遇有入觐官员赍金如故事在各衙门馈送打点或转托亲故投入者不论与受立行开报城御史叅送法司仍立限五城至期若无举发本官即以不职论特行叅处即已经风闻有据而城御史不行举发城御史即以不职论特行叅处再听五城御史互相觉察但能发奸一事二事御史纪录兵马司优升葢臣虽不敢薄待天下士而移风易俗之敎岂能一朝而得之礼教之穷也不得不佐之以法法在必行请自臣等及诸御史始綂祈圣明埀鉴勅下臣衙门遵奉大书禁约通将旧禁各项款以下责各该衙门一体施行应拿问者即行拿问应纠叅者即行纠叅庶旧俗为之改观而士风于焉丕振所闗一时计典之重岂其微哉
　　申明巡城职掌疏【崇祯壬午十一月十一日上】
　　都察院左都御史臣刘宗周等谨题为申明巡城职掌以肃风纪以建治化事臣常有感于风纪之说而知天下之治必有所自始则京师其首善矣臣请遂言所以风京师者臣衙门御史之差巡城也专以督察辇毂而下承之以兵马司官属所至必令行禁止颇视汉之司隶自城职不举朝廷一切发奸摘伏之权不得不别有所寄致往者乱政亟行遗为厉阶无足怪者臣考之故牍城御史不徒为喧闹设也进之为禁赌博为捕盗贼为叅奏打点馈遗又进之为裁抑豪横为惩罚奢侈游戏又进之为察问九门官吏不法皆其职掌之大者臣宗周受事衙门之日浅诸御吏日有报月有稽于诸条款纚然具也而毎项则注曰无犯果尔岂不比戸可封一旦有事后发觉者将何以置对天下事之败于文具类如斯矣而臣谓此固非可以武健严酷胜也臣闻之先王之治天下也必设为里井之规而联之以比闾族党之法于是以乡三物教万民陈之以爱敬而民兴行道之以礼乐而民和睦渐摩之以仁义而民尚徳故化行俗美奏上理焉圣王不作一切良法美意荡然乆矣若后世所称乡约保甲二事犹为近古乃者业已累奉明旨申饬举行而终未有实实举行者何也本教疎而风励之权弱也今臣等请与诸御史力以风纪自任推明徳意令所在地方特设乡三老申高皇帝六言大训务以其时讲明之而即以乡约行保甲之法使比闾而居者有善可以相长有过可以相规平居而亲睦宛如同井有事而捍御即为干城将先王化成天下之效不难再见于今日乎而行之自京师始则请自城御史始举京师之众五方杂处之民尽收之乡保之中遇有前项得逓相举发重则题叅如打点馈遗九门官吏不法之类轻则拿问如赌博盗贼之类又轻则径行驱逐不许潜住京师如私娼小唱戏子游僧游尼之类所不令行而禁止者未之闻也臣等于是乃立责成之法请于城差报竣之日城御史先以乡保法甄别兵马司官旌过善良何人纠过非为何事倘纵奸不举至为别衙门所举发即坐本官以不职小则罚俸大则降级臣等因即以乡保法甄别城御史旌过善良何人紏过非为何事倘纵奸不举至为别衙门所举发即坐本官以不职小则罚俸大则降级且改札差为题差复季差为年差以重事权庶几成效可覩綂祈圣明裁夺如臣言不谬立赐申饬俾臣等奉以施行其乡保二事恭候命下之日容臣等裁酌事宜先行所属并通行省直各地方一体遵依迩者宼警骤闻尤可恃以安集人心为城守要务则臣宗周已于己巳之警行之京兆府矣
　　纠叅馈遗疏【崇祯壬午十一月二十五日上】
　　都察院左都御史臣刘宗周谨奏为特纠官邪行贿有据谨自劾不职以肃风纪事臣于本月二十四日办事衙门讫有起复加衔太仆寺少卿武英殿中书王育民者与臣素昧平生进而谒臣于私寓坐定手出书仪一封周方可三四寸许臣因问所从来则原任綘州知州今升戸部浙江司员外郎孙顺所赍以为打点外计地而育民其部民也因为之过付时育民方左右顾而无人几欲作袖中之缘而臣乃毅然挥之而去臣不觉处躬无地退而自思以臣忝列风纪一席而此曹犹不难为非义之干视国宪如弁髦然实臣之生平固不足取信于人与昔人云人心如青天白日何至相疑臣实愧之又重以为国宪辱臣眞大负皇上任使矣乃者臣方奉皇上面谕责臣澄清计典一事随该臣豫行题准惓惓于馈遗之禁方在大刻榜文张挂间都人谁不知之者而不意令之不行首中之臣则自臣以徃一时贿赂公行徧染各衙门当又有莫可穷诘者矣臣闻古之为政于天下者令悬而不犯刑设而不施贵其所以感之者豫也若待其已犯而后绳之亦已晩矣臣真大负皇上任使矣仰祈皇上先将臣亟赐罢斥以为秉宪无能者之戒仍勅下该部将孙顺重行褫革王育民并与惩处庶几计典于焉少肃仕路为之一清臣无任战栗陨越之至
　　申饬宪纲疏【崇祯壬午十一月二十八日上】
　　都察院左都御史臣刘宗周等谨题为遵奉明谕申饬宪纲以昭法守事臣宗周于本月十三日恭承召对随于御前发下钦定宪纲一书谕臣遵行以训饬诸御史谆谆有加臣恭领而退悚栗不胜随该臣次第谕诸御史各靖共乃职一照宪纲行事并其在差者另行札示去后讫臣等因恭绎宪纲一书大都求详于诸御史而于台长不及一二焉圣意葢曰诸御史之职即其职也则表率之地愈有不敢不勉者矣然臣等虽自愧率属无能而成宪犂然稍一申明輙使耳目新而精神肃自臣等以及诸御史敢不洒然易虑精白自矢以图报称仰副圣明惓惓责成至意臣等爰取三十四条櫽括其旨约为数事仰尘睿览倘蒙鉴允容臣等再行所属永为遵守以窃附于不愆不忘之义将圣天子垂宪一世之风猷不至托之空言而无用臣等与有荣施谨具列如左
　　一曰重台员之建白臣谨按宪纲首重建言曰直言所见葢为御史处风纪之地为朝廷耳目之官以言为责者也故言及乘舆则天子改容事闗廊庙则宰相待罪其道有直而无逊古称名御史徃往繇之虽至贬窜诛夷而不顾天下卒收其言之利而不然者计身家怀利禄绕指易刚肠矢口皆虚说或事出风闻或类从毛举或顚倒是非或雷同附和或攻讦阴私或借题营窟或上言徳政或滥荐私人甚者附下罔上比周为奸招权纳贿威福自恣有一于此皆直道所不容为言官之溺职臣当择其尤者而重事叅处以警其余此振扬风纪第一义也伏候圣裁
　　一曰定台员之差遣臣谨按宪纲特申御史出巡之任则注差固有定例矣曰小差以试御史充曰中差以实授御史充曰大差以资深御史充不相紊也偶台员缺人则或初试而注中差浅资而注大差推移之间因得以趋膻避冷舎难就易而成法乱矣至诸差中其坐大差者自巡方而上若管理章奏若十三掌道尤不可不重其事权如章奏不职则建白于何定流品十三掌道不职则省直于何稽文案而今也槩以故事视之沿袭日久即欲问其职掌而不可得至两畿督学一差地方之风敎寄焉原系会同礼部为特选此外有监军一差兵事之安危寄焉又系会同兵部为特选此则未可槩以资序论以资序论多至不举其职矣今臣等请于成宪之当遵者必立为画一之规于旧章之已湮者必加以整饬之法而于时宜之当酌者又必通以遴选之方使所在各举其职虽其间有题差札差不同一皆勒以成限不致游移乆近生畔援之端则亦鼓舞人才之大端也伏候圣裁
　　一曰正台员之体綂臣谨按宪纲御史主纠劾百司所至地方自六品官以下得径自拿问煌煌豸绣其重如此而又许内外台得互相纠劾以共处于无私之地此体綂之所以益重也然则台员固以人重耳非徒以官重也而今也或官非其人狐狸是问而舎豺狼鹰鹯弗逐而伺猫鼠其重安在且夫巡方在外固有定体矣藩臬之品级固甚悬也而执刺用手本知府之品级亦相悬也而谒见行跪礼至教官有师模之责而亦行跪礼郎吏以下出自贡监也而槩行叩头礼皆非宪体之旧也乃巡方竟坐是以矜贵倨而日与地方官相趋以势相取以利相与以迎送馈遗充其情或多乞墦垄断之不若其重又安在而至于近日陵替之渐尤有不可言者催科有考成矣词讼増赃罚矣一切助工助饷日有滥觞矣此虽一时功令之变使然乎而巡方遂得以行其诛求无厌之计则决裂又甚矣臣请自今为御史者必以人重官为百司表率而无取诸虗贵也庶不至下交而渎转开陵侮之端而且以催科还抚字以刑罚还教化以一切助工助饷之义量取之于其所有而尽捐成额于朝廷因使得益着其揽辔澄清之节夫如是而御史体綂乃重御史之体綂重而朝廷之体綂益重世道其与有攸頼矣伏候圣裁
　　一曰核回道之考察臣谨按宪纲有巡方失职之条至举劾不称者遂以烟瘴戍而尤重犯赃之法于是回道例有考察之典乃后世相沿视为故事率取养交避怨而已近赵南星以张素养举贪吏也而处高攀龙以崔呈秀犯赃私也而处一时以为空谷之音圣明在上累经严旨法在必行而臣等犹惧无以仰承徳意也一则文具之呈详易饰一则采访之闻见难真坐是苦无下手终成愦愦者有之今请御史回道之日另奏一简明文册如其察吏也果举得真廉吏某人某事纠得真贪吏某人某事而寻常之举劾不与如其安民也果于某地方招集得流移若干人又于某地方开垦得荒芜若干亩并清察过粮差积弊若干件事拿问过大姓豪横若干件事表章得真经明行修眞孝亷眞儒几何人而向来例套所及者皆不与于是考其殿最登报一一及格为上等有举有遗为平常全不举者为不称职而次第按以功令姑酌为改调降级罚俸三等眞如执尺度以绳长短握权衡以定重轻未之或爽也至犯赃者另事采访特从重论而考察之法于是乎行矣伏候圣裁
　　一曰严台员之选转臣谨按宪纲选用风宪必取公明廉重老成练达之品而禁新进初仕者法如是其严也则台员之所以自待者可知乃前此有以甫释褐而联翩蒙钦简者此诚一时旷典乎而幸端既开遂有争欲速化者矣且有甫拜恩而即自陈实授者矣及其弊也既得患失何所不至臣稽往事台省之选转或内或外未尝有轩轾也自人情重内而轻外于是卿寺之途日竞而外改监司者因有年例之名人多视为畏途臣观前辈台员其贤者多出为监司以自効兵农钱榖事事可观一日肩鸿任巨声施烂然而今也不特薄监司而不为且并薄督抚而不屑而其为监司者反得借邉才以攘之于是内与外争竞于荣进之途视一官如传舎职业日隳人才日耗祸患日臻以至有今日嗟乎难言之矣请自今选授台员一遵宪纲故事至迁转之日除回道考察处分并闰升者另论外积至资深望重槩以一内一外行之而斟酌于才品之间罢去年例名色使内者既备节钺之选外者亦配京卿之望庶人情之嚣竞以息而于天下事有可次第言者矣臣闻之礼义廉耻国之四维四维不张其何能国伏候圣裁
　　被放谢恩疏【崇祯壬午十二月初二日上】
　　原任都察院左都御史今革职臣刘宗周谨奏为感激天恩恭陈谢悃事该臣于闰十一月二十九日随阁部诸臣后召对中左门以奏对忤旨屏息出朝房随奉上传刘宗周愎抝偏迂朕屡次优容念其新任望其更改今乃藐法徇私大负委任本当重处辅臣奏其年老姑着革职金光辰将谕旨及面谕皆不理诈称不知姜采等罪状明系说谎其奏对尤属恣肆姑从轻着降三级调外用该部知道钦此钦遵于本月初一赴鸿胪寺报名今早恭诣午门外行谢恩礼讫战栗之下感激天恩不胜耿耿伏念臣生逢圣世先后蒙皇上三起田间皆出特恩为一时诸臣中异数而臣以衰病之余形骸渐废神智渐昏报称渐穷至此舆疾而出实为感痛时艰不暇自揣菲劣叨兹重任日夕氷兢既蒙面谕尤凛宪纲乃前后条陈多以草野之资载其至愚极陋之状臣亦自知罪戾难逃幸荷优容勉图惩艾而质成偏驳磨切无功輙于召对之际仍敢效其狂悖仰干圣怒自分虀粉犹复念臣年老曲赐矜全天地父母之恩眞出臣之望外一息尚存犬马知恋瞻望阙廷不禁雨泣惟望皇上圣徳日新圣躬日葆勅几康于知要少纾宵旰之忧扩问察以用中益禆高深之助庶羣策举而羣力益张将庙筭周而庙胜自卜尚何近日祸氛之足虑臣未见自古以圣人在天子之位而天下无治平之望者也臣沟壑余生始终愿皇上为尧舜之主而已为此少陈谢忱冒干慈鉴臣无任泥首请死以闻
　　恭陈辞悃疏【崇祯壬午十二月初五日上】
　　原任都察院左都御史今革职臣刘宗周谨奏为恋阙瞻天敬陈辞悃事臣闻忠臣去国不洁其名孝子几谏不违其志臣毎有感于斯言为之饮泣伏念臣老病支离不堪鞭策业已久彻御前况重以狂悖之罪乃蒙圣恩曲存帷葢觧其职事俾得以长林丰草再陶圣世从此遂当远违阙廷瞻天尺五亦复何言而臣輙不禁其涕之欲雪也百年顶踵永毕于此臣能不少抒去国之怀乎臣惟自古国家治乱之数莫不有人事以感召之故曰或无难以丧邦或多难以兴邦以我皇上有道圣人之主也而适遘时艰一切匡济之资动无足恃致烦皇上下哀痛之诏为之引躬刻责以承天谴且也辟门访落益与羣臣讲交警之谊至躬亲庶务不恤夜分习以为常一日出行间火噐战车手自演试以示羣臣如是者焦劳亦谓至矣而臣犹以为未覩其要领也夫人主所自托于天下者止此一心耳诚使操之无本而用之或失其要即焦劳于已亦何益于成败之数即今听政勤矣而纪纲之条布或纷求言广矣而谋猷之入告犹少用人亟矣而仁贤之奏效尚疎委任切矣而上下之猜疑转甚防奸宻矣而法外未必无遗奸虑患深矣而术中未必无隐祸无乃本原之地有先受其病者乎臣常读高皇帝御制心问篇有神役心心役神之辨犹是一心耳而役神与见役于神争在毫厘判以圣狂况役神不已转以心为役乎然则皇祖之治天下亦岂无所用其心哉特不以神为役焉尔甚矣皇祖之善言心也臣愿皇上以法祖之心学为救时之大权务时时自格其神焉何以事神曰敬不显亦临无斁亦保无徒以焦劳代兢业可乎何以致敬曰诚顾言于行慎终于始无徒以铺张为实事可乎敬则诚诚则神神则天惟天不言而信惟神不怒而威此天徳之粹而王道之纯也且闻之古者天子端冕而听政则前疑后丞左辅右弼其职皆主于论道故陈平不问钱糓曰自有主者丙吉舎盗贼而问牛喘宰相且然况天子乎以天子而亲细务问宰相所不必问之事则宰相不复举论道之职而六卿以下惟有奔走于文法而已矣是率天下而旷其官也何治平之能几臣愿皇上日进诸辅臣讲求诚敬之学以为万事万化枢无令辅臣下侵六卿之权各举其职以事一人而天下固已治矣又何必苦形劳神惟日之不足以重其敝乎此臣所为芹曝之献不自知其迂疎如此惟圣明寛其罪谴而赐之采择臣死不朽
　　纠叅辅臣王应熊疏【崇祯壬午十二月初十日上】
　　原任都察院左都御史今革职臣刘宗周谨奏为恋阙瞻天恭申谢悃事臣宗周以罪蒙谴已于本月初七日辞朝出城际此时艰惓惓不能忘君父因而栖迟累日恭遇万寿昌辰以草野効封人之祝而臣乃逡巡行矣伏念臣通籍四十二年前后仕于朝者仅六载有余遂荏苒以逮老终撄罪戾辜负圣明犹荷鸿慈俾得暂延耕凿于圣世从此永辞阙廷而臣之顶踵与之俱尽矣臣能不泫然于临岐之际乎葢臣毎痛念时艰而重有感也今流冦之祸亟矣言守言御万无几幸所恃一人克艰于上臣工交警于下相与一徳一心共奏卧薪尝胆之效而事殊有不然者上愈艰而下愈玩上愈亟而下愈缓上转愈疑而下亦愈以解体于是上知廷臣之不足与有为也而一日起旧辅王应熊矣臣颇记应熊初进阁时曽经旧科臣章正宸纠叅正宸因而下狱未几应熊以罪去始召用正宸至今应熊之弹墨未干也而陛下复毅然用之诸臣亦付之无言将前此之弹者是乎非乎夫世道之所以常治而不乱者徒恃有区区清议为维繋人心之本而下操之为是非之衡上决之为用舎之路合之即所称国是焉者也我国家重熈累洽世道休明几三百年至皇祖之末小人始倡为门戸之说以阨君子迄于熹庙在御遂有崔魏之祸頼陛下起而拨乱反正一时正人君子弹冠鹊起而温体仁复祖崔魏故智为当门之锄彼时廷推如孙慎行遂终身不及用以死即辛酉浙江科场实臣官仪曹时首发其事而科臣惠世扬因而纠之其后累经法司勘问举子坐假闗节而试官实以文艺中举子亦既水落石出矣体仁必强坐之为试官闗节而甘心焉曰吾姑以破朝士之朋党者此正所谓一网而尽正人君子者也自此体仁遂得进用益以小忠小信自媚于上而外行睚眦杀人之毒其间葢亦有托之公忠者矣实皆借以行其私也在政地十年引用王应熊杨嗣昌薛国观以及谢升一脉杀机自朝而野而徧天下致上干天和海内数百万生灵次第驱之锋镝之下不足又重之以连岁灾祲以趣之尽嗟乎流冦纵横兵连祸结天下无生齿世界成草昧果谁为之者乎一日陛下悟前事之非也因而慨慕古先哲王推明道术发政施仁海内如获更生蚤以卜太平之有象矣而不意犹有今日之祸则前此诸人之作孽已深有非可以旦夕济也然则今天下果足恃乎臣切虑之矣情面破乎苞苴絶乎宠利捐乎进思尽忠退思补过者谁乎最可恨者辅臣周延儒猥负捄时之畧终无许国之诚尤可怪者枢臣张国维动有集众之思全乏济变之畧则一时之旷职实多岂可尽委前人之过乎而陛下乃始低回今昔之故不得已而有故剑之思一腔心事有郁郁不可告之廷臣者矣臣请平心而解之以流品而言君子小人自不能无夹杂之弊以学术而言孔孟申韩终不能无理乱之分故谓今之诸臣见摈于体仁辈者未必皆君子则可谓体仁一流人为君子则不可谓今日诸臣力不足以匡祸乱致太平则可谓前日诸臣终足以办太平中兴之业则徃事之效亦已彰彰矣而可乎不可乎昔宋人再相蔡京或问之陈瓘瓘曰使京正其心术虽古伊周何以加臣于应熊亦云而今既俨然宣麻矣一日君臣作鱼水欢幸陛下特勅应熊以只手匡扶宗社无植党无营私无报恩怨无流毒生灵无以聚敛为长策掊克为嘉谟好大喜功为远畧则天下幸甚不然臣不知祸之税驾也嗟乎清议之不立也与邪正之相蒙也所頼一二谏臣起而明其概乃自应熊用而向之侃侃而论者今何黙黙而容乎上之不可効补衮之职以为近于谤下之不敢读对仗之文以为近于陵远之不可折既死之奸雄以为近于渎近之不可袖新叅之弹章以为近于党凡终日言兵言饷亦几如风影之不可几以为近于冗言路尽矣将是非于何而明举措于何而定人心于何而一世道于何而理亦甚非朝廷下诏求言之意而国事愈可知矣臣终愿陛下以好恶公天下而无徒恃一已之见以用舎卜人情而无徒狃一时之急任老成为腹心集羣议为耳目进君子退小人以清仕路明王道斥霸功以端治理而圣明且益从事于二帝三王之学以为制治保邦之本而太平之象可翘首而竢也臣六年朝籍望七余生自揣无党无援仰恃圣鉴輙敢开此不讳之口再冒天威死亦何憾臣闻古之人畎亩不忘君况微臣尚叨帷葢之下乎臣无任冒死以闻
　　刘蕺山集卷五
　　●钦定四库全书
　　刘蕺山集巻六
　　（明）刘宗周 撰
　　○书一
　　与陆以建年友【名典】
　　道形而上者虽上而不离乎形形下即形上也故曰下学而上逹下学非只在洒扫应对小节凡未离乎形者皆是乃形之最易溺处在方寸隠微中故曰人心惟危道心惟微即形上形下之说也是故君子即形色以求天性而致吾戒惧之功焉在虞书所谓精一在孔门所谓克己在易所谓洗心在大中所谓慎独一也后儒所谓一所谓主敬立大本致良知一也又安见形色之为下而性天之为上哉是故无显微无精粗无内外无动静无大小无之非下学则无之非上逹又安见视听言动非所以求仁喜怒哀乐非所以致中和人情事变非所以立大本哉道固不涉空虚学亦不落象罔此古圣贤相传心法所以迥别二氏今世俗之弊正在言复而不言克言藏宻而不言洗心言中和而不言慎独言立大本而不言心官之思言致知而不言格物遂不免离相求心以空指道以扫除一切为学以不立文字当下即是性宗何怪异学之纷纷也故曰道不逺人人之为道而逺人古人十五年学恭而安不成有多少病痛在孔子所谓闻义不能徙不善不能改颜子三月之不免于违此学问思辨之功所以终身不容已而不厌之学孔子所以成大圣也执事提主脑之说葢虑频失频复日月之至无当于学问而不知孔颜已难之矣是将不免为躐等之见也
　　复周生
　　仆少而读书即耻为凡夫既通籍每抱耿耿思一报君父毕致身之义偶会时艰不恤以其身试之风波荆棘之场卒以取困愚则愚矣其志可哀也然且苦心熟虑不讳调停外不知有羣小内不见有诸君子抑又愚矣其志尤可哀也嗟乎时事日非斯道阻丧亟争之而败缓调之而亦败虽有子房无从借今日之箸有载胥及溺而已易曰小人剥庐终不可及也此曹何利之有吾侪为天地立心为生民立命万物一体亦全为此曹救败若夫一身之升沉宠辱则已度外置之乆矣惟是学不进徳不修取容足之有地而忘其所为天地立心生民立命之意于世道人心何当焉此仆之所惓惓而不容自己也昔韩退之中废作进学觧以自励遂成名儒其吾侪今日之谓乎伊川先生读易多得之涪州朱先生落职奉祠其道益光埀之万世由是观之一岁九迁非惟不足为贤人君子重而诬谤之交困顿之地反足以玉成贤人君子矣丁长孺不忘他山以仆言为攻错仆其敢忘先民之远猷乎敬佩明教之辱
　　与周绵贞年友【名起元】
　　春间会贵乡杨致吾公祖云年兄已出山适粤西矣弟闻之喜而不寐也兄乃能超然于出处之际如此乎今天下事日大坏莫论在中在外皆急需匡救以缓湏臾之决裂况遐荒逺徼尤非帖然无事之日又重以茸阘子之酿成其弊今得一二正人在事地方之患犹不至一旦瓦解耳时事孔亟当事者斗蟋蟀而处军国无一举动可人意恐旦夕有变吾辈士大夫诚不知死所以二三兄弟相次去国一网而尽遂贻君父以空虚之患举祖宗二百五十年金瓯之天下一旦付之铜驼荆棘中吾党与有罪焉今天下原无新旧法可争南北司相轧不过人主委辔于上是非予夺听之众政如失舵之舟随风飘荡同舟者旁观睥睨汹汹焉将覆溺是患未敢有攘臂而操之者苟有人焉熟识人情事势徐起而操之为同舟请命则人亦未有不拱手听之者而惜乎其悻悻以逞也且左右手而忿争已甚焉则覆溺之患反若出于操舟者之所为安得不羣起而攘之且挤之溺乎迨羣起操一柁而舟遂覆谁生厉阶至今为梗至于吾辈出处语黙之间亦多可议徃徃从身名起见不能真心为国家其所以异于小人者只此阿堵中操守一事然且不免有间隙可乗安得不授以柄哉所云吾党之罪在宋人之上不为虚也然则天下真虚无人矣今日之祸宜矣念及之良可悼痛年兄此出非偶然正当熟识人情事势而图之承覆舟之后载胥及溺之日举世无操柁之人而今不难徐起而观变为吾党留一维楫地将天下事尚可为未必非天心悔祸之日也然至此亦愈难矣弟归田七载无一善状可报知己去冬得为先大父卜葬稍免平生罪戾余无可言者贱体亦时多病七载暌违不知魂梦之扰扰于左右也小诗録一扇头情见乎辞不尽
　　与张太符太守【名鲁唯】
　　时事多艰南北交讧越濒海之地素称瘠土既加赋无虚日而又近警于海冦患切剥肤越其岌岌殆哉仰见门下悉意拊循日与吾越以清静和平之理而纲纪肃然民自以不犯吾侪小人所恃以偷旦夕之安者此乎然而桑土之筹则有之矣不佞居恒念乱窃有一得之见敢効诸左右地方之事不出备冦安民两者然而行之有次第操之有标本则安民又备冦之本似是所宜亟讲者安民之要其一曰储常平近者民苦饥馑米价日贵所望秋收接济不至汹汹如万厯戊子年事倘更罹水旱岁一告歉仓廪无粟更谁恃乎先儒朱子社仓法常行之诸路而效救荒之策莫善于此今欲仿其意而地方已无积贮矣更操何者以时敛散谓宜秋冬之际米价渐平发官帑给富商大户逺近籴榖数千石入仓凡一切罪锾以谷又不足或将应给散之项皆改折色而以其米贮之常平积渐而盈遇来岁青黄不接之时出散贫民秋成之后量息还官歉则蠲息岁岁如是使富者不得居竒贫者有所待命虽有水旱灾荒不能为患矣髙收在即岁为徽商所贩以给土民者不十五更可禁也禁之则米价可平低收益裕以储常平且有余米一曰禁梨园梨园之为天下病不能更仆数虽三尺童子知之而于吾越为特甚斗大一城屯拥数千人夜聚晓散日耗千金养奸诲盗甚且挟宦家之势以陵齐民官司不敢问越之乱必自此始近奉两县禁示语多剀切而终之曰凡宴会不在此例所谓曲终雅奏不已戏乎岂亦逆知此风之决不可革而姑寛此一条以为通融地乎是明导之也既明导之又阴纵之禁之何益诚欲禁梨园当先禁之于宴会欲禁宴会当先禁上官之宴会夫宴会亦何取于梨园乎崇雅黜浮挽一切江河之习在此举矣审如是而小民犹有犯者请一切以法惩之服色入官不以势夺朝令而夕行矣先公祖萧拙斋公尝行之四十年前化流俗美士民至今颂之不衰不图于门下仅见之既以为之兆矣特在允蹈之耳一曰行保甲顷见盗贼窃发或御人国门至烦捕厅以下昏夜单车徼巡道路漏下数刻亦已劳矣扞掫东指而贼已西逸岂能十百化身穷追徧缉使奸宄之无所容者莫若行保甲之法牌编十家比十为保保十为乡董以乡约凡一切游手游食不安生理及来厯不明面生可疑之人皆不得居停故纵事发一体连坐此于初下令时似近烦苛乆而习之令行禁止自可安然而无事此所谓身不下堂而治者也生记十年前有司奉上司文移行保甲法令下数日偶会邑侯见犯法者生起而请曰此不当坐主者乎邑侯笑不应竟置之十家轮牌曽不能一周而牌已投之爨下不复问矣凡季世法令之不行皆此类也苟行之有数善焉一革盗二禁奸三戢赌博四料民实五里井亲睦六寓伍两卒徒上下相保皆保甲之法有以驯致之而无难也其一曰清讼牍凡民之所以不得于安田里而兴叹息愁苦之声者以讼狱烦也讼之烦大扺诬告者十九其迫于不得已而以情质者十一去其十之九而一者所存几何是则地方本无事而奸民故为此扰扰也亦利上之人漏网吞舟幸一得志可甘心弱肉云耳律曰诬告加三等诚遇听讼之际有词而诬者必坐以其罪雷霆之下孰敢有徼幸者将旬日之间而案牍一清囹圄有空虚之象矣夫一词兴而坐累者数家小事且然况命盗之大者乎末世之政多姑息而姑息之害偏中于强有力者使奸宄得志讼狱繁兴豪强者既利于兼并贪暴者益乗以多取甚可痛也语曰养稂莠者害嘉禾崔实政论所以作也其一曰端士习士习之坏也自科举之学明经取青紫读易规利禄自古而然矣父兄之教子弟之学非是不出焉士童而习之几与性成未能操觚先熟奔竞一登学校出入公庭等而上之势分虽殊行径一辙以嘱托为通津以官府为奴隶伤风败俗寡亷鲜耻即乡里且为厉焉何论筮仕之后尚望其居官尽职临难忘身一効之君父乎葢士习之坏已非一朝一夕之故矣顷者吾越觧额鲜少士人輙议人文不振咎在地灵稍用形家言以厌胜之此计之左也夫使士而必出于青紫利禄不为国家用则得一士増一蠧江南人物几为天下互乡投足者至以为阱用是故也门下以学问文章縁饰吏治作我师保千载一时诸士且蒸蒸向化乃积习犹存心志未回径窦日捷岂所以风励之者犹未尽善与计莫若于朔望谒庙之日羣博士弟子员大会讲书叩击疑义而以门下折衷于上随举士人立身行已之要忠孝亷耻之防兵农钱榖之用与夫国家所以明经取士之意一一阐扬俾闻者汗流泣下如寐得醒随甄别其才器之髙下而激劝出焉士始有感动而兴起者至于考校之日则必防代笔杜私情务録真才以充上驷改观易听尤在此举矣夫士者四民之首也士不安则农工商贾递困而不安此岂迂不切事情者哉举是数者小民庶得安乎民安而后可以议偹冦之策也徃者海冦至六七巨艘出没三江上下间乡民奔窜未闻一示以官兵数日后掉尾而去浸有轻视地方之心一旦向岸越之残破可立而待也然尝考旧制有将领有戍卒岁乆废坏仅存空伍不佞向尝建议海道请特设重将督领诸卫所増兵防守不特防冦且防倭临观沥海之间居然要害也而议者以为反滋多事不若申饬旧章便诚能申饬旧章请两道公祖严督临观把总时训练汰老弱用赏罚之法申之以亲上死长之义无事则金鼓旗帜徃来相闻以褫敌胆有警则彼此救援矢石齐发务毙贼于水不使舣岸而门下提卫兵居中调度隐然有折冲之威则乱自可弭矣万一冦贼临城沿海之卫已不足恃独门下为张许耳明乎本卫武备不可不亟讲于今日者已凡此以上数端虽戋戋无所指画诚未知有当于髙深与否然以当门下虚受之衷未必无刍荛可采况不佞辱知有日苟有所见曷敢自隠以负明徳故敢効其狂瞽如此夫天下事必得其人而后行门下固世道之寄重轻者也况区区一小郡当门下之时而不一为起敝维风为吾越保百年无事则后更无望矣仰惟门下驰域外之观破拘挛之见深维一郡利病之由先事豫防羣策毕举则吾越之民庶有起色乎惟髙明进而教之地方幸甚
　　与朱平涵相公
　　顷读阁下所著书虽游戏笔墨间事然于当世之故亦既娓娓及之矣使能一一见之行事则此书未必非先资之言而相天下之道思过半矣曰小品志逊也虽然道固有大于此者乎愚生请臆而进之今天下大患第一在学术不明而于大臣特甚大臣之学术不明则必以正心诚意为迂阔而趋希世之邪说以之致主必以尧舜为不可为而踵乱亡之覆辙则亦适足以贼其君而已矣方今圣天子固尝有意于尧舜之治矣一二大臣亦尝以尧舜望其君而至所操术以自进不免贼害其君而不自觉髙者调停卑者观望调停观望之术穷又思反其道而用之顷者江陵一案不难尽诎皇祖之睿断与之昭雪且日以号于众曰事君者学江陵而已矣问其故曰江陵能以申韩之道事其君拥少主当疑国而天下谧如今天下独不得江陵而用之何恤时艰噫拥少主当疑国古大臣独无伊周其人与江陵学申韩而失之奈何复从而燃之人心不正学术不明未有甚于此者且夫以江陵之才使正其心术以济虽古之伊周何以加焉先正有言曰正心诚意平生所学惟此四字此万世相天下之善物也阁下居恒学孔孟之学亦既有闻于诚正之说矣今试取伊周当日之事揆之果能耻其君不为尧舜一夫不获时予之辜与果能不以宠利居成功与果能仰思不合坐以待旦与果能吐哺握发来天下士与果能闻流言而不愓与此非真有得于诚正之学者不足以语此阁下试取而证于今日果能一一致之吾君将见君诚莫不诚君正莫不正用人行政各得其理而吾君已一日而为尧舜矣吾亦何忝为伊周哉倘道不出此进之必为调停观望退之必为江陵无一可者先正有言纔让第一义不为便无第二第三义可为方今庙堂之上纲鲜目弛君子日退小人日进其病实由君志之未定然则转移启沃之权所责成于阁下者岂其微哉夫正心诚意大学也伊周大业也尧舜其君大任也阁下先资之言既嗛嗛乎小者而不居得无意在斯乎意在斯乎不佞敬为天下贺矣辱爱琐琐自忘其陋幸阁下进而教之
　　答李生明初
　　性既善则率性仍是率此善之性而率亦无不善可知故曰乃若其情则可以为善矣乃所为善也人生而静以上不容说所谓性善全在率性之道上见中庸说道只是五达道五达道岂有不善父坐子立君尊臣卑其常也不幸而至于臣弑君子弑父则岂其道之故哉君子道其常而已
　　杨氏之为我墨氏之兼爱小人之弑父与君未尝不同此至善之性也而仁者见之谓之仁卒流而为无父义者见之谓之义卒流而为无君百姓日用而不知卒流而为弑父与君葢习与智长而不自觉失之于不学故也小人无论矣即杨墨自以为学亦学其所学而非吾之所为学本天命之性以求率性之道不使之湏臾离而已矣此之谓修道之教
　　杨墨亦性中之人则道亦性中之道教亦性中之教而不能不流为过不及之差只为蚤失一段戒惧工夫始以毫厘卒以千里虽谓之外性以为学也可
　　天下无性外之人则亦无性外之物物即道之散于事者今曰性善而率性之道有不善则质之物理有碍
　　子思子既言率性之道不可离岂非以性善道亦善故不可离乎今曰有道善有道不善而概曰不可离则将训人以善不可离耶抑恶不可离耶且曰率性则非作为此性可知今曰纔说率性便属作为则质之子思子文理均碍
　　习既不能失性即以杞栁为桮桊而杞栁之性自在正是虽习为杨墨小人而圣贤之性自在终不可曰虽习为大圣贤而竒杌之性自在
　　率性之非性犹饮水之非水读书之非书然饮只是饮此水读只是读此书即读此书未必尽此书之理则亦读书之功有所未至而终不可以读为罪曰读不是书另有书在何异握灯而觅火乎且书与人终二物非人性比也率正是性性即是道习于善是修道之教不可以言率习于不善是悖道之教不可以言率习可相逺率本一致
　　下愚之不失性非谓弑父与君是性只弑父与君而心有不安处是性他做此等事有多少阴谋造作来可谓率性乎
　　古人言善都从源头上无思无为处看来故曰性善道亦善后人言善都从末流上有造有作处看来故曰有性善有性不善有道善有道不善有造有作之善原无定名恶亦无定名是故孟子以杨墨为异端韩子则以墨子为孔子后世李卓吾以秦皇武瞾为大圣人而学者又以李卓吾为孔子即陆象山以朱子为伪朱子又以陆象山为禅此等善恶名目皆从私意私识辗转卜度总不是定理若论源头武瞾未始非圣人所以亦是尧舜而非桀纣学者湏从源头上窥寻性道教是善是恶自知确实学者差处只是不识性不是不识率性
　　答秦履思一【名宏佑】
　　相念之久忽承枉顾一吐新得慰可知也商及进学之功未免为进取所夺至于日用之间虽良知不昧而去彼取此终亦堕于恍惚之见此等病痛非真用力人不能勘破亦非真用力人不能道破不佞谓学人种种病痛只坐志不立若能真立志时毅然以身任道决不肯将天地间第一等事譲与人做自当为天地立心为生民立命为徃圣继絶学为万世开太平视区区蜗角蝇头曽不屑介意而又何进取之为累乎今世之言学者只随世就功名即学问一事不过傍门依户以为随世功名之资安禁当境时不手忙脚乱若行径既熟将来又恐无所不至者故学先自辨其志也至于吃紧工夫止有打破义利闗此后方有商量若此处愦愦一切见解都无下落安得不堕于恍惚故恍惚之见不可不求其病根也果求之即是入良知路头良知在我有何恍惚有物焉蔽之故恍惚耳顾后世学术不明学者专取良知以为快捷方式于古人用功处一切废置师心自用认贼作子以遂其自私自利之图而仍欲别开径窦以认取良知之面目祇觉愈求而愈逺终自堕于恍惚之阱者也圣远言湮在有志者或不免有亡羊之惑而况其它乎幸髙明有以裁之
　　答秦履思二
　　仁者以天地万物为一体以天地万物原与人为一体也若人与天地万物本是二体必借仁者以合之蚤已成隔膜见矣人合天地万物以为人犹之心合耳目口鼻四肢以为心夫以七尺言人而遗其天地万物皆备之人者不知人者也以一膜言心而遗其耳目口鼻四肢皆备之心者不知心者也学者于此信得久见得破我与天地万物本无间隔即欲容其自私自利之见以自絶于天而不可得自然亲亲而仁民仁民而爱物义礼智信一齐俱到此所以为性学也然识破此理亦不容易看下文诚敬存一语直是彻首彻尾工夫若不用诚敬存之之功如何能识破既识破后仍须用诚敬工夫作两截见者非也学者大要只是慎独慎独即是致中和致中和则天地位万物育此是仁者以天地万物为一体实落处不是悬空识想也近世一辈学者亦肯用心于内多犯悬空识想将道理镜花水月看以为妙悟其弊与支离向外者等今但时养未发之中是吃紧工夫舍此更无理会处幸髙明致力焉
　　答秦履思三
　　君子有持世之责者莫先于持身昔人云士君子立身行已自有法度谓之法度自一毫走作不得且如龟山从蔡京之辟朱子讥其做人苟且不免胡乱如此诚由斯言推之则昨所及和靖先生事母亦恐有未尽处不免朱子之议也今人多说本心如二先生所行断断无违心以害理可知而是非得失之归犹不免更有商量则不及二先生者更可知矣吾辈学者且从持守入可也来书及此深足发明正学鞭策吾党今且将此意再加体勘到自己身上随事而精察焉当必有行年五十始知四十九年之非者愿相与勉之
　　答陈生一【讳梁】
　　千秋絶学朱夫子其至矣后人鲜有能发明之者何论不侫即一时出处之概似信似疑亦徃徃不得于心仰止昔贤死有余愧况由此而要其至如来谕所期许者乎至于大学中庸之道虽絶韦有年实茫乎未窥涯涘姑以其所疑者质之大学言格致而未有正传独于诚意章言慎独明乎慎独为格致第一义故中庸止言慎独而微之显直逹天载后之入道者必于此求之矣然则学不务闇然而翘然以口耳自侈皆小人之道也仕不盟幽独而皎然以身名自树皆不忠之尤者也不佞知过矣敢自此而守遯翁之业以无负明主之玉成是所以酬知己而终承明训于万一也惟足下更有以进我
　　答赵生君法【名重庆附来书】
　　来书云困心衡虑之余觉得力在一心而非古人所能与者执古人之言以制事犹执古方以求症也不若按脉审症而用古人之方蔑不济矣苐当其得力于心虽事之是非得失了然于心目乃俄焉而昏者又曷故今后将求于古乎抑信诸心乎求之于古时有不恰当信之于心觉其善矣又恐私意之发亦认为吾心也
　　手示惓惓问心又得之体认之余于昏明之辨似是之几三致意焉则于事心之学已思过半矣仆亦何说之辞苐谓求之古人与求之吾心分为二事则认心犹有所未真而并其认古人处亦徃徃未真可知也古人不过先得我心同然耳是以千言万语只是欲人将已放之心约之反复入身来便能寻向上去所谓学问之道如斯而已矣故学而不求诸心则已学而求诸心则于古人横说竖说皆有用处正如因病立方随病检方两两比对有何彼此说敬便是肆之药说静便是动之药说中便是偏之药说诚便是伪之药说穷理便是诞妄之药诸病总是一病诸方总是一方惟舍此而寻章摘句问竒钩深乃与吾心了不相似而欲强吾心以附古人之糟粕是以髙者涉于元虚卑者狃于功利终其身入于迷离恍惚之境而莫之觉亦可叹也已足下从前之功力倘有坐此者乎宜其一旦恍然于是心非心之际以求至当而不容己也要之求心之法亦无难如足下所言求本明之体明只是明个是与非明得尽滓便浑化无是非可言其间离不得聪明亦专靠不得聪明离不得言觧亦专靠不得言解湏于百忙时一切不涉时痛着一下讨个分晓方是入路若只是头出头没便终身作门外汉矣纔明此便晓彼何患临事不得力纔识真便无妄何患认贼来作子愿足下立定脚跟寛限程途谨持辔策以从事于此乆之必能自得来谕及时事每为抚心先辈云去山中冦易去心中冦难姑作第二义啇可乎惟足下自爱
　　答叶润山民部【一名廷秀附来书】
　　来书云董子曰道之大原出于天中庸言天命之谓性愚意性本从心学者不先治心是起念已差纔欲治心又恐堕于虚寂是质疑者一大学言明徳亲民愚谓明体达用如车二轮如鸟二翼必不可离者也然于道理重一分定于功名轻一分今欲身世咸宜其何道之从是质疑者二先儒谓学各有本领如周子之无欲二程之主静张子之主仁朱子之读书穷理张南轩之辨义利是也窃以读书穷理乃俗学对症之药而辨义利尤为药中针石不从此处理会恐脚跟不定未有不东西易向者今欲直求入手其何道之从是质疑者三大学言修身至正心微矣至诚意微之微矣而又言致知终之格物分明大学第一要义而格物之觧宋儒纷若自朱子即物穷理之说出而折衷归一但有疑于致知己入细而格物又涉迹是质疑者四
　　仆生也黯驯至老大平生出处半属愦愦无足为知己道者独是向学一念老而未灰犹几几乎求友而正之此中积疑有未敢向人吐者何幸来教便便先得我心之所同然乎请姑就教所及者商之其一曰学莫先于知性只为天命之谓性一句蚤已看错了天人杳不相属性命仍是二理今曰天命谓性而不曰天命为性断然是一不是二然则天岂外人乎而命岂外于吾心乎故曰尽其心者知其性也知其性则知天矣言性而不要诸天性无是处言天而不要诸心天无是处说天者莫辨于中庸之卒章正不讳言空寂也学者以为佛氏也者而去之曰吾欲舍是而求心焉何异舍京师而求长安断无适从之路可知矣其二曰大学言明徳亲民而其要归于止至善善即天命之性是也阳明先生曰明徳以亲民而亲民以明徳原来体用只是一个一者何也即至善之所在也学不见性而徒求之一体一用之间曰车两轮鸟双翼不问所以转是轮鼓是翼者将身世内外判然两途既宜此又欲宜彼不亦顾此而失彼乎所以然者止因见得学问一事是义理路头用世一事是功名路头故曰于义理重一分自于功名轻一分畸轻畸重世无此等性命今仆请更其辞而曰于明徳明一分自于亲民亲一分则所谓至善之止亦不外此而得之矣是以孔孟汲汲遑遑正是孜孜学问处而颜子之曲肱陋巷亦不失为禹稷之同道学以见性者作如是观然则吾侪终做不得独了汉也其三曰本领之说大畧不离天命之性学者湏从闇然处做工夫起便是入手一着从此浸寻而上并语言思议俱无托足方与天体相当此之谓无欲故静静中浩浩其天自有这些生意不容已处即仁体也穷此之谓穷理而书非理也集此之谓集义而义非外也今但以辨晰义利为燕越分途而又必专恃读书以致其知安知不堕于义外之意至于中道彷徨东西易向而不自主亦势所必至也告子求仁而不识义与今之求义而不识仁其病一也其四曰大学八条目向来与诚意一闗都看错了今来教曰学至诚意微之微矣卓哉见也意有好恶而无善恶然好恶只是一几易曰几者动之微吉之先见者是也故莫粗于心莫微于意而先儒之言也无善无恶心之体有善有恶意之动无乃以心为意以意为心乎知之为言良也以其为此意之真窟宅也故曰诚意先致知物之为言理也以其为此知之真条理也故曰致知在格物物有善恶而其初则本善而无恶理有万殊而其本则至一而不二真格物者非粗非精非内非外正是天命之性一直捷津梁故大学以之为第一义信非诬也择焉不精明儒之见诚有之不独胡薛也然而道在反求学求自得今即将诸儒剖辨分明孰是孰非因而得其所归仍是依门傍户之见不愿门下有此也又其后及著述一端大扺著述有二有知道之言有求道之言知道之言句句说本体不妨存所信求道之言句句说工夫不妨存所疑学必有大疑而后有大悟偶语三巻大抵疑案也故其言曰学到有疑处方好商量倘由此而更求信地必有不容思议一着工夫此时方慿门下信口说来是横是竖即本体即工夫无非大道勉之勉之不佞非知道者握寸莛而发洪钟庶几在斯将何以塞明问之万一惟有遥遥神徃而已
　　答王右仲州刺【一名嗣爽附来书】
　　来书云先贤论性详矣而天命之谓性一语最为直截子思自诠之曰上天之载无声无臭无之安得有善善且无之安得有恶此论性之会归也然告子以无善无恶论性何以见非于孟子性既不容说孟子何以说个善字既有善便有恶既有善恶便有可善可恶一定善一定不善纷起而与之争如何得其会归耶先儒论性固有义理气质之分其实义理即寓于气质不得分而为二义理气质既不可岐则性之发用亦不得纯谓之善矣故夫子止言相近而孟子亦曰乃若其情可以为善可以为善则可以为不善可知性本无善无不善而乃兼有善有不善者以落于气质不得不尔也窃谓分言义理气质微觉支离不如横渠合虚与气为浑然而先儒又非之何也
　　窃谓战国时诸子纷纷言性人置一喙而孟子一言断之曰性善岂徒曰可以为善而已乎他日又曰天下之言性者则故而已矣故者以利为本可见此性生成恁地不假安排造作此即天命流行物与无妄之本体亦即此是无声无臭所云无声臭即浑然至善之别名非无善无恶也告子专在无处立脚与天命之性尚隔几重孟子姑不与之深言汲汲以恻隠羞恶辞让是非指出善字犹然落在第二义耳性既落于四端则义理之外便有气质纷纭杂揉时与物构而善不善之差数覩故宋儒气质之说亦义理之说有以启之也要而论之气质之性即义理之性义理之性即天命之性善则俱善子思子曰喜怒哀乐之未发谓之中非气质之粹然者乎其有不善者不过乐而淫哀而伤其间差之毫厘与差之寻丈同一过不及则皆其自善而流者也惟是既有过不及之分则积此以徃容有倍蓰而无算者此则习之为害而非性之罪也故曰性相近习相逺云尔先正有言髙声一语是罪过类而推之颜氏之不迁怒犹有乖于中体者在纔一迁怒与世人睚眦而杀人者亦无以异耳葢事虽有径庭之殊而心之过不及总之只争些子此一些子可以言偏不可以言与善对敌之恶而况其失之于偏者善反之而即中乎故性无不善而心则可以为善可以为不善即心亦本无不善而习则有善有不善种种对待之名总从后天而起诸子不察而概坐之以性不已寃乎为善为不善只为处便非性有善有不善只有处便非性合虚与气有性之名气本是虚其初谁为合他总之太极阴阳只是一个但不指点头脑则来路不清故中庸亦毎言前定前知前处正是无声无臭一路消息学者从此做工夫方是真为善去恶希圣逹天庶几在此文成公曰只于根本求死生莫向支流辨清浊不知门下以为何如也
　　答王右仲二
　　承论及万物皆备之说盈天地间只是此理无我无物此理只是一个我立而物备物立而我备任天地间一物为主我与天地万物皆备其中故言万物则天地在其中天亦一物也西铭之意就本身推到父母又因父母推到兄弟方见得同体气象蚤已肝胆楚越矣禅家以了生死为第一义故自私自利是禅家主意而留住灵明不还造化是其果验然看来只是弄精魂伎俩上乗所不道吾儒之道既云万物皆备于我如何自私自利得生既私不得死如何私得夕死可矣分明放下了也
　　答徐蓼莪兵垣【讳耀时】
　　居长安数月满目风尘而独存一二知己于倾葢之间时时心相许也还家以来凿坏自遯不敢一交通人虽以使节俨临尺五台光乆稽讯候乃为髙谊所先翰贶交贲道义之爱不啻盈之毫楮间感何以当督逋一役于今日似属骈枝而在贤者既膺此任便应就骈枝中理出痛痒血脉以为下手之方乃者小民之膏血已竭而计部之诛求不已斩木掲竿行且及之江以南诚亟亟为消弭计则竣此役以入告我后必有说矣又如敝县山会来岁之催征已及五七分而藩司起觧尚不知坐在何年即累岁之逋欠间有分厘而当事之叅罚亦徃徃难以数计由一邑而全浙可知也言吾浙而天下又可知也台台在事有日必已尽得要领似湏会同藩司彻底清查一征一解永昭画一使中饱者无以措其上下之手而墨绶亦从此望风则所以黙扶宇内之元气以培国命于万一者计必于此矣愿门下力图之
　　答胡生一
　　比读手教洒洒千余言示我以乐天之学真不啻引清风而濯甘雨不觉其夙滓之去体也因以仰窥足下之用心亦有然者岂所谓曽点雕开已见大意者耶然不佞窃有问焉忧乐之阅心也葢亦有故矣忧一也小人忧得其情君子忧得其道故乐一也小人亦乐得其情君子亦乐得其道夫忧得其道虽忧乐也乐得其道乐中亦自有忧也故曰发愤忘食乐以忘忧此孔门真血脉也后之学圣人者亦从可知矣苟不学其所谓愤者机而惟学其乐以忘忧之进地虽偶有所见终非实际况其流失而为猖狂为无忌惮乎仆故不敢以乐字拈学则而惟凛凛乎忧勤惕厉之法以鞭辟为已且以为俗学坊非得已也若来书所及自是韦弦敢不猛加省发以有负于三益白沙先生诗曰雪消垆焰氷消日月到天心氷到渠吾侪须是消得尽自有到家时不然说忧说乐总无是处也
　　答胡生二
　　前足下第一书言乐天之诚亦已见得圣贤心地活泼泼景象但多失之悬想未有实际仆所以借忧勤惕厉之说以救正之第二书纔说到自已分上有俗肠俗骨浮态浮情因事累心离心成性等语乃知前日见地真是数他家珍不涉自己也今只一味自鞭自痛觉是俗肠便与洗刷觉是俗骨便与磨炼觉是浮情浮态便与之振拔则于古人立志之说亦已思过半矣因事累心心本不受累离心成性心本不可离亦去其所以累之离之者而已第三书言学术似是之辨而独服膺薛文清且欲以敬字为入门与前日乐天之说不啻燕越矣只恐仍是借古人成案评论一畨稍过时日见地仍是不同耳夫文清学程朱者也朱子言孟子道性善一段直是为学者指出真血脉与人看学者若不合下信得自己原是个圣人如何有亲切下手工夫即主敬之说亦至此方有依傍耳若药不瞑昡亦是要药去一个信道不笃之病也至于习染最难扫除气质最难变化身心最难相贴言动最难无过种种苦心具见足下发心之真鞭已之力但此等病痛依旧只是从信得及处下手急将性善尧舜之说切已理会得个通身汗下真知古人之言不我欺便是瞑眩好消息终靠不得寜静一机作光景玩弄闻见一地作口耳工夫也今且坚植志气以圣贤为必可学而至而又不预拟一得力程途失之于助长欲速之私则日就月将其进自不能已惟足下勉之
　　答秦履思四
　　学者只有工夫可说其本体处直是着不得一语纔着一语便是工夫邉事然言工夫而本体在其中矣大扺学者肯用工夫处即是本体流露处其善用工夫处即是本体正当处若工夫之外别有本体可以两相凑泊则亦外物而非道矣董黄庭言为善去恶未尝不是工夫但恐非本体之流露正当处故陶先生切切以本体救之谓黄庭身上本是圣人何善可为何恶可去正为用工夫下一顶门针非专谈本体也而学者犹不能无疑于此何也既无善可为则亦无事于为善矣既无恶可去则亦无事于去恶矣将率天下为猖狂自恣或至流而为佛老者有之故仆于此只掲知善知恶是良知一语觧纷就良知言本体则本体絶非虚无就良知言工夫则工夫絶非枝叶庶几去短取长之意云尔昔者季路有事鬼神之问不得于鬼神又有知死之问总向无处立脚夫子一则曰未能事人焉能事鬼一则曰未知生焉知死一一从有处转之乃知孔门授受只在彝伦日用讨归宿絶不于此外空谈本体以滋髙明之惑只此便是性学所为知生便是知性处所云事人便是尽性处孟子言良知只从知爱知敬处指示知爱知敬正是本体流露正当处从此为善方是真为善从此去恶方是真去恶则无善无恶之体不必言矣今人喜言性学只说得无善无恶心之体不免犯却季路两问之意此正夫子之所病而亟亟以事提醒者也我辈口口说事人依旧说到事鬼上口口说知生依旧说到知死上连训诂亦失所以不佞当日有是言盖欲学者拳拳服膺圣训以为入道之地耳
　　答祁世培侍御【名彪佳】
　　令岳秉铨国家治乱安危端在今日处斯地者闗系良非浅鲜贤者在事自当有一番光明磊落作用第时局难调物情未悉不免动成棘手尚须门下宻为指南将世道实嘉頼之万一偶有跌足则至戚如门下岂宜置之膜外不闗痛痒乎昔王墨池负一时清标及佐铨衡举动颇失物望髙忠宪公尝向仆指名而斥之当时仆颇以忠宪为过然由今而追思前日之事则墨池委有未当处矣居进退人才之地者其未易称任徃徃如此辱谕及敢附闻幸门下留意
　　与侯陆珍司农【名恂】
　　承发钞议因坐病不及遽覆且寡昧之见自揣无可効长短也窃谓国家立一法必要于可行而行之要于可久非徒苟且目前而已捧诵部议骤而行之岁得一百五十万金钱充度支甚利也然止此一百五十万金钱之钞一上一下间自一岁而后安所再得一百五十万金钱充度支乎譬之短贩然其博子母也以日月计而不可以经乆乆之未有不立败者也语曰长袖善舞多钱善贾似不若仍仿国初之制而行之犹为无弊葢国初之制兼利民而还以利国今日之制专利国而害或遗于单户贫民还以病国则明旨驳正之意固可深思也偶与王云来中翰商及之越数日中翰手书条议来阅至云藏富于民不当先言利以骇民之观聴深得仆心然其它款项亦洒洒可观敢以闻之左右
　　刘蕺山集巻六
　　●钦定四库全书
　　刘蕺山集巻七
　　（明）刘宗周 撰
　　○书二
　　与温员峤相公【名体仁】
　　原任具官刘宗周谨再拜上书相公阁下宗周一介孤踪久甘弃废乃蒙君相特逹之知起自田间滥竽卿贰受事未几不幸有犬马之疾屡控宸严遂荷俞旨宗周从此辞阙下辞阁下而行矣临岐养养不禁中夜彷徨自恨此生无以报君恩酬知己恐一旦溘先朝露死不瞑目则请以狂瞽之见敬効一言于左右宗周自入朝以来仰见我皇上敬天勤民孜孜望治精诚所至随事足以格苍昊而对万方无忝尧舜在上而阁下以清执风猷佐之于下君臣相得可谓鱼水近者宗周从九卿后得与召对见皇上处分御史詹尔选一事益见大圣人之无我且仰阁下之能将顺其美匡救其失也宗周不胜举手加额庆太平之有日矣虽然请因是而推言之今天下祸蔓兵连未知税驾动称匡济无人耳我皇上求贤若渇不难种种破格以尽天下之才至起废一节尤称旷典该部彚题奉赐环者仅十二人特首録惠世扬黄道周中外无不颂圣人知人之哲而惟是该部之于世扬也始拟邉抚则曰邉才而蒙驳拟南缺则曰文武全才而蒙驳至再驳之后竟成寝阁人乃不能无望于阁下矣夫世扬在先朝居谏垣与杨左同调幸而九死一生圣明首御起废宜莫先世扬而廷臣之为异已者方操门户之见以挤之禁锢十年数穷理极冡卿虽有意怜才曲为调剂而终不令其入长安果奉何人之风旨与阁下身秉国成固有进退人才之责者也苟天下有一贤之未进与一不肖之未退必责之阁下而阁下所为进退天下士殊有不可解者自皇上御极以来所废置天下士百余人多天下贤者而阁下不闻出一语救正时有因而下石者至罗喻义之以忤阁下也而废呉家周呉执御瞿式耜辈之以弹阁下也而废钱谦益之以与阁下廷辨也而废尤其彰彰者矣夫揆地一席固所称比肩事主者也即有殿争何妨虚已而阁下时见其寔不能容之状如巴县【王应熊】之以人言去也奏辨之蚤自嘉善【钱士升】辗转相闻而阁下不能正言告主听其以家奴枉戍则近于卖友长洲【文震孟】为皇上特简数月叅知天下未见其有可摘之过而竟以许誉卿之处一语不合遽激圣怒以去则近于罔上夫长洲肮脏之姿以语言得过阁下诚有之矣是时香山【何吾驺】并未尝赞一词而亦以长洲同调故坐腹诽去则近于诬下迩者嘉善之去其建言大闗国体阁下实与闻之曷不曰臣当同坐圣明未必不转圜如詹御史而雷霆之下顿成缩朒致嘉善独以言得罪则近于阴挤同官审如是也将后之为阁臣与阁下共事者不亦难乎门户之多依傍也与崔魏之恶门户有以激成之也其谁曰不然乃阁下不免以分门别户之心成矫枉过正之见一日入朝遂有科场之讼钱谦益本无罪阁下特因瑕衅以阻其进而不虞其重得罪且阁下竟以此进自此人人树敌处处张弧人之所以议阁下者日多而阁下亦积不能堪一朝发难明借皇上之宠灵为驱除异已之地二三匪类又稍稍起而应之以为牙爪使昔之立异同者皆裹足而去朝端之上亦见风恬浪息无有不利于阁下而阁下亦已安如泰山否耶此殆昔人所为骑虎之势也即阁下自许孤立法不阿贵怨不避私其最可自信者无如叅郑鄤一事郑鄤之禔躬不检叅之诚是也第令鄤非门户中人阁下其亦毅然为之否耶如是而犹号于人曰吾为名教卫也吾为朝廷伸三尺法也即阁下平心自问必不谓然矣故人谓阁下将以门户杀鄤也又无如掲张寿祺成徳一事二人一犯赃一溺职业已有应得之罪而动激圣怒以诏狱士可杀不可辱颇令闻者寒心况煅炼不已终成文致人将谓阁下以门户杀二人也夫三人诚足为门户之累在阁下何妨别白昔贤云吾心如秤不能为人作重轻阁下未之闻耶阁下而不为别白门户计则亦已矣诚为别白门户计莫若就废籍中择天下之贤者而用之自世扬始又举其所最不利于已者而容之举亲举雠共偕大道于以匡济时艰上报圣明稍收末路岂不心事昭于潞公功名埒于夷简从前恩怨总属飘风若犹未也元佑绍圣纷纷无已诸臣即自居邪枉根株连引并杨左亦邪枉杀邪枉者必正直将何以处红本一案国是如是身不足惜其如宗社何乃者嚣讼起于缧臣格斗出于妇女官评操于市井讹言横于道路清平世宙成何法纪愿阁下之熟思之也宗周偶阅先朝载纪如张文忠大礼大狱等事彪炳宇宙而终以不能爱惜人才取讥当世至今有不能为文忠讳者严分宜于杨沈之狱坐不能救正耳岂必真如传者所云若其它封疆失事之诛多所自取后人亦一概坐分宜张江陵功在幼主夺情一事竟以栈豆殉百年尤为可惜阁下自分相业孰与文忠贤稍或不慎吾不知于张严二公又何居矣尤愿阁下之熟思之也宗周少不如人长而无述徒以同籍之雅兄事阁下有年而云泥聚散末由时沐清光乃私心恳恳终不敢自外左右輙不禁抒此胷臆似痁似狂计阁下得之必詈为党人余唾然宗周老矣病且死旦夕耳意复何为而自陷依傍取讥后来私心政自不敢负故人因而负君父语云美疢不如药石君臣且然况朋友乎阁下姑寛之徐取而思之即其言诚有过者亦将有以谅其心矣临书激切
　　答王金如
　　前者草率作答区区之衷宜有不尽亮于足下者兹敢进而请益焉窃惟斯道之传至吾夫子而集大成矣其微言载在四书六经可考而信也学者童而习之白首而不得其解遂于此中犹存乎见少而求助于外何异盲者处大明之下觅爝火以索照乎或曰取善贵广学不讳博也正谓有得于孔孟之学而因以折衷于诸子百家定其瑕瑜存其去取亦无徃非证道之地若其苟存一不足之见博讨旁稽窃窃焉取而附益之未有不操戈还向者也嗟乎孔孟而既徃矣微言日冺求其能读圣人之书者几人惟是老庄之徒首蔽于长生之见崇尚虚无絶仁弃义各著书以垂后世其为叛道也显不足辨也独杨墨言仁义而孔子之道晦故孟子辞而辟之不遗余力七篇出而二氏废学者遂专言老庄若坚白异同之类皆寓言之支流也汉魏以来一变而言黄老又曰易老合羲皇于老氏不胜其畔援之情然祖其说者亦不过竞标名理以资谈柄其旨浅陋易穷此时有圣人者出而一倡吾道以正之何物清谈摧枯拉朽耳惜乎崇有之论不足以厌当世而徒以相讥卒无补于天下之乱于是西方之教乗虚而起俨然雄据其上矣犹是虚无之说也而益反其本破尊生之见超于无生而其功行则归之明心见性时有通于吾儒之说者读儒书者又从而附会之出入变化莫可端倪当此圣逺言湮学絶道丧之日学者骤闻之而喜以为此吾圣人之所未尝言及者也又有进者曰非禅也即吾圣人之精言也安得不掉首相率而趋之乎天不殄吾道特起有宋诸儒后先犄角相与修明孔子之学炳如也遂惓惓以辟佛老为已任比于孟子之辟杨墨其功伟矣然当此之时佛教大行求其粹然独出于儒者濓溪明道而外无闻焉其它或始就而终去或阴茹而阳吐则其于吾圣人与佛氏毫厘似是之辨容亦晰之有所未精者以故解经之际或失之支离举吾圣人之真者而归之禅不敢一置喙间有置喙者亦即距之为禅不复置辨故虽以师友渊源而罗李不能骤得之晦翁虽以一堂契晤而鹅湖不能尽化其我见一彼一此之间固已开门而揖盗矣况末流益复弊焉者乎夫辟佛老美名也辞之不胜至贬吾圣人之道以殉之寜不益受以柄于是为佛氏之徒者私闻之而喜曰彼之为儒者如是何以辟吾为哉即学圣人之学者私闻之而恚曰此之为儒者如是何以辟佛为哉此禅学之所以日新月盛而未有已也又三百余年而阳明子出始固常求之二氏之说矣乆而无所得始反而求之六经特举前日所让弃于佛氏者而恢复之且周旋于宋儒之说相与弥缝其隙两收朱陆以求至是良知之说有功后学斯文赖以一振由今读其书如曰佛氏本来面目即吾圣人所谓良知又曰工夫本体大畧相似只佛氏有个自私自利之心所以不同又曰佛氏外人伦遗物理固不得谓之明心可谓中其要害吾意后之学圣人者由阳明子而朱子及于明道濓溪溯之孔孟如是而已矣然学阳明之学者意不止阳明也读龙溪近溪之书时时不满其师说而益启瞿昙之秘举而归之师渐挤阳明而禅矣不亦寃哉则生于二溪之后者又可知矣虽使子舆氏复生亦且奈之何哉仆常私慨以为举今之世诚欲学者学圣人之道而不聴其出入于佛老是欲其入而闭之门也譬之溺者与之以一瓠而济一瓠亦津梁也学者患不真读佛氏书耳苟其真读佛氏书将必有不安于佛氏之说者而后乃始喟然于圣人之道直取一间而逹也审如是佛亦何病于人乎然言至此亦甚不得已之极思矣仆生也晚不及事前辈老师大儒幸私淑诸人于吾乡得陶先生学有渊源养深自得不难尊为坛坫与二三子共绎所闻每一与讲席輙开吾积痼退而惘然失所怀也一时闻者兴起新建微传庶几有托其它若求如之斩截霞标之笃实子虚之明快仆自视欿然以为不可及因而徃还论道十余年如一日不问其为儒与禅也至仆之于足下私心期望更有不同于泛泛者足下志愿之大骨力之坚血性之热徃徃度越后进由其所至成就正未可量不敢遽问其为儒与禅也其余诸子可知矣然而世人悠悠不能无疑曰诸君子言禅言行禅行律禅律游禅游何以道学为哉且子而与其从学佛之士寜若从吾流俗士仆闻之笑而不答诸君子自信愈坚其教亦愈行而其为世人之悠悠愈甚噫嘻今而后将永拒人于流俗之外不得一闻圣人之道者是亦诸君子之过也传有之中道而立能者从之又曰鲁人猎较孔子亦猎较诸君子而诚畏天命悯人穷有溥济一世之襟期尽一世之流俗归之大道上接孔孟之传下闯阳明之室则心迹去就之际宜必有以自处矣若止就一身衡量诸君子行履尽足自信亦安徃而不可乎然仆有以知足下之必为彼而不为此也仆资性不逮人老而未闻道犹窃愿学焉斤斤救过之不遑苟足以匡吾之过而进吾之不及皆吾师也请从而终事焉小学之订愿足下勿疑亦并无致疑于仆愿足下终以教我
　　与黄石斋少詹一【名道周】
　　学术不明人心不正而世道随之遂有今日之祸一丝九鼎独赖吾党清议犹有存者阴以褫奸回之魄而扶国命于无疆则亦所谓功不在禹下者也仆以衰病伏枕弥岁日不接朝事友人时时传门下昌言累牍輙为击节无何又得去国状复为之太息不已嗟乎君臣相遇自古难之矣今日者门下方几几得之而终复不遇也岂非天乎语云汉文不能用贾谊谊与有过焉以征近事千古同慨仆不意门下学古之道而仅以长沙拟也虽然天而果欲平治斯世将必有操大人之学如孟夫子者起而一遇虽齐梁之君犹足用之而况进而圣明乎世无其人惟门下终勉之
　　答胡嵩髙朱绵之张奠夫诸生【嵩髙名岳绵之名昌祚奠夫名应鳌】
　　比辱手教累累数千言具见卫道苦心于今之世殆亦空谷之音而况以不侫之寡昧者当之又不啻大声之呼而疾雷之破耳也敢不拜嘉仆于此窃复有请焉夫道一也而释氏二之教本分也而托于释者混之则其为世道之病信有如足下所言者固已不烦更端而请矣今之言佛氏之学者皆其有意于圣人之道者也不幸当圣逺言湮之日又无老师大儒以为之依归遂不觉惑于二氏而禅其尤甚者耳则亦圣人所谓贤知之过也彼其于圣人之道既尝童而习之矣彝伦日用托于耳目之近者概可知也稍读佛氏书而异之其言单提性宗层层折入亦复层层扫除以视吾儒言天载尚隔几重阶级而自诧为妙道自叹为希有安得不去而从之乎此厌常喜新之惑也夫圣人之道不落虚无事事有可持循宜乎学之易矣乃以吾夫子之圣竭一生功力至七十年而始几于从心之域及门之徒三千七十传道者不过一二人亦仅具体焉况闻而知之者乎葢求道之难而学为圣人如此其尤不易也孰似彼佛氏者以悟性为则一念回机即同本得从其教者无不人人证圣谛谛传宗吾寜不舍难而就易乎此欲速助长之惑也且所贵乎学圣人之道者为其有利于吾耳不然亦利于天下而儒者首禁人以功利之说苟不得位蓬累而行乡邻有鬬闭户云耳若佛氏性宗既透起愿即是道场懴悔即离苦阨灭度尽六道冥报通三生而身复超于三生六道之外以了生死一大事胡于自利利人无量乎则尚俟一切有为法乎此计功谋利之惑也凡此三惑者一言以蔽之儒门淡泊收拾不住彼家所为自供自认者也而不知圣人之道本如是其淡而不厌也进必以渐且逾进而逾无穷也出乎义而不出乎利也此所谓惑之甚也子曰素隠行怪后世有述焉殆谓是与当世不乏雄深警敏之士其中所见徃徃有过人者而反之性地仍自茫然曽不敢望彼藩篱而况于卓然有志于圣人之道而升堂而入室者乎则一彼一此之间固未有以相胜也不相胜而相讥猥欲以语言文字挽其一徃不返之心亦祗以重其惑已耳然则奈之何哉仆于此有说焉今之言佛氏之学者大都盛言阳明子止因良知之说于性觉为近故援之以广其教而衲子之徒亦侵假而良知矣呜呼古之为儒者孔孟而已矣一传而为程朱再传而为阳明子人或以为近于禅即古之为佛者释迦而已矣一变而为五宗禅再变而为阳明禅人又以为近于儒则亦元黄浑合之一会乎而识者曰此殆佛法将亡之候而儒教反始之机乎孟子曰逃墨必归于杨逃杨必归于儒今之言佛氏学者既莫不言阳明子吾亦与之言阳明子而已矣譬之出亡之子犹识有父母时时动其痛痒则父母固得而招之自祢而上益恍惚矣阳明子者吾道之祢也今之言佛氏之学者招之以孔孟而不得招之以程朱而又不得即请以阳明子招之佛氏言宗也而吾以阳明子之宗宗之佛氏喜顿也而吾以阳明子之顿顿之佛氏喜言功徳也而吾以阳明子之徳徳之亦曰良知而已矣孟子曰无是非之心非人也夫学者而不知有良知之说则已使知有良知之说而稍稍求之久之而或有见焉则虽口不离佛氏之说足不离佛氏之堂而心已醒而为吾儒之心从前迷惑一朝而破又何患其不为吾儒之徒乎此仆所以姑与之言阳明子也夫道者天下之达道而言道之言亦天下之公言也孔孟言之而不足则程朱言之程朱言之而不足则阳明子言之阳明子言之而不足则后之人又有言之者但不许为佛氏之徒所借言而苟其借之而足以为反正之机则吾亦安得不因其借者而借之以一伸吾道之是乎孟子曰杨墨之道不息孔子之道不着仆亦曰阳明子之道不着佛老之道不息道阳明之道言阳明之言因而参考异同于朱子之言以发明朱子之藴善继朱子之心求不得罪于孔孟焉止耳仆闻之春秋之法先自治而后治人故曰君子反经仆亦与二三子共学阳明子以臻于圣人之域而已矣今而后愿足下偃旗息鼓反其分别异同之见而告自邑焉于以尊所闻而行所知日进于髙明广大之地则天下之士必有闻风而兴起者吾道之明且行庻有日乎仆旦暮跂之
　　答诸生
　　承宠命谒祠有日敢不拜嘉但仆因改葬二亲日夕不遑寜处苫块余生纔及旬余安能遽从诸君子作雅会以上辱先圣之灵而且不孝之罪遗恫二亲终天罔极更无颜面可对诸君子以是不揣少掲罪状自摈宫墙而执事犹复不弃而寛其鸣鼓之诛则不肖亦何以自扪寸心乎今而后愿诸君子允仆累请终削门下之籍姑与以不屑之诲听其徐而自艾焉苟其寸心终可以自遣不难复出而请事于诸君子则侍教尚有日矣不然仆奄奄余生之不保诸君子纵怜而与我其能及乎昔西河氏见罪于曾子至投杖而拜友道之严如此若曰不楚而呻吟姑为是谬言以相诳掩其规避之迹则又与于不仁之甚者也
　　答叶润山二
　　旷岁不相闻梦想徒殷有怀靡及忽接手教喜可知也且承门下相信之深日有加而无已至不耻下问如此仆亦何以慰诸大抵学者之于道不日进则日退而进退一机于已取之自以为进者进也即自以为退者亦进也今者门下已不安于前日之见则濯濯新知必有进于前日者矣而且以择不精行不力是病则自今以徃又必有进于精且力者矣此所谓日进者也虽然使徒落想象邉事亦第二义耳所举损益二卦自是反躬实践之地学者所当终身用之不尽者但此中进退之机亦甚微细最宜时时加体认工夫不得临渴掘井等是惩忿窒欲耳常人有常人之惩窒学人有学人之惩窒圣人又有圣人之惩窒不特取效有难易之分亦其下手有精粗之辨也仆意读易湏以干道为纲领干知大始便是惩窒工夫纲领处得此纲领则入细入粗把持在手矣何如小着蒙批示幸甚所举视无形听无声持行无地等语亦只是戒慎不覩恐惧不闻之意归之慎独而已独即前所谓干体也然不免悠谬其辞近于佛老之说反晦本旨质之修辞立诚之意殆不如此乃知吾辈论学只是朴实头地一是一二是二即指画身心性命亦须一一有着落若天道有已然之迹方可逐步寻求不堕落虚空窠臼耳目下所可商者出处一节吾辈所学将以用世耳时事多艰主恩未报可云长徃山林乎若言学则随地皆学也言道则随地皆道也亦岂有内外人已体用之可岐乎勉之勉之幡然而行可也辛复元平生似有来厯仆尝与之言见其议论颇正但未卜其持守若何凡人门面阔大者多不易持守亦甚留心世道而不免太热恐有枉尺直寻处论人不得不取其长耳陶文简公集一部奉览慰前命也
　　答秦履思五
　　承谕近溪之学虽以赤子提宗要非吾儒大中至正之脉也赤子之心纯乎天者也孩提之童其在天人之间乎天非人不尽故君子尽人以尽天而天其本也不有赤子之心安得有孩提之童之知能故赤子提宗最为端的先生之学可谓直逹原始正阳明意中事也然赤子之心人皆有之信得及直下便是圣人所谓信得及者只于此心中便觉一下耳纔觉一下便千变万化用之不穷虽千变万化用之不穷却非于此心之外又加毫末也此心原来具足反求即是反求即是觉地觉路即是圣路不隔身心不岐凡圣不囿根气不湏等待方是真洁浄学者但时时保任而已别无他谬巧也如先生所言悟入处不免反费推敲果如此说凡是善根不宿慧目不清者又将此一项人顿放在何处意者先生所言悟处终是■〈囗外力内〉地一声消息黄面老子于此费却几许工夫方得了手如逹摩且面壁九年况其它乎彼惟不识赤子之心而求之未生前所以当面蹉过反费追寻先生何故又起炉灶也
　　答曹进士讳广
　　不佞老废杜门息影之日久矣一旦以世讲之未僣援声气披示教言惓惓焉不啻其口出也捧诵再三欣然以喜至知耻近勇一语殆是吾辈顶门针不佞请先服瞑眩焉乃足下复不加鄙弃而欲进商所未逮益愧惘然无从也不佞请姑就来教所及者而请事焉可乎夫耻者人之本心也而体藴有辨孟夫子曰不耻不若人何若人有他日解之曰指不若人则知恶之心不若人则不知恶今人之懵懵焉无所用耻者鲜不以一指易肩背此可谓之知耻乎不能知耻虽有耻与无耻同亦何怪日即于忽忽而不振乎此知耻近勇之说也曽子尝闻大勇于夫子正以自反欺慊一着为一生定命符此真能知耻者也降而北宫黝孟施舍虽矫然自喜可以目无万乗然由君子观之直一指之伎俩耳是故与其貌而法三代之事不若尚论三代之人而尚友之之为真与其泛而穷六经之书不若择其要者而圗之如南容之复白圭屏山氏之读易之为约而易操与其知交尽天下贤人君子不若闇然日章不出户而知天下则其于当世之务亦固无事于数数然矣以足下之抱负异日者即一当路而平祸乱起生民于沟壑措宗社于安澜亦岂异人任然苟学不闻道而徒以一切悻悻者当之即幸而得之亦正一指之伎俩不足为贤者道也晦庵先生曰真正英雄每从战兢惕厉中来请为足下诵之
　　答沈进士【讳中柱】
　　夜来读言志録大为击节门下志操雅自耿耿如此将来竖立亦何可量人患无志耳此志大用之则大效小用之则小效君子亦求其大者而已承教孟子求放心一节真是吾侪终身进学之要人心至神操存舍亡之间徃徃问不容髪已立志后方许商量此语也又云知求正是学问得力处学问者致知之路也心外无知故曰良知知外无学故曰致知又云思则得之思即致知之别名原来即本体即工夫也又曰慎思惧其放也又曰近思惧其放而外也古人立言字字鞭入心里其要归于知止耳所谓思则得之也性者心之理也心以气言而性其条理也离心无性离气无理虽谓气即性性即气犹二之也恻隠羞恶辞让是非皆一气流行之机呈于有知有觉之顷其理有如此而非于所知觉之外另有四端名色也即谓知此理觉此理犹二之也良知无知而无乎不知致知无思而无乎不思不可以内外言不可以寂感界收动归静取物证我犹二之也告子不得于心不致知故也故孟子反之以知言不求于气不识性故也故孟子反之以养气养气即养其性之别名先儒以为扩前圣所未发葢取其善言性善云非谓此一项工夫至孟子方说破也总之一心耳心一知耳许多名色皆随指而异只一言以蔽之曰学问之道无他求其放心而已矣入门究竟更无别法随时用力随处体认无有吃紧于此者来书剖晰详尽犹或以名色致疑要在反身而求之可也
　　与王雪肝太守一【讳孙兰】
　　荒政万难下手所幸公祖悉力讲求孜孜延访当必有得其要领者如社仓一事诚为标本兼治之计已托祁世老条列事宜想能得当报命但鄙意谓是举也必官与民交任之仍以官为主而后可要其成所谓君子之徳风也目下一面急宜先颁一明示张挂四城晓谕士民以仓社之利决当举行不宜遅缓庶使士民便于遵依一面令所属各发赎锾召商徃籴东路分发三十九坊以为仓本乃聴各士绅富户次第捐储一面立官簿籍分三十九坊各报社正委以出纳则事且旦夕行矣若上官不率先鼓舞恐人情皆在观望中谁肯一破头面以犯众忌且以身家殉乎即如官籴果系正项所那不妨出粜之后仍还在官此后乃以一切科罚者充之积少成多为长久计城中稍有端绪便可推及四乡总之公祖设诚而致行于上不患士民不响应于下也
　　答王雪肝【二】
　　承发余祁两公书见示生细读之其于目前救荒急着亦已检点无遗似可仰承徳意于万一矣生虽有社仓之说止是虚着原无异同小异者两公言暂而生兼言常两公言平粜而生专言积贮耳生虑平粜之说可一而不可再今但劝士绅以储米则所积之米即是无形之社仓明年聴其以时价出粜仍将此粜本候秋成之日复储米如前复时价出粜如前则储米年年有息而待籴者岁岁得平稍以官簿经纪其间亦可望数年之后丰凶各有攸赖年来雨旸不时此等景象日日可虞故不得不酌标本而言之若今仅为目前计则年年议储米年年议平粜终亦惟日不足矣祁世老似谓不佞竟欲强士绅出米立社为公家之物而已不得与焉则厉民之令甚于平粜委有难行者况有建置之扰扰乎今鄙意既已掲明乃知原无异同目下且言急着再为善后之图可也
　　与王雪肝【三】
　　顷承本县颁下储米坊册仰惟痌瘝徳意在在流注一二孑遗稍有半菽之望矣但念此十室九空之时即富室终鲜葢藏计必以招商为第一义方得备此八千正额而遏籴之禁所在而是商人寸武难行台寜设禁犹曰隔府新嵊而设禁则同府矣同出台台怙冒之下而忍令一肥一瘠咫尺之间顿分呉越乎想台台已移文日久不知本县何故尚不遵依日者宗周遣人告籴于嵊稍蒙邓父母推昔年宗周有赈嵊之徳而沾沾报之得米五十斛此外有贩者輙遭奸民抢掠垂槖而归官亦不之禁夫此之不禁而禁粜乃计之左也且嵊人固自为计耳殊不知嵊禁弛则台禁亦弛一路源源灌输而至是无损于嵊而大有造于郡城也更通四明一路以济之将逺近之米价渐平而行贩者亦无所利于竭蹶矣夫遏籴固王政之首禁也即前日西路之遏亦可暂而不可久且越郡一撮土固无当于钱江以北呉会数省之缓急也若以东路视吾越其事悬矣倘当事诸君子而怀天地父母之心宜必有不终屑屑于一日之权宜者矣前日本坊曽具一呈未蒙准行意其中有申丈两道语未必果得之两道乎今复稍易其词补牍以进仰候裁夺或止给一批令本坊商人一行之何如然以不佞私计之储米不得不招商招商不得不弛禁即弛禁于嵊而不弛禁于台寜嵊人岂能独受其累则两道终须公祖一通情款详述利害而得之倘此法不行将储米一事委之空文一旦有急饥民嗷嗷而索平粜于富室何以应之事且有不可知者矣统候台裁
　　与成台道【讳仲龙】
　　我越人之告饥也祖台亦既耳而目之以视台郡丰歉相悬大是向隅抱泣蒙祖台轸念痌瘝方与郡大夫商拯济之策随听本府一面申文行籴台寜等处我越人欢若更生宗周乃敢率二三里人赍本府印批告投下执事宗周遵郡大夫之政统计郡城中限坊储米宗周所求给于台者不过二百石其加赐焉则祖台旷荡之泽也伏惟照验施行俾不至为地方所哗仍乞挂号批回且无虞于出疆之阻宗周藉此举为一方社仓张本稍俟青黄不接之日平粜而出之自此时敛时发垂之世世而祖台再造生成之徳亦将垂之世世矣且郡大夫请籴之举亦岂为是沾沾者果能家赐而人给政欲借以厌人心而通地方之血脉阴杜其嚣凌争攘之气耳今必曰丰歉不齐之数委之造物有余不足之见听之人情则一家之中父子兄弟之际且有秦越视而不顾者矣岂知天下之乱即从此而起甚矣遏籴之不可训也非祖台由已之饥而本之以大道为公之志亦孰与化近日之风气挽扼运而导天和臻一世于仁寿之域乎
　　与王雪肝【四】
　　宗周仰遵储米之令率二三里人告籴于台寜以为社仓张本而台寜遏籴之禁所在而然小民之嚣竞固甚上官之厉禁尤严輙曰我台人寜人之不保而暇为绍谋乎闻是说而里人徒手以归夫凶荒荐臻大难措手所恃四封有恤邻之谊庶几源源而来小民得藉以无恐而不意疾痛杳不相闗一至于此也彼曰自谋之不暇生直谓其未尝自谋也譬之人身血脉欲其相通未有手足委顿而腹心可以安然无恙者故绍乱而台寜亦乱安绍正所以安台寜此不待智者而自明矣嗟乎四封闭籴自今以徃小民其无孑遗矣惟是公祖为一郡主小民之饥寒皆仰给焉生辈虽不能得之于两道其忍坐视而终不之救乎更乞再四申请为秦庭七日之哭或者彼见怜而有一粒之遗亦未可知也势孔亟矣惟公祖亟图焉
　　与王雪肝【五】
　　时事日亟意外之虞真不能以刻待知遏籴之令在当事有不得辞其责者矣犹是凶荒耳一日雨而米价涌再日雪而米价大涌岂一日之雨雪果为民厉乎良以人情之变喜于思乱有如此者故今日救荒之策必以安辑人情为第一义官贩之说便是今日急剂官贩之说行将见言未脱于口而人情已平一二矣官贩之计决将见米未觧于途而人情已平八九矣则上人为民请命之心固足以稍稍取亮于人而顿夺其嚣凌愁苦之气也但以鄙见揣之台寜一路湏得公祖玉趾亲移方出万全即不然亦湏得陈公祖一行葢此时不特道府县之情难调而道路乱民之势尤不易辑陈公祖绰有经济雅着丰裁诚代公祖一行而领以押运之官所济不既多乎不然文移之徃来动成故套即小吏之奔走岂足当汹汹之乱民乎但官贩之说不知专召官商单那库藏絶不与于民乎抑仍是三十九坊储米之说每坊给批各自赍本而但以在官领之即为官贩乎从前一说则径而易行而难在散米收银从后一说则物情未必尽齐而终省在官一番会计与前日一番给簿之说不相戾如二说并行则头绪更纷我之求于贩地者取数必多而彼将有不易应者矣如专从后说则各坊行贩皆当分为两次每次一百石庶几接济有渐统祈台裁昨接祁世老条议一通想已上之台览矣内中既有官商之说又有换批之说似官与民交任其责也今生昌安坊前日所领之批竟未之行敢暂缴上或销或换统候台裁且本坊见贮银二百两外为贩本或官或民亦惟裁夺又海运之说人情所在观望或得大家通融径以台温接寜波以寜波接绍兴又以台州接嵊县以嵊县接山会又以金衢接诸暨以诸暨接山阴则血脉流通事半功倍审如此正湏陈公祖亲行痛陈一体痛痒之说与所在当事者使从前痿痹元气立营销化则太和便在宇宙间而人变可弭天灾可禳矣
　　答范质公
　　春暮接翁手书有味乎人学政教之说即未窥枕秘已令人憬开茅塞何时奉有成刻启示吾党乎别谕感念时艰不已彼时祸败相沿以为固然士大夫幸免者如釡中鱼幕上燕尚得偷生数时岂知河南襄汉之报接踵而至使髙皇不得有其孙神庙不得有其子朝廷安赖有吾侪臣庶图苟活以享富贵吾不知谋国诸公亦何颜处交戟之下相与歌喜起颂太平恐九庙有灵终不使党锢诸君子独赴西市后之视今今之视昔千古已然悲夫目今江南半壁遍罹竒荒所至人相食幸而暂遅掲竿之呼终不闻庙堂有一休养生息之徳意益复诛求不已征缮四出不尽驱之为盗不已时事至此尚忍言乎翁台胸包经济进不得大有为于时退而修其素业以淑诸人以俟诸后长夜人心由此一旦亦世道之庆也弟老矣一切无以报知己惟阖门待尽而已临风布怀仰候兴居万福惟为道自珍
　　与章格庵掌垣【讳正宸】
　　道驾归省甚渇鄙怀会衰病日深艰于出户不及走晤数年作别所欲一言者嫠妇不恤其纬而忧宗国之将亡仆之谓矣况身当其事处漏舟之地岌岌乎与舟为存亡者乎执事久为谏官所言天下事几何昔阳城为谏议大夫五年不言事昌黎作诤臣论讽之自若也其后陆宣公贬而延龄相城乃起而取白麻坏之痛哭于廷城卒以谏显葢宣公在事时城于天下事固无可言者乃知士君子语黙各有宜而贤者之不可测类如此也今天下岂无宣公其人而贬且死而不克生者乎而执事竟无一言也虽然此犹一事耳请进而求其大者今天下之乱固必有所自出矣则君心是也执事亦既已知之矣而付之不言不闻有格心之效也且天下之乱亦必有所自成矣则政府是也奸佞相仍十余年如一辙执事亦既已知之矣而付之不言不闻有请剑之举也且天下之乱亦必有所自决裂矣则邦本是也鸟穷则啄兽穷则攫执事亦既已知之矣而又付之无可奈何而不言即督粮之役何为者上有一给事督粮则自有司而下至胥吏皂役莫不给事矣羣千万人为给事以督一细民之粮其尚有死地乎然则天下事葢可知矣舍是三者而不言更无可言者矣且执事而不言更无人可言者矣已矣哉此嫠妇之恤所以鼠思泣血而不容已也或曰天下事亦甚无乐乎以言济也执事将别有一当以报国其为弥缝匡救之力亦已隠矣仆则以为今天下救时之急务宜莫有过于开言路者执事言官也开则自我开闭则自我闭后之人曰崇祯之间率天下为寒蝉导人主以杜絶言路之祸者为章某其人是则罪之大者执事将何以自觧乎执事生平自许万万不后阳亢宗向也举天下第一流人以奉之一旦处棘手之日惴惴乎全躯保妻子之念重而置宗社安危于弗问幸而天佑人国万无他虞蹉跎岁月卿贰在前宰执迎刃终为嚼蜡之无味耳何若向者为诸生之犹得俯仰于天地之间也哉或曰古之君子遇不可为之时未尝不危行言逊以避祸若梁公之于唐是也何独于执事尤之深乎曰吾固不为执事尤而深为谏官惜也无已请姑就今日之职掌言吏垣固进退人才之地也其自宰执以下至督抚提学等官孰不以吏垣为咽喉者朝推一人焉吏垣以为可孰敢以为不可者暮举一人焉吏垣以为不可孰敢以为可者此而犹曰我不能谓非溺职而何徃者已矣计执事自今入朝倘有一奸进要路一地不称职则执事有不得辞其责者而勤勤焉思所以报塞庶所云七年之病而三年之艾也取效虽缓天下事尚可救十之一二然亦非全躯保妻子之念洗涤殆尽终不能有所建白也冀执事深思之嗟乎今日之事大可寒心上无责难之臣子下并无责善之朋友见人主则曰尧舜见同列则曰皋夔终日惟以阿谀逄迎为事无敢出片言拂人之意局面已成牢不可破至于流氛横行藩封荼毒贼臣破陷疆土而犹蒙身后之恤是孰使之然也兴言及此岂不深可痛哉仆私心恨之輙敢剖此肺腑少効朋友之谊于万一惟执事进而教之幸弗以为嗔也
　　刘蕺山集巻七
　　●钦定四库全书
　　刘蕺山集巻八
　　（明）刘宗周 撰
　　○书三
　　与王雪肝
　　不侫拥榻间静聴嘉猷所以活我百姓者幸甚比儿辈相传一二诸士绅仍不岀通贩之说如此则亦无烦一畨扰扰矣今曰通之于官而禁之于私此攘攘者何难尽改私而公且曰官虚其禁而士绅实其政此士绅而扰扰者又何难并以禁为货乎遏籴之不可行也不佞岂不知之但其法有小遏而大通者上台之不可逆也不佞亦岂不仰体之但其说有似逆而实顺者则亦不可不思其故矣上台之求多于吾越也不过为省下饥民请命耳岂知自七月以迄于今杭嘉湖以徃食我绍兴之米亦既无筭矣不足又以官商尾其后我越人又迎送以将之几空国而出亦庶几周人之急不啻孝子之奉其父母矣今者省下秋成业已告登人人颇慰乐生之愿但一二奸商乗机射利相与罔上而行其私上之人为其所愚犹然以饥告非其情矣越之人将遂终听之是竭泽之渔也诗曰缾之罄矣惟罍之耻我越人之罄抑亦杭人之耻也孰若少节其一二于今日以待杭人青黄不接之日乎有前日之大通断不可无今日之小节有今日之小节又可以裕来日之大通此所谓一张一弛文武之道也故曰遏之而适以通逆之而乃以顺也然则祖台何惮不持此说以明告之上台乎传毕公祖之言曰招商于今日而贩米于明春此说似善矣又孰若招商于眀春贩米于眀春之为尤善乎且不佞所以有暂闭米商之说者葢为民间晚收颇薄亟待登场之日使一二有力之家稍稍为葢藏计庶几徙薪之策若目今外贩络绎米价日腾贫民苟利于得钱而富人皆观望不肯为他日计将来欲贩不能欲赈不得满城百姓人人转眼死矣即公祖虽有一切良法美意亦安所措之且公祖可以越人之米空国而济三吴不能以台寜之米空国而济吾越真坐困之术也救荒何等事焚溺及身焦濡不暇顾忍为一切利害升沉宠辱计要须通融长筭既不可抱一膜之见以自封而亦岂可为从井救人之术以自愚惟公祖熟思审处但以士绅为言而辞之其亦可矣宗周我躬之不阅不惮再渎统惟台涵
　　与祁世培
　　诸君子谋荒政毫无济于事今不阻外贩而言积储不言积储而他日又言赈济皆必不可几者也遏籴有禁夫人而知之且身遭台寜之毒矣其忍以身行之省下但此事须通盘计筭譬之一家之中为父母者但可顾其子女耳为祖父母则顾及其孙行而广矣为曽祖父母则顾及曽孙行又广矣此其间各有分愿互相俯仰乃相与聨络成一体之谊势不能以一父母任祖父母之责且任曽祖父母之责也是以为人上者无分民而有分土县顾其县府顾其府道顾其道省顾其省各相顾也而后出其余力以上供而互相转输于不竆庶几可大可久之道计不出此有载胥及溺而已前者吾乡早禾大熟听浙西以徃三呉之商日夕稛载而出乡人之射利者又从而迎送之宾至如归无不恣其所欲又以为不足上司又以官批通赈稇而去者又不知凡几旬月以来亦足以报命矣而越之当事者犹惟恐或失上台之心也守成事而不变区区私贩之禁何为者乎仆恐今而后必无有私贩至越者矣何也越之人既明招省下以官贩矣一江之隔即操一二金者皆得请一批而来浸假羣省下人及三呉中人不论士农工商皆持批而至吾不知当事者何以应之且昔日台寜之为厉禁也抚台封银千两至二郡而犹然迟遅其应之今外贩之米果仅千两乎前呉中人来谒仆者云自镇江以南食绍兴之米者已两月于兹矣一张一弛文武之道也一节一宣政之常经也有前日之太通断不可无今日之小节有今日之小节则又可几后日之大通法在与时消息而已今仆意谓目下但暂闭两三月使登场之物一二富室稍为葢藏计需至明春纵省下人空国而至亦可听之今日犹为省下寄外府也亦何不可之有且自今省下一路秋成告登虽云非大稔旦夕且可支吾今之熙熙来者皆奸商射利之举固非出于告饥者也至明岁乃告饥耳阻目下而通于他日仁至义尽两得之矣令当事者眀以地方利害及彼此一体之谊剖告上台苟有血气心知者谁不听之而必谓持数月之禁便当得罪上官不敢一出此也亦殊非仁人君子为民请命之初心矣今当事者但知媚上官不知有地方吾侪又但知媚公祖父母不知有桑梓嗟乎吾死无日矣眀年一郡生灵命脉仍系之吾兄一人不可不亟为徙薪之计弟偶有所见不惮力疾草草幸鉴而裁之或再以上闻之当事者可也
　　与永侯族侄
　　昨举不变塞之说谓颇不易识非也此塞字不必作道理解只就眼前境遇稍一对勘便是了然塞对通言即今冠进贤日逐势利之场动得如意可谓通矣回视前日穷秀才气味岂不大有径庭人情以此为艶称而不知本心之地日移而月化者亦已多矣今但于时至事起时将平日穷秀才气味置在目前一味与之冷落与之消减便立了无数脚跟而终身逺大之业亦便不外此今只是随俗忽忽且恁地去葢顺逆之势异而当境万难自持也幸贤侄勉之昨遗乞言册子似乎太文君子暴贵不为父作谥况动作称述俱涉影响为无盐之刻画吾恐识者讥之矣未敢遵命
　　与张自庵
　　学会数年全不得力诸君子登致知之堂全不知良知二字何状止因前辈讲究不亲以致后学涵育无地兴言及此每増愧叹赖先生以躬行之教新感发之机吾道幸甚乃者如王素中以义方之过坐小事而杀孺子质之良知二字亦打得过否父之亲子天性也闻有不中不才之养矣责善且不可况弃而杀之是可忍也弑父与君恒必由之止因平日讲习不明神明之地徃徃认贼为子以至措之家庭日用有认子为贼者矣吾辈因此自反一念睚眦便属杀机一事暴戾即成逆行其时时中于君父之身者当亦犹是也特素中显坐之而在吾辈尚未经一一摘发之耳吾辈幸以此一事为前车知人心天理人欲之几间不容髪时时检点念念提撕反而求之不学不虑之天恍然而自得焉则火然泉逹自有不容己者矣孟夫子曰苟能充之足以保四海苟不充之不足以事父母危哉危哉夫人不能事父母畜妻子亦安用此昻藏七尺享嗜欲之乐而号衣冠之类乎望先生痛切为大声疾呼仆且在闭阁讼过之日也
　　答刘干所学宪
　　披省来教旷若发蒙吾辈无撒手悬崖伎俩不得不借一方便法门如良知天理是也鞠躬之说亦复近之易艮卦便是此义注脚如曰艮其身止诸躬也不善会却是艮其身止诸身也之谓矣因思盈天地间凡道理皆从形气而立絶不是理生气也于人身何独不然大易形上形下之说截得理气最分明而解者徃徃失之后儒专喜言形而上者作推髙一层之见而于所谓形而下者忽即忽离两无依据转为释氏所借口至元门则又徒得其形而下者而竟遗其形而上者所以蔽于长生之说此道之所以常不明也仆亦近见得此道颇亲切简易全着不得捕风捉影之解只是工夫粗时为形器所滞耳既摭实便须致精以入之精则神神则一矣请执事于此三致意焉
　　答陈生纪常
　　所谕克已而克之不力舍已而已私愈甚如此无奈已何则亦安贵学也学者须立志志立后便所向无前见道益亲止此一已何取何舍既无取舍亦何顺逆得失之触而动其心乎道者心之体也心体中本无动静寂感内外彼此之岐则人已二字又从何处立名乎今悬空言本体不实按此心之体遂觉此形骸为障其实形骸何能障人善反之则天性即此而在今只为形骸之障而不知吾志之未立所以愈不得力耳工夫正要更向前一步讨消息勉之
　　答史子虗
　　仆积病之躯不谓迁延至此遂増竒症度无起色一味听之即医亦尽人事而已虽拜君命有日竟不遑遵不俟驾之义稍展臣子之忱老臣处此无地可容直付之无可奈何耳若谓或髙难进之节或抱相时之几而故为迟回焉则义所万万不敢出者也自顾生平絶无寸长何以自挟而处此主忧臣辱之日普天之下谁不切同舟之惧而谓山林尚有暖席乎今且自度此身可以许国则舆疾一行自不容缓惟眀教之是遵倘日加困顿即欲幞被载涂不任也抑终奈之何哉耿耿此心不敢以欺君父其敢以欺朋友既不敢负吾友其敢终负吾君也乎然而大义见绳寥寥空谷得之者輙为毛竖而心戚戚其靡寜其敢不奉为指南以从事乎力疾草草不尽欲言
　　与黄石斋
　　金在矿而真得火而变出火而精进以人工乃成令器此门下今日之谓也故前者之役人以为所遭之不幸而自仆旁观则犹恐所为锻炼者火力之不足及其足于火而喜可知也则今者之役人无不相贺以为幸而自仆旁观转虑其工力之有所不继矣得火之后向者跃今定矣向者浮今沉矣向者偏驳今进于纯矣乃从此制器尚象焉若何而偹世道用若何而偹吾道用为鼎为吕或方或员亦唯门下所位置焉庶不至跃冶不祥负君恩于玉汝也古来杰士如门下所遭殆亦不少其能卓然独立自奋于天地间为可观法者几人抑或举其在矿之本质而失之者有之此其成败得失之机所争甚危愿门下勉之一言相讯神与俱长
　　答钱生钦之
　　力行二字甚佳而所该亦详以尽如体认是力行第一义存养是力行第二义省察是力行第三义践履是力行第四义应事接物是力行第五义善反之则应事接物正是践履之实践履正是省察之实省察正是存养之实存养正是体认之实归到体认二字只致良知足以尽之此正所谓力行之实也今人以致知为一项以力行为一项所以便有病痛又就其中每事都作逐件看或后先错杂或支离纷觧愈逺而愈不合矣人之气质不同不免囿于所见而不能相通若良知则只是一个也然仆作此言亦是影响不知于良知二字有分晓否幸交勉之可乎
　　答陈纪常
　　窃念学会一事以陶先生主盟固将偕同志诸君子共衍文成公良知一脉也先生之意岂及身遽已乎九原有灵其属望吾辈何如者今法堂草深每月间会文成祠少存饩羊而诸君皆裹足不至公私起见乎异同起见乎贤否相形起意乎异同之见自古而然陆子不必化朱子文成不必化泾野诸君子但自讲自学人讲人学便皆是圣贤路上人殊涂同归道正如此若必执而不化可者与不可者拒古人尝见讥于同列如之何其明蹈也惟是公私一闗则所系学术甚大诸君不可不察冷眼看世人初无大恶只是私已一念造成无限藩篱做起无限罪过故克己二字颜子犹用得着虽大贤亦是顶门针何况吾辈仆深不愿诸君子有此矣徃者仆尝发同人于宗于郊之说金如深感动未几为一场闲话而罢岂诸君子之见不及金如乎私已之见一萌因而有异同异同之见一起因而有贤否则所伤于吾道大矣诸君子即口口言学无乃聚沙蒸饭此意一化宇宙太和气象即在吾党人人志圣而圣希贤而贤矣愿诸君子深绍诸前哲惓惓之心来月之三齐赴文成祠再订初盟秦越一家幸甚是日闻自庵先生主盟张先生年八十而毎会必赴又絶不开口一字亦絶不听得一字却为何事岂非吾师乎吾师乎诸君但学张先生可也
　　答叶润山三【附来书】
　　来书云传释诚意古本原为第一章诚为有见注意者心之所发因诚意传中有好恶字面当属动一邉若以为心之存存岂即中庸言未发之中欤格物所以致知此本末一贯学问先生云向末一邉毕竟是博是约抑博约互用欤
　　意为心之所存正从中庸以未发为天下之大本不闻以发为本也大学之教只是知本身既本于心心安得不本于意乃先儒既以意为心之所发矣而阳明又有正心之说曰知此则知未发之中则欲正其未发之心在先诚其已发之意矣通乎不通乎然则来教所云好恶正指心之所存言也大学自知至而后此心之存主必有善而无恶矣何以见其必有善而无恶以好必于善恶必于恶也好必于善如好好色断断乎必于此也恶必于恶如恶恶臭断断乎必不于彼也必于此而必不于彼正见其存主之诚故好恶相反而相成虽两用而止一机此正所谓几者动之微吉之先见者葢此之好恶原不到作用上言虽能好能恶民好民恶总向此中流出而但就意中则只指其必于此不于彼者非七情之好恶也意字看得清则几字纔分晓几字看得清则独字纔分晓孟子曰其好恶与人相近也者几希正此之谓也岂平旦之时未与物接即是好人恶人民好民恶之谓乎大学以好恶解诚意分明是几以忿懥忧患恐惧好乐觧正心分明是发即以诚正二字言之诚之理微无思无为是也正之理着有伦有脊之谓也此可以得诚意正心先后本末之辨矣阳明先生惟于此觧错故不得不提良知二字为主柄以压倒前人至他日觧中庸亦有致和以致中等语两相迁就以晦经旨而圣学不明于天下矣至于本末一贯之说先儒谓本末只是一物葢言物则无所不该盈天地之间惟万物而必有一者以为之主故格物之始在万上用功而格物之极在一上得力所谓即博即约者也博而反约则知本矣本者止之地知本则知至而知止故授之以意诚意诚则心之主宰处止于至善而不迁矣故意以所存言非以所发言也止善之量虽通乎身心国家天下而根据处只主在意上谨其微者而显者不能外矣知此则动而省察之说可废矣今非敢谓学问可废省察也正为省察只是存养中最得力处不省不察安得所为常惺惺者存又存个甚养又养个甚若专以存养属之静一邉安得不流而为禅又以省察属之动一邉安得不流而为伪不特此也又于二者之间方动未动之际求其所为几者而谨之安得不流而为杂二之已不是况又分为三乎率天下之人而祸仁义者必此其归也然则学问之要只是静而存养乎曰道着静便不是曰不睹不闻可乎曰先儒以不睹不闻为已所不睹闻果如此除是死时方有此耳然则几者动之微何以有动有动则必有静矣曰此之谓动非以动静之动言也复以见天地之心是也心只是一个心常惺而常觉不可以动静言动静者时位也以时位为本体传说之讹也惟易有寂然不动之说然与感而遂通作一句看非截然两事也虽然阴阳动静无处无之时位有动静则心体与之俱动静矣但事心之功动也是常惺惺此时不增一些子増一些子则物于动矣静也是常惺惺此时不减一些子减一些子则物于静矣此心极之妙所以无方无体而慎独之功必于斯而为至也
　　答门人祝开美一
　　此道本不逺于人学者只就日用寻常间因吾心之所明者而一一措诸践履便是进步处且不必向古人讨分晓也即如今日骤遇期丧自是本心迫切处因此发个哀戚心不肯放过即与之制服制礼何等心安理得奚必更在此外求道乎由此而推则所谓三年之丧期功之制祭祀之礼家庭拜跪亦皆以是心裁之而沛然矣心所安处即是礼所中处其间有古今之异宜风俗之沿习固未可一概而施惟大节目处有断然从之则人违之则兽者不可不自勉然亦只湏时时认取良心自有不容已处不湏从外邉着力也流俗病痼鲜能自拔只为胸中所见蒙蔽纔肯辟开见地便稍稍有立脚处此处发个猛省便当一日千里也期丧百日内饮食居处宜变于常日此外通融可也若嫁娶亦湏既葬方以不得已行之
　　与祝开美二【时开美欲掊击用事大臣故规之云云】
　　不虞得誉遂属千秋此道因縁有天作之合者仆敢谓少有当于知己惟是晚年进步端有望骅骝之影而恐后者矣乃者骤得人言致以质疑不知胸中块垒之气怡然氷化否耶浮气病心浮名害道仆亦过来人不敢不苦相告即如古人最磊落者所谓陈少阳其人然以圣门视之犹然暴虎冯河伎俩况后人之学识万万不及少阳而妄慕邯郸之步多见其不自揣矣且足下岂以前日之举不免失知人之明未可为千秋之重遂不惜再有竒举既以葢前愆又以垂后名作堂堂男子耶审若此则一团私意本领已一齐差却又何以自信于道终能髙视阔步于人间乎嗟乎人心之病于私也如千尺浮云层层难拨凡人之认贼作子而误尽一生者徃徃而是不然古人一生学力说惟精说择善当在何处用伏望速整归装倘终蒙不弃得相寻于云门鉴湖之间为幸多矣
　　与祁世培
　　旅处通州又弥月势不得不行矣回首五云百尔感怆因念把袂之日彼此眷眷而在门下尤若有不豫色然者抑何念仆之深乎亦借以洒羁人去国之泪也嗟乎天下事至此不忍言矣门下处交戟之下计当必以谏诤明职业一言而当不有益于君必有益于国则庶几太平之一机也即不幸而碎首玉阶甘斧锧以如饴亦臣子分内事此时死则死耳犹大愈于郁郁坐长安邸求死不得而徒以七日不汗死愿门下留意学求日进徒曰我不能谁为能者时下两正相阨尤非佳兆想门下必有以处之磊斋幸致言道求自信可也
　　答门人恽仲升
　　接来札见相爱之切至不难处以非分一至于此然而害道甚矣在前日开美已多此举况待今日学人平日只是信道不笃每事不免向外驰求徃徃陷于过举而不自觉如此类者甚多不可不深察而惩艾之昔贤云即向好事犹为物化况未必然乎吾辈只合素位而行纔涉位外便是私意习熟不已终身堕落矣幸二无早为救正省却多少事不然当此多事时只吾辈二三人壊天下事而有余矣仆从兹益反而自艾名利场打不过洗不浄尽必有一种声音笑貌为人所窥及处至使朋友中遂有迎风而动者益觉闇然一闗不易过也
　　与祝开美三
　　凡祸福之来若是意中事则当安之固然若是意外事则当付之适然适然之谓命固然之谓性尽性至命之学即斯而在世人以七尺为性命君子以性命为七尺知道者曷于此辨之
　　答史子复一
　　小语批示匆匆畧读一过葢亦有与鄙意互相发明者如谓弟之所云意葢言知是也则其它可以类推知意之与知分不得两事则知心与意分不得两字矣分晰之见后儒之误也意为心之所发古来已有是疏仆何为独不然苐思人心之体必有所存而后有所发如意为心之所发孰为心之所存乎如心以所存言而意以所发言则心与意是对偶之物矣如意为所发而知为所存则意与知亦是对偶之物矣总之存发只是一机故可以所存该所发而终不可以所发遗所存则大学诚正一闗终是千古不了之案未可便以程朱之言为定本也阳明先生曰有善有恶者意之动仆则曰好善恶恶者意之动此诚意章本文语也如以善恶属意则好之恶之者谁乎如云心去好之心去恶之则又与无善无恶之旨相戾今据本文好恶是意则意以所发言而不专属所存明矣然好恶云者好必于善而恶必于恶正言此心之体有善而无恶也故好恶两在而一机所以谓之独如曰有善有恶则二三甚矣独即意也知独之谓意则意以所存言而不专属所发明矣总之一心耳以其存主而言谓之意以其存主之精明而言谓之知以其精眀之地有善无恶归之至善谓之物识得此方见心学一原之妙不然未有不堕于支离者但此等分觧亦只是训诂伎俩吾辈能切已反观于生身立命之原时时有把柄不复堕落影响则此心此理自有不言而相喻于同然者矣
　　答史子复二【附来书】
　　顷承翰教敢重为请焉分合原不相妨只贵分晰得谛当自然不至鹘突穿凿耳故合言之则意为心之意知为心之知物为心之物无容二也析言之则心之发动为意心之精明为知意之所在为物无容混也是所谓理一而分殊也尊谕谓心体必有所存而后有所发因以意该存发此即前答问中意为心之主宰而意为体心为用之宗旨所自来也鄙意以为心者虚灵之官虽曰有体要非块然实有可执着指名者也曰体用曰存发皆不得已而强着名言耳葢心即理也理无极而太极心无体而为体故曰神无方而易无体是故以言乎体则虚体也以言乎用则灵知也以言乎所发则为意而所发外别无所存所存则仍此虚灵也如明镜然对妍媸而影现焉镜之所发也而影之外别无所存之影所存则虚明之体也夫心也者无声无臭物物而不物于物未发也寂然不动已发也感而遂通而感通时非截然与寂然者分为两时两件也必欲求其所存而以意实之则心亦窒碍而不灵矣乌能宰制万物而与天地参为三才也哉独也者以良知所独知而言恐不容别以好恶两在而一机而以意当之也有善意而知之有恶意而知之无善无恶而亦知之寜仅二三即千变万化交错纷纭而良知炯然独照初无两知故曰通乎昼夜之道而知夫昼夜之间其构鬬乎吾前者寜可数计哉而知故自如此良知所以为至妙至妙而万万非憧憧扰扰之意所可同年而语者也窃谓知心体之本虚则不必于所发外别寻一所存者以实之知独之为知则不烦曲倩好恶两在而一机者以当之心意既认得清楚不作异觧则圣经条目先后一一自然诚正一闗初无不了之案而前所云意为心之主宰意为体心为用种种创论自可氷释矣
　　承教理一分殊之说自是通论合言之意为心之意知为心之知物为心之物不待言矣析言之心之发动为意心之精眀为知意之所在为物大段亦是鄙意稍加婉转此动字即易云几者是动而未形有无之间者几也是动之微注脚若如此觧则以意为心之所发亦何害乎若除却已发之意未发之心就中又有将发未发者之几作三截看弟窃反之自心实有不然者周子诚神几只就中指点出名目并不以未发为诚感通为神将发未发方感未感为几如泥感而遂通为神一句则心为神心果以所发言矣故知心之有意即几希之地也心之精明为知弟申其觧曰知好知恶之谓知方是精明一毫混不得处如镜子不遁妍媸然若但知善知恶而已语意犹未该括葢必好善恶恶而后谓之知善知恶也意之所在为物既以意为心之所发矣则致知之功全在发处用矣仆则以为致知之功全在存处不在发处如在发处则箭已离弦如何控持若箭未离弦时作控持依旧在存处也惟泥意为心所发并疑格致为所发之功宜乎谓诚意之后又有正心之功也曽记邓定宇先生曰知善知恶谓良知权论也知者照心也言心者不直指人以月言镜而使观其光愈求愈逺矣此意更可叅考他日又有言曰心是天意是命此确论也愚尝为之觧曰命原不以流行言以主宰言也故曰维天之命于穆不已葢曰天之所以为天也帝者以天之主宰而言出乎震齐乎巽正就流行中见主宰也故曰体用一原显微无间恐如此婉转则与先生之说亦不至大有异同乎弟所吃紧者总之不争存发二字而争有善有恶意之动非大学本旨终不若认定好善恶恶为意之动为亲切也此外亦不及细申聊质以大意如此惟裁正幸甚转呈令兄待正何如
　　答史子虚【附来书】
　　来书云如以意为几谓是动而未形则动而已形者又何物乎岂意之后更有一物为之流行运用乎
　　仆诚意之说葢亦偶窥圣经而及此一则不欲说坏意字谓心意知物只一串事不应心与知合作一事而独置意于膜外姑以阳明四语推之意是有善有恶之意心亦是有善有恶之心知亦是有善有恶之知物亦是有善有恶之物却又如何得一一反之无窃以自附于龙溪驳正之旨非敢为倡也一则不欲说粗意字谓大学之教只是知本不应致知后首入粗根先荡此一点灵光于末梢一着而且云欲正其心之本先诚其意之末终属颠倒窃以自附于阳明古本序大学之道诚意而已矣之说亦非敢为倡也至来教云动而已形者属何物窃谓诚则自形形又何物诚即形形即是诚其旨见于诚意本传故中庸亦云莫显乎微又曰知微之显又曰夫微之显可谓深切着明古人学问全向静存处用更无一点在所发处用并无一点在将发处用葢用在将发处便落后着也且将发又如何用功则必为将为迎为憧憧而后可耳若但云慎于所发依旧是存处用功仆每痛古人微言一一被后人说坏使大道不明髙明之士輙存见少纷纷多岐未能归一故徃徃不惜破荒开口而曲折颇长不敢尽呈于有道俟髙明斧正后再有开发随便请益耳
　　答祝开美四
　　道体何以数数委顿至此仆又失此良晤感念无已闻之医家言咯血出于心而通于肾呕血出于肝而肝为血海治之差易然肝主东方生气气有余即是火而又乗于心风火相挟作疾易狂则亦惟有治心为要法平日用心大过如一切躁妄心经营心期必心并义理思维研虑心皆且放松但减得一分便是减一分人欲减一分人欲便増一分天理人安有日置其心于天理之中而犹膺无妄之疾者乎无妄而疾可弗药也或妄焉其容已于暝眩乎先儒指之曰无欲作圣斯其旨也存心之外更无药已养徳之外更无身已来教似颇伤于猛厉只此便是欲也此等意思皆湏放在平日用则得力若到手足忙乱便是心为形役非徒无益而反害之矣道不可闻闻则非也古人云无心之为道吾亦与之为无心则刻刻有闻矣适然固然之外得此又进一筹幸于病中理会此意何如仆还山失路情绪无聊每恨不得良友一把臂日望足下如望岁一见不可得足下幸自爱倘得握手以春为期乎使者来适在山中修先茔忽忽作答怅邑而已
　　答门人张考夫
　　里人还领手言知垂念惓惓愧老人近状无似无可举以报知己出处之际抚今追昔转有不自得于心者黙黙余生何处是投死之地每一念之不禁于邑耳辱有见访之示敢祈且止昔人云尊所闻行所知足矣老人亦颇苦应酬知道义之爱必能亮我同志中幸概以此意相致今乾坤何等时犹堪我辈从容拥皋比讲道论学乎此所谓不识人间羞耻者也仆是以入山惟恐不深求死惟恐不速也风便布怀并亟来稿希照不尽
　　答骆学师
　　昨承枉顾殊失倒屣抱歉何似冷然之会神正王也岁计在春吾党幸不辜此惓惓而仆亦窃愈为神徃已乃仆则更有请焉宫墙本设教之地自官司无教而降之有事于乡社如吾越和靖文成两席犹之乎古人之下庠也然而圣学不明于世乆矣士而号为有志于道者犹不免各私其见各守其方视下庠一席且如畏途徃徃望之而却步于是不得已复有冷然之会屈师席于梵宫将使环桥之听谓吾道有所不足而必假途于别所以为接引之地非所以称师严道尊也况当异教如簧之日乎仆窃虑之矣今请先生于是月再举二祠大会稍存饩羊之意以为士子鹄此后凡与大会者不必强之冷然而凡与冷然者断不许不赴大会如此则风尚之地端而于世道人心亦有少禆矣仆老而坐废仅作隔膜之见如是以俟采择
　　与祝开美六
　　身所住处心即在此甚善湏知此身非止七尺腔子满世界皆心满世界皆身也故又曰天下何思何虑何曽止向七尺讨分晓乎为此说者恐其神明受锢于形骸而渐起一种自私自利之见耳不如大易曰兼山艮君子以思不出其位认得位字清楚亦何至坐驰之有
　　答史子虚
　　吾辈遭时则得君行道扄户则诵读诗书自谓均之可以抗志千秋了足百年岂知阳九数竒一朝相违时命既穷茫茫天壤举无容足之地偷息之乡乎伤哉仆之有今日固宜来故人之吊矣遘难而不能死图存而无禆于生是所谓丈夫而再辱者也时事至此尽有不可究竟处人生至此尽有不可作商量处惟吾丈有以教之若如来教所云是乃徃日诵诗读书一副清平道理施之今日诚用不着也然而时位不同通人建逹节之举志士守固竆之业亦各成其是耳守先待后于丈有厚望焉若仆则俟命待死而已
　　答史子复三
　　承示格致之义三复之余已征同调但其间不无手轻手重之势亦一时成见使然非果相矛盾也夫学者觉也纔言学已从知字为领路岂惟学知困知即生知之知亦是此知则诚意之必先格致也与诚身之必先明善也夫人而知之仆亦尝窃闻之矣一日有感于阳明子知行合一之说曰知之真切笃实处即是行夫真切笃实非徒行字之合体实诚字之别名固知知行是一诚明亦是一所以中庸一则互言道之不明不行一则合言诚明明诚可谓深切着明矣惟是立教之旨必先明而后诚先致知而后诚意凡以言乎下手得力之法若因此而及彼者而非真有一先一后之可言也至于所以致知之方不离诚之之目五者而阳明子更加诠注则曰博学者学此者也审问者问此者也慎思者思此者也明辨者辨此者也笃行者行此者也可见舍此之外更无学问思辨可言他日又曰约礼是主意博文是工夫又纵言之曰道问学是尊徳性工夫惟精是惟一工夫明善是诚身工夫格致是诚意工夫将古来一切劈开两项工夫尽合作一事真有功于学者尤恐其不能合也直于大学工夫邉事轻轻加一良字以合于明徳之说以见即工夫即本体可为费尽苦心凡此皆丈妙契有日而仆亦颇见一二于叅疑中窃自附于同调者也至所谓手轻手重云者丈有见于工夫邉事重舍工夫别无主意可觅以自附于一先一后之本文仆窃有见于主意邉事重离却主意亦安得有工夫可下以自附于古本诸传首诚意与所谓诚其意者直指单提之本文政如射者先操弓挟矢而后命中与欲命中而始操弓挟矢不能无少异然其实同了此一射而已又如道长安者先辨出门路程而后入京师与必有欲入京师之意而始出门以取路程不能无少异其实同是长安道上人则亦何害其为大同而小异乎此外畧有可商者丈言致知之知非聪明情识之知而谓徒知修身为齐治平之本不足以言知至似矣无奈经文明言物有本末修身为本此谓知本此谓知至明白直截前人衍之而阳明子复之衍之者是乎复之者是乎复之者而诚是也则知本之知可易言乎学必知止乃能知本知止之知可易言乎知止则止矣止至善可易言乎由知止而定静安虑得所谓致知者也即所谓诚意者也是以谓之知本是以谓之知至故曰知至而后意诚知止之知合下求之至善之地正所谓徳性之知良知也故言知止则不必更言良知阳明子之言良知从明徳二字换出亦从知止二字落根葢悟后喝语也而不必以之觧大学以大学原有明徳知止字义也今于一章之中必分格物之物非物有本末之物必分致知之知非知本知止之知且以为犹有所不足也必撰一良字以附益之岂不画蛇而添足乎若曰以良知之知知止以良知之知知本则又架屋叠床之甚矣大学言致知原以工夫言不特致字以工夫言并知字亦以工夫言乃明明徳句中上明字脱出非下明字脱出今若加个良字则知字似以本体言全是下明字脱出矣所以又有知良知悟良知之说则又架屋叠床之尤甚矣夫曰知良知悟良知则本体工夫一齐俱到此外更有何事宜乎诚意一闗不免受后人之揶揄矣窃尝论之据仆所窥大学之道诚意而已矣阳明子之学致良知而已矣而阳明子亦曰大学之道诚意而已矣凡以亟复古本以破朱子之支离则不得不尊古本以诚意为首传之意而提倡之至篇终乃曰致知焉尽之矣又郑重之曰致知存乎心悟亦何怪后人有矛盾之疑乎前之既重正心而曰眼中着不得金玉屑后之又尊致良知而以知是知非为极则于学问宗旨已是一了百当又何取此黍稗双行之种子而姑存之而且力矫而诚之诚其有善固可断然为君子诚其有恶岂不断然为小人卒乃授之知善知恶而又为善而去恶将置大学之道诚意而已矣一语于何地乎仆不敏不足以窥王门宗旨抑聊以存所疑窃附于整庵东桥二君子之后倘阳明子而在未必不有以告我也岂敢以倡论寃抑前人一日读龟山先生之言曰古人修身齐家治国平天下本于诚吾意而已诗书所称莫非明此者故于观曰盥而不荐有孚颙若夫不以荐言诚意而以盥言诚意其义可思也又一日读象山先生之言曰如恶恶臭如好好色是性所好恶非有出于勉强也夫以性言好恶而其为好恶可知也而并其性之为性可知也又一日读阳明子之言曰人于寻常好恶亦有不真切处惟于恶恶臭好好色则皆发于真心大学就易见处指示人大学尽于诚意而意之所以诚见在如此而已夫以如恶如好为仅是指点语则指点着落处果安在大学既尽于诚意则所为格致处尤自可思仆乃窃自幸其说之不谬于前人而从前着论真可付之一炬矣诚意之说明而其它可以类推未发之中委是难言姑请以诚字求之朱子曰中庸言中又言诚何也曰横看成岭侧成峯至宋人看气象之说葢不得已而诱人入路之法姑当别论陶周望曰虚空中大蹬一实地殊可思也道者天下之达道学者天下之公言前人呶呶而争久矣辨异致同端在今日如果同也借寸莛之叩以发洪钟如其异也道无异学无异愿丈指其同者而同之仆敢独为异乎然丈之启我亦已多矣
　　刘蕺山集巻八
　　●钦定四库全书
　　刘蕺山集巻九
　　（明）刘宗周 撰
　　○序上
　　冯少墟先生敎言序
　　少墟冯先生今之大儒也倡道关西有横渠子之风而学术醇正似之其教人多本于人伦五性惓惓于正人心息邪说析人禽凡圣之分为海内学者所尊信比官京师会羽书告急先生慨然曰嗟乎此学术不明之祸也于是率同志为讲会限日集城隍庙之斋房一时人心谧如若不知兵祸者予尝侧席讲下见先生论说大都使人思而自得而诚意恳恻油然盎然士之向徃先生者日益众簪履云集至不能容则创首善书院以居之未几佥人目为迂阔异议籍籍而先生拂衣去矣其讲学教言为友人王堇父辑録凡若干巻予授而卒业焉昔者禹抑洪水而天下平孟子辟杨墨明先王之道以救世而识者以为功不在禹下方今之祸过于洪水当事者定乱之议茫无借箸而先生仅以绪说渺论激发天下当十万师使天下晓然知有君臣父子之道三纲之道明而樽俎之容威于折冲则先生学之所及者于是乎逺且大矣今者宵小盈廷比党合谋以害正人而挠国事其害果甚于异端第令先生之道明于日星彼邪说者终不能肆魍魉以凭人而首善之地且当与清庙明堂永垂不朽虽谓先生今日之功不在孟子下可也维时吉水邹先生道同心同而出处同其敎言相发明者别有传兹不复赘云予辱二先生之敎最深一时聚散出处之故感慨系之姑缀此数语以告同志非敢谓智足以知先生也
　　尹和靖先生文集序
　　孔孟旣没传圣人之道者濓洛诸君子也而程氏之门独得其传者为和靖尹先生夫先生何以传圣人之道圣人之道即圣人之心尧舜之兢业禹之祗承汤之日跻文武之缉熙执竞皆圣人之心法也是心也仲尼传之子思子以作中庸则曰君子戒愼乎其所不睹恐惧乎其所不闻而约之曰愼独遂为万世传心之要道之不明也小人之中庸小人而无忌惮异端曲学充塞仁义至于率兽食人人将相食其流弊有不可胜言者后千余年河南程氏两夫子继濂溪氏作直遡孔门心法以一敬为入德之方使圣道复明于世及其门者首称四先生晩年更得先生与张思叔云今试论之两程子道大而诣高门弟子各以质之所近为学上蔡定夫中立皆高才敏悟出入师说而或杂于禅中立晩年一出终遗后世之疑思叔蚤世亦未见所至惟先生独以一敬为本自动静语黙推之出处去就生死之际无不粹然一出于正而程叔子亦遂称之曰我死而不失其正者尹氏子也其后干道淳熙间言程氏之学者多推本先生而中立不与焉则先生之度越诸子得綂于程门信矣遗文若干巻手著者壁帖数百条为门人所记者曰师说而其上朝廷札子以明出处之槩者合之皆一敬字耳先生所至辟三畏斋以居壁帖卽其斋中物居恒诵言之曰畏天命畏大人畏圣人之言此之谓传圣人之心以传圣人之道也学者幸无以著述求之先生汴人随宋南渡告老终于越世祀郡城之古小学旧集刻于前太守洪西淙公逾百年浸失其传会今督抚葱岳王公行部至越首访先生俎豆所寄令有司新之且重刻其遗文以惠多士予不敏窃尝向往先生之学因搜得旧本稍加诠次付之梓人以副王公之志而僭引其端如此呜呼王公之刻是编也葢亦有感于后之学者
　　方逊志先生正学録序
　　天下之生众矣有欲而不能自遂有性而不能自通与禽兽无以异也苟非圣贤者出而任君师之责以道济天下且埀之万世而无竆则伦类之灭也乆矣故天生圣贤以为天下万世也而圣贤生其时亦善承天心以天下万世为己任不敢有几微自私自利之心若尧舜禹汤文武之为君伊周之为相孔孟之为师一而已矣且夫尧舜之有天下也而让诸贤禹受禅也而传于子汤武臣也而放弑其君以有天下伊尹周公相也而放太甲摄冲人之阼孔孟布衣也而歴聘春秋战国之时主终不遇则发明尧舜禹汤文武伊周之道以敎万世此数圣人者创局甚竒处心甚苦总之以天下万世为己任不敢有几微自私自利之心也则亦何疑于后之君子乎忠臣之事君也服勤至死已耳甚者殉以妻子若乃死而殉以十族者千古以来自本朝方逊志先生始说者谓靖难之役非易姓比在三杨固可以不死卽死矣王元采周是修诸君子非乎而先生必以十族也则亦未知天所以笃生先生之意矣天之生斯民也至元季而乱极矣天降我明圣人再造亦仅足以辟洪荒之运而滔天之祸犹未艾也天其能无意于先生乎先生当是时生不得尧舜其君唐虞其治则亦已矣将一死以救天下之乱计非以十族殉君不可惟先生以十族为一身而后能以一身易天下使天下尽化而为忠臣孝子庶几克承天意云耳其任大故其心独苦其心苦故其事特竒尧舜之揖让汤武之征诛伊周之放摄孔孟之辙环而先生之祸十族其趋一也一者何也葢天之心而尧舜以来相传之道也又何疑乎先生生有异质蚤师宋潜溪氏接考亭之正传学者尊称之曰正学先生旧刻逊志斋集二十四巻行于世子反复卒业无一言不合于道而犹虑学者不免以词章目之因节其粹者分为三巻而题之曰正学録葢忧天悯人之旨具是矣予不敏少知学问輙向慕先生私心谓国朝理学之传必以先生为称首倘得及时阐扬特举从祀之典以兴来禩则是编实尚论之地姑以一言弁之简端且就正于海内同志云
　　同心策序
　　同心策者吾友中表沈中一有志于学而求盟于予以为乆要地者也中一端凝温厚有载道之质居恒恂恂自好旣有闻于朋侪间而未卜其有志也去年自南雍落第还会子亦罢官家居因子过从予讲论慨然曰今天下乱矣士不务为有用之学何以救世学而有用卽不遇于时未尝无用也奈何以科举自锢予始听其言而异之一日以一编见投求所以订盟于同心者而曰学不可以无盟也惟吾子莅之且重以辞子因跃然而起曰甚矣子之有志于学也何以盟为昔者周室旣衰天下不复知有天子之尊而日相寻于簒弑时则有五霸者迭起而倡尊王之义以连与国于是乎有盟葵丘之会束牲载书而不歃血五禁森严犹有先王之敎焉而周室卒赖以不坠故圣人亟称之大其事于春秋方今世道交丧人人不知有孔孟之学中一不得已而大声疾呼求天下之同心者而盟焉则亦春秋之意也孔孟既没二千余年间董相一盟于淄川文中子再盟于河汾有宋诸儒特盟于濓洛关闽之间而闽学最着本朝薛胡陈王各以其学盟而文成于吾越最着大扺皆霸讨也中一其殆闻诸儒之风而兴起者乎虽然春秋之义贵王而贱霸霸之盛王之衰也盟誓之繁忠信之薄也色取而心违言尧而行跖口血未干操戈相向皆霸之余习也善乎中一子之论取友也曰忠信本也行谊次之文艺次之讲说又次之不胜其有败盟之虑焉得是说也学而进之以绍明圣统拨乱世反之正意在斯乎吾乃今知所以盟中一矣敬书之以告天下之同盟者
　　张愼甫易觧序
　　子读友人张愼甫氏所著易觧至阴阳消长之际不觉废书而叹也传不云乎作易者其有忧患乎故云其辞危危者使平易者使倾其道甚大百物不废惧以终始其要无咎而约之于三陈九卦夫圣人以神明之德生衰季而遇暗主犹不胜其忧且患而思所以处之之道况中才而渉乱世之末流乎嗟乎忧患之故难言之矣洪荒旣辟结绳之敎衰民生日以多故凡相攻相取相感之途正而胜者常少不正而胜者常多圣人有忧之故以阴阳分淑慝以消长推人事而深致其存阳之意其言皆重为君子谋也小人之乘君子也君子实有易心焉在干谓之亢在壮谓之罔在夬谓之頄持此以处废兴鲜有不为世道病者而其身之不免于忧患不足言矣夫君子非仅能处忧患也化天下之忧患而已矣以忧拯忧忧愈生以患遣患患愈至君子曰安得返天下于结绳之初而与民恬焉无复忧患乎愼甫氏之谈易也独有取于干之元为六十四卦綂宗因有取于初之潜为三百八十四爻根柢合之全经皆从此发明至于阴阳消长之际往往不欲过为别白而一以长养为主深自晦匿务留余地于小人以为潜消黙化之术予始读而讶之君子卽不敢为亢为罔为頄亦何至贬损如是将履不以素乎谦而鸣乎复不必中行乎恒德而乘之羞乎三人不言损而凶事不言益乎困不必致命遂志井不改邑而巽下床乎则九卦之德何以称焉已乃三复而得之愼甫葢善言忧患者也夫元天德也其道生生不穷为万有托命人得之为元善亦生生不穷为万有托性而潜则元之停毓地也故虚而不诎动而愈出三才之所以万古不朽也世道有升降而人心之元善万古一日同在元善生生一气之中亦万古一日何有君子小人于其间哉世道之降也若江河之流而不可止也与其力遏于滔天不若早塞于涓涓之为得也则与其以君子胜小人也不若以君子还君子也而与其为九德之君子又不若干元之达于本也世愈降而忧患愈深易道亦愈兴姬孔而后一兴于涪再兴于考亭忧患之情后先一辙迄于后世阴惨揫敛之气日甚一日愼甫于此不胜穆然嗟咨焉而回以阳春之气读其书殆将转杀机为生机视结绳犹旦暮焉夫人人而游羲皇又何忧患之与有此包羲氏之本旨也呜呼如愼甫者斯可与学易也已愼甫积学不试孜孜著述通五经而尤邃于易书成予为序其大旨如此世有用愼甫者执此以往可也
　　张愼甫四书觧序
　　岁戊辰愼甫先生辱予家塾授经豚子间出其平日所著四书觧示子子为之击节不置又时时向予商订所未到旣别去数年其书始出其门人徐上生軰相与梓之与其旧所著易觧并行于世云先生易觧一编予尝僭为之序至是先生复问序于予则益谢不敏罢去一日先生慨然谓子曰昔人有好财与好屐者虽所好不同而用心于外物则一予之颛颛守一编迄于老也无乃妤屐者流乎予曰唯唯否否先生之所好者道也进乎技矣昔者夫子以天纵之圣为万世师而独发愤于六经至三絶韦编故其自道也一则曰好古再则曰好古所好者道也而古人其阶梯云后儒之言曰古人往矣六经注我耳吾将反而求之吾心夫吾之心未始非圣人之心也而未尝学问之心容有不合于圣人之心者将遂以之自信曰道在是不已过乎夫求心之过未有不流为猖狂而贼道者也先生博雅端介造次言动不诡儒者其平生絶无他嗜好而惟用心于五经四书如布帛菽粟之不离昕夕沉酣藴藉需之以数十年之乆而后乃恍然有见始一一笔之于书以授学者独四书晩出宜其所得尤深读所谓觧义奥而不元该而有体字栉句比鲜不合古人之意旨此岂犹托之辞章训诂以自见者哉好古人之好心古人之心因此而遂至于古人亦复何疑乃先生于此犹欿然若不敢自信者何耶君子之于道也博取而约守之非徒能言之实允蹈之允蹈之不已而后得之于心不知吾之非古人与古人之非吾也斯其至已矣夫学自以为未至日遑遑焉若将终身者其日至者也甚矣先生之善学也若遂以语言文字为支离欲别求一觧以神明乎其间则向者信心之故智固不足为先生道先生闻而首肯者乆之因命其门人书之以冠于篇端
　　曽氏家乘序
　　吾越有曾谦父者盛有才藻以编摩著述自娯尤工绘染为逺近所珍予未之识也一日手辑曽氏家乗成造予请序予喜而诺之且知其为宗圣后也则更喜圣贤之生也数千载于今而一日得见其后裔慨然追慕岂不益厪向徃之思乎予尝过阙里瞻孔颜孟庙貌接其子孙济济舄奕及访宗圣祠宇子孙皆无有既而知其散徙四方惟居南丰者最着则肃皇帝所访求而爵之者也讵知吾越之曽实为南丰之嫡而世其传者乎浙之衢有至圣裔相传为孔氏大宗盖宋南渡时其宗子抱祭器随驾因而袭封而留曲阜守孔林者其支庶子也越之有曽考其世系不啻衢之孔矣是何浙以东一水相望而圣贤苗裔若鲁邹然事殆有不偶然者鸣呼圣贤吾不得而见之矣得见吾谦父而喜可知也按曽氏自宗圣十六传而据徙豫章又二十五传而延铎始分居南丰又四传而文定公巩以文章学行鸣天下为宋名儒文定公再传怘通判温州次越州合门死金人之难少子崈独免遂家于越是为会稽曽氏祖又十传而至谦父上距文定一嫡相传信宗圣之宗孙乎古人作谱致讥逺胄恐传疑乱宗且忘祖也由宗圣至文定其迁徙渊源传之故老不无恍惚而文定之后自南丰而会稽则歴落如指掌世近而事有征岂亦有传疑于其间者乎罗文毅序文定公集求公后于南丰无存者岂意盘根奕叶竟植之会稽衍之谦父则谦父此举可谓光复旧物无忝尔祖矣虽然世称吾夫子之道惟曽子独得其传故系以宗圣正如宗法然小不得干大似不得乱真故足贵也今观曽氏之后一变而为文章再变而为气节至谦父三变而为才艺不亦愈逺而愈失其真乎所贵乎后曽氏者非徒后其宗已也必且后其宗传后其宗则是编足以谱之矣后其宗传则请逓遡才艺气节文章而反求诸身谦父能一一以微言谱之乎允若是则曽氏之文孙也宗周虽不敏请从事焉
　　禅宗定案序
　　吾友张愼甫以经术名家孳孳圣贤之学见世之学者多杂禅因取佛氏书尝一一摘其纰谬处为定案又附以关中冯先生语録及瞿布衣所述各数条合为一帙示予予读之洒然有当也他不具论冯先生今之大儒也其学醇乎醇其言剀切正大能令当之者不寒而栗居今之世有以六经为断案讨二氏之罪必先生为正宜愼甫有取尔也予尝谓佛氏之敎遗世独立空其性而归之觉与吾儒迥不相及如南北之殊方人物之异族使贬吾道而从之固其所不受卽张吾道而攻之亦其所不入也而学者厌常喜异往往借其言以脱畧世敎渐且强相附曽混而为一为吾儒者安得不辞而辟之夫辟之则亦类族辨方明吾所是而已明吾所是而非者与似是而非者胥不能窜而入之定案之意庶其在此犹惧其不胜也请无以辞辟之以身辟之昔者孟夫子承三圣而杨墨之迹熄韩子道济天下而佛氏之敎为之少衰今世之服膺冯先生不置者非徒其言是其人诚是也其人诚是故其言立嗟乎先生往矣有能言先生之言慨然以世道人心为己任卽先生之徒也而况其孳孳焉身之也哉吾于愼甫有厚望焉
　　陶庸斋慥慥集序
　　弘正间吾乡理学之儒蔚起婺有章枫山先生赤城有陈克庵先生二先生学术相似而枫山最着平生一意躬行不事著述尝曰儒先之言至矣删其繁芜可也又曰程朱后学术又太坏必有眞圣贤起而救之葢亦有感于笺注之繁学者或渐离其本而是时越有阳明先生者起而乘之遂以朱子为支离一反其居敬穷理之说而约之致良知此岂枫山所谓眞圣贤其徒与乃一时尤不乏异同之见为朱者或诋以为禅如吾越则有陶庸斋先生先生固学宗紫阳者也独服膺枫山不置曰九原如可作也舍先生其谁与归因不满于良知之说特着正学衍说以自附于孟子能言距杨墨之意其用心可谓勤矣其后良知之说大昌而先生此书竟罢为一家言夫先生服膺枫山以及紫阳其于后人支离繁芜之习必有所不安于心乆矣乃复无取于良知之说何也笺注之弊还当以躬行救之今曰良知闻其说者犹然笺注也而其旨甚峻耳食者求其说而不得将使人转増眩骛或幻而入于禅反不若儒先繁芜之说犹为斤斤也是故以笺注救笺注而不得也先生救以躬行而得之他日别有论著曰慥慥斋集其喻意葢如此云先生起官师儒耻为词章之学所著诗文自讲学明道外凡以纪其平日行履而辞旨平淡简朴时时见有余不尽之意洵乎其为慥慥也予乃卒业而叹曰先生其不愧孔氏之徒与何言之近也夫学至孔氏止矣其家法不出慥慥君子而顾犹以为未能则后之学圣人者断可识矣先生之后有文简公及君奭伯仲间并以理学师模当世大抵笃信文成之说而直逹之非复弓冶之遗矣然二君子终不愧先生闻孙无乃反躬不言之地有适得吾良知者与夫使世之为良知之学者而皆如二君子之以躬至焉虽正学一编不作于先生可也呜呼吾是以知学术之终归于一也紫阳之后有文成可也文成之后有先生可也请以质之枫山予不敏尝后先辱交二君子而于仲氏切劘尤深一日以先生之集问序于予敬为之述其渊源如此
　　辛复元先生集序
　　岁丙子处京师获交河东辛子一日出示予所绘古今圣贤图像各系以论赞凡若干幅题之曰生生集辛子亦旣自识其所以生生之义矣宗周受而卒业焉肃然如有临又蔼乎若将就之迫欲叩之一堂之上也夫古之圣贤往矣而精神有旷百世而相感者何也语云心之精神谓之圣惟心不朽故圣人之精神与之俱不朽君焉而圣者此心也相焉而圣者此心也师焉而圣者此心也为儒为诸子文章气节勲业之不一其途而同归于道者此心也在虞廷谓之中在周颂谓之敬在孔门谓之仁在后儒谓之极谓之天理谓之良知皆此心之精神所谓生生不朽者也乃子舆氏则曰人之所以异于禽兽者几希庶民去之君子存之夫圣人不过尽其所为几希者以异于禽兽云耳非有以异于人也今曰中曰敬曰仁则视心不逾逺乎圣人恐人之逓传逓逺而逓失其心也故为之亲切指点之若曰存者存此去者去此也夫人骤而语之以圣人之心未有不错愕自废以为絶德今曰卽此而在能不憬然思浡然奋乎故曰人皆可以为尧舜夫学不识心而欲求圣人之道者未之有闻不自识其心而欲求圣人之心者尤未之有闻也辛子之学本之先河东薛氏庶几能从事于心者其所论赞往往肖其神骨语曰惟其有之是以似之辛子之谓也宗周自反犹是禽兽不逺之心耳一旦披之以圣贤之像敎而肃然如有临复蔼乎若将就之迫欲叩之一堂之上者是诚何心哉请以质之生生氏
　　李懋明西台疏草序
　　予抱疴田间吉水李懋明先生缄其旧疏草一帙示予皆神庙时官西台封事也先生在西台正色敢言称眞御史然未尝毛举细事以塞责而独言其大者若宗社大计则有藩封一疏若治乱大机则有分别邪正一二疏若职掌大利弊则有厂库诸疏所谓西台封事仅如此而先生竟以言去国乆之向之从邪而树雠先生者次第败人乃思先生之言争推毂先生浸浸大用又罢去又起又去先生三起三见斥皆以西台封事为左劵而所指邪流竟与先生始终相为消长云予葢乃深有感于先生言治乱之故也世道之所以常存而不毁者系之君子而小人每足以败之故圣人于否泰之际特别言君子之道与小人之道至于剥尽而坤相疑而战犹为之称龙称血分元黄之位若曰身虽败也而道自存也则君子之所以常胜于小人而卒寓来复之机者即此在也我国家至神庙之际重熙累洽号称治平不幸而有国本一事君子与小人逓争而逓相胜负君子曰国本小人亦曰国本而君子之道始见陵于小人至锢之以朋党之名而祸中于人国虽经两朝鼎革启维新之运而一灯相续愈出愈竒质以先生屡进屡退之身何以始终若合符节乎此一邪一正之说先生所以醒一世之梦者至今犹朗朗也倘先生之言不终废于世则君子之道常胜于小人矣今天下无问识与不识无不知有李先生者时事至此即二三小人亦且抚膺自叹鼠窜无地而独难于用先生即一旦有用先生者先生其执此徃乎抑审几观变别有说也夫道神明变化而无方故君子称龙焉是刻也先生固曰已矣敝帚今无所用之矣予乃为引其端而归之
　　重刻传习録序
　　良知之教如日中天昔人谓天不生仲尼万古如长夜然使三千年而后不复生先生亦谁与赓复旦乎盖人皆有是心也天之所以与我者本如是其虚灵不昧以具众理而应万事而不能不蔽于物欲之私学则所以去蔽而已故大学首以明明德为复性之本而其功要之知止又曰致知在格物致知之知不离本明格物之至止是知止即本体即工夫故孟子遂言良知云孔孟既没心学不传浸淫为佛老荀杨之说虽经程朱诸大儒讲明救正不遗余力而其后束于训诂转入支离往往析心与理而二之求道愈难去道愈逺于是先生特本程朱之说而求之以直接孔孟之传曰致良知自此人皆知吾之心即圣人之心吾心之知即圣人之无不知而作圣之功初非有加于此也先生其得孟子之心者与传习録一书出于门人之所覩记学者亦既家传而户诵之迄于今百有余年家风渐替宗周妄不自揣窃尝掇拾绪言与乡之学先生之道者羣居而讲求之亦既有年所矣裔孙士美鋭志绳武爰取旧本稍为订正而以亲经先生裁定者四巻为正録先生没后钱洪甫増入者一巻为附録重梓之以惠吾党且以请于予曰良知之说以救宋人之训诂亦因病立方耳及其弊也往往看良知太见成用良知太活变髙者元虚卑者诞妄其病反甚于训诂附録一巻僭有删削总之不执方而善用药期于中病而止惟吾子有赐言予闻其说而韪之果若所云请即药之以先生之敎葢先生所病于宋人者以其求理于心之外也故先生一则曰天理再则曰存天理而遏人欲而后之言良知者或指理为障几欲求心于理之外则见成活变之弊亦将何所不至乎夫良知本见成而先生自谓从万死中得来曷故亦本变动不居而先生云能戒愼恐惧者曷故先生葢曰吾学以存天理而遏人欲云尔故又曰良知即天理先生之言固孔孟之言程朱之言也而一时株守旧闻者骤诋之曰禅后人因其禅也而禅之转借先生立帜分门别戸反成燕越而至于人禽之几輙不容分疏以为良知中本无对待由其说将不率天下而沦于禽兽不已甚矣学者之不思也若士美可为善继述者与斯编出而吾党之学先生者当不难晓然自得其心以求进于圣人之道则道术亦终归于一而先生之敎所谓亘万古而常新者此也遂书之简末以遗士美并以告之同志云
　　钱绪山先生要语序
　　予读天泉证道记知王钱二先生并传阳明子教法也子尝有言无善无恶心之体有善有恶意之动知善知恶是良知为善去恶是格物王先生推明之为四无之说而钱先生则谓是师门教人定本不可易遂举以质阳明子曰汝中所言可接上根人德洪所言可接下根人世传王门教法有此两端予尝谓一有一无语语执着不免王先生驳正固也故子亦不觉讶然自失至许为颜子明道所不敢言是果信以为然矣乎子所雅言良知而已矣又曰良知即天理为其有善而无恶故也知为有善无恶之知则物即有善无恶之物意即有善无恶之意而心之为有善无恶可知也古之言道者至性善一语发泄已尽即言及无字已成剰语云何得有上根法惟佛氏则曰不思善不思恶时见本来面目王先生四无之说意本诸此此眞颜子明道所不敢言而王先生独敢言之甚矣其敢言之也王先生方以为与已笔之于书以艶来禩无乃与良知之旨适相剌谬乎钱先生尝有论学诸书大抵不离良知者近是予独喜其言良知絶不作有无善恶注脚语堕学人以执见尤为善发师藴乃知当日定本之言殆亦一时权论而未可遽以槩先生也先生尝谓王先生曰凡为愚夫愚妇立法者皆圣人之言也为圣人阐道妙发性真者皆贤人之言也此可谓天泉断案先生有裔孙集生能读先生遗书因与友人王金如摘其尤粹者若干条为要语示予予曰何俭乎曰先生之学虽不尽于是而教法则已备是子不云乎钱某接下根殆为吾侪而设予曰有是哉其下也乃所以为上也故曰下学而上达夫不离愚夫愚妇而直证道真彻上下而言之者其惟良知乎此非直钱先生之言而子之言也学者欲求阳明子之教必自先生始而集生与金如独能阐扬先生之言亦可为善学也已
　　河漕纲目序
　　崇祯壬午冬河决汴梁先是流冦围汴城中人拒濠而守者前后几一载欲弃城无可为计稍引河流灌濠冦乘之水大至诸守土官军遂奉藩封眷属揽舟济河北而居民之淹者以万计城遂陷当宁犹论城守功行赏于是天子大发金钱遣重臣治河而决口出汴左右且三费巨万万计无奏绩期幸漕事不废国家暂免意外忧时予待罪归田从吾倩王紫眉出天津达卫河而南因以其暇考求故牒紫眉为予言卫河即古黄河故道流东北自天津入海者也汉时首决瓠子势南徙歴唐宋渐逼而南与淮合葢九河既湮阡陌废沟洫之政冺使水不受地以至此而卫河失其故道仅遡源辉县而止明兴踵元之遗开会通渠转漕南北輙有资于河益利河南徙然亦为漕患且为泗州祖陵虞故县官岁岁治河治漕无虚日予因稍窥古今升降之运关于四渎者甚大而河其最着云顷之紫眉归越遂着河漕纲目言河又言漕志时务之要也遡自尧时九年之役迄于皇明世庙间有关河事者书有关漕事者亦书又集河事丛说专采国朝诸名公之所撰述以资叅考合之述海运者卓然成一家言间以示予予闻覩河洛而思禹功知后有作者之弗可及也汉贾让疏治河三策卒未有行之者而河害至今不息嘉靖间勲卿黄公绾引佥事江良才言宜通河于卫有三便一复黄河故道完地轴之全气以壮京师形胜二便漕一由会通一由淮达卫遡流而上两利以备缓急三言沟洫略从井田制以开粒食之源而绾为申其说据堪舆家言两山之中必有水两水之中必有山所谓水由地中行者也治水者不顺水之道而徒欲与泽流争一旦之命以施疏凿功虽神禹弗能其后周恭肃公用言沟洫事尤详予尝往来南北咨诹所及北自临清至分水髙可十余丈南自徐沛至分水亦髙可十余丈则汶济之间正岱岳之春而南徙之河所必由之道水既逆行欲其不横流四溃亦胡可得故昔人谓张秋之决殆有天意惜前人智不及此若运道所资南旺诸湖以时蓄泄颇足任漕艘而必引河之为快此眞所谓引狼兵以治内冦未有不中其祸者也前岁长山之决可谓殷鉴今天下三大患并作大司农日持筹军国之需亦既熟讲水利屯田诸务见之施行矣将遂循本计量以九年期岁移数十万金钱有事河阴原武之间为万世奏平成岂异人任而苟非圣天子行所无事追踪神禹之智亦何以蚤定庙谟则斯编其左验已草莽臣当手额以俟
　　礼经考次序
　　秦火之余六经半出灰烬而三礼之残缺尤甚周礼仪礼古今异宜并置不讲至二戴所传诸记本不出自一人真赝混杂种种错简尤难位置后人以小戴文颇近古独立学宫传之至今然欲遂废大戴而不録亦非通论也夏小正丹书蔚起彝鼎实三礼之冠冕曾子十篇所谓参也竟以鲁得之端在于斯概而与诸篇同掷可惜也宋儒朱子慨然悼三礼之沦亡无以见先王治天下之大经大法乃始表章周礼为周公身致太平之具已而又葺仪礼欲以戴记为之传而合之以通行于世顾犹苦于二书之时有异同其论莫归于一至晩年始有仪礼经传通解之编与原旨不无少异而读者终不无牵合附会之疑于是元儒呉草庐氏复葺为三礼考注及礼记纂言等书二礼较朱子颇为完整惟戴记不无遗憾而纂言割裂尤甚无补朱子之万一言礼家遂为千古疑案矣宗周蚤年发愤读书尝次第六经之业至戴记輙不能章句因而有慨于朱子之说妄事编摩旋亦罢废间尝表章曾子十篇及学记小学诸记合之大学为学校全书而所遗于戴记者已少矣顾欲遂进而传仪礼弗可得也今年夏抱疴家园会门人余杭鲍濵以读礼之暇顾予问学偶出通觧考注等书以质异同而予乃恍然有会于心因取二戴与濵重加考订往复数四已乃喟然而叹曰礼在是矣仪礼者周公所以佐周礼致太平之书而礼记者孔子所以学周礼及夏殷之礼进退古今埀宪万世之书也葢先王之礼至周大备犹必折衷于孔子而后定惜也微言大义薄蚀于记者之口既尽取孔子之言而私之又时时假托于孔子以附会其说而雅言之敎几不传于后世幸而有家语一书颇存源委以叅戴氏之说眞如珠玉之混泥沙而文绣之错以麻枲败絮也宗周因稍稍取而诠次之合大小戴录为一十四巻巻若干篇每篇表章孔子之言录为正经而其后乃附以记者之说各从其类先后次第颇存条贯又于其间错者正之讹者衍之间有缺者以家语补之昔也戴氏一家言今尽取而还之孔子进而与易诗书春秋并埀不朽其在斯乎因尊之曰礼经而僭附其义曰考次云大都孔子之言礼也急于本而缓于末先其近者小者而后及乎逺者大者是故可以范围二礼亦可以羽翼二礼中庸所称考三王而不谬建天地而不悖质鬼神而无疑百世以俟圣人而不惑非吾夫子其孰与于斯宗周愧于前人无能为役姑因卒业之后附陈一得之愚以俟后之君子云乐记别有录兹不载
　　史雁峯诗集序
　　言非古人之所尚也至于不得已而有言往往发于嗟咨咏叹以寄其情而止乎礼义之正如三百篇所陈至今读其辞如见其人而时有有余不尽之意寄之引物连类之中而终无尙口之病则学之不贵有言也审矣诗敎之亡也汉魏以降率务为俳优相说而不顾其心之所安至于诬善行私而莫知止也又奚暇问其雕栉字句协比声律之弊乎予性不觧说诗而间从人学因知诗固有不易言者家塾师史子复与予论学屡矣一日出其曽大父雁峯公所遗诗稿若干篇示予皆近体也而能不失古作者之意有温厚和平之风一再读之转见其质而不俚淡而有致慕古而不失之夸感怀而不伤于激眞能留不尽之意于有言之中而时溢其无言之趣者因遂进而论公之世为名諌议而不必以諌显为良二千石而不必以循良课雅志林壑而不必以肥遯名虽留心经济之学而亦不屑屑于功名之会眞能留不尽之意于无言之中而时溢其有言之趣者而公乃一传为州刺公再传为观察公三传吾友子虚以学术鸣当世为士林祭酒其季即子复与之竞爽公之不尽之意且愈传愈逺愈大而公于是愈不可测呜呼不尽之为道也天地万物且然而况于人乎况于君子之言学乎子复因以遗稿请序予为率意书之愧不能尽知公转无所容吾言矣
　　明儒四先生语録序
　　宗周东越鄙士也生于越长于越知有越人越人之言道者无如阳明先生良知之说家传而户诵之虽宗周亦窃闻其概也一日括松婴中毛子来司训吾会稽出其所纂四先生语録示予由阳明先生而进之为白沙先生敬斋先生敬轩先生题曰明儒心诀云皇明启运世敎休明士之知道者不止四先生而四先生首祀宫墙尤为一代斯文之的故海内皆盛称之独越人私阳明先生予乃今得读四先生纂言而旨焉薛先生布帛菽粟不离日用践履而直窥性天之妙胡先生推本其旨更加谨严归之愼独陈先生自然为宗颇循无欲作圣之说渐启良知之宗而王先生遂畅言之发薛先生以来未发之藴洋洋乎一时羣言之统会乎虽谓四先生前无古人亦可学者由四先生而达于孔孟是入室而由户也葢尝论之舜文上下千载又东西夷不相及而孟子断之曰先圣后圣其揆一也一者心也道之所以为道也薛先生谓之性与天胡先生谓之独陈先生谓之自然王先生谓之良知一也善学者亦求之心而已矣求吾之心以求四先生之心即四先生之心以求四先生之言无往而不一也道之不明智者过之愚者不及学一先生之言而求所谓道髙之荡于元虚卑之滞于形器皆过不及之见也善学者求之心而已矣虽然求心有道焉心一而已而攻取之途百出故濓溪亦曰学圣之道一为要必也以良知为端而进之持守进之践履乃徐而几自然斯可与言一也纂言之意其在是乎毛子以原稿付梓而问序于予乃为推本其意如此今而后诚自愧吾越人之沾沾矣
　　古学经序
　　记曰古之敎者家有塾党有庠州有序国有学自庠序而下皆谓之小学国学天子曰辟雍诸侯曰泮宫即所谓大学也天子诸侯亦皆设小学以敎世子及公卿大夫元士之适子如庠序至入大学则凡民之论秀而升者齿焉保傅篇曰古者年八岁出就外舍学小艺履小节焉束髪而就大学学大艺履大节焉内则曰十年学书计十三学乐诵诗舞勺成童舞象学射御既冠以后学礼舞大夏惇孝弟博学无方葢先王立敎之方如此其备也当是时上焉者以圣人之德作之君师嘉与天下士大夫化行俗美太和在成周者数世降及后裔浸以衰息于是孔子秉素王之权以师道自任日与门弟子修明其说时有出于先王之意表者其训大学也自格致诚正推之治平独所以训小学无明文及观曲礼少仪内则玉藻诸篇所载抑何独切于门人小子乎惟是戴记一书杂出秦火之后不免篇章失次文义混淆宋儒朱子乃始表章大学中庸配论孟为四书而复着小学补遗经之缺分门别类引喻精微有老师宿儒所不能究者则亦朱子之小学而非古文小学也古文小学则曲礼少仪者是而朱子固有所未暇及至他日着仪礼经传通解立有学礼一类先之以学制次之以弟子职次之以少仪及曲礼而终之以大学中庸颇得古人立敎之意矣宗周不敏间尝反复三礼之体知学礼不与诸经类因而推明朱子前后异同之说特立训学一书首曲礼次少仪内则玉藻附以王制凡五篇为小学全书乃进之以大学而以文王世子合大戴保傅为学记上篇原记为学记下篇总名之曰古学经序十三经首尊其道也然则戴记可废乎曰朱子固有仪礼经传之说矣出之数篇而其为仪礼之传益信学庸配论孟若外记然推之尔雅孝经则小学之翼也易诗书礼春秋则大学之翼也至是古人典籍皆有原委不至散而无统杂而无序道术庶归于一乎昔孔门之论学也曰博学于文约之以礼又曰下学而上达夫博文即小学之敎约礼即大学之敎下学上达即大小一贯之说也故君子之学无时非小学亦无时非大学而特其与年俱进之候则必自下而上由小而大如堂室之有序而不可躐百物之有时而不可强此孔门之学所以絶异于后之异端曲说也后之学者语大则浸淫佛老既失之大而无綂语小则转入支离复失之小而寡要至于施为之序斆学之方又失之凌躐扞格而终不可几于成徳吾不知于古人立敎之意何如得是编而存之庶几有瘳乎因于手抄之暇述其大意于简首如此
　　古小学集序
　　国制皆社学也而行于吾乡独称小学且进之曰古小学祀以和靖尹先生葢曰学古人之学云尔一日鼎新之役既竣学士稍集欲求所谓古人之学而不得也进而请事于予予乃取和靖子立敎之意而推广之辑为集记以示学者凡九巻首学的示所本也次躬行示所重也次六艺示所习也终之以圣统望的而趋赴的而止也周礼大司徒之职以乡三物敎万民首六德曰智仁圣义中和次六行曰孝友睦婣任恤次六艺曰礼乐射御书数乡物云者葢王国有虎门之敎乡大夫取而布之乡下行于党庠州序为小学之法物仍令士子限年而升诸大学云其后孔门遂取以为敎法四科之设博约之旨率本诸此其不系德行之科及身通六艺者不得称儒术为髙弟子古人之学其大旨居可见矣夫圣人之道圣人之心为之也学得其心之为德圣其通明者也智所以知此也仁所以体此也义所以强此也中和所以节文此也六经一徳也行之为徳行着之为艺文莫非心也是故君子之于学也本心以稽行而理无间于显微即物以求心而功不失之径躐此所以小学大学通为一贯而驯至于圣人之域当世收成才之用也学术之坏也士不知心而卑者溷之以声利髙者荡之以虚无居恒自饮食男女而外伥伥无所适从则仅相矜以记诵相傲以词章相纠以训诂以进托于大学之业自命为老师宿学而中实茫无所得适以就其声利之习与异端曲学而止岂非失之于小学者素乎当是时而欲使退修洒扫进退之业寜不倒行而逆施乎虽然亡羊补牢未为晩也君子亦卜之心而已矣是编也寡陋之裁诚无当于古人万一而于下学立心之说或庶几焉葢吾不能言圣人之心而姑言小子之心小子之心得而圣人之心亦可次第而求也则尹子其阶梯已闻者怃然曰吾乃知古人之学要而可循也遂书之简首
　　学的小序
　　言学所以学为人学为圣人而其功自幼学始故易称蒙以养正圣功也其曰童蒙求我贵诚也又曰初筮告筮以交于神明之道也敬之至也养以诚且敬之为养正敬则诚诚则圣故曰圣功古之言敬者莫详于程门而髙弟子和靖先生其嫡系也祀之下庠允为万世师学者诚欲自幼学为人学为圣人必自先生始譬之学射必先设侯以祈中操弓挟矢其后也先生其小学之正鹄与爰述语録若干条并其渊源所自以示训
　　躬行小序
　　学以敬为入门立天下之大本本立而道生乃授之以行大者在五品之逊所谓五逹道是也其说昉于虞廷而通行于三代庠序学校之敎故曰皆所以明人伦也庠以养养此者也校以敎敎此者也序以射射此者也古之人繇小学而入大学故学以明伦必自庠序始而乡先生之没而祭于社者则其仪表也爰彷朱子嘉言善行之意断自乡人之贤者若而人备録之以为景行资苟其犹存乎见少则天下之大古今之逺亦惟所取法焉可已夫行亦何穷要不离乃躬者近是故曰君子之道譬如行逺必自迩譬如登髙必自卑
　　礼学小序
　　子云不学礼无以立礼者躬行之地也周礼礼有五经一曰吉礼以事邦国之鬼神祗二曰凶礼以哀邦国三曰宾礼以亲邦国四曰军礼以同邦国五曰嘉礼以亲万民而其曲而杀者见于威仪言动之常出入起居之节又所以分纪五经为行礼之本有经纬之义焉故学礼者宜从曲礼而入即子所谓执礼者也但三千之文未能尽述今姑取其切于小子者约为一篇如下
　　乐学小序
　　礼乐非二事也凡礼之登降上下节文度数之间虽若出于至严而莫不有和乐之意以将之是即所谓乐也故曰礼乐不可斯须去身若推而大之自古王者昭德象功莫盛于六代之乐故典乐之职皆举以敎胄子及学士而尤为小学之所不废内则曰年十三学乐诵诗舞勺成童舞象二十而冠舞大夏是也然古乐于今不复作矣并其声容器数而亡之独元声之在人者万古一日书曰诗言志歌永言声依永律和声学者姑务求志焉志立而学半学斯乐矣乐则生生则恶可已而所谓声气之元隐然在是举而措之一身之近靡非九变九成之形容区区声容器数有不足言者矣
　　射学小序
　　仪礼天子诸侯及卿大夫礼射有三一为大射天子诸侯将祭择士之射二为宾射诸侯来朝天子入而与之射或诸侯相朝而与之射三为燕射为燕息之射士无大射而有宾射燕射庶人无宾射燕射特有主皮之射而已燕射即乡射盖州长春秋以礼会民而射于州序之礼五州为乡州者乡属也而仍谓之乡射射之时乡大夫或在焉不改其礼故也乡射必于序故曰序者射也此小学之主教也仪礼具载其文颇近烦谨节畧如下
　　御学小序
　　周礼五御之法一曰鸣和鸾和在式鸾在衡升车则马动而和鸾相应为疾徐之节二曰逐水曲谓车随水势屈曲为周旋之节三曰舞交衢谓车在髙道其旋应舞为折旋之节四曰过君表谓褐纒旃以为门裘纒质以为槸间容握驱而入击则不得入君表即褐纒旃也为作止之节五曰逐禽左谓逐禽兽者使左当人君以射之为驱逐之节法如是其备也故学者童而习之少事长贱事贵必繇之然御法虽存而御学已不传于后世习之者为辱人贱行又南北异宜舟车异用言御于南方之泽国是操章甫而适越也故士益罕言御士不言御而于民生日用所需引重致逺之具亦并置不讲甚矣其疎于用也况五御而终之以逐禽左文事之中有武备焉易曰田有禽利执言长子帅师弟子舆师所谓逐禽左也是以黄帝不废车战之利中古颇矜骑射之能大抵皆御事也则君子之有志于当世之务者胡可不讲求有素而于御学一加之意乎今略载礼家诸御说于前而附以近儒车制马政之说使学者有所考焉
　　书学小序
　　内则十年学书计书则古之六书一象形二指事三会意四谐声五转注六假借是也六书为创立文字之祖学者诚不可不童而习之而离古人文字亦别无六书可考太学之敎曰春秋敎以礼乐冬夏敎以诗书学者既习六书岂有不先事诗书之理诗书而外可以类推矣愚谓读书必先折衷于孔氏孔门之敎尽在四书而删述大业乃在六经学者本之大学以求其端参之论孟以肆其说进之中庸以约其旨而后乃旁通曲畅于六经以要其至则穷理之法随在裕如而心益可以不放矣又以暇及古今诸史惟纲目集其大成称史中之经经世之道具焉此外诸子百家未必尽规于道语曰羣言淆乱衷诸圣又曰多歧亡羊学者审诸
　　数学小序
　　数学肇于黄帝之臣隶首与厯律一时并作佐书契以代结绳传之后世遂有九章筭法为万事万化彰往察来之权舆周礼保氏立数学以敎国子是为六艺之一唐时犹设筭学博士督课试举一如三馆博士之法颇为近古后世径置不讲以为九九之技而卑之不知盈天地间一数也天地之大也而可以数尽况其它乎故洪蒙既判首泄苞符河图显易洛书陈范皆倚数而立数即理也言理而不言数理亦不立理不立数不行乾坤或几乎息而人事中废虽圣人亦无以効范围天地之用则学者当务之急岂徒握筭纵横云尔乎
　　圣统小序
　　学者从事于六艺之途优游而进之德日崇业日广一日而为圣人不难夫圣人之道非有加于此心此理之外也亦曰敬而已矣小子此敬圣人亦此敬故曰敬者圣学始终之要若尧舜禹汤文武之为君皋陶伊周之为相孔门之为儒圣圣相传若合符节载在诗书可考而知也降及后世斯道不絶如线天启有宋以及我明诸儒軰出学焉而不谬乎本心之说皆孔孟之的传也昔人以私淑诸人为幸学者诚繇诸儒以求圣人之道遡流穷源逓而进之殆庶几乎语有之士希贤贤希圣圣希天言学以渐达也后人喜言顿悟谓即心即圣不假修为更无阶级然谓吾心即圣人之心则可谓吾已放之心即圣人存存之心则不可故与其顿也宁渐必言渐者亦小子之学云尔
　　刘蕺山集巻九
　　●钦定四库全书
　　刘蕺山集巻十
　　（明）刘宗周 撰
　　○序下
　　古小学通记序
　　予既集为小学记以示学者有日矣或病其有体而无用也予闻之唯唯既而曰天下有无用之体乎因复本小学之意而推之以极其至得古人全体大用之说着学通一书凡分四编编若干巻首政夲仍言学也次问官即以官学也次进以入官即学即政也终之以王道即学之大成也然则治天下国家又何以加于学乎盈天地间一道也盈天地间一学也自其小者而观之无用非体也自其大者而观之无体非用也故曰显诸仁藏诸用又曰小徳川流大徳敦化此之谓体用一原显微无间古之言学者莫辨于孔子其小者日与二三子修洒扫进退应对之节而其大者即以之进退百王且自托南面之权二百四十有二年载在遗言定在删述后之君子有志于当世之务者亦可以折衷于斯文矣爰夲孔门论政之说以类而推上溯唐虞下述近代举宇宙间一切典章人物尽收之学问之中归之素王之的醇如也如有用我执此以往殆庶几乎然则是编也曷不遂系之大学吾惧其有侈心焉因吾之小而小之虽大小也命之曰通记亦曰以其小者通其大者耳吾志吾学也又以训吾门人小子云
　　政本小序
　　古之君子言学而政在其中故曰政者正也又曰其身正而天下归之而莫备于大学一书约言之曰修身为本而已程子曰有天徳然后可以语王道其要只在于慎独尤得大学之旨后之为章句者吾惑焉八目平分各为一事若不能以相通者至诚意正心本末之辨益仍讹袭舛曲解难通于是大学之教不明于天下而诚正之功且为世主大禁西山衍义离矣琼山补义愈离矣嗟乎皇王而降治日常少乱日常多则亦诸儒言道者之过也一日读曹魏石经而有当焉千古残经于焉一快因为表章其说畧放衍义附以古今传纪次第为之发明虽条目犂然如故而义夲相通意实一贯庶使后之君子临政愿治者知所退而反求焉述政夲
　　问官小序
　　子曰吾说夏礼杞不足征也吾学殷礼有宋存焉吾学周礼今用之吾从周周礼之大者莫过于周官故亦称周礼云后人以为周公身致太平之书又曰周公未成之书也故与尚书篇小异要之异同之迹姑置弗论而第考其规模之宏伟布置之精详诚非周公之圣不足以与于斯易曰神而明之存乎其人则亦万世治天下之金镜矣自汉迄今建官立法代有损益而莫盛于我明总之不离周官者近是故曰其或继周者虽百世可知也后之君子苟能学古而师其意不惟其迹渐推之当世之故庶几免于面墙抑亦仲尼之雅志也述问官
　　入官小序
　　语曰士先志官先事事固所以职志也是故天子以天下为官诸侯以国为官大夫以家为官士庶人以身为官亦各言其所有事也官不同事亦不同事不同而所以事事之道同故曰自天子以至于庶人壹是皆以修身为夲天下者一身之积也士庶人以身为身天子以天下为身故又曰儒者以天地万物为一体此安身之说也安之也者修之也修则安不修则危危身败官殃及天下有官君子其尚各敬尔身而无自陨其天地万物一体之身庶几乎述入官
　　王道小序
　　易曰有天道焉有地道焉有人道焉函三才而一之者王道也尧舜之所以帝三王之所以王皆是也假之而伯者五霸也霸极而暴者秦也此天地一大升降也汉兴拨乱世反之正其在王伯之间乎晋宋六朝无足言者唐太宗贞观之治自以为亲行仁政然主徳未修推行无夲葢亦仅与汉治等赵宋家法修整较胜于唐而王政之大亦未有设诚而致行者迄于元季紊乱极矣乱极复治乃进而王其惟我明髙皇帝乎葢世不能常治而不乱统不能皆正而不闰而独是王道者君倡之或臣和之上夷之或下着之或野修之此天理之所以常存而人心之所以不死也爰本夫子删书之意取春秋以降迄于我明凡若干篇备累朝大法述王道终焉
　　测史剰语序
　　昔谢上蔡自负该博每对明道举史书不遗一字明道讥其玩物丧志其后见明道看史輙逐行仔细不差一字乃大省悟每以此接引博学之士夫等一读史耳而或离或合得失霄壤学之不贵徒博也如是吾夫子删述六经以教万世至春秋亦鲁史耳而一经笔削遂为万世不刋之典此之谓善读史者他日则曰吾志在春秋又曰与其托之空言不若见诸行事之深切着明也夫圣人之志即所谓见诸行事者是而其深切着明莫过于春秋春秋大义数十华衮鈇钺凛如日星悬诸象魏故后人遂以为天子之事而其道乃行于天下万世此所以为圣人之志与然则玩物丧志之说亦读史者之指南矣夫学不尚志而欲网罗百代以自附于著作之林鲜不为伯子所讥者况后世经生家侈言该博乎大江以西有冯凤城先生学粹而行尊生隆万间称巨儒邦人士奉为模楷垂数十年顾数奇不遇晚以明经髙第试广攵一席歴靖安河南所至横经讲道诸生咸被服其教乆之不衰平生著述半付祝融独史测剰语若干篇则先生上下千秋托以自见其志者间尝岀示靖安人士争珍重之遂刻之以广其传附诸小品尤多见道语距今百年矣遗本尚存读其书大义必折衷于圣人归之经术经世假令先生幸登朝宁为国家陈大计献可替否进贤退不肖直举而措之耳而先生徒托空言卒以广文老识者曰此先生志也而即先生行事之实也先生没而其后人相继以家学显于朝中星氏遂称名御史一日视鹾两浙谋重刻之因乞言于予予不敏不足窥先生所学姑用先生所以测史者转测先生之志以为读史法
　　宜兴堵氏家乗序
　　今春闗使君堵子仲缄越江命使以其所著居庐事状及裒史见遗乃知仲缄有释褐后追服庐墓事予为之低回泣数行不能竟读世道江河复有仲缄其人乎已又读其所辑家乗二帙作而叹曰美哉洋洋乎世徳备矣按乗堵自通五公当元季歩淮渡江着籍宜兴秉一耒而居固甚微也其后遂以耕读为业耕者不废读故多隠徳以学行着读者老守一经不汲汲于荣利或进而需次选人不过冗员下吏髙者擢州县长罢至仲缄十世始以科第显堵氏之业浸浸起矣乃其家教独以孝义闻自乐耕公而后若月川公弃产避地弥敦诸父之好冲宇公处约能甘克飬二人之志代有令徳以迄于仲缄堵氏之兴岂偶然乎今夫河出自昆仑其始不过滥觞輙行地数千里渐推以纳众流而后极而放之海有夲故也夫孝徳之夲也教之所由生也故始于事亲中于事君终于立身仲缄其知夲者与水之为道也积而善下惟积也故始于滥觞终而之海惟善下也故纳百川而不盈溉万国而不涸君子于此可以有志于学矣仲缄庐墓一节仅以补前日生事之缺憾亦滥觞类也积而大之由事君而立身则放而之海也仲缄之学亦既遡之有夲矣今而后益务善下焉吐纳众流至为百谷王所进寜有量乎是编也以之推扬祖徳质而文详而有体而且大书特书以昭劝戒窃附春秋经传之法其用心可谓勤矣然草创实自心瞻先生先生于仲缄为仲祖偶读其所著论朂仲缄诸语可以知其人益以见堵氏之多贤也仲缄讳锡胤崇祯丁丑进士今以南京户部主事督北新钞闗
　　张含宇先生遗稿序
　　予辱与孔时友因知张氏有浮峯先生文成髙弟子也已而又示予含宇先生遗言若干篇正嘉以还文成倡良知之学一反宋儒以来支离训诂之习入其门者推流扬波惟恐不尽天下遂不复言朱氏学独浮峯先生惓惓于戒惧谨独之说至含宇先生则全以紫阳之家法格王门之异同虽犹是浮峯遗旨而语加峻切劘益加严其自许为文成功臣亦逾甚先生之言曰文成之良知己非孟氏之良知而今日学者所言之良知益非文成所言之良知矣苦心哉知心哉又因文成以及前辈敬仲氏驳辨不遗余力自拟孟氏之辟杨墨云大抵象山之后不能无敬仲文成之后不能无龙溪葢亦吾道盛衰离合之会与而后之人必欲推尊两家弟子以并叛其师不尽决吾道之藩不止则亦其师与有过与宜先生之誾誾以诤也先生笃信圣人近于卜子夏其言文成亦时有过者终不可谓非文成功臣惟是斯文未丧贤圣代兴朱陆杨王递相承亦递相胜而犹不无互相得失递留不尽之见以俟后之人我知其未有涯涘也后之君子有志于道者盍为之先去其胜心浮气而一一取衷于圣人之言乆之必有自得其在我者又何朱陆杨王之足云宗周生也晩犹及奉先生颜色坐间不轻发一言而气宇敦重使人望而莫测其际时予未知学遂不及事先生乃今始得读先生遗书如太璞未雕浑乎质有其文益以想见先生之为人深愧请事之晚矣
　　陶石梁今是堂文集序
　　葢会稽有二陶先生云文简公著名馆阁为一代宗工所著歇庵集行世乆矣介弟石梁先生吏隠州郡间声光逺逊文简而懋实埒之识者以拟正叔之于伯淳既没而所著今是堂集始出于是海内渐得以窥先生学问文章视文简称双璧而其人皆卓然可以传后也宗周辱交先生相与切劘于文成致知堂近十年因颇知先生梗概今复得读其遗文慨然人琴之感遂为次而传之今是堂者先生取渊明归去来辞以名读书之所也葢先生自托逺裔时时闻其风而悦之晩更号柴桑老人夫渊明在当时不过酒人自命耳间发为诗文大抵皆寄傲于酒非有意于文也而说者以为晋朝无文章惟归去一辞岂非以其真胜与予最爱其独酌篇曰试酌百情逺重觞忽忘天天岂去此哉任真无所先又曰形骸乆已化心在复何言渊明所见如是宜先生有取尔也乃先生一日读止酒篇吾今真止矣之句而感焉即以真止名其斋且志曰渊明非真能止者若终致其不满之意夫渊明托喻于酒者也先生又托喻于渊明者也两公之意不在酒而在止不止之真若合之若离之非必有所取舎也先生自少从文简公沉湛于性命之学乆之而有所得也其于形骸事理之缚洒如也身世浮沉得失之遭泛如也尝一命司理报迁即自免以去宛然彭泽在官之风晩而吾党始奉先生登致知之堂揭良知之说以示学者尝曰大学言致知必先言知止止在何处一时闻者汗下或疑先生学近禅先生固不讳禅也先生之于禅政如渊明之于酒托兴在此而取喻在彼凡以自得其所为止者耳先生终日言儒而不言禅其得处徃徃见之诗文兴念所乗自备诸体别有语录系之喃喃则尤其极口痛切不落语言伎俩者予尝私论以渊明之资得圣人为之依归便当跻诸渊点而渊明正不屑屑也先生灵心映发相遭于千载之下独于知止一着犹自谓过之知止斯真止矣真止斯真圣矣儒可不立况于禅乎先生他日谓学者曰儒释理同而为教则异吾辈衣儒衣冠儒冠自合尊儒教以称于天下又曰知儒释之所以分始知儒释之所以合信斯言也可以观先生矣集共若干巻清真冲粹如其人然予不敢作文字观而直推夲于先生之所学使读者终不以文字求先生也先生私谥文觉故学者又称文觉先生
　　重刻方正学先生逊志斋集序
　　方先生死事距今二百五十年而凛凛生气愈传愈逺尤恃有先生之遗言在也逊志斋集若干巻已盛行海内日乆独吾浙宁海为先生桑梓地向无专刻生于其里与宦于其里者不无杞宋无征之叹抑亦后人之责与乃者旴江张君来令宁海下车则首谒先生祠宇忾焉叹息至欲读其遗文阙如也因谋之所知姚江卢生生偶从云间市肆购得善夲归以遗令君乃亟付之梓梓成遂因卢生请序于予予不敏窃尝一再读先生之书矣先生以间出之资上下千古发为文章昭代之业未有尊于先生者也而先生非徒文而已予将因是以窥先生之学先是先生教授蜀中蜀献王聘为世子师因表其读书之庐曰正学故后人遂称正学先生昔者孔子作春秋而乱臣贼子惧孟子七篇蒙好辨之讥而一时无父无君之祸息葢学术之邪正世道之污隆系之此古之圣贤所以身冒天下之疑至犯天下之大不韪而有所弗顾也孔孟既没祸乱相寻者千有余载而有宋诸贤始起掇葺微言绍厥坠绪然身遭中废皇纲未张衰微至于胜国而天下之乱极矣天乃笃生髙皇帝奋起淮甸拨乱世反之正先生遂应运而生自附于见知之列渊源考亭进溯洙泗其著述之大有周礼辨正大易考次等书皆佚不传而心术之微幸寄此编自箴铭杂着以徃想见其践履之密操持之固愿力之宏与经术经世之富有则先生之于道已卓乎升堂而启室矣其处也非孔孟不师其岀也非伊周不任世以为程朱复出真程朱复出也乃先生抱此耿耿方将次第见之行事而不幸处鼎革之会至以十族殉之创古今未有之局无乃忠而过者与易曰大者过也又曰大过之时大矣哉独立不惧遯世无闷先生有焉皇王而降世不能治而不乱乱不极不治道不能通而不穷穷则变而通且乆是故春秋有孔氏而匹夫可以擅天子昭代有先生而一死可以填十族其过而不过同也然则逊志一编其殆今日之麟经乎乃者令君遂以先生之书还宁海而卢生又为先生创立年谱自此世有读先生书者孰非人臣孰非人子有为者亦若是此固人心之所以万古不死也而令君之有功于世道亦岂其微哉卢生志士也从予游遂赞令君以有成征吾浙一时风尚因书之简端以归 
　　别门人祝开美序
　　自圣人之学不讲于后世而士生其间惟知有科举之习相与没溺于辞章声利人欲肆而天理亡极其流祸所谓率兽食人人将相食者即其间不乏有志之士慨然薄流俗之所为思有以自见而锢习已深羣瞽相导髙者砥饬于行履卑者矜励于气节以质诸圣人之学概乎其未有闻也然古称入道之资自中行而外首录狂狷则此其近之者与卒听其冥冥无闻虽欲自迈于流俗而不能抑亦吾党之过也海宁祝子开美与予素未相识昨年以公交车入都下一日邉警告急圣天子特开宏政门以来羣策时予方待罪中台偶言事不当触圣怒夺官举朝失色开美奋起上书争言甚切直并触圣怒下部议当是时开美自分祸不测幸圣天子终鉴草茅言无他得不深罪是年遂罢南宫试若开美非所称当世有志之士乎无何开美肃礼来晤予逡巡谢曰前日之举得无小过开美曰何哉曰意气乎声名乎开美怃然请益予因进以逺且大者而谓一节之士不足学开美得之复欣然会时患未纾开美益感激欲上书掊击一二用事大臣予闻而亟挽之既而开美亦终以予言为然不果行予乃与开美买舟南下相与昕夕对而商所谓学问之道于古人微言奥义无不洒焉相视莫逆而开美遂体验于身心之际气日静识日深趣日恬以超予自视弗逮喜得开美晩今而后予将与开美坐进此道如遵万里程歴羊肠九折予则窃附老马之识耳夫圣人之道非辞章声利之谓也求其在我而已矣淡漠不极不可以通微坚忍不极不可以定性惟其入之也深而后其扩之也大得之也愈艰而后守之也愈固率是道也以推之斯世斯民直分内事开美能无意乎嗟乎世道至今日不忍言矣将别姑书此归之以志乆要
　　陈太母徐安人七十寿序【代孙鉴湖座师作】
　　予阅古女史载妇人女子之芳烈详矣瑰意琦行揭日月而动鬼神至夷考其事则遇变而显者十居八九如伯姬之焚共姜之誓孟母之三迁何周旋患难之际如此其亟也幸而逮其夫若子而又未必贤则有緑衣之赋不能感其夫东海之智不能保其子者彼且藉夫子以成名而身亲其亡国败家之祸亦岂其得已者乎故夫妇人女子而显者皆妇人女子之不幸也世不乏履常蹈顺称贤女子者事不越酒浆胾醢之间而已矣身不踰阃以内名不出巷里而遥当是时虽有操如姬共训如邹孟幽如绿衣智如东海亦卒无以表见于世而徒以其夫若子流景耀于当年埀功名于来禩人且曰此非独其男子能也意必其交儆之徳圣善之令闻有不可诬者则从而表其一二微事以当之而天下后世亦遂从而称艶之斯其名亦已俭矣而其人竟不可多得何也岂富贵而名湮灭者不可胜纪耶史氏载梁鸿之妇不过举案齐眉一事及二程之母吕正献公有申国夫人也亦不过曰驭家有礼而已意岂出姫孟诸女子下哉时乎蹈常履顺则然也古之君子易地则皆然然则士君子遭时遇主不幸而以节义显为龙逄比干幸而优游岳牧之烈为夔为龙无智名无勇功亦若是己吾越有门人大行君刘起东氏者予辛丑礼闱所录士也既辱交起东知起东有母夫人贤又知起东之姻家陈安人贤夫人节行不愧姬孟可为近世女范予既熟闻之若陈安人者亦庶几有举案之风乎予尝征安人之贤于起东也其为妇道乎起东曰无有其为母道乎起东曰无有其为姑母之道乎起东曰无有然则安人何以贤起东曰吾知安人之君子思石公及其父子间而已思石公方以硕徳典型为乡里所矜式而其子若孙绳绳誉髦起也以是归安人之贤可乎噫其幸也其不有其贤也乃其所以为贤也求安人之贤而不可得意者事不越酒浆胾醢之间而已矣方且为鸿妇方且为程母为吕夫人君子曰二母同道夫道时而已矣时处其变则伯姬共孟固得以显九折不回之节而不为过时处其常则徳耀以馈食一小节跨轶千古而不为不及斯二者皆道也易地皆然者也起东氏生而承母夫人之教常志慕龙逄比干之为人也一日登朝即慷慨论天下事以去去而倡道于稽山镜水之间者前后十五年将终身焉以视予潦倒风尘栖迟交戟之下何啻涂炭而去之而起东素不鄙予且谬许予为同心岂岀处语黙之间亦各有致乎乃予则终不能无疑于起东者以起东之学居今之时而不用于世得无处徳耀之任而试共姜姬孟之道乎请以质之安人何如于是起东闻子言而爽然失也会安人七十之辰起东复走书京师索一言以为安人寿遂次第其语而归之以侑三爵安人固知道者当必以予言为善颂且将进起东而告之曰明天子方恢宏尧舜之治起东其可以仕矣
　　王母司马氏六十寿序
　　日者王子朝式数从予论学也曰学在求仁乎予告以克己之义而王子以为未尽也曰学不识仁无己可克学苟识仁亦无己可克予甚韪其言似有见于伊洛之旨者苐恐其泛言识解不免蹈虗而王子方日有意于圣贤之学静叅动证无不以求仁为事迫欲识之也一日予迎谓之曰子识仁何状王子则黙无以应夫家庭日用之间问所与周旋者非父子之亲即兄弟之爱也彼所为一人之身也而体之为一与否不自知况天地万物之泛然而陈者乎于是王子始知识仁之功不事逺求也一日乗间请曰式不肖见弃于先君子若而年頼吾母之教以有今日日者初度之辰周一甲子矣敢邀一言以为寿予方谢不敏既稍征其世家则曰母固嫡也而式等三子又各一其母也嫡抚之如出一体焉式是以衔罔极之思予乃喟然而叹曰若王母始可与语克己者矣信乎其能一体也人孰无母亦孰无子然非其子弗子也而王母独否其闵闵焉树人于君子为广嗣计也如农夫之卜嘉种焉既耕既殖卒收其获食其报当是时王母不自有己也而惟以君子之心为心即众母亦不自有己也而惟以王母之心为心合而观之盎然仁也黙而识之浑然仁也然而向者问之王子不知也予将进而问王母意母亦未知之乎使知之则其为体也二而一矣是故君子观于此而可以识仁矣诗云伐柯伐柯其则不逺夫子诵之曰睨而视之犹以为逺王子之取则于家庭可谓近矣使王子果有意于斯毅然以圣贤为可学而至他日幸有闻焉人将曰此司马夫人之教也则王子所以寿母氏于无穷者至矣又奚事予言于是王子起而再拜稽首曰是可以寿吾母式不敏其敢陨越明训以遗母羞客有闻之者请次第其语以侑觞遂书之
　　丁长孺元配吴夫人六十寿序
　　葢予读二南而知君子之徳动有征于妇人女子也大者如葛覃樛木采苹采蘩犹门以内事若江湖魏阙之思亦何与于妇人而汝坟之诗曰鲂鱼赪尾王室如毁虽则如毁父母孔迩则其所以感之者不益逺乎于以见周人之化行于士大夫间如此其深且挚也及夫北门之刺作而室家之累殷君子曰士而为室家累亦其忠不足也故诗人又刺之曰谓尔迁于王都曰予未有室家王教既衰士不明致身之义往往以全躯保妻子为得计方其无事则纡朱曳紫恋恋不能释一朝患失计无所之不难以君父为货又何论疾风板荡之日乎哉是皆为妻子之故遂乃奄冉以至此也若吾友慎所先生可谓卓尔不羣者矣先生通籍四十年前后服官仅以月计輙为国家陈治乱消长之机所摘发大奸争起欲杀之竟以党人废先生视诸君子为前茅识最微力最劲而得祸最浅疑亦有天幸使先生在今日其肯让诸君子先赴清流耶葢先生忠义之性平生无一念不在天下不知何者为身家计虽其妻子信之予于是知先生之配吴夫人亦有丈夫概焉先生难于一起终身无一命逮夫人缟衣椎髻雅称鸿妻使夫人稍艶世态必不免交谪之声夫乃知先生之高夫人实有以相之而庶几相与以有成也夫人为大司冦吴公之孙既归先生为妇数十年矣富能俭贵能勤慈不弛众子孝不匮尊嫜而上举诗人所称阃教者葢莫不备焉而吾党之颂夫人顾在此而不在彼抑有以知夫人之深而非可令一二流俗见也崇祯春王正月八日夫人屇悬帨之辰诸生辱游先生者谋举觞为夫人寿且托陈生年征言于予予方病谢不敏念夫人素晓大义有汝坟之思即先生徃矣茕茕老嫠心惟国难而不恤其纬而不见圣天子一日握干符而御世乎意者王化复行立洗如焚之痛俾我得歌孔迩是可以报先生矣夫人得之而喜可知也予乃慨然进南山之祝以为夫人寿而追述其说如此
　　族叔原鉴翁七十寿序
　　予族父鉴翁之尹贵邑也踰年而年七十矣因自引谢事上官素贤翁持之不为下或曰礼大夫七十而致政不获则赐之以几杖况在下僚宜若无可自遂者翁曰士固有志始吾占毕而事诸生自谓须眉男子耳一日屈首簿书气慑于伏枥之余而力殚于搏颡顿膝之下虽有区区之心无所用之矣竟去官闻者嗟异近世县佐引年自翁始也始翁以茂才高第入太学与其伯氏虞初声价相颉颃既伯氏得隽去而翁独蠖落诸生间日乆亦需次天官选矣会太夫人年高方促伯氏以禄飬绾百里之符至岁乆不得归觐翁乃依依子舎为婴儿娯者十年而翁乃皤然老矣虞初翁数移书劝之仕翁谢曰宁陈李情不絶温裾其后太夫人执翁手而诀曰尔独吾子虞初翁亦归劳翁曰吾负尔兄翁得之而愈自伤也至此遂无捧檄之情矣黾勉一出亷谨自持民以事庭谒者煦煦慰谕徐理其曲直以去终不加棰楚邑人戴之以是为当道所知云古之君子出则龙见处则鸿冥其就也千驷万锺有所不必避而其去也一介有所不能夺惟其道故也是故见利而忘亲非孝也志不行而苟禄非忠也谄事上官非礼也老行不休耻也御人于国而骄语乡邦贼也数者皆道所不许而今之君子未尝过而问焉即王公贵人能以其功名势利震耀一世而徃徃不能慊志于隠约其贤者或依附为名高非初终易节则纎巨见情以视我翁何如也则翁之所挟以为重者可知矣翁其古之有道仁人与翁归又阅岁初度之辰族之父兄子弟竞为翁举古稀觞且绘图以献喜翁之归隠鉴水之原也而命宗周为之志其胜宗周唯唯遂书以侑觞且系之以歌歌曰鉴之源在南山之巅厥流满涧白云满天乐子之寤言又歌曰鉴之水在南山之涘流泉如斐白云如绮乐子之来止于是羣从子又和而歌曰山之高矣维徳之植源之逺矣维庆之积其徳维何宪宪令闻其庆维何福履千亿
　　按察司副使累赠资政大夫太子少保兵部尚书乌石吴公家庙记
　　予读子舆氏言商周之际以故家遗俗流风善政征代兴之不易则喟然叹曰甚矣家国之相依以有立也昔先王代天理物首以封建制天下大者开国为诸侯其次承家为卿大夫世食采地家国并建称屏翰焉若诸侯之别子不得祖诸侯则身自为宗以统族人死而立之庙世世别为大宗诸小宗不得而拟也是为宗法亦通行于卿大夫及士庶人先正有言曰宗法立则公卿各保其家忠义立而朝廷固又曰宗子法坏则人不知所本徃徃亲未絶而不相识甚者父兄不能率子弟葢宗法如此其重也故先王行之与封建相表里世之降也封建废而天下无善治宗法亡而天下无世家乆矣代不乏名卿硕辅应运而起犹得列五等之封食租衣税而建制既殊又或扞以文网及身而废或及子孙一再传而废若房杜之仅立门戸者何限所谓宗法坏而世业轻忠义不立故也晋王谢氏颇称世家徒以风流败俗千古嗤之下此则一二微俗仅表风义而已在唐为张氏在宋为陈氏在我明为郑氏亦咸垂声当世焉吾越故仕国也而州山之吴最着相传出于延陵唐征士文简先生始卜居州山宋元间子孙散处不一而慎直公复自萧山长山里迁州山为皇明吴氏鼻祖慎直公传四叶而吴世益大隆万间大司马环州公秉钺七镇宣圣天子徳威政教之畧国家于今頼之后复以勤王功世禄锦衣千户侯海内列为世家乃吴自文简先生以箕光之节避地乡居擅胜山水其流风余韵犹足振起苗裔及数十世之逺若质庵公之伟义云窝公之素风细山公之孤忠乌石公之纯孝州东公之理学长谷公之风雅咸足冠冕人伦不愧祖徳以是刑于有家日讨其子姓而训之与子言孝与臣言忠虑无不蒸蒸雅化式榖似之者予尝闻之长老言吴世有家法以宗老一人董家政又立宗理二人以惩不法子孙有犯则告庙伐鼓而杖之俟其悛也不悛则不齿于宗死而不入于庙非有大故终不致于官至为邑长吏所诧曰他家有官法吴氏独有家法里中至今称之率是道也以保宗祊世世弗坏歴唐宋迄今州山之墟若建国然世资忠义以奬王室勲在盟府宜矣先是吴大小宗各有祠仅备士庶礼至宪副乌石公以孙贵进爵孤卿制得视古之卿大夫而公固大宗子也于是环州公从致政之暇创乌石公家庙准大夫而三楹由乌石公上逮始祖为一庙旁逮宗子之昆弟为一庙下逮诸子诸孙为一庙而一切提以宗法云上逮祖宗以训孝也旁逮昆弟以训弟也下逮子孙以训慈也孝弟慈立而家道备矣葢三代以后宗法已湮数千年于兹而吴氏乃得修明其绪与浦江之郑掩映后先会国家运际休隆规随三五之业思得故家遗俗以风海内将必以二氏为权舆吾于是有感于先王之礼虽不尽行于后世而犹得行之一家一乡之近以为转移风尚之机倘由此而遂行之天下将三代之治旦暮遇之而惜其竟以一家一乡止也则亦当世君子之过也庙成于万歴癸巳向未有记裔孙有鼎博雅士常修吴氏世家言思以亢宗甚鋭惧宗法之既乆而斁也因征记于予予乃夲其大者而志之以示后之人且以风天下于是乎书
　　重修绍兴府儒学记
　　越郡学宫其来旧矣累经先朝鼎辑以迄于兹而頺圯日甚当事者或掉臂过焉崇祯之癸未郡太守于公还自觐会时艰孔亟冦贼交讧所至郡国骚然公既竭蹶为征缮计而且进谋其大者于是始有事于学宫自寝殿以徃及稽古阁则庙享礼器若簠簋勺幕琴瑟匏敔之所藏也次明伦堂为官司设教地也次敬一亭肃皇帝御制箴碑建焉终以斋房翼明伦而左右者四皆士子肄业地也于是坠者起之朽者饬之污且剥者丹铅刻画之经始于癸未之九月越明年甲申二月落成为费颇不赀而公率取之俸余不以累公帑于是庙貌俨如堂庑廓如拱卫周垣或轮或奂而向之鞠为茂草而不可问者悉还旧观役既竣王子兆修暨予族子世鹍辈为不可无记也过而请之宗周宗周谢不敏姑进兆修等而告之曰诸子亦知公所以兴学之意乎世道之坏也人心受其病而人心之病首中于学术请试以肃皇帝敬一之说质之人皆有是心也克念焉而圣罔念焉而狂则天理人欲贞胜之几也心本一也而人欲二之必也主敬乎惟敬故一一则诚诚则圣故曰敬者圣学始终之要又曰圣学一为要申之曰无欲其旨严矣伊洛之教衰而后儒进之以良知直指夲心为敬字提宗视古人无异旨也乃后之学者一讹以情识则认贼作子既不讳言人欲再讹以性空则认子作贼尤不喜言天理于是诚敬之说为世大禁浸假而以良知授之佛氏矣佛氏之说昌即良知亦所厌闻而吾道竟为天下蚀是率天下而穷且盗也浸淫既乆安得无今日之祸昔孟子辟杨墨比之洪水猛兽而曰我亦欲正人心佛老之祸甚于杨墨自古而然况后世乎识者以为莫若救之以敬也煌煌圣谟炳若日星得是说而存之为伊洛发蒙为姚江救弊推之斯世斯民犹掇之也公闻之曰其然哉请自越士始宗周遂次第其语以授兆修俾登之石公讳颕字颕长直隶金坛人其治越亷明多惠政为一时良二千石冠雅志理学尝着公余录行世此其经济所自云董役者兆修世鹍也
　　刘氏义田小记
　　昔孔门论仁以博施济众为犹病而仅取足于欲立欲逹之心循其夲也天下无心外之学亦无心外之事功徒取必于事功而愈驰愈逺立匮之术也古之君子若文正范公既以其道大行于天下矣其未尽者又以行之家为赡族之惠曰义田无亦博济类乎君子曰其义则美矣而其仁转病夫学不识仁而从事于义并其义病也义也者行吾仁而宜之者也日者予宗有事于祠田族之人鐻金而成之得二百金予因谋之先方伯公量节其余者以为赡族赀于是有义田权舆之说迄今不十年积赀十倍遂得置田若干畆又以其暇经营十世之堂构及中废军田次第告竣而予之心悴矣成法具在后之人循而行之又迟之十年二十年其于文正之田犹掇之耳不见世之为扑满者乎铢铢而储之及其乆也积而散之其力大饶吾宗之为义田也何以异于是裒前之多而益后之寡挹此之有余而注彼之不足方且恢世世以为藏聚千百人以为生浚不涸以为源资善贷以为息而并忘施报以为利济美哉义乎转觉文正之犹沾沾矣若宗周仅有是心不患无是事亦不必遂有是事宗周慕义而不遑将学仁焉夫仁者已欲立而立人已欲逹而逹人人皆有是心也吾求诸心而知天地万物之无非己也其于家犹一指也因姑为之记以示来者
　　贞烈祠碑记
　　越郡城之东北隅笔飞里中有祠曰贞烈以祠故王贞女沈烈妇而创于天启三年时有里人张宇侗者与贞女同里继感烈妇事因念此两人节行魁奇足禆风教于是具牒上鹾台使者请给以専祠即报可立成之故其役亟而制俭内外两楹左穿一门限以土垣其地割之官旧为织染局废基僻处委巷中未足肃通都大市之观听而两人贞魂烈爽亦足慿依埀不朽矣祠成里人伏腊如礼一时丽牲之石未备也迄今数十年而吾友宇侗出其所著两人传示予因乞言于予又鐻金礲石以供事予乃得载笔从之谨按王贞女者三江所人父子清生而慧读书一过目成诵輙解大义幼字郡城刘某已刘客于燕私一外妇十余年不归竟死于燕贞女时年三十矣父母议再聘不可会刘有母瞽且无别子遂归刘依姑家贫拮据纺绩养姑七年而姑死又营塟其姑独居守墓者数年忽微疾而逝时方仲夏尸香彻数里县令巴蜀杨公楷闻之亲徃祭之生卒未详按杨以万歴丁酉任山阴满六载始去贞女之卒殆其时乎沈烈妇者郡城之万安里人幼从其父旅京师字林大茂为继室年二十四而林没无子林固荡子尝吏于宛平日事樗蒲六鞠罄其家至不能为生烈妇安之既稍稍改行垂没念其妇势不独生也而托之妇兄妇輙以死誓尽鬻其衣饰器具制二棺以待有一婢一仆并检身券还之曰俟吾柩出宁尔家可也比殓林毕即絶食跪坐于柩旁积十四日乃絶发其坐下苫箦尽赤长安士人闻而异之来赴吊者及操文而祭者累日不絶司城御史上其事于朝旌之时万歴癸丑秋日也去贞女死可十余年一方清淑之气特锺之闺阁表异如是宜生同里死同徳没而同享千秋之祀也或疑诗人之赋栢舟也有母不谅而矢死未闻必以死为义即江汉游女不可求思宁必终身不偶废人道之大经而两人计不出此无乃苦节艰贞乎予请得而尚论之昔者逊国之际方练诸臣九死不顾十族不以易一脔说者以为犹有屈子之过焉乃至金川一卒终其身不受聘以死曰吾仕不难恐负徃日城门一恸此其人固未尝有君臣之分也至此乃见所谓无逃之义者则其于屈子又何疑乎贞女称妇于平生不识面之人而卒飬姑以全孝其有金川之风乎烈妇立槁尸侧视方练有余烈此二人者一从容而展义一慷慨以捐躯易地皆然均之与天壤俱敝者也呜呼世有委贽称臣至君危不能持国亡不能死视烈妇可以愧死矣世有士而寡亷鲜耻甘为鑚穴踰垣之行而不顾视贞女可以愧死矣敬书之以诏吾乡之为学士大夫庶几有所观感而起也则亦宇侗诸君子志也
　　重修古小学记【附从祀论】
　　越郡之有古小学也昉自前太守洪西淙公珠以祀寓贤宋大儒尹和靖先生云先是嘉靖中有诏许天下各建社学公遂毁郡中淫祠即其址建学大集士子弦诵其中而重师模于和靖遵时亦宪古也其制前为台门进之即和靖先生飨堂左一楹曰义路右一楹曰礼门分二门而入为飬正堂为游艺所左右各列号房缭以周垣仍余隙地落成者嘉靖九年庚寅都御史姚公模为之记读其辞想见一时风规之盛歴隆万以来师徒罕聚学舎尽圯尹先生遗像退移之游艺所败楹且为风雨所剥落其隙地亦多分割之居民不可问矣天启甲子宗周言之前抚王公遂下檄山阴令马公鼎新之且首捐俸锾为各属倡无何逆珰忠贤乱政诏毁天下书院禁师徒之讲学者用是工未半而告寝迨今上御极四年辛未郡诸生复具状上台时太守黄公欣然任之为经理公费诸大夫后先在事暨前学台刘公今令君汪公会稽周公咸有同心次第建各堂庑如旧制距今岁庚辰通计前后十七载而告成于是吾侪士大夫暨二三子衿岁时有聚讲其地者而风规已不逮西淙公时逺甚宗周退而有感焉世道之升降学术之古今系之古人之学先王所为陈之庠序学校之间者蕲以至乎圣人之道也小学以始之大学以终之其序也有要其为道则一也曲礼曰无不敬即小学立心法也而大学则惓惓于慎独故曰敬者圣学始终之要善学者终身于小学而已矣自小学之教不明于后世而本心先病言大学者一变为辞章声利家塾之地父兄师友之所诏语不过曰取科第耳博金紫饱妻孥耳其为世道之交丧可知也尹先生学圣人之学者其言以主敬为要尤得古人心法推之出处去就之际风义凛然学者推程氏正宗晚而幸以桑梓惠吾越越之人始与闻大道之要自此名世大儒有相望而起者则亦先生之力也三王之祭川也先河而后海越于先生亦河也祀之于小学之中训小学将以明大学也学古之学契圣之真以挽回今日之世道抑亦吾党小子之责也王公讳洽山东人刘公讳鳞长福建人黄公讳炯河南人马公讳如蛟和州人汪公讳元兆婺源人周公讳灿吴江人其它与襄厥事皆见别状监督工程则沈生应位张生元迪吕生孚王生毓蓍相继为政先生旧像仍处游艺祔以西淙公而新设木主于飨堂从太学制也
　　吾越固不乏理学之儒祀瞽宗者惟是小学之制尤称特典有専祀则有从祀并得视大学乃小学以尹先生为宗则生于先生之前者法不得与矣其生于先生之后者惟阳明先生为再起儒宗崇奉已有専祀自此学者多言王氏学其著者从祀王氏自王氏以前四百年问最著者凡得四先生石先生墪羽翼斯文叅讲大儒之席俞先生浙发明理学进窥中庸之旨韩先生性当元世而隠遯不仕克全介石之贞潘先生府际治朝而昌明伦纪永埀孝治之极皆不愧尹先生门墙卓卓乎百世师也然四百年间而裒举仅四先生法綦严矣尚俟后之君子详加论定而续补焉
　　凤山葬记
　　孤宗周生而不幸夙遘闵凶先君子既捐馆则先大父家赤贫不克葬举殡于邑西村梁枋之原祔曽王父母殡侧越二十余年即丁先慈忧闻讣奔丧是冬卜地得会稽第十九都下蒋村水田一片或曰吉遂启我先君子殡合塟焉然蒋村既系水田风气不完颇切五患之虑誓另卜吉壤为改塟计以故其葬也累然抔土而已宗周痛念生不见父仕不逮母既区区一抔土且不能为长乆计何以生为坐是郁悒渐撄羸疾前后废处田间三十余年无日不以先人大事为念岁时浪迹溪山不问风雨晦明惟饥与病构则暂辍心欲腐矣竟未有遇也先是崇祯七年甲戌亲友中多劝孤罢此役者谓蒋村未尝不吉且塟乆矣可奈何孤喟然太息而听之其冬始有修墓之役因起土加封遶以石砌辟明堂可令流水稍成规制业已付之成事矣独乃心抱痛不解也丙子丧我淑人又卜地乆之无所遇越戊寅春子壻陈生刚与姚大理家有墓地界址相嫌两家皆求直于孤因邀孤上城南之干溪里一为阅视平解之事竣言归行次孤偶念卜地之难怅怏不已刚进曰去此不逺有一地可择也孤欣然亲徃同行者门人吕信夫及江右徐体干皆工堪舆家言者也遂自干溪踰野狐岭至会稽卅一都裘村之凤山而刚为指其处孤环顾良乆曰乐哉斯丘乎刚曰果尔壻力能任之以塟外母孤逊谢刚乃别去孤与徐吕二生出宿于近里东岳祠诘旦二生再上凤山探其巅遡其所自还报曰果吉壤也乃买舟归顷之壻刚遂得间而引凤山业主裘应聘者立劵交价讫伊叔裘大琦知之讼之官又増价付大琦大琦亦无言其冬孤拜壻之徳姑任徐吕二生徃开圹以塟我淑人有日矣比报圹中土颇佳孤心动曰幸哉有此岂先人有灵天赐之土乎孤乃计决改塟我二人无何有张氏之讼先是张大理家亦尝卜地于裘而得之与予界相聮因谓裘盗卖其地其事絶不然相持乆之孤终不出一词而大理公乃感悟竟听裘氏赎故地而止孤遂以冬十二月十有八日启我二人蒋村之藏迎至凤山窆焉方蒋村既启亦絶无蚁水之患先慈一柩几四十年而完好如故惟先君子歴年愈乆则其柩不可举矣乃易殓孤得亲捧先君子遗蜕进之冠服恸欲絶既改塟人多咎孤妄动者孤又时时恸欲絶而识者终以新宫为吉但仓卒举事塟未合法则有之矣孤问之曰坎太深虞水孤又时时恸欲絶既而人言籍籍如是孤因谋之门人张灰侯又卜改塟越庚辰秋八月朔惠侯以蓍决得巽之蛊其繇曰先庚三日后庚三日神告之矣遂择今年辛巳三月初六日破土而以初九日启元宫先穿一砖秉烛入见椁四围及顶埀埀结水珠大小不等其色白识者曰气所成也气旺故聚而成颗积乆不散不下注吉兆也然以手探之絶无暖气周棺皆水珠而棺底反干孤方彷徨间惠侯又详审椁内濡润状曰阴气太重改塟无疑也遂起柩穴前即故穴而退前者尺许捱右者二尺七寸许起基一尺五寸葢辗转更端而定焉会中表沈中一来吊亦赞决遂以十有四日巳时下窆次第筑三和加封其兆处山麓上下间坐戌向辰兼辛乙三之一分金曰庚寅庚申故老相传其地为丹鳯衔书葢取主山秀竦如鳯形而右臂环抱有衔书之象也其近穴左右各小沙二重状如眠弓又重沙叠出障其下水如舞袖其南来若耶大溪自右过左环穴前如带其隔溪前向为日铸诸山高下重叠如铺锦其下诸小山递趋而北遶过穴左以障大溪则山与溪重重交织入其中者东西南北使人不知来去如迷桃花源为若耶最胜处说者谓于堪舆家种种合法我二人乆图庶几在此乎则不肖孤宗周自此可以死矣事既竣宗周告我二人曰生六十四年而始葬吾亲此生何苦死六十四年而重见吾亲吾生犹幸伤哉情见乎辞也先君子别号秦台葢世家郡城楼头南见秦望如台云及今先君子埋玉鳯山其来脉分自秦山而秦山仍暗拱于肩左右如列戟颇增形胜则别号殆预为兆焉惟是宗周奉二亲不诚不信数遗播迁之惨魂魄靡宁通天之罪若何可言倘先人从此保有宁宇得免一切不可知之虑以垂之千万年而宗周洵可以死矣鳯山之得名也其乡本名凤林相传神禹会计至此受图籍有鳯凰来仪衔书之说或夲诸此去鳯山十余里而北即禹穴也呜呼先君子何幸得托体其乡兾佳山佳水与古人同不朽则先君子亦同不朽一日友人张自庵顾而吊之因为之题其华表曰丹山起凤阴面曰秦峯符瑞宗周又涕不自胜陈刚字小集邑诸生孤长女于归五年而夭刚眷眷伉俪推恩如此类者不一张惠侯讳元迪邑诸生乆从孤问学周旋草土中依依不置并推高谊吕生信夫讳孚亦佳士今已故
　　闻魏廓园诸君子被逮记事
　　廓园者故吏科都给事中大中也清贞孤介旧游高景逸先生之门一时师友立朝与太宰赵侪鹤先生同心许国有揽辔澄清之思羣小人怨之入骨去年夏太宰破例用邹维琏为铨曹廓园诸君子实主之小人遂乘衅起奈维琏贤者索之无所得于是省中傅櫆力纠廓园及佥院左光斗不当与史馆中书汪文言徃来结党専权乱政亦暗指维琏事而汪文言徃来实无左验中旨处汪廷杖去二君子在位如故而小人与中珰魏忠贤表里日甚诸君子惴惴不免矣于是副院杨大洪涟列魏珰二十四大罪昌言于朝廓园诸君子继之薄海内外以手加额谓君侧且清太平指日而珰宠弥固降中旨切责涟谓为汪文言报雠珰势益张杖主事万璟至死逐御史林汝翥围首辅叶向高宅迫之去且汹汹及部院矣会山西缺抚臣小人私荐郭尚友而太宰不听用贤者谢应祥御史陈九畴纠应祥不可用坐部院阿党廓园与选郎夏嘉遇各疏辨廓园且言于应祥为师友素知其贤状得旨大中不应私座主与陈夏并落职三级去已而部院赵高二先生皆自劾理魏大中夏嘉遇枉状亦奉严旨去于是小人羣起而攻君子无虗日首设道学之禁追夺邹元标等官毁京师首善书院碎其碑仍毁天下各处书院理张差之狱夺王之宷官还郑飬性于京师定移宫罪案借事夺杨左二君子官复贾继春御史寻超擢陈九畴京堂而小人与中珰之怒未解也复逮汪文言至京逼供杨左魏及河南道御史袁化中故给事中周朝瑞故刑部郎顾大章六人各受监犯官杨镐熊廷弼等重贿为之脱死及赵太宰以下鬻爵交通状又立杀文言灭其口乃分遣缇骑逮六人诏狱至则下锦衣五日一讯备极楚惨六君子遂以七月廿九日后先身死仍下诏暴六人罪状转行各省抚按提家属追赃赵太宰以下行抚按追赃者十五人坐党人而夺官追诰飬马当差者百余人天下震骇六君子者廓园于宗周为同乡称同志友杨大洪旧以给諌去官宗周尝荐及之及宗周去官左浮丘躬来挽而袁熈宇复荐于去后皆有千古之谊焉惟周顾二公未识面茫茫天壤呼抢无从腼然视息终无如诸君子何矣痛哉痛哉汪文言者故奄王安门下客尝游刘是庵相公及诸正人之门安败文言亦为人连及拟城旦后事白输粟入监以诸正人力题中书故櫆论及之杨熊之狱羣小人皆欲脱镐死罪而廓园力纠之至以孤身受众嗾不顾而事始定至廷弼失事诸正人颇欲寛廷弼死罪而廓园力持之至首倡公疏以授刑科纠正之而事亦定乃昔之脱镐者皆聮翩用事而反诬廓园以贿今之借廷弼以倾正人者皆用事为大官而幷诬廓园以受贿亘古以还未有如廓园之寃者也六君子既死逻者告廷弼谋叛立斩西市传首九边镐独不死呜呼镐何幸而诸君子一何不幸耶天王圣明臣罪当诛自古而然予亦何恫乎诸君子尚冀皇天后土二祖十宗之灵赫赫鉴之
　　刘蕺山集巻十
《四库全书　刘蕺山集》　下　（明）刘宗周 撰
　　●钦定四库全书
　　刘蕺山集巻十一
　　（明）刘宗周 撰
　　○箴说
　　学戒四箴
　　人生大戒酒色财气四者予问学有年日尝从事于斯而未之有得将终身扰扰已乎爰不惮与诸生发愤读书共究大业时相交儆遂勒成箴言数则深切观省用以警厉诸生庶几为改过迁善之地云耳
　　酒箴
　　翼翼圣修靖恭朝夕豢口维旨曰疎仪狄一献之礼百拜终席宾主孔嘉令仪令色傲述竹林五斗一石匪疚厥躬亦沉神室矧予小子三爵不识谑浪笑傲百尔罔极为贪为嗔或为淫慝絶囮去媒登先杀贼元水在御斋明有赫懿哉初筵卫武之德
　　色箴
　　莫毒匪鸩莫威匪虎谁谓袵席而凭斯侮螓首蛾眉伐性之斧岂无倾城鉴于往古克己先难如狂如蛊有俨者思于所不睹夙兴夜寐神明为伍寡之又寡以至于无【叶舞】非曰尊生葆兹灵府勇埒上蔡识超忠武学圣之和男子系鲁礼义亷耻永言配祜
　　财箴
　　茫茫千古一闗天堑曰义与利壮夫色痁不有呼蹴曷征本念饿死事小失节甚玷毋曰暮夜鬼神所阚凡若穿窬语钩黙餂扩而充之作圣之渐苦节惟贞奢也宁俭原宪敝帏黔娄薄殓亦有童子不因人焰朂哉先民夙夜无忝我心匪石孰可以砭
　　气箴
　　浩然之气与天地调蹶而趋之其焚如燎裂眦指髪或呼歊歊日食彗竟雹击风飙上天征咎于人曰妖妖德之弃厥心孔嚣辟彼攻疾不于其标君子至止握符斗杓静观气象动直以扰【叶饶】扩兮证性法在日消有所忿懥曾不崇朝膂絶推山强哉其矫【叶骄】
　　自朂箴
　　客有目我以狷者又有目我以狂者因怃然而自命曰似狂非狂似狷非狷二者之间亦中亦愿夫夫也殆有志于道而实无所践不免自囿于乡人碌碌浮沉去禽兽之一间者耶噫可不勉与
　　独箴
　　圣学夲心惟心本天维元维黙体乎太虚因所不见是名曰独独本无知因物有知物体于知好恶立焉好恶一机藏于至静感物而动七情着焉自身而家自家而国国而天下庆赏刑威惟所措焉是为心量其大无外故名曰天天命何命即吾独知一气流行分阴分阳运为四气性体乃朕率为五常殊为万事反乎独知独知常知全体俱知本无明暗常止则明纷驰乃暗故曰闇章的然日亡君子知之凛乎渊冰于所不睹于所不闻日夕兢兢道念乃凝万法归一不盈此名配天塞地尽性至命此知无始是为原始此知无终是为反终死生之说昼夜之常吾生与生吾死与死夷彼万形非我得私猥云不死狂驰何异
　　寻乐说
　　先儒每令学者寻孔颜乐处所乐何事或曰乐贫贫无可乐也或曰乐道乐道不足以尽颜子而况仲尼乎毕竟道亦无可乐故也此中下落直是深微不可凑泊近儒王心斋先生所著学乐歌则曰人心本是乐自将私欲缚私欲一萌时良知自然觉一觉便消除人心依旧乐又曰不乐不是学不学不是乐又曰学则乐乐则学天下之乐无如此学天下之学无如此乐可为一箭双鵰学乐公案满盘托出就中良知二字是吃紧为人处良知之在人本是惺惺从本体上说即天理之别名良知中木无人欲所谓人欲亦从良知受欺后见之其实良知原不可欺也吾自知之吾自致之此之谓自谦只此是人心真乐地子云饭疏食饮水曲肱而枕之乐亦在其中矣正谦此良知之谓也颜子之乐亦然故曰有不善未尝不知知之未尝复行也圣人直是无所不知耳然致知工夫又自有说子曰不义而富且贵于我如浮云义利一闗正是良知当判断处于此判断得分明便是致知工夫然信如子所言则将择富贵之义者而取之将择不义之贫贱而去之乎是终身无疏水曲肱分也穷人欲而灭天理孰大于是子常言非道之富贵则不处至非道之贫贱又不去可见道义总是无定衡全凭良知判断良知安处便是义不安处便是不义至此方是义利闗头最精密处亦便是致知工夫最精密处必去富贵处贫贱者只为利之溺人莫甚于富贵学者合下从坚苦刻厉中做起便将那人欲之根一齐砍断因显得良知真面目出来前辈常言天下无成见良知是也孔门当时敎人一则曰求饱求安再则曰恶衣恶食又曰怀居又以颜氏之屡空斥子贡之货殖而子路缊袍则直美之曰何用不臧至到头一着犹然以人不知不愠为君子作断案可为深切着明且夫子明以疏水曲肱言乐虽谓之乐贫也可疏水曲肱而可乐虽谓之乐道也可但昔贤不可分明说破故悬此公案示人要人思而自得之他日有无欲作圣之旨已是分明说破在只是说得太高了不若心斋尤为稳当语曰如凡人饮水冷暖自知人人此良知则人人此天理人人此乐地惟反求而自得之者能识此中意所谓只可自怡悦不堪持赠君即学乐一歌亦岂有是处乎
　　人说一【示汋儿】
　　予与塾师陈子夜集儿汋侍谓之曰汋乎汝年渐长矣而质庸甚吾纵不敢望汝以学道好修将不克为庸人乎塾师曰先生言过矣苟庸人也何克为之有正患此子庸庸耳愿先生有以进之予曰儿得为庸人幸矣世之学道者如麟凤驺虞不可多见或累世一出而恶人往往徧天下不得已而思其次则如庸人者其立心制行虽不免犹有乡人之累而已浸远于恶矣是故庸未易言也然则学为庸人乎曰非然也谓学人必自庸人始也语有之虽高必以下为基虽贵必以贱为本是故好高而欲速者躐也饰诈以近名者奸也道听而涂说者诞也知见凑泊者妄也此四者皆学道者之失也庸人无是也由庸人而进德修业若筑室于基而为山于平地也说在夫子之思有恒矣然则庸亦有道与曰浅言之饥食而渇饮夏葛而冬裘男女而居室莫非道也深言之饮食之知味室家之宜妻孥之乐葢亦有至焉者矣仲尼之圣也而学于庸曰所求乎子以事父未能也所求乎臣以事君未能也所求乎弟以事兄未能也所求乎朋友先施之未能也则庸德之至圣人犹病故曰庸未易言也若夫心不存慎终之规口不道先王之训不择贤以托其身不力行以坚其志见小闇大图近忘远欲败度纵败礼以速戾于厥躬此古之所谓庸人者也而实予所谓恶人也则亦不学为庸者以致是耳使庸人而庸学焉又乌知其不进于士人且进于君子乎庸之未可忽也如是师闻之曰进之时义大矣哉遂举以示儿
　　人说二
　　他日儿跪而请曰为人之序亦旣闻命矣敢问学之方曰于已取之而已矣诗云伐柯伐柯其则不远执柯以伐柯睨而视之犹以为远故君子以人治人改而止子庸质也姑为子试庸法夫庸者必闇闇则宜矫之以哲庸者必懦懦则宜矫之以强庸者必流流则宜矫之以贞庸者必隘隘则宜矫之以寛庸者必浅浅则宜矫之以沉类而推之随其所病而矫之皆为人之方也然则其矫之也将若何曰闇不自知也试之以是非而闇见则哲者亦见懦不自知也试之以利害而懦见则强者亦见流不自知也试之以嗜欲而流见则贞者亦见隘不自知也试之以忿懥而隘见则寛者亦见浅不自知也试之以言语而浅见则深者亦见是故穷理所以启觉也断义所以养勇也窒欲所以贞操也惩忿所以扩量也谨言所以沉几也然而不必求之于逺且大也日用之间有是非焉起居之常有利害焉衣服之地有嗜好焉睚眦之交有忿懥焉唯诺之际有言语焉积小所以致大也毖近所以及远也故君子一日用而不敢忽所以穷天下之理也一起居而不敢苟所以断天下之义也一衣饮而不敢恣所以贞天下之操也一睚眦而不敢加所以惩及亲之忿也一唯诺而不敢轻所以谨天下之言也穷天下之理而闇者有天下之大觉矣断天下之义而懦者有天下之大勇矣窒天下之欲而流者有天下之特操矣惩天下之忿而隘者有天下之大量矣谨天下之言而浅者有天下之渊衷矣则学问之能事毕矣此谓天下一人而已矣语曰作之不止乃成君子其始也出之以矫强则庸人之所事事也矫之不已而体于自然非学道君子之成德乎小子朂之然则其不能矫也又将如之何曰在立志
　　人说三
　　他日又问曰矫治之法譬之治病者首疗首足疗足分投而应不胜穷也将亦有一言而操调元之七者乎予乃喟然而叹曰是非汝所知也是非汝所知也无已汝姑识人而已乎夫人者天地之秀也万物之灵也将谓其能饥食渇饮夏葛冬裘男女居室而已乎则亦与禽兽无以异也而何以称焉孟子曰人之所以异于禽兽者几希庶民去之君子存之夫此几希何物耶以为非口体不离口体也以为非男女不离男女也以为在一身仍不离天下也微乎希乎正明目而视之不可得而见倾耳而听之不可得而闻也其禀乎命也则元之善也其具于性也则喜怒哀乐未发谓之中发而皆中节谓之和也其宰于身也为视听言动视曰明听曰聪言曰忠动曰敬也其率之于人伦也在父子谓之仁在君臣谓之义在夫妇谓之别在长幼谓之序在朋友谓之信也其达于天下则民之胞也物之与也其俯仰于天地之间则干之健也坤之顺也日月之代明四时之错行而鬼神之柄也而孰知日囿于七尺之躯者则竖首之禽也兽也然则人也禽兽也合体而分之者也忽然而去之人即兽忽然而存之兽即人是以君子有存之之法择之精守之一也本吾独而戒惧之所以致中和也天地位焉万物育焉存之之极功也尧舜之所以帝三王之所以王伊周之所以相孔孟之所以师濓洛闗闽之所以断断辨说焉而儒皆是物也然而庶民未尝不存也夫妇之愚可以与知焉夫妇之不肖可以能行焉有时而去耳知其去斯存矣是以君子有存之之法以戒慎还不睹以恐惧还不闻以中和还喜怒哀乐以仁义还父子君臣以位育还天地万物如斯而已矣故孟子又举舜以为法而曰明于庶物察于人伦由仁义行非行仁义也其旨微矣后世学术不明有二氏者既欲弃伦物槌仁义而逃之于虚无若申韩之刑名管商之富强苏张之短长汨没于功利者无论矣其有稍知圣人之道如杨墨荀杨马郑之流又或失之颇僻附会影响支离而几希之脉薄蚀于人心久矣幸有宋诸子起而绍絶学一线相传为濓溪之立极伊洛之识仁考亭之居敬穷理指示最为亲切又数百年我明有阳明子者特掲致良知之旨为几希写照而人益有以识寻真之路决起死之功此真所谓良医折肱一剂当调元而纷纷随病补治之方亦有所不必用矣学者欲为人不必问庸人与圣贤等级但自反吾身中所谓几希者存乎否乎存则人人即圣人之人更无所以为之之法去则非人非人即为禽为兽亦更无所以为之之法于是儿起而茫然曰敢问几希为何物曰此予终身所从事于斯而未之得也将何以答汝乎汝还问之几希从读书而证之乃再拜而退
　　读书说【示汋儿】
　　粤自天地旣判万物芸生时则有三纲五常万事万化以为之错而约之不外于吾心圣人因而谱之以敎天下万世后之人占毕而守之始有以儒学名者故读书儒者之业也曾子曰所游必有方所习必有业岂其徒事乎文胜也哉而太史公列九家谓儒者博而寡要当年不能究其蕴累世不能殚其功则亦因其不能详说反约从此以得吾之心而求道故耳尧舜禹汤文武而旣没矣其间暴君污吏更相蹂躏横政之所出横民之所止至春秋而极典谟微言不絶如线于是仲尼起而修明之删诗书定礼乐修春秋赞周易以宪万世而尊之曰经使天下后世复知有唐虞三代之道故语圣而儒以博鸣者莫仲尼若也而非仲尼之得已也乃时有老聃出而讥之曰六经圣人之陈迹也而岂其所以迹哉审如其言以之独为学可矣以之为天下万世则吾不知也孔孟而旣没矣其间异端曲学更相簧鼓邪说之所淫暴行之所坏至五季而极洙泗微言不絶如线于是朱子起而修明之着集注或问补小学修纲目纂濓洛之说以敎万世而定之曰传使天下后世复知有六经之道故语贤而儒以博鸣者莫朱子若也而非朱子之得已也乃象山出而讥之曰支离又曰六经注我我注六经审如其言以之独为学可矣以之为天下万世则吾不知也然则生于孔孟程朱之后者舍孔孟程朱之书不读又何以自达于道哉夫人生蠢蠢耳此心荧然喜而笑怒而啼惟有此甘食悦色之性耳迨夫习于言而言习于服息居处而服息居处而后俨然命之人则其习于学而学亦犹是也人生而有不识父母者邂逅于逆旅亦逆旅而过之一旦有人指之曰此尔父母也尔即子也则过而相持悲喜交集恨相见之晚也吾有吾心也而不自知也有人指之曰若何而为心又若何而为心之所以为心而吾心恍然吾心以为是矣人复从而指之曰此若何而是则为善也不亦勇乎吾心以为非矣人复从而指之曰此若何而非则去恶也不益决乎吾心习以为是非矣人又指之曰此是而非此非而是则迁善而改过也不益辨乎由是而及于天下其是是而非非也不亦随所指而划然乎夫书者指示之最真者也前言可闻也往行可见也多闻择其善者而从之多见而识之所以牖吾心也先之小学以立其基进之大学以提其纲次之中庸以究其蕴继之论语以践其实终之孟子以约其旨而所谓恍然于心者乃随在而有得矣于是乎读易而得吾心之阴阳焉读诗而得吾心之性情焉读书而得吾心之政事焉读礼而得吾心之节文焉读春秋而得吾心之名分焉又读五子以沿其流读纲目以尽其变而吾之心无不自得焉其余诸子百家泛涉焉异端曲学诛斥之可也于是乎博学以先之审问以合之慎思以入之明辨以析之笃行以体之审之性情隐微之地致之家国天下之远通之天地万物之大而读书之能事毕矣儒者之学尽于此矣故曰读书儒者之业也自后世有不善读书者专以记诵辞章为学而失之以口耳且以为济恶之具于是有志之士始去而超然即心证圣以闻见为末务而佛老之徒益从而昌炽其说其究至于猖狂自恣以乱天下呜呼溺者挟一瓢而济一瓢千金也葢亦有不善挟而终以没其身者矣见者不咎其挟之不善而以为瓢固不足以济人也其亦率天下而归于溺也夫
　　予尝从阳明子之学至拔本塞原论乃以博古今事变为乱天下之本性有然乎充其说必束书不观而后可夫人心不敢为恶犹恃此圣贤经传为尺寸之堤若又束之高阁则狂澜何所不至偶阅一书为江陵欲夺情尽指言者为宋人烂头巾语此事唯王新建足以知之夫江陵欲夺情与新建无涉何至以新建之贤而动为乱臣贼子所借口则亦良知之说有以启之故君子立敎不可不慎也予因有感而着读书说
　　中庸首章说
　　盈天地间皆道也而统之不外乎人心人之所以为心者性而已矣以其出于固有而无假于外铄也故表之为天命云维天之命于穆不已天之所以为天也天即理之别名此理生生不已处即是命以为别有苍苍之天谆谆之命者非也率此性而道在是道即性也修此性而敎立焉性至此有全能也此三言者子思子从大道纷纭薄蚀之后为之探本穷源以正万世之道统然则由敎入道者必自复性始矣道不可离性不可离也君子求道于所性之中直从耳目不交处时致吾戒慎恐惧之功而自此以往有不待言者矣不睹不闻处正独知之地也戒慎恐惧四字下得十分郑重而实未尝妄叅意见于其间独体惺惺本无须臾之间吾亦与之为无间而已惟其本是惺惺也故一念未起之中耳目有所不及加而天下之可睹可闻者即于此而在冲漠无朕之中万象森然已备也故曰莫见莫显君子乌得不戒慎恐惧兢兢慎之喜怒哀乐之未发谓之中此独体也亦隐且微矣及夫发皆中节而中即是和所谓莫见乎隐莫显乎微也未发而常发此独之所以妙也中为天下之大本非即所谓天命之性乎和为天下之达道非即所谓率性之道乎君子由慎独以致吾中和而天地万物无所不贯无所不达矣达于天地天地有不位乎达于万物万物有不育乎天地此中和万物此中和吾心此中和致则俱致一体无问极之至于光岳効灵百昌遂性亦道中自有之征应得之所性而非有待于外者此修道之敎所以为至也合而观之遡道之所自来既已通于天命之微而极敎之所由至又兼举夫天地万物之大推之而不见其始引之而不见其终体之动静显微之交而不见其有罅隙之可言亦可为奥衍神竒极天下之至妙者矣而约其旨不过曰慎独独之外别无本体慎独之外别无工夫此所以为中庸之道也后之儒者谓其说昉之虞廷信矣乃虞廷言心则曰人曰道而中庸直指率性之道无乃混人道而一之乎此言心言性之别也虞廷言心非分言之则不精不精无以为至一之地中庸言性性一而已何岐之有然性是一则心不得独二天命之所在即人心之所在人心之所在即道心之所在此虞廷未发之旨也或曰有气质之性有义理之性则性亦有二与为之说者正本之人心道心而误焉者也程子曰论性不论气不备论气不论性不明二之则不是若既有气质之性又有义理之性将使学者任气质而遗义理则无善无不善之说信矣又或遗气质而求义理则可以为善可以为不善之说信矣又或衡气质义理而并重则有性善有性不善之说信矣三者之说信而性善之旨复晦此孟氏之所忧也须知性只是气质之性而义理者气质之本然乃所以为性也心只是人心而道者人之所当然乃所以为心也人心道心只是一心气质义理只是一性识得心一性一则工夫亦一静存之外更无动察主敬之外更无穷理其究也工夫与本体亦一此慎独之说而后之觧者往往失之昔周元公着太极图说实本中庸至主静立人极一语尤为慎独两字传神其后龟山门下罗李二先生相传口诀专敎人看喜怒哀乐未发时作何气象朱子亲受业于延平固尝闻此而程子则以静字稍偏不若专主于敬又以敬字未尽益之以穷理之说而曰涵养须用敬进学在致知朱子从而信之初学为之少变遂以之解大中谓慎独之外另有穷理工夫以合于格致诚正之说仍以慎独为动属省察边事前此另有静存工夫近日阳明先生始目之为支离专提致良知三字为敎法而曰良知只是独知又曰惟精是惟一工夫博文是约礼工夫致知是诚意工夫明善是诚身工夫可谓心学独窥一源至他日答门人慎独是致知工夫而以中为本体无可着力此却疑是权敎天下未有大本之不立而可从事于道者工夫到无可着力处方是真工夫故曰勿忘勿助未尝致纎毫之力此非真用力于独体者固不足以知之也大抵诸儒之见或同或异多系转相偏矫因病立方尽是权敎至于反身力践之间未尝不同归一路不谬于慎独之旨后之学者无复向语言文字上生葛藤但反求之吾心果何处是根本一着从此得手方窥进步有欲罢不能者学不知本即动言本体终无着落学者但知即物穷理为支离而不知同一心耳舍渊渊静深之地而从事于思虑纷起之后泛应曲当之间正是寻枝摘叶之大者其为支离之病亦一而已将持此为学又何成乎又何成乎
　　第一义说
　　朱夫子答梁文叔书曰近看孟子道性善言必称尧舜此是第一义若于此看得透信得及直下便是圣贤便无一毫人欲之私做得病痛若信不及孟子又说个第二节工夫又只引成覸颜渊公明仪三叚说话敎人如此发愤向前日用之间不得存留一毫人欲之私此外更无别法此朱子晩年见道语也学者须占定第一义做工夫方是有本领学问此后自然歇手不得如人行路起脚便是长安道不患不到京师然性善尧舜人人具有学者何故一向看不透信不及正为一点灵光都放在人欲之私上直是十分看透遂将本来面目尽成埋没骤而语之以尧舜不觉惊天动地却从何处下手来学者只是克去人欲之私欲克去人欲之私且就灵光初放处讨分晓果认得是人欲之私便即是克了阳明先生致良知三字正要此处用也孟子他日又说道二仁与不仁不为尧舜则为桀纣中间更无一髪可容混处学者上之不敢为尧舜下之不屑为桀纣却于两下中择庸谨自便之途以为至当岂知此身早已落桀纣一途乎故曰纣之不善不如是之甚也学者唯有中立病难疗凡一切悠悠忽忽不激不昻漫无长进者皆是看来全是一团人欲之私自封自固牢不可破今旣捉住病根便合信手下药学者从成覸颜渊公明仪说话激发不起且急推向桀纣一路上果能自供自认否若供认时便是瞑眩时若药不瞑眩厥疾不瘳正为此等人说法倘下之不为桀纣上之又安得不为尧舜
　　求放心说
　　程子曰心要在腔子里此本孟子求放心而言然则人心果有时放外耶即放外果在何处因读孟子上文云仁人心也乃知心有不仁时便是放所谓旷安宅而不居也故阳明先生曰程子所谓腔子亦只是天理至哉言乎程子又曰吾学虽有所授然天理二字却是自家体认出来夫旣从自家体认而出则非由名相凑泊可知凡仁与义皆天理之名相而不可即以名相为天理谓其不属自家故也试问学者何处是自家归宿须切已反观推究到至隐至微处方有着落此中无一切名相亦并无声臭可窥只是维元维黙而已虽维元维黙而实无一物不体备其中所谓天也故理曰天理纔着人分便落他家一属他家便无归宿仔细检点或以思维放或以卜度放或以安排放或以智故放或以虚空放只此心动一下便是放所放甚微而人欲从此而横流其究甚大葢此心既离自家便有无所不至者心斋云凡有所向便是欲有所见便是妄既无所向又无所见便是无极而太极无极而太极即自家真底蕴处学者只向自家求底蕴常做体认工夫放亦只放在这里求亦只求在这里岂不至易岂不至简故求放心三字是学人单题口诀下士得之为入道之门上智得之即达天之路
　　静坐说
　　人生终日扰扰一着归根复命处乃在向晦时即天地万物不外此理于此可悟学问宗旨只是主静也此处工夫最难下手姑为学者设方便法且敎之静坐日用之间除应事接物外苟有余刻且静坐坐间本无一切事即以无事付之既无一切事亦无一切心无心之心正是本心瞥起则放下粘滞则扫除只与之常惺惺可也此时伎俩不瞑目不杜聪不趺跏不数息只在寻常日用中有时倦则起有时感则应行住坐卧都作坐观食息起居都作静会昔人所谓勿忘勿助间未尝致纎毫之力此其真消息也故程子每见人静坐便叹其善学善学云者只此是求放心亲切工夫从此入门即从此究竟会得时立地圣域不会得时终身只是外驰更无别法可治不会静坐且只学坐学坐不成更论恁学学者且从整齐严肃入渐进自然诗云相在尔室尚不愧于屋漏又曰神之格思不可度思矧可射思
　　应事说
　　学者静中旣得力又有一叚读书之功自然遇事能应若静存不得力所读之书又只是章句而已则且敎之就事上磨练去自寻常衣食以外感应酬酢莫非事也其间千变万化不可端倪而一一取裁于心如权度之待物然权度虽在我而轻重长短之形仍听之于物我无与焉所以情顺万事而无情也故事无大小皆有理在劈头判个是与非见得是处断然如此虽鬼神不避见得非处断然不如此虽千驷万锺不回又于其中条分缕晰辨个是中之非非中之是似是之非似非之是从此下手沛然不疑所行动有成绩又凡事有先着当图难于易为大于细有要着一着胜人千万着失此不着满盘败局又有先后着如低棋以后着为先着多是见小欲速之病又有了着恐事至八九分便放手终成决裂也葢见得是非后又当计成败如此方是有用学问世有学人居恒谈道理井井与言世务便疎试之以事或一筹莫展此疎与拙正是此心受病处非闗才具谚云经一跌长一识且须熟察此心受病之原果在何处因痛与之克治去从此再不犯跌庶有长进学者遇事不能应只有练心法更无练事法练心之法大要只是胸中无一事而已无一事乃能事事便是主静工夫得力处又曰多事不如少事省事不如无事
　　处人说
　　应事接物相为表里学者于天下不能遗一事即于天下不能遗一人自有生以后此身已属父母及其稍长遂有兄弟与之比肩长而有室又有妻子与之室家至于食毛践土君臣之义无所不在惟朋友聨合于稠人广众之中似属疎阔而人生实赖以维助合之称五伦人道之经纶管于此矣然父子其本也人能孝于亲未有不忠于君与友于兄弟信于朋友宜于室家者夫妇一伦尤为化原古来大圣贤多从此处发轫故曰刑于寡妻至于兄弟以御于家邦葢居室之间其事最微渺而易忽其恶为淫僻学者从此闗打过便是真道德真性命真学问文章不然则是伪也自有五伦而举天下之人皆经纬聨络其中一尽一切尽一亏一切亏其要在时时体认出天地万物一体气象即遇恶人之见横逆之来果能作如是观否彼固一体中人耳稍有丝毫隔絶即为断灭性种至于知之之明与处之之当皆一体中自然作用非闗权术人苐欲以术胜之未有不堕其彀中者然此际极宜理会陆象山先生曰除了人情事变无可做工夫要知做工夫处果是何事若不知此事只理会人情事变仍不是工夫学者知之
　　向外驰求说
　　今为学者下一顶门针卽向外驰求四字便做成一生病痛吾侪试以之自反无不悚然汗浃者凡人自有生以后耳濡目染动与一切外物作缘以是营营逐逐将全副精神都用在外其来旧矣学者旣有志于道且将从来一切向外精神尽与之反复入身来此后方有下手工夫可说须知道不是外物反求即是故曰我欲仁斯仁至矣无奈积习已久如浪子亡家失其归路即一面回头一面仍作旧时缘终不知在我为何物方且自以为我矣曰吾求之身矣不知其为躯殻也又自以为我矣曰吾求之心矣不知其为口耳也又自以为我矣曰吾求之性与命矣不知其为名物象数也求之于躯殻外矣求之于耳目愈外矣求之于名物象数外之外矣所谓一路向外驰求也所向是外无往非外一起居焉外也一饮食焉外也一动静语黙焉外也时而存养焉外也时而省察焉外也时而迁善改过焉亦外也此又与于不学之甚者也是故读书则以事科举仕宦则以肥身家勲业则以望公卿气节则以激声誉文章则以动听闻何莫而非向外之病乎学者须发真实为我心每日孜孜汲汲只辨在我家当身是我身非闗躯殻心是我心非闗口耳性命是我性命非闗名物象数正明目而视之不可得而见倾耳而听之不可得而闻非唯人不可得而见闻虽吾亦不可得而见闻也于此体认亲切是起居食息以往无非求在我者及其求之而得天地万物无非我有絶不是功名富贵气节文章所谓自得也总之道体本无内外而学者自以所向分内外所向在内愈寻求愈归宿亦愈发皇故曰君子之道闇然而日章所向在外愈寻求愈决裂亦愈消亡故曰小人之道的然而日亡学者幸蚤辨诸
　　读书说
　　朱夫子常言学者半日静坐半日读书如是三五年必有进步可观今当取以为法然除却静坐工夫亦无以为读书地则其实亦非有两程候也学者诚于静坐得力时徐取古人书读之便觉古人真在目前一切引翼提撕匡救之法皆能一一得之于我而其为读书之益有不待言者矣昔贤诗云万径千蹊吾道害四书六籍圣贤心学者欲窥圣贤之心遵吾道之正舍四书六籍无由夫圣贤之心即吾心也善读书者苐求之吾心而已矣舍吾心而求圣贤之心即千言万语无有是处阳明先生不喜人读书令学者直证本心正为不善读书者舍吾心而求圣贤之心一似沿门持钵无益贫儿非谓读书果可废也先生又谓博学只是学此理审问只是问此理慎思只是思此理明辨只是辨此理笃行只是行此理而曰心即理也若是乎此心此理之难明而必假途于学问思辨则又将何以学之问之思之辨之而且行之乎曰古人诏我矣读书一事非其导师乎即世有不善读书者舍吾心而求圣贤之心一似沿门持钵苟持钵而有得也亦何惜不为贫儿昔人云士大夫三日不读书即觉面目可憎言语无味彼求之见闻者犹然况有进于此者乎唯为举业而读书不免病道然有志之士卒不能舎此以用世何可废也吾更恶夫业举子而不读书者
　　气质说
　　圣贤敎人只指点上一截事而不及下一截观中庸一书可见葢提起上截则其下者不劳而自理纔说下截事如堂下人断曲直莫适为主谁其信之形而上者谓之道形而下者谓之器人生而有此形骸便有此气质就中一点真性命是形而上者惟形上不离形下所以上下易混作一块学者开口说变化气质却从何处讨主脑来通书曰性者刚柔善恶中而已矣中便是变化气质之方而中庸曰喜怒哀乐未发谓之中却又无可着力处从无可着力处用得工夫来正是性体流露时此时刚柔善恶果立在何处少间便是个中节之和此方是变化气质工夫若已落在刚柔善恶上欲自刚而克柔自柔而克刚自恶而之于善巳善而终不之于恶便落堂下人伎俩矣或问孟子说善养浩然之气如何曰纔提起浩然之气便属性命边事若孟施舍北宫黝告子之徒只是养个蠢然之气正是气质用事处所以与孟子差别
　　习说
　　或有言学问之功在慎所习者予曰何谓也曰人生而有习矣一语言焉习一嗜欲焉习一起居焉习一酬酢焉习有习境因有习闻有习闻因有习见有习见因有习心有习心因有习性故曰少成若性并其性而为习焉习可不慎乎习于善则善习于恶则恶犹生长于齐楚不能不齐楚也习可不慎乎曰审如是又谁为专习之权者而慎之其人不能答予曰学在复性不在慎习或曰何谓也予告之曰人生而静天之性也浑然至善者也感于物而动乃迁于习焉习于善则善习于恶则恶斯日远于性矣无论习于恶者非性即习于善者亦岂性善之善乎故曰性相近习相远葢敎人尊性权也然则学以复性也如之何曰性不假复也复性者复其权而已矣请即以习证习于善则善未有不知其为善者习于恶则恶未有不知其为恶者此知善而知恶者谁乎此性权也故易曰复以自知旣已知其为善矣且得不为善乎既已知其为恶矣且得不去恶乎知其为善而为之为之也必尽则亦无善可习矣无善可习反之吾性之初本无善可习也知其为恶而去之去之也必尽则亦无恶可习矣无恶可习反之吾性之初本无恶可习也此之为浑然至善依然人生之初而复性之能事毕矣然则习亦可废乎曰何可废也为之语言以习之则知其语言以慎之为之嗜欲以习之则知其嗜欲以慎之为之起居以习之则知其起居以慎之为之酬酢以习之则知其酬酢以慎之如是则即习即性矣凡境即性境凡闻即性闻凡见即性见无心非性无性非习大抵不离独知者近是知之为言也独而无偶先天下而立以定一尊而后起者禀焉是之谓性权或者乃恍然而觧曰吾乃知慎习之功其必在慎其独乎
　　苫次说【示汋儿】
　　丧礼苫有次以志哀也君子之居丧也齐衰之服飦粥之食亦既足以表哀矣而非其至也又求之于居处之节必寝苫枕块以示不遑宁处即梦寐之间若将见吾亲竟三年如一日则非其根心之痛有天生而不可觧者讵能几是故曰所以志哀也嗟乎丧礼之坏也即齐衰之服世俗亦有寛之者进而飦粥之食千百中不得一二又进而苫块之处举世不得一二岂古道之难行亦流俗之败坏然也曽子曰吾闻诸夫子人未有自致者也必也亲丧乎而朱子又申之曰于此不用其诚乌乎用其诚本朝理学之儒惟胡敬斋先生于此最有闻又陈孝亷先生茂烈五十无子居丧人多觧之者而先生竟殁于丧次近世吾年友刘静之职方居母丧哀毁过礼诚信可泣鬼神此数君子夫非尽人之子与按礼亲丧服成男女各归丧次男子出次于中门之外无故则不入内室其女子亦不得辄至男子丧次所以辨嫌明微也昔晋陈寿居丧有疾偶使侍女治药吊者见之遂殒其名行终身坐废乃知嫌疑之际尤为君子所致谨诚有见于天下之恶莫不始于微而造于苟且故一念之失而或遂醸为无穷之疚一举动之忽而或遂积为不白之疑如寿者往往而是也呜呼可畏哉诗云战战兢兢如临深渊如履薄氷曾子尝取以明守身之学如此后之君子可以知所用力矣予少而懵且未学不能以礼事亲至今抱厥悔遗之终天今也不能无望于后人庶几葢我前愆念尔汋生有父师之训久矣借曰未知亦旣抱子尔其慎勉之
　　良知说
　　阳明子常言良知最有功于后学然只是传孟子教法于大学之说终有分合古本序曰大学之道诚意而已矣诚意之功格物而已矣格物之极止至善而已矣止至善之则致良知而已矣宛转说来颇伤气脉至龙溪所传天泉问答则曰无善无恶心之体有善有恶意之动知善知恶是良知为善去恶是格物益增割裂矣即所云良知亦非究竟义也知善知恶与知爱知敬相似而实不同知爱知敬知在爱敬之中知善知恶知在善恶之外知在爱敬中更无不爱不敬者以叅之是以谓之良知知在善恶外第取分别见谓之良知所发则可而已落第二义矣且所谓知善知恶葢从有善有恶而言者也因有善有恶而后知善知恶是知为意奴也良在何处又反无善无恶而言者也本无善无恶而又知善知恶是知为心祟也良在何处且大学所谓致知亦只是致其知止之知知止之知即知先之知知先之知即知本之知唯其知止知先知本也则谓之良知亦得知在止中良因止见故言知止则不必更言良知若曰以良知之知知止又以良知之知知先而知本岂不架屋叠床之甚乎且大学明言止于至善矣则恶又从何处来心意知物总是至善中全副家当而必事事以善恶两纠之若曰去其恶而善乃至姑为下根人说法如此则又不当有无善无恶之说矣有则一齐俱有既以恶而碍善无则一齐俱无且将以善而疑恶更从何处讨知善知恶之分晓止因阳明将意字认坏故不得不进而求良于知仍将知字认粗又不得不退而求精于心种种矛盾固巳不待龙溪驳正而知其非大学之本旨矣大学开口言明德因明起照良知自不待言而又曰良知即至善即未发之中亦既恍然有见于知之消息惜转多此良字耳然则良知何知乎知爱而已矣知敬而已矣知皆扩而充之达之天下而已矣格此之谓格物诚此之谓诚意正此之谓正心举而措之谓之平天下阳明曰致知焉尽之矣予亦曰致知焉尽之矣
　　刘蕺山集巻十一
　　●钦定四库全书
　　刘蕺山集巻十二
　　（明）刘宗周 撰
　　○墓志铭上
　　江西布政使司左叅议稷峯章公墓志铭
　　予先外祖以经术行谊推重海内学者称为南洲先生蚤从族兄东偁公稷峯公游才名辟易呼章氏三杰二公先后成进士而先生卒老于行与二公为穷交自艺文外尤以道义相成始终弗替先生晩年辄呼予小子谈平生缕缕足述也稷峯公病且殁嘱先生曰知我者弟也异日之状非子而谁先生许诺忆先生作状时予以龆年受学每事笔札必命予脱稿距今二十余年公仲子持状来请墓中之石而先生殁且八年手泽依然能无感怆予虽非其任犹窃以终龆年之役也按状公系出福之建宁全城练氏之后子孙以世德显于宋随驾渡临安散处三吴两浙间其卜居会稽偁山则自添十九公始凡十二传及公自宋厯元暨我明兴二百年间科甲相望族指万人称东越世家公父某号东山以公贵赠某官母徐赠孺人遡而上曰某某某则祖父曽高也东山四子其季为公生而颕异十岁能属文为东山钟爱十三受业于从兄孝亷东稷东稷称赏不置曰他日当退舍避之则已崭然露头角矣辛卯丁东山忧甲午补郡庠生乙未同先外祖及东偁会课于柴坞山三人称莫逆公尤深造自得肆笔成章出入秦汉韩苏间为学者敛衽无何东偁脱颕公独与先外祖久困诸生中自丁酉观场后连摈有司落魄垂二十年家日贫齿日迈而自负日益竒曰世必有知予者巳未游京师假籍更名补顺天生员寻为督学赵方泉识拔声名蔚起惊动馆阁甲子遂登解额第一人成戊辰进士年已五十七矣方公举顺天北人飞章攻诡籍会华亭当国伟其文进呈请御裁肃皇帝嘉之破格完之华亭旧督浙学政进公胶庠知公曲为公地遂荷先皇帝特简葢异数也释褐授大理寺评事晋礼部厯精膳郎出为江西参议司督储公才识警敏遇事立办所至辄称其官凡十年拂衣归里又十年以寿终于家凡人困阨不极则不奋彼苍于豪杰之士所为苦心劳形而玉之成有如此者公之为诸生也尝客游云间有富家杨以驯善闻会构访当道属之邑丞丞以给舍左迁于公为梓里公偶会丞所言及之辄为觧之事竟寝公去杨知其故走金三十镒为谢公却之更倍以进终不受曰辨尔诬义也终之以利初心之谓何杨感叹而去后杨子九华贵缔为世讲公初出华亭之门继更郑州继又馆于江陵为诸子授经不以为凂也华亭去郑州代其后公见郑州为白华亭事侃侃不挫郑州恚曰子独不讳华亭耶公曰非某谁当白华亭者郑州义之江陵秉轴方初政未底于坏公处以离合之间放意自若而论及国家事匡救居多类皆引大体持长厚切中江陵膏盲如齐鲁开河之议罢犯禁连引之议寛苏松大水之议蠲赈虽得其首肯而心实厌之卒相矛盾出之外藩假星变例左迁以去江陵败公卒不罹清议人皆多其大节云公性孝友蚤违东山徐孺人有孟母风公体其志勉承其训家贫授徒资馆谷以养不违其欢比丧哀毁几絶皆以不及禄养为痛伯兄蚤世事仲兄叔兄怡怡友爱垂白无间言嘉靖癸甲间连大祲二兄坐困公曰有弟在忍遗同气馁耶出所余金益以称贷而饘粥共之姊蚤寡抚其孤恤其婚丧尤力侄妇寡而贫以姑老誓守赡之以完其节宗党告急辄应之不责其报捐赀新宗祠助蒸尝之礼其内行雅足法也公德度深远脱略苛细喜恢谐赴机如响与人油油然阔恩怨报施之情岸帻垢衣人莫测其涯涘辄呼之曰愚公乃不愚以公之才宜大有所建立顾蚤见遄归不必尽究于用而有以自完卒享令终之福葢有明哲保身之道焉呜呼如公者可为克全于其天矣公初名绍更名礼字某稷峯其别号生于某年月日卒于某年月日享年若干娶齐氏赠孺人生庠生某娶某继董氏封孺人生国子生英娶王氏继董氏女许某许某某生国子生怀德娶某英生某娶陈某聘某女一许葛一许龚懐德生某聘某塟以某年月日兆以某里予生也晚不及知公姑据状如右愧于先外祖无能为役先外祖且为予言柴坞之会虀粥画断不减长白卒相与有成公屡试屡北且老矣先外祖不以为病曰子终必遇公之北上也先外祖实促之公犹豫先外祖谬激之曰所不能决者徒以闺中系耶丈夫之谓何遂行他日公读书劳苦得心疾弃家走遡金华久之有苏乃返乡人谤之坐以他故先外祖每从士大夫力洗得白公贵先外祖犹偃蹇诸生踪迹相失既罢官先外祖亦罢诸生为聚首如初先外祖每有所不可辄面折曰尔忘贫贱之日乎公为改容知我之谊深矣语曰观人于其所友君子益以是知公也
　　铭曰峣峣易缺皎皎易蒙允矣君子令德永终大智若愚至和掩恭援止而止委蛇羣公色斯举矣罗者冥鸿千金之介不违固穷展禽曰惠老氏犹龙我征百世长者遗风
　　江西宁州知州竹渠章公曁配俞宜人子孟嘉妇何孺人两世合塟墓志铭
　　嘉隆间会稽章氏聨蝉起科第者六七公而双渠公与竹渠公从兄弟也其人皆有远韵非一切膻情势利者比故一则以部郎中废一则以州刺解组并杜门却扫怡情山水间数十年以老竹渠公尤擅风雅之业所著思鲁斋集若干卷乡之缙绅先生序而传之至今行于世则公殁已五十年矣昔人谓死而不朽以言立者公其近之乎宗周固章之所自出于公为外祖行恨生也晩不及事公一日其嗣孙冠叙公状而问志于予且贽以遗稿予乃得次第卒业想见公之为人公诗长于选体而得意处在和陶诸篇其和时运篇曰活活清流脱缨可濯矗矗苍山举目可瞩佳景无穷赏心易足班荆坐饮物我同乐又曰旋自东郊憩我茅庐足虽倦矣心实宴如宣尼叹兴点独先余一时托兴有古狂士风姑借彭泽以自况而意若有不止于彭泽者此其命集本指也如和游斜川曰露凝众芳落日入羣动休人苦不知止轻身事浪游和饮酒篇曰醉醒自有时一悟须脱颕醉翁不在酒斯言婉而炳其和杂诗曰徇禄如涉江探道如登岭就岸始为安陟巅方覩景曝日岂不暄日入依然冷莫矜一蹴功须悟前途永月弹有远音烛照无宁影何事离本根徒随转蓬骋一饱不须多羣动制以静又次云门曰湖兴移月艇山踪入云林湖山如有待云月本无心系艇月还在卧云林更深难穷野游趣静奏邱中琴皆翩翩逸兴与昔人竞爽近体不屑屑求工而意指近是公自中岁谢事归始为诗每于五更枕上黙诵古汉魏诗数卷兴至携朋举酌或独酌忻然放歌一切戸外事鲜有以易其虑者独与上虞山人葛公旦为倡和友时时相过从已而嗣君孟嘉亦工诗父子间又自相倡和并翛然有尘外之想一时诧为嘉事而孟嘉诗跅■〈也〉自放多不逮乃公检押故自称为天籁云始公弱冠补诸生年二十四以春秋举嘉靖甲午乡试七上公交车不售谒选为罗源知县再升真定府通判三擢江西宁州知州所至有惠政去罗源二十年人犹立石颂德公为人温和简旷大都如其诗故其居官落落少俯仰卒为含沙以去晩年陶情诗酒间觧地深微居然揖鲁狂之堂洵其所养有过人者公讳秉中字性之竹渠其别号卒年八十一旹为万厯辛卯距生之年为正德辛未考曰忭任建昌县主簿妣王氏祖文泰曾祖以诚任高唐州知州公之生也母王梦高唐公南向坐厅事既寤生公卒步武焉配俞宜人生于正德某年卒于万歴某年享年若干生一子二女子即孟嘉女长适张仕修县学生次适何继高以进士厯官参政孟嘉讳启谟别号太元蚤工举子业不售雅好宾客所交皆一时名流如徐文长董思白辈其为人高视阔步不可一世晩以太学生选藩司首领方待诏而卒于京年五十五生于嘉靖庚子卒于万厯乙未配何氏生于某年卒于某年侧室刘氏金氏罗氏刘生一子即冠一女适沈伯霖太学生孟嘉之卒也冠甫十龄而何已谢世使冠卒有成立者刘等三慈母力也里人啧啧称女丈夫云冠以太学生授长芦盐运司知事归亦工诗传其世业娶薛氏生二子观广观庶广娶某氏生二子升阶庶娶某氏孟嘉始塟公于铸浦施家屿之阳以俞宜人合之后冠复塟孟嘉于公穴之右以何孺人合之兹崇祯壬申七月十有三日冠用日者言改塟公于原圲之上并改祔孟嘉而又以金氏祔其侧刘罗二穴相去稍远从故圲也
　　铭曰奕奕高唐华表连云感梦来裔是祖是孙竞爽流芳亦有季昆乃季者何古之逸民三仕州郡不辱其身蹇蹇罗源时扬海氛以征以缮拮据宵晨百年保障去久逾新已倅三辅中外交讧未皇六师先诘兵戎肃清雈苻买犊归农晋而江右劳勚是酬秉心维一敷政优优乘以贝锦公则倦游慨焉懐归东皋西畴眷眷良晨交交好仇行行仙岛泛泛芳洲以琴以书以倡以酬以忘难老以消百忧缅懐狂简彭泽其次彼丁运艰尔当盛世胡为效之其心则似无懐葛天觧得其意百年高风邈矣难嗣有其嗣之霏霏手泽一传再传珠玑拱璧铸浦之阳列仙是宅出谷迁乔有梓翼翼亦有阃仪葛藟氷檗后千百年征公遐则愧我勒铭高文典册
　　福建布政使司右布政马湖来公墓志铭
　　予髪未燥即闻西陵有来公道之其于书无所不读顾落落狂简类晋人人多异之以是不及交公晩一见公于司马郎署聆其议论破囊而出大惊以为经济才既别去又十年公悬车在里间一顾予里中适大会羣士公欣然临讲席神情散朗謦欬间风生四座未尝不爽然自失恨知公之晩也无何而公捐馆比塟有日伯子彭禧来请志于予予恨知公晩即晩知公有不尽知者其何以为公役谢至再而彭禧频申前命不获巳为按其族铨部君之状而节畧焉公来氏讳斯行字道之马湖其别号也系出微宋之后传至宋直龙图阁学士屏山公始自鄢陵扈驾临安因家于萧山厯五传为潭居公始卜居长河其后代有显人为于越望族潭居凡七传而至公厥祖畏斋公某考静观公某皆以公贵赠广西按察使而静观公博综羣籍称通儒娶赠淑人沈氏生四子仲即公公负异姿读书不再过成诵自少即淹贯经史百家言倚马成文千言不加点总角补邑弟子员遇试辄冠军顾独阨于棘闱凡七举始以万厯丙午得隽明年丁未成进士丁静观公忧服阕谒选授主事刑部着狱志四十巻代王子争立朝议将立长鼎渭独公申滥生之例谓庶生者鼎沙有成命不可轻废仍请治渭讦父罪当是时贞皇帝在东宫处嫌疑之会外廷恒切隐忧故公及之而实与立长之议相成其后卒从公议壬子典试广西事竣闻沈淑人讣归服阕补工部管理器皿盔甲兼督山陵竟以不行请托忤津要坐察典论调补永平府推官旹边事日亟备边将帅多聚天下劲兵而苦于转饷公驻天津管南北二饷南北饷者海运也由山海而进为北道登莱而进为南道公拮据其间皆有良策然犹谓是未可以收海运之全也请复元人胶河故道挽江淮之粟直达天津在今日为救边之急务即一旦中原有事漕渠为梗可恃以无困尤万世定鼎之吁谟因绘图自南海芝麻湾至北海海仓凡二百四十里其间地形高下挑浚浅深与夫沿革便宜皆种种如列眉而系之以说且课费不过十万当事者心韪之而卒不能决也漕舟守冻卒数千预索来春口粮不得辄鼓噪赴军门为乱公驰檄谕之即定随缚首事者正法秩满擢兵部主事即陈备边机要请屯兵海外若月坨岛马头营并居要害宜分宿水陆重兵以资应援当事者颇欲用其说乃擢公监军佥事整饬天津公申前请期得当一面自効然亦终无用公者久之卒报罢会山东莲妖倡乱抚臣告急津抚檄公提兵五千往援道过景州妖党于宏志聚众数千人将攻州城城中人出遮留公杀贼公阳谢之而密署所部援兵一鼓而进殱之白家屯远近欢声如雷诸士绅疏留公镇余孽公不顾疾趋山东旹贼首张东白据邹县徐鸿儒据滕县相与犄角御官兵杀伤无算而鸿儒尤黠桀公请趋滕以孤贼势会总兵官连战克之鸿儒弃城走至弋里两伏山据险立营众尚十万我师蹑之先是公遣子燕禧焚其辎重于他所贼势益蹙至是复迎战弋里再战再捷掳其扫地王伪太师等邹城闻之欲乞降鸿儒愤甚乃自弋里入邹城斩欲降者三百余人为死守计我师骤薄城下失利筑长围以困之穴城城破鸿儒溃围逃间道为燕禧所执械送东抚献俘阙下山东平公逊让不尸其功循例升参议仍备兵津门久之贵阳有安酋之乱水西远近诸苖长争附之而长田阿秧其魁也所居田当偏头辰沅上下扼我饷道当事议调兵十万驻平越即擢公平越道乃稍录平妖功进级按察使而以兵事听公赞画公曰是未可以兵威胜也适黄平州吏杨政启诉寃行间问之旧尝习秧者公喜曰吾得间矣密授以计令其叛而投秧不五日函秧首以还诸苖震慑其后安酋卒就擒黔蜀间次第底定则秧之败有以启之而杨政启者公许事成赏以五百金官都司当事者靳之公颇不平属有微疾遂得请而还今上戊辰起补郁林兵巡仍用公靖土司公至而反侧者以安止用恩信招抚而已寻擢福建右布政可一载旧疾复作公曰知止不殆此其时矣遂乞骸家居筑梧栁园徜徉其间编经摹史无虚日或与二三衲子深话无生或从子弟论文讲道又申宗法以训族人遇月夕花晨一咏一觞陶然自适终不闻有戸外事越癸酉之某月日以疾卒于家距其生为隆庆丁卯享年六十有九公英爽开霁率性自可居恒不修小节而识畧伟然风驰电掣故所至以功名显其论道则出入二氏从宗门之旨以达于儒者家居师事海门先生讲良知之学曩时所见渐臻实际惜予性椎鲁一席请事未足以尽之尝读公书曰见太虚以内无一非知是为致知见太虚以内无一是物是为格物又曰为善去恶善恶之念未除无善无恶有无之见犹在其发明新建大略如此燕禧者公仲子也为诸生不欲以文自见自少喜韬钤之略膂力过人年二十余从公征广川征邹滕征水西皆横槊跃马摧锋贯阵积以功次擢至游击将军世袭外卫镇抚其生擒徐鸿儒尤称壮烈当是时山东两抚并以平妖功晋司马世爵锦衣实攘之公父子其后燕禧欝欝不得志以死而公处之坦如也识者遂以窥公所自信云公所著有经史典奥四书问答五经音诂经史渊珠槎庵集燕语家乘等各若干巻行于世其小品曰宗谈六种皆以证学者在官中外封事若干首行间始末皆有成帙配沈氏累赠淑人其它家庭懿节及子女婚嫁皆详状中兆在某之阳而塟也以某年月日是为铭
　　铭曰神庙以来天步嵬东西羽檄纷如埃禁中颇牧人争推高旗大纛幕府开矫矫我公腾龙媒倐忽九天风云回提戈所至殱其魁金印斗大悬者谁儒子负戟英愤摧我公掉头云何为【叶】沧江把钓白云陪手编竹素天人诙力絶千古跨九垓出圣入禅雄辩才公今一笑游蓬莱无生之旨安在哉盍归乎来姚江隈春风动地轰如雷题此贞珉光夜台其不朽者惇史裁
　　刑部河南清吏司郎中日干赵公墓志铭
　　万厯昌启间吾乡有日干赵公者尝筮仕为刑部郎间一徙官已复为刑部前后三十年竟以刑部郎悬车又十年卒于家世莫能知公之为人公常曰吾幸効一官始终不负也刑部郎已矣又多乎哉时有唁公白首为郎者故云呜呼是可以知公矣公讳会祯字衷如一字先之号日干先世出宋燕懿王之后南渡始家于慈溪曰某公十八传而及公考宦桥公以公贵封如公官母方赠宜人公生帀岁而方宜人卒因育于母家自少端静异羣儿嗜学尝病目虽瞑坐一室指画口吟无旷晷故其学日进长补诸生久之以万厯甲午举于乡再上公交车成戊戌进士起家刑部主事厯员外郎郎中凡十一年所谳疑狱如巨豪李二者坐奸利杀人无左验悬案不竟已五年所矣公一讯立决起沉尸视伤状如新创也诸司传以为神李素雄于赀能奔走权要人权要人多为之请间公屹不动也其持法理枉无所回挠多称是出为福建参政道由漕河舟子与漕卒閧而误毙一卒公坐是左迁补祁州知州居二年政声着三辅间复入为刑部郎公旣久于法曹晓畅律意而本之以矜慎故所治狱率丽于平会妄男子张差持梃入青宫所当阍者辄仆羣起缚之下法司讯公适主曹判时贞皇帝在青宫久违问视而福藩母郑贵妃日有宠于皇祖宵人乘之数进蜚语窥禁中事二三柄事者又坐戚畹往还率多观望于是台臣刘廷元有疯顚之说而主事王君之宷穷治差颇得其交通内官状词连戚畹郑国泰坐以主使请剑甚力公乃扬言于朝曰何物奸徒阑入禁庭洵有主之者然执内竖庞保刘成而城杜胆落矣纵奸则下疑朝士株引则上疑宫闱疑而事愈有不可知者因亟定爰书以上报可于是皇祖宣贞皇帝于青宫奉圣母同御便殿见羣臣谕以两宫慈孝无间意甚切至人心乃安一时清议诸臣犹鳃鳃为国夲计争袒王说与倡言疯顚者水火益甚明年大计王削籍诸邪臣益用事驯至魏珰借其说以定要典会王召用为刑部侍郎寻罢归逮死诏狱天下寃之而公亦遂罹清议矣葢公持论类调停坐遇雨之嫌为王疏所摘方王起召用公亦自劾罢刑部郎归旣而邪党用事构杀王君诸夤缘为奸者次第弹冠登要津独公以刑部郎家居如故迨今上龙兴诸奸亦次第服辜卒无有引绳公者而公以刑部郎家居又如故异时公交车追讼之言曰调停之与请剑议本相成特恶其以党奸为调停至倡大东之说敢于叛君父而不顾也懿哉斯言已足以白公矣始公旣断梃击事寻以外艰去又起补原官平囚江南所纵舎矜疑数十百人时张太宰问达颇知公欲引用公不果公固未尝数数也公为人简素居长安二十年率敝裘羸马官舎萧然与人落落不苟合至当大任决大疑辄不动声色得之予通籍后公三年与公同朝每望见公穆如清风自顾以为不可及既而出处时相左而公亦竟以前议不克竟其用惜哉会公旣没之三年其嗣孙重庆将塟公于某之阳而以其年家子冯水部君之状来请予志予辞不文乃重庆从予游有日必假予言以为重也因为据其大者书之系以铭铭曰此侃侃而争者君子之朋何不附以矜名彼炎炎而胜者小人之势亦不乘以射利臣笔如山臣心如砥曰臣二十年为郎不负爽鸠氏呜呼庶以永而来祉
　　奉政大夫南京吏部文选清吏司郎中醒涵臧公暨配诰封安人吴氏合塟墓志铭
　　吾友丁长孺先生负一世人伦鉴不轻许可晩于懿戚中得二臧伯曰存涵仲曰醒涵时以学问文章相切劘并成国器因举示予曰此吾乡后起之彦也尤亟推其仲云比予过苕获接二君子皆相视莫逆予私识之曰伯也当以经济显仲也当以志节着无何存涵起家大行捐馆矣醒涵则自大行稍迁南铨郎后伯不数年亦捐馆平日所期经济志节或酬或不酬即酬者十不一二因念天之生才旣不偶而又往往成之难而夺之易如此悲夫仲氏旣卒之二年厥配吴安人亦卒又七年嗣子基辰始以其季父照如之状请志于予以待塟曰惟兹墓门之石以知己之赐予乃怃然读其状而节略书之按公讳照如字明逺醒涵其别号也臧为长兴望族其先徙自无锡自公而上逮始迁者凡十七世而近世七叶相仍皆显于科第公之考静涵公厯官广西佥事公又与其伯并举南宫一时以为盛事公由万厯己酉举应天乡试越丙辰以南宫高第成进士连丁佥宪公及母沈宜人忧服阕犹毁瘠久之熹庙改元辛酉谒选行人厯崇祯戊辰今上改元转南京吏部文选司主事寻晋郎中己巳给假还里竟以病卒年五十有一君子惜之郡士人因上公品行于学使者请祀乡贤云公少负异姿读书一目十行下益攻苦自励为诸生即名噪一时顾独有志于圣贤之学尝掲夏正夫先生三言于壁曰此生不学一可惜此日闲过二可惜此身一败三可惜识者以此占公志操时高忠宪倡道东林当世方奉为龙门公心师之而独不喜事交游附贵势居恒处之落落旣总宪席益引嫌及忠宪从容蒙难之后公乃拜墓登堂执弟子礼而去曰不负吾夙心也其立志较然如此公为大行凡八年四奉简书所至以亷干称会逆阉魏忠贤乱政大兴钩党诛不附己者羣奸心恶公乆不调无何有杨左诸君子之狱公于魏忠节同年尤契厚下狱之日公已奉使节出都门复滞其行而居停其子学洢辄觧槖中金以佐缓急已又毁产数百金助输其所悬坐赃及诸君子寃死公又各为文奠哭闻者咋舌忠节之难独周忠介缔婚吴门与公破产都下事最着而忠介竟坐是以死公偶不死耳逆阉建祠都城自府部而下无不输助公慨然谓诸僚曰此何等事而碌碌随人合署竟不行当是时举朝附珰称功颂德者徧天下岌岌劝进而独公一人正色山立以散僚着臣节终始不移则公之幸而不死亦岂偶然已乎今上御极诛阉方次第录用诸旧德而秉事者犹阉私人忌公居言路遂得南铨以去临发念职犹在进贤退不肖关中兴大计因两上书言国是反复邪正是非之辨若遣戍之孙公慎行削夺之文公震孟拟辟之惠公世扬皆出之萋菲中并齿及予而若某某为一时遗奸公又摘发之公论翕然归公时方拟公北铨矣忌公者后先接踵亟晋公郎中故事北铨无以正郎改故也公重忤柄臣卒不为宵小容其立朝风节类如此此予所谓志节之一班也公尝建宗祠立义学以收族又分宅恤孤爰及亲知脱骖觧绨动有古人风至或操数百金乞公一竿牍不可得曰恨吾心不青天白日致疑乃尔亦足以观公之微矣所著有五经注疏诸司典则及诗文若干卷藏于家配吴安人出自华族亦有贤行方沈宜人病亟安人刲股以进人称其孝年踰壮无子为公进二室后生一子即基辰顾复备至不自知其非所出也公生于万厯己卯安人先公生二年为万厯丁丑而年得五十五其合塟也以某年月日兆在某里其世系子孙婚配详状中呜呼以公之志而得要其终以远且大迨于今日时事濒危何啻孤栋之依明堂往者圣明初政天下想望治平乃自先朝崇长中涓以来宵人气类剪而复蔓日浸月长醸成空国之祸又有不止于前日者而公已矣试问公异时所推毂贤士大夫竟安在九龄老矣韩休病矣独愧予鹿鹿容容踯躅老病之间以负知己予能无余慨也乎系之铭
　　铭曰古人三可惜惟公服之无斁此生此学与此日廹以律此身粹然完璧惜此世道阳九孔阨矢公之志未竟公德公所自惜者百年已往而其为世道惜者亦吾党之责公也慰诸勒此金石
　　諌议大夫原任工科右给事中聚洲王公墓志铭
　　谏议公既没之七年而其嗣子开以范尚寳之状来请志于予予既辱公同籍且同志寥寥吾党晨星尽矣予而不志公又谁为公志者公讳元翰字伯举别号聚洲先世凤阳人自凤阳徙滇则始祖珊也当高皇帝时从征六诏有功授世官于滇遂家焉而厥后子孙散处他郡邑已没灭不传独其家于临安之宁州近而可纪者曰机曰暹曰鋭曰絅逓传及宷是为赠公自赠公而上皆隐于农亩而絅以行谊着于乡至赠公奋起诸生益磊落负竒气王氏之兴有自来矣配黄孺人生公有异征年十四补诸生时虽童子已杰然耻为凡儿万厯戊子举于乡即丁赠公忧当赠公病革公吁天请代刲股以进人称其孝屡上公交车戊戌署竹溪教谕辛丑成进士选庶吉士公气骨英劲虽读书中秘辄感慨天下事不屑随世以就功名因出为吏科给事中七阅月转工科右给事中领巡视厂库时神庙方深拱不视事秉政者以养交持禄为得计转相授受羣邪附之致正人日落举世不知有清议久矣公慨然曰与其披鳞无宁借剑会沈四明被言乞归辄援王山阴自觧公劾其诬善行私顚倒溷爚既而沈归德并罢举朝愕然公独上疏争谓鲤贤不当与一贯并罢皇上一日罢两阁臣其当罢与否举朝知之而不敢为鲤伸一辞夫是非可否能使举朝不敢言皇上不得闻大非有国者之福不报四明去吾乡朱文懿当国援李晋江公又上疏争谓廷机无相识无相才无相度徒小亷小勤似忠似信窃取大柄他日必至偾辕至引安石祸宋以喻前后三四上语多切直其后晋江遽出纶扉待玦者踰年而去公又念时事之日非也上疏极谏列可痛哭者八事复因灾异疏论廖爕理无状比周一贯廷机驱除正人汪若霖姜士昌宋焘等即贤如邹元标顾宪成赵南星高攀龙钱一本方孔昭逯中立薛敷敎于玉立刘元珍龎时雍王士骐黄正宾等皆不得大用伤割天心及兵部尚书萧大亨赃秽如山左副都御史詹沂柔媚无骨戸部尚书赵世卿末路回邪均宜罢斥以应古者灾异策免之例当是时公直声震中外数十年小人营窟赖公摧锋力抵几几乎胜之而国是小定其它建白皆通达国体至摘晋江漏泄边情自取辱国一事其论尤伟详在国史公益自负一往不反顾在省三年积数十万言朝士视公足左右为荣辱于是小人人人自危日思所以中公矣一日词林汤宾尹者托其私人进结于公为大拜地公故不应其人怏怏去省中王绍徽尤恨公切骨与其私人日夜谋遂揑公厂库赃及暮夜之金至百余万嗾御史郑继芳发之百足竞起公抗疏辨且詈赖神庙心知公皆弗问公益愤愤度无以自白乃集五城司坊官役若干人于正阳门出其行李十余抬家属肩舆五乘众白之而公则向阙叩头痛哭曰臣无能簪笔事陛下矣遂挂冠出都门于是南北台省交章讼公寃而铨曹竟以擅离职守降公刑部检校辛亥大计遂列公浮躁公之视厂库也数上条陈计所以节虚冒恤商民者百方且连章叅剥商中官杨致中李进忠吴进王道等请逮问追赃至诸阉切齿亦造蜚语中公呜呼墨者如是乎公去国十五年而熹庙御极赵忠毅出为吏部尚书乃起公湖广按察司知事明年甲子晋工部主事未几逆阉魏忠贤窃国柄逐忠毅去御史张讷并论公奉旨闲住而向之雠公者争起而附阉据大位王绍徽等复理赃款谰词两疏论公必杀公为快遂奉旨削夺又二年今上继统首诛阉及其党皆罹刑书一时众正弹冠而公独为冡卿王永光所扼不得召公曰已矣吾其汶汶以没齿乎因上书自理臣二十年孤踪前后为小人所锢而张讷者复叅臣以东林党臣与顾宪成诸臣师友声气何党之有君子以同道为朋小人以同恶相济君天下者弗问党之有无当辨人之邪正永光益恶之遂报罢其后有荐公者会己巳之变不果行而公已无意于世矣越四年病卒初公之去国也既罄身以自白而言者未已公以是不敢遽归滇携其家侨寓蘓门言者复谓辉县腴田半入其手公乃去辉南下所至士大夫皆匿影引避若将凂者独年友刘静之逆诸河浒而劳曰知子有今日久矣因相与渡江谒顾端文诸君子定交讲性命之学意爽然自失也岁余归滇旣拜工部之命行次江陵遭锢力不能返滇浮江而下暂止真州旋入吾浙变姓名匿西湖中访予山阴道上党禁觧还真州己巳自真如金陵为投老计遂卒于金陵而公自被放以来所至辄纵情山水东蹑岱峯西穷华巅中条厯少室嵩高南入吴会渡钱塘泛东海礼普陀大士还过金焦滞武陵问桃源善德之竒出巴蜀上峩眉登其絶顶飘然有遗世之想还滇十余年出没大华昆池间逺及点苍鸡足洱海无不穷其胜槩皆有记有诗常曰吾平生以山水为家缘道义为知己持此自老足矣临没槖无余钱赖尚寳诸君之义以成殓至是百余万赃迹竟归无是公而公亦可以死矣悲夫予因追念公一生出处之际有不胜其感慨者国家自神庙之季党论方兴小人潝訿高张变白为黑正人君子之祸至熹庙而极蔓延迄于今日元黄战而愈杂天日朗而更晦国事至此有莫知所税驾者而公实以其身周旋于四朝之际每仰天发愤曰吾进之不得与忠介辈暂庆弹冠退之不得与忠宪辈同归化碧而猥被党人之名党乎党乎予闻而伤之朋党之祸君子见诎于小人固也犹幸吾为君子耳独公并疑君子辛亥之察孙太宰丕扬曹吏垣于汴皆借公以谢小人平夙怨而御史史记事复下石焉故小人益得凭陵公蜚语悠悠终其身流布海内每鼎革之际语及公辄拟议而不敢进虽吾党犹然卒使公踯躅于东西南北荒岚野水之问以死迨公死而公心乃白公之品磊磊乎掲日月而行举天下知为先朝名诤臣有功于世道不小也悲夫公卒于崇祯癸酉年六十有九配赵孺人侧室陆氏生一子即开应天府学生英毅有父风而公即塟于江宁之太白乡遂称江宁寓贤后之君子亦尚有以论公世云系以铭
　　铭曰何来乎天一方东西南北山水清狂死即埋我乐彼帝乡何以殉之谏草如霜何以永之知己彷徨梁溪一席足千古不愿芳名齐李杜
　　诰赠资政大夫兵部尚书原任南京刑部浙江司郎中文源李公墓志铭
　　今皇帝御极之十有二年时艰濒亟流氛徧豫楚震及陪京念无为之绥靖者于是特诏起吉水李司马于陪京凡所以为根本计至深远也时司马尊人文源公年将九十矣再疏请终养不获命公乃谓司马曰老臣义不忘国恤而乃以老臣故恋恋家园养志之谓何藉而不就咎在老臣而行矣吾其偕往于是司马奉公以行公体与神康笑谈甚适留三月思归归而司马仍再申前请不报无何讣音至矣司马痛絶徒跣奔丧以不得视含殓为恨识者曰天下丧乱忠孝道亏势不得两遂独公能以子之孝成臣之忠则非太公之敎不及此君子谓是父是子洵能相与以有成也宗周请遂因而尚论公方司马为台郎时国是日非元黄未判其黭者往往堕小人之窟而不知独司马蚤见为众正指南而异己者百计咻之又遗书公咻之司马弗顾也顷之公以南国子学博报最入都见长安缙绅情态晓然谓司马曰始吾虞子错趾今乃如是毁誉何常功名数定守正而行即以贾祸吾亦何憾乎司马得之志益坚既而羣邪得路不利于吾党会司马方按浙公遗书曰硗硗易折盍去诸吾亦从此休矣司马遂去浙明年京计司马外调复以余罚及公公恬然安之而司马引罪不已公曰吾乃不能为孟博母乎公坐是终身不起司马一起辄报罢至以身之进退为世道污隆者垂四十年大抵公启之也始公偕司马同举于乡年已迟暮矣而素操卓然虽一衣一履不苟且谓司马曰世人以科名为金穴一日得志美服御盛驺从至不惜妄取以逞志终身败壊实在于此而其务淡薄为师以坚忍筋骨异时或膺事任庶可上报国恩司马奉命惟谨邹忠介闻而喜曰不意前辈素风乃见君家父子则司马一生树立固有素矣公居恒谓司马辈曰古人言行不愧影寝不愧衾今世学者每易视之及徐观其所为有不可以对朋友质妻孥者小子戒之须从幽独中细加检点无哓哓欺人又曰吾自少至老未尝一日不在战兢中从善如登须时时刻励操持一息少懈堕落何等他日见学者言良知则曰天下岂有见成良知今人直说得本体如澄潭止水乃利欲攻取败名丧德不知所知何物镜自有光尘垢翳之不务刮磨而曰镜不受翳吾不信也或言及鬼神事则曰君子修之吉小人悖之凶吉凶不在天也如昼无妄营夜梦亦清一事仁义终身欣鬯此非即吉乎小人肆行灭理无所不至即涂饰甚工人不及知每到属纩时怨家寃魂厯厯在目岂真有鬼心自为耳其它格言不能尽载公其学焉而知道者与乃者司马方以忠介渊源振铎仁文之堂为士类景从率本之公指君子以是知公之善教也公少而孤奉其母夫人尽欢遭家中叶鋭志力学学成九试始以万厯庚子售甲辰就广德州学正戊申迁国子博士壬子量移大理评事改刑部浙江司主事晋郎中皆南京冷署少所建明而其在广德也遇诸生如其亲子弟勤勤督课未尝有倦诸生有以细故开诖误于上官者公必为原情觧之直指使者行部广德与前守某有私议欲祀名宦公按守在官无状持不可曰公论出于学校吾其敢以一官辱瞽宗大典事竟寝直指恚甚削其荐剡其在刑部时有叔侄争产累讼不决者公特亷其交构者惩之徐谕以天性语尤剀切各悔悟相持一恸以让终人服其德化保定刘督抚某之子诈为其同乡官省郎者邮符往来南都事觉为省郎所执送法司时省郎势张甚督抚遂请杀此子以谢省郎公谓父子天性何遽乃尔况所坐不至是其子惧遂逃去省郎抗疏劾公骩法公曰杀人媚人吾弗为也顷之其子复来卒拟城旦省郎以此见擿于时而皆称公为长者其它折衷情法往往类是公性醇实居恒议论多本之平恕至临大义决大闲则凛然不可犯取予进退之际斤斤如也或劝之稍贬以要荣则曰与其捷竞无宁钝处故前后在南都皆报最不调既罢归惟日以诵读课其子孙而公亦手一编如经生有以自乐也不治生产不迩声色虽登临山水之兴未尝数数然亦不喜著书大都归之质行迹公一生自树允矣前辈典型亦足托于世称不朽云公讳廷谏字信卿文源其别号也仕终刑部郎中晩以司马贵累封兵部尚书阶资政大夫配周氏继刘氏万氏周万皆以公比部考满封安人又偕公封进夫人考秀以公贵赠刑部浙江司主事晋赠如公官妣周氏厯封同考先世出自唐忠武西平郡王晟凡四传至始祖唐始占籍吉水又四十传于今世为吉水鼎族至司马益大子男五人长即司马邦华次邦英曲靖府推官次邦藻邑诸生次邦着拔贡生次邦蔚邑廪生孙男十五人孙女十一人诸子姓婚媾备状中公生于嘉靖癸丑卒于崇祯辛巳享年八十有八以无疾考终其塟也以某年月日墓在元潭松林塘附十三世祖妣邓氏侧先是司马既奔丧即陈情请恤例得祭塟司马不远数千里使命持状乞言于旧治宗周宗周遂节其大者书之贞珉以示天下之为人臣子使得有所观法焉复系之以铭
　　铭曰鬰彼林塘閟宫有姜文江之源大忠孔扬卜世卜年再启新疆是曰闻孙生而征祥箕裘不替联武颉颃横经振誉洊厯曹郎誾誾执法白首冯唐景运嗣新象贤弥光一命再命三命循墙以其教忠媚兹明王以其治孝将父则遑弈弈留枢纲纪四方为宗社金汤惟厥考肯堂丰碑载铭庶有俟于旗常
　　刘蕺山集巻十二
　　●钦定四库全书
　　刘蕺山集巻十三
　　（明）刘宗周 撰
　　○墓志铭下
　　大中丞张浮峯先生暨配胡淑人合塟墓志铭
　　大中丞浮峯张先生卒将八十年而其闻孙孔时氏始以竁中之石请铭于予葢前此先生卜塟未定也方伯公方逡巡有待以迄于今而孔时乃修厥旷典自非当世尚论君子不足以与于斯而予岂其人哉然予既辱交孔时有年窃有闻于阳明先生师友渊源之际不禁其向往之私有不容己于论著者葢先生固文成高弟子也文成以良知之说教天下一洗学者训诂支离之习返之践履而要归于当念卓然孔孟之旨也乃学焉者往往不得其说动求之狂慧不免转增元解解愈元而知之良愈晦浸淫趋于邪说下者仍不离训诂而已文成在日目击及门之士固已知其不免明示诋诃独横山东郭中离数君子佩其师说不忘而在越复有先生云文成常曰吾门不乏慧辨士至于真切纯笃无如叔谦叔谦先生字则先生之学于文成可知也居恒每谓学者曰孔子之道一以贯之孟子之道万物我备良知之说如是而已又曰学先立志不学为圣人非志也圣人之学在戒惧谨独不如是为学非学也其发明师旨类如是迨文成没而慧辨之业日新月盛先生独以反躬鞭辟卓立其间使后学有所持循则良知宗旨传之至今不尽为邪说所蚀先生力也先生宦辙前后在江西最久政事之暇日与东郭念庵洛村枫潭诸公联讲会以订证文成之学因辟正学书院于省会羣彦士而修业焉先生岁时进考其成喁喁如也异时名世巨儒多出其中已又建懐玉书院于信州以处湖东诸郡士且特迎龙溪绪山两先生逓主讲席江右宗风丕振遂留绪山卒文成年谱之役相与上下其议论踰年而竣先生之有功于师门如此先生有至性甫二周而丧考郡守公辄知哀慕饮食居止异常时年十六自塾归猝逢虎患伤其臂神色不渝识者知其气量及旣登文成之门笃信其师说而力行之大端以戒惧为入门而一意求诸践履事母唐恭人终身孺慕不衰闺门雍肃服官莅政所至有建明不愧其学同门之士称纯粹似伯淳笃诚似君实云晩年见地益高尝掲座隅曰惟有主则天地万物自我而立必无私斯上下四旁咸得其平亦足窥先生所至所著语录及文集若干巻殁祀瞽宗又陪祀文成于天真于越允矣其有光于吾道也先生讳元冲世家山阴白鱼潭里自皇考少叅公以来累世簪缨为于越鼎族先生弱冠举于乡五上公交车登嘉靖戊戌进士筮仕中书舍人改吏科给事中疏论分宜入相谓其心术不光不宜在天子左右分宜憾之又疏罢中官之遣织造者迁工科都给事中时世庙方事元修居斋宫日久先生数以视朝请不报同时言事者祸不测咸为先生危之弗顾也顷之出为江西叅政晋广东按察使视海道缚海贼徐碧溪何亚八叙功赐白金大计考天下第一丁母唐恭人忧服阕补江西右布政转左寻以都察院右副都御史巡抚江西会闽中流贼犯境势披猖先生疏请旗牌行便宜命将出师日以斩获闻余党方次第授首而汪副使出战忽为贼所戕赣院被论落职省中忌者复及先生并奉旨回籍公论为不平而先生处之怡然代者未几觧兵事乃追颂先生云先生归二年卒于里门年六十有二配胡氏封孺人以子方伯公贵封太宜人而孔时列状称恭人佐夫子以恭俭则成其令德启哲裔以义方则世其家声悉而数之其事上也敬其御下也严其接姻党族里也惠而周葢内德之茂有如此者享年若干而卒斯足以征先生刑于之化也子一即方伯公一坤而孔时则仲孙镃晋府左长史皆世其家学其它详状中先生生于弘治壬戌卒于嘉靖癸亥恭人生于弘治丙寅卒于万厯乙酉始方伯公塟先生于麟宝山越若干年而孔时卜之不吉乃以某年月日改塟先生于秦望山之阴某山恭人合焉是为浮峯先生合塟墓始先生读书浮峯寺文成顾而登其巅曰此山卓絶不羣叔谦似之为题浮峯书室而去故学者遂称浮峯先生
　　铭曰浮峯高高不可极何年耸出神鳌脊昆仑一气于焉息溟渤流沙尽挥斥蓬莱之岛洞天侧朝宗远近培塿匹惟有浮峯立如壁傍睨恍惚争辟易岂知平地无竒特实者其履虚者识合下良知独为则渊源紫阳相羽翼终古灵光且不蚀秦碑夏简遗文寂紫气还浮读书室
　　征士印台章公墓志铭
　　予少孤养于外家年十七从塾师假馆于印台公予于公中表行而公已俨然前辈不敢进而论席砚交间聆其言论风采未尝不望以为天下长者既谢去稍稍阔疎于公而公名德日积而施于乡予过母党询人物无不首屈指公者无何公遂以仲子黻委禽予女益习公平生及公殁而公诸子持公状以乞予隧道之铭予何能辞公章氏讳怀德字天成印台其别号也世家会稽偁山里代有令人科名爵位炳朗三朝而以德行称者于今则推征君焉始公以诸生进胄监需次日久谢去晩由廷臣应诏荐公有治郡材被征不起终老于家故称征君云公考静斋公蚤世公进承其大父少叅公修趋庭之业顾不屑章句而惟谨身饬行以敦儒风期不堕少叅公箕裘而已少叅公宦槖不踰中人公力佐以俭约且耕且读迨少叅公殁而公竟起家至素封予每见近世士大夫以墨著者辄不及一传而败少叅公之所遗子孙者戋戋耳而独能取偿于今日葢世德相承服礼秉度之效非徒居积致然也少叅公继配董夫人生子英少公十龄而公事之如严父析产之日惟董夫人指己又掖英起家行业与公埒世以为难又推以及里党贫乏者多待公举火絶无沾沾市恩意与人无竞而中实介然不爽泾渭与之谋必尽其心动鲜败绩论事尤有远识故人皆不忍欺公亦不能售以欺也间有匄贷负公者公视其力不任辄焚劵而已以是公终身不投牒官府虽处殷盛门庭阒如尝于元旦启门获盗者即其逋佃客也跪而请曰久负公德故自缚来谢耳公曰劳苦尔亟饮之酒而遣之命佃如故其好行其德类如是或方之陈仲弓云公虽终老儒生守耕桑以为业声施不出乡里而寛足以得众辨足以知人亷足以镇物慎足以当机令得筦郡邑符一展其所蕴蓄功名岂遽出龚黄下汉世得人多取之孝弟力田贤良方正诸科公实无愧焉今上鋭志中兴将罢科举行古初制而公竟以石隐终葢是时公年已老矣海内被征者若而人辄续食公交车无所表见致以虚声诟处士竟格荐举行科举如故人多思公者临殁谓诸子曰古人积德如耳鸣自闻近名何为又曰信吾初心即是善行有意为善丧厥善矣公内行尤醇备详载章爰发所为传中公生于某年月日卒于某年月日享年七十有二以某年月日举塟于某里初娶袁氏生子黼太学生继倪氏生子某某皆邑诸生其婚嫁皆士族少叅公讳礼世所称稷峯先生以经术盛鸣海内者也系之铭
　　铭曰信尔心成尔行积尔德韬尔名耳薨薨达帝廷月旦孚贤良征公不起薄樊英吁嗟乎士以征重兮抑还以士轻后有作者式公平生
　　特进左柱国少师兵部尚书都察院右都御史总督贵湖川云广五省军务兼巡抚贵州等处地方恒岳朱公墓志铭
　　乡前辈恒岳朱公自辞学政家居足迹未尝入城府宗周无由一奉颜色接其绪论居恒心仪公亷静长者当坐至公卿未必尽了天下事既而公起陇西厯蜀右左辖累擢巡抚总督控制西南所至平大难策大勲始知公之才有大过人者当祖宗全盛时声灵震詟四海犹不能靖安南至麓川之役糜敝天下十年仅博中国一大县而当事者犹徼封侯赏至今有遗议焉以公而观竟如何者葢时事至今日而难言矣自边事告警以来海内骚然蜀中遂有奢酋之变奢酋者苗属也世居蔺州为蜀外徼与黔徼安氏为界皆爵宣慰而世相雠杀雄长于诸司天启辛酉奢崇明以应调出兵重庆乘衅贼杀督抚以下各官遂据重庆一呼得二十万众分道进成都所过郡县望风瓦觧时公先以左辖入觐就道矣省会无主势汹汹蜀王亟率士民出东门遮道留公公慨然曰事不避难臣之职也立返旆治兵为守御计约二十余日得胜兵七千佐以乡勇而贼已薄城下公出誓众曰必致死无二心众皆感泣遂登城分屯四门贼百计仰攻不得利乘贼懈直闯贼营揉之斩馘千余生擒贼目数人因得贼中要领一日尽搜城内间谍诛杀二百人出示贼益出竒用间多方以误之而贼将罗干象来归贼计始穷有退志我兵渐出营城外毎接战公辄当阵前矢石如雨而目不瞬诸将感奋殊死战久之援兵大集战益急贼乃溃奔越明年正月成都之围凡百日而觧公始得巡抚报矣贼退至叙州复合攻城公以大兵倍道逐之又先勅所过郡县截其归路所杀伤过当贼前后死者数万人乘胜逐北定叙州复重庆斩其骁将樊龙贼乃渡泸水去会饷乏不及穷追又明年三月加公兵部侍郎总督川湖陜西七月遂入蔺州清其巢穴拓地千余里公因请以外四百里膏腴地隶永宁卫内四百里蛮瘴之乡分给各降将使世为藩卫诏从之无何安氏复反水西至是安奢觧雠贼逃水西界上互相唇齿还拥众掠蔺公勒兵败走之会黔抚覆没于大方甲子公出师遵义为黔声援晋兵部尚书时黔师屡衂贼势复张廷议改公专征赐尚方移抚贵州节制贵川云湖广五省军务公受命还镇重庆大治兵分道并进别用降将招奢氏其亲拍登等斩崇明之子寅首来献寅最雄狡寅诛而崇明益无能为公遂一意讨水西寻以父丧归公旣归黔事大坏己巳仍起公贵州总督如故安氏之乱于兹九年矣公莅事具陈从前所以坐败之故与之更始首断以战为抚破一切欺罔之习于是选将练兵大悬赏格募敢死士招耕垦以资屯粒为久驻之计而公复徧厯险隘定营垒因势乘便以规进止遂会黔滇蜀三方之师进攻各絶其犄角之路公督大军驻六广逼大方谍安兵有抵赤水者令首将佯北以诱之贼深入至永宁大兵出其后奋击贼背腹不相顾大溃遂斩崇明及安邦彦等余贼窜匿计一鼔殄之而蜀将以争功故拔营先归示以瑕隙于时安位年幼为远近诸种目所胁复羣起抗我师公度水西山溪险阻雾瘴阴毒不辨昏朝难与力争务以计困之屯兵近地相持百余日稍出游兵四面迭攻渐蹙以进焚其积窖断其樵牧贼饥坐困别将刘养鲲密遣人入大方烧其宫室安位大恐乞降公弗许要以四事一贬爵二削水外六目之地归朝廷三献故贼杀王巡抚者凶首四开通毕节等驿路位皆唯唯惟命遂率首祸纳款而黔人不乐罢兵复起衅相雠杀公立诛首随机数人乃定丙子移师诛摆金两江巴香狼坝火烘五洞叛苗益剪水西羽翼滇中沐氏土舍普名声作乱公会师讨平之名声伏诛蜀帅侯良柱贪横不法公劾奏有旨劾议而侯以奥援行反噬且修向者争功之隙因指水西侵地齮龁公谓公曲庇安氏并奉旨行勘坐诬既而安位死黔人复欲用兵且构老乌等酋叛黔以为公罪公一战而定仍以款终自此贵阳上下六卫及楚之清平偏镇四卫计道里一千六百里皆设亭障通商旅无窃发之虞方蜀事之初定也诸将吏咸欲郡县其地公曰尔等徒自为功不为疆域万世计轻言改设酿衅异时咎将谁诿夫苖疆不可以中国之治治也其地深箐而徼荒其民鸟兽聚散耳力持不可乃寝诸将吏闻之皆不喜遂启异日争功之端及安氏之乱公既以款终力寝郡县之议遂上奏曰臣惟邉徼虽安不可忘战制冦之法必先固本水西自河以外六目九司之地亦颇广衍今已悉入版图沿河要害臣所筑城三十有六所近者控扼边地制出入远者联滇蜀通商贾皆立邸舍缮邮亭建仓廪烟火相望部曲相保堑垒木谯联络不絶冦必不敢卒入为祸鸭池安庄计河旁可耕之地通沟洫者不下二千顷事定之后无虑常屯万人人赋水田二十亩旱田六亩稍益之使自赡盐酪刍茭出其中诸将士皆身经数百战披草莱立城郭咸愿得尺寸以长子孙即割新疆授之使知所劝谨条便宜九事不设郡县置军卫不易其俗中外相安一也地益开垦聚落日繁经界既正敌不得以民借口不耕地渐侵轶二也黔地险瘠仰食于外今自食其土省转输之劳三也国用方匮出太仓金钱以劳诸将不足以爵酬之爵转轻不若以地于国无损四也既许世其土各自立家计经久永远为折冲五也大小相维轻重相制无事易以安有事易以使六也春夏治农秋冬治兵耀旗河上扬威武使冦不敢窥伺七也从兵民之便愿耕者给之且耕且戍卫所自实八也军耕抵饷民耕抵粮以屯课耕不拘其籍以耕聚人不世其征使各乐其业九也臣布置有绪昧死以闻其后蜀人争功不已又欲得水西地以自广公复上奏曰臣惟御边之法治以不治既来则安不专在攻取也今水西既已纳款残蔺安敢负固惟当明定疆界使诸酋自耕牧遵往制职贡赋数世之利也若设官屯兵臣愚以为不便夫守边者但闻扼险不闻入险此地陡临贼穴四面孤悬中限河水不利应接筑城守渡转运繁费捐有用以资无用且内激蔺众必死之斗外挑水西扼吭之嫌兵端一开未易卒止如臣袭雷同忘本计夸开疆辟土之功此人臣一时之利非疆场之福也奏上明诏诘责数四公持议益坚及安位死无嗣朝议必欲用兵郡县之公复奏略曰水西各酋恃其险固向阻声敎今安位殄絶疎族远支纷然争立臣奉明诏一切禁止圣威远扬有苖来宾纳土献印相继于道臣惟水西有宣慰之土有各目之土宣慰公土宜还朝廷各目私土宜畀分守籍其戸口征其赋税殊俗内向同于编氓大方西溪谷里比那要害之地筑城戍兵足以丕振国威永销反侧夫西南之境皆荒服也杨氏反播奢氏反蔺安氏反水西滇之定番弹丸一州为长官司者十有七二三百年未闻有反者非他酋之好叛逆而定番之性忠顺也地大者跋扈之资势弱者保世之策也今臣分水西之壤授诸酋长及有功汉人咸俾世守凡酋俗虐政苛敛一切除之使叅用汉法可为长久计累诏可否竟从公议迹公前后条奏真得古王者驭边之策动可以为后世宪当羣议沸腾贪功喜事之辈后先接踵蛊惑朝论致天子不难镌公一官谢黔人而公卒毕诚身任不以利害毁誉动其心决国家长久至计倘公智不出此为西南宿祸本中国之忧自此方大此予所谓度越前人者也公为人悃愊有识量知人善任人乐为用其用兵谋定而后战尤善用间因败为功矢石之下神气愈闲指挥不乱至为降将罗干象抢首曰公天人也敢不为公死乎后干象屡立战功其御边一以恩信未尝妄杀一人故所至为人归附既没皆罢市巷哭始公起陇西以剿矿冦至临洮行经首阳山下遇一老人与之谈当世事甚契因载归授以竒门遁甲六壬观占诸书尽得其术故公尤长于占候而内江有牟康民隐者也精术数之学预卜西南有事定之者朱公云公初释褐授大理评事虑囚三晋有囚某犯殊死而豪力走权贵公未出都门有暮夜投金为囚地者公毅然却之后按某坐杀多命辞验公特疏论辟事闻廷中称平擢苏州知府清羡余慎刑狱恤灾伤政务毕举又以暇集诸生执经问业风采卓然擢广东督学副使濒行郡中以织造监激变啸聚数千人将甘心于中贵人诸大吏抚之不能定公片言而觧在粤力任风纪谢一切请托按使者林某累牍荐士公却之最后竟以二十人檄藩司应试棘院公不可曰侵官非法仍榜其姓名于市林恚甚即诬公他事朝论竟直公谪御史在粤六年所拔多名士及公告侍养十年而再出迁蜀右辖时朝廷方以营造殿门采木于蜀积二十年费帑数十万官吏坐瘐死者相望而寸木未达于京师责在右辖公心疑其事趋驾至涪州木厂会官司立第其上下而去取之以其不中程者给商人为道里费以北进五日而竣役又清通省漏籍田若干亩岁抵新饷七万五千有竒蜀人德之及水西底定即其地筑城建堡设公署开荒屯种诸役皆公身自经营犂然可记而费则取之公余公才之不可量如是然居恒则事韬藏谨绳墨絶无岸异于人识者以是愈窥公微葢尝尚论公沉毅如魏公忠诚如汾阳练达如文饶亷正如孝肃而将略大类赵营平允为本朝经济名臣冠冕终愧予知公之晩也公讳爕元字懋和别号恒岳世居山阴白洋里始祖琛以次子辛从龙功世袭寿州卫千戸封武畧将军长子昻传絅四传导弘治壬子举人任内江知县五传箎正德庚辰进士任监察御史六传京七传璘配赵氏生三子而公其季也公生神骨清异识者早卜为伟器少读书警敏十岁能文二十举万厯乙酉乡试成壬辰进士累官至少师兼太子太师兵部尚书都察院右都御史戊寅三月二十四日卒于官祭塟如例享年七十有三距生嘉靖丙寅配庄氏封一品夫人推恩三世皆如公阶子男四人长兆宁以蔺功世袭锦衣卫指挥使无嗣次寿宜承袭三兆宪以水西功世袭锦衣卫指挥佥事四兆宣官生任南京后府都事婚配别详女一适太学生祁象佳赐茔在九里山其塟也以某年月日
　　铭曰川岳储精笃生人豪东南巨镇禹穴胥涛世为才薮有誉斯髦我公崛起参井之交孤城一战如虎怒虓席巻千里深入不毛讨贰舍服同归覆帱要荒之义厥贡包茅于昭圣武不僭不慆丰功大节麟阁名高臣宁不侯臣职无逃我思颇牧中外建旄九原可作指挥萧曹爰勒斯铭式歌以铙永尔万年惇史孔褒
　　北渠章公暨配顾安人合塟墓志铭
　　会稽章氏予母族也而北渠翁为先外祖族叔予太公行也忆予少孤依于章巳乃析翁舎而居之奉翁父子间最久是以知翁最悉翁讳渐字某北渠其别号父某母某氏世系出全城练氏为偁山里人族最繁盛代有显者而翁以穷约废弃儒术翁平生质重敦尚孝义里中称为长者家故贫稍稍贷赀观货邓林之材走闽歙三衢间终不徙业以老然仅给饔飱而已翁虽隐商贾中未工垄断也翁既殁诸子或耕或仍父业渐以起家配顾安人出上虞右族与翁守寒约椎作备尝晩而佐诸子起家后翁十年而殁先是翁得疾危甚安人露祷请以身代度不可则刲股和药而进之疾遂瘳里人颂之安人没诸子后丧踰前丧哀毁骨立叔子天祚素食三年既免丧思父母不置木刻二像奉于龛盥栉起居如平生出入必告有事必卜吉而后行宗周闻而嗟异之礼失而求之野矣世传丁兰刻木疑不必有是事何意得之翁子哉抑亦与安人刲股事后先相感者与其事近愚而其心无所为而为亦匹夫匹妇之至性也斯二者胥足以劝矣宗周感其事为翁志之墓石翁生四子长某娶某氏次某次某次某翁生于某年卒于某年享年若干安人生于某年卒于某年享年若干卜兆在范桥之阳则天祚妇翁陈岐阳实有造焉其塟也以某年月日既塟若干年而诸子始得备墓石且以其舅工部郎回澜先生之述来请铭于予思以不朽其亲也呜呼吾未见庶人而寠而塟其亲有如此者是宜铭
　　铭曰范桥之阳有悬者宅望气如虹其人孔硕元扄千年维旧之德旧德伊何陈门弈弈旣卜旣瘗旣封且植宜尔子孙其丽不亿生我者三天也罔极载镂之金载刻之石礼失求野孝思维则
　　从祖太虚公曁配沈安人合塟墓志铭
　　予刘氏之聚族水澄也深巷数百武门第相属无他姓错处其间其风声习尚往往自成一家葢家世诗书而鲜生计又挟市廛下流故其人文弱而儇中世士大夫益习为浮华以导之青青子衿羣居狎处每竖牙颊月旦人以为高人至相戒不敢出其里辄曰水澄水澄云当是时有足不踰限目不习交游终岁扄戸读书不辍若处子者独吾从祖太虚先生一人自此子姓有望先生而趋者水澄之俗为之少变乃自先生殁而巷无居人矣恐后之视今甚于今之视昔悲夫太虚先生者予先君子始终同学忘分交也又居比舎无一日不聚首谈艺或砥砺名行以为常及先君子殁先生抚而哭之哀予小子以遗腹生稍长登小楼与姊妹行窥西窻听吚唔读书声不絶夜或篝灯火光自帷中映彻心喜之后予去故里渐识人事始稍稍向慕先生间谒先生道先君子同读书事予低头不能仰视久之先生年浸高及耄私心耿耿拟操短章为寿一道平生而先生已卒矣然则今而后苟可以不朽吾先生者非予小子责耶会从叔氏仪以志请怃然太息为志其墓曰先生敦朴笃行古君子也其事二亲孝晨昏寒燠之节斤斤如礼疾则吁天愿以身代居丧哀毁骨立孺慕终其身其处昆弟垂白无间言又推其谊及诸父诸父以析箸有言几投牒于官矣先生从中力剂之辄乘间进曰兄弟手足也奈何以争财伤天性诸父大感动遂为欢好如初尤穆然敦源本之思宗祠圮身先拮据者数年乃还旧观尝辑宗谱承司马公遗绪百年间世次名第皆可考信晩年益虔祠典或间日至祠拂拭几筵如生事礼且以训宗人其处家庭雍睦与其配沈安人朝夕相庄白首如宾家人化之其待亲故咸有恩戊子大饥舅氏困先生分饔飱给之有佃者告急稍捐租与之为粥糜以食全活颇多其它好行其德类是其自奉甚菲粝食布衣自少至老不改步而中心安之即衣食不给宴如也其持己介耻干谒云间何士抑素交也后司理吾郡数年先生不一通竿牍从弟蕺崖殁有张姓逋负百余金先生索偿之不私一钱其与人冲然无竞无少长见之皆抑抑自下然终无媚骨其动容有常度行不趋立不倚坐不箕笑不至矧怒不至詈性喜读书厯寒暑不炉不扇垂老一编不去手絶无丝竹博弈曲糵之好雅志在青云之业蚤年奋励尝以诸生高等食廪有年方待贡太学而尼于例竟以庠序老命也呜呼此亦足以窥先生之槪矣善乎仪之状先生曰先子胸次粹白无纎介欺隐不虚设一事不妄发一言口不谈道学而平生处心积行无非真道学者嗟乎此先生屋漏中所自考镜也外人何自而知之乃予小子质以目所覩记而信其有然者所称古之君子人与先生讳炯字仲灵先世出宋五忠臣裔始祖文质公八传至父西河公某母王氏以某年月日生先生庚申补邑庠戊寅食廪丙午鹾院举德行庚申今上登极覃恩遥授训导即以是年某月日卒安人生于某年月日卒于某年月日与先生同德同寿先生之姱修懿行安人动有相焉向所谓白首如宾者也生子儁娶傅氏仪邑诸生仪娶季氏女二长适邑庠生陶允敎次适六合知县沈绾儁生子钊文女二仪生子鋐文女二以某年月日合塟于河塔山阳予小子重念先君子当年于吾宗同学相切劘者自先生而外为赠驾部玉笥公州刺史昆仑公皆莫逆也二公或发于其身或于其子即宗周最不肖犹得藉先人之泽以邀一第独先生阨穷以死后之人亦无能振起为先生吐气惜哉然先生风仪高整而为德不倦里中仰之若陈太邱王彦方二子恂恂又足以承父教一门孝义挽近难之则先生之为刘氏重而传世家于不替也固不必以区区名位矣是宜铭
　　铭曰浮华蚀德木讷近仁外求不足内遡厥根于时保之其仁肫肫率而履之弟友子臣虽曰未学孰此之真悠悠澄水弈弈德门不禄而富不爵而尊其所未竟以俟后昆
　　陈母刘氏姑妇同圲志
　　蠡城西数里青甸之原有姑若妇同穴而圲者为太学生陈至仁之配刘氏生子邑庠生刚其配亦刘氏也于陈为姑妇而于刘又姑侄之亲也予先从曾祖少司马艮所公有孙曰某为先伯考太宁公娶某氏生女仲予姊也而继室至仁其妇则予之女也太宁公有文学行谊绳其先德故姊素娴于阃敎归陈执妇道性勤警鸡鸣而起督臧获咸治事舅思石公起家素封独以内政委健妇钱榖米盐之类靡不操其键而出纳之惟允用是益以陈氏大生一子即刚数岁而议姻予女则太宁公主盟焉及笄归刚吾姊私以侄之亲抚怜之特甚为妇五年舅姑及太舅姑无不籍籍称贤者相其夫子勤于学凡以吾姊之敎也朞年而生女彭又二年生子春又明年生子夏将弥月以产疾死舅姑上下皆哀之思石公曰入门五年而耳不闻有新妇声姊哭之曰事我五年而无忤色其宗人因诔之曰孝哀呜呼哀则哀矣何孝之敢闻及女死五年而太姑徐卒又五年而吾姊亦卒其年女子彭继殇陈氏之祚非复向者三世伉俪兰芽玉茁之盛矣里之人且有追吾姊之徽以及其媳者孰谓妇人女子不闗门祚之兴替也家司马世遗清白后人食贫姊自归陈未尝一钱私外家间修鲜膬之奉于母氏取豆鼎而已临终床头有金一镪出以犒侍婢余者归其夫子其卓然不乱如此及其死也诔曰孝恭视吾女为称情云女之生也为母章初乳及见予先贞节氏故名曰祖爱字贞元自少婉娩听从授以论语孝经列女传次第成诵颇知大义及其为妇之日无几也故无善可称然而不若于训者葢亦寡矣法不当天而夭且亟予是以哭之哀又十年而哭予姊其感予懐当何如哉姊生于某年月日卒于某年月日享年五十一女生于某年月日卒于某年月日享年二十一姊塟于某年月日而其年冬后迁吾女之殡而祔之祔塟非礼也生而戚死而依情也是宜铭
　　铭曰人孰无姑妇而尔之生也同祖生孰非姑妇而尔之死也相聚孰为尔夫孰为尔子能不憾百年而心腐赖有斯文也以慰尔私还托尔以千古呜呼懿哉永昌尔佑
　　刘子曁配诰封淑人章氏合塟预志
　　呜呼淑人辞我而即世者二年于兹九原长夜将谋诸隧道之石以为不朽计顾余自顾奄奄安所称鸿妻莱妇相引以为重而卜诸彤管甚可愧也亦姑存吾淑人而已淑人会稽章氏予母族侄也父巨川公仕华母弈氏生七岁而孤家且贫母鞠之备劬长而学绣刺即工时以其力佐母乏日无停晷当冱寒挑灯至漏尽即十指冻裂不辍也以是得贤女声吾母择妇令母姨往视之曰女有福乃启舅氏而聘之不备筐篚年十九赘予越三日来我舅氏以予生而孤长而育于舅氏也至是已析箸家无应门淑人亲操井臼奉吾母惟谨至备尝艰苦予惟下帷攻举子业而已入夜仍挑灯佐读往往后予而寝先予而问旦无忝鸡鸣之风偶予网髪巾未具淑人辄手结一巾遗予数年乃除去筮仕以来终不能备淑人翟冠耿耿予懐矣淑人归予之明年为万厯丁酉予补郡庠旋领乡荐登辛丑进士时吾母谢世惟淑人视含殓稍拜官行人复承先大父重自此予抱羸病会淑人亦病一榻相对者三年支离之状极人世所不堪予病稍起又拙于逢世因而坐废家食者前后计二十年淑人日御裋褐操作畧不自识为官人妇也又以其间嫁二姑娶一从叔妇娶一再从叔妇抚一孤甥娶甥妇以及孙甥孙甥妇皆淑人黾勉以相予而予乃食贫日甚且与淑人将终身安之越天启辛酉熹庙改元予自行人起礼部主事连擢光禄丞尚宝卿太仆少卿淑人一随尚寳任仅数月偕予谒告归一年起右通政会逆珰魏忠贤乱政辞遂坐削夺崇祯戊辰今上改元复官诰起予顺天府府尹淑人再随任踰年偕予谒告归乙亥廷推阁员奉召赴京丙子以工部左侍郎谒告因寄津城上书刺时宰误国状奉旨削籍归则淑人寝疾于家浸剧未几卒时丙子十二月十五日申时距生万厯戊寅九月十七日申时享年五十九与予同庚后予八阅月淑人乃竟止于是乎始以予官仪曹封安人继官仆少进恭人继官京兆进淑人中年生二子长汋以官京兆遇今皇太子册立恩补官生次者殇女四长适陈刚次适王毓蓍三字章黻殇四适秦祖轼皆士人汋娶周氏举二孙曰茂林邓林呜呼予于淑人重有追感焉淑人始归予予性多恚旹遗淑人诟语致上忤吾母淑人从容进曰子为人子事母可如是耶予大悔恨辄自创久之淑人喜告所知曰吾夫子能改过矣吾母晚年体浸癯淑人躬承起居凡巾栉匕箸皆服其劳母事事宜之依若左右手及大父病予滞京师淑人典簪珥以奉汤药周旋问视间如其奉吾母也晩年晨起必盥栉谒于祠堂然后理家政十余年如一日则予之有愧于子职多矣予坐逆珰之废朝论汹汹欲杀予视东林六七君子淑人闻之必勉予忠义无偷生予方自危若朝露而淑人意自若也予因之感奋曰彼妇人乃能如是及守京兆都城被围火光彻衙署家人皆号泣欲遯独淑人不动曰予从夫死予曰何至是淑人曰子几幸乎予又因之感奋曰彼妇人乃能如是则予之有愧于臣职多矣淑人颇信佛氏言日夕持经呪数十年予挽之不顾殁之前病痰喘甚苦屡絶问以鬼神事曰无有乃曰生老病死人人不免耳终无一乱语翛然而逝若淑人者殆有得于生死之说与淑人性刚明处心行事动禀质诚一生无谑语举止端重虽处闺合无惰容筦家政数十年虽出入米盐斤斤节啬而恩施上下必均以有礼又以其暇躬纺绩为婢妾先至老不衰斯可称妇德矣及其死也予哭之曰失吾良友因题其旐曰孝庄是为孝庄淑人志客闻之而叹曰美哉淑人朂哉君子其相与以有成如是予曰有是夫因冠以刘子称合塟预志后有求刘子者亦于此得之昔乡前辈钮石溪公自述墓志以病天下之谀墓者予闻其风而悦之因并不自志而稍附淑人以自况君子有以哀其志云刘子晩号克念见志也
　　铭曰此累然而起者为谁氏之圲不名不行返其天先不日不月不纪岁年先萎非促后死非延清风明月白石丹泉时与俯仰一气翛然噫嘻我偕淑人兮非言之传
　　刘蕺山集巻十三
　　●钦定四库全书
　　刘蕺山集巻十四
　　（明）刘宗周 撰
　　○墓表　行状
　　丁长孺先生墓表
　　记白沙先生传罗文毅公曰伦必为君子不为小人无疑私心讶之以文毅之贤而犹致审于君子小人之际以定其品何也世有真君子必其能自别于小人者也自别于小人而小人嫉之还以为小人则其负世俗之疑必甚此在文毅且然而况后之君子乎白沙盖有感于斯也后文毅百余年有君子之榜曰东林于吾浙得一人焉为丁长孺夫世有弱冠策名终其身不遑一席暖于朝顾孜孜切切饥溺当世有物于中必欲一吐之君父而后快虽刀锯鼎镬有所不避斯其为人则亦今之文毅也呜呼已矣宗周椎鲁愧无能为役如白沙而辱知颇深后死之责非予而谁请摭其平生大者表之墓曰长孺先生丁氏讳元荐别号慎所湖州长兴人生而慷慨负竒气遇事直前无所回互然一本之忠孝恻怛尝从无锡顾泾阳先生讲紫阳絶学于东林书院先生深契之又学于其乡许恭简公自此趋操日益髙明梦寐先哲奉为矩矱及见世道陆沈慨然有矫励澄清之思于富贵利达视如敝屣不屑也少有异姿弱冠録诸生髙等廪于庠即从顾先生授尚书已请益冯具区司成遂擅经生业北游太学举万厯乙酉京闱成丙戌进士丁外艰家居八年以癸巳谒选授中书舍人甫匝月上封事万言极陈时弊可寒心者三可浩叹者七坐视而不可救药者二皆闗天下大计旹贞皇帝储位未定有三王并封之议先生封事中多责备娄江娄江恶之寻请使事去还朝丁内艰己亥以京察镌先生不赴调者乆之积十二年庚戌起广东臬司经厯寻召为礼部主客司主事又踰年以辛亥三月之官时京察甫竣大宰孙富平为反噬者所讦其党和之举朝鼎沸度无能解之者先生乃起而抗疏胪诸奸罪状并发其邪谋害正凡数千言识者以为经世之文其党转攻先生先生再疏以争又发三疏皆反复君子小人消长治乱之机而攻先生者益急神庙并留中不报先生乃谢病去家居不胜忿乙夘复驰疏阙下语多激壮亦不报丁巳京察遂以不谨削籍是役也一网道学清流尽矣因刻程朱道命録以见志天启改元渐起废籍诸臣至先生独以察典格士论不平乆之台省交讼起刑部检校寻晋尚寳丞少卿而先生已病会小人复起用事挟中阉大创门户先生病中辄扼腕旹朱元宁罢相归询及时事故答以谬语先生怫然起口喃喃骂挥手而别前易篑数日也卒未几诏削先生新官诸正人坐门户者多寃死诏狱独先生先期获免今上圣明建极反政由旧而先生之言往往竒中人于是知先生昔之矢口而争其为世道虑至深逺也当先生之在礼曹也福清当国且待以少卿先生不应丁巳之锢或谓稍通款要人可免也先生曰此膝一屈可复伸乎及熹庙初沈乌程以大拜趋朝向慕先生甚邀西湖邂逅谢不往再邀前会江都先生笑曰岂有白首曹郎舣小舠于相公舟侧者乎沈怏怏去谓人曰丁仪部强项未易用也魏孔时给谏还朝过髙梁溪先生在焉因请先生一交给谏先生曰吾老矣不能涉嫌要津便飞棹而返后孔时夺官归方通尺素定交先生虽雅志世道而风仪介然耻为人所援故晚年同志诸君子无不起弹冠者惟先生终老林皋予常以为空谷音不虚也先生自谪秘书归即小筑北山之华濑溪时集同志读书谈道有终焉之志间往来梁溪商订学术是非陶然乐也而乃心实惓惓君父晚年及神光熹授受之际每语及辄呜咽流涕欲借剑而无从赍志以殁识者恨之初先生考少叅公虑先生以肮脏取祸辄加裁抑先生曰宁璧碎毋瓦全公临终执先生手曰勉之无忘前言其家庭相砥砺如此先生事二亲和婉备至虽贵而劳不色忤事继祖母吴曲有礼意忘其非吴出也母夫人殁而事外祖母陆如母存林卧十年奉陆以终舅应奎非陆所出而渭阳之眷弥笃又推少叅公意恤及祖母之族蒋时时待以举火公有侧室严无子而矢栢舟先生事之惟谨既殁力请于当道旌之其推恩九族与故人子弟无所不厚也岁甲子元旦贼吴野樵等二十八人斩闗入县署刼令君库狱不屈死之并杀徐主簿家人皇迫请避先生叱曰义不共国无可避也且吾一举足如全城何立召思义等设殊赏杀贼且飞书告当道乃入县抚令尸恸哭而出丞若尉于頺垣积薪中相与洒血誓众当擒贼首吴野樵追至西门又擒杀数人余党走遁事甫定而城中民讹言杀令者屠城自辰至酉窜匿殆尽有素憾令君者因倡为报雠之说先生晓谕居民使各安堵而诵言令贤无报雠事人情汹汹一夕数惊谓先生袒令君将不利于阖城先生处之兀然不少动三日殓令君如礼冯推官来署县事益相协谋为善后计人咸颂先生之功先生自少励亷节所居郡邑谢一切造请以是为诸大吏所严重有投以暮夜金者峻拒之或亷其枉而解之亦不令人知也先生通籍四十年前后服官不满一载其废与起必闗世道污隆昌言劲气一时诸君子争视为前矛而小人嫉雠之特甚其论娄江也于先生为举主则以为叛师辛亥之疏摘及其同乡友人又以为卖友身既废矣复起而论天下事则以为怼君三者皆不能无疑于天下而先生断断有以自信实本之所学如是党论初起元黄未判而先生抉之最蚤独扶君子之正气于众口谣诼之日使世道终赖以不坠则学焉而见道之真其必为君子又何疑焉卒年六十六所著有西山日记及奏疏杂稿若干巻藏于家其生卒世系子女详状中配臧氏继娶吴氏皆有贤徳呜呼后之为君子者尚有感于斯友人刘宗周曰初予于先师许恭简座中见先生抵掌谈天下事神采溢发辄叹服谓非当世士遂相与定交然间与师语及先生之为人必曰意气意气先生闻之戄然夫子不得中行而思其次则曰狂简夫惟狂简乃能卓然有立所由与浮沈当世者异矣
　　资政大夫礼部尚书兼翰林院学士加赠光禄大夫太子太保谥文介淇澳孙公墓表
　　今上御极之八年念前此置相不得其人无由建太平之业也始大破资格进羣臣于廷亲试才品拔其尤未厌复用夙望即家起毘陵孙公属公已婴疾闻命力趋间闗水陆疾浸剧抵国门上亟趣公陛见而公竟不起上惊悼良乆下所司议恤赠公太子太保祭葬如新衔仍任子一人皆异数也易名文介识者以为称情云予尝私慨谓今天下安得古之大臣以道事君者而用之以致君尧舜坐奏升平之业则心仪孙公一人当世士大夫方推毂公无虚日而为之小人者独害公致公前后困折濒死晚际圣明殷懐梦卜虽害公者不得不聴公一出乃公卒不及大用以死天乎人耶公死而若后先并命之文公震孟林公钎亦相继死吾党不禁人亡之恸呜呼公死矣予请尚论公大臣之道公起家词林厯编修中允庶子少詹事皆职在编摩不具论论其大者方公之以礼部侍郎视篆也值神庙端拱乆诸典礼废弛公首疏闗治乱者数事遂及福王之国期当是时福府挟母爱以有宠于上诸窥伺者乘之致东朝积处危疑二十年廷臣争册立争并封争出阁无虚日而坐落籍永锢者半天下也既而廷臣屡以之国请至四十一年癸丑始奉旨卜吉明春贵妃犹日夜巧营上前至庄田取盈四万顷捜括数省旷日持乆不可得举朝患之公奋然曰此礼臣责也疏八九上辄谓人主当以大信示天下不得以难继之土田借口辄奉旨切责又连请东宫出阁亦不报一日内降旨更期后年且责政府以必行无附和廷臣烦聒政府惶恐持未下公立率九卿以公疏争度不可得则举朝伏阙而公方待命时出入殿廷与诸大臣旅会辞气慷慨曰今日是某死所还揖诸政府曰今日是相公死所九卿相顾皆感激争出危言佐之声朗朗彻大内政府乃得以前旨反汗顷之戚畹私人有侦公者公与之语所以为福王母子地且曰自古国家何代不封王何王不之国而动烦过计留千古不决之疑上闻之大感动于是贵妃令王自请减庄田以行而大典如期告成是役也赖神庙始终英断不难割数十年椒房之爱奠国本于泰山而苟非公忠诚贯天壤仰邀帝鉴亦何以得之于是人多颂公功者公谢曰聊逭礼臣责耳又数年有妄男子张差闯青宫梃击事人愈推公为曲突徙薪而忌者遂曰居功其它若慈圣太后庙号王贵妃迁主诸王选婚皆闗圣孝圣慈之大者公动持典礼争屡忤上意乆之多得俞旨公遇事必核旧章杜侥幸风采肃然尝有中官非例索内供金钱至持驾帖坐需公执不可召役于庭而呵之中官口噤而去一时直节声震内廷故自天子以下皆严惮公公于是得行其志焉楚狱乆寃赖公平反释其幽滞者数十人代藩废长立少公念其事正与东朝类亟正之以杜奸人窥伺者庚戌科场之弊羣小荧惑乆滋盈廷议卒按法持之又请从祀豫章延平皆报可在部踰年请告去去八年继为礼部尚书而鼎湖再泣矣先是先帝疾大渐有鸿胪丞李可灼者因政府方从哲进红丸先帝连服之崩廷臣交章劾可灼聴引疾以去从哲亦引疾去公以为未正厥辜甫入朝即抗疏劾从哲畧曰春秋许世子进药于父父卒世子自伤与弑不食死春秋不少假借直书许世子弑父然则从哲宜何如处焉伏剑自裁以谢皇上义之上也合门席藁以待司冦义之次也乃宴然傲然支吾纷辨至满朝攻可灼仅票回籍调理是可忍也纵无弑君之心已有弑君之事欲辨弑君之名益难免弑君之实并及贵妃以遗诏封后神庙拟谥恭例贬李选侍不蚤移干清宫有垂帘之渐皆坐从哲不能先事匡正为弑逆显据语加峻切得旨九卿科道议议上诏夺从哲官而戍可灼朝野快之当公建白时御史大夫邹忠介首袒公以为即不杀从哲亦当直笔书信史为后世戒于是公论翕然归公独二三宵人不怿也顷之以争秦藩封爵非例忤旨又请告去自神庙以来士大夫以学术持清议者积为羣小所不容相沿有门户之说公既去侍郎值京察竟以居功定策纠公坐永锢矣至是小人益嫉公如雠公去之明年会逆阉魏忠贤用事声势灼天下羣小附之遂修门户之怨抵诬正人无遗类又明年大起诏狱副院杨公涟而下死且戍者若干人越丁夘公议戍得宁夏极边因以公论红丸合之刑部侍郎王公之宷争梃击杨公论移宫为三大案特修三朝要典颁布天下坐公等皆罔上不道公得之欣然曰何不遂从杨公地下遂戒行天佑皇图其年秋今上以藩邸继熹庙大统赫然正始诛逆珰及其党与乃诏恤死事诸臣而公解戍复原官其时珰孽犹布满朝署多尼公出者独词林倪元璐南铨臧照如发愤为公上疏既而廷臣交荐公戊辰改元始以原官恊理詹事召公三辞不允珰孽闪烁尼公八年如一日上不能无疑亦不强起公公已若将终身矣晚年特召当羽书狎至圣天子斋宫引咎之日公义不俟驾途次谒告奉温纶公捧而泣恨余生不能报主悲夫始公为侍郎方争言国事而枚卜及公叶文忠当国雅知公则私谓公曰少委蛇相矣公曰吾敢以一官误国家大事争益力及公再出文忠再当国旦晚且相公竟以讨贼一疏而罢人多惜之公状貌不踰中人而性独鲠介孤行岸立不可一世嫉恶既严即于贤者亦未尝苟同故人莫得而用之然一日立朝断大事决大疑动为国家树典礼之极用是夹日两朝功存社稷即不相天下其声施固已宏逺矣临革谓子比部君士元曰吾辈若将道理不让与圣贤自然君父念重身家念轻何事不济又曰吾平生于出处最分明呜呼公真凛凛以道事君不可则止者与公讳慎行字闻斯别号淇澳晚好石更号石斋以自况生有异姿母唐氏荆川先生女也故渊源有自举万厯乙未进士第三人始入词林以文章负盛名独扄户读书不妄交与谢一切竿牍非其义一介不取世咸称为苦节至居家处乡曲动有坊表士大夫以此益髙之卒年七十二配封夫人李氏无子子其兄之子即比部君生卒世系皆详状中始予官仪曹尝备公属员引予知己追感同心之谊良用耿耿遂因比部君之请据状为之表诸隧道以示永乆刘宗周曰予读文抄而知公之学出入于辞章佛老无所不博继读困思抄而知公之学一禀于正折衷羣儒克继絶学读慎独义百通而知公反约之功依乎中庸读一易二易三易四易而知公屡絶韦编探河洛之源心存忧患与时消息于戏尽之矣及读公奏议若爱栀爱画病龥里居曳尾诸记而知公于出处显晦生死之际无一不以言顾行子臣弟友归之慥慥之地是谓禀龙徳而正中志天民之所志后千百年庶几有以尚论公世与
　　亚中大夫江西布政使司右叅政诰赠太常寺少卿养冲姜公墓表
　　今天下所急者事功所需者干济才而置理学行谊风节文章于不问以为此皆啖名者之所务而乱天下之嚆矢也数十年来转相祖述积为驱除禁锢之术乆矣乃今天下未尝乏才也疎阔而取之狼籍而用之上之人从而颠倒乎其间宠异而摧抑之者百方而竟无一割之效可以备缓急致国事于累卵转増乏才之叹岂非所用非所长所急非所习之故与宗周因而追感徃事吾友有姜养冲者固所称理学行谊风节文章之标凖也而竟坐是不得大用以死后之人尊事先生亦止知先生学养如是意者持论有余而试之用或不足耶即可以大用而不可亵用犹然啖名者流耶乃先生固有不然者先生筮仕为户曹主事也甫弱冠耳旋出而司仓徐州徐仓以储该卫官军俸月粮及所至领运官军行粮故事仅支放而已先生独留心军民利弊计及纎微放粮必稽日月为次第先是有预放因有压放皆至一二年至是通行平准夙蠧一清收粮则稽地方逺近积逋不得借口那借先是各地方坐派仓粮不载考成先生特与申部题准入考成自此得按期征解解至仍聴与候领官军交兑无停刻而胥吏不得措其手又徐左二卫之有军便名色也扣军粮为免役钱称便军实以厉军逺年逋役无可稽考递相干没而卫官与部使者亦染指焉一军化为空籍至是一切报罢且永着为令至舳舻往来榷课概与以寛政而岁入反浮于前异时收税聴左右纵横为市奸利者得以行其私先生示画一使不为行役者病其发奸擿伏往往老吏不如则先生之用一效于钱谷者如此既而以按察副使视学三秦先生念秦士朴厚可教也首肃宪范彰轨物有以夤縁进者即入彀必摈置之以示惩风采凛然尤加意士行既公核之里举矣又使就试诸生各举所知合之学博有司之所举者以定优绌乃大启秦中书院进诸生之文行兼优者而深造之资以饩廪肃以规条主以博士先生之贤者仍分立五会一曰经学二曰史学三曰理学四曰古文词五曰昭代典故聴诸生各占一会或二三会会之日各以其学互相质难收丽泽之益以底于成材又拔其尤立定性堂以处之俨然积分之法时引其儁者从容凾丈以牖启之如家人子弟又于书院中立祠祀三秦名贤逺自苏子卿而下近自靖难死节张公纮而下各若而人凡所以示鼔舞激劝者备至异时醇儒名世背项相望咸归先生陶淑功实前此所未有也于是壬辰大计诏録先生卓异为天下冠则先生之用再效于风纪者如此其后即家起江西驿传当事者以供应不给议加编先生曰民困极矣居官者苟能身视民家视事邮事亦何弊不厘于是一意奉功令去汰去奢而立寝加编之议方神庙之以中贵人视榷省直也所至拥传而行例得専制不闗主传者或水陆兼支或溢额数倍莫可谁何先生曰吾职掌何事乃不敢问传客往来遂勅有司一概无私应而中贵人以他事衔命者皆不得専制矣仍立循环二簿一给有司一给夫马户即乘传贵人供应一夫一马必以登候岁季查考悬以厉禁并夫马折干有禁额外需索有禁夫马工食之稽迟有禁掊克有禁一时津人候吏不啻出自汤火而地方岁省金钱以万计遂用节省所余免派进贤十县岁供七千余金次及各府州县尝一视学篆举祀其乡之贤者南塘王公蒙山陈公専祠祀健斋曾公孺东徐公又祀江右督学名臣黄公仲昭而下若而人在江右二年江右人戴之如慈母严师则先生之用三效于簿书期会间者如此而先生自此罢官归矣初先生通籍为郎即与海内名贤及同舍诸正人定交遂慨然以世道自任会神庙始不视朝国家大计未定柄人相继工炀灶之术以笼络天下诸言事者纷纭斥落先生扼腕益与诸君子风义相期在徐仓疏列四事一杜留中二延忠谠三举召对四躬节俭自徐还部应诏陈言请册立储宫并请宥廷臣之言储宫得罪者既而以郎署起补则疏荐直臣邹公元标吕公坤亷吏陈公有年许恭简先生而下各若而人至是以江右赍俸复疏荐邹忠介等而刺政府不能容贤娓娓数千言时李晋江方新入叅知嫉先生疏语以王介甫刺已竟奉旨降广西臬佥寻以御史宋焘疏救遂谪先生兴安县典史归田十五年会顾端文主盟东林先生率诸同心左右之风期达于海内而先生每谓性命之学政无取于髙谈但四端中于羞恶辞让是非不见讥于有道即是真学问闻者韪之先生自少奉宗伯公家教既通籍益以古人树立自期孜孜问学其乐善慕义之懐尤得之天性故人品日粹而物望亦隆隆起谓旦暮且柄用而先生泊如也既守难进易退之操又念宗伯公及母贺夫人年髙数请终养前后栖迟子舍者复十余年以此不尽究当世之用而识者谓先生前后诸论列皆闗系国家治忽大机使其言次第用而先生亦以其身阶众贤而进将跻一世于平康正直之路无难也则先生之用而不用终不讳其大用又如此先生居家孝友两遭大故皆毁瘠至哀慕终身操履严洁不以一介自苟而独喜周人之急至捐宗伯公所遗产之半以赡宗戚故人无所靳于此亦足窥先生学行一斑而先生用世之畧其得之素所藴蓄者盖有本矣徃者先生督学秦中适哱承恩反宁夏宁镇则先生属也闻变即驱车而往会贼已阖城拒我师先生周旋营垒间以待事平既入镇城访诸生之死义者优恤而旌之其学博鼠窜者立罢去一时人心震悚呜呼是岂可以声音笑貌为哉今日者诚得若人布之有位何至流冦之警举世望风尽成巾帼此固先生所为干济才也即先生之理学行谊风节文章也而世犹用是诋吾党曰啖名曰乱天下亦已过矣先生讳士昌字仲文宗伯公督学蜀中时夜梦文星入室越日贺夫人举先生于官舍故名长而丰神秀朗濯濯如仙子读书不再过蚤以制义擅名年十九举于乡明年登万厯庚辰进士厯为郎至副使叅政既谪籍物望益归晚以太常寺少卿推者再皆留中光庙登极将録用先生而先生已即世熹庙初遂锡赠典如原推士论以为未厌云卒于天启辛酉年六十一配于淑人名臣景素公女也子男四长志亷举万厯戊午举人次志颍志沂志濝皆世其家学宗伯公讳宝以嘉靖癸丑进士第三人厯官南京礼部尚书加太子太保世家丹阳宗周姑志其大者表诸墓使后之人知所矜式焉
　　勅封侍御盘石金公墓表
　　古之君子修之于家献之于天子之廷岂其身独优为之盖所谓父兄之教不速而成其政不严而治也况又重之以师友之熏陶乎后世父兄师友之际多旷于教非豪杰士自命其能崛起大业一举而声施人国乎古今人之不相及以此予比叨纪纲一席得与天枢周旋一堂之上莫逆于心每至人才进退国是可否之际未尝不奉天枢为蓍蔡天枢亦不予弃也而时时匡予所不逮方期艰难共济仰佐圣明属有中左召对之役予以捄言官触圣怒祸叵测天枢起而申救予甚力由是两人同罢天枢当外谪因子请终养而封公盘石先生之讣至矣天枢徒跣归以不逮含殓毁甚乆之将奉先生之灵返葬于椒先生世椒人故从治命云于是天枢缄书以先生墓道之石属表于予予则何以表先生犹忆天枢将发都门流涕为予言先生属纩之际勉之以言临风北睇曰诗有之夙夜匪懈以事一人又曰既明且哲以保其身儿勉之又进之曰上不负天子下不负所学语不及私予为之咨嗟心折曰有是哉先生之言醇乎醇允矣其为臣鹄也盖先生之学所以本诸身者如此因以教于家启其后人至仓卒不乱如临师保如式珙球闻先生之风亦足以兴矣既又读其门人方曼公翰简之状得悉先生平生如约以褆躬俭以训家惠以和乡里皆缕缕可述而大端一本之孝弟盖自髙祖东园公以儒术起家再传至存吾公稍进为教官及先生昆季而日大先生遂授之天枢父子兄弟世以学行文章相友入其门雍雍如也先生垂老犹手持一编率诸子课业风雨晦冥不辍金氏之兴有由然矣先生虽不遇以韦布终犹及得之天枢不啻其身亲之也是为施于有政呜呼先生其古逸民之遗而中伦中虑者与是宜竖之丰碑昭示千古令过者矜式先生讳九殿字承明配某氏享年七十有五天枢名光辰即先生仲子而先生旧以光辰御史得晋封故又称封公其它详状中
　　表曰遡潜徳于东国以箕以裘五世而昌绍家声于儒术递相师友再传而益光蔚起中台蹇蹇谔谔不负天子不负所学庶几夙夜永有誉于先觉
　　累封太恭人加赠淑人刘母贞节周氏墓表
　　予与去非同举南宫三十年出处去就多歩去非后尘称同志去非少而孤育于母周太夫人以有成视予所遭又有同者忆癸亥同官尚玺时去非每念太夫人年髙欲谢去已而竟去将发闻艰予为之分痛相别六七年又得聚首京师老而益亲每论心道故忘其非同气也乆之去非迁南司马行矣遂持太夫人状而请墓道之文于予予读之复痛痛去非之母似吾母也嗟乎非予又谁为去非道母徳者因特表之墓道曰刘母贞节太夫人周氏女中须眉也有古孟欧之风焉生而端慧父曰鹿野公择婿得赠公于归若干年而赠公奋自诸生登隆庆戊辰进士世称华江先生褎然儒者也未拜命以疾卒于邸时太夫人偕来京师所举二子长者十四龄曰炅次五龄曰定国即去非也皆遘疾且剧二女子又殇太夫人且顾且号昼夜不交睫而忍死以二子扶榇归涉江遡河凌风涛不测中几葬鱼腹者数矣太夫人辄拿他舟载二子而身依赠公榇攀号以济自此稍稍病悸病中取女红自力不辍乆之复病痿宛转床褥三十年时诵佛号皈依净土称未亡人而已初太夫人之称未亡也抚棺而泣曰死非吾所难念君读尽天下书常扼腕当世之故颇欲有所发明而竟赍志以殁吾姑留此身以待二子闻者哀之比二子头角渐露则次第授以父书诫曰在昔尔父坐一室披简编如对严宾耳目无他营卒底于成尔曹能如是吾亦何忧二子益奋乆之长君以万厯戊子举于乡去非则迟至辛丑成进士太夫人为之色喜犹时饬二子曰幸有今日无负尔父志可也其后长君自滕县令考满貤封积官至同知去非扬厯中外遭时中废会贞皇帝登极三起官至尚玺丞犹不忍割裾太夫人曰三命异数也而忍傲之如臣谊何且幸际覃恩进尔父清华亦慰吾志耳去非跪受教上京师改官太仆少卿晋赠公如其官太夫人垂病闻之含笑而逝乃者去非又以光禄卿晋赠公如其官且推赠公所生如其官而去非自为令积至今官所称慷慨发明当世者亦已见其大概今而后太夫人可以报地下矣呜呼一妇人耳相夫有成矣又翼二子有成以继志不愧其言如握劵而偿生贤于死多矣抚棺一恸皎然志气感天地泣鬼神世以为纯贞其它妇徳多可纪者太公即世时赠公方上春官诸含殓皆太夫人身任之而衷于礼不遗赠公以所憾其教孝如是赠公游学昆季私析产太夫人持之不得仅取所析之余者示承祖意及茕茕抚孤之日昆季欲还所让产不可曰此夫子志也其教弟如是伯翁守泉公晚举子而有佚志太夫人身任母道闲之惟谨卒以成立其亲族子女之无依者往往收抚之继以婚嫁其教慈如是方归赠公颇食贫则尽出其簪珥绮缯以椎布自前身操井臼既寡贫益甚日以女红给饔飱且佐二子束修从师而口啖饘粥竟坐是以癯其教勤且俭如是节啬之余又得羡金稍拓厅事基曰吾后必大又喜周人急宗党中诸爨火不能举者病无医者丧无具者率走向太夫人为之经纪晚贵视二子禄渐厚益好施不倦未尝读书识字而能辨古人大义或以事质者得其片言冰解而去视二子所交客时从屏后侦辄知其端衰即端士勉具饮食资丽益非是坐趣之去其种种才识如是方之孟母欧母间当无所轩轾卒启去非为时名卿宜矣卒年七十八两封太孺人进太恭人加赠淑人先是督学使者钱公槚奉诏旌其门曰贞慈荣寿而太守卢公复采懿行载之郡乘呜呼视予在妊而孤长而不逮一日养终愧显扬其亲者竟何如耶因洒泣而系之词附之碣后
　　古亦有言殉死非难孰解斯义乃笄者流生不读书坚持其志志之所之精以诚通鬼神可避之死而生肉我良人重开国瑞厥瑞维何如璞斯剖瑚琏未试爰启后人善贷斯息一本双穗靖共司马承考轶兄曰母所畀母今已矣若母吾母渊然雪涕
　　光禄寺少卿周宁宇先生行状
　　明兴二百余年至神庙之世士大夫涵濡于道化日乆争自奋励进之为功名退之为义节为理学文章彬彬盛矣然考其时大抵犹矜声名声名盛而标榜随之遂有朋党之祸君子惜之独吾乡周宁宇先生迥然自树于风气之外虽屡进屡退率随所至为表见而终不依附当世独完大道于浑朴之天可谓盖代典型后之论世者尚取衷于斯先生讳应中字正甫宁宇其别号也先世出宋相益公后自江右徙居睢入国朝再徙会稽从戍籍也始迁祖曰徳辕公徳辕生二庵公二庵生朴素公朴素生古愚公古愚生仁斋公则先生考也世有隠徳而古愚公尤尚义好施人称为长者仁斋公娶沈氏生二子长曰岐山公次即先生先生生未弥月而沈宜人殒于蓐育于伯母王宜人故伯考慎徳公遂子之先生之生也沈宜人梦豸入室祥光回绕而王宜人亦梦日投懐以是卜先生他日必贵先生生而岐嶷弱不好弄长励志读书至忘寝食屡应童子试不售而家贫无继晷资度读书无成两父强之改业时年已二十余矣有卫尉者以军余坐先生转漕先生不应拘而庭辱之乃不胜忿弃其家北上京师落魄日乆得给事少京兆府中治简牍少京兆邢公见先生气貌异之呼而前曰子尝读书乎曰然应举乎曰然即试以文亟加称赏立进为馆师以其子受业焉竟以邢公得占籍顺天补博士弟子员会予外王父章南洲先生以名儒开绛席都下名噪公卿间先生从之游三年尽得其所学又与闽中名士林璠及北地李海石辈下帷窟室学益进隆庆庚午举顺天乡试明年辛未举进士时先生年三十二未有室也始聘里中陶氏奉旨归娶未期而陶殂继娶陈氏谒选授直隶元氏知县先生起家赤贫十年颠沛淬砺冰霜又得南洲先生指授蚤已立志不羣矣既下车元氏则慨然慕古循吏之绩亷洁自持留心吏治所至与民兴利除害无所挠避民以事至县庭辄相与延问如家人即受讯者多所恩宥所持三尺独以绳豪右不贷一切苞苴竿牍不得至门居一年政绩伟然有巡方使者驻元氏候代日乆先生以邑小供应不堪一日馈进四菓曰枣梨圆柿巡方得之悟曰岂欲我蚤离元氏耶即日移节去而心重先生遂举以调真定真定隶郡下冲繁特甚先生一意为民如元氏不以簿书期会扰民其最著者为筑城之役真定居京师右辅邻边徼无城岁遣防秋戍卒自别郡至者若干人则岁有戍卒金钱会承平日乆秋防祗文具而所设戍卒金钱多属文武吏士瓜分袭为故事先生曰莫若城真定也亟请于当事当事争难之度不效谁任辜者而太守某持之尤力先生请身任其役即不效亦身任其辜当事不得已姑聴之先生乃召邑中诸父老与谋计里而派役欣然受命因起土为砖采石为灰其衡量度数与良楛之品多先生手自监定乆之城工成万雉巍然甲于三辅仅取县赋及防秋钱一岁而足上官大惭先生又疏滹沱河以通水利教民种稻田北方水田实自先生始其后徐尚玺贞明踵而行之邑患盗先生以保甲法清之有兄弟三人为盗者讯得情特贳一人以全宗祧其敷政寛猛相济多类此民有一亷如水万井风恬之谣会梁尚书有子怙势横乡里先生惩之以法中贵冯保为其父母茔地树崇楔先生独不署名并憾之切骨而江陵相于先生为南宫举主又尝移书刺其夺情在位亦大恚于是向之争言筑城不便者咸以先生为贽当大计遂诬以赃私过吏部堂堂上大呼曰周知县贪先生亦大声应曰知县不贪顾问真定守守曰委不贪苐坐傲耳乃调湖广崇阳崇阳岩邑也积弊相沿闾左民为势家供繇役苦不堪则逃亡转徙邑乃大困时朝廷有清丈天下户田之令有司多文具应之先生徧厯穷乡赤日中行陇亩挥汗如雨遂逐亩逐户一体起科人无漏者而赋役以均小民如出汤火然势家终病之有缙绅招饮投蔓毒害先生归至夜半毒发一呕而解先生亦不言苐亟着册而崇府审理之报至矣顷之上官已遣署篆者亟索篆先生持篆弗与曰公事未竟时庭中郎吏皆散去先生手自持篆印戸田册日夜以万计目不交睫者浃旬册成召主者一一给之又存册于官以为永宪而先生乃行崇阳之人至今呼其田为周田先生又着便民三苦论言言可涕也后入县志云庚辰大计仍以诸权幸下石复列不谨坐锢先生旣归田宦槖萧然时慎徳公已捐馆而仁斋公遐龄在堂贫无以养也先生率陈宜人躬执爨以侍晨昏或时治圃与佣奴杂作所以承欢者百方备至仁斋公亦安之忘其子之在锢籍也越二十余年都御史艾穆特疏荐先生时陆庄简公为太宰号怜才素知先生独病察典二百年成例难破及得中丞疏喜甚即会访九卿科道百口讼寃遂奉旨起先生原官补直隶曲周知县不数月升河间府同知连擢山西潞安兵备佥事故太宰王国光里居坐不法有司多不敢问先生按治之王竟伏辜而其私人在朝者百足挤先生复论调家居七年壬寅再起湖广荆南道荆地临长江漕舟时虞覆溺先生酌为帮运支收之法官民两便之楚藩构乱杀巡抚赵某独惮先生威名闻先生至拱手就缚先生复疏请为未然之防在荆南三年于民生吏治无事不讲求既一一得其要领则着风宪録行于世而三年中所积锾金以万计悉推以惠地方或设赈民仓备赈或疏沙市河便涉或所在起义冢或缮城或建闸皆百世利也朝廷有知先生者内擢光禄少卿将大用之而荆州司理王三善佥邪士也先生尝以法惩其胥役坐憾及先生去任竟以大计中伤于史按君转嗾南北交章复论调然公道愈彰当事者方悬霸州兵备待先生需次巡抚先生曰吾老矣不能事羣少年再辱也遂抗疏自理枉状故事坐察无自理者因奉严旨归先生雅负经济之畧虽遭中废时时不忘当世及再废再起益侃侃发抒思得一当以展平生而竟为宵人所构不究于用识者恨之濒年时事孔亟内地戒严真定人多追诵先生筑城功朝士传之皆倾慕争欲推毂先生而先生老矣杜门却扫不以姓氏通人间亦絶口不道平生事即海内知己如北地赵梦白吴中姜仲文及吾浙丁长孺数人间相闻问亦落落间阔梦白起冡宰尝移书先生欲为先生进一阶先生不答及梦白坐党人祸遣戍始答书唁之其介如此先生林居后终日危坐一编课子暇则覃思著述积至数百巻皆道其胷中所得与身所经厯处一字不蹈前人非文章非语録信手疾书其深处徃徃与图书之言相表里一夕梦神人嘱曰子著述盈箱尽泄天巧犯造物忌自今当还之造物弗着一辞先生戄然悟遂絶笔焉时戊辰长至前一日也明年冬先生年九十先期语诸子曰吾将归矣及属纩家人忽闻空中车马声填然而先生遂逝先生广额丰颐神采英毅双眸炯炯望而知为正人其处心积虑动可质天日切切以康济生民为己任居恒抱拙自守若一无用于世者至临利害遇事变奋然肩承百折不挫自少厯艰苦敝衣菲食于耳目玩好一无所庸登其堂凝尘满座入其室残书数巻而已蚤年意气豪举不可一世中更困折深自动忍一变为温恭矫轻警惰时时若将不及顾専用心于内敛迹韬藏其深造自得有人所不及知者始先生以幼失怙抚于王宜人非为人后之义也及县令考满颁纶命先生曰育我者已矣非一命无以慰九原生我者尚有待也遂貤封慎徳及仁斋即世且无后先生从里居上疏归宗并乞覃恩封典于所生朝廷许之因赠仁斋亦光禄少卿异数也子三人女二人皆陈宜人所出长惺例贡生后先生数月卒娶刘氏予族姑也生子熈干邑庠生次正国太学生娶陶氏继娶赵氏生子祖清祖献次愰邑庠生娶秦氏生子熈咸祖茂女一适陶崇烈邑庠生一蚤卒先生生于嘉靖庚午六月初五日卒于崇祯己巳十一月十二日墓在破塘里之某山陈宜人先先生卒葬已若干年自有状至是启圹以先生合葬则庚午之十二月某日也正国辈既襄厥事乃手撰先生行实造宗周而请状焉宗周不敏以外王父通家之谊辱先生爱最乆谊不得辞敬为之诠次如此宗周束髪侍先生以迄于兹每见先生进道之力岁异而月不同晚年徳盛礼恭渊乎莫测涯涘窥其所得殆尧夫茂叔之流近世儒者不足道也近复得其遗稿读之益为之敛袵顾予犹自愧管窥不足模先生万一尚俟立言大君子详核其所未尽而志之而传之以垂不朽则世道幸甚谨状
　　先考诰赠通议大夫顺天府府尹秦台府君暨先妣诰赠淑人贞节章太淑人行状
　　不肖生不及见先君子长而仅获所闻焉音容行履总归惚惚无端绪可纪重以茹痛之极即在先慈膝下亦不忍致询生平始末以故益不详向有短状藉以请志于大人先生如黄口小儿作啼声未有当也荏苒岁华滋惧潜徳未彰为千秋遗恨谨更端次序以及先慈太恭人如左
　　先考秦台府君刘氏讳坡字汝峻行第四十七位世家山阴水澄里先世出汉苗裔始家山阴者曰县幕公文质五传为赠兵部右侍郎怡轩公铎怡轩生守直公济守直生茅山公槩茅山生兼峰公焞兼峰公娶陈氏生三子长即府君府君生于嘉靖戊申十二月初三日丑时越乙丑年十八补会稽县儒学生戊辰娶我太恭人又九年病卒是为万厯丁且八月二十三日夘时府君先举一女既卒之明年正月而子宗周生又二十三年辛丑宗周举进士甲辰授官行人先是辛丑九月神庙册立东宫覃恩宗周已身逢庆典至是授官例得貤赠府君修职郎行人司行人盖异数也又十有七年今上改元天启辛酉宗周自废籍起官仪曹郎复周登极恩晋赠府君承徳郎礼部仪制清吏司主事又二年癸亥宗周连擢冏寺卿复用皇子生恩晋赠府君中宪大夫太仆寺少卿乙丑宗周即家起右通政辞遂奉严旨削籍并夺府君诰呜呼家门之祸尚忍言哉府君生而瓌秀弱不好弄大父延师教之授以举子业甫龆而能文年十二试童子邑令杨公赏之録名上府太守某公偶顾府君则讶曰孺子乃得滥竽何令君之眊也即留侍席间面试立就出语多警拔则又诧异曰果佳儿也然不宜速成锡以楮笔而出顷之丁陈安人忧既免丧而进胶庠则名籍籍起艺林矣嗣后三举棘试庚午癸酉皆为巡按御史识拔御史临场试通省士百不收一二得儁者为殊遇人或贺府君曰刘君见小敌怯见大敌勇迄于丙子竟未及聴鹿鸣而卒府君体素羸每入棘闱辄眩愦日中乃愈一拭目操觚疾书不加点只字而文理丰美人尽以冠军期之外大父南洲先生夙负人伦鉴每射覆科名士十不爽一二而独失之府君府君之弗售殆命耶乃宗周读府君遗书二十年而脱颕去抑又何也宗周少多病岁读书不能以日月计自愧疏略而每获侥幸从天启入棘闱若有神助人皆曰此先公之灵也及宗周既第又不能入官数请告家居忽起又废又起未尝及一考竟得以三命貤封皆覃恩异数事若非偶然者人又曰此先公之灵也洵然哉府君春秋仅三十而以所未尽者凭于遗腹子之身如取诸寄即曰不于其身于其子犹二之也乃今者以宗周不肖事明主自干大戮致上累府君呜呼痛哉府君性至孝丧陈安人时年甫十五六哀毁踰成人大父感之不再娶以义夫终府君既失恃则恃于祖母茅安人及茅安人殁府君哭之哀如丧先妣时有科举之试县已拔髙等及府试遭丧辄告罢或曰国制无期丧不应举者府君泫然曰方寸乱矣岂能操笔作试牍竟不可夺府君尝读书罗文懿公家乆之归谓大父曰比处罗氏见其父子兄弟皆有礼教不似吾门苟简者儿愿取以为法大父闻而喜之府君素褊急自此力加矫治徳器日底于和粹而家庭间风尚几一变接吾太恭人相敬如宾友无故不昼处于内见烛乃入即内处亦无不冠不履时女兄育于乳媪府君未尝手授提抱必自太恭人转相接也其矜严好礼如此府君褆躬岸饬动履必谨所御衣冠图史皆有常度无或即于亵居恒闭户读书目不习浮薄之态意惟恐凂之所交里中长者里中人皆爱而敬焉呜呼天实锺府君之徳以孝弟礼法为士林坊表而竟啬于年未试于用宜有后人起而藉府君之灵以为身后之荣而今也佹得之宗周而又失之倘世有凭而吊之者曰有是父乃有是子则宗周不肖之戮永永不朽而府君之灵亦于是不朽矣乎
　　先慈章太恭人系出会稽道墟里父颕以学行为海内士人师称南洲先生母杨氏太恭人生有懿质自少闲静寡言笑先生钟爱之因命名为淑且卜曰他日必贵为择配而难其人会先生教授吾族水澄里府君年方舞象而■〈女间〉于文客偶遗所作至先生所亟赏之问是谁家儿曰吾择婿如是可矣先大父因纳采而杨安人有难色曰奈无姑氏何先生曰嫁女嫁儿郎何姑之问意遂决比归府君则既游胶庠矣太恭人肃雝以相有鸡鸣昧旦之风事大父及曾大父母咸得其欢里中人无不啧啧称贤妇者积十年而府君捐馆舍太恭人年二十七手抱一女子而宗周犹在姙也则誓以死殉先生慰之曰儿即死奈尔夫无后天道有知假尔生男以报地下死未晚因操文祭府君曰尔欲有后上叩帝阍且哭且酹而太恭人勉称未亡人以待既弥月宗周生当是时大父之室罄洗矣先生素爱女而杨安人又怼先生之择婿也曰仅恃此藐诸孤虑谁为托命者因趣返太恭人于家太恭人辞以舅氏在堂不得尽妇职岁时往来起居不遑顷之水澄之居舍又他鬻大父去而依所亲韩氏太恭人尚徃来韩氏家不絶踰年韩见却大父挟两叔氏投山庄遂聴太恭人大归母家矣时杨安人已殁伯仲舅敦手足之情无烦孤寡拮据太恭人顾刻苦自励躬操纺绩习寒暑以为常迨宗周胜句读出则随先生而入侍太恭人课读机杼之间未尝不篝灯相向也太恭人竟坐是体日癯宗周年十二仲舅萃台公司教寿昌先生从之任太恭人虑宗周之失学也特遣之寿昌从先生时酷暑徒步九十里至即病一足挛中冬持病侍先生归明年春足疾瘳复侍先生之寿昌旋病目经年而愈又明年归已复侍先生之寿昌又病目又明年萃台公迁官去任宗周随之归年已十六矣五年中三上寿昌道千里而险太恭人无丝毫姑息又屡撄疾不顾而宗周竟以是读书有成年二十游胶庠是秋随荐于乡时刘氏不识所谓宗周也一孺子养外家一日而成名人始知先生之教而推本于太恭人三遣寿昌不啻孟氏三迁云然太恭人未尝一色喜也意若转自伤者每谕宗周曰勉之无负尔父之志会女兄嫁于章者复寡太恭人哭之奄奄成疾庚子冬宗周依恋膝下不欲上计偕太恭人促之行明年辛丑宗周试南宫得儁发榜之明日太恭人遽以一疾不起人方颂太恭人之教不衰而又伤之曰子可以禄养而母不待惜哉又有解之者曰此未亡人志也一日而立孤一日而殉死者于地下足矣奚其待宗周闻是言而深痛如不欲生也先是大父居山庄日乆两叔父继殀无依宗周年且长太恭人数遣宗周迎大父至外家尽晨昏礼大父处之不乐也旬日复去太恭人彷徨累日岁时必遗之甘脆太父每叹曰吾不能抚孤反以累妇时大父年已暮且撄病及得宗周捷音而霍然则谓宗周曰非汝母吾安得有今日人又称太恭人纯孝云岁癸夘御史马从聘按浙采其事上之朝奉诏旌表贞节之门而浙东观察使王公时熙特下所司竖坊于里中颜之曰宇宙完贞辛酉以宗周官仪曹郎赠安人癸亥以宗周官冏卿加赠恭人天之所以报太恭人者至矣惜宗周之不能为子也始宗周宴鹿鸣而归天且暮便服谒见太恭人太恭人恚曰尔幸为举子岂无举子服而以亵服见也简亲弃礼恐自此始矣宗周急更衣谢罪终不怿而罢一日宗周随众谒当途以贿闻太恭人又恚曰尔母之为乎母则有旧飦粥在尔胡出此惧尔福祚之不长宗周得而改之又见宗周气宇轻浮则时时勅曰无多言多言败徳无多动多动败事又常曰人须有刚骨方能自立不然鲜有不败者其它因事督责类此宗周奉之兢兢不敢忘及违太恭人日逺致过日丛材日薄为明时所废家食二十年一日立朝思得当以报圣明因上书论政事指斥权珰天子薄其罪不深坐会党人议起宗周投劾归未几党祸作遂奉旨削夺上及太恭人呜呼宗周惟不克终奉太恭人教以至于此天乎母之无罪也故宗周仍称太恭人以志痛云太恭人幽闲静正得女徳之纯居恒自操女红外辄扄户静坐终日不移席动止雍容一中规矩步趋而裳襞不动謦欬之声未尝闻厅除处外家子弟往往不言而化有忿争者得太恭人一言即罢去太恭人喜愠不形每事有不可于心惟终日不语而已笑不至矧怒不至詈其天性然也宗周自少及长奉膝下有年见太恭人一言一动无不闲于内则其处心积虑纯乎坤道之隤然而刚方之操凛不可犯方之古人栢舟而下不知于孟母何如彼所谓得其子而名益彰以视宗周今日又何如耶昔范滂以钩党坐戮其母谓之曰汝今得与李杜齐名虽死吾亦无憾若滂母者世所称贤母犹不免以声名动其子稍戾圣贤中道假令太恭人逮今日会见其子坐钩党之戮知其智必出滂母上矣太恭人卒于万厯辛丑三月二十八日未时距其生为嘉靖辛亥正月初二日夘时其卒之年偕府君合葬下蒋之原同邑陶文简公既志其墓而徳清许恭简公又为贞妇传行于世
　　刘蕺山集巻十四
　　●钦定四库全书
　　刘蕺山集巻十五
　　（明）刘宗周 撰
　　○传　赞　祭文
　　大司成芝台陈公传
　　天启崇祯间有经济名臣曰大司成陈公讳仁锡字明卿别号芝台吴之长洲人登天启壬戌进士第三人授翰林编修丁母忧服阕起补原官充经筵日讲以忤逆珰忠贤削籍归今上御极用廷臣荐起原官寻晋春坊中允改国子司业再补经筵晋谕徳谒告越二年即家起南京国子祭酒甫拜命以疾卒是为崇祯甲戌年五十六天子念讲幄旧劳赐祭塟而乡人仍祀公学宫录贤也公著述甚富其大者凢若干种各若干巻行于世君子以是窥公夙抱之大云公生有异姿自少辨博屈其宿老益务攻苦治举子业蚤有儁声年十九荐于乡明年下第父崇徳君谓公曰儿不患不贵显正患知遇早学殖不固他日无以报君父耳公唯唯乃大肆力于古人之学首读孔孟书曰吾向者所治帖括之说微言大义不在是因日积所疑抉其指要乆之得数十万言于是有四书语录已闻毘陵钱启新先生倡道东南尤喜与学者言易公复负笈从钱先生受易学乆之印可钱先生恨相遇之晩也于是着渊天绍易羲经易简录等书公既治经学有闻乃进而旁治史家言遂留心经济之学始公父为崇徳令公读书署中习知民艰念东南物力已竭而惟正之供不尽归朝廷弊坐中饱因核掌故纪见闻为吏治砭石于是为赋役一书以今而观吏道之污抑又甚焉时公固经生也而熟筹天下事早已井井及公既遇矣职在编纂益取史家言商搉古今理乱兴亡之故无不洞如观火读资治通鉴曰美哉辨忠邪审治忽箴谏深切其启沃之资乎于是有通鉴论校纲目会纪二编一时传者纸贵既晋经筵会魏忠贤专国命时事日非公进讲之下惓惓以博谋广询进贤逺奸为言其党闻而恶之一日忠贤以军功冒爵上公给世劵公当视草辞不可或怵以祸公曰死即死耳劵不可草忠贤乃别属所私而寻以朋党谋报复坐公削籍词连文文起翰撰欲并杀文起公去惟阖门待死而已顾乃心不忘当世复考经济之说兼总条贯以类成编于是有经济八编每顾逆焰日张衣冠之祸不已辄饮泣曰吾终无以报君父乎会今上临御天日重朗次第进用而公着通鉴一书上巳从藩邸蚤尘乙夜之览以是颇知公进用之公之晋司成也佐祭酒顾公锡畴申饬祖宗积分法为储才地而公则时进国子生谕之曰吾所司何业德业乎学业乎功业乎教不行而败若类如旷官何闻者相顾色起会先朝余孽犹时时布要地锦衣某者忽蜚语中公祸不测未几锦衣自败获免公遂以官谕捧节周藩役竣请告还里公前后輶轩所至若边陲要害建置沿革及一切吏治民生无不得之咨诹一日读西山氏大学衍义好之已读文庄公补义犹病其漏也间取时务之要续补之于是有衍义合刻有皇明衍义刻而公复冁然曰详于古而畧于今艳记载之空言而忽祖宗之成宪非所以昭法守也于是又仿二氏之意为皇明世法一编纪髙皇以后累朝创守鸿模于天德王道之间炳如也公一生著述之文莫大于是然心神亦遂已殚竭犹力疾成书竟以不起至公所扼腕于当世之故者一则曰重阁权则旁窃自杜阁臣得人则阁权自重一则曰任将者刻于持议而寛于课功故不能不事欺罔将兵者掣肘平时而责成临敌故不得不出而败衂又曰天下事尚可为惟言路与阍人隔絶虽刘瑾汪直不乆当自败乃者中外之故难言之矣流冦交讧积十余年不解圣天子经营祸乱之日乆亟思得帷幄臣以责干济意未尝不在公也即海内识不识无不注意公一人旦晩且相而公已先卒不及待岂非运会之阨使然乎始公既乆困公交车念母吴夫人老不欲应举会神光二庙相继宾天公泫然曰吾独非显皇帝所录士而废草莽之义乃进请于母曰儿将此进哭二陵乃图终隐母颔之壬戌之役既上春官即策蹇走西山拜二陵徘徊洒泪而去其至性天植如此是年竟上第后公除母服正权奄肆虐彪虎纵横之时公欲弗起因谋之文起诸君子佥日国事至此某等坐废无可为者子尚寄朝籍而图洁身自便乎公感其义幡然起当是时朝士称上公劝进忠贤无虚日致伏谒称九千岁宗社大命危于髪丝天下已无君臣之义矣劵诰一拒凛然掲一代纲常还之君父卒启今上中兴之祚可谓功在世道而识者终惜公之未大用也公束髪以天下为己任又痛崇德君蚤世不竟所施輙奉其遗训一生孜矻大要归之经术经世晩筑无梦园读书其中公之自命居然逺矣而卒限于年稍读公无梦初稿亦足想见其先忧后乐之致云初崇德君蚤世而太翁太母皆尚在耄年衰病公承欢昕夕代崇徳君终子职者八年太翁毎叹曰吾儿不亡及二人相继谢世公哀毁一如丧崇德君也母殁痛含敛不逮庐于墓所者三年尝出前后经筵所赐镪及八年余俸置庄田若干亩赡族最后又推以及姻友及病亟犹勉裁成籍以示后人于是有病中一念录是为公絶笔公英敏博逹志气伟然济之以学遂称通儒其于出处去就间介然中立不激不随渊乎其近道则得之学易居多故公于钱先生没辄制一主私祀之终其身其笃于友谊又如此予生也陋不及交公然蚤知公为正人心相许也比公殁而公子济生偶顾予辄以公千秋之役见委予以不文辞越二年公倩吴子守质又来而吾会邑周令君又代为请者再谊不得辞遂夲经世之志以缀公传补杨太史所未备俟史臣兼采焉崇德君讳允坚万厯乙未进士仕终崇德令其它世系卒塟别见令君为公礼闱所录士来治吾会稽有声予又因会稽以知公也
　　外史氏曰熹庙初海内正人自皇祖五十年培飬以来一朝而毕聚于朝其间髙者谈理学次之树风裁下亦不失为慷慨气谊相与狎主齐盟共効澄清之志惟公及文阁学最晩进已褎然坛坫而公独一意弢光敛锷矻矻铅椠间谈经济业人莫窥其际后诸君子次第坐钩党或废或死或郁郁牖下说者已为门户之祸诸君子与有过焉公虽不幸免实爱其死以有为而所谈经济业卒不显呜呼宋之衰诚正而迂矣即陈同父不能开南渡之运公亦何负于清时乎
　　征君辛复元传
　　征君辛子讳全字复元山西绛州人崇祯中廷臣交荐学行以贡入京师待诏故称征君云征君生而岐嶷丰度玉立识者知其非常人九岁入小学通孝经论语会族人诬构繇役事破其家征君遂废学去而治生或谓其父小亭公曰而子千里驹也而局促辕下终乎遂听之竟学时征君年十六矣则从塾师读书太山祠偶及程朱行实心慕之以圣人为必可学而至也遂焚香端坐纪录言行其立志如此顾犹未知所入年十九读读书录知入道必自敬始作主敬箴以自朂自此弃去科举之习一意圣学时人闻而笑之弗顾也未几小亭公卒以七戒名所居荤酒笑游歌咏燕会及诸吉事皆屏絶着孝经阙疑年二十三门人始进征君益深自期负玩心髙明悟河洛之说因以契天名斋自称天斋子郡守张公某闻而异之叩其学大惊以为程朱复出即向之笑者至是侦其敦笃严苦状皆折服于是门人日益进年二十七始就室于张补行冠礼于学宫之明伦堂从学师曹公茂孺请也其年督学南公居益校士至绛特延之就试而终不以举业应因策以明体适用之说则条对井然遂令冠多士饩廪之学官檄赴秋闱辞明年巡抚吴公悌荐于朝不报又明年过关中执贽冯少墟先生先生称之曰辛子年少而知学充其诣薛胡不足多也又踰年过安邑执贽曹眞予先生自此征君之学益有师承风动逺近所至登坛鼓箧答问如响同志云集尝一会于垣曲再会于安邑三会于平阳四会于长安五会于洪洞六大会平阳二十四郡邑士于明伦堂皆从当道所请其守令而上有拥篲之风征君则益以名教是非为己任轺车所至必谒其里中先后名贤湮废者则请之当道表章之而于河津则谒薛文清于太平则谒王文忠尤以寄景行之思仍录其门人之贤者配飨于嗣为旧典所未载云天启中魏珰擅政屠戮忠良则为文以告关忠义闻者裂眦流冦渡河贡士卢若水首建义旗撄难及妇女王氏等皆不屈而死为着存烈编以哀之比岁凶饥殣载道征君绘图上之直指因上闻得发帑行赈其惓惓不忘当世类如此母陶安人卒哀毁如其考三年不入内室时征君年四十六矣居恒有感于当世之故尝着衡门芹经世石画二书拟效龙门故事上书以献既而不果叹曰资格不除科目不变而求人才饬吏治是却歩而希前人也先是巡盐李公日宣巡抚祝公徽又继吴公后先荐于朝皆不报及督学袁公继咸亷访所属人才得征君接以殊礼贡于朝至京入胄监大司咸倪公元璐令讲学辟雍听者环桥风动辇下一时荐绅先生皆折节下之会流冦孔炽震及凤阳皇陵征君痛愤着治平谋野拟上闻而上方下诏命廷臣各举贤良一人以备守令选遂中止而侍御路公振飞首以征君名应诏旋给假还里其后内阁贺公逄圣上书曰辛全忠孝特根天性尚友古人所谓穷不失义而得已达不离道而民不失望者全足以当之非守令噐也今卽用为守令臣亦敢为得人庆矣遂奉特旨召用而征君卽以其年九月卒于里门则崇祯丙子云年四十九疾革门人叩所学曰来时无一物去时无一物复谓其妻张曰吾始终止此持敬语不及私谥曰文敬先生因祀之养心书院即征君讲学地也先是绛守笪公继良拟为征君建讲院会选去则解所佩银帯贮库为他日鸠工赀至是成笪公之志以祀征君亦足以表一时人心推服之诚矣所著书数十种而四书说及养心录颇行于世其它语录复若干帙征君既殁之五年庚辰其门人贾黾来越请为之传因慨然许之
　　刘子曰予徃年赴召得接征君于邸且读其所著书数种未尝不向慕其人以为眞儒复出而征君方急于用世不惜援周流歴聘之风以自见意者大直若诎道固委蛇及徐考其平日立志之卓制行之醇已足为吾道建一坛宇则其于出处去就良非无据其眞闻龙门之风而兴起者乎自洙泗风微典型日逺士大夫溺于自私自利之说不复知有天德王道之大全乆矣征君不由师传蚤印圣矩遂毅然以世道为己任使得竟其用由赐不足让也而仅止于此乃其学则已升堂尔矣呜呼吾今不得而见之矣
　　文学沈本人传
　　予蚤岁得交沈子相处颇落落而心实器之晩益加严重引以为益友一日予卜葬内子犯人祖莹沈子来解予有难色沈子言未终而去予因自讼曰沈子竟以为不可乎自后毎见沈子必内愧乆之而事解得窃附于补过之列曰吾不敢负沈子也而沈子巳谢世矣悲夫沈子性坦直与人交语必由衷遇意所不可辄侃侃陈说或面折人短长当之者始若不能堪而卒亦亮其无他也其在邻里亲族解纷息争多一言而决与人期虽乆不渝遇急难辄多方周恤徃徃阴行其德而不以告人夫沈子虽困诸生中已隐然为一方中正有逹官贵人所不及者然居恒扃戸读书絶不妄与人事其于声利之途岸如也故终身不揖见一有司识者以是称其有士行予所为严重沈子者此也沈子讳祖诚字本人世家郡城西之霞头乡其王父龙津先生校以淳德见称父烈积学有声配谢继汪举四子而沈子居仲为汪出云少补诸生辄下帷攻苦数试有司不利年旣迟暮而志不衰乆之子姓多鹊起者顾兆锦梦锦曰二子勉之矣吾虽老当先尔着鞭及撤棘复报罢意亦豁如也父卒事其母汪极谨汪晚年痼疾沈子汤药必躬亲随卧起以为常昆季并长于文学而埙篪和鸣友爱备至伯兄谢出也先故无子为之定嗣且抚其所遗二女如已出兆锦軰早孤亦抚如已出人尤难之岁庚辰吾越告饥沈子独率其乡之人行赈里中全活者甚众明年饥益甚上官亷知沈子贤遂委以一乡之政而沈子征发期会次第井井至措置粥厂事宜纎悉皆具逺近就粥者归之如投怀而沈子益出其私捆不赀以佐缓急乡人皆相感而劝时酷暑中沈子徃来经纪竟以劳得疾既革犹惓惓言粥厂事不已乡人感之多为望祷云年五十六配章氏为予舅萃台公为汉长女而沈子竟无子既卒兆锦遂进为嗣子因思所以永其亲也向予稍述岸畧予喟然曰予志也具书之二锦皆从予游有志操赞曰仲尼论士首行已次孝弟次言行必于信果此外无闻焉呜呼上焉者吾不得而见之矣得见其次斯可矣后世士风日薄髙者驰骋词章下之奔走势利至有名噪公卿行同市贾以自夸诩于人曰名士而士亦争艳慕之以为荣使世道卒受其敝当是时求一扃户读书其人已如空谷音况进而语士行吾乃于沈子有余慕焉
　　外大父章南洲先生传
　　先生讳颖字叔鲁号南洲会稽道墟章氏章于会稽旧为望族而先生家世隐约父信斋公乐善好义里中称长者先生生九岁而母林卒则刻苦读书以承父志年十四五从上虞孝亷狷斋谢公受易公噐之已又学于徐公二公以易名其家后皆登进士第为名宦而谢公风节更着即世庙间以御史四劾奸相嵩者也先生英伟夙成长而渐被二公之教益挺挺自立杰然有尘视珠玉铢视轩冕之志乃大肆力于经术乆之遂以易学显名于时发为制义追琢古致而多独解一时知名士无不愿交先生毎邀先生联讲社得疑义必顾先生云何先生徐出一解则四座叹服因益奉先生为祭酒诸文懿公累上公交车不第一日过先生再拜请教先生具言其故授以指南公跃然复再拜谢去寻登上第因终身联为金石余所交知名士后先登第去者德先生不忘类如文懿公也少与族兄少叅公礼佥宪公焕号章氏三杰先生独数竒以郡诸生试于省者连十一举輙报罢年踰艾矣乃去而从所好以处士终始先生困诸生既乆一日以蓍卜遇蹇之谦其繇曰大蹇朋来则喟然叹曰吾其已矣将在及门二三子乎已而门人日益进数十年间吾乡以易显名制科者多出先生之门先生遂俨然为当世师无论识不识无不称南洲先生云先生之设科也量人材器而程之髙者抑之下者举之其要归于彀率发必命中乃已至率作之际风雷迅厉又使人鼓舞忘倦故及门多所成就始而教于族族之士无不争延先生者其后族孙如鋐以孝亷举已教于乡乡之士无不争延先生者若陶允宜以驾部郎显罗光鼎以比部郎显沈校杨大成并以县令显已进而教于郡邑郡邑之士无不争延先生者若冯景隆以大参显赵璧及吾族祖烶并以州刺史显宋某以县令显已进而行教四方及京师则所至皆争延先生者华亭徐文贞孙元春以进士举中州郭蒙吉以别驾显顺天周应中以卿贰显及其老而再游京师则朱张二翰学陶宗伯争延教子弟而陶望龄以南宫第一人举以司成显朱敬循以通政显张汝霖以宪副显张汝懋以御史显巳申少师瑶泉公独延教其壻郭生顷之还家年已七十余矣再延陶氏陶允嘉以鹾运副使显年八十而不肖宗周弱冠举进士则先生所手植而成者也及年几九十犹为诸孙授经周光禄闻之遣其子来学人以为伏生再出其它后先及门者不下千余人传先生经学世其家者又数十人乃先生虽不发于身而仲子为汉亦受先生一经举于乡为名邑宰先生之道不终蹇矣始先生教如鋐三年而有成曰鋐自此举矣然艰于第得周光禄曰竒士也但不宜迟暮则尽出其枕中秘授之曰熟习之取科第如寄光禄唯唯一举而连捷得陶司成曰吾非子师也行当大魁天下得朱通政曰子他日名位埒望龄及周光禄数起数仆则诫之曰子病太刚终不能大显朱通政以先生九十来称觞先生睇视其俯仰状私恚曰叔理不乆矣未几死自少爱宗周曰儿必有成宗周之举于乡也先生方随任仲子有粤西之行舟泊江干宗周出初场以试巻呈喜曰甥必举矣予何为事万里行遂辞仲子还而得宗周捷报然犹以少年登科第为不幸其负知人鍳一切竒中徃徃类是先生性豪爽嗜酒毎晨起为诸生授经毕輙会客饮饮醉后輙骂座不顾尊贵人尊贵人在座者次第窜匿去益逹夜饮不休甚则推食案鼎肴狼籍委地主人不敢俯而视又整席如初以进然此外不呼卢不射覆惟高谈古昔称经史及当世人物贤否而已故听者悚然忘倦酒罢复考诸生课一一劝诫有差而诸生益日夜进于学馆申少师邸一日偶自他所归夜深矣问郭生课不应先生震怒命长跪不起声逹内庭少师起而听翌日躬捧夏楚至谢曰愿先生终教孺子自今不率则请挞之复顾其壻曰世安得善教如先生者自此待先生礼益隆先生虽日馆贵人而语不及私未尝一渉足势利乆而隶卒皆信之听先生出入交游蚤夜不问两处师相家皆长揖上座或曰不已倨乎先生曰师道然也先生伟干修仪丰骨峻整面浮赭彩奕奕望之如神人而刚正之气得之天授当其发扬蹈厉一徃而前能令千夫辟易虽自谓贲育莫能当之先生常自称曰使予得志杨忠愍事业不足多也先生既有志不遇益愤嫉流俗徃徃发之酒后既老而骂座益甚常自笑曰气足以配道义又曰吾生平嫉恶太严然人有片长輙颂不啻自其口出与人交终身不替遇有德于己者一饭不忘友人朱在川尝助先生麦舟十金越数十年朱君物故其子落魄京师先生酬以夙金且给道路费命之归其子曰伯何赠之腆也先生具道旧谊因拜谢而去又喜周人急族子某某罹于遣戍皆藉先生援得解先生终不言德也族弟某与先生比邻子孙思欲并其第以自广一日陷危法乃书劵纳先生求援先生曰吾敢乘危以射利哉还其劵而解之晩年家居里有游手博塞斗狠无赖者必匿避先生即不及避必自缚悔罪乃去俗几一变云先生律已动循礼法虽造次不设惰容而心事磊落如晴空胷次洞然无纎毫隐伏故所至人望而敬之年八十命工绘青天白日图小影曰吾平生以之则先生所挟以师表一世者非偶然已又曰吾平生学行得之谢徐二师居多益以知教之不容己如此也先生配杨氏生二子一女长为云次即为汉女为宗周太恭人二子皆先先生卒而孙辈复世其家卒于万歴乙巳享年九十二疾革谓宗周曰此常事不足怖也先生所著易解存河南郭氏故不传而诗文杂稿藏于家宗周于先生孙行也然不敢言戚属而以师道事先生志不忘所教也
　　赞曰师道之重于世乆矣语曰师道立而善人多先生蚤传谢公之学拥皋比谈易数十年渊源所渐多成名士宗周龌龊不足道如周光禄陶司成二君子皆卓然树立其出处有无为世重轻而一出自先生之门则先生造就人才之功乃在世道矣周光禄尝谓宗周曰吾平生得之先生不啻先生之于谢公也呜呼今亡矣夫
　　章端斋暨配先姊合传
　　吾姊之嫁于章也其夫曰端斋处士有贤行而夭乆之姊复夭因合为小传以志予骨肉之痛亦大略尔矣且阅时既乆一二事状恍惚胷臆间莫能吐也一日复得其弟体衡君之状而读之曰有是哉乃复为着传曰处士讳养仁字完素而端斋者则处士既殁而其宗人之贤者私赠之以当易名者也处士生而端方性至孝方弱冠丧其母谢哀毁殊甚竟三年蔬食饮水终丧犹不御彩服人多难之苫次中手书孝经一巻详加考释以示幼弟妹读之志所痛也处士既丧母其父宾峯翁欲弗继娶则泣而请曰弟若妹皆幼失母大人弗继得母以儿长致有他虑乎若此儿以一人两伤父母兄弟心将不得列于人宾峯翁感之卒娶后妻陶而处士奉之惟谨得其欢且饬弟妹曰有异子无异母故孝必称舜弟必称闵汝軰识之于是弟妹亦能宜其父母如其兄庭无间言处士少读书不甚慧会宾峯翁岁岁客都下其兄某又随入都下不归以是处士稍长管家人钥而废读书然既长则向慕古人所传懿行毎事辄取法至所以检身克己时时常若不及然尝手署当户出入处曰为善难作恶易一日之内三省乎身故其居恒坐卧行止皆有尺度而遇吾姊尤庄姊于归数年絶不闻有宴昵嘻哑之状处闺阖之中肃若大庭见者或迂之弗顾也里妇有不洁者嫉之如雠即偶至其家去必浣其所经几席以示絶遇裸者于途望望然避之家居闻里人相诟声輙掩其外扉如不欲闻翌日或召所诟者理绳之其人亦惭服去以故邻有诟者辄曰不可使闻于执方先生族某者其塾师也夫妇反目数年不解处士多方解之卒悔过为夫妇如初毎曰吾赖此子得完一叚天伦其渐为乡里信服如此乃处士竟以母丧坐毁浸病瘵瘵数年不起年二十四予外大父南洲翁处士族伯也为易名端斋乡人以为信处士貌甚寝赋质尫羸宜无寿理然眇小丈夫而卓然至性过人虽未尝学问动律准绳有有道仁人之槩天假之年充其至曾闵可几也惜哉始予少不更事见人称处士执方先生予亦曰执方先生既别处士三十年予老矣自顾行履犹不能当此称使处士而在予将以畏友事之抚今追昔不觉流涕泫然其所以感予懐者深矣呜呼孰谓处士果不寿乎
　　姊贞范刘氏姊之殁也宗人诔之曰贞顺而弟宗周以为未尽其美也改诔曰贞范云父赠公某母淑人章氏始予母之称未亡人也姊方周岁而予在妊鞠育甚劬既而母子皆长养外家姊惟母之训起坐相傍未尝轻出外家户性慧朗蚤工绣刺而体颀然倩雅外父为择壻于族得处士方抱庐中痛不暇问燕尔姊因之益修妇道旦晚执馈以为常宾峯翁甚称新妇贤既免丧处士亦旋即病瘵乆之不起则姊年甫二十三遗一女一子次第襁褓中时予母子皆沉痛欲絶即其家人亦无不痛絶者且为姊难所处而姊拥衰终丧如礼哭泣之声未尝过厅除若不知人间有孤寡事者顷之孤子稍长则奉宾翁指延师教之渐有成而拮据米盐益勤时宾峯翁家浸落矣又终不得于后姑遂与分庖又数年病瘵以终时年三十八称未亡人者十六年而病而支离床褥者将十年则姊心死于处士之日乆矣心死之而心毁之以至于病而同穴之意又不欲见诸辞色以为近于情而远于义有伤处士之德也至此始以报处士地下昔敬姜昼哭其夫君子以为知礼吾姊乃以能为敬姜续者始能为端斋妻且不愧为刘氏女表以贞范有以也夫贞范生于万歴丙子少端斋一岁而死于万歴癸丑端斋生于乙亥卒于戊戌女适何光捷邑庠生子一匡邑庠生抚于予终姊托也后姊十年而匡又死妇朱氏守节于今有姑氏风遗孤孙安民聘俞氏孙女一未字
　　世父学可公传
　　宗周近辑宗谱见先世有日渉翁者其行义为先少司马艮所先生称述輙叹慕不已以翁之德即托志围林如靖节宜必有福祚流于子孙可操劵而俟及夷考其苖裔何寥寥也翁八传而与予同辈称孙枝者仅五七人其世嫡曰应麒麒考曰学可公亦以行义闻宗党而父子间式微日甚伶仃一线苟延门祚薄田不能给飦粥敝庐不能蔽风雨一二期功之亲又无论已予于是不能无感于天人之故予先所自出曰遂安即翁之仲兄尝三上黔中脱父戍世传孝子其后发予支千丁衣冠聚族人以为有天道翁大节让其兄成名而姱修笃行不愧其兄至食报后人若霄壤岂天道有定不定耶抑一乳而分挹于此注于彼耶公讳壮字汝男学可其别号世为山阴水澄里人始迁祖曰文质公而日涉其曾孙也公祖曰西桥公森蚤世配王安人励节抚孤乡里称之考曰列泉公庶配傅氏生六子二女祖考皆世有隐德而公加耀云公生有介节于声色货利处之淡然方盛年偶馆于僻巷邻有妇殊色忽暮夜寝室坏妇覆其下创甚大呼刘君救我公趋而掖出之时月色正皎四顾寂无人妇启公无遽归请逮于旦府君辞之妇曰非有他意处覆巢之下心神惶怖稍仗福人护持耳公许诺对户而榻自鸣衷曲至晓不二妇乃谢曰古有展禽氏君得非其后身愿君世世受天之佑公曰某固愿学古人耳因自号学可自此公意欣然若有得也益以向慕古人之道而学之因黙坐一室左右简编经数月不出检身益严日远于非僻之习自燕居幽独推之大庭无二履要在不欺此暮夜心而已如是者数十年人未有知者家贫岁为人塾师资馆糓以养未尝有戚容笃于事亲及母病剧尝刲股和粥以进母饮而甘之翌日乃瘳及丧公方出游在外忽一日心动趋归父病革矣踰日乃属纩哀毁终丧犹以无财不能为礼为恨至饮之终身遇诸弟妹友爱如孺子患难相恤不避汤火迄今再世合食人无私财子无常父皆公之教公之学其可见于躬行者如此虽未卜其道之有闻与否亦异乎占毕自侈繁多而实寡者矣公蚤业科举业有闻及一再举不售辄弃去以处士终享年七旬卒于万歴丙辰八月二十八日而距其生则嘉靖丁未八月初八也配顾氏生二女一子子即应麒颇能绳公志其后当有闻焉吾知公之学行且日光而日涉翁之裔未尝不积而大也此予所谓天道也
　　族子宗周曰刲股而伤生逮妇于旦而至于渎礼皆道之所不载而公安之正坐未尝学问耳公有感于是始有意于学而犹未卜其道之有闻则学亦难言哉昔孔门论孝弟为求仁之本而中庸言上逹天德乃在屋漏不愧始知乎此者虽谓公为知学可也
　　孝愍周氏传
　　吾乡故光禄少卿周宁宇先生立朝忠清一节有古社稷臣风即吾乡诸懿行未能更仆数乡人多化之者而先生又有令女孙曰周氏嫁于汪而死义君子哀之私谥曰孝愍言不愧为先生孙也礼妇人谓嫁曰归义重于夫恩轻于父矣周氏之为愍也曷不从妇而从子曰为义絶于夫不得为汪氏妇也不得为汪氏妇乃其为先生孙也先生长子曰太学君惺蚤故遗一女一子女即孝愍氏初太学君择壻而得萧山之汪某富人儿也先生有难色曰吾家儒素非若耦会中冓有主之者竟诺而归汪先生滋不怿也已而先生亦谢世其舅姑虽知先生亷苦犹觊宦门女不乏艶妆一日顾氏短褐椎髻状辄怏怏移侮母家姑赵又继母也不恤其子益开衅其妇时时诟谇不忍闻舅汪某时喜时怒喜则相尔汝追随爨下如厮养习为嘻嘻怒则助姑为厉而已氏乃还母家而雨泣也曰吾死不归汪矣此岂可与乆居者乎其母不解所以辄遣之如是者数年忽一夕缢死时其夫方馆于外亟走还视殓质明曳而葬之中野里人愕然有讣母家者曰死之夕汪某有兽行焉氏方厉声逐之而某走挟乃姑争持械来乱击其头额抱伤闷絶因阖户自尽其弟熙干讼之官阅三月起尸烈日中颜色如生然当事者竟无能断斯狱也予尝进熙干慰之曰舅不义而杀其妇还以舅抵是父子相杀也且氏固念之矣天下岂有无父之国哉辱亲之名以偷生杀人之父以立节无一可者熙干感之事遂已然而氏之志愈不可以不白也即汪氏可无妇先生不可无孙因作为孝愍传俟采风者择焉
　　外史氏曰予读书至中冓之刺庄公而丑之卫竟以是亡其国下及唐季高元之际何独不然当是时假令宣姜诸孽有秉孝愍之志■〈扌间〉然制人主之恶而不得肆国亦奚底于坏方且三纲由此而明九法由此而叙其有裨世教视栢舟一誓仅以从一终者节烈不更远哉然则孝愍固不特为先生孙也葢亦永为汪氏妇
　　章贞女传
　　予母族章会稽望族也风气岸直别于他着姓入国朝以来贞臣志士代不乏人即簪笄女流亦徃徃以德操着如先太淑人抚孤宗周尤其皎然者异哉于今又得贞女焉其父曰太学生方扬母刘氏为予族兄先方伯公女有贤行而蚤世先举子曰英士女子二人贞女其长也生而柔婉有至性母殁哀毁骨立既免丧遇忌必恸工于绣刺暇则学书史稍览诗易兼通释典长而闲于闺门之礼足未尝轻置户外也初太学君之考司城公方官京邸时王新建瑞楼公有子族壻也因以其孙求配于贞女曰此其为文成后者也司城公曰吾女孙得奉文成祀幸矣遂字之乃王氏之子固嬖人所生也一日家衅作瑞楼公遽出其子曰螟蛉也且以其事闻于朝太学君曰谁氏子也而称秦晋乎因絶婚王氏瑞楼报可然犹为族子所持未敢显言絶之也至己巳贞女待年二十矣王所谓螟蛉者自燕归乘瑞楼公故而阴觊世袭且来请婚时太学君方谒选都下托故谢之女微闻所以心窃自伤适有议姻于妹氏者贞女疑以为己也一日引佩刀自截其髪家人惊问故苐曰吾毁容自废得依吾父膝下终其身于愿毕矣如其不可请以死誓人孰无死者已而遂请疾不起疾数月时以不一面父为恨临革坐起持佛号而逝且谓家人曰吾死命也幸弗悲悼时即己巳之某月某日也呜呼女何为而死乎以为死所天谁为天者以为死所暴又未尝有鼠雀之讼也一日陶石梁先生与予讲居易之学人皆指处患难之中为蹈险者而先生以里中二女子为证曰只此是易二女子者其一为张氏女既聘于王而夫死竟归夫家易服守志其一即贞女此其事皆甚竒而贞女所处为尤难云方絶婚之议未决也英士尝谋之于予予无以应既思而得之絶婚义也完姻礼也与其废礼无宁废义葢亦为生女子地当出此耳不意女子能誓死女子死而礼与义两全无害又曲全于父子间岂所谓居易俟命者与险易之数贞于道不贞于遇如以遇而已苟且偷生动有完地何苦而以六尺从之无乃行险儌幸之至乎则贞女辨之审矣英士有志于学一日以其妹之状来请因有感而为传
　　共姑传
　　共姑者王父兼峯府君之女而宗周之姑也姑生六岁而陈安人卒育于大母茅年十九归章立镐时章门方汰而吾家中微非匹也甫入门即失姑母欢姑沈侍御女孀而悍视妇椎髻而服练则女奴畜之日开衅镐亦不礼焉沈乃锢姑别室听镐出而私外妇沈私其外妇犹妇也而益虐其妇朝一盂饭夕一盂饭穴而入日不饱姑处之惕然分也而恭顺有加口无嘅息声闻户外且日理麻枲组紃之职以为常沈稍稍感动虽妯娌及徃来邻媪见之无不泣下者由是出姑呼镐前复行同牢之礼顷之镐坐外妇故复不礼其妇还开衅其母又锢姑而虐之如前状乆之解又出姑呼镐为夫妇凡三为夫妇而姑始成章门妇会沈且死矣自此镐出入内外姑浮湛而已姑羞之亦不礼镐镐不悛竟以流荡破其家姑操家政黾勉力啬无可为者犹思以礼教延家声毎伏腊祀先岁时问遗亲故皆有节姑取诸女红或脱簪珥佐之镐不一问也闻之或反以为恚晚年益窘竟忧悴以死犹手遗飦粥田十亩听镐一朝而尽之亦死所遗三子皆侧出姑抚之如所生所生者二女子宗周少时从祖姨陈道先姑姑妇间忧衅状甚详姑之幽囚而不死且不至终逐则陈有力焉及宗周既长侍姑几二十年絶不道平生一字晚年偶及之方一二大略辄扪舌曰天击我矣一挥涕而罢且曰吾平日不言而今言之何怪也吾死矣夫已而遂不起呜呼以予所闻见我姑平生何异诗人之咏绿衣我思古人俾无訧兮我姑之谓乎求之图史盖姜诗妇鲍女宗之流孰谓古今人不相及宗周追感其事因私谥姑曰共而传之祖姨陈即陈安人之妹孝亷章孝泉公之妻而于镐族也孝亷死姨操方严以节行着云
　　张守斋像赞
　　行方而严制礼则谦学博而伟厥用则潜故所至望风郡邑奉为师表而王公失其炎炎呜呼先生不知其人视其所自占曰守之云乎庶几秉志不回古之矜而亷也与
　　黄白安侍御像赞
　　金玉精神凤麟仪止峩冠绛袍触邪则廌凛正色于兰台抗直声而如矢及夫一死与日月争光乆矣不愧男子而惜公者犹存乎少试奉公八年以徃之音容俨然皋夔自拟初试虞廷让九官而作士噫嘻曷赍公志以尔茫茫千载伊谁后死【侍御遗像得之官司理时距蒙难之日八年所矣故云】
　　王聚洲年友像赞
　　呜呼吾友以为馆阁之英也而雅志铮铮愿出入于禁庭以为公辅之器也而慷慨自喜耻浮沉于声利故上书挂神武之冠去国收党锢之籍为五湖长曳五岳屐终栖栖而皇皇奚丧家之足惜公且放比灵均而品则矫矫北海之匹与
　　陈中湛总宪像赞
　　进而奉公之教也戋戋愧相与之浅退而闻公之风也欣欣何慕用之殷一日得步公武而公其已矣凛秋棱之肃肃标岳峙以膴膴我瞻斯像三叹平生不有作者云胡以兴
　　祭赵侪鹤先生
　　呜呼莫髙匪山厥宗岱华先生以之峯巅高跨莫浚匪川其流河汉先生以之澄襟浩瀚伟哉先生旷世人英卓荦不羁还就准绳子长之才希文之志北海风标东山韵致蚤践铨司孜孜品槩洞观消长深维否泰六计是澄群小所睨沧桑几更屈指癸巳晩年一出鋭意太平激扬进退仕路以清庶几庆歴君子满朝旋开党衅席巻风飙辞连寮宷祸酷身家萧萧白髪万里黄沙怡然就道视险如夷执戟待尽邱首何期卓哉先生始终一节为国树人岁寒冰雪胡不憗遗再逢明圣天网新开秉铨谁竞回思哲人愈增叹息悠悠世道曷知其极嗟予鮿生慕交英俊晚获同朝惓惓后进登先生座光风吹鬓叩先生音兰芬玉润退而惘然消吾鄙吝一日归田银台三晋昌言不足手书以讯国士遇我一官相殉魂梦徒劳恹恹在疢云山万里遥闻旅榇先生已矣我来趋觐生死此心致君尧舜
　　祭孙淇澳先生
　　呜呼君臣相遇自古难之盖有有臣而无君者矣未有有君而无臣者也我圣天子御极九年求贤若渴金瓯徒卜梦寐时殷竟无有一副其望者已乃物色及先生不啻仪形傅岩之下特起蒲轮而先生已委顿不能就道矣犹扶病抵国门迁延陛见竟尔溘焉虚九重延伫之怀讣闻之日殷懃问故震悼靡宁同朝之士咸为嗟咨失色若摧孤栋然噫嘻何天之未欲平治天下也以先生之品之学而仅行其道于典礼一席或挽之或阨之次且将十年而一片爱君忧国之心无日不悬之魏阙也乃复佹遇而佹夺之抚今追昔人也天乎然先生之道虽未行于揆路而千古纲常待先生而扶植者已在典礼一席一时昌言伟议聚讼朝端九重为之动容羣奸因而落胆传之信史直与赵盾之书同严斧钺而先生不朽之功已在宗社矣乃者圣明昭鉴孤忠身后之典悉从异数亦可谓生荣死哀而先生之目其亦少瞑已乎宗周乆辱同心林皋相望千里迂回晚而从先生后尘复登朝右孰非先生余庇所及而先生已不我顾矣抚兰臭于当年怅萍踪于帝里能无引绋心摧临岐膓断耶敬陈一奠附以生刍冀先生之顾我也
　　祭魏廓园给谏
　　茫茫宇宙万古斯文阐为正学洙泗是尊爰及宋儒濓洛关闽距邪放淫益严以谨道之将行小人所病是非纷起邪或胜正伪学有禁伪党有碑围匡伐木先后一揆世道愈降如导岷江乱臣贼子日以披猖后之视今视昔尤甚煌煌大明而申学禁学禁伊何东林射的二十年来飞矢孔亟一朝发难忠谏骈首诏狱株连积尸如阜呜呼哀哉人百其身卓哉我公度越人伦我公之品冰寒玉洁壁立千仞轰轰烈烈蚤游梁溪与闻正学守学之贞信道之卓以此事亲以此事君以此事师以及友人戮力同心用补衮职遂忤权奸以中谗贼以进以退以荣以辱以生以死惟此学鹄是学非学请折诸圣是道非道请卜诸命致命遂志如此而已贤圣之学莫大乎是呜呼我公矢死靡悔臣罪当诛于学何罪讲之则明行之乃至抑之愈扬挫之愈厉世有升降道无污隆江河行地日月丽空所腐心者待罪友生千秋之谊定有前盟生离不逮死别徒云临风一恸仰叩帝阍
　　祭周海门先生
　　呜呼士有旷世相感不啻一堂而或觌面而失之其为人之贤不肖何能以寸乎有目而不覩辰星之丽谓之瞽有耳而不闻钟鼓之陈谓之聋士之于道也反身即是而不知求幸遇其人矣示我以明白坦易之说而犹不知求则亦聋瞽之夫而已呜呼斯道之不传于世葢千有余年而吾越阳明子以良知之说启天下及门之士于吾越最著者为龙溪先生又百年龙溪之门于吾越最著者为先生先生于阳明之学笃信而谨守之由祢而祖一嫡相承读其书宗旨有述宗传有编一时学士大夫又相与维持左右底于无弊懿哉先生其于道也可谓辰星之丽天钟鼓之在序凡有耳目者皆得而闻且见而况其闵闵焉望道而趋者乎始先生盛讲良知之学徃来吾越予髪未燥也及稍有知颇欲澡雪身心为受教地进而及先生之门而先生扬歴仕途云泥相失晩年悬车会遭学禁交游尽谢一日际圣明表章斯文首起先生为士绅蓍蔡冀天假之縁宗周不进而奉先生于朝亦将退而奉于野而先生忽已逝矣呜呼世有觌面而失先生如宗周者哉先生之于道固如是其明白而坦易也从之者徧天下而终不能得之于宗周此予所为聋瞽者也世之不为聋瞽者葢亦寡矣犹赖先生之学呼寐者而觉之自学禁以来诸名宿略尽正当斯道絶续之候而又不少留先生为后死者地则其所关于世道之不幸为何如者予能无泫然于先生乎哉先生捐馆之时正宗周趋朝之日不遑走哭姑临风洒涕一志平生仰止之私冀先生有知终不置我门墙外也呜呼业已聋瞽自废矣而犹知先生之道之可尊非良知有不昧者耶其先生之启予耶其即先生之启天下后世耶尚飨
　　祭张二无副院
　　呜呼孰有以一身之出处卜斯世与斯民且以一身之存殁关斯道之亨屯俯仰古今罕俪其人何意出处存殁交感一时独系之先生之身呜呼伤哉惟先生锺川岳之间气生有异姿夙契道眞少而学羲文之易晩而通河洛之神遂为东南学者领袖而举世亦望之如威凤祥麟故先生虽雅志林壑视珠玉如敝屣轩冕如土芥而世亦不能终废先生之儒而醇纪纲一席幸予以道契之雅参彚征之庆识者于此卜世运之维新夫何予既罪放先生亦以病请后先去位席不及温吾道穷矣尔生何辰阳九之阨一疾奄沦痛山頺而木坏在扵平昔从游之侣安得不念此而愈殷于斯时也既人亡而国瘁亦索处而离羣奕奕先生其重顾我于稽山镜水之间亦发宛委之鸿文予敢不践兹夙订请事逡廵行过仙乡惄焉如捣望灵輀之既返载生刍以遥陈敬临风而拜使恃肺腑之可申哀哉
　　祭丁长孺
　　呜呼弟今永与兄辞矣平生之谊若何可言日者兄病革犹切切念我二三友生以其子书来召而弟不果至未几讣闻匍匐来奔欲一见兄相与永诀而不可得岂不痛哉弟之初与兄遇盖在许敬庵先师之门时弟初向学见兄神气肮脏几不敢仰视乃辄有当于兄心相视莫逆既别去将十年弟兄踪迹阔絶而兄私于士大夫间推毂游扬无虚日一日缄书郑重不胜其爱慕之诚而弟乃辱与兄友其知我有如此者当是时庙堂之上党论初起兄首以直道见锢退而隠于合溪之上惓惓乎世道之忧生民之计凡有所见必于弟乎发之弟因得廓其蒙鄙以坚定其志出处进退惟兄之指是承十余年来不致以其身为小人之归者皆兄赐也一旦时事转移弟与兄先后起官弟出而兄不出居恒辄念曰吾愧长孺多矣遽投劾去会党论复起两人复相继削籍而兄已病且死兄死而二三友生祸日酷吾不知当日垂死时缱绻深情更何如者犹忆党祸之初起也兄谓门人陈子曰刘师得无罹不测言已泣下假令弟终罹不测兄真不难与弟俱死者惜乎兄死而弟莫之从也呜呼噫嘻彼苍者天实生吾党千秋上下寥寥几人其生也不偶则其出也有为孰是兄也学古人之道抱当世之忧竟不能一日试于清时卒江湖憔悴以死而生平肝胆徒激切扵二三友朋间恐其祸之不免而莫之救也天乎人乎其吾道之穷乎兄既死而二三友生遂已次第死于谗而杀于贼独弟尚偷一日之生亦伥伥如穷人终归一死以报知己而已日月云迈我心悠悠会弟有殇子之戚聊具尊酒遣一介之使进之几筵用陈永诀之衷知兄必有以鉴我也
　　祭张慎甫
　　呜呼三代以前士多尚行而后辞章三代以后士或尚言儒术渐龎及其弊也以文灭质道乃沦亡圣逺言湮人纲不振邪说披猖士生其间家置一喙如鼓如簧不有哲人尊经翼圣曷挽伥伥猗与先生英姿卓立敦毅刚方沉酣典籍渊源绍述直溯神潢拥皋谈易师严道尊朋来遐方爰及诗书春秋戴礼因略致详进之四书凡所折衷布帛稻粱非圣不读非学不讲梦寐羮墙九经卒业伯仲之间康成紫阳讵云训古实资羽翼斯文耀芒生平大业尽在编摩入室升堂呜呼老矣壮而不试蓬荜深蔵士命千秋区区青紫曷足短长矧其今日道丧千载长夜茫茫得我先生如炳以烛日入之光功存世道吾党小子庶裁简狂再窥先生实践闇修玉质金相非徒言之实允蹈斯为表为坊行年八十双目已废黙诵不忘真积既乆豁然一旦觌体承当古云朝闻又云闻知先生可方呜呼可矣人谁无死贤者流芳彼后死者悠悠天壤孰为韩张瞻望几筵言采江蓠以酹一觞灵其鉴我飘然乗风鸾驭相羊
　　祭王生金如
　　呜呼求友道于今日抑何寥寥乎葢势利之溺人深而讲学论道之风絶不闻于天下也始金如甫弱冠而及吾门负志不凡比闻已得所师承予姑逡巡谢之而处以朋友之间自此徃还无间每相见必以学问相切劘絶不及流俗一语至于患难则相恤徳义则相劝过失则相规者匪一而足当是时予以为求友于天下而不可得也乃得之于金如私心甚喜之金如亦不鄙夷予而托为同志者几二十年晚而相信益坚相切劘益挚毎有所规益予必改容以谢而金如自鞭自策亦不少恕也予辄因是以窥金如其超世之识过人之才随处倾倒之肝胆有非流俗辈所敢望其万一者古所称豪杰之士非耶而世已有知金如者矣天假之年我知其必有用于世即遗大投艰无事不办而何意其止于是乎乃予所尤憾于金如者金如有天下之识而不必印之于古有天下之才而不必韬之以静有天下之真肝胆而不必出之以养如是者凡以成其为金如之学而止即质之金如平日所志宜亦有未副焉者金如遂肯中道而止乎天假之年我知金如必有进也予犹记同社之席金如偶举立诚之说及省察克治之说予心喜而目之曰金如自此进矣竟以同人意见相左不竟其说而罢予即欲効一语于金如不可得以迄于今此事遂成空谷呜呼吾负金如矣若二三诸君子之辱交于金如者其所取舍政如人饮水冷暖自知固不能一一而要之百身之赎皆有同情古称三益金如近之予于是益知朋友之道不可一日不讲于世也呜呼今亡矣夫
　　刘蕺山集巻十五
　　●钦定四库全书
　　刘蕺山集巻十六
　　（明）刘宗周 撰
　　○杂着
　　三统考
　　天之道莫大乎时王者继天立极裁成辅相以左右民亦莫大乎时上古三皇氏靡得而纪云传称天开于子地辟于丑人生于寅故称三皇氏则三统之义所自祖也黄帝受河图仰观日月星辰之象始有星官之书颛顼受之命南正重司天北正黎司地其后三苖乱德二官咸废帝尧氏作乃命重黎之后复典天官书曰乃命羲和钦若昊天歴象日月星辰敬授人时歳三百六旬有六日以闰月定四时成歳所正春夏秋冬四仲之序犁然而厯法大明舜摄位察璇玑玉衡以齐七政后世因之由此以观则唐虞之世歳必首春月必建寅巳开百王统矣夏受襌其道主因其四时之书则有夏小正视唐虞之法加密焉若日星昏旦之次分至启闭之期雷风氷雪雨旸水旱之节百榖草木稊秀之候羽毛鳞臝蠕动蛰兴陟降鸣雊之应以及王者因时行政庆赏刑威之准三农以时种植耕敛作息之宜靡不毕具此夏时之善所为考诸前王而不谬百世以俟圣人而不惑者也至仲康之世羲和废厥职俶扰天纪季秋月朔辰弗集于房王命胤侯徃而征之盖夏正始乱也其在后世可知矣是以殷克夏则改夏正周克殷则改殷正殷周以征诛得天下其敬天授时之法未始不肇修夏正之遗而必逓改正朔以新一王之大法则继大乱之后者利用革也易之革曰汤武革命顺乎天而应乎人而大象曰君子以治厯明时义取改正朔也夏正建寅殷正建丑周正建子天地人三统也天以斗杓运乎中央为四方之纲逓建十二辰而以初昬为候如日躔星纪之次而月行会之则建子也日躔元枵之次而月行会之则建丑也日躔娵訾之次而月行会之则建寅也必取三辰之月以为歳首者阳气始于子子者孳也言万物滋于下也进于丑丑者纽也言万物厄纽未出也长于寅寅者引也言万物至此毕逹也天以生物为心以三辰为功于三辰见天地之心故王者义取诸此以改正朔然必三阳履泰盛德在木协风乃至于时为孟春而歳功着于地上此夏时所以称善也其曰天地人三统者子一阳始生于重泉天数之始律应黄钟大哉干元万物资始故得天统丑二阳地数之始律应大吕至哉坤元万物资生故得地统寅三阳三才始偹律应太簇地天交而为泰后以财成天地之道辅相天地之宜以左右民故得人统也又曰天开于子地辟于丑人生于寅者按邵子皇极经世以元会运世之数推之天地人从出之序得三辰之会今以十二月准十二会而知夏统得人殷统得地周统得天也汉刘歆三统厯志曰三统者天施地化人事之纪也十一月干之初九阳气伏于地下始着为一万物萌动锺于太阴故黄钟为天统律长九寸易曰立天之道曰阴与阳六月坤之初六阴气受妊于太阳继养化柔万物生长楙之于未令种刚疆大故林钟为地统律长六寸立地之道曰柔与刚正月干之九三万物棣通族出于寅人奉而成之仁以养之义以行之令事物各得其理寅木也为仁其声商也为义故太簇为人统律长八寸立人之道曰仁与义是为三统其于三正也黄钟子为天正林钟未之冲丑为地正太簇寅为人正云盖汉以律起厯以十二律恊十二辰应十二月而推本于三正之义如此亦自然之应也又曰夏得天统谓嗣世而王者冬至得十一月甲子朔为厯元也殷得地统谓殷歴统首得甲辰也周得人统谓周厯统首得甲申也天施复于子地化自丑毕于辰人功自寅成于申也故云然三王正始所改者正朔而已若夫春夏秋冬之时十二月之次则周不能改乎殷殷不能改乎夏夏不能改乎唐虞一也何以明之舜摄位以正月受终于文祖先得夏时也殷以十二月为歳首故伊训曰惟元祀十有二月乙丑朔伊尹祀于先王奉嗣王祇见厥祖告即位也太甲篇曰惟三祀十有二月伊尹以冕服奉嗣王始免丧朝见羣臣也而汉书律厯志谓伊尹之嗣以冬至越绋祀先王于方明以配上帝谓殷以建丑之月为正月而以建子之月为十二月故乙丑日长至而配祀上帝也则非摄祀见祖之义矣是诬经也周以十一月为歳首秦誓曰惟十有三年春大会于孟津武成曰惟一月壬辰旁死魄盖十三年春正月二日也蔡沈传曰即建寅之月则夏正是也如以为建子之月则不合书春矣洪范四五纪一曰歳二曰月三曰日四曰星辰五曰厯数范出神禹所叙则五纪即夏小正之法也曽谓以武王之圣箕子之明而攸斁之乎故豳风之诗曰七月流火九月授衣又曰五月斯螽动股六月莎鸡振羽七月在野八月在宇九月在戸十月蟋蟀入我床下又曰七月流火八月萑苇七月鸣鵙八月载绩又曰六月食鬰及薁七月烹葵及菽八月剥枣十月获稻为此春酒以介眉寿七月食瓜八月断壶九月菽苴采荼薪樗食我农夫则皆夏时也宛然有夏小正之遗意焉其曰一之日觱发二之日栗烈三之日于耜四之日举趾者则从周朔也故称日焉益以见月之必用夏正也而律厯志曰初发师以殷十一月戊子后三日得周正月辛卯朔明日壬辰癸巳武王始发丙午还师戊午会于孟津明日己未冬至二月四日癸亥至牧野夜陈甲子昧爽而合则以周正建子曲为之附会云耳执是而可以通春秋之说矣孟子曰春秋天子之事也董仲舒曰春秋受命改正朔易服色谓春王正月行夏时也按左氏传曰周正月建子之月也而胡安国传曰仲尼以夏时冠周月谓建子非春仲尼首易之以春王正月也建子非春则鲁史故书冬正月乎而仲尼易之是矫诬上天也抑故书冬十有一月乎而仲尼易之是紊乱二百四十二年时事也且以夏时蒙时王义则舛而以臣子改正朔罪则僭也春秋何居乎然则春秋之春正月即夏时之春正月明矣仲尼作春秋即因鲁史实录明矣但鲁史编年纪事每歳必托始于冬十有一月而仲尼手经笔削则托始于春正月所以为改正朔行夏时志天子之事之实也至于春秋所记时令一一以夏正通之如桓公十四年春王正月无氷志春和重民命也僖公三十三年十二月陨霜不杀草李梅实言冬有愆阳终冬陨霜不杀至于李梅且华而实也成公元年春二月无氷言阳气初协至仲春始解冻也昭公四年春王正月大雨雹言阳为阴陷也定公元年冬十月陨霜杀菽言五榖不登见人主弃民命也则亦奚必以周正建子之序定灾祥乎哉况周入春秋以来王迹熄矣天王不颁朔诸侯不视朔天官失职莫考异同于是鲁文公元年失闰月不告朔犹朝于庙告朔之废自公始至襄公二十七年十二月乙亥朔日有食之传曰辰在申司厯过也再失闰矣故二十八年春无氷则二十七年之冬也无氷灾也梓慎曰歳在星纪而淫于元枵以有时灾至哀公十有二年冬十有二月螽传曰火伏而后蛰者毕今火犹西流司厯过也火八月犹西流而愆在十二月则三失闰之故也然则鲁厯之不正乆矣定哀之春秋非隐桓之春秋矣四时灾祥莫考而定矣欲区区以周正纪其终始不已诬乎夫闰失则四时不正四时不正则岁功不成歳功不成则百工无所厘而庻绩乃隳先王继天立极之统冺絶乃尽故仲尼有感而作春秋春秋云者互举以见四时履四时之变以纪二百四十二年之衰乱属辞比事而拨乱反正之道炳如也首书元年钦昊天也继书春王正月正天时明王道也絶笔于获麟以天道终也董仲舒曰元者大也言万物之所自始也正次王王次春春者天之所为正者王之所为其意曰上承天之所为而下以正其所为云尔使仲尼得邦家之任必将举春秋之法见诸行事首得夏时而行之拨乱反正臻斯世于唐虞之盛故他日告颜子为邦首曰行夏之时行夏时将以夏时见行事之实非区区改周朔之谓也仲尼既殁又百余年而入战国迨于暴秦事不师古克周之后以孟冬之月为歳首按史记始皇推五德终始之运以为周得火徳秦代周德从所不胜方今水德之始改年始朝贺皆自十月朔汉兴因之髙祖始入秦纪年书元年冬十月乃知秦汉之际盖以冬十月为歳首而非以冬十月为春正月也暴秦且然而况于周乎况于殷乎况于孔子之作春秋乎善乎孔子言之曰殷因于夏礼所损益可知也周因于殷礼所损益可知也其或继周者虽百世可知也而董子推明之曰道之大源出于天天不变道亦不变又曰继治世者其道同继乱世者其道异尽之矣汉兴百有二年孝武用诸儒议始改正朔行夏时太初元年冬十一月甲子朔旦冬至为厯元复得天统定太初厯为万世典常呜呼盛哉
　　题张幼青吊忠录
　　过武陵年家子张幼青以旧所著吊万工部诗及申理旧令周季侯寃状示予予读之欷歔泣数行若重起二先生白骨者因念幼青诸生耳何与天下事乃能慷慨淋漓言人所不敢言如是夫亦曰斯民也三代之所以直道而行也悲夫方逆珰杖杀工部时凶焰大张向之同声借剑者且抱头鼠窜一时士气已尽即海内学士大夫有凭而吊之者亦已寥寥空谷矣及季侯诸君子难作则势益燎毛方大索党人侦卒布天下所至道路不敢偶语而幼青独率诸友生具呈上官请以百口保季侯上官为之咋舌非复向时文人弄柔翰生活其后幼青竟坐是为雠家所持得免于祸幸耳吾是以知幼青果不可及也吾鄊张文恭公为诸生时闻杨椒山先生之变操文以祭识者知其不凡视幼青今日其识力何啻径庭将来竖立殆未可量先正云宇宙内事吾分内事愿幼青更廓眼孔进而窥其大者区区残墨数行出之笥中固不足为幼青重好事者为付之梓人聊以存二先生也幼青亦云
　　题勤王纪畧
　　辛酉之役天玉何公破家殉国仗勤王之义力虽不任天下壮之会时事已壊公志益无可展嫉公者因中以危法权珰为政卒就吏讯遣戍去而其时与公周旋兵事者有徐无梦云无梦慷慨任侠以布衣游江湖间故尝受知于公者也一日募兵吾浙即拜为上客委以调度多中肯綮既领健卒六千人行次邗关以片言定庚癸之呼自此北进无哗者竟为榆关一借声援惜其谋不尽用于公仅结募兵之局而公亦旋以谗去无何逮诏狱祸且不测无梦复徒步走榆闗谒闗大吏袁公解之袁公固尝按公所募士甲乙纚然无隙可乗第恐以公事坐累稍缩朒不任而无梦力以大义持之卒为公地得不死人以是益多无梦无梦居恒慕要离聂政之为人期得一当报知己是役也济于行间者犹策士之常而济公于九死一生之日则视孟尝宾客逺矣嗟嗟国士之遇国士之报徃徃不相偿自古叹之即君臣且然况朋友乎友人有谈无梦风义者复授予勤王纪畧因慨然想见其为人而书之
　　题杨椒山先生佚稿
　　嘉禾陈子则梁缄予椒山先生佚稿一通则先生在诏狱时赠提牢比部应养虗公序也先生文集若干卷及狱中手着年谱既尽行于世而其佚不传者尚得若干篇近始为天台陈木叔捜录付梓以补全集之缺而赠养虗公者其一云予因庄诵数四而有以窥先生之微夫养虚与先生倾葢交耳提牢之役亦不过举其职分之所当为稍异于前此诸公之下石者而先生秉彛相感一时知己之谊满纸淋漓至不难刎项以见志且书之谱曰吾地下必有以报应生呜呼朋友如此况君臣之际乎吾乃知先生之心如万斛源泉随地涌出无处不遍满在子为孝在臣为忠在弟为悌在朋友为信盖天之所以与我者如此而先生偏有以完之宜其忠义光天壤事业亘古今称本朝有数人物不虚耳乃先生之言心也必试之死生利害之际以观其素卜其所养又推之见道之分明可为知本矣孟夫子曰生亦我所欲所欲有甚于生者死亦我所恶所恶有甚于死者此亦人人皆有之本心也而独归之贤者之弗丧则亦何以得此于贤者乎诵先生之言亦可以憬然矣则梁好古士也辱与予交因问序于予而予为推其说如此将以示天下学士大夫之求心者木叔者则梁友也予虽未识面观其所好可以知其人并借以请事焉
　　义仓先声
　　予尝感朱子社仓法以为荒政之前茅无有善于此者而后世率鲜能行之俗之弊也人乐苟且之谋事规旦夕之便孰有以王道为心生民之饥渇为己饥渇者夫社仓其小者也质之三代限年耕余之法犹然移民移粟之陋习而后世且视以为创典如井田封建之不可复何怪民生日蹙致有今世乎说者曰今天下三空四尽之日也当事者鳃鳃补救苟幸目前之小康不得而迂议社仓是垂絶而为畜艾谋空拳格斗而讲坐作止齐之法也其然乎其然乎则请以责之吾侪譬之父母衰老鞅掌婚嫁不能给诸子其诸子之成立者尚有余力也不手足是念而拥肥自殖必无幸矣歳甲戌吾越大水西南一帯濒江之民多为鱼鳖者三县人情汹汹请赦不得请弛征不得请常平粒米又不得于是当事者慨然议赈赈无几也又无法或反以为厉一二有心者乃起而私赈转相劝导得金钱若干计三县罹灾之民不下万口各得持数日粮以去尚剰有余粮会当事者再徃赈而吾党遂弛其担诸君子乃进而请予以此嗛嗛而狼戾者为郡中义仓权舆可乎予欣然赞厥谋随有某友者即首捐百金逺近舆情辐凑而进甚于前日之捐赈予因谬计其事以某处置仓厫以某甲司典守以同志若干人为逐年交盘之次以某时为敛发以若干年权子母而善息一听之首事者至于今日贮本之资或捐或贷随豊随约皆不敢强需之歳月以渐而进持之十年之久而其事渐有可观一旦旱干水溢地方或得少恃以无恐较之乃者家赐人给之劳不相什百乎是诸君子之明德且垂之世世而无穷即一钱一勺之助与江海等无量也今天下胥岌岌矣乱自吾侪人人知有利而不知有义将一膜之外皆秦越谁与救其菑而恤其患者乎今者仓以义名是合千万人以为义也合千万人以为义凡以解吾兄弟之颠连而上慰父母之懐也知乎此其于西铭之指不逺与
　　赈嵊縁起
　　季春有白马山房之会偶及邻嵊灾其民菜色有不忍言者盖自去秋不登迄于今死亡流散之状日异而月不同势岌岌尽矣一时诸君子相顾叹息若身罹痛而莫为之所予因商之祁世培侍御请上官暂捐帑金召商转籴庶几米集而价平官不费而民沾微息亦小康之道乎或曰官帑如洗奈何无已请以吾侪士大夫之有力者任之而终难其事卒付之虚■〈自页〉而已既辍会语稍稍闻之王生尔吉慨然为诸友倡计以千金行一贩而身任四之一于是逺近传之揶揄相劝方举事有日而社中王金如亟顾予曰嵊民死者垂尽矣幸有存者手无一钱而欲以平籴博半菽之饱此索之枯鱼之肆也请如昔年天乐乡故事设厂为粥以食饿者予思以一邑之众而计口求活于二三措大之手犹西江之涓滳耳虽然士苟存心于爱物于人必有所济必博且众将尧舜其犹病矣因听诸君子随其愿力为之呜呼口分世业之制壊而议常平常平不得而议借贩至借贩不可得而又议授餐斯其为救荒之策愈苦亦愈下矣顾予思徃者天乐之役郡邑诸大夫实为士绅倡吾侪相与仰承之不过推扬德意以报成事至今一方之民歌乐只者归之诸大夫又安知前徽之不可继乎则吾党今日斯举将为之嚆矢也闻者曰然因相与踊跃行事其条例署之金如颇悉不再具
　　蒙求句解引
　　有亡子者日与里中败类游相习为流荡渐去其家既而益习其所客之风土人情而安之且为终焉之计矣一旦有示以乡井之乐而招之使返者掉臂勿顾也设也伺其亡之未逺而招之主人无辛苦之劳而亡子有旋反之喜岂不大幸此性习之说也易之繋蒙也山下出泉涓涓而清驶犹未逺其初也君子则之以果行育德有亟呼亡子之义焉然间以语今之人鲜有知者族兄遵晦氏古朴有行谊蚤谢举子以蒙师教授里中念流俗之败自后生小子始也因仿古人小学之意演为诗歌十余则陈之家塾以佐句读所不逮其言或雅或俚一一出之肺腑一二父兄视之以为巴人之声学究之语耳安取于蒙求者而称之而不知偶入于蒙者之耳如一一谈其意中事不啻箫韶之可听也彼其心固未逺其初也虽然彼父兄者业已身为亡子久矣语之以道而不信告之以圣贤之格言而不知将遂无所用吾招乎有建鼓而趋者大声疾呼不得或谈言微中而得之蒙求数语非雅非俗之间偶与之会心犹足以通其夜气而立发其乡井之思未可知也庶有偕子弟而追亡者此又遵晦氏嘉惠吾里无穷之意也并为弁其首云
　　大宗世业引
　　予先世自支子而降一嫡相传以至予不肖本小宗也进而援吾近祖赠司马公亦得称大宗而予复荷祖宗之佑忝窃禄于朝以有今日则先世未竟之箕裘皆予一人事也予少而有志颇窥逺大中年不竞乃始退而营累世烝尝之计以及赡族赀积十余年告竣其一二赡八口者皆遗自先世及先太淑人纺绩之余终亦不能敌其赡族之半因并书之册以示后人后之人思以世吾家则必世吾业有败之者曰不孝败吾家犹可言也败吾族并败吾先世烝尝不可言也呜呼宗周向时所志何若而幸有成事者仅如此而已乎
　　会稽县荒政引
　　宗周居恒私慨生今之世安得视古太平之民豊衣足食家用平康如所谓使民富且寿者而称之思之而不可得谓将必井而田必肉而刑则虽圣人不可行于今日夫为政者亦师其意而已矣语曰人情莫不欲寿三王生之而不伤人情莫不欲富三王厚之而不困夫惟三王知天下之有同情也而通天下之情以一之则人人各遂其情矣此井田之意也易之象井也君子以劳民劝相故曰井养而不穷诚如是即有水旱凶荒何所病诸今之天下非古之天下而独其含情而载魄者数千载如一日善治天下者因之而已吾乡庚辛间连遭大祲里人之饿殍而转徙者日相告也今年春饥民嗷嗷頼当事者预为徙薪议储粟议通商议平粜竭蹶从事未已也则又踵庚辰议相养法委其乡之士大夫而纲纪之朝一期会焉曰赈应以赈暮一期会焉曰粥应以粥又以其贰属分巡四郊逺至穷山僻戸一一期会其里胥三老曰赈曰粥无不应以是死伤虽日众而所全活亦不下万万计当是时吾侪士大夫感上官德意无不矜奋用命争出其私囷画地而区计口而给朝夕如家人父子相慰藉者久之而一切佣夫贾竖皆好行其德日手数钱施丐者又或壶浆载道姑半取其值以为嗟来而食者讳葢人人有独为君子之耻焉其饿且死者又施槥收之疫而病者扶持之上官闻之益喜更为之设法补助以有终葢自歳首元夕以迄于兹七月晦闵闵如一日也语不云乎君子之德风也人性之善也与其情之必然而不容已也苐患无以劳来之乃者当事诸大夫自监司郑公而下无不极一时人伦之选相与同心共济如主伯亚旅谋其家事而会稽周侯尤以敏才练识受成于下消萌杜蘖大者斧断细者川涵动中机宜迄于有成呜呼岂偶然哉侯固曰吾以民养民已矣非能以官养也即上而诸大夫亦遂曰吾以邑养其邑乡养其乡已矣非能以吾养也君子以为一时有王政焉无何有秋告登一二孑遗欣欣有喜色相与扶携而望太平则又感而泣曰哀哉吾侪何自有今日乎一时痛定思痛之情仍有郑侠不能图而举其父母兄弟妻子不能聚而相告也于是侯遂摭其徃事书之成册以示我郡人侯固曰此尔乡后事之师也宗周遂受而书之简首
　　易经古文抄义引
　　予年十四五时从先外祖南洲先生受易先生毎脱畧章句独摅所见时于前辈讲义中弹射不遗力则以已意朱书附之以朂予小子予小子唯唯而已不识为何语也然亦稍能记忆一二焉及长予取科第去不复理前语而先生亦长逝并其朱书旧本亦归先生孙行予因念易道精微非后生小子所能知竟不敢从人问易予先人旧存遗书止得古文易一部与今文回异予少时读之又不识为何语也谨封识藏之笥中日久既而闻前軰知易道者谈及古文如是予因心识之窃自念曰使小子有知能读先人遗书请必自易始岁时每阅封识輙低回不能仰视葢五六十年如一日也今春罢官京师居外邸颇与友人论太极之说觉语不可了輙举易以对因忆先人所遗古文取而称述之随为之援笔立书叙其位次为羲易为文易为周易为孔易虽四家之旨犂然犹未能竟舍今文而从之也而姑从其理之可通者以存古文之万一敢谓遂能读先人遗书哉至于手抄之下间存疑义亦窃忘其固陋而记之则大抵本先生昔年所口授者衰废潦倒旧学罔闻念及父师之遗不胜怆絶遂不敢弃去越月而成帙题之曰古易抄义脱稿校正者婿王生毓蓍而门人祝生开美渊更加订定焉若乃易道之大则夫子赞之已详予何敢复赘所遗种种谬见不无挟胜心以出尚俟暇日改正云先生授易时年已七十八矣后寿至九十二而卒学行高古为士林祭酒其易解有着向存之河南新乡郭氏不复携归遂不传
　　王堇父庙制书跋
　　友人王堇父庙制一书葢不佞官仪曹时问答也今上登极会廷臣集祧庙议太常洪桂渚先生议所以处献皇者甚正举朝韪之卒为礼官所持比不佞承乏郎署则役已告竣久矣不佞犹追维扼腕欲踵太常言之会有以成事阻者亦竟寝此书葢予所商之堇父将以入告于我后而未果者也其扬扢古今甚核而胪陈四疑尤足以补太常所不逮可为一代鸿猷令明廷一旦举而行之岂不卓然有光前人垂宪来禩而独愧予之无能为役也予因是重有感焉语云礼乐积百年乃兴亦谓明良作合待其人而兴之难故有君无臣自古叹之献皇之称宗入庙始于一二邪佞之口当时已有诋其谬者特肃皇帝尊崇孝思愈引愈伸一时廷臣将顺之不暇以至于此逮世庙升祔给事中王治遂首昌言之而时不能用至今以为缺典今上圣明不世出临御之初虚懐访落正臣子毕智劻勷之日稽古定制善继善述千载一时而不幸又以龌龊礼官軰失之岂所谓必待百年者耶考王给諌之建白得之其友朱德懋史册书之以为美谈乃堇父竟不能得之于不佞君臣朋友间胥失之冀堇父之言终不可废他日有举而行之者推其自寸莛之叩不佞且托堇父以不朽视昔人有余幸矣故纸在笥漫书数语于后遗堇父亦以志予之素志云
　　芳斋公三世家乘跋
　　宗周述我祖三世事状不觉肃然敛容焉呜呼芳斋弗可详矣若遂安昆季之克孝克友素庵之善继善述可谓世济其美至居安思危四字尤足以见祖宗相传心法凛凛乎盘盂几杖之严后之人苟能守之弗失亦可以永保家声于无恙而惜也蒙业而安者之久而忘之也至于今宗风亦浸以偷矣语曰生于忧患死于安乐我祖宗遭家不造父子兄弟间间关万里行则裹粮居则荷戈出万死一生以延我刘氏我子孙一丝一粟何莫非祖宗之赐其忍忘之耶夫惟有前日之忧危而后有今日之豫大亦惟有今日之豫大而即酿有异日之衰微安危倚伏之机亦诚可畏哉祖训具在后之君子有绳武之思者尚三复于斯按司马公固有三世墓表然未之竖也兹崇祯之戊辰公孙玉宇翁重修墓道更于三世墓前各立石几而表题其上方颇足补昔人之遗时翁年已八十矣孝思如此允光世德云
　　芳斋三世祀典跋
　　刘氏处郡城者以芳斋为鼻祖一传而遂安再传而素庵则二府君以后私之矣惟其私之也故并芳斋而私之遂不复知芳斋有宗子而宗子亦遂失其宗子之职享祀之不衷于礼所由来矣族属之降也其不能不自亲而疎者势也而使无有乎亲疎之间百世如一日者宗子主祭之法也予不肖居恒有感于斯因劝芳斋宗子之后特立祭田示芳斋有专享而因以二府君祔之歳时上塜三大支或分或合姑听其便而不之强将刘氏二百年薄恶之习稍稍挽回以此乎若曰丧祭从先祖则宗周滋戚矣
　　素庵忌祭跋
　　忌有祭志哀也君子有终身之丧忌日之谓也子以事其父母自父母而及于祖及于曽祖及于髙祖法无可推矣穷于情斯穷于礼穷于礼转穷于情然宗周近阅故相沈龙江先生家祭法自其始祖而下皆不废忌祭葢亦大宗子之礼然与芳斋于刘氏亦大宗也而传世既逺废忌久矣惟素庵之子孙自今日主祭者而言于素庵犹称髙祖忌祭弗替昔也各房分之而今也合之甚盛举也然则世世忌素庵乎曰易世议祧小宗子之礼然也夫大宗也而已在所祧不祧素庵何居且也遂安芳斋之不忌固不特在今日矣君子于此又伤之也无已请俟诸素庵议祧之日即前日之忌祭改而为时祭由素庵及芳斋三世合享以补从前之缺憾亦礼意也宗谊之涣也莫甚于素庵所分今也祫芳斋使大小宗子孙皆得与于祭以伸合涣之情则一举两得者乎
　　明德渊源录跋
　　刘氏祀典军政皆有籍始自先宗长敬亭翁翁秉家政颇立纪纲为经久计见前佥宪公序中是时三世祭产不敷公尝用此惓惓虽经宗周軰日为经营犹未及慰翁志以殁既殁十余年今宗长翀宇翁益引孝思加毖旧章用是宗周不敢忘前日之绪而竭蹶从之久之始以不腆之产告成事歳足以供烝尝而若军产之日有凌替者亦复不恤怨德以绳之稍可垂之世守矣追念昔人良用怃然暇日取旧本更为润色付之剞劂以示族人首载家乗具见世家之渊源如此书曰黍稷非馨明德惟馨故题之曰明德渊源录是录也其事则祭祀燕享而已其义则尊祖敬宗而避豊祢之嫌收族合涣而通一体之爱宗周将窃取之庶以贻后人使无忘先绪云
　　恩纶册跋
　　恩荣世录者录恩数之最异者也何异乎尔先是宗周释褐于万厯之辛丑殿甲之资当拜京朝官而宗周先期以内艰去是年秋册立贞皇帝为东宫覃恩下逮凡应选京朝官而需次者皆给诰比宗周报阕谒选行人询之当事者曰应补封从京朝官需次例于是验封司特为题请得以正八品官诰貤赠我先君则异数一也既而宗周请告坐废八年不赴官会贞皇帝哲皇帝相继御极录用先朝遗逸之士起宗周仪曹郎而是时登极覃恩凡新被命者皆与宗周因得以赴官之日即补官诰至此先慈并被一命矣又一异数也及宗周自仪曹改光禄丞晋尚寳少卿连擢仆少未任请告方候命间会册立东宫覃恩宗周以去国之身未任之职而并邀新命又一异数也及宗周自仆少在告旋起银台被命禠夺不二年今皇帝登极又覃恩给还旧诰且起宗周为京兆又给京兆官诰于是晋赠我先考妣三品勲阶且追赠我先大父母品亦如之旋夺旋予又加予之锡及三世尤称异数云国制臣子服官非满考不貤封此外以国庆覃恩者普天旷荡于臣子为特恩或毕世而不一遘如宗周不肖官行人得两载余不及考官仪曹者十阅月官勲丞者几一载官尚玺者三阅月官京兆者一载倘必待满考有尺寸之绩而后推恩于所生则俟河之清终无日矣浮沉三十年之中而四遇覃恩邀此种种异数实惟我祖考积德累庆非朝伊夕天道有知虽阨于生前而终必获伸于身后如操劵然捧诵温纶可为信而有征矣夫以弱植如宗周居恒碌碌靡所表见即冗员下僚已蚤为清时所弃顾乃数仆数起徼幸躐级至有今日信非徼惠我祖考之灵不及此诗曰贻厥孙谋以燕翼子我祖考有焉孝经曰立身行道扬名于后世以显父母宗周其能乎哉显扬之无当而燕翼是恃心滋愧矣庻其全而生之全而归之日有孜孜以几于无忝所生之义则宗周虽不肖其敢不自勉焉
　　书管石峯巻
　　石峯先生不急急于荣进不规规于利禄超然逺引急流勇退意其胷中雅有邱壑趣非苟而已也观其与秋江公书概可想见先生出入通津家无长物所至惟图书数巻而相传阨于一炬仅此书数通并杂诗藏于秋江家其后人遘而得之表章成轴寳为大训宜哉予从其元孙德隅受而读之慨然想见其为人其曰年踰耳顺不及时行乐何为遐哉先生不可作矣试问先生所乐何事非荣华非利禄亦非泉石膏盲听其子孙抽绎而光显之予将于德隅父子间问弓冶焉行矣勉之
　　赠朱绵之进学解
　　予不敏与绵之共学有日每朋聚间绵之嗒焉不轻启一语意自得也一日绵之以进取见商近例许输粟为明经髙可谒郡倅下亦不失作仕进阶亲昵多怂恿者事且遂矣予正言解之曰子方有意于圣贤之学而以荣利闻是背驰也曷亦从所好乎绵之曰敬受教明日朔友人私谓予曰今日之会绵之当不至矣或曰必无宿诺已而绵之忻然在座诸友既各商所疑予因谆谆于义利之辨反复数千言意未尝不在绵之也绵之黙黙而已越数日始叩以前事曰已矣奉吾子之教勿再计矣予得之忻然居今之世学古之道有卓然不惑乎内外轻重之辨者必绵之也绵之其可与进于学矣予闻之君子之于学如饥渇之于饮食然彼饮食者亦既知稊稗之不如菽粟与膻酪之不如醴浆矣而犹未有济于饥渇也必菽粟充腹醴浆入口而旨且饱焉至于厌足而后已始知向者稊稗膻酪之果弗如也藉令菽粟当前而弗御醴浆在列而弗举则反不如稊稗膻酪可以济一时之急而又弃弗取终听其枵腹以死犹自诧于人曰我知味其谁信之夫学亦若是已耳绵之既知斯道之大性分之尊之有加于荣利矣请从而进焉如饮食者必期于入口不饫且饱不已庶几其有成矣乎曽典漆雕开已见大意及夷考其所学终不克跻诸颜冉葢进道之难如此况又有前后异轨者绵之勉之矣虽然世有知菽粟醴浆之为美而终弃而弗顾者几人绵之既智足以及此而苐患其不能进观其近日用心所为嗒焉不致一语应必有独领其趣而不可以名言者将毋此道已津津入口在齿颊间耶予是以知绵之之必有进也暇日偶书之以示同志使后之学者法焉
　　书王生伯含扇头
　　伯含雅有志于学一日偕其雁行素中请益予则何以益伯含虽然语有之志立而学半葢言其难也必也首试之流俗之冲以防其溺也进试之气质之蔽以矫其偏也又试之意见之似以清其脉也又试之梦寐之交以卜其安也斯可与言立志矣问所志何事曰阅此数闗更有何事请以商之素中
　　刘蕺山集卷十六
　　●钦定四库全书
　　刘蕺山集巻十七
　　（明）刘宗周 撰
　　○赋　诗
　　淮南赋【有序】
　　淮南诔亡友也亡友刘静之氏禀狷特之资锺清明之气苦心慕古矢志匡时其大节辨辞受出处之几而躬行笃父子君臣之教筮仕京学量移辟雍狐鼠纵横振衣冠于涂炭桑榆崦逼慰朝暮之门闾【时沈四明钱给舎等朋邪乱政诬罔善良先生官大学耻与同朝遂谢病会先生大父年髙念孙不置因决意归寜去】处江湖而悬廊庙之忧怀瑜瑾而奋尘埃之迹慨方正之不容漫谓清流可浊会谗邪之交构几令白日无光【沈钱去余氛未净会东林顾先生以清议自任不容于宵小遂被谗中而先生于顾先生固忘年友也呶呶者切齿先生辈几罗一网自是海内分门戸云】而惟静之氏者遯不系尾见申屠蟠之先机隠不违亲免郭有道之党衅徒使憔悴行吟托离骚以见志【先生尝着离骚若干巻藏于家】庶几优游素业玩河洛而终身【先生欲讲求河圗洛书之蕴因衰聚古今易说推演象数玩心髙明云】启手足以全归【先生病亟令介弟抉掖坐起坐稍倚复令正之曰吾平生鲜不出于正者死而倚之非正也】恨顶踵之未报渊源学问不忝紫阳之传风节行谊抑亦罗一峯邹吏目之流亚也【先生学宗朱子亟慕本朝二先生为人云】呜呼静之氏英年登第服官一考前后家居凡八年乃召起为兵部职方司主事朝命及门而卒年三十有七大用未试君子惜之呜呼诔以哀死名以着实何朝野之殊焉文中贞耀古有之矣敬质公评拟上私谥曰贞修先生呜呼烁哉清标振俗弥坚不二之操学古好修无忝所生之义允孚既徃不愧将来千秋有托意在斯乎为之赋者孤友山阴刘宗周也
　　淮之南兮淮角楼孤城倚兮落晖愁我来行役兮宿草已抽孤鸿飞去兮怨鸟啁啾大江洸洸兮信宿扁舟慷慨悲歌兮清流在眸缅怀古之人兮汨罗沈而■〈氏鸟〉夷浮悼贾傅之痛哭流涕兮击祖楫之中流亦有处浊世而不滓兮若着帽与披裘越旷世而相感兮有美人兮同俦迥风尘以蝉脱兮振竒服而逾遒暎冰壶之寒玉兮骞孤鹤于芳洲遡渊源于闽洛兮驾长辔于鲁邹笃忠孝于君亲兮履信义于朋游爰委贽于明王兮托苹藻以荐羞慨容容之多福兮讶白璧之招尤秉介石以先几兮谢冥鸿于丹丘张罗网于薮泽兮愓震邻以躬忧履九地而局蹐兮戴皇天之罔酬既人道之反复兮亦阴阳之杂揉何回跖之仁戾兮易彭殇之短修梦彼苍苍兮夫孰能辨其薫莸神圣不作兮麟泣凤讴兰蕙先摧兮荆棘丛抽柱维缺折兮叹流转于神州怨复怨兮我何求行复行兮归休念昔肝肠涕泪与子为一兮今徒使我托魂梦以悠悠将双飞以整翮兮忽离羣以分投望天末而相思兮怅徃来之绸缪听广陵之涛波兮阴风怒而飕飂肠一日而九回兮泪交頥而莫收乃瞻几筵载哭载酬梁尘委积庭草荒稠自我不见于今已周北堂浩叹稚子低头酒浇坟土剑挂松楸已矣乎曷不观化于无生之始兮等身世于蜉蝣庶使我心瘳兮无蕴结以罹忧念羣生之扰扰兮孰如子之得正而无訧身后之名其不没兮靖彼彭泽康此黔娄夫子之谥允矣贞修千百年兮尚考信于华褒
　　知命赋
　　不佞罪戾余生奄焉卧疾积有岁时岁丁卯初度五旬春日悬弧扃门谢客惋抑无聊间辄有慨于先师知命之学因述赋以自勉言虽不文识者亦或有取于其志云
　　感大化之循环兮陟时序于青阳畅条风以沕穆兮迓淑气于勾芒律中太簇以和地天兮敷万彚而昭章惠风涣阴崖之积雪兮微泉动石溜以漎漎有美苦蕺兮滋灵根于山之阳日融融以丽景兮云叆叇以舒祥忽轰雷其先蛰兮亦乍雨而乍旸破林皋之寂寞兮起春兴于清狂抚良辰而増踯躅兮驾言出游以徜徉奈予生之婴疾疢兮拥孤衾于曲房叹鬒髪之一朝而改化兮曽不知代谢夫星霜意恍惚而不自持兮时翘首以彷徨家人忽告予以初度兮骋百龄之中道敢载醑以陈词兮天锡尔以难老曰予何用此腥俎而膻斚兮又溷之以里缶寿元鹤于樊笼兮豢神龙于沚沼世龌龊而不我欢兮逝当去而从君于瑶岛于时轻阴移盖薄雾褰帷彩蜺曳旌羲驭停轨芒芒沕沕霭霭垂垂东皇兮御车元鸟兮缄素灵剡剡兮山之阿怅仙人兮来何暮予乃冁然伸睂谢二竖之缱绻兮挟卢扁以载祖奏枚生之七发兮歌骊驹以拍舞束修容之窈窕兮御竒服以轩楚佩长剑之陆离兮挟弧矢以厉武载玉轸之阗阗兮鸣和鸾以服骧朝发予轫于东海兮夕予至于扶桑攀若木以超乘兮排阊阖而觐上帝之光侍玉女以靓丽兮荐绮席于云房西望王母而致词兮指大椿千岁以飞觞吸咸池以为醴兮炊朝霞以为粻苍龙蜿以就俎兮左孔翠而右鸾凰咀琼英之独秀兮和芍药于兰芳揽陶令之柳华兮摘逋仙之梅蕚问武陵以桃源兮采首阳之薇藿肴核从横兮献酬交错引商刻羽兮钧天响作云和洞阴兮非丝非竹迎风上下兮流丹舞翟燕燕兮差池嘤嘤兮友伊怨莫怨兮子规血哀莫哀兮乌夜啼歌阑兮舞罢兴尽兮神悲朱颜渥赭以微酡兮步言旋而少留启款款之丹诚兮借徃事以推求昔陶唐氏之神圣兮何儆予于洚流继重华之协帝兮亦野死于荒丘禹八年以胼胝兮汤文并罹患于幽囚尹放桐不为口实兮旦乃破斧以安周迨光岳之愈分兮大道日脊脊以纷纠申生孝而待烹兮子胥忠而抉眸听楚狂之歌凤兮爰息驾于周流髠滑稽而嘲孟兮终废阻于争利之强侯谓明良之不作兮贾生遇前席而致疎策天人之煌煌兮董相亦投老于江都若党锢诸君之骈首兮祸尤惨于坑儒颐读易于涪水兮熹投蓍而终遯世滔滔其不返兮哀吾道之屡困洵苍生之不幸兮抑世主之多蹇也意造物实为权舆兮何人事之多舛也幸苍昊之我质兮垂元听于九京神湛湛以无言兮网恢恢以何凭忽飙风之怒号兮列缺闪光怪以耀冥斧霹雳以震迭兮聊以写予心之不平予乃鞭风雷以叱咤兮辞帝庭而夙驾拥欃枪以挥斥八极兮扫魍魉于幽夜总山川于指掌兮行厯览乎荒夏首泰岳之峩峩兮带蓬瀛以出没藉封禅之遗址兮求灵药以何物伤中土之坏乱兮发乘桴之叹咄蹈鲁连于东海兮驾鲸鲵而倏怱转驰骋于南州兮跃龙泉之孤雄湘流浩以石沈兮衡岳嵳以云封陟苍梧之渺渺兮二妃胡为而弗从薫风凯以流响兮解吾民之蕴隆想皇王之遗化兮遂西次于雍丘阅尧舜之故墟兮及周秦之短修马与鹿其何似兮汉亦烬于党钩镜百代以如新兮洒涕泗于幽州按予辔于燕然兮市金台之骏马发易水之悲歌兮白虹贯于日下哀宋帝之北辕兮愤童蔡之覆社维皇都郁其壮丽兮寿天子以纯嘏周四隅以飘飘兮极迂步于章亥欲逺集而无所止兮望崦嵫其不我待忽怅怏以怀归兮跨中州而遵海过建业之靡丽兮访六朝之文采涉三江而凌五湖兮将息驾于畏垒浮紫气于岩壑兮三径归来乎春未改兀蓬垢于一榻兮谢形骸以尸解噫嘻乐哉天地扩以为宇兮阴阳互以合辟四时环以为纪兮千古通于一息总六合之外内兮超无始以无极遡予生之渺渺兮同储精于二五灵根皭而不滓兮抱微尚于徃古偕良朋以矫励兮遘阳九之竒数既云蒸而龙变兮复泥蟠以蛇步负君父之生成兮罪敢辞于椹斧日冉冉其何之兮托蜉蝣于朝露齐寿夭于彭殇兮洞死生于日暮彼圣贤兮动遭时侮仰稽造物兮孰知其故岂天心之玉汝兮故彰君子之行素景前修以匪懈兮吾将视年华于尼父乱曰尼山不作大道亡兮功利日骛世态狂兮谗邪得志争狓猖兮厝火积薪将罹殃兮委命元化顺行藏兮修身以俟用乃臧兮含真葆素中煌煌兮伯玉知非庶可方兮
　　皇祖　念祖以砥修也
　　惨惨菅屦可以履霜累累鸡骨可以支床靡爱匪生靡忧匪死丧心之忧矣沦胥以亡有怆几筵祖考皇皇
　　皇祖曰咨咨我孺子如孑如遗如惄如饥藐躬不阅遑恤我私夙兴夜寐靖共是祇子慎无疚无一人贻疵
　　皇祖曰咨咨我孺子汝杜门以作慝峻用惂德譬彼曀阴当日而蚀譬彼飘风忽自南北动曰予智鲜不为僻
　　皇祖曰咨咨我孺子子心匪石曽是不可矶维渊维岳维德之基毋失寻丈而矜毫厘毋耘人之田而忘其饥
　　皇祖曰咨咨我孺子子有粱肉不可以扶羸子有药石不可以起死灰非药石是谬子方徘徊取道不逺有觉者谁先民有言惟果确是资
　　皇祖曰咨咨我孺子敬之敬之克念作圣不显尔神及尔视听神以知几几冺神定于戏不显立天之命
　　皇祖曰咨咨我孺子维子有神俨而密豫而贞厥德日新神之徃矣何有何存我闻尔声不见其人
　　皇祖曰咨咨我孺子尔心之疚惟幽惟潜帝临孔威及兹毫纤载兴载寝将尔影是监人知尔一不知尔百千
　　皇祖曰哀哉肆皇天不禄降尔荼毒大命近止先祀陨殰惕用忧惧黾勉令淑弗恤其孚于食有福孝子慈孙俾尔弥尔性如线斯续
　　皇祖九章七章章十句二章章十二句
　　酬别长安友人呈于参政张副院
　　弱柳千章锁凤楼春风送客不胜愁杜门重忆十年病束髪谁先天下忧消尽壮心吾自老惊看歧路子何求却教空谷传骊唱落日浮云满帝州
　　河干别诸父昆弟
　　潞河浊如胶去去孤帆系春风三月三把袂别昆季上奉诸父行相将水之裔酌酒三五行骨肉多真意田园多荒芜天涯苦淹滞此路已可知守拙性所肄学仕愧朝簪学农足家世浮云去不停执手一相视朂哉临岐心百尔在敬忌
　　过张湾【张从寿寜得名新有李尚书宅】
　　张家渡口湾如织绿水朱门望不极夹岸枝枝杨柳垂春烟犹带五侯色画船箫鼔日纷纷得意归来休论贫回首张湾何处是不堪新说李家邨
　　阳榖道中辞春【六首】
　　客路辞春春可怜客心愁对草如烟凭将景物留春色一路杨花燕子前
　　病客伤春归便休沧浪一曲棹扁舟抽簪及早寜非讣不趁东风叹白头
　　野水荒郊屡问津浮云孤寄一闲身可怜阳榖城西柳不是青青帝里春
　　放浪浮生未有涯薄言春尽且还家故乡留得青梅熟烟雨邨邨刈麦麻
　　春入桃源许避秦武陵舟子是前身可令岁月随流水一任莺花绻主人
　　青峯入望初如沐一半春前作客还黄石不知何处是教人指点榖城山
　　旅懐
　　春深无柳不垂堤扑簌征衫落燕泥一水遥飞淮海阔千山暮合楚云低天涯姊弟怜多病客子江湖路自迷何事两牵家国恨悠悠萍水叹仳离
　　湖上赠别丁长孺
　　春潮夜夜泊临安客思连朝酒禁寛宿草空埋金简恨孤梅犹带玉人看相逢萍水占星聚共厯氷霜指岁寒南望一峯天目秀欲将双剑倚巑岏
　　山居即事
　　病躯三月夹衣寒髙卧袁安带雪看春到落花风细细晓披仙药露漫漫穷探幽胜凭藜杖自数行藏付鹖冠吾道只今输陋巷息肩应指白云端
　　自慰【时有亡女之痛】
　　避世曽夸管幼安双穿木榻膝如盘家余苦蕺堪尘甑掌忆明珠悔梦兰已识彭殇生是幻转怜儿女粝同餐多情最爱西牕月几度徘徊濯影寒
　　答■〈日上郭下〉弟书
　　三径行吟独倚栏一春鱼雁报平安人逢四十余生半病返林皋晚节难自昔孔门方鼔瑟不闻曽点更弹冠东周出处西周梦都付浮云过杏坛
　　和杨龟山先生此日不再得吟示学者【有序】
　　客岁门人有索予和杨龟山先生此日不再得吟者予以病谢笔墨未果也蹉跎岁华忽周星鸟搔首而追徃日无一得可言相将去来而徃者已不可追矣此日不再得古人岂欺我哉喟然太息者久之遂命门人歌先生之诗属而和之是咏也盖陈白沙先生先之矣一日而名动京师以为龟山复出予岂其人乎乃千秋旧案拈起重新龟山寜仅私一白沙哉将有为者亦若是矣和阕复命门人歌之予再歌先生之诗以乱之于是油然而兴洒然有以自得也时丁巳夏四月既望
　　农夫雨耕陇蚕妇干采桑雨旸各有为节物悬彼苍怀哉衣与食宵昼恤流光矧伊丈夫子人道立阴阳独禀造物秀生而射四方行行少且壮发硎试光芒勤心追徃哲所用何不臧神圣非絶级虑以斤斧戕千金握抟黍拱璧尘粃糠生不蟪蛄值死与狐狸藏岂无婉娈时朱颜鬬春芳花月玩朝夕膂力悞方刚哲人惊拊髀中夜起彷徨日昃不再中髪短不可长决此须臾命刺虎奋卞庄万法持一心三复慎独章六籍无真诀猿狙浪登场亦有朱与翟食人肆犬羊尼父援空空颜生诬坐忘遂令西方教乘虚逞雄强龂龂洙泗间闽洛一苇航中启龟山氏后先秩天常干愓指心法致儆荒与亡少壮不努力老大徒悲伤道丧复千载吾与点也狂
　　寄怀李懋明兼呈王止敬【李故以御史按浙请告归今年内察外推矣而王亦以御史出佥浙臬今年内察并落职者也】
　　去年李公初罢官今年复起行省垣横金作翰何桓桓淮阳不薄都尉权出入中外羡才难胡公不投磻溪竿自言臣故从长安奉职无状乌台端城狐社鼠恣般般一日怏怏归挂冠青螺白鹭秋漫漫心怀报国犹辛酸东西南北敢辞艰会逢王公解浙鞍颇言世路多巑岏时乎感慨心愈闲相与怡然乐考盘君恩浩浩天地寛
　　题百福衣【为冲倩叔儿】
　　众法合成婴儿衣一法不解婴儿机出声喤喤孩且啼为儿说法知良知长则学为裘与箕
　　吴兴道中
　　吴楚东南胜凭虚揽洞庭邨邨桑柘沃岸岸荻芦青子夜传孤唱清流逐断萍百年看意气都付画溪汀【丁长孺家长兴罨画溪】
　　酬昆仑叔劝驾
　　何似蒹葭招隠篇清饥如病兀如禅东山久卧看儿辈北极新班误壮年止合一鸣声已黙不闻三献足犹全相逢若问桃源路为报人间别有天【叔尝守楚未几坐墨榜归】
　　采蕺歌【有序】
　　予家蕺山为北郭胜处即王逸少故里也时或上山采蕺望郡大夫官舍倚钟山蜒蜿如龙佳气葱郁昔人呼小蓬莱者近之而郡大夫泰符公以风流儒雅治郡事不减元微之暇时风日晴好或花明雪霁辄命驾登蕺上其巅倚亭而啸夷犹自得既而访逸少之遗踪杳不可见则怅然回车予每从圭窦间望见公真飘飘有凌云之气也昔华歆隠居走窥官人道上君子识其不终乃公固得称吏隠于予何愧为赋采蕺以怀之山有亭即郡大夫所重建一时诧胜事云
　　上山采蕺留山阿衱蕺下山日午蹉回首白云漫漫多云中仙吏脱佩珂停骖独上舞婆娑九秋鹤唳摇林柯孤亭髙标白云窝俯临万井如星罗悠然怀古山之陂右军遗迹今苔莎蓬蒿是处少经过叩门不见羊与何止留清池浴鴐鹅旌干欲去道不呵北郭先生寤也歌蕺山窈兮钟山峩钟山鸣琴声相和为我洗耳清云萝
　　大柳客店见髙存之题壁慨然和之
　　马首西风衣满尘喜来茅店见伊人清言一唱盘山去月在松梢露在筠
　　金陵怀古
　　大江横据壮南垂北控中原采石竒阊阖万年开帝造衣冠六代返民彝烟浮夹道长杨树水引晴春太液池徃事无烦赋离黍祇今弓剑倍堪思
　　经梁武墓
　　空山落照日阴晴古木荒荒流水鸣下马独寻梁武碣断文无复记台城
　　咏姬仆
　　我闻义仆有髙永事在河西祸汹汹髙公一死殉封疆仆义亦与封疆重为臣死忠仆死义纲常万古同一视于滕复有姬公仆节槩棱棱若符契姓名附见絶命辞李子守务堪挥涕守务之名何独彰庙貌且与魏竖峙君不记前者白莲贼倡乱滕阳越邹峄妖术一呼千百羣所至空城挈家室贼兵未至官辄逃纷纷不数丞尉职岂无黄堂别驾尊拥幰邹城如传客滕阳之令甫下车恸哭巡城城已虚贼从东方破门入横来县堂索县符縳令不诛三日许手执笏板身衣朱再拜阖门乃雉经凄凉官舎奴子俱魏竖遂以滕印完收骸甫毕先后诛贼党相顾多缩颈慷慨义烈生不如封疆小吏分固尔此仆此死何其愚食人之禄分人忧各为其主心非殊髙台道傍筑京观视彼完印功无算缒城之日一筐免捷书只奏都堂彦锦衣世爵身上卿尽是平民膏血换到今留得数空城犹胜辽阳熊李窜因见近来官爵多亷耻少功名重忠义小板荡识忠臣疾风知劲草髙官与大禄愿得太平保凌阁拟形容福堂享寿考虽有青史名岂能及舆皁我今一日扶起髙叅军【巍】李侍郎【若水】堂堂正气垂风霜要令节义髙千古身虽磔裂名犹芳人生百年终一死安能腼颜苟活坐取侯与王
　　归兴【滁州道中二首】
　　几阵寒鸦待腊残石尤风健旅行艰人随雪色看秦望马带松声度楚关梅柳欲舒春信早烟岚如醉碧峰环便当乘兴穿云去不问南山与北山
　　无端归兴拟陶潜计日清华俸亦亷未卜山妻堪并食先教穉子解抽簪三年似爽还山约一事真成避世嫌今古乾坤何处了旧时风月寄缃缣
　　官梅
　　梅蕊参差放晴光转陆离江春随浪点山翠带星移乍慰乡心近频留客梦悲陇头人已断好寄一枝谁
　　初访云门【用正韵】
　　五云深处指瑶京六寺名存半有僧松顶待栖孤鹤穏溪流时照野花明空题御笔髙秦望谁问桃源到武陵灯影长明风雨夜独令终古证无生
　　同洪溟上人天衢弟登秦望
　　雨霁山光紫翠开分明洗出小蓬莱鸣琴一带溪流迥絶壁千寻鸟道回杖锡老僧飞欲到采芝仙客定频来不知身在天门上犹望云霞信手推
　　赠王聚洲年友
　　天涯浪迹去匆匆匿影韬光托冥鸿东下望门谁破产西归变服任投佣晨星数点兄还在萍水交情命不同若向潇湘逢屈子卜居何似故乡中
　　赠吴元水旧寅
　　真人自天际有气如虹垂精光跨斗牛下连沧海湄邂逅逢故人恍然隔世疑岩廊未可问丘壑欢相知积阴破微曜天地开光仪羣龙正翱翔云施贵及时皇虞久不作珍重皋与夔
　　寿健甫兄七十
　　吾家世明德忠孝遡渊源诞启司马公奕奕清誉骞递传诸子姓遗泽流潺湲我公正霞举后先推季昆雁行虽稍疎一气宛同根相期绍祖烈如奉指南辕犹忆通籍时示我书绅言千里始足下清白当共遵时予尚童穉多愧中心谖蹭蹬世途久双鬓如霜繁居恒失晏笑急难呼在原一日风波夷相戒守田园因思偾辕犊终输逸驾奔贞不与俗絶清尤避人援当其义所在墨守失孟贲以此衡出处完璧谁与伦抽簪近十载佩芷袭芳荪声光归肃穆珍重玙与璠老成日云谢尚有典型存公年视昔加神气如朝暾届兹悬弧日玉色清且温朂哉忠孝思先德留根痕愿举南山诗千载长氤氲
　　还山小咏【四首】
　　晚年一出拜征书来徃匆匆只岁余剩有丹心悬落日仍随流水付东渠烽烟北望天垂断鸿雁南征泽已虚安得山中髙卧稳梦回尘虑尽删除
　　忍却痴心别帝乡不堪归路九回肠上书自信终和氏前席人疑待洛阳太息时艰何日济感怀主眷与天长悬知紫禁深深里日昃犹传哺未遑
　　风云一代感中兴济济仁贤集九卿莫惜埋轮三辅理空闻补衮仲山名臣愚自放江湖去主圣何难槛殿旌为祝圜扉开诖误怜才首自易中丞
　　水宿风餐系客舟计程前日到沧洲逢迎是处少郎吏题品由他作马牛髙阁祇堪容我辈异时犹得免清流一番扰扰成何用身后能无青史忧
　　长安
　　频惊客梦又长安霜落瑶天病骨寒肃肃风棱虚辇下行行狐鼠问朝端止惭京兆无簪笔不信南阳有豸冠赢得湘累头似雪青衫憔悴到河干
　　即事用前韵【四首】
　　乞恩初得理方书自谓良医肱折余试把风波看幻质岂无舟楫济亨渠一毛尽识周身痛二竖皆乘正气虚端的与君投胜剂本来无妄莫教除
　　咄咄深源屡罢书一腔心事棹歌余天涯对酒呼明月泽畔行吟问古渠小决行藏应得尔只言老病亦非虚清时饶有孤臣泪百转江流意未除
　　老去空悲三上书自言工瑟未工余天将斗柄回春旦地与河流出旧渠世道已看图凤杳功名先辨鼎牛虚十年一壑仍无用辜负君恩自废除
　　古人不作见遗书万事茫茫感慨余舂臼灌园空朽腐鸱夷马革等沟渠莫言狂狷非中道肻信须眉是子虚行矣归休吾自老空山蛛网罣檐除
　　无题
　　驽钝何能报主恩青山了却旧闲身敢云薄命捐中道转忆成言望美人佩拟兰芳犹自惜媒同鸠拙可相亲多情却顾沧江伴笑与风前采白苹
　　白鹇
　　何处清声破晓岚霜衣缟带两毵毵非关日暖春将昼知为风柔土向南逸翮起来初伏枕闲情会得早抽簪仙踪若便还山去秦望峰头好结庵
　　挽周宁宇先生【二首有序】
　　先生既殁之明年宗周以请告还里始得一哭几筵未几执绋送先生九原徃矣竟不及以辞哭先生平生之谊深用缺然兹者兀坐山楼追悼不已因述挽歌临风展诵冀泉路可通庶几再永神交耳
　　一别衡门隔暮烟归来惟见陇头阡空悬北斗推前辈怅望东山忆旧缘暇日每歌元亮句晚年深契道州传论心小友容呼久老大风尘祇自怜
　　首阳髙塜郁嵳峩硕果摇风得几何独与羣贤留晚翠终令两浙起颓波枫山名德朝参少杨尹风猷家食多此日身骖箕尾去寒芒夜夜照林阿
　　送祁世培北上【二首】
　　清时起威凤乃在丹穴藏羽毛纷五采德辉周四荒负此仪世姿竦身犹彷徨天路不足儗乃志在明王止必择梧阴鸣必于朝阳遂为虞周瑞跻世以平康
　　晦昧尘土间有物遗琼琚一朝还故吾欣赏知焉如什袭不足珍清光照乘车佩之以逺行夷险非所虞会当勤拂拭莫羡他家玙谅为天下宝永使时艰纾
　　云门杂咏
　　同吕信夫游云门时衲子六如洪溟闇然辈在焉及友人李道之郭尔章诸君盘桓者累日得杂咏八首和陆放翁韵
　　碌碌尘寰大梦酣幽居胜事郡城南秦山入望迎如辇耶水回波织似蚕品入画图真第一行逢仙岛恍成三即看别业宜园去也是陶庵与邵庵
　　落日依依林杪晖老僧相见把征衣重来古寺传忠孝惹得新辞和去归市虎暗随蕉鹿换青山长待白云飞当时化鹤人何在容我生还丁令威【昔游云门正缇骑四出之时荏苒七载重见洪溟不胜感慨】
　　千古名山一代狂数寻遗事意伥伥残碑永护风霜迹老树新分松桧秧若个宗门堪继钵几番沧海又成桑辛勤六寺今重复只履西归是故乡【时六如新创云门闇然草结广福皆复旧刹云】
　　一座山僧伴一回薄游如卧小崔嵬永和遗帖停云散王氏新碑染翰开看竹有楼随地主乘风无阁待朋来眼前兴废都相似莫遣空林放酒杯【时王季重比部竖有云门新碑其墨妙殆不减右军藏帖】
　　老脚登临不似初秦峰一跨七年余苦无灵药将颜驻拟有哀辞待篆书破釡赍粮君莫误当途筑舎事诚疎悬知天上氷壶洞迥隔人间六月庐【时欲登秦望并进峩鼻老僧阻之不果】
　　寂寞任公旧钓竿千溪并作一溪寒人横小渡看鸥没目送危矶立鹭酸未许风流供病叟且传名姓带微官竹林幽处山家好狼藉新蔬饷午盘
　　转上秦峰扪碧苔云踪缥缈怅悠哉回风几度马蹄送骤雨一番牛背来处处人家残照倚邨邨烟树晓凉栽探幽更指丹山穴凤羽麟毛载网回【时信夫解堪舆家言相从化山指示形胜至李氏先墓而返遂宿道之家】
　　最爱岩居荆作扉主人霞佩芰荷衣论心吾党推狂简握手春风待咏归林静偶过朱鸟媚尊阑坐进紫鱼肥剡溪归棹余清兴洞口迷津不可依【留别道之】
　　再上云门仍次前韵得八首
　　翩然一徃兴何酣再访云门道自南不尽溪山供野鹿几多营窟老春蚕风随樵径仍朝暮病减维摩可二三此日寄声同调去故人今已卜茅庵【前日云门归赴小学之会信宿而来云】
　　重来山月半含晖啜罢甘泉又袒衣草砌流莺惊暗度松窠老鹤故迟归禅心欲印三更寂福地亲占五彩飞坐久不知零露重顿教人世洗炎威
　　山水情縁奈老狂追寻古迹已伥伥正疑丹井终埋土直问盘松始放秧峩鼻一峰临越絶龙池六月挂扶桑欣然便欲移家去不坐并州忆故乡【里中有盘古树不知来自何年甚伟观】
　　日日秦山面不回坐间公案是崔嵬疑情未触悬崖破撒手难移寸步开万壑松风吹梦尽一潭萝月送秋来分明此事传消息老衲将茶又举杯
　　此事端求信地初此中无剩亦无余云门座下新拈法老子生来误读书家计只随笻节办世缘都傍梵钟疎从今莫问庐山面身在山中已是庐【时六如会诸衲讲起信论】
　　潇潇琼玉数千竿寄隠西窗半榻寒捞月渐看水底彻望梅徒惜齿根酸谁能定脚当严夜自笑空门度宰官一点摩尼最端的犹烦喻烛转加盘【有潇然楼】
　　雨色霏微碧润苔溪桥清兴坐悠哉野人何事掩关去山鸟不啼排案来满地风光还自认当门荆棘为谁栽莫教衣絮行多碍打破虚空证一回
　　我来几度叩禅扉击竹拈花老衲衣执着两边都是病悟余一法竟何归畧圏圆相形容似纔点些儿面目肥不信道州先说破劳劳此地觅皈依
　　题广孝别室得鳬字
　　泽畔行吟起宿鳬旅情嘹唳带僧孤不辞累月留方丈那惜浮生过辘轳小径暗荒筠作杖新巢先落燕将雏繁华莫问前朝事止许西来度一芦
　　寿章鴈峰舅
　　五月南风江荔薫江皋有客傍清芬形容老得披裘似矍铄朝看抱瓮勤此日白衣堪送酒何方青鸟又停云百年重许登山屐取次追陪兴不羣
　　拜疏辞朝
　　阊阖云中拜纩旒老臣无地展嘉谋空遗梁笱平生在忍负弓旌归去休进退一时存小节功名自古诵先忧今朝泪落征衫尽赢得身闲似野鸥
　　送紫眉应试
　　长杨犹未献作赋拟西京孰谓风尘日能忘去住情临岐泣杨子中酒病刘伶蚤识先资器弓旌慰圣明
　　入云门
　　缓步通樵径穿林挂箨冠小寻溪磴坐又过竹楼看蕉鹿双心化鱼矶一水寒薄游从此发前路正漫漫
　　秦望
　　积翠浮天镜飞丹跨海虹五云缥缈下六寺有无中弹指违秦世披襟忆晋公鹧鸪啼不尽春事在田功
　　和周我万
　　重得溪桥句悠然见白云风流忆尔辈感慨寄斯文境与身名尽情从山水分禅关如可叩莫遣悟声闻
　　寄怀商谌轩琼州
　　秋风何萧萧游子叹逺行川途曷云极去去凌南溟俯仰夙昔怀岁月忽已征炎方多瘴疠胡为君久停相望不相即各言崇令名在逺苟无亏转见千秋情
　　避暑广福庵【二首】
　　空山宜避暑尽日老僧闲时与微风会偏来修竹间清斋留福地小品格禅关万虑澄然后孤云自徃还
　　纷寂无二见徃还不住缘偶乘秋兴发自觉道心便趺坐悬危磴行歌答细泉五花天外落深锁石桥边
　　游天衣寺
　　渐觉溪声杳山深古木稀烂柯无客到飞锡有僧归宝盖临丹阙莲花傍紫薇祇疑诸祖后此地说传衣
　　和灌云叔怀古【用正韵】
　　鉴湖之滨有贺监故址叔顾之有诗步前辈而索和于予
　　长忆风流贺季真承明乞得晚闲身遗芬犹拾鉴湖曲胜事空传明主恩老去不才同见放新惊髙唱孰为邻烽烟满地今何世是处深山学避秦
　　上云门
　　平生事业在林阿晚卜云门几度过不尽名山恣俯仰空余亲舎倚嵳峩樵渔老伴分家计烟水闲情付病魔从此吾行亦已矣茅庵应住白云窝
　　志感【用辘轳体】
　　綘帐传经忆马融千秋大道孰为东梦回几度严陵道老去长咀澹味舂黄鹄余歌哀动地青云逸翮倦摩空平生事业看流水徒抱遗编学郑佣【马融思外祖也外氏故有澹味轩予久读书其中又予上寿昌经过严陵】
　　过凤林
　　云满峰头水满溪一天杳霭路封泥何来灵物干霄上忽傍清辉振羽低陈迹漫凭千古吊佳名重借后人题匆匆逆旅俱行脚底事伤心日又西
　　谢恩口占
　　望阙陈情泪满袪孤臣九死罪何如止因报主忧逾切却愧匡时计转疎白髪萧萧清禁外丹心耿耿梦魂余自怜去国身如叶毕罢朝叅返故庐
　　春日示王紫眉【时寓萧寺为旧日居停】
　　流光一度一荣枯始信行藏逐岁徂芳草王孙归路并白衣苍狗宦情孤且容姓氏呼牛马莫问居诸转辘轳笑却刘郎前度是年年春色在元都
　　自嘲
　　几番逐队数时贤老去仍教清禁传枉尺直寻寜有是缨冠被发总徒然上方未效朱君借宣室宜陪贾谊前赢得俸钱过两月五更朝罢突飞烟
　　除夕【时壻紫眉侄君玉子汋同守岁】
　　忽忽何太息颠毛亦已斑身悬行止地道在废兴间一夕争千古新愁换旧颜家缘聊尔尔尊酒话宵闲
　　癸未元旦【时寓接待寺】
　　一任东风自徃还晓来春梦破家山无官尚合宵听漏此日偏宜昼掩关路屏禅林烽火寂营开细柳阵云闲【时城外宣府兵匝营】椒盘柏酒初添胜都付余生汗漫间
　　次韵酬刘湛陆翰撰【三首】
　　君子有攸徃周道矢如直舆卫日以闲轮辕岂徒饰是用鲜覆败危途自匡敕胡为适千里强弩无末力终虞驽钝材中道旷乃职先民有典型儒迹不终熄愿言后来人聊从老马识
　　濯濯园中梅矫矫雪中植凡物贵后凋君子尚消息稍逢天运周春风意何极但嫌少妩媚妬彼桃李色孤赏赖伊人庶以葆元德
　　寂寞寰中人去住乖通塞君为威凤翔我将冥鸿适各言期千秋矢死靡有忒所愧还山去生不辨黍稷谋生亦已疎东皋有余式徃年惜分手怆恻长相忆良晤难再寻行行发京国
　　答陈生章侯
　　姜桂固吾性苦亦不可贞甘苦无常好所贵圣中清一觞见孔思再觞征周情便当百千举冷然成独醒独醒不成醉还以荐嘤鸣愿子欣然来无托髙阳行刘伶与李白千载留芳名
　　春暮和紫眉通城感怀
　　无限春愁带客浓残书数巻出尘封空怀建策同三表莫问留行是万锺南国莺花随梦尽孤城涕泪为谁容凭君且博清斋坐明月瑶琴风入松
　　别祝开美兼示紫眉汋儿
　　千里或一士百里或一圣何来得斯语误人如坑穽矮夫事观场笑啼安取正大道不择人有志视所竟况负超世姿襟期互争胜厯落风烟中时危气逾盛以此话昕夕千秋良可订行行惜分手转发林皋兴进修贵及时行止则云命各言励初心弗复疑孔孟巧拙虽殊方勉之诚与敬
　　过锡山同张奠夫访第二泉用濓溪先生萍乡诗韵
　　牛斗斜横剑气寒第来泉品让儒酸道心一掬尘开镜仙掌孤撑露在盘满地江湖悲寂寞半天猿鹤可平安匆匆指点山亭上留得宗风几许般【顾髙诸先生皆有祠堂在山麓】
　　哭殉难十公用前韵
　　和奠夫诗后归途无赖又次第着十哭诗以吊殉节诸君子就中想见诸君子精神结撰处非徒一死而已者而皆辱与予交而予独何以生为也俯仰身世弥増叹喟
　　太常磊斋吴公【海寜】
　　公登第之前梦一隠者诵文山山河破碎风飘絮身世浮沈雨打萍之句见投问其姓名曰刘宗周也公不省为何人及壬戌既第子时为仪曹郎知贡举闻予姓名而讶然越廿年余公与予后先赴召相见于京师予心识磊斋君子也而公视予亦日亲予既见放公与友人稍道旧梦以为不祥曰刘某竟隠矣予闻之复讶然既别之明年甲申公由吏垣擢太常而遘三月十九之变曰吾不可以负刘公遂死之
　　何人后死骨先寒二十年来梦里酸错绣山河空一掷注金身世打通盘终嫌世事稽文信不见东山起谢安寄语悠悠沈醉客男儿事业尽多般
　　大司农鸿寳倪公【山阴】
　　公官大司农知国事不可为时怀一帨于袖中曰时至即行及三月十九之变公即以已刻死自此遂有继公而起者公所著有儿易予尝受而读之
　　台阁文章星斗寒风期与俗异醎酸回澜紫海皆通汉照乘明珠只走盘拟絶韦编年待假争先殉节死逾安读书所学知何事蒙难坚贞尔许般
　　宪副四明施公【姚江】
　　公过越尝惠教白马山房
　　淮南一别竹斋寒再拜班荆话屡酸国难敢忘嫠妇纬时危转忆菜根盘身担风纪纲常重节自平生学问安白马岩前怀旧处临风嗟叹有千般
　　御史大夫懋明李公【吉水】
　　公在籍尝开同仁书院与诸生讲学既起总宪于国难之前密疏请皇太子监国南京二王皆分封淮泗间先帝曰不可同死社稷而已临终作絶命辞
　　肃肃丰裁亚相寒匡扶九鼎和盐酸欲存赵氏孤何处枉泣公孙泪满盘燕市赓歌留正气鹿岩风景绍新安可怜一木难支处遗句犹惭沟渎般
　　宫谕湛陆刘公【中州】
　　公之殉国也自妻子而外若壻若外孙若仆从无一免者以时而言鸿宝第一以事而言公第一呜呼圣矣乎
　　阴雨萧萧道路寒一回把袂一回酸周情孔思联声气忧国伤时共郁盘十族止怜朋友在九原谁问此心安异时伊洛推人物诚敬渊源似尔般
　　阁学质公范公【河间】
　　公固吾党之翘楚也至晚年气质益醇先帝之特简有神鉴焉遇变以夜半从井
　　白日无光止水寒臣心逾苦骨逾酸时当阴雨忧方切勉济云雷屯且盘致主有心归一德招魂无厉逐偏安南都应是神游处羊祜碑前泪万般【公无子时议于南都建祠祀之亦以公固尝官南司马云】
　　职方元升成公【北地】
　　公令滋阳以忤时相下诏狱再讯再廷杖论戍先帝晚年深悔悟起公职方纔任数月即遇变持斩设奠梓宫前立殒
　　饱厯风霜心骨寒余生返国事辛酸六师不借郎官箸一剑应加司马盘哭拜鼎湖攀莫逮魂依泉路体方安时人早识杨忠愍百錬成钢仿佛般【司马指张大司马缙彦　壬午冬边警告迫舆论起公宜兴相公昌言于朝曰此杨椒山也只此一语见先帝之处宜兴颇过矣公固椒山乡人又后先同官　久传张司马为贼所杀今已得叙功擢用】
　　车驾伯玉金公【顺天】
　　公弱冠登朝即以言事谪谪十余年而起官差视皇城遇变即投玉河死母太夫人闻之亦投河死公尝数过予问学焉
　　燕市论交指歳寒青青松柏望中酸蚤腾汗血驹千里骤折羊肠路几盘国难伤心甘誓死亲闱无计问宵安王陵有母同归死留与傍人话两般
　　司冦肖形孟公【交河】
　　公古心古貌人也遇变而死子章明以进士释褐从焉癸未榜四百人惟章明空谷一人耳
　　铁干氷心古色寒清癯犹自带儒酸云中鸣凤先归汉榜下惊鸿起渐盘【盘通用】仕以教忠先教孝生非求饱复求安卞壶父子英风在今古同情只一般
　　潜忠布衣【许公】
　　潜忠吴人也以布衣教授里中一日闻先帝之变投缳数数竟死之里人沈桐江子着潜忠传以表之舟过吴江桐江携以见示怆然不已公许氏名琰字玉仲
　　韦布家风姓氏寒里中世守一经酸中朝遇变惊涂炭幽谷何心赋考盘若个衣冠犹乞活几时簪笏上长安葵忱自昔倾阳处廊庙山林岂二般
　　示秦壻嗣瞻【殉难日作三首】
　　信国不可为偷生岂能久止水与迭山只争死先后若云袁夏甫时地皆非偶得正而毙矣庶几全所受【时嗣瞻遗书以数子见商故答诗云云】
　　示汋儿
　　子职未伸君恩未报当死而死死有余悼
　　絶命辞
　　留此旬日死少存匡济意决此一朝死了我平生事慷慨与从容何难亦何易
　　刘蕺山集巻十七
