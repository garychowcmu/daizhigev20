临安集 明 钱宰
　　
　　钱宰
　　
　　字子予，一字伯均，会稽人。生于元成宗大德三年，卒于明太祖洪武二十七年，年九十六岁。至正中，中甲科，亲老不赴，公车教授于乡。洪武初，征修礼乐书，寻以病去。洪武六年，授国子助教。以赋早朝诗忤旨，遣归。二十七年，又召修书传会选；书成，优赉加博士，致仕。宰撰有临安集六卷，《四库总目》其诗吐辞清拔，寓意高远。

钦定四库全书
　　
　　集部六
　　
　　临安集六巻
　　
　　别集类五
　　
　　明
　　
　　提要
　　
　　臣等谨案临安集六巻明钱宰撰宰字子予一字伯均会稽人元至正中中甲科亲老不赴公交车敎授于乡明初征修礼乐书寻以病去洪武六年授国子助敎以赋早朝诗忤旨遣归二十七年又召修书传会选书成优赉加博士致仕事迹附见明史赵俶传考集中金陵形胜论末署洪武二十七年六月国子博士致仕钱宰进是致仕即在奉召之年盖留京师者不及一岁也宰学有原本在元末已称宿儒韩宜可唐之淳皆其弟子其诗吐辞清拔寓意髙逺刻意古调不屑为艳仄一体徐泰诗谈譬以霜晓鲸音自然洪亮古文虽非所擅长而谨守法度亦无卑冗之习其集明史艺文志焦竑国史经籍志俱未着録则在明代行世已稀今从永乐大典中采掇编排叅以诸选本所録厘为六巻以备明初之一家宰本浙东人集以临安名者盖自以为吴越武肃王十四世孙从其旧贯也
　　
　　乾隆四十六年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●自序
　　
　　文者道之寓也文岂易言哉风霆日星天文也海岳河江地文也六经之道着之书者人文也圣人以经天纬地参赞化育建三极焉夫岂易言哉自吾圣人删定之后惟孟轲氏得其宗荀卿董仲舒扬子云王通韩愈之数子升其堂焉彼楚骚泆荡怪神过于中蒙庄缪悠荒唐戾于道固未暇论若汉贾生司马相如迁固之于史刘更生父子之于经唐柳河东宋欧阳庐陵王临川曾南丰苏文安东坡颍滨皆以文章大家名世而舂陵河南横渠新安五先生又深造于道焉后之作者代非一人犹不敢与汉唐以来诸名家并称后学乃欲以文鸣于时何其不自量耶虽然道之着于外者谓之文风霆日星之着于天海岳河江之着于地六学之着于经固天地圣人之文之大全也未闻着于事物之微者非文也彼鸢也而戾于天非文乎彼鱼也而跃于渊非文乎蹄涔之水而风行焉丘垤之草而春生焉萤爝之微而光烨焉蚊虫之细而声砰焉亦皆其文之着也夫岂谓文之大全乎先王之世污尊抔饮固礼之始也蒉桴土鼓固乐之萌也彼稗官巷语刍荛俚辞先王不弃焉亦取其间有合于道耳先世自文僖公与其从昆弟秘监昆内翰易侍读藻洎诸子若孙咸出入词林世以文承家顾惟不肖忘其固陋勉焉置身文字间近自成均致事而归间缉旧所著述题曰临安集非所谓文也或得以不坠前人之绪耳尚庶几知我者黜其非正其缪俾进于道焉洪武二十九年岁次甲戌日长至临安钱宰叙
　　
　　●钦定四库全书
　　
　　临安集巻一
　　
　　（明）钱宰 撰
　　
　　○五言古诗
　　
　　分题赋载酒亭送友之四川
　　
　　大江发巴蜀岷峨郁嶕峣子云性佚荡逸气相扶揺洒翰骋雄辞凌云何飘飘终焉敛其华富丽不足骄覃思着玄文斟酌仿繇爻闲言极幽微绵络天地交岂无好事者载酒与游遨胡为事黄门投阁竟萧条龙蛇不知藏蝘蜓亦见嘲天独昌其文炳如星日昭子行登斯亭英爽或可招谓我欲问竒峡水阻且遥
　　
　　奉萱堂为张朝宗赋
　　
　　阿母初哺儿阶前种宜男种之欲忘忧恨恨不能堪夫君竟长逝花开为谁簪儿饥须蚤耕儿寒须蚤蚕教儿读父书经史长穷探儿今八尺长母发白毵毵上堂问起居下堂具旨甘幽花遍堂北旭日照堂南何以报母慈持此寸草心
　　
　　石泉山房
　　
　　白石何齿齿幽泉复泠泠十年来京邑逺此林壑情取琴为我弹弹作涧下声涵云出细窦悬响潄珑玲奔流激浅濑飞沬溅瑶琼峻如倾崖急怒若过峡惊回渊阻云根水涩不得行冲破歘奔放奋迅如建瓴委蛇及水镜扩然犹且清雅操得真趣余音绎以成挥手未终曲怅望故山青泉石无遐思兴乐在广庭
　　
　　题燕喜亭
　　
　　髙堂白日迥芳辰何熹微渚风变林花春草緑已滋流光惜易迈欢娱及良时子奉堂上亲翁引花下儿大妇主中馈小姑纳巵匜升堂布绮席嘉宾来何迟华筵理妙曲秦筝杂清吹玉珧列海错烹羊间熊胹酒至辄尽觞怡然乐天彝尹父方靡盬鲁侯亦奚为嗟彼轩裳者极宴忘戚悲轩裳岂不乐我醉不复知
　　
　　题濯足图
　　
　　驱马西畧地行至雍丘南歇鞍踞床洗龙歆气何酣傲岸濯秋水两姬手掺掺郦生门入长揖不下拜髙视挫其锋踞见吁可诧幡然敬尔容摄衣起言谢顾惟雄武姿慢骂空无人于焉下狂士屈若志不伸髙明藉柔克四海归尧仁
　　
　　题观渔图
　　
　　龟蒙荒大东洙泗扬其流金碧何峥嵘台殿居上头命驾出山泽陈鱼乐观游纵横列九罭出没翔万艘悬罾杂数罟中有嫠妇罶大鱼拍波起小鱼不得休尽利攘其民安得视狝搜臧孙岂不贤明珠惭暗投
　　
　　题曕云轩
　　
　　南山一何髙孤云何珊珊朝看云出林暮云复归山云归已复出游子何时还迢迢云舍逺可望不可攀持杯不能酌怅然起凭阑
　　
　　题徐子中积善堂
　　
　　十月风露交履霜变重阴宻霰日已集坚冰日已侵往者既有渐来者方自今君子契天道晨夕返吾心树徳当务滋巻勺能髙深文言美余庆保此以为箴
　　
　　蔼蔼嘉树林繁阴散华第俯看雨露滋仰见云烟翳昔人手中植岁月今莫计寸根蟠地维尺干起天际物理庶可广人心贵能继朂哉贤子孙积善期弗替
　　
　　题生意垣诗
　　
　　大钧运元化生物蔽寰区春阳播仁泽靡不在有初飞走咸鷇麛勾萌日敷舒良马信倜傥宁不顾其驹朔禽抟云霄亦复哺尔雏睠彼婴孺儿慈煦亦已劬世无咸阳医何以宁其躯张生守环堵种药周四隅郁郁生意滋元气同扶舆誓将扶幼孩永与耆艾俱安得摅尔懐寿域跻黄虞
　　
　　城南燕集
　　
　　闭门度芳辰念此风雨恶今日忽复晴青郊纵行乐引杖听莺啼持杯看花落庭緑树阴交春容已非昨微酣爱酒清放歌悲发白茫茫师旅间扰扰烟尘隔夙昔愧栖迟于今喜离索明朝溪上田买牛自在作
　　
　　己亥岁避兵
　　
　　中原丧乱起羣雄遍江河我行江之南亦复罹兵戈亲戚相奔窜闾里传惊讹一朝闻冦至攀腾上岩萝路逢伟男子负母匿山阿弱妇行不前缢死枯树柯岂忍弃尔死救尔如母何听此欲援之山下冦已多行登寂髙峯天髙郁嵳峩怅然思匪风吞声不成歌
　　
　　兵退后作
　　
　　朔风号枯枝长夜何漫漫微月出复没零露凄以漙露漙不足悲严霜为之寒饥乌下丛薄猛虎鸣其间鬼灯照虚馆落叶何珊珊萧萧逺征人载歌行路难我心增惨戚岂不思东还欲济川无梁中道多阻艰弱子病且死老妻方忧患明将登前途念我衣裳单斧冰汲涧水采薪事朝餐慨彼下泉诗悠然起长叹
　　
　　钓台
　　
　　溅溅桐江濑白石粲如许上有子陵台下瞰富春渚髙崖薄层云黄草没荒墅俯懐汉中兴四海归寰宇征书诏遗逸长揖觐当宁咄咄吾子陵而竟不下汝握手道故交言还谢明主星文丽中天风节超下土悠然钓泽中髙风永终古
　　
　　陪白野太守游贺监故居得水字
　　
　　崇冈散新阳寒日舒短晷晴飙一披拂波影上沙尾意行遂忘疲情语相慰喜赐宅知已非归舟更谁舣树暗山始夕川明月初至停杯成慨叹觅句聊徙倚前林樵唱来惊鸿下寒水
　　
　　赠夏道存
　　
　　日月行中天会朔自有期江海各一方合流岂无时慨彼君子交良晤何暌违子昔西江来访我东海湄载酒笑贺狂探书慕迁奇别来三十年彼此更乱离会合齐未卜音问两俱稀倐焉际文明见面交相疑君颜昔如玉我发今若丝感此缱绻懐峩冠竟言归毋为叹衰迈少壮夫奚为
　　
　　赠樵隠处士
　　
　　樵者本在山隠者亦在山虽言事不同并依林泉间晨兴持斧出扪萝与跻攀向夕负薪归落日同掩关流水石上至白云山中还老樵竟何之我独忘朝餐
　　
　　题雪猎图
　　
　　胡儿善骑射出猎古战场白雪日夜飞萧萧朔风凉黄草蔽沙碛马肥弓力强小队出汉南十骑如龙骧前驱逐猛虎后骑接飞獐翻身激羽箭迭中两羚羊玄熊何前却猛气亦跳梁南行顾长戟北走脱飞鎗聫镳愈奋捷性命不得将自谓足驰骋意气何扬扬宁思汉廷将英勇际武皇去年出云中置郡定朔方今年战髙阙夜围右贤王小勇何足矜万里开边疆
　　
　　○七言古诗
　　
　　昨日行（并序）
　　
　　温一中老而学仙骨不可解唯日纵饮以自乐其乐达生之士也作昨日行赠之
　　
　　昨日日没黄金盘今日日出丹砂丸丹砂可炼黄金可抟仰看白日没复出安得与尔遁还天地终无端东望扶桑枝西极若木柯夸父渴死莫饮于河鲁阳战酣手挥其戈何曾凌倒影走灭没亦莫却飞光扳羲和青天万古旦复旦北斗日夜如飞梭温一中可奈何骨既不可解鬓发飒已皤那能学安期生出入太清家煑汞成白雪采铅炼黄芽玉炉火温温鼎上飞紫霞饥餐日之精渴饮明月华玄关直探造化始元气与之同迩遐温一中可奈何不如猛饮酒髙唱歌笑吹紫鸾笙醉舞白玉珂日日烂醉不愿醒便似阿母西池上晓宴蟠桃花
　　
　　题孔正夫迂隠轩
　　
　　贫不过富儿门达不谒达士庐达士笑我隠富儿嗤我迂所性倦俯仰阔焉与世殊野服谢簪绂衡门薄轩车对酒不解饮乃与陶潜俱朝采篱下菊夕钓江上鱼荣名如浮云富贵非我图隠显吾不知迂叟方著书
　　
　　天游方丈歌
　　
　　子好游乎吾语子游鲁连抗节东海陬倜傥有策轻王侯北游邯郸救全赵秦兵解围不得留弯弓射书固燕士猛将吞声甘斫头笑挥千金贱封爵但令四海竒其谋马迁有才生龙门逸气旁礴横乾坤南游江淮恣竒览江水万里来峨岷会稽神书封禹穴金匮石室赤手扪周南留滞何足较青史万古雄其文雄文错落纷天章上与星斗争光芒竒谋伟畧惊人世风霆变化生开张吁嗟竒士不复见但见龙门之下已黄土东海之水今成桑文亦不能骋其气谋亦不能施其长功名事业竟何益壮游之迹成荒唐不如学仙子一气凌紫霞尸居在岩穴天游邈无涯朝登泰山望沧海手攀扶桑餐日华夕休华岳渺西极笑呼金精牵若花阆风瑶岛河浅清崆峒具茨非杳冥倦游归向山中室方丈彷佛如蓬瀛广成子安期生与尔逍遥太霞表一洗人间万古情
　　
　　豫让桥
　　
　　太行之西古有豫让桥我昔过其地马嘶不敢骄黄云暗天雪欲飘白日惨惨风萧萧薄寒中人思栗憭烈气黯黯萷晴霄岂其鬼不死精爽若可招我思赵襄子既灭智伯瑶朝焉漆其头暮焉亵以溲让也愤知已怵焉思报仇千金买匕首变姓为刑囚入宫涂厕逞雄畧誓刺赵孟不得成其谋脱身几何时忠义慨莫酬须发脱落癞以髠口吻吞炭声哑呕变形行丐妻不识仗劔伏匿桥之幽一朝襄子驾车出驷马骇跃惊銮镳于焉重叹息豫子诚好修智伯死无后而子为复雠我方义尔不尔尤尔不我刺将何求暗呜叱咤索赵裘拔劔三斫血为流反手自刭委道周下报智伯死即休噫戏吁豫桥黄草烟未消中条积翠髙嶕峣我思昔游心揺揺披图为尔歌长謡嗟哉赵孟不再脱尔死要使万古贞烈齐中条
　　
　　晚牧图
　　
　　牧牛儿日日饭牛在牛下春草青青秋草黄牛背夕阳长在野幡然应聘力田科不复骑牛学骑马
　　
　　牧牛儿长年看牛牛下饭卖身不卖五羊皮扣角休歌白石烂长安有客方倦游不复骑马归骑牛
　　
　　谷帘泉（并序）
　　
　　谷帘魑天下泉鸿渐有经刻惠山水致逺经年不壊惜去军之逺步渉﨑崄古今名公少到以是无留题仅有夏倚一记而已自城西北至景徳观四十里自观涉六七涧穿林而行越十里渺然见泉自山下未足取也又二里上山傍枕悬崖后推前挽支藤而上又一里下坡有涧踏乱石穿崖壁又百有余丈至帘下少憩回视一帘如琼瑶珠璎从天碎落恍然非人世间也星江志云其流凡三十派横涧七丈是矣然秋冬水涸泉下不多春夏太潦涧石漫漫又不可涉惟盛夏得雨后两旬则帘水可观涧石亦出可涉可坐也因夏视陂塘而往适得其时与同行坐歌石命饮而诗之
　　
　　风卷河潢翻玉液段云散雪琼花宻分明放下水晶帘埀埀若护蛟龙室蹑空扪萝坐歌崖林暗晖晖山外日晚风泉声杂松吹百鼓争呜间箫瑟山南山北知几泉凡派常流我非匹惜哉前哲不特书仅留一记夏生笔赖有陆子狄牙口髙下品题曾不失君今试看锡山碑天下何泉居第一
　　
　　全贞堂
　　
　　妾心叶上露叶落随叶去妾心镜中月镜破随镜缺月缺在天不再圆露下化作秋霜妍孤灯孀馆三十年夜夜夜绩髙堂前教儿读书霜月悬照见白发孤贞全
　　
　　题赵仲庸镜湖图为洽上人作
　　
　　赵侯胷中有泉石白发埀颠人不识丹青不写四十年一见洽师双眼碧当年王宰浪得名十日五日劳经营天机到时一挥洒白云颠倒秋波明秋波在屋下白云在屋上香炉秦望天东南苍峦翠巘森相向三山落日烟水赊秋风旧宅今荷花断垣苍石无路入至今人说放翁家放翁家渺何处阿师出家不归去不惜千金买画图笑倚清江看云树
　　
　　方壶小隠
　　
　　方壶之山上有不死药可以炼金丹乃在阆风之东员峤之西沧海每岸非人寰自从秦儿入海去不许海若通天关长鲸苍虬互出没天吴九首扶狂澜方壶可隠大药可餐海水清浅海路险艰山人学仙竟欲往欲往不得空长叹归来传得壶公术平地幻作方壶山一壶颠倒悬药室日暮竟入壶中间壶中一宇天地阔白日不夜长无端安得相携费长房同入壶中问大还
　　
　　山峡图
　　
　　大江水落岷峨西三峡上与浮云齐飞湍奔腾下絶险怒与石鬬如奔霓君不闻灔滪如象瞿塘莫上灔滪如马瞿塘莫下黄牛劔石真龙阿巫峡之口双盘涡蜀山五月消尽太古雪倒泻银汉翻秋波江声出峡经险窄险似龙门砥柱当黄河西川贾客何危哉楼船万斛天上来船家放船一失手桅折柁裂为之摧此时命不自保嗟彼吴盐蜀锦那得利吾财利亦不足美名亦不足言伍员终赐镯镂劔江上鸱夷空复怜李斯卒弃咸阳市上蔡黄犬不得牵古来名利总如此岂特瞿塘下峡船
　　
　　泠风台
　　
　　列御冦御风而行风泠泠手抟扶揺足蹑凌兢旁礴造化嘘吸元气精超然凭虚上泰清逍遥八极表飞步入杳冥但以息相吹何必羽翼生飞廉前驱意遐征鸾鹄不驾云为轻去因风送回风迎回戏迎不归来至今学仙人望之泠风台
　　
　　双烈行
　　
　　云中两烈妇风节何雄哉妇姑誓同死军马倐已来姑言我死命之遭尔方年少不得逃欲自经不得索欲自刎不得刀少妇潜致辞不用刀与索儿当激贼怒与姑头共斮姑如湛卢劔骂贼猎猎劲刚风妇如黄间弩蹶张放弦气愈雄厉声奋激膺贼锋万古双烈夸云中
　　
　　龙劔謡题延平劔去图
　　
　　双龙劔双飞几今古乃是莫邪之夫干将之妇金铁未流时大冶交龙虎铸得龙泉及太阿光怪或分终复聚自从丰泽斩秦妖鸿门翼楚舞三侯歌其雄四海加其武大风飒飒日色黄云气从之天下雨一朝奋鬛飞上天万里扶揺竟何许虹光夜夜斗牛间丰城陆沈暂一还乃知变化终莫测神物岂乆留人寰或云张公亡大雷死小雷佩之行江涘腰间寳鞘声铿然两龙复合延平水延平水深复深在天逐雄飞在海逐雌沉四海大一统五兵不敢侵镇国家安边陲神劔长为龙虎吟
　　
　　题画梅和王山农韵（并序）
　　
　　王煮石梅花一枝系以长歌几四十年矣俯仰今昔有懐故人因次韵于后但颠倒纵横不伦不理不能不为韵所牵也观者必发一笑
　　
　　江南春来白雪烂落月横参夜将半缟衣绰约如故人踏风梨雪敧老干北风猎猎天正寒彷佛风节凭西阑乃知山人竟不死夜煮白石青松间髙情抚世无今昔溪上梅花没荒棘忆曾挥翰洒溪云一枝寄与春消息花前唤酒写长歌花下呼儿扫落花若不扬州何逊宅定是西湖处士家山人爱梅心独苦笑尔豪吟玉堂树山巅水际日看花凤诏鸾书招不去解衣盘礴两袖埀腕指所至皆天机南枝着花玉色起北枝冻压玄霜飞自从上苑成尘土无复当年旧歌舞源上桃花不记秦九畹芳兰已忘楚不如山人卧云松破屋长在梅花东传家别有花作谱放手直欲先春风见花如见山人面谁道人间亡是公
　　
　　鴈南飞
　　
　　黄梧井边鴈南飞万里玉关人未归孤灯捣练江南妇霜落空阶臂酸楚寒衣何日到关西敲断秋风石无语
　　
　　题长江霁雪图
　　
　　昔年壮游下江汉霁雪千峯排两岸今年看画忆旧游万里江山入清玩岷峩冈脊来蜿蜒青城一峯髙揷天东驰衡山走千里匡庐五老与石城北固遥相连冰峦雪壑互起伏照见日华破初旭神光混茫元气浮奋如巨鳌簸坤轴烂如秋空云浩如沧海涛又如瑶台银阙天上头皎皎白月空秋毫回光下照中流水风吹河汉银云起中流空阔不胜寒一洗丹碧秋漫漫山川歴歴真伟观来往十年游未半不如云瀛楼上来倚阑一日看遍江南山
　　
　　题蕃王出猎图
　　
　　燕山八月秋草黄秋髙马肥弓力强蕃王朝辞诈马宴羽猎不敢齐长杨西风猎猎边城戍小队旌旗打围去英姿飒爽思奋扬面如玉盘身倚树金羇朱缨玉腕骝紫貂兠鍪银鼠裘燕姬如花向前骑从官骑列春云浮猛士先驱仗金钺胡笳一声鼔齐咽骢驹并载双歇骄海青翻臂思超越黄须健儿勇且骁虎纹交韔悬在腰翻身控弦响若掣一箭射落双飞鵰马上双鵰驰献捷凯歌向王王击节金杯进酒饭黄羊马潼淋漓手新捩穹庐张天落日黄醉拥婵娟马前歇百年富贵空画图桑田茫茫海水枯画中豪杰八尺躯昔何勇鋭今何愚悲风萧萧渺絶漠漠南千里王庭无
　　
　　秦淮晚泊
　　
　　秦淮酒家来泊船鲈鱼一斤三百钱船头买鱼酒新熟却忆邪溪歌采莲醉来起舞落日晚挥手弹铗风泠然少年不作长安客老去逢秋头雪白兴周须求渭水才安汉园公安在哉眼花齿折竟何益好放陶潜归去来
　　
　　早春寄乡中友
　　
　　故园花发春又来碧桃半拆棠梨开流莺踏花酒落杯花飞落酒相萦回酒酣起舞落日晚应念长安人未回江上船几时发拍手醉唱归去来笑摘花枝簪白发
　　
　　采桑女
　　
　　吴桑叶尽吴蚕老吴姬采桑颜色好玉钗半脱云鬓偏一双蛾眉曾不扫桑间桑扈鸣交交少年莫把金丸抛小姑摘茧归当缲
　　
　　题董太初画时太初客死天台
　　
　　有客泊舟沧水湾卧吹铁笛非人寰小溪白石乱如齿平地双松髙似山丹丘赤城久为客沃州天姥何曾还嗟哉董生不复见安得致身图画间
　　
　　题万峯阁
　　
　　越山四围吉祥寺绀碧殿阁生烟霞真人丈六金粟像大地万朶青莲花常时飞云若缟练近午出日如丹砂上方絶顶无路入避地颇似秦人家
　　
　　宅徳民双竹
　　
　　此君一本森双干恰似孤竹生夷齐清风节操终并立明月环佩长相携或骑两龙齐上下又挟苍凤随髙低何当聨镳入云去玉笙吹向瑶池西
　　
　　题学圃轩
　　
　　门前瓠子青累累韭黄菜甲皆可蔬荒泉入畦夜雨歇落日满屋幽人居养生且复乐树艺避地自可同樵渔只今出处与古异勿谓老圃吾不如
　　
　　临安集巻一
　　
　　●钦定四库全书
　　
　　临安集巻二
　　
　　（明）钱宰 撰
　　
　　○五言律诗
　　
　　青山白云图
　　
　　老米不复得房山或可探微茫春嶂外彷佛大江南涧水落幽石树梢分断岚何时柁楼底渔唱倚清酣
　　
　　懒性
　　
　　懒性殊清絶髙情不可降支颐攲白石侧耳听秋江鬓发丝千缕孙儿玉一双朝来宾客至有酒緑翻缸
　　
　　新月
　　
　　楼上见新蟾呼儿急卷帘即看明浅席旋复上虚檐兎魄潜银窟蛾眉挂玉纎团团三五夜乌鹊已先占
　　
　　瓜洲夜泊
　　
　　旅夜瓜洲泊秋懐浩欲沉星河如海合江汉入吴深天堑无南北川流自古今隔花渔唱起千里故园心
　　
　　题画
　　
　　伊谁爱兹境而忘登涉劳一水天上逺双松野中髙峭壁无樵径深溪絶渔舠唯应学仙者麋鹿与游遨
　　
　　○七言律诗
　　
　　二月望早朝奉天殿和朱编修韵
　　
　　鸡唱文楼午夜传琼林璧水共朝天螭■〈土幻〉上下星河近凤阙东西日月悬干羽舞阶瞻虎拜冕旒当宁听龙言归来又奏升平曲望赐金花一炬莲
　　
　　和张自行过城南作画
　　
　　负郭髙居昼不开绕阶流水緑于苔花前洗笔供诗画马上敲门知客来深树流莺通宴席碧香浮蚁灔春杯官衙正在行军幕醉后何妨犯夜回
　　
　　送昱大彻住天台能仁寺
　　
　　天台东掖倚层关卓锡西林列翠环石上牛歌逢拾得溪头虎啸识沩山白云出定拈花笑明月归樵采药还却忆故山松栢近梦随龙象上巑岏
　　
　　承制送日本使臣还国
　　
　　日本扶桑接大瀛进来画扇妙丹青欲穷沧海归王会先遡南风入帝京玉帛喜瞻周礼乐衣冠已识汉仪刑九重埀拱开皇极天下同文万国宁
　　
　　送宋甥原亮从子诚兄读书塔山寺
　　
　　汝于舅氏从游逺我与难兄相忆深两眺青山来入梦一江白水去同心檐花夜雨明双炬鲑菜春船送万金休暇何时定归省舍云飞处是山阴
　　
　　祈雪再应签判徐安国次韩以二诗示同僚咸和并次韵（正月四日）
　　
　　旱甚三冬尫未焚且芬椒苾祷羣神一天和气梅花晓千里轻风柳絮春丰穰定看仓腐粟穷愁那叹甑生尘莫疑瑞应私星渚造物何心处处均
　　
　　请祷羣祠会弁绅再呈嘉瑞感神明汉庭已奏三朝礼梁苑俄惊二月春万壑玉龙翔蛰雾一帘粉蝶扑香尘凝眸原野无髙下平地何须问土均
　　
　　赋得秦淮夜月送友人往茶陵
　　
　　秦淮一水合神州凉月当空照素秋风露气清双阙近星河影落大江流放船白下门西路买酒长干桥上楼送客湖湘渺千里好懐回首忆清游
　　
　　白下门西月色多满襟风露拍星河乾坤混合天无堑江汉朝宗海不波梦醒潮生桃叶渡夜凉谁唱竹枝歌放船直上云阳去如此髙情奈尔何
　　
　　滕王阁
　　
　　天连飞阁楚江流云拥銮车帝子游帝子不来歌舞歇江流常抱古今愁望穷南极飞鸿尽起倚西山落日收惟有东都徐孺子髙风一榻抗南州
　　
　　分题赋镜湖送张用中
　　
　　镜湖白波木叶稀凉风萧萧入客衣季真赐宅已无主太白酒船空棹归野色惊秋鸿雁下水风吹雨鲤鱼飞此时张翰吴中去云锁稽山失翠微
　　
　　题王煮石推篷图
　　
　　粲粲晴林截素霓梦回何处觅新题画檐压槛江南屋短棹推篷雪后溪落月欲分花上下春风不隔树髙低何当一见冰霜表放棹孤山烟水西
　　
　　题钱达卿云林采药图
　　
　　清溪流水行者谁野服飘然歌紫芝山人要觅蓬莱药越女喜得邯郸医丹崖断陇落日晚青林小屋还云迟归来笑倚桃花树尘世浮沉都不知
　　
　　题方徳逺云林采药图
　　
　　小岛蓬莱隔郡河斸苓采术每相过不经海水三千逺已活童儿五百多芝草逢春生石上桃花流水渡山阿归来更阅神农纪今古良医奈尔何
　　
　　题林塘幽
　　
　　许询宅畔好亭台牕近江沤面面开緑树当门流水注青山如画入城来幽人睡起吟池草童子春闲扫石苔如此林泉更深絶题诗难得浣花才
　　
　　题剡张克让万松窝
　　
　　百顷苍云小结茅溪风流响度晴梢半窓山月惊孤鹤没屋秋涛走万蛟采药有时收琥珀烧烟何处觅鱼胶投闲未许官封及且复深居学许巢
　　
　　题柯敬仲画竹
　　
　　我爱丹丘飞白石疎篁老树倚林皋空中鸾凤双飞下海上珊瑚二尺髙奎阁旧曾承雨露苍梧今已渺云涛荒林断陇秋风外零落当年宫锦袍
　　
　　春晖堂为张仲修题
　　
　　春晖堂前春草妍白云孤往几经年佳儿不忘手中线慈母久抛琴上弦昼幕风微黄雀舞朝盘海近白鱼鲜姚江自是姚虞俗及见旌门应更贤
　　
　　题王煮石梅花
　　
　　煮石山人今永别见花长作故人看缟衣绰约春来瘦风节严凝雪后寒每忆荒烟啼翠羽笑扶明月下飞鸾何烦宋玉相招得环佩归来露未干
　　
　　题崆峒石室
　　
　　洞天琳馆倚江城一室崆峒昼不扄白石无粮谁解种黄金有道炼还成几时云气生秋雨长夜丹光动落星顾我正惭嵇叔夜素书何处觅黄庭
　　
　　游山
　　
　　小县曾闻鼔角传云山深处梦相牵年来还爱丘园近老去偏于杖履便树绕石头知客路岩回谷口见人烟携琴出郭茅堂宿谁复含愁鸟道边
　　
　　题夏氏停云轩
　　
　　五柳当门元亮宅停云长忆故人还北牕心事羲皇上南渡衣冠晋宋间千古髙情空怅望近来交道渐间关松江赖有人如昔谁谓风流不可攀
　　
　　松江烟水留宾处每忆良朋昼不关稚子当门迎马首吴姬洗盏立花间屋梁落月生颜色竹上清风解佩环矫首停云在天末春醪谁共醉言还
　　
　　题凌彦翀柘轩
　　
　　团团柘树没幽居门外官河近石渠十畆春阴连荠麦半林落日似桑榆吴蚕叶尽妇供职江燕花残儿读书俎有白鱼尊有酒不须深隠学樵渔
　　
　　雪夜题徐彦章梅深轩
　　
　　幽林白雪满江南欲问春风冷未堪珠树月明谁解种玉田花合不胜簪霓裳小队参差舞翠袖髙情彷佛探不似杜陵诗思好凭栏东阁倚清酣
　　
　　题李筠问月轩
　　
　　明月在天无古今流光长照酒杯深嫦娥顾兎或可问谪仙骑鲸谁复吟醉舞霓裳翻旧曲笑歌桂树落秋阴髙风迈世殊难继袖拍阑干且满斟
　　
　　题陈惟贤藏芸轩
　　
　　市南书屋树阴凉多种梧桐待凤翔滋兰满阶草自碧汗简揷架芸其黄每闻悬榻髙风在安得下帷春昼长爱尔家庭能教子花前佩玉总锵锵
　　
　　题听竹轩
　　
　　衡门深闭人不到天籁萧萧枕簟凉记得秋风生鄠杜梦随夜雨度潇湘舟人击檝鱼龙舞仙客吹笙鸾凤翔睡起开窓声寂寂髙林玉立万篔筜
　　
　　题陈文玉听雨轩
　　
　　西轩听雨知何处风雨年年过雁双髙枕凉秋梧叶井短笺深夜杏花窓故交零落渺沧海倦客归来卧月江剪韭不堪成独酌漫教春酒緑翻缸
　　
　　题李养能云松巢
　　
　　昔人醉捉江月去此地安得云松巢落日九江劳梦想清风五老入神交有时云气生窓几长听松声下树梢却是传家有仙骨越山多处结衡茅
　　
　　题韩伯时剪韭轩
　　
　　西园春韭与阶平留客西轩夜不扄旧雨别来今雨至早畦摘尽晚畦青每懐海内皆兄弟相对花前几醉醒我亦爱君乔木好嘤嘤黄鸟把杯听
　　
　　山下韭苗今几畦故人日夕过幽栖霜刀差差剪不尽翠绶若若青还齐春风卫八堂上燕夜雨杜陵灯前题尊中有酒为君酌明日别懐东复西
　　
　　题毗墟寺临清轩
　　
　　寺下清江一镜开天光云影见亭台南湖杨柳酒船去西塞桃花渔唱来渺渺鱼龙俱出没翻翻鸥鹭絶惊猜登临还许陶元亮与尔赋诗同举杯
　　
　　一室空明压镜天不须杯渡竟逃禅水光入户屋髙下人影落波身后先卜筑近连湖上宅过门长见雪中船每闻避地多佳客曾道归来有赋篇
　　
　　题鲍原礼画菜
　　
　　鲍生画菜得真趣不与黄筌花较妍老圃春晴朝荷锸客窓风雨夜开园太羮玄酒有至味海月玉珧皆小鲜爱尔风翻紫复碧晚菘早芥得春先
　　
　　○五言絶句
　　
　　春日闲居
　　
　　霁日檐牙落光风瓦上生草晴跳蚱蜢花暖困狸狌
　　
　　采菱曲
　　
　　緑柳横塘曲沧湾是妾家菱歌不解唱秋水照荷花
　　
　　落日浣纱渚菱歌唱晚风解衣濯秋水乘月采芙蓉
　　
　　溪上采莲女秋波照晚妆心如莲子苦情似藕丝长
　　
　　荷叶纫为佩芙蓉缉作裳妾心花下藕节节是秋霜
　　
　　晓起
　　
　　野旷晨光发江清夜气存大星翻玉斗落月堕金盆
　　
　　闻砧
　　
　　秋砧捣不得亮月丽髙梧清晖与君共素心同妾孤
　　
　　夜泊西港
　　
　　緑树如韦曲澄江似谢家暖云巢燕子清露浸梨花
　　
　　题画十三首
　　
　　双松含古色红树已先秋百顷风潭浄髙情独泛舟
　　
　　云深见楼阁天际堕青鸾松下盘桓者犹是晋衣冠
　　
　　落日赤云西青山照大溪草堂松树下坐听鹁鸠啼
　　
　　一曲江南弄山长楚水遥江边杨柳树谁系木兰桡
　　
　　云气晓苍茫秋深草木黄霓旍下南浦云是楚襄王
　　
　　江水去悠悠籧篨抱莫愁白头埀钓者疑是渭滨叟
　　
　　塞北多冰雪江南足稻粱相求应同类莫近艾如张
　　
　　帝子下北渚江寒愁不归空遗一巻石拂断六铢衣
　　
　　百鸟共春风相呼乐意同不知縁底事尔作白头翁
　　
　　有鸟名鹡鸰在原飞且鸣人皆有兄弟唯尔独多情
　　
　　白鹭白于雪于飞在洲渚谁言我最闲正尔心独苦
　　
　　水口桥堪度林间屋尚留秋来山色好相对有归舟
　　
　　茅屋何人住秋林晚对山也知乗兴出多在白云间
　　
　　题画菜二首
　　
　　緑酒交春熟灯花入夜开雨畦堪小摘不见故人来
　　
　　今日荷鉏倦嘉蔬没四垣客来春酒緑风雨夜开园
　　
　　题竹梅便面
　　
　　舞罢霓裳曲相逢月下还髙情倚修竹翠袖不胜寒
　　
　　题翎毛小景
　　
　　红子秋树老黄花晚节寒幽禽双白颊托尔一枝安
　　
　　鷃雀小羽翼幽栖短棘梢丛坡风日好不让凤鸾巢
　　
　　○六言絶句
　　
　　题画
　　
　　春雨青山漠漠晚树白云悠悠若非辋川庄口定是浣花溪头
　　
　　沧洲芳草初緑别墅山花正开借问一蓑烟雨看山何处归来
　　
　　子猷无乘兴舟越石有长啸楼雪灭千山踪迹月照几家乐愁
　　
　　○七言絶句
　　
　　题温日观葡萄
　　
　　葡萄压架水晶寒枯坐山僧出定看露下空庭凉月堕断云星斗夜阑干
　　
　　却看仙佩萃霞裾又似青鸾下碧虚夜半蕋宫秋月白小龙和露养玄珠
　　
　　题髙房山画（房山在金陵作此画寄欧虞二学士二公皆留题其上）
　　
　　尚书好画江南住寄与题诗两翰林千古髙情俱妙絶至今春树暮云深
　　
　　题盛子昭画
　　
　　空山絶壑悬崖髙一坞白云如海涛幽人抱琴无路入松风落耳声萧骚
　　
　　题画六首
　　
　　树折云梢浪拍窓老渔齐放钓船双不愁江上风波险平地风波险似江
　　
　　沙草青青近石矶矶头疎木转斜晖孤舟钓叟埀竿坐逺岫云飞带雨归
　　
　　东南山水足清晖茅屋枫林共石矶谁坐扁舟沙际住也知江海客忘归
　　
　　松林日落碧云开野老溪头坐石苔隔岸好山招不到一篙流水待谁来
　　
　　緑阴黄鸟暮春初谷口人家树下居野老携琴度桥去云山深处更何如
　　
　　画号为真理或然悠悠觉梦本同筌殷勤封向青山去要识江东李谪仙
　　
　　西原北去城十五里半山之上下望卧龙潭
　　
　　山分巧势迭玲珑烟幕云屏閟几重有竹参天长鳞角欲陪髙卧碧潭龙
　　
　　题赵大年林塘秋晚图
　　
　　老景黄花笔底收晴鳬冷雁共汀洲王孙画学空花竹不到铜駞陌上秋
　　
　　春深即景
　　
　　露梢黄鸟啄来禽蛀叶青虫络树阴又是緑阶春雨歇满庭芳草落花深
　　
　　滴滴泉在归宗院前桥下依石壁水滴滴下坎井中
　　
　　不同瀑布泻千山数滴空余坎井间端是龙神閟珠味故教滴滴与人悭
　　
　　山南瀑布不一然舍谷帘外则称之逺望如一白蛇渺渺穿翠林而下
　　
　　河汉遥分一派轻望中渺渺白蛇形谁教来自半天上穿破千寻碧玉屛
　　
　　马尾泉在开先瀑布之北同一山相去四五步遥望水下仅尺许若一尾也
　　
　　短流色白灿瑶光穿破山腰一抹苍多少游人来又去从教袖里有鞭长
　　
　　题秦淮送别图
　　
　　白下春波照緑湾踏船送客出龙关离愁不逐江云没江上云还人未还
　　
　　緑酒斟来且莫斟酒阑歌罢去骎骎别懐恰似秦淮水流到长江緑更深
　　
　　题牡丹士女图
　　
　　乐府梨园曲慢裁内家新奏牡丹开下阶立得花阴转李白承宣诏未来
　　
　　临安集巻二
　　
　　●钦定四库全书
　　
　　临安集巻三
　　
　　（明）钱宰 撰
　　
　　○序
　　
　　会试小録序
　　
　　洪武二十三年冬十二月初吉皇帝御奉天殿诏天下三年大比宾兴贤能明年春合天下士会试于春官于以广四海同文之治也于是内而邦畿外而藩屛侯甸东极青齐西踰川陜南际荆吴闽广北至于梁晋宋卫幽燕合十二道之士凡六百五十人来会于京师钦明诏也先是命礼曹聘天下章逢耆艾俾司校艺及期又命翰林学士刘三吾俾典文衡修撰任亨泰同考试春官贰卿张智董行试事而监察御史张存中韩杰监临焉于是济济多士峩冠埀绅趋跄后先相与试艺于春闱中选者得三十一人既撤棘礼曹议刋小录以纪盛典内翰先生既序于首简复俾宰为之后序宰惟诸俊造之登名于天府也固操履修诸身道艺信于人而获与是选矣夫以士君子之散处四方而操履无间焉则天下之同伦可知矣相去万里而道艺无间焉则天下之同文可知矣虽然书之同文行之同伦固国家大一统之治化为士子者遭逢盛时仰掇髙科固将有为于世矣圣明在上方且以皋夔稷契期望天下士诸君子毋谓古人为不可企及尚思所以修诸身者施诸天下国家以佐圣世文明之治以毋负所学
　　
　　江西乡试小录序
　　
　　圣天子既武定天下乃诞敷文教盖将以六经之道致天下之治也夫六经之行世易以道阴阳书以道政事礼以定民志乐以和民情诗之作也风以着习俗之盛衰雅以明国家之隆替颂以美盛徳之形容而春秋之作尊王抑伯内中国而外夷狄无非古昔帝王治天下之要也今国都建成均党术立庠序以六经之道教天下士然后命乡论道艺大比兴贤能俾之以六经之道上佐邦家下道民庶以辅成天下之治焉于乎休哉乃洪武二十六年江西承宣布政使张公文郁提刑按察使解公敏以明年大比遂集寮宷相与协谋合一道之士羣试于有司钦明诏也于是右布政使括苍刘公宗霖司贡举宪副维扬杨公建开封商公通监试事而宰也获与司衡因得监观诸俊彦之所述作其发挥诸经之义昭如日星援引诸史百家之言烂如云汉于是拔其尤者置诸上选试事既集两府议刋乡闱小录俾余为之叙余惟君子之志于学也非知之艰行之惟艰今诸俊彦试之经而得经之旨趣试之史而得史之事功方且膺荐书上春官余固知其策名会闱唱名于廷对有日矣然此皆平日讨论之素而未尝见之施行焉尚当以前日之所闻所知施行之事功而以古昔帝王之道之着之六艺者上佐圣天子文明之治
　　
　　送国子助教靳用中序
　　
　　士君子生盛明时不必计其身之用不用也惟在夫道之行耳身出以行其道使勲业显于当时名声昭于后世固士君子之大庆也然或退处田野而道淑诸人者行于世焉曾何计其身之用不用也吾国子助教靳君用中以目眚辞职人皆谓其遭世之理不得遂其志而去是行也得无郁悒耶余曰不然用中与余同分教席于兹五年矣朝究六艺暮诵百家以修身治天下之道道其诸生且数十百人今诸生学成行修内为侍从外领藩翰牧守之寄风纪之司列于朝行市于邦甸不问地逺近东极青齐西踰秦陇北穷燕冀南至于荆吴岭海七闽百粤其济济多士所以致君而泽民者皆成均出也是固朝廷乐育贤才之至化而用中得与教席宣明朝廷之化以及于人用中之道不既行矣乎使用中而典一邑道不过行于一邑使用中而牧一郡道不过行于一郡使用中而藩屏一方道不过行于一方而已其能如今日以是道淑诸人而达诸天下乎用中行修于身道孚于时又何必身处显荣而后遂其志乎昔王通氏教授河汾其后髙弟子若房杜王魏诸人得其道以佐有唐贞观之治用中纵不敢自比昔贤诸生之用于今日得无有佐盛世之治而超出贞观者乎河汾之道行于后世而用中身亲见之不已荣哉今用中之归儿耕于畴妇蚕于室暇则命诸孙巾车拄杖登山临水以乐今日太平之盛彼显荣而行道于时者果能过用中乎用中行矣成均诸国老自司业博士二先生而下皆分题赋诗以赠俾宰为之序云
　　
　　送徐季益序
　　
　　东南曰扬州扬之东南曰四明海岸以为郡四明之东南曰昌国环海以为邑昌邑在东南海陬间昔人所谓三神山大瀛海者岂其地邪邑居海中地之域至此而尽山之脉至此而穷海之潮汐舂撞振撼朝焉以出暮焉以入莫不至此而进退焉夫地域尽山脉穷海潮会故其气锺于人物必多出秀者彼方士所谓瀛洲方丈蓬莱岂别有仙岛所谓安期羡门岂真有神人居之殆亦想象夫山海之气锺于是而必有其人耳徐生季益入太学为上舍生气温而貌恭业勤而行修文学日益以进吾固知其锺夫山海之秀焉或者谓安期羡门神仙中人而子方之季益瀛洲方丈蓬莱洞天别境非人间世所有而子拟之昌邑不已过乎噫昌国虽下邑季益虽一儒生使季益勉进于学昌邑涵煦盛明之化则士皆可造于圣贤之域而昌邑且为邹鲁邦矣岂直方外别境之与伦哉今朝廷方诏天下弟子员皆入太学士之锺秀于是者毋自弃东海若季益之归省也其与之偕来往
　　
　　送魏生序
　　
　　秦地本西周故疆在天官为东井之分野自弘农以西京兆扶风冯翊咸在而凤翔正当岐山之阳风气之龎习尚之淳好稼穑务本业犹有先王之遗风焉魏生应诏来肄业成均拜余馆下貌古而性纯仪观充然气宇温然言辞粹然余固知其得于风化然也矧孜孜勉勉笃于务学哉又一年有旨试诸生于学生果中选诸生让其贤朝廷以生陜人识土宜知民俗授秦府伴读日侍秦邸凡九阅月诏许归省其亲余又知生之父母兄弟及其乡之长老嘉生以朴茂之质渐被朝廷礼乐教化之懿而蔚乎其有文焉则豳岐遗风之尚存者庶几知所励而复于古矣生归蚤来以秦地民物之淳涵煦盛明之化立殿下启曰方今四海一家至治迈西周上将见凤凰之灵复鸣于岐山耶
　　
　　送赖思顺凤阳府学训导序
　　
　　昔汉髙帝既平定天下还过沛复其民悉召故人父老发沛中儿教之歌大风之歌日畅饮道故旧为乐其英雄豪杰威加四海而归故乡歴千数百年未有能继之者诚以泰运未易逢圣人不世出有待于今日也今皇上肇基凤阳奄有九有乃偃武修文以凤阳为中都建国学置弟子员选徳重望隆之士为之师俾期门羽林之彦皆得以通义理郡复置文学掾俾郡之俊秀皆得肄业焉古今帝王之兴其得天下不同惟我圣明之起于凤阳与汉之丰沛无异也然髙帝以沛为汤沐邑今则建国学于中都髙帝召故人饮酒今则选徳望之士以施教髙帝教沛儿歌舞以为乐今则俾期门羽林及郡之俊彦皆知学焉视汉沛殆过之矣漳南赖思顺为国子上舍生仪曹以其年之盛学之茂也授凤阳府学训导重其选也或者谓今国子生出身出典方面入侍内廷任牧守拜御史皆若而人而思顺独领教职咸以为抑余以思顺之从余游也告之曰今之凤阳昔之丰沛也圣天子方且谆谆以文教化其郡之子弟郡子弟学成则升之学而显荣若是况为之师者乎思顺勉焉尽其教职显荣之来其可量哉
　　
　　○说
　　
　　全有堂说
　　
　　性也者人人之所全有也或者不能有而全焉气之蔽也欲之泊也学焉而所知不蔽于气所行不泊于欲则有者未尝泯全者未尝亏也是性也具于吾心其目有五曰仁曰义曰礼曰智曰信人人之所全有也上焉而圣固全有是性也下焉而愚亦全有是性也中焉而可以为愚可以为圣者亦全有是性也圣也者性焉安焉有而全焉愚也者暴焉弃焉丧其有而亏其全焉彼可以圣可以愚者暴焉弃焉则丧而亏者终不得而复复焉执焉则丧而亏者庶几复全其天焉孟轲氏曰性善知性之全有是善也天命之性也荀卿氏曰性恶扬雄氏曰善恶混韩愈氏曰性有三品皆以其禀于气者当之而不知性之全有是善也且吾性之具于心人无有不善也谓之恶可乎人无有不同也谓之混可乎人无有不全也谓之三品可乎彼谓为恶者即气之汨没者言之耳谓为混者即气之清浊者言之耳谓为三品者即气之至清至浊与夫清浊之间者言之耳又孰知性即五常之理乎知性即五常之理则皆善也何有于恶乎何有于混乎何有于三品乎叔鱼之生虎目而豕啄杨食我之生豺狼其声叔椒之生熊罴其状是皆形声之得于气者然也果可谓之性乎彼徒即形声以命其死亡固不足为训而韩子复即是以明其性之不善若然则伏羲蛇身神农牛首仲尼蒙倛周公如断椔而皆为人天性之善何与于形声间邪彼三子之不能脱祸行之恶也非形相之恶也又岂可即是以明性之恶乎孟轲氏之言性善是已韩子不当即是以非之也后稷之生岐岐然嶷嶷然是故性之善也文王之生也傅不勤师不烦是固性之善也荀卿氏谓之恶韩子非之是已但以母之生后稷也无害生文王也不忧为后稷文王之性则非也尧文之善性也朱管习于尧文而卒为奸自暴也瞽鲧之恶害于气也舜禹生于瞽鲧而卒为圣性之也上智之不移也扬雄氏谓性之善恶混韩子非之是已但以朱管之奸瞽鲧之恶为性则非也性也者人人之所全有也不以智而丰不以愚而塞不以上焉下焉中焉而殊也韩子之言三品盖本诸夫子性近习逺上智下愚不移之说不知夫子所言气质之性也非性之本也性之本善人所全有孟轲氏之言性善是也夫何三品之有哉书曰惟皇上帝降衷于下民若有恒性易曰一阴一阳之谓道继之者善也成之者性也诗云天生烝民有物有则民之秉彝好是懿徳春秋左氏传曰民受天地之中以生中庸曰天命之谓性是皆可以见性之本善而人人之所全有也孟子言性善盖本诸此嗟夫人之有生形也者气之聚也性也者理之会也孟子论性不论气知性者也其言特未究耳诸子论气不识理不知性者也故其言也不明迨程张朱子之言出而性之论确矣故后之人得以穷夫理而尽其性焉勾吴黄原辅氏者其进修之室曰全有盖本诸子朱子叙大学之旨也原辅性能格物以致其知诚意以正其心则性之固有者可以复全其天焉且原辅之所谓全有者全其性之所有也用也吾敢并以其得于天而本然全有者为原辅言之原辅将欲全其所有以立程朱之门以造孟氏之域以升孔子之堂固由其命于天者无不全也作全有堂说
　　
　　邓唯吾字说
　　
　　茶陵邓贯方且冠也乡先生字之曰唯吾盖取诸曾参氏之一唯也今年几五十矣且犹不敢忘而请余为之说噫子不观夫秋之奕虽机变不齐而得之于心则应之于手有数存焉然而秋已不骤而语人也必几于秋而后语之人亦必几于秋而后能悟也扁之斵也虽神妙不测而得之于心应之于手有数焉然而扁也不骤而语人也必几于扁而后语之人人亦必几于扁而后能悟也学秋而不升其堂学扁而不嗜其胾虽语之以斵奕安能唯诺而得之心哉斵奕小数耳且犹不骤而语人而况圣人之道乎圣人之道犹缗然九府之圜一缗系之万事之绪一理贯之然不入九府不涉万事骤而语之将无所措其手足也圣人之门唯参也若遍歴夫九府之圜矣而圣人示之缗焉吾知其贯也得之心应之手无异秋与扁也一唯而悟何疑哉虽然未至于参强而语之勉而唯之妄也然则如之何盍以尽夫忠恕之道而后夫唯也唯吾勉之
　　
　　听潮说
　　
　　普济寺在越江东北介江海之交环寺皆海也潮汐上下振撼之声春秋冬夏朝夕无少休焉名其堂曰听潮今平石衡上人居之余问（缺）名胜诗文示余洒然若清泠之洗耳沧浪之濯尘缨也复请余说听潮之义余谓潮有声上人听焉余恶足以知之蒙庄曰井蛙不可以语海曲士不可以语道听潮之义殆将以海而喻夫道也余恶足以知之上人妙通海会之旨余请质之（缺）潮声无隠千万人之耳皆闻焉上人独听焉上人耳有闻千万物之声皆入焉上人独潮之听焉将潮之至也与上人之听适会于一时乎必潮至而后听乎当千万物之声之接于耳也听乎不听乎合千万物之声而遍听之将不胜其听矣舍千万物之声而独听之无乃泥于一物乎吾闻浮图人心寂而善应吾固知千万人之皆闻潮而上人独悟焉千万物之声皆入耳而上人独于潮有觉焉上人之听之殆不知潮之入于耳耳之入于潮焉故因声以感物而妙于无声因听以悟道而超于无听方且以听潮名堂殆亦以上人之始也闻海潮音而觉悟焉耳乃今吾知其物之感之也非声非无声心之应之也非听非无听名之曰听潮殆亦寓焉上人以余言而缀之听潮之编余愧夫望洋于海若也
　　
　　观鱼说
　　
　　余太学休沐之暇观鱼于西池若有所感焉为之说曰士之处于天地间犹鱼之游于沼乎鱼之游于沼出没于沧波之上适其趣而已矣士之处于天地间逍遥于仁义之域适其趣而已矣天地者沼也逍遥者鱼之出没也仁义者水也沼必水而后鱼得以出没沼而无水盖将索我于枯鱼之肆矣奚以之而适其趣为知此则知所以逍遥于天地间哉疏食水饮陋巷箪瓢孔颜乐焉仁义存焉耳食前方丈后车千乗孟轲弗为仁义亡焉耳彼沼也而鱼安焉以有水也彼天地也而吾充焉以有仁义也顺其所安宏其所存吾与鱼俱适矣庄周曰鱼相忘乎江湖人相忘乎道徳吾有取焉
　　
　　临安集巻三
　　
　　●钦定四库全书
　　
　　临安集巻四
　　
　　（明）钱宰 撰
　　
　　○记
　　
　　陈氏听松轩记
　　
　　岀江阴城东行十里许有山焉曰绮山有溪焉曰唐溪溪之水与大江接负山面溪有宅一区长松万树林立后先曰国子陈生谟世居之谟尝于所居东偏筑一室日燕坐白石上溪风岀壑天籁下林初谡谡有声倐焉如丝忽焉如簧如金如石如鸣和鸾如锵佩珰其少从也如大镛其轰如贲鼓其镗如风雨骤至涛起岸拆奔鲸沸而怒蛟翔翕然而止如断如续如贯珠累累而鏦铮企而听之神清思宁暴戾消息鄙吝不萌而髙明贞白之操油然而生其所以感动于中者如聆广乐而听韶章焉因名其轩曰听松而谒余为之记余惟声音之接于耳也于以荡涤邪秽流通精神养其中和之徳也固非若口之于味目之于色而已然至味先太羮正色尚纯白鱼与熊掌非不足以悦天下之口君子不尚焉嫱与西施非不足以悦天下之目君子不尚焉而况耳之于声其感人深又宁不慎所尚哉秦筝赵瑟齐竽燕筑桑间濮上之音非不足以悦天下之耳然而淫哇沈佚啴缓噍噭听之使人流沔以乱伦慢易以凌节寜可接于聪明以荡其心邪吾知谟之听松殆亦慨世俗之音不足听于耳而雅颂之作所以形容盛徳歌咏至治之休者又非山林之士所得闻也于是燕处松下境与趣适髙林风生清声落耳因得以澡雪其情疏瀹其气以涵养其徳性其有得于中者如此故今虽入冑学习闻夔章方将见用于时以宣治世之音而犹不忘洗耳于松风哉
　　
　　陶氏听松轩记
　　
　　会稽陶仲渊氏尚志执操其学可以用世然知富贵不足慕遂乐闲旷有逺祖贞白先生之风贞白尝特爱松风故仲渊亦名其轩曰听松介清河张孝本征记于余余闻轩在镜湖中洲洲有古松数百千章上干云霄下荫坻岛倚松而环视则香炉玉笥秦望诸峯列其南而北东西咸滨江海其波光滉漾欲浸几席而空翠蔼郁飞堕庭户自外望之若神仙居焉舟楫莫能至实越中山水竒胜之会有足爱者仲渊则尤爱聴夫松风也盖仲渊既以闲旷自适不与世伍而独伍于松松之磊落挺拔如髙人硕士负才不售卓然有立仲渊盘桓其间意既有合而微风忽动松辄振声又若与仲渊相对语者是以仲渊起居食息惟松风乎是听然听于无声则天地间何莫非松风哉因声生听则松风固独有在于兹轩也风非松无以寓其声松非风无以变其声故风至自东则松之声和以柔风至自南则松之声畅以达风至自西则松之声凄以厉风至自北则松之声猛以烈至于八风齐动乍大乍细乍疾乍徐盘旋太虚其为声也或髙或下或清或浊或疏或数而成音焉是则宫商宣而律吕谐铿锵而金清越而玉啴缓而丝喷薄而竹喧呼而匏鞺鞳而革音声翕绎若韶武并奏使闻之者心悦神怡宛在于虞周之世而不知处乎遐陬僻壤也此仲渊之听松风而有慕于贞白者如此然贞白尝辞禄挂冠居三层楼而所以爱松风者岂徒然哉贞白早得仙术视青云白日不觉为逺在仲渊有御风逺游之思而后可以听夫松风也贞白读书万巻一事不知即以为耻在仲渊有穷理尽性之学而后可以听夫松风也贞白隠居山中而梁武以事谘之在仲渊有经纶之才足为世用而后可以听夫松风也贞白以士大夫谈玄理而忘武备作诗讽之在仲渊有谏争之才以振颓风而后可以听夫松风也然则时仕则仕未尝固其位时隠则隠未尝忘乎世此贞白出处之大致仲渊能象之则仲渊之听松风也诚有同于贞白之所爱哉夫既同贞白之所爱则其出处之大致亦宜有同焉耳矣仲渊故翰林应奉夏先生叔通之甥壻其学盖有所自云
　　
　　愚轩记
　　
　　知孟与公孙朴同处于勾无之村知孟曰善哉公孙子之安其愚也吾将絶虑去知黜其聪明请缔交于朴也遂相与为友而勾无之里人概以愚称之里有应仲子者过之问曰某也观二子之得于天也赋异尔形禀异尔情或智而明或朴而贞胡为乎皆以愚称公孙朴冁然而笑曰大块范我以朴甄我以素锡我以钝吾固知朴者可琢素者可饰钝者可砺也将勉强而琢之且为颠为蹶将勉强而饰之且为污为湼将勉强而砺之且为毁为折吾宁浑浑沌沌守芚抱拙以全吾天也吾视世之人狃诈颉滑险诐桀黠知足以落天地巧足以雕万物辨足以簧鼓天下之人心及其技穷术殚撄祸患而罹戮辱者皆是焉故宁守吾愚而不敢妄有所为也仲子曰公孙子之愚则闻命矣知子之知天下莫加焉而亦以愚称得无出于伪乎知孟曰嘻知之与愚皆天之所锡与也子安知愚之非知耶子安知知之非愚耶仪秦辨矣吾且钳仪秦之舌独不得旋其天于黙耶■〈犭夔〉石巧矣吾且袖■〈犭夔〉石之手独不得复其拙于天耶管晏知矣吾日敛管晏之知独不得反其朴于天耶今子徒知公孙子之愚其朴也天范之其素也天甄之其钝也天锡之孟也敛其华而从其实韬其光而就其质其处也若不知有思其动也若不能有为孟之愚庸不本于天耶孟之与朴也交其愚将无同乎应仲子喟然叹曰知子其宁俞之愚乎公孙子其羔子髙之愚乎子髙与我同类者宁俞之愚我愿学焉因筑一室于勾无之南安里扁曰愚轩愿缔交于二子而请予记诸轩上
　　
　　止善斋记
　　
　　会稽之都亭市友人孙正心世居之正心惧市道之移人也进其子琏而戒之曰吾闻晏子有言小人近市朝夕得所求吾弗之取也尔所求而止于利斯近市之习也尔所求而止于善焉斯无愧于近市矣小子识之因命其进修之室曰止善琏退而自励求其义弗得也挟册过里门西谒伯均子予而问焉伯子猎缨危坐而告之曰子来前人物莫不各有所止也虎豹止于深山蛟龙止于重渊鸾鹄止于髙林况于人乎民止于畿农止于野工止于肆商贾止于市子居市子见于市之大贾乎山东之漆丝南海之珠玑巴之巵卭之竹蜀之丹砂代北之马羊旃罽若水之趋壑不召而自来日夜无时而休焉诚以所止者市也嗟夫商贾之所止者市也利也君子之所止者性之善也居而事亲止于孝焉性也出而事君止于敬焉性也以至于事长而悌处友而信处民而仁处物而爱皆善之止于性然也夫岂若漆丝之出于山东乎夫岂若珠玑之出于南海乎夫岂若丹砂巵竹马羊旃罽之出于代之北蜀之西巴卭之外乎若然则士之止善尤亟于商贾之止市矣古之人观解牛而知养生焉观斵轮而知读书焉今子之居近市观于善而知止善之道焉何近市之愧哉琏再拜而谢曰敬受教矣归而过庭请以先生之言志诸斋居之壁
　　
　　深造斋记
　　
　　山阴上舍生马文炯读书于燕处之室邑文学陈先生伯善过之嘉文炯之笃志于学也名其斋居曰深造盖取诸邹书深造自得之语文炯日处乎其中将务于深造又虑无所庸其力将安于自得焉则无底于成求其义弗得也造余而问之余见今之为弟子员者不荒于嬉则躁于进而生独知所勉焉可嘉也已因为之言曰嗟夫君子之务于学也非迫而求之之难惟不知深造之患非强而致之之难惟不能自得之患独不观夫鸾鹄之戾于天也扶揺而起其翔也弥髙鲲鲸之潜于渊也游泳而去其逝也弥深骐骥之骋于康庄也驰骤而前其至也弥逺油然而翔油然而逝进进不己而莫不各得其道焉使不得其道且将龃龉扞格而飞者坠游者没而驰者蹶矣尚何得以自适其适哉君子之学亦若是也必也潜心乎性命道徳之域涵泳而弗忘优游而弗迫日从事乎进修而弗之止息则所造者深而不知道之得于已则所处者安所资者深而取之左右逢其原盖无往而不得其道矣然则君子之自得皆由深造之功有以致之也他日孟子之言又曰必有事焉而勿正心勿忘勿助长也盖必有事而勿忘则所造者深矣勿正而勿助长则所得者皆由于自得而无所庸其力矣彼不知是道者求深造而或失之正助欲自得而不知必有事而勿忘夫且孟轲氏所论造道进修之方乎古之人观解牛而得养生焉观斵论而知读书焉吾乃今观于鸾鹄之飞鲲之游骐骥之驰而得深造之道焉因为文炯记书于居之壁
　　
　　知止斋记
　　
　　八年冬诏天下士凡寄迹佛老而有志于圣贤之学者入国子学俾习知天理民彝然后授之政焉余助教庠舍间因获与诸茂异交闲过尊经阁访黄君伯厚于东序伯厚扁其斋居曰知止噫伯厚逃佛而归于儒不半载而知所止矣何其化之速耶方今国朝武功既成诞修文教示之以纲常导之以道徳化之以礼乐禁之以刑政将使天下之士皆知尧舜禹汤文武周公孔子之道将使天下之民皆被尧舜禹汤文武周公孔子之化以世之学佛老者往往多聪明识道理俾务于学去其虚而实践变其寂而有为黜其偏而归于中正犹反手耳然而尧舜禹汤文武周公孔子以大中至正之道化天下后世俾修诸身措诸事业莫不各有所止之地也是故冠尔以章甫使知首之所止也衣尔以逢掖使知身之所止焉正尔以夫妇复尔以父子明尔以君臣使知心之所止焉伯厚于是乎玄冠綦缨俯仰后先以正其容貌以齐其颜色埀绅委佩周旋抑扬以敬其仪刑以慎其进趋入其室则夫夫妇妇怡然乎其和乐而有别也升其堂则父父子子懓然乎其慈孝而有亲也出而仕于朝则君君臣臣秩然乎其明良之际会而有义也伯厚方且见之躬行矣其视前日祝发毁形灭性离伦违世独立而出万物外者夫岂伯厚之所止邪嗟夫北辰之止于天也不偏也流水之止于海也不息也心犹辰也静而不偏则所止者正矣心犹水也动而不息则所止者至矣伯厚尚无惑于偏无怠于志庶几乎终始慎其所止哉
　　
　　白贲斋记
　　
　　夫天下之至文无饰也天道无为而日月星辰丽焉地道无为而山川草木丽焉圣道无为而礼乐典章丽焉使天地圣人有所造为而然夫岂天下之至文哉上古之世大朴未散不动而敬不言而信无为而化而至文已寓于其间矣及夫淳风浇龎俗漓施之以青黄加之以丹雘而正色乱淆之以金石乱之以丝簧而大音隳矣和之以甘辛调之以盐酰而五味失矣饰之以雕文刻镂紩之以黼绣纂组而大朴散矣任之以才智技能运之以精神巧力役之以思虑营为纵之以好恶骄矜诞慢选愞奊诟悲愁逸乐而天下之文始侈靡溃烂汗漫不可止约而忘其性命之真矣是故圣人出而化天下将以复其淳焉大礼必简大乐必易大圭不琢大羮不和尊之尚玄酒也俎之尚生鱼也簋之告燔炙也贵饮食之本也乐之尚■〈韦〉钥也贵其质也辂之尚越席也尊其称也莞簟之尚藁秸也羃之尚疏布也器之尚陶匏也莫不朴素纯懿浑然天成不假琢饰不藉涂塈不事修为施之礼乐典章诚敬是将可以假于天地可以交于神明可以感于人民事物非天下之至文孰将与于此哉临海有洪原羽者笃学而尚质疾世之文胜而侈靡也扁其斋居曰白贲殆将驯致夫文柔成贲之象而不使过于文焉故余道古昔圣人至文之寓于朴素者告之虽然至文无饰惟圣者能之圣人法天地之至文君子固未易至也传曰衣锦尚褧恶其文之着也君子将不得以圣人为法哉
　　
　　博文斋记
　　
　　会稽沈如心以先世藏书之富也名其斋居曰博文谒乡之先生长者而求其说矣复请予为之记余复之曰博文哉天地万物之彚古今万事之殊将以一心纵观而洽闻焉虽智如管晏勿能穷勇如贲育勿能极行如冉闵勿能周辨如仪秦勿能志古之人颜氏之子其殆庶几乎其言博我以文盖服膺圣人之训而勿失之矣余也勿升其堂勿嗜其胾者也何足与语博文哉风霆日星天之象也海岳河江地之仪也鬼神之着也草木禽兽昆虫之微也文之丽乎物也礼乐政刑国之经也纲常伦理民之行也古今之运也升降抑扬进退之节也文之丽乎事也六经子史百家之言文之丽乎书也六经之文合天地万物之理备古今万事之情而无不载焉故君子欲穷致夫事物之文舍六经何以哉本之书以求其实本之诗以求其情质之礼以验其常稽之易以穷其变考之春秋以明其邪正叅之子史百家以别其是非得失于是而充焉扩焉使天地事物之情无不博焉则庶几矣徒藏书之富无益也虽然是文也穷于天极于地散殊于万物布列于经史传记百家之言而理则具于人心徒博文而不知约则汗漫而无所要归矣故传言博文必归之约礼云或曰子言博文惟颜氏庶几若后之人勿可及者终为如心言之又若是其备何也噫颜何人哉在如心之勉焉耳
　　
　　三畏斋记
　　
　　古燕达鲁时中之为御史也循理法慎操守每自公而暇退处一室兢兢焉不敢以燕休而少肆焉余因善之曰美哉乎御史君之持敬也盍亦致其戒辞焉时中因祗惧以自警曰惟天生人全赋所性尔弗克敬慎于厥躬其何以自立于天地间邪余曰善哉持敬之道非一辞可尽也戒言必再时中复祗惧以重警曰惟天子命俾尔有位任风纪之司尔弗克敬慎于厥职其何以尽为人臣之道邪余曰善哉持敬之道非再辞可尽也戒言必三时中复祗惧以重警曰惟古昔圣人有典有经俾尔有所持循尔弗克敬慎于厥衷其何以至于圣贤之学而修诸已邪余复善之曰美哉御史君之持敬也警戒之辞至于再至于三无非欲尽其敬畏之道也可尚也已时中作而曰吾闻君子有三畏畏天命畏大人畏圣人之言请以三畏名斋子其为之记俾知所警焉嗟夫惟天地生物其赋予之妙独全于人士君子生天地间可不念赋予之全而祗畏于天乎然赋予固出于天而代天理物抚有万方有世之圣人焉法天垂训着之六艺有古之圣人焉又其可不祗畏之乎今君之燕处也恒战兢惕厉着之戒言可谓能致力于仲尼氏三畏之道矣虽然道寓于物莫非天命而独重之以大人圣言者举其大者言之耳士君子知畏天命则不得不畏之矣彼无忌惮者乃或不能尽夫祗畏之道天与圣人固弗察察也而天道之明或不得而辞其责焉彼乌知君子之敬畏哉
　　
　　临安集巻四
　　
　　●钦定四库全书
　　
　　临安集巻五
　　
　　（明）钱宰 撰
　　
　　○记
　　
　　待旦轩记
　　
　　郢李侯克一之佐越也克勤于政中夜以思待旦而行不敢少怠因扁其轩居曰待旦求予文记之轩上曰吾将以致警焉予惟人之处于天地之间君子劳心小人劳力罔不夙夜以致其思以克勤乃事而旦者又一日之始其可不致谨于是乎是故良农朝出耕耨昼而菑播暮而息耒一日之作劳必始于旦良工朝饬绳矩昼而斧斵暮而计工一日之佣役必始于旦商旅朝问邮传昼而负趋暮而旅寓一日之行迈必始于旦士君子朝理铅椠昼而穷经游艺暮考其行为终日从事乎操修亦必于始旦而致谨焉卿大夫朝而献替昼而展采错事暮计其功业终日从事乎政治亦必于始旦而致谨焉以至上而为君为相朝而朝夕而夕无或少怠尤必昧爽丕显以致谨于旦况于在下位者乎夫旦者作事之始也旦而不致其谨终日之间吾不能保其无怠焉君子慎终于始可不致谨于旦乎且谓之待旦则夜之所思盖以从事于未旦之前矣虽然君子之学勤以待旦固急于行也茍中夜以思旦气靡宁吾惧夫待旦而行者或有所未尽焉今克一以待旦名轩操存乎中夜戒慎乎平旦吾知其夜气既清待旦而行必有大过人者矣邹书曰仰而思之夜以继日幸而得之坐以待旦圣人且然后之人其可不知所勉哉
　　
　　彀齐记
　　
　　丹崖子率诸生射于西圃乐其子之淳之彀而中也名其斋居曰彀庶几其勉进于学也旦日早之淳谒伯均子予而问彀伯子进之淳而告之曰射为六艺一其中于侯也有道存焉虽然子之严君以儒者之道教人其望于之淳也岂直为一艺之微乎昔羲黄以彀弋道尧舜以彀弋徳汤武以彀弋功桓公以彀弋伯彀之道古昔圣贤尝着之书矣易书诗礼春秋虎侯也参伋孟轲左丘明公榖之传熊侯也周程张朱之书豹侯也外其余诸子百家之书若麋侯布侯然其崇卑广袤固未暇论莫不以仁义礼乐性命道徳为之的也学之者修身以为弓矫思以为矢必至于彀而后发则发无不中矣不彀虽有弓矢不可得而中也试为之引弓挟矢猎程朱之绪言目睹乎正蒙手指乎西铭心驰乎通书太极以为之的吾知其朝发新安夕抵关陜夜入濂洛而发无不中此一彀之获也子之射诚好之而不厌则驾飙车骋逸骑驰猎乎东鲁而较艺乎矍相之圃目注乎易真为龙马之负河手指乎书真若科斗之出壁足履乎髙堂后苍之礼耳聆乎关雎四始之诗心驰乎获麟之经以为之的而吾子之张弓舍矢如破则邹峄之道收而洙泗之域可得而入矣此再彀之获也若夫老庄之虚无正而不正申韩之浅陋鹄而不鹄杨墨之偏陂的而不的虽横弓却手饮金没羽而中失之数子之道犹诡遇耳君子不彀也君子之彀志于圣人之道而已嗟夫圣人之道其犹张弓乎经也者圣人之正鹄也行也者圣人之弓矢也礼也者圣人之彀率也射者之张弓必至于彀率则发无不中于鹄君子之行已必志于礼义则行无不合于经之淳信能由射而进夫道焉如弓矢之审固也如彀率之合于凖度也知之明行之笃如左右手之如拒如附也引而后发如四鍭之树也失诸正鹄反求诸其身则可以进于圣人之道矣之淳勉焉
　　
　　永思亭记
　　
　　先世故居在临海者宋思陵所赐第也宰从孙用勤居之有草堂焉先太师汉国公所建堂之扁思陵宸翰也堂今圯矣扁之刻于石者泐矣用勤在时恒欲筑室故趾弗果成今年夏用勤之子汝贤谒余会稽请曰汝贤今幸结亭趾上扁曰永思以承先人之志矣愿翁记之亭示不忘焉余因进汝贤而告之曰古之人丰功懋徳令闻令望勲泽之埀于世子孙无时或忘其永思之谓乎先世以忠孝称天下勲泽之深长后之人思世守而弗替固不以穷达间也自忠懿藉土归宋三百年间子孙飨有禄位王封相命或叅朝政或秉枢要在外则拥麾节屏藩翰分符典郡布列庶位莫不上佐明哲以致治平而徳泽加于时固足贻后人之思矣由宋入元子孙以前朝勲旧无复仕进意然而诗书满家田园满涯出则游歌乎陇畆处则揖让乎家庭父召而子趋夫令而妇俞儿湛书诗女弄机杼兄弟子姓友悌相与出相娱嬉入相诲语昼咏春风夜诵秋雨庶几交养乃心而孝悌行于家亦未尝不贻后人思也乃今大明开国诏进唐赐金劵时用勤之父尚徳以劵朝宠锡有加寻勅尚德奉券以归子孙荣之如重受赐今汝贤以永思名亭余既叙歴世勲泽所当致思者为汝贤告矣而今日朝廷诏以劵进声光动京阙诏以劵归恩宠耀里闾皆先世遗泽所致又其可或忘之邪邹书谓君子之泽五世而止今吾钱氏至汝贤且十有七世矣而忠孝之泽世济其美为子孙者又其可或忘之邪尚徳字允一用勤其子也用勤字克邦汝贤其子也汝贤字士俊与宰同出太师丞相忠靖公云
　　
　　煮雪轩记
　　
　　西江汪季子筑室于别墅落成之日玄云蔽江朔风号寒大雪布遥野适匡庐山道士葛公子虚九江浮屠无人过季子相与谈玄季子着银鼠帽狐裘豹袪傲雪出迎客既入席命童子设宴具■〈艹炳〉炽炭出醇酎为二客御寒焉酒半季子索许旌阳烧丹灶轩辕弥明煮茶石鼎伐桂树枝与二客蹑屐中庭斫白雪纳鼎铛瀹茗而煮之火且炽白雪旋化若生银入冶镕而为玉液若真铅九转变而为玄霜一勺入口神水上华池灵永斯烈白雪之英清入肺腑因名其轩曰煮雪无人作煮雪偈子虚作步虚声歌阳春白雪之謡其髙洁之操为何如耶雪且霁二客别去季子过余请纪其事以为雪中嘉话嗟夫雪天地间至清之气也区区金帐饮羊羔肆其麤鄙固不足以语雪彼陶榖挟党家姬煮茶以雪亦不过以清自文其淫哇渫俚去党几何适足为白雪污也亦何羡欤古之人若袁汝南大雪不宜干人闭门髙卧风节抗千古若王参军棹雪访故友至门便返髙风迨今吾季子煮雪乃与葛子虚浮屠无人俱直将遡王袁二子而同其髙洁于千载之上夫何愧于雪哉季子字文壁南昌人
　　
　　天光云影轩记
　　
　　上虞贝君彦中颛静之士也宅近市湫隘之气不足于目之官也喧嚣之声不足于耳之官也世俗之交不足于心之官也于是谢絶人事掩关不出营于前除得十柯之地凿池焉筑轩其上以为燕处之室渊泉冽清白金凿凿上挹天明下瞰深碧篆于额曰天光云影盖取诸考亭朱夫子诗话庶几旷吾耳目之官以养其心焉余嘉彦中之燕休専务修省不为游观之好可尚也已因每造彦中相与临深鉴清若有契于心者因为之喟然叹曰嗟夫人之所以与天地参者其惟吾心乎心也者神明之舍也其静也虚其动也灵其寂也不昧其感也不测方其燕处乎一室也一物不接一虑不萌虚室生白明明乎天地之府炳炳乎万物之镜也昭昭乎古今之鉴也悠悠乎表里一致而洞达无间也冥冥乎物我两忘而俯仰无愧也肃乎其神之着也浩乎其气之充也皦皦乎日星之照临也湛湛乎渊泉之静深也荡荡乎天光之上下云汉之昭回皆发乎方寸之间囿乎函丈之中而扩乎其无外也此子朱子天光云影之语境与趣合神全气充虽吾心之明薄乎云天之表而其所处乃不出乎方塘水镜之间视蒙庄氏宇泰定发天光而为是渺茫荒忽之说者不同其所养可知矣今吾彦中日燕坐轩上仰瞻太虚俯鉴秋水天光落渊白云如沐而至理之妙悠然会于吾心其于先哲之旨趣庶几其有所得哉
　　
　　湘阴草堂记
　　
　　勾越之墟有山焉曰萧山有水焉曰湘湖山秀而疏水澄而深邑之人谓境之胜若潇湘然因以名之有汤处士者世居其地间尝筑室于湘水之阴日与宾客燕处其上以遨以嬉且将以为归藏之地焉名之曰湘阴草堂其子揖谒余记之余嘉其达死生之道也因为之言曰夫天地之气合散消息变化无常忽焉寓之而为人其生焉配合而育庐处而休饥食而渴饮夏葛而冬裘仰事俯育而五伦是由出则为公为卿为大夫仕以行其道以济其民以致其君尧舜使休光显于当时声闻埀于后世此生人受命于天顺处夫世之为也吾非慕此而贪生气之至也吾不得而辞焉及其死也气散而归魄委而休形化而心息智释而神游超然遗物而独与道侔此生人委命于天遗世絶俗与化俱逝之所当然也我其安之张子曰存吾顺事殁吾宁也其此之谓欤彼将脱死以偷生固逆于天此乐寂灭而自谓超脱于天地外者又蹑空而无所据依固皆私见凿知之所为也夫岂吾生顺死安之道邪今处士退处于家不乐仕进既老筑草堂于湘阴丰其燕游以乐其生卜其宅兆以安其死其达死生之理识变化之妙夫岂怖死而求长生捐生而乐寂灭者所可同日语哉因书而为湘阴草堂记俾修身以俟之
　　
　　葵南草堂记
　　
　　葵南生好树葵日燕坐一室庭宇外不植他卉惟葵是树题其斋居曰葵南草堂吾嘉其方勉于学已有志于当世焉因为之言曰嗟夫君子之昔寓情于物固皆取其徳之似也昔之人或树兰焉或树菊焉或树梅焉生独不法诸古人而葵是树邪吾知生之志矣兰生于幽谷屈大夫之贞洁似之菊秋而花陶征君之靖节似之梅发于穷冬揺落之后林处士之幽隠似之今生也际文明之运有志于学且将出以行其道于时上尊人君下荣父母夫岂髙蹈逺遁者比邪嘻树兰者吾知其有抗世之志树菊者吾知其有迈世之节树梅者吾知其有髙世之行至于葵其节直其心赤花如金卣黄中其色而青青茂叶又得以蔽其本根吾知其承雨露于天向日之辉光倾其心而无斁焉而生也树之庶几其有志于当世焉若果其有志于当世必其忠义之藴于中者无时或忘其犹葵乎茍徒慕葵之名而弗思葵之志节则其于葵乎何有生也读书之暇日对南葵盍以勉焉以存其尊君亲上之心以养其委身为国之操进思尽其职退思尽其心以为父母荣也则不惟倾阳向日之慕且将为本根之蔽焉生其有葵之心哉生字文敬姓汪氏山阴人
　　
　　澄心堂记
　　
　　临安张仲子卖药于钱塘北市仲子天性沉静往往以所居在廛市上尘坌之气得以滑其心焉作而曰人亦有言将为心监莫先于水监于是乎东走江将以监夫水焉则淖水漭漭风涛尔荡之鱼盐之气日翳于目心不得而静也既又西抵湖将以监夫水焉则秽流活活污潦尔滑之淫哇之声日接乎耳心不得而静也仲子仰而叹曰二水也源之不澄其何以澄夫人心哉于是返吾北市掩闗不出谋之屋外得十柯之地凿池焉筑室其上渊泉浏清白石凿凿上挹天明下瞰深碧扁于颜曰澄心庶几扩吾耳目之官以养吾心焉一日仲子絶江而东谒余舍下请余作澄心堂记俾知所勉焉余因握手告仲子曰嗟夫心也者神明之舍也其静也虚其动也灵其寂也不寐其感也不测方其命之于天也其清明専一之体固无不全惟所秉之气不齐苟不知所以养之则利欲得以滑之声色得以惑之清明者或浊之而専一者或驳之矣信能加澄治之功俾复全其天则方寸之间明明乎天地之府也炳炳乎事物之境也昭昭乎古今之鉴也皎皎乎理义之渊薮也渊渊乎表里一致而洞达无间也冥冥乎物我两忘而俯仰无愧也仲子言能以一勺之水而澄夫心焉必也一物不接一虑不萌使涵泳之久浃洽之深则心与理融水与气并湛湛乎渊泉之静深炯炯乎性宇之澄澈吾不知心之入于水焉水之入于心焉心与水殆无不澄矣仲子其归而燕坐澄心堂上仰瞻太虚俯鉴秋水天光落渊寸心如濯而理妙洽乎渊泉则澄心之道得矣仲子其归而监诸水焉有余师仲子名某字宗礼
　　
　　长啸轩记
　　
　　夫人心之感于中而发于外必着见于颜色充满于神气簸扬于声音间不可得而遏也然而颜色之着神气之充或不足以尽摅其所蕴蓄惟声之发于口也抑扬宣畅慨叹而不能自己故其心之所感莫不消融荡涤神安气平颜色之和咸复其常焉昔者舜歌南风汉髙歌大风武帝歌秋风与夫屈之骚宋之赋贾生司马相如扬子云辈之所述作莫非有动于中而后发然此皆着之言辞者也若夫诸葛孔明孙登阮籍则不假言辞但长啸以发其胷中耿耿者其快然自得何如也余观籍以倜傥不羇之才宏放傲世当魏晋间伤时之不可为乃恒寓之啸以舒其郁抑之气彼登者隠居不仕遗落世事尚犹不能平其心邪然武侯躬耕南阳时亦复抱膝长啸乃知彼虽傲睨物表而此心未尝忘天下于是以其心之不平发而为啸也建昌刘子宪名其燕处之室曰长啸轩盖得夫三子之志者方子宪未遇时歴患难经险阻困穷郁抑隠忧忿怒或少适意而欢欣愉怿俯仰今古感慨盛衰莫不登髙骋望蹙口出声以发舒其愤懑其髙隠似登其宏放似籍而其志节惟孔明是慕焉为之长啸宜也今既遭逢盛时出入胄馆而髙风逸思尚犹不忘吾知其习闻夔章而向之长啸将变而为黄钟大吕之和不翅若曾参氏曳履而歌声满天地然且不止于是又将移其音声播之九歌以鸣帝世之盛矣子宪闻余言俯而不答起而长啸响若鸾凤音若有契于懐者因为记之轩上
　　
　　丹穴山房记
　　
　　越勾余之南有崇阿焉曰丹穴左双雁右蛾眉径狭以迂林翳以宻入其中地旷以衍可耕可锄可樵可渔士君子之未遇者于是索居焉夏君悦言其人也悦言与余交扁其居曰丹穴山房谒余为之记余复之曰君子之出处亦安乎时而已古之人析圭儋爵懐银黄纡朱紫珥貂而冠鸣珂而佩轩车髙葢马如游龙驺导而行过者辟易不敢仰视岂惟夸贵富示荣显而已入则辅政于内出则宣化于外羽仪朝着蕃翰邦家以任天下之道焉道之不行则隰耕而野桑山樵而水渔以衣以食以奉其亲以活其妻子亦岂安澹泊乐隠而已是必明天人之理穷事物之宜达古今之情知盛衰之变轻世肆志抗节不屈以韬其光而人莫之知也往时勾余之地藩臣窃据四郊多垒吾悦言处此隠居求志固其所也乃今天下文明士皆彚征而起悦言固宜上法古人与时出处岂终隠于是邦且吾闻丹穴产凤凰文明之祥也舜时来仪文王鸣于岐山吾知丹穴之凤今且为圣明出矣为士者又安得不附凤翼以翱翔于青云哉
　　
　　经正堂记
　　
　　夫三纲五伦万世不易之常道未尝不具于人心无何世衰道微大经不正而邪慝之流或得凭借以济其私故君子每惓惓乎思复其常焉初南昌熊伯纪氏方读书有志于圣贤之学时虞文靖公集自翰林归侨居南昌伯纪因得登其门受业焉公为名其燕处之堂曰经正亦由元纲向微惧学者之或流于邪慝故勉之使归于正深得孟轲氏反经之遗意焉伯纪感风之深余五十年方且求余为之记伯纪若曰当衰微时得不废正学文靖之教也故俾余措诸辞以阐明其义焉耳嗟夫昔者孔子没洙泗之学散于四方子张居陈子贡居宋澹台子羽居楚其传不可得闻矣子夏之后有田子方子方流而庄周商瞿之后有骈肩子弘流而荀卿独曾参氏传之子思子思传之孟轲为斯道之正传及孟子殁而失其传焉然反经之义未尝忘也宋周程朱子上接孟轲氏不传之绪其后濂洛之学散于四方谢良佐氏居上蔡尹焞氏居河南游酢氏居建阳盖亦各有所传矣惟杨中立氏传之罗仲素仲素传之李延平延平传之新安朱子为斯道之正传当时髙第弟子传之者众矣惟勉齐黄先生干得朱子之正传其后勉斋之学北山何先生基得之而江左之传代有其人双峯饶先生得之而江西之传代有其人当宋末元初时双峯诸孙曾若此山若则庵二先生皆获承家学而南昌诸前辈莫不惟双峯是宗吾伯纪固知宗饶氏以上遡新安之传矣而又得文靖公经正之教而不惑于衰微时又得际文明之盛以阐明正学何其幸与况南昌自濂溪先生之知县事郡人知宗其道为天下先而朱子所撰祠堂记言之备矣伯纪庶几近宗双峯上接新安而进造濂溪之道以修诸身以淑诸人毋若昔之人学圣而流于庄荀学贤而淫于老佛而一以纲常之大经是法溯清流乗长风以穷夫洙洛之源也庶无忘乎经正之训庶无忘乎新安之正传哉
　　
　　临安集巻五
　　
　　●钦定四库全书
　　
　　临安集卷六
　　
　　（明）钱宰 撰
　　
　　○杂着
　　
　　金陵形胜论
　　
　　皇帝神武定天下徳被万方威加四海作都于金陵臣窃以为土地之广人民之众草木鸟兽之咸若际天所覆极地所载日月所照雨露所及罔不咸服是皆威徳之所致不在夫地之形胜焉臣二三老儒校书翰林早朝既退皇帝御华盖殿诏臣宰等入侍殿廷天颜穆如睿旨肃若赐之使坐命之使言前席而问之使论金陵之形胜焉臣宰退而思之威徳所以服天下形胜所以防天下是威徳固神功至化之见于已然者而今日形胜之间盖将为圣子神孙千万世治安之大防也易曰王公设险以守其国其是之谓乎昔周武既克商营周居于洛邑固以形胜之在洛邑也故其有天下也八百年汉髙祖既灭秦定都于闗中亦以形胜之在闗中也故其有天下也四百年今圣明之定都于金陵如周洛邑如汉闗中而形势之胜气运之盛又非周汉之所及焉观之钟山龙蟠石城虎踞莫不在左盼右顾奠此皇畿以牡其基秦淮之水玄武之湖莫不委蛇盘旋自大江入以固其襟抱而江汉二水之朝宗金焦两山之对峙雄伟宏丽又若是其地之形胜诚天地间之伟观也是宜今日定都建极于是以开千万世太平之业焉抑尝闻古人论天下之形胜莫不曰金陵有王气者然周之宅洛汉之都闗中已验于数千百载之前金陵之胜乃至数千百载之后而始验于今日此固天地间气运有迟速之不同也臣窃以为金陵之地山之脉络自岷嶓来水之源委自江汉而朝宗经数千百里而后锺于兹地尤必积数千万年而后发于今日则今日圣天子之抚宁万邦开大一统虽在周汉后观之形胜观之地运积之之深厚发之之宏伟盖将兼周汉之气运传之千万世而无斁又岂闗中洛邑所可同日语哉洪武二十七年六月初吉文林郎国子博士致仕臣钱宰进
　　
　　汉庄陵画像赞
　　
　　古之君子遭世之隆盛而时君圣明若可出以行其道而措天下于至治矣然而不事王侯髙尚其志肥遯于山巅水涯者往往有之伊祈氏之盛而巢父洗耳有虞氏之隆而善卷遁迹汤诰亳务光庐水武誓牧夷齐首阳汉髙起丰园绮商山光武复汉庄陵桐濑若庄陵者其巢父善巻务光夷齐园绮之伦欤虽然务光夏人也汤灭夏故抱石而沉庄陵非务光比也夷齐殷人也武灭殷故采薇而饿庄陵非夷齐比也若然则园绮之伦欤园绮秦人也入汉汉髙不下士故逃汉太子下士终亦起而从之游若陵则光武故人而乃终耕富春非园绮比也若然则巢父善巻之伦欤夫巢巻遭唐虞之盛际而遁庄陵遭汉中兴而遁宜相似矣然唐虞之时左稷契右夔龙巢卷虽洗耳退迹与击壤老人辈相与歌帝世之盛可也光武之世虽冦邓诸臣文武备足固未可与夔龙稷契并称也陵固宜出而道之以王道陈之以帝谟而乃被羊裘钓泽中何哉盖以西都之季士风颓靡若孔光张禹辈伈伈俔俔持禄固宠如蛟龙释风云而干豢畜之乐可胜叹哉于是超然逺举首倡髙节虽天子不得而臣之卒使贪夫廉懦夫有立志以成一代忠义之俗髙风劲操超迈千古其有功于世教也大矣夫岂巢父善卷遭尧舜之理而乃以隠为髙往而不返者之与伦哉
　　
　　撄宁篇
　　
　　蒙庄氏之学得之田子方卜子夏氏其所从来盖亦出于孔子或者谓其学圣人而差矣咸弗之取而不察其纯焉或谓庄也槩以缪悠荒唐之辞汨其纯而疵之若撄宁之说是已许昌滑君栢淳其自号曰撄宁生盖取诸蒙庄氏之纯者也传曰与其洁也滑先生取以为法焉撄者动而运之之谓也宁者静而安之之谓也日月星辰之运行风霆之鼓舞夜旦之代谢寒暑之推移确乎其运于上者若或撄之而天道未尝不宁也江河山岳之流峙草木之荣瘁禽兽之飞走鱼龙之潜跃隤乎其运于下者若或撄之而地道未尝不宁也礼乐刑政之经亲义叙别之伦喜怒哀乐之情荣辱得丧之变古今之运禅代之权升降抑扬进退之节茫乎其运于两间者若或撄之而人道未尝不宁也三极之道孰撄之而运邪孰弗撄而宁邪运者自运宁者未尝运也是故圣人有以见天下之赜其动也若撄其静也若宁与天地同其清彼众人也声色撄其耳目利欲撄其心志逸乐撄其四支百骸外而物撄焉内而气撄焉拂其性而不吾宁焉庄也有见于此其知也朝彻而不役于心其行也外物而不役于物是故物撄亦撄物宁亦宁庶几乎超絶庶类而泊乎与圣人同其情此滑先生之有取于庄其亦庶乎心与道冥而相忘于撄宁
　　
　　拙解
　　
　　勾余之村有处士焉曰王旭翰章懐素抱朴厌世俗之机巧名其斋居曰拙守智者诮之欲为巧而不能欲去拙而不可二者之惑接鬬于心不知所从请谒于籛孙伯子而求为之解嘲焉伯子因诘之曰子之拙守何如哉处士曰天锡余以拙余宁安余天莫余哲也彼龙阿之割金斯折曾不若款款悃悃为铅刀之钝也彼榱桷之才木斯灾曾不若浑浑沌沌为沟中之断也彼善战之骑攻无坚或踣而颠曾不若驽马之局促于辕也彼卜郊之牺啖以菽及踦而触曾不若童牛之缩朒于牾也彼祷蓍之神莫逃于摓策曾不若原草之莽莽遂以适也彼元龟之灵莫脱乎焍黄曾不若埳蛙之蠢蠢乐其生也彼圆如丸宁方之安也彼诡如机宁正之持也彼险如穽宁易之正也彼诈如狙宁守余迂也彼狡如兎宁安余固也彼合从连横巧于谋也一败而车尔裂曾不若讷者之嘿嘿终无尤也彼战胜攻取巧于兵也一跌而族尔赤曾不若懦者之缩缩终无惩也彼孰得孰失孰诚孰伪孰岀于奸孰合于义世方挟诈而尚媚谓孽狐不妖谓驺虞不智佞夫驰骋良工懐愧彼徒侥幸行险而不知俟命于居易故吾宁守吾拙而不吾弃焉伯子喟然而叹曰夫直者不能为曲平者不能为窐圆者不能为缺啮方者不能为攲斜鹤颈虽长不可断鳬颈虽短不可加此皆得于天之固然子能全尔天守尔拙彼有机心者又焉得而尔瑕且才之拙者性必鲁子独不闻参也鲁而卒闻圣人之道邪
　　
　　云山种药志
　　
　　会稽之南市去种山三里而近汉蓟子训卖药所也吕君居简世居之居简业善医居善药既老以医授其子乐善而筑圃舍南从容游息以自适焉居则种药于圃出则采药于山近则溯若溪登宛委访葛洪丹井采苓松下逺则攀天姥上沃洲过戴逵髙隠处采术南明山中或终日夕或浃旬朔翱翔夷犹兴尽趣适翩然返佩归吾云西之圃日从事乎树艺斸苓西疃种术东畦或树兰茝或莳艾萧紫芝可茹黄精可饵芎藭可以去湿苻蓠可以泽肌枲耳可以强志昌阳可以引年胡麻可以辟榖以及羊蹄秃蓫燕尾菰蒋豨莶似芥荠苨如参茹■〈艹闾〉芄兰兠零接余药品之伙不可殚纪稽之本草虽不尽越产而葱蒨緑缛敷纷于林皋山泽间者咸为采而致之圃亦皆可以颐神养气摄生理性疗疢疾而起沉疴焉及夫种药之暇荷锸而休憩息于前除髙梧落荫白石如砥扫落花以藉草听流泉而支颐好风泠然坐啸终日揽衣而起不知夕阳已下西树吾佳其兴趣之髙有隠者之风不过寓情种药以消遣世虑云耳若夫艺术之精造诣桑扁特其余事也蓟子训不得擅髙风于会稽市上矣因为着云山种药志书诸画图之后而归之
　　
　　临安集卷六
　　
　
