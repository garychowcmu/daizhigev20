张东海先生集　　（明）张弼 撰 

　　●目录 

　　序 
　　题辞 
　　家刻小序 
　　文集 
　　诗集 
　　万里志 

　　●序 

　　陆陇其 
　　再觐祖 
　　胡介祉 
　　李东阳 
　　孙承恩 
　　王廷相 
　　吴钺 

　　○陆陇其 

　　张东海先生集序 

　　郑端简公晓年谱言端简初第时将殿试首相石斋杨公使人道意致殷勤端简父吾核公戒端简曰汝不闻两及相门张师德无书抵政府刘元城乎因诵张东海先生戒子诗权门要地是危机句端简所以能卓然于始进而不柱寻直尺于公卿之门者东海之诗有以启之也余读之未尝不叹前辈操行之高真今曰后主药石哉访东海集未得适先生裔□世伟以家藏遗集索余序因得尽读其诗文与其□实盖先生之学根柢程朱胸次洒落一切龌龊不足婴其怀当时贤士大夫如李西涯谢方石彭凤仪王守溪皆叹服其学问政事之超出流俗一南安守而朝野交重不啻庆云景星宜其流溢于诗文者足以楷模后进如此也世多重公之草书公甞自评吾书不如诗诗不如文以余观之诚然□书之不如诗文书得诗文乃重耳然非学之有本如世之嘲风弄月雕琢云山刻画星露则诗文又乌足重而况能重其书也哉余窃怪近世虞山钱氏辑列朝诗集于先生之诗登者寥寥无几如今集中所载养马行昔有篇诸诗其用意深远与杜子美兵车行诸作相表里有天下国家者所不可不佑而如吾核公所称尤足□学者之膏肓钱氏皆逸而不录亦所谓不揣其本而齐其末者欤典型既远奔走危机者滔滔皆是矣先生之诗文具枉安得如吾核公者曰讽诵于其子针之前一洗涤其肺肠也哉时 
　　康熙壬申仲秋当湖后学陆陇其序 

　　○再觐祖 

　　重刻张东海先生全集序 

　　云间张氏科第蝉联以诗古文名家者后先相望而东海先生其肇造者也东海先生在当时有旭素之目人皆宝重其草书诗古文几为所掩故论者以先生草书第一诗第二古文第三而先生自谓吾古文第一诗二草书三岂人之品骘不如先生自历甘苦之为可信耶抑论者为公而先生之语出于矫耶今草书不可见而诗古文难为甲乙亦取其各足以传而己窃稽有明诗古文之学至空同大复诸子而一变才人所趋遂成风会及历下弇州之后盛极而衰弘正以前诸家乃复稍稍出先生之集久而论定自足与西涯守溪并驱一时宜其垂天壤而寿梨枣也洧川张瞿父明府先生七叶孙家傅秘本颇有散失重加搜采汇成新编予与明府有同年之雅邮寄长安征予言焉予历览旧存题跋多出宗工哲匠言必核实不涉溢美子曷能复赘一词第念后之学者竞尚风华流为靡丽得先生古茂醇深之作以当针砭诚可珍奉也反复披读以二百余年之物触手皆新宛如初脱藁时则先生之真精神有与诗古文俱存耿耿不可磨灭者矣当曰之非漫为作可知也先生由驾部守南安政以最闻今明府之治洧惠政班班被诸砍谣有以远绍前徽而且家学相承耽情翰墨是集之梓不徒功存表章盖有所深嗜于中而不能自己也然是集出海内实公之读且梓者无限又岂仅张氏家集已哉是为序 
　　康熙甲戌小春之吉牟阳后学再觐祖拜撰 

　　○胡介祉 

　　华亭张汝弼先生举成化丙戌进士由兵曹出守南安志操耿洁不与流俗人为伍生平抱负往往托意辞章且素工草书每命题伸纸笔不停缀文不加点甫成即以畀人多不存稿间有一二偶存又以书法之精辄为赏鉴者持去以故私箧中寥寥也而婣友胥史之家珍藏私录者颇多安石碎金焉先生复习见当世操觚染翰之子粗知文墨遂诩诩然自命作者褒然成集梓而问世究之瑜瑕不掩为有识者所窃笑因思痛矫时弊不屑委阿从俗故任其零落绝不加意是以益从散逸鸣呼雕虫刻鹄虽壮夫达十之所羞称而身没言立亦孝子仁人之所共愿先生殁后三十年其仲君都諌公检诸遗簏十亡八九乃访之婣友之所珍藏胥史之所私录者得文若干首诗若干首各分四卷然仅十之二三也又恐赝伪舛错非表章前人之至意乃广求质正名公先辈长沙李相国手为批订北里孙内翰备加评衡并各以序言详其端委而斯集乃告厥成矣且夫先生之立身行巳高迈旷达不为污合取容故其吟诗作赋随其兴之所至不假雕琢而纵横排宕理足词丰直入班杨之室居然雅颂之音迄今二百余年读先生之文章如登山仰岱溯水知宗设或当时不致散失使得尽窥其全豹又不知若何大观也虽然夜光垂棘惟不可多得胡宝之者众今先生之集纵为数无多而各体俱备且经诸先辈鉴定足以藏之名山传之其人矣岂徒与世之操觚染翰者较长絜短也哉先生后嗣继起皆能世其家学不失矩范今洧川今世绶其文孙也余以是知先生甚悉云 
　　燕越后学胡介祉茨邨氏拜譔 

　　○李东阳 

　　张东海集序 

　　东海之滨有张汝弼先生者甞观于海而有得焉因以东海自号少善草书雄伟俊逸自成一家同时各能书者皆莫能及碑板卷帙流布迩远至于外国东海之名遂遍天下其为诗清炼脱俗力追古作意兴所到信手纵笔多不属稿即有所属以草书故辄为人持去先生亦自谓刻集太多欲矫时弊不复置意其间清词警句时或传诵而见其全集者差鲜其为文随事触物必根理义不为华藻枝叶之辞特自慎重不苟作又以无稿故益加少焉故以书揜其诗诗揜其文说者乃谓艺之至者不两能非知先生之深者也先生殁且三十年其子广西按察副使弘宜亦卒家又先遭回禄之变户科都给事中弘至捡诸旧箧不能十一又访诸婣友所藏及胥史所私录者得其二三为几卷而时所传诵者尚未之备以续录未巳随所得为先后将刻梓以传以先生之诗之文而止此甚可惜也昔之论书者必先人品岂惟书哉人之品必先道德所谓道德者非必禹行舜趋服尧之服而后为至惟义利邪正不汨于中涵养既久则英华自发于外如珠藏玉韫有不可揜者先生晚得科第为兵部郎官最久志操耿耿不为污合开口论议无所顾惎未尝谄媚以干进取中所自负往往于辞章发之及知南安律巳爱物政宜其人未久而致仕以去故其政事又为文章所揜而其文之存亦止此岂不重可惜哉然空青丹砂金膏水碧颗拾而块翫之亦知其为至宝固不必堆盘积笥然后为富而况于文哉况于其人之可重者哉使后世知其人之重则其文益重矣先生讳弼汝弼其字也松之华亭人其举进士在成化丙戌卒于丁未年六十有三子弘宜弘至皆继举进士弘至为翰林庶吉士世其家弘正弘圭弘玉弘金皆不失矩范诸孙继而起者相望张氏之文献固于是乎征集既成弘至以书上京介翰林侍读学士顾君士廉请予序鸣呼予言岂足为先生重哉正德乙亥长至前一曰特进光禄大夫左柱国少师兼太子太师吏部尚书华葢殿大学士致仕长沙李东阳序 

　　○孙承恩 

　　张东海集序 

　　诗不可徒作也昔者圣人之序诗也自非厚人伦裨风教存劝戒示得失者辄斥弗录葢冺焉无闻者不知几倍所存矣后之作者又何浩瀚不可婵纪哉夫三百篇远矣不可几矣然必不背孔氏之意而后可自附于诗骚人墨客所以流连自放于禽鱼花竹之间以寓其欢忻悲戚之意非不工且丽也而三百篇之旨希矣甚则又有为淫亵燕昵之语则凡端人正士讳且羞之而谓不见斥于孔氏之门无有也东海先生诗各满天下兴之所到不暇雕琢而气昌辞伟寓意正大所谓厚人伦裨风教存劝戒示得失者往往具见其于淫昵之辞无及焉庶几所谓不背孔氏之意者乎至其所以自信不愧不怍者则十每四五鸣呼先生之于诗信非徒作者也夫作诗本无法有之自后世始专门之论曰与欲其远故为渺漠汗漫如醉梦人语曰意欲其深故诡匿如啇度隐语使人读之卒不可晓二者为诗家要旨流连自放而于其大者则忽焉竭精弊神卒背孔氏之教先生之诗何甞不深且远也而其所自得者不优哉先生平生作甚富而不甚靳惜故多散逸其仲子都谏君缉录仅是然诸体班班具矣都谏恐久亦并亡也欲梓刻之属予引一言于首辄敢僣论如此或曰诗本人性情大率与其人类考之诸名家之诗可见也先生为人高迈旷达故其诗多超逸明爽雅负志操故其诗多慷慨自许或曰昔苏长公读涪翁诗谓如见鲁仲连李太白令人不敢复论鄙事先生之诗脱出尘嚣此语若为先生发是二家者之言虽不足尽先生之诗之大而要非无所见者并附于后正德丙子九月之望赐进士出身翰林院编修乡晚生孙承恩顿首谨书 

　　○王廷相 

　　张东海集序 

　　东海先生草书遍天下余游仕四方往往得见真迹诚羲献以来所未有者所谓仙游三洲神超八极是已及读麓堂诗话见所云张东海自言诗胜艹书此英雄欺人耳葢不以公言为然也余切疑之恨先生诗文未能尽覩今年游松江接先生仲子黄门君时行出公全集乃得大观之鸣呼不至其海安知其水不登其岳安知其由先生可谓无所不极者乎虽然天下之美贵乎传世传而且久大善之道也先生之诗气豪而逸文博大而雅观者类能言之而所以久其传者正不在是也自夫斯人之为学而圣贤之所以教后世者言之不过曰济变明道而已故君子之为文能具是美则有益于世不能具是美于世轻重何哉不能为世轻重其如传何哉故不贵于绘辞丽句以为工不贵于剧谈雄论以为辨不贵乎援古据今以为博要之济变明道有益于世斯其大善已今观先生之诗发乎情性之正关乎风教之大不肯作淫媟靡嫚一语一字有如慷慨激烈之夫徇人国而不辞者先生文章根柢乎义理出入乎圣贤虽议论辨驳反复无穷卒归之正有如端人介士侃侃自立而周旋中规折旋中矩无少愆仪者夫如是谓非济务明道可乎谓不在益于世可乎则其久而传无疑也夫先生草书之妙固亦能传矣求夫斯人之为学而圣贤之所以教后世者能具是美乎其胜与否在所不必论也正德丁丑十月朔后学浚川王廷相书于云间书院 

　　○吴钺 

　　张东海集序 

　　此先君子之友东海先生集也廿余年前予侍教先君子每见其喜诵先生诗若送罗一峯题岳阳楼与黄连篇养马行等作则尤所习闻者先君子平生论诗慎许可而独于先生之诗若心醉焉曰东海贤者也后有欲求其人者于此亦足矣予谨识之稍长思先君子言而因以前所习闻者求先生之为人则见其有志节焉有忠义焉有仁民之心焉有旷怀雅度焉有寤寐贤豪之意焉始悟先君子之言之有以也顾以弗多见先生之作为恨既走仕途每于交游中熟先生名其喜诵先生诗不啻如先君子而予所以窃窥其为人者亦与论者合心窃自喜谓先生而在当必以知己见许于是益欲求其全集而慰吾私未获也顷来松得交其仲子都谏君则知方缉梓全集以为不朽计予喜曰数年未毕之愿其遂偿乎未几都谏以卒工告且挟册见惠盖诗文凡若干卷予得而大观焉沨沨乎盛矣哉而其所以为言者则必泽于道义所谓志节忠义之类往往具见而其文亦复称之于是益信先君子之言有以而予之所以论先生者之不僣也鸣呼斯亦可以不朽矣都谏曰愿得一言为叙予不得辞乃为述鄙怀附于后若其体裁格律之所至则有涯翁之叙与诸君子之评矣予固可畧也正德戊寅春仲之吉崇仁吴钺拜书于邵斋之暇 

　　●题辞 

　　张东海集题辞 

　　东海公草书捷出神恠震撼一世虽贩夫牧竖争求其书殊方委巷莫不悬有其迹诗不苟作作必超诣豪宕摆脱近世寻常语其警句至今传诵人口而文独未之见也然公甞自评其作字不如诗诗不如文而世独宝其书岂殆见其杜德机者乎公遗稿不自爱惜往往为人持去公既殁其子时行给事徧搜箧笥参访知旧得诗与文若干卷梓刻以传而每恨不得其全也虽然文岂以多为贵哉时行曰然遂书其后而归之正德戊寅春三月甲子光禄大夫柱国少传太子太传户部尚书武英殿大学士震泽王鏊着 
　　又 
　　右张驾部出守南安纪行诗若干首虽皆一时率尔之作然而天时人事之变家人朋友之情皆可考见亦张氏诗史也至送其子弘宜会诗有权门利路之戒则有见于近曰丧名检而害身家之人最入仕者之所当知也岁丁酉仲冬十一月扁舟道吴过宿修竹书屋示以此册读之一过书其后而还之礼部尚书兼翰林学士长洲吴宽 

　　●家刻小序 

　　此东海先君遗集也鸣呼先君殁且三十有一载矣今始克成编编又不能得其大分罔极之罪容何言念先君素于藁草不惜遗亡或强之去亦不为牾也甞命孤曰母观近时刻集故自视亦无庸传然今海内士类每以不亟见先集为问而孤等又竟忍沦失无余也哉弘至北归二兄继逝旁求转录吃紧者又复十年得诗类卷四凡四百一十首文类卷四凡一百五十首各以体分随所得无次讹缺未备者复三之一别录以存鸣呼非其有而冐之非夫也湮所有而弗章非子也所赖涯翁寄序且手批其舛膺昆山顾侍御孔昭北里孙内翰贞甫备加评选校文赋则王大尹良佐沈宪幕东之校诗律则陶祠部良伯干进士调元笺补残失孙其性当之庶几就绪携之洞庭质诸守溪先生先生许之言复遇都太仆玄敬于蘓汪司业器之于嘉禾重为披校且裁节之徐嘉兴子谦遣工寿梓乃卒有成鸣呼此固公等扶植斯教其成先君之休不肖后人宁忍忘之用揭卷首以识无穷之感云正德丁丑岁冬仲不肖弘至拜识 

　　◇文集◇ 

　　卷一　　赋五首　序四十一首 
　　卷二　　记二十一首　传八首 
　　卷三　　书三首　议二首　说五首　题跋四十首　铭十三首　赞十三首　箴一首　诗话三首　原　解一首　释二首 
　　卷四　　对一首　志三首　诫一首　辨一首　墓表五首　墓志铭七首　哀辞二十五首　祭文五首 


　　●张东海文集卷之一 

　　赋五首 
　　序四十一首 

　　◆赋五首 

　　惜别赋 
　　太白酒楼赋 
　　登山赋 
　　宝善堂赋 
　　晴洲述游赋 

　　○惜别赋 

　　若有人兮孕九山之秀灵怀瑜握瑾兮何修姱之天成纫兰茝以为佩兮杂申椒之芳馨薙萧艾之蒙翳兮滋蘅芷以敷荣纵褧衣之外袭兮遹彪炳而内弸烨煜其弥章兮衘灵风而厉青冥爰稽首于瑶阶兮维鸿休之是承鸾笺闪耀兮心目孔明象管流连兮颷驰电惊五云粲锦兮祥光斯征凤鸟骞举兮雝雝和鸣宠睠硕才兮庸之勿轻乃谓神都兮辟雍峥嵘载歌载游兮益大以弘嚅哜芳腴兮鹿呦呦而莪菁菁于是脂车牵而秣驷牡兮指云衢以遐征羌友生之恋恋兮掔子之袪总六辔以绁马兮柅子之车奈子之不少留兮倏载驰而载驱心逐车轮而转辗兮胡周道之盘纡目渺渺而瞻望弗及兮空伫立以踟蹰悠悠白云之下上兮山宛宛而蜷曲耳肃肃以鸣秋兮飒凉飔之动木歌伐木之无和兮鸟嘤鸣而林霏霭绿 【 此与韩昌黎别知赋山嗷嗷四语同一雅淡】 其永以为好兮胡中道仳离之速怅独处此兮渺天涯之南北目送飞鸿兮母俾尔音之金玉噫吁嚱眇躯多邮兮而又旷兹韦弦也南山芜秽兮伊谁之田也弛鞭策而弗庸兮驽步曷前也中夜耿耿不寐兮遐思之绵绵也乱曰维山兮苍苍维水兮泱泱羲轮兮孔亟奄忽兮移光抚兹兮参息庶夙夜兮无荒航关闽兮遡洙泗罗古今兮苞众芳迅鹏程兮九万致吾君兮陶唐 【 约而归之于爱君其得湘累之遗意者乎】 

　　○太白酒楼赋 

　　驾东吴之舟兮泝淮泗而北游阻修程于济闸兮爰登兹楼凭危栏以四望兮嘅古今之邈悠摅余怀之耿耿兮与先生而熟筹夫人鲜不乐饮兮胡先生之名独留彼八僊六逸兮亦附骥而垂休岂饮果卓异兮将才猷之寡俦抱三灵之纯英兮乘六气以夷犹隘渤澥其旷渀兮抚□华之崪崷揆先生之姱辞兮诚千载之特金銮宝床兮遘时英辟胡清平之新词兮乏卷阿之遗则 【 此论甚正】 谓时不可语兮岂苟天光之烜赫使妖蠹之罔间兮宁免委身乎狎客 【 高处在此为淫媟之语以狥君何狎客之不为也白亦何辞】 终往比之弗审兮几幽圄而陨魄荷汾阳之再造兮莫逭夜郎之远谪岂邂逅而□邮兮亦时命之廹阨君子不讳罪辱兮视在吾之顺逆 【 在吾顺逆意更高】 彼徒以诗豪而兴羡兮谁抚音尘而致惜重曰气迈往兮才坏奇竟获落兮弗少施技雕虫兮耀世丈夫之频兮忸怩嗟先生兮罹此又曲蘖兮溷之虽旷怀兮弗计何鄙陋兮吁嚱申誓言兮贞固幸母愓兮险夷叩廓寥兮黯默聊酹卮酒兮矢吾词忽灵风兮撼户恍先生兮归徕 【 叶厘　结甚脱酒】 

　　○登山赋 

　　秋试南归因登高眺远悼初志之未遂嗟曰月之如流乃作是赋时景泰庚午九月朔曰 【 登高者每逐逐于游赏此独追悔自咎岂宜以少作少之】 闵予怀之悒悒兮聊登山以自逞信予步以凌躐兮历重冈而复岭树横枝以絓冠兮石■〈石垒〉磈而啮胫气消缩而力既罢兮坐憩绝顶搴岩萝以藉兮览三吴之风景指遗墟于灌莾兮烟霾冥冥概昔人之经营兮直炰烋于俄顷仰视天高兮俯视地迥忽长风之振袂兮木叶交陨奈曰月之不淹兮激予心之悲哽昔予厉志以有为兮冀中道以驰骋使王良总辔兮腾驾蹑影发轫书林兮晞开建之蹊径信邹鲁之可达兮载游载泳故朝诵夕披兮汲汲以钻研寤思而寐梦兮寐语以自宣胡力不任志兮却步而莫前 【 自古豪杰乘时思奋之心类如此】 航一苇以图济兮驶旷莾之渊触奔涛与怒浪兮又惊风之暴颠遂荡泊于泥秽兮逐流而迁顾初志之弗践兮徒颜面之腼然曾春秋之几何兮岁二纪而再躔夗?贝夗?贝茫茫兮莫知巳愆将跻云衢而再躜兮泮林以翔骞矧良朋之离群兮谁与周旋申侘傺以怊怅兮遐思之缠绵兹登山以乐游兮反百感之内煎 【 是赋家语】 抚心自忖兮伊谁之咎也厉志靡盐兮物欲眩诱也朝华夕摧兮弗恒茂也抚壮弗戒兮壮弗复也哀摧而悔兮悔既后也 【 意优柔】 循危磴以下降兮乘北风以回舟扇游尘以息鞅兮葺敝庐于海陬菊芳兮吐秋兰秀兮色幽林乔兮鸟啾渚深兮鱼游善万物之自育兮契兹理之周流觊夙夜涵揉兮庶初志之可酬 【 菊言时兰言守鸟鱼言适所谓合比兴者以此】 

　　○宝善堂赋 

　　云间马以德以宝善名其堂葢取楚书惟善为宝之义然彼有国故所宝者善人以德居士流则珤其身之善尔予为赋以广其意庶有所兴起焉 
　　若有物兮乘二气以流形形非实形兮曰理以为名天地之混辟而弗能外兮矧万汇之有生惟人无竞兮又独擅其秀灵灵台湛彻兮极粹美而精明斯善之可宝兮贵孰与京 【 珤原于天切于身极为可珤人自失之则珤非其珤矣命意精实】 廓之而六合准兮四海以平胡禀气拘窒兮污染之洊仍圈豕斯放兮纵蚁慕而蝇营宝山海之珍怪兮躯命为轻篝灯邃壑兮冐毒突狞腰絙沉渊兮啖蛟触鲸周章聋瞽兮夸重价之连城慌惘忽霍兮孰知反身之诚履丛菊以踬踣兮寘周道其谁行追跖蹻以并骛兮究穷凶其谁惩赖元圣之闵恻兮牖斯世以遗经群哲仰绍兮炳焕乎曰星众醉罔觉兮何时醒伟若人之卓识兮悟至宝之在迩反而求之兮乃吾性之善尔颜之堂楣兮庶夙夜之仰止堂何有兮有图有书几案秩叙兮琴瑟与俱轩荣宏敝兮八窓洞虚拥篲播洒兮迸浮尘其閴如匪堂之是餙兮实吾身之所庐来章缝之吉士兮揖让进趋荫桂树于前楹兮蕙茝罗于后除椒兰荃芷交加兮杂江蓠与揭车爰载芟而载薙兮俾薋菉萧艾之悉袪众芳蔼其芬菲兮鼓芳风之舒舒撤籓篱之障蔽兮乐衍豫以容与 【 便有心广体胖意】 兹宝善之洞属兮尚靡间于独处鬰松栢之苁茏兮竹婵娟而与旅亘弥久而弗渝兮允矣其终始 【 谨独持久之功更吃紧】 重曰淳风之漓兮日晻昧而弗宣惟善之根吾人兮历亿世而罔迁导轨辙以迅迈兮涂人圣贤姚姒我师兮咎卨后先缅怀古人兮今古同天明月皓皓兮悬我前宝之宝之兮永弗谖 

　　○晴洲述游赋 【 为大司马程公作】 

　　溟阳先生泛舟徽溪弟子空同侍焉爰有长堤陂陀回互重复乃摄衣曳屩舍舟而陆维时芳风扇和万汇春育萑菼蘅若荟蔚纷郁鱼鸟龟黾飞鸣游伏密树张辔软莎衬褥于是怡然坐荫发舞云之咏鼓阳春之曲少间石径窣窣如闻足音遥见伟丈夫者荷纶竿而行吟其声若击石而撞金先生却立谛视顾谓空同曰是夫也如龙跃春江鹤盘秋空非逃虚之士殆葢世之雄耶试即而问之空同摄衣而前丈夫应曰我晴洲之钓者与世若隔绝矣子何为而来耶空同还以告先生怃然曰吾目其蒙乎钓者乃若斯乎甞闻之棘津之望莘野之挚皆逃于耕钓若终身而忘世是夫其斯人之流欤试更问之空同乃促武而进致恭以俟丈人曰子去而复来将有说乎试坐我矶石罄子所怀无卒遽也空同坐定乃曰羲轩绍统人文耀芒轇轕万有橐钥三灵以之佐运抚世而登虞轶唐者丈夫甞任之巳乎笑而不答曰戮蚩戡黎秉枢握奇阴阳倏变风霆交驰以遏绝乱畧而京观鲸鲵者丈夫甞为之巳乎笑而不答空同莫窥其涯而复问曰乾坤鼎炉水火匡廓不谷而饱不乐而乐气马飙轮周游六幕其丈夫之谓矣无以钓诳我也 【 序文武神仙事各六语而意自足便见笔力】 丈夫艴然曰此神仙之流荒怪之术先王之世所谓左道而必诛者子何以待我之浅耶空同惘然自失不知所云反命于先生先先跃然曰吾知之矣谈文武则笑心领而貌随也欲冺迹而逃各故弗答耳拟以神仙之流诚厚诬之矣予往谢焉乃亟趋而前曰丈夫诚文武之伟器辅世之硕人胡值兹亨泰犹偃蹇而弗信得无忽生民而绝大伦乎丈夫曰不敢走也无似窃甞试之今且休矣尚何言为遂不通姓名而别但持竿兀兀而巳先生载行载顾依依不舍登舟夷犹搄弦再鼓而歌曰蹇我怀兮晴洲伟硕人兮寡俦骥脱羁兮广漠龙既雨兮湥湫税埃壒兮远逝嗟硕人兮遗我心优 【 一篇叙事得二陆机括而乱辞复隽永】 

　　◆序四十一首 

　　梦笔诗序 
　　赠周廷凤南归序 

　　○梦笔诗序 

　　夫笔纪道之器也道有巨细也久近也污隆也纯杂也离合也皆笔纪之也 【 以笔纪道前人所未发】 或谓笔以纪事未必皆道此不知道者也道何往而不在哉故曰笔纪道之器也古之用笔如此而巳近古之书资瞻视之好魏晋而下益甚则笔之任分矣然世徒泥其点画波勒之助不亦忘其远者大者乎上海姚君舜夫志于行道者而尤善书甞梦人授以笔言者率以江淹李白梦笔事泥之予窃谓淹也自也皆未闻道者梦之全否不可知而笔之纪道不容冺也故序而白之不直为舜夫告且告世之用笔者求之于道何如也 

　　○赠周廷凤南归序 

　　紫阳朱子万世人豪也其在当时以单词词组加诸人后世铢较粟量求其许与抑夺之旨而定其淑慝得失之实其书具存而在所许与者亦不甚多见甞读景行堂记谓正介先生周颖之行信于乡闻于朝立言垂训足为世法意正介真伟人而朱子许与之至也惜未闻其后为何如今年予以会试寓京与三衢胡君彦超交其同馆之士有周廷凤与其从子宗器者皆温雅有文问其世则正介先生几世孙也为之敛容叩其世曰本出于淮而唐初有讳□者用杜如晦荐剌衢州遂家江山故今为江山人而正介则巳甞祭于学宦为乡人之规范久矣噫朱子之言久 


　　●张东海文集卷之二 

　　记二十一首 
　　传八首 

　　◆记二十一首 

　　味道轩记 
　　滋德堂记 
　　竹梧书舍记 
　　微酡处记 
　　着斋记 
　　吴母鲍氏画像记 
　　欧阳文忠公画像记 
　　吟风弄月台记 
　　李相亭记 
　　蒙川馆记 
　　重建横浦桥记 
　　梅岭均利记 
　　张氏坟记 
　　司马庄记 
　　椿庭记 
　　春晖堂记 
　　曲水草堂记 
　　补棹歌二首 
　　鼻吸河记 
　　学稼草堂记 
　　重建景星桥记 
　　梦椿记 

　　○味道轩记 

　　道有味也圣人安之其次乐之其次嗜之其次知之由而弗知者众人也悖而弗由者吾不知其何如也自世降道裂知者葢鲜传曰人莫不饮食也鲜能知味也苟弗能知乌能味其味哉天台陈君士晖与余同会试京师甞以味道轩记见属予大其志难其事记未作也寻游国学与之比舍日共起处窃见其薄于世味笃于义理衣扉萧然室无长物其中则充充然未尝少挫其气士晖其知道之味者欤闻士晖乃闽籓方伯员韬先生冡子也先生扬历中外位至方伯以世俗观之士晖宜饫膏梁厌纨绮都骑从沉酣富贵间而不以为过者今乃反由寒畯下而又略无不足意士晖果知道之味而味之者欤昔仲尼以颜渊为近道曰屡空道无不在也岂专于空哉殆厄于空者易动于物非几于道者不能不动也噫若士晖者真能味道者矣俾予记之无佞辞无愧色记可不作乎所愧者识污辞鄙不足以发其道之谀而益其味之隽耳抑闻道可以意会不可以言宣犹之食刍豢■〈酓欠〉醇醪自有其味不可以语诸人也所可语者特盐酰之觕糠粕之末而巳虽然吾于士晖终不能巳于言也诚能母溷异味毋间须臾则将益嗜而乐之则知之又不足言矣其进孰能御哉 【 此又进一步照应篇首】 请揭诸轩壁以为记 

　　○滋德堂记 

　　金山掌教慈溪李先生宗贞以滋德名堂命其徒?琏远来征记予受简而阅之作者众矣记之详矣尚何言哉然不容以不答也姑复之曰德之在人犹苗之在田惧其熯也则溉之惧其潦也则疏之惧其瘠也则耔之惧其芜也则薅之惧其蝝也则除之又社焉蜡焉祈神之保之皆所以滋长乎苗而冀其获也君子之滋其德岂农夫之不若哉世降道敝浇伪日甚人心之害不止苗之害也则所以溉之疏之耔之薅之除之凡所以滋吾德者无所不用其极庶几德日以滋也怠则舍苗而弗耘躁则揠苗而助长断无获巳故良农不以风雨泥淖而辍功胼胝皲裂而告勌君子不可以造次颠沛而或戾其德然持之有要其惟敬乎鸣呼敬乎具在方策未易以言也言之易未必能敬也彻内外一动静洞幽显贯始终而而间能敬矣敬以滋德其犹农之器乎舍器无以为农舍敬无以为德闻先生之究心于是有日予窃惑焉夫梓匠轮与舍规矩斤斲而事农则求老农而问焉闲于农者无待于问也先生经史传业簪组连辉濡染之深讲习之素尚何仆仆问人为哉诚知德之广大弥纶两间管辖万善非区区一农夫之事可髣髴欤虽然予非知德者无以为先生益诗曰无田甫田维莠骄骄请铭诸堂壁以为滋德之一助 

　　○竹梧书舍记 

　　户有忧戚不即告母甞愉色婉容在左右以安母心暇则坐塾中诲诸子及乡邻之秀彦必以躬行孝弟为先才质轻俊善文章者少忽于孝弟则恳恳谕之弗改则厉声斥绝之母甞病医祷无所不至昼夜未甞安寝饱食母殁哀号顿仆水浆不入口者数日及葬遂庐于墓侧衰绖不觧晨奉栉颒夕奉浣濯如生时不少废哀号之声闻者感动鸟为之翔兽为之伏左布政使兰阳丘陵时为太守兵部尚书王綋时为都宪镇淮闻孝子名廉得其实遂上闻旌其门则孝子之名益彰大矣自后以其子理贵封刑科给事中乌纱鹤发徜徉京邸以就养老而不衰人以为孝道之报 
　　东海张弼曰予甞过淮问杨给事则有知有不知者曰杨孝子则皆能道其居处指其里巷噫孝子之孝诚可谓人不间于其父母昆弟之言者乎然夷考其事亲则不过日用之常委曲致力耳初无足自奔趋吾而忘吾斯之谓内也仲学大而不知天壤间山水何独得于梧竹之深耶岂若周子之庭草明道之盆鱼耶不然亦外矣夫学莫先于道道载于万物万物皆道之形体也得之于日用动息视听蹈履间皆吾进学之资也何止矻矻乎尘编蠹简朝含幕咀古人之糟粕耶仲学意阻起而三谢且曰先生之言廓然发我蒙矣请笔之书舍昔子瞻不负蒋之奇之约终买田筑宅以居义兴先生果来游于不徒山水之胜得以发舒一洗异时尘土也吾竹梧书舍中趣味亦得以一写矣遂记之 

　　○微酡处记 

　　浙水间有伟士焉曰用亨江先生志薄云天而学究其实名播遐迩而职甘于卑人莫测其何如也甞过华亭张弼而告曰吾有乐宾僚之所署曰微酡处吾适吾情吾恐醉之祸人子为吾记之弼喟然叹曰圣贤之心不易知也然甞一勺之咸而知海之味睹一隙之明而知日之光举一言之微可识全体之大康节邵子甞曰■〈酓欠〉喜微酡邵子之心其有所忧乎日之方中忧其■〈日亥〉也物之方盛忧其萎也世之方泰忧其否也事之方亨忧其窒也阴之方长忧其剥也 【 数语皆事外生意亦大议论】 饮之酡则忧其醉也忧其醉之祸则谨其醉之渐微酡而止其乐也永惟邵子其先天下之忧得天下之至乐者欤或谓邵子之学出于陈图南辈然图南乃独醒而不知酒之乐者不足以语此世之饕富贵而不返者则溺于乐而不忧其祸一醉日富抑又不足以语此夫人知醉知醒而惟微酡非知易者不能知用亨读易而工履易而顺人方以高官厚禄望之乃仅取一教官而往不独醒不日醉乐微酡者也其有得于邵子之意哉视彼沉湎颠冥号呶肆逸累其形弊其生毁其成者相去葢万万矣用亨持是心而进而大夫而卿辅皆微酡而弗之醉吾知其免夫忧之及也用亨曰诺他日胥会于其处慎毋浮以大白 

　　○着斋记 

　　事亲之诚自然之衷也自佛氏入华丧祭礼废诚散而灭知者鲜矣闻古经如在如存之语若诞谩文饰且惊且疑鸣呼天衷民彛陷溺甚矣有能特立独行以尽事亲之诚者君子宁不亟与之乎钱塘锺季珍氏在所宜与也季珍名颐早闻其父时事则凝思惘惘冀若得一见之事母孝母卒丧祭如仪不御酒肉滋味者三年哀慕之思弥久弥切或若在母傍笑语唯诺趋走奉承焉其甥礼部司务项君文祥笃行士也每于缙绅士夫间道之缙绅士夫韪之名其斋居曰着属予记之余抚几起曰若斯人者可与读古经矣致爱则存致悫则着其信然乎夫著者心之诚亲之攸在也记昌学射久视悬虱大如车轮虱岂果轮若哉精诚之至着于心目间者至微而至巨耳是犹未也舜见尧于羹于墙尧胡为而在羹墙哉诚而着也方今庸愚之夫狃于习安于诳夷狄之鬼了无相涉而谓其能出光怪降祸福彼诚之所施一何悖缪哉人子于亲一体而分罔极之恩匪言而知发于人衷之自然耳有见有闻夫岂人之诳我哉古经之言葢先乎天下万世之情而发也季珍之所著何如诚之所独得不能语诸妻子也吾为子记吾道吾诚知不相远耳斋居之规构见者能述之予可略巳鸣呼安得所在有季珍辈相与复古也夫 

　　○吴母鲍氏画像记 

　　新安吴斯能氏生廿月而母鲍氏殁歾且四十余载矣追慕罔极惓惓不忘甞涕泣而叹曰母以生我而我不一识母天地间我何至此极也适来华亭与善绘事者周鸣凤交乃以情告乞绘母像以虔事焉鸣凤复之曰写神之法豪发不似则为他人吾素不识公之母何能貌其髣髴哉斯能惨惨然意沮而乡贡进士张天骏觧之曰丁兰刻木肖母以事之久而有血气之征焉木虽肖母岂真母之身而有血气乎惟人子之诚孝有以感孚焉尔兰母以形肖犹之可也尧没而舜慕之坐则见尧于墙食则见尧于羹羹墙岂尧之形似哉见之者舜之诚也斯能欲绘母之像以慰思母之情虽弗甚肖不至羹墙之弗类也以像求母不亦近乎斯能泣且拜鸣凤乃绘之绘毕征予记噫天骏之辩当矣是葢人子终身之巨痛为是甚不得巳之计耳像可泥而弗作乎 【 察见用鬲】 借曰斯能之过计亦过于孝耳君子宁忍咈之乎且使诚孝如舜如兰又宁不真有所见或征血气之征乎 【 断得是】 遂记像之所由作于上鲍氏生于洪武乙亥殁于永乐巳亥时春秋二十有五云 

　　○欧阳文忠公画像记 

　　欧阳文忠公像其六世孙某识于旁曰守滁日所写中书舍人长洲李应祯得于京师南京大仆寺丞义兴李瑞卿见之曰吾官署在滁公庙祀在滁此正滁人之所想象而愿见者遂摹以归同寅协谋刻诸石以永慰滁人之思属弼记之弼拜手而言曰噫公在当时愿见者固多未必皆儒绅君子也虽贩夫爨妇亦愿见之此好德之恒心也然儒绅或厌见之何哉忮心也忮心一生则圣如孔子贤如孟子亦将毁之何所忌惮哉逮其身既没其道不坠则虽有忮心者亦顺其恒矣所以圣贤多奇于时而卒重于后世也彼忮心者当时人亦厌见之后世又厌见之于竹素间宁有画像传世为人所快覩者耶则邪正之得失较然矣衣冠之流盍思所以少警哉太仆诸君协心以刻公像亦见所趋矣法当牵连书之 

　　○吟风弄月台记 

　　周濂溪先生为南安军司理时适程大中为通判因遣二子从学而卒有得焉以继往圣开来学而垂万世太平之术即明道伊川是也故南安府有道源书院于学宫之傍固足以表着之矣然昔之军治即今之府治三子衣冠容与于斯者非一日阶墀堂序尚遗旧规流风遗韵未尽冺灭后人朝夕于斯宁无感触而景仰乎故因府治内废台刋除草木甃砌而屋之颜曰吟风弄月台葢据当时所记濂溪志趣高远常目吟风弄月程子亦云自见周茂叔后吟风弄月以归有吾与点也之意可见襟怀同一洒落不可以势利拘也或谓周子政事精绝程子为政上下响应使遇焉则伊周不足多舍此不及而乃表其吟风弄月将与骚人墨客流连光景者同科耶噫难言也昔者子路辈咸欲得国而治之孔子独与浴沂风雩之点将无意于用世泽物者耶岂以人欲净尽天理流行随处充满则随事顺应斯与天地同心而万物安之耶吟风弄月者举一端而全体以着大用以该所以安百姓育万物者实不外是其政事精绝上下响应不自吟弄中来耶 【 见得真切】 彼流连光景者似若彷佛其致天壤矣噫是诚难言也非浅陋所可窥也姑书成语揭之于台天下后世必自有真识者在谨铭之曰 
　　周程有台永镇兹府登勿乘舆燕勿歌舞先哲之遗孰敢戏侮图书左右风月今古曰敬曰诚辟我门户泽物洗冤昭哉神武遹追仁武斯民父母庶克事天弗愧守土 

　　○李相亭记 

　　孔子曰才难然才而遇时者尤难也此所以虽有颐治之君而不得以溥其泽民物之失所者恒多志士阅古屡为兴叹恨不得起而从之游又详考其操履设施应时处变之迹而求私淑于千古之下焉况游展所及音尘可想而忍忽之乎若宋李忠定公在徽宗时英才卓越巳大有闻遇时之否掣肘莫展至南渡一试聿成朝廷未几亦沮所以宋之雠耻终不可雪中原终不可复民物涂炭之极以至胡元入华衣冠扫地而为开辟以来之大变焉鸣呼才而不遇有如此哉葢三代而下人才之盛莫过于濂洛诸君子之外有韩范富司马为名相南渡以来则公一人耳故当时公论称其为不世出之才后世史官亦谓有诸葛孔明之心者甞至上犹县获教寺蜈蚣硖俱有诗岂为江西制置时行部至此耶抑窜万安军时偶游此耶遭变既屡故老无传其所自撰制置录亦巳无考葢莫得其详也然以不世出之才而辱临远邑有志者恨生也晚不得瞻望裳舄为欿而忍忽而不道耶县学之后山旧名龙归坑弼恶其不称易曰腾龙岭同知苍梧李荣率官属与耆俊登焉以贺兹山之遭遂择胜建亭问名于弼弼颜之曰李相亭不惟致景仰之私且使士有所法又以洗僻邑之陋也噫公之遇不遇天下之幸不幸也天乎人也尚何记哉公名纲字伯纪祖自邵武始迁无锡父蘷任华亭尉而公生忠定其谥也 

　　○蒙川馆记 

　　宋之季世有蒙川先生刘黻字声伯者为太学生时劾丁大全之奸安置南安军乃接濂洛精切之语辑濂洛论语若干卷又有问梅集蒙川集若干卷其学一以濂洛为主者及起而任御史为侍郎尚书言论正大剀切足济当时可谓不负所学者虽时不之用垂训亦远矣及宋将航海委身于陈宜中俱至罗浮病卒而家死于海信其以身任道非当世之苟禄偷生辈可拟也南安之东山有泉正易所谓山下出泉蒙与其号合先生岂因之而为号耶岂其家在永嘉之雁荡别有所因耶易曰蒙以养正圣功也其志亦可见矣弼遂屋于其上题曰蒙川馆以旌先生之迹励后学之思馆之前缭以垣垣之门题曰半山亭亭枕桥桥横涧下自东山隹处上至寺之花雨楼磴道盘纡正及其半秀树奇卉泉声鸟韵日时朝暮不可名状有精郭景纯之术者曰馆正坐山之胜处故又以此表之虽然特以先生之正道谠言委身家以狥国不徒为濂洛之名足以耸后学之天衷维斯世之民彛耳若山之胜殆何处无之耶或曰半山之名同于王安石之寺将为人所嗤诋此不然嗤诋安石正所以崇先生之道也但世有冐濂溪之名而懵其道高者乖刺下者迂愚将若为先生之辱耳然则岂为优孟而并伪孙叔敖耶顾吾之为者真伪何如也遂书于馆之壁以记之而先生之祀则与刘安世诸公同享于寓贤祠矣 

　　○重建横浦桥记 

　　【 读前台与亭馆三记可以知先生教民之心读后桥岭二记可以知先生治民之才】 横浦桥乃南安之襟喉天下之通道也其初无考自元至今修建大畧具见郡志成化甲午毁于潦知府姚旭欲修而代去章纶继之将成即倾戊戌夏弼至而备诣成毁之故葢山水暴涨顿起数丈浮菹巨木蔽流而下撞击桥墩势逾万牛少有罅漏则莫可支此所以难为功也况先为桥墩者迭石四周实以沙土石子遇水流转何能为固又当桥之上流沙洲岁积高塞半江水势拥并益不可御故随成随毁虚费浩繁卒无成绩弼鉴兹弊先开沙洲使江面既阔而无拥并之险中流之墩悉实以巨石灌以石灰四周罅缝嵌以生铁两岸石址与中流五墩既成先架木为薮谚所谓喜鹊薮是也随加巨梁梁上加亭亭覆以瓦梁甃以石子葢南安以驴为生非惟木不能当而瓴甓亦不耐也亭有栏设为贾区而收其入凡为亭三十间长三十丈阔一丈八尺较旧高广皆加三尺石惟用青木惟沙?凶旧有佛像铁犀厌胜之具悉屏不用尽人力而不惑民志也凡贾区所收岁供修葺特火有禁以防不虞经始于戊戌冬仲至明年冬季始通行又三年始克悉完其费征于前官募于民而未征者又以梅岭盐税因是而民屋于沙洲而阻江水者撤之堤其岸为通济街又岁役军民数日以开沙洲皆所以保此桥也尚赖后之守此者加意焉亦郡之要务也故不复牵缀文义而直书其实云 

　　○梅岭均利记 

　　梅岭道路乃南雄南安两府共给其役共享其利者故骡驴驮载少壮担负皆于中途博换葢为民情土俗以为定例自肯代巳然而洪武初亦因之而设小岭中跕逓送官物公私皆习而安之无所争也自景泰初因军饷故以南贑皆为广东行盐地方则南雄之货过岭者益多驮担者可得厚利南雄之民始创南货过北者直至南安城下北货过南者直至南雄城下之议其议似公未悉委曲故官无确断民起私争杀伤狼籍文移旁午啇旅不通两府交病凡二十年间屡断屡争卒无宁岁葢由未尽委曲不知中途博换之故断断不可易也其故何哉葢北货过南者悉皆金帛轻细之物南货过北者悉皆盐铁麓重之类过南者月无百驮过北者日有数千过北之货偏多则南雄独擅其利矣南雄擅其利而应夫役之常固宜南安既失其利而夫役之常则不可辞无利有害将何以堪此民之所以必争虽严刑重罚而不能禁者伊欲禁之夫役之害伊谁代之必共享其利斯可共给其役自古中途博换而不暂易者其中委曲乃如此不明乎此所以久而未定葢彼此交往者天下之通论中途博换者一方之事宜既合事宜即为通论矣岂能容偏私于其间哉弼自成化戊戌夏到任军民男妇号欣者曰数百徐阅成案既争而断既断复争由当时文移鲜得其肯綮致是纷纷也遂据父老之辞明利害之要者达诸江西广东籓臬与廵历镇守诸处乃各以籓臬之行部者躬莅其地而议之期会弗齐又久未谐乃是年十二月三日广东按察司佥事某州赵公弘檄弼至中跕会南雄知府贵溪江公璞合两府耆老及凡沾利之人一一俯询而公议之咸交口合辞曰自古中途博换两府利害皆得其中近欲变此例者居近中跕之民利心无厌之私也不可为私例而变公论今断以一依中途博换旧例军民驩呼而退江公即曰非纪之于石又将有私意变乱者予纪之未入石而南雄陈通又匿情以奏时当道者识其诬而驳之札下两布政司各府详勘而皆以成案报葢无复可施行矣而今而后南雄之驮担者平中跕而止南安邸舍之家不勾致其来则各守旧规而争端永息矣舍此无策以案牍之繁芜而难阅也撮其要语文之于石以告后来守土之君子云 

　　○张氏坟记 

　　张氏世居华亭之砂荡里所居巽隅相距四十余步古柏盘郁仁杏森耸者祖坟也始祖斗山先生而下四世葬焉前濒干水不可复容曾祖守株先生别十此地当所居之艮隅隔水相望一矢许纡途而南转则二百二十余步既葬守株而下二世景泰庚午葬先母胡氏安人今先君村居先生合葬焉其地四面皆水南则通途于水之阳度水以丈其衰六十有九其广二十有二近北树而为兆域虚其前为祭田且俟后来所葬也以亩计之一十八畸三分九厘秋粮每亩豆一斗四合而加耗七合三勺凡二石四升六合四勺而所征或麦或布近岁则并于粮亦以米输葢土壤高燥惟宜早谷故版籍谓之地而粮税止豆麦今所耕水稻过半俗谓之田人工修耳守株先生甞曰葬此有五宜高燥平衍水潦弗溺一宜葬去浦既远无潮汐冲啮二宜葬地势幽僻无戎马蹂轹三宜葬沟塍既定不复筑四宜葬地非膏腴畊犁不竞五宜葬子孙虽富贵有地可容无事更创种树毋揉削耸直治坟毋虚饰侈丽耸直侈丽盗之招也有力惟崇其封焉世谨遵之今所治先君墓惟刻墓表一碑于道之左虚其右以俟褒赠敕命从俗以义也吾兄汝辅命作坟记于是直述其详敕诸碑阴鸣呼自祖宗来守儒业农二百载于兹保有一丘以安体魄其所以望于后人者何如为后者将嗣而葺之乎抑利而售之乎弃为闲丘垄乎不敢知也不忍言也而凡仁人君子则亦将有动于衷者矣 

　　○司马庄记 

　　司马庄者吾兄椿庭翁别业也以武库先君遗命置之武库乃周官司马之属故人称先君为司马而名庄以之记所始也兵部四署弼迁历武库武选车驾者十年今吾子弘宜又观政职方或谓三世司马其名庄之符欤葢事有偶然者也庄前有桥亦以此名闻诸父老曰旧称马村桥葢亦有因耳椿庭今以庄付子弘直治之弼爱其地临曲水潮汐通利岁得常稔一可乐也俗尚俭朴不哗竞趋薄不赌博为偷二可乐也与姚氏世医林樾相望其术大行俗不溺鬼三可乐也椿庭严家法谨礼教斥淫祀弘直能守之远近能化之四可乐也孔子曰里仁为羙庶几乎近之则斯庄不徒以官称也念弼来守南安■〈酓欠〉饯予庄亲戚内外门生故旧咸在亦甞有诗矣记未作也今又四载始克记之是庄初无轮奂之羙游衍之华而获有场积有仓贾有区泊有步蔬有圃鱼有沼济有桥即司马桥也是为记 

　　○椿庭记 

　　吾家居松之东海上白沙里宅多竹树树之大者惟椿有逾拱者逾抱者及合抱者前后森列浓阴蓊然甞闻先君武库公云昔有一最大者垂阴于沟东道上行者倒影入室中时以为异葢即塔影入人家之类物之高者往往有之惜为飓风所仆其□亦复如是予尚及见合抱余者八株顷以更造室堂而伐亦或因风而摧后出者相继环之外垣实耸一方之观先曾祖守株先生治室名中楹为主诚草堂东为吟窝西为椿庭正以大椿在庭也题扁手□尚存吾兄汝辅寝处其下遂以椿庭为号然庄子以椿散材而寿世之散人多拟之窦氏有灵椿一株之句世复以椿拟父吾兄之号虽无取于二义而亦无不该焉吾兄孝友而谨于礼遵奉家教释道之流鄙俗之论哗噪左右屹不能夺勤俭正家乡邻取则佐理门户而弟侄辈咸得以事诗书固非散材也今年五十又七而身后事咸悉自备人又以为达云弼从大夫后寓京师不见者动辄数年近书来急欲订家训为子孙法禁覩椿庭居士之号遂记其实且将征诸咏歌以备其事焉作椿庭记 

　　○春晖堂记 

　　松江郡城北出过湟之梁折而西又过石梁行二百步许有陆氏居焉名贤字士希其先世居城南自士希出赘于邬氏始居于此士希痛父早世事母刘甚谨乃署其所居之堂曰春晖士希之子佾由郡庠登冑监筮仕将有日乃来谒余请记云将欲寄归其兄传刻置于堂予曰予甞造子之堂矣堂之楝梁规构如常居不必记也特以而翁养母之孝不可无闻耳葢士希事母极力以致温软甘膬出入启处无不适志良可谓能孝矣其心欿然恒以力不逮位不加无以显亲扬名为孝之大故有取于孟郊所谓寸草春晖之语昕夕所接益笃于孝非徒署为羙观也然今日之成其志者其在佾乎佾既有途以进而位显扬休树烈于兹盛朝荣及而亲而祖则城北之春晖堂将奕世有闻矣诗曰孝子不匮永锡尔类吾于陆氏观焉遂为记成化四年岁舍戊子八月吉旦赐进士出身承直郎兵部主事同邑张弼着 

　　○曲水草堂记 

　　自司马桥而西名百曲港村曰曲水村葢自黄浦支流南入折而东行屈曲甚多故也村有着姓姚氏自宋以来以医学教授起家四五百年仕虽不大显世称文献今则通经学古游于庠序以事进取者鴈序蝉联其将大乎其老成耆硕者曰蒙字以正号梅趣人称之曰梅趣先生焉曰临字以大号曲水者别筑堂于旧居之西曲水草堂所由名也曲水南北着姓有葛有于有余皆与吾家姻连姚既儒而医契分尤密不止姻连也弼念少事先君武库主事公登舟或逗晓或乘月或冐雨沂曲水造西轩侧听讲议承接觞酌或信宿而后返及既长时又独造焉挥翰题咏辄疥素壁曲水草堂之风致葢心冥独领言未能宣也别去廿余年吾兄椿庭翁书来南安曰我在司马庄惟尔欠草堂记一事时聒尊俎间可速办之弼遂次第而书之且念朱子武夷九曲棹歌与天壤并垂葢以人而重也顾弼何人敢髣髴哉但桑梓之敬不容巳也爰作棹歌十章使□家子弟歌之讽劝之意间存焉亦曲水一段故事也棹歌附于后 
　　司马桥西百曲流舟行一曲一回头酒旗招我还来醉自笑行人不肯休 
　　潮来滚滚港水浊潮退悠悠港水清田家不问潮清浊灌我禾苗总有情 
　　朝行船也暮行船来往东西直似弦多少后生嫌港曲问渠原不会行船 
　　早禾有获晚禾豊只为潮来曲水通笑煞愚民懒疏浚却将赤地怨天工 
　　常言丞相爱开河却是恩多怨亦多待看三年五载后人心恩在怨消磨 
　　若个开河最有功金汇塘口有徐翁种田得利行船便尽在春风和气中 
　　大船匾阔小船尖只贩鱼鲜不贩盐草堂指点姚家宅日夜书声在水南 
　　葛仙门外画栏桥日日春风送酒瓢沈醉不知宾客散玉童犹唱月儿高 
　　百丈难牵两橹摇小浜曲港半回潮且来司马庄前泊白饭金虀玉色醪 
　　百曲流泉万顷田黄云割去绿云连村村社鼓家家酒都祝皇明亿万年 

　　○补棹歌二首 

　　予既写草堂记而椿庭兄书到云筠轩徐仲获开河造桥之功不小又补二首使人得以传诵之 
　　湾头岸口六桥新都是徐翁一念仁何用高文刻坚石口碑传颂万干春 
　　黄龙浦南金汇塘绿筠轩下紫霞觞开河阴德能添寿烂醉春风十万场 

　　○鼻吸河记 

　　南安城狭而长如鱼形然故曰鱼城西城之下一次通濠水灌城中小沟屈曲拟为鱼肠葢鱼之吸水通气从鼻也土人莫知其故则妄拟曰碧溪河殊不知既曰溪则不可谓河也河既淤塞重疏浚之着其名义以告居人焉遂为记 

　　○学稼草堂记 

　　吾居松江之东海上甞论农者天下之至劳而吴农又至劳之甚者而东吴海堧之农则又其劳之尤甚焉葢吴多泥涂而海堧则瘠卤故耳吾姊之夫俞庚南金自号学稼葢少而读书吟咏为事长而方有事于耕诚苦心劳形以为学也甞闻其父梦梅先生大年教之读书少长来从吾曾祖守株先生受易又从吾先考武库公受毛诗但见其呫哔弄翰而巳及吾游庠序往来京师南金方肆力于农亩不止课僮奴而巳也末世靡文人之称号率多寓言南金之号□据实也弼窃禄素食昧于耕稼今与南金皆老矣敢妄言乎诚知其劳之极至敢易言乎吾甥寰学而有得者又能文之当以此诲乡里后生之勤不止无逸之书七月之诗所言也则一方之农皆良淳庞之风不坠矣若草堂乃农家之常居不必详着是为记成化二十年甲辰十一月望赐进士出身中宪大夫南安府知府致仕张弼拜手书 

　　○重建景星桥记 

　　松江郡城之西有庆云桥架水而南少折而东即吾新筑别业在焉因桥而各以庆云书舍北面舍之东北隅乃景星桥也旧构以木久而摧毁监察御史李公廷珍见而危之命易以石郡县咸乐成之间可董其事者众推耆民费英甞董庆云桥之役咸服其公勤犹处家事焉舍其人无足与谋者遂以桥事属之英乃晨昏莅事郡县所付之资财所役之夫匠与募众所获者铢积厘分悉以籍记稽其出入勤怠罔有亏漏刻削上信下服卒克有成其用心如此使被朝廷一命委之以政向往不可哉桥既成并着其劳以告来者亦郡县诸公之意云 
　　太仆寺寺丞冯震　　　 
　　汀州府知府李桓　　　 
　　同立石 
　　翰林院编修丁溥　　　 
　　兴化府推官张训　　　 

　　○梦椿记 

　　竹溪褚能之父元礼倜傥有立者甫三十有二以宣德九年五月十八日卒越三月妻赵氏生子能稍长人告之以父所言则泣视父所遗则泣岁时与兄廉奉祭祀则泣而恸问于母问于祖问于家老问于邻问于父行凡有云识父者则戚然而问之惟谨或若有见之有闻其謦欬时由是寝则屡梦之寤乃以状告人或然或否其从叔父友桂翁元璞曰此孝思之至也乃署其读书处曰梦椿葢燕山窦以椿拟父也予能之兄弟行乃告之曰周礼六梦有思梦焉此之谓矣梦有吉凶此其吉欤梦其父一跬步不敢辱其父思自树立以光其父吉孰大焉嗟嗟乎能母徒思也是为记成化四年戊子四月初吉赐进士出身承直郎兵部武选司主事张弼书于京邸之望海楼 

　　◆传八首 

　　杨义士传 
　　杨孝子传 
　　东平刘节妇传 
　　上海节妇传 
　　友桂翁传 
　　守朴子传 
　　友士居士小传 
　　无为子传 

　　○杨义士传 

　　天顺间锦衣卫都指挥门达怙竉骄横凡忤之者辄嗾觇卒潜致其罪逮捕考掠使无诘证莫可反异由是权倾一时言者结舌其同僚袁彬质直不屈乃附以重情考掠成狱内外咸冤之莫或敢发也京城有杨埙者戍伍之余夫也素不识彬而为之上疏曰正统十四年驾留边廷臣悉奔散逃生惟袁彬一人特校尉之役乃能保护圣躬备甞艰苦及驾还复辟授职酬劳公论称快今者无人奏劾卒然付狱考掠备至罪定而后附律法司虽知其枉岂敢辨明陷彬于死虽止一夫但伤公论人不自安乞以彬等御前审录庶得明白死者无憾生者亦安臣本一介草茅身无禄秩见此不平昧死上言遂击登闻鼓以进而仍送卫狱而达因是欲尽去异巳者乃缓埙死使诬少保吏部尚书华葢殿大学士李贤指使埙佯诺之达遂以闻命中贵会三法司鞠于午门前埙乃直述所言皆由巳出于贤无预达计不行而彬犹降黜居第尽毁未几英宗升遐言者斯刻达罪举埙事为证达谪死南丹彬复旧职而代达总御事成化初修英宗实录称义士杨埙云埙字景和其先某处人父为渗工宣德间甞遣人至倭国传泥金画漆之法以归埙遂习之而自出巳意以五色金钿并施不止其旧法纯用金也故物色各称天真烂然倭人见之亦□指称叹以为不可及葢其天姿敏悟于书法诗格不甚习而往往有造妙处故其艺亦绝出古今也既不避权奸为此义举人亦莫敢以一艺目之有欲授之以官者不就遂隐于艺以自高焉【 史传未必如此详密殆不可无作者】 
　　华亭张弼论曰义者无所为而为合天下之公论者是也使虽公论发之以私则其中巳不义矣若埙者于彬无恩于达无隙又非言官以图塞责也特以公论所激挺身以突虎口其不死者幸也勇于行义何如哉然此公论具人面目者皆能知之而高冠长裾号称科第人物者乃低徊淟涊甘为之扫门捧溺无所不至而覵然自得夸噪于人何利害之移人乃如是其烈耶闻埙之风亦可少愧矣予来京师国子祭酒乡先生陈汝同曰杨埙真义士也吾欲为之作传先生歾而传未作弼故补之不特为埙计也庶亦砺世之顽钝无耻者云 

　　○杨孝子传 

　　杨孝子淮阳人名昊字克彰然乡俗之长老交游之士夫未甞名之字之虽田夫市卒庐儿爨妇咸呼之曰杨孝子杨孝子故杨孝子之名达诸京师闻诸四远也葢孝子天性端悫自幼事父母孝事兄极恭父蚤世而哀毁甚母陆慰觧之即强颜以慰母心而哀不衰事母之道备至家无厚资而甘腝晭馈必如母志母酷爱其孙时牵率抱弄于前枚指之曰某可承家某可事生业某当作官以显门闾母闻之大悦门义兴山水之区也胜闻古今乐游而愿居者众不特杜牧之苏子瞻辈人也予每闻铜官芙蓉琅玕诸山善权张公诸洞涶湖洴浰罨画荆溪诸水则歆动于怀而未暇一造今年获会蒋悦仲学于京乃义兴之世家也就而访其详焉则惟曰竹梧交荫书舍其间趣味攸适不可置言初不知天壤之大日月之明四时之运晦冥之交风霆霜雹之变何如也溪山林麓洞谷城郭尚何知哉予愕然惊且疑岂仲学嗜学之笃潜心于内而忘其外耶仲舒不帷而三年不窥园者似耶虽然潜心于内者殆不知若竹若梧也书耳殆不知舍也舍耳殆不知书也古今圣贤英豪俊杰成败得失离合当否殆亦不知也一势耳殆不知势如何也一理耳殆不知理之在吾万古而前吾今而后在人在物在时在数浑浑于吾心耳殆不知理具心心具理惘惘耳伥伥耳窅窅耳窍而目目自视窍而耳耳自听窍而口口自味肢而手手自持肢而足剔肝刲股之奇白乌紫芝之瑞也噫此其所以为孝也得曾闵之遗者耶不鼓虚以钓名惟践其实也 【 观此知君子之立世在实行不在虚名】 若庐墓之事礼经所不载未可以为训特孝子之诚心可矜也故备录之 

　　○东平刘节妇传 

　　节妇张氏名某东平刘实之妻也既嫁甫三日而夫殁时年十有七耳恸绝而苏即斥去脂粉之具华靡之饰凛然以节自持虽幼穉童子亦未尝轻与言接舅姑父母皆怜之劝其再适节妇辄大恸以头抵壁求速死左右挽而止之又潜为自经计防之弗暇久而斯巳由是父母舅姑各摇手相戒不敢复有他言节妇稍安惟麻布裙襦终日一进蔬食而巳劝之加食答曰我惟待死何以多食为俄又值母温氏殁悲号益甚奄奄殆弗起又念舅姑日就衰惫夫弟曰敏曰怡者俱幼无以为养乃强起躬织纴课僮仆畊稼以供甘旨舅姑殁如礼丧葬育敏之子锐为后教之学尝夜读无烛躬爇薪而执之以照锐亦奋励有进今为州学博士弟子员正统初傅某为州守廉峭莫敢于以私尝询节孝可表者各县以名上得六十人傅访察逾年乃扬言曰惟刘实之妻真节妇也遂独以闻礼部议节妇年未五十例未可旌俟年至举奏迨今三十年余齿六十八矣终始一节不少渝州复上其事天子降旨旌表其门永蠲丁役节妇尚康强无恙叹曰吾守本分耳此非所望所望以光大刘门者在子孙读书学业何如闻者韪之 
　　华亭张弼曰予在兵部闻僚友武城郭文瑞云吾兖府诸州县称节妇者有矣百年来惟东平刘氏尤难能也葢初婚即寡又力贫以养舅姑以及二叔刘氏之家赖以弗坠岂寻常称节妇者哉所恨公道难行自傅大守独举其节去后三十余年无复问者太守之所不取者反先得旌此举乃天理人情之不容巳也又闻节妇本亦刘姓乃刘克兄之女今祥符尹缙之姊也以其祖尝为张氏后许嫁时姓未复故不知同姓之嫌耳噫此非节妇失也并着之以袪谈者之惑 

　　○上海节妇传 

　　节妇上海人既嫁夫患风癞不起舅姑恐子丧而妇去谋夺以妻少子妇觉密告其夫夫泣而遣之母家遂携筐箧而去潜置丧潋衣衾夫既死其父母不以告妇乃棺不阖露置水滨葢俗之待恶疾者皆然妇闻之即盂饭瀹鸡偕幼妹至棺所抱尸浴之敛衣衾阖棺设祭祭毕乃与妹诀即以巾幎面投水死鸣呼是可不谓之节妇哉惜无能举白其事者予闻之姚宗云宗不妄人也乃传其事阙其姓名以竢 【 立此传将以表世励俗姓名要不可终阙】 

　　○友桂翁传 

　　友桂翁资貌魁梧须髯修羙平生好结交而重然诺尝遍历三吴远走燕赵归而叹曰炎而附寒而弃朝而亲夕而仇甚而衔杯则出肺肝以相示临利则掺戈矛以相戕皆友也岂世道愈变而下耶抑吾之不德而邂逅若人耶遂杜门扫轨若将终身焉一夕闻凤播桂香开户视之抚掌大笑曰吾得友矣是老桂也不独气味可人而其节操不渝非桃李质也吾真得良友矣遂大书友桂榜于轩人因以友桂翁称之翁褚姓珉名元璞字松江黄浦之阴其世居也 
　　东海张弼曰人之取友非徒以契好也政赖其规过纳善以有益耳翁之友桂其何益耶诚有激也然其言又足以激末俗之人而不木若者矣故传其事以传于世 

　　○守朴子传 

　　守朴子姓任名穆字宗湥其先蜀之绵山人少师希夷之后后有来官庆元之奉化在今宁波之属县也因家于鲒埼亭大父秩然生处恭处恭生杲德世以诗书起家有甲科坊在鲒埼亭杲德生士林号松乡文学为赵松雪诸公所推重荐授湖州安宁书院山长有松乡集行于世元季避地往来华亭遂定居焉松乡生耜字子良仕两浙盐运分司官子季伦号养素以长子勉贵赠饶州府同知次子懋夫号清约即穆之父也其伯父勉由洪武甲戌进士历府州布政司在在有能声自号九知归老甞题画于穆有曰穆侄英英独快哉葢望其接武而起后竟落落不偶居松江城西庆云桥东阛阓之旁也畧无阛阓之习朴然自守居室门庭朴如也几席器用朴如也衣冠履舄朴如也言朴如人信之行朴如人服之且不自知其为朴也人号之曰守朴子则应之且不究其号何如也今老矣远近咸以守朴子称之 

　　○友士居士小传 

　　友山居士张璞字廷采友山其自号也世居松之七宝镇自少颖异沉默少长刻意于学凡闻人硕士即往资之人亦乐与遂以诗画名而尤邃于易躬畊畎亩常袖一编以自随踰冠谋扩所学遂肩一挑而出道嘉禾历苕霅泛钱塘踰冯公岭抵处婺间遇隹山胜水名踪古迹则徘徊观览慷慨悲啸而自诧曰是正我胷中物也踰年乃归学日益大以肆知者争欲荐之不就补郡弟子员时宿学着声者咸翕然推重有司饲以廪再试场屋弗利且生理日益落居士皆旷然不以为意正统戊辰贡入冑监时祭酒四明陈敬宗刚方少许可一见即留置内厢日接燕谈寻欲就教职祭酒固不之许居士以书陈情由是得选以优等授陈州学正彼学纲久废累举无一人第者居士至以兴教补敝风采一新未几一举而二人第一方閧然曰见掌教多矣张先生言不出口何其速化人也丁内艰归陈人怀之居士少有笃行大父东村翁久痢弗治乃舁人城假僧舍就医躬理便液衣不觧带者月余蓬垢皲胼见者怜而誉之或告之曰画者多膺古名茟以邀重价先生为之坐可大得何束手不自惠也居士麾之退曰尔非知我者士不可以不义生况我穷不至死哉自京南还有同舟者兄弟二人兄病亟且无所给众欲置之岸居士诤曰置于岸即死遂给其费而调护之将分途其弟恸哭分必死居士复与僦舟又揬白金资其行但曰温州人竟不问名姓而去其廉而惠大率类此故人虽惮其狷介亦服其长者在陈撰淮阳志若干卷其余所著甚富尚未缮正 
　　东海生张弼曰二十年来东吴诗学一变竞以纤秾刻苦为工作巧逞奇至不可觧惟友山居士自成一家言曰所贵浑厚自然涵泳湥远彼亦弗悟近则有稍稍从之者彼说穷矣然居士之名颇为诗画所掩又况能知其经术与其胷次悠然不可以势利拘哉若其宦业则伊始而未究殆必有知之者 

　　○无为子传 

　　无为子姓姚名志字希贤松江之上海人生有异质少遇异人授以密语未尝见其挟册呻吟而内经素问医家诸书皆能默觧而指其疪颣发其精奥年甫冠而素业老宿莫能难也以艾砭济人瘫者痍者盲者瞶者喑者哑者喎者跛躄者瘸挫者瘿疣者症结者肉不足者痿者痹者或数月者或三四年者或甘以终身者一拂其手即弱者强伏者起屈者□聚者□塞者通蔽者豁文离者完毒苦者悦远近至者如奔市左右应酬欵欵种种温温愉愉无少倦心一钱尺帛之报峻却不受疾笃不能舆扶而就以舟以骑迎致者又日辏于门皆随答弗稽人竟莫能如其术之何如也尝游文昌里寿椿翁异而问之曰吾子以医济众鸡始号则有来侯者迨日入鼓紞紞犹未巳也又数驰于外以应夫人之求乃百为所丛何谓无为其有说乎否也无为子直视而不答再问三问不答固问无为子曰吾何言难言也众所共覩闻者吾举其崖畧吾灼之也刺之也温之也抑之也扬之也翕张节宣之也一循其荣卫脉络而施之也我何为哉吾不能使左者右右者左长者短短者长首者足足者首里者表表者里也我何为哉翁笑曰可以喻俗矣遂相视大笑无为子以翁为知翁以无为子庶几矣遂定交史官曰无为子诚异人哉其无为而无不为者哉老庄之学世也无传其得之于修炼家者然哉何其医之工也售弗求直又何惠也且年甚少进甚锐将大鸣也耶吾闻诸海上父老云 

　　张东海文集卷之二终 


　　●张东海文集卷之三 

　　书三首 
　　议二首 
　　说五首 
　　题跋四十首 
　　铭十三首 
　　赞十三首 
　　箴一首 
　　诗话三首 
　　原 
　　解一首 
　　释二首 

　　◆书三首 

　　与李县尹书 
　　复广东提学赵佥宪书 
　　再答彭凤仪先生书 

　　○与李县尹书 

　　过辱提诲感仰罔既委抄铁崖传附刻史义拾遗后谨录一本奉上及考得评史义拾遗而称木曰者乃桐庐章木铁崖门人也然史义拾遗之称窃有疑焉观铁崖传及墓志及大全集皆无称史义拾遗者但□史钺耳章木评语亦云此钺之可畏可见即此史□矣岂初尝名以史义拾遗而后定名为史钺乎况今所录咏史诗别本亦称史钺葢以同一斧钺诸史中事故也意者今版行史义拾遗当从其定名曰史钺而继以咏史诗甚得其伦类更附铁崖传于后尤当葢铁崖之著述固多而自以为得意者亦惟曰吾正统辩吾史钺耳今传之所述乃正统辩之全文以之而附刻于史钺之后则一举而尽得铁崖得意之作犹狐之腋麝之脐既得其所贵重何必全体哉故弼窃以阁下之所指挥皆当而无疑也抚字之暇留意觚墨梓行此书俾先哲之遗文弗泯后学之见闻益广盛德何可云喻耶恐命工巳促未及面禀故敢布区区伏异垂察幸甚 

　　○复广东提学赵佥宪书 

　　蒙问南安鬼俗淫祠大盛近乃毁之凡六百余所土木偶人付诸水火祠屋之小者付诸无居之民间为廵警铺舍稍宽洁者为社学宏富者拆除之材瓦官用惟留一所迁程大中刘安世蘓东坡张子韶江万里祀于中扁曰寓贤祠葢旧有祠于学而隘陋甚又近周程祠而有父下子上之嫌故迁之军民初甚不然久之渐以为便乃计岁省牛四百余猪千二百余狗百余小牲杂费弗论酗鬪之讼亦减凡计之岁省银岂止千两而巳噫淫祠固地方习俗为民上者不加摧抑而反崇尚之则愚民将何以自立也宜其撤衣食鬻子女而不顾也今之所惜者特未能兴学置医修其本以胜之耳敬因来教用韵奉复并道梗槩幸加教焉 
　　诗来道我毁淫祠敢效梁公万一为土木偶入归水火庙垣诸物付公私渐消自昔氏迷俗且省于今饱暖资却愧德微才不副未能兴学聘明医 

　　○再答彭凤仪先生书 

　　昨者薄暮作书草草不尽如国初王忠文都宪近时耿九畴韩用熙李堂之辈皆当推择跋语中举刘实之廉真廉矣但迂腐之甚所至害事身亦不免不若叶锡之知吴县杨昕之知上海真廉而克举职可录也又提学御史彭勖之刚方教授孙鼎之至孝一以身教知府赵豫之不尚威严悃幅无华俗为之丕变有汉循吏风皆可录也观朱子名臣言行录初不论官之崇庳教授如孙必可录也惟孝儒诸公难着赞词故昨云牵连而书阖棺事乃定未知尚书王竑李秉陆愉王复近皆何如后汉称长者真斯人也知之者少耳安得从容拜受教更有委曲弼称前辈以名欲易知也非敢慢也恕罪万万 

　　◆议二首 

　　议积荒粮 
　　议水利 

　　○议积荒粮 

　　松江民瘼积荒为甚民日就贫救恤不苏者积荒滞之也田粮隐蔽考核无措者积荒汨之也此积荒一事公私共敝者有日矣非有司不知非朝廷不察不得巳而苟安之尔葢积荒由于赋重而非制赋之本意秤土起粮本非轻重特籍没富家因其租籍着为定额故同圩共里或止隔田塍地土无异轻重顿殊种重粮田者率多赔纳不数年间家业荡尽遂谋逃移寻至死绝田主既绝孰肯承佃所在原粮逓年里甲赔纳赔纳既久亦致逃移逃移愈多而田愈荒田愈荒而赔纳愈多虽有良法征科亦不免逋欠周尚书湥痛其弊遂多增粮耗槩县包荒故连年加耗常倍于正粮则虽槩受其弊乃轻而可当庶得官无逋欠然纳粮既多民能无贫乎此民日就贫救恤不苏者积荒滞之也况既包荒则奸民作弊虽非积荒推入积荒之数邻近积荒则推入积荒之地积荒虽用减而其数日增熟田虽日增而数则日减岁适小歉又以熟作荒有司踏勘指积荒之地为被灾之所有司暂至何由能知此田粮隐蔽考核无措者积荒??月之也伊欲陈奏减额开垦然朝廷钱粮仰给东南数郡一欲减额将不止百万况宣德五年巳曾减矣今欲再减能无亏国用乎此减额之策不行朝廷之不得巳也伊欲从轻起租凑数纳粮则加耗犹省巳尝行之但民恐开垦之后仍依原额造入名下复蹈裯辙趦趄顾虑不肯乐从故虽久行积荒如故此加耗包荒起租奏纳皆有司之甚不得巳也私窃计之今之赋入米布银而巳米为本色银布为折色折色轻赍民所愿欲今以积荒粮额折布棉纱斤两起科每升每合定例棉纱若干以棉纱若干辏成布疋畸零不成疋段者各户辏织还官奏闻定痽民乐轻赍又无后患争欲开垦以为世业则原额不失加耗顿减隐蔽可防公私共享其利矣或谓赋税旧额米荳谷麦之外惟有丝绵以棉纱起科难入黄册此不然丝绵虽非松江所产松江旧属秀州即今嘉兴府故有丝绵之额棉布虽松江所产旧亦不多故无其额自二三十年来松江之民多倚棉布为生见今正粮多折棉布以之起科入册何不可耶况非入册民恐后患谁肯从耶或又谓有田可垦固乐趋之矣其有水所荡没等色从何而起科也此亦不然姑以三十万积荒论之岂有四五万荡没者耶借使包纳四五万岂不愈于包三十万耶但先开自首之条严示隐匿之罚选委公廉有心计者履历核究地里书算人等则无可开垦者殆亦不多矣或又谓加耗之多不特包荒亦兼夏税使积荒既除夏税亦另征耶此又未然葢夏税所出止在濒海高乡地瘠粮轻故又加以税以法论之固当另征然未包纳以前夏税未尝完足包纳以来亦甞另征一年而逃者十六七葢由高乡独被盐司所困民贫为甚粮税难征周尚书深悯高乡之困欲大拯盐司之弊亦畧施行掣肘莫遂因循至今夏税包纳若使盐司之困如故夏税又复另征重困其民税亦难足未见其利也呜呼法立既久不能无弊因时救弊存乎有司未知以为何如 【 此议周悉若可行者当事竟以为何如】 

　　○议水利 

　　松江泽国水利为重而其水道之要者则吴淞江也黄浦也吴淞江一道范文正蘓文忠论之巳详任仁发辈推之之悉然当时惟患垫溺而详于疏导之方不虑旱叹未及节蓄之策非虑不及此乃是时黄浦未开有垫溺而无旱叹耳黄浦之开则自永乐四年叶钱塘发之夏忠靖成之其利甚大去年水潦闻父老言较之永乐三年之水今年尚少三四尺然永乐三年以连雨十日而大潦去年连雨月余而潦何昔之水反多今之水反少耶葢向以黄浦未开泄水之道隘今以黄浦既通而泄水之道径耳使黄浦不开则月余之雨当何如耶此黄浦之大利不在吴淞江下矣然水势急于此则缓于彼黄浦潮劫奔激冲囓两岸泄水益径则淞江潮势平缓停注淤泥泄水日隘故黄浦之阔渐倍于旧吴淞江狭处仅若沟渠矣况淞江限于低乡之东北泄水隘则益低乡之潦黄浦界于高乡之西北泄水径则益高乡之旱两乡异宜罕遇全熟或一岁之间一郡之内旱潦俱见有司欲以上请实难为辞未免举一废一民之怨望亦不恤也此皆天时地势之使然久晴必有久雨久雨必有久晴阴阳运化天道之自然也惟在乎因其地势以高下疏导节蓄以应之耳 【 此以下处置有方】 节蓄之方当于出浦河口之内避潮冲激之所运石置闸遇农月水少委人司之以时启闭则高乡潮汝可到积水不泄而少旱矣闲时则收藏闸版无阻行无则欲倚闸渔利者何由而施之哉此节蓄以利高乡也疏导之方当于江中甚隘之处则疏之蒲苇梗咽则芟之葢其水势既缓多由蒲苇梗咽渐至淤塞寻尺不除遂成堤岸时加廵视使之流驶则故道不废泄水斯便而少潦矣其泥沙涌动随掘随涨者若大兴工费亦何盆哉此疏导以利低乡也然低乡田圩不修水亦不能自避高乡之河道不浚水亦不能逆上故有司每岁修浚但一法百弊徒劳少功而浚河之弊为尤甚焉其初报数则曰某河若干某河若干及其兴工止浚一河或十数里或五七里而巳泥深四五锸或止挑一锸二锸而巳或摧其高碛填于湥洼而巳其功将毕实时星散堰水之坝仍留在河有司临视或指一河为二河或指某河为某河新水既漫孰测其浅熟见其坝址名曰浚河河不加湥徒增诸坝以阻木耳乡人所谓竹节坝者是也况点夫虽多得赂即放实下手者能几人哉若田圩则高出水上可望而知水患常不测而至民亦不敢因循故其弊颇少此特右司之未知知而防之直易易耳虽然地方广远必得専官提督若委官暂至不能时廵不熟地所多为所昧且疏导江流苟非专官岂能时廵故宋置农田水利使元置都水庸田使都水监等官亦不得巳也举事易得人难慎择其人则利无不兴弊无不革矣 【 治水者得此斟酌之当有成绩】 

　　◆说五首 

　　耻庵说 
　　稼轩说 
　　培善堂说 
　　张鐩名说 
　　续瘴说 

　　○耻庵说 

　　君子之道本于天成于习而耻者其机也耻于不善而力于进善其机也度习而上也莫御溺于不善耻于从善其机弗度习而下也莫御然其机犹存或可挽而上也若忘其机则无所忌惮本于天者日销去禽兽几何哉孟子谓耻于人也大周子谓不幸无耻皆示其机以立本也未世道术晦裂士习芜蔓其志荡其气骄其言肆溺于事而迷其机不耻其所当耻耻其所不当耻者多矣是故众急于名则耻独晦众竞于利则耻独廉众苟于荣则耻难进众矜其奢则耻于俭众乐其诞则耻于讷众安于傲则耻于恭此射而不善掺其机不省不度不识其的妄发以伤物反激以伤巳其祸惨矣弊于习故也君子之道成于习毁于习习其可畏哉农之子方坐视以殖利权其权量其量直其直罔知为欺也旁聣其俦皆轻重其权盈缩其量上下其直则赧然湥耻之悔与之偶明日窃笑之夕较其利赢于巳也遂耻巳之不善于市明日往师之又日师之自以为得计夸于其俦其俦从而谀之方自悔昔之愚而耻也退而思之又耻不能徒取赢焉又从他俦而师之椎埋掠夺无不为矣何耻之有习之移人也如此呜呼岂特市人云乎哉摧于守道甘于忍耻突梯媕妸变节狥俗者皆是也言言笔之吾耻殆甚焉然而本之天者万变不丧君子在执其机慎其度也伊尹一夫不获若挞于市亦如此而巳三衢胡彦超以耻庵自号葢知其机者也遂为说以归之相与共勉不耻吾言乃全吾天彦超以为何如 

　　○稼轩说 

　　稼轩者克清颜于左右室示所业也人因以是称号之予谓稼轩之说古今人言之详矣业于斯者知之精力之至矣尚何以加之无说可也窃有一说相与啇焉昔陶渊明为彭泽令公田悉力种秫妻子固请乃二百五十亩秫五十亩秔陶善饮欲给酿材故也克清亦有陶趣尤好宾客稼将尽秫耶亦秔耶然陶之饮韩子所谓有托而逃焉者韩子是言为王无功而发亦成其羙耳后世言刘阮之流者皆以是与之意固忠厚然其肆情昏酣渎侮彛教岂有托而逃之者一至此荒悖耶性质善饮饮弗及乱若陶之饮以适其天谓之有托而逃可也弗逃弗托亦可也固无损于其大矣彼荒悖者可藉是以自诳而且以诳世耶况刘阮辈皆遘时多艰轻世肆志可托可逃也生当平世出处自若何托何逃哉噫非托非逃卒以饮偾事者多矣克清年方壮颇好修固不至荒悖偾事然王耶刘耶果陶耶彼之名于世者要不在是克清其反诸稼宜多秔也予与克清有世契之旧瓜葛之属为兄弟之行且辱爱辱敬故敢以是说进而规之庶几亲亲之克清褚姓名廉克清其字也 

　　○培善堂说 

　　安成李廷重以奕世有善而恐继承之或怠名堂以培善葢自励也以予有一日之长抵南安求其说而说者多矣久未暇复适植梅于盆俾小隶视之朝夕克谨旬余梅乃萎怪谓之曰尔非办此者委之家僮漫不之计又旬余欣欣若有生意者问故僮曰向此隶惟欲效勤于左右或宜燥而灌或方静而摇殷勤太过而耳目不及彼且远走嬉卧有挠抑爪剔之者不顾厩马甞逸几蹶其根柢而不知恶乎而不萎僮惟时其燥湿不犯之而巳无他技也不觉偶有生意予抚几叹曰诚伪之辨如此哉君子修治之大端也韩子种树传意尤未尽葢隶惟取悦于吾伪于爱梅僮乃诚梅之爱者也诚伪之间物之荣悴判矣廷重培善之说请以是复之噫培而伪反戕其本不若不培之愈也廷重自反何如昔有人夜行见石以为虎也发矢贯之饮羽及视石也再发不中三发中而不入夫诚与伪发于心而应于手乃如此然此诚伪射者固亦不自知也噫此君子所以贵居敬穷理必慎其独也欤廷重之培善诚乎伪乎诚矣其有息乎抑能自察否乎吾将试焉是为说 

　　○张鐩名说 

　　张生鐩予友茂兰冡嗣也甫龆齓游乡校间眉宇疏爽标格英伟且读书声琅琅然彻人耳世泽所锺于斯征矣作名说贻之曰鐩者火鉴也鐩与燧同以金为鐩故从金以会意以遂而谐声耳周礼司烜氏以大遂取明火于日内则子事父母左右佩用亦有之金燧是也观于鐩可见人之灵巧足以斡旋造化焉葢天地万物莫非阴阳水火木金土阴阳分属若水之内明外暗火之内暗外明固阴阳互根翕张异体然由火不可以致水水不可以致火专气胜故也鐩以金金从水阴之为也故木石之致火也易水之致火也难范金为鉴其得阳数多于水其内明愈于水故辨妍别媸又资于鉴而后可然亦弗能火也惟鐩类于鉴而陷其中其中陷故明聚其明聚故阳郁阳之郁则火存然一星之火郁于凝阴之中终弗能自爇也以日烁之为盛阳所触而火斯爇也则鐩非惟不反于火而又母于火矣是固人之灵巧以斡旋造化而造化自然之妙亦不可诬也凡形于天壤间者孰非阴阳造化之为乎张生盍亦知此虽予言窳浅不足以格物顾名而思触类而长则物物一理理外无物物外无理物理洞明亦庶几进学之一助云尔鐩其勉之 

　　○续瘴说 

　　张养浩三事忠告瘴说一条详喻仕瘴而未尽处瘴之方然引元城刘先生处瘴海而神观愈强之语巳得其槩矣葢元城以忠义忤权奸凡险远瘴疠之地无不遍历今吾南安其一也其所以神观愈强者曰绝欲而又无宵寐之变也常人虽绝欲而或心有所动则内摇其精遂有自遗梦遗之患所谓宵寐之变也元城乃司马公之门人其学以诚为本尚何弊哉此去瘴之大端也此外早须饮酒否则食姜暴爇母脱暴寒即加醉饱无甚药饵时亲祷祀屏绝清心自治则瘴无足患矣然人岂可以元城律之或当少壮寡欲可也然祀祷非惟不能愈瘴且能益瘴葢醉饱狼籍男女混淆腥秽蒸郁延染必众故也予守瘴地去淫祠者千百瘴势岁减葢有由也书以备瘴说之未备云知府卢浚书瘴说跋其后曰昔人有欲之官而恶其地之瘴者或释之曰瘴之为害不特地也仕亦有瘴也急催暴敛剥下奉上此租赋之瘴湥文以造良恶不自此刑狱之瘴侵牟民利以实私储此货财之瘴攻金攻木崇饰车服此工役之瘴盛拣姬妾以娱声色此帷簿之瘴有一于此无问远迩民怨神怒无疾者必有疾而有疾者必死也昔元城刘先生处瘴海而神观愈强是知地之瘴者未必能死人而能死人者常在乎仕瘴也虑彼而不虑此不亦左乎故余具载其言以为授官惮远难遐者之戒南安无瘴也而记于志流于谈者谓为瘴疠之乡人多惑焉岂地或受厚诬耶抑人自为瘴而地与天时或乘之也然使我从政者以仁以恕以廉以俭以销人瘴远迩咸孚之则天必降康地不爱宝而体信达顺者其得之矣庸书瘴说于座隅以自警且为兹地觧诬云 

　　◆题跋四十首 

　　书朱子感兴诗注后 
　　书金石例后 
　　书铁崖先生传后 
　　分野评 
　　书方正学逊志斋集后 
　　书春晖堂诗后 
　　书陈佥宪先生墓志后 
　　书钱孟浦墓铭后 
　　书甘节堂记后 
　　跋东坡书太白逸诗卷 
　　题赵子昂山房清思图 
　　题黄华老人诗稿后 
　　书续宋论后 
　　书杨渔隐遗墨卷后 
　　石钟山记跋 
　　跋青林王云间卷后 
　　书贞孝先生诗后 
　　跋司马通伯卷后 
　　书韩宪副寿藏后 
　　题黄氏世谱 
　　跋班恕斋题王黄华书后 
　　书巙巙子山墨迹后 
　　跋杨文贞公与泰和尹吴景春书后 
　　题赠王存敬大尹 
　　评三宋草书 
　　题拙斋卷 
　　书南京吏部郑郎中卷 
　　书序齿录 
　　跋宣宗皇帝诗 
　　跋诸公遗墨卷 
　　跋赵子昂墨迹 
　　跋杨廷玉诗后 
　　跋子昂书 
　　书草庭卷后 
　　题思善谣后 
　　跋米元晖画后 
　　书张廷端铭志后 
　　书李思诚卷 
　　题感兴诗后 
　　跋神仙太守诗 

　　○书朱子感兴诗注后 

　　自汉以来释经之善者朱子一人而巳葢所谓至员不能加规至方不能加矩者也再传以及其门人则复支离芜蔓矣越二百年来上虞刘坦之选诗补注始复其法而于朱子感兴诗尤加之意惜乎近年又被好事者仍取诸家杂注淆乎其间读之令人愦愦不见端绪一展卷间不觉气之拂膺也虽曰坦之不复见胡云峯而有望于人使当时见之岂尽抄入补注耶况潘昞而下诸说皆择取之余夫何而又偎并若是耶窃意不易补注之旧■〈女占〉附众说于别帙庶或可也 

　　○书金石例后 

　　孙子曰声不过五五声之变不可胜听也色不过五五色之变不可胜观也味不过五五味之变不可胜甞也而文章亦然其常可言其变可胜言乎苍崖先生金石例举其常而该其变诚有功于学者然其意欲使人以类推未必例尽于此外此皆非也葢以诸家常有者为例偶未及者则弗备也如碑志无书子妇例设有以子尚主而受封锡者子妇可不书平凡书不书视所宜尔然又有有例而不可为例者如柳子厚马女雷五李卿外妇志不足垂戒徒以长恶可为例乎醇儒庄士当有择矣是故例虽有常变而其变也亦惟不戾其常而巳不戾其常者义之当而巳苟义之当何屑屑于例耶噫天下之事葢莫不然岂独文章云乎因书卷末以谂观者 

　　○书铁崖先生传后 

　　铁崖先生虽出自会稽而寓吾松之日最久遗稿最多故没垂百年而松之稍识文字者罔不能道先生之名然谓其为边上梅则所未闻也岂边梅乃先生家居时所号而特行于会稽诸郡耶在松所书铁崖之外有铁雅铁笛铁史铁龙精铁仙铁龙仙伯老铁东维子抱遗老人之号不一如香奁诗等则书桃花梦叟锦窝老人此又因事而偶笔固非常号也常号不脱一铁字虽各有所因亦岂不以胷中之铮铮烈烈者有似之乎故其随所寓而署其所者亦不一如小蓬台等亦皆泯迹独草玄楼尚在郡中迎仙桥之西不知几易主而今为朱氏之居然甞询诸故老皆不知先生之后果何如也今年予以会试寓京而其族孙豹亦由贡而至适得见其所裒铁崖传赞诸作因识 

　　○分野评 

　　分野之说本周礼保章氏以星土辨九州岛之地所封封域皆有分星以观妖祥葢以天象占其地特占法而巳儒者不考星官不着故凡言郡国之分野者皆据成说而录之而不暇察察之者又不能明故贾公彦谓吴越地南而星北葢以国属诸初受封之日岁星所直之辰此不得其说而附会妄语耳周封泰伯于吴夏封无绎于越岂同岁月乎况后之所谓吴越不啻百倍何以皆属此星耶分野所属惟斗牛女之地极远星经谓每度计一千四百六里二十四步六寸四分有奇似涉荒唐但以日月薄蚀杪忽观之诚亦可信然其所谓里以鸟道计非人亦屈曲之谓也纵一大府曾能当其一二度耶今以某府当某宿亦姑取其槩耳葢天行至健无一息少停而星随之昼夜无所不历岂有某府某山正与某星相直哉尝见元僧德儒于此致疑而作分野评谓天之经星二十八宿皆属中国分野而中国之外四方万国岂无一分星耶岂先中国而后及四方万国耶又岂别有一天星宿耶葢亦不得其说而欲下风?夹?阝?行以叩儒衣冠而通天地人者弼尝惜其不得见许鲁斋耶律楚材诸公一明此说妄意以占法答之葢天道流行其大无外万象异形而同体三才异位而同神故以占法变化之神竗窥天人感应之征验如吴越之灾祥则应于斗牛之躔度以斗牛而占吴越非谓吴越正在斗牛之下也史家天文志曰某地入某宿几度而所记不同占法亦异亦有不知占法测验约略而言今以易占明之固无所琐琐而京房鬼谷执革之类以苐几爻为家宅各取验正犹以某星占某地也若德儒论中国万国则同此一天星宿而占法各取征应适修南安志李从质以素卷寄至南安欲书君精于理学书以复之因以质云 

　　○书方正学逊志斋集后 

　　二十年前瑞安杨元霁知吾华亭尝出方先生逊志斋藳见示乃录本也且道先生大节颇详谨读而妄书其后曰笃信好学守死善道宇宙之间仅见此老后得刻本则又加多窃谓孔子此八字而岂过乎犹以见之未尽为恨今年二儿弘宜知宁海乃先生之阙里也得全集十二本寄南安秉烛疾读掩卷湥思如读程朱之集喜而忘寐而又不觉涕泗之交零也呜呼学之正养之充行之确而此八字未为过也一代而下可考其详大节或有之所养所学恐未逮乎当时有以欧苏拟之者宜其弗屑也我朝以宋潜溪杨东里为文章称首然恐亦不当出其右乎呜呼以文章家目之殆非先生之知巳也呜呼九原可作举世皆当奔走为之执鞭如遇孔子不知以三仁许之否乎呜呼 

　　○书春晖堂诗后 

　　孟东野作游子吟而有寸草春晖之语葢蓼莪所谓欲报之德昊天罔极意也孰谓唐室诗人率浅于理耶近世有袁景文先生者亦作游子吟谓游子行万里母心亦如之葢欲人子体亲之心以自保其意亦有补于世教谈者尚之然而东野尉溧阳乃以吟诗废曹务为时所短莅官不敬非孝也其所以报亲之计尚疏耶景文为御史道不果行卒佯狂勇退穷死无悔殆可槩以后世之诗人目之耶金华张廷振事母克孝以春晖名堂有言以益之者众矣吾恐徒以甘旨修瀡为事忽其大者远者故复有言廷振其何居耶尚图其远大者 

　　○书陈佥宪先生墓志后 

　　故国子学录安福李先生本素司教吾华亭时尝为弼言台郡陈先生璲提学江西语学者曰永乐间修大全诸书始欲详缓为之后被诏促成诸儒之言间有不瑕精择未免抵牾虚心观理自当得之不可泥也又闻宣德间章丘教谕余姚李应吉疏于朝言大全去取有未当者下其议于礼部礼部下之天下学校许兼釆诸说一断以理噫纂修臣言如此廷议如此葢以万世至公之论开来学也泥者中无权度执以为断陋哉 

　　○书钱孟浦墓铭后 

　　予尝窃笑衣冠之流有謟事贵幸者捧溺尝恶无所不至匍匐拜尘其常理耳虽暂得荣进以夸诩市井徒隶而乡里之颇有识者亦辄笑骂之矣玷败士类流毒苍生且弗论近岁有中贵来江南侍卒王瘸子者善幻多技骄肆尤甚婴之者辄碎所至邵县奔走巨室逃散惟锡山钱孟浦眇然一布衣肃容往见以天理人心之语譬晓之此辈势敛闻者以其突虎狼牙吻而得生也既而还京天鉴清明瘸子辈伏诛西市孟浦名益彰彰矣是知所养刚大之气不系于位也彼拜尘者曾何望孟浦之履屧耶呜呼伟哉予故特着之且以厉彼纷纷沓沓者 

　　○书甘节堂记后 

　　古之引经者不泥经意唐以前尚然自后经生举子规规于单辞只字之间以为能得经意而经之用则小矣进士李时亨之母守志名堂以甘节而修撰吴先生原博记之但云甘于守节耳观者往往以不合节卦九五甘节之语而疑之何泥哉高山仰止景行行止六义之兴也何有于进道之味耶况原博之记未尝一言附易意岂叛经耶予故书于后以袪观者之惑 

　　○跋东坡书太白逸诗卷 

　　此东坡书李太白诗金相蔡松年跋之详矣正隆乃金主逆亮年号施宜生即桯史所记奔金使宋泄机而被戮者松年而下用笔皆稍似苏者当时程学行于南苏学行于北金之尊苏与孔子并故习其余风皆有类耳宜生辈于松年词极推重书必提头此当时谀佞之风也然由此亦可以观其人觇国之脉矣松年与宋京卞同姓同时又云西山故观者误以为宋人非京卞鼠辈即季通诸大君子故不敢轻议然其言之当虽京卞辈亦不以人废言松年虽畧过称所见以是为的耳何怪哉乡贡进士南海梁充载得而珍藏之吾三儿弘至与之同舟而来南安因出观之遂书 

　　○题赵子昂山房清思图 

　　赵松雪为书画所掩而文章经术人不尽知诚哉元史氏之论也然于出处又闻君子不免责备焉豹以皮死兰以熏焚亦书画之不容自掩而然乎御史郑时晖所藏山房清思图尤精绝展玩为之洒然不觉怅然因识之 

　　○题黄华老人诗稿后 

　　乡贡进士义乌王允达寒夜过予出示黄华老人诗稿及巙子山柯敬仲王待制宋潜溪先生皆有跋语然疑子山敬仲皆非真迹乃临书也允达云吾曾祖待制公之语亦非亲笔并潜溪语必皆义门郑氏诸公所录予遂释然以为鄙见偶亦不缪然又疑诗稿首题黄华先生岂其自题耶稿亦倩人所誊人以此题耶岂其将成卷帙欲以此定名耶而书法甚类黄华岂其草稿细书自不类耶九思尝为鉴书博士此云参书岂在当时又尝有此署御耶允达文献世裔事事不苟诡随必欲予书此语以质知者故书 

　　○书续宋论后 

　　元杨廉夫辈以柱斧戳地事为宋太宗弒艺祖近者刘文安公作宋论则鍜炼益精矣今丘学士仲深尝贬许鲁斋而谓元不可为正统吾同年蒋宗谊续宋论则言之益详矣然此二者岂果定论乎 

　　○书杨渔隐遗墨卷后 

　　渔隐姓杨名仁寿天台儒家明春秋学会元季科举制罢兵燹既作乃挈家远避售星禽之术以给养寓馆松江经学授徒于巨室陶氏之馆遂占籍松之陶溪因其自号人咸称之以渔隐先生渔隐自少落落有奇气作字学鲜于枢而得其风韵子景和洪武间应人材举拜东昌守坐酗酒不敬既罹重典以渔隐戍边母妻闭幽渔隐至戍所总帅亦习鲜于字或荐之于帅帅方作字渔隐从旁进曰作竖笔不得法帅掷笔怒曰汝书之渔隐即举笔一挥帅不觉叹服更出名纸数十翻索书且问所欲渔隐曰某年七十推欲老死乡里耳帅许诺寻以老疾归陶溪而殁年八十有七闻诸其甥吴时可云予尝论之曰景和以酒失粉其身危其亲覆其宗祸如是其烈渔隐善一艺卒脱戎伍越万里归老乡里其幸何如于戏小善不可无小恶不可有亦足为万世之明戒矣备书以告观者 

　　○石钟山记跋 

　　弼东吴人也未尝一至彭蠡湖口但尝诵苏东坡文有所谓石钟山记者谩不加之意今年取进士观政兵部之武库郎中王公尚忠出是山今古题咏观之快读一过叹曰呜呼甚矣知巳之难遇也岂直其人哉自有天地即有此山名之以石锺者其谁固知之矣郦元东坡亦知之矣李渤固弗知也然郦元东坡知之亦未尽欤葢元之言曰微风鼓浪与石相搏而声坡以石有罅窍微波入焉而声皆曰微而巳惊风怒涛奔腾撞击之时将何声乎岂止噜吰乎窽坎镗■〈金答〉乎意其雄伟诡怪极天下之奇观正在于是不止景王之无射献子之歌锺也然而微风鼓浪可舟而听适惊风怒浪倾樯摧楫谁暇详耶正渔工水师不能言者耳所以极古以来无一人详着文字间者鸣呼人之于山非有情以蔽忌之也知者尚如此其鲜人以眇然之身寄于百年之间必欲人之尽知任之必当不巳惑乎所以古之豪杰恒鲜遇虽然事不目见耳闻而臆断之如此必有能探东坡之意而详告我者亦兹山之遇也 

　　○跋青林王云间卷后 

　　此文觧学士先生作而亲书之送弼妻祖主簿王公也公吾云间人故称王云间其庚辰上二字剜去补题洪武葢后革除建文年号故也剜补者吾妻父名璞字崇玉尝亲炙觧先生习书而得其法其青林小隐四隶字则学士沈民则早年笔也主簿公归老寿康户部尚书周文襄公廵抚时造其庐既而告诸郡邑属僚曰王主簿律巳有为靡事不举吾吉水之民至今思之弼幼侍先君兵部公闻公每道洪武间法制严密之甚为官者恒栗栗不自觧幸而至今天所赐也年若于终崇玉先卒令孙僎亦望七矣举此卷告弼曰世以觧书售者辄得重价吾不忍也为我书其槩以告吾子孙庶几可传乎弼拜而书之 

　　○书贞孝先生诗后 

　　右梦萱诗贞孝孙先生之作也先生名鼎字宜铉庐陵人由乡举登乙榜授江浦教谕升松江教授考最荐御史奉敕提调南畿学校丁外艰归殁于家门人翰林学士吾华亭钱原溥毘陵王廷贵诸公私谥曰贞孝先生诚天下之公论也葢其平生为教一以身先操履纯笃虽暗室屋漏不废者文辞固非其所重然盛德之着孰得不钦弼庄诵再过谨书其槩以告观者凌梦萱之孙汶重整此卷尤当慎重此诗哉 

　　○跋司马通伯卷后 

　　姜尧章论书云一须人品高诚确论也人品不高者虽童习而白纷徒富绳墨何有于神妙耶司马通伯绣衣欲以通今学古为事旁及于书即能臻妙犹神驹出水籋云追风虽或不范驰驱而凡马岂可望其后尘耶观其祭朱文公文敢发五百年来羣儒所未发其义理卓识一洗俗学书家一艺弗足论也 

　　○书韩宪副寿藏后 

　　近时用兵有纵贼而戮良民以献馘者有安事蒱酒而得擒斩功者有纤儿嬖仆仅胜巾服坐获首功者所以军事不甚竞也与视韩宪副出谋聚兵以障郡县乃不欲献功以邀封赏独何心哉宪副预作寿藏人以为达特其一端耳岂其于富贵生死一裁之以义者耶闻诸周内翰伯常言而有感用识于寿藏文后 

　　○题黄氏世谱 

　　世谱之学大坏于元葢彼夷无姓氏而自附于华姓华人之附势位者又附于夷虽衣冠之家以俗所不拘因循弗举故其大坏也极若元明善以文章嘘噏一世而曾祖巳不可推坐此故也吾松江府知事黄君收拾其家世谱于散亡之余可谓劳且勤矣所赖在宋有文节公庭坚在元有文献公晋卿略可征耳岂能详悉耶博求之不巳必将互见旁出传信存疑而不苟则黄氏之牒亦庶乎庸书之以俟 

　　○跋班恕斋题王黄华书后 

　　班恕斋书评者谓其如醉汉骂街又谓如木灌羊肠葢恕斋大草书多俗诚如所评也观其题王黄华书后数语辞笔俱嘉虽于黄华有间亦不易得者岂可以此而槩少之哉何均斋先生之龂龂不许也然于此亦可知书之大小难易矣 

　　○书巙巙子山墨迹后 

　　巙巙平章书专工羲献而有自得之妙所以不为之奴卒以名世造道者贵自得焉于此亦可识矣 

　　○跋杨文贞公与泰和尹吴景春书后 

　　杨文贞公得君最久泽被天下不少矣时以子稷狂悖凶虐肆横于乡议者以公不知以公纵之观此手书与吴尹曰严拒之无容入县门曰严治之夏楚之勿吝治其党与惓惓切至非不知也非纵之也尧舜不能化其子在善处之身不于家托县尹治子亦善矣然吴尹终被稷谮而去官庶亦不负公托矣夫谮能入公者亦爱之蔽欤尹亦有以来之欤厥后稷益大肆死于诏狱公则由是而屈馆门?咨政柄移于大珰遂为厉阶不可言矣呜呼公之不幸而有此子哉乃天下之不幸哉古之君子必由修齐以致治平信非迂也尹之孙诸曁贰教英装潢而出以示予谨书于后呜呼作戒亦明切矣 

　　○题赠王存敬大尹 

　　世俗有不顾义而委之命者钻刺幸得曰吾命当尔也虽扫门捧溺弗恤也幸而未得曰吾命未至也为之益力噫是岂君子所谓命哉命果如是哉秉义以听命斯命也因谢侍讲林司正二先生之命遂申之以晓世俗笔冻纸短不尽言 

　　○评三宋草书 

　　宋仲珩名璲乃潜溪先生之子也其书深得晋人法度评者谓如花棋青琐鹤舞瑶台宋昌裔名广倜傥善书评者谓如白云出岫悠扬卷舒连绵不绝无不自得诚颠旭之后一人而巳宋克字仲温书法锺元常直造堂奥评者谓如鹏搏九万全仗扶摇焉皇明初书家之擅名者有三宋即仲珩昌裔仲温也谈者以昌裔为尤诚以其自然又老健也然精粹飘逸各臻其妙未可遽短长也 

　　○题拙斋卷 

　　东海翁天下之大拙也何能为葛拙斋发巧思耶姑以拙笔作字复之而诵风清壑绝之训者再 

　　○书南京吏部郑郎中卷 

　　昔郑叔润既登进士第而出守于钓也予尝告之以山鸡衒凤以显世者为世所羞子奋厉自尽钧大治行部使者以闻天子下玺书褒嘉之推恩于其所生赐诰赠爵子既来京师乃擢南京吏部验封郎中由外陟内异数也吏部既要而南京益清俾子得以食禄从徒进学养德酬前劳期后效也戒行复需予言予尝有言告诸南京文学之士矣举以告子尤宜 

　　○书序齿录 

　　成化二年丙戌赐状元罗伦等三百五十三人出身官自有录此序齿录乃私录也旧无而今创为之则自御史郑时晖始同年之士聚会于燕私之所不以爵而惟以齿忠厚之风当何如哉衣冠之盛事断不可废者弼谨识其端云 

　　○跋宣宗皇帝诗 

　　右副都御史臣杨璇所藏宣宗皇帝御制上林春色诗一首兵部尚书兼华葢殿大学士少师臣杨士奇所录臣弼伏覩御制如仰太虚莫能描画但或疑者非少师真笔葢未多见之耳弼寡陋见亦不多近得少师与礼部尚书杨翥皆布衣时客遇武昌往复篇章数十余牍益信少师之笔无疑矣彼特精润少年时所书耳敢并识之以袪观者之惑 

　　○跋诸公遗墨卷 

　　自乐沈先生名度字民则仕至翰林学士弟粲字民望仕至大理寺卿子藻字仲藻仕至礼部郎中俞拱字拱辰仕至礼部郎中夏衡字以平仕至太常寺卿朱孔易以字行仕至顺天府丞此皆吾华亭先辈也夏咏字仲昭苏州昆山人仕至太常卿杨准字孟平南京人仕南京铸印局大使今光禄寺少卿周君尚文师承学士公以翰墨着声近以所得诸公遗墨示弼谨跋其槩如右殆恐久而寝忘亦后学之责也 

　　○跋赵子昂墨迹 

　　六月十一早雨甚城头泻水如飞瀑城下居人沈灶浮榻者多矣予坐容光楼随探一卷欲记之乃得此卷赵松雪所书秋兴赋也葢进士王缉之征予跋语以别真赝而留此者久矣乃援笔适兴而复之曰谓此非松雪笔非也谓其得意笔亦非也葢松雪用笔好用落墨此落墨之过而墨滞者欤虽然太行之阪盐车之下垂泪之骥逸气虽减而骨络步骤岂驽骀可及耶伯乐自当得之缉之宜宝藏也 

　　○跋杨廷玉诗后 

　　予在兵部尝阅杨廷玉荆襄书牍嘉其先见而敢言古人先见者固难敢言者尤难当汉文帝时贾生叹息涕泗厝火积薪之语大臣咸以少年忽之疏远之言何能遽动人听哉然观今日之事有不于荆襄者稍有识者皆知特言之诚难耳居当言之地掺可为之柄者尚顾望循默以自保使无为者言出祸随天下不竞笑其为病风丧心人耶敢言者诚难也廷玉今典诏狱倚注日隆将有拔本塞源之论乎先见敢言于诸作之首云 

　　○跋子昂书 

　　赵松雪写鲜于伯机题二乔图诗叹其先亡惓惓友爱之情也世俗妄谈以为松雪恶鲜于字轧巳往往数十纸易其一纸得即焚之欲使之无传此市井小夫之鄙见岂君子之所为耶观此帖亦见君子之道而彼妄谈可息矣蘓州府别驾三山李廷羙得而装潢成卷葢不特重其书也但其后即继予廿五年前穉笔俚语所谓续貂耶可愧可愧成化廿年甲辰六月甲子东海翁在庆云堂书舍跋 

　　○书草庭卷后 

　　濂溪先生庭草不除谓有自家意思一般程明道观盆鱼张横渠奇驴鸣同一意也可以意会难以言宣徒为漫衍支离之词不犹具丹青描画太虚乎愈工而愈失之远矣若周孟京因姓为号草庭亦寓耳然予知孟京之深者尝称之曰诗酒散人真可谓之写神矣其子写其像甚似予独得之神焉何事譊譊 

　　○题思善谣后 

　　文襄公之子仁广通判福州府以公事来松得思善录阅之即欲刻梓或者病所录泛而驳通判公曰驳虽未免而要皆忠厚之情也奚择于词哉张弼曰厚之至也赞成之 

　　○跋米元晖画后 

　　尝怪米元章父子以能书画为知道道果如是耶葢其所以为道自是书画之道耶以伊洛之学未大行故耶观元晖画后跋语亦自见矣犹且厌薄王右丞虽不知其果能超出几何也我皇明户部侍郎高季廸所题清雅辞笔亦世所罕得者苏州守吾友三山李公廷美得而珍藏之重其书画耳予为白其大端于后云 

　　○书张廷端铭志后 

　　永乐巳来写竹名者锡山王孟端昆山夏仲昭以及海虞张廷端耳然皆善诗胷次中自有竹意积习而至工妙也彼龊龊者虽矻矻数十年而能尔耶因观廷端铭志诸作叙其能书之意宜文湖州苏东坡辈略无刻苦卒以名世也胷中无墨而徒取求之笔底良惟艰哉 

　　○书李思诚卷 

　　古人谓文章不朽之盛事诚然乎哉经史百家与凡石铭梓刻者且弗论观此一卷庶几云尔此卷三十年前宜兴李思诚先生游金陵而归文人硕士之所著也予与思诚之子庭芝长洲李应祯同领景泰癸西乡荐而定交会试三人恒同京邸读此卷屡矣亦尝有诗厕其间今不可见或云以字画浮名为好事者剟去不可知也庭芝知弋阳转太仆丞今出守广西之平乐应祯由中书舍人 【 以下缺】 

　　○题感兴诗后 

　　提学绣衣司马伯通先生感兴诗若干首或者病其上儗朱子意若未安然于朱子乃有发所未发备所未备为朱子之忠臣者岂彼随声附影而苟同以窃誉者耶如论月食而不从朱子暗虚之说创为地隔之论质诸人心事迹罔不快惬此弼四十年来之积疑潜虑而不通一旦释然不知手舞而足蹈也夫岂曲意而谀乎使朱子复生亦必有起予之叹而老友之称不特在蔡西山也若徒论其音律之妙点画之工抑末耳 

　　○跋神仙太守诗 

　　右诗工拙勿论但议者以为非朱子是欧阳永叔槩之天下公论大不以为然弼应之曰然不韪之论固不得而辞矣古语云读书未到康成处安敢高声论汉儒况朱子又非汉儒之比何可肆为狂言而加是非耶虽然弼愿为朱子之忠臣者岂敢随声附影昧此心而为佞乎窃观朱子于六经四书凡单辞片牍必书名或书号而独于参同契乃曰空同道士邹欣葢仿韩愈轩辕弥明之例耳岂非以是为戏非所以垂世立教乎后人不察遂以孔子割鸡焉用牛刀为正论而宗之则误矣且参同契注曰此后渐不可觧曰眼中见得了了如此只是无下手处以朱子之资之功言尚如此寿亦止七十三以今之碌碌庸夫乃欲因其言而求有成惑亦甚矣故今鄙诗深原朱子之戏全其垂教之心母徒泥刀圭入口白日生羽翰之辞专以偷生为心终无益也程子之论伟矣尽矣尚何俟末学之喋喋耶 

　　◆铭十三首 

　　恩寿堂铭 
　　双寿堂铭 
　　居易翁寿藏铭 
　　进修书屋铭 
　　重恩楼铭 
　　端砚铭 
　　马肝石砚铭 
　　银星石砚铭 
　　龙尾砚铭 
　　倭砚铭 
　　漆查砚铭 
　　砚葢铭 
　　寿鹿杖铭 

　　○恩寿堂铭 

　　恩寿堂者封刑部主事辽阳丘公所居也公与太安人张偕老以子霁贵而膺封故作堂以侈上赐介寿考也然恩虽出于上实天道阴骘之攸来也寿虽本于天实上之极建攸锡也天人之际交相与者如此旷世之盛举也华亭张弼乃拜稽首而铭于堂曰 
　　番番二老天锡难老锡尔难老惟天子克保番番二老荷天子宠灵荷兹宠灵惟天其克成于天匪私于天子匪昵相尔二老克慎厥德厥德克慎厥子成式肆惟天人交与互申爰作此堂以昭孔神稽首拜嘉天子万亿天子万亿天其永宅咨尔后昆曰蘉曰惇惟皇之泽引于无垠 

　　○双寿堂铭 

　　敕封中书舍人周先生与太孺人胡同享高寿遂以双寿名堂然寿虽出于天实君上之所制古语曰尧舜之民仁寿桀纣之民鄙天葢惟建极之君能敛福锡民也我朝太祖高皇帝肇建皇极列圣缵述益隆深仁厚泽涵煦万汇百年于兹仁寿之效惟日丕着若中书公之伉俪偕老荣享禄养亦其征也其子太仆寺丞庠禁直之暇属弼铭其堂以祈二亲遐福以昭圣主恩意以垂无极弼谨拜手而铭之曰 
　　维堪覆我维舆育我维后皇谷我匪后皇德覆育乃斁民物斯慝实维后皇以食以匡锡我寿康寿康九有而伉俪偕寿皇泽加懋戒芾章章帔茀煌煌既寿且昌乃基乃构表厥纯佑蕲永弗负维寿弥隆维德弥崇维人之恭维寿弥益维德弥积维人之则予弼作铭告尔在庭永世灵承 

　　○居易翁寿藏铭 

　　吴江苏之属邑也邑有九溪吴氏世居之以豊财谨礼有闻有居易翁者名政字思德邑之彦也年甫六十有八于所居亢圩之原营置寿藏其子瓛瓘璠皆承志毕力璠由乡贡进士会试于京乃来征铭予谓乐生而讳终者昧不足与语达也鸟鸢蝼蚁弗计者荡达之过者也人子全归者如是乎翁为寿藏不昧不荡庶几其安矣岂爱身之过乎乃为之铭曰 
　　维吴之由泒于姬周何渺绵兮厥弥寰区皆原于苏其薮渊兮九溪之吴硕大以■〈专攵〉允攸传兮迨居易翁处坦逊崇其尤贤兮夷旷昭融昼夜始终知吾明兮载度载谋以营乐丘期委形兮连山远闲清流四环亿世其宁兮 

　　○进修书屋铭 

　　君子之学慎厥内外内外克慎斯学之大其内伊何忠信是经其外伊何修辞立诚忠信进德修辞居业交互相成内外混合匪峻陟天匪湥涉渊坦坦夷途明明在前勿为习移勿为欲窒迅发尔车母愧斯室 

　　○重恩楼铭 

　　天恩如海臣心如石惟义有方奕世无斁 

　　○端砚铭 

　　天顺己卯至京师泾州守嘉善刘侃克刚遗此成化辛卯铭之 
　　吾书不古若嗟尔日勚吾迹无定居与尔俱诣不惟尔之多眼为谁尔之砺 

　　○马肝石砚铭 

　　匪赤匪青端溪之英如池如陂笔砚之宜偶廉以峭恐德弗肖质重于厚永传于后 

　　○银星石砚铭 

　　质若薄也确确者不可得而磷外若晦也星星者不可得而隐传曰简而文温而理吾斯之是信哉 

　　○龙尾砚铭 

　　直乎躬厉乎隅若不可以容锱铢然洼乎池洞乎虚其君子之似者欤 

　　○倭砚铭 

　　■〈黑斤〉然而黑濡然而泽匪徒夷锡实陶华德君子用之维民之滋维民之滋维国之毗 

　　○漆查砚铭 

　　漆之余泽互之攸萃匪輶以携实墨之类我祖我遗我尝尔累滔滔炎炎尔同我畏铭以诏后维斯之贵 

　　○砚葢铭 

　　用于南徒以尔为玩用于北实以尔为扜随砚以南北劳逸之攸判也 

　　○寿鹿杖铭 

　　予过汤翁之居玩寿鹿杖葢竹根宛然如鹿踞杖端为铭之 
　　彼鸠弗咽兮匪鹿斯寿彼镂而成兮匪生之秀扶老持颠兮唯天之佑 

　　◆赞十三首 

　　礼部侍郎判国子祭酒琼山丘先生像赞 
　　吏部郎中盱江左时翼像赞 
　　陈佥宪退庵赞 
　　俞孟圻像赞 
　　养素王用宾先生像赞 
　　自赞 
　　内子王安人像赞 
　　东门三事赞 
　　庐陵胡封君像赞 
　　徐千户赞 
　　鲳鱼赞 
　　云南左布政使袁舜举赞 
　　题枕 

　　○礼部侍郎判国子祭酒琼山丘先生像赞 

　　岭海英灵庙堂梁栋趋时若怯嗜古斯勇学问山积海涵议论川流云涌典文立挽淳雅之风作史力主正变之统施政酌上下之情而致和修礼观会通之要而删冗故虽旁窥乎百家而其要殆弗戾乎一孔者古所谓博雅君子先生以之 

　　○吏部郎中盱江左时翼像赞 

　　其外也郁郁如陶陶如如晴云出岫其中也奫奫如班班如如春陂蕴秀葢学无不窥而要之于经政无不通而本之以厚匪徒为国之华也尚徯观其所究焉耳 

　　○陈佥宪退庵赞 

　　一忠自恃百挫不回无怨无悔吴山与巍 

　　○俞孟圻像赞 

　　其名凝如其中廓如其言抑如其履濯如孔子曰宗族称孝乡党称弟吾于斯人而见之宁不为庸俗之砺石欤 

　　○养素王用宾先生像赞 

　　葛巾卉裾海堧之癯孝弟诗书世传之儒所以轩冕接之骄蹇式袪乡里化之左右竞趋此青林王养素先生之像也而吾言岂谀乎哉 

　　○自赞 

　　尔视弗远尔貌弗扬尔德弗固尔才弗长拙于趋附似简癖于嗜古似狂人弗知尔弗自反尔弗知人弗自蘉虽尔所慕忠厚正直视尔所履会何有得沈浮郎署须髪巳白顾像增惭庶求去慝 

　　○内子王安人像赞 

　　所常者不侈不逸所异者不妬不嗔此吾之妻而今封安人者也 

　　○东门三事赞 

　　三事者何诗也字也棋也吾郡东门素有俗习致诗窠棊囤字仓场之谚予欲成其义也为之赞曰 
　　郡城东闉俗阜且文篇章拥雾翰墨屯云闲雅之戏棋亦超羣风骚遗音张王格力奕秋之能亦来赏激故谚有言远迩曷敌駉颂无邪笔諌正直爰兹勉旃聿跻于极彼奕之攻聊资戏剧 

　　○庐陵胡封君像赞 

　　泗滨之石可磬弋阳之桐可琴识者耳目弗逮爨薪而捣砧不砧不薪先生自任猗与古人实我知音爰作赞词用写厥心 

　　○徐千户赞 

　　庠序之秀介冑之英平易谨厚保有令名欲知其为人也母徒求之于丹青焉 

　　○鲳鱼赞 

　　似鲂佀鳊非方非员首鼠尾燕肠尠骨绵味压江鲥而无多骨之恨奴视河豚而无腊毒之愆清醪白粲与尔周旋谓非饕也一举可以罄数器谓何餍也恶既馁而不鲜噫嘻舟筏如纷浪涛掀天其险也如此吾岂以所嗜而必欲得焉巳哉 

　　○云南左布政使袁舜举赞 

　　清苦厉志和易待人不謟匪亢处顺任真宦辙所至惠泽惟均流俗砥柱盛世祥麟 

　　○题枕 【 自注枕向传五保姚见江处】 

　　沈有规矩恭一其德承元宁躬终始弗忒司马温公以员木为惊枕稍睡则转而觉以昔贤尚如此其勤况我后人能不愓然乎勉之 

　　◆箴一首 

　　言箴 

　　○言箴 

　　弼弗明于学举多放言因箴自警曰 
　　易言纵口咎言痛心巳克不力病根日湥过曰能改德犹可钦知过弗改乃兽乃禽庶几夙夜母忝厥箴 

　　◆诗话三首 

　　六同诗话 
　　续梦诗话 
　　玉枕山诗话 

　　○六同诗话 

　　刑部郎中王景明之南京予赠之诗曰谷阳城外送离船矫首南都思惘肰一语烦君三致意同乡同志及同年予以为可该数百人矣冬官王公伟辈以为未尽交游者予乃益之曰同官同事同游者问及都将此意传如此庶几尽之且有不侍问而及者问而后及者似不失轻重矣肰此六同错综交互轻重又不可遽分也六者之中同志最厚肰有未相识者惟神交耳斯致之意不为过矣又有志不同徒相闻而问者未可谓交游也 

　　○续梦诗话 

　　二月四夜梦与中书舍人张文元同访南陵守方文美于家阅其书柜寻予秀才时诗稿不得乃借其大事记一册本雅一册而回且赋诗一首止记结句云东风二十四回春觉而足成一绝又加二绝寄文美文元其一曰故人家在泖西滨梦里相寻宛是真却算南都同折桂东风二十四回春葢予与文美交久矣同登癸西科乡试则廿四年肰此句乃白乐天旧诗云其二曰少日挥毫鬼画符鹤城旧稿久应无故人笥箧如收得还付家人覆酱甒葢鹤城稿乃旧诗稿名也其三曰借书真似鼠衔姜入眼何曾记半行却是梦中空费力不知双鬓久苍浪谚有云借书不能读老鼠衔生姜故用之肰书目不闻有本雅岂梦之妄耶抑予浅陋而未闻耶并识以俟博雅君子时成化十二年丙申岁 

　　○玉枕山诗话 

　　成化壬寅九月既望石斋先生白沙陈献章公甫应诏起而之京道过南安而太守东海居士华亭张汝弼甫欲用曹参礼盖公故事欵留于周程吟风美站台上数月以受教石斋不可曰当不俟驾矣今方度岭又值积雨装弗亟辨容与数日耳东海不能强石斋有诗曰玉枕山前逢使君西风吹破玉台巾巾乃石斋自制类华阳巾直方而无襞积者东海蘧蘧龊龂论议或有戾于其道而云破此巾耶遂以一绝激之曰白沙村里玉台巾不耐风吹易染尘莫笑乌纱随俗态宋廷章甫是何人石斋复以玉枕山诗曰一枕横秋碧玉新金鳌阁上见嶙峋使君得此原无用卖与江门打睡人跋曰东海居士咏玉台巾侮我太甚口占玉枕山诗答之东海和答曰炎瘴多收一雨新独看天柱耸嶙峋横秋玉枕真无用自是乾坤不睡人天柱峯亦南安之照山也故自依天柱以玉枕与石斋顺其意耳而又作二绝云客????羞涩客衣单却员南安玉枕山纵有枕头那得睡鸡声催入紫宸班寄语江门打睡人而今天地正芳春觉来莫管闲花鸟须扫昆仑顶上尘又继之一绝云青茸铺榻玉沈横白云为?衼天作帡东海先生睡不着日月当天正大明跋曰观此则东海石斋大家不得睡而司马公拍掌笑杀陈图南吕蒙正亦起来打更而钱镠仔甘心奔走左右也 【 镠下多一仔字因江西风俗而加也五代史可稽】 未几适武选郎余于苏文简由广东使还具道石斋之师康乐吴与弼之端严刚峭勇于进道亦千载人物东海方悟极论康斋立心造道处世化俗之详东海漫赋诗曰耳根何处得浮尘浪说康斋识未真风月周台灯火夜伊川路上见斯人葢不惟湥喜得闻前辈各德有益持循且以谢玉台巾诗之过玉枕山不必买当长揖白送矣文简当为折中云 

　　◆原 

　　原讼 

　　○原讼 

　　讼者公言也所以攻夫不公者人莫不有之不特人也凡有血气者莫不有之不特有血气者凡物之相戾者莫不有之故圣人观诸干坎而名之曰讼天水相违也坎险而内干健而外险健相乘而成讼则圣人有以见人情之变言不尽公矣是故讼之始义之激也智之致也人物皆有之其弊也义之贼也智之蔽也君子之所深恶恒人之所弗尚小人之所乐为无复公言矣凿空扇虚丑诋巧刺变乱黑白颠倒邪正顺其欲者跖蹻为贤非其志则夷齐为污蔓延流衍莫知底极葢日甚焉虽有明者不能不眩矣习经好文之士宜痛绝之也肰以天下观之南土则文于北土者也北土寡讼而南土之讼乃繁以南土较之江右若文于诸邦者诸邦寡讼而江右之讼实繁何哉岂习经好文之士反工为口语巧于吁讪乎古称邹鲁之士龂龂守礼不闻其蠹政毒民如是也岂经不当习文不当好耶岂小人鄙夫假经诡文以饰其诈耶彼习经好文卒为贼义蔽智之事何若椎鲁朴鄙者目不接书而自信其天耶南海陈公梦祥由大理寺副拜江西佥事其操高其学硕熟烂天下之故者于其行予原讼以问之必有以复我也巳 

　　◆解一首 

　　鹊巢解 

　　○鹊巢解 

　　淮南子云鹊巢开户背太岁世以为肰予岁验之或背或向亦未必肰背者亦偶肰耳今岁在辛卯观家西之古椿有鹊巢户正向东可指以袪古今缪误矣大率子书杂记不足信者多人皆信之以其传之自古不复致察故也举此一节亦足以破阴阳家拘忌之说矣 

　　◆释二首 

　　静怡释 
　　写骚亭释 

　　○静怡释 

　　晋陵之南具区之西荆溪之上有士焉曰李尚友氏自号曰静怡人咸称之曰静怡先生客有嚣嚣子者过而诘之曰夫动静人之大端也非直人也大而天地亦然非直天地也伙而万物皆肰非直万物也幽而鬼神亦无不肰有动必静有静必动若循环肰不可偏举者也先生静而怡将动则弗怡乎若肰弗怡亦多矣将效尤于老庄耶禅伯耶广成子浮丘公辈耶且静而无静斯谓之真静以静而怡怡则中动动则不静矣何有于怡乎吾为先生弗取也东海生释之曰客之言辩矣静怡未必非也一动一静固无端始肰必以静为先也前此天地之既终浑沌之将始始以动乎始以静乎形气未着无自而动必以静而之动也则静也者一大初也不静于冬何动于春不静于夜何动于昼不静于吸何动于呼不静于诎何动于信风霆霜雹以岁较之其动几何飞走潜植以生较之其动几何动大端也静又大分也静其体也动其用也以静制动者顺以动制静者逆以静观动者明以动观静者惑此濂溪之所以主静明道之所以静坐诸葛武矦之所以宁静皆为万世法程而弗忒也是静也进修之本欤作圣之本欤隐处之本欤时乎静而动者妄妄则偾事君子弗为也时乎动而静者匿匿则后时君子弗为也静怡先生隐处而静者也以静自怡所以立其体弘其用也葢静而有所养得所养则怡也岂必槁木苑灰以为真静若老庄禅伯广成子浮丘公辈耶吾未之闻也客之见左矣嚣嚣子遂默默以悟遽退而静坐生乃次第其言以为释 

　　○写骚亭释 

　　淮阳子为秋官郎以写骚名亭有非之者曰屈原之离骚其何时乎使非楚襄怀之世恐弗作也子当成康之治而写骚殆所调不病而呻吟乎能无背时乎子笑而不答其弟子吴之珍以告夏官郎东海居士居士艴肰而起曰汝知春秋乎春秋叔世之书也乱臣贼子之事也孔子不得巳而着此刑书宜治世之弗之用也汉之盛时儒先君子甞治之乎曰治唐之盛时儒先君子甞讲之乎曰讲宋之盛时儒先君子甞究之乎曰究使在尧舜之世必将并绝之乎之珍默肰意若有弗怿者居士曰吾方患世之陋儒俗子谓孔子道之以政齐之以刑为五霸之事未知尧舜之治亦用政刑乎曰此犹天地之四时有春无秋何以成万物曰肰则尧舜既不可无刑政则春秋在尧舜时亦必不废也曰诺曰亦有废之者乎曰有曰谁曰王安石也安石之流甞鄙弃春秋为断烂朝报矣曰其究云何曰涂炭华夏招徕夷裔播迁王室陆沉神州遂至蒙元之入则自天地以来未有之巨祸实肇自春秋之毁也居士抚几曰噫乱世之春秋乃治世之膏梁不可毁者如是夫则离骚之在治世当毁之乎离骚固非春秋比伦也忠君爱国之心九苑不变则春秋之所必与也敢问盛治之世怀忠君爱国之心者将在所斥远乎加奖也朱子所以虽扶病必详释之也处方今盛时而写骚可乎不可乎其志忠乎佞乎其行洁乎污乎必有能辨之者肰而必不逮彼捧溺甞恶之流华爵秩盛舆马饱妻子志得意满而夸诩里氓市童矣此流若有謟书汲汲肰以攻之亦不暇写骚也之珍乃悚然拜曰敬以告吾师遂书以为写骚释 

　　张东海文集卷之三终 


　　●张东海文集卷之四 

　　对一首 
　　志三首 
　　诫一首 
　　辨一首 
　　墓表五首 
　　墓志铭七首 
　　哀辞二十五首 
　　祭文五首 

　　◆对一首 

　　荆南渔隐对 

　　○荆南渔隐对 

　　轩辕正公北游道吴墟过兰陵泛荆溪溪之阴有人焉颜貌充肰危坐投竿类有道者轩辕正公弭檝苇间蹑屩而上楫而问曰先生慕吕乎曰非也慕严乎曰非也严吕足乎抑不足乎不答曰其钓是乎曰是肰有说焉夫钓必曲其钩香其饵志在鱼也吕直而钓何钓乎钓后车巳乎钓必笠必蓑以御雨旸专于钓也严不蓑不笠而羊其裘钓亦专乎钓故人巳乎曰予未之知也且鲁宣尼甞钓矣不闻其裘餙而直钩也吾荐则钓养则钓饷则钓馈则钓鬻则钓否则归吾竿读吾书与古人相周旋唯诺其乐吾乐而巳耳何暇浪钓不鱼求而他求乎轩辕正公愕肰惊??答肰拜喟肰三叹曰有道者也有道者也跽而问其姓名不答遂拂袖去轩辕正公逡廵反舟凝睇脰肩不知其所之 

　　◆志三首 

　　异龟志 
　　睡丞志 
　　猛鹊志 

　　○异龟志 

　　易曰河出图洛出书宋欧阳子则以为怪妄之甚而断不之信予邻张宗达者近获一龟畜之于庭其长可四寸其色纯玄脊如马鬣四旁周列二十六点点皆高起大者如豆小者如半豆如米粒或疏或密历历可数按其点而熟观之信图书之不妄矣图者马背偶有此五十五数伏羲则之而画卦书者龟背偶有此四十五数大禹因之而演畴初非有八卦九畴之文于其上也圣人则之因之发吾心之所缊以开物成务耳程子谓举一兔可以起八卦葢深识乎此者何足怪哉使圣人今日见此龟又安知不发一端理数以教人耶按畴之皇极经中而不言数今龟脊高而独无点亦皇极之象也岂洛龟之背亦肰耶其二四六八之在四隅者亦皆平列不若今之所图者耶疑为怪妄误矣此龟人以其异冬月亦发而观之遂因而苑噫同一物也遇圣人则为万世人文之瑞不遇则徒为异观而苑物遇不遇者如此于是又有感焉遂志之且以袪欧阳子之疑 

　　○睡丞志 

　　嘉兴丞某善睡甞访一乡贵坐俟其出辄睡主人出恐觉之相对默坐亦睡丞觉不欲妨主人睡坐待又睡主人既觉丞犹睡不欲觉之又睡以待丞觉晚矣主睡方酣遂不及相叙而去噫岂特睡丞哉吾闻诸工部主事过太檏云太朴嘉兴人 

　　○猛鹊志 

　　都水过太朴分司济宁廨傍鹊巢哺雏幼子命家僮升树揬得其一鹊伺间辄搏僮网发之巾啄头攫面流血僮举手不及捕而去少顷客至僮持茶出鹊又入户啄攫会七鹊成羣噪搏不巳幼子走避入室还其雏乃散去念吾江南时见揬鹊雏者但闻哀噪竟日未有搏人而不畏者孔子谓南北方强异葢因风气而然此鹊之极异于南方者岂亦其地使然耶用兵者可以知南北方之强弱断断不诬矣 

　　◆诫一首 

　　同年会诫 

　　○同年会诫 

　　同年会非古也以义举也衣冠之盛事也古之道存焉丙戌进士三百五十有二人受职中外越十年岁乃丙申正月甲子在京师者几百人会于报恩寺有议所以处同年之道者华亭张弼遂述其意作五戒其一曰列职崇庳各安厥分母亢而傲母謟而随母恃故而凌母尼情而隳其二曰仕之遇合有幸不幸不幸致尤于道实竞宜拯恤之自孽而自弃焉者亦矜之其三曰小过则容大过则攻容母淬其锋攻无暴其踪其四曰寸长尺短才各攸宜勿忌勿蔽勿强勿弃其五曰夫既厚其身宁遽忽其后葢世讲其好也于戏噫嘻惟兹五戒敦天下朋友之伦也岂直同年而巳哉凡我同年庶其听之 

　　◆辨一首 

　　诗韵辩 

　　○诗韵辩 

　　韵书始于江左弊于因袭虽有觉者力莫能正我朝始刊定洪武正韵一洗千载之陋诚万世之幸也唯诗家犹泥唐韵曰凡古诗之流可用正韵近体律诗唯用唐韵问其所以则曰律诗自唐始故也苟依正韵则曰落韵特遵今之制耳乐其宽耳试扣以唐韵东冬青清之属何以异虞模麻遮之属何以同则曰自有五声七音轻重于其间也噫是皆因袭而不察浅陋而无见口耳相承臆度妄语殊不知江左制韵正坐不知七音之当辩直据一方之所习故失立韵之本原也何轻清重浊之分耶借曰唐诗用唐韵则骚词用楚韵古选用汉韵耶唐韵袭类谱而作故梁韵也何唐诗而用梁韵耶唐韵至宋已加通并非唐之旧则宋韵矣又何唐诗而用宋韵耶正韵惟取谐协固宽矣唐韵之聱牙者亦得而押岂窄耶且作者何计宽窄也谓遵今之制者非苟同也据天下之公辟江左之偏也观学士宋景濂所序慎重精密之至凡诗皆合用正韵且不待辩矣犹虑诗家习观阴氏韵府羣玉又以正韵定之则凡诗之不宜用唐韵又可识矣何浅陋者之因袭未复于正又倡传妄说使高明者亦不得由于正也或曰李杜蘓黄诸家皆用唐韵人不知病葢唐朱之世病在韵作者弗病也况虽在唐宋不依唐韵者亦多矣泥者不知唯取谐协则传会其说曰漏底韵出入韵犹韵书上平下平不知由编帙重大而分乃曰音有上腭下腭之异也上本始于东终于山不知偶分及此乃曰日出于东没于山之意也浅陋类此不足一笑泥者反以正韵为失宁免笑乎或曰朱子订诗书之序破千载之陋使唐韵当易何无一言之及也曰宋以赋取士通并唐韵朱子不当制作之任其容变乎使朱子生于今日尚泥唐韵乎必不然也高明者自当有见 

　　◆墓表五首 

　　赠承德郎兵部武库司主事郭公墓表 
　　奉政大夫四川按察司佥事张公墓表 
　　梦庵陆先生墓表 
　　赠南京大理评事莫公墓表 
　　工部郎中邵君墓表 

　　○赠承德郎兵部武库司主事郭公墓表 

　　武城兖之属邑也民居实稠而族之称望者惟曰郭氏焉郭氏不过中人之家非以富雄木乡也世业医近始有入朝着列大夫者非素贵也特以其人之克知孝义既和且肃足以耸人之天衷物则是以为望耳其人生为邑望□则泯之无以树风声固人向善之心故表之曰此敕赠承德郎兵部武库清吏司主事郭公之墓也公名浩字泰然曾祖讳某祖彦礼父升母胡氏公生六岁而孤门祚单弱且当太宗文皇帝入继之时师旅扰攘赖母氏抱携窜匿备甞险阻卒育于舅氏以延郭祀葢母氏嫠居三十余年氷蘗之操可想见矣公稍长辄自奋励问母曰吾父在时何为曰读书业医又问诸父友咸举质直好义之事遂慨然以继志自任有杨暹者以医鸣即从授学未几尽其术求疗辄赴病家多德之有司闻其名俾领医学事时方营建北京俾督丁夫陶甓于临清徒众辏集疠气大行枕藉蒸欎鲜有苏者公乃命取杂材榰而为床躬为注麋给药得生者众他督工者仿而行之全活者不可胜计宣德间籓臣征其邑之逋赋甚亟令佐相视骇愕不知所措皆曰此非郭浩不可乃即委之公首笞豪滑一二逋负悉输寡弱获佑令佐躬诣其庐奖劳之乡有求直于公者公以非巳事谢遣之不去姑折以一言不直者俛首退听亲旧窭病者婚丧后时者租庸弗办者多与补助不责报奉先极敬处家甚肃虽非广庭深宫内外截然一闻謦欬童穉亦不敢肆喧閧姊归里人胡三俱亡有利其产而欲害遗孤者公亟取育之成立乃遣还甥之子海领卿荐佥谓公成之也平生不喜释者甞谓诸子曰吾死殡殓葬祭惟以儒礼勿为彼惑也邻里亦颇化之寿六十四天顺丁丑八月十五日殁葬邑城北之金庄社配刘先卒贾郝其侧室也子营玘瓒玫玺璞琮瑀琦喧王?胃凡十一人营领乡荐仕至庆府纪善玺由进士任兵工二部推封于公璞任医学训科女四皆归士族孙男十八人曾孙三人既葬十有八年玺升兵部武选员外郎与予同寅且厚俾着表文予故论其所当表序而铭之铭曰伟哉是夫也邑之望乎美哉是丘也地之望乎过者必恭也永保厥藏乎 

　　○奉政大夫四川按察司佥事张公墓表 

　　四川佥事张茂兰既致仕家居成化十年十一月四日卒讣至京其友兵部员外郎张弼为位哭之哀既而具笔札为墓铭曰此吾二人之素约也今将三十年矣可食言乎奈未详其宦业亟走书问其子鐩索年谱边弼拜南安之命过家得见广东佥事王宗吉所撰行状且面论其详参诸京师所闻蜀人徐山甫辈语乃序而铭之茂兰张姓畹名号草亭世居松江华亭之修竹乡最为着姓称塘桥张云父廷暠号桂岩以长者见称生四子曰畴曰疄曰几茂兰行三自幼惊敏异常其世父户部员外郎宾旸甞抚之曰益大吾家必此儿礼部尚书李公至刚亟称曰奇童奇童云少长入乡校益自勤励户部尚书周文襄公廵抚时见之大喜使积学母早事利禄庐陵孙公鼎任府学教授聘为弟子员时御史彭公祖期提学得其文曰畹年少才瞻当是远器丁父忧起复肆志古学诸经史必穷究作用处不徒记诵也旁通星翁医师僧道杂流而于医尤良景泰庚午中应天府乡试甲戌登进士第观考吏部时泰和王文端公为尚书拟除御史有为之地者曰身短弗称文端笑曰其中本不短除南京刑部广西司主事时旱饥狱卒有食草死者公曰重囚尚给衣粮卒乃平民应役者何罪而反至饥?命狱官以囚饭加水煑粥以草易蔬通给囚卒可以两全并去狱中积弊数端囚无枉死者在部力抗势利一以明恕自持平反摘伏者甚众丽水薛公夂?巾琏河南耿公九畴相继为尚书凡有疑狱即付详谳遂令掌三法司事一部章奏文移悉属裁定天顺戊寅考满受敕赠父如其官母太安人妻安人八月升本部江西司员外郎决滞狱尤多时同僚恊心南京有三清之誉庚辰十月升四川按察司佥事时蜀盗充斥官军少利妖僧悟升豪酋赵铎安洪辈相继啸聚纵横四出中贵阎礼佥都御史陈泰继汪浩总制其事知茂兰才智即委任之斩伐绥抚出入戎马间开万状卒之渠魁授首四郊觧严清军伍定役法兴学校均赋税莫不有法以贻定规仙泉永通二盐课司灶丁五千余盗官盐吏不可禁众议出兵掩之茂兰曰近平悟升兵事甫定若更激之小则退依山泽大则死抗官军畹有以处之诸公无忧也遂单骑至盗所谕之曰汝等盗官物法当赎在为首者自诣理诉耳又潜遣数人诱谕之渠首果出归之上官余悉杖遣之由是众感更生焚香膜拜者接踵兵定后筑潼川安岳遂宁大竹荣昌江安合江七城皆禁侵渔便民力为久固之计死事之家俱请封恤之典由是上下才之风采焯着遂奉敕守建昌等六卫时方盛暑兼程而进至即清粮饷旧额屯田祭祀田秋青草凡见夺于豪右者悉皆复之险要关堡次苐修举夷丑刺马贤刺马能辈最杰黠前官召不出见闻声威俱至案下数十年雠杀宿冤悉听辩理华府县包揽之弊边储遂充顿戢武事渐复华风建昌父老以为见所未见也又奉敕闸办银课驰与内臣计之所得不及支费一分遂奏罢之乙丑致仕归华亭葢由富顺知县孙璚事败赂执政佑之下其奏于汪佥都汪以璚与茂兰同年委复核之茂兰以法不当宥姑从轻典免官巳拂执政意执政死山东李公掌吏部犹谓其倾附勒令致仕迨命下蜀人皆惊愕竞相嗟惜既归以得事太安人为幸安人周氏福建右布政克敬之女有贤行以某年月日先卒茂兰寻感疾久之濒终举手加额曰老母在堂子当尽孝母子诀别天乎天乎卒之明年某月某日葬畲山周安人同封焉其家世之详有杨廉夫先生静鉴碑通波阡表皆陈文东所书予得而畧独念茂兰早却纨绮之习励清苦之志急欲闻善能受尽言事职不苟避难宁代人兼理在四川有军功辄不上日行阵之士出死力吾侪忍分其功后何以责其尽力葢是时用事者往往欲自厚且及左右坐食之徒而履险者反不与故茂兰舍巳以矫之公论甚伟惜不究其施而大觖民望也吾茂兰实无愧焉拜手抆泪铭于墓之碑曰 
　　英姿夙慧勇却纨绮德艺在人愤弗归巳今古毕鉴纤远悉理曰有昧焉行将柅矣拜官司刑惟慎惟明既迁蜀宪乃兼典兵兵克妥众刑各当情夙志素抱亦云着行征车亟旋云何乃竟孝有遗悲忠有遗政畲山之原伉俪斯并尚何憾焉百尔维命知巳述碑虽陋匪佞爰保兹丘永世有庆 

　　○梦庵陆先生墓表 

　　呜乎此隐君子陆先生之墓也先生名润王字尚质世居松江郡城之北郭高祖庆山曾祖华黻祖彦明父亨皆业儒不仕母曾氏配吕氏子桂櫰孙系女曹蠲边马龙天顺六年壬午八月某日卒寿六十二是年十二月某日葬于所居之东隅从先兆也先生生有异质???角游乡校时吏部尚书萧山魏公见之期以远器治诗习举子业龃龉弗遂子桂颖敏过人先生乃悉以所业授之曰吾无事于此矣自号曰复轩益愽综诸经子史玩心高明有所感触一发子诗桂补邑庠弟子员声称日起咸以抡魁期之一疾遽天先生叹曰是诚一大梦也更号曰梦庵深自韬晦跬步城府累岁不入惟沉酣于易悉取诸家含咀疏剔纵横参错列为数图悬于一定起处其间充然自得人非其俦不苟一接其所著诗名曰梦庵集近已梓行而弼序之曰先生渊静修介矩度森严其诗犹仙宫真馆镂金涂壁望者目眩入其中则纤尘不飞阶墀如洗萧然物外境也知言之士亦以为不妄先生疾笃语其姻家马以德曰吾死必张汝弼表吾墓濒终又以是嘱其子櫰呜呼弼虽愚晚素辱先生之知且尝谓先生年踰六袠漆髪童颜若飡霞服日者静者寿必可征矣何遽死耶身后之托不敢不勉呜呼先生有德有言略弗一试真隐君子也孰可以东吴一诗豪溷之耶呜呼 

　　○赠南京大理评事莫公墓表 

　　昔我太祖高皇帝临御深恤民隐凡民之入觐者亦莫不进之殿陛间俯玉座赐清问其对有条理可采者辄加竉赉以旌之若吾松江之莫景行居上海十九保保中推为耆宿以事入觐对扬玉音加赐宝镪而景行之名遂章章于郡邑间矣惜当时所对之语不传焉景行生文义配朱氏文义生忠即公也所居濒海斥卤粮税岁多逋负乡人以公门望可服众欲推为粮长以司其事公自计虽毁家弃产必不能办乃徙居于郡城东门啇贩以奇赢自养人皆乐其坦易质直连为婚姻遂定居焉毋卒公边在外逾年始归闻之惊恸仆地久而方苏居丧三年荤肉不御居父丧亦然人皆难之配罗氏生二子长曰谦次曰諲游郡庠领巳邜京闱卿荐登丙戌进士第授南京大理寺右评事故推赠于公如其官赠罗为孺人焉公年六十六罗少六岁天顺壬午八月相继殁十月合葬于华亭之通波塘西朱家浜之原从先兆也谦之子仪夔諲之子惀佾佩伸僖女三人则公之孙也予与大理居同乡取进士为同年而知之颇悉乃以墓道之文见委呜呼景行生而膺太祖之赐忠殁而受今上之赠皆莫氏之宗以为荣乡人乐道之者然其质朴信让可以化俗者乃或泯之故予表公墓并景行之事书之使知庆泽之所由来也遂铭之曰右回溪左望山百千禩兮安其间 

　　○工部郎中邵君墓表 

　　秀王将建府于汝宁也上命工部妙选公勤有心计者董其役营膳司员外郎邵公乃往时荆襄间刘石二寇始戢岁又屡???民力未苏公谋于籓司而令郡县曰王府规制一遵定式不可不为宏丽以称上亲亲之厚但民多艰食物货涌贵吾辈有事于此者当力节浮费省厨传趣成其功庶可以省民力副上意也甫二年迄工而归左右不得足其利者辄腾言曰民力虽省宫室则俭矣及殿下抵国中使果以弗称闻赖上仁明不加罪仍命公往治之时葢升郎中矣恢拓规构顿改前式公趣功抚民昼夜焦劳者又二年乃得赢疾形神顿异及还京故旧道遇有不能识者由是奄奄遂至不起癸巳岁十二月廿七日也齿纔四十有九耳兵科给事中张裕夫其子相之妇翁同里同业者经纪其后事未几相闻讣奔至裕夫乃具状率相诣予征文表千墓顾予何能为役哉予以裕夫意不可固却也按状书之公讳能字舜宾其先汴人高宗南渡始徙家越之会稽始祖元盟居士生德??门丕?元万户总义兵德彰昆山州判官季子仲端则公之高祖也曾祖安分处士祖继先亦弗仕曾叔祖志仁登进士授达县丞思廉由乡贡授贵溪学教谕叔祖详领乡荐累官至代府长史父某母郦氏继单氏公自少警敏过人艹角为弟子员明礼经景泰庚午取浙江乡试辛未赐柯潜榜进士观政工部受命为大臣营葬往广西犒军癸酉授南京工部营膳司主事乙亥以内艰去服阕改兵部军驾司初考蒙推恩封其父如其官母妻皆安人甞出校牧及两广寇起奉敕调南畿军以往皆着能声癸未升员名郎未几乞归祭扫赐楮币以资路费丙戌至京改虞衡司遂董秀府之役娶王氏席氏子二长即相郡庠生次骥女二某某偦也择某年月日葬于某山之阳呜呼公年二十余而登科踔厉英发谓伟绩奇功可以立致乃浮沉郎署者又二十余年方当展施卒不惬志而死天乎人也而命也如此然久于宦而私不加饶随所投而公皆有誉谓非行立而才充之士也欤用表于墓以式于乡 

　　◆墓志铭七首 

　　通议大夫都察院右副都御史吴公墓志铭 
　　奉政大夫兵部郎中徐君墓志铭 
　　陈文达墓志铭 
　　顾安人卫氏墓志铭 
　　杨起岩妻陈氏墓志铭 
　　承事郎质轩董君墓志铭 
　　先君村居先生墓志 

　　○通议大夫都察院右副都御史吴公墓志铭 

　　呜呼天生伟才所以拟时变欤时不能无变惟得才以济之虽变不极民生有赖矣天人相与自右有然者今于吴都宪公见之予昔自兵部出守南安时闻湖湘有草窃之警云南有交趾之扰当道或张目失措廷议以左布政使吴诚升右副都御史往抚既而就擒归化而咸父母之呜呼若吴公者非天之所拟以济斯变乎公年六十有一以成化年月某日卒于云南黔国公沐公遣官送护归榇于乡天子悼恤赐祭葬如礼择以甲辰十二月日葬于龙井山之凤葟岭其子瑶理襄事其兄子乡贡进士璇奉其乡人广西参政朱廷用状来松江拜予乞志于墓按状吴氏为钱塘着姓曾祖子昌妣贾祖原敬妣孙考士宁妣徐配王继凌侧室李氏祖考及妣与配皆累赠至右副都御史淑人长子瑞以军功为冠带舍人次即瑶次琪女三福建佥事谈俊士人夏英其壻也一未行孙女三俱幼公字尚忠号思庵天资颖异操行孝谨识尤超卓景泰庚午以礼经领浙江乡荐辛未登进士第除兵部武库主事丁外艰起复除吏部考功主事寻改工部虞行?鱼授敕推封进阶承德郎升郎中授诰推封晋阶奉政大夫是岁礼部会试充同考试官又授命敕封庆府充副使寻升四川右参政与廵按御史同理刑狱多所平反丁亥上命襄城伯李瑾率兵平番夷公督饷有方赐文绮丁内艰起复升贵州左参政寻升湖广右布政上命总兵官李震讨靖州苗蛮公又督饷受赐戊戌升左布政使威惠并流声动遐迩由是奉敕拜右副都御史廵抚湖广兼理军务整饬兵备事无畏难所指辄効寇攘屏迹时交趾弄兵滋久寇抵云南又敕廵抚云南公至戒饬各边士官八百宣慰诸司严兵以待边贼拥入淄山口营我军乘震雷奋击贼众惊溃挤蹀横尸蔽江云南辑宁降敕褒谕云南素少雪比岁见白物无疵疠以为公政所格葢公疏剔劳徕弛张抑扬鞠躬尽瘁宜其所至天人叶应不负所职也铭之不独为封茔悠久计抑可备太史氏采择以为后法焉铭曰 
　　豫章栋庙湛卢剸犀其器也良其用也宜天子明圣斯亦见之驱厉以雪助师以雷人谋所至天亦弗违天且弗违人其敢欺爰琢药石刻我铭诗保此乐丘亿千万期 

　　○奉政大夫兵部郎中徐君墓志铭 

　　正统间贞孝庐陵孙先生教授于松善诱士类有十才子之号徐观居首观字尚宾号瀼西自幼清俊颖敏巧思绝人长而卓识伟度高标逸韵足以动人徒步过市市人亦敛手起避视之若灵芝瑞凤然甞就其所得于外者言之其诗文清婉丽密隶笔古雅得锺蔡法篆籕真行草亦佳画从董北苑人变态甚多微而雕镌追琢制餙鉴别各臻其妙诚才子也岂止时文利禄之学而巳哉辛酉以诗经魁乡觧梓行其文会试屡置乙榜或谓其以新奇之文发精奥之义习熟烂常语者以眯目棘吻而斥诚亦命也由是游国学者久才名益烨烨闻天下交南朝鲜诸夷使者至购其书画藏弆为荣景泰癸酉授兵部武选司主事武选剧司也国家垂百年来而选事纤悉委曲俱有成法簿录柜贮庋阁壁粘者丝纷尘委动以万计非久于是者左絷右掣莫能措手尚宾至捡核钩稽浃旬而办日坐厅事酬应如响宿滞积疑为之一洗人皆悦服暇则入憩一室高吟疾书求者旁午各遂其愿今江西参政盛以端时与同官叹曰尚宾形如老鹤才如涌泉公牍文事日无停思视矻矻簿书间犹不克济者诚可谓兼人之才矣三年考冣封其父竹庭先生誾如其官赠母何氏封夏氏妻唐氏皆安人寻丁夏氏忧将禅尚书沧州马公奏趣具装以理司事乃复任未几升郎中北寇犯边尚书马公出视师奏以尚宾赞画纪功将发边曹贼变起乃止辛巳冬入朝感寒顿直庐牖下久之乃苏即上疏乞归当道难之逾三月始归华亭故居竹庭先生尚无恙日惟悦亲为事益欲尽蓄天下书购名画法帖彛器美石奇卉虽重费不惜奉竹庭其间成化戊子竹庭殁哀毁甚葬其将迩淫雨忽作尚宾乃焚香拜跽于庭者累日亲旧勤阻不止及柩车将发果霁人以为孝感所致未几疾作己丑四月八日乃终后事悉有治命得寿五十二而巳早无子姊赘塘桥张疄生子甫三辰竹庭命唐氏抱哺之长名曰稷后纳刁氏生子曰皋曰夔焉曰益者方孩濒终命稷鞠之女采蘩许嫁千户顾维清之予元采藻尚幼庚寅正月三日壬午葬所居锦衣村之祖茔稷诣予乞铭于墓呜呼予忍铭吾尚宾乎予齿少于尚宾又晚出然每会辄啇今搉古搜奇抉怪连日夜不休所师者多矣及承乏武选异时而同事又吾吏师也岂止乡里之好而巳哉铭不可得而辞也其世裔之详有祭酒陈缉熙先生墓碑学士钱原博先生竹庭墓志可稽也予得而略铭之曰 
　　嘉木千寻寸弗朽也樛枝器车萚薪槱也弗栋弗梁匠斯丑也风摧火烬天所取也谁其类之我良友也嗟我良友胡弗黄耈也我心孔疚匪私疚也勤铭贞石诏悠久也 

　　○陈文达墓志铭 

　　文达姓陈氏讳刚文达其字也别号清庵世居会稽山阴之钱清江高祖某曾祖某祖某三世皆读书不仕考仲彰洪武廿四年郡邑有毁黄册者遂坐谪戍辽东之广宁前七屯卫文达与妻徐氏侍行既至以居贩致奇赢养亲颇给越四岁代父役而昼夜谋归父母于乡永乐四年丙戌始遂所谋又十年丙申徐氏卒年甫三十生子雍在山阴理祖业乃权厝广宁城外继娶泰和马氏亦同戍所者生子曰熙曰泰曰和女一又廿三年戊午雍来迎与马氏同归山阴时火伴颇众雍欲舁母榇同行而各怀非沮不果文达归而田庐不废生计给足日与故旧棹酒船徜徉山水间以乐暮景人皆誉其有子正统十年乙丑十二月二十八日卒寿六十八明年冬雍奉柩葬禹会乡仍虚其圹之左俟归母榇由是雍之情事益切营文牒度关塞着屩担簦往返至四卒又不果一语及之辄澘然泪下葢边关重塞相望万里虽王公贵人亦不易举动者雍必欲归母榇曰一旦能遂吾事即死不憾成化九年癸巳秋又治装而往誓死毕其志委曲百至乃果得归葢距其母之殁五十有九年矣十年丙午夏过京师乡里之仕者客者咸骇异竞走慰劳之雍乃告兵科给事中张君裕夫曰雍犬马之齿六十又五矣始得母骨归将择今年某月某日与先子合葬则吾志愿殆毕矣特恨未得文墓上之石保吾父母之遗魄于永久也京师文章之林能为我一念乎裕夫乃率雍以其内侄贡士周时中状抵予以请然文达夫妇远万里外其平生德善状不能详特记其生平往返岁月耳呜呼雍之情事五十余年而始伸其难矣哉非坚其志苦其身挫衄而不回者能之乎故予铭文达之墓实矜雍之志将以劝孝也人孰无是心以心感心则虽千百世之远其谁忍犯文达之墓乎铭曰 
　　有封斯土归越重阻亲魄乃安子心良苦我昭其心以告终古 

　　○顾安人卫氏墓志铭 

　　安人太常寺丞顾惟谨之妻诰封荣禄大夫都督卫文伍之女今宣城伯颖之姑也太常公以谨于事神克传其意际遇我太宗文皇帝历事四朝正统间比蒙宠渥常禄之外特加异数赐第于大德观之旁深旷幽雅太常公又好客安人自治具不惮烦猥务得欢心景泰庚午太常公殁安人训饬二子恪遵父教以忠报国甞有退斥之士往依之居安人敕诸子姓曰人谁无患难时不可以其势退身穷而少忽之馆谷周旋久而愈厚士有负其德卒反眼按剑者亦不计由是人益称松江顾氏忠厚家风为不可及云葢顾本松江令族与卫为里闬相颉颃者故作官于京以缔婚焉二子长昂锦衣卫后所旌节司百户次曰升孙男一曰尧臣孙女二曰德馨边指挥佥事王玺曰德善边卫理宣城之从子也成化丁亥十二月日安人殁寿七十有三卜以明年正月舁于京城翠微山之原与太常公合葬予以乡里之好雅闻懿德恒叹炎凉趋背盛衰易节世之士大夫亦往往蹈之安人训其子待废退之士如此可谓厚矣故媍人之常德不书而铭之幽曰 
　　登台者附之履入穽者下之石须糜丈夫尤为此极孰信高明乃在妇德我作铭诗铭厥幽宅亿万斯年仁人斯恻 

　　○杨起岩妻陈氏墓志铭 

　　吾松江之东郭有陈文璧先生者以名进士家居远近受经者众今佥都御史张时敏亦在列时敏之邻杨西畴者以富而好礼闻将为其仲子说择配时敏乃谋诸先生之子洪以女素芳许焉既归说为郡庠弟子员又远出从师陈氏处家舅姑滫瀡之奉臧获衣屡之需罔或疏节合族姻亲以贤妇称之年三十九成化乙巳六月念五日卒生子二金鏊明年十二月十三日葬于俞溪兆域予与说之师春坊谕德太仓陆鼎仪先生往吊说拜泣曰说妻既没铭墓者惟先生是祈予曰鼎仪文可传信鼎仪曰子悉三家之故尚何辞予念交杨陈父子兄弟间有年颇闻孺人有贤称且鼎仪之命遂铭之曰 
　　南望大海仅三里许北距俞溪彳亍百举隆然者丘贞玉于处 

　　○承事郎质轩董君墓志铭 

　　松江郡之西郭有董仲俯者以敦厚饶裕闻年七十二卒成化丙午十一月五日也先是八月十二正午天宇澄霁皎无纤云边空中驾一小舟从东而西又折而东队仲俯楼上市人从观者塞道细视之乃茭草所结时仲俯巳患耳疮乃曰此船来载我耶疮果不可疗而卒论者以为仲俯之感召不凡矣将以丁未三月一日葬于泖港之南原其子持湖广参政唐廷贵所撰行状来乞铭予念交旧近且卜邻饮间甞属以铭墓今可辞乎按状仲俯名昂号质轩姓董其先乌程人入国朝曾大父福三始占籍华亭之修竹乡祖友文考瑜皆隐于廛市瑜生二子长曰颙次即仲俯也早孤育于母沈氏兄以邻事当逮于官偶外出乃径逮其母时仲俯方在乡塾闻之亟走诣官仲理官异其幼而致辞辩直并邻人释之同里徐翁由是心喜之遂赘为壻委之家业仲俯勤慎有心计家日以起云南左布政袁舜举微时以邻曲兄弟出入服贾同榻读书一日客于金陵闻日者云袁贵董富仲俯初不以为然不四五年袁果登进士第历官通显仲俯方信定命安事营业益抵饶裕为人宽厚重然诺远近多倚信之然事涉义者必辩折不少贷徐翁之室甞被毁有欲侵之诬讼于官仲俯备申其枉得直悯兄应马役之艰归受于巳兄殁创祠宇居嫂氏悉以祖田赡之景泰甲戌岁荒诏能出粟济饥者有锡典仲俯毅然曰此吾素心也况上导之乎乃输应上格复自煑粥以济行道多所全活时副都御史上虞叶公守松随诏例加以冠带仲俯复婉辞卒不受叶公为书崇义大字以旌于堂诸缙绅遂以诗文华之载之郡志成化丁酉甲辰岁累饥每诏例至仲俯辄输应如初虽多不恤最后以有司强受七品散官非其心也而身且老矣居复布素如常其崇义自抑类如此子三各教以经学进卿累举不第以能书荐授鸿胪寺序班进臣将赴辟安乡伯家训导进忠以郡庠弟子员取应配即徐有贤行先殁女二边张佑袁伟孙男三仁恩仁宪征吉女五二未笄噫仲俯布衣其将卒也感空中舟来可谓怪矣不可道也然予所亲闻而详察之不诬固亦偶耳哉但春秋纪异亦在所当志也并志而铭之曰 
　　利利于乡德德于众其驱颀然其中澒洞匪禄而丰积之自躬葢亦有道岂直曰逢淑后也腆维经维典若子若孙日觊荣显望八而休得天亦优南原之竁保千万秋 

　　○先君村居先生墓志 

　　有明成化五年己丑正月九日甲子日加于辰先君村居先生卒于家闰二月十六日辛未报至京师弼哀号摧痛强存视息候陛引给札而辞又两洽旬而始克归荒迷仓卒止得礼部侍郎昆山叶盛墓表一通而巳择以九月廿九己酉葬长兄汝辅谓墓志必详实如墓表足矣弼遂述墓表曰张之先汴人扈宋南渡来临安临安失守始来华亭居蒨溪之上处士六世祖澄号斗山先生学邃于易善卜筮以才畧自负甞为郡中画计擒剧盗其党夜来加害澄走草泽中得免因又徙居沙荡里生仲宽仲宽生明远明远生升升生庠字存礼号守株农以家学教授于乡里而于地里术尤精后进师之处士大父也父子英早世处士讳熊应字维吉以沙荡里去城百里而远自号曰村居志隐也幼育于大父每见誉曰兴吾门者在此儿为人性度坦夷嗜吟咏能饮酒虽多不乱居乡治家能自卓立见诸践履不苟同俗甞曰吾凉薄未能化及吾乡吾训吾家可耳所立家规颇多其略曰为吾后人者生子虽多不可无教生女虽多不可不举娶妇必德门不必富贵嫁女仅可给衣奁不必过丰疾必迎医勿事祷禳丧祭必依礼勿用僧道凡故旧不可忽遗势要不可趋附其乡人多传颂之配胡氏有内德先卒子男五长汝辅次即弼初名汝弼状元罗伦榜进士授兵部武选司主事次汝匡次汝翼其最幼汝儆孽也女一归俞庚孙男七人弘正弘宜弘立弘左弘至弘直弘丞女十二人卒年六十有八敛葬百需皆处士所预营也表之文如此葢先君处家以严胜甞语诸孤曰易云家人嗃嗃悔厉吉妇子嘻嘻终吝嗃嗃严厉则女妇婢仆不得各遂其私未免悔厉然分定情安门庭雍肃吉孰大焉嘻嘻而和则各肆其私何以成家终吝矣此先君心得之言着之于规者多此意戊子十二月乃具舟入城又至黄浦南北与诸亲友永诀过黄浦复举乎曰吾再不游此矣皆不之信岁除日遍别诸邻明日病作犹起受家人贺礼亦若别然迨殁身后事纤悉皆有治命呜呼天乎痛哉弼何忍及此也乃百拜而志之仰冀同爱亲之心者全此一丘以永世也呜呼天乎痛哉 

　　◆哀辞二十五首 

　　哀文江张御史辞 
　　哀李栾城辞 
　　哀郑丰城辞 
　　哀陈编修母辞 
　　哀菊庄陈先生辞 
　　哀张廷芳辞 
　　哀张联芳辞 
　　哀某辞 
　　哀陈桧清词 
　　挽副都御史卢公词 
　　哀杨伯仲词 
　　挽陈编修父 
　　挽涂 
　　挽慈溪刘先生死于邵武 
　　梚存恒陈先生词 
　　挽俞进士母词 
　　金牛思阡词为柯在亨进士赋 
　　挽友人妻词 
　　挽某节妇词 
　　挽许将军词 
　　挽某夫人词 
　　挽某夫人词 
　　挽某淑人词 
　　挽双溪词 
　　挽某母词 

　　○哀文江张御史辞 

　　粤岁巳巳兮天狼耀芒爰有卫霍兮固我圉疆胡皇舆枉御兮六飞劝勷孰执其咎兮曰惟巨珰珰不足诛兮实痛羣良有豸斯冠兮文江之英 【 叶】 焱惊尘集兮溘焉云亡孰不南奔兮胡独甘乎镝铓曰君辱臣死兮惟义之常死虽可逃兮吾志弗降锟铻赤堇之产兮百炼益刚猗嗟豸冠兮生者为殇归气作厉兮犹剿乎犬羊缅思是时兮天地苍黄天心不渝兮日月其光华夷骇闻兮孰不尽伤惊沙飘梗兮四顾茫茫断云没鹘兮彼天一方精英烨煌兮逐鴈以南翔有孤茕茕兮抱麟经而独伤我哀豸冠兮重珰谋之不臧冠发上指兮夜何时明 

　　○哀李栾城辞 【 有序】 

　　栾城典教李廷韶天顺己卯与弟廷美以礼经同领乡荐癸未拜栾城之命止以一力自随未几卒年甫三十耳廷美哭之悲予素重其文行哀之以辞曰 
　　浩溔潏濊兮栾水扬波黯惨蒙雾兮野雨流沙萧瑟莾苍兮木无柯漂摇旅寄兮居无家噫嚱吁夫君兮胡陨魄于斯阿亲昵何在兮环视维他连蹇孱弱兮惟赢童之是与幽沉转辗兮遂罹此若羁栖翕忽兮英魂其何许夙矫翼以方翔兮遡芳风而委羽川激湍以东注兮弗盈科而奄沮痛尔同气兮蘗飡而茶茹怅望闽邦兮逶迟崎峣遄驾灵举兮峻山洪涛仰叩彼苍兮彼不我昭噫嚱吁夫君兮庶返故庐以逍遥 

　　○哀郑丰城辞 【 有序】 

　　余取进士与御史常山郑时晖同年情契甚密稔闻其尊公丰城少尹之贤而惜位不满德又恨不得与接为后生之益边计至惊悼矫望千里哀之以辞庶泄余哀云 
　　望天未兮崷■〈山率〉霭流云兮霮■〈雨上对下〉跂夫君兮高标欲乘风兮拥篲胡轩车兮弗来怅我行兮莫遂忽报书兮在傍刺中肠兮掩泪白日颓兮号鸺鹠芳菲蔫兮闻鷤■〈圭鸟〉循往辙兮追维枉良才兮下位尹三佐兮弗迁屯汪洋兮洒沬局何参兮常铨伊谁门兮谁馈骋骏足于中庭神骥悲鸣兮顿辔挥利锋兮断虀湛卢嗟兮徒淬呜呼所遭则然嗟夫君兮何悔亟躧履兮归来抚故山兮松桂奄骑气兮上征视素履兮弗愧余仰止兮无穷托空辞兮远慰将黄鹄兮北南遡长风兮中愦 

　　○哀陈编修母辞 

　　容与闺闼弗自忕兮城壈遐途弗日瘵兮熀煌茀帔天实赉兮荣悴惟命胡戚胡泰兮飡氷抱雪允自快兮云驭颷轮忽长迈兮爰仰矩仪一何隶隶兮吴山迢遥椰轝南载兮风酸神凄白日晻暧兮揜泪凝睇激我永嘅兮 

　　○哀菊庄陈先生辞 【 有序】 

　　陈菊庄先生素耽于易而着直觧予心嘉之而于其殁也哀之以辞 
　　紧羲画兮开天三圣作兮朗以宣胡元圣之孔神兮尚折摘而绝编于天其浩浩兮海其渊渊伟若人之卓识兮弗中慑兮力绵耽嗜矻矻兮占哔以穷年我欲之兮峻山修川溘长逝兮徒糟粕之攸传噫嘻吁兮将孰与言洒弱翰兮弹哀弦遡长风兮寄予怀之惓惓 

　　○哀张廷芳辞 

　　余始束髪兮与子偕游载策罢驽兮追迹华辀搜抉今古兮仰止前修身世华蟫兮朝绎暮紬焕烂秾郁兮内绷而外彪胡彼苍弗仁兮造化与雠既坎壈于云途兮竟天阏于春秋奄骑箕尾兮上薄泬???漻?我怀痛激兮我泪横流英魂渺渺兮九原幽嗟我良友兮羌赍志而长休 

　　○哀张联芳辞 

　　惨淡兮秋容懔栗兮凄风怀媺人兮揜涕欎怊帐兮阗胸策予马兮东郭睇佳城兮五茸仰隐掺兮濯濯匪周党兮谁同羌桂芳兮消歇歌下里兮悲冥鸿 

　　○哀某辞 

　　嘅余弱龄之媺尚兮窃诵夫君之姱辞伟鹏骞而海涌兮惘莫测其攸之煦枯悴荣兮潜运四时左右黔赢兮俨若婴儿忽隼击平野兮立空台而遡寒飔或朱璎宝璐兮络霞锦而饰毛施济以腾蛟翥凤之翰札兮诚世之瑰奇陟玉堂清华兮维分攸宜帝念岭之南兮烦鹭车而往绥犷驯而猘弭兮绩用告最来秩宗之陟兮曰维德之清粹胡遽脱屣兮望勾吴而归憩杉云桂月兮朝吟夕醉翩灵风兮挟云辀观大化兮竟长游湖山黯惨兮云雾相缪骚坛空兮谁蓍谁龟恨我生之后兮独揜泪而憀憀 

　　○哀陈桧清词 【 有序】 

　　余行城市喧閧处未甞不嚬蹙大厌于时得一清旷之地接一清旷之人若走酷暑中荫茂树濯清风而憩寒簟也然府署左右而喧閧最甚清旷者最为艰得寻遇桧清陈宗贤氏于府之右其人孝友端悫有闻遂定交由是屡造其门入则窓牖几榻洒然图书史秩然炉熏瓯茗霭然冷然展卷讴吟捉笔挥洒抵掌谈笑无不如意桧清年又高多熟前辈闻人君子典型风韵与之接往往得益不少由是过之必久留或稽事误期不顾也噫孰知尘嚣中有此出尘嚣外者耶不幸桧清卒既吊哭之而坟艹几宿矣燕闲中恒往来于怀不能释然遂作哀词一通以泄予悲又幸其子拱辰好义礼贤不坠家世乃录而归之见世好也辞曰 
　　昔之日兮忻忻嘻嘻弄图与书兮左右罔弗宜今何日兮竟何之云杉露草兮山阿水涯我怀我痛兮云何其不悲 

　　○挽副都御史卢公词 

　　白简飞霜三十载烈烈英声闻四海几将长剑扫边尘貔貅十万频歌凯觧绶归来賷婺墟锦衣绣廌耀桑榆珂里俄惊大星落雪飊稳驾双鸾舆新进嗟嗟旧时泣九重褒章紫泥湿有怀何处致生刍岚桂云杉风飒飒 

　　○哀杨伯仲词 

　　鸿雁南北飞万里相追随鄞江有杨氏兄弟不相违伯兄富文学早被名迹羁廿年走京国一命官海涯禄薄不自给季弟力又持中道遽沦谢肺肝为之摧仲兄守弃梓奄奄就衰颓努力理门户力尽不言罢弟也乃如此岂特情怡怡遂令乡邦重亦感皇大知天知锡遐寿遐寿过期颐孰谓彼卒远鉴照良不遗相尤阋墙者视此将何为 

　　○挽陈编修父 

　　噫嗟先生偶不偶走坠颠崖脱虎口醉骑辽鹤一归来试问当时虎何有皇天巨眼良不遗食报乃在麒麟儿玉堂珍馔不逮养风木之悲何几时 

　　○挽涂 

　　海南诗人桃若竹涂老篇章尤绝俗吟成捉茟手自书白玉钗头金鼎足剑形一觧竟何之开元诸子相追逐万里伤心媿后生无由一致生刍束 

　　○挽慈溪刘先生死于邵武 

　　落日萧萧山靡靡梦断樵阳数千里潻灯焰短夜如年绛帐春消冷于水慈溪忽作鸣咽流柳轝远返溪之头羊昙不能醉骑马几回含泪望西州 

　　○梚存恒陈先生词 

　　吾闻太丘孙襟期何磊磊夜读羣圣书朝饮上池水五羊城中十万天洞见肺肠揬骨髓飜唤越人阳庆俱俗流饕金傲物当时仇我师其术德弗与侔我怀菲德终始不易汤熨箴摩信手施窭夫贱隶其何挥禁方流布遍尘??众更使人人跻寿域翩然骑鹤骖董仙杏花无主春狼籍击节悲歌招不来存恒堂前孤月白 

　　○挽俞进士母词 

　　夕阳萧萧椰叶阴桐花小凤惊悲吟高堂仙姥梦魂断遗簪堕珥愁人心愁人心肠断绝二郎觧绶赋归来独倚空闱泪成血 

　　○金牛思阡词为柯在亨进士赋 

　　朝望金牛兮白云绳绳夕望金牛兮碧艹维芿痛灵根之夙陨兮托陂陀之玄扃纵琼为梁兮明月履养弗逮生兮予生何俚郁床沈绵兮怀此諰諰有翩者乌兮余膝为跽人弗尔若兮徒涕而泗匪天降酷兮实我罪之遗 

　　○挽友人妻词 

　　夜深屋角??鸟鹠啼晓来屋中人哭妻垂老哭妻哭复苦海图折尽谁能补东轩棊局亦无心鼓盆歌舞还悲吟吟未成章泪如霰杨花帘幙飞双燕 

　　○挽某节妇词 

　　凤兮膏兮忽逝凰孤吟兮终世问彼苍兮无内最潜思而出涕 

　　○挽许将军词 

　　桓桓许公将门子少讲孙吴习经史虬髯猎猎气堂堂誓不徒生不徒死青蛇矫矫丈八矛白雉差差五干矢马上盘旋一鹘经阵里横戈万夫弛金符玉节羽林郎作乐左右腾声光龙辔鸾辂忽远属挽戈土??甲不少忘授钺山西任都阃恣戮腥膻诸犬羊蒲州营前卤血紫高山□里卤首降戴天雠耻得颇雪太上六龙归故疆凯歌还家志愈厉敕守南京根本地西南万里松籓彛有命更廉公緫制便道先平都掌蛮深菁高崖随手薙轴辘西溯次成都大星如斗营前坠还有遗言嘱子□报君不必论死生川人搤腕叹花乡朝士论功惜狄青野狐庄前万株柏风嘶露泫如含情神光煜煜时或见恍然张眼望神京我为徐公歌暂节剑戮鲸鲵中道折谁为分明叙战功磨光房山作公碣 

　　○挽某夫人词 

　　走马冈头望高冢紫藤垂垂木双拱乡人指点说姓名言未宣兮泪先涌朴庵自是□之英玉在璞兮金在矿诗书教子□为郎末世浮华不须骋子能承志读父书青云甲第黄门居日晏退朝封事异动念罔极成嗟吁九重推恩贲泉壤母兮珠翟绣罗嚅枭吟鹤吊母亦逝号天叩地将何如秋风八月南还路草屦麻衣触霜露岷江浩浩情与深燕山迢迢恩久负遗德聊凭太史公巨笔瑰词□铭墓我惭桑梓在邻封二十年来深景慕兰肴椒醑奠无由目断吴天双白鹭 

　　○挽某夫人词 

　　庭下寒螀泣枯艹堂前孤儿一夜老天涯涕泪余残生怨慕夫人归去早夫人自是女中师大家之诫深能晓闺门一一无少愆舅姑妯娌足欢然既受皇恩封紫诰犹勤纺绩供纮綖痛□尚书不偕老足迹懒越堂阶前诸孤食禄居京国只寄音书时戒饬精忠大孝是家风勿逐时流少差忒诸孤梦里想遗言乳鸟惊啼霜月白 

　　○挽某淑人词 

　　吁嗟淑人之生兮当元师之劻勷噫嘻淑人之死兮将龙辔之度江终始艰虞兮惟忧勤而保□桑相夫子以德善兮启后世之耿光允淑人之幽贞兮绵似续兮奚忘 

　　○挽双溪词 【 有序】 

　　御史金华陈廷辅丧其兄双溪翁哭之哀恸过情予为作双溪吟以写其悲其所亲郭时颐先生善琴尚为我度其腔被诸弦庶几能涤荡其情巳乎 
　　辞曰 
　　朝望双溪暮望双溪双溪竟何在白云白离离■〈禹隹〉■〈禹隹〉云之下宛宛见我居 【 叶】 松杉槐影相掩映碧瓦鳞次黑板扉灵根昔均庆具迩同燕嬉一痛灵根殒再惊伯氏违呜呼伯氏我心孔悲尔疾作兮谁调刀圭尔殒兮谁进餔麋尔含殓兮谁施衾???尔临穴兮谁执绋纚尔其虞兮谁为奠巵匜匪无人也弗我弟为呜呼伯氏我心孔悲笳鼓竞惨切旅馆风凄其安得两肘出翼飜然化黄鹄千里万里望双溪而南飞精神恍恍听遐骛此身局束将安之朝望双溪暮望双溪我思伯氏无穷期我思伯氏无穷期 

　　○挽某母词 

　　鸺鹠啼烟鼠笑月黯黯寒灯半明灭空堂绣帐泣孤儿肝肠寸断心百折辛苦千年谁得知褒封天恩不可持号天动地将何为 

　　◆祭文五首 

　　祭徐通判文 
　　祭学稼先生文 
　　祭顾东皋文 
　　祭姚冡宰文 
　　祭雪航王先生文 
　　京畿教埸建演武厅祝文 

　　○祭徐通判文 

　　故永平府通判徐廷章之灵曰弼与廷章生同乡里学校交游又同中举会试京师邸舍密迩朝夕过从饮燕笑语我先入官公亦随起佐府北畿路止千里每岁胥会欣戚如已末疾告归优游桑梓我守南安重见剧喜云胡期疾竟至弗起忽以讣闻位哭客里及我老归宿草靡靡我怀旧游痛泪曷止薄具肴羞用奠灵几我言□□我情无巳所可慰者赖有谷子□谷年虽穉有亲可倚丁氏之舅颇若祖祢肯褱市心视若敝屣维灵有知鉴我诚毖呜呼哀哉尚享 

　　○祭学稼先生文 

　　维成化二十三年岁次丁未正月壬寅朔越十有九日庚申眷生南安府知府张弼致祭于故姊丈学稼俞老先生之灵曰嗟我姊丈陶溪世家幼习家训不竞不华弱冠来赘勤慎益加讲读诗易且事生涯乃育子女别为生聚筑室授田器物维具优游岁年七十余矣遽耄而萎竟至弗起我念少年相胥而前既学既仕乞骸归田姐丈强健获福于天忽此永诀痛泪涟涟薄具尊俎以告诚虔尚享 

　　○祭顾东皋文 

　　南安府知府眷生张弼致祭于尊太翁东皋处士顾公之灵曰维顾与张世连婣戚兵部先公交游莫逆燕游过从无间昕夕不激不随维义维德先公云逝□□□易公寿□□去冬□篑薄奠一觞痛泪沾臆□□□生有为有识赤手起家田连阡陌臈月告终后事咸饬闻者称羡诚为难得我怀先公益增感激惟公有灵来歆来格尚享 

　　○祭姚冡宰文 

　　呜呼士之生世克全者鲜善文章者或不足于政事善政事者或短于文章文章善矣政事闲矣或亏于德量德量弘矣或不际于时或沉浮下僚际于时矣登枢要矣或弗善其终善其终矣未必有其后呜呼此所以虽有魁奇宏伟之士不克大有为于世负民之望者多矣惟公早魁科第经书义疏为天下式虽南荒北徼亦所传诵公之文章何如哉释褐即居谏垣径擢少司寇为大宗伯为冡宰而至孤卿公之际时何如哉献纳左右弛张斡旋稽古宜今动中肯綮至于大事大疑众方汹汹一言而定公之政事何如哉人有小善称扬不置人有小恶掩覆不暇曾参杀□□□堕井之□□螡蝱□过于前而莫较也公之□□□何如哉年□之年正□而薨病也天子遗医赐馔薨也天子致祭赐葬赠爵定谥公可谓善始善终矣况有子为大夫为冑子可谓世济其美矣百年以来如公之际遇者能几人哉某等皆公门之桃李令子之僚友闻讣往哭未尽下情柳轝将发合辞陈奠仪型如在肹蠁潜通尚飨 

　　○祭雪航王先生文 

　　呜呼先生实我父执折行軰而定交当教诲之汲汲时从游行时忝宴集我赴京师赆饯多仪我还乡里庆吊维时先生重听执笔诹咨先生谓我古人是师我守南安先生耄矣执手罄情篇章盈几我复书问先生惊喜忽复报来遽尔弗起北望位哭此情曷巳骸骨赐□□□□几诗书之传赖有诸子呜呼先生所获□□诗章翰墨四方扬名□□□□重价连城寿将八十正寝攸宁天之于先生也厚矣彼拖朱曳□□□□□□□□念畴□□请曷释瞻奠封茔松□□□□□然□□仪頩□之□色崇言清论飞泉激石□不得髣髴而瞻依徒痛泪之雨滴先生有知鉴我胸臆尚飨 

　　○京畿教埸建演武厅祝文 

　　皇明圣制文武兼施武虽云偃练习必时爰建斯堂以作六师内安万姓外攘四夷阴佑默相维神所司爰荐牲醴神其鉴之 


　　◇诗集◇ 

　　卷一　　古风四十三首　古乐府三首　五言古十八首　七言古八十五首 
　　卷二　　五言律三十二首　五言排律五首　七言律一百六十六首 
　　卷三　　七言律一百七十首　七言排律三首　五言绝五十首 
　　卷四　　七言绝二百八十二首　诗余二首　词五首　六言绝三首 

　　●张东海诗集卷之一 

　　古风四十三首 
　　古乐府三首 
　　五言古十八首 
　　七言古八十五首 

　　◆古风四十三首 

　　独漉篇 
　　御史朱良玉母陈孺人以节显为作黄鹄篇 
　　黄连篇 
　　贞桃篇 
　　高邮城 
　　络纬辞 
　　假髻曲 
　　养马行 
　　昔有行 
　　读宋史 
　　题竹赠童志昂黄门出补寿昌尹 
　　王内翰梯云楼歌 
　　寿编修徐时用 
　　葵花歌 
　　云山图 
　　兰竹图 
　　寿兰溪翁 
　　渔舟图 
　　饮蒋仲学既醉轩 
　　长江歌送黎天与之任镇江 
　　琅琊歌送王廷采绣衣 
　　春阳道士歌 
　　西湖图 
　　抚琴图 
　　题墨鹭 
　　夏仲昭画竹为吴进士题 
　　巧石歌 
　　双松图寿宜兴李尚文 
　　醉翁椅歌 
　　登东山问谢安石 
　　拟安石答 
　　蜈蚣峡 
　　淮济旱 
　　土堆高 
　　寄韩推官 
　　先春歌 
　　寿某夫人歌 
　　留耕堂歌 
　　贤女祠歌 
　　慈乌歌为杨景詹题 
　　廖孝子歌 
　　葛溪道中闻摘桑看火鸟声戏作歌 
　　章江歌 
　　题乌凤寄示张直 

　　○独漉篇 

　　鼓鸣镯歌独漉独漉独漉乱我心曲不畏水深不畏泥浊有弓尝射蛟有刀当屑玉烈女无媚容丈夫不受辱翩翩者鵧鸦为之逐林林谋夫国仇来复我刀夜鸣欲剿膻腥子弗我砺梦寐征营虎逸于山睨我□□□□□□□□之患 

　　○御史朱良玉母陈孺人以节显为作黄鹄篇 

　　黄鹄黄鹄双飞双宿中道失其雄孤雌悲??逐??逐悲??逐??逐呜呜呜奋绝欲与雄俱徂不念毁巢室念此黄口雏黄口之雏伊谁之哺忍死哺雏庶弗殆厥祖 【 叶】 我雏毣毣我心孔鞠我雏扬扬我心斯降高山有鸟九苞其章怜我寒饥痛我孀谓我雏兮于烨其光饲我以玉之粒醴之酹不我身?麃杀也谓世之祥呜呜我雄曷弗我将海兮桑山兮砺矢与雄兮俱顾语雏顾语雏凤之德勿尔孤 

　　○黄连篇 

　　予患渴浊久服补剂益甚服酒蒸黄连丸乃愈赋此记之 
　　黄连苦于瞻我服甘如饴非不知甘苦治病更独宜因恩仲尼有明命良药苦口利于病忠言逆耳利于□逆耳之言□□□圣人闻之能顺应转奢为俭敛□为敬官壶肃清海宇安靖伤哉曲江相去李猫来青骡远狩悲风埃伤哉司马镌各相章蔡五国城荒双辇迈吁嗟往事无不然远臣稽首苍苍天援毫敬写黄连篇 【 一药苦口而所系之大如此可以鉴矣】 

　　○贞桃篇 

　　南安属县民妇有以贞节闻而未及旌表予咏贞桃以及之然贞桃亦非寓言也 
　　臈日暄然桃吐艳正月严寒饶雪霰红蔫白惨抱枝头不肯轻轻飘一片抗颜匿笑如古松时时西风北风战君不见拂须捧溺拜尘儿绵膝随人朝暮变安知南安节妇刘蔡俦玉白氷清金百炼乞墦富贵妾妇羞伊谁不愧贞桃面伊谁不愧贞桃面 

　　○高邮城 【 古乐府调】 

　　苍狼猳子厌柘衣白驹亭户建牙旗高邮城中困狐兔简书忽下纵鲸鲵鲸鲵南徙三江水汨日滔天乱天纪黄蔡叶摇风雨声不知淮泗真帝??起真帝??起鲸鲵死高邮城中花尔尔 【 笔势棱棱煞有杨铁史风韵】 

　　○络纬辞 

　　络纬不停声从昏直到明不成一丝缕徒负织作名蜘蛛声寂寂吐丝还自织织网网飞虫蜚虫足充食事在力为不在声思之令人三叹息 

　　○假髻曲 

　　东家美人髪委地辛苦朝朝理高髻西家美人髪及肩买妆假髻亦峩然金钗宝钿围珠翠眼底何人辨真伪天桃窓下来春风假髻美人归上公 

　　○养马行 

　　领马易养马难妻子冻馁俱尫孱若有刍豆且自飡安能养马望息蕃平原草尽风色寒羸马散放声嘶酸忽然倒地全家哭便拟赔偿卖茆屋茆屋无多赔不足更牵儿女街头鬻邻翁走慰不须悲我家巳鬻两三儿 【 时事如此读之可为于邑】 

　　○昔有行 

　　昔有大官来捄荒自云富贵世莫当鞭笞县吏豊厨传五色■〈毛瞿〉■〈毛俞〉铺满堂登厕■〈毛瞿〉■〈毛俞〉少不足扬袍震怒俱彷徨邻邑闻之竞僦赁穷民鬻子典衣裳岁岁天荒犹可活奈何一旦遭人荒我闻此语不忍听呜呼自古牧羊难用狼自古牧羊难用狼蓟卒语及不胜忸怩遂以韵语述之识吾党之羞也 

　　○读宋史 

　　荆公不作相名在司马上可怜一得君遂入吕蔡行呜呼凤皇随鸦腐鼠场九苞五釆无辉光 

　　○题竹赠童志昂黄门出补寿昌尹 

　　空梁兮有罟周道兮有阻眷清风兮两土睇箾村兮草莾烨若木兮伊谁与伍翩翠旗兮翔舞控重华兮何所中踌躇兮怅千古 

　　○王内翰梯云楼歌 

　　君不见运甓翁梦生八翼凌罡风便欲飞闯天九重九重深严不容入阍卒怒叱轰霹雳举杖一触之劲翮顿时戢安得知青云自有梯一级一级堪攀跻直上太虚八十四万里登登周道悬紫霓王夫子真绝奇更作层楼接上梯道我登者孔与姬由赐夹我腋迁固摄我齐子云相如捧我足信步凌躐风纚纚 【 句奇有斟酌】 十载不停足两足几成胝行行忽至梯之极下视九州岛一丸泥伸啄扬声呌阊阖阊阖砰然开左扉鞠躬再拜入万象春熙熙紫微垣东跳玉兔扶桑枝上啼金鸡三千玉女见吾笑电光闪烁银河西酌我九霞觞中琥珀酒食我九阳鼎内珍珠麋五色祥麟擘作脯三秀灵芝酿作虀小臣饱食谒上帝上帝曰汝来何迟而我有纶綍付汝悉掌之上与日月增光辉下与华夷扫糠粃姬孔事业令汝为王夫子真奇绝梯云之楼兀立天地间四海苍生瞻■〈山截〉■〈山泉〉咳唾随风落半空争持锦囊收玉屑 【 从月诗变化来】 噫嚱悲哉九曲述楼贮歌舞豪华都饲晋阳虎建章宫馆侯群仙刘郎终归茂陵土何如王夫子梯云楼烮烮功名震千古 【 元龙豪气未必及此】 

　　○寿编修徐时用 

　　阳羡之山不产巨株阳羡之水不育巨鱼山水之秀锺为儒 【 起不费力理固如是】 九重敷奏动天听片言激俗开蒙愚天子置之螭坳凤沼掌纶綍袭以五色云霞文锦裾绂麟之祥在今日金樽玉醴来天厨子房厌从赤松老高冠长剑趋座隅挥笔蛟龙走举勺鲲鲸呿真阳燥吻不易润要将东海为盘盂与君大酌三千载醉美日月双明珠 【 豪宕】 

　　○葵花歌 【 有序】 

　　桐庐俞荩廷臣今甲申进士也嘉葵之倾阳自号葵轩偕友潘廷用夜过余邸索诗予歆跃张灯亟书以复即指葵为忠臣葵不复言或曰渠号因其名耳余则曰是心也臣所当尽弗名则弗为耶虽然号之则易副其实良不易耳鄙言无足重轻沧浪之歌在所取也 
　　古昔有葵花于今有葵花华夏有葵花夷貃有葵花闲花浪卉目?述人目多少葵花在空谷俞郎作官秉丹衷乃栽此葵绕书屋读书企仰伊傅俦誓不随时徒碌碌平生心事一毫欺见此葵花颜忸怩呜呼作忠良不易大圣周公方尽之霍光慎畏功葢世一旦自营功尽弃呜呼作忠良不易莫因富贵移初志酉山夷齐东海龚高明直与天壤同纷纷诸子何足数真犹鬼蜮与沙虫年年五月来熏风葵花笑人何时穷 

　　○云山图 

　　楚人谈匡庐越人谈天姥何如对此云山图为我胸中洗尘土山青青兮云英英树苍苍兮泉泠泠小桥曲径数十转百亩石田如掌平茆屋参差出林罅鸡犬声中杂人籁鸭舌沙头竹叶舟紫蟹银鲈不论价何人拖屐吟松风应是劳劳办诗债我惭诗债百不酬久无清兴笔亦羞看此图中堪避俗可能借我三间楼有楼可借不数住微名羁绊何时休固不学东山之安石亦不敢望南阳之武侯钻研章句咀陈腐独慕万古情悠悠行当了此念拂袖寻浮丘青鸾白鹤许我驾飘然径入云山游匡庐天姥有佳处处处小住三千秋 

　　○兰竹图 

　　张曲江宋广平堂堂志业竟无成李猫半世握权衡司马公程明道道崇圣学空自好貛郎引拟排诸老何须卷舌吟呜呜试看荆榛兰竹图荆榛上耸高于石兰竹空缘石之侧 【 有此诗小画亦系世教】 

　　○寿兰溪翁 

　　木樨风细罗衣薄锦瑟瑶笙相间作兰溪溪上研山前胜会无如初度乐初度乐乐未央黄精紫芝堪作粮笑看花甲数百转安期老去眉如霜 【 寿诗不腐自可诵】 

　　○渔舟图 

　　溪光欲沉山色恶后船来傍前船泊老妇煑麋麋太薄船头大孥先一杓蓬底小孥苦啼索须待郎飡为汝嚼连日天寒鱼数缩买酒无资人寂寞还胜趋官走府城忍冻吞饥受鞭朴呜呜竞唱渔家乐 【 图为武库员外萧先生所藏予甞见先生语及民间疾苦则攒眉悲声推是心诚非徒事禄食者故题以是语庶亦风谣之流欤】 

　　○饮蒋仲学既醉轩 

　　昔年既醉轩中醉雨散星离谁复会转头不觉十载余小铛骨董重相对一杯一杯复一杯聚头话旧浑忘寐李中书闻在姑苏新卜居李太仆滁阳府寺阅攻驹王祭酒南雍礼乐领群儒十民部吴山楚水歌唐虞刘左辖岭南海角今何如矫首数公不可见起舞击节成嗟吁徐詹事杨学士玉堂退直劳文思肴香酒熟不我过我与玉山聊适志瓶笙吚吚鸾凤吟蔬盘簌簌氷雪深冻砚频烘滚玄浪短烛屡爇流黄金乃??今晚复既醉论穷万物情状天地心莫为功名叹迟暮莘伊渭吕逢时作 【 叶】 时来土苴亦云霄时未英雄且高卧静中看破古与今果是奇才当若个南阳卧龙久尘埃姑苏小范呼不来胸中郁勃与谁论翩然便欲飞步登蓬莱我思蓬莱神仙何足道终身山泽成枯槁何如汗漫大醉三千场与尔同看天地老 

　　○长江歌送黎天与之任镇江 

　　长江万里岷峨来奔流到海如奔雷江边山际乃有镇江府襟喉三吴百粤何雄哉况迩南都根本地掌司筦钥须英才同年进士黎天与豸冠白简居乌台九重特命守此土万姓渴望阳春回天堑之流益浩荡铁瓮之城益崔巍山童巷妇需惠泽使车商舶怀恩威公余啸咏领风月金焦江海为樽罍万岁楼头西北望月光炯炯射三台皇华使者尺一纸会征黄霸待蓬莱嗟予荒谬百无用却有徤笔能品裁是时为君书德政磨平北固为穹碑 

　　○琅琊歌送王廷采绣衣 

　　琅琊之山何■〈山截〉■〈山泉〉锺灵毓秀生英杰诸葛武侯真丈夫千载遗风犹烮烮怪底后来何寂寥运化循环终不歇山前洳水忽澄清王郎诞降殊奇绝童髫从宦游西江文名巳自惊先达涵泳研精二十余天人策献黄金阙作县登封奏最归绣袍獬廌冠峩铁平生为学谢浮华扶翼纲常探理穴谨持三尺应万端方寸中间悬日月今年仗剑江海间鲸鲵逃踪豺虎蹶老我相逢话旧游青天白日何轩豁我思诸葛公不幸当汉末使当一统圣明时跨越宇宙谁同辙伊吕不足多管箫空琐屑王郎生也幸遭逢义利分明持大节营营富贵不苟趋赫赫威棱何可夺琅琊山前洳水西行当又见生诸葛 

　　○春阳道士歌 

　　天海东北名尾闾其深不可以千百万里拘重阴锢阳阴极处有时飞出火龙珠上透天门转八极阳光闪闪常如如如此春阳曾识否勿为黄白贼徒枉奔趋我欲一来亭上坐嵬琐么魔都扫除苓通砂砾化珍宝两足快马翔天衢春阳春阳当自信崆峒道士乃吾儒 

　　○西湖图 

　　大言杭州西湖天下无东坡到处皆西湖触目会心不在远谁能肖此西湖图我从图中卧游去涌金门外云模糊山如游龙水如练桥如影月舟如凫孤山深处访和靖昔日梅花知有无青草离离岳有塜采芳具拜奠金壶安得利?捻奸孽聊触忿气歌呜呜异时尘土俱扫尽乾坤清气属老夫君不见北京西湖更清妙歌舞浮尘飞不到我曾几度水云乡醉眼看天发长啸 

　　○抚琴图 

　　我有太古琴珍藏重千金欲以弹古音简淡不合今人心欲以弹今音手指羞涩空沈吟伯牙弦绝锺期死后世惟传画图耳抚图三叹写新诗林外飘风送官征 

　　○题墨鹭 

　　皎皎如玉雪亭亭天下洁胡为染缁尘鹈鹙浑无别呜呼请君且勿憎闻道有人曾鬻僧十万良民俱变形 

　　○夏仲昭画竹为吴进士题 

　　君不见辋川王郎铁钩锁渔阳尘飞竟摧堕君不见江南李主金错刀澄心堂纸同烟销宋家写竹文与苏不求文字称士夫息斋板刻不足数房山尚书特奇古俱随物改世见稀我朝好手尚属谁九龙山人王友石毫素争先化工力当时挥洒未足珍于今一纸千金值太常清卿得真传风流潚洒与差肩宛如指活妙书法阳氷古劲张旭颠紫宸朝回写此幅远近纵横万枝玉鹧鸪吟雨下江皋猿猱号烟度岩曲湘灵瑶瑟廿五弦凄凄切切如流泉长日相看竟忘寐个中妙趣言难传乃知此老真奇绝饱弄清风与明月古来数辈皆其俦兴酣还陋芭蕉雪镡津进士吴延陵冲襟素抱天下清得之不啻如拱璧一洗东华尘梦醒持来索我为题品务令满帧烟云横我辞鄙朴我手拙那能垂世称三绝恰有紫醪双玉瓶九京唤起李骑鲸剡溪锦笺三十丈稿草还须张伯英呜呼若人不可作浩荡高怀竟何托反复卫公淇澳诗目送翩翩海天鹤 

　　○巧石歌 

　　麻姑夜谒西王母沈醉归来鸾髻亸道人飞剑蹑罡风斫得髻稍云一朵婀娜玲珑似掌高玉山春晴烟雾消置我笔山砚池侧小斋清绝无虚嚣从知此石还胜髻世间高髻多为妖呜呼汉宫唐殿兰膏馥玉环飞燕终遗毒不如对此书快读起来普作天下苍生福 

　　○双松图寿宜兴李尚文 

　　阳羡溪山淑气锺何年产此双乔松百里深根蟠厚地千寻黛色拂高穹星斗流光点上下羲娥倒影述西东般倕投斧不敢聣万牛之力将何庸明堂梁柱久觖望但令万壑号清风一枝秀耸扶桑侧沐浴雨露参飞龙乃有仙人张果老自称神尧之侍中青眸阊阖走列缺玉齿□笑驱靊霳高坐松阴发孤咏抚弄造化如孩童翩翩驾鹤上谒蓬莱宫回视此松兮与天地而无穷 

　　○醉翁椅歌 

　　我闻欧九巳成仙滁阳风月间多年如何留下一长椅却与东海张生眠张生平日不饮酒胸中又无墨香薮十载空沉粉署郎一麾去作南安叟胁不贴席睫不交常虑无能答圣朝岂容便便时醉卧不惧丘民野老嘲便将按剑拂衣起欲学柳州诛曲几蘧然梦见欧九云所贵人生适意耳独醒反被群醉咻若能卧治亦何忧请公不必恶此椅政余读罢时齁齁 

　　○登东山问谢安石 

　　我登东山顶酹酒问谢公公有调马路我有下马松公有白云明月两窈窕我有蒙川醉石双■〈王灵〉珑公当偏霸坐江左我当全盛从飞龙我生伊洛后不敢恣情声伎颓彛风我无边徼寄未试淮淝一捣符秦空公之能事我若不可及公之风流我亦不苟从东山名同地隔数千里我言曾入公之耳青天望断一蜚鸿章江滔滔自流水 
　　谢安石之东山本在今绍兴府之上虞县后徙居金陵遂以金陵者拟之今予南安有东山又拟之其在上虞者有调马路南安有下马松又各即其事而戏问之使安石有灵亦当折屐而喜耶抑将有不平也耶 

　　○拟安石答 

　　东山谢安石答尔张汝弼我渐旷达风未免风流癖起来济苍生谈笑安王室尔独不闻白眼王金陵平生廉谨冠世名得君不啻鱼水乐甘心乃从狐鼠朋只手上遮天眼黑纵横颠倒县苍生遂令磬石如浮萍乃知士当存大节琐琐小器何足穪尔生濂洛后述途见日星当自得师报明廷何须戏与我争衡东山石无语落日天冥冥 
　　问答之词姑适兴耳甚不足道但使荆公闻之未必不服亲比匪人之辜也 

　　○蜈蚣峡 

　　蜈蚣峡君知否两岸高束水中流蜿蜒屈曲如奔走支分派别一何多绝险惊涛当峡口宋朝真相曾经过霹雳青天笑挥手蜈蚣之毒夫何有夜半月明闻棹歌商旅舟师拍铜斗上犹城中醉春酒 

　　○淮济旱 

　　淮济间三年不雨非不雨也间有微雨未甞沾足耳有司忧劳亦无可奈何舟中无事偶识之 
　　淮济旱旱之极秋无禾夏无麦身何衣口何食呜呼淮济之民乌乎而不为贼 

　　○土堆高 

　　山东宪副莆阳陈公督视漕河沙壅水浅辄勒民具畚锸筐囊入水舁沙土登岸各自成堆以程勤怠故沿河而北土堆累累列于两岸者良多是以虽久旱舟得不阻皆公之功也爰作土堆高以美之焉 
　　土堆高河底深劳人力快人心天公久旱泉胍涩漕河寸水如寸金百万亿国赋自南北百万亿行旅自北南若令河底塞将何以为国安得甘雨应时来土堆摊平种禾麦 

　　○寄韩推官 

　　韩侯误入冯夷宫左右手携三玉童冯夷见之惊喜道韩侯南海真英雄真英雄母再往冯河之戒天日朗老鳄长鲸解爱才云■〈髟上者下〉双捧归蓬莱 

　　○先春歌 

　　姑苏汤原静绝不饮酒而惟嗜茶乃以先春卷遍征诸作葢重其所嗜也予为赋先春歌云 
　　岁暮冬穷天地闭黄垆极底潜春意茫茫忽忽有谁知茶树枝头容色异黄不黄兮青不青淡不淡兮腻不腻梅花骤逞向南枝轻扬浅露同儿戏何如茶树虽先知蓓蕾包含浑未试将军坚壁卷旗枪寂然无哗鱼鸟逝是时陆鸿渐张人新鼎铛无处窥其神惟余老秃玉川子开口道破为先春乾坤至味乃在此黄金萌蘖渐津津幽人酷好好至骨五盌七盌未足云何必中泠惠山之白水武夷阳羡之绿尘三吴百粤随处得清香浮浮高兴适青州从事气麄豪遁逃不敢轻唐突纶巾鹤氅手自煎时共烟波钓徒吃此意世人知不知浩歌吴门山月白 

　　○寿某夫人歌 

　　鸿胪夫人天下奇六子济济贤名齐宪府侯门见麟凤义路文场丽駃騠四郎承恩尚官主令闻令望如璋珪同献白玉觞中黄封酒麻姑王母何足为等夷况今纔七十千岁是佳期须看白髪重玄齿更齯金碧肩舆入朝去万寿宫前拜舞春熙熙 

　　○留耕堂歌 

　　君不闻宣尼畊稼不如一老农又不闻子舆痛辟许公学神农均为有田方寸欲耕者惟于二子求发蒙二子不耒耜二子不五谷不待东风吹不待时雨沐妙得乾坤一?春从教万物俱生育留与儿孙耕奕世俱给足慎勿令渠稊稗滋此意生生无尽期眼中何物可膏拥服膺数卷书与诗吁嗟乎挟金负势侵阡陌阡陌视人如过客何如璚台此一翁世与儿孙建安宅 

　　○贤女祠歌 

　　翁之误将女弃贫重许富女不误一点初心终不负心若负不如及早归泉路呜呼冯道老太师若闻此风骨亦腐我来为尔停肩舆再拜焚香吊贤女 

　　○慈乌歌为杨景詹题 

　　昨夜梦慈母今朝听慈乌慈乌哑哑尾毕逋衔食哺母如哺鶵可怜人子不如乌子欲养母母先殂母不逮养有子如无纷纷血泪何时枯纷纷血泪何时枯 

　　○廖孝子歌 

　　援绿绮弹白华白华调高弦欲绝弦绝肠断令人嗟嗟嗟孝子廖振万茕茕哭父情无限阻秋兮秋复春阻夜兮夜复旦泪洒树兮树为枯泪沾石兮石亦烂嗟嗟孝子何精诚皇天无语垂哀矜潺潺沧水呜呜咽如悲孝子之哭声 

　　○葛溪道中闻摘桑看火鸟声戏作歌 

　　摘桑看火休来聒我我无成都之桑八百株只有东海薄田数顷余归来高卧先人庐课儿朝耕暮读书狂歌时复歌唐虞尔来聒我将何如 

　　○章江歌 

　　章江水清见底无鱼虾有石子石子何磊磊行人行未巳东西西复东鸟飞兔走天地笼人生岂长好前度少年今巳老不如羙酒饮千锺往来处处皆春风 

　　○题乌凤寄示张直 

　　凤兮头凤兮尾乌凤之名满人耳君不见越秀山前真凤鶵九苞五彩天下无览辉犹未到皇都谁将律吕和山呼 

　　◆古乐府三首 

　　渔父怨三章 

　　○渔父怨三章 

　　渔父怨怨皇天海鲜满网南风作颠踯躅海岸筏不能前鱼烂于网氷泮于船归来叹息忍饿眠恶少敲门催网钱 

　　其二 

　　渔父怨怨贼徒既解我网又截我蒲捉人邀赎髠笞剥屠贷钱往赎侑以尊壶赎得归来裳也无官军相见其胡卢 

　　其三 

　　渔父怨不怨人不怨天只怨海上无良田耕田还租得安坐满海黄金亦不作 【 叶做】 可伤连岁苦凶荒老农全家受寒饿 

　　◆五言古十八首 

　　酬编修杨维新 
　　悲管孺人 
　　送翰林林亨大弟还闽 
　　答胡廷慎进士 
　　竹咏 
　　送友作县 
　　读陈公甫和陶诗 
　　题竹 
　　红梅赠同年翁佥事 
　　厓山大忠祠 
　　送陈公甫膺聘之京 
　　闻陈公甫受职告归 
　　钟盆 
　　薛御史抚治荆襄流民 
　　有感 
　　过沛县歌风台 
　　狎虎 

　　○酬编修杨维新 

　　灼灼东风桃缟缟西园李采采谅匪艰举手聊漫尔云何自束缚企望邈千里齿髪易衰谢岁月不我俟抗走京华尘欵曲谢知巳素心为我倾瑶琴为我理言别用涂长梦寐相汝尔申枨致教言出处贵正始蝼蚁知阴晴孔翠择栖止明珠与珊瑚乃在沧海底努力慎所之六籍固根底再拜寘怀中察察声在耳归鴈西北翔作报心怀耻惴惴畏述方身先鸡鸣起 

　　○悲管孺人 

　　黄鹤双双飞雄死雌独归血口衔坠羽铩翼覆孤儿巢氷不言冷啄雪不言饥茫茫海波涸节节南山夷山夷海自涸我足终不移我足终不移我心天地知九泉遇故雄畧不愧当时岂独韩朋木终为连理枝 

　　○送翰林林亨大弟还闽 

　　去年闽中来访兄兄着褐青灯共夜深摊书助捡阅今年辞兄归兄着绿罗衣玉堂晚进食道路有余辉传语乡人道无如读书好矧彼痴愚夫变形从释老讻讻如聚蛆食我农亩储有识者三叹滔滔将何如家翁二千石休官尚忧国有子绍箕裘此机良可息登堂捧寿卮诵我送行诗青云伫待尔慎勿来迟迟 

　　○答胡廷慎进士 

　　村居断来往摊书挍陶阴寥寥三百载谁鼓紫阳琴萤爝无远照转展费沉吟新声乱古雅嘈嘈或愔愔念昔与君期廸我以妙音中道忽仳离宿疚郁中襟支离事铅椠何以希回参湛湛图灵高渊渊沧溟深栖栖坐迟暮鶗鴂鸣芳林 

　　○竹咏 

　　击节歌离骚湘灵招不得开门看月明幽篁倚苍石春风千万花花落春无迹此君冷淡姿常有好颜色 

　　○送友作县 

　　平生众交游惟子乃世好少日庠泮间挟策共探讨厄穷京国居允赖摅怀抱荏苒岁月流荣华忽将老驾言宰百里逶迟万里道我情如东流欲话不易了执手徒忡忡更进樽中醥毋抗县公尊毋视耕民藐君子乘高舆总辔恒懆懆诗书世泽长令名当自保 

　　○读陈公甫和陶诗 

　　休惊孟似敖毕竟敖非孟删后多变更随宜写吾性月光有盈亏月魄恒如镜独坐濂溪台人眠夜逾静 

　　○题竹 

　　东坡云此竹可以医人俗我爱食其萌清风时满腹 【 二翁气味正相似】 况兹如瓠肥何须更添肉便欲刻此图收入桐君录 

　　○红梅赠同年翁佥事 

　　庾岭小红梅风标天下绝昨日幸同欢今日伤离别玉篴两三声吹落臙脂雪写以赠知心相携其明月 【 友朋之私正与梅花心事相类摩写得法】 

　　○厓山大忠祠 

　　宋亡本无罪元入曾何功所以志士怀千载犹忡忡海涯一片石镵纪宋运终当时二三子戮力抱遗弓事以人力竞敢谓天眼蒙天眼终自瞭天水流无穷南来合尊子又坐穹庐宫反复复宛转昭晰亦冥蒙君子惟尽巳天人任违从海阳屹孤庙春秋祀大忠遗民一掬泪远酒烟涛中 【 真诗史也】 

　　○送陈公甫膺聘之京 

　　势利不我惕贫贱不我戚委曲义理途飘然若无迹问我今行藏而我亦未识偏舟倚江沙浩歌秋月白 

　　○闻陈公甫受职告归 

　　君恩天地宽臣义日月皎无职徒冐官优游岂不好未识义如何请问程明道李密是何人亦有陈情表 【 咏之凛凛】 

　　○钟盆 

　　巨钟既璺倒置栽花名曰钟盆有声警昏晓无声植花草悬空固为奇按地岂不好百炼坚刚姿随方恒自保不计春秋移坐阅乾坤老 【 思致幽深】 

　　○薛御史抚治荆襄流民 

　　无土不养人无人不乐生况闻荆襄土菑畬良称情所以群疲民会集图自营困翼赴林莾穷鳞纵深溟谁能遏奔逝采访徒烦刑君今去抚绥要当重哀矜逐逐行者止惴惴居者宁庶几畅皇泽母苟急时名 【 善规】 如何羊公石令人泪纵横 

　　○有感 

　　父兄劳于官子弟逸于家一逸巳过分况可事豪奢轩轩傲闾里仆仆趋县衙不知祸所伏方谓势可夸 【 切中时病】 势乃有时歇祸来或无涯不如慎德业庶几永无哗 

　　○过沛县歌风台 

　　昔云歌伯风王风犹有在一歌当涂高王风从此改今日过荒台落日悲风来 

　　○狎虎 

　　番国所贡道经南安躬阅而奇之赋此蛮郎与虎狎以手探虎吻虎亦抚其手宛转情昵近借问何能然豢养久无衅嗟彼平生交反面不相认 

　　◆七言古八十五首 

　　送林宗敬 
　　送人知沂洲 
　　杨妃菊 
　　和邢修撰逊之 
　　送赵尚絅南□ 
　　五羊滩 
　　梅岭石 
　　题画 
　　西施菊 
　　梅居 
　　梦奚元启 
　　张行人银汉遨游图 
　　花鸟二首 
　　竹为玄靖僧赋 
　　题画 
　　题兰 
　　题竹 
　　送僧还邵武 
　　寄职方刘时雍同寮 
　　东坡墨竹为陈耻庵题 
　　花朝期钱世恒御史不至 
　　古意 
　　书吴山雨别联句后 
　　红梅赠萧文明进士 
　　胡马 
　　石钟山歌 
　　送遭运郭将军歌 
　　味梅歌 
　　望夫石 
　　杏园图赠李诚明 
　　送许广安之任 
　　重阳篇寿淮上叶封君 
　　碧桃翠竹图为陈克勤赋 
　　赠陈将军 
　　丹凤楼呈谈同年本彛 
　　至京口驿忆壬辰岁过此与三儿弘至剃头作此示之 
　　北园歌 
　　寿萱堂歌 
　　寿徐郎中歌 
　　寿某夫人歌 
　　送某歌 
　　赠某歌 
　　松石图歌为绣衣孟仁 
　　兰畹歌 
　　玉川图歌 
　　徐州老鸦歌 
　　赠张水部歌 
　　寿某隐君歌 
　　德星堂歌 
　　题三香图歌 
　　寒山拾得歌 
　　锺离洞宾歌 
　　食梨有感而歌 
　　老罗行 
　　赠沛县雷大尹 
　　篁墪 
　　题竹送谢运使任两淮 
　　题竹再为玄靖寺僧赋 
　　题折桂 
　　题兰 
　　题画梅 
　　题画 
　　送镇抚陈源归闽 
　　送张伯禄佥宪 
　　送雩都尹周廷侃之任 
　　送卞式之 
　　送蒋永洁知靖州 
　　题枯木竹石次卞华伯韵 
　　寄徐士贤 
　　寿某夫人 
　　寿金员外父母 
　　高寿得直字 
　　荣庆堂分得绝字 
　　重恩堂 
　　南山主人为崔某赋 
　　梅仙 
　　赠嘉兴尹瑞卿 
　　题画 
　　庆东庄大哥寿 
　　渡江 
　　失题三首 
　　题扇赠林亨大以字起韵 

　　○送林宗敬 

　　阊阖门开日初晓紫殿彤楼彩云表曲江花簇东风春燕支雪瓣玉精神跃马看花花共笑袍剪宫罗花压帽锡宴琼林绣幄张翠舞珠歌鬪艳阳鲸吸黄封三百瓮沈酣不忘天恩重聚首皆言图报难微瑕纤类汗人颜更敕锦衣还故国傍人争认登瀛容五色新裁莱子衣捧觞调膳舞春晖舞罢还将旧书读鞭霆驾风追往躅归朝溥作王家霖大慰四海苍生心 

　　○送人知沂洲 

　　桂阳别驾来沂阳两地民心俱不忘桂阳之民思借寇封章万里达明光沂阳之民曰不可何人肯弃父母傍琅琊山高沂水远父母之德不可忘苦留使车不得去桂阳空自咏甘棠 

　　○杨妃菊 

　　秋庭何事有璚姬前身半是三郎妃风流阵里风流尽山鬼断送来陶篱锦绷胡雏不可料悔心独对陶翁笑悠然写入归来辞有谁更和清平调 

　　○和邢修撰逊之 

　　老瓮浮醅半犹冻饮怀便欲吞云梦故人可奈公府忙杯盘且与山僧共太郎小郎俱能诗惹我翩然高兴动气含蔬笋汤惠休语带烟霞李供奉充厨幸赐四方珍买炭便??三月俸酒□巳命阿宣温盘重须教阿舒捧家人窃笑惊且疑今朝也作弥陀供谁识诗僧作俗流十年道谊交情重参寥不负六一知佛印偏同老坡閧数杵钟声催客归踏雪长安马蹄送 

　　○送赵尚絅南□ 

　　青衫乌帽金华客南渡分来天水碧凤彩蟠胸书五车鹏尾悬腰剑三尺目光炯炯双曙星京国相逢即深识不知阮籍途正穷浪许欧公耳偏白闻之愧汗飜流泉如何鷃羽希鹏翼我目乃类欧公盲读书不能数行墨明朝有策献金銮不知何地堪容迹作诗又送君南归我亦相君当显赫蟾窟秋香桂一枝早攀莫待花狼籍锦袍不惜换春醪伫待君来醉千石 

　　○五羊滩 

　　五仙骑羊过梅岭行到章江趁客船五羊散放不复顾累累目石纵横眠太守叱之俱起立烂煑大燕真儒仙五仙归来寻旧物期以小待三千年 【 体亦奇】 

　　○梅岭石 

　　梅岭巨石当关口只容匹马单人走五丁一旦挥金锤百尺嵯峩复何有碎石填涧涧亦平又令陟岸添圩城昔年险处今平地昼夜轮蹄自在行 

　　○题画 

　　远山如飞近山走茫茫白云三万亩小桥尽日无人行孤舟自碇青溪口似闻鸟啼猨啸哀长林宿莾惊风来 【 所谓有声画者】 令人洒然毛骨爽不知身有黄金台金台红尘深百尺骑马东西事鞅掌见图唤起山泽心枯肠骚然诗句痒挥毫聊问许郢州何时约伴作清游我歌尔谣齐拍掌笑看黄河西北流 

　　○西施菊 

　　西风吹破臙脂蕚馆娃佳人醉颜渥苏台麋鹿浑不知自有陶翁供笑谑莫信陶翁贫且清花前时复赋闲情东篱落日几醒醉却笑鸱夷空丑名 【 借物论人固当又善入事】 

　　○梅居 

　　凤凰山下梅花屋俯仰乾坤尽香玉逋仙寂寞三百年尘土孤山昧人目清诗往往落人间疏影暗香今始续曲栏小几神与交宛见杖藜巾一幅谩呼焦尾洗尘襟独把匏樽酌溪绿典醋不计春浅深阴风飕飕雪??敕??敕万顷玻璃舞鹤颠八窻云母飞蛾扑嚣尘不到只仙家何必洞天三十六 

　　○梦奚元启 

　　曲江池畔龙化鱼明光宫前垂献书丈夫意气薄霄漠徤翮不受樊笼拘归来吴门领燕月三尺剑光飞刻缺不容匣底绣紫苔要封塞外天骄血我曾曳裾趋后尘壶觞觚墨时相亲荆卿台前雪没胫狂游不惜肌肤皴南熏楼头一分手过隙光阴白驹走翠帘两度见飞萤消息不闻空仰斗今夜翩然入梦魂五色彩笔扛昆仑白日下照寸心苦好风吹入金马门金马之门在天上双双玉人笑相向梦回海角只孤吟千里百里相思心霜华满地月华白悠悠何处鸣寒砧 

　　○张行人银汉遨游图 

　　东溟仙人事游冶稳骑六气如驯马双袂翩翩历紫清回看一道银河泻河中谁泛莲叶舟玉节翠旗张使者昔日灵槎巳腐烂换得莲舟更潇洒天孙投杼笑相迎与尔一别三千龄卯金木子又天水天下纷纷今几更凤阳真人握长剑汛埽六合开大明圣子□孙亿万世三辰五纬皆安宁我欲赠尔支机石□劳远访严君平但裁十帧文龙锦为我拜献白玉京龙衮纵无分寸阙庶可以之颁后庭使者殷懃谢情好远物奇珍作所宝小臣持节遨银河特访南箕傅岩老天孙施巧但教民女织男耕共温饱 

　　○花鸟二首 

　　天台山里刘郎来玄都观里刘郎去人来人去花不知金衣鸟啼春满树绿窻孤眠如玉人闻道春归未识春欲起推窻看花鸟还将罗扇障流尘 
　　青青幽禽岂凡翼传书曾谒秋风客廷臣宫妾蔼如云只有偷桃小儿识流光忽忽能几时旧日桃花无一枝幽篁独抱岁寒节飞来与凤同栖迟 

　　○竹为玄靖僧赋 

　　凤凰池头听春雨萧萧疏叶如相语起来试揭麐毛帘惊看湿透青鸾羽鸾羽萎蕤鳌石傍天风飕飕云茫茫不知身在玉堂上翩然魂梦游三湘 

　　○题画 

　　大山如龙欲飞去小山盘盘如虎踞近山晴露两三峯远山微茫不知数刘君家住山之陬苍藤古水凉阴稠步月频穿花里径看云别起水边楼隔林松吹含清响古色莓苔和雨长案头六籍时卷舒沙上群鸥日来往近年得志上天衢皇华四牡常驰驱道逢江阴何太守为写江南山水图朝回挂向碧窻晓蒲幅烟岚寒悄悄坐中都似旧游踪只欠清音一啼鸟 【 读将终篇始知为画作此赋咏之妙】 

　　○题兰 

　　元有中国时南士欧所南画兰不着土曰今日此土非我有也 
　　所南画兰不着土昔痛中原落夷虏淮南濠上真龙飞大明一统开洪武从此兰生始着根所南英魂亦呼舞 【 咏兰首及所南亦具诗史】 此兰不知画者谁幽篁奇可相为伍萧萧凉月浸湘川烨烨光风转玄圃似有芳香扑鼻来袭我衣裾拂尊俎不惹臙脂坡上尘只归翰墨林中谱援琴欲弹不忍弹空谷佳人心最苦抱素凝和三十年国香将吐犹未吐江篱揭车不入群万古知心赖尼父抚图握笔驱天风天风吹春满天下 

　　○题竹 

　　玉田刘于锺拜湖广参议潞河邂逅户部副郎辽阳顾宜用为写此图致寮宷旧好予遂书其实归之 
　　刘郎不作桃花梦胸中秀气何澒洞公暇时时露一班腕指所到清风动 【 起得潇洒】 霓裳霞袂不沾尘玉节翠旗同跨凤洞庭野阔天阴阴湘浦波寒云滃滃扁舟载月歌月明半窻环佩声相送个中真趣只自知苦求形似俱庸众大笑前朝李息斋俗笔刻镂堪覆瓮九龙山人真我师太常清卿应伯仲城东解后顾虎头平生三绝人犹重鹅溪韈材白雪光徂徕松烬玄云冻脱袍解带写遗之一醉酒钱三月俸朅来示我索我题局束诗怀空啽咔小窻短烛理枯桐竹枝谩抚江南弄 

　　○送僧还邵武 

　　义师弹琹兼写竹指端触处清风足广陵明月十二楼琼裾仙袂同追游潇湘晴云数千里桂楫兰舟弄烟水 【 佳句】 梵余定起白昼长冥心今古何茫茫我赋新诗送君去灵风忽偃窻前树 

　　○寄职方刘时雍同寮 

　　我有故人职方刘青鸾骨相悬珠眸吐辞非劲亦非柔东风吹春明月秋少年经义冠南州时人错认文章流拜官偶作司马俦边陲万里劳谋猷高冠博带青缣裘赢马彳亍前无驺谁知身与庙廊忧小窻徤笔风飕飕剚蛟搤虎驱貔貅事当疑义少冥搜长僚可否进宸旒睿谟圣断天地侔风行雷厉徧遐陬顿令愁叹皆歌讴乃知片言少绸缪赎取沙场万髑髅貂蝉不觉生兜鍪职方小臣不知由丈夫济世机可投冯唐郎署亦伊周何须金紫身公侯我心如蚁才如鸠也曾十载同君游出守何能展一筹静坐饱飡恒自羞摩挲老眼斗南楼望君心事范苏州悠悠富贵如浮沤 

　　○东坡墨竹为陈耻庵题 

　　东坡写竹于南安宝界寺壁韩佤冑之党乃以函盛之载以巨舟欲献佤冑至钱塘而溺 
　　东坡写竹不求工格度自与书法通干如小篆叶如籀石棱飞白真如邕典酣谭笑驱造化墨花乱洒皆清风区区指点求彤似俗夫有眼无神瞳忆昔南安寺中壁曾辱先生洒香墨謟夫欲献佤冑家翩然飞入钱塘碧钱塘山水更清妍韩庄鸡犬无颜色此图今置德星堂千载奇珍遇真识东海先生歌且谣墨君阁下闻仙笛 【 东海东坡殆旷世相感者】 

　　○花朝期钱世恒御史不至 

　　北土花朝草木青南土花朝花巳尽满庭新绿啼孤莺美人不来空有信怅然酌我金藤卮颓然隐几梦见之觉来不见倍相思岭南岭北雨丝丝 【 金藤卮余家藤织金相酒卮也】 

　　○古意 

　　望仙楼上仙人宴日吐晴虹眸闪电引杯酌海海欲干举笔向天天亦旋瑶笺锦袭紫金藤欲向九重天上献青鸾黄鹤未归来楼下碧桃开几遍 

　　○书吴山雨别联句后 

　　越山尽处吴山起山色空蒙雨声里冲雨扬舲列玳筵总是同年旧知巳玉山■〈山截〉■〈山泉〉张廷芳春风雍容魏仲礼提学先生李若虚青松耸秀白隺癯蚪髯铁面江廷叙巳闻宪副河南除吴桥廷赞我同姓昂藏千里之神驹更有彦章陈老将出非同途同趣向觞政浑如军政严百罚深杯不容让酒酣思涌竞联诗江雨江风鬪清壮我惭沉醉不能联先■〈酓欠〉同年刘士元铁冠绣豸能下士途邀徐老尘中仙瓌词怪语洞今古我挫锋铓惟醉眠吴山驿中惜分手扶醉又醉诸公船诸公高谊摩玄极世俗纷纷谁果识别去仍题纪别诗柏直提师向韩敌诗成还付阿宜歌雨霁月明天一碧 

　　○红梅赠萧文明进士 

　　昔年梦踏西湖月湖边万树臙脂雪谁是东风第一流格韵繁华更高洁飞琼玉面醉霞浆姑射罗裙淬新血冷落浦仙招不来白鹤无声翠禽咽朅来骑马踏京尘恰遇曲江红杏春天上玉音传赐宴绿袍乌帽探花人醉中彷佛西湖梦笑倩王郎为写真王郎健笔间造化领将红紫一番新 

　　○胡马 

　　汉家有道华夷福贰师将军坐丰屋漠南漠北草如烟一度春风一回绿绿草深没黄羊肥胡儿骑马多驰逐南风吹帽槐阴凉卸下雕鞍一停足望望燕然兴未阑弯弓加弦矢在箙胡儿膂力方骄矜应谓北马房星精??飬起四蹄白雪莹牵来八尺紫云横谁知天闲十有二追风蹑景不可名纵令此马早入贡可博斗酒一束缯不如射生饮马湩穹庐高卧胡天迥 

　　○石钟山歌 

　　昔宫左辖湖湘去彭蠡风高帆不住回头空恋石钟山白鸥飞断述烟树朅来又擢大江西石钟山上几栖迟时闻钟声发山下缓复急兮高复低恍如野寺僧唤粥高栋悬筳时一触又如鸣佩趋鸳班五云■〈雨上只下〉阙声催促前呵暂止问山翁翁云此处无金钟岩下玲珑石作窦江风鼓浪相激冲遂令天然至音起何烦恊律分条理烟波客梦几回惊尘土劳心顿如洗乃知钟名不我欺委蛇石磴寻古碑蔓草垂萝古碑没剔藓漫阅前贤诗乾坤俛仰五百载物换星移素风洒 

　　○送遭运郭将军歌 

　　将军原是汾阳族而父当朝大都督少年鼓箧武庠游诸史群经靡不读晋人书法唐人诗时亦钻研味膏馥弯弧试剑早归衙缙绅讲义多如簇京华数目小由基调弧捻箭玄援哭圣明宵旰念南畿尺一龙章寄心腹蛇虎潜踪珑麦青鲸鲵不惊海波绿漕渠污漫输挽劳萧何无谋刘晏促在廷万口借将军共方提纲整条目九重宠任今何隆要为四海苍生福宣尼大训如日月百姓足时君自足伫看紫府报勋庸玉陛前头秉钧轴 

　　○味梅歌 

　　紫阳先生百世豪作易本义穷丝毫梦寐周文见康节天地心髓难容逃遗韵流风在闽建后学探求如对面建宁城中我老彭心如朝阳眼如电味易膏腴却味梅梅花消息易中来风霜摧改万物息天地巳复生蓓蕾葩含蕚褁春都具雪涧氷崖是何处忽然绽破一两椒总领杏桃千万树乃知一画微阳新三十六宫都是春小无内兮大无外孰能越此天地仁老彭味梅乃如此岂云甘苦酸辛耳水曹何郎起山林玩物适情在至理沈吟紫阳和梅篇清馨齿颊欲流涎开门正与东风会一轮皓月当青天 

　　○望夫石 

　　北固山前一狠石千夫万夫移不得闻道曾经野火烧老骨苍鳞变颜色何如山下寡弱人早失天兮着孤特狂飙撼地衣不提怒浪掀天履不溺眼中惟见旧时人堂前那有新衣客匪石之词获我心长江浩浩秋月白 

　　○杏园图赠李诚明 

　　文皇御宇臣英杰老李尚书声烈烈簪缨传子子传孙曾孙耿也尤称绝五车黄卷百年心一?清氷三尺铁曲江杏园时梦游广寒桂子先须折开轩示我杏园图漫天十里臙脂雪我忆春风曾此游玉马金鞭飞列缺黄封迭赐醉颜酡缬衫竞舞清歌咽乐声震地地若摇豪气熏天天亦热此言岂是夸光荣为报将来激臣节李君况是世臣家奋发酬恩更超越杏园春色何足多要在此心明日月 

　　○送许广安之任 

　　十二街头三尺雪骏马健行如跛鳖生憎故人许广安拂袖告行何勇决东海先生强欲吟冻笔如槌砚欲裂京国青袍十载交欲言不言情哽咽愿君勿作绕指柔愿君勿作在矿铁甘雨幽遐冤草苏清风字宙贪泉竭循良宁困圣明时玉烛光华待调燮 

　　○重阳篇寿淮上叶封君 

　　我闻东坡老仙道重阳前后十日好黄花庭院竞芳菲锦树江山相缭绕不寒不暖夹罗轻半雨半晴泥淖少淮上封君尘世仙鹤髪乌纱照穹昊生辰正在重阳前壶榼如云庆难老清风动屋诗激秋紫蜺横空酒蒸晓东海仙翁寄好音珊瑚摇树金光草酒徒词客走且僵舞影歌声惊一埽天台天姥群仙居群仙和之俱绝倒祝君之寿如彭■〈日冉〉■〈日冉〉乎八百犹为少定须屡世拜皇恩便把淮山作蓬岛醉到乾坤混沌时日月两轮常皎皎 

　　○碧桃翠竹图为陈克勤赋 

　　我本东海飡霞仙掷弄日月旋坤干为溺篇章戏翰墨谪来下土三千年而今年纔过五十也随尘世变华颠瓮盎酰鸡时起灭轣辘过眼真堪怜夜来梦到清都府碧桃翠竹鬪清妍便欲据此混沌窟小结一间天趣轩元规尘坌飞不到洪厓风月浩无边白面青童吹紫玉花蚪稳跨参轩辕乃知旧怀作旧梦可奈茫茫未了缘题诗驰寄玉堂子鲜飙凉洒郁蓝天 

　　○赠陈将军 

　　娄东将军天上还柳云夹道号新蝉金鞍玉马珊瑚鞭拂开海上□狼烟狼烟净尽鲸波贴浩荡诗怀沧海狭闻说胡尘扰耕猎枭鸣牙旗剑鸣匣 

　　○丹凤楼呈谈同年本彛 【 楼在上海县治】 

　　扁舟北来波淼淼丹凤楼高海天小楼上三姑共俨然云鬓花客长不老大姑团扇裁龙绡指挥海若驱风涛圣人御宇波恬静敛扇笑看棋相鏖二姑潜机先一着小姑拈子未肯落龙争虎鬪血玄黄鲸咂蛇蟠势回薄金鸡睡熟天地冥楼下道人闻剥啄我欲推枰问一言沧海桑田今几番孙恩摽贼何缓死崖山忠义何遽飜弱水仙都果何处欲借青鸾径骑去五色文辉阆苑花七星剑挂扶桑树左携赤松右洪厓免束冠裳事章句三姑默默问不譍楼外长川自东注 

　　○至京口驿忆壬辰岁过此与三儿弘至剃头作此示之 

　　昔年京口驿停舟唤取镊工薙尔头今日归来巳冠矣眼中岁月如奔流南去北来吾老矣旧业诗书付诸子尔兄巳着青云鞭接趐腾飞今在尔今在尔将奈何岂止一经期决科尔祖爱尔有遗诲作人当如孔明小范辈特立乾坤庶无愧 
　　先君武库公钟爱此子特甚闻其在京就外傅即书来元必令其读小学做根基如古人诸葛孔明范文正公等辈事录出为讲书日令其讲诵则久而耳熟心融自不肯为下流人也呜呼先君墓木巳拱尔弘至成长颇解悟为学可缓乎因剃头处感触而书之不觉挥泪弼谨记 

　　○北园歌 

　　白鹤城西黑鱼衖委蛇折入神仙洞琪花瑶草不知秋仙郎时作桃花梦画船放入白龙潭抚掌长歌天地酣去年掉鞅走京国傲兀未肯抽朝簪归来又入烟霞里东海仙翁谐笑语胸中吐出天下奇时流闻之惊揜耳九重早晚来除书有司临门驾使车马鬣天瓢应分手要令四海归唐虞芳菲北园休自恋■〈犭员〉自啼兮鹤自怨迟子功成早拂衣老我依肰共清燕 

　　○寿萱堂歌 

　　白砂世家吴公子蝉联奕世承诗礼西村先生尤着各龙眠禽演穷神理八十仙游仙姥存于今九十如青春目辨飞鸿耳闻蚁徤行□笑□惊人???阝?下佳儿将七十左右曾云何戢戢高堂悬扁称寿萱一门和气春风入佳儿满捧黄金觞拜祝母寿天地长儿兮儿兮吞沧海日日醉舞天地长 

　　○寿徐郎中歌 

　　清溪直下几千丈桐庐山色相荡漾左回右抱徐卿门锺灵孕秀奇而壮徐卿筡卿何可当七十巳封司马郎童颜鹤髪今八十大夫□□尤辉煌惟此生辰春欲半东风醉人花烂漫乌妙镂带红锦袍笑捧霞觞乐清宴君不闻南斗之傍桃下人□□更□三千春 

　　○寿某夫人歌 

　　海上奇峯摇紫烟烟中鸾鹤何联翩麻姑笑抱罗浮仙上元夫人初度筵夫人双鬓如青莲花甲来赴六十年罗浮梅花香熏天麻姑□瓜擘□弦霞觞满捧大人前祝尔永为尘世仙圣明恩封来如用锦袍翟茀弄曾玄 

　　○送某歌 

　　燕山十日九日雨恰似吴越黄梅时故人来京住邻巷相见不数空相思相思未巳惊相别污泥载道无行辙小车濩泽若轻舟快马凌竞犹跛鳖问君何不肯少留多游情话且绸缪村酤薄意不可 

　　○赠某歌 

　　昔年相见俱红频玉壶载酒游□山酒酣张目望沧海墨花飞雨辞飜澜别来三十又二载廿人同游几人在京华邂逅赵若思姓名相熟形容改堂堂志气青云山车轫既发犹盘桓七星光芒三尺剑嚼齿欲啖奸人肝念我旧游一倾倒年齿虽同我偏老须君一举凌紫清我立下风歌暤暤 

　　○松石图歌为绣衣孟仁 

　　乌台绣衣厉高掺苍松凌空苍石峭海风冷冷山月孤清声清光塞穹昊巧手不能摹写之彷佛此图聊可肖呜呼世人方重花鸟图我欲持之献周召 

　　○兰畹歌 

　　青龙江头闻国香滋兰九畹宛在傍伊谁采之纫佩纕我思重华道匪长再拜再拜龙衮裳烈烈清芬被四方兰兮兰兮母自藏 

　　○玉川图歌 

　　丁玉川临江人也以画名今老矣吾乡陈仲智出守临江而以此图寄我大理府倅□□陈公念考绩至京将别去遂题以送之 
　　太丘出守临江府便风寄我玉川图玉川丁翁年九十金壶墨汁随手敷山光水色摇碧汉云容雨意垂平芜谁家丰屋荫佳树门外往来无俗夫戴笠骑驴是谁子骎骎似若寻其徒主人出迎不惮远平桥苔滑短杖扶山中幽趣乃如此奈我红尘车马何我题此图赠大理不知点苍相似无点苍遥在万里外抚图悬想空呜呜 

　　○徐州老鸦歌 

　　天顺壬午予赴会试道遇四川佥事张茂兰遂过其舟行数程又遇南京刑部主事高汝贤驰驿而北以驿舟行速又与茂兰过驿舟三人皆松江而素交契乃昼夜谈笑洽旬至张湾将登岸汝贤忽指柳上鸦而大言曰此徐州老鸦何以又至此也左右舟人皆惊愕以目力之精如此予与茂兰亦绝倒葢戏也自此别去今十五年矣会辄道及鸦事以为笑茂兰去岁卒于家汝贤以佥事致仕居京师东巷予碌碌兵部动辄逾年不得见九月廿八夜忽梦与汝贤会犹道及鸦事觉而识以歌且将携一榼往同洗老怀也先之以歌曰 
　　徐州老鸦今有无张湾柳树半凋枝同舟三年两人在梦中相见亦胡卢胡卢笑罢还叹息茂兰巳作泉台客两人居京相见稀年齿参差发俱白平生事业不尽怀谁洗磊落桃抑塞我有江南酒一尊君烹庭中鸡一双沈醉重温旧笑谈何须俛仰乾坤计宽窄 

　　○赠张水部歌 

　　天下雄籓山之东一堂列坐皆名公义兴张公拜参议清勤才识闻九垂东兖泉源百余所缕分派别丝毫蓬汇阳沂泗济海运民劳财费难为功张公见此如饥渴精思直与神明通运石畚土成巨坝埧成舎口眠长虹一年劳费百年逸父老欣跃真奇逢呜呼张公主事乃如此不负平生事经史大碑深刻垂苍穹后人嗣法垂无巳 

　　○寿某隐君歌 

　　闽山隐君征不起共把诗书淑乡里坐看流光七十回苍颜皓发如黄绮阿威玉斧绣衣裳远寄新词劝寿觞世间万事何足论共须更醉三万六千场 

　　○德星堂歌 

　　灵台仙郎□石流望望闽天指女牛女生中间德星聚祥光正烛三山陬三山征士高堂上和气雍雍崇礼让苍颜黄髪对简编玉面青衿趋屦杖有犹子兮绣豸衣龙章凤敕天上归□□当时太丘长于今还更盛容辉 

　　○题三香图歌 

　　重华遥遥狩苍梧三妃落落留冀都重华骑龙去不返三妃凝望泪眼枯泪眼枯肠断绝游魂飞度大江南九疑云寒冻斜月金支翠葢杳无踪湘水巫猨自呜咽三妃指天叩地盟无复深宫怨离别重华神圣不可孤共化幽花播芳烈女英乃作江上梅玉面依然骨如铁娥皇乃作水中仙罗袜凌波何蹩躠婵娟癸比作山矾宵明烛光任啼血不逐桃李媚春风不逐葵榴附炎热千秋万载金石交谩把精神鬪氷雪憔悴湘累浪作歌招不徕兮可奈何何如吴下徐熙笔写将香影共媻娑 

　　○寒山拾得歌 

　　香积厨中涤斋钵窃□饕残苟为活蓬头垢面欺俗流还赖丰干一饶舌君不闻稷也亦弃儿伊谁拾得之后世烝民饱粒食却事荒唐佞襌伯滔滔无计障奔澜令我抚图三叹息 

　　○锺离洞宾歌 

　　桃核杯深紫霞暖醉晲乾坤犹旅馆扶携同赴蓬莱山蓬莱山下黄尘满君不闻累累白玉棺尽葬仙人骨茂陵刘郎何太痴万户千门九霄出五风十雨乐尧天八荒尽是神仙室 

　　○食梨有感而歌 

　　五月食旧梨六月食新梨一年三百六十日能有几日无梨时甜氷香雪常到口天地于吾亦云厚但惭无以报君亲万事悠悠空白首 

　　○老罗行 

　　老罗索书如索租日日往返劳仆夫长儿又来拜床下举头怒气如于搜又道去年书未了今年作书须及早明日归舟发潞河南北天涯人渺渺嗟予正坐案牍忙夜归秉烛清风堂磨墨数斗试一扫蛇蚓虬蟠污麦光老罗取去空自重买薪博菜浑无用不如烂醉江南春百年随处华胥梦 

　　○赠沛县雷大尹 

　　昔年我过歌风台沛尹夜半登舟来秉烛相看即相别又惊三度桃花开东风桃花开又落我乃重来台下泊邮筒远报巳先知一笑情怀宛如昨翻思京国曾同游黄尘乌帽俱黑头岁月奔驰官落魄星星两鬓我先秋念子栖迟淹百里于今好逐风云起明廷擢用卓鲁流豸冠绣服乌台里 

　　○篁墪 

　　江南独数篁墪秀不着黄腰桶中兽清风云地五千年九凤联翩舞晴昼伶伦再拜献重华和气休风振宇宙 

　　○题竹送谢运使任两淮 

　　两淮盐运使三由谢公将之任秋官主事丘公时雍以墨竹二幅赠行欲予题其一因书三韵辞虽鄙拙亦少着其抗云激俗之节耳知者岂以言为佞乎 
　　一枝楚云晴霭霭千里清风扫淮海蛟藏鲸戮毒雾消四民毛发俱潇洒日若炉兮氷若山劲节棱棱终不改 

　　○题竹再为玄靖寺僧赋 

　　老可袜材久寂寞容台清卿有新作兴来信笔驱清风灵台静室生丘壑玄靖山中见此图令人洒洒忘羁缚捧茶懒啜晲苔痕恐有新抽笋堪斲 

　　○题折桂 

　　东风吹春浓若酒状元花枝忽入手广寒殿上嫦娥迎为道此花相待久青霞裾映歌霓裳紫金丹成白玉曰清歌缓舞劝饱餐去问苍生苏息否复把天河挽入瓢醉洒余波作星斗 

　　○题兰 

　　鹧鸪啼断湘皋雨怅望佳人在何许十年瑶圃萟琼芳欲踏青云凭寄与青云浩浩风骚骚踯躅裴回不自聊何时纫作佳人佩坐令四国清香饶 

　　○题画梅 

　　张侯写梅悬素壁梅下横铺八尺席瑶台雪罨黄琉璃清气逼人禁不得而我偃卧于其间深院日长轰鼻息梦魂恍恍江南游白云茫茫四无极蹇驴独跨蹄蹴氷长笛横吹声裂石素鸾舞月夜昏黄老鹤呌霜天惨黑豪气直压孤山翁不知身是红尘客觉来瞪目看梅花苦忆江南心恻恻自从书剑赋长游玉窻梅花几狼籍是时梅实金丸光玉纤捧碗调氷浆纵吸此花霜雪意洗我五色文字肠微名缚我何时了见梅空忆江南好不如两翼搏天风九点峯前一飞鸿 

　　○题画 

　　张子三年游赤县每望西山情恋恋故人潘阆忽我过为说西山景堪羡玉泉瀵出山之根晴雷喧空山若颤涧流绕我读书庄落花游鯈相回旋傍涧腴田百亩余春蔬秋果栽应遍推窻正视诸佛卢紫翠丛中金碧绚先生有意此移居可以藏修可游衍轩冕红尘飞不来静翫天人穷圣宪我闻此语喜无极便得载书酬夙愿高弁长裾三四徒助我搜罗亲笔研试将越砥砺铅刀漫把吴丝添袜线故写幽怀入草图买山无资先立劵图中三子知为谁我欲挽之为保见粉署王郎赞一言他日来游共清燕 
　　兵部尚书郎王先生谨节令其高弟进士潘廷用持此图过予遇馆索题廷用知予之厌烦嚣也而告曰玉泉山下吾有一庄殊静僻可居且据山水之胜余遂家约廷用近乃以此意直写于图之上方先生殆鄙余之不文乎哉 

　　○送镇抚陈源归闽 

　　曰雁风高秋色好之子南还何草草绿袍乌帽新拜官武畧文声继诸老剑光万丈拂闽山瘴雾蛮烟顿时扫 

　　○送张伯禄佥宪 

　　闽山故人持广宪十五年来不相见□长□□□□行珍重殷懃深缱绻我持东海旧纶竿醉卧烟霞游汗漫忽然空谷闻足音惊喜开缄如见面二三知巳老同年亦得相闻增□徤是时风日当重阳正对黄花绿酒觞晴昼忽肰飞黑雨墨花点□数千张卷束缄题寄来使四千□途□我将万□笔秃不尽意侧身南望天茫茫 

　　○送雩都尹周廷侃之任 

　　雩都山头金鸡啼雩都县里使君来君来袖得仁风扇坐令民物春熙熙三年政成报天子鼓琴时和南熏诗 

　　○送卞式之 

　　昔年相见颜如玉丝衣细鞶巾一幅今年相见□□苍乌纱□□官袍绿却筭东风十五回旧话故情殊可掬嗟予诗债日积多笔硕荒凉待催促都门摇手人南□还有篇章寄黄鹄 

　　○送蒋永洁知靖州 

　　潞河绿涨氷澌流红亭迭鼓催行舟柳丝柔脆未堪折东风入袂寒飕飕青铜钱沽黄米酒殷勤劝君倾一斗靖州道路几千程未卜何时重聚首 

　　○题枯木竹石次卞华伯韵 

　　梦游明月君山秋醉披紫绮骖玉虬盘陀石畔最清绝霜何露叶鸣飕飕仙语翩翩随高适墨花如烟洒空碧试问重华竟渺茫节下啼痕为谁滴 

　　○寄徐士贤 

　　江阴故人徐荆州平生经畧富才猷作官州县纔少试巳有声华迈辈流我思璧水西堂夜历指□修希□驾辘轳名场二十年绿髪光阴不容借书来问我勾漏砂古人此事诚虚华不如阅今古亿万□屈伸变化犹龙蛇 

　　○寿某夫人 

　　海上诸山何渺渺竹西却有真蓬岛鸾车鹤驭来群仙上元夫人庆难老夫人诞节当上元碧桃吐艳东风暄绀螺深杯酌北海漫看堂背千年萱 

　　○寿金员外父母 

　　括苍山中双凤凰九苞五采何辉光雌雄相应鸣朝阳易春浩荡殊未央凤凰敛翅白云乡群雏连轩起高翔凤兮凰兮岁月长花甲纔周何足量昆仑竹实盈瑶筐昆仑云窦流瑶浆俛饮仰啄三千霜两轮日月空自忙神尧传中元姓张泰山为豆海为觞更邀月娥舞霓裳寿比凤凰寿无疆高歌同看混玄黄 

　　○高寿得直字 

　　三山梧竹长春色一双凤凰同宿食锦巢栖稳懒高飞漫看烂尽南山石千年一度联翩游九霄有路如龙直 

　　○荣庆堂分得绝字 

　　吾友顾维清穷经攻进士策而不偶于有司乃袭世职为千户而其儒雅蕴藉自不少减也且善诗画而地官严公甞以荣庆堂卷属之予咏荣庆也章末遂及之 
　　蜀江浩渺山嶻■〈山泉〉锺灵孕和挺英杰昔日垂帘卖卜翁云??乃百世绵瓜瓞杏花仙子民部郎特立台端氷玉洁九重天上颁玉书高堂永慰双亲悦乌纱翠翟耀青春金七珠盘飧玉屑问渠遐筭未可期漫看黄河几清彻云楣揭榜表天恩天恩滚滚来未竭写图作赋当属谁虎头将军擅三绝 

　　○重恩堂 

　　大明六叶圣天子万年宝历今年始紫凤御书下九天浩瀚恩波冐遐迩老臣解印归丘园爰念旧劳恩更侈重加华秩进芳御廪人继粟供甘旨抚州太守廉江林廿载贤名满人耳风尘脱屣赋归来无复清朝梦金紫皇华使者下南闽州吏县官惊报喜太守于今进一阶金带又添花薾薾晚香亭外马屯云昼锦堂前人似蚁焚香百拜谢君恩君恩如天那可拟试看今古载籍间数千年来曾有几松篁改色荫楼台桃李回春耀罗绮立?寺庭老鹤亦疑猜渔汀狎鸥忽惊起雕盘珍馔山耸空金尊玉醪海无底座中有客蓬瀛仙会道天恩不胜纪□郎接武步青云指日峩冠侍丹陛五花鸾诰更推封重恩之来殊未巳况增遐寿等松乔旭日方升月方朏时瞻北极祝鸿图舞蹈嵩呼首频稽制作雅颂歌皇风文武贻谋尧舜理我乃东西南北人何时一造鸣珂里大书堂上重恩铭万丈虹光照山水 

　　○南山主人为崔某赋 

　　南海畸人巢许侣分甘老作南山主南山兀立当宾墀终日相看若相语有时倒卧酒中尊吞入吟肠不枝柱分将清涧循阶除吐出白云随杖履松风摵摵鬓丝寒洗尽耳根尘几许四时馈问更殷懃笋籁椰浆石锺乳幽林啼鸟奏仙音回风吹花舞天女南山之乐乐无央俛仰悠然小天宇岁寒心事镇不移何许形骸分尔汝君不见世间宾主情姁姁多趋富贵欺贫寠挥毫便写绝交书只与南山常作主 

　　○梅仙 

　　梅仙自是真豪杰不比区区事高洁翩然一弃吴市门应有精光参日月遗踪寄在西山巅龙之灵洞凤之穴家老短□有耳孙爰作夜台称妙绝衣冠济楚继书香笔墨纵横擅文诀天子临轩催赐衣锦衣归来山水悦捧觞再拜如堂封庆泽绵绵流不竭山椒仰望泝梅仙明时未必飞金铁秉心当不愧前修细嗅梅花嚼氷雪 

　　○赠嘉兴尹瑞卿 

　　嘉禾溪头黄花秋举杯送客神京游清名巳上彻宸旒绣衣白简当尔酬伫看清风播九州岛 

　　○题画 

　　黄龙浦上乘舟客丹凤楼前吹玉笛潮方平兮月将直两岸芦花秋瑟瑟 

　　○庆东庄大哥寿 

　　东庄主人适初度春风明日是花朝东海蟠桃正烂漫弟兄同看两三遭 

　　○渡江 

　　洪涛汹汹风飕飕鸣笳击鼓渡中流今日老夫成大笑瘦妻小妾□□游郭璞墟墓巳非是孟姜衣亭真缪悠 【 孟姜女脱衣亭乃玉山古佛阁也往来舟人缪以为然土人亦觉其非者鲜矣可笑可笑】 收帆转舵忽瓜步故人拍掌候沙头 
　　老妻辈登江跕船初不敢仰视舟人云孟姜女脱衣亭乃竞望焉神思亦朗也知此为胜游矣及至瓜州奚纲周维善欣欣候于沙际遂登 

　　○失题三首 

　　白雁南来天水窄百岁风沙喑南国王郎??席帽大于筛却与风沙作强敌援毫写出玉精神依旧江乡好颜色春去春来花不飞任他骑马吹羗笛 
　　昔年我到毘陵驿滂然一雨连三夕今我重来又雨声可是天公苦留客故人供帐当高楼绿酒百壶如川流平生俗□不可□岂是天留人不留天留人留我不驻归心巳逐飞鸿去蓬底高吟听雨眠姑苏城外鸣啼曙 
　　诗人雕刻闲草木搜抉肝肾神应哭不如默诵千万首左抽右取谈笑足夜吟石鼎声悲秋可怜好事侯与刘何当一醉百不问我欲眠矣君归休 

　　○题扇赠林亨大以字起韵 

　　三山豪士林亨大随处风流欠诗债落笔顿令神鬼愁不容海底藏珍恠十尺珊瑚出水来万丈神鳌戴山拜长安市上醉一石仰观似笑乾坤隘明年高领九重春紫袍乌帽黄金带 


　　●张东海诗集卷之二 

　　五言律三十二首 
　　五言排律五首 
　　七言律一百六十六首 

　　◆五言律三十二首 

　　次叶太守郡斋述怀韵 
　　送郎中吴行德还南京 
　　桃源雪 
　　上巳日 
　　送徐仲广归姑苏 
　　和浦宪副述怀 
　　庚申夜作 
　　寄徐时用 
　　宿贑州临江亭 
　　发秃 
　　舟泊南昌石亭寺 
　　送王同年 
　　送樊太守入京 
　　送林一中福建佥宪 
　　溪居 
　　李相亭 
　　游大龙玉枕诸山 
　　雪夜有感 
　　答人问讯 
　　答李贞伯 
　　潞河 
　　戒诗 
　　送琼州太守 
　　赠同行周维善 
　　宝乘寺次何天衢韵 
　　宝积寺 
　　黄浦道中 
　　耕隐 
　　东婴医张士杰 
　　秋思 

　　○次叶太守郡斋述怀韵 

　　黄霸还朝日空余海国春吟囊偏觉重行李共知贫笑别三江月俄为千里人平生一孤剑不避霍家亲 

　　○送郎中吴行德还南京 

　　圣主龙飞日英才豹变时北来天浩荡南去路委迟柳影家家画花香处处诗南宫印如斗指日待君持 

　　○桃源雪 

　　正月桃源路东风雪后时布颿冲宿雾桂棹拂流澌鸭绿添溪涨鹅黄上柳枝壮游秦少府错赋武陵诗 

　　○上巳日 

　　上巳今朝是兰亭不可寻一为京洛客几负故园心绿水鸥盟远黄尘马首湥题诗难尽兴展画看山林 

　　○送徐仲广归姑苏 

　　醉坐春风棹春波照眼明正当欣赏处又惨别离情渺渺飞花远萋萋芳草平少年怀璧去有待价连城 

　　○和浦宪副述怀 

　　归来东阁外旧业未全贫醉卧草为藉醒来花满身好山浑似旧弱柳几更新即办吟诗债无心养谷神 

　　又 

　　昔在秋台日闭门甘守贫满朝求识面同巷懒呈身氷蘗常如旧烟花自换新且须传酒颂何必论钱神 【 句句精采】 

　　○庚申夜作 

　　懒守庚申夜惟躭熟睡甜三尸尔自欣一念我何惭纳纳乾坤大悠悠岁月淹旧庐东海上归计不须占 

　　○寄徐时用 

　　同邸每同游别来俱白头古心遭俗骂老眼阅时流明月三江棹清风百尺楼更期东海上鹤氅伴闲鸥 

　　○宿贑州临江亭 

　　此地古虔州临江小寺幽殿基苔石古屋角树云稠迎客僧陈榻寻医我泊舟城中足车马纔识此丹丘 

　　○发秃 

　　生来原自少老去更无多雨洒南中雪霜凌北地莎缯??臽难妥帖帽屋自嵯峩却被旁人笑朝簪可奈何 

　　○舟泊南昌石亭寺 

　　舟泊石亭寺拖鞋蹑石棱对门山在?巾?登?绕槛水如绷自笑偶来此谁知梦到曾缆夫声囡囡惊起定中僧 

　　○送王同年 

　　孤棹倚章江同年话更长试丹医鹤?夹?阝?卜岁结羊肠清事伯英草丹心陆贽章不须悲去住仕路正茫茫 

　　○送樊太守入京 

　　作宦繁华地甘为清苦人带宽绵布重饭粝菜羹纯用法宜风俗详刑质鬼神 【 可为牧民者法】 此行天下贺玉陛舞祥麟 

　　○送林一中福建佥宪 

　　握手与君别此情难具陈空庭花落后高树鸟啼频白简持三尺清风扇八闽新题如有便为我洗京尘 

　　○溪居 

　　闻说幽人屋门前碧玉流鸭头微暎雪鹈尾浅含秋无际述青草多情纵白鸥素衣何用染相对自悠悠 【 亦甚闻雅】 

　　○李相亭 

　　百室犹江邑千年李相亭乾坤留正气山水有余清赤手扶皇宋丹心契孔明 【 语语有气】 苹香聊一荐俯仰不胜情 

　　○游大龙玉枕诸山 

　　炎方秋去后草木正清妍孤寺金莲拥群峯玉笋联清油张小坞翠勺酌清泉自是故人会山公醉欲颠 

　　○雪夜有感 

　　海国偶行眺凄凄感物华春分犹有雪寒食尚无花邨落四五里爨烟三两家荒林翳斜日处处闹归鸦 【 荒寒寂寥之意可想】 

　　○答人问讯 

　　故人劳问讯贱子愧荒宁习懒诗才减消闲酒量□延宾惟具茗教子自挑灯天地优吾老西畴谷巳升 
　　八句皆实语葢为弘圭弘玉每夜课之读书司马温公云五岁习字其性孙虽小亦可学字矣远莫可见是用悬悬耳 

　　○答李贞伯 

　　青云旧冠葢白发老林皋抚事惟看易消闲自写骚眼前花作阵霜下菊称豪东海盘陀石时来坐听涛 

　　○潞河 

　　买棹潞河头南风麦浪秋正当人欲去恰值雨初收长剑终须试寒毡且自留旧时陈仲子情逐水东流 

　　○戒诗 

　　年来诗作崇努力戒吟哦忽与景相会其如兴到何水中难按瓠弦上肯留笴挥笔且扫埽伊谁问华佗 

　　○送琼州太守 

　　沧海隔琼山怜君几往还蒲帆一万里竹屋两三间首化鲸鲵窟心归鸳鹭班春风杏花信又促觐天颜 

　　○赠同行周维善 

　　行行及好春又遇可交人解缆晨呼伴停桡夜作邻细吟红杏雨同醉绿杨津客路四千里劳君慰藉频 

　　○宝乘寺次何天衢韵 

　　使节驻犹川僧房借一眠乡心苍海外诗思白鸥前山耸森如戟溪流直似弦嗟予逐尘鞅那得此留连 

　　○宝积寺 

　　入寺转回廊俄闻薝卜香庭阶看白雪心地得清凉未论佛经语且挥尘事忙茶瓯人客往江水又斜阳 

　　○黄浦道中 

　　一棹载疏雨摇摇黄浦游落红随水急新绿带烟稠把酒闻啼鸟推蓬惊狎鸥浮萍伤客意身世共悠悠 

　　○耕隐 

　　幽僻隐人居田园一顷余竞耕春暖后酣睡晚凉初税薄食常足时清身自舒儿曹樵牧暇还课数行书 

　　○东婴医张士杰 

　　我家第五郎舟中出痘疮浑身只一个正在左臁傍嬉笑浑无恙何须用药方感念勤惓意因风达报章 
　　士杰之于婴医真天下之绝也甞云此子痘疹必稀今果然故报之十月廿二晚在沛县书 

　　○秋思 

　　白露篱间响残萤是处流朝朝上楼望日日使人愁未遇梅花使空题桐叶秋殷勤报明月为我照西州 

　　◆五言排律五首 

　　杨子江送焦廷用还京 
　　送德州乌学正 
　　夜坐 
　　墨君阁 
　　铜牛水滴联句 

　　○杨子江送焦廷用还京 

　　一脉岷山水弥漫入杳冥东奔吴楚境上直斗牛星杨子殊称号江都表委灵禹功遗旧迹璞赋播余馨极险夸天堑重渊绝地经风涛弥岁月潮汐接沧溟彷佛平铺练须臾忽震霆蛟鼍横怒气罔象幻奇形毒雾乾坤瞑狂飙草木腥嗟予常作客曾此几扬舲人市修香币临流荐鼎硎阳侯波贴息川后镜泓渟台殿玻璃国金焦翡翠屏棹歌喧蜃窟帆影拂鸥汀览胜颜遐眺探幽每暂停登崖挥客袂攀磴叩禅扃盘薄呼龙洞摩挲瘗鹤铭连沧无旧观吞海有新亭吊古英雄老谈玄尘梦醒三英浑一壤六代巳千龄寥落余随柳荒唐笑楚萍春来应浩荡君去正平宁斜日蒜山紫澹烟瓜步青倚蓬吟北固褁茗煑中泠不击祖生楫远寻韩相厅翩肰过江乐如蹑凤凰翎 

　　○送德州乌学正 

　　上巳今朝是兰亭何处寻只将离别意都付短长吟青草鸥边远黄尘马首深作官当盛世乐育遂初心懒设马融帐时弹宣父琴芝兰当满室桃李欲成林志节九秋月文章百炼金终看三鳣坠未许二毛侵川外多来使京中听好音春风咏归际为我问升沉 

　　○夜坐 

　　乘凉偶独坐不觉到更阑畏暑天多暑贪闲事不闲经冬无片雪绕郭自群山酒熟将谁共诗成只自删无端飞动意都付寂寥间 

　　○墨君阁 

　　海外苏长帽归来写墨君清风扫寰宇高节抗浮云寂寂鸢争腐翩翩凤作群消沉伤往事扶植在斯文杰阁从今建遗踪冀后闻我持东海杓聊洗旧尘氛 

　　○铜牛水滴联句 

　　天顺丙子岁偕张友山璞同舟北上联 
　　彼美中丞裔 【 友山】 置身文墨场青金范奇质 【 东海】 玄水溢中肠毛颕藉滋淬 【 友山】 陈玄共徜徉不劳五丁力 【 东海】 宁垦百亩荒肌骨竦寒瘦 【 友山】 筋骸束坚强长眠恊坤静 【 东海】 时滴运干刚惯助鱼龙化 【 友山】 何愁鼷鼠伤脰翻石田雨 【 东海】 涎落研池霜宁戚舍汝相 【 友山】 刘宽为彼偿登台岂觳觫 【 东海】 注腹何汪洋出匣见头角 【 友山】 濡毫润文章奚烦丙吉问 【 东海】 焉比僧孺行判事中书省 【 友山】 受宣天子堂行藏依孔子 【 东海】 ■〈酓欠〉吸希杜康蠢是驾辕轭 【 友山】 领穿日彷徨 【 东海】 

　　◆七言律一百六十六首 

　　立夏日送客 
　　送王尚文任南科 
　　送秦廷韶之南部兼简沈时阳主事 
　　东皋堂为宜兴王景升赋 
　　送任孟材归天台 
　　寓馆述怀 
　　栽杏 
　　四月一日观东驾享太庙 
　　詶奚元启六首 
　　漳南丘陇图为莆田周梁石赋 
　　答李秋官廷美 
　　李廷美过以右军贶予用韵自嘲 
　　苏台怀古仍用萝韵呈陆孟昭员外 
　　用韵简全聪二上人 
　　用□寄林亨大 
　　和韵答丘时雍主事 
　　渡江 
　　送罗应魁调官福建 
　　送陈士贤御史督学南畿 
　　送翰林三同年调官 
　　次杨编修维新闻喜韵 
　　宜兴好寄弋阳尹李端卿兼简诸公 
　　梅坞草堂为陈鼎赋 
　　书字卷后寄江西陈佥宪 
　　登辽阳镇东楼 
　　复过榆关登兔儿山作 
　　赠萧黄门子仪凤 
　　忆同年会寄章黄门元益 
　　徐氏赏铜丝灯 
　　送秦武昌复任 
　　游永平开元寺 
　　德州遇诸同年 
　　淮安雪夜 
　　约毕尹游淮上西湖 
　　渡江 
　　夜雨独坐怀范季方 
　　司马庄饮饯适遇生辰 
　　游天平山谒范文正祠 
　　镇海楼望金山 
　　登金山寺楼 
　　宿江楼梦驾部旧寮 
　　谒山海关武宁王庙 
　　用韵写怀 
　　寄贑州姜太守 
　　江西 
　　滕王阁次韵 
　　送丘一诚省亲之京 
　　舟中看瀛奎律髓 
　　寄杨维新学士 
　　次韵答前任金伯温太守 
　　赠礼部王希曾 
　　送弘宜会试二首 
　　谢史掌教送金盘露一壶 
　　赠新建大尹陆廷玉 
　　寄龙太守先生 
　　和广东按察使闵朝英韵 
　　陈佥宪粹之书报弘宜中会试 
　　病愈示弘宜 
　　陈公甫寓寺连日不见寄之 
　　与陈公甫饮有怀贺克恭给事庄孔阳司副 
　　用韵詶刘职方时雍 
　　送韩推府入觐 
　　寄建昌太守秦廷韶 
　　闰中秋 
　　重九喜雨 
　　重阳值雨余承之侍御适至 
　　十月六日赏菊 
　　照镜 
　　送广东彭方伯转贵州 
　　答武选司诸公 
　　谢余姚诸公 
　　次韵答丘时雍太守二首 
　　与桑民怿宿别 
　　复邵文敬 
　　丘司成寄太学进修录 
　　寄张司业振烈被诬家居 
　　寄张司业归休坠马伤足 
　　寄浙江宪副张廷芳 
　　次钱世恒绣衣韵 
　　送石廷坚进士出宰上杭 
　　挽王侍御母 
　　登东山送冯掌教 
　　张丞相祠 
　　偶赋 
　　送客 
　　南安杂咏 
　　题金莲寺壁 
　　从吾亭为彭凤仪都宪作 
　　送牌坊柱到府学 
　　游了山 
　　纪游 
　　九日登金鳌阁 
　　四月十日燕金鳌阁 
　　诗欲学陆放翁赋此见志 
　　半闲 
　　送张廷仪进士 
　　赠苏州医学盛春雨 
　　寄李郎中贞伯 
　　闻报 
　　游查山 
　　...... 

　　○立夏日送客 

　　昨日吟诗送春去今日吟诗送客回春去定知明岁到客回未卜几时来 【 口头语却有委曲】 悠悠浮世黄金重忽忽流光白发催 【 句老而工】 芳草阶前红芍药分明笑我独衔杯 

　　○送王尚文任南科 

　　绿袍乌帽南游客青琐黄扉早致身日月重光容直道风云要路贵清贫蘼芜两岸卢沟雨竹叶一樽燕市春吴下故人如我问揬花应待桂香新 

　　○送秦廷韶之南部兼简沈时阳主事 

　　缙云郎署锦袍仙路指南都兴浩然双凤阙前花作阵九龙山下柳如烟祝亲遐寿樽连海报主孤忠剑倚天邂逅休文烦寄语相思人在玉河边 【 写景浓丽】 

　　○东皋堂为宜兴王景升赋 

　　荆溪东下白云乡五斗先生旧草堂蔬圃几弓连町疃粮田百亩接陂塘鱼儿浦口酒舩小燕子风前茶焙香 【 清润可喜】 应笑东华尘土客马蹄终日为谁忙 

　　○送任孟材归天台 

　　送子抱书还故园江山渺渺思绵绵可怜为别当残岁未必重逢是几年 【 言外欵曲】 客路断■〈犭员〉明月下乡心归鴈夕阳边休将旧业轻抛掷荡荡天衢好着鞭 

　　○寓馆述怀 

　　为客京华若转蓬移家又向玉河东谩凭白石看新绿懒着青鞋踏软红三月风光浑梦鹿半生事业尚雕虫 【 有意】 床头旧酝江南物且约心知一醉同 

　　○栽杏 【 癸未会试以火变不果乃迁居春坊之右厢作】 

　　玉河东畔春坊里借得闲斋寄此身偶见移来山杏好买栽不计客囊贫孤根原荷乾坤力媆蕋都含雨露春 【 自是好语】 拟醉红云香雾底曲江风景一番新 

　　○四月一日观东驾享太庙 

　　鹤驾翩翩出紫宸彩云香护玉墀春两行旌旆严貔虎九奏箫韶舞凤麟秬忝恭行清庙礼樱桃特献禁园新小臣未得陪仙仗也着青袍望后尘 

　　○詶奚元启六首 

　　□昔相逢岁执徐才华落落气温如曾酣郭隗台前酒同献陈东阙下书青镜流年惊老大金门先达笑迂疏明朝莫负东风约红呇满园花发初 

　　其二 

　　话旧情浓举酒徐青云道士事纷如自从都下三年别不寄江东一纸书 【 天然作对】 文笔总高声籍籍儒冠未脱鬓疏疏君恩似海何时报笑对云山赋遂初 

　　其三 

　　芳声美誉出严徐吴下风流总不如玉櫑拂冠三尺剑牙签插架五车书虎丘山色心常醉龙尾阶头迹尚疏闻道近来诗更好骎骎直欲过黄初 

　　其四 

　　东风迟日美虚徐扑面黄尘不自如闭户细看诸葛傅援毫漫榻右军书白头老父音书杳青眼故人踪迹疏遥忆乡园松水上海棠花发燕来初 

　　其五 

　　诗逋催促不容徐恰遇春来兴浩如句里烟霞摩诘画窓前风雨老颠书杜鹃心苦形容瘦鹦鹉才高礼法疏昨夜西斋吟未了寒鸦飞散晓钟初 

　　其六 

　　周师南下昔平徐闻道雷霆势莫如争似皇明崇礼乐尽投戈甲事诗书天临黄阁延三老昼永青宫坐二疏何幸微臣也遭际云衢发轫致身初【 首首自在】 

　　元启先生以诸名公倡和之作索和黾勉如右所愧作者既众某亦不能一一尽读能无雷同剿说乎一笑而赋之覆瓿乃可耳友弟张某顿首 

　　○漳南丘陇图为莆田周梁石赋 

　　累累荒塜对孤岑回首漳南抱痛深草露松风千里梦秋霜春雨百年心谁为马鬣封新土空有鹃声恋故林试向咸阳原上望汉家陵墓亦消沉 【 感慨味深】 

　　○答李秋官廷美 

　　一从失脚下烟萝都为浮名受折磨尘土无情淹客思沧江何处和渔歌敝裘悬桁浑如貉蒸瓠堆盘亦当鹅赖有床头孤剑在未应不及化龙梭 【 怀抱可想】 

　　○李廷美过以右军贶予用韵自嘲 

　　颠张妙迹古藤萝我欲临之墨枉磨断石每怜修褉帖飘风深愧谪仙歌数行障墨浑如蚓万纸堆床岂直鹅 【 押得自稳】 自笑平生真蹇拙天孙何日付金梭 

　　○苏台怀古仍用萝韵呈陆孟昭员外 

　　吴国危机出苎萝于今尘迹亦消磨行人不识楚门怨啇女还能子夜歌香径白杨啼野鸟花洲绿水付群鹅 【 叙景如画】 虎丘山色依然在应笑繁华去似梭 

　　○用韵简全聪二上人 

　　同着缁衣遯绿萝晋书唐律共磋磨僧中今见大小朗世上争传长短歌适意岂无千里骏听经应有一双鹅 【 突兀语诗中自不可少】 偷闲欲结东林社须得蔬盘贮水梭 

　　○用□寄林亨大 

　　引蔓高枝笑女萝元龙豪气未消磨赤贫何必逢人说清兴时还对酒歌五夜客愁闻蟋蟀九天风信送驾鹅男儿须了人间事不信流光一掷梭 【 调笑人神】 

　　又 

　　霜风凋尽故山萝为客空将铁砚磨白日光阴忙里□紫霞心想醉时歌画将雕虎飜成狗写得长鹥懒博鹅无奈昨宵归梦急三江孤艇去如梭 

　　○和韵答丘时雍主事 

　　三百遗篇最苦心早魁金榜醉琼林东风马首花成阵明月楼心柳亸阴 【 亦是酝藉】 丰采动人孤鸑鷟文章传世万珠琳年来袖得秋台笔时送阳和入舜琴 

　　○渡江 

　　杨子江头几问津风波如旧客愁新西飞白日忙于我南去青山冷笑人孤枕不胜乡国梦敝裘犹带帝城尘交游落落俱星散吟对沙鸥一怆神 

　　○送罗应魁调官福建 

　　江右衣冠此丈夫纔于玉陛听传胪百年事业丹心苦万世纲常赤手扶郭隗台前折疏柳考亭祠下埽寒芜问渠荣辱升沉事天际浮云自有无 

　　○送陈士贤御史督学南畿 

　　凡大臣陛辞则赐酒饭御史未有也而士贤此行特领异赐故首及之 
　　晓辞清跸沐殊恩金阙东头赐玉樽岂为宪臣虞醉饱要令文教布乾坤 【 以此许士贤亦不错顾】 渊渊洙泗有流派渺渺江淮无点浑更喜春风报消息几多桃李在公门 

　　○送翰林三同年调官 

　　翰林编修兰溪章德懋莆田黄仲昭检讨浦江庄孔易俱以丙戌进士初授职不易旬上疏得罪德懋知临武仲昭知湘潭孔易判桂阳先是修撰丰城罗应魁亦建大议出为市舶提举乃榜元也故时人有丙戌四谏之称 
　　堂堂翰苑三君子侃侃伊用一辈流日月当天容直道雷霆震地肯低头衡湘路远何须惜州县官闲且自由寄语南闽旧提举此生端不愧同游 

　　○次杨编修维新闻喜韵 

　　维新两弟同中乙酉乡试而一弟继维新为解元维新喜而有作久其韵 
　　喜气朝从驿使来金函桂籍到容台千人入试百人中两弟登科一弟魁 【 如此对亦工然公诗佳处不在此】 都下群公夸竞秀关西诸子总奇才黄封内酝须多领更向春风听荐雷 

　　又 

　　韦编同见伏羲来鼎立春风画卦台杨叶巳穿三叶破梅花还占百花魁凤皇池上文章伯鸳鹭行中柱石材愧我无能惟渴睡梨床鼻息殷如雷 

　　○宜兴好寄弋阳尹李端卿兼简诸公 

　　吴中山水宜兴好曾在京华得饱闻踪迹十年嗟未到风烟一壑要平分笋镵茶焙铜官雨荷葢兰舟洴浰云更问东坡田可赎便教儿子早耕耘 【 风致盎在笔端】 

　　其二 

　　故人宦辙各西东欲到荆南恐未逢地主何须寻李尹洞名原自属张公红灰酒美衣须当紫竹箘肥诗自工 【 便见旷达】 有个墨翁应识我谩凭把笔记行踪 

　　○梅坞草堂为陈鼎赋 

　　先生懒逐世浮沈高卧吴山万玉林醉赏风霜摇落景静窥天地发生心影横疏箔诗先就香扑晴窻帖漫临 【 是梅坞诗】 我欲放舟乘好兴老逋仙迹拟同寻 

　　○书字卷后寄江西陈佥宪 

　　岁事蹉跎巳过春听风听雨坐兼旬迢迢云梦千余里惨惨风涛几处津张旭可能工字者洪乔不是寄书人思君两鬓如霜草何日京华更卜邻 【 此律中横放不可捉摸者】 

　　○登辽阳镇东楼 

　　步上高城更上楼凭阑一望思悠悠山如图画催吟兴海作杯桊荡醉眸箕子故封今异域管宁旧隐是何州遥闻胡马时南牧未请长缨愧白头 

　　○复过榆关登兔儿山作 

　　马首遥看兔耳山归程又复度榆关蘼芜欲茁氷初泮桃李未开春巳阑扑扑黄沙欺黑帽翩翩白日换朱颜留连不尽东风意客邸痴儿正望还 

　　○赠萧黄门子仪凤 

　　玉树亭亭萧二郎金声楚楚继书香摄衣道左朝迎马烧烛堂前夜举觞绿树高崖熊献白碧波浅濑蛎输黄醉来向我论书法野雉家鸡漫自狂 

　　○忆同年会寄章黄门元益 

　　春来都下同年会我在天涯独自吟花好空劳元白梦黍香孤负范张心征鸿渺渺述残雪啼鸟嘤嘤隔远林归到曲江春尚在一枝红杏劝重斟 

　　○徐氏赏铜丝灯 

　　太平京国万家灯东巷徐家最有名金网漏光华月小绣幡拖影彩云轻 【 咏物语工】 尊前何用蛾眉舞笔底能令鬼胆惊试问去年同赏者天涯星散不胜情 

　　○送秦武昌复任 

　　隼旟遥驻汉江滨江艹江花总是春苏子堂空仍有月庾公楼在却无尘九天雨露随归马七泽波涛纵淍鳞会筑沙堤迎太守汉庭黄霸是何人 

　　○游永平开元寺 

　　盘盘幽径寻山寺碌碌征轮得暂停滦水知春氷半黑平山消雪草微青乾坤浩荡身如寄今古升沈梦未醒更上高台东北望弯弧直欲射狼星 

　　○德州遇诸同年 

　　德州南下水如烟忽报青帘绣柱船旧太守逢新太守老同年见小同年官程有限难留久情绪多端话不全分手匆匆空怅望野云沙树夕阳边 

　　○淮安雪夜 

　　自怪平生酒量悭舟中无事可消闲杂书数卷看来厌名纸千翻写付还蓬背雪声何飒杳床前灯影半阑珊瓦垆砂罐空相对谁在春风醉梦间 

　　○约毕尹游淮上西湖 

　　欲驾东吴万里舩西湖来赏绿杨烟我■〈扌弃〉三日酬诗债君费千金买笑钱酒气蒸霞眠毕卓墨花洒雨舞张颠 【 风情逸思谁复似者】 便从淮水归京国五色云中觐九天 【 不意有此转换】 

　　○渡江 

　　蓬底茶香酒梦醒大江风急正扬舲浪花作雨汀烟湿沙鸟迎人水气腥三国旧愁春草碧六朝遗恨晓山青不知别后东湖上谁爱菱歌倚棹听 

　　○夜雨独坐怀范季方 

　　四檐风雨一篝灯脉脉怀君思不胜龙厩未收千里马鹑笼却锁九霄鹰何时玉斧重修月今日青毡漫坐氷回首东风旧游处花开花落总无凭 

　　○司马庄饮饯适遇生辰 

　　今年初度五十四寿酒相将别酒同彩服儿孙群拜舞白头兄弟各西东春光澹澹风吹柳寒意亭亭雪在松莫忽马村庄上醉未知何日更相逢 

　　○游天平山谒范文正祠 

　　让王城外事幽寻独拜天平万石林忧乐有言终不负经纶未了奈销沈乾坤正气依然在西北惊尘慎莫侵欲问义田无恙否夕阳归马一沉吟 

　　○镇海楼望金山 

　　春晴催我上层城望望金山入杳冥树影连云孤鸟没涛声撼地万鼍鸣乘槎嗟我头先白送酒怜君眼独青博陆旧祠还在否也应宿莾语猩猩 

　　○登金山寺楼 

　　第一江山第一楼年来频得纵清游盘云苍隼如相识煮茗缁衣苦欲留笔底风云摇海岳壶中日月送春秋古今多少登临者何事哀吟动客愁 

　　○宿江楼梦驾部旧寮 

　　身卧烟波江上楼梦寻粉署旧交游吏围巳散饭初下王事方论著久留隔座□声槐转午满庭诗景竹鸣秋觉来却算云泥隔共笑谁怜独客愁 

　　○谒山海关武宁王庙 

　　堂堂燕冀旧山川沦没胡尘五百年圣主龙飞重汛扫元勋虎阚共周旋金汤控带华彛限玉帛来朝道路便建此丰功垂万世令人俛仰思茫肰 

　　○用韵写怀 

　　缙云郎署独衰迟跛鳖难追八骏驰人道戆怀如汲黯天生讷舌愧张仪吴钩苔绣凭谁砺燕石珍藏只自奇岭海一麾甘出守莼鲈又切故园思 

　　○寄贑州姜太守 

　　甲厂尘街挟册游黄花二十四回秋一轮五马山前月千里九龙江上楼豪兴未除湖海气流年不管庙堂忧 【 风人思致不碌碌乃尔】 前宫正是沧洲吏定有甘棠在道周 

　　○江西 

　　江西籓府住江东水远山回气槩雄蛟井不妖同邑井雕风虽有让文风滕王高阁烟霞古徐孺孤亭草树浓 【 冲淡有味】 岁月催人游不尽夕阳淡淡雨蒙蒙 

　　○滕王阁次韵 

　　滕王高阁楚江崖此日来游夙愿谐远近山川供酒案古今人物在诗牌乾坤有意留陈迹岁月无情感壮怀 【 俯仰宇宙意兴悠悠】 欲借梅仙黄鹤去五云深处拜尧阶 

　　○送丘一诚省亲之京 【 内阁丘琼台子】 

　　旅馆西风见小坡依然文思卷黄河青云北去乾坤大沧海南来道路多照雪短檠那可弃倚天长剑正须磨趋庭若问南安守铁汉楼头浩浩歌 【 英气自在】 

　　○舟中看瀛奎律髓 

　　消闲偶看宋唐诗今古浑疑是一时养气浩然成骨格铸词聊尔助丰姿 【 是作诗法】 浑融合让擎天手巧妙生憎奉溺儿卷外万篇收不得白云青障绿连漪 

　　○寄杨维新学士 

　　闻君红颊映乌髭老我清江照鬓丝独守庚申君得法同生乙巳我为雌一灯旧借东邻照万里今悬南国思紫阁彤庭严密地便风休寄故人诗 

　　○次韵答前任金伯温太守 

　　路入章江清更幽棠阴满地说君侯昔年作郡淹黄霸今日升堂愧仲由戟院鹤鸣松露夜山田雉雊麦风秋仙裾巳在蓬莱顶犹顾尘寰赋旧游 

　　又 

　　南海黄相远见分几回细嚼苦思君孤莺愁坐萧萧雨老隺高飞渺渺云花判最能明国法草书何足张吾军一尊庾岭梅花月共醉清风却舞裙 【 平淡中有奇处】 

　　○赠礼部王希曾 

　　郡厨新榰灶适希曾至兼念三儿试南都时癸卯八月望日 
　　郡厨今日灶新搘正值中秋明月时万里故人天上至一尊清酒客边持天时正合留人醉诗句都非媚灶词却问三郎在南国姮娥能付桂花枝 

　　○送弘宜会试二首 

　　出守南安便道归治装送尔赴春闱舟车到处须防险爵禄随天每慎微直道巽辞真要诀权门利路是危机 【 名言】 传家数出惟清俭富贵休忘着布衣 

　　○谢史掌教送金盘露一壶 

　　泮林新置酿春炉分我金盘露一壶自分独醒遭俗骂须教沈醉倩人扶郡厨剩有芝园菜乡思空悬笠泽鲈却笑曹参真寂寞隔墙谁与和歌呼 【 宛转流利自是骚人家数】 

　　○赠新建大尹陆廷玉 

　　西江城下南安棹问我东吴小陆郎书札绸缪乡信远壶觞烂熳故情长阖间尽醉春如酒藩臬文推月照霜 【 自然】 几度公余骑瘦马滕王阁上看朝阳 

　　○寄龙太守先生 

　　秣陵珂马晋陵舟三十年来忆旧游浩气不随秾李艳清风常共大江流韩公未老齿先豁杜子多愁鬓巳秋我欲相寻问真诀崆峒道士肯点头 【 江山人物掺纵指掌间】 

　　○和广东按察使闵朝英韵 

　　到处清风瘴疠分有人传是紫阳君心澄沧海一轮月思人罗浮万项云宪府旧推名御史诗坛今得大将军野人欲献行厨味雨过山溪鳖长裙 

　　其二 

　　尔祖当年爱尔深尔将成就祖消沈我今白发空垂泪尔正青年要尽心辛苦一兄支世业参差诸弟向儒林立身事主无多说忠厚清修是好音 【 意极苦切】 

　　○陈佥宪粹之书报弘宜中会试 

　　故旧书来报我知二郎今亦上云梯文章白玉阶前献姓民黄金榜上题移孝要从今日始立心当与古人齐天恩世世何能报但祝皇明亿万期 

　　○病愈示弘宜 

　　自喜年来药有灵吟髭添黑眼添青兴来漫写三千字性懒难穷十一经豚犬也叨登甲第马牛何以报朝廷濂溪台上能容我弄月吟风几醉醒 【 教子忠君之意两无愧焉】 

　　○陈公甫寓寺连日不见寄之 

　　何事今朝阻笑谈凄风寒雨暗江南百年事业知多少九月光阴又廿三绿酒且教人酩酊黄花似笑鬓■〈髟上蓝下〉鬖晚晴还过周台宿细与崆峒道士参 【 楚楚不凡】 

　　○与陈公甫饮有怀贺克恭给事庄孔阳司副 

　　章江禅院雨声秋绿水黄花话旧游贺老旷怀应我念庄生高论许谁酬乾坤古气双龙剑江海长风万里舟 【 语极豪爽】 去鴈来鸿无信息夕阳孤倚斗南楼 

　　○用韵詶刘职方时雍 

　　冷落黄花巳过秋远书忽到念同游风云万里官须做尘土三边志欲酬 【 此语能预识东山心事】 落日高台谁举烛西风野渡自横舟萍踪虽远心常近倚遍元龙百尺楼 

　　○送韩推府入觐 

　　韩侯入觐驾轻艭满载图书沂大江两月行程风欵欵九天膏泽雨淙淙谩收庐阜归诗卷倒卷淮河入酒缸老我旧游俱在望壮心飞舞未能降 【 犹有余韵】 

　　○寄建昌太守秦廷韶 

　　老守题诗寄少游天涯几度断鸿秋丹心自许乾坤识白发谁怜岁月流 【 自信如此】 莼菜关情千里外杜鹃惊梦五更头章江北至云南去独倚斜阳铁汉楼 【 写意浓至】 

　　○闰中秋 

　　乾坤似爱太平年一半秋光去复旋玉斝重斟今夜月金笺还和旧诗篇留连丹桂浮香地担阁黄花冐雨天闻道广寒人喜甚秋来两度庆团圆 

　　○重九喜雨 

　　重阳入夜雨声多刚为吾民洗瘴痾不用萸囊修故事先从蔀屋庆天和清尊狼籍登山兴黄发媻娑击壤歌况是甲兵都洗尽乾坤无处不恩波 【 咏节序而爱民忧国之意溢于言表】 

　　○重阳值雨余承之侍御适至 

　　九日不堪风雨作公余铃阁白徘徊更无好典登高去却有同年访旧来诗写风流笺绚锦酒浇磈儡鼓喧雷湘帘暝色催红烛绝胜龙山落帽回 

　　○十月六日赏菊 

　　节过重阳又三九盆栽秋菊正开花杯盘冷淡还须赏时序蹉跎岂足嗟浊酒白衣能自送狂风乌帽不容斜陶翁故事苏翁兴随处风光共物华 【 脱洒】 

　　○照镜 

　　览镜今朝忽见吾欣肰对语共卢胡■〈髟上雨下〉鬙须发乃如此磊落肝肠还在无敝郡牧民真愧赧戆言直道太迂疏 【 仓卒有气】 秋风有便不归去空负松江巨口鲈 

　　○送广东彭方伯转贵州 

　　圣主宵衣念万方福星移度照南荒八番溪洞尘霾净千古颠崖日月光紫府图书期点勘青云冠葢候行藏一尊铁汉楼前别细把黄花嗅晚香 

　　○答武选司诸公 

　　凝香燕寝昼迟迟一寸心旌万里驰秋尽断鸿传信息天空孤鹤想容仪清朝何用三缄口远塞还须六出奇 【 语有规讽】 大陆文章天下伯相逢为我道相思 

　　○谢余姚诸公 

　　三郎簦笈舜江游多谢衣冠礼数优时咏缁衣周寓馆又歌折柳送行舟秘图穴口书声夜灵绪山头剑影秋老我子长游兴在青鞋何日亦寻幽 

　　○次韵答丘时雍太守二首 

　　未老身闲乐有余芝山旧业竹扶疏兴来纵写开长卷醉至微吟坐软舆甘与鹿门成隐计肯从狗监荐相如床头赖有韩檠在且读平生未读书 

　　又 

　　轻风细雨晚凉余摵摵庭梧叶渐疏念我此时来手笔爱公何日举肩舆欺人岁月翩翩尔随世功名碌碌如矫首番湖几千里伤心归雁一行书 【 闲冷不厌】 

　　○与桑民怿宿别 

　　送别江头意尚惭僧房留宿话喃喃鬓毛零落风前鹭心绪悠扬簇上蚕司马奇文空唶唶元龙豪气尚厌厌 【 意思清远】 一梳晓月催行李水自北流人自南 

　　○复邵文敬 

　　文敬变入东坡笔法写以寄予评之锺由笔意入东坡似觉绵多铁未多东海三分轻北海永和一变到元和要从苍颉穷玄妙何必黄庭博白鹅展卷思君不成寐满天星斗夜如何 【 画马画骨须是妙手此诗似之】 

　　○丘司成寄太学进修录 

　　太学新刋进修录老夫三读仰儒宗挽回太古淳庞气扫退如今轧茁风白玉堂前春浩浩黄金台下月溶溶更芟枝叶寻根本围棘中间见晦翁 

　　○寄张司业振烈被诬家居 

　　少司成下老门生十载追思万种情埃墨却疑颜子饿浊流难污伯夷清百年邃阁尘谁扫万丈阴崖雪自明闻说先生浑不计酒尊诗句写和平 

　　○寄张司业归休坠马伤足 

　　天上归来万想空马蹄偶尔踏东风飜身忽断青丝鞚踠足聊凭紫竹笻野渡渔舟人竞趁名园纵酒客能供玉堂璧水浮生梦从此都将付塞鸿 

　　○寄浙江宪副张廷芳 

　　禁御西头卓笔楼势穿穹昊气横秋十年东海叨同醉万里南州念旧游风月每寻周子乐江湖又负范公忧 【 忧乐字下得是】 嗟予自发瓜期近有约西湖一放舟 

　　○次钱世恒绣衣韵 

　　鱼城如块旁江安迭鼓鸣笳接好官百粤飞霜千载遇九霄明月万家看高怀欲挂榑桑剑苦节何辞苜蓿盘 【 识得此二句可以为丈夫矣】 最喜虞山春似海绣衣彩服奉亲欢 

　　又 

　　六年作郡幸清安笔兴诗怀不属官酒遇故人随量饮花当好处及时看鲈肥松水家千里马倦梅关路九盘 【 宛曲有情致】 京国旧游如梦寐未知何日罄交欢 

　　○送石廷坚进士出宰上杭 

　　三礼声华闻九州岛上杭作宰迈时流铁炉富足民无恙铜鼓山名岁有秋不愧王乔曾赐履懒看卓茂早封侯 【 送人诗似此祝愿者少】 两京襟佩纷如雨回首春风忆旧游 

　　○挽王侍御母 

　　我哭慈亲眼欲枯又闻君哭在长途凄凉鼎釜新加秩零落波涛旧绣图无限寻思浑梦鹿有怀反哺不如乌麃将太史新铭刻留与闺门作范模 

　　○登东山送冯掌教 

　　落木风高白雁飞登山临水送将归一时景物黄花帽十载情怀绿酒杯庾岭无尘侵我扇谢安有月近人衣梅关明日频回首醉墨留香在翠微 

　　其二 

　　一回相见一清吟短发繁霜岁月侵浪迹谁怜南又北旷怀自信古犹今 【 是甚胸次】 越王台北秋风早张相祠前暮雨深莫问玄都痴道士红尘回首欲投簪 【 风致】 

　　○张丞相祠 

　　时将小至始凄风锦树溪山富贵冬丞相祠前荐浮蚁将军岭上望高鸿紫云西北三光近沧海东南万国通 【 意与宏阔】 乐与故人同一醉欲骑黄鹤从飞龙 

　　其二 

　　张相新祠何处寻梅花岭上最高岑云封一室藏金鉴泉滴层阶奏玉琴后世竞传开路迹当时未尽补天心李猫耸耳青骡远独立西风慨古今 【 得九龄心事】 

　　○偶赋 

　　过岭囊箱下濑船丁夫昼夜少安眠薄田荡尽犹输税恶客频来横索钱穷发东南皆赤子举头西北有青天不才无计苏民困贪禄乘轩自赧然 【 感讽甚切】 

　　○送客 

　　西风昨夜送鸳鹅南国美人归兴多一顷新田收晚稻数椽旧屋补秋萝生憎燕市繁华梦自和吴侬欵乃歌社友邻翁应迓我黄鸡紫蟹醉红螺 

　　○南安杂咏 

　　东山绝顶蒙川馆北寺奇观铁汉楼杭汴两州南北宋乾坤二老后先刘龙腾凤舞英雄气鸢赫鸱张富贵羞 【 可想见其为人】 我奉瓣香祠下拜灵风吹面发飕飕 

　　○题金莲寺壁 

　　南安北寺足徜徉公务清游两不妨玉版禅师参茗椀金莲侍者供檀香墨花洒洒孤亭雨剑影翻翻五岭霜分付山林老■〈犭员〉鹤好分一半作黄堂 【 得诗人之比】 

　　○从吾亭为彭凤仪都宪作 

　　倏如炎火忽如氷荣辱升沈不可凭直道且须随我好抗言那计被人憎千锺有分还充腹一枕无由便曲肱从此名亭聊见志侧身天地自兢兢 

　　○送牌坊柱到府学 

　　圣祖诒谋万世传里闾棹楔表英贤既通地脉壬干位定破天荒癸卯年五色凤文能照耀九霄鹏翮自腾骞莫嗤两柱无多力待看堂堂拄碧天 【 老语宏壮有梦想贤豪之意】 

　　○游了山 

　　迎得春来就踏青了山路转磴磳磳毰毸凤尾郎衣草天矫龙腰紫葛藤酒瓮添香梅可嗅茶瓯嚼脆笋初蒸恍疑京国清明后城外看花醉旧朋 【 脱括自在】 

　　○纪游 

　　出守南安秋复秋公余随处作清游水声泬濊金鳌阁山色周遭铁汉楼沧海东南连粤徼青云西北是皇州偶逢过客谈时事纵对清尊未写忧 

　　○九日登金鳌阁 

　　落帽风高客袂寒金鳌阁上倚阑干一方文武衣冠会万里江山眼界宽老骥未应悲峻坂闲鸥何事触惊湍 【 自是可感】 可怜此地无萸菊醉把芙蓉仔细看 【 含蓄意多】 

　　○四月十日燕金鳌阁 

　　清和天气好情怀偶向金鳌阁上来六合容开双老眼百年自笑一凡材山含雨意催诗句江卷涛声入酒杯相对新知思旧好何人骑马醉金台 【 甚有意格】 

　　○诗欲学陆放翁赋此见志 

　　酒杯不及陶彭泽诗法将随陆放翁南宋偏安翁不幸圣明全盛我遭逢平生同是乙巳岁立命独嫌磨蝎宫自儗自痴还自笑茅檐燕雀逐高鸿 

　　○半闲 

　　身世烟霞尘土间五分忙里五分闲 【 开目便见】 轩裳未果从龙去杖履时能伴鹤还暂试囊中飡玉法偶于陇上讲金丹抓髯一笑图南老何事常年卧华山 【 句句见意又复脱洒】 

　　○送张廷仪进士 

　　梅雨梅风化客衣小楼灯火话将归一时杂沓谁能试千仭翱翔自见机陆相祠前鶗鴂语越王台上鹧鸪飞匣中三尺清氷在却有神光彻紫微 

　　○赠苏州医学盛春雨 

　　三吴医垒盛元戎 【 自注医垒元戎乃医书近时经进故云】 世世登坛韬畧雄白发扁卢随后殿青年朱李作先锋杏林陈谷仓储足橘井清泉汲道通要识轩辕握奇处休寻东海腐儒翁 

　　○寄李郎中贞伯 

　　文章星斗气如春元是乌衣巷里人避世身从床后匿忧时书向榻前陈十年郎署冯唐老千古孔门原宪贫何日相逢吴下醉秋风老尽紫丝莼 

　　其二 

　　南安郡里寄书来又复榴花五度开陶令解官空白发山翁当道正青才绛纱弟子传三礼粉署宾寮共一杯老我有怀何日会月明空望凤凰台 

　　○闻报 

　　驿报新闻惊且疑斗南楼上倚斜晖霍光有传何曾读疏广无金亦自归四海碧波鱼上钓万山明月虎投机房杜平生立门户令人矫首一沾衣 【 可感】 

　　○游查山 【 在松城南　山有葛翁井】 

　　查峯孤秀峙城南曲磴平桥度郁蓝斜日落衢人似蚁凌烟林莾屋如蚶将军射雉军声振太守题诗酒兴酣欲举归桡重延伫仙翁丹井送清甜 

　　○高明所 【 在南安郡城北】 

　　金莲山上高明所燕坐居肰见八荒虎鬪龙争俱寞寞鸢飞鱼跃自洋洋汉唐事往江山在濂洛人游草木香唤起平生尘土梦松风为我洗肝肠 

　　○春莫述怀 

　　旅馆孤吟思惘然抱书懒读枕书眠萋萋芳草日将暮点点飞花春可怜家信不来江鴈杳乡心正切海鱼鲜欲沽一斗花前醉自笑青衫不值钱 

　　○谢会昌梁孔昭大尹送甲子图 

　　故人去作会昌尹寄我新刋甲子图感荷此情殊郑重喜当老眼未模糊条分正闰扶人极混一华彛仰圣谟 【 意思甚大】 自庆此生何太幸杯倾东海醉歌呼 

　　○用韵答金华陈太守 

　　绿柳黄花尽属陶江山好处只登高百年事业皆尘土万里乾坤一羽毛行处放心无草瘴眺余洗耳有松涛 【 豪放痛快】 飞鸿信到故人远独倚长风???屰?泬寥 

　　○秋臂痛渐愈 

　　一见西风痛臂瘳乌皮小几写蝇头何须更挽千钧弩不用生封万户侯晞发扶桑垂海钓放情曲蘖任天游山阴旧债从今了宁问??帝??鹅尚在不 

　　○送夏正夫赴山东布政 

　　老别无能对酒歌相看脉脉思悬河李唐诗律非风雅庄列文章是鬼魔医国须令元气壮养民何用教条多 【 极是至论】 旧游洙泗今重到应有清风起后波 

　　○续梦 

　　买断秋光不用钱只凭酒斝与诗篇 【 起句难得豪放非梦中语】 青帘艇子薲香里锦瑟佳人菊影边兴到不辞松寺远醉来还爱竹舆便也知白发非春事自共西风结晚缘 【 可谓能退一步者】 

　　○见桃花口号 

　　潇洒襟怀送岁华东风又一度桃花梦回不计谁为蜨酒到随拈懒画蛇绛雪何须医白发青天常自护乌纱 【 每每自信】 耕犁两具书千卷付与儿孙任做家 

　　○次来韵复杨应宁中舍 【 自注杨名一沟起家奇童中进士】 

　　婉娈青袍早策勋明光宫里拜明君丹山雏凤声和律濯水神驹足绝群三策又夸金榜捷一生都擅玉堂文狂夫曾赏高轩过今日空瞻日莫云 

　　又 

　　曾记垂髫谒于勋青霞衣袂紫阳君笔锋卓尔谁能及诗思飘然自不群北海风涛鹍变化南山雾雨豹成文张翰醉卧三江月何处飞来五朵云 

　　○寄丘时雍太守 

　　灵岩寺里昔题诗流雷光阴又许时故垒荒墟兴废梦飞花啼鸟别离思茫茫宦海多新进落落吟坛几旧知为问苏州丘刺史画船何处醉金卮 【 世道朋情形容殆尽】 

　　○散神仙 

　　懒簉蓬莱第一班绿袍乌帽醉江山五言诗句参三昧千古醇醪胜九还孤艇夕阳荷叶乱小楼春雨杏花殷 【 佳句】 笑渠鹤背风霜苦不似天游到处闲 

　　○答友 

　　去年曾读寄来诗今日相逢是旧知沧海尽能容濩落华山何必问希夷长松强项霜凝野翠竹摇头月满池休问当时王谢燕滔滔流水自东之 【 遣兴语放浪】 

　　○和武选彭性仁主事韵 

　　闻君清誉识君迟心逐西江日夜驰使者一椷传妙句老夫再拜享多仪金茎玉露天然味水碧空青物外奇念我旧巢痕迹在丁香花下振幽思 

　　○送左府经历吴世隆还宜兴 

　　朝奏封章夕解官归来阳羡纵清欢云霄意气从今减风月襟怀比旧宽绿浦鸳鸯随短棹锦笼鹦鹉语回阑 【 萧散语不寒俭】 张翰亦有南还兴欲借荆溪一钓竿 

　　○怀养素王用宾 

　　吾妻之兄六十余子孙共守旧时书象眠匣底先公笏马集门前长者车不■〈酓欠〉却能留客醉有才懒出应时需去年寄我真行草颗颗骊龙颔下珠 

　　又 

　　一别王郎六载余平安时接数行书昔闻匣锁双龙剑今见门迎五马车薄取田租人肯负多藏海错客频需九天使者搜才俊沧海还遗照乘珠 

　　○闻弘至赴秋选 

　　三郎去赴京闱选万里纠缠父母肠立志读书须笃实随时作事要周详休矜一得春秋富务积三余昼夜忙小范大程真轨??车丸?平生事业岂文章 

　　○花朝游慈恩寺 【 即旧海印也】 

　　花朝寻花不见花行行直到梵王家周遭玄海波光合远近翠楼烟景赊彩衲胡僧通汉语香酥鲜乳荐巴茶凭高纵览乾坤胜万岁山前五色霞 

　　○送中都留守王元昭之任 

　　中都万世帝王基凤舞龙蟠山水奇留守将军奉纶綍讴歌父老望旌旗閟宫松栢青春好豊社枌榆白昼迟闻说九重怀旧德卷阿还待召公诗 

　　○送杨将军帅边 

　　独携长剑守穷边洮水岷山路几千五月毡裘走氷雪三更笳鼓报烽烟巴茶宛马僧徒市羌语番文译史传胜自古班超身未老贤劳深荷圣明怜 

　　○送佥宪陈粹之考满过姑苏 

　　君到吴门好住船故人尊酒谩留连宦途迟速只如此世态翻腾听自然 【 有讽意】 玄墓山藏兜率地洞庭湖接郁蓝天清游自是多酬唱好向天池石上镌 

　　○陈粹之鸳湖寓居次韵 

　　青云人借白云居似欲逃名伴老渔 【 起语新】 但觉蘧蘧如梦过何曾咄咄向空书鸳湖泛月狂歌甚虎阜穿云小醉余负我同年叹离索金鳌阁下候肩舆 【 典复不凡】 

　　○寄内翰东昌张廷瑞 

　　望穷东北思迢迢老鹤孤云不可招二十年前醉泉石九重天上自箫韶扶持元气文章笔扫荡尘寰花月妖有个老生东海上高横青眼看扶摇 

　　○赠韩贯道给事中 

　　仰斗三年未见韩忽惊玉节下云端郡厨自笑尊无酒宾馆谁教澧有兰铁汉楼前松叶暗曲江祠畔杏花寒悠肰感古伤今意匣底清氷再四看 

　　○闻三山林亨大侍讲迁居 

　　闻说迁居又向东书来何处觅仙踪也知一径黄尘里可拟三山碧海中对客挥毫办文字呼僮拥篲扫苓通讲堂好作同年会嗟我风前一断鸿 

　　○送客归闽 

　　白鴈风高秋气凉画船渺渺旆央央张翰江上莼偏美陶令篱边菊正香稽首不胜恩浩荡推冠一任鬓沧浪何时骑马来寻访榄叶阴中吸荔浆 【 是倦仕喜归情思首尾句有意】 

　　○过十八滩 

　　归舟日日石尤风况是高滩急溜中山水为予留胜槩篇章聊尔吊英雄寂寥梵宇烟霞古远近民居草树浓今夜郁孤台下宿鱼城还在夕阳东 

　　○海虞钱节妇 

　　伯兮中道遽销魂粉黛无光宝鉴昏一寸心常悬日月百年身不愧乾坤萧条柳巷谁骑马烂熳花时独揜门志在黄泉归未得九重何事又垂恩 

　　○西湖书院 

　　千载西湖今可书梅花香里素王居乾坤有意留斯境尘土何曾污太虚山鬼亦知明礼乐涛声自洗宋奸谀清风一艇轻如叶容我来时给埽除 

　　○骨董羹 

　　榾柮炉边骨董羹肉为主将菜为兵两三行酒先传令五七言诗又筑城雪马纷披惊赤帜火牛奔突走玄冥满堂奏凯红颜客醉舞春风颂太平 

　　○谕内教子 【 西湖志刻作聂大年】 

　　四儿六岁五儿三莫与肥甘习口馋清白家风母我愧诗书世泽要人担三飡白饭何须酒一箸黄虀畧用塩闻说有人曾饿死算来元不为官廉 

　　○饮顾天祥家 

　　仲冬风日似深秋白鹤城阴好放舟天地有期谁不尽溪山如画我来游诗怀酒兴逢青眼舞影歌声醉白头三弄梅花促归去一天明月又相留 【 忼慨动荡第三句更警绝今古　湔泻俗虑】 

　　○吕秉之员外见过 

　　回仙飞过九峯来妙语灵音埽俗埃懒答西池青鸟信笑衔东海紫霞杯榴皮可画还须画桃核堪栽底欲栽铁笛一声骑鹤去五云深处是蓬莱 

　　○送宋秋官景旸 

　　小宋文章似大苏为行秋令到东吴懒提劾鼠张汤笔谁献监门郑侠图夜月豺狼潜草莾春风狴犴长蘼芜公余应有同年念为我城南访阿符 

　　○送董氏兄弟同赴会试 

　　而翁衣绣肃南都玄武湖头剑影孤有子联芳如二宋传家应不愧三苏鹄立兰台同进卷鴈行枫陛听传胪倚门人望书频寄忠孝齐称大丈夫 

　　○送任孝友会试 

　　高帝龙飞进士家参天乔木不闻鸦恩荣有字镵苍石孙子登科侍翠华不用黄金常满橐要须白璧净无瑕曲江骑马东风里还问旧时红杏花 

　　○游小昆山 【 自注山傍有平原内史宅即陆机之遗址也】 

　　小昆山势卧麒麟独角撑空甓■〈土答〉新北崦榛篁三佛地西村秔秫百家春陆机旧宅空余草张翰归舟却有莼沈醉临流还濯足青鞋犹恐涴黄尘 

　　○和江源一韵二首 

　　半醒半醉写乌丝却忆南安对酒时玉面阿童鸜鹆舞青衫小吏鹧鸪诗曲江池畔秋风早铁汉楼头落日迟 【 能道眼前语不遗余力】 闻道使车重过此此情应与水同驰 

　　又 

　　脱却朝衫理钓丝庆云庄上晚秋时秫田百亩供宾醉烟树一林催我诗 【 意味冲淡】 触事时还增感慨乐天无复叹衰迟青云故旧能寻访草径争看四马驰 

　　○九日登望海楼 

　　东吴无处可登高望海楼头破寂寥白浪红尘成梦寐黄花绿酒寄风骚感时旧事乾坤老可意佳人道路遥醉帽任风吹不落无端高兴拂烟霄 【 此又一翻案】 

　　○十月廿五日赏菊 

　　万卉凋残十月终幽花犹吐旧时丛聊携甫里黄金橘自醉华亭白发翁公道乾坤均润泽私门桃李不同风东篱人去无知巳矫首天涯数断鸿 

　　○学懒首尾吟 

　　学懒年来苦未能鸡声催促每晨兴行亲农亩春耕具坐伴儿曹夜读灯起凤腾蛟词不及春蛇秋蚓笔堪憎 【 日有许事自懒不得耳】 劳形碌碌徒为耳学懒年来苦未能 

　　○绿汇堂新成 【 自注庆云书舍后四水所汇新开家塾于上故云】 

　　别馆新开绿汇滨萧然无处着嚣尘清风时作酒边伴酷暑不欺林下人犹未忘机鸥鸟舞时常得食鴄鶵亲天涯故旧休怜我老齿还能嚼紫莼 

　　○题节妇桥 

　　节妇张汝匡妻顾氏也夫殁年方廿七遂营穴守死艰辛抚孤以例不及旌表因名墓前之桥以永其传云 
　　北溪高冢对桥门节妇芳名万古存暝目终酬同穴志苦心曲尽抚孤恩寒烟蔓草无行迹淡月梅花有断魂客子往来休濯足溪流从此不曾浑 

　　○积善寺 

　　望入招提绿树稠晴云千顷拥飞楼万金买地知谁在一雨洗街容我游竹净风清尘不到花飞春去水空流逢僧懒话三生梦共坐蒲团捧茗瓯 

　　○和樊郡守怀韵 

　　一身端为万民忧百虑千思不尽头酒薄郡厨春冷淡烛残铃阁夜迟留东南海雾侵孤戍西北边风彻敝裘万里转输何日了九峯吟赏几时酬 

　　其二 

　　明时谁敢道时凶可奈东南杼轴空卷地饷夫无处避欺天恶少有时逢小臣効职曾何补圣主垂恩信未穷玉节亭前闻好语捷书频报贰师功 

　　○樊公名莹字廷璧常山人仕终工部尚书守松郡不三年而遗惠无穷咏此不特为其诗也附写怀原韵二首 

　　日日奔波日日忧镜中华发忽盈头青山有梦不归去绿水无情强自留公馆时常粗粝饭行囊依旧木棉裘也知富贵非吾分祗为君恩未少酬 

　　又 

　　西北频年值岁凶东南财赋半成空万方一统虽遭际斗米三钱尚未逢减膳共知劳圣虑转输谁复念民穷感来便欲抽簪去恐负清朝教养□ 

　　○惜菊写似董良谟 

　　晚香老懒日相亲可奈朝来渐觉陈西子面□鸾镜月杨妃心怯马嵬尘写怀顿觉诗无料解闷还凭酒有神寄语西风看花伴落英堪嚼也堪纫 

　　○人日有感 

　　今年丁未当人日正是春风富贵乡白玉一枝梅蕋绽黄金三寸韮芽长要令笑语开茅塞仍用题诗寄草堂共荷圣恩无以报但将白发照沧浪 

　　○和答林亨大侍讲 

　　清和堂上棹■〈舟光〉船小赏庭中玉马鞭忽接故人千里信如投穷汉万缗钱懒将贡禹冠频拂却笑陈蕃榻久悬旧日缁郎劳问讯麄官原不是诗仙 

　　张东海诗集卷之二终

　　●张东海诗集卷之三 

　　七言律一百七十首 
　　七言排律三首 
　　五言绝五十首 

　　◆七言律一百七十首 

　　简丹徒尹同年杨惟高 
　　舟留镇江适太仆丞义与李瑞卿至瑞卿与子同京邸而佑巳者相见之喜不可言喻遂与同游甘露金山诸处 
　　淮安过游汝弼兼柬石宗海屠元功主事 
　　寿同年陈廷琏乃翁医官时廷琏知徐州 
　　送俞仲学归松江兼简浦南诸亲 
　　贺总戎郭公受敕兼领仪真等卫 
　　赠扬州挥使顾廷玉 
　　舟中听吴歌 
　　怀养素王用宾 
　　送佥宪杨惟高同年兼简陈邦贵 
　　喜林沂字居鲁金华推官赴京待宪 
　　行人慈溪周文济奉恩诏至松赋以送之 
　　诸孙 
　　赠周德中同知 
　　寿嘉兴程同知 
　　寄朱南安 
　　游苏州回作 
　　咏西潭夜月 
　　十一月八日在庆云书舍之望海楼秉烛书付弘宜 
　　贺漳州太守姜用贞致仕 
　　寄王清夫 
　　送钱以庄武肃王后也 
　　贺吴章仲子登进士第 
　　送雪航东归七首 
　　送谢廷圭服阕之京 
　　答仲玉吴君兼简张茂兰 
　　再用前韵寄孙先生 
　　墨庄 
　　舟阁竹岗过表侄禇元慎 
　　移桂遂长新叶喜而赋之 
　　中秋 
　　送陈冷庵 
　　次韵留别 
　　题牡丹 
　　挽义民陆宗秀 
　　次韵答赵应文 
　　赠潘先生 
　　答太常卿翟廷光 
　　寄翟太常 
　　赠毛用中 
　　不赴赵弘济灯宴 
　　挽湖广副使溺没洞庭湖 
　　雅乐轩 
　　再用徐字韵答萧廷济 
　　贺侯博士升翰林捡讨 
　　挽许参政父母 
　　送陆抚州太守 
　　早春金员外尚德李主事廷美丘主事时雍过庆寿寺夜话余适不与次韵嘲之 
　　和沈宗能哭子韵 
　　九日送周济川归姑苏兼柬奚元启 
　　桂阙秋香送陆子秋试 
　　送王廷贵掌南京翰林院事 
　　中秋送宋近仁主事之扬州董漕 
　　送秦主事还南京兼柬王学士 
　　寿邵母 
　　送张贡士 
　　送王清夫 
　　寄太原同知姜文博二首 
　　城西夜别吴宪副仲玉 
　　次游山韵 
　　得玉山蒋仲学书 
　　寄陈仲智太守 
　　双寿 
　　寄致仕张佥宪 
　　送蒋一宁 
　　寄陆廉伯谕德 
　　送江东之广东提举兼柬郑东谷 
　　柬松江杨别驾 
　　和广东按察使闵朝英韵 
　　夜雨不寐用前韵 
　　送礼部王希曾还朝 
　　洪都别意送陈粹之佥宪三首 
　　送洪太守兼柬柳同知 
　　送?廷器还松江 
　　舟泊泰和与桑民怿司训夜话 
　　寄陈梓之 
　　送祁大参左迁石阡守和韵 
　　送姚良甫二守之京 
　　赠贑州李推府 
　　谢刘太守寄灵砂丹 
　　送梧州陈太守 
　　赠龙泉司训吴汝成 
　　寄刘汝深 
　　闻秋官唐君廷贵补福州守寄诗送之 
　　游大龙山 
　　咏龙泉剑赠张龙泉大尹 
　　赠帝??尔璧 
　　辛丑除夕 
　　南安司训叶先生考满归省 
　　游西华山 
　　水口 
　　谕俗二律 
　　南安府衙始栽竹成化十四年戊戌岁也 
　　金莲寺二首 
　　金鳌阁 
　　与范进士同宴金鳌阁赋此奉送兼柬黄佥宪 
　　送鲁教授江西试官 
　　和金怡静见寄韵二首 
　　九日再登金鳌阁 
　　南安归作 
　　...... 

　　○简丹徒尹同年杨惟高 

　　君在江湖要路津我为南北往来人莺花曾记三年别鹢舫重来两度亲冉冉青春欺白发浮浮绿酒洗黄尘明朝又过瓜洲渡一览楼头送目频 

　　○舟留镇江适太仆丞义与李瑞卿至瑞卿与子同京邸而佑巳者相见之喜不可言喻遂与同游甘露金山诸处 

　　未得长风送客舟老天留我作清游三吴好景归诗卷万里长江入酒瓯老马能谙南北路闲鸥不识古今愁明朝又跨双黄鹤直到金山最上头 

　　○淮安过游汝弼兼柬石宗海屠元功主事 

　　同志同年字亦同朝朝聚首凤楼东吴山涕泪三年别淮海风波此日逢季子自嗟为客久阮生何用哭途穷尊前一笑皆青眼又送天涯北去鸿 

　　○寿同年陈廷琏乃翁医官时廷琏知徐州 

　　乌纱翼翼袂翩翩半是诗翁半是仙?夹?阝?下锦袍三二子寰中花甲几千年家传自有君臣药禄养何须子母钱读罢黄庭春睡起彭城山色酒杯前 

　　○送俞仲学归松江兼简浦南诸亲 

　　北来孤客送南还语燕啼莺似故山垂柳夹堤空霭霭流泉下闸正潺潺会期未卜何时遂吟鬓从教一夜斑南浦亲朋偏念我相逢休说道途艰 

　　○贺总戎郭公受敕兼领仪真等卫 

　　虎踞龙蟠万世基长江天堑镇华彛于今筦钥归元帅此日丝纶下玉墀奏凯鲸波春浩浩投壶虎帐夜迟迟九重更有恩袍赐光照榑桑第一枝 

　　○赠扬州挥使顾廷玉 

　　英武堂堂顾广陵楼船随处狎良朋春花不到清歌院驻节还依好事僧□□廿年常在客平胡一剑拟先登东风岁岁能相会消我端溪墨数升 

　　○舟中听吴歌 

　　静眠蓬底听吴歌忆着农家事几何计亩分秧时雨足涤场砻米晚凉多牛羊各队趋荒野鸡鹜成群啄滞禾虽在虞廷闻九奏耳根宿习未消磨 

　　○怀养素王用宾 【 续前集内二首】 

　　内子云养素生日乃十月廿五也遂用前韵作二律俟到家持酒补之 
　　惜春花吐小春余海上风光最可书度曲韦娘青玉案吹箫子晋彩云车时称隐操谁能识天与遐龄不待需凤嘴作胶鸾可续明年看弄掌中珠 【 自注时有鼓盆之戚故云尔】 
　　阿妹归来称寿余诸甥又捡绂麟书关西雀鳣推前辈渭上态罴载后车北海酒尊能自献南山诗句不劳需花前燕坐看花甲百转千回一贯珠 

　　○送佥宪杨惟高同年兼简陈邦贵 

　　万山穷处见同年不啻生平骨月缘休讶形容俱老大且凭诗酒漫流连墨华晴洒周台雨剑影徐销庾岭烟为问广西陈仲举如何书札竟茫然 

　　○喜林沂字居鲁金华推官赴京待宪 

　　半晴半雨半清和绣柱青帘忽我过渺渺乾坤身作客茫茫今古口悬河张翰门外飞花净范老祠前芳草多自信惠文冠是铁此生宁肯负恩波 

　　○行人慈溪周文济奉恩诏至松赋以送之 

　　日重光彩月重轮民物熙熙万国春四牡奔驰来节钺九龙围绕捧丝纶笙歌北极仁风远花鸟南荒化雨新最是使星偏照我绯袍抖擞旧时尘 

　　○诸孙 

　　老夫未起听哇哇姆抱诸孙到小斋案上有书浑不顾床头无果旋安排顿忘秋色欺蓬鬓但觉春风满好怀康乐有言如我意芝兰玉树在庭阶 

　　○赠周德中同知 

　　曾□文场第一人几回惊座吐车茵凤凰鸣舞真为瑞骐骥奔腾迥绝尘魏阙承恩思捧日苏州别驾独行春王祥自是三公器何必区区剑有神 

　　○寿嘉兴程同知 

　　郁孤台下笋芽肥西隐山前花半稀此日分携云北去今朝来唱鹤南飞三年别驾仍青眼一荐崇阶待紫薇东蟠桃新种得相邀几度看芳菲 

　　○寄朱南安 

　　淇都门外一方舟细话交承与旧游还我江湖浑自得寄君狱市复何忧四时佳致金鳌阁万古高风铁汉楼为谢南安诸父老微官宁免素餐羞 

　　○游苏州回作 

　　身世孤舟触处游烟花三月醉苏州湖山有意迎青雀尘土无由到白鸥吴苑隋城浮世梦范祠周庙古风流却孤阳羡新茶约又把吴川旧酒筹 【 白注是日宜兴来请不赴故及之耳】 

　　○咏西潭夜月 【 细林山八景之一】 

　　寒月澄潭万顷波凉风一曲羽衣歌画船美酒呼龙伯玉曰长生捣素娥鸥鹭滩晴渔火澹芙蓉洲冷露华多秋来直欲通宵醉白昼欢娱有几何 

　　○十一月八日在庆云书舍之望海楼秉烛书付弘宜 

　　今比杭州相别时老躯强徤更豊肥充饥巳有新增业御冷还存旧着衣黄卷漫教诸子读清觞时为故人挥阿宜作县休怜我须罄丹心答紫微 

　　○贺漳州太守姜用贞致仕 

　　累疏乞归今始归高堂昼锦重增辉尘中碌碌心都懒?夹?阝?下呱呱愿不违浩荡襟期东海老清高风味北山薇吾乡故事依然在拍掌张翰笑陆机 

　　○寄王清夫 

　　南浦亲知别五年作书无暇托君传五杯酒量浑如旧八斗诗才不及前晓日叨陪枫陛仗春风最忆竹溪船二三襟佩从游者肯向云衢着祖鞭 

　　○送钱以庄武肃王后也 

　　武肃勋名五百年后来孙子更称贤堂堂遗像衣冠古蛰蛰分支谱牒传洛下风流浑邈矣江南月色尚依肰追思无限伤春意一片花飞点别筵 

　　○贺吴章仲子登进士第 

　　帖报泥金捷报来喜闻丹桂日边栽九重雨露光门第千载风云属俊才马嚼金衔游阆苑酒分银瓮醉蓬莱灵椿宜受褒封典绿发忻逢寿域开 

　　○送雪航东归七首 

　　帽褁乌纱雪满头九峯三泖忆同游芙蓉泼墨青山晓菡萏飘红白露秋远道归迎端可喜少年为别不须愁吴淞风景堪乘兴无限诗情一叶舟 

　　其二 

　　醉插东篱菊满头绝胜飘泊五湖游一蓬客梦青山月千里乡心白雁秋天下缙绅诗赠别云间故旧酒浇愁悬知桑梓非当计又买春风白下舟 

　　其三 

　　云萍久寓石城头此日携书访旧游文酒暂抛京国社锦帆高挂海门秋莼鲈巳逐林泉乐桂玉浑忘客里愁只恐青霄来荐鹗春风又送孝廉舟 

　　其四 

　　青眼看君正黑头白章渊薮总交游鱼龙暖跃三千浪鸿鴈寒冲九月秋联榻巳酬吟里兴孤琴难写别来愁戴逵只在山阴曲许我还乘雪夜舟 

　　其五 

　　数椽遥寄楚江头回首乡关忆旧游明月疏砧吴苑夕落霞孤鹜淀湖秋贾生未遂陈三策平子何须咏四愁想见莼鲈高兴在客牕应好问归舟 

　　其六 

　　琴剑从容出石头壮怀争羡故乡游九峯三泖初归客鲈脍莼羹正及秋彩服登堂君自乐白云凝睇我深愁思亲亦有还乡会安得相随共买舟 

　　其七 

　　世事茫茫无尽头五湖随处可追游半生诗酒天涯路两鬓风霜客里愁白鸟不知来往意青山自识古今愁到家雪满江村夜有兴须乘剡曲舟 

　　○送谢廷圭服阕之京 

　　援琴切切不胜情又促官航觐帝京疏雨蒹葭临水驿淡烟杨柳过江城重看柏府群乌集竚立梧桐一凤鸣故旧相逢如有问杏花时节续诗盟 

　　○答仲玉吴君兼简张茂兰 

　　一帋书来寂寞滨竹窻草榻顿生春蜀桐横?夹?阝?空弹月汉剑悬腰不染尘白玉阶前期献赋黄金台下定为邻张翰自是江东彦闻说清诗更入神 

　　○再用前韵寄孙先生 

　　怀人独立瑁湖滨杨柳青黄又隔春泮水巳夸酬壮志曲江犹是避芳尘吴东明月长牵梦冀北青山暂作邻有约年来看花去一杯同举酹花神 

　　○墨庄 

　　一庄万卷足良田心事玄中更识玄黑水满池酣笔兴绿蕉千树染松烟奚超每货专门业韩愈常损谀墓钱洙泗余波分入砚还期龙借洗炎天 

　　○舟阁竹岗过表侄禇元慎 

　　北竹岗头黄浦边偶然相见极欢然船无热酒金罍罄盘有生梨玉枕圆白首低垂怜我老青云特达羡君贤无端潮信催分手翘首西风断鴈天 

　　○移桂遂长新叶喜而赋之 

　　百年古桂此移栽旧叶渐飞新叶催春雨深滋生意复秋风又送好香来爱渠傲雪凌霜掺媚我吟风弄月台公退携琴坐清荫小山歌罢兴悠哉 

　　○中秋 

　　南土中秋阴雨多几回清赏梦中过月明今夜能如此星散同寅可奈何李牧提兵应我念韩栩得句共谁哦栖栖似怕嫦娥笑独坐周台醉叵罗 

　　○送陈冷庵 

　　冷庵先生居柏台心如铁石真奇哉寒泉出窦归金椀秋露和云注玉杯却忆寻梅办诗债也曾立雪待师来尖风急雨江南地洗尽苍生瘴疠哀 

　　○次韵留别 

　　千里移家到北京优游蔗境荷皇明那知白首多年别重与青云诸老盟韦曲风光诗烂漫习池酒兴字歆倾而今好着金台景遍写山川万古情 

　　○题牡丹 

　　同游南浦及芳时漫赏名花朵朵奇西子睡余成巧笑太真浴罢晖娇姿檀心香拂绯罗袂金缕光涵白玉卮闻道洛中千万树几家能得谪仙诗 

　　○挽义民陆宗秀 

　　积粟曾将赈一乡旌门棹楔焕龙光满期桃李春风治遽梦松楸夜雨凉花落鹃声啼别院月明鹤影吊空堂扁舟偶过平湖曲试读穹碑足感伤 

　　○次韵答赵应文 

　　独坐梅花细嚼氷清于老鹤静于僧多应北阙思诸葛未许东吴老季鹰抚景孤吟聊自遣趋时众醉竟谁醒不堪最是怀君处四壁蛩声半夜灯 

　　○赠潘先生 【 自注字欧阳自仙游县致仕回故用其祈梦处九鲤湖之事焉】 

　　青毡白发壮心违早拂风尘赋式微九鲤无灵真是梦三鳣有兆亦何依肩舆扶醉桑榆暖口业传家菽麦肥最喜扁舟时过我金鳌阁上看晴晖 

　　○答太常卿翟廷光 

　　南安老守张东海矮屋西风雪满颅身世真如庄子蜨盘飡不压季鹰鲈谁闻朝报兼边报自办诗逋与字逋惭负平生诸故旧何须重问首丘狐 

　　○寄翟太常 

　　报恩寺里同年会又过莺花十四番荣辱升沉浑似梦死生契阔不须论孤魂吊月音书断老马嘶风意气存寄语清卿休袖手淡云疏雨正黄昏 

　　○赠毛用中 

　　二十年前共客途青眉如画玉肌肤康庄尘净紫骝健太华峯高苍隼孤壮志定期登一甲文名先巳动三吴何时有约重相会明月高楼醉瑁湖 

　　○不赴赵弘济灯宴 

　　城西高会赏芳年千炬华灯五夜燃锦轴纵邀佳客赋黄柑还与细君传绣衣行部来畿辅太守移封向酒泉奈我扁舟卧风雨白龙潭畔竹林前 

　　○挽湖广副使溺没洞庭湖 

　　昨夜俄闻精卫号思君双泪湿青袍两间正气归鱼腹一线孤忠托凤毛端什有人投角黍清明无土奠香醪扁舟重过湖南道忍对湘流读楚骚 

　　○雅乐轩 

　　白羽麾开紫塞尘小轩清乐共佳宾歌残杨柳三更月欢洽貔貅万灶春鼍鼓逢逢严节奏牺尊滟滟较奇纯优游尽是君王赐南望神都稽首频 

　　○再用徐字韵答萧廷济 

　　玉河堤畔步徐徐扑面杨花飞雪如春事巳看随水逝宦情徒自向空书匡时有策心常壮却老无丹鬓易疏寄语荆溪萧进士相思又是月明初 

　　○贺侯博士升翰林捡讨 

　　摊书独坐绿槐阴忽报侯芭擢翰林凤阙承恩春浩浩虎闱谈道昼沉沉诸生总是青云器四海争传白雪吟东阁丝纶应入手未容华发满朝簪 

　　○挽许参政父母 

　　黄发相看八十余清时同拜紫泥书稻香南亩扶藜杖花满东园驾板舆仙梦同游乘翠凤宦途闻讣解金鱼道山高塜埋双璧宿草凄迷益叹吁 

　　○送陆抚州太守 

　　小陆文章最所奇一麾出守大江西应闻畎亩歌岐麦无复闾阎饭糁藜泮水春深看鲤化讼庭雨歇听莺啼御屏此曰题名姓竚看青霄降紫泥 

　　○早春金员外尚德李主事廷美丘主事时雍过庆寿寺夜话余适不与次韵嘲之 

　　良宵无幸听云和程史闲看对岳珂纳纳乾坤人自老悠悠今古事何多春回短褐凭谁送客厌寒毡不我过从此蓬门更深揜小斋题作独吟窝 

　　○和沈宗能哭子韵 

　　十里缄书寄九龄满椷都是断肠声生来不作婴儿态死去深悬父子情亭下玄文惟是草塾中绛帐为谁迎扁舟载酒娄江上独记当年歌濯缨 

　　○九日送周济川归姑苏兼柬奚元启 

　　九日乡心正郁纡送君况复唱吴趋但将青镜照华发孤负黄花共紫萸文字纵令人激赏功名且任鬼揶揄到家为问奚元启何事经年不寄书 

　　○桂阙秋香送陆子秋试 

　　贝阙璚楼倚泬??寥木犀香暖夜迢迢灵丹曰在浑无觉沈水炉闲不用烧白帝帐前方旖旎素娥窻外转飘飖东吴小陆乘风到带得归来满锦标 

　　○送王廷贵掌南京翰林院事 

　　白玉堂中伟丈夫独携文印向南都百年礼乐归编帙四面江山入画图李白酒船乘月泛谢安棋局扫云铺八砖花影休高枕纶阁相将属大蘓 

　　○中秋送宋近仁主事之扬州董漕 

　　中秋时节景偏新禅院空廷集缙绅共赏团圆今夜月可堪离别故乡人幽并凉雨思归切淮海停云入望频闻说东南方苦潦到时急为济斯民 

　　○送秦主事还南京兼柬王学士 

　　锡山诗社重南州中有奇才秦少游美价连城真赵璧神光贯斗旧吴钩春风催起乘金榜秋日相逢倒玉瓯莫说明朝分手别天涯独客正多愁 

　　又 

　　望乡频倚仲宣楼况复题诗送旧游彩笔锦笺空写恨红亭画舫不知愁梦回落月蛩声夜兴入西风鴈影秋若见玉堂王学士为言重理钓鳌钩 

　　○寿邵母 

　　麻姑笑坐紫鸾车夜过东陵旧相家白玉壶中倾竹叶青云堂上醉萱花九还漫炼终须就六甲纔周未足夸更报儿郎好消息曲江骑马试乌纱 

　　○送张贡士 

　　南熏庭院雨疏疏漫与张翰倒一壶名姓巳登天府录行程又逐汉关符阴阴杨柳啼黄鸟欵欵蜻蜓点绿芜好问嫦娥月中桂高枝还肯与君无 

　　○送王清夫 

　　京国交游几许人惟君于我最相亲青灯每其家常语绿酒频浇世俗尘斥泽鹪鹩羞奋翼康庄骐骥尚逡廵于今巳属孙阳顾早踏春风谒紫宸 

　　○寄太原同知姜文博二首 

　　太原别驾姜文博底事平生酷好书万里关山频致简五更风雪独巾车乌皮几当千金璧白练裙轻百斛珠凡笔愧非王内史徒劳注想欲何如 

　　其二 

　　璧雍襟佩玉京尘徒步从游独我亲红烛飐风诗草定紫毫飞雨墨花新梵王宫里松阴夜郭隗台前草色春翘首东吴望西晋六千里外各伤神 

　　○城西夜别吴宪副仲玉 

　　少小相随鴈接行分飞云路两茫茫十年君作乘骢客一第吾惭司马郎白简氷霜心独赤青衫尘土鬓先苍今宵又是城西别秉烛相看似梦乡 

　　○次游山韵 

　　草玄亭下老杨雄此日登高兴不穷渺渺帆樯孤鸟外离离城郭淡烟中六朝人物嗟何在二陆文章亦是空独有断碑传姓氏剜苔漫读两三通 

　　○得玉山蒋仲学书 

　　故人书自玉山来细认缄题手自开怪问道途淹岁月惊看笔札出风埃陆云自是三吴俊百里原非庞统才后会未知何处是再三展读几裴回 

　　○寄陈仲智太守 

　　遥闻五马出行春麦陇桑阴动浃旬泮水紫芹云霭霭圜扉碧草雨津津轻舟健马迎新使美酒清诗会故人黄霸年来将入相京华卜第欲为邻 

　　○双寿 

　　凭阑南望凤凰台欲向君家把酒杯二老生辰先后接九重恩诰一齐来丹丘琪树连枝发玉井青莲并蒂开闻道好音相对笑褒封将及到三台 

　　○寄致仕张佥宪 

　　长安西第出尘楼暮饮朝吟忆旧游别去西京逾十载可怜一日抵三秋团鱼无复朝回馔舞鹤犹存壁上榴纵是回仙也头白浮名何必绊浮沤 

　　○送蒋一宁 

　　长安花柳少年游今日重来未白头流水三桥通旧宅夕阳双■〈土答〉对高楼姓名巳入山公启诗句应须水部留十载尘冠看拂拭清风不愧栢台秋 

　　○寄陆廉伯谕德 

　　前书未到后书催千字曾无一字回可是云泥真隔绝每临风月独裴回退朝俗务新诗债出郭清游旧酒醅啼鸟嘤嘤在高树可曾侧耳一听来 

　　○送江东之广东提举兼柬郑东谷 

　　十年别去蜀川路万里相逢庾岭阴年齿幸同怜我老宦途暂屈惜君深莫轻南海烟岚地总是东坡旧墨林况与郑虔为伴侣时时沈醉共高吟 

　　○柬松江杨别驾 

　　松江别驾杨夫子九载书劳得暂归头上乌纱新白发箧中黄卷旧朝衣金门还许陈三策玉勒应须从六飞东海老生偏感德棠阴深护旧渔矶 

　　○和广东按察使闵朝英韵 

　　携手河梁又欲分九重天上觐明君一杯梅岭今宵雨万里金台旧日云骢马还迎前柱史白鹅却付右参军此行东阁应推毂投笔班超着战裙 

　　○夜雨不寐用前韵 

　　拥衾不寐夜将分饱听秋声在此君金紫深恩惭舜禹文章虚誉笑机云东南海道频劳使西北边尘尚驻军最喜甘霖苏久旱章江新绿漾湘裙 

　　○送礼部王希曾还朝 

　　万里相逢鬓巳星孤灯夜雨话鱼城客程岭外初归马宦况江东老步兵铃阁幸同今日醉氷衙不减旧时清凄凉又说明朝别更上周台望去旌 

　　○洪都别意送陈粹之佥宪三首 

　　遥想滕王阁上筵送行冠葢半同年珠帘细雨飞晴昼金瓮晴虹喷碧天作记何须论王勃抗章宁肯媿梅仙若持马鬣天瓢去还念西山乞雨篇 

　　其二 

　　千里章江西北流凭将此语到洪州官期自计九年满民意常怀百世留夜雨圜扉青草遍春风泮水紫芹稠同年若问张东海庾岭梅花伴独游 

　　其三 

　　屡约行期未定期锦囊先贮百篇诗为官自笑黄金尽养性能令白发迟留抚苍生天有意送归紫阁水无私平生长剑今将试莫使辽阳久驻师 

　　○送洪太守兼柬柳同知 

　　摵摵秋声撼井梧篝灯铃阁办诗逋专城旧识洪兴祖别驾新来柳仲涂无志我甘淹皂枥有言君可伏青蒲南安岭上梅花雪道远无由荐一壶 

　　○送?廷器还松江 

　　乡里故人能远过惭予宦业竟蹉跎黄金依旧青毡冷乌帽从新白发多为政未能驱孟虎草书何用博群鹅到家为说归来计司马侨头听棹歌 

　　○舟泊泰和与桑民怿司训夜话 

　　鸂■〈氵鵣〉沙边夜泊舟故人尊酒话绸缪十年北海鹏风小七日南山豹雾稠甘旨关心游子恨文章传世丈夫羞袖中何物峥嵘甚却是任公旧钓钩 

　　○寄陈梓之 

　　北往南来事几多朱颜绿鬓近如何得闲且与酒为伴有兴莫教诗作魔不信终南开快捷方式自甘砥砺障颓波赠行草字三千纸只为深情不博鹅 

　　○送祁大参左迁石阡守和韵 

　　随天行止乐天真岭有舟航海有津薇省衣冠殊念旧石阡雨露顿更新清诗自写陶岑兴直道难趋卫霍亲闻说郡斋幽绝好青松绿竹四为邻 

　　○送姚良甫二守之京 

　　青衫同作缙云郎漂泊东南各一方旧事都成今日梦壮怀不减少年狂江潮秋色供诗料岭海蛮烟避剑芒京国故人如我问尘缨久欲濯沧浪 

　　○赠贑州李推府 

　　黄花时节故人来奈此鱼城酒酿梅话旧也须三日醉流年不计二毛催江山佳胜金鳌阁梧竹清深舞剑台嗟我与君俱是客登高随处且裴回 

　　○谢刘太守寄灵砂丹 

　　去岁凄肰苦病缠灵丹到手巳安肰不愁白发三千丈且说红颜八百年凿开五岭为平地俯弄三光飞上天东海泓肰如酒盎与君醉赋紫霞篇 

　　○送梧州陈太守 

　　麟图初剖守苍梧文武兼才大丈夫宪府春风瞻鸑鷟辕门夜月扰于菟致身谩取封侯印报国先摅服远图百粤两籓关隔地几多顽矿待洪炉 

　　○赠龙泉司训吴汝成 

　　三间柿叶万株蕉写尽群书更写骚半世青毡甘冷淡数茎白发任飘萧韩欧门下源流远李杜坛前勋业高嗟我无端怀旧故帝??泉江上水滔滔 

　　○寄刘汝深 

　　屡约游山久未谐山灵应笑事多乖白云明月徒清典短屐轻舆负好怀遥忆金尊双舞剑谁提铁笔一镵崖刘郎更与桃花约三月春风正自佳 

　　○闻秋官唐君廷贵补福州守寄诗送之 

　　紫宸朝罢见除书旧友新乘五马车沧海月明天荡荡关山春到雨徐徐芭蕉影转黄堂静茉利香浮绣合虚愧我兵曹素餐吏麟符何日换金鱼 

　　○游大龙山 

　　故人同上大龙山油幕高张霄汉间鵰没西江流潦白鴈回南岳断霞殷 【 叶】 濂溪风月还如在铁汉音尘似可攀自笑醉翁今果醉青天亦为一开颜 

　　○咏龙泉剑赠张龙泉大尹 

　　拜命南来路七千深山狠石试帝??泉张华昔日能先见雷焕当时岂浪传丰狱旧埋光射斗延平变去浪掀天如今莫作蟠泥计多少苍生望沛肰 

　　○赠帝??尔璧 

　　春山此日过庭趋千里曾夸汗血驹分手青云异南北留心黄卷惜居诸临池挥翰常惊座剪烛论诗每启予礼寺元方应伫待鳯凰池上曳长裾 

　　○辛丑除夕 

　　出守南安岁四除喜今无复病相如屠苏酒共同僚醉郁垒符教属吏书长子东吴营祖业二郎北阙候宸居送穷文字无心作穷汉原来不富余 

　　○南安司训叶先生考满归省 

　　十年不见白头亲音问只凭来往人宦迹喜从今日满客途重问旧时津潘园花暖肩舆稳庾岭梅酸口味新占断乾坤真乐事何须勋业画麒麟 

　　○游西华山 

　　三载约游西华山兴来今日始跻攀参差树影青云上远近泉声白石间韩愈有诗题玉井陈搏无室炼金丹我来何用论今古落日肩舆共醉还 

　　○水口 

　　龙母庙前山水奇两山高束水奔驰左瞻■〈山截〉嵲狮头闯右抚陂陀象鼻垂老眼纵观天地画闲情聊和古今诗前驺欲发还留止又过禅林读旧碑 

　　○谕俗二律 

　　鬼俗巫风渐觉瘳皇华骢马有嘉猷埽除数万土水偶省费百千豚犬牛时节报祈循礼制闾阎疾病问医流濂溪书院庭前草暖雾轻烟绿正稠 

　　其二 

　　二月从师八月休野师端只为身谋读书大义全抛弃讼谍浮词苦应酬颜子高资盲礼乐董生笃学废春秋从今旧俗堪湔洗矻矻穷年事讲求 

　　○南安府衙始栽竹成化十四年戊戌岁也 

　　郡署从来无个竹今年四月始移栽虎斑龙角参差见凤管鸾旗杂沓来凉影舞风当燕寝淡香和露落深杯使君最喜能医俗公退从容看几回 

　　○金莲寺二首 

　　群峯簇簇拥金莲孤寺亭亭坐绿烟不见红衣浮水面恍疑翠葢舞筵前大千世界浮沉梦太乙真人自在眠最是濂溪深尔爱旧游踪迹巳茫然 

　　其二 

　　金莲寺里屋三间后户新开正对山岩壑都将清景献竹梧先送翠阴还纵教沉醉三生梦消得浮生半日闲更欲问僧开磴道白云深处结诗坛 

　　○金鳌阁 

　　金鳌高阁四围山碧草中流一水环天地与人成胜槩衣冠留客写清闲高低畎亩秋风里远近樯颿夕照间好雨时来驱瘴疠梅关今日是仙关 

　　○与范进士同宴金鳌阁赋此奉送兼柬黄佥宪 

　　故人意气葢南州游我金鳌阁上头笔阵忽惊山雨至歌声不放浦云流大苏久习炎蒸苦小范长怀廊庙忧若见西江黄叔度为言华发正悲秋 

　　○送鲁教授江西试官 

　　堂堂文献大江西君去持衡定不迷徐孺湖边秋月霁滕王阁上楚天低璞归和氏终须识马遇孙阳不待嘶若过庐山看瀑布好赓白也旧留题 

　　○和金怡静见寄韵二首 

　　玉斧曾将宝月修归来何事漫多愁丹经惭负张平叔白发甘为马少游浩浩风波何日定茫茫天地此身浮好来醉我麻姑酒鹤背吹箫稳似舟 

　　又 

　　十载音书百度修飞鸿无便祗增愁安西幕府夸新策蓟北琳宫忆旧游白屋谁怜青草没青山不逐暮云浮西风一棹俞溪道来醉黄花倒玉舟 

　　○九日再登金鳌阁 

　　金鳌高阁岭云边回首长安路七千时节巳惊重九过酒杯莫厌再三传黄云缭绕香秔亩翠葢凋零老芋田太守但祈民共乐纵无萸菊亦陶肰 

　　○南安归作 

　　一官去作南安守六载归来东海翁塑像建祠民俗厚登科致仕圣恩浓故园禾黍无新业诸子诗书有祖风独对孟光林下醉交游何处更相逢 

　　○送某平乐守 

　　君侯去作平乐守地接三湘带九疑四季天时多暑湿千年土俗半华夷道乡祠庙风烟古帝舜旗裳日月低铜鼓何须问鸡卜圣恩未许久栖迟 

　　○送范参政之广西 

　　昔年曾共缙云司清掺高标是我师流水光阴惊忽过浮云踪迹本无期垣酉甲第今新主窻外丁香只旧枝且尽都亭一尊酒苍苍八桂隔天涯 

　　○赠云溪封君 

　　御堤飞燕落花余几度曾迎长者车和气蒸人浮玉醴新词向我吐琼琚行吟自得闲中趣恩宠又颁天上书从此布衣都换锦五云深处觐宸居 

　　○送原都御史安抚荆襄流民 

　　重臣承诏下銮坡荆楚流民属抚摩草莾顿开新郡县风尘不到旧山河竞耕弃土谋生足始脱穷途感德多应是瑰辞纪功德高崖千尺为公磨 

　　○送石宗海佥事提四川学政 

　　五色龙章敕一函远将天语教西南山川无复登天险草木都沾化雨覃诸葛祠前频荐豆相如桥下懒停骖同年此别何时会且对黄花共醉酣 

　　○登辽古城 

　　初试春衣脱敝裘携壶重上古城游望穷燕蓟数千里感慨辽金四百秋玄武诸关山北拱青蛇一道水东流长风忽起吹乌帽还憩禅房捧茗瓯 

　　○二月八日初度 【 永平马上作】 

　　今日老夫初度日边城独客倍伤心一家妻子灯前话两鬓风尘马上吟棠杖传闻如旧好松楸定拟长新阴自嗟自度谁同饮东望芦峯雪正深 

　　○次旧僚嘉兴施汉章韵二首 

　　归舟五月发通津腰带横金命服新苒苒光阴双短鬓茫茫天地一闲人庭前剩种陶潜菊扇底全无庾亮尘寄我嘉禾溪上句年来诗律更通神 

　　又 

　　飞梁千尺驾通津顿使鱼城气象新上下楼台因旧迹往来舆马忆前人青云题柱谁无志仙袜凌波却有尘城上金鳌高阁在傅枹伐鼓祀江神 

　　○送戴良佐还太仓兼简陆内翰 

　　一年一度客金台颿势常随鴈往来此夜红楼听雁语明朝白苎为君栽故人意气诗千首远道风烟酒一杯为报娄东陆夫子停云瞻望正裴回 

　　○蒙川馆燕别何宗易 

　　涧回磴转上层峦古殿沉沉草树寒黄竹簟凉眠醉石红螺杯酒洗流湍清风自足娱张翰明月何须笑谢安一曲阳关齐拍手紫霄万里稳乘鸾 

　　○与兵部濮主事话别 

　　故人相见眼偏青连日追陪几醉醒□岭奔驰真騕袅当筵歌舞假娉婷写残素纸三千卷飡尽黄花数百铃横浦桥头却分手归来明月满空庭 

　　○过湖口晨起有怀南安 

　　矫首南安感旧游茫茫葭菼隔重洲六年自媿无恩及百姓何须有泪流庾岭生涯通昼夜周台风月自春秋故人若问张东海依旧纶竿伴白鸥 

　　○与提学侍御司马通伯 

　　麟去无踪老凤喑寥寥谁和紫阳琴丹心自许乾坤识白发何愁岁月侵柏府霜寒秋烮烮杏坛风暖昼沉沉扁舟不弃张翰醉一泊松江话古今 

　　○赠浦宪副宗原 

　　人生七十古来稀况见曾孙着彩衣豸角昔曾千气象凤毛今又继光辉九天雨露恩常洽三礼宗风愿不违汤饼会中应有我青春同试赐袍绯 

　　○赠盛文衡先生 

　　艹角持文谒后尘于今四十六回春闻言泣血先公远抚事惊心后辈陈乡里无虞还自慰诗书有种未全贫霜□相对频酬劝自笑林泉见二人 

　　○赠刘克平 

　　一个吟身十亩间抄书看画自消闲百年尘事如双陆三月风光又牡丹不用草玄期后世且须浮白醉南山张翰久谢冠缨缚买得扁舟任往还 

　　○送璞讲主住持延庆寺 

　　鹤城兰若名延庆忆我少年频往来夜月竹窓晴翠舞春风花槛牡丹开肩舆重访三生石手笔空余半壁苔今日璞公能起废老松新长出尘埃 

　　○白龙潭寺佛阁成 

　　白龙潭寺听雷处昔我二郎曾此栖灯下纵渠连夜读壁间容我醉时题雷飜碧海三春雨龙引青云万丈梯今日又添新杰构伫看飞下一丸泥 

　　○宜兴之张公洞景最幽胜予甞有诗曰寄语游人休浪过洞名原是属张公今再以此诗往督之 

　　张公洞主寄书来分付闲云老石苔莫放俗尘轻点污祗容诗客暂裴回巢松白鹤将为马夹道红桃倘可媒巾舄未知何日到小山高兴付深杯 

　　○户部员外江原一同过庆云庄因怀南安之会赋此 

　　楼船同过庆云庄忽忆南安旧醉狂舞影歌声驱笔阵珠光玉洁落诗囊青云为客江山异白日催人岁月忙寄语夕阳南去雁张翰正在水云乡 

　　○寄南安 

　　别吾旧治巳三年黎庶应须胜却前樵牧绿林无暴客弦歌黉舍有英贤金鳌阁上元宵宴横浦桥头端午船闻道今秋更丰稔未知斗米可三钱 

　　○丁未端午早梦侍讲林亨大与一同官而年少者携幼子过我情好甚洽方饮景星楼上即别去时亨大归省于闽因儿辈书声而觉以诗记之 

　　十年不见林亨大万里孤舟一梦来玉面同官真俊杰彩衫小囝尚婴孩景星楼上方酣饮秀野桥头又促回忽听书声惊梦觉空庭晓日照苍苔 

　　○送西林寺净心性空长老入院 

　　庆云桥北西林寺郁郁青莲控白龙时有渊明寻酒社今烦支遁振宗风钟声远撼二江浪塔影晴摇九朵峯不怕石头山路滑老夫杖屦日从容 

　　○万柳庄为滁阳朱挥使赋 

　　闻说滁阳万柳庄行行十里绿阴凉起居不放蝉声聒攀折当思马足忙陶令门前新景物亚夫营里旧风光平生笑杀桓司马空向江潭叹夕阳 

　　○送嘉定李吉夫进士 

　　青帘绣柱练川船忽过衡茅话昔年客邸壶觞乡语共禁城钟鼓宦情悬慈恩寺里花迎马郭隗台前剑倚天此去苍生应满望春风进和卿云篇 

　　○答南安旧同寅韩推官驭民 

　　昔日同寅十数人韩侯于我最情亲一襟霁雪梅花国千里长风榕树津会面难期浑似梦缄书欲寄独伤神遥知西爽轩前酒空付歌儿玉面春 【 自注梅花国榕树津皆南安所有也诗中道及两心自知之耳】 

　　○广东孙寿九龄寄书至 

　　万里忽逢孙九龄传书细话故人情梁鸿怜我头先白韩愈相看眼更青铁汉楼头春色好金莲山上月华明令人梦入梅花国却恨谁家玉篴声 

　　○送潘廷俊任广东德庆州州同知二首 

　　少年同醉鹿鸣歌今日相看鬓欲皤老我归田空岁月羡君仕路任风波梧江东注海无际梅岭南来春更多圣主安民重州郡好随征诏上銮坡 

　　其二 

　　之官德庆过南安触我老怀千百端铁汉楼头风烈烈金莲山上月团团高崖巳凿羊肠路巨石俱销鸡脚滩君肯携壶寻旧迹梅花国里正清寒 

　　○和答吴宪之绣衣 

　　茫茫四海尽知津何必停舆更问人万古江山浑是旧四时花草自更新浪言不信舟移壑拭目惊看虱似轮赖有南台真豸史丹心不负致君身 

　　○客有诵予昔在淮安与异知县诗者今止记其二句用为次联足成一律以寄毕 

　　鸣笳击鼓忆当年携手西湖上画船酒气蒸霞眠毕卓墨花飞雨舞张颠真王祠下丛兰露漂母矶头蔓草烟今日相思隔千里空余白发照青天 

　　○冬暖 

　　一冬天气暖如春除夕将临更骇人细雨浮萍潜鲤跃轻雷宿草蛰蛇伸洪炉兽炭徒夸富陋巷鹑衣未觉贫欲向梅花问消息不知桃李巳争新 

　　○送户部尚书郎建宁彭万里还京 

　　西北边储圣虑劳东南塩筴属英髦鹭袍晓湿淮扬雨鹢舫夜冲吴越涛万里通商无滞劵百年宿弊见秋毫归来敷奏炉烟里白玉阶前荷宠褒 

　　○寄鹧鸪叟褚克用 

　　童稚情亲五十年共将白发照青天当时华屋苍烟里此老清名黄浦边鹦鹉才高谁与赏鹧鸪声苦自堪怜还须放棹竹冈曲草榻茆堂共被眠 

　　○赠明斋 

　　群邪相引入迷途失却当年照乘珠要识本来真面目须从暗里着工夫澄潭风静微波敛碧落云消片月孤欲净理融真性得故吾端复在今吾 

　　○题明皇贵妃对奕图 

　　深院纹楸对玉环三郎用智失防闲争边不识潼关险得路焉知蜀道难对面雌雄奚待决转头成败实相关当时一着输几处不料胡儿冷眼看 【 家传文集俱不载此律见于北京清和酒馆顾文僖公跋其后云此东海老年伯诗史也以精工谐谑称者奚啻河汉】 

　　○失题十七首 

　　重阳将近好天气天上故人同此游当面好山眉献秀抱村流水鉴涵秋苍颜自对黄花笑绿酒能销白发愁自信乾坤于我厚何须重听雍门周 
　　别后桃花十五春江湖天远独情亲短檠还在心如旧长剑时磨?更新弋木甘棠频换主滁阳苜蓿属何人寄来一握清风扇好为南荒埽热尘 
　　京国交游二十年红颜相对巳苍肰双旌暂向西江去孤剑还留北斗边林下可无真孺子尘中应有旧梅仙翰林罗老烦相问着得新书第几篇 
　　曾共西林笑语来小窓几见菊花开金函忽自湖南到玉节又从天上回雪马氷车行道苦狐裘貂帽称时裁心知最有罗含旧莫惜临岐倒一杯 
　　孤鸿渺渺夕阳边回首虞山路四千岁月无情新白发风云有迹旧青毡蠹鱼不入吟诗稿鸥鸟相随载酒船试向三高祠下泊一杯还酹水中仙 
　　都门长啸拂尘衣乡思迢迢宦况微桃李门墙新进满桑麻墟里旧交稀霞城卧听金鸡唱雨洞吟看玉蝠飞只恐平生著书手未容持钓老渔矶 
　　堂堂英武范将军玉陛金阶重世勋南苑仆姑频中的西番拨叱更超群锦袍耀日重瞳顾文绮裁云内帑分满眼交游俱俊杰直庐清晓坐论文 
　　承恩天上有佳期暂向亲庭捧寿卮落叶拂衣秋漠漠飞云引目路迟迟催人白发时难缓报国丹心剑自知我在鸳班当拄笏春风争看凤来仪 
　　秋阴漠漠雨丝丝酒熟花香可赏诗黉舍卯君将欲去玉堂坡老不胜思越山明月孤鸿远潞渚斜阳匹马迟应有无端春草梦邮筒频送往来诗 
　　牧羊仙子宿烟萝腾踏紫云时一过却老不须千岁药太平同和万民歌眠羊何处云连野渡虎无踪月满河闻道使君真得诀于今白发巳无多 
　　客舟曾过簰溪道乔木参天识世家义不拾遗称长者孝能肯构岂浮华彩衣群舞书香远乌帽高峩圣泽奢玉笛山头骑鹤去不胜矫首泪横斜 
　　仙李传芳今几叶轩下亭亭双桂抽千尺金台玉露夜九重玉殿金风秋影横日月参差见香喷乾坤远近浮惹得嫦娥同一笑小山空自咏淹留 
　　稽山镜水毓诗僧一让应堪敌四灵彩笔辉辉扶佛日紫衣落落验缁星天晴蜃气连沧海夜静鲸音彻洞庭且咏白云三万顷绝胜倾耳听风铃 
　　安山道士寄诗来又见黄花五度开司马正当兴礼乐季鹰聊自避尘埃一轮明月三江水万里清风百尺台北望悠悠思无限相逢且覆掌中杯 
　　城隈分手七年来忽□题缄手自开悃欵孤忠悬白日蓬松双鬓走黄埃神驹出水原无价凤鸟不鸣空有台屈指交游星散尽九峯斜日自衔杯 
　　鹤城西畔独凭高忽接輶车下廓廖萧散情怀陶靖节幽深诗句楚离骚江山摇落秋逾静鸿雁归来燕去遥邂逅且■〈扌弃〉今日醉明朝回首隔云霄 
　　吴淞江口海之堧闻说留侯世业传屯戍孤城无百雉延师黉舍有三鳣晴沙自葺袁崧垒曲埼谁维吕政船帖帖鲸波无个事高歌长剑倚青天 

　　○予居春坊之右厢者月余寂寂无偶适李瑞卿至与居左厢故旧之情切劘之益兼得而备至喜幸之深赋此见意 

　　官舍沉沉绝尘俗萍踪幸此同栖宿燃灯相映两窓红泚笔平分半池绿尊中美酒取次斟架上奇书更互读骅骝腾踏万里云附尾之蝇亦追逐 

　　○赠曹以宁 【 摘句　曹安字以宁正统甲子举人任武邑教谕】 

　　著书只欲明忠义垂橐何曾计有无 

　　○自题近视 

　　肉锁双瞳一望迷读书须是把头低路逢故旧初难识笔落花笺或反题先代太师欧六一当朝学士宋潜溪自惭驽钝非良骥也与麒麟一样蹄 

　　◆七言排律三首 

　　进士卞华伯奚元启用齐字韵联句因掇其遗韵 
　　天趣轩小酌联句 

　　○进士卞华伯奚元启用齐字韵联句因掇其遗韵 

　　玉河堤畔跨青骊蹀■〈变〉香尘再四嘶凉吹萧萧收宿雨遥空泄泄散晴雨?夷主人延客供山茗诗老留题遍赫蹏林薮号烟惊虎豹沧溟跋浪纵鲸鲵王乔谢俗初成道西子来吴甫及笄百里飞甍迷复道九霄杰阁垒骈枅阴何见此浑惊愕李杜闻之亦惨凄方信二公鸣世凤苦吟我独触籓羝迂疏深愧才何用痴绝应遭俗所诋千古韦编空矻矻半生缝掖自媞媞宸居有约陈三策学海无边测一蠡每许清高凌古栢何能酝藉似春荑锦堂银烛屏摇雀玉椀清氷箸冻犀回雪舞童身□鸟遏云歌妓领蝤蛴兴来健笔频频埽吻燥甘瓜屡屡刲又向张湾理归棹漫从燕市买行烓明朝执手红亭别旧路愁人碧草萋渺渺澄江飞断鴈亭亭落日噪寒蚬回思难弟心如结喜祝慈亲齿更齯三十年华身正壮四千道路面成繄才高不让题鹦鹉剑莹时还淬?后辛鸟?鹈莫以缥囊夸月露好于紫塞埽尘??工诗成自合承簪绂圭璧宁容杂甑窐倾葢交情抵胶漆赠言有味胜饧食?弟千钧弩矢君须重休逐儿曹妄射鼷 

　　○天趣轩小酌联句 

　　天台林佥宪克贤黄亚卿孔昭谢祭酒铎时成化丁亥春正月在京联 
　　天趣轩中乐事并 【 林】 偶凭文字订交盟 【 黄】 风流地主云间彦 【 谢】 真率宾僚浙右英 【 张】 赐沐尚当余假在 【 谢】 开筵试把好怀倾 【 林】 大儿宛转弹鱼丽小子趋跄诵鹿鸣 【 张】 香粤刻痕诗促就 【 黄】 花枝传鼓令催行兴吞湖海风烟阔 【 谢】 胸洗尘氛氷月清 【 林】 树杪落霞天欲瞑墙阴残雪夜犹明 【 张】 竞吟忽漫成长句 【 黄】 欲别仍留不尽情 【 林】 岂为儒林添故事要令人世识升平 【 谢】 联镳载得清欢去禁鼓冬冬巳报更 【 黄】 

　　◆五言绝五十首 

　　棠溪景 
　　画虎 
　　曹操观碑图 
　　白头 
　　百舌 
　　骑鲸图 
　　渔舟 
　　薜荔 
　　观贡白鼠 
　　观贡猨 
　　沈翁一拙 
　　画景 
　　留别江西诣公 
　　道中口号 
　　携琴图 
　　乘槎图 
　　寄德庆管知州二首 
　　舞剑 
　　赠张汝钦 
　　寄张茂兰 
　　聚爱楼四咏为克勤赋 
　　谢五加皮酒 
　　题画 
　　游金山寺僧官出纸索书遂以四句破俗并写唐宋诗数首云 
　　送李衡州 
　　松隐寺夜泊 
　　寄南安沈照府 
　　题凌霄 
　　赠西林慧上人若不能解打十大界尺 
　　甞论世无神仙如伯夷叔齐可谓神仙也巳信笔一绝 
　　失题 

　　○棠溪景 

　　悠悠下村路望望皆烟树何处读书声山禽忽飞去 

　　其二 

　　潮去闸头浅潮来闸头深浅深浑有定不似世人心 

　　其三 

　　登登度西冈恰与诗人会归鸟下幽丛斜阳在冈背 

　　其四 

　　白鹭宿寒塘寒塘浸明月懊恼少年心分明镜中■〈雨上彗下〉 

　　其五 

　　沧海明月来古戍行人静惊见颠张书满地藤萝影 

　　其六 

　　落日下荒墪渔舟竞来泊沽酒更相邀烟波有真乐 

　　其七 

　　横冈春草深牧牛牛易饱短笛两三声归来山月皎 

　　其八 

　　前冈新路捷后冈旧路长负薪归长路捷路有豺狼 【 言近而指远】 

　　○画虎 

　　群虎人所畏人怒群虎戮试看堂室间坐卧斓斑褥 【 可为酷暴者戒】 

　　○曹操观碑图 

　　曹女乃能孝曹公胡不忠千载一樽酒只酌娥江风 

　　○白头 

　　春来又春去无计为留连鸣鸟亦头白谁能长少年 

　　○百舌 

　　休恃黄金喙间关巧弄声幽篁巳垂实老凤欲来鸣 【 小人退则君子进固一转移之机】 

　　○骑鲸图 

　　一自骑鲸去青山几度春江南好风月都属后来人 

　　○渔舟 

　　木落潞河秋西风射敝裘久游囊橐尽惟有钓鱼钩 

　　其二 

　　数罟时罩罩轻舠任飘飘不投五十犗安得载山鳌 

　　○薜荔 

　　宋徽宗时朱勔领花石纲有龙鳞薜荔一株费银二千两偶见薜荔感而赋 
　　薜荔长龙鳞相看似可人圣朝无艮岳那值二千银【 有规讽意】 

　　○观贡白鼠 

　　白鼠黄金精将迎万里程若将劳费计千里马犹轻【 隐寓不贵异物贱用物之意】 

　　○观贡猨 

　　通臂能探果愁眉似失群明廷不尔爱只爱李将军【 所宝惟贤寓讽意】 

　　○沈翁一拙 

　　刻画棘端猴新封万户侯沈郎惟一拙甘自老林丘 

　　○画景 

　　轻舠载酒去雪后气偏饶梅蕋将春信依稀到六桥 

　　其二 

　　浪起舟且发风来水自开不须过桥去凉思在高台 

　　其三 

　　舣棹荻花湾相期且未还不须愁日落明月在东山 

　　○留别江西诣公 

　　送别章江门何须折杨柳天涯去住情春风几回首 

　　○道中口号 

　　昔从此路来今从此路去东海旧纶竿还挂珊瑚树 【 此老胸中不为世俗系如此】 

　　○携琴图 

　　抱琴日行野绮囊不一解只恐荷蒉人亦是知音者 【 赏音正在此辈】 

　　○乘槎图 

　　博望使遐方归来岁月长仙槎如可驭何不报刘郎 【 一扫千古荒唐之说】 

　　○寄德庆管知州二首 

　　故人不相见三度梅花春梅花最清白写寄见情亲 

　　其二 

　　庾岭梅花国盈盈天下白君从岭上过借问曾相识 

　　○舞剑 

　　高台舞长剑埽尽万山尘不似鸿门宴空怀猜忌人 

　　○赠张汝钦 

　　孤舟泊柳阴邂逅一论心玉带河头水此情应共深 

　　○寄张茂兰 

　　别离无远近不见只生愁安得青云路常时并辔游 

　　○聚爱楼四咏为克勤赋 

　　楼对绩溪山群峯耸晴霭楼头聚爱人相看终不改 

　　其二 

　　楼俯绩溪水潺湲日夜流楼头聚爱者华发共绸缪 

　　其三 

　　偻环绩溪树面面长苍翠楼头聚爱人时作连枝会 

　　其四 

　　楼近绩溪石石镜明于镜聚爱楼头人照面照心性 

　　○谢五加皮酒 

　　领得五加酒全胜九转丹举杯纔入口老态变童颜 

　　○题画 

　　松声响玉琴清风洒葛巾忽惊天籁动江月夜初心 

　　○游金山寺僧官出纸索书遂以四句破俗并写唐宋诗数首云 

　　游遍金山寺都无一句诗诗中写不尽只许此心知 

　　○送李衡州 

　　李君廷美福州人由进士仕刑部员外勘事江西忤权贵意贬衡州判予与旧好遇于途作此送之 
　　入市独持衡群贩交恶憎持衡不可弃甘心郊外行 

　　○松隐寺夜泊 

　　为爱寺名好归舟逗晚过我真松隐者可奈俗缘多 

　　○寄南安沈照府 

　　白发慈亲健青春诸子贤堂东公事暇高枕且陶肰 

　　○题凌霄 

　　吟风百尺松凌霄千岁石一翁处其间相对无愧色 

　　○赠西林慧上人若不能解打十大界尺 

　　世间猫捕鼠谁知鼠捕猫会得个中意何须面壁劳 

　　○甞论世无神仙如伯夷叔齐可谓神仙也巳信笔一绝 

　　服食求神仙何如孤竹子一食西山薇万古当不死 

　　○失题 

　　双剑黄金饰曾随我马征匣中连夜吼可是海波惊有钱且沽酒莫买南山田勾引催租人恼乱□风烟 



　　●张东海诗集卷之四 

　　七言绝二百八十二首 
　　诗余二首 
　　词五首 
　　六言绝三首 

　　◆七言绝二百八十二首 

　　失题 
　　寄金陵王尚文 
　　芥辣鸡口占 
　　送赵弘济春试 
　　寄锡山邹逸人 
　　台城 
　　谢郭总戎惠海味 
　　谢人遗鹤 
　　舟中与司马侍御夜话 
　　送张秀才虞谘之京 
　　送张维亨之沂州 
　　王中舍蕴和所画团扇 
　　题画 
　　题画赠张宪副廷芳 
　　下第次姚公绶春兴杂咏韵 
　　访人不值 
　　胡陵城 
　　五月朔雨中对菊 
　　咏梅二首次韵 
　　李贞伯寄索催荷花之作次韵奉酬 
　　画松 
　　西浦盟鸥 
　　古祠异迹为王廷秀寺正赋 
　　郭文通画 
　　分梨词送客 
　　书童志昂诗后 
　　简王廷贵亚卿 
　　寄锺狂客 
　　儋州载酒堂 
　　天骏弟小星槎 
　　怀天骏第二首 
　　陈抟像 
　　罗袍 
　　感兴 
　　蛇酒 
　　五色鹦鹉 
　　魏受禅碑 
　　姜太守廷器惠竹丝帘 
　　答琼州李贰守 
　　赠写神者 
　　俞舜卿佥宪许柑未送诗以促之 
　　杜鹃行二首 
　　舞剑台送客 
　　送客 
　　晓行 
　　仙茅 
　　喜晴 
　　讲中庸 
　　怀友 
　　送下第友人 
　　偶题 
　　送杭州别驾陈鼎升之任 
　　天宁寺寻卞郎中华伯不遇 
　　浔阳图 
　　送魏雷州孔渊 
　　元宵 
　　晨起 
　　方文美画 
　　葡萄 
　　晚坐 
　　六心菊 
　　元宵赏灯 
　　送孝子陈思尧归山阴 
　　和韵留陈公甫 
　　送别驾陶质夫之京 
　　即事怀彭从吾方伯 
　　咏盆梅 
　　漂母祠 
　　端阳竞渡 
　　读宋史二绝 
　　次江员外题壁韵 
　　咏纸鸢送陆文质之京 
　　春日偶成 
　　闻南安立生祠 
　　闻丘时雍除苏州太守作一绝俟见而呈之否亦当寄也 
　　梦与柳宗畴同游石窦诗以记之俟便乃寄 
　　淮安简呈屠元功主事 
　　简呈石宗海主事 
　　再用韵 
　　过沛县寄济宁知州祝廷瑞四首 
　　鲁桥南见麦 
　　欲至济宁访过太朴冬官途遇工部张克谦饮驿舟中至暮不果见太朴作一绝记与克谦相见之偶肰也 
　　俞仲学号橘隐来济宁访壻予以橘语戏之 
　　和谢编修题菜 
　　东昌书所见次姜中书立纲韵 
　　题舒溪渔隐卷二首 
　　至张家湾柬陈嘉谟冬官主事二首 
　　道中索书者甚伙有涉水攀舷拜索恳至者余皆执笔应之至河西务将登陆而舟师又以十纸请予既为书作四句自笑云 
　　同都谏张裕夫致斋太庙夜书千文赠之系之以诗 
　　寄陈永叔 
　　送客 
　　寄友 
　　勉鹧鸪叟 
　　题屈原图 
　　寄郑蕃先生 
　　寿程夫人六十 
　　题荣寿卷 
　　题谢文晖画 
　　题太白像 
　　题莺莺像 
　　...... 

　　○失题 

　　归舟独宿剑滩滨梦想明窻一□尘寄语金陵李太白醉披宫锦共何人 

　　○寄金陵王尚文 

　　司谏王郎我旧知薛逢诗句李憨棋曾从虎口中间过赢得归来两鬓丝 

　　○芥辣鸡口占 

　　狸膏金距鬪风流输却山东百二州不若委身辛辣地先生扶醉注春秋 

　　○送赵弘济春试 

　　闻说桃花竞笑春玄都道士又更新好携三尺青鸾尾去扫平津阁上尘 【 有为】 

　　○寄锡山邹逸人 

　　歌吹当时上凤台忽惊三十五年来题诗欲问城南杏肯为诗翁白发开 

　　○台城 

　　不舍奸雄却舍身下愚愚甚甚啇辛佛家多少波罗蜜不救台城荷荷人 【 似谑而有警】 

　　○谢郭总戎惠海味 

　　东海先生久住人品甞识得味偏真爬沙跋浪横行者都作将军瓮盎珍 

　　○谢人遗鹤 

　　将军不遣鹤乘轩却送书闱墨沼边老我归来静相对洛阳长叹最堪怜 

　　○舟中与司马侍御夜话 

　　短烛清尊话世情几回失笑几回惊黄梅积雨今宵霁犹有行人恶月明 【 用意如此诗可苟作耶】 

　　○送张秀才虞谘之京 

　　东楼风雨杏花寒狼籍春衫酒未干醉里催诗惊远别凭将此去报平安 

　　○送张维亨之沂州 

　　琅琊台下看新晴听得阳关第四声千树梅花满地雪也应难比使君清 

　　○王中舍蕴和所画团扇 

　　素纨团扇王郎画竹石霜柯惨淡中谓是谁家旧时物几回烮日几凉风 
　　中国古无折扇甞见王秋礀记元初东南夷使者持聚头扇当时讥笑之我朝永乐初始有特仆隶下人所持以便事人耳及倭国充贡太宗徧赐群臣内府又仿其制以供赐予天下迨徧用之而团扇革矣今江南惟妇人犹存其旧题团扇因着折扇之缘起云 

　　○题画 

　　江上新凉霁色开绿云树杪见楼台老渔未肯抛蓑笠还恐轻雷送雨来 
　　石磴萦纡直又斜上方台殿隔烟霞孤舟倚岸无人渡啼鸟声中自落花 【 语工】 
　　云杉如荠屋如蚶诘曲溪流泻碧潭独立小桥吟不尽插天晴翠太湖南 【 自注为苏州李太守廷美旧契题　语甚峭拔】 

　　○题画赠张宪副廷芳 

　　山水情怀轩冕身抗尘终不混流尘西湖十里梅花月来伴扁舟载鹤人 
　　云山蒙董石陂陀闲坐船路看绿波怅望佳人渺何许竹枝声断夕阳多 【 是诗家语】 

　　○下第次姚公绶春兴杂咏韵 

　　春月 
　　春露 
　　春夜 
　　春昼 
　　春山 
　　春柳 
　　春燕 
　　春蜨 
　　春草 

　　△春月 

　　卷幔闲看月满轮海棠枝上一钩银黛眉画得浑相似祗恐嫦娥解妬人 

　　△春露 

　　柳眼花腮湿暗添无边青紫竞秾纤茂陵谁解相如渴未赐金茎一滴沾 

　　△春夜 

　　半亭凉月落花香剪剪轻风飐烛光杜宇一声春梦醒乡心千里客愁长 

　　△春昼 

　　落花飞絮促光阴倚遍东风伤客心欲试青衫无酒伴城南草色自深深 

　　△春山 

　　青染螺鬟春又归岩花径草霭斜晖谢公自有登山屐谁向闲门踏藓衣 

　　△春柳 

　　摇曳东风百尺丝多情浑不系分离明朝走马天涯去谁向邮城折一枝 

　　△春燕 

　　春雨秋风底事忙栖身自欲向昭阳谁怜江外初归日巢垒未成空绕梁 

　　△春蜨 

　　曾向滕王画里寻春园一见动人心东风吹醒南华梦翘首天涯忆故人 

　　△春草 

　　带雨和烟色更深天涯游子思难禁弟兄况隔一千里梦绕池塘夜夜心 

　　○访人不值 

　　茫茫沧海雨浮萍多谢风波偶合并别后相寻不相见风波依旧是无情 

　　○胡陵城 

　　汉楚英雄逝水东萧萧荒垒几秋风金戈铁马酣争地付与寻常负耒翁 【 感慨】 

　　○五月朔雨中对菊 

　　湿云如梦雨如尘庭菊抽苗觉渐新试看枝头青蓓蕾含香有待探花人 

　　○咏梅二首次韵 

　　香满江南数百州一枝冀北更风流御沟堤上今宵月添得清光浸玉楼 
　　十载含酸待易牙预将雪艳压春花不容俗客探消息独倚清风鹤外沙 【 句新沙字更押不过】 

　　○李贞伯寄索催荷花之作次韵奉酬 

　　水国芳菲正此时玉容莫负锦囊诗秋声只在蝉声里早褪红衣怨阿谁 

　　○画松 

　　大厦连云覆九州岛山樗社栎亦旁求道边有个长松树谁为工师一洗眸 【 蔽贤者诵此有愧】 

　　○西浦盟鸥 

　　吟美清风绿水塘白鸥时拂茭荷裳年来不独忘机事一个闲身亦自忘 

　　○古祠异迹为王廷秀寺正赋 

　　千载灵祠异迹存传葩荐藻自晨昏巫咸有语传神意只福忠臣孝子门 【 意好】 

　　○郭文通画 

　　严无相以图索题曰此郭文通之画也文通江南人宣德间充内供奉食锦衣镇抚禄宣庙甞面促之画不即执笔以死怵之对曰苦书乐画宁死不能草草上为霁威 
　　水气漫漫浸碧山奇峯佳木有无间小窻独坐穷周易不见春风不出关 

　　○分梨词送客 

　　碧玉盘堆白雪梨与君举手即分离请君试把梨心嚼个个心酸知不知 

　　○书童志昂诗后 

　　雪貌霞裾一美人只将遗佩寄情亲湘皋有路无由见几度东风草自春 

　　○简王廷贵亚卿 

　　金陵棋墅旧风流一着秦师百万休何事先生牢自戒只将六籍佐皇猷 

　　○寄锺狂客 

　　狂客别来音信无定应骑马入皇都岭南尽有佳山水莫向君王乞鉴湖 

　　○儋州载酒堂 

　　载酒堂前草几青东坡赢得古今名若教时宰知公论悔不当初作从伶 

　　○天骏弟小星槎 

　　玉河东畔小星槎稳系扶桑看日华吟渴何愁■〈酓欠〉无酒举头东海浩无涯 

　　○怀天骏第二首 

　　海国茫茫独鴈飞仲宣楼上又斜晖杏园春信催行李好制燕都远客衣 
　　倚天长剑重须磨越砥鹈膏今若何闻道有人占北斗双龙紫气近尤多 

　　○陈抟像 

　　西华山中爱睡臣何曾睡过百年春争如惊枕惺惺者终作乾坤不朽人 【 正论】 

　　○罗袍 

　　鸭绿罗袍鱼口开重教补缀不须裁眼前多少鹑衣者太守真惭袜线才 【 美翰不忘民隐】 

　　○感兴 

　　平生浑未识丹砂赤土时将向客夸忽悟自家丹一寸辰州尤更隔天涯 【 如此则仙为妄矣】 

　　○蛇酒 

　　谁封仲虺醉乡侯献纳春风百病瘳欲向尊前问消息当时弓影是邪否 【 二十八字直与毛颖传争奇】 

　　○五色鹦鹉 

　　韩子文章百世名如何亦羡鸟光荣雕笼绣幄香风暖得似荒山野水情 【 此庄子喻牺牛意】 

　　○魏受禅碑 

　　白马之盟久巳寒大碑深刻尽高官就传典午为文体莫寄辽东管糼安 【 诗史】 

　　○姜太守廷器惠竹丝帘 

　　分得黄堂一丈帘清风碧沼浪纤纤鹤鸣昼永文书静不放沉烟出画檐 

　　○答琼州李贰守 

　　长帽仙翁海外归乾坤随处更忘机阿媻饶舌论春梦老子从知梦亦非 【 出坡意表】 

　　○赠写神者 

　　此予在南安时作葢云写神者之难得似耳近来假名作草字者多甚人乃谓为此而发误矣草书纵假亦何害耶我全不计之录付弘宜使知所自 
　　随处丹青写我神故人相见问何人于今百十张东海只有元来一个真 

　　○俞舜卿佥宪许柑未送诗以促之 

　　南海黄柑未见分举杯空望岭头云元宵灯火相将近空手归来恼细君 【 善谑】 

　　○杜鹃行二首 

　　杜鹃云是古帝魄臣甫何辞再拜劳却怪天津桥上呌呌将白眼税青苗 
　　思归长唤不如归地老天荒知唤谁却喜居庸关上唤唤将胡骑去如飞 

　　○舞剑台送客 

　　舞剑台前梧叶飞萧萧凉思欲侵衣天涯万里孤鸿远且对黄花醉落晖 

　　○送客 

　　梅岭无梅空有名凭将何物送君行金鳌阁下横江水为近源头彻底清 

　　○晓行 

　　晓行梅岭鹧鸪啼草树苍凉路欲迷莫道哥哥行不得马蹄南北又东西 

　　○仙茅 

　　庾岭仙茅旧有名随时采服可长生使君昨日纔持去今日书来乞墓铭 【 可以解贪生者之感】 

　　○喜晴 

　　连日雨声今日收乾坤依旧是清秋高歌莫放行云过恐作三江百粤愁 

　　○讲中庸 【 自注南坛斋宿听李瓛孙琼讲】 

　　斋居雨坐夜何如茗盌炉熏听讲书问我旧筌都忘却一江春水自游鱼 

　　○怀友 

　　懒展残编倚小窻竹风洒面睡魔降怀人应是人怀我目断蘼芜燕子双 
　　飞花渺渺送春归忽漫钩帘对夕晖竹下小池双翡翠衔鱼飞过绿苔矶 【 眼前景人道不出】 

　　○送下第友人 

　　岁月如轮春复春屈伸何必问苍旻今年得意看花者多是前年失意人 【 语不刻而意独至】 

　　○偶题 

　　何处竹枝歌一声片帆渺渺度空明溪桥曲岸人孤立芳草闲云万种情 
　　空蒙山色晴还雨缭绕溪流曲又斜短杖微吟过桥去东风满路紫藤花 

　　○送杭州别驾陈鼎升之任 

　　苏公堤上柳依依闻说年来巳半稀君向春风好培植莫教庭院独芳菲 【 托物寓训甚佳】 

　　○天宁寺寻卞郎中华伯不遇 

　　天宁寺里访诗仙又蹑飞云过霅川留得新词耀新景杏花摇艳碧罗天 

　　○浔阳图 

　　琵琶声断夜如何应是青衫泪不多谁信当时鲁男子半窻残烛照双蛾 
　　客散琵琶巳过船诗翁兀坐一枯禅画工薄幸轻妆点狼籍春风最可怜 

　　○送魏雷州孔渊 

　　参横月落转银河未尽秦青一曲歌分付更开三百瓮与君沉醉未为多 

　　○元宵 

　　老夫不饮醉元宵歌舞声中坐寂寥赖有天涯旧知巳梅花香澹月轮高 

　　○晨起 

　　牡丹零落雨声严燕子来时懒卷帘阶下决渠人报嘉新栽竹长两三尖 【 亦甚清丽】 

　　○方文美画 

　　花落春归客未归仲宣楼上倚斜晖故园遥在三江外绿遍蘼芜燕子飞 【 风味宛然】 

　　○葡萄 

　　使车无处立奇功大宛归来献草龙遗种于今遍天下茂陵冷落几秋风 

　　○晚坐 

　　蝙蝠交飞蚊正喧夕光延我饭前轩明朝又有明朝事不用燃灯且早眠 

　　○六心菊 

　　六朝人物六朝心红紫纷纷满上林输与当时彭泽令都将收拾付清吟 

　　○元宵赏灯 

　　元宵灯火宴西园旧酒新诗障夜寒纵饮不妨连日醉白头林下一闲官 【 自注是日饮十年陈酒故云】 

　　○送孝子陈思尧归山阴 

　　万里归来一老身百年情事始能伸何须浪说辽阳鹤不及山阴子母亲 

　　○和韵留陈公甫 

　　分付辎车且莫巾临川道上有轻尘平生怪煞荆舒老多读诗书少识人 

　　○送别驾陶质夫之京 

　　雨雪新春甲子晴鸣笳击鼓发官程禁城到日花如锦白玉阶前拜圣明 

　　○即事怀彭从吾方伯 

　　驿路春风催马蹄独醒人亦醉如泥从吾亭上人千里独嗅梅花坐日西 

　　○咏盆梅 

　　盆里移来庾岭春柔枝不称雪精神莫将桃李轻相比要识留侯似妇人 

　　○漂母祠 

　　刘伶坟上坐吟风漂母矶头奠酒锺眼力还高萧相国能于饿莩识英雄 

　　○端阳竞渡 

　　画鼓红旗送彩舟健儿八百竞中流谁知有个停桡者闲倚江山第一楼 

　　○读宋史二绝 

　　女中尧舜岂虚名惜也垂帘月昼明后世春秋谁秉笔应将斧钺示仪型 
　　一株薜荔二千银买得中原万里尘纵有龙鳞长风雨不知艮岳属何人 【 自注前一首乃臆见如此未知能合天下后世之公论否也俟执春秋纲目之笔者采择焉】 

　　○次江员外题壁韵 

　　绿杨门巷酒旗招共醉松江月一瓢却被梅花沿路笑郎君两颊晕红潮 

　　○咏纸鸢送陆文质之京 

　　百尺东风舞纸鸢无端声到别离边人生自是无根蒂却被功名一线牵 

　　○春日偶成 

　　盘礴乾坤万古心无由输写强登临蜂房晴日蛙声雨都付先生自在吟 

　　○闻南安立生祠 

　　休说生祠与去思素餐怀愧已多时归来东海烟霞里不把浮名白鸟知 

　　○闻丘时雍除苏州太守作一绝俟见而呈之否亦当寄也 

　　我向北来君向南未知何地接帏幨绿杨啼鸟蓬窻午先报离情写一函 

　　○梦与柳宗畴同游石窦诗以记之俟便乃寄 

　　梦里同游过水滨空空石窦碧苔春自无刘阮风流债不见桃花艳冶人 

　　○淮安简呈屠元功主事 

　　贾生年貌贾生才圣世浑无绛灌猜自是诗人多水部嘲吟风月过淮来 

　　○简呈石宗海主事 

　　清江浦上会同年笳鼓频催过坝船回首淮南恋风景淡烟疏雨杏花天 

　　○再用韵 

　　相逢草草惜流年共醉灯前兰玉船还约木犀花发候长安珂马共朝天 

　　○过沛县寄济宁知州祝廷瑞四首 

　　沛邑纔过望济阳河流浅涩觉途长故人此际应思我高咏清风燕寝香 
　　别后吟髭半染霜襟怀无复旧时狂琳宫梵宇金台下回想清游是梦乡 
　　尘编消遣坐蓬窓不觉春归燕子忙千里黄花无寸草有情何处齅花香 
　　心事摇摇欲话难高楼何处可凭阑匣中三尺清氷在不向人前一浪弹 

　　○鲁桥南见麦 

　　久旱淮阳无麦苗济南忽见翠飜涛客怀深为苍生喜欲典青衫醉一瓢 

　　○欲至济宁访过太朴冬官途遇工部张克谦饮驿舟中至暮不果见太朴作一绝记与克谦相见之偶肰也 

　　肩舆十里绿杨阴饱听黄鹂送好音津吏忽传官舫至一尊聊话故人心 

　　○俞仲学号橘隐来济宁访壻予以橘语戏之 

　　古人云橘不踰淮何事于今过济来还驾长风赋归去洞庭千顷洗黄埃 

　　○和谢编修题菜 

　　东风袅袅扇游尘生意菁菁未是贫酿得黄虀三百瓮故人细嚼见情真 

　　○东昌书所见次姜中书立纲韵 

　　千百饥民走渡河为闻齐鲁麦苗多不知亦被连年旱了却公私有几何 

　　○题舒溪渔隐卷二首 

　　紫笠青蓑绿竹竿舒溪石上坐荒寒幽情尽付沧浪咏写向菰蒲叶上看 
　　春水桃花双鲤鱼老姜新酒付行厨丁宁童子休轻剖甫里先生恐寄书 

　　○至张家湾柬陈嘉谟冬官主事二首 

　　纔离艨艟又僦车客行巳喜近京华元龙是我同年契濯足清醪肯为赊 
　　麻衣归去又重来月色团员四十回萧飒吟髭今半白故人相见莫惊猜 

　　○道中索书者甚伙有涉水攀舷拜索恳至者余皆执笔应之至河西务将登陆而舟师又以十纸请予既为书作四句自笑云 

　　山阴老妪初惜扇得价重来不与书我怪右军胸次隘随求随与又何如 

　　○同都谏张裕夫致斋太庙夜书千文赠之系之以诗 

　　元龙跳跃墨池云十五年前曾许君今夜始能酬旧约清斋不必换鹅群 

　　○寄陈永叔 

　　楼上先生不下楼酒尊诗卷自优游从他白日无情甚纵尔清闲也白头 

　　○送客 

　　绿杨红杏碧萝天长篴短箫催画船日暮酒醒人巳远空教啼鸟怨流年 

　　○寄友 

　　去年今日棘闱中文笔相辉气吐虹今日思君更千里独凭轩槛遡长风 

　　○勉鹧鸪叟 

　　丈夫应不厌幽栖窓下诗书天上梯只恐青春易抛掷落花撩乱鸟空啼 

　　○题屈原图 

　　香消兰蕙暮云深宿莾萧萧遍水浔歌罢离骚见渔父坐来聊话独醒心 

　　○寄郑蕃先生 

　　文采风流郑子真乍交浑若故交人归舟风雨相思梦多在钓滩烟水滨 

　　○寿程夫人六十 

　　凤冠昔日谒椒房袖惹天家万寿香更待数回花甲转重来拜献九霞觞 

　　○题荣寿卷 

　　青云轩冕白云居醉看黄花静看书不用仙人飡玉法悠肰自过百年余 

　　○题谢文晖画 

　　青衫乌帽走黄尘孤负溪山几度春今日为君图画里妬他风月属闲人 

　　○题太白像 

　　锡宴璚林荷宠光蹇驴驮醉任斜阳谁知醒后狂猋起老泪吹残滴夜郎 

　　○题莺莺像 

　　张生薄幸悞婵娟狼籍东风几百年争似窦家双白璧心悬日月照遗编 

　　○梁园赏花四首 

　　鲜飙破阴阴复霁柏屏槐葢凝花气牡丹阑珊芍药芳锦云遮花留青帝 
　　花柳相依鱼鸟亲乾坤容我醉吟身锦笺彩笔风流句囊括城南十里春 
　　冷泉亭下洗游尘浓绿娇红鬪献新不用挥金酬地主且须酾酒赏花神 
　　绿阴时颤落花风相送莺歌劝酒锺满眼韶光须尽醉明年此会与谁同 

　　○题黄菊为刘职方赋 

　　天骄牧马大河东何事嫖姚未奏功篱下幽花有深意也披金甲战西风 

　　○过境山忆中书天骏弟 

　　是山俗呼耿或作景予天顺乙卯秋与天骏同登阅碑文乃作境肰碑文亦不甚可依据旧志果何如 
　　昔年同上境山颠日色微茫入暝烟今欲登山谁是伴蓬窻独坐一凄肰 

　　○过徐州 

　　成化丁酉岁徐兖大潦葢古来之所罕闻也予十月过之树腰长根须正水痕耳赋一绝记之 
　　潦退水痕山树腰苍生鱼鳖又枯焦黄楼太守能知否厄运重逢第几遭 

　　○瓜洲逢计廷玉同渡江宿玉山楼下叙话达旦 

　　前行久矣又同行迟速无常莫算程握手江心增感慨玉山楼下话深更 

　　○冬至日镇江道中 

　　万户笙歌长至日一蓬风雨远行人买鱼沽酒俱收市且自煎茶洗客尘 

　　○台郡叶太守寄文贺寿赋此志谢 

　　琅函仙语出天台白鹤青鸾特送来付与诸郎歌且舞恍肰身世醉蓬莱 

　　○郭总戎率僚吏饯予于查山初发矢有雉惊起于麦陇继发一矢雉即毙众惊喜而贺予口占一绝 

　　查阜前头雊雉肥一飞白羽锦离披辕门竞为将军贺帖帖海波无是非 【 自注公建牙金山所以备海道之倭也】 

　　○○谢赵弘济进士携酒至兼简丁编修 

　　潘安原是种桃徒冷淡寒香不足娱独有柴桑陶靖节西风时复一提壶 

　　○翰林编修丁原敬屡约不至作此问之 

　　别后相期屡负期多应中酒苦吟诗独餐鸡黍花前坐好鸟嘤嘤知为谁 

　　○与雪崖叶都宪饮于弘济园亭先有待姬而却之听叶景阳秀才弹琴二首 

　　锦树西风啼栗留小春天气亦风流水亭又听南熏调人在蓬莱第一州 
　　一团柳絮久沾泥百尺东风吹不飞笑杀扬州杜书记马蹄踏月夜深归 

　　○题画二首 

　　晴云暖护玉楼台帘幙重重掩映开拂面东风桃万树令人错认是天台 
　　检点残编坐碧窻不知庭外桂花黄广寒宫里三千树别是天家一种香 

　　○秋夜送沈文禧还金陵四首 

　　去年此日秼陵游并辔同吟桂子秋今日忽逢浑旧好江城酒薄也藏门?龟 
　　吴下张翰岂恋鱼江东沈约尚闲居祥麐瑞凤非凡物会见来仪自玉除 
　　络纬寒螀相间啼孤鸿又过小楼西故人欲别难为别一夜秋声思转迷 
　　明月流光落砚池濡毫漫写送行诗悠悠离思万千种惟有天涯明月知 

　　○题画 

　　乌帽绯袍美丈夫惯将霖雨润焦枯闲来何处堪垂钓不向君王乞鉴湖 

　　○饮于紫薇堂偶作 

　　堂上歌声红芍药堂下花开芍药红送将春色又归去绿酒金尊莫放空 

　　○题石榴图 

　　槌碎江边黄鹤楼榴皮零落有谁收于今画里重相见纵是回仙也白头 

　　○题三鹚图 

　　葭菼风轻扬顶丝水清沙白立多时眼前清白自如此何必傍人说三思 

　　○题鱼龙变化图 

　　轻舟短棹看初阳行到鱼龙变化乡寄语苍生休渴望普天甘雨送丰穰 

　　○题黄菊 

　　菊有佳名独擅芳九重天子御袍黄远臣得见穷山里正想氤氲满眼香 

　　○题大士 

　　黄金殿下清卿笔白华山前大士身忽肰出现金莲寺不堕人间万刼尘 

　　○喜客至 

　　吟风弄月台前草为见客来青更好载酒频过莫问奇眼中尽是寻常道 

　　○寄节推韩驭民 

　　金尊银烛醉西堂舞袖飜风拂雨凉今夜相思对明月计程应巳到南昌 

　　○赴榕树湾避暑道中口号 

　　触暑行行将避暑左右烝徒汗如雨何如高卧北窓风时与圣贤相对语 

　　○寄大行人姚世昌使暹罗二首 

　　芙蓉江上饯东风梅岭南来望去鸿闻说近来消息好海波一碧玉壶空 
　　郡衙襦袴两孩提也辱先生一命题为报近来粗识字时分风栗觅霜梨 【 自注辱世昌教吾幼子弘圭弘玉作对句故也】 

　　○得姚世昌之报 

　　报道吾家第二郎淛闱帘外踏秋香又驰行李趋金阙此际相将过大江 

　　○赠筮师陆以诚 

　　红尘市里碧云帘静对炉熏翫易占尺短寸长浑不计炯然天地一明蟾 

　　○饮陈千兵于云封寺 

　　云封寺里避游尘歌舞萧娘却是真万迭江枫浑是醉醉眸疑是艳阳春 

　　○平梅岭二首 【 自梅岭南五里至南雄北二十五里至府治翁病其隘险凿平甃石遂成坦途】 

　　梅关新甃磴层层步入云霄不觉升昔日盐车垂耳者四蹄风雨足奔腾 
　　廿五里街如砥平东西行李往来轻寄声海外诸番国王道平平正好行 

　　○宝珠山 【 自注顶员如珠兼产土珠其形如之故名】 

　　近治江山巳遍游独遗此景古城陬酒霞墨雨从今到应使山灵笑点头 

　　○旭山亭 【 自注岭上有九日山神甚灵异因合九日二字名亭】 

　　九日山前十月游黄花红叶最宜秋虽然未尽三公醉也向禅林捧茗瓯 

　　○资寿山 【 自注秀拔尊峙如象虎蹲踞下有宝乘寺】 

　　上犹城外白云扉此日曾来一解衣为见子衿聊问讯春风几度紫蔷薇 

　　○鸭子湖 【 自注在南康县南其中有峯故名】 

　　红光明灭龙珠巷绿水弥漫鸭子湖十里春风迎去旆一庭松影呌提壶 

　　○曲江张九龄祠 【 自注公有开辟梅关之功故立祠祀之既而益以二亭乃撤云封寺中所有也】 

　　瞻衮亭连礼锡亭曲江俛首伴山僧于今独立云霄上无复梅花怨不平 

　　○宝积寺 【 自注在南安府城外水南滨江】 

　　十笏禅房十笏台香烟花气共裴回叮咛莫放游尘到点破窻前紫翠苔 

　　○又和东坡韵 

　　腹怕饥兮身怕寒空盂老衲每相关满头霜露听鸡唱一入空门不得闲 

　　○典教寺 【 自注在县西南二里】 

　　城南野寺啼钩辀分明唤我踏青游又值提壶苦相劝东风今日醉遨头 

　　○舞剑台 【 自注在金莲山林樾下翁甞饯客于此令舞剑于亭因名焉】 

　　舞剑台前倾玉壶梧桐花飘雪片麤且须沈醉休言别别后相思万里途 

　　○苏步坊 【 自注在县治东以宋东坡南还至田如鳌六经堂留题故名】 

　　东坡过此偶行行此地遂留苏步名何事章惇瘗毛骨子孙羞认是先茔 

　　○过乌岐铺 

　　白莾黄茆没马头万山深处见孤邮平生正为多岐惑闻道乌岐更可愁 

　　○庭湖 

　　雁过衡山又北飞梄迟湖上稻梁肥苏卿郝使今何在嬴得往来无是非 

　　○芝草 

　　佛剎灵芝呈上瑞黉宫举子破天荒西方也服中原化相送英贤佐圣皇 

　　○游虎丘寺送别 【 自注坐万顷云阁上此阁旧名千顷云取坡翁诗语也今易之以万云】 

　　海涌峯头万顷云天风鹏背忽逢君此行巳是蓬莱客袖得还丹与我分 

　　○过梅岭 【 自注岭葢张丞相遗迹过岭而南道傍多古松相传云皆公手植今观之皆旧物诚不易得也】 

　　凿山开道曲江公古庙遗墟草莾中我有瓣香无处祝裴回松下遡吟风 

　　○七月廿一日再过梅岭 

　　去年骑马黄沙岭正在燕山北尽头今日又从梅岭过八千里路思悠悠 

　　○九月廿二日家人插榴花梨花口号 

　　重阳节后西风来梨花榴花烂熳开为怜黄菊真可愧冷淡含香待雨催 

　　○为桂花芙蓉雪冤 

　　南安木芙蓉多大树千叶不减牡丹芍药土人以其开当八月正瘴疠之时故恶见之桂花亦然作诗冤之 
　　天香幽艳应时开岂作山乡疠鬼媒寄语土人休浪怪正堪相对倒金杯 

　　○题辽海 

　　郁蓝波接郁蓝天主圣臣贤又宴肰欲问吾家在何许鹘飞尽处白云边 

　　○题弘善寺壁 

　　好山围遶老僧居碧玉环中一绀珠尘鞅偶来分半榻便忘身世在寰区 

　　○珉玉池付金莲寺僧为香炉 

　　平平艮岳黍离离拾得龙眠洗玉池付与山僧作清供兔毫深椀对吟诗 
　　未龙眠李公麟有洗玉池东坡铭之及徽宗取人内故用其事 

　　○惜母山新路词二首 

　　惜母山前龙母祠画船送客黄金卮从伶休唱阳关曲只唱新开石路词 
　　傍水绿山石路萦昔时荦确今时平伊谁凿者文知县千载行人有颂声 

　　○谒文献祠 

　　远上梅峯九转螺曲江祠庙郁嵯峨悠肰俯仰人千载旧石消磨名不磨 

　　○送张靖州 

　　记得相逢其食桃花开遍十三遭此行若到玄都观应被刘郎笑二毛 

　　○题芭蕉二首 

　　秾绿丛中吐茜红直从盛夏到深冬于今始信王维画能写当时雪里容 
　　休说高台月与风芭蕉花发半年红也能妆点庭中草都在濂溪意思中 

　　○送景方还南京 

　　黄金台下见秋风回首钟山意万重寄语秦淮楼上月归来还与故人同 

　　○补旧罗员领 

　　针线殷勤补旧罗细看墨迹酒痕多如何不肯轻抛掷曾听南熏帝舜歌 

　　○补红褐衣 

　　毳袍红褪着多年重命针工细补联却忆当时旧襦袴慈亲手眼夜灯前 

　　○足梦中句 

　　读罢离骚铃阁卧苍龙挟雨窓前过起来一笑足前章东山红日车轮大 
　　第二句乃梦中作葢余不能记而止记此耳是夜与弘至讲离骚而弘圭辈亦歌大风章故首句云 

　　○四儿作对句赋此 

　　我方幼穉能作对武库先公向客夸今日弘圭亦如我不胜感旧泪横斜 

　　○五儿六期口号 

　　弘玉今年巳六期娇痴未肯事诗书却来戏弄如椽笔搅我清风翰墨池 

　　○闻造楼船甚丽余明年归必在嘉兴或姑苏相见矣喜而先此寄诸贤弟 

　　三贞坊前巨彩船笔床书卷煮茶烟何时东海先生醉水调歌头三百篇 

　　○书怀二首 

　　东海先生懒学仙饥时得食倦时眠年来欲试挥锄手弱水蓬莱尽种田 
　　饥时得食倦时眠即此修行玄更玄说此修行浑不省却从方外觅神仙 

　　○两访施同知汉章不遇 

　　两度相寻两不逢马蹄金谷醉春风谁怜寂寞蓬窻客坐对沙鸥落照中 

　　○归途望西林寺■〈土答〉 

　　西林古■〈土答〉势凌霄是我门庭碧玉标归马尚悬□五堠行人先指读书巢 

　　○苏州别驾周德中以余致仕居间而称神仙太守作十绝复之 【 有跋另录】 

　　归休太守似神仙布被蒙头日宴眠却怪门前来热客马蹄踏破紫芝烟 
　　不入清都不溷尘吟诗落魄任天真苏州别驾何须问元是缙云司里人 
　　诗不求工字不奇天真烂熳是吾师归来东海烟霞里时复高歌攀桂枝 
　　官居南郡二千石诗咏关睢三百篇衮职惭无一字补虚生六十又三年 
　　单车夜走榆关雪五马晓冲梅岭烟南暑朔寒俱历遍老归林下荷苍天 
　　著书手段美犁锄负郭腴田亦半芜只把心田付诸子且耕且读自支吾 
　　东吴山水亦清幽小舸轻舆到处游更有故人园更好不妨连日醉淹留 
　　巳具桐棺寻乐丘不关荣辱任浮休传家只有书千卷付与儿孙自讨求 
　　古今何处有神仙鹤驾鸾骖总浪传莫信空同邹道士刀圭入口亦徒然 
　　欧阳自号无仙子卓识真知冠古今弱水蓬莱在何许愚夫白骨紫苔深 

　　○丘时雍太守诗来答予东海旧纶竿还挂珊瑚树之句再用一绝复之 

　　东海珊瑚百尺高纶竿稳挂坐看潮潮来潮去乾坤老付与诸郎自钓鳌 

　　○自况二首 

　　十载南安一醉翁归来潦倒鬓飞蓬故人又寄醉翁倚如跨青天鹤背风 
　　倚山高树带疏蝉净扫风轩散发眠老子平生无长物陶诗一卷枕头边 

　　○寄南安蔡经府 

　　相逢闽友厌闽音莲幕先生动我心接得南安书一纸年来应恐二毛侵 

　　○史教授 

　　桃花落尽杨花飞别后还应添带围昨日姑苏台上望洞庭山水思依依 

　　○送高进士赴京 

　　听雪听风过半春江南杨柳尚含嚬一枝折赠仙郎去好做调和玉烛人 

　　○寄胡九万二首 

　　诗景诗朋双美具多因酒困废吟哦别来最是关心处轩外青山瞰绿波 
　　凄风挟雨滞归舟孤负归期信宿留借问昨宵东阁下果烹鸡黍待来否 

　　○寄九皋胡兄 

　　重重楼阁护秋阴剪烛谈诗坐夜深一棹归来重梦到信知还有不忘心 

　　○送胡文肃归洪桥 

　　白头偏感渭阳诗况见诸孙玉树枝黄浦洪桥旧时路殷懃送尔不胜思 

　　○寄李颙若贤壻 

　　李郎耕读浦云边绕屋鱼池二顷田珍重教儿从小学外家却有旧韦编 

　　○访陈宗道不遇 

　　风卷秋阴放晚晴到门不见主相迎更无好兴题凡鸟祗对青童说姓名 

　　○访王文奎不遇 

　　倚棹西风访子猷不知何处纵清游欲期同赏东林寺从此令人兴尽休 

　　○除乌柏树作诗问之 

　　台上十围乌柏树不知曾否见当时光风霁月将何似千载悠悠系梦思 

　　○题桃红拒霜花 

　　小亭深坐锦云窝老我重来景更多临水芙蓉苏小面倚风如和醉时歌 

　　○题计里先生墨菊 

　　朵朵秋香水墨妆棱棱铁面带青霜芙蓉妖艳羞相见零落残红野水傍 

　　○十月望后至凌淞南家饮于芙蓉径作诗四首此首有关弘宜写寄宁海县 

　　拒霜开遍有余花浓绿云中点绛霞老我归来惊始见题诗先报阿宜家 

　　○元宵有怀南安旧治 

　　去年南郡赏元宵歌舞声中度画桥烂缦新诗谁记得红梅零落路迢遥 

　　○生朝 

　　己巳二月又八月我生六十一回春从前事业皆非也惭愧称觞庆寿人 

　　○二月八日予生辰也喜浙江左大参桂坡先生至绝不饮酒茶话甚适赋此以识 

　　东海老生初度日淛籓左相忽来过炉熏茗椀灯前话绝胜金钗玉面歌 

　　又 

　　梅灯桦烛庆云桥左相楼船忽住桡白首相看夜深语十年尘土一时销 

　　○夜宴胡九皋因闻生子 

　　丹桂堂前晚醉余兰闺擎出掌中珠钓滩尽讶文星应疑有光芒烛太虚 

　　○附录桂坡左大参先生赠诗二首 

　　去年钿醉紫薇楼有约云间续胜游此日庆云桥下泊心期便欲结沧洲 
　　花甲重逢贺客都无声诗意有声图我来亦效长生颂重赋扁舟放五湖 

　　○予素抱热疾夜卧少安昨夜喜桂坡先生左大参至而夜话遂快肰若脱始悟火郁而肰医师未能及耳作一绝一志喜云 

　　忽闻高论起沉疴悔却从前问华陀可奈明朝又分手短桥新柳雨声多 

　　○生日蒙天台叶太守崇礼诸公寄双鹿为寿谢 

　　呦呦双鹿庆云堂仙子驰来献寿觞翘首天台在何许桃花流水路茫茫 

　　○谢任先生寄寿烛一绝 

　　霞城画烛大于椽远寄云间庆寿筵自笑无缘照歌舞夜窓频剪读遗编 

　　○雨饮 

　　花朝风雨阻清游便蹑棕鞋上小舟白发周郎留共饮大吴桥下酒如油 

　　○上巳游庆云庄口号 

　　村庄花鸟媚春晴画舸将筵任意行嬴得身闲伴觞咏乾坤随处是兰亭 

　　○约游凤凰山 

　　景泰庚午岁为吾张茂兰佥宪作凤凰山赋今且三十七年矣今欲重游以此订约 
　　三十年前赋此山凤凰形势笔波澜西风有约重游赏欲借幽轩半日闲 

　　○寿藏 

　　万顷晴云一蠒窝春风载酒听笙歌问渠何日来居此且看桑田生白波 

　　○挽邹允章母 

　　小楼黄叶雨声寒泣母孤儿泪不干记得阃仪三伯字细磨贞石共誊刋 

　　○送野鸡与叶廷茂 

　　缙云司里旧同游老我归来巳白头射得五茸双锦翼携来花下醉风流 

　　○道士郭初旸寓王参议廷玉家 

　　翩翩鹤背郭初旸子晋相携入醉乡东海老仙三日笑酰鸡瓮里为谁忙 

　　○黄白花 

　　花开黄白鹭鸶藤疗却诸疮最有灵只恐医师犹未信老夫重为注图经 

　　○龙潭寺有听雷处乃吾二郎弘宜读书所也寺 

　　南有故友持画竹索题遂咏其实而归之 
　　白龙潭寺听雷处满地楚云生昼寒追想旧游诗兴逸紫箫明月醉乘鸾 

　　○谢医一首 

　　近有河南道士祝守旸在此针多奇验我七年余患白浊频数诸病一箴三阴交当日遂效作诗数首谢之此其一也录付弘宜知之 
　　年来老懒谢交游只接人间扁鹊流月下花前能醉舞绝胜骑鹤上扬州 

　　○南坛斋宿有怀李同府廷芳 【 自注时出□蓝□诸处也】 

　　李牧楼船江水涯听风听雨亦如斋灯花落尽频挥笔应写铙歌寄好褱 

　　○南坛斋宿简同宿韩推府驭民 

　　鸢飞鱼跃眼中情莫把微言入杳冥若说槐黄催举子文章只合问西厅 【 自注南安俗称推官为西衙故云】 
　　成化十九年癸卯岁祭之明日乃二月七日庚午东海居士识 

　　○题可梅卷 

　　千红万紫不胜春独有梅花最可人三尺枯桐一声鹤海天明月鬪精神 
　　吾孙其性乃凌淞南之甥也延淞南登舟抱此卷置吾前曰要可梅字要可梅诗予与淞南悦其能言清士周同伦又从旁赞之曰此庄云时望之卷令孙幼而解事如此忍拂其意耶遂作古隶于前系小诗于后亦记一时之兴云尔成化丁未四月朔南安老守东海翁记 

　　○寓居仙人巷口号 

　　有约春风看杏花远携书剑客京华故人若欲寻踪迹仙巷东头第一家 

　　○椰瓢 

　　海气溟蒙硕果肥中涵乳酒浸酥肌北人剖饮难成醉万里鲸波路崄巇 

　　○悬榻轩为金陵刘某作 

　　一榻高悬坐者稀眼中浑不为轻肥挑灯细读陈蕃傅徐孺原来是布衣 

　　○棠梨白头 

　　春到棠梨春巳深赏春不称白头吟金尊自共东风醉花底关关听好音 

　　○答柯在亨同年 

　　淛省同年七八人相思无复更相亲钱塘江上今宵月却有清光到海滨 

　　○送道州何秀才 

　　濂溪阙里旧风烟仰止于今五百年太极有图谁会得后生立志正希贤 

　　○淡轩为胡运同赋 

　　鹾亭父老说真廉百数年来姓一瞻世上繁华多不试布袍轻暖菜根甜 

　　○读史 

　　随世功名迈等夷也于竹帛姓名垂若教范我驰驱法六合中间知有谁 

　　○丙午冬至 

　　今年冬至暖于春细雨空阶草色新应是苍天怜赤子无衣无褐未为贫 

　　○送陈进士之京 【 自注名雍字希冉在余姚海边住】 

　　老我飡霞东海西与君只隔碧琉璃于今跨却金鳌去红日扶桑丹凤啼 

　　○送潘络克理进士之京 

　　冬如春暖促梅花折得疏枝赠使车试上黄金台上望无边红杏夺晴霞 

　　○听儿辈读书 

　　因听儿童读旧书书中滋味胜当初几番风雨闲花落硕果累累蜜不如 

　　○无题 

　　离离原草淡斜晖游子天涯尚未归一段秋光谁管领花开花落付鹑衣 

　　○守南安柬招张直 

　　五羊城里半诗仙袂接神交三十年绿发张生最年少好来抄我紫霞篇 

　　○答寄塩渍荔枝 

　　绛苞玉质俨如新可奈重来味巳陈应恐先生知此味也劳飞骑走红尘 

　　○谢寄辰砂 

　　吾家老井饮红泉时发丹砂数十船勾漏归来小仙子却将一七助延年 

　　○题晋宁凌节妇 

　　柳叶桃红几度新寒窓独坐不知春世间碌碌随流者空有须眉丑妇人 

　　○题行泊二舟 

　　前船乘风棹千里后船搥矴犹未起同在江湖各待时傍人且莫论行止 

　　○与乔锺良上舍同游青浦作 

　　青浦春风三日游轻裘骏马宝山头小乔却是今男子野草闲花不转眸 【 自注时有二姬随行故写其实也】 

　　○予游上海将归而乔锺秀治具于龙华寺以舟往来昼夜忙甚别后舟中写此寄谢东海翁拜手 

　　角巾卉服大乔郎为我闲游数日忙借问上洋新酒债可将诗句一时偿 
　　锺良上舍别录他纸回途诸公皆有诗未及写尚宝诸公毋即性急也弼又言 

　　○题枯木竹石 

　　日转扶桑映绛袍醒肰独坐鬓萧萧却思筠石霜柯畔时与仙人和洞萧 

　　○江山贰教吾乡王维藩先生□子至常山乃策马逾木棉岭而来会时新雨路滑冒险不辞诚笃于故旧之好肰也因赋诗记之而古人雪夜访戴者何足多耶 

　　水绵岭上鹧鸪声劝道休行强欲行赢马凌竞浑不顾无端□曲故人情 

　　○正月十七日与侄弘立弘左壻行巳秀才共游□云庄赋此二绝 

　　寒飓恻恻霰疏疏荠麦青青柳未苏伴我庆云庄上饮放舟回去不须扶 
　　击鼓频催□□花春光先到种田家诸郎其写新诗句我独龙钟醉帽斜 

　　○寄文温州 【 文征明曰此为先生寄先温州作今墨迹已付乌有因阅此卷漫录于后】 

　　短棹轻舟载夕阳独寻新句下横塘白鸥却是催诗使飞探苹洲醉墨香 

　　○红梅纸帐 

　　短纸垂垂茧瓮开白云堆里绝纤埃东风吹醒罗浮梦便觉春从天上来 

　　○题武昌守王德孚梅花屏 【 畲翔着理学崇基录云德孚名达任南户曹擢武昌守每书廉正二字以自警所友者惟罗一峯陈白沙张东海三人】 

　　松竹隆冬共结盟不同桃李竞春英武昌太守人都说官与梅花一样清 

　　○听雷堂 【 自注白龙潭之听雷处盖二儿弘宜读书于此也感念今昔题诗纪之】 

　　昔年我寓龙潭上大醉高声呼老龙今日归来听雷处老龙来笑我龙钟 

　　○访陆学士不遇戏题于壁 

　　毘陵城下朔风尖日暮天寒雨雪间始知东阁先生贵不放南安太守参 

　　○琳湖二首 

　　琳湖湖上草堂幽四面窻涵一鉴秋轩冕红尘飞不到竹床高枕对闲鸥 
　　廿年不踏琳湖路修竹依肰旧日清醉后错疑湖水上东风吹落鹧鸪声 

　　○失题十二首 

　　使君新赋十梅诗老眼惊看叹色丝绝胜西湖千树雪孤舟欲发重相思 
　　我曾两宿金山寺江海风涛入壮图小范于今能久驻无边清绝胜蓬壶 
　　姑苏翰墨风流地道观高蹲没字碑几问章缝浑未识独摩苍藓立多时 
　　三十年前赋此山凤凰形势笔波澜西风有约重游赏欲借幽轩半日闲 
　　冐雨游山不见山耳根空自饱潺潺苹蘩了却中心事旧友新坟紫翠间 
　　吴淞江上白云深一屋诗书万古心闻说墨池鱼变化几多翘首望甘霖 
　　腹不饥时身不寒心头无事手头宽父慈子孝妻贤慧胜做当朝一品官 
　　鸭嘴沙头竹叶舟主人何处作清游绿萝阴里黄茆屋时有书声似水流 
　　白鹤城中沸市声谁知帘下有君平张骞懒问支机石得得频来讲易经 
　　平生心事远游篇谁信空山呌杜鹃五岭三湘一杯酒悠悠片月下长川 
　　绿树邨边白鹭沙参差茆屋蜑人家扁舟满载清风去何处笙歌赏杏花 
　　庭槐风静午阴多睡起西窻日影过自笑老来无复梦漫看庭蚁上南柯 

　　◆诗余二首 

　　鹊桥仙为马宗海同年作 
　　瑞龙吟送司马祭酒省亲 

　　○鹊桥仙为马宗海同年作 

　　琼林宴罢萍踪无定空自传消寄信天涯海角此相逢这段旧情怀难尽　交情似海宦途如梦后会安知何处大家尽力报君亲且莫计东西去住 

　　○瑞龙吟送司马祭酒省亲 

　　秋光子正遇月窟香清天街凉早诸生云会都门斯□□□今朝出道为亲老常念承颜无便陈情有表□□□暂许南归捧觞戏彩增延寿考金带绯袍趋拜古□如此从来少司马相公曾孙全尽忠和孝越山涑水千载相辉耀娱亲暇松风萝月幽情倾倒只恐丹山鸟口衔一纸天风晓催入蓬壶岛东阁下还将丝纶来草燮调二气万年熙皞 

　　◆词五首 

　　拙女词 
　　□花词 
　　南归散词 
　　禽言 

　　○拙女词 

　　团扇初成梧叶秋夹罗欲试又重裘也知不是时来早拙女囊空自晚谋　拙女囊空自晚谋清寒到底未为羞盈箱锦绣依时着多在春风十二楼 

　　○□花词 

　　杨花衮衮随风飘悠悠扬扬低复高海天空阔任尔云莫来沾我木棉袍 

　　○南归散词 

　　东海先生归也南安太守新除一挑行李两船书被人笑道痴愚书书寒不堪穿饥不堪煮收拾许多何用处况而今白发苍颜坐黄堂之署乘五马之车安得工夫再看渠又将载到南安去古人糟粕谁味真腴枉说道黄卷中与圣贤相对语 

　　○禽言 

　　得过且过饮啄随时度朝暮得陇望蜀徒尔为未知是福还是祸得过且过　泥滑滑兮行不得郭公提壶劝君吃脱却布袴涉水难不如归去聊安息 

　　◆六言绝三首 

　　观泉 
　　送客 
　　题画 

　　○观泉 

　　山巘高低如绣溪流屈曲无声幽人闭户不出门外小桥自横 

　　○送客 

　　日晚鸟啼山树雨晴马踏香尘人向红亭惜别客依芳草伤春 

　　○题画 

　　□色欣欣如笑溪流脉脉无声亭下十分好景琴中万古幽情 

　　张东海诗集卷之四终 


　　◇万里志◇ 

　　序 
　　小引 
　　题词 
　　自叙 
　　卷上 
　　卷下 
　　附录 
　　小序 
　　小跋 
　　纪言 
　　刻集纪言 
　　题识诗文 

　　●序 

　　万里志序 

　　夫志者识也识之俾可考也故志天之文知其高明志地之理知其广远山川郡邑莫不有志所以纪形胜悉区宇辨道路也使民观之审其险夷察其通塞而有定向其虑深矣万里志者龙山先生作也先生东海翁叔子家世文献蚤擅甲科与仲兄宪副后乐公出入台谏风节凛然辞命典礼允为国重奉使交南途涉万里即其闻见寓诸吟咏以示经历意有在也故其入交之作以述臣事谒祠之作以述子情寄怀之作以述弟谊赠和之作以述友道述于友者其词谅以直述于弟者其词悫以婉述于子者其词慕以永述于臣者其词敬以笃观笃敬之词使人兴于忠观永慕之词使人感于孝观婉悫之词使人向于悌观直谅之词使人惇于信一展阅间而四义具则其精诚流通霄壤使后之往者有所循绎裨于世教多矣诗若干首志之原也文若干首志之附也列诸贤题赞于前缉羣公赠什于后缀交人和言于末令子季琰寔次第之将永诸梓癸酉秋莫过石城属予序余以通家感先生之善志重季琰之善继僭引其端庶览者知所自云 
　　赐进士出身南京尚宝司卿前中顺大夫南京太常寺少卿改江西按察司佥事奉敕提督学校上元石城许谷撰 

　　●小引 

　　万里志小引 

　　万里志者都谏龙山志使交往返道中所得诸作也稿藏于家岁久散逸公子季琰拾自烬余间搜访其别存者录为卷帙以游金陵士大夫相与醵资寿之梓许太常所为叙首简也志凡二卷余多逸而不存然即其仅存者世己凤毛麟角贵重之矣公为东海先生叔子词翰济美可称羲献季琰■〈女间〉于文学能世其家亦不愧王家小令吾松固多文献家其传世久未有若张氏者东海之流泽远矣乙亥秋孟季琰持卷视余为题小引 
　　逸园退老陆树声题 【 太子少保礼部尚书】 

　　●题词 

　　滁阳胡冡宰栢泉 
　　慈溪王司谏同斋 
　　同郡孙文简毅斋 
　　武原王进士沂阳 
　　四明袁进士回泉 
　　武林张冡宰元洲 
　　吴门皇甫副宪百泉 
　　长洲皇甫佥宪理山 
　　江左周文学幼海 

　　○滁阳胡冡宰栢泉 【 讳松】 

　　余佐淛藩得东海翁草书日披赏公署偶过玉泉山见张子季琰题壁知为东海翁孙余怜其才而缔交一日张子持其先大夫龙山万里志相视其伟然风节灿然词藻具见高雅三世继美余于张氏见之庚申秋八月识 

　　○慈溪王司谏同斋 【 讳交】 

　　龙山公名垂谏院文章俱优读其使交志具见节槩行谊不惟世其德且世其学也先君宰华亭辱公爱今余又与公令子季琰交其清篇雅度后先辉暎真东吴世美独擅公家矣辛酉客武林出诸笥中读数过并志所感 

　　○同郡孙文简毅斋 【 讳承恩】 

　　余同都谏公立朝居乡者二十余年虽宴会造次必正论侃侃始终无一言及利窃景重之公先使交南后十五载余亦滥充交使其气节文章交人迄今企颂今读其志历历山川宛然在目朗词旷抱真继美父兄不亚三蘓也敬题其首 

　　○武原王进士沂阳 【 讳文禄】 

　　隆庆庚午春张季琰顾余山中出先公万里志校评捧诵之余万里山川顷焉披揽且音调尔雅得大历中法足绳东海翁家学今季琰亦欲遍辙寰中又不啻万里梓有独行稿渊源济美文献足征余嘉其旷抱羡张氏之多贤也 

　　○四明袁进士回泉 【 讳祖义】 

　　龙山公万里志诸名家评之悉矣余更何言余闻公之著作积千余篇此特安南往返之一帙耳然其立朝立身之大节槩大行谊具于此志见之虽弗获覩其全而举一可知其九窃为私淑之幸公东海先生裔也公之令子季琰海内皆推为文豪云又以见公之有后也是为识 

　　○武林张冡宰元洲 【 讳瀚】 

　　东吴固多文章家若东海翁父子隆望高风海内指不多屈癸酉秋暮季琰子持其先都谏公万里志过司空署索序余读其诗瞻其像想见其雄才豪气邃学雅音伟然一代名使公余方拟构思忽膺北召趣治行题其首还之兹编不独张氏家珤是世所共传者也 

　　○吴门皇甫副宪百泉 【 讳汸】 

　　云间季琰张子持其先大夫龙山手书万里志二卷示余以余先子中宪公与龙山同登进士葢世讲也展卷缔观点画精妙势若飞动由其先大夫东海公以字学著称先朝过庭之余自得戈法殆芝旭之瑶华而献羲之济美也诗畅逸有真趣间合雅音大备山川风物玩之足为心印况又手泽存焉张氏之遗宝其翰府所共珍者哉 

　　○长洲皇甫佥宪理山 【 讳濂】 

　　余甞见云间东海公遗翰知其拟怀素笔法如所题任城太白楼作乃其冣得意者因叹世之学怀素者皆止得其糟粕而得其旨趣者惟东海一人而已书亦未易言哉季琰张子持其先大夫龙山公使交志相视谓大夫东海之后犹羲献之相承微吟尺牍无非传家之珤况其万里采风足备大观张子其善守之者耶谓继美者亦将于张氏见之耶因为识此 

　　○江左周文学幼海 【 讳天球】 

　　当代草书称云间张东海不下僧素颠旭余多见之不诬也即其叔子都谏龙山公笔力峻劲书法得自家传诗亦全本旧学人间所流播者虽少而乡之士大夫类能言之葢无忝所生者也令子季琰克世家学宝有遗墨不啻尺璧可谓知孝矣庚申冬仲扁舟过吴门示余此册余重嘉之用识景私 

　　●自叙 

　　万里志自叙 

　　万里志所以纪志万里之程者也予奉使安南国行且万三千余里道出丰城吾同年永嘉朱君佐假令兹邑以樽俎饯别携素卷要予书所见闻逮过临江遂病不能行者数日至袁州巳草草纪毕奈无可附上者仍携之异域且还续以归途所得虽不能备万里大观然终始往返亦畧槩且君佐素以文鸣其远抱杰才行且为国当万里城匪若予徒奔走纪志而已逾年正德丁卯二月望复道剑江乃隶首简且引以归之 
　　九龙山史张时行识 

　　●万里志卷上 

　　明户科都给事中张弘至时行父着 

　　过孙竹庒 
　　洙泾为沈士登题盛子昭画时在五湖一苇舟 
　　过石门 
　　夜雨看假山 
　　寓吴山驿 
　　宿淛江驿惊潮 
　　江行 
　　宿草萍驿次林都宪见素题璧韵 
　　再次前韵题草萍驿璧 
　　南昌柬林粹夫 
　　丰城夜行 
　　过南安谢父老修东海先翁生祠 
　　临江陆行十绝 
　　至袁州界 
　　闻雁寄姑蘓皇甫世庸年兄 
　　晚渡新喻县石子冈 
　　过昌山渡 
　　过周濂溪行祠 
　　湘东登舟 
　　醴陵邑舟中 
　　醴陵闻陈文鸣提学至待之不遇寄此 
　　雨游石鼓书院 
　　湖上夜行寄昆山顾孔昭年丈 
　　谢雍府长史携酒远饯 
　　发衡州道中 
　　过白石铺 
　　书排山铺 
　　寄唐饬轩亲家 
　　读乌符观碑刻无上宫访蒋晖诗 
　　次韵谢华少参程银台枉顾梧溪 
　　用前韵谢程银台见留 
　　宿浯溪 
　　怀蕲州仲兄后乐二首 
　　湘口驿再会华少参夜话 
　　再次前韵谢华庭禧见答 
　　莲亭 
　　题陈千户急流勇退卷 
　　挽吴都司乃翁卷 
　　游永州高山寺 
　　别永州 
　　过全州 
　　山行 
　　遇兴安尹齐士贤乡同年 
　　题红梅二绝为谈司训同年题 
　　兴安谣二首 
　　冬至贺圣节途次有纪 
　　冬至日谒宣城书院 
　　宿蘓桥驿始会鲁内翰偕行 
　　象州问范元禧吏目 
　　白沙堡奇石 
　　赌命滩 
　　来宾渡 
　　蓬莱滩行 
　　宿迁江邑 
　　发迁江道中 
　　思笼驿纪事 
　　和陈宪副归田诗 
　　昆仑山 
　　次刘都宪送归田韵 
　　再跋陈提学卷后 
　　古达滩 
　　听芦笙 
　　驮汨驿登眺 
　　舟中晏起 
　　太平府 
　　过洗马滩 
　　乌蛮滩 
　　龙州 
　　过驮海渡 
　　南宁山行联句 
　　晓行宣化道中联句 

　　○过孙竹庒 【 丙寅九月三日启行】 

　　碧梧庭院晚香台廿里风烟特地来莫恠登临?? 一醉棠梨有意借春开 

　　○洙泾为沈士登题盛子昭画时在五湖一苇舟 

　　溪雨溟蒙逗客舟五湖一苇且遨游看山细勘痴仙笔万里云衢咫尺谋 

　　○过石门 【 访姚鸣岐举人寻旧读书处】 

　　溪云作雨晚溟蒙胜地重游事不同到处门墙堪入画几家苍翠欲凌空读台古看栖凤洗砚池平忆去龙惊问故人伤宿草欲携长剑挂西风 

　　○夜雨看假山 

　　曲池小径碧琅玕夜雨灯笼步步看不是先生山水癖风云长路几人闲 

　　○寓吴山驿 

　　两度重阳客里身一番秋信一番心黄花绿醑闲相对岳色江声晚独吟旅雁嗷云湘水碧寒蛩催晓越山深故园若问归消息古树飘香已满林 

　　○宿淛江驿惊潮 

　　万里驱驰第一程淛中山水旧经行江船正好安眠去又作迎潮夜半惊 

　　○江行 

　　尘鞅苦相聒江槎喜自闲数编翻欲遍小饮卧看山 

　　○宿草萍驿次林都宪见素题璧韵 

　　四塞山岚一面当肩舆虽稳不如航潦侵松径溪桥滑日转霜林野店忙楚岫雁回秋漠漠吴峯云凈晚苍苍壮游万里皇恩布归及春衫旧草堂 

　　○再次前韵题草萍驿璧 

　　万里先锋莫可当山行乘■〈木辇〉水行航男儿堕地分如此客子逢秋兴自忙一宿草萍青嶂暮几看云峤白衣苍骞槎不尽昆仑脉我欲南搜海若堂 

　　○南昌柬林粹夫 【 粹夫以工科都谏言事谪海州再转而佥宪江右适会于此】 

　　慷慨风烟万里秋章江如旧客重游宁亲空忆趋庭对奉使何能为国谋岚舞蛟龙双旆远云移霄汉一帆收鱼城更报先祠在春信归槎十日留 

　　○丰城夜行 

　　踪迹劳劳愧野鸥眠沙泛碧蓼花秋烧灯夜发丰城道谁信临江五日留 

　　○过南安谢父老修东海先翁生祠 

　　迢递先公遗世久殷懃父老尚追思东海英灵惊独在南安祀礼岁如之庾梅未落春何往湘竹凌寒节不移翘首相承贤守令不胜云外雨丝丝 

　　○临江陆行十绝 

　　霜降风高始觉秋半林红叶送飕飕郡翁领客多延竚未信云槎向斗牛 

　　其二 【 过茶岭】 

　　路入秋江十月交蹒跚茶树遍山腰黄云割尽青云起几处枫林弄晚娇 

　　其三 【 过太平观时午饭灵枢堂上】 

　　四山如障竹如墙斜枕山陂半作堂更上楼居瞰灵碧一溪清涨泻方塘 

　　其四 【 见荍麦】 

　　晚麦惟荍满路葩软香乌饼忆山家南来秋尽犹余暑何处玄云缀雪花 

　　其五 【 过万安铺】 

　　藂竹秧松杂作篱曲檐斜枕午炊藜忙煎茶乳供官客知是前村老铺司 

　　其六 【 过罗溪驿近广西杨大参志仁过此遇流贼操?逐之至驿后民居得释取其袍带而去逾数里复以带寄路人还之】 

　　罗溪中站数家藂谁信豺狼白昼攻独有大参惊识面天教小丑试孤忠 

　　其七 【 过中和小市】 

　　数家野店曲成邨老妪当垆洗瓦盆惊唤儿童走相探半林秋日照柴门 

　　其八 【 过桥亭】 

　　杨墈溪桥覆瓦亭疏棂高瞰碧流倾浑如复道行空去不共嬴秦受恶名 

　　其九 【 过新竹桥即藤桥近交趾】 

　　伐竹为梁架短溪肩舆平步可东西不知云路仍多少应过藤桥是到时 

　　其十 【 惜肩夫】 

　　乍登山路不胜疲数里劳劳却自如独念肩舆亦人子此生何际得消除 

　　○至袁州界 

　　远使百蛮国轻轺十月天暖留山草宿寒沁涧流潺风土谙多历官寮厌曲拳天涯涵帝泽先向海南宣 

　　○闻雁寄姑蘓皇甫世庸年兄 

　　客路萧萧闻唳雁数声犹似怨西风寒云压塞梦魂断凉月半江清影空旧翅不禁伤岁暮分飞无奈各西东天涯欲寄江南信归路迢迢万里蓬 

　　○晚渡新喻县石子冈 

　　石子岗头路累累石子坡百年吾一到千古几人过返照凝丹壑欹桥撼碧萝使船轻万里一任晚云多 

　　○过昌山渡 【 土人呼村落为团多就山坳以防虎便耕作也】 

　　峡水昌山渡深秋薄午过两崖森壁立一涧闯盘陀团隐东西崦田开上下坡土风多俭朴司社竟如何 

　　○过周濂溪行祠 【 在袁州萍乡县之卢溪镇周子初仕曾此监酒税近郡侯建祠祀之以二程侍寔过客驿陆路中站必此一宿】 

　　过化传先哲遗踪咎后思一官监酒税千古建香祠秋日高山丽春风满座熙渺然经一拜庭草绿差池 

　　○湘东登舟 【 数日陆行甚苦厌之闻湘东可水行惟民间小舟耳遂不择往卧其中极快适此乃湖广界离江右矣】 

　　日日劳劳历万重湘东舴艋意偏浓悠然已过湖南境一夜潺湲听不穷 

　　○醴陵邑舟中 【 子以疮痬不饮无奈山水之佳故且饭且玩之】 

　　蓬背坐轩豁一飡当象山眠鸥行?童棹起乱石激流潺渌口迷苍霭湖头亸翠鬟夕阳留晚照白醉使臣颜 

　　○醴陵闻陈文鸣提学至待之不遇寄此 

　　路涉湖南境人传宗主临江山空伴侣天地有知心浩思云相隔羁怀水共深东流如不碍遥寄短长吟 

　　○雨游石鼓书院 【 在湖广衡州府郡守刘用参为主同游四川张员外】 

　　合江亭外雨丝丝地胜难逢似有期三哲庙深藂桂老 【 庙祀朱晦翁周濂溪张南轩】 二翁碑古小山奇 【 韩昌黎蘓东坡皆有碑刻】 云屯两岸螭头现江抱孤城燕尾岐乘兴不辞酬地主野烟沙树远征诗 

　　○湖上夜行寄昆山顾孔昭年丈 

　　晴光西坠榜声迟暝色迢迢赴水湄宿鸟惊飞还自定行人欲去不知疲湖涵星斗瞻天近榻拥江山入梦奇同载故交何处所纪程诗句独搘颐 

　　○谢雍府长史携酒远饯 

　　西郭长亭饯柳丝欲寒天气小春时路盘山脊晴犹滑翠拥云蹄画益奇惜别苦斟延少竚问程愁暮尚多岐乡关自古生离思回首岧嶤一赋诗 

　　○发衡州道中 【 时十月十六日在衡共七日】 

　　五日衡阳度小春报时风雨送凉新雨笼石鼓留奇观渌染蒸湘别要津天惠远臣晴入路山怜游子霭征轮离离不尽长亭思露菊风林带白苹 

　　○过白石铺 【 在衡州临蒸县界】 

　　翠嶂清溪铺白石凌空徤步超畧彴山空草疏秋索索一派丹枫架高壑我来问俗究沉瘼前日田夫手持镢招之不来唤不诺驱牛远去头戴箬修竹长林暎篱落大化涵濡自耕凿天涯一见心一怍云路其如土居乐督转岩坳自昏漠税驾排山坐林薄万里便便周道扩行路之难岂如昨 

　　○书排山铺 【 在祁阳县界陆行中站必宿之地有诗题满壁】 

　　排山铺来往征骖劳一顾黄昏税驾晓登程不管天寒与山雾排山铺今古几人能早悟 

　　○寄唐饬轩亲家 

　　不见逾三月江城趣若何吴歌秧马歇荆俗艾人多篱落依青涧琴书对碧萝秋风归故里短棹候相过 

　　○读乌符观碑刻无上宫访蒋晖诗 【 观在祁阳县东界四山环秀腴甲相联其前阁下有碑刻大符盘结如虬龙甚异观以此得名傍小碑勒绝句云燕罢高歌海上山月瓢乘露浴金丹夜深鹤透秋云碧万里西风一剑寒相传为洞宾访其祖师书此题宫无上者吕字也蒋晖元时有奇行之士此固不可知然笔意飘翻正与诗类殆非小家俗手可到赏异久之道士玄静以纸笔索留题自顾尚被名迹拘牵那即可拟聊以韵应之耳若果回仙有知阆然长笑后会宁免赧颜已耶】 

　　龙山史和韵 
　　闻钱与谦报寄锡山同年华文光 
　　雄罴岭 
　　祁阳见李一元同年 

　　△龙山史和韵 

　　行尽江南万里山落霞晴暎晚枫丹何人倚剑留孤调夜半清光贯斗寒 

　　△闻钱与谦报寄锡山同年华文光 

　　惊风落春昼塌然发长叹夫岂为所私天地储精难流赋亦能几至宝轻摧残吴娃擅殊态野鹤旋高寒如何晋代风欲向虞廷安秉心日不足纵步入崄艰雌黄重暧昧归流实无端所以君子儒砥砺不少刋天工谅疏宥自濯犹足看南山有周处名迹昭青汗 

　　△雄罴岭 【 在祁阳县东自衡而陆惟此岭冣高与南岳相峙】 

　　雄罴岭苍翠亘天涵倒景盘旋一道蹑巉岩纔见升天复下井雄罴岭世路低昂宜自省 

　　△祁阳见李一元同年 

　　万山深处接孤踪雅度清寒只旧风别驾远劳明府治同袍偏喜宦途逢吏能走马迎张翰民不知兵伏鲁恭今日临流更回首湘江秋驶暮云重 

　　○次韵谢华少参程银台枉顾梧溪 【 浯溪在祁阳邑之西南六七里有寺唐元次山别馆有颜鲁公磨崖碑】 

　　星槎不碍小山招云旆迢迢枉二豪时雨随车宣抚下春风满座伯淳高浓添山色浮僊酿清度溪山恋客袍更向苍崖相对久元颜千古见丰标 

　　○用前韵谢程银台见留 【 候鲁内翰故久在祁阳】 

　　重舣浯溪似宿招次山风致一时豪不须台榭旌吾有暂借江山寄兴高云拥杖藜临绝壁雨催诗句度香桥 【 浯溪有度香桥】 使槎不尽相留意独倚天南望斗标 

　　○宿浯溪 

　　为爱浯溪七日留苍崖渡口自维舟隔江雨意开生画到枕风声类早秋披草读碑寻胜事拂云镵石纪同游千年遗迹无穷感回首湘江日夜流 

　　○怀蕲州仲兄后乐二首 

　　秋思无端日夕深远从湘水寄穷吟西风落木惊寒暑南国浮云变古今自是贾生多感概未应坡老坐销沉登楼莫听蕲阳篴吹落梅花总不禁 

　　其二 

　　白下风涛深复深短蓬长日系孤吟寒楸极目空南北春草关情共古今窦业有传真自慰韩疏无援岂终沉感来几欲驰长句绿浅芭蕉尚未禁 

　　○湘口驿再会华少参夜话 【 少参以恤刑先至永州予复会于驿共坐夜分而别】 

　　棹弭湘江曲杯传楚夜深激昂千古意缱绻两乡心接坐波光逼扬舲曙霭侵未须论别绪还续短长吟 

　　○再次前韵谢华庭禧见答 

　　滩急回流浅山高宿雾深向晨端小坐留景写芳心野色迎舟渡寒光隔幕侵为君仍一酌击节赏清唫 

　　○莲亭 【 为南渭王府题亭在永州】 

　　方亭高结半山坡曲磴攀缘上薜萝一味清香当暑发无人知是玉盆荷 

　　又 

　　数朵新莲出水明清虚仙子步盈盈 【 王以清虚自号故云】 不须更植凡花草满坐幽香发性灵 

　　○题陈千户急流勇退卷 

　　裘马风尘欲白头湘江空阔自眠鸥秋来应起张翰思年少知几万户侯 

　　○挽吴都司乃翁卷 

　　剑气横秋荡里坟仪刑惊失老将军临风莫洒潇湘泪流咽前滩锁冻云 

　　○游永州高山寺 【 寺即柳子谪司马所在有西亭址犹存李白洲为扁之临山倚城在学之后远挹山色俯瞰郡治傍遶江流亦一胜地也十一月十七日与提学陈文鸣同游薄暮廵女墙还忽已报更鼓矣肩舆中赋此以呈文鸣耳】 

　　山郡寒花媚远天九疑晴色近相连寺当苍翠开图画人在空蒙驾羽仙暮霭忽来迷万井江光不断耿孤烟高怀犹欲挑灯去柳子遗踪惜惘然 

　　○别永州 

　　小驻灵陵忽二旬雨强半废嘉辰八愚地忆先贤胜 【 柳子八愚之景今皆无存】 万石亭存异代春 【 崔万石亭今在卫后貌子厚像祀之】 送客潇江临浩渺 【 时以何道亨廵闽便道还从舟送之】 怀人楚岫梦嶙峋 【 以同使鲁内翰久不至故及之】 朝来却向洮阳去满路晴飙拥使轮 【 全州旧名洮阳今属广西省】 

　　○过全州 【 见傍道古松乃洪武初张郡守植】 

　　长松离立夹道傍星轺晓入全州疆松风泠泠山霭霭秀色一带通潇湘湘江美人犹未起行人正在深山里马前风叶正委地欵欵旌旗下山去山云舒卷晴复阴千里万里悬人心 

　　○山行 

　　苍烟欲散日初明落木风高万里程祗恐行人惊远道空山■〈犭员〉鸟寂无声 

　　○遇兴安尹齐士贤乡同年 

　　塘水东西遶县流与安父老说齐侯相逢我忆金陵胜共醉天香十五秋 

　　○题红梅二绝为谈司训同年题 【 谈旧分校桐江今复授桂林皆为清操】 

　　往岁桐江雨今冬桂岭风疏枝饶冷蕋孤操见春容 

　　其二 

　　绝壁孤悬影凌寒尽着花南荒惊一见半醉倚天涯 

　　○兴安谣二首 【 兴安有分水塘在山坡无源而水常满虽大旱不竭东流达潇江归湖广西流达灵川归广西其近流故为石隘以节之曰阧传为孔明运粮所设今实赖之设官守把每阧多湾而山皆奇石无复土树特异于他处云故为之谣】 

　　三十六阧三十六阧滩下水容易上水难下水奔龙一日度上水三十六日跛鳖升岩峦侔剑戟凌巉岩下上失势相摧残请君为谢啇贾船利不百倍何苦十五来兴安 

　　又 

　　七十二湾七十二湾山放船酌酒行且看大山峥嵘小山突四面献秀应接不暇如飞蟠越天竺吴灵岩未可驾拟窥高寒请君试问奇男子壮游万里何苦不一来兴安 

　　○冬至贺圣节途次有纪 

　　一年将尽一阳乘万境咸宁万物兴禁漏铜龙犹自滴江城鱼鼓已闻鼟 【 鼓声】 龙亭遥祝万年寿虎拜回瞻千佛灯却忆明光趋侍日瑞烟缭绕五云层 

　　○冬至日谒宣城书院 【 张南轩曾节制桂林路而吕东莱流寓相讲故广西省建此书院祀之姚提学为倡聚一省生徒之秀者立五经师以教时三司遂祖别于此】 

　　至日宣城院周观礼化深瓣香双庙貌祖帐一堂心桂岭留人秀松风动古吟盘桓意无尽残照廹霜林 

　　○宿蘓桥驿始会鲁内翰偕行 【 鲁振之始于桂林至后一日乃共宿蘓桥故有诗鲁公亦有和章云此驿乃省西纔一日路荒僻不可当居人多杂猺动以兵器相随】 

　　至后蘓桥宿灯前客意深乱山初聚首长路正同心幽赏朱弦调清赓素壁吟晚来孤角起疏雨度空林 

　　○象州问范元禧吏目 【 范斋长授吏目至象州不半年夫媍子女殁尽有不归榇者遣吏往以鸡酒吊之】 

　　肩舆一入象州城野岸扶疏石路平山气日高常似雾蛮风天远不离兵苔垣废驿榕阴满粉堞沿江柳水明自是南荒冣荒处何缘微禄漫轻生 

　　○白沙堡奇石 【 在来宾县界】 

　　石屏林立逼清流悬处巉岩俯客舟半世纸囱疑墨本也应天遣纵双眸 

　　又 

　　两崖奇陗闯差池玉笋璆文暎水湄若使元章曾一过不知袍笏拜多时 

　　○赌命滩 

　　晚度牂牁赌命滩滩声鼍吼势回山长年力尽面如土嬴得残生一线间 

　　○来宾渡 

　　湿云含雨阁宾江骑从弓刀渡晚艭忽听沙头津吏报前行还有大龙泷 

　　○蓬莱滩行 

　　蓬莱滩急湍漰湃乱石巉乱石巉中央宛有蓬莱山两山夹流势未已蓬莱小山还自美何岁飞来三岛云峥嵘故向中流峙翠色纷披四面开雪涛汹涌六月来赤松王乔自徙倚烟霞缥渺清虚台天工韬奇岂多得火食肉夫原不识至人随地即蓬瀛指点迷途到南极翩然拂袖我欲归山光水色春姿回空中旧侣抚掌待云軿鹤驾还相催行复止题诗为谢鲁男子天路悠悠聊尔尔 

　　○宿迁江邑 【 腊月九日至邑邑官属皆以远谒上官行夫役一空为宿二夜乃发】 

　　迢迢向宾州行止不可测亭午抵迁江逮晓发不得邑戍两空宇传舍四徒壁野火明山椒寒城坐幽寂蕉花宛含丹相对日再■〈日亥〉营营三四吏鸠夫醉所适睠有儒衣冠送迎到郊域要治旷官僚岂独行者惕盖亦念所重况此邻反侧寄语当路人勿诿地荒僻 

　　○发迁江道中 【 用前韵】 

　　修途讵多梗良用备不测南宁近在望欲往不可得一行滞迁江羁旅如面壁泠泠有孙桐赖此破閴寂流云带幽泉忽忽日中■〈日亥〉龙江报巳戒委蛇竟前适 【 龙江贼巢穴】 蒙雨巳吊崖八寨若异域 【 八寨猺人所居时出为害】 我时故有恃仆夫岂云惕依依入宾郊候吏参道侧就馆发长叹谁能抚边僻 

　　○思笼驿纪事 【 驿丽宾州万山中再用前韵书与鲁内翰索和】 

　　五筦当炎荒天气固莫测羣动蛰重阴营火何由得依依粲南荣耿耿流西壁复有卧内蛟■〈口幽〉咿破孤寂枯灯自长夜寒日正短■〈日亥〉大造何容心有翘纵所适柰此皇图中冷暖若两域调摄惟若时远臣独惊惕危?欠阝?区日不暇中宵尤反侧题诗为纪异思笼驿山僻 【 时臈月十二日宿驿中】 

　　○和陈宪副归田诗 

　　门外溪山郭外田湘中风物剡中船梦魂千里乘秋到归旆三巴暎水翩路遶棠阴春满眼庭留花影日高眠乖崖心事君应会肯与奔忙卖老年 

　　○昆仑山 【 在宾州西界】 

　　首路昆仑顶狄公安在哉斩关深夜入犒宴上元开蛮寨威犹慑炎邦势可回千秋谁复振寒日下荒台 

　　○次刘都宪送归田韵 

　　出处风云自有时几人归后系人思天门鹗荐频留挽锦水莺花惜仳离长路独看琴鹤共幽情先遣薜萝知家山更值芝兰秀细掇寒香傍水湄 

　　○再跋陈提学卷后 

　　予待同行鲁内翰复留永州者二旬陈同年文鸣竟至得会晤者数日甚快然文鸣勤公事日不少息敏而公大惬士子之望予坐雨困疮痬日对四庭桂三复离骚耳虽数晚会竟无一诗岂情释于衷无假之外也予昔梦同一客游山寺意若广南廉宪青衣无髯入寺门傍有两亭翼然羣市人嬉游此公云惜中少一亭以成三耳吾当为足之左右取一竿长丈余为度亭高各二竿有半曰自应天府造完来似已迁南都京兆然予赠之诗末云好砺胷中三尺铁眼前宁有野狐兵遂别而寤寤而起起而陈公且至至之所见有触吾梦者鸣呼岂文鸣之不会必须吾梦而后会耶抑要子为之兆也然吾梦类无爽者梦以仲冬六日逾日为会会旬为记记之明日分南北各别去 

　　○古达滩 

　　古达滩高水似倾激流顽石鬪相撑舟人惊挽虾须缆自笑何缘万里行 

　　○听芦笙 【 臈月十九日舟至驮汨驿登眺还坐盘石闻笙声追取视之乃土人以柄匏贯大芦梗为之久困舟楫听此不觉增欢谓其类中原声也薄暮鲁内翰命舟童揭韵书随其指字以赋听芦笙诗予得之如左云】 

　　断菼和鸣凤有灵双江孤棹梦初醒悲凄夜薄骊姬帐缥缈云腾杜女囹秋梗托声惭玉树春灰生意人阶蓂天涯子晋惊相值千树碧桃花半零 

　　○驮汨驿登眺 【 隶南宁府养利长官司】 

　　晚风盘石坐江回泛晶荣集有通蛮舶邮无驻节亭树团龙骨恠竹磔猬毛腥残岁浑如夏虫飞两岸青 

　　○舟中晏起 

　　南纪行应徧溪山眼独明晓峯强半失祗为忌晨兴 

　　○太平府 

　　南极无霜雪深冬不似冬冲冲意如醉宁是酒为容 

　　○过洗马滩 

　　水急舟难上舟人苦力微莫嫌来似缓归喜捷如飞 

　　○乌蛮滩 

　　碧流晴暎晓霞班杨汇双江迭乱山惊向华胥回短梦篙师聊喜过蛮汉 

　　○龙州 

　　驮江双鹢度龙州今日真成万里游身世北来从汗漫江山南极更清幽蛮邦共向衣冠化塞草全经雨露柔自是皇风无远近瘴烟消尽海岚收 

　　○过驮海渡 【 在龙州西半里许适登小艚舡渡江守备尹指挥以诗来献因用韵效长吉体复之】 

　　筒艚拍江江色幽秃龙受御腥云浮乌蛮将军剑光赤照上海日鸣山鸠 

　　○南宁山行联句 

　　策马南宁道 【 鲁】 凉风起夕阳路盘山脊险 【 张】 泉带壑声长巢鸟惊还定 【 鲁】 湍鱼隐复扬军容森候骑 【 张】 诗札富奚囊客久知蛮语 【 鲁】 村遥见野妆肩夫花抺额 【 张】 欵长绣回裳树翳牛羊径 【 鲁】 岩开黍稷场远青新烧茁 【 张】 疏白老株芳行急常兼传 【 鲁】 眠安每忆航素飡惭共爨 【 张】 清话惬连床岁逼寒尤蕲 【 鲁】 时侵意自强理琴鸣鹤调 【 张】 倚剑发龙光宵梦关王事 【 鲁】 乡心入寿觞会教施湴吏 【 张】 传檄过凭祥 【 鲁】 

　　○晓行宣化道中联句 【 宣化为南宁府属邑时道遇归顺州土兵赴调往府江立功戎装器械甚丽土官州守陈璋貌伟而衣花战袍羣拜道左】 

　　晓离施湴驿 【 张】 隐隐发前旌薄霭衿裾润 【 鲁】 初暾驿从明山椒岚自幕 【 张】 树杪露犹盈蓐食狼兵过 【 鲁】 戎装虎士迎危桥经野水 【 张】 败灶识荒营饭叶墟人弃 【 鲁】 衣花寨守荣照升云掩驳 【 张】 原燎石支撑徤翮飞鹏击 【 鲁】 雄姿控骥牲行行日逾午 【 张】 望望路兼程一径绿深竹 【 鲁】 邕州见古城 【 张】 


　　●万里志卷下 

　　入交南 
　　入安博 
　　交州守岁用老杜画山水歌韵 
　　交南元日 
　　过芝陵山 
　　元日道中迭用除夕韵 
　　山行次鲁公韵 
　　见梅次前韵 
　　渡泸江见梅 
　　滩山驿中站闻鸡声 
　　渡昌江 
　　早发吕瑰宿合桥驿 
　　自合桥驿至昌江驿宿 
　　归自昌江宿丕礼夜雨日阴多风次前韵 
　　归途值雨谢迎送官 
　　立春日道中五首 
　　山行喜晴 
　　再宿安博驿 
　　宿北峩驿 
　　至界首关闻后使沈许何三公至 
　　戏报后使三公 
　　寿日 
　　左江联句 
　　永淳 
　　赠沈方伯 
　　鹧鸪 
　　德庆州奠教谕李经田先生基 
　　半仙亭 
　　西坡为吴别驾赋 
　　南海遇陈时雨绣衣 
　　清远县荅李元复远送 
　　会监珠池傅太监于广城 
　　谒南安东海府君遗爱祠 
　　饯东山寺 
　　饯别金莲寺壁间多先翁草墨 
　　过小溪驿 
　　九牛驿遣送者归 
　　和邓太守梦游赤壁韵 
　　和韵题五老图 
　　惶恐滩 
　　万安县访刘咸粟绣衣 
　　容斋为南安邓太守赋 
　　韶州道中忆友 
　　吉安郡赴范别驾燕 
　　忆白鹇寄鲁内翰 
　　题画扇寄溧阳史巽仲年丈 
　　□李文昭不遇 
　　书刘素庵集后 
　　归至姑蘓同会稽陶世和年兄晚酌 
　　南还昆山顾殿元过小亭次韵 
　　南还宋工部可葵顾学士东江沈大参东老宋大参樗庵唐藩幕饬轩过访 
　　赠言 
　　附交人和韵诗 
　　后序 
　　述言 

　　○入交南 【 十二月廿八日早发凭祥州六十里至界首关路甚崎险州守士官李广宁率兵戎服送薄暮入关宴于关亭是日雨不止复行十余里始抵坡迭驿宿】 

　　万峯青锁路疑撍 【 地之尽处为撍】 间道重关辟瘴岚自是天恩期早布夜深和雨入交南 

　　○入安博 【 廿九日雨行七十里宿北峩驿一路土山平缓草木沃茂皆胜广西境其人颇清白闲逸皆剪发趺足下体无裳其上衣长者仅掩臀耳侍舆传者少异加青帽或全衣行则以兵护卫左右言语不通有问则张目视之而已三十日行七十里宿安博驿整设龙亭指示班次仪卫贺元日除夜从官令羣乐侑觞入皆坐地以次起舞众乐和之既罢鲁内翰揭杜集用画山水歌韵为是夕歌复揭赠田舍人韵为诗夜深乃就寝】 

　　凤诏遥宣瘴海边岂应从事独子贤身经安博逢除岁家共屠蘓忆别筵强作清欢椰瓠酒坐消余兴杜陵篇蛮歌旅舞无多酌拟拂宫袍拜远天 

　　○交州守岁用老杜画山水歌韵 

　　水穷天南江陆穷天南石超忽万里岁云廹我生无处无行迹尔来除夕安博郊交墟入夜晖文璧辉光一自东海东潮汐正与交南通翩然归思骖虬龙迷途滉瀁不知处手奉日月搏罡风交人恋岁意无比蛮童小舞歌下里骚动诗肠不肯降拟激狂澜东注水 

　　○交南元日 【 正德丁卯岁】 

　　奉使天涯值岁除阳和忽布入交墟朝元紫殿椒花酒安博青郊刺竹居??绵蕝率同天北寿屠蘓应忆日南车山川险易多谙历异域长途自起予 【 交人有和韵诗】 

　　○过芝陵山 

　　芝陵迂路昼冥冥一线重崖不可行保国岂真由地险滇南栈道不时平 

　　○元日道中迭用除夕韵 

　　云霞晴爽岁朝天自拟遐方寄爽篇藂竹翠深迂晓旆落梅香细袭芳筵畊新似兆春冬熟骄瑞无宁上下贤须识天恩随远诏阳和先到日南边 

　　○山行次鲁公韵 

　　龙函凤诏百蛮开迢递逾年未拟回晓度竹桥涵碧影暮经山烧扑寒灰孔明一为炎刘入赵尉初烦陆贾来声教于今真□曁礼文应备不须裁 

　　○见梅次前韵 

　　冬深南土断花开野径疏梅首重回零落不禁犹古貌飞扬相趁付寒灰射姑欲梦禽先觉逋老宁知蜨自来为语山灵应记取肝肠铁石赋还裁 

　　又 

　　深入交原沃壤开层山如浪远萦回昌江鱼扈收虾菜刺竹人家捣蛤灰呼雨怪禽凌壑厺寻香痴蝶逐风来无端好景沦荒僻大手何缘入品裁 

　　○渡泸江见梅 【 泸江即诸葛孔明五月所渡者其源出自云南大理从交入海无甚险阔绕交城之东北门名为富良江】 

　　晴风兰棹拍江开野渡经潮自拟回云意独余天使馆春声不上越王台茸茸宿霭千畦稻点点寒枝一树梅山色无烦障重迭紫宸翘首碧云隈 

　　○滩山驿中站闻鸡声 

　　蕉叶盘飡刺竹房扶蒥甘自和槟榔无端山馆撩人意墙外鸡声似故乡 

　　○渡昌江 

　　归渡昌江晓桃花冬日浓沧溟应不远野水自朝宗 

　　○早发吕瑰宿合桥驿 【 十二日　是日老母寿诞感怀】 

　　慈门?辈寿诞值嘉辰游子南交万里身过眼莺花长路感留人歌吹满堂春膝前彩戏能忘远天上鸿恩甫及申无计奋飞空刺促迢迢归梦舞衣新 

　　○自合桥驿至昌江驿宿 

　　北堂寿诞贺筵开南海仙槎惜未回杯泛流霞羣拜舞灯悬华月共楼台隔溪春色还高柳入座寒香送小梅柰可昌江凌渡处晓云弥望斗南隈 

　　○归自昌江宿丕礼夜雨日阴多风次前韵 

　　市桥江路悄风辰度岭盘云野鹤身万里怀归当寿日百年称庆几逢春山光入暮看常好竹意笼云郁未伸隐轼懵腾惊缩地不禁山径鹊声频 

　　○归途值雨谢迎送官 

　　归路交山化雨零瘴烟消尽海峯青云随旌旆龙蛇远春度郊原草木馨南北皇图原一统衣冠清淑自三灵迢迢迎送今成别回首晴霞粲晚汀 【 交人有和韵诗】 

　　○立春日道中五首 【 真迹书四绝】 

　　其一 

　　东风无便到交南草绿花香久自沾为问曾经故园未晓窗书草几抽尖 

　　其二 

　　涉壑盘危趣亦佳远聆清濑近看花谁知又是春来日蜂蝶纷纷乱水涯 

　　其三 

　　青苗欲秀野花开蜨翅蛩声遍草莱自是天南霜雪断交人不识有春来 

　　其四 【 疑重】 

　　苍烟冉冉绿云堆蝶乱蛩吟花自开无柰天南断霜雪交人那识有春来 

　　其五 【 真迹另题春日道中】 

　　归路当春日乘颠复水涯绿云山远近苍径屋欹斜古树寄生草寒林不断花东风谁料理容易度年华 

　　○山行喜晴 

　　曲磴盘云树杪行总教来去几长亭东风自与行人便扫断蛮烟瘴雨腥 

　　又 

　　行人行路喜山行高下山花杂鸟声更转云岩凌绝涧石泉清思玉琮琤 

　　○再宿安博驿 

　　安博初临献岁春夜台歌吹是何人重来已是伤陈迹况复明朝万里身 

　　○宿北峩驿 【 北峩驿去关口止一程过此遂为凭祥地登舟顺流而还矣故喜雨添新涨为我捷耳】 

　　十日归轺度北峩前临关隘喜无多夜来春雨鸣山溜尽泻驮江入棹歌 

　　○至界首关闻后使沈许何三公至 

　　归心凌界首别意在山椒疆域交藩尽风云帝里遥日穿珠影动春度鸟声娇会遇重来使悬情正郁陶 

　　○戏报后使三公 

　　君来路我归路路上风光君细数总来十八短长亭一日一亭君莫苦 

　　○寿日 【 予使交南仲兄后乐副宪云南时王太恭人八旬皆在万里不得登堂寿母为憾】 

　　江南老母寿仲子滇南游季复南交使天涯冣尽头三方同一念异域耿孤愁何日登堂庆兄供弟勤酬山灵如我■〈忄尉〉岐路莫悠悠 

　　○左江联句 

　　左江晴日遡轻舠 【 张】 风物撩人兴益豪山好只疑行画里 【 鲁】 滩危真觉泛槎高清樽小共掀蓬坐 【 张】 侧枕频惊举楫号岩集隐猿连晓树 【 鲁】 案罗美鹧杂溪毛踏青歌陋闻蛮国 【 张】 浮白杯香醉峒醪波漾鸭头衣借色 【 鲁】 茗翻蟹眼鼎生涛谁云石窟藏银瓮 【 张】 自爱泉音度玉璈雨酿薄寒襟袖爽 【 鲁】 棹回新涨水云劳子长宁尽天涯味 【 张】 韩老犹焚晷后膏每厌鱼腥过竹??册 【 鲁】 生憎鸥迹占蘅皋木棉花发霞欹岸 【 张】 驮板津虚月满艚学得芦笙童仆喜 【 鲁】 联催钵韵鬼神鏖时看落纸行鸦墨 【 张】 却忆当筵夺绣袍取次算程惊岁月 【 鲁】 峥嵘承命幸逢遭虚夸博望星河迥 【 张】 仍鄙终军节钺叨乡梦直随芳草遍 【 鲁】 游踪还纪翠崖牢声传感?用篥来空谷 【 张】 光露干将泣巨鳌沙驿泊迟常列炬 【 鲁】 丝桐承夜辄鸣猱悠悠远思弥南极 【 张】 﨣﨣前驱属右櫜明到京华春正好 【 鲁】 紫宸风暖拂旌旄 【 张】 

　　○永淳 

　　永淳江遶县城流夜雨潺潺晓不休三十里滩新水涨随风一泻过横州 

　　○赠沈方伯 【 次王大参韵】 

　　宦辙重逢忽十年苍梧春半玉山颠海南江右恩如在晚景修途操益坚诏自旬宣须柱石政从宽厚识心田新云弄雨难为别共对清樽思渺然 

　　○鹧鸪 【 自鸣其名向日飞】 

　　闻名久矣未闻声空历湖湘数月程应是长鸣人不信合从草莾自潜形 

　　○德庆州奠教谕李经田先生基 

　　采苹遥荐太平庄云拥青螺万古藏 【 墓在太平堡其山名海螺蛳】 独立门墙增感慨春阴桃李自成行 

　　○半仙亭 【 即李先生游息之亭在墓前因家焉】 

　　海螺环翠半仙亭惆怅桃花逐雨零一顷绿塘连竹屋出山源近水常清 

　　○西坡为吴别驾赋 

　　长公仙迹久沈磨睥睨称雄合共坡何自东西远相让争墩人愧下风多 

　　○南海遇陈时雨绣衣 【 谢惠蛇酒】 

　　别从京国遇天涯五岭云深岁月赊宦海萍踪能几会客途尊酒拜来嘉凝霜共仰阳秋笔犯斗虚乘博望槎有待金门共斟酌满天清露候重华 

　　○清远县荅李元复远送 【 次韵】 

　　春山晴对酒杯浓迢递同临峡口峯云意漫劳连日态江流惭照别时容独看风节遐方振归泛星槎万里逢自是离塘新涨急可堪回棹浪花重 

　　○会监珠池傅太监于广城 【 珠池在雷州傅名伦能手书闲礼度以诗来献颇有佳处因次其韵复之】 

　　海徼贤劳不计年徙珠还浦暖生烟空明住近三山累端穆当怀万里天蜃气侵肌应自惜黎风杂郡祗谁怜羊城邂逅当春雨惊落风云饭颗前 

　　○谒南安东海府君遗爱祠 

　　安南归路自南安旧设先祠得拜观岂有帡幪常在郡何缘俎豆不烦官庭前树色青青久城上春云点点残相对野翁伤感处一江流泪正汍澜 

　　○饯东山寺 

　　歌舞东山落日斜碧纱常护旧龙蛇廿年重到惊陈迹感慨春云万里赊 

　　○饯别金莲寺壁间多先翁草墨 

　　金莲山寺旧招提指点龙蛇落殿西难拟山阴□故事双鹅留别更留题 

　　○过小溪驿 【 属大庾县】 

　　小溪江水急于弦老吏津头夜候船二十五年今复到野塘风暖早春天 

　　○九牛驿遣送者归 

　　章江北注九牛深柳色依依送远心两岸莺声啼不尽野云含雨日西沉 

　　○和邓太守梦游赤壁韵 

　　赤壁清风一叶舟仙才词调可同游梦回不必论今古江逐箫声日夜流 

　　○和韵题五老图 

　　痴翁笔意老于松更为仙翁貌老容庾岭披图惊一见匡庐人醉倚高峯 

　　○惶恐滩 

　　异域经年到孤舟万里还壮怀看入鬓惶恐过前滩 

　　○万安县访刘咸粟绣衣 【 中堂扁曰世济其美因为一绝】 

　　君家世济美我家世同科岂真江邑小并驾自无多 

　　○容斋为南安邓太守赋 

　　不挍真颜子忘情岂老庄休休方寸地云路几汪洋 

　　○韶州道中忆友 

　　龙州至韶州两见日明昼自余两月来千里如甑覆岂宜蒲柳姿御此阴霾候我行庾岭深君渡洞庭久相思远茫茫魂梦忽相守无因一寄音飞鸿 【 寒湫】 

　　○吉安郡赴范别驾燕 

　　尽君一夕欢滞我三百里风波仕路间相知亦能几 

　　○忆白鹇寄鲁内翰 

　　野人乞字笼鹇送我为求诗转赠君相忆前来云水阔对鹇佳句久无闻 

　　○题画扇寄溧阳史巽仲年丈 

　　花落江城寂寂春柴扉深锁碧山云溪头有棹闲如许忙杀斜阳欲渡人 

　　又 

　　鸭子滩头阁小亭翠峦飞舞碧江横何当慰满天涯望镇日携壶独枕肱 

　　又 

　　西湖游棹十年孤独领春光省画图山色岧嶤波潋滟晓牕犹似梦回初 

　　又 

　　一舟还共一身轻徙倚江山万里情醉里不知春已过落花满地杜鹃声 

　　○□李文昭不遇 

　　桃径参差曲到门半湾流水欲成村主人何处空诗案花扑晴帘护暖云 

　　○书刘素庵集后 

　　子丙辰释褐初辱与刘君德夫滥中秘选甞见西涯李先生语及刘素庵居官清慎且蔚有文思而竟不寿固宜有子及见德夫每相慰且悼久益知素庵位刑曹逾外台谳狱平议炳不可犯而未得所谓文者丁丑秋嘉善倪公玑以寅旧寄示此集读之知非率意者诗清婉雅适歌词于放丽中自中矩矱引物博类感今伤古斐然有思致益念涯翁之言骎骎向方惜莫究其止耳又惜涯翁遽逝不及一见集为序之然斯集之可传以久有无待于序者要于其人不独于其言也己德夫以抗言遭黜近始起授学宗其大向用必终符翁言予正急先集之未就此有以激愚衷云用是复公求正 

　　○归至姑蘓同会稽陶世和年兄晚酌 

　　夜泊蘓台月微茫晓渡湖野云将雨合风力着颿麤惊喜家山近飜思客路孤小铛温竹叶相对谩歌呼 

　　○南还昆山顾殿元过小亭次韵 

　　观生亭上望漠漠水村遥日转树阴合风轻草色夭宦情从此薄诗兴坐来饶舞罢阶前鹤长鸣向碧霄 

　　○南还宋工部可葵顾学士东江沈大参东老宋大参樗庵唐藩幕饬轩过访 

　　出还自笑迹非真虚误平生未了因松偃双青长在眼燕调新语觧留人清香为致蒲樽酒和气能回草阁春万里归来惭奉使漫携诗卷谢交亲 

　　○赠言 

　　附诸公赠行诗 

　　关西李梦阳 
　　罗浮湛若水 
　　北海翟銮 
　　葵丘王韦 
　　分宜严嵩 
　　余姚谢丕 
　　练江谢忠 
　　上饶李艾 
　　义兴邵天和 
　　新喻傅元 
　　蠡吾冯兰 
　　宁德林文廸 
　　东川安邦 
　　洞庭徐缙 
　　永昌张志淳 
　　临海蔡潮 
　　太原乔宇 
　　余姚谢迁 
　　盱江张升 
　　南海梁储 
　　东广张泰 
　　长洲吴一鹏 
　　河东韩文 
　　弋阳汪伟 
　　叔天骏 
　　弋阳顾清 
　　姚江史琳 
　　堂邑穆孔晖 
　　四明张邦奇 
　　四明陆深 
　　石首赵中道 
　　姑蘓顾璘 
　　淮南高淓 
　　四明张龙 
　　姚江倪宗正 
　　蔚罗李从正 
　　蔚罗赵松 
　　山西乔烨 

　　△关西李梦阳 【 提学副使】 

　　安南陪臣骑驰突歌吹春喧泸水窟蛟潭飞雨动霹雳岛城毒云开日月黄门使者白泽袍南来气与秋天高当今天子古圣人谕尔岁事勤包茅永令炎海无波涛 

　　△罗浮湛若水 【 礼部尚书】 

　　玉烛调皇极龙标耀日华雷行新正朔苞贡旧邦家南斗星轺外东溟画鹢赊倚门窥捧?木身攵?先世忆乘槎驻节蟠桃熟登堂彩服斜瑶池明白发香篆袅青虵近比河源路虚疑藘苡车风鸣铜柱表春茁岭茅芽蜃结鲸波气乌翻若木花尾闾观海市月窟见天蟇翁仲阅人古■〈牜羊〉牱远旆又一丸封蚁国羣动趁蜂衙安分枝中鸟迯天井底蛙羽仪酋长肃文物岛夷夸海宇三年静皇风万国嘉天颜近臣问圣德委裘加 

　　△北海翟銮 【 大学士】 

　　金函玉节出神京万里西风拥旆旌圣主龙飞新雨露谏垣名重旧文英云和岭表花争放海阔天南浪正平冣喜轺车便梓里慈闱八袠宴初成 

　　△葵丘王韦 

　　龙飞九极际昌期简命亲承荷宠私天北诏颁新正朔日南恩下旧藩篱金装昼出辞青琐宝带朝横拜赤墀他日归轺无薏苡定看勋望重华夷 

　　△分宜严嵩 【 时为庶吉士】 

　　圣主驭图朝北极侍臣颁朔下南荒仙槎夜识星河迥使节秋分雨露香一代人文重麐凤万年王服遍梯航轺车莫厌咨询力细采民风入皂囊 

　　△余姚谢丕 

　　禹迹方行被八蛮交南拜舞圣恩宽短槎夜渡银河白长剑秋横瘴岭寒一统久归周典籍百年重识汉衣冠使星吴下连南极笑对梅花碧玉阑 

　　△练江谢忠 

　　謌罢皇华遣使臣新裁宫锦卧金麟秋风南国驰万里春酒北堂称八旬化雨异方沾去远极星中夜望来亲衡阳正是经行路雁足平安可寄人 

　　△上饶李艾 

　　列軄黄门久着声又持使节海南滨身趋北阙还辞主路入东吴喜觐亲万里使星随去旆九霄甘雨下荒濒长缨不用终军请信有威光服远人 

　　△义兴邵天和 

　　使臣御命下銮坡玉节南冲万里波左袵忽沾新雨露交州还见旧山河灵槎夜静看牛斗铜柱年深见薜萝归报定知无异说野人惟祝舜龄多 

　　△新喻傅元 

　　暂违青琐泛仙槎去厺交南道路赊亿载纪元颁正德一时专对重皇华遐方争覩麒麟服稇载应无薏苡车竣事过家瞻寿母遄归天上荷褒嘉 

　　△蠡吾冯兰 

　　清班司谏出皇都持节南夷万里途疏重两朝多补衮行同西域比平胡壮游海外杭看蜃庆拜吴中燕脍鲈爱日有怀应蹔驻采风高兴逐长衢 

　　△宁德林文廸 

　　使节煌煌下九天黄门清誉远人传龙飞新授王正月虎拜齐呼帝万年薏苡应无疑马援葡萄端是陋张骞东还兼喜娱亲寿赐带围金侍舞筵 

　　△东川安邦 

　　晓来衔命下天衢八十慈亲正倚闾霜节持归芳菊候彩衣看戏早梅初南通碧海应舟渡北望彤云覆帝居入国观风问民俗试看吟卷满回车 

　　△洞庭徐缙 

　　干德初升九五爻使臣颁朔到南交尚方瑞兽新裁服炎海人鱼定入庖岁贡包茅仍录续春归行李亦廖梢还朝只借南游录土俗民风要一抄 

　　△永昌张志淳 

　　安南古交州尺地皆汉有圣朝大无外挈土付之守雕题气或偏臣职恪己久海滨廓祅气化育齐高厚其王近颇骄効顺阴或否正朔颁未周皇仁播容后乾坤崇包荒蜂蚁岂难诱择君青琐贤为洗炎荒垢名传南极光世重东海叟凤毛袭人豪龙节付天口洪锺浩难穷寸筵随所扣烦君一语之恩宠固自取纶音焕骈锡礼戒严登受声华仰伏波反侧戒蛮媍忠诚果无二族类斯可纠休论橐中直且进树头酒松鲈烹缩项海鹢称回首试调竹笋羹永为萱庭寿乡评诧遭逢昼绣动奔走长卿巴蜀文买臣会稽绶千年迈前烈为托班马手 

　　△临海蔡潮 

　　凤皇衔诏下龙墀四海闻风向化时宠命特教陪上介先声久己被南夷霜凝仙仗遥持节月满星槎几咏诗归到云间登寿域锦衣明昼慰亲慈 

　　△太原乔宇 【 吏部尚书】 

　　天书晨出大明宫地尽交南使节通万里乾坤新正朔千年玉帛旧华风江湖岁晚波涛静海峤云高瘴疠空便道乡山还献寿北堂兰玉绕芳丛 

　　△余姚谢迁 【 大学士】 

　　万里风云去路赊私恩公义两无加服勤王事先将母奉使遐方且拜嘉自昔交人尊正朔只今帝德恊重华宝贤自足光中国海外明珠祗用夸 

　　△盱江张升 【 礼部尚书】 

　　捧节南行正小春先声应已动交人使轺夜仰双星应命服朝颁一品新天隔龙荒通汉节地开鸟道贡蛮珍雕题若问张东海转觉名家有凤麟 

　　△南海梁储 【 礼部侍郎】 

　　路入安南第一关盘舆随处苦登山南人莫倚关山险谢得皇恩庇百蛮 
　　不载安南一物还好持完节见天颜天颜有喜君知否正在皇恩远被间 

　　△东广张泰 【 次前韵】 

　　来看安南巨竹关壮游先过石门山生平精力知多少直可乘轺遍八蛮 
　　来岁秋深迓子还举杯论旧定开颜皇华集里三千首都在微吟朗诵间 

　　△长洲吴一鹏 【 大学士】 

　　帝遣黄门使日南清才雅望称华簪历颁正朔苍龙纪诏下明堂彩凤衔一统乾坤声教远九天雨露圣恩覃悬知玉帛来王处万里梯航表一函 

　　△河东韩文 【 户部尚书】 

　　献纳频看为国谋皇华又泛海南舟二王家学名何重一品宫袍宠更优路转珠崖天作近云开铜柱瘴初收荣行且贺张司谏万里风云第一流 

　　△弋阳汪伟 【 礼部侍郎】 

　　使星中夜照南交瑞节辉辉暎赐袍飞葢晓冲蛮瘴薄前旌秋拂海云高殊方岁月传新朔上国衣冠选禁曹不遣慈颜怀远道过家休赋北山劳 

　　△叔天骏 【 礼部尚书】 

　　诏使南行秉节旄阿咸才气壮秋涛交人环听丝纶美海峤齐瞻斗岳高宇宙万年新日月君臣一体旧萧曹清风应满归来路世世惭怜圣泽叨 

　　△弋阳顾清 

　　同邑顾清 【 翰林学士题画竹以赠】 

　　男见万里寻常事仗节临风气伟然折取潇湘数竿玉富良江上扫炎烟 

　　△姚江史琳 【 都御史】 

　　使节煌煌出帝京星光先向海天明此君劲节凌霄汉无限清风浃远氓 

　　△堂邑穆孔晖 【 翰林学士】 

　　圣皇御宸极遐国悉来王元年新宝历涣号彻八荒使臣衔命出抡选重才良谏垣名业着问学复优长东海家声旧闻礼继前芳畴昔初筮仕声价振玉堂简命司文挍春闱藻鉴光斯行自天遣冠冕下南疆受节辞丹阙赐服耀牙樯渡江经故里高堂寿玉觞舞彩辞?夹?阝?下一别道路忙巨舰出炎海恩宠愈辉扬神采惊南国抗礼陋君王万里山川静百蛮草木香回首春风暮万景入诗囊 

　　△四明张邦奇 【 礼部尚书】 

　　昭代车书万国同遐宣圣诏羡时雄腾欢外服车声下罗拜南夷旆影中路入云间仍戏彩马回天末任观风应知衮职需君补为采民情达帝衷 

　　△四明陆深 

　　同郡陆深 【 礼部侍郎】 

　　文采中朝第一流皇皇使节照交州榕花椰叶连边道瘴两蛮烟暗驿楼明主每劳柔远计丈夫须及大观游南还何物烦行李名水名山满箧收 

　　△石首赵中道 

　　宫袍一品羡王臣万里传恩到远人天诏煌煌临碧海使星耿耿暎秋旻景当佳处吟囊富酒酌高堂彩服新靡盐且酬将母愿丈夫应不负君亲 

　　△姑蘓顾璘 【 工部尚书】 

　　临风把酒赋皇华天上星移使者槎路到安南千万里袖携甘雨洗天涯 

　　△淮南高淓 

　　日捧天书侍赤墀忽看将命到南维邮程渐觉闻蛮语岛屿争教覩汉仪马首披图还问俗龙编对景更题诗右军声价从来重再使殊方识献之 

　　△四明张龙 【 工部尚书】 

　　暂辞青琐向遐方帆满秋风万里航南国陪臣趋使节北堂慈母佩恩光遗柑早劈供春酒赐服新裁胜彩裳忠孝从来男子志且输白面赤虹郎 

　　△姚江倪宗正 

　　圣主新恩敷八极侍臣衘命遂霄征南夷草木重沾化东海文章更有声一剑横空星象动双旌拂雨嶂岚清过门还拜蘐堂寿戏彩翩翩兽锦明 

　　△蔚罗李从正 

　　圣化登临新治化紫泥垂诏下殊方天朝不靳经纶使小国应增殿陛灮万里莫辞程未既一时当信命非常章纡极品升堂日争看宫袍引寿觞 

　　△蔚罗赵松 

　　同郡赵松 【 少卿】 

　　日毂巍巍开帝座天书冉冉动蛮林花明丹阙传双锦草媚春晖获寸心赤县旌旄南斗近绣衣光景北堂深未须重译通周贡早报垂鼗听禹箴 

　　△山西乔烨 【 尚书】 

　　奉命南行道故乡使星光彩焕文章绯袍红日金门客玉貌春风紫府郎先代衣冠忻接踵明时科第喜联芳悬知觐省高堂便里巷山川剩有光 

　　○附交人和韵诗 

　　安南大头目黎瑀莹甫 
　　又奉和天使雨途之作 
　　安南头目裴昌泽茂盛 
　　又奉和天使雨途之作因以奉饯 
　　安南头目黎嶘端平 
　　安南头目尹宏滋葆冲 
　　又奉和天使雨途之作 

　　△安南大头目黎瑀莹甫 

　　【 瑀】 奉送天使到安博驿蒙惠以诗不胜金玉因圭步奉饯 
　　自笑麄豪气未除喜陪星旆过山墟使君素有四方志贱子多惭一室居客舍此时蒙吐玉洛京他日忆行车长江料得飞艎渡水面溶溶鱼媵予 

　　△又奉和天使雨途之作 

　　潦倒残年六十零远蒙惠顾眼终青一时丁卒虽劳勚万古封疆赖谧宁体悉固能安众志公清应可服山灵归囊况有多佳句奚数王生咏鹤汀 

　　△安南头目裴昌泽茂盛 

　　丁卯春正昌泽从天使安博驿见赠 
　　暖入郊原瘴雾除使星两两曜炎墟九天庆泽随春布五色祥云恍帝居清节每钦无玷玉私情难挽薄旋车道同岂限江南北蒙赠琼瑰数倡予 

　　△又奉和天使雨途之作因以奉饯 

　　骃原迢递雨花零相送频蒙惠顾青且喜皇仁胥广被休论王事未遑宁多情归兴随风急无限诗神得酒灵冣是相思相忆处溶溶江月芷兰汀 

　　△安南头目黎嶘端平 

　　丁卯春正昌泽从天使安博驿见赠 
　　暖入郊原瘴雾除使星两两曜炎墟九天庆泽随春布五色祥云恍帝居清节每钦无玷玉私情难挽薄旋车道同岂限江南北蒙赠琼瑰数倡予 

　　△安南头目尹宏滋葆冲 

　　灯夕之后天使以琼章示因于饯处奉和焉 
　　东风送暖入阶除晓驾星轺度碧墟鸑鷟欣瞻千里远?隹火鸟?鹩自笑一巢居每怀旅馆难投辖偏喜今朝得衘车圭诵瓗章珠在侧语云形秽岂欺予 

　　△又奉和天使雨途之作 

　　霡霂方春喜既零向阳草木一般青载途道路虽云若服役兵夫敢自宁軆悉谅由君子志感通自是此心灵无端塞外明朝别目送仙槎过远汀 

　　○后序 

　　序龙山先生万里志后 

　　东海先生一代伟人其文章翰墨重于海内二子起而继之不独能践世科绍宦业而已而文翰之美亦克世家学此公之叔子都谏龙山公使交南往返纪志季子季琰收拾于兵燹之后败楮之中持以相视清篇妙翰夫人皆知重之况其子孙哉虽然非其后人之贤则蛛丝煤尾之余其不置为箧中故纸者鲜矣此又以知公之有后也　峕嘉靖乙未九月既望前翰林院待诏将仕佐郎兼修国史长洲文征明跋 

　　○述言 

　　万里志述言 

　　毅皇帝登极诏谕中外简命先都谏公副鲁殿撰使交南国往返易寒暑耳目与感风物纪载积以成帙题曰万里志暨馆中所著玉署拾遗东塾谏草见意亭诸稿藏于家嘉靖戊子先君即世不肖幼冲超忽流序逾十五禩为壬寅伯兄仲兄并业成均相继蚤逝再十禩甲寅东倭不臣数寇吴淞烽火旬连倭舶绕郊埜举家徒跣入闉都五百年门户不崇朝荡毁遗稿遂亡通天之罪抱负没齿寇退每从亲友屏壁卷轴间题咏旋次搜拾漫无全稿戊午仲侄德璀避乱蘓湖还笥中幸携先君手勒万里志一折喜倍更生缉录成编庚申春挟之吴门武林诸名公偕相庆■〈忄尉〉侈以题跋重以雠挍讵遭不造家业中落无能寿刻以赎终愆逡廵又十禩为隆庆巳巳鸿胪叔兄亦弃去志尘箧底涕泫徒殷衷益焰裂悲夫伤哉癸酉秋携诸儿试金陵谒石城许太常翁持以相视辱不鄙宠之雄文序诸首瑞岩史给谏明河廖水部咸乐资梓用告厥成鸣呼不肖曷幸哉抑先君九京之神默相哉追维先君立朝致政垂三十余年其宦历节槩具载朱恭靖公邹东郭公志表其草书俊逸不减大父声价清白承传所遗惟此著述又遭奇刼不克自表见痛恨何极今藉诸名公仅存什一于千百以不死先君是不幸中之幸也我张氏子孙其世珍之以母忘诸名公永永之德　峕 
　　万历癸酉元岁长至日不肖季子其惿百拜谨识 

　　万里志述言 

　　东海祖君集既寿梓又得从弟世南邮奇六世祖龙山翁万里志一帙葢翁出使安南纪行之什也积日纪程各体参互其间道里寥廓山川险易与夫怀柔服远之义晋接恭顺之诚虽短章畧纪梗槩可知昔太史公阅历封内名山大川作为文章奇肆瑰玮令人莫可端倪况于吾祖捧檄殊疆即所闻见播之讴吟陶情淑性直可嗣徽三百岂仅倡予和汝者得髣髴其万一哉独可慨者翁于馆阁则有玉署拾遗于垣省则有东塾谏草以至居常吟咏富有日新遍观诸名公题识知翁当日珥笔凤池抗声螭陛鸿文侃论焜耀千秋宁止世德之作求已也惜倭寇陆梁流离播越举归乌有犹幸尚存此编得以昭兹来许耳夫东海翁以立朝抗直一麾出守至今读其著述怨诽不形惟存忠厚且经济文章动关家国龙山翁衔命异域使远人向化稽首来王至交人和什具附卷末其慕□悃诚想见一班翁之不辱君命何如也今合观二祖遗稿无非忠君爱国培养深厚以致始祖迄□科名相继累累不绝屈指宦游者十五国都无不遍历此皆祖德贻谋未可忘其原本也癸酉冬杪适弟世绳来游洧水盛道海翁集成举宗庆幸不肖绶因复出龙山翁万里志共相校雠附梓南安集后如班氏文章继□者复□□庶几后先辉映俾奕世子孙知二祖高文亮节如是如是于以振兴先业 
　　小补云 
　　康熙甲戌春仲六世孙世绶拜识 



　　●附录 

　　题辞 
　　南安岁祀祝文 
　　墓祭文 
　　志铭 
　　墓表 
　　像赞 
　　诗 
　　纪言 

　　◆题辞 

　　罗明仲 
　　陆廉伯 
　　新安程篁墩 
　　东桥顾璘 
　　丹山屠滽 
　　于乔谢迁 
　　泰和尹直 
　　长洲吴宽 
　　华玉顾璘 
　　长洲文嘉 
　　长洲董其昌 
　　□公陈继儒 
　　匏翁吴宽 
　　华伯卞荣 
　　永嘉王瓒 
　　长沙李西涯 
　　清江敖英 
　　松皋许赞 
　　汝湖谢丕 
　　凤峯沈恺 
　　菜峯周思兼 
　　俨山陆　深 
　　平泉陆树声 
　　谷水李素我 
　　东郡许周翰 
　　裔甥钱龙锡 
　　劬思陆彦章 
　　古塘陆应阳 
　　华亭孙克弘 
　　云间陈继儒 
　　藻里周公远 
　　宗孙翼轸 
　　五世孙以诫 
　　六世侄孙寿孙 
　　六世孙安盘 
　　六世孙安泰 
　　六世孙安豫 

　　○罗明仲 

　　张东海之出守南安甞有书抵余道其禁淫祀省民钱谷事且询余旧论消弭异端之说议甚正也今观其南行杂兴所以语其子弘至者谓其方事经术不必留意诗草又述其考训教诸孙以古人事业使之耳熟末简又勉之以直道巽辞戒之以权门利路尤可敬也弘至继其兄弘宜取乡觧而卒业太学持来请题东海之正气凛凛辞翰间如此世徒以艹书称之岂足为知东海者贤子孙尚世守其正弘治癸丑孟冬既望氷玉居士罗璟识 

　　○陆廉伯 

　　成化丁酉冬同年张驾部汝弼擢守南安士论若为公未满者公欣然就道所至以辞翰自娱虽古称蘓白豪情莫是过也时予方得告南归先公一月公过常来访适仆展墓不及见乃戏留诗云始知东阁先生贵不放南安太守参传者遂以为予真避之可笑也既去复命驿吏里送武城梨数颗亦侑以诗云毘陵驿里馈生梨葢叶梨为离亦戏耳然此后彼此往来南北不复一见以终焉殆若谶然亦异矣今覩此册并见时行掇魁乡荐才志卓然不替家教感叹之余尤深慰喜古称位不满德必昌其后于吾张氏昆仲有深属望焉非但手泽之怆而巳也因纪畧卷尾以征于后云弘治癸丑夏孟八日晋陵陆简识 

　　○新安程篁墩 

　　曩予问东海索草书辄谢曰待有偶然得意者当举以为赠不敢取应酬者塞命也然竟不获其所谓得意者恒以寘憾乃若倡和诗篇往反书札则所得甚富每一展玩疑所谓得意者或在其中虽东海亦或不能自知耶时行黄门持此册见过摩挲再三怳然如见其笑语而东海之不可作久矣噫时行尚谨护之安知不有好事者以此为得意之茟揶揄其傍而拔其尤者以去耶弘治戊午岁暮敏政呵冻识 

　　○东桥顾璘 

　　书法自前元赵松雪以后到国朝觧宋诸公稍振成化问东海公始以草书卓然独步为一代名家今观其书多自褱素圣母心经诸帖变化其称名有以也近时山林隐君或作茆笔书本戏耳不知者互相师承使八法之学寝废余深痛之贤孙文学君过全州示余此卷因题小诗归之此可与知者道也诗曰绝代风流远名家草圣传龙蛇余万纸鸾凤眇孤骞俊拔归张旭萧条老郑虔天南看旧帖三复叹先贤 

　　○丹山屠滽 

　　国朝以草书名者有宋仲温宋仲珩宋昌裔人称之曰三宋后觧大绅陈敬宗王时彦诸公继之体制不同而声华亦与三宋相颉颃自兹以往虽不乏人驰名者鲜至张东海始大振人云其书出颠张醉素以余观之诸体皆备非止一家然笔法遒丽熟之又熟如珠玑出囊偏员不一而光彩辉烂远夺人目华夷莫不知慕成化间公仕于京江南有讹传公已仙去公闻之叹曰若然则草书增价矣今观此诸帖乃余同寅吴公为翰林时所收片纸只字一无所遗且图其像于端装禠成卷时公尚存已为名公所珍如此何待没后始增价乎此亦公自谦之辞也噫余与公为同年兄弟今公仙去久矣书毕不觉泫然 

　　○于乔谢迁 

　　此东海张公遗墨也公之孙其性谒予乞乃考宪副君墓铭乃持以见示公词翰之妙独步一时缙绅大夫士得其片纸只字宝之如拱璧况其孙乎公平生笔札不吝与流传于时者甚多是卷所什袭仅如此岂残编断简得之箧笥之外者耶然手泽所存固当不计多寡也予初入仕时甞与公同朝着未几公出守南安遂不复相见今覩是卷宛然如接公风度感念存殁因识其末而归之 

　　○泰和尹直 

　　陈献章领乡荐上春官屡不第有劝其不必仕而归隐终身者献章喜得此名益务高谈阔论后以举者言征至京吏部欲如例试而后授官乃托疾潜作十绝颂其乡太监梁方方言于上授以检讨致仕轩轩然自以为荣杨维新谓其既托疾不能谢恩何乃即日乘轿出城张盖开道无复故态岂知道义者哉张东海汝弼赠献章一绝云平生浑未识丹砂赤土时将向客夸忽悟自家丹一寸辰州犹自隔天涯盖讥其不得进士乃假道学以欺人若使得一第亦必希进不已也 【 见琐缀录】 

　　○长洲吴宽 【 号匏庵宗伯学士】 

　　吾友陈君粹之今之良监司也治狱之余独好文字故所与往还者一时名士诗篇简牍所以投遗者动辄盈案今将宪副贵州万里之外独携东海先生妙墨诗简以行公余阅之如与公促膝晤语于一堂之上而离羣索居之叹庶可免矣 【 成化癸卯三月二十七日题】 

　　○华玉顾璘 【 再见】 

　　右诗帖乃东海公书投姑苏陈献者首二诗卷久藏陈公家陈公亡乃流落民间公之孙其性购得之乃携来全州示予备道始末如此卷后有前宗伯匏庵公跋语乃成化癸卯岁题癸卯至今甫三十二年耳乡里诸先生并已不可作其视人世何如也惟此帖流传数易主卒归其贤子孙收之有非偶然者张君其宝之 【 正德乙亥二月题】 

　　○长洲文嘉 

　　东海张公词翰在成化间名满寰宇虽海外远国皆购求其迹以为颠张复出今观诸作词旨清远笔势飞动信乎名不虚得也按公又喜奖拔名士而于奇节异行尤慨然慕之如吾乡吴文定公起岁贡属先生赏识而罗修撰之得贬章德懋黄仲昭庄孔阳之外调皆有赠诗为人传诵而与从吾一简其论王文忠耿九畴韩用熙彭提学孙教授辈之当表扬至谓不论位之崇卑而以身后事定为言尤为确然有见则人品之高不独翰墨之可重而已其后二子继起高科践宦业而词翰之羙兼有家学今其子孙将摹刻传世则后人之贤既可知而张氏翰墨文章之盛益振益远矣此卷嘉靖乙未甞请先待诏题于后今历四十五年复来请予题之何张氏之多贤而汲汲于表先世之羙哉因不辞而为之书 

　　○长洲董其昌 

　　同郡董其昌 【 载容台集】 

　　诗不求工字不奇天真烂熳是吾师东海先生语也宜其名高一世行楷书尤佳但今见者少耳 

　　○□公陈继儒 

　　张东海先生墓在凤凰山其子孙皆葬此祭田不下二百亩三传而至德瑜中乙卯举人德瑜三子皆名士以诜中乙酉举人以诜死里人有思以役中之者青浦侯卓钿为立乡贤书册永免其役云 【 见秘籍见闻录】 

　　○匏翁吴宽 

　　东海张公守南安时杂书数纸郡椽刘暹得之成卷公之子时行黄门持以示余中有公与余诗一首葢公写而未发者予欲取之因感楚弓得失之语书其后而还之 

　　○华伯卞荣 

　　汝弼友余也浑厚其德性清介其操行词理足其为诗交且善书为今之人所退让余宗弟式之素甞资其丽泽亦往往临池写杮叶凡得其片纸只字必珍藏之近承惠千字文葢珍而又珍不啻寸珠拱璧置诸左右日摹仿焉久之将臻其妙庶几无无过王右军之恨哉虽然心正则笔正式之专于心学着于心画不患不如其浑厚其清介骎骎乎其为诗文矣 

　　○永嘉王瓒 

　　张生其性东海先生之孙也顷下秋试来南都出示此卷乃所藏先生手泽生甚宝爱如拱璧焉且索余有所识于后余遂昼旧所诵先生诗若干首使生时而阅之致其孝思以勉于家学也 

　　○长沙李西涯 【 再见】 

　　张东海汝弼草书名一世诗亦清健有风致如下第诗曰西飞日日忙于我南去青山冷笑人送罗应魁曰百年事业丹心苦万古纲常赤手扶假髻曲等篇皆为世所传诵甞自评其书不如诗诗不如文又云大字胜小字予戏之曰英雄欺人每如此不足信也 

　　○清江敖英 

　　张东海过苏步坊赋诗曰东坡昔日此闲行此地遂留苏步名何似章惇瘗毛骨子孙羞认是先茔愚按东坡投弃岭海章惇实为之而后世流芳遗臭乃如此孰谓人心无春秋哉 

　　○松皋许赞 【 字廷美灵宝人历官大学士谥文简】 

　　予观东海翁草书笔力遒劲恣态横生如云海升龙烟山翥凤又如游上林而丛葩烂缦或如开宝库而谷璧辉煌可谓尽舞剑之神而得听江之法者欤翁之孙孚一春元君携翁书求余题窃忆翁与先君同年翁之仲嗣时行则余之同年余兄之同寅也余书此葢不独美翁擅八法之妙且以志二家三世交契之好云尔若夫翁志行节槩则高迈远古昭昭在人耳目不待后生赘定也 

　　○汝湖谢丕 

　　李太白称醉素草书天下独步余于东海公亦云秋堂公孙孚一同观是日风雨飘骤岂蛟龙在卷不容轻展耶 

　　○凤峯沈恺 

　　东海翁以草书名世横纵奔逸若风樯阵马雄锐莫当葢自狂旭去后醉墨濡发之神不复再见翁起而继之笔法傅播往往震荡人心目虽远到彛服罔不钦且爱焉余独怪今之好事者率多临摹钩榻愈似而愈失其真独此书洒然清绝虽其变体超妙而轨度自在其为翁书无疑镇楼先生一见而异之曰吾见若书犹见若翁矣余窃谓不独得其书以诗送人春试其中有飞英夺锦之句肫肫期待不浅此其言若为今日而发者镇楼学懋才宏以文章名家取甲科若其家物偶不利于春官遂来教吾华然非其情也将以明道淑人而充养粹深要之他日策对大廷标名文右其意固巳远矣嗟乎百年之遗千里之获兆必有先数非偶合庸知此书不为先生作曲江之谈柄耶慎惟珍爱异日在云霄之上无忘斯语则得此书当为世世重不独宪古游艺焉巳也 

　　○菜峯周思兼 

　　文翰林甞言书有真有行有草近时书家所能特行书耳至于草书非东海不可识者以为确论甲寅岁首峯兄与余同避倭奴之乱索居城隅携此卷见示时兵燹之后先世翰墨所存无几独此无恙极相庆幸卷中假髻曲为海内所传诵翁在昔时才名冠世而为当路所摈徒以此耳章服词宛然羔羊之风尤可重也首峯又言翁平生最重三宋三宋者克昌裔璲也今三公遗墨士大夫家多有之与翁笔法绝不相类于戏学者于此求之斯得之矣 

　　○俨山陆　深 【 载俨山文集】 

　　东海先生以草圣葢一世喜作擘窠大轴素狂旭醉震荡人心目而此卷矮纸疏行尤擅清丽明窓凈几之下娱悦襟抱者不少况诗律散语俱有关系处不但其子孙当宝之也后有吴文定公为陈冷庵跋识葢冷庵所得今为先生之孙孚善所收祖武手泽不但寻常所当宝之书画也冷庵名琦字粹之罢察官归至口食不给予少时犹及识焉清癯鹤立望而可敬又闻文定公起岁贡先生独识之曰天下有如此贡士耶遂以状元及第卒为名臣五六十年前先生风范如此最后东桥顾华玉衡山文征仲文翰有法皆吴产也语云鲁无君子斯焉取斯深于是为之敛袵孚善其尚宝之孚善各其性后乐先生之长子涵养粹深慨然有求道之志又不但以辞翰世其家而巳 

　　又 

　　此卷柬札皆后乐先生所得于交游者末有二柬一则与龙山大谏一则孚善所得可谓一家之文献足征者矣卷中皆一代儒硕巨公子之师门在焉余多常同朝而敬事之者又不及识无几亦复名流抑亦一代之文献足征者矣顾其所言不出寒暄问讯之常礼而敦朴和厚之风囊然可掬予生也晚三复于此为之感叹因题其后归孚善藏之 

　　○平泉陆树声 【 官保礼部尚书谥文定】 

　　张元澄号东山举弘治甲子草书学怀素与东海翁并驱高丽国购其书有南安太守南昌倅东海东山配两翁之句 

　　○谷水李素我 【 讳凌云通政使司】 

　　东海先生以文章政事冠冕海内其草书得颠素之髓掺纵阖辟神变莫测世争宝之余壻康侯氏讳安泰先生后裔也所珍袭先生真迹有吟风弄月台李相亭曲水草堂三记则见其摆脱法度之外从容衔勒之中奔泉抉石正锋自在至若表章前哲于荒台蔓草之余致高山景行之仰而曲水棹歌十章宛尔俶载南亩田畯至喜之思先生南安之政不媿元公风月襟怀在五马堂前无忘乡曲陂塘稼获之役想见厚俗正生谆谆骚墨毫楮间先辈典型岂徒墨池增重而已康侯犹子成之进士刻此帖属余跋之成之又女我稚儿两世姻娅之未遂不辞而书其后 

　　○东郡许周翰 【 松江知府】 

　　诸生张以讷之母姚有贞节余守云间为闻之当路以讷述其祖东海公守南安时咏刘蔡之妻为比恳余咏之余心诺之未面久也今以移去为书数语夫表章孤芳为守臣事而况孝子为其贞母乞哀乎贞桃云者其祖咏南安人篇名也 
　　桃之夭夭其叶弥贞之子于归厥心允诚抗志而婺九死为轻如彼霜陨不替其英刘蔡幽芳没者以生褒德之后允兹令名 

　　○裔甥钱龙锡 【 号机山内阁大学士】 

　　宇宙间道德勋名文章志节皆浩然之气之所为也气之诚中形外虽一容声一举笔不可掩史称颜鲁公忠贯白日识高天下故其精神见于翰墨之间者特立而兼括吾乡东海先生成弘间伟君子以纯诚直道扬历中外言论造次必于忠孝如火热水寒得自天性故官不踰五马而九域仰之犹华峯岱岳其书法遒宕纵横取裁章草追峯颠素垂今百三十余年士林得其断楮尺幅珍奉如瓌珤殆亦兼以人重不直以龙翔凤翥得书家三昧而巳先生于余为渭阳始祖幼从外王父见峯公习闻翁流风遗概翁七世孙因之文学又为余犹子倩父子昆弟叔侄以文行相师友无问已达未达皆肫然有澹泊宁静明义求志之风相率裒翁笥墨寿镌题曰铁汉楼帖铁汉楼者翁守南安时为宋刘元城先生谪居故址筑也翁集中怀旧怀贤是匪一致独取兹楼名帖诸嗣孙绳武志趋卓然可见充斯志也于以激扬大节企踵前修如磁针合如水乳契翁精明灵爽亦飒飒从翰墨问生动蒸涌相为呵护于无穷而余之拭目于流徽嗣藻抑未有艾也夫 

　　○劬思陆彦章 【 字伯达刑部侍郎】 

　　东海张翁吾乡先达中之麟凤也曩予膝侍时每闻先文定公称说其流风雅致不啻心仪之至其草书奔轶超放稳密粹深实开云间临池之统此卷千文茟势排荡莫测开合自如视翁他书尤为合作余从乡人购得之秘赏有年会予爱壻张子建实翁云孙也一见奉为家珤庄展不置子建儁斐多文固是卿家凤毛因辍以为赠期绳翁武翁墨池有灵不腆氷玉间其必庆此卷得所归也夫壬戊清和既望劬思老人陆彦章书 

　　○古塘陆应阳 【 字伯生】 

　　事忙不及草书大是法家语东海公辩其悞何耶今人以草书忽畧往往信手挥之十不得佳境一二余每值心烦意乱或笔札不当手则未敢遽作草书但以楷字应去葢草书尚风骨尚神气稍一失之便不成字须在人情闲旷时纵笔伸纸庶几可观事忙者安能具草若东海先生书法乃从熟透中来非末学可到也 

　　○华亭孙克弘 【 号雪居汉阳太守】 

　　东海翁流风余韵为后进标格其草书千文不下几十卷寰宇珍之何啻拱璧此卷笔势如龙行空凤舞风当其落笔时旁若无人卧张颠怀素于纸上腕脱不休似有意于传而为之耶抑游戏墨池而为之耶吾郡草书入三昧以人而重者此卷尤当宝爱什袭藏诸母为萧翊赚去万历己酉春书于敦复堂时年七十有八 

　　○云间陈继儒 【 字眉公征辟不仕养高林下】 

　　吾松书苑推宋仲温陈文东二沈学士自东海先生出而声价过之其书本之芝旭出入素师而不离二王法度识者比于太华三峯黄河九曲非虚语也当时品格严重即上衮中贵人求之不能得一字今五世孙以诫六世孙安盘安泰安豫七世孙世基出其家藏及散见人间者合刻之曰铁汉楼帖公为南安守祀张九龄刘安世李纲诸公于铁汉楼公亦可以配享无愧云 

　　○藻里周公远 【 名裕度】 

　　东海先生德业映千秋词翰走六宇无论冠冕脍炙腾贤士大夫之口即妇人□子习其名氏咸意其古人也于书学无所不窥而其取衷顾在颠素醉墨淋漓靡间昏旦掷管之次仍用手指按膝规做或书空奋袂所衣袍袖及当膝处皆为废裂其淹该而好学类如此所书碑刻光于四裔而笥藏集帖缺焉未备葢先生纵笔疾书大小任意一篇之中字势盈尺者行间难就至有数十字互相映带者其游丝难截故好事者望洋辄止六世孙子建暨其侄鉴欹氏咸博雅名家精心笔翰足世其学尽出其家藏真迹揭其稍就尺幅者乞名手摹刻分若干卷详慎周密阅岁乃成先生遗渖干未得一而先生精意宛在目前矣壬申花朝过子建书斋值是刻之成而乐以较阅之役骥附柬未也敬题似之通家后学周裕度跋 

　　○宗孙翼轸 

　　云间法书首推二沈继重两张两张者即余祖宗伯南山公鉴欹祖南安守东海公也两公以兄弟联登妙才天纵发为诗歌皆信腕疾书千言立就尤以草圣竞爽其回风舞雪之致出入旭素间世多有能道之者抑不知书为心画如宗伯公绝逆珰之请抗疏乞骸南安公触柄铨之锋甘心补外其高风劲节真如凤翔千仞可望而不可攀故其书纵横潇洒直足笼罩一世原本固有所自矣先是余集宗伯公宝恩堂帖行世今鉴欹亦集南安公庆云堂帖继之岂谓翰墨一派遂焜耀吾张家阀哉亦因其可传者想其不可传者庶几羹墙一念恍遇于笔端耳余老矣自愧碌碌无闻莫克振扬先德鉴欹以少年成进士乃能汰浮敦素惟祖武是绳将来表竖行与给谏宪副宫坊孝廉诸嗣后先映美南安公芳烈从此益光大焉即吾宗伯公亦与有荣施矣敬九顿而识其后 

　　○五世孙以诫 【 号中廓万历癸卯举人广西桂林府别驾】 

　　先高祖学术政事具载国史与日月争光诫己未岁守定邑因纡道南安肃谒庙貌见其士民讴吟尸祝葢百数十年不衰残楮断简家争奉持知其道化入人深且久矣诫不肖兢兢守遗训惟不获表扬先人之烈是惧所传遗墨袭之奕世未勒贞珉今以桑榆之年始果所愿惟是先迹之不敢冺其间忧国毗民齐家训俗矢口矢笔皆足垂裕无穷非徒以翰墨称不朽也吾子孙其世世保之无忘念祖聿修之谊焉 

　　○六世侄孙寿孙 

　　我东海南山二祖君于宪孝朝同厉风迹工翰墨其人如凤如麟其书亦为龙为象陈征君所称布六宫走四裔非虚语也两公高自矜贵虽短言单辞草稿之作非云叶荡札不轻运墨渖葢自命必传矣兹紫垂所藏海翁诸稿沙飞蓬震惊电遣光真有颠旭醉素承望下风以听驱染其诗文亦少所□点不为猋犊卉犬语而烂然天真啸傲烟月仙乎仙乎弗可及也巳紫垂善宝祖研克继厥武其更进而求之宁止草贤诗圣巳哉更百年而后使人叹吾家世有名德今昔交志珠声玉价不坠风流则余与子所宜并勖耳乙未五月廿四日恭跋时在津门舟次 

　　○六世孙安盘 【 字子石号干克天启丁卯举人霸州守】 

　　古擅草圣者乃云匆匆不暇作草是知执使转用具有矩矱非苟而巳我王祖草书之远播海■〈宀禹〉虽百济之乞子云高丽之购率更未足多让然或者徒矜其飘纵以为奇绝不知我祖本精楷则工隶古于长笺巨帧时作擘窠体至矮行细札位置谨严无一纵笔而龙??垂虎卧之势钗脚漏痕之法神变自然妙合造化固宜远俪崔张非复近代所能彷佛但以不自秘惜故多散落人间搜录秪如干卷谨手自勒摹寘之家塾所媿不能如乌衣辈诸贤代传笔法耳 

　　○六世孙安泰 【 字康侯文林郎】 

　　不肖安泰自庚午岁与伯兄孝廉安盘季弟安豫谋集先高祖真迹简括家笥外复乞诸收藏赏鉴家尺蹏寸楮裒集多方精心手摹汇成卷帙辛未秋犹子进士世基请假南还刻意堂构表章前烈遂得共成兹志勒之贞珉不肖泰与弟豫复亲董其事摹勒雠校一点一画神理奕奕历秋徂春厥下告竣洵哉我张氏之河图丹书也我家先世品行文章蔚为时宗者自先高祖以下再世有宪副后乐都谏龙山三世四世有王大父光禄首峯大父乡进士龙洲而五世即先君子伯仲为孝廉震阳别驾中廓先文学养所宫谕瀛海奕世克绳谭者益想望先高祖醇德亮节流馨济美葢先高祖之声称烜赫当时者首品望次政迹次文章又次草书则兹刻也固先高祖之觚翰小道末技也请无谓勒此一片石之足为先人不朽增重可也时崇祯五年二月既望 

　　○六世孙安豫 【 字子建号森岳浙江宪副】 

　　我祖南安公以草圣行于成弘间生平碑版光于遐迩而家塾集帖独缺焉未备至若存笥剧迹往往为好事家袭去不肖居恒每抱深恤庚午岁偶侍外翁劬思先生勖不肖勉就此役会鉴欹侄夙有同志其出其累世所藏子孙护如头面者渐摹渐刻凡为卷者十始以南北两游稿而以贞极篇终焉虽长篇大帧百未搜其一而规画大畧少备矣每卷跋语仍诸名公之旧而贞桃篇题词则许郡侯去郡时为先府君存大母苦节一案也许侯题巳修入郡志兹因帖工之竣并敬述以志时日云 

　　◆南安岁祀祝文 

　　江东俞郡守 

　　○江东俞郡守 【 名经南安知府】 

　　郡守张公有文有德昔任南安政声洋溢去后民思建祠立石 【 某】 等景仰先哲是凭是则仲 【 春秋】 致祭希神鉴格尚飨 

　　◆墓祭文 

　　张洲李范庵 
　　兰亭司马愳庵 
　　三山李蘓州 

　　○张洲李范庵 【 名应祯南京太仆寺少卿】 

　　人孰无生生有令名是曰有寿亦孰无子子而能贤是曰有后兼斯二者造物所厚嗟我东海德行文章为世所师至于翰墨海外所知位不称德名闻四驰诸子森森玉立在前居者仕者无一不贤人所愿慕公得其全今虽逝矣抑何憾焉斯文契谊干我不薄吊祭非时我则有怍凤山峨峨墓草巳宿几筵尚在未能往哭敬兹遗奠老泪盈掬呜呼东海鉴我哀曲尚飨 

　　○兰亭司马愳庵 【 名垔提学御史】 

　　于乎东海天下人豪襟度洒落月白风高识见超卓云霄羽毛扬历中外位未满德挂冠归隐日化月益葢将揽江山之英华造儒先之阃域噫是言也君所自信惟我独知世之以词翰仰慕而不暇者乃得其千钧之锱铢于戏东海吾甞谓君不得于人必得于天今竟巳矣将何凭焉闻讣痛悼有泪盈把黄金莫铸知巳日寡兹临佳城絮酒以哭君子灵爽凄然满目于乎哀哉东海巳矣所存者长力耕不获后则穰穰葢得于天者将于此而有凭而吾将置其无益之悲伤矣于乎东海来举予觞 

　　○三山李蘓州 【 名廷美蘓州知府】 

　　呜呼古君子之用才犹良工之用木也以吾汝弼之才之美如大木然用之于栋梁明堂清庙成泛海之舟造凌霄之台何大用而不宜今用之为属吏用之为边牧设施不随其情俯仰惟人所视置士元于百里出长孺于淮阳此汝弼之枉其用何啻木之不遇良工哉嗟嗟汝弼今也则亡孰谓有憾伤乎噫嘻吁汝弼之处世也六十有三年其名誉在朝野其辞翰遍寰宇其德泽在南安其信义在朋友况有贤子向用方兴此汝弼殁犹一死何憾伤之有孰谓无憾伤乎噫嘻吁汝弼之致政方四周其述作方富也未克芟润其享年宜寿也未及期颐与鱼鸟未及忘情与故旧未及周洽况有襁褓幼而未立此汝弼虽视死如归岂恝然而无意嗟嗟汝弼今也则亡廷美皆莫逆友也闻讣既不能凭棺及葬又不能纨绋幽明之间徒负哀悒吾恶乎用其情哉惟生刍之一朿薄有古之遗风灵其知兮庶鉴苍穹 

　　◆志铭 

　　凤凰山墓志铭 

　　天台谢方石 

　　○天台谢方石 【 名铎国子监祭酒礼部右侍郎】 

　　凤凰山墓志铭 

　　成化丁未夏六月南安守华亭张公汝弼以疾卒于家因祖茔濒海将以是岁冬十一月二十五日别葬于郡城北凤凰山之阳其子宁海令弘宜属吾台郡守叶公崇礼以状来请铭于乎予尚忍复铭公也哉始予天顺初与吾友今亚卿黄世显故方伯陈士贤佥宪林一忠识公于礼部葢三十年于兹矣嘅念畴昔一代交游称豪杰士若诸公者固落落可数予驽下病且不死既铭吾一忠又铭士贤而尚忍复铭公也哉公讳弼姓张氏汝弼其字也其先汴人扈宋南渡来临安七世祖有讳澄称斗山先生者学邃于易避地始来松之华亭曾祖庠世其家学教授乡里以时自晦号守株农祖子英早世父熊应居乡以忠厚开人称之曰村居先生云公贵赠兵部主事母胡氏赠安人公少颖异过人既壮以诗经领景泰癸酉乡荐登成化丙戌罗伦榜进士伦以言事忤宰相去国公作诗慷慨送之未几拜兵部主事转员外郎遂有南安之命南安两广要冲大山长谷亡命啸聚为民患者葢众公下车悉平之民有诬人刼财陷一家数人于死狱者公辩而活之犬庾岭路民素业其啇货往来雇直之利后为南雄桀黠所专民遂以瘠公亟请诸当道者均而复之又以其路险隘乃税啇僦工开使宽平架桥甃石三十余里而民弗知也既又毁淫祠百数十区为社学凡先哲之甞莅兹土者若张九龄刘安世李纲诸公皆特为立祠至周程张三先生则既祠而又别立风站台以深致景仰葢于教化风俗之大者其惓惓又如此初公之外补也人咸惜之谓若公者葢留以羽仪明廷以藻绘一代太平之盛治公顾不薄淮阳而卒有成绩至是始谢病归归之日民相与立生祠又数请县移文问候归方三载天竟不愸遗以卒距其生洪熙乙巳享年六十有三而已于乎惜哉配王氏封安人子男六长弘正次即弘宜以进士拜今官次弘至邑庠生次弘圭次弘玉次弘金弘圭以下侧室罗氏出也女二长归李观次归顾行已孙男四其性其恊其忻其恪女七所著有鹤城天趣面墙清和庆云诸稿号东海翁又有东海手稿行于时葢公手笔也公以灵识异禀充之学问老成且不倦诗与文几成一家草书之妙论者至推为一代冠冕然世之所谓文人者类近浮薄公独敦尚行履慨然以风节目将虽谈论间涉谐谑而往往必以理胜故彭都宪凤仪甞论其天分人品学问政事有如此者而公亦甞谓予戏评其所能曰人故以书名我公论哉吾自视文为冣诗次之书又次之其它则非吾所能知也恒相与一笑而罢噫昔人称赵孟俯为书画所掩世莫克尽知其文章与经济之学然则公之所以自道者其亦有感于斯乎况又非孟俯者乎于乎斯文非细故自文与道离而后世之所谓文人者始为大贤君子之所鄙然则文岂易能哉故予又即公之文而铭之以见吾人之所谓文者正在此而不在彼也铭曰东海之东凤山穹窿有气如虹凌虚厉空人曰此狱剑之锋孰知其下文塜之雄于乎万灵所锺鬼护神封后千百年兹其不坠于地耶尚有考干吾铭之公 

　　◆墓表 

　　洞庭王守溪 

　　○洞庭王守溪 【 名鏊少传兼户部尚书大学士】 

　　公讳弼字汝弼人称东海先生读书不治章句慨然以名节自许顾世之龊龊无足动其意而世亦莫之用也其瓌奇卓伟之气无所泄则时发之文章发之诗发之草书而发之事功者殆不能十之一而亦足以名世矣少为弟子员巳博学无不观年四十始登进士第历武选武库主事车驾员外郎出守南安在郡六年以病乞归卒公天分高朗出语不凡为文病近世之萎靡腐烂痛埽去之自立一家言顾甞自谓得古人矩■〈寻蒦〉而病世之莫巳知也为诗每寓感时忧国抑邪与正之意翰林修撰罗应奎上疏忤时宰得贬人无敢送者公赋诗赠之慷慨激烈闻者悚然及送章德懋黄仲昭庄孔阳外调与陈公甫倡和诸作亦皆为众所传而亦不免忌者之嫉也其草书尤多自得酒酣兴发顷刻数十纸捷如风雨矫若龙蛇欹如堕石瘦如枯藤狂书醉墨流落人间虽海外之国亦皆购求其迹世以为张颠复出也其在南安毁淫祠数百区表章境内往哲寓贤作唐张文献祠宋李丞相亭立铁汉楼而人仰凛然不改之掺作吟风弄月台而人挹悠然自得之趣凿梅岭之嵌岩行者愿出其途梁横浦之崩湍济者无病涉定博换之例而南安南雄之争永息去之日民为生祠以祀其政事有如此者使公得竟其施其树立岂止是哉初公之在朝也后府护月逻人四出行不如法见者辟易公举悬牙示之曰若欲知我乎我武库张某也时济南尹恭简当路礼绝百僚公引其裾曰冡宰公耶又数以直言忤大司马当道积不能平故出之远郡人多惜之而公自得也曰吾学可以少试矣成化丁未六月十三日卒其年冬十一月二十五日葬松江郡城北之凤凰山安人王氏祔张之先扈宋自汴来临安有讳澄者学邃于易世称斗山先生寔始家松江之华亭曾祖庠祖子英考熊应封兵部主事子男六弘正弘宜弘至弘圭弘玉弘金孙男十八弘宜以进士官至广西按察副使弘至以进士官至户科都给事中至是弘宜亦已卒弘至与弟收拾遗文得若干卷刻之以贻余且远涉太湖请予表其墓于乎后世有欲知公者尚有考于斯文 

　　◆像赞 

　　三山林泉山 
　　琼山丘深庵 
　　长沙李西涯 
　　长洲吴匏庵 
　　新安程篁墩 
　　会稽叶雪崖 
　　娄江张沧洲 
　　莆田林孟和 
　　旴江左时翼 
　　辰阳李辙 
　　昆山陆釴 
　　番阳童轩 
　　黄岩谢铎 
　　新喻傅瀚 
　　同郡张■〈王卜〉 

　　○三山林泉山 【 名瀚宫傅南京兵部尚书】 

　　奏赋九重奎璧罗空何辞之工也武部雍容伟绩丰功何才之充也仰止清风海内攸同何望之隆也噫斯葢一代之人龙将宏乃德业以匹休蘓黄诸公匪但独步于琼林多士之中也 

　　○琼山丘深庵 【 名浚宫保大学士】 

　　视虽短而见则长容若惰而气则扬藏精神于内而外不露收华采于外而内斯光海内诗名世共推乎短李吴中草圣今再见于颠张混俗以居初不通而不介师心自用亦非狷而非狂斯人也岂诗所谓不忮不求何用不臧者乎 

　　○长沙李西涯 【 名东阳少师兼大学士】 

　　俯首凝顾其神在内发为文章不采而绘外探物化中含道腴讽刺谐谑皆君之余奉上不谄宁我为简合交不污宁我为疏君子观士慎其所趋有弗君如匪华则谀君貌五图兹惟其似赞者数人复得其几君笑不言掀髯而巳 

　　○长洲吴匏庵 【 名宽礼部尚书兼翰林学士】 

　　霜髯斑斑而貌则泽其傲世也常如青松之倚石雾目蒙蒙而心则瞭其鉴物也又若秋水之在沼豪气比陈元龙而翦翦者无所容高论拟孔文举而碌碌者不足数其人品如此则其学识政事之出于流俗可知也巳然则世方谓其草圣为东吴之精岂能窥其户庭诗律敌西江之派适以拾其稊椑况所谓乐燕游善戏谑又愈失其大畧此乃弃涓滴之语而徒见笑于东海若者也 

　　○新安程篁墩 【 名敏政礼部侍郎兼学士】 

　　身不满七尺而标榜一时视不及寻丈而傲睨千古四十而策名甲科五十而为郎驾部雅怀绝乎尘鞅任从流俗之讥直道类乎径情不惧长官之忤葢起家不汲汲于功名故处世不怗怗于城府观其外亦自见其有为要其中不可谓之无主或盛称其豪吟格致足以号召诗坛颠笔风神足以纵横书圃是固将以词翰揜其为人殆非所以论吾汝弼甫也 

　　○会稽叶雪崖 【 名冕右副都御史】 

　　宏猷远识不独谓其工于书伟言正论不特见其深于儒风度粹如神观裕如■〈奭阝〉百氏之芳馥漱六经之膏腴周器于用不涉乎拘学利于行不近乎迂从容道义之付翱翔冠葢之区所以下惠泽于民物驰声华于天衢者耶 

　　○娄江张沧洲 【 名泰翰林院修撰】 

　　中则明而短其视表不长而广其志不甫瘦而吟得甫情不旭饮而笔有旭意坐中倾倒者为笑为谈海内流传者为诗为字简编故业不废乎官曹晚慕壮心益勤于王事然则此牙牌而带者其驾部之清吏乎要其中朴茂而雅者真东海之居士也 

　　○莆田林孟和 

　　颜昌若仰背盈若俯长髯飘飘伊谁如此呜呼此吾同年东海夫子弗知者聋弗识者瞽卒亦弗尽其中酝藉今古 

　　○旴江左时翼 【 吏部郎中】 

　　制行高洁襟度冲融湛金茎之秋露洒玉署之春风阴晴变态其祠之雄龙蛇交走其书之工貌先年老忧非为己心与理涵乐在其中迹寓天趣之轩神游云海之东盖将鞭鲸鳌吞沆瀣而历览无穷者也 

　　○辰阳李辙 

　　人皆役于名公独务其实人皆尚其巧公独抱其抽故不言若默能为天下式不见若黑能知天下白周情孔思其真趣而甫吟旭草乃其一观兹貌者自公辅以至庶人莫不知为张汝弼 

　　○昆山陆釴 【 会魁】 

　　于思于思不见其颐有观其文兹其着哉平山之堂不见其详藉辈玩世天啬其明朝于王所有铿其佩不言而存数马以对委蛇委蛇兹惟其名有问其中余曰如水 

　　○番阳童轩 【 太常少卿】 

　　其神之闲也匪凝而粹其貌之恭也不拘以肆其学之博也则酝藉乎六经其文之赡也则踔厉乎百代由怀牒以取科第之荣自郎署而陟大夫之位人皆慕其草隶之工独步于一时而不知其隐然有公辅之才而有后乐先忧之志者殆可与杜工部之流为之昆季也 

　　○黄岩谢铎 【 再见】 

　　拱而立若有所尊翼而趋若无与羣正尔笏垂尔绅俨乎若不可得而亲噫是盖彷佛乎丹青之真抑孰知其放情乎翰墨玩志乎诗文若是者犹不足以尽之吾固将从陆子而益究其中之所存 

　　○新喻傅瀚 【 翰林院检讨】 

　　颜若苍而不失于丰服若华而不戾于衷心若舒而不忘乎敬行若翔而不弛于恭是盖瞻庭燎而恐晚远石柱而防冲志匪躬而耿耿怀待旦而冲冲噫斯时也是可强之翻学海侈谈宗夸草圣恣诗雄纡肯来之芳躅播善谑之清风也与 

　　○同郡张■〈王卜〉 

　　肃然衣冠坦然怀抱德重名高才充学饱文类孟坚书法颠老噫此所谓天下之士真盛世科第中人材之表表者也 

　　◆诗 

　　江东郑珉 
　　吴轼 
　　江东陈章 
　　新安程篁墩 
　　新安王雪航 
　　南安尹璇 
　　南安王雪航 
　　岭南张泰 
　　淮阴叶贽 
　　晋阳李进 
　　江东吴文度 
　　南安谭震 
　　八闽张溪 
　　天台谢方石 
　　吉水邓本元 
　　石城李杰 
　　李思 
　　清浔张泾川 
　　西涯李东阳 
　　幼海董传策 
　　送同年佐南安郡 
　　登金莲山顶高明所 
　　谒东海祠 
　　题南安祠堂 
　　金溪徐怀柏 
　　江东郑郡守 
　　莆田周翠渠 
　　白石林廷元 
　　定庵曹时中 
　　俨山陆深 
　　南江冯恩 
　　题凤凰山墓壁 
　　送东海翁除夕一首 
　　又用韵呈东海翁 
　　又用韵书时事一章呈东海翁正之 
　　过南安谢父老修祠 
　　自安南归再谒生祠 
　　次韵谢陈凤梧都宪拜访凤山先垄 
　　听雷堂诗 
　　度梅岭一绝 
　　毘陵邵二泉 
　　山阴王司寇 
　　李宾之 

　　○江东郑珉 

　　甘棠歌咏久去思岁月深如何南安郡而有遗爱名名果为谁起东海张先生先生吾松彦词翰天下称蚤岁登黄甲拜官司马卿一朝承宠命分符守鱼城居官踰六载宅心仁且明推诚以爱物淡然君子行绩入循良传名归太史评莼鲈忽动念双旆引归程攀辕与卧辙庶民难为情公交车既难留公德无以旌相与建祠宇肖公之像形春秋献苹藻用暴思慕诚吁嗟公为政致此休美声吾闻圣经语仁孚化自成惟皇之上帝视听皆自民民心本愚蠢然非形势倾惟彼有德有不驱民自兴张公有德政宜乎民服膺所以思公爱闾阎起咏赓天道于仁者报之自非轻穰穰降多福而于后人征请以今时验云霄双凤鸣 

　　○吴轼 

　　民心本难得而况没后思好恶各异趣向背无常期可化不可刼尔虐还尔欺惟诚能动物秉公思易治弗谓势分隔情义恒相维伟哉东海翁守兹南土陲斋心检三事律己严四知莅政遍宽猛抚众多仁慈乃荒庾岭东垦辟为平夷爰振横浦习放旷成矩规民业颇云给人文重以熙羣生极庆幸恩泽何劳施功成动归兴好爵终难縻攀辕与卧辙父老增伤悲挽留计莫遂奚以慰所思乃图肖翁像岁序修祀仪功德固永赖崇报原无涯舆情亦允惬物论咸称宜召公去久矣子产谁嗣之伤哉寇莱竹泪堕羊公碑老成日云逝典型犹在兹蹇予甚庳末窃禄惭无为临风重景仰再拜登翁祠矢心励名节黾勉期无亏翁神终不寐愿言长鉴只 

　　○江东陈章 

　　同邑陈章 【 一夔湖广副使】 

　　未到南安郡先怀东海老身随谪仙去字混怀素草惠政在郡人相慕若妣考凿石作坦途祠屋立岭峤作配曲江公名与秋天杳 

　　○新安程篁墩 【 再见】 

　　吾友人中龙落落张东海起家兵部郎回翔十余载朅分五马符袍带荷恩改迢逓南安城横浦一川汇知君是儒吏举笔见丰采想当行县时江天冻云叆百丈大庾山梅花灿珠蕾折寄与诗来都人正延待 

　　○新安王雪航 

　　同郡王雪航 

　　清河羙人才力雄昔年平地飞入蟾蜍宫探得天孙组织云锦秘七襄机里五采错综罗心胸拔取老兔颖制作毛锥锋兴来漫渍玄霜汁挥洒著述何春容长驱波涛焕星斗疾扫风雨腾虬龙璠玙声价当时重趋求旁午多名公门限铸铁毛成塜墨池水涨桐花浓曾闻对策圣天子披阅有喜生春风赐登甲第佐司马姓字遂许金闺通丈夫扬历图远大事业当拟咎夔同封推追赠到三代臣子两地收全功蜚声迥出霄汉表回照下及山林中朅来寄我新珠玉光采夺目隽永齿颊香融融相思久旷郁怀抱抵掌一笑何时逢月明良夜久延伫引领北斗怅望情无穷 

　　○南安尹璇 

　　太守张东海循良世所稀功成归旧隐民德立生祠肖像昭遗爱铭言系去思于今梅岭上亦有岘山碑 

　　○南安王雪航 

　　同郡王雪航 【 再见】 

　　龙香满袖下枫宸出守中朝简正人云锦袍裁金孔雀天书符刻玉麒麟焕回星斗文章富润沃山林雨露新自古循良多入相坐令枯槁沭阳春 

　　○岭南张泰 【 西冈官大司农】 

　　十年谁守南安郡今日吾寻东海祠不是生前遗爱在焉能去后使人思黄花几本陈清供白石千言树短碑为想英灵如过此也应挥翰一题诗 

　　○淮阴叶贽 

　　昔年趋觐忆联镳一别分符两地遥我守浙东君岭北身依异郡梦同朝龚黄政绩留民爱李杜诗名播士谣清□庆源流益永眼看羣凤翥云霄 

　　○晋阳李进 

　　一州斗大控边陲也向君王借不疑漫诧来时无赫誉谁知别后有遗思名登太史观风录德着编氓堕泪碑我亦昔曾叨郡守望尘何忍赋哀词 

　　○江东吴文度 

　　瓣香遥拜去思亭多少贤豪仰德星石上文章千古着山中草木四时馨星移物换名难朽道在人亡地自灵遗爱及民沦骨髓壶浆和泪奠新铭 

　　○南安谭震 

　　先生德政者当时棠树阴阴系去思和气至今消瘴疠遗思依旧育□□买丝难绣生前像凿石谁镌道上碑独爱阶除梅干月清光寒影似罗池 

　　○八闽张溪 

　　材高晚世未相宜气节如山更不移汉阙始知无贾傅潮州无复问昌黎春风花影民间泪夜月棠阴去后思香火愿随天地老莫教轻废采苹诗 

　　○天台谢方石 【 再见　病起柬东海吟伯二首】 

　　床头掩卷看明镜一病经春入夏暄省事祗应供僻性更医那敢问多门乡心漫乱书来少朝籍兢严吏报烦珍重故人情似海相过时复重温存 

　　又 

　　病起风光四月过萧萧双鬓不知皤惊心午饭还宜粥入眼春衫尽换罗筋力转妨骑马怯路岐生见出门多百年梦觉今如此一笑青山奈尔何 

　　○吉水邓本元 

　　东海多仁政南安有去思乾坤千古□屹立此生祠 

　　○石城李杰 

　　使君车马向南来五岭文风自此回可信阳春真有脚满山桃李已争开 

　　○李思 

　　新祠落落寄炎荒匹马焚香下夕阳召伯已辞南国去野人随处颂甘棠 

　　○清浔张泾川 【 名澯宫保南京兵部尚书】 

　　希贤不可作寤寐想丰采今观此心画白日见东海颠旭本同宗怀素堪对垒虽云草圣流中有楷法在突如山崔巍互若水潴汇精润玉为环坚重铁作铠其妍媍 

　　○西涯李东阳 

　　南安太守东海翁归来两袖乘天风眼前万事不挂齿睥睨六合称书雄横挥直扫百态出或舞鸾凤腾蛟龙一从篆隶变行草世间此艺难为工自言早学宋昌裔晚向怀素逃形踪公孙大娘不识字物艺乃与书法通颜家屋漏古钗脚纵使异法将无同古人逝矣不复见此翁岂在今人中江南纸价几翔踊白金彩币随青铜家藏万纸付儿辈谁谓此翁归橐空何人爱者司徒公旧得此卷来吴淞愿公宝此勿轻弃留看书船夜半虹 

　　○幼海董传策 【 松江人吏部侍郎建言廷杖】 

　　南安太守遗芳声吾松东海张先生当时正逢全盛日先生崛起负英称漫论诗翰凌时辈作宦氷掺人最清先生尤自厉风节卓肰不诡宦情轻至今人重东海笔良以其人非艺成逝者如斯不可作我思前辈失仪形鲰生窃忝乡后进志大才疏无一成偶过南安披郡志先生名宦特峥嵘流传手迹更珍惜镌墨笼纱半草行翻忆良工心独苦动为不朽薄世荣名高时忌身先退当涂往昔谁持衡自古怜才元不易乾坤浩笑成狂醒登途掩卷一沾笔风流千载有余情当时空忌先生进难揜于今身后名彼哉龌龊一瞬息幻真莫辨胡蝇营人生所贵修能好传世岂必皆公卿吁嗟乎东海先生亦不朽南安太守遗芳声 

　　○送同年佐南安郡 【 五世孙以诚号瀛海辛丑状元】 

　　黄金台前秋风肃羡君手剖南安竹南安梅花千万树照君清影分清馥侬家王祖守兹乡至今祠宇梅花傍岘碑未没苍苔里好为云孙酬一觞 

　　○登金莲山顶高明所 【 毘陵邵二泉名宝】 

　　东海祠何处兹山旧所游带缘耽佛舍衣为爱僧留鸟弄风云定花开涧水流凭人计遗像还似此翁否 

　　又 

　　坦坦张东海挥毫半入仙元章甘拜石鸿渐爱甞泉静御他年吏闲参此地禅旧题多在壁时有远人传 

　　○谒东海祠 【 江左毛伦】 

　　东海张居士乾坤着大名龙蛇飜笔阵兵甲壮诗城轼辙才无敌龚黄政有成巍巍祠宇在企仰不胜情 

　　又 

　　才大轻天下文章到古人机云才总美羲献笔通神庾岭沾风化吴江表缙绅千秋名不冺汗简有余伸 

　　○题南安祠堂 【 吴匏庵再见】 

　　郡中新庙拟罗池却恨当年此一麾法出簿书无枉狱化行闾巷少淫祠人间墨妙名难掩岭下碑成事可垂国史欲修循吏传笔端谁为故人私 

　　○金溪徐怀柏 【 名霖嘉兴知府】 

　　眼底交游落落空十年不见紫髯翁南安太守龚黄上东海诗豪李杜雄野老犹能谈故事青衿尚想坐春风只今何物遗民爱蔽芾甘棠咏召公 

　　○江东郑郡守 【 名礼南安知府】 

　　几度登堂想德辉溪山如故故人非丹心事业三苏并老手文章两汉稀庶姓乐成新祀宇诸郎争着旧朝衣白云高陇吴淞上犹有清风拂钓矶 

　　○莆田周翠渠 【 名瑛四川左布政使】 

　　十年不见张东海此日相思恨不禁梦里几回见颜色樽前犹是想胸襟诗篇汗漫留天地字画纵横照古今欲赋楚招招不得朔风吹雨草堂深 

　　○白石林廷元 【 名魁提学副使】 

　　一酹椒浆百代心海东东上望玄林人间风月还真宰身后乾坤又古今红树两涯江欲冷白云子项鹤难寻泷阡酒泣逢司谏绝域归来雪满簪 

　　○定庵曹时中 【 浙江副使】 

　　拱木萧萧宿草深美人何处独关心石麐苔翳经春雨华表云间结暝阴地下修文知几载世间遗墨等千金西邻剩我今头白徒倚空山寄短吟 

　　○俨山陆深 【 上海人宗伯学士】 

　　东海先生天下士近从骥子读遗文风霜满壑松杉古日月双悬晓夜分书带尚萦阶下草练裙疑化岭头云廿年正有高山仰形胜东南更出群 

　　○南江冯恩 【 华亭人御史】 

　　南安太守张东海吴下乡贤第一流染翰直追张旭辈文章相并马迁俦饬躬教子成台谏体国安民起颂讴血食千年真不愧停车瞻拜仰前修 

　　○题凤凰山墓壁 【 陈炜号凤梧江西都宪】 

　　东海声华北斗高堂堂马鬣控长濠琳琅名翰千年在台谏清风两世遭弭节情深沾宿草通家谊重挹残膏九峯秀色飞云外细雨松楸点翠袍 

　　○送东海翁除夕一首 【 番阳丘浚再见】 

　　平生不惯饮屠苏此夕年年空对壶诗债无涯浑未了公家有负敢曾逋梦驰紫塞亲庭远愁对青灯客影孤闻道玉关犹未欵将军何日破强胡 

　　○又用韵呈东海翁 

　　翩翩文采继三苏寒露清氷湛玉壶醉后墨花挥逸少梦回诗草忆林逋身随北阙心逾壮客满东轩趣不孤有子森森如玉立谢家何必羡封胡 

　　○又用韵书时事一章呈东海翁正之 

　　生民何处乐樵苏宦邸休言倒玉壶西北风尘惊荏苒东南租赋觅逃逋由来卫霍能平敌不是龚黄肯恤孤莫道倚天乏长剑连城有价待风胡 

　　○过南安谢父老修祠 【 孤弘至号龙山户科都给事中】 

　　迢逓先公遗世久殷勤父老尚追思东海英灵惊独去南安祀礼岁如之庾梅未落春何往湘竹凌寒节不移翘首相承贤守令不胜云外雨丝丝 

　　○自安南归再谒生祠 【 前人】 

　　安南归路自南安旧设先祠复拜观岂有帡幪常在郡缘何俎豆不烦官庭前树色青青久城上春云点点残相对野翁伤感处一江流泪正汍澜 

　　○次韵谢陈凤梧都宪拜访凤山先垄 【 前人】 

　　九峯云净凤台高东海佳城俯碧濠地脉应怜生气洽山灵新荷福星遭风云会发松楸色雨露重敷草泽膏譪譪声华垂不朽尚镌金石着同袍 

　　○听雷堂诗 【 有序跋前人】 

　　听雷扁乃　东海先君所名予家三世假此藏修故每忆之正德壬申至日后过访锡山秦先生遂雨中题 
　　寒郊肃客过西禅尘榻风檐忆往年千顷潭光摇竹院一番春信长芝田听雷几度蛟腾壑系雨终朝客在船慷慨为谁留共语晚云凉雨堕尊前 
　　龙潭寺后堂正德间先达张都谏龙山公有诗题壁永隽入唐字亦遒劲一时荐绅若聂双江郡公沈东老朱水竹诸乡先生咸次其韵真词林型矩也嘉靖间撤堂建阁遗墨尚存守僧余每过寺谛玩之嘱僧护持垂三十年所矣今公季子中翰君惧久而湮也加之剞劂树之西堂属余题其首猗欤休哉公家羲献相传世济其美兹复雕制整饬不特珤墨妙之永存又以征孝思之不匮余附名不朽敢以衰髦辞　九十翁平泉陆树声题 

　　○度梅岭一绝 【 张诩】 

　　凿平初见曲江公润色今夸太守功惟有道人来往处马蹄空遣白云从 

　　○毘陵邵二泉 【 再见】 

　　张公不作南安守秪说文章止润身满道棠阴棺葢后忌公人是爱公人 

　　○山阴王司寇 【 名鉴之宫保刑部尚书】 

　　诗名李白字张颠扶起机云也并肩昨向华亭问归鹤髯翁蜕骨巳成仙 

　　○李宾之 【 再见有跋】 

　　试将东海续东坡过也风流却未多犹有白头遗简在权门不许踏风波 
　　一代文章与众传由来得失寸心怜草书今日真增价消息谁应酹九泉 
　　乡进士张时行持乃翁东海先生遗墨相示怅然感之且忆先人甞与人书云近有传吾死者果然则草书增价矣呜呼孰谓其遽至此耶 

　　附录题识诗文终 

　　◆纪言 

　　附录纪言 

　　集后附录一册虽不足尽翁生平然立朝大节处家垂训其经济文章至今犹可想见梗槩云旧刻者三之二续葺者三之一乃旧刻不无舛错省览未便绶不敏敢谬为伦次至爵禄之崇卑世数之近远不能一一考究止随所得编类得序六传一记七碑文二题辞三十八祭文铭表六像赞十五诗四十七而巳呜呼历世久远遗文散轶虽赖前人纂梓而藏板剥蚀漫灭无存绶虽广为搜考亦止存什一于千百使后此不为收藏焉知不又将为蠹残乎刻成尚拟请正　宗工惠贻琳琅以光先集所望后世子孙留心搜采永作家珍庶斯集之不朽也癸酉新秋七世孙世绶载拜书 

　　●小序 

　　末后序 

　　集既成有客来自海上览而讶之曰吾少闻先公宝剑鳯山赋海若问对篇赠寓乡曲尤富今一何遗之不肖黯然不释曰岂独君有闻哉余亦有闻而莫余告也念先人履历南北且逾三十年纪述应酬日富少有鹤城长春稿北游有寄寄轩独唫稿□仕后有天趣面墙使辽稿在郡有清和堂稿归有庆云藁其它不尽闻也乃以手笔为累无遗兹惟郡稿存侍史所录少作余长兄手抄而归老仅得众传此集用以成耳然录有舛传有讹间又膺又所不免也呜呼裒之众散之余遡之再世之久尚何惑乎君之有言哉客叹曰异哉先公天下士也言在天下子能暴情于篇端必有因集而副子望者求祔于五父之衢能无轸念于子乎起而谢之用识未简正德丁丑闰腊月朔孤弘至拜言 

　　●小跋 

　　家刻小跋 

　　先高祖东海先生以书法名世而居恒自许文为冣诗次字又次或哂先生言以为英雄欺人不知先辈于文本仁祖义必于世教有禆益即一歌一咏祖述风骚以比于临池染绘之业悬矣故俗之所上先生之所下而所重皆不在此先生筮仕为郎望重海内后以口语忤当路出为郡守而德政在民至今尸祝与唐曲江相并祠岭南令先生循资擢用上至槐?束而不得一试于政事先生之人不几以诗文掩乎先生天才宏赡著述先后累牍无柰墨妙方脱腕人争购去即先给諌时多方捃拾仅存什五况又百余年而碎金锯玉逸多裒少幸公之天下政不必私之家藏耳自先生殁尤赖观察给谏立朝凛凛克振家声以至家大人行斤斤禀弓冶惜清白遗不免萧然困中叶而自顷余人对忝列史局一时耆硕三事询知为东海玄来无不啧啧明德有后竞致慰勉也者惟是予小子借光奚啻浅鲜因书末以志追感云万历壬寅闰二月五日五世孙以诚拜手识 

　　●纪言 

　　吾家自东海翁以甲第起家功名事业彪炳天壤迄于易代而声称洋溢不减曩时呜呼立德立功洵不朽之盛事哉至其为诗文也不繁缛以为工不钩?束以求媚和平温厚而劝勉讽谕之意蔼然言表百世而下有志识者莫不闻风兴起况其为子若孙乎向有刻集为六世祖龙山翁辑梓当日代止一传而多所遗漏且经诸贤参订而错杂舛讹犹未全校岂急于告竣不暇详究耶传至于今板刻蠹蚀文献无稽以至史馆征文呼而莫应良可慨巳不肖 【 折】 自弱龄随侍君祖吾父备聆绪训惟以祖述前修表章先烈为望竞竞佩服罔敢或渝柰生居最晚家遭多故先世藏迹荡焉无存今年春偶借观一册翻诵之余不忍暂释随命楮墨手自抄誊中有磨灭者则旁求参订以补之有疑以难明者则姑阙之有编次失伦者则稍厘定之凡三阅月而毕鲁亥之讹间亦未免自揣浅见未学蠡深管窥岂能尽得其条理哉窃念翁之著述必不止此复访得抄本一册较前刻约三分之一岂当日所谓别录以存者即此是耶更于宗党兄弟间博采真迹总得诗文四百八十有奇续为补遗一集虽未敢谓大成亦聊以佐未备云尔呜呼代易两朝世传七叶仰止有素亲炙无从能不倍深感叹耶所冀后来贤裔克绍前徽聿追祖武再加搜考寿之?束梨则祖宗谟烈可以不磨而予小子讨论苦心庶亦藉以附见矣此中惓惓无任祷祝旹 
　　康熙二十年岁舍辛酉午月既望七世孙世圻拜手谨识 

　　●刻集纪言 

　　七世祖东海翁有明成化间以名进士起家历官驾部直言忤权贵出守南安凡立朝大节与夫政事文章不特诸先达之表扬且巳志乘修明国史征辑余小子何敢赘陈惟是生平著作甚富一切诗古文词皆直舒巳蕴不事雕琢非警戒人心即箴规政治而复出之温厚和平至今诵翁之诗文无不思慕悦怿奋发兴起使非实有垂世立教之深意何能使后之人感叹流连若此哉奈何六世祖都谏公所刻遗稿无多岂当日伤时悯俗动辄忌讳抑或书名震世脱稿旋为人购去以是代止一传而搜罗未尽耶居常捧读之下深以阙畧为疑伯兄世圻雅有同心广为搜辑又得未刻稿如于篇手抄成卷虽未可为全璧肰几几乎巳倍原集其有翁之手迹而标识缺如虽文词机致似翁制作而未敢必者另为存疑一编亦可谓留心先业者矣绶不敏向欲寿之梨枣以为传世家珍苦于有志未逮抄录成帙所在携游每风日间美展诵一二犹觉正气凛肰洗人心腑真可使臣读之而效忠子读之而作孝者也呜呼我翁之以文词垂教岂独后世子孙可传可法即公诸天下家弦而户诵之安在不可以扶纲植常维风善俗乎兹承乏曲洧五载每欲节余俸以登梓奈地处瘠疲抚绥未暇且良工难遘纵有余晷不敢轻率举行癸酉春适有梓人来自白下用是不揣固陋勉竭涓涘虽簿书鞅掌不废校雠手为伦次巳刻者为卷首未刻者分编各体之后使观者得以类从其存疑一编未敢轻附仍别录以俟订补共葺诗文若干首厘为八卷原序原跋载卷前后至于当日歌咏碑传载翁生平大节附录一册仍旧刻也计始事于仲夏之下浣阅三月而告成虽浅见寡闻帝虎之讹犹恐未免后之博洽有志者增补而厘正之是所深望焉若翁书法妙绝古今名重当世有得单辞尺幅无不欣为至宝珍秘不出故流传绝少明崇祯朝先中宪广搜遗稿并从搢绅先生借阅手自勾模镌帖十本颜曰铁汉楼帖葢翁守南安时构此楼用东坡语名之以祀宋刘元城先生者取以颜翁之帖庶几同方合德云尔板藏友起堂谨附识于此以告后人 
　　康熙三十二年岁次癸酉七月望日七世孙世绶谨识于邑署之寄庐 

　　●题识诗文 

　　送守南安序 
　　手稿序 
　　遗爱录序 
　　庆东海张公双寿序 
　　寿张母王太恭人诗序 
　　南安府志序 
　　遗爱录后序 
　　遗爱录后序 
　　张母罗硕人传 
　　国朝宪章类编 
　　宪章录 
　　吾学编 
　　南安新祠记　附供奉祠堂帖 
　　南安新修岭路记 
　　重修南安东海翁祠堂记 
　　刻南坛齐宿三诗记 
　　南安郡去思碑 
　　重建郡守东海先生张公祠碑 
　　明太守东海张公配亨康丞相曲江公祠碑记 

　　○送守南安序 【 李西涯名东阳长沙人少师兼大学士】 

　　华亭张君汝弼博学工诗有文章尤雄于草书乞其门者踵接无虗日卷轴填委声名遍天下凡论今郎署之有文学者必曰张君张君然君恒若弗自屑每论古今人政得失介然不容发事涉忠义辄力为之扶植褒奖无所孙观其意不欲与龌龊者齿慨然思有所施于世故凡论文士之有风槩者亦必曰张君张君君得科第晚徊翔郎署间为贰佐历武库车驾政皆简中间惟武选稍繁剧又不久处落落无大以自见然益负其有不能屈以干人循资待籍十余年而有南安之命论者又谓如君者置之朝廷之上虽不日烦政务亦足隐然为诸曹之重而必使为郡郡所领皆吏事非其素习不能无惑乎今之为铨曹者噫斯言也可以观俗矣夫惟世之有衒华藻而不达于政者有狂志高论揆之日用而不足者而后有是言以此槩士其失之粗矣夫所谓政者必抵经据史饬之以材艺资之以议论而振之以气节然后左宜右有旁行而不滞苟泥法守律翦翦焉寸纸只字之间而曰吾善为政今之所谓能官者吾惑矣慨自儒吏之迹判而士往往不得以尽其用用之不尽乃从而短之岂所以待天下之士哉予之怀此论久矣方喜君之得试其所未尽亦以窥铨曹者之得用人之道于此也而又奚惑哉与君游者多时名大夫士皆为诗以相君之行予非工诗者又不可为君默则以太史乔君师召之意为序云 

　　○手稿序 【 彭从吾名韶莆田人刑部尚书】 

　　予自广东移籓贵州道大庾知县文志贵氏来候出示诗文若干首曰此东海手稿也受而阅巳叹曰天趣逸发其自得飞跃之机乎其根深其膏沃矣若何收之富也乃曰南安故为军垒人物雕陋葢小郡也东海张先生汝弼辱守于此既惠义吾民矣而又文翰衣被学者四方之求无虗日兹郡遂焕然为名邦志贵甞与诸广文请所制刻之学宫以行四方先生麾使去谓今集刻苦多识者厌鄙焉可効尤志贵请无巳则曰诗赘物也吾于诗不能出人之右而字不能应人之求此而可代或少息予病乎于是摘旧稿手书一二体裁不一字尽随意付志贵为之梓已具敢求执事序其故嗟乎文治百年作者森列孰不欲传然终孰传之先生以杰然之才先声之远凡篇章出人争快覩此岂可强而至哉先生气性清灵事多迎觧游戏文墨冲口而成其天分有如此者肓次洒落物累不以撄怀雨晴忧乐一付之天行其人品有如此者笃志好学该览博识议论贵理趣而尚风节其学问有如此者故其见于文字之间光洁峻茂几成一家而肆意于书神气飞动体具美并名闻华夷请购接踵论者推为一代冠冕方少在乡邦前辈见之惊倒及居太学士争归之仕于朝公卿大夫咸愿交焉至其治郡不腐不疏虗心以应事推诚以待物去淫祠表先贤以示化本拳拳于图志及之以余力修百废无不称便先生且退然如无能人所有述作虽欲不传然孰得而止之窃以为先生之诗必传于时而书法必传于后先生为人必传于后而政事必传于时二者相须以传于无穷可以逆见矣昔人有云某在何必录吾言使先生常在郡似无事于此然兹郡终不能久先生则因字以知诗因诗以知人恶可不为之地哉令宜早成之 

　　○遗爱录序 【 程篁墩名敏政新安人礼部侍郎兼学士】 

　　南安人以其故守张公之有遗爱也其去则相与留像于城北金莲山之高明所冣其德政而为文勒之石其没则以瞻奉非便徙祀于郡治又集其祠记奠文民谣士咏之类为遗爱录以传其言曰公治南安六年养有资教有慕死者有所愬而生饿者有所恃而饱居无困役行无病涉而士不惑于异教凡尚贤兴学劭农泽物之政葢不可缕数也公以词翰名一时郡中佳山水及古迹必约寓公临观啸咏竟日道郡下者往往欲得其草书与诗而去罢诛求焉此录之所繇作而序不可阙也敢因所善以请噫予与公同年进士知其人方其出守南安士多惜之以为用枉其才者孰知其政之若此哉夫文与政在孔门亦不可得兼也故历代史循吏文苑别立传其所书文人而有治行惟谢宣城李北海尤着当时思之后世颂之以姓配郡弗敢忘而谢公之亭名宦之祠至今名实所在不可诬也张公守南安遗爱若此而词翰之妙亦莫能掩高情逸韵固将与二公者相望于百代之上乎公六子皆贤曰弘宜举进士为监察御史曰弘至举进士为兵科给事中词翰并有父风可拟诸谢是固遗爱及民而裕其后之明验欤序而传之匪独以答郡人之思亦将以慰吾亡友于地下尔公讳弼字汝弼世居松之华亭东海其别号云 

　　○庆东海张公双寿序 【 陈克庵名选字士贤天台人广东右布政】 

　　天下之事出于人者可以智力求出于天者不可容易得苟或得之则忻忭之情虽沧海不足为之深华岳不足为之重况其它乎故孟轲氏甞言君子有三乐而王天下不与存焉其一出于天者则父母俱存兄弟无故朱子又从而释之曰此人所深愿而不可必得者今既得之其乐可知予每读至此辄浩然长叹忆昔侍先君布政八闽兄弟鼎立讲学缀文温凊?夹?阝?下而吾母则早世矣比登第而先君卒则又不复见矣后伯兄掇科参军督府季弟领荐治邑一转盻间今独子在而于此一乐初未甞有世全之者岂非天之所厚乎宁海张侯时措云间望族其尊甫东海翁起家夏官郎出守南安声闻赫赫文章政事且重天下母夫人王氏妇道母仪人无间言兹成化乙巳春寿偕耳顺金紫相辉?夹?阝?下诸郎彩衣成队心志有养诗礼有传父母兄弟一气长春犹金瓯玉斝完美无瑕其日用之间欢爱和洽真不知人寰何乐可以方此其易致哉顾予覩风木而兴悲闻埙箎而增感为何如且云间与霞城境土相接昔叔父从鲁先生分教于此及予领提学之命亦按于此今弟廷琏又分教于此兼伯兄与东海会太学时交深情厚实有巨卿元伯之谊于时措相知固非一旦缘是叔父不远千里预走书征言为庆故并予之所感者序之如右尚冀时措精白一心奉扬帝命以泽润生民他日陟华要大封赠视二亲以享夫百禄观羣玉以踵夫贤科福庆绵远孙支畅茂想东海翁一觞一咏颓然其间而不知门外之木变为桑田矣松人其谁能争我公之所有者耶 

　　○寿张母王太恭人诗序 【 汪石潭名俊字抑之弋阳人礼部尚书】 

　　东海公名闻天下俊生也后知仰公而公已老八仕获事公同辈名公卿而以不得一识公为恨公之子佥事君时措于俊之兄给事君时行于俊之弟为同年进士故俊获内交称通家焉闻公夫人封太恭人王氏康强无恙明春之正月八十一矣给事君奉天子之命赐金绯一品服出使安南道松江归为太恭人寿同乡之宦于京者荣其事乃图而诗之属俊为序以献于戏太恭人之福盛矣意其不自知也东海公气槩一世邈焉寡俦既没而名益尊所以为不朽者类不及自见而太恭人目覩之矣是其所为事而相之者也今给事君兄弟用其家学奋自树立将以光大其世而显庸于时太恭人又目覩之矣是其所为子而教之者也名立而逝者不往深泽而来者方茂所以深慰夫太恭人之心而安此无疆之寿者世之所谓歆豊?葢仰企莫可万一觊而乃太恭人之所固有或者不自知其所处之高明也夫福莫大乎人以为不可及而不自知俊故乐为太恭人言之若夫织贝绮縠之精海错鲈雀之美食其土之所有以享大天之所锡日用而不知者尚未易一一数也给事君称觞之顷具道俊言其或以有是哉许之 

　　○南安府志序 【 陈炜】 

　　夫志纪事之书也事必有理理不外事世岂有无理之事哉自吾道晦裂学不究心以至老佛神仙之说与鬼神妖祥之俗炽虽才知者亦为所溺纪事往往失之浮诞而浅妄者且倚之为耳目驾空扇虗反以为奇不自觉其非矣欧阳子识迈千古独觉其非甞谓郡国纪载之书率多荒诞可笑正坐此耳夫郡国之志眆于禹贡禹贡曾有所谓荒诞乎而左氏司马迁则或有之左氏司马迁尚不能免况彼纷纷者耶宜欧阳子之深病之也吾方欲纂辑江西总志而十三郡之志皆聚目前惟南安以藳本至葢出今守张汝弼之手也事必考其实实必稽诸理理必质诸正不轻信不苟同不浮缛不僻涩故旧志所载虽有其事而实戾者辩之虽有其实而理悖者明之虽若当理而未正者规范之可备异闻者姑存之不苟从违必着依据如鬼俗淫祀则一遵太祖高皇帝正祀典之制以晓愚俗而诳诞之膏肓受疗矣如分野分星则据天官占候之法辩古今承讹袭舛之陋而凡郡国志纪皆有所觉矣且其叙事条达立例正大厚伦化俗之意隐然见诸言表岂徒纪事之簿书乎汝弼之用心良廑哉将梓以行因序此于首俾归更加详定毋或抵牾毋或衡决庶后不为如欧阳子者之所病也故序 

　　○遗爱录后序 【 刘暹大庾人修职佐郎】 

　　东海公昔守南安寿安斯民六载暹荷眷爱尤深而去思之心实与郡人同出于至诚感激之自然也故预因乡友卢文盛窃貌是像幸而大似岂造化者有以默相与既而装演成卷以献于公公悦而赞跋之并述诸名公之赞而归于公呜呼公今作古人矣我国朝循吏如公治行节槩德行文章者能几人哉六一居士甞谓七贤像欧阳氏之旧物也暹则不敢视为旧物且寿诸梓以为世传使人观感而兴起殆非物则风化之一助耶若夫公之所以施于民民之所以报于公者槩见于祠中碑记诗谣之间因并附焉使当世观风者采而上之朝廷太史公序而载之列传以昭盛世贤人之实用抑以见良吏良民之古若也录成谨识其由于末简附郡守吴江汝公讷新祠记中寄华亭以贻公之贤子孙 

　　○遗爱录后序 【 蒋浤苏州人江西左参议】 

　　世之为政者多求赫赫之功务皎皎之行以为不如是则功不宜名不着然不诚无物虽或幸而得之亦不旋踵而失之往往皆是也惟有道者不然若南安张侯汝弼是也侯自驾部出守是邦推诚待物不事表襮以事处事以人治人若无有大过人者然而数年间赋者自安于赋役者自安于役奸慝者自相率而为善良非惟当时人莫能知虽小民亦不自知非惟小民不知侯亦不自知也盖侯潜心积虑惟务爱民而移风易俗以身先之不求赫赫之功而深仁厚泽入于民者自深不为皎皎之行而清声雅操着于时者自久继侯而往谁能有如侯者乎闻侯当宪宗朝慷慨作诗送罗状元之贬为国直言忤张司马之怒皆其蕴蓄者有本故其发越也有彰是宜去之后民之思之时愈久而心愈切碑之所以立祠之所由建也人始谓侯本文学士治郡非其所长不知侯之所以遗爱之深民之所以去思之久不自文学中来而又谁自耶彼俗吏乌能以及此祠成民岁时祀祷郑侯中夫又汇其诗文题赞锓梓以行诚有足嘉者郑侯治郡多欲继张侯安知后人思之不亦继张侯乎 

　　○张母罗硕人传 【 贾南坞名咏颖川人礼部尚书大学士】 

　　罗之先江右着姓隶尺籍于松子孙遂交婚于郡人讳荣者慷慨惇信义有古烈士风生女幼而警慧凝朴纯孝出于天姓荣钟爱之曰他日必适名家有闻其贤而欲委之禽者弗轻以字甫笄东海张公先生纳之贰室入门即求其职之当修与其分之所安者蚤夜以图事先生惟谨先生之原配视其母而元配亦爱之视其妹一宫雝雝罔有间言凡祀先必备物而躬治之静嘉孔时享宾会族肴核丰洁方躬治之中馈之劳元配不知也尤精女红为女子师居常夜不废绩以督诸子学业自奉俭素食不重味裳衣簪珥不以文绣金玉谆谆为子妇规子妇亦皆化之其举止率从仪法寡言笑虽有不怿未闻见于声气先生以儒饰吏治草书尤独步一时求之者户无虗履故居兵曹守郡公事之暇即御翰墨不遑恤其家而家政巨细皆有条序下至臧获亦知自饬多内助之力心闻其父之丧哭之尽哀目几眚先生致南安事归三载而殁哭之哀如其父属岁歉且弗戒于火家日以落益缩费以葺其庐因语其子弘圭等曰汝兄皆能以家学取甲科足以慰父于九京汝辈亦益知所自励无贻未亡人之戚也弘圭等承命罔懈生子三人弘圭弘玉弘金孙七人予甞闻先生之为人不及见而获与先生仲子弘至为同年又甞同在翰林预闻罗之贤弘圭来南雍为诸生状毋行甚悉愿得一言以表扬之予嘉其孝为之传以附于古之贤母云 
　　赞曰人言江南俗尚靡丽而女妇之服饰竞以华侈相高若罗氏者竟用荆布以老又能相其夫子善承其君白首嫠居而于张之中衰有力焉习俗之不能移人谅矣寿其身以昌其嗣人天之报施也弗爽哉 

　　○国朝宪章类编 【 都御史劳堪号道亭江西德化县人】 

　　张弼读书不治章句独慕古奇节伟行其卓荦之气无所泄每发之诗文及草书狂翰醉墨流落人间虽海外之国购求以为异宝成化间官兵部郎不便就俗局数以直道忤长部乃出知南安凿梅领之嵌岩梁横浦之崩湍定役道更番之例以永息争端民立生祠祀之 

　　○宪章录 【 薛应旗着号方山】 

　　致仕南安知府张弼卒弼松江人读书不治章句独慕古奇节伟行举进士历兵部郎中数以直言忤尚书张鹏出守南安平徭赋息词讼表章先贤拆毁淫祠凿梅岭险梁横浦崩湍而居者行者无不讴歌乐颂六年不调以病乞归民立生祠祀之 

　　○吾学编 【 郑晓记谥端简】 

　　成化丁未六月南安府知府张弼卒 【 有纲无目】 

　　○南安新祠记 【 汝郡守名讷吴江人南安府知府】 　　附供奉祠堂帖 【 弘治五年四月初七日】 

　　南安府为供奉祠堂事照得本府先任知府东海张公祠堂告成岁时享祀朔望香灯俱出耆民及尚义之士恐岁久人更不无怠弛于是知府汝讷同知萧元安推官韩统集议各出俸资得银三十两置买迎恩坊民人罗纨楼屋一所地税四分东至朱纲西至贾忠南至府城马路北至官街立有契约备书知见甘父端朱纲谢谅吴征等姓名是年适当造册推入医官李廷玉户内每月收赁二钱以岁计之约得银二两四钱可充祠堂祀享香烛余亦可备修理之费不亏公不劳民永久之图实在于此仍仰李廷玉及耆民谢谅等轮年收掌子子孙孙务遵成式不许怠弛除将事由勒石诏告外为此帖仰医官李廷玉耆民谢谅黄子绶甘胜邓琳吴征张志远吴茂谭闰罗仲祯吴敦吴俊张永罗宽照帖事理遵守毋违须至帖者 
　　华亭张公讳弼字汝弼别号东海由丙戌进士历官兵部员外郎出守南安在任踰六年宅心行政一以扶良抑强黜邪崇正为本而济之以仁厚平恕凡舆梁岭道之修皆有惠泽垂于久远民甚赖之至于梅岭中路博换夫役之法立而民享利无穷去任之日民攀号弗忍舍既去立祠于金莲山之高明所所以昭遗爱系去思意亦至矣公踰三载物故而民追慕益甚乃以旧祠僻远不便瞻奉谋徙城中耆民蒋镛等相率以状白于大庾县尹文志贵志贵转白于讷时同府萧元安推府韩统佥谓此义举也遂即郡治之西公所废淫祠一区卑亦弗称乃割郡治空地深广六十丈以开拓之为堂三间外门如之奉公像堂中题其门曰郡守张公之祠经始于弘治庚戌七月廿有四日民之献材供役者骏奔恐后用是阅月告成寔是年九月二日也焕然弘规前此未有今则公可以妥灵而民之心可以少慰矣于戏公何以得此于民哉葢公惠泽入民之深故民报之者秉彛好德之良心自有不能巳耳岂强之哉讷等不拂其请者从民欲也公也非私也系之以诗我怀前守张东海到处争传字与诗今日南安新庙里几人曾读去思碑 

　　○南安新修岭路记 【 桑民怿名悦长熟人柳州府通判】 

　　庾岭两广往来襟口?候诸彛朝贡亦焉取道啇贾如云货物如雨万中践履冬无寒土南安人肩驴背辇载络绎米盐器用多货之由出也开辟以来岭之元胎崷崪刺天良艰于行有唐开元四年丞相张公九龄凿石开道往来粗便自岭下至府治旧有砖石细街岁久碎没尺点丈缀散如列星路之真形丘垄阴夺积雨连旬洿者成渎往往人驴盘互摩轧踶触货随覆败殴争讼辩卒至求珉废玉主客俱困公私紊烦前守兹土者明觧其故力绵才弱付之叹息而已华亭张侯由进士任兵部员外郎出守兹土首询厥事因私计曰吾能少劳民大有逸矧劳有时贻逸无涯吾可惮而不为耶因集父老率工师亲陟岭表顾扼路巨石甞逃九龄斧凿者悉用摧削取其荦确以补道陷如昔负固今皆献忠又砌以石磴陟级而升开元遗险脱于回旋人可掉臂醉行负任者昏夜可以陟降矣顾瞻九龄不有光耶岭路之修其费不赀因会盐商之直每千税一滴水添涨彼此澐然是役之兴适值岁敛福建江西列郡饥民趋役者日万指计荒政暗修全活甚众工兴于成化十五年八月次年十月告成其长二十五里其阔一丈悉用碎石块平砌其中而青石长条固其边幅泥淖若遯滴雨如铁旋取铁力巨材遇水架梁以免病涉又以余力补甃城中交衢城外至迎恩坊而北则斩新修治与岭相凖凡为路者三十余里而学宫前后寓贤祠后城址东北及通济街谢行头诸处置堤捍水又三百余丈皆坚致不苟可为数百年规阴利生民功皆非细周礼以通道浚川为为政首务岂无意哉是役也廵视刑部侍郎金公绅佥宪陈公琦李公辙皆有区画以相其成理宜率联书其名字以诏无穷侯名弼字汝弼心胸平和光霁可掬辞翰传播彛夏闻名及试千里之地修政立教百废具兴其修岭路之功识者以为宜配九龄庙食兹土云 

　　○重修南安东海翁祠堂记 【 五世孙以诫特天启癸亥岁】 

　　先高王父东海翁当成化时以兵部郎出守南安郡踰六载致政归郡中士民追念翁之德化相与立碑建祠载入祀典春秋遣官特祭逮今百四十余■〈礻冀〉矣翁之文品政绩文章诗输详在诸碑记郡乘中斯祠初建于金莲山后迁于郡治皆从民请也万历甲辰岁复重建于东山之麓乡先达谭公又为迎神送神之词以侑祭典礼既详备矣越数年藩参陈公按部至郡复命肖翁像于山寺之巅而旧祠尚宛然无改也登祠四望爽嵦朗敞江流映带峯峦环拱为一郡胜槩翁昔守郡时登眺吟咏于东山最多祠翁于兹山若有夙契云己未岁不肖诫绾符于贑之定南因来南郡祗谒祠下见垣宇有颓圯未尽葺者募工重修之适郡司理董公属经府胥公相其成阅数月工毕今■〈宀禹〉内郡邑凡牧守有功德于民者咸碑之祠之后先相望始未甞不崇赫而后稍湮没也翁去郡百四十余年祠宇屡餙庙貌益新则惠泽之感人深士民之爱戴切倘所称积厚流光者非耶翁平生慷慨负大节为时各臣竟未免当路者之忌远守僻郡数岁不调同于汲直之淮阳然卒树不朽之烈于斯使翁俛仰趋时即践履华膴而后代且泯泯无称又宁以彼易此也翁有诗训子孙云直道巽辞真要诀权门利路是危机传家数世惟清俭富贵休忘着布衣葢以素得力实际语垂为家训子孙辈兢兢恪守罔敢失坠不肖诫才智浅拙无能光昭先绪兹守官四载碌碌靡所建竖叨从量移言旋故里复展谒翁祠顾瞻几筵裴回不能去未知嗣而葺斯祠者又在何时也所赖上之名公巨卿有事兹土者表章前人以风示激劝邦之搢绅父老怀思先德者追远诏来以敦崇厚道则斯祠之巍焕祀典之修明方未有艾也因纪其岁月而书诸壁 

　　○刻南坛齐宿三诗记 

　　予习闻之先大夫云华亭东海张公守郡时以理学训廸诸士其最者亨夫谭先生震暨曾大父曰轩翁每斋宿谈学两人与焉以是行谊翰藻往往得张公遗意相传巾南坛讲中庸诗藏两家亡失久殊为抱恨岁庚戌始闻里中人有得之者予亟索观而其人方且穴?耦窃私珍愳予之夺之也秘弗与予乃大笑曰吾家故喜藏海翁书意岂在书欲得观吾祖名耳巳强之以身质始获一见见之即书贻吾祖者也子把玩不忍释手冀取家藏者相易而度前期不可失爰为摹数本竟一日仍还其人嗟夫子先世不善藏而为人得倘得而失不犹今之视昔耶予幸得见焉足矣藏之家藏之人勿论也于是诸昆弟咸喜日子言良是愿各摹一本置笥中可乎予曰唯唯请论其世亨夫先生为予外父比部敬卿先生伯祖世业方隆而李先生瓛竟不审出谁氏亦未列仕籍焉则吾祖之所遗远矣敢谖所自耶兹书仅存李名而亨夫先生不载然予时峕见于他书因并识云 
　　万历三十八年岁庚戌仲秋日孙应昆谨记 

　　○南安郡去思碑 【 桑民怿再见】 

　　南安守东海张先生治郡将四载忽书告予曰东海烟霞将还我旧主人矣即陈悃当道至再弗允又二年始得遂归将归老穉聚首者如土?廧攀挽者如植鼓棹以饯漪涟成波恋恋不忍舍父老谢谅等乃相与肖像于城北之高明所欲事侯如在也托庠生刘宽尹端征予文以永侯功德予与侯为后进不敢以乡曲辞谨述口碑而书之候姓张名弼字汝弼东海其别号也世居松之华亭由丙戌进士夏官员外郎出守兹郡莅职首兴学校同民利弊数月而政一新郡人恒自昵鬼神侯毁淫祠六百余所立产延名医以活人使患者有恃郡当庾岭与南雄为邻啇货往来利弗均溉树党羣争命多素掷侯申状江右广东二籓一以中跕博换为定当道是之伐石立碑着为令郡民始安食利无穷岭路开自张九龄狭隘险峻狼石杭步行者病之而货旅尤困侯为税啇僦工凿石砌道铣磴度壑架梁步流弘为坦途惜母乡小茅岭民居稠密砾难行举为夷之凿过滩乱石流舟航获安而水陆有济矣郡北有溪接龙潭水欻蒙溢往往决冲城脚且伤学宫暨谢行头何公塘通济街凡春涨可染者悉以巨石筑堤而客流逊坚民居获奠横浦当邵城中路旧有桥辄圯侯闳其制以复之且立成法岁平桥南沙洲俾上流散缓庶克永保侯凡建立俱坚久远图以为民便又如此又急于拯物庚子岁饥众以申达侯报侯曰悬崖丝命讵容少缓随开预备仓减价粜之全活甚众属邑有南康民刚颉而徤讼力去首恶数人倡以礼义鵰蔓之风少息郡凡有疑狱侯辨问研精如罗彦晖郭公斐等皆白骨再肉摇以利害毁誉未甞一动其心常虑山阻多盗立谢圃时躬教阅未几闽人罗洪黄真诸寇果聚众跳梁侯参布方畧旋亦授首时各郡收兵议赏武夫悍卒乃惟愿得侯墨妙而过客亦往往以是罢诛求焉岁以笔札佐郡费类此新道源书院以祀周程张三先生辟江东神祠以祀蘓子瞻刘元诚辈六寓贤又立蒙川馆于东山铁汉楼墨君阁于宝界寺吟风弄月台于郡治皆以致景仰先哲之意风厉其士人又于张九龄独辟岭寺建祠祀之葢九龄通道至侯康之故民谣直以侯配九龄云夫侯为郡数年弗纳苞苴弗行请托库藏充牣驿路鲜明孤老有养吏卒知耻盗贼失其拳勇鬼神失其祸福学者得进其业善良得安其生众谓建国以来所未闻有也侯复以余力亲修郡乘以垂法守凡幽林僻境苟经品题光景一新所至蔼然欢从补陋创始而穷僻之郡焕为名邦葢侯诚心待物视民疾苦如切于身周虑力任无复顾忌必益于郡乃巳故事获有成而郡获其福宜其固结人心流惠子孙既去而思之无斁也昔召伯布政民犹惜其甘棠今覩侯之像宁不瞻仰肃恭久而益虔也哉呜呼人徒知侯以文翰名而不知其政事之才知其才者又岂能尽见其经论设施在人耳目系人心思抑若是哉故最其绩俾刻之石用慰邦人之思且着吾儒之有益于用不可诬也 

　　○重建郡守东海先生张公祠碑 

　　国家极重吏治高皇帝诏策士惟取治民迄于宣成涵育酝酿极矣风俗淳美人材宏巨几于全德布列中外于是东海先生张公来守南安云先生讳弼字汝弼华亭人登成化丙戌进士文章翰墨独擅一世立朝着风节以职方员外郎出守吾郡至则抑吁讼遏流寇易风俗兴永利在官六年致仕去去之后民立碑志思巳复祠公高明所巳复徙祠郡治西今百余年矣而民不忘也覩祠久且敝欲择胜址重建祠会公同邑徐侯来为同守一时郡邑守长以迁擢行徐侯总郡邑之政耆老谁谒白状且曰母以邑井嫌徐侯逊谢南安苦水旱四年矣即郡人笃义其如力诎吾兹以俸代耆老固请君侯吾郡固比旱溢自张公筑堤岸而后可修葺江无横流自公作坊庸沟洫而后缮可疏旱潦可潴泄自公作桥梁而后根注可寻民不病自公毁淫祠延医师而后民知医药自公甃岭路酌分任而后民力售无鬪讼自公筑城郭遏流盗而后民不苦被边夫水旱疾疫人所不能为也时也若坊庸堤岸医药固长民者所得为也然为之者鲜矣张公为之垂永久民赖焉是故治六载而泽百余年频旱潦而思祠公益切也徐侯乃涓吉经始于甲辰年四月四日选址于东山面长江两河夹流为堂三楹前门后寝凡祠之费侯俸什九民庶趋事不三月而落成以一召郡人甞佐松郡述先生德政而式闾者甚肃乃从问记夫氓庶寻其迹人士识其微先生以文章名一时书翰称圣藻艺盛矣乃政治一归儒者其大指则崇正学辟邪术表儒先名臣裁巨珰若用事者其节目乃修政决讼而秉掺高洁气象宏远风裁卓荦谓全德非耶是以学者宗其指仕者师其意或沿其法自先生去后而邑令治水凿山平道信请于先生是也或者谓先生出守亦有求多者是时方右文风淳美而先生之遇若此邵文庄有言吾覩南安之政昔之媢公者爱公也若是则时与郡何负先生哉葢有唐之擅文章而崇儒道者莫如韩氏顾不得大用以为诎于是托咏于文章世有其后子孙至上第先生子孙世世科第踵接今玄孙状元及第以究先生未竟之业可谓不于其躬于其子孙者邪徐侯名元旸字宾夫太师大学士文贞公之孙其吏治一师先生其祠先生有以也一召既为记又作乐歌三章俾郡人歌以祀先生焉 
　　东之山兮孔阳环两河兮汤汤崇桂栋兮寿堂暾日出兮融光公之来兮左海佩珩琚兮琳琅历琼宫兮贝阙睨八极兮南翔雷冯冯兮拊鼓云黯黯兮旟扬牲牷硕兮蠲洁公愿怀兮歆飨 【 右迎神】 
　　琼芳兮兰藉郁芬芬兮蘅酾缭周垣兮瑶席驾云车兮颷骑俨龙跃兮乕伏纷指视兮熊猊览修壛兮越横畦风习兮雨祈祈酌清泠兮芳若荐奠茝芷兮辛夷林蔼蔼兮嶷嶷鸟翾翩兮州陒 【 右降神】 
　　日暧暧兮江沱回风起兮水扬波撰玉辔兮高驼灵缱绻兮媻娑思念公兮公归何亟归亟兮奈何歼伯疆兮赤恺道蓱翳兮羲和公终惠我民兮不懈我民专思公兮靡他 【 右送神】 
　　万历甲辰季秋望日赐进士前奉政大夫南京刑部广西清吏司郎中郡人谭一召撰文大庾选贡生孙应昆书 

　　○明太守东海张公配亨康丞相曲江公祠碑记 

　　天下美迹善政补造物有所未全必一人崛起而为之其踵事增华又必有体前贤未竟之志而共襄备美者矣百粤之未通中国以岭险为界自汉以来虽入版图而岭之为道也甚险而难行曲江张公相唐勋业宏伟功不仅在一岭之筑而百里巉岩使人马可度厥功非小越千余年至有明成化间华亭张公弼来守南安以斯道为已任政事之余慕唐丞相张公筑岭之功慨然以砖石砌之使永无缺败其为功与张丞相均有裨于行旅二公其异代知巳也欤襄丞乏是邦巳六载于兹凡见诸政事措之施为悉以先生为法迹先生之饬躬励行居官莅民鲜不以先圣之学行先王之道即以先生从祀于夫子之两庑谁曰不宜而独沾沾于梅冈之配祀者盖洞见父老之口碑商贾行人之出于其途者咸追慕不置而又访之有道以合舆情佥为允当于是以先生旧有之像从而新之择吉于康熙三十二年八月之八日率僚属士民迎配于梅岭唐丞相张公之祠以仰体圣天子作兴先贤之至意用慰士民怀德之深情而抑使丞相张公百世俎豆之不孤云峕 
　　康熙三十三年岁次甲戌仲冬谷旦中宪大夫知江西南安府事加三级三韩靳襄敬撰 
　　【 我祖于有明成化间弦词直节烜赫天壤因忤权贵出为南安守善政多端集中记载犹畧若修辟梅岭一事则尤称最绩向建特祠一区肖像尸祝历世久远俎豆勿绝会今三韩　靳公】 
　　【 简守兹郡俯从舆论聿新像貌配享唐丞相曲江公更勒贞珉以志不朽绶闻之感喜交集在靳公治行卓如固已不胜枚举即此表杨先哲海内闻之自必共相钦仰然非我祖之德泽入人者深曷为三百年而遥犹令彼都人士讴颂弗谖者耶适反人邮示碑记敬附数言补刋入集】 


