人境庐诗草

人境庐诗草·卷一 
　　○感怀

　　世儒诵《诗书》，往往矜爪嘴，昂头道皇古，抵掌说平治。上言三代隆，下言百世俟，中言今日乱，痛哭继流涕。摹写车战图，胼胝过百纸。手持《井田谱》，画地期一试。古人岂我欺，今昔奈势异。儒生不出门，勿论当世事，识时贵知今，通情贵阅世。卓哉千古贤，独能救时弊，贾生《治安策》，江统《徒戎议》。

　　有《清》膺天命，仁泽二百年，圣君六七作，上追尧舜贤。熙隆全盛时，盖如日中天。帷闼外戚患，干戈藩镇权，煽虐奄人毒，炀灶权臣奸，百弊咸荡涤，王道同平平。迩者盗潢池，神州洿腥膻。治久必一乱，法弊无万全。谓由吏惰窳，亦坐民殷阗。当世得失林，未可稽陈编。儒生拾古语，谓当罪己愆。显皇十一载，忧虞怵深渊。拔擢尽豪杰，力能扶危颠。惟念大乱平，正当补弊偏。且濡浯溪笔，看取穹碑镌。

　　吁嗟两楹奠，圣殁微言绝。战国诸子兴，大道几灭裂。劫灰出秦燔，六籍半残缺。皇皇孝武诏，群言罢一切。别白定一尊，万世循轨辙。遗书一萌芽，众儒互拾掇。异同晰《石渠》，讲習布绵蕝。戴凭席互争，五鹿角娄折。

　　洎乎许郑出，褎然万人杰。宋儒千载後，勃窣探理窟。自诩不传学，乃剽思孟说。讲道稍僻违，论事颇迂阔。万头趋科名，一意相媚悦。圣清崇四术，众贤起颃颉。顾阎辟初涂，段王扬大烈。审意得古训，沈晦悉爬抉。读史辨豕亥，订礼分袒袭。上溯考据家，仅附文章列。儒於九流中，亦祇一竿揭，矧又某氏儒，涂径各歧别，均之筐箧物，操此何施设？大哉圣人道，百家尽囊括，至德如渊骞，尚未一间达。区区汉宋学，乌足尊圣哲。毕生事赞仰，所虑吾才竭。

　　○乙丑十一月避乱大埔三河虚

　　六月中兴洗甲兵，金陵王气复昇平。岂知困兽犹能门，尚有群蛙乱跳鸣。一面意开逋寇纲，三边不筑受降城。细民坚壁知何益，翘首同瞻大帅旌。

　　《南风》不竞死声多，生不逢辰可若何！人尽流离呼伯叔，时方灾难又干戈。诸公竟以邻为壑，一夜喧呼贼渡河。闻说牙璋师四起，将军翻用老廉颇。

　　星斗无光夜色寒，一军惊拥将登坛。争功土聚沙中语，遇敌师从壁上观。谁敢倚公为砥柱，可怜报国只心肝。东南一局全输却，当局翻成袖手看。

　　七年创痛记分明，无数沙虫殉一城。逐鹿狂奔成铤走，伤禽心怯又弦惊。爷娘弟妹牵衣语，南北东西何处行？一叶小舟三十口，流离虎穴脱馀生。

　　○拔自贼述所闻

　　红巾系我腰，绿纱裹我头。男儿重横行，阿嫂汝莫愁。

　　朝倾百斛酒，暮饱千头半。时时赌博簺，夜夜迎新娘。

　　今日阿哥妻，明日旁人可。但付一马驮，何用分汝我。

　　四更起开门，月黑阴云堆。几时踏杀羊，老虎来不来？

　　○潮洲行

　　人生乱离中，所谋动乖忤。一夕辄三迁，踪迹无定所。自从居三河，谓是安乐土。世情谁念乱，百事恣凌侮。交交黄鸟啼，此邦不可处，一水通潮州，且往潮州住。是时北风寒，平江荡柔橹。行行将近城，炊烟密如缕。行舟忽不前，有盗伏林莽，起惊贼已来，快橹飞如雨。舟人急系舟，挥戈左右拒。翻惧力不敌，转逢彼贼怒，扣舷急相呼，‘不如任携取’。流离患难来，行箧无几许，但饱群贼囊，免更遭劫虏。一声霹雳炮，杀贼贼遽去。虎口脱馀生，惊喜泣相语。回看诸弟妹，僵伏尚如鼠。起起呼使坐，软语相慰抚，扶床面色灰，谬言不畏惧。吁嗟患难中，例受一切苦。须臾达潮州，急觅东道主。剪纸重招魂，招魂江之浦。

　　○喜闻恪靖伯左公至官军收复嘉应贼尽灭

　　诸侯齐筑受降城，狂喜如雷堕地鸣。终累吾民非敌国，又从据乱转昇平。黄天当立空题壁，赤子虽饥莫弄兵。天下终无白头贼，中原群盗漫纵横。

　　恢恢天纲四围张，群贼空营走且僵。举国望君如望岁，将军擒贼先擒王。十年窃号留馀孽，六百名城作战场。今日平南驰露布，在天灵爽慰先皇。

　　○乱后归家

　　遂有还家乐，跳梁贼尽平。举家开笑口，一棹出江城。儿女团圞坐，风波自在行。惊魂犹未定，夜半莫呼兵。

　　即别潮州去，还从蓬辣归。累人行箧少，滞我客舟迟。颠倒归来梦，惊疑痛定思。便还无处所，已喜免流离。

　　一炬成焦土，先人此敝庐。有家真壁立，无树可巢居。小妇啼开箧，群童喜荷锄。苔花经雨长，狼藉满家书。

　　便免颠连苦，相依此一窝。窗虚添夜冷，屋漏得天多。豺虎中原气，蛟螭海上波。扫除勤一室，此志恐销磨。

　　○送女弟

　　阿爷有书来，言颇倾家赀。箱奁四五事，莫嫌嫁衣希。阿母开箧看，未看先长欷。吾家本富饶，频岁遭乱离。累叶积珠翠，历劫无一遗。旧时典衣库，烂漫堆人衣，今日将衣质，库主知是谁？扫叶添作薪，烹穀持作糜。尺布尚可缝，亲手自维持，行行手中线，离离五色丝，一丝一泪痕，线短力既疲。即此区区物，艰难汝所知。所重功德言，上报慈母慈。

　　中原有旧族，迁徒名客人。过江入八闽，展转来海滨。俭啬唐魏风，盖犹三代民。就中妇女劳，尤见风俗纯。鸡鸣起汲水，日落犹负薪。盛妆始脂粉，常饰惟綦巾。汝我张黄家，颇亦家不负。上溯及太母，劬劳无不亲。客民例操作，女子多苦辛。送汝转念汝，恨不男儿身。

　　阿母性慈爱，爱汝如珍珠。一日三摩挲，未尝离须臾。今日送汝去，执手劳踟蹰。汝姑哀寡鹄，哀肠多郁纡。弟妹尚稚幼，呀呀求乳雏。太母持门户，人言胜丈夫，靡密计米盐，辛勤种瓜壶。一门多秀才，各自夸巾裙。粥粥扰群雌，申申詈女媭。汝须婉以顺，朝夕承欢娱。欢娱一以承，我心一以愉。待汝一月圆，归来话区区。

　　○二十初度

　　堕地添丁日，时平万户春。我生遂多事，臣壮不如人。离乱艰难际，穷愁现在身。摩挲腰下剑，龙性那能驯。

　　○游丰湖

　　西湖吾未到，梦想或遇之。濛濛水云乡，荷花交柳枝。今日见丰湖，万顷青琉璃。持问老东坡，杭颍谁雄雌？浃旬困积暑，泼眼惊此奇，恍如画图中，又疑梦寐时。人生为何事，毕世狂奔驰，黄尘没马头，劳劳不知疲？嗟我不能仙，岂能免人羁。要留一片地，自谋老来私。悠悠湖上云，耿耿我所思。下与鸥鹭盟，上告云天知。

　　浓绿泼雨洗，森森竹千个。亭亭立荷叶，万碧含露唾。四围垂柳枝，随风任颠簸。中有屋数椽，周遭不为大。罗山峙其西，丰湖绕其左。关门不见山，凿穴叠石作。前檐乡■〈禾罢〉稏，后屋旋水磨。扶筇朝看花，入夜不一坐。亭午垂湘帘，倦便枕书卧。偕妇说家常，呼儿问书课。敲门剥啄声，时有老农过。君看此屋中，非他正是我。行移家具来，坐待邻里贺。

　　斜阳照空林，徘徊未忍去。多恋究多累，掉头未可住。我生二十年，初受尘垢污。家计竭中乾，俗状作先驱。飞鸟求枝楼，三匝方绕树。大海泛浮萍，归根定何处？渺茫发大愿，天意肯轻付。况今千里来，担簦期一遇。行锁矮屋中，蒸甑热毒注，密如营窠蜂，困似涸辙鲋。走雷转肠鸣，渴水乞沫呴。谁能出尘世，一脱束缚苦？回头望此湖，万顷迷烟雾，梦魂时一游，且记湖边路。

　　○长了履端生

　　刚是花生日，春风蔼一庐。爱防牛折齿，惭咏《凤将雏》。急喜先求火，痴心到卖书。长安传一纸，欢慰定何如！

　　○杂感

　　少小诵《诗》、《书》，开卷动龃龉，古文与今言，旷若设疆圉，竟如置重译，象胥通蛮语。父师递流转，惯習忘其故。我生千载后，语音杂伧楚。

　　今日六经在，笔削出邹鲁，欲读古人书，须识古语古。唐宋诸大儒，粉粉作笺注，每将后人心，探索到三五。性天古所无，器物目未睹，妄言足欺人，数典既忘祖。燕相说郢书，越人戴章甫，多歧道益亡，举烛乃笔误。

　　大块凿混沌，浑浑旋大圜。隶首不能算，知有几万年？羲轩造书契，今始岁五千。以我视后人，若居三代先。俗儒好尊古，日日故纸研，六经字所无，不敢入诗篇，古人弃糟粕，见之口流涎。沿習甘剽盗，妄造丛罪愆。黄土同抟人，今古何愚贤？即今忽已古，断自何代前？明窗敞流离，高炉热香烟。左陈端溪砚，右列薛涛笺。我手写我口，古岂能拘牵。即今流俗语，我若登简编，五千年后人，惊为古斓斑。

　　造字鬼夜哭，所以示悲悯。众生殉文字，蚩蚩一何蠢！可怜古文人，日夕雕肝肾，俪语配华叶，单词画蚯蚓，古近辨诗体，长短成曲引。洎乎制义兴，卷轴车连轸，常恐后人体，变态犹未尽。吁嗟东京后，世苶文益振，文胜失则弱，体竭势已窘。后有王者兴，张纲维贤后，决不以文章，此语吾敢信。但念废弃后，巧拙同泯泯，欲求覆酱瓿，已难拾灰烬。我今展卷吟，徒使后人哂。

　　周公作《礼乐》，谓矫世弊害。秦皇焚《诗》、《书》，乃使民聋瞆。宋祖设书馆，以礼罗措大。吁嗟制艺兴，今亦五百载。世儒習固然，老死不知悔，精力疲丹铅，虚荣逐冠盖，劳劳数行中，鼎鼎百年内，束发受书始，即已缚杻械。英雄尽人彀，帝王心始快。岂知流寇乱，翻出耰锄辈，诵经贼不避，清谈兵既溃。儒生用口击，国势几中殆。从古祸患来，每在思虑外。三代学校亡，空使人材坏。

　　谓开明经科，所得学究耳。谓开制策科，亦祇策士气。谓开词赋科，浮华益无耻，持较今世文，未易遽轩轾。隋唐制科后，变法屡兴废，同以文章名，均之等废契。譬如探筹策，亦可得茂异。狗《曲》出何经？驴券书博士。所用非所習，祇以丛骂詈。亦有高材生，各自矜爪觜。袒汉夸考据，媚宋争义理，彼此互是非，是非均一鄙。茫茫宇宙间，万事等儿戏。作诗一长吟，聊用自娱喜。

　　○哭张心谷士驹三首

　　匆匆事业了潮州，竟认潮州作首丘。哀泣一家新故鬼，此邦与汝定何雠？

　　半盂麦饭一垆香，终有人来拜墓堂。只恨锦囊无剩稿，《广陵散》绝并琴亡。

　　一队同游少年辈，两年零落九原多。频频泪到心头滴，便恐明朝两鬓皤。

　　○山歌

　　土俗好为歌，男女赠答，颇有《子夜读曲》遗意。采其能笔於书者，得数首。

　　自煮莲羹切藕丝，待郎归来慰郎饥。为贪别处双双箸，只怕心中忘卻匙。

　　人人要结后生缘，侬只今生结目前。一十二时不离别，郎行郎坐总随肩。

　　买梨莫买蜂咬梨，心中有病没人知。因为分梨故亲切，谁知亲切转伤离。

　　催人出门鸡乱啼，送人离别水东西。挽水西流想无法，从今不养五更鸡。

　　邻家带得书信归，书中何字侬不知。等侬亲口问渠去，问他此侬谁瘦肥。

　　一家女儿做新娘，十家女儿看镜光。街头铜鼓声声打，打着中心只说郎。

　　嫁郎已嫁十三年，今日梳头侬自怜。记得初来同食乳，同在阿婆怀里眠。

　　自剪青丝打作条，亲手送郎将纸包。如果郎心止不住，看侬结发不开交。

　　第一香橼第二莲，第三梹榔个个圆，第四夫容五枣子，送郎都要得郎怜。

　　○生女

　　拜佛拈花后，居然见汝生。系丝谁健妇？争乳奈雏兄。觅果年来事，游山嫁毕情。一齐到心坎，杯酒醉还倾。

　　○庚午六月重到丰湖志感

　　湖光潋潋柳阴阴，又作堤连叉手吟。客与名山同惜别，人逢旧雨渐交深。何时葛令移家住？犹是菟裘养老心。自拣黄柑亲手种，他年看汝绿成林。

　　○游潘园感赋

　　神山左股割蓬莱，惘惘游仙梦一回。海水已乾田亦卖，主人久易我才来。楼梁燕子巢林去，对镜荷花向壁开。弹指须臾千载后，几人起灭好楼台！

　　○香港感怀十首

　　弹指楼台现，飞来何处峰？为谁刈藜藋？遍地出芙蓉。方丈三神地，诸侯百里封。居然成重镇，高垒矗狼烽。

　　岂欲珠崖弃，其如城下盟！帆樯通万国，壁垒逼三城。虎穴人雄据，鸿沟界未明。传闻哀痛诏，犹洒泪纵横。

　　酋长虬髯客，豪商碧眼胡。金轮铭武后，宝塔礼耶稣。火树银花耀，毡衣绣楼铺。五丁开凿后，欲界亦仙都。

　　盗喜逋逃薮，兵夸曳落河。官尊大呼药，客聚众娄罗。王面镌金宝，蛮腰跨革靴。斑阑衣服异，关吏莫谁何。

　　沸地笙歌海，排山酒肉林。连环屯万室，尺土过千金。民气多膻行，夷言学鸟音。黄标千万积，翻讶屋沈沈。

　　便积金如斗，能从聚窟消。蛮雲迷宝髻，脂夜荡花妖。龙女争盘镜，鲛人斗织绡。珠帘春十里，难遣可怜宵。

　　《博物》张华志，千间广厦开。摩挲铜狄在，怅望宝山回。大鸟如人立，长鲸跋浪来。官山还府海，人力信雄哉！

　　流水游龙外，平波又画桡。佛犹夸国乐，奴亦挟天骄。御气球千尺，驰风马百骁。街弹巡赤棒，独少市声嚣。

　　指北黄龙饮，从西天马来。飞轮齐鼓浪，祝炮日鸣雷。中外通喉舌，纵横积货财。登高遥望海，大地故恢恢。

　　遣使初求地，高皇全盛时。六州谁铸错？一恸失燕脂。凿空蚕丛辟，嘘云蜃气奇。山头风猎猎，犹自误龙旗。

　　○寓汕头旅馆感怀寄梁诗五居实

　　策策秋声木叶乾，百端萧瑟入心肝。颠风断渡铃能语，古月悬天镜独看。未到中年哀乐备，无多同调别离难。巡檐绕室行千遍，刚对孤灯又倚阑。

　　○将至潮州又寄诗五

　　片帆遥指凤凰城，屈指家山尚几程。以我风尘憔悴色，共君骨肉别离情。一灯缩缩栖鸦影，四垒萧萧战马声。回首六年离乱事，梦馀犹觉客心惊。

　　○铁汉楼歌

　　淫云漠漠山有无，登城四望遥踟蹰。颓垣败瓦不可踏，劫灰昏黑堆城隅。剜苔剔苏觅碑读，字缺半亦形模糊。公无遗像有精气，恍惚左右神风趋。忆公秉政宣仁日，自许稷契君唐虞，英名卓卓惊殿虎，辣手赫赫锄城狐。同文狱起事一变，先生遂尔南驰驱。洞庭寒夜走蛟蜃，潇湘清画啼猩鼯。臣心万折必东去，一生九死长征途。岂知章蔡恨未雪，谓臣虽死犹馀辜。如飞判使暗挟刃，来取逐客寒头颅。

　　梅州太守亦义士，告语先生声呜呜。先生湛然色不变，崛强故态犹狂奴。有朋諈诿细料理，对客酣饮仍歌呼。呜呼先生真铁汉，品题不愧眉山苏。一楼高插北城角，中有七尺先生躯。铁石心肠永不变，腾腾剑气光湛卢。荔丹蕉黄并罗列，无有远迩群南膜。军书忽报寇氛炽，官民空巷争逃逋。先生独坐北楼北，双眼炯炯张虬须。跳梁小鼠敢肆恶，公然裂毁无完肤。迩来彫瘵渐苏息，无人收拾前规模。东坡已往仲谋死，起人忠义谁匡扶？金狄摩挲事如昨，铅水清泪流已枯。我来凭吊空恻怆，呀呀屋上啼寒乌。

　　○和周朗山琨见赠之作

　　噫嘻乎儒生读书不识羞，动夸虎头燕颔径取万户侯。万户侯耳岂足道，乌知今日裨瀛大海还有大九州。贱子生长南方陬，少年寂寂车前驺。当时乳虎气食牛，众作蝉噪嗤噍啁。小技虫雕羞刻镂，中间离乱逢百忧。红尘蔽天森戈矛。我时上马看吴钩。呜呼不能用吾谋，驹伏辕下鹰在鞲。看人貂蝉出兜鍪，幡然一笑先生休。

　　矢人为矢輈人輈，兰台漆书吾箕裘，且呼古人相绸缪。打头屋小歌声遒，亦手帖括吟咿嚘。时文国小原莒邹，要知假道途必由。習为谐媚为便柔，招摇过布希急售。盗窃名器为奸偷，平生所耻差效尤。谤伤争来撼树蜉，非笑亦有枪榆鸠。立志不肯随沈浮，一齐足敌众楚咻。

　　皇皇使者来轩輶，玄珠出水黝然幽，珊瑚入纲枝相樛。不才如宽亦兼收，一头放出千人稠。其旁一客为马周，炯炯秋水横双眸，谓生此文无匹逑，即此已卜公侯仇。噫嘻吾文原哑呕，公竟许我海与丘，感公知已泪一流。以公才气命不犹，文不璜珮鸣琅璆，武不龙虎张旌斿，时时酒酣摩蒯缑，萧条此意将白头。至今不愿为闲鸥，乘风犹来海上游。

　　海波正寒风飕飕，中有蝮蛇从鸧鹙，盲云怪雨无停留，老蛟欲泣潜鱼忧。何物小魅不匿瘦，公然与龙为仇仇，苍梧回首云正愁。公从仙人来十洲，公其为龙求蟠虬。左揖洪崖右浮丘，招邀群策同力戮，号召百簇相聚谋，铁锁重使支祁囚，赤文绿字光油油，重铭瑶宫修琼楼。呜呼此愿何时酬！

　　○寄和周朗山

　　拍手引鸾凤，来从海上游。大鹏遇希有，两鸟忽相酬。金作同心结，刀期绕指柔。各平湖海气，商榷共登楼。

　　○春夜怀萧兰谷光泰

　　深巷曾无车马喧，闭关我自枕书眠。平生放眼无馀子，与汝论交过十年。既觉梦都随雨去，半开花欲放春颠。隔墙红遍千株树，何日能来看木棉？

　　○闻诗五妇病甚

　　中年儿女更情长，宛转重吟妇病行。终日菜羹鱼酱外，帖书乞米药钞方。

　　怀诗五

　　万族求饶益，营营各一途。俗情日纷扰，吾道便愁孤。波静鱼依藻，枝高凤在梧。昨书言过我，翻又费招呼。

　　○为诗五悼亡作

　　画阁垂帘别样深，回廊乡屟更无音。平生爱尔风云气，倘既消磨不自禁。

　　○庚午中秋夜始识罗少珊文仲於矮屋中遂偕诗五共登明远楼看月少珊有诗作此追和时癸酉孟秋也

　　万蚕食叶蚕声酣，三条红烛光炎炎。忽然大声出邻屋，偷窥有客掀■〈衤兰〉衫。狂吟高歌彻屋瓦，两日虎视方眈眈。此人岂容交臂失，闯然握手惊雄谈。问名识是将家子，《金版》、《玉匮》素所谙。是时发策问兵事，胸中武库胥包含。我方掀帘促膝坐，昂头有月来屋檐。此人此月此楼岂可负此夕，辄邀吾友同追探。

　　巍巍明远楼，高插南斗南。钲声鼓声宵戒严，我来不避官吏嫌。蹑衣径上梯百尺，凭栏要到塔七尖。天风吹衣怕飞去，汝我左右相扶搀。织云四卷天不夜，空中商悬圆明蟾。沈沈矮屋万行瓦，昨者煮海今堆盐。回头却望望东海，濛濛烟气团蔚蓝。

　　其馀人家亿万户，水波不动澄空潭。三更夜深风露重，下士万蚁齐黑酣。大千世界共此月，今夕只照人两三。虽然无肴无酒不得谋一醉，犹有惊人好句同掀髯。别来此月几圆缺，三人两地同观瞻。匆匆三年忽已过，秋风重磨旧剑镡。羊城相见执手笑，追述往事言呢喃。男儿竟作可怜虫，等此蓄缩缠窠蚕。少珊少珊我且与汝共登越王之高台，白云往来驾两骖。

　　试寻黄屋左纛旧霸业，阴符发箧温韬钤。不然泛舟南海南，乘风破浪张长帆。要借五十铒钓此臣鳌去，刳腹脔肉供口馋。使君於此自不凡，何苦徒作风月谈。要搏扶摇羊角直上九万里，埋头破屋心非甘！噫嘻乎，埋头破屋心非甘！

　　○羊城感赋六首

　　早潮晚汐打城门，玉漏声催铜鼓喧。百货均输成剧邑，五方风气异中原。舵舟与轿山川险，帕首靴刀府帅尊。今古茫茫共谁语，越王台下正黄昏。

　　手挽三江尽北流，寇氛难洗越人羞。黄巢毒竟流天下，陶侃军难进石头。铤鹿偶然完首尾，烂羊多赖得公侯。欃枪扫尽红羊换，从此当朝息内忧。

　　际海边疆万里开，臣佗大长信奇才。平蛮看竖擎天柱，朝汉同登浴日台。南极星辰原北拱，东流海水竟西回。喁喁鹣鲽波涛阻，独有联翩天马来。

　　慷慨争挥壮士戈，洗兵竟欲挽天河。苦烦父老通邛笮，难禁奸民教尉佗。袄庙火焚氛更恶，鲛人珠尽泪犹多。纷纷和战都非策，聚铁虽坚奈错何！

　　战台祠庙岿然存，双阙嵯峨耸虎门。谁似伏波饶将略？犹闻蹈海报君恩。要荒又议珠崖弃，霸业弥思纛屋尊。最是凋零苏武节，无人海外赋《招魂》。

　　木棉花落絮飞初，歌舞冈前夜雨馀。阁道鸾声都寂莫，市楼蜃气亦空虚。骑羊漫诩仙人鹤，驱鳄难除海大鱼。独有十三行外柳，重重深护画楼居。



人境庐诗草·卷二 
　　○寄四弟

　　雏雁毛羽成，各各南北飞。与君为兄弟，义兼友与师。师严或伤和，肝鬲君所知。阶前百尺桐，浓绿侵须眉。树根两坐石，一平一嵚崎，我坐拾落叶，君立攀高枝。此读彼吟哦，形影常相随。有时隔屋语，亦复穴壁窥。当时忘此乐，亦已乐不疲。人生欢聚时，何知苦别离。

　　匏瓜系不食，壮夫是所羞。出门望长安，远在天尽头。贡士亲署名，行作万里游，念此当乘离，恩情日绸缪。今年槐花黄，挂帆来广州。亦谓此恨浅，待我过深秋。秋风亦已过，别恨终悠悠。欲归不得归，飘蓬迹沈浮。登高插茱萸，重阳风飕飕。以汝异乡思，知我游子忧。千里远相隔，已恨归滞留。何况万里别，益以十年愁。

　　○人境庐杂诗

　　春风吹庭树，树树若为秋。忽作通宵雨，来登近水楼。湿云攒岫出，叠浪拍天流。不识新波长，沙边有睡鸥。

　　门前几株树，树外一亭茅。唼絮鱼行水，衔雏鸟恋巢。月随瓜架漏，花人药栏交。难怪陶徵士，移居乐近效。

　　亦有终焉志，其如绿鬓何！云闲犹作雨，水止亦生波。春暖先鸦起，湖宽让鲫多。门前亲种柳，生意未婆娑。

　　出屋梧桐长，都经手自栽。十年劳树木，百尺看成材。莽莽风云会，深深雨露培。最高枝上月，留待凤皇来。

　　紫滕花压架，开落到如今。旧雨伤黄土，残春怅绿阴。寻香犹惘惘，埋玉故深深。庭下交叉手，多余变旧心。

　　叶叶蕉相击，丛丛竹自鸣，萧萧传雨竟，摵摵误秋声。露湿寒蛩寂，枝摇暗鹊惊。幢幢灯影暗，独坐到微明。

　　初日照高楼，迟迟树影收。苔痕绿壁漫，花气到帘留。春软鸡同粥，风和鹊亦柔。书声墙外过，有弟住东头。

　　耐冷齐头客，鳏鱼不寐馀。知君长独坐，念我近何如？哀乐中年感，艰难远道书。杨梁诸子好，踪迹亦萧疏。

　　○将应廷试感怀

　　二十馀年付转车，自摩髀肉问何如。暂垂鹏翼扶摇势，一学蝇头世俗书。荡荡天门争欲上，茫茫人海岂难居。寻常米价无须问，要访奇才到狗屠。

　　○出门

　　出门杨柳万条春，送我临歧意未申。得失鸡虫何足道，文章牛头可能神？无穷离合悲欢事，从此东西南北人。手版脚靴兼帕首，任风吹堕软红尘。

　　○由输舟抵天津作

　　遥指天河问析津，茫茫巨浸浩无垠。华夷万国无分土，人鬼浮生共转轮。敌国同舟今日事，太仓稊米自家身。大鹏击水南风劲，忽地吹人落软尘。

　　○水滨

　　来牛去马看频频，独立苍茫此水滨。避面青山难见我，打头黄土信抟人。东西市舶无分界，南北藩封此要津。七十二沽秋色满，不堪吹鬓半胡尘。

　　○武清道中作

　　始识风尘苦，吾生第一回。斗星随北指，云气挟东来。走竟偕牛马，臣初出草莱。海天千万里，南望几徘徊。

　　天到荒寒地，山犹懒刻镂。沙濛惟见日，树瘦尽如秋。长路漫漫苦，斜阳渺渺愁。岭南好时节，不为荔支留。

　　绿树如云拥，门前百尺桐。吾家正溪北，有弟住墙东。尽室团圞乐，行人梦寐中。茫茫百端集，到此意何穷。

　　唐魏风同俭，幽并气不豪。龙衣将瓦覆，牛矢压墙高。忧患家多口，荒凉地不毛。最怜罗马拜，中妇乞钱号。

　　居者与行者，劳劳同一叹。天恩才咫尺，民气不衣冠，地况穷荒远，人兼琐尾残。临门图一幅，谁上九重看？

　　○早行

　　堤长已历八九折，析击犹闻四五更。凉风吹衣抱衾卧，残月在树啼乌声。东方欲明未明色，北斗三点两点星。腐儒饥寒苦相迫，驱车自唱行行行。

　　○慷慨

　　慷慨悲歌士，相传燕赵多。我来仍失志，走问近如何。到处寻屠狗，初番见橐驼。龙泉腰下剑，一看一摩挲。

　　○月夜

　　梧桐庭院凤凰枝，六尺湘帘踠地垂。长记绮窗相对语，二三更后夜凉时。

　　○代柬寄诗五兰谷并问诸友

　　入梦江湖远，撑胸天地宽。长安人踏破，有客独居难。短榻鸣虫寂，孤灯落叶寒。不禁儿女语，琐屑写君看。

　　万树秋风起，吾心吹不归。袖留孤刺在，书自百城围。大海容鸥住，高云看鸟飞。酒痕和泪渍，时一检青衣。

　　亲健都奇福，芳兰各自花，云扶王父杖，酒暧冷官衙。巢燕长依母，凄鸟又有家。上堂如照镜，莫叹鬓丝华。

　　覆地桐阴绿，中为人境庐。刚柔分日课，兄弟各头居。草草常留饭，匆匆亦读书。近来仍过我，见我衮师无？

　　○狂歌示胡二晓岑曦

　　飞鸟不若笯凤，游鳞不若豢龙。虚誉不若疑谤，速拙不苦缓工。高台落日多悲风。我剑子剑弓子弓。与子拍手青云中。但须塞耳甘耳聋。苍蝇营营无万数，下士大笑声滃滃。

　　○重九日雨独游醉中作

　　吹面风多冷意酣，潇潇寒雨滴重檐。宵来一醉长安市，竟夕相思大海南，遍插茱萸偏我少，无端萍梗为谁淹？故山岁岁登高去，蟹熟垆香酒压担。

　　○别赖云芝同年鹤年

　　结客须结少年场，占士能占男子祥，为云为龙将翱翔，担簦跨马毋相忘。苍梧之水悠且长，中有浔山山苍苍。前有龙翰臣吕月沧后朱伯韩王定甫。灵芝继起殊寻常，浑金璞玉其器良。皇皇使者铁纲张，摩挲三之贡玉堂。凤凰飞飞上高冈，立足未稳天风刚，吹尔敛翼下八荒。

　　长安纨袴多清狂，阔眉广袖时世妆，日醉杜曲歌韦娘，红裙翠襦围银觞。朝朝暮暮乐未央，子独闭门寻羲皇。青鞋破帽闇无光，时或行书买坊。邂逅揖我谓我臧，子之外家吾故乡。通明移家趋华阳，至今乡音犹未忘，西风牵手情话长。

　　北邻胡二工文章，因我识子摅肝肠。桃笙棋褥铺绳床，敲冰煮茗焚清香。左陈钟鼎右缥缃，往往道古称先生。繁星窥户月在墙，甲夜至丙言尤详。子言少孤早罹殃，机声灯影宵啼螿，阿母责读声琅琅，每至蓼莪泣数行。去年雏凤新求凰，左敖右翿招由房，和鸣锵锵期育姜。倚门停闾久相望，不可以留行束装。

　　春明门外多垂杨，寒雨乍断露始霜。今日送子天一方，贫士缩瑟无酒浆。祇用好语深浅商，子足暂刖庸何伤。归与兄弟谋稻粱，问字之酒束脩羊，男唯女俞懽重堂。明年槐黄举子忙，呦呦鹿鸣谐笙簧，行听子歌承筐将。人生相见殊参商，吁嗟努力毋怠皇！

　　○为萧少尉步青作

　　萧公，平远人。任河南永城县丞。咸丰五年，城破，妻女侄妇同时殉难。分祀昭忠节烈祠。

　　守土穹官先败北，防河诸将亦笼东。哦松射鸭闲官耳，一死犹能作鬼雄。

　　○乌之珠歌

　　毅皇帝马，领侍卫某所进，西安将军所购也。宫车晏驾，马悲鸣于景山林树之间，卒以不食毙。微臣闻而感焉。

　　北风雨雪门不开，景山暂作金粟堆。黄竹歌停八骏杳，一马鸣诉悲风哀。北马远自流沙至，铁花满身黑云被。将军甫奏天马徕，雄姿已有凌云意。凤臆麟身人未知，内官频促黄门试。天颜一顾喜出群，便入天闲登上驷。

　　春郊三月杨柳丝，九衢夹道飞龙旗，卧瓜吾仗引金钺，霓幢羽葆随黄麾。乌皮靴声地橐橐，龙纹盖影云迟迟。十五善射作前导，亲王贝勒相追随。中一天人御飞鞚，蹑电追风尘不动，黄鞯朱氎■〈钅穸〉金鞍，顾影不鸣更矜宠。路旁遥指衣黄人，侧睐龙媒神亦悚。沙平风软四蹄轻，不闻人声惟马声。银花佩帉露黄带，红绒结顶飘朱缨。少年天子万民看，望尘不及人皆惊。銮仪校尉独惆怅，轻车步辇空随行。从官争费千金产，苦索飞龙求上选。奚官善相阿敦调，有此神骏无此稳。

　　一朝忽泣天花雨，日惨云冥愁楚楚。都是攀髯不逮人，并鲜慰情胜无女。万花溅泪柳愁含，御床不扫空垂帘。六宫共抱苍梧痛，万国还惊白奈簪。多时不见宫中驾，一马悲嘶夜复夜。自蒙拂试众人惊，奚啻黄金长声价。青丝络头伏道旁，反因受宠丛讥骂。何如死殉待昭陵，风雨灵旗驰石马。

　　先皇御宇十三年，金床玉几少晏眠，黄巾甫平白帽扰，战马每岁从周旋。望骓礼拜木兰返，十年往事犹目前。中兴未集弓剑閟，岂独此马哀呼天。即今兵革犹未息，群胡化鬼扰西域。王师出关万虎貔，众马从人同杀贼。汝独一死报君恩，吁嗟龙性固难测。乌珠乌珠努力肯饱食，谅汝立功能报国！

　　田横岛

　　生王头，死士垄，一毛轻等丘山重。臣头百里走见王，王自趋前头不动。五百人头共一丘，人人视头问赘疣，背面事仇头亦羞。横来横来大者王小者侯，臣戴头来王勿忧。呜呼死士垄，乃为生王头！

　　○和钟西耘庶常德祥津门感怀诗

　　雷动星驰人贡车，舌人环列护爻闾。但占风雨都来享，偶断苞茅便问诸。宅北曾分羲仲命，绥南远赐赵佗书。盟津八百争朝会，犹记徵祥纪白鱼。

　　八荒无事息兵车，七叶讴吟洽里闾。岂谓浮云变苍狗，竟教明月蚀詹诸。骊山烽火成焦土，牛耳牲盘捧载书。秋草木兰驰道静，白龙微服记为鱼。

　　六月中兴赋出车，金陵王气复充闾。华夷共主皆思服，尧舜如天尚病诸。荡寇重编归汉里，和戎难下绝秦书。只应文物开王会，珥笔曾夸太史鱼。

　　狼■〈月荒〉遗种等高车，万族相从到尾闾。魑魅入林逢不若，虾蟆吞月鉴方诸。昔闻靺鞨歌西乐，今见佉庐制左书。始受一廛壕镜地，有明师早漏多鱼。

　　执梃降王走传车，先摛月爱后东闾。难言赤狄初何种，终痛庭坚祀忽诸。雨帝东西争战国，九州大小混方书。喁喁鹣鲽来无路，久已纵横海大鱼。

　　电制重轮走水车，风行千里献比闾。移山未要嗤愚叟，捧土真能塞孟诸。黑齿雕题徵鬼箓，赤文绿字诩天书。寻常弓矢疑堪用，闻道潮人驱鳄鱼。

　　鸾声阁道碾安车，元老相从话踦闾。未雨绸缪彻桑土，御冬旨蓄备桃诸。借筹幸辟同文馆，惊鼓惊传奔命书。相戒鲂鱮休出入，吞声私泣过河鱼。

　　东西南北走舟车，虎穴惊看插邑闾。七万里戎来集此，五千年史未闻诸。考工述物搜奇字，鬼谷尊师发秘书。教训十年民力盛，倘排犀手射鲸鱼。

　　○福州大水行同张樵野丈荫桓龚霭人丈易图作

　　黑风吹海海夜立，倏忽平地生波涛。囊沙拥水门急闭，飞浪已越城墙高。漂庐拔木无万数，安得江揵淮阳包。众头攒动乍出没，欲葬无椁栖无巢。攀崖绿壁幸脱死，饥肠雷吼鸣嗷嗷。中丞视氏犹已溺，急起冒突挥露桡。鸱鸮毁室商救子，鱼鳖满城资渡桥。况闻移粟苏喘息，自雍及绛来千艘。流离琐尾得安宅，无复登屋声三号。天灾流行国代有，难得官长劳民劳。海疆东南正多事，水从西来纷童谣。曲突徙薪广恩泽，愿亟靖海安天骄。

　　○将应顺天试仍用前韵呈霭人樵野丈

　　平生揽辔澄清志，足迹殊难出里闾。万一铅刀堪小试，可容韫匮便藏诸？

　　觚棱魏阙宵来梦，简练阴符夜半书。一第区区何足道，频番绿木妄求鱼。

　　辙乱旗翻屡败车，行吟憔悴比三闾。未知吾舌犹存否？终望臣饥得食诸。辛苦低头就羁靮，功名借径寄诗书。若论稽古荣车服，久已临渊不羡鱼。

　　旁午军书议出车，沿边鹅鹳列为闾。眼看虎落环瓯脱，心冀燕仇雪望诸。四海同袍征士气，频年赠策故人书。荷戈亦是男儿事，何必河鲂始食鱼。

　　齐东燕北走舟车，三载南云望倚闾。宦学无成便归去，父兄有命敢行诸。伤禽恶听连环弹，老蠢愁繙旧校书。碧海制鲸公手笔，倘分勺水活枯鱼。

　　○述怀再呈霭人樵野丈

　　呜呼制艺兴，今盖六百年。宋、元始萌蘖，明制皇朝沿。十八房一行，群蚁趋附膻。诸书束高阁，所习唯兔园，古今昏不知，各各张空拳。士天一息气，奄奄殊可怜。黼黻承平时，无贤幸无奸，小丑一窃发，外患粉钩连，但辨口击贼，天下同拘挛。祖宗养士恩，几费大官钱，徒积汗牛文，焉用扶危颠？到此法不变，终难兴英贤。中兴名世者，岂不出其间。

　　汉家耀武功，累叶在西北，车书四万里，候尉三重译。物腐虫蠢生，月盈詹诸蚀，鼠盗忽窃发，犬戎敢相逼。惜哉臣年少，不及出报国。中兴六月师，群阴归殄灭。臣虎臣方叔，持节布威德。如何他人睡，犹鼾卧榻侧？白气十丈长，狼星影未匿，群狐舞天山，尊者阿古柏，公与秦、晋盟，隐若树一敌。王师昨出关，军容黑如墨。狺狺桀犬吠，尚迟有苗格。东南鬼侯来，昼伏夜伺隙，含沙射人影，鬼蜮不可测。虎威狐辄假，鸱视鼠每吓，今年问周鼎，明年索赵璧，恫疑与虚喝，悉索无不力。荡荡王道平，如行入荆棘。普天同王臣，咸愿修矛戟。荷戈当一兵，吾亦从杀贼。

　　两汉举贤良，六朝贵门第。设科不分目，我清重进士。孔、孟生今日，必就有司试。岂能无斧柯，皇皇行仁义。宪也少年时，谓芥拾青紫，五岳填心胸，往往矜爪嘴。三战复三北，马齿加长矣！破剑短后衣，年年来侮耻。下争鸡鹜食，担囊走千里。时时发狂疾，痛洒忧天泪。群书杂然陈，所志非所事。枘凿殊方圆，如何可尝试？今上元二年，诏书下黄纸，帝曰尔诸生，尔其应大比。纷纷白袍集，臣亦出载贽。既不莘野耕，又难漆雕仕，龙门虽则高，舍此何位置。抡才国所重，得第亲亦喜。绕床夜起舞，何以为臣子？

　　○大狱四首

　　国耻诚难雪，何仇到匹夫？既传通道檄，翻弃入关繻。事竟成狙击，危同捋虎须。阴谋图一逞，攘外计何愚！

　　万里滇南道，空劳秉节臣。就令戎伐使，已累汉和亲。况坐王庭狱，惟诬化外人，在旁鹰眼睨，按剑更生嗔。

　　洗血拚流血，鲸鱼海上横。人方投袂起，我始奉书行。重镇劳移节，群儿虑劫盟。怀柔数行诏，悔过复渝平。

　　休唱攘夷论，东西共一家。疏防司里馆，谢罪使臣槎。讵我持英簜，容人击副车。万方今一概，莫自大中华。

　　○别张简唐思敬并示陈縡尚元焯

　　马首欲东王事亟，乘辕改北故人归。别君泥醉杯中酒，独我愁看身上衣。万绪一时齐扰扰，三年同客更依依。平安寄语吾家去，为道腰支近稍肥。

　　平生四海论人物，早有张、陈在眼中。一举云霄希有鸟，频年尘土可怜虫。试思科第定何物，长此羁贫却恼公。归问白眉吾好友，可能追逐共云龙。

　　○三十初度

　　学剑学书无一可，摩挲两鬓渐成丝。爷娘欢喜亲朋贺，三十年前堕地时。

　　○将之日本题半身写真寄诸友

　　如此头颅如此腹，此行万里亦奇哉！诸公未见靴尖趯，待我扶桑濯足来。

　　○又寄内子

　　十年欢聚不知愁，今日分飞独远游。知否吾妻桥上望，淡烟疏柳数行秋。

人境庐诗草·卷三 
　　○由上海启行至长崎

　　浩浩天风快送迎，随槎万里赋东征。使星远曜临三岛，帝泽旁流遍神瀛。大鸟扶摇抟水上，神龙首尾挟舟行。冯夷歌舞山灵喜，一路传呼万岁声。

　　满城旭影曜红旗，神武当年此肇基。竿木才平秦世乱，衣冠创见汉官仪。中原旧族流传远，四海同家聚会奇。此土此民成此国，有人尽日倚栏思。

　　○西乡星歌

　　西乡隆盛既灭，適有彗星见於日本西南境，国人遂名之为西乡星。

　　人不能容此嵚崎磊落之身，天尚与之发扬蹈厉之精神。除旧布新识君意，烂烂一星光射人。人人惊呼伯有至，昨为天盗今为厉，海上才停妖鸟鸣，天边尚露神龙尾。神龙本自西海来，蹈海不死招魂回。当时帝星拥虚位，披发上诉九天阊阖呼不开。

　　尊王攘夷平生志，联翩三杰同时起。锦旗遥指东八州，手缚名王献天子。河鼓一将监众军，中宫匡卫罗藩臣。此时赤手同捧日，上有一人戴旒冕，是为日神之子天帝孙。下有八十三州地，满城旭彩辉红轮。乾坤整顿兵气息，光华复旦歌维新。

　　无端忽唱征韩议，汝辈媕阿难计事，参商水火不相能，拂衣大笑吾归矣。归来落拓不得志，牵狗都门日游戏。鼻端出火耳后风，指天画地时聚议。夜半拊床欲为帝，奋梃大呼投袂起。将军要问政府罪，胡驱吾辈置死地？三千万众我同胞，忍令绞血输血税。死於饥寒死於苛政死於暴客等一死，徒死何如举大计。一时啸聚八千人，各负长刀短铳至。赤囊传警举国惊，守险力扼熊本城，雷池一步不得过，天纲所际难逃生。

　　十二万军同日死，呜呼大星遂陨地！将军之头走千里，将军之身分五体，聚骨成山血作川，噫气为风泪如雨。此外喑呜叱咤之声势，化为妖云为沴气。骑箕一星复归来，狼角光芒耀天际。吁嗟乎！丈夫不能留芳千百世，尚能贻臭亿万载。生非柱国死非阎罗王，犹欲齰血书经化作魔王扰世界。英雄万事期一快，不复区区计成败。长星劝汝酒一杯，一世之雄旷世才。

　　○石川鸿齐英偕僧来谒张副使误谓为僧鸿齐作诗自辩余赋此以解嘲

　　谓僧为官非秃鹙，谓官为僧非沐猴。为官为僧无不可，呼马应马牛应牛。先生昨者杖策至，两三老衲共联袂。宽衣博袖将毋同？只少袈裟念珠耳。师丹固非老善忘，鲁侯亦岂儒为戏。知公迹僧心亦僧，不复拘拘皮相士，先生闻当喜欲狂，自辩非僧太迂泥。但论普度一切心，安识转轮三世事。吾闻先达曾戏言，莫如为僧乐且便。世间快意十八九，只恨酒色须逃禅。入宫有妻案有肉，弃冠便作飞行仙。昨者大邦布令甲，宗门无用守戒法。周妻何肉两无忌，朝过屠门夕拥妾。佛如有知亦欢喜，重愿东来度僧牒。溯从佛法初来东，稻目以后争信崇。造经千卷塔七级，赐衣百袭粟万钟。帝王亦称三宝奴，上皇尊号多僧徒。七道百国输正税，民膏民血供浮屠。将军柄政十数世，争挽强弓不识字。斯文一脉比传灯，亦赖儒僧延不坠。西方菩萨东沙门，天上地下我独尊。尊君为僧固君福，急掩君口听我言。九方何必分黄骊，两兔安能辨雄雌。鸿飞宁记雪泥迹，马耳且任东风吹。

　　○不忍池晚游诗

　　上野有不忍池，亦名西湖，近郊胜地也。余每喜晚游，长夏暑热，或夜深始归。得诗十数首

　　开门看雨梦才醒，一抹斜阳映画屏。随著西风便飞去，弱花无力系蜻蜓。

　　蜃楼海气隐重城，浩浩风停远市声。四壁晚钟齐接应，分明不隔一牛鸣。

　　红板长桥雁柱横，两头路接白沙平。前呼后拥萧萧马，犹记将军警跸声。

　　如此江山信可怜，欢虞霸政百余年。黄梁饱饭红灯上，小户家家弄管弦。

　　百千万树樱花红，一十二时僧楼钟。白头乌哭屋梁月，此是侯门彼佛宫。

　　羯鼓冬冬舞折腰，银釭衔璧酒波摇。垆香袅处瓶花侧，不挂当时黑鞘刀。

　　薄薄樱茶一吸馀，点心清露挹芙蕖。青衣擎出酒波绿，径尺玻璃纸片鱼。

　　鸦背斜阳闪闪红，桃红人面薄纱笼。银鞍并坐妮妮语，马不嘶风人食风。

　　万绿沈沈嘒一蝉，迷茫水气化湖烟。无端吹坠丰湖梦，不到丰湖已十年。

　　绝远穷荒海外经，风灾鬼难渡零丁。谁知大地山河影，只一微尘水底星。

　　濛濛隔水几行竹，暗暗笼烟并是梅。微影模糊声荦确，是谁携屐踏花来。

　　柳梢斜挂月如丸，照水摇摇颇耐看。欲写真容无此镜，不难捉影捕风难。

　　不耐茫茫对此何，花如吉野月须磨。如鱼邪虎乌乌武，树底时时人唱歌。

　　三更夜深月上棂，荷花遥遥透微馨。垆烟帖妥窗纱静，不解参禅也读经。

　　山色湖光一例奇，莫将西子笑东施。即今隔海同明月，我亦高吟《三笠辞》。

　　○宫本鸭北以旧题长华园诗索和

　　绕榭山花红欲然，林中结屋屋如船。人来蓬岛无宾主，境比桃源别洞天。近事披图谈斗虎，旧游濡笔纪飞鸢。登楼北望方多事，未许偷闲作散仙。

　　○樱花歌

　　鸧金宝鞍金盘陀，螺钿漆盒携叵罗，伞张胡蝶衣哆啰，此呼奥姑彼檀那，一花一树来婆娑。坐者行者口吟哦，攀者折者手挼莎，来者去者肩相摩。墨江泼绿水微波，万花掩映江之沱。倾城看花奈花何！人人同唱樱花歌。道旁老人三嗟咨。菊花虽好不如葵。即今游客多於鲫，未及将军全盛时。将军主政国尚武，源蹶平颠纷斗虎。德川累世柔服人，渐变战场成乐土。将军好花兼好游，每岁看花载箫鼓。三百诸侯各质孥，争费黄金教歌舞。千金万金营香巢，花光照海影如潮，游侠聚作萃渊薮，真仙亦迷脂夜妖。合歌万叶写白纻，缠头每树悬红绡。七月张灯九月舞，一年最好推花朝。嗔云吹雾花无数，一条锦绣游人路。明明楼阁倚空虚，玲珑忽见花千树。花开别县移花来，花落千丁载花去。十日之游举国狂，岁岁欢虞朝复暮。承平以来二百年，不闻鼙鼓闻管弦，呼作花王齐下拜，至夸神国尊如天。

　　当时海外波涛涌，龙鬼佛天都震恐。欧西诸大日逞强，渐剪黑奴及黄种。芙蓉毒雾海漫漫，我自闭关眠不动。一朝轮舶炮声来，惊破看花众人梦。我闻《桃花源》，洞口云迷离，人间汉魏了不知；又闻净土落花深四寸，每读《华严经》卷神为痴。拈花再拜开耶姬，上告丰苇原国天尊人皇百神祇，仍愿丸泥封关再闭一千载，天雨新好花，长是看花时。

　　○陆军官学校开校礼成赋呈有栖川炽仁亲王

　　为将不知兵，是谓卒予敌。不教驱之战，岂能出以律。桓文节制师，苏张纵横策，制胜非有他，所贵在练习。日本二千年，本以武立国。幕府值季世，犬戎迭相逼。贤豪争勤王，蔚成中兴辟。环顾五部洲，沧海不可隔，函关一丸泥，势难复闭壁。勇夫且重闭，岂曰偃兵革。

　　天孙茅缠槊，高丽铁铸的。古岂无利器，今合借他石。近年欧罗巴，兵法盖无匹。广轮四海图，上下千年籍。择长以为师，悉命译人译。广厦千万间，多士宅尔宅。群萃而州处，乃受观摩益。使指固藉臂，伏足固藉翼。得一良将才，胜百连城璧。

　　是日营门开，军容茶火赫，贤王代临雍，客卿咸就席。组练简一千，距跃习三百，拐马熟连环，飞炮鸣霹雳，亦有轻气球，凌风腾千尺，准人兴相扑，馀技及刺击。粲粲西人服，竦立咸屏息。王告汝多士，勖哉宜勉力！刃当摩厉须，锥乃脱颖出，千日可不用，竞惕在朝夕。

　　王告汝多士：豺虎在有北，养汝民脂膏，为民出锋镝，汝能扞城民，俾汝公侯伯。我士曰唯唯，拜手受诏敕。使者睹兹礼，欢忻目屡拭。念余捧载书，相见藉玉帛。同在亚细亚，自昔邻封辑。譬若辅车依，譬若掎角立。所恃各富强，乃能相辅弼。同类争奋兴，外侮自潜匿。解甲歌太平，传之千万亿。

　　○都踊歌

　　西京旧俗，七月十五至晦日，每夜亘索街上，悬灯数百。儿女艳妆靓服为队，舞蹈达旦，名曰都踊。所唱皆男女猥亵之词，有歌以为之节者，谓之音头。译而录之，其风俗犹之唐人《合生歌》，其音节则汉人董逃行也。

　　长袖飘飘兮髻峨峨，荷荷！裙紧束兮带斜拖，荷荷！分行逐队兮舞傞傞，荷荷！往复还兮如掷梭，荷荷！回黄转绿兮挼莎，荷荷！中有人兮通微波，荷荷！贻我钗鸾兮馈我翠螺，荷荷！呼我娃娃兮我哥哥，荷荷！柳梢月兮镜新磨，荷荷！鸡眠猫睡兮犬不呵，荷荷！待来不来兮欢奈何，荷荷！一绳隔兮阻银河，荷荷！双灯照兮晕红涡，荷荷！千人万人兮妾心无他，荷荷！君不知兮弃则那，荷荷！今日夫妇兮他日公婆，荷荷！百千万亿化身菩萨兮受此花，荷荷！三千三百三十二座大神兮听我歌，荷荷！天长地久兮无差讹，荷荷！

　　○庚辰四月重野成齐安绎岩谷六一脩日下部东作鸣鹤蒲生絅齐重章冈鹿门千仞诸君子约游后乐园园即源光国旧藩邸感而赋此

　　泓峥萧瑟不可言，周遭水木围亭轩。夏初若有新秋意，褰裳来游后乐园。主人者谁源黄门，脱弃簪绂甘丘樊，夷齐西山不可得，欲以此地为桃源。左挈舜水右澹泊，想见往往倾空尊。呜呼源平霸者起，太阿倒持归将军。黄门懿亲敢异议，聊借蕨薇怀天恩。一编帝纪光日月，开馆彰考非为文。高山九郎好痛哭，相继呼天叩帝阍。布衣文学二三子，协力卒使天皇尊。即今宾客纷裙屐，一堂笑语言温温。岂识当时图后乐，酒觞未举泪有痕。丰碑巍然颓祠倒，夕阳归鸦噪黄昏。愿起朱子使执笔，重纪竹帛贻子孙。

　　○送宍户玑公使之燕京

　　《海外大荒经》，既称带方东。是有君子国，挂剑知儒风。唐宋时遣使，车书万里同。缁流唱金经，武士横雕弓。内国既多事，外使不复通。迩者海禁开，乘时多英雄。捧盘从载书，隔海飞艨艟。益知唇齿交，道谊在和衷。子今持使节，累叶家声隆。博学等黄备，抱德追菅公。冠垂华蘤枝，手撚梅花红。同行二三子，亦如贵珠鬃。子能弥阙失，竹帛铭汝功。今日送子去，东西倏转蓬，扶桑遥回顾，旭影多朦胧。仰瞻阙庭高，我心亦忡忡。

　　○大阪

　　黑面猴王今已矣，尚馀石垒叠城濠。江山入眼花光媚，楼阁凌虚海气豪。横列东西青雀舫，旁通三百赤栏桥。昨宵茗宴今花会，多少都人载酒遨！

　　○游箱根

　　危涂远盘纡，径仄鸟迹绝。一步不敢前，双足若被刖。人呼兜笼来，纵横宽尺八。脚手垂郎当，腰背盘曲折。舆人出裸国，皮绉龟兆裂，螭蛟绣满身，横胸施绛袜。两肩乍抬举，双杖互扶挈，前枝后更撑，仰攀俯若跌。有如蚁旋磨，又似蛇出穴，跦跦上竹点，蠢蠢爬沙鳖。噫风竹筒吹，汗雨蒸甑泄。劳倦时一歌，乡音鸟嘲哳。烟树绕千回，风花眩一瞥，峭壁俯绝壑，旁睨每挢舌。四山呼无人，一堕便永诀。畏途宁中止，弛担娄更迭，直穷绝顶高，始觉天地阔。

　　群峰插云中，结屋峰头住。濛濛万云海，凭空无寸土。开窗起看云，迷茫若无睹。一云忽飞来，一雲不肯去，一雲幻作龙，盘旋绕层柱。关窗急遮拦，攒隙细如缕。须臾塞破屋，真气满庭户。解装张行囊，呼童共捞取。大风卷地来，团作黑烟聚。隐隐闻雷声，乍似婴儿怒。遥知百万家，已洒三尺雨。我方跂脚眠，梦骑赤龙舞。直倾天河水，远向并豫注。侧身起西望，梦堕雲深处。

　　举国无名川，一湖何滉瀁！环抱三百里，下窥五十丈。神武开辟来，亘古无消长。氿泉日穴出，洑流失归向。一碧湛空明，万象绝依傍，昂头只日月，两轮互摩荡。我来驾一舟，杳茫迷所住。谓是沧溟游，乘风破巨浪。何图众山顶，乃泛海荡荡。关东昔豪杰，割地争霸王。汤池据此险，漆城莫敢上。迩来司农官，又作填海想。凿脉乾此湖，可得千沃壤。纷纷校得失，尧桀我俱忘，且作烟波徒，容与打双桨。

　　群山若堂防，依严各构屋。家家争调水，曲笕引修竹，泠泠滴檐角，汩汩出严腹。晓鸦犹未兴，已有游人浴。东屋鸣琴弦，西屋斗棋局，南屋垂钓竿，北屋罗简牍。蛟毫展凉簟，鹤■〈敝上毛下〉被轻服。点白茶始尝，堆红果初熟，蕃舶从海来，蒲萄泛新渌。洪崖揖浮丘，萧史媚弄玉。鸡犬亦飞昇，熊鱼各得欲。人生贵行乐，矧此神仙福。缠腰更骑鹤，辟俗还食肉。平生烟霞心，奈此桑下宿。行携《桃源图》，归我筼筜谷。

　　○宫本鸭北索题晃山图即用卷中小野湖山诗韵

　　地球浑浑周八极，大块郁积多名山。汪洋巨海不知几万里，乃有此岛虱其间。关东八州特秀出，落落晃山天半悬。乱峰插云俯水立，怒涛泼地轰雷阗。坐令三百诸侯竭土木，朘民膏血供云烟。下有黑狮白虎踆踆踠踠伏阙下，上有琼楼玉宇高处天风寒。中间一人冕旒拟王者，今古护卫僧官千。呜呼将军主政七百载，唯汝勋业差可观。即今霸图寥落披此卷，尚足令我开笑颜。古称海上蓬莱方壶圆峤可望不可即，我曰其然岂其然？

　　○送秋月古香种树归隐日向故封即用其留别诗韵

　　昨日公侯今老农，飘然挂冠归旧封。忙时蜡屐闲扶筇，空山猿鹤长相从。觚棱帝阙春梦浓，醒来忽隔天九重。天风吹袂云荡胸，云胡不乐心溶溶。人生一别难相逢，落月屋梁思子容。他时子倘思吾侬，鸡鸣西望罗浮峰。

　　○近世爱国志士歌

　　日本自将军主政凡五百年，世不知有王。德川氏兴，投戈讲艺。亲藩源光国作《大日本史》，立将军传，略仿世家、载记及藩镇列传之列，世始知尊王之义。后源松苗作《日本史略》，赖襄作《日本外史》，益主张其说。及西人劫盟，幕府主和，诸藩主战，於是议尊王，议攘夷，议尊王以攘夷。继知夷之不可攘，复变而讲和戎之利。而大藩联衡，幕府倾覆，尊王之事大定矣。家康初政，颇欲与外国通商。继而天草教徒作乱，遂一意锁港，杜绝内外。下令逐教士，炮击外船。甚至漂风难民，亦不许回国，处以严刑。识者深忧之，而未敢昌言也。外舶纷扰，屡战屡蹶。有论防海者，有议造炮舰者，有欲留学外国者，德川氏皆严禁之。唱尊王者触大忌，唱通番者犯大禁，幕府均下令逮捕。党狱横兴，株连甚众。而有志之士，前仆后起，踵趾相接，视死如归。死於刀锯，死於囹圄，死於逃遁，死於牵连，死於刺杀者，盖不可胜数。卒以成中兴之业，维新之功，可谓盛矣。明治初年，下诏褒奖，各赠阶赏恤。今举其尤著者十数人，著於篇，以兴起吾党爱国之士。

　　今日共尊王，九原君知否？化鹤倘将来，摩挲柳庄柳。

　　草莽臣正之，望阙辄哭谒。眼枯泪未枯，中有杜鹃血。

　　怒鞭尊氏像，泣述《山陵志》。可怜默默齐，犹复《不恤纬》。

　　拍枕海潮来，勿再闭关眠。日本桥头水，直接龙动天。

　　文章亦小技，能动处士议。武门两石弓，不若一丁字。

　　锁港百不知，惟梦君先觉。到今鴂舌声，遍地设音学。

　　只一衣带水，便隔十重雾。能知四国为，独君识时务。

　　丈夫四方志，胡乃死槛车？倘遂七生愿，祝君生支那。

　　宁死不帝秦，意蹈东海死。当时互抱人，今亦骑箕尾。

　　手写御屏风，美哉犹有憾。君看红旗扬，神风扫夷舰。

　　鸡鸣晓渡关，鸟楼夜系狱。长歌招和魂，一歌一声哭。

　　宗五汝宗五，呼天诉民苦。恨不漆头颅，留看民歌舞。

　　○赤穗四十七义士歌

　　日本元禄十四年三月，天皇敕使聘於将军。将军命内匠头浅野长矩接伴。十四日，延使报谢诏命。仪未行，长矩卒拔刀击高家上野介吉良义英。义英走仆不死。目付官就讯争故，长矩对：自奉命接拌，上野介每以非礼见遇，是以及事。将军大怒，命囚长矩，责之曰：卿以愤争故，临国大礼，公然挥刃，以私怨灭公法。其赐死。其弟大学头长广，收尸葬之泉岳寺。报至赤穗，长矩老臣大石良雄，聚众言曰：上野介尚在，吾曹唯有枕城而死耳。共刺血盟誓，遣使告於长矩外亲户田氏定曰：内匠头有罪伏法，臣等谨服命矣。惟不共戴天之仇，俨然朝列，臣等无颜立於人世，敢含刃骈死，以殉孤城。讲以此意报之目付官。氏定答书曰：苟报之目付，达於公朝，恐将不利於大学头。众乃更议。及收城使至，复请曰：浅野氏自胜国以来，世世蒙国恩。今大学头现在，愿赦罪继其家。官使曰：诺。良雄复语众曰：城亡与亡，乌敢以大学故而图存。虽然，舍此岂遂无死所哉！各泣别去。明年三月，良雄等先后变姓名入江户。佯为贩夫，僦居义英第侧，以伺利便。义英畏仇，一夕三迁，莫测其踪迹。而尝以茶事为嬉，所喜茶人某，每曾必与。大高忠雄乃佯为富商，从学茶燕法。十二月十四夜，义英将集饮於家，良雄等得茶人语，遂聚众举事。按第图，定部分。众皆戴铁兜，衷锁甲，外为救火吏服，担弓枪长梯大椎从之。神崎则休乡导。夜四更至。至则挝门缘屋，乘高呼曰：内匠头家士为报仇来，敢出拒者斩。弱无力者，坐不动者，置之。欢呼入室，每室烧烛，遍搜不能得。乃捕劫一人，导至寝所。有义英席卧被尚暖，众知其逃匿不远，更四出旁搜。间光兴至房侧，间嗫嗫有耳语声，破户呼曰：得无在是耶？众发矢奋枪薄之。房乃藏茶具者，有人乱掷物以拒。武林隆重揭烛，见一人著白衬衣在隐所，方拔刀欲起，隆重搀进，斫而殪之。额及背有枪痕，喜曰：此非亡主所手击者哉！乃吹螺啸聚，以竿悬首，拥往泉岳寺长矩墓所。良雄预作具名书二通，一留义英外厅，一道人齐诣弹正官仙石久尚第，自明其报仇，非抗国法。良雄等既至寺，以橐盘盛义英首，又出匕首，置碑跗上，锋刃外向。四十七士自呼名拜谒，环跪墓前，读祭文曰：‘去年三月十四日之事，臣等卑贱疏远，不与知其状。然窃料我公与吉良上野君，必有积怨深仇，非得已也。不幸仇人未得，而身死国除，遂以一朝之愤，而亡百年之业。臣等食君之禄，应死君之事，苟靦颜视息，他日蒙耻入地，将何面目见我公乎？臣等自谋此事，弃妻子，捐亲戚，奔走东西，不遑宁处，凡一年又二百七十日於兹矣。常虑溘先朝露，所志不遂，重为世笑。赖天之明，君之灵，昨夕四更，往攻吉良氏，臣等幸得藉手以毕先公未了之志。此匕首，昔公在时割所爱以赐臣者，今谨以奉上，请公以此甘心仇人，以洗宿恨。’读毕，起取盘上首，以匕首击之三。复相聚大哭。既出，见寺僧曰：某等之事毕矣。仙石久尚以事闻，将军命分囚之四诸侯邸。明年二月四日，就所拘之邸，令以屠腹死。命曰：前者浅野内匠，所犯大不敬，论死如法。而吉良上野介以无罪原而不问。生杀皆出上旨，汝等乃诬以主仇，结徒聚众，执持弓矢，擅杀朝臣，大逆不道，其赐自尽。众皆稽首曰：自分应处极刑，乃赐剑自裁，此朝廷之仁也，某等死瞑目矣。乃悉葬之长矩墓侧。各为立碑。府下吊祭者填凑成市，数月不已。咸称为四十七义士，各搜辑其姓氏年甲遗事，刑録成帙。所遗手泽，争宝藏焉。

　　四十七士人同仇，四十七士心同谋。一盘中供仇人头，哀哀燕雀鸣啁啾。泥首泣诉围松楸：臣等无状恐为当世羞，君虽有臣不能为君持干掫，君实有弟不获传国如金瓯。君亦有国民，不敢兴师修戈矛，犹复靦颜视息日日偷。臣等非敢国法雠，伏念国亡君死实惟仇人由。当时天使来，奉命同会酬，环门观礼千人稠。彼名高家实下流，骂我衣冠如沐猴，笑我朝会啼秃鹙。我君怒如鲠在喉，拔剑一发不复收，乌知仇人不死翻贻家国忧。臣等闻变行叹复坐愁，或言死拒或言死请无能连一筹。同官臭味殊薰莸，一国蒙戎如狐裘，最后决意报雠同力戮，洒血书誓无悔尤。

　　四十七士相绸缪，蹈间伺隙忽然岁一周。昨夜四更月黑至鸺鹠，众皆衷甲撑铁兜，长梯大椎兼利鍭，或逾高墉或逾沟，开门先刃铃下驺，大呼转斗如貔貅。彼仇人者巧藏驱，如椽银烛遍宅搜，神恫鬼怒人焉瘦，闯然首出霜锋抽。彼盘之中血髑髅，先公犹识伧父面目不？此一匕首先公所赐绕指柔，请公含笑试吴钩，忽复赍齐恨埋九幽。臣等事毕无所求，愿从先君地下游。国家明刑有皋繇，定知四十七士同作槛车囚，不愿四十七士戴头如赘疣，唯愿四十七士骈死同首丘。将军有令付管勾，纲舆分置四诸侯。明年赐剑如杜邮，四十七士性命同日休。一时惊叹争歌讴，观者拜者吊者贺者万花绕冢每日香烟浮，一裙一屐一甲一胄一刀一矛一杖一笠一歌一画手泽珍宝如天球。自从天孙开国首重天琼钅牟和魂一传千千秋，况复五百年来武门尚武国多贲育俦。到今亦穗义士某某某某四十七人一一名字留，内足光辉大八州，外亦声明五大州。

　　○罢美国留学生感赋

　　汉家通西域，正值全盛诗。南至大琉球，东至高名骊，北有同盟国，帝号俄罗斯。各遣子弟来，来拜国子师。皇帝临辟雍，皇皇汉官仪。《石经》出玉箧，宝盖张丹墀。诸王立横卷，百蛮环泮池。於戏盛德事，慨想轩与羲》。自从木兰狩，国弱势不支，环球六七雄，鹰立侧眼窥。应制台阁体，和声帖括诗，二三老臣谋，知难济倾危。欲为树人计，所当师四夷。奏遣留学生，有诏命所司，第一选隽秀，其次择门楣。高门掇科第，若搞颔下髭。黄背好八股，肯令手停披。茫茫西半球，远隔天之涯，千金不垂堂，谁敢狎蛟螭？惟有小家子，重利轻别离，纥干山头雀，短喙日啼饥，但图飞去乐，不复问所之。蓝楼田舍奴，蓬头乳臭儿，优给堂餐钱，荣颁行装衣。舟中东西人，相顾惊复疑，此乃窭人子，胡为来施施？使者挈乘槎，四牡光騑騑。郑重诏监督，一一听指麾。广厦百数间，高悬黄龙旗。入室阒无人，但见空皋比，便便腹高卧，委蛇复委蛇。借问诸学生，了不知东西，各随女师去，雏鸡母相依，鸟语日啾啁，庶几无参差。就中高才生，每有出类奇，其馀中不中，太半悲染丝。

　　千花红毾■〈登毛〉，四窗碧琉璃，金络水晶柱，银盘夜光杯。乡愚少所见，见异辄意移。家书说贫穷，问子今何居。我今膳双鸡，谁记炊扊扅。汝言盎无粮，何不食肉糜？客问故乡事，欲答颜忸怩。嬉戏替戾冈，游讌贺跋支，互谈伊优亚，独歌妃呼豨，吴言与越语，病忘反不知。亦有习祆教，相率拜天祠，口嚼天父饼，手繙《景教碑》。楼台法界住，香华美人贻。此间国极乐，乐不故蜀思。

　　新来吴监督，其僚喜官威，谓此泛驾马，衔勒万能骑。徵集诸生来，不拜即鞭笞。弱者呼謈痛，强者反唇稽。汝辈狼野心，不如鼠有皮。谁甘畜生骂，公然老拳挥。监督愤上书，溢以加罪辞，诸生尽佻达，所业徒荒嬉，学成供蛮奴，否则仍汉痴，国家糜金钱，养此将何为？朝廷命使者，去留审所宜。使者护诸生，本意相维持，监督意亦悔，驷马舌难追。使者甫下车，含怒故诋諆，我不知许事，我且食蛤蜊。监督佛拂衣起，喘如竹筒吹，一语不能合，遂令天地暌。郎当一百人，一一悉遣归，竟如瓜蔓抄，牵累何累累。当其未遣时，西人书交驰，总统格兰脱，校长某何谁。愿言华学生，留为国光辉，此来学日浅，难言成与亏，颇有聪颖士，利锥非钝槌，忽然筵席撤，何异鞶带褫。本图爱相助，今胡弃如遗？

　　相公答书言：不过别瑕疵。一旦尽遣撤，哗然称我欺，怒下逐客令，旋禁华工来。溯自西学行，极盛推康熙。算兼几何学，方集海外医，天士充日官，南斋长追随，广译奇器图，诸器何伙颐。惜哉国学舍，未及设狄鞮。矧今学兴废；尤关国盛衰，十年教训力，百年富强基。奈何听儿戏，所遣皆卑微，部娄难为高，混沌强书眉。坐令远大图，坏以意气私。牵牛罚太重，亡羊补恐迟，蹉跎一失足，再遣终无期。目送海舟返，万感心伤悲！

　　○徐晋斋观察寿朋吴翰涛贰尹广濡随使美洲道出日本余饮之金寿楼翰涛即席有诗和韵以赠

　　铜琶高唱大江东，不许闲愁恼乃公。四海霸才能有几，今宵欢乐又偕同。狂呼酒盏看樊素，醉拭刀辨正宗。离别寻常休怅怨，男儿志本在飞蓬。

　　○流求歌

　　白头老臣倚墙哭，颓髻斜簪夜惨缘，自嗟流荡作波臣，细诉兴亡溯天蹴。天孙传世到舜天，海上蜿蜒一脉延。弹丸虽号蕞尔国，问鼎犹传七百年。大明天子云端里，自天草诏飞黄纸，印绶遥从亦士颁，衣冠幸不珠崖弃。使星如月照九州，王号中山国小球，英簜双持龙虎节，绣衣直指凤麟洲。从此苞茅动人贡，艳说扶桑茧如瓮。酋豪入学还请经，天王赐袭仍归赗。

　　尔时国势正称强，日本犹封异姓王，只戴上枝归一日，更无尺诏问东皇。黑面小猴投袂起，谓是区区应余畀，数典横徵贡百牢，兼弱忽然加一矢。鲸鲵横肆气吞舟，早见降幡出石头，大夫拔舍君含璧，昨日蛮王今楚囚。畏首畏尾身有几，笼鸟惟求宽一死，但乞头颅万里归，妄将口血群臣誓。归来割地献商於，索米仍输岁岁租，归化虽编归汉里，畏威终奉吓蛮书。一国从兹臣二主，两姑未觉难为妇，称臣称侄日为兄，依汉依天使如父。

　　一旦维新时事异，二百馀藩齐改制，覆巢岂有完卵心，顾器略存投鼠忌。公堂才锡藩臣宴，锋车竟走降王传，刚闻守约比交邻，忽尔废藩夷九县。吁嗟君长槛车去，举族北辕谁控诉？鬼界明知不若人，虎性而今化为鼠。御沟一带水溶溶，流出花枝胡蝶红。尚有丹书珠殿挂，空将金印紫泥封。迎恩亭下蕉阴覆，相逢野老吞声哭，旌麾莫睹汉官仪，簪缨未改秦衣服。东川西川吊杜鹃，稠父宋父泣鸲鹆。兴灭曾无翼九宗，赐姓空存殷七族。几人脱险作逋逃？几次流离呼伯叔？北辰太远天不闻，东海虽枯国难复。毡裘大长来调处，空言无施究何补？只有琉球恤难民，年年上疏劳疆臣。


人境庐诗草·卷四 
　　○奉命为美国三富兰西士果总领事留别日本诸君子

　　远泛银河附使舟，眼看沧海正横流。欲行六国连衡策，来作三山汗漫游。唐宋以前原旧好，弟兄之政况同仇。如何瓯脱区区地，竟有违言为小球。

　　占此江山亦足豪，凌虚楼阁五云高。人饶春气花多媚，山入波流地尚牢。六代风流馀蜡屐，百家磨炼惜名刀。廿年多少沧桑感，尽日凭栏首重搔。

　　海外偏留文字缘，新诗脱口每争传。草完明治维新史，吟到中华以外天。王母环来夸盛典，《吾妻镜》在访遗编。若图岁岁西湖集，四壁花容百散仙。

　　海水南旋连粤峤，斗星北望指京华。但烦青鸟常通讯，贪住蓬莱忘忆家。一日得闲便山水，十分难别是樱花。白银宫阙吾曾至，归与乡人信口夸。

　　沧溟此去浩无垠，回首江城意更亲。昔日同舟多敌国，而今四海总比邻。更行二万三千里，等是东西南北人。独有兴亚一腔血，为君户户染红轮。

　　○为佐野雪津常民题觚亭

　　占得江山美，觚亭足胜游。高人欣对宇，老子许登楼。海气鳌头日，天风鹏背秋。他时回首望，认此作并州。

　　○海行杂感

　　正月十八日，由横滨展轮往美利坚，二月十二日到。舟中无事，拉杂成此。东流西日奈愁何，荡以天风浩浩歌。九点烟微三岛小，人间世要纵婆娑。

　　稗瀛大海善谈天，丱女童男远学仙。倘遂乘桴更东去，地球早辟二千年。

　　叠床恰受两三人，奁镜盂巾位置匀。寸地尺天虽局蹐，尽容稊米一微身。

　　青李黄甘烂熳堆，蒲桃浓绿泼新醅。怪他一白清如许，水亦轮回变化来。

　　中年岁月苦风飘，强半光阴客里抛。今日破愁编日记，一年却得两花朝。

　　打窗压屋雨风声，起看沧波一掌平。我自冒风冲雨过，原来风雨不曾晴。

　　星星世界遍诸天，不计三千与大千。倘亦乘槎中有客，回头望我地球圆。

　　每每鸳鸯逐队行，春风相对坐调筝。才闻儿女呢呢语，又作胡雏恋母声。

　　偶然合眼便家乡，夜二三更母在床。促织入门蛛挂壁，一灯絮絮话家常。

　　是耶非耶其梦耶？风乘我我乘风耶？藤床簸魂睡新觉，此身飘飘天之涯。

　　一日明明十二时，中分大半睡迷离。黄公却要携黄奶，遮眼文书一卷诗。

　　家书琐屑写从头，身在茫茫一叶舟。纸尾只填某日发，计程难说到何州。

　　拍拍群鸥逐我飞，不曾相识各天涯。欲凭鸟语时通讯，又恐华言汝未知。

　　盖海旌旗辟道开，巨轮擘浪炮鸣雷。西人柄酌东人酒，长记通盟第一回。

　　○逐客篇

　　华人往美利坚，始于道、咸间。初由招工，踵往者多，数至二十万众。土人以争食故，哗然议逐之。光绪六年，合众国乃遣使三人，来商订限制华工之约。约成，至八年三月，议院遂藉约设例，禁止华工。感而赋此。

　　呜呼民何辜，值此国运剥！轩顼五千年，到今国极弱。鬼蜮实难测，魑魅乃不若，岂谓人非人，竟作异类虐，茫茫六合内，何处足可讬？华人渡海初，无异凿空凿，团焦始蜗庐，周防渐虎落，蓝缕启山林，丘墟变城郭。金山蟹堁高，伸手左右攫。欢呼满载归，群夸国极乐。招邀尽室行，后脚踵前脚。短衣结椎髻，担簦蹑草屩，酒人率庖人，执针偕执斫，抵掌齐入秦，诸毛纷绕涿。

　　后有红巾贼，刊章指名捉，逋逃萃渊薮，趋如蛇赴壑。同室戈娄操，入市刃相斮，助以国纲宽，日长土风恶。渐渐生妒争，时时纵谣诼。谓彼外来丐，只图饱囊橐。地皮足一踏，有金尽跳跃。腰缠得万贯，便骑归去鹤。谁肯解发辫，为我供客作？或言彼无赖，初来尽袒膊，喜如虫扑缘，怒则兽噬搏。野蛮性嗜杀，无端血染锷。些地非恶溪，岂容食人鳄。

　　又言诸娄罗，生性极龌龊，居同狗国秽，食等豕牢薄。所需日百钱，大觳难此较。任彼贱值佣，我辈坐脧削。眼见手足伤，谁能忍毒■〈蠢，若代春〉？千口音譊譊，万目瞪灼灼。联名十上书，上请王斟酌。

　　骤下逐客令，此事恐倍约。万国互通商，将以何辞却？姑遣三人行，藉免众口铄。掷倘成卢，聊一试蒲■〈艹博〉。谁知糊涂相，公然闭眼诺。噫嘻六州铁，谁实铸大错？从此悬厉禁，多方设扃钥。丸泥便封关，重门复击柝。去者鹊绕树，居者燕巢幕。关讥到进客，郊移及游学。国典与邻交，一切束高阁。东望海漫漫，绝远逾大漠。舟人呼卬须，津吏唱公莫。不持入关繻，一来便受缚。但是黄面人，无罪亦篣掠。

　　慨想华盛顿，颇具霸王略。檄告美利坚，广土在西漠，九夷及八蛮，一任通邛笮。黄白红黑种，一律等土著。逮今不百年，食言曾不炸。吁嗟五大洲，种族粉各各。攘外斥夷戎，交恶詈岛索。今非大同世，祇挟智勇角。芒砀红番地，知汝重开拓。飞鹰倚天立，半球悉在握，华人虽后至，岂不容一勺。有国不养民，譬为丛驱爵。四裔投不受，流散更安着？天地忽跼蹐，人鬼共咀嚼。皇华与大汉，第供异族谑。不如黑奴蠢，随处安浑噩。堂堂龙节来，叩关亦足躩。倒顷四海水，此耻难洗濯。他邦互效尤，无地容飘泊。远步想章亥，近功陋卫霍。芒芒问禹迹，何时版图廓？

　　○纪事

　　甲申十月，为公举总统之期。合众党欲留前任布连，而共和党则举姬利扶兰。两党閧争，卒举姬君。诗以纪之。

　　吹我合众笳，击我合众鼓，擎我合众花，书我合众簿。汝众勿喧哗，请听吾党语：人各有齿牙，人各有肺腑。聚众成国家，一身此尺土。所举勿参差，此乃众人父。击我共和鼓，吹我共和笳，书我共和簿，擎我共和花。请听吾党语，汝众勿喧哗：人各有肺腑，人各有齿牙，一身此尺土，聚众成国家。此乃众人父，所举勿参差。

　　此党夸彼党，看我后来绩。通商与惠工，首行保护策。黄金准银价，务令昭画一。家家田舍翁，定多十斛麦。凡我美利坚，不许人侵轶。远方黄种人，闭关严逐客。毋许溷乃公，鼾睡卧榻侧。譬如耶稣饼，千人得饱食。太阿一到手，其效可计日。彼党斥此党：空言彼何益。

　　彼党讦此党：党魁乃下流。少作无赖贼，曾闻盗人牛。又闻挟某妓，好作狭邪游。聚赌叶子戏，巧术妙窃钩。面目如鬼蜮，衣冠如沐猴。隐慝数不尽，汝众能知不？是谁承馀窍？竟欲粪佛头。颜甲十重铁，说恐难遮差。此党讦彼党，众口同一咻。

　　某日戏马台，广场千人设。纵横乌皮儿，上下若梯级。华灯千万枝，光照绣帷撤。登场一酒胡，运转广长舌。盘盘黄须虬，闪闪碧眼鹘。开口如悬河。滚滚浪不竭。笑激屋瓦飞，怒轰庭柱裂。有时应者者，有时呼咄咄。掌心发雷声，拍拍齐击节。最后手高举，明示党议决。

　　演说事未已，复辟纵观场。铁兜绣袮裆，左右各分行。宝象黄金络，白马紫丝缰。橐橐安步靴，林林耸肩枪。或带假面具，或手执长枪。金目戏方相黑脸画鬼王。仿古十字军，赤旆风飘扬。齐唱爱国歌，曼声音绕梁。千头万头动，竞进如排墙。指点道旁人，请观吾党光。

　　众人耳目外，重以甘言诱。浓缘茁芽茶，浅碧酿花酒。斜纹黑普罗，杂俎红■〈贲毛〉毭。琐屑到钗钏，取足供媚妇。上谒士雕龙，下访市屠狗。墨■〈尸外木内〉与侏张，相见辄握手，指此区区物，是某讬转授。怀中花名册，山请纪谁某。知君有姻族，知君有甥舅，赖君提挈力，吾党定举首。丁宁复丁宁，幸勿杂然否。

　　四年一公举，今日真及期。两党党魁名，先刻党人碑。人人手一纸，某官某何谁。破晓车马声，万蹄纷奔驰。环人各带刀，故示官威仪。实则防民口，豫备国安危。路旁局外人，各各捩眼窥。三五立街头，徐徐撚颔髭。大邦数十筹，胜负终难知。赤轮日可中，已诧邮递迟。俄顷一报来，急喘竹筒吹。未几复一报，闻锣惊复疑。抑扬到九天，啼笑奔千儿。夜半筹马定，明明无差池。轰轰祝炮声，雷乡云下垂；巍巍九层楼，高悬总统旗。

　　吁嗟华盛顿，及今百年矣。自树独立旗，不复受压制。红黄黑白种，一律平等视。人人得自由，万物咸遂利。民智益发扬，国富乃倍蓰。泱泱大国风，闻乐叹观止。乌知举总统，所见乃怪事。怒挥同室戈，愤争传国玺。大则酿祸乱，小亦成击剌。寻常瓜蔓抄，逮捕遍官吏。至公反成私，大利亦生弊。究竟所举贤，无愧大宝位。倘能无党争，尚想太平世。

　　○冯将军歌

　　冯将军，英名天下闻。将军少小能杀贼，一出旌旗云变色。江南十载战功高，黄袿色映色翎飘。中原荡清更无事，每日摩挲腰下刀。何物岛夷横割地，更索黄金要岁币。北门管钥赖将军，虎节重臣亲拜疏。将军剑光方出匣，将军谤书忽盈箧。将军卤莽不好谋，小敌虽勇大敌怯。将军气涌高于山，看我长驱出玉关。平生蓄养敢死士，不轩楼兰今不还。手执蛇矛长丈八，谈笑欲吸匈奴血。左右横排断后刀，有进无退退则杀。奋梃大呼从如云，同拚一死随将军。将军报国期死君，我辈忍扳将军恩。将军威严若天神，将军有令敢不遵，负将军者诛及身。将军一叱人马惊。从而往者五千人。五千人马排墙进，绵绵延延相击应。轰雷巨炮欲发声，既戟交胸刀在颈。敌军披靡鼓声死，万头窜窜纷如蚁。十荡十决无当前，一日横驰三百里。吁嗟乎！马江一败军心慑，龙州拓地贼氛压。闪闪龙旗天上翻，道咸以来无此捷。得如将军十数人，制梃能挞虎狼秦。能兴灭国柔强邻。呜呼安得如将军！

　　○九姓渔船曲

　　白石青溪波作镜，翩翩自照惊鸿影。本来此事不干卿，偏扰波澜生古井。使君五马从天来，八闽张罗纲贤才。何图满载珊瑚后，还有西施纲载回。西施一舸轻波软，原是官船当娃馆。玉女青矑隔版窥，径就郎怀歌婉转。婉转偎郎倚郎坐，不道鲁男真不可。此时忍後未能禁，此夕消魂便真个。门前乌桕天将曙，搴帷重对双星诉。君看银潢一道斜，小星竟向鹊桥渡。鹊桥一渡太匆匆，割臂盟寒忍负侬。不愿邮亭才一夕，宁将歌曲换三公。纷纷礼法言如雨，风语华言相诖误。欲乞春阴巧护花，缘章宁向东皇诉。略言臣到庚宗宿，大隄花艳惊人目，为求簉室梦泉丘，敢挈阿娇贮金屋。弹章自劾满朝惊，竟以风流微罪行。如何铁石心肠者，偏对梨涡忽有情？雅娘传语鸩媒妒，侬家世世横塘住，相当应嫁弄潮儿，不然便逐浮梁贾。张罗得为虽有缘，将珠抵鹊宁非误？祸水真成薄命人。微瑕究惜《闲情赋》。刚说高飞变凤凰，无端打散惊鸳鸯。金钗敲断都由我，团扇遮羞怕见郎。永丰坊柳丝丝缘，抛却一官剩双宿。莫将破甑屡回头，且唱同舟定情曲。

　　○感怀

　　下阻黄垆上九天，白云望断眼空悬。濛濛零雨又寒食，浩浩长流总逝川。万里游惟图一饱，三年泪忍到重泉。此身俯仰都惭愧，鞅掌犹言我独贤。


人境庐诗草·卷五 
　　○八月十五夜太平洋舟中望月作歌

　　茫茫东海波连天，天边大月光团圆，送人夜夜照船尾，今夕倍放清光妍。一舟而外无寸地，上者青天下黑水。登程见月四回明，归舟已历三千里。大千世界共此月，世人不共中秋节。泰西纪历二千年，祇作寻常数圆缺。舟师捧盘登舵楼，船与天汉同西流。虬髯高歌碧眼醉，异方乐祇增人愁。此外同舟下床客，梦中暂免供人役。沈沈千蚁趋黑甜，交臂横肱睡狼藉。鱼龙悄悄夜三更，波平如镜风无声。一轮悬空一轮转，徘徊独作巡檐行。我随船去月随身，月不离我情倍亲。汪洋东海不知几万里，今夕之夕惟我与尔对影成三人。

　　举头西指云深处，下有人家亿万户。几家儿女怨别离？几处楼台作歌舞？悲欢离合虽不同，四亿万众同秋中。岂知赤县神州地，美洲以西日本东，独有一客欹孤篷。此客出门今十载，月光渐照鬓毛改。观日曾到三神山，乘风意渡大瀛海。举头祇见故乡月，月不同时地各别，即今吾家隔海遥相望，彼乍东升此西没。嗟我身世犹转蓬，纵游所至如凿空，禹迹不到夏时变，我游所历殊未穷。九州脚底大球背，天胡置我於此中？异时汗漫安所抵？搔头我欲问苍穹。倚栏不寐心憧憧，月影渐变朝霞红，朦胧晓日生于东。

　　○归过日本志感

　　旧游重到一凄然，电制光阴又四年。老辈渐闻歌《薤露》，沧波真易变桑田。出关符传行人玺，横海旌旗下濑船。今日荷戈边塞去，可堪雪窖复冰天。

　　○舟中骤雨

　　极天唯海水，水际忽云横，云气随负走，风声挟雨行。鹏垂天欲堕，龙吼海齐鸣。忽出风围外，沧波万里平。

　　○到香港

　　水是尧时日夏时，衣冠又是汉官仪。登楼四望真吾土，不见黄龙上大旗。

　　○到广州

　　秋风独上越王台，吊古伤今几霸才。表里山河故无恙，消遥天海此归来。沦波淼淼八千里，圆月匆匆一百回。自抚头颅看髀肉，侧身东望重徘徊。

　　○启庆舟中

　　稳卧孤篷底，迷茫夜气微。使星正西向，零雨怅东归。灯影侵孤枕，波声荡四围。行藏无一是，万事付沾衣。

　　○将至梧州志痛

　　洒尽灯前泪，偏沾身上衣。呼天惟负负，恋母尚依依。吹树风何急，寻巢鸟独飞。殷勤看行箧，在日寄当归。

　　○游七星岩

　　归帆正藉好风吹，却为看山误我期。急水渐趋江合处，奇峰横出路穷时。欲寻柯斧仙何处？久困津染佛亦疲。返景入林人坐久，昏鸦何事独归迟？

　　○夜宿潮州城下

　　九曲潮江水，遥通海外天。客程馀百一，江路故回旋。犬亦乡音吠，鸥依岸影眠。舻声催欸乃，既有晓行船。

　　○夜泊

　　一行归雁影零丁，相倚双凫睡未醒。人语沈沈篷悄悄，沙光淡淡竹冥冥。近家乡梦心尤亟，拍枕涛声耳厌听。急趁天胆催舻发，开门斜月带残星。

　　○远归

　　人人相见各开颜，载得春风入玉关。邻里关心问筐箧，儿童拍手唱刀环。且图傍岸牵舟住，竞说乘槎犯斗还。海外名山都看遍，杖藜还看故乡山。

　　○乡人以余远归争来询问赋此志感

　　欢迎海客远游归，各认容颜半是非。六合外从何处说，十年来渐故人稀。糟床争送墙头酒，针线愁牵身上衣。旧识新交遍天下，可如亲戚话依依。

　　○今夕

　　相逢都怪鬓毛苍，今夕重依灯烛光。已去年华一弹指，无穷心事九回肠。云中蜃气楼台幻，海外龙堆道路长。身世茫茫何可说，呼儿炊饭熟黄梁。

　　○春夜招乡人饮

　　春风漾微和，吹断檐前雪。寒犬吠始停，众客互排闼。出瓮酒子酽，欹壁烛奴热。花猪间黄鸡，亦足供餔醊。团坐尽乡邻，无复苛礼设。以我久客归，群起争辩诘。初言日本国，旧是神仙窟。珊瑚交枝柯，金银眩宫阙。云馀白傅龛，锦留太真袜。今犹骖鸾来，眼见非恍惚。子乘仙槎去，应识长生诀。灵芝不死药，多少秘筐箧？或言可伦坡，索地始未获。匝月粮惧罄，磨刀咸欲杀。天神忽下降，指引示玉牒。巨鳌戴山来，再拜请手按。狂呼登陆去，炮乡轰空发，人马合一身，手秉黄金钺。野人走且僵，惊辟鬼罗杀。即今牛货洲，利尽西人夺。金穴百丈深，求取用不竭。又言太平洋，地当西南缺。下有海王宫，蛟螭恣出没。漫空白雨跳，往往鱼吐沫。曾有千斛舟，随波入长舌。天地黑如盘，腥风吹雨血。转肠入轮回，遗矢幸出穴。始知出鱼腹，人人庆复活。传闻浮海舟，尽里十重铁。叠床十八层，上下各区别。牛羊豕鸡狗，万物萃一筏。康庄九达间，周庐千户辟。船头逮船尾，巡行认车辙。其人好楼居，四窗而八达。千光璧琉璃，五色红靺鞨。杰阁高入云，明明月可掇。出入鬼仙间，多具锁子骨。曾见高縆伎，行绳若飞越。犁鞬善眩人，变态尤诡谲。常闻海客谈，异说十七八。太章实亲见，然否待子决。

　　诸胡饱腥膻，四族出饕餮，饤盘比塔高，硬饼藉刀截。菜香苜蓿肥，酒艳葡萄泼。冷淘粘山蚝，浓汁爬沙鳖。动指思异味，谅子固不屑。古称美须眉，今亦夸白皙。紫髯盘蟠虬，碧眼闪健鹘。子年未四十，鬑鬑须在颊。诸毛纷绕涿，东涂复西抹。得毋逐臭夫，习染求容悦。子如夸狄强，应举巨觥罚。谬称夜郎大，能步禹迹阔。试披地球图，万国仅虮虱。岂非谈天衍，妄论工剽窃。一唱十随和，此默彼又聒。醉喝杯箸翻，笑震屋瓦裂。平生意气颇，滔滔论不歇。到此穷诘屈，口箝舌反结。自作沧溟游，积日多於发。所见了无奇，无异在眉睫。《山经》伯翳知，《坤图》怀仁说。足迹未遍历，安敢遽排讦。大鹏恣扶摇，暂作六月息。尚拟汗漫游，一将耳目豁。再阅十年归，一一详论列。

　　○小女

　　一灯团坐话依依，帘幕深藏未掩扉。小女挽髯争问事，阿娘不语又牵衣。日光定是举头近，海大何如两手围？欲展地球图指看，夜灯风幔落伊威。

　　○即事

　　墙外轻阴淡淡遮，床头有酒巷无车。将离复合风吹絮，乍暖还寒春养花。一醉瞢腾如梦里，此身飘泊又天涯。打窗山雨琅琅乡，犹似波涛海上槎。

　　○下水船歌

　　雷光一制光闪天，洪波直泻无回旋，饥鹰脱鞲兔走穴，驰轮下阪箭离弦。君看我舟疾如驶，世间快事那有此。潮头拍拍鸥乱飞，舟人叫绝篙师喜。一山当头一对面，倏忽两山都不见，群山转瞬眼欲花，况又山头云万变。江随山转气益骄，蹴沙啮石波横跳。山虽百折舟一直，拍耳惟觉风刁刁。风声水声相鼓荡，舷倾桅侧终无恙。风乘我耶我乘风？便凌霄汉游天上。年来足迹遍五洲，浮槎曾到天尽头。长风破浪奚足道，平生奇绝输此游。忽闻隔岸唱邪许，纤夫努力力如虎。百丈横牵上濑舟，三朝三暮见黄牛。

　　○闭关

　　郁郁松阴外，深深一闭关。暂游二万里，小住两三间。云懒随龙卧，风微任鸟还。墙头山自好，何必诩神山。

　　○春暮偶游归饮人境庐

　　某水某山我故乡，今时今日好容光。频年花事春三月，独我蓬飘天一方。门外骊驹犹在道，堂前燕子稳栖染。金盆月艳蒲萄缘，便拟狂飞千百觞。

　　○拜曾祖母李太夫人墓

　　郁郁山上松，呀呀林中鸟，松有荫孙枝，乌非反哺雏。我生堕地时，太婆七十五。明年阿弟生，弟兄日争乱。太婆向母怀，伸手抱儿去，从此不离开，一日百摩抚。亲手裁绕罗，为儿制衣裳。糖霜和面雪，为儿作餦餭。发乱为梳头，脚腻为暖汤。东市买脂粉，靧面日生香。头上盘云髻，耳后明月璫。红裙绛罗襦，事事女儿妆。牙牙初学语，教诵《月光光》。一读一背诵，清如新炙簧。三岁甫学步，送儿上学堂。知儿故畏怯，戒师莫严庄。将出牵衣送，未归踦闾望，问讯日百回，赤足足奔忙。春秋多佳日，亲戚尽团聚，双手擎掌珠，百口百称誉。我家七十人，诸子爱渠祖，诸妇爱渠娘，诸孙爱渠父。因裙便惜带，将缣难比素。老人性偏爱，不顾人笑侮。邻里向我笑：老人爱不差，果然好相貌，艳艳如莲花。诸母背我骂：健犊行破车，上树不停脚，偷芋信手爬。昨日探鹊巢，一跌败两牙，噀血喷满壁，盘礴画龙蛇。兄妹昵我言：向婆乞金钱。真倾紫荷囊，滚地金铃圆。爷娘附我耳：幼婆要加餐。金盘脍鲤鱼，果为儿下咽。伯叔牵我手，心知不相干，故故摩儿顶，要图老人欢。

　　儿年九岁时，阿爷报登科，剑儿大父傍，一语三摩挲，此儿生属猴，聪明较猴多。雏鸡比老鸡，异时知如何？我病又老耄，情知不坚牢。风吹儿不长，那见儿扶摇。待儿胜冠时，看儿能夺标。他年上我墓，相携著宫袍。前行张罗纟散，后行鸣鼓箫。猪鸡与花果，一一分肩挑。爆竹响墓背，墓前纸钱烧。手捧紫泥封，云是夫人诰。子孙共罗拜，焚香向神告：儿今幸胜贵，颇如母所料。世言鬼无知，我定开口笑。大父回顾儿：此言儿熟记。一年记一年，儿齿加长矣。儿是孩提心，那知太婆事，但就儿所见，依稀记一二。太婆每出人，笼东拄一杖，后来杖挂壁，时见垂帷帐。夜夜携儿眠，呼娘搔背蛘。展转千挞腰，殷殷春雷响。佛前灯尚明，窗隙见月上。大父搴帘来，欢笑时鼓掌。琐屑及乡邻，讥诃到官长。每将野人语，眩作鬼魅状。太婆悄不应，便知婆欲睡，户枢徐徐关，移踵车轮曳。明朝阿娘来，奉匜为盥洗，欲饭爷捧盘，欲羹娘进匕。大父出迎医，覼缕讲脉理。咀嚼分尝药，斟酌共量水。自儿有知识，日日见此事。

　　几年举场忙，几年绝域使。忽忽三十年，光阴迅弹指。今日来拜墓，儿既须满嘴。儿今年四十，大父七十九，所喜颇聪强，容颜类如旧。周山看松柏，不要携杖走。拜跪不须扶，未觉躬伛偻。挂珠碧霞犀，犹是母所授。绣补炫锦鸡，新自粤西购。一手搴颔髭，一手振袍袖，打鼓唱迎神，红毡齐泥首。上头艺红香，中间酌黄酒。青箬苞黍粽，紫丝络莲藕。大父在前跪，诸孙跪在后。森森排竹筍，依依伏杨柳。新妇外曾孙，是婆定昏媾。阿端年始冠，昨年已取妇。随兄擎腰扇，阿和亦十五。长樛次当孙，此皆我儿女。青青秀才衣，两弟名谁某。少者新簪花，捧觞前拜手。次第别后先，提抱集贱幼。一家尽偕来，只恨不见母。母在婆最怜，刻不离左右。今日母魂灵，得依太婆否？树静风不停，草长春不留。世人尽痴心，乞年拜北斗。百年那可求，所愿得中寿。谓儿报婆恩，此事难开口。求母如婆年，儿亦奉养久。儿今便有孙，不得母爱怜。爱怜尚不得，那论贤不贤。上羡大父福，下伤吾母年。吁嗟无母人，悠悠者苍天！

　　○遣闷

　　花开花落掩关卧，负汝春光奈汝何！天下事原如意少，眼中人渐后生多。声声暮雨萧萧曲，去去流光踏踏歌。今日今时有今我，茶烟禅榻病维摩。

　　○寒食

　　几日春阴画不成，才过寒食又清明。霏霏红雨花初落，袅袅白波萍又生。栏外轻寒帘内暖，竹中微滴柳梢晴。浮云万变寻常事，一瞬光阴既娄更。

　　○夜饮

　　长风吹月过江来，照我华堂在手杯。莫管阴晴圆缺事，尽欢三万六千回。胸中五狱撑空起，眼底浮云一扫开。玉管铜弦兼铁板，与君扶醉上高台。

　　○日本国志书成志感

　　湖海归来气未除，忧天热血几时摅？《千秋鉴》借《吾妻镜》，四壁图悬人境庐。改制世方尊白统，《罪言》我窃比《黄书》。频年风雨鸡鸣夕，洒泪挑灯自卷舒。

　　○十月十九日至沪初随何大臣如璋使日本即於是日由上海东渡今十二年矣

　　百年有几相逢日？一别重来十二年。海水萍踪仍此地，岁星荔实忽周天。长江浪击轰云炮，绝漠寒深大窖毡。公正南归吾北上，欲论近事恨无缘。

　　○由潮州溯流而上驶风舟行甚疾

　　借得南风便，无嫌上水船。千帆张鸟翼，一席尽鸥眠。树若迎人立，桅随倚枕偏。篙师相对语，今夕且神仙。

　　○夜泊高陂其地多竹

　　一篷凉月冷於秋，万竹潇潇俯碧流。欲拟勾留留不得，明年何处梦黄州？


人境庐诗草·卷六 
　　○自香港登舟感怀

　　又指天河问析津，东西南北转蓬身。行行遂越三万里，碌碌仍随十九人。久客暂归增别苦，同舟虽敌亦情亲。龙旗猎猎张■〈方毛〉去，徒倚阑干独怆神。

　　○过安南西贡有感

　　沧海归来伏著书，平生豪气未全除。仰看跕跕飞鸢堕，转亿乡人下泽车。

　　高下连云拥百城，一江直溯到昆明。可怜百万提封地，不敌弹丸一炮声。

　　神功远拓东西极，圣武张皇六十年。不信王师倒戈退，翻将化外弃南天。

　　九真象郡吾南土，秦汉以前既版图。一自三杨倡议后，珠崖永弃不还珠。

　　班超投笔气如山，万里封侯出玉关。今岂无人探虎穴，宝刀难染血痕殷。

　　○锡兰岛卧佛

　　大风西北来，摇天海波黑，茫茫世界尘，点点国土墨。虽曰：中国海，无从问禹迹。近溯唐南蛮，远逮汉西域，旧时《职贡图》，依稀犹可识。自明遣郑和使节驰络绎，凡百马流种，各各设重译，金弃铸多罗，玉环献摩勒，每以佛光明，表颁帝威德。

　　苏禄率群臣，渤泥挈尽室。阑斑被绣缦，扶服拜赤帟。是中蛮夷长，窃号公侯伯，比古小诸侯，尚足称蒲璧。其他鸟了部，争亦附商舶。有诏镇国山，碑立高百尺，以此明得意，此刻之罘石。及明中弃后，朝贡渐失职。岂知蕞尔国，既经三四摘。铁围薄福龙，大半供鸟食。我行过九真，其次泊息力。婆罗左右望，群岛比虮虱。咸归西道主，尽拔汉赤帜，日夕兴亡泪，多於海水滴。行行复行行，便到师子国。

　　浩浩象口水，流到殑伽山。遥望窣堵波，相约僧跻攀。中有卧佛像，丈六金身坚。右叠重累足，左握光明拳，虽具坚牢相，软过兜罗绵。水田脱净衣，鬊雲堆华鬘，大青发屈蠡，围金耳垂环。就中白毫光，普照世大千，八十种好相，一一功德圆。是谁摄巧匠？上登忉利天，刻此牛头檀，妙到秋毫颠。或言佛涅槃，娑罗双树间，此即茶维地，斯语原讹传。惟佛有神力，高踞两山巅，至今双足迹，尚隔十由延。或言古无人，只有龙鬼仙，其后买珠人，渐次成市廛。此亦妄造语，有如野狐禅。实别经行地，与佛大有缘，参天贝多树，由此枝叶繁。独怪如来身，不坐千叶莲，既付金缕衣，何不一启颜？岂真津梁疲，老矣倦欲眠。如何沈沈睡，竟过三千年？

　　吁嗟佛灭度，世界眼尽灭。是最先王舍城，大辟禅师窟，迦叶与阿难，结集佛所说。尔来一百年，复见大会设，恒河左右流，犍槌声不绝。其后阿育王，第一言佛法，能役万鬼神，日造八万塔，举国施与佛，金榜国门揭。九十六外道，群言罢一切。复遣诸弟子，分授十万偈，北有大月氏，先照佛国月，四开无遮会，各运广长舌。汉家通西域，声教远相接，金人一入梦，白马来负笈，绳行复沙度，来往踵相蹑。总持四千部，重译多於发，华言通梵语，众推秦罗什。后分律法论，宗派各流别，要之佉卢字，力大过仓颉。南有狮子王，凿字赤铜鍱，当时东西商，互通度人筏，但称佛弟子，能避鬼罗杀，遂使诸天经，满载商人箧。鸟喙■〈艹邪〉子洲，畏鬼性騃怯，一闻地狱说，心畏ㄦ摩杀，赖佛得庇护，无异栖影鸽。国主争布金，妃后亦托钵，尊佛过帝天，高供千白氎，乐奏梵音曲，讼听番僧决，向来文身人，大半著僧衲。达摩浮海来，一花开五叶，语言与文字，一喝付抹杀，十年勤面壁，一灯传立雪，直指本来心，大声用棒喝。非特道家流，附会入庄列，竟使宋诸儒，沿袭事剽窃。最奇宗喀巴，别得大解脱，不生不灭身，忽然佛复活。西天自在王，高踞黄金榻，千百毡裘长，膜拜伏上谒，西戎犬羊性，杀人日流血，喃喃诵经声，竟能消杀伐，藏卫各蕃部，无复事鞭挞。

　　即今奔巴瓶，改法用金梜，论彼象教力，群胡犹震慴。综佛所照临，竟过九州阔，极南到朱波，穷北逾靺鞨，大东渡日本，天皇尽僧牒。此方护佛齿，彼土迎佛骨，何人得钵缘，某日是箭节，庄饰紫金阶，供食白银阙，倒海然脂油，震雷响金钹，香云幢幡云，九天九地彻，五百虎狮象，遍地迎菩萨。谓此功德盛，当历千万劫，有国赖庇护，金瓯永无缺。岂知西域买，手不持寸铁，举佛降生地，一旦尽劫夺。

　　我闻舒五指，化作狮子雄，能令众醉象，败窜头笼东。何不敕兽王，俾当敌人冲？我闻觕大力，手张祖王弓，射过七铁猪，入地千万重。何不矢一发，再张力士锋？我闻四海水，悉纳毛孔中，蛟龙与鱼鳖，众生无不容。何不口一吸，令化诸毛虫？我闻大千界，一击成虚空，譬掷陶家轮，极远到无穷。何不气一喷，散为鞞蓝风？我闻三昧火，烧身光熊熊，千眼金刚杵，头出烟焰红。何不呼阿奴，一用天火攻？我闻安息香，力能敕毒龙，尾击须弥山，波涛声汹汹。何不呼小婢，悉遣河神从？我闻阿脩罗，横攻善见宫，流尽赤蚌血，藕丝遁无迹。何不取天仗，压制群魔凶？我闻毗琉璃，素守南天封，薜荔鸠槃茶，万鬼声喁喁。何不饬鬼兵，力助天王功？惟佛大法王，兼综诸神通，声闻诸弟子，递传术犹工。如何敛手退，一任敌横纵，竟使清净土，概变腥膻戎？五方万天祠，一齐鸣鼓钟。遥望西王母，虎齿发蓬蓬，合上皇帝号，万宝朝河宗。佛力遂扫地，感叹摧肝胸。

　　佛不能庇国，岂不能庇教，奈何五印度，竟不闻佛号！古有《韦陀》画，云自梵天造，贵种婆罗门，挟此肆凌傲。凡夫钝根辈，分定莫能校。自佛倡平等，人各有业报，天堂与地狱，善恶人所召。卑贱众首陀，吹螺喜相告，亦有婆罗门，渐渐服教导。食屑鹁鸠行，夜行鸺鹠叫，涂灰身半裸，拜月脚左跷，各弃事天业，回向信三宝。

　　大地阎浮提，慈云遍覆帱。何意梵志辈，势盛复鼓噪，灰死火复然，尾大力能掉，别创温都名，布以人皇诏，佛头横著粪，诃骂杂嘲诮，尽驱出家人，一一出边徼。外来波斯胡，更立祆神庙，千牛祭火光，万马拜日曜。嗣后摩诃末，采集各经要，一经衍圣传，一剑镇群暴，谓此哥罗尼，实以教忠孝，天使乘白马，口宣天所诰，从则升九天，否则杀左道，教主兼霸王，黄屋建左纛。继以蒙古主，挟势尤桀骜，以彼转轮王，力大谁敢较。迩来耶稣徒，遍传《新旧约》，载以通商舶，助以攻城炮，谓天只一尊，获罪无所祷，一切土木像，荒诞尽可笑，顶上舍利珠，拉杂付摧烧，竟使佛威德，灯灭树倾倒，摩耶抚钵哭，迦叶捧衣悼。像法二千年，今真末劫到。恶王魔波旬，更使众魔娆。天人八部众，谁不生悲恼？

　　噫嗟五大洲，立教几教皇？惟佛能大仁，首先唱天堂。以我悲悯心，置人安乐乡。古分十等人，贵贱如画疆。惟佛具大勇，自弃铜轮王。众生例平等，一律无低昂。罪畏末日审，报冀后世偿。佛说有弥勒，福德莫可当，将来僧祇劫，普渡胥安康。此皆大德慧，倾海谁能量。古学水火风，今学声气光，辩才总无■〈石疑〉，博综无不详。独惜说慈悲，未免过主张，臂称穷鸽肉，身供饿虎粮，左手割利刃，右手涂檀香。冤亲悉平等，善恶心皆忘。愈慈愈忍辱，转令身羸尪。兽蹄交鸟迹，一听外物戕。人间多虎豹，天上无凤凰，虎豹富筋力，故能恣彊梁，凤凰太文彩，毛羽易摧伤，惟强乃秉权，强权如金刚。吁嗟古名国，兴废殊无常。罗马善法律，希腊工文章。开化首埃及，今亦归沦亡。

　　念我亚细亚，大国居中央，尧舜四千年，圣贤代相望。大哉孔子道，上继皇哉唐，血气悉尊亲，声名被八荒。到今四夷侵，尽撤诸边防。天若祚中国黄帝垂衣裳，浮海率三军，载书使四方，王灭镇象主，鬼族驯狼■〈月荒〉，归化献赤土，颂德歌白狼，共尊天可汗，化外胥来航，远及牛贺洲，鞭之如群羊。海无烈风作，地降甘露祥，人人仰震旦，谁侮黄种黄？弱供万国役，治则天下强。明王久不作，四顾心茫芳。

　　○温则宫朝会

　　万灯悬耀夜光珠，绣缕黄金匝地铺。一柱通天铭武后，三山绝岛胜方壶。如闻广乐钧天奏，想见重华《盖地图》。五十余年功德盛，女娲以后世应无。

　　○重雾

　　碌碌成何事，有船吾欲东。百忧增况瘁，独坐屡书空。雾重城如漆，寒深火不红。昂头看黄鹄，高举挟天风。

　　○伦敦大雾行

　　苍天已死黄天立，倒海翻云百神集。一时天醉帝梦酣，举国沉迷同失日。芒芒荡荡国昏荒，冥冥蒙蒙黑甜乡，我坐斗室几匝月，面壁惟拜灯光王。时不辨朝夕，地不识南北，离离火焰青，漫漫劫灰黑。如渡大漠沙尽黄，如探严穴黝难测。化尘尘亦缁，望气气皆墨，色象无可名，眼鼻若并塞。岂有盘古氏，出世天再辟。又非阿脩罗，搅海水上击。忽然黑暗无间堕落阿鼻狱，又惊恶风吹船飘至罗杀国。出门寸步不能行，九衢偏地铃铎声。车马鸡栖匿不出，楼台蜃气中含腥。天罗磕匝偶露缺，上有红轮色如血。暖暖曾无射目光，凉凉未觉炙手热。吾闻地球绕日日绕球，今之英属遍五洲，亦日所照无不到，光华远被天尽头。鸟知都城不见日，人人反抱天■〈隋上土下〉忧。又闻地气蒸腾化为雨，巧算能知雨点数。此邦本以水为家，况有灶烟十万户。倘将四海之雾铢积寸算来，或尚不如伦敦城中雾。

　　○在伦敦写真志感

　　人海茫茫着此身，苍凉独立一伤神。递增哀乐中年感，等是寻常行路人。万里封侯从骠骑，中兴名相画麒麟。虎头燕颔非吾事，何用眉头郁不申。

　　○得梁诗五画

　　廿年踪迹半天下，数尽新交总不如。四海几人真我友，万金一纸当家书。相期云汉高飞鹄，难忘江湖同队鱼。事事蹉跎落人后，可堪君尚逐前车。

　　○今别离

　　别肠转如轮，一刻既万周。眼见双轮驰，益增中心忧。古亦有山川，古亦有车舟，车舟载离别，行止犹自由。今日舟与车，并力生离愁。明知须臾景，不许稍绸缪，钟声一及时，顷刻不少留。虽有万钧柁，动如绕指柔；岂无打头风，亦不畏石尤。送者未及返，君在天尽头，望影倏不见，烟波杳悠悠。去矣一何速，归定留滞不？所愿君归时，快乘轻气球。

　　朝寄平安语，暮寄相思字，驰书迅已极，云是君所寄。既非君手书，又无君默记，虽署花字名，知谁钳缗尾？寻常并坐语，未遽悉心事，况经三四译，岂能达人意，只有班班墨，颇似临行泪。门前两行树，离离到天际，中央亦有丝，有丝两头系。如何君寄书，断续不时至？每日百须臾，书到时有几？一息不相闻，使我容颜悴。安得如电光，一闪至君旁。

　　开函喜动色，分明是君容，自君镜奁来，人妾怀袖中。临行剪中衣，是妾亲手缝，肥瘦妾自思，今昔得毋同？自别思见君，情如春酒浓，今日见君面，仍觉心忡忡。揽镜妾自照，颜色桃花红。开箧持赠君，如与君相逢。妾有钗插鬓，君有襟当胸，双悬可怜影，汝我长相从。虽则长相从，别恨终无穷。对面不解语，若隔山万重。自非梦来往，密意何由通。

　　汝魂将何之？欲与君追随，飘然渡沧海，不畏风波危。昨夕入君室，举手搴君帷，披帷不见人，想君就枕迟。君魂倘寻我，会面亦难期。恐君魂来日，是妾不寐时，妾睡君或醒，君睡妾岂知，彼此不相闻，安怪常参差。举头见明月，明月方入扉，此时想君身，侵晓刚披衣。君在海之角，妾在天之涯，相去三万里，画夜相背驰，眠起不同时，魂梦难相依。地长不能缩，翼短不能飞，只有恋君心，海枯终不移。海水深复深，难以量相思。

　　○忆胡晓岑

　　一别匆匆十六年，云龙会合更无缘。隔邻呼饮记同巷，积岁劳思吝一笺。无数波涛沧海外，何时谈话酒杯前？太章走遍东西极，天外瀛洲别有天。

　　○感事三首

　　酌君以葡萄千斛之酒，赠君以玫瑰连理之花，饱君以波罗径尺之果，饮君以天竺小团之茶，处君以琉璃层累之屋，乘君以通四望之车，送君以金丝压袖之服，延君以锦幔围墙之家。红氍贴地灯耀壁，今夕大会来无遮。褰裳携手双双至，仙之人兮粉如麻。绣衣曳地过七尺，白羽覆髻腾三叉，襜褕乍解双臂袒，旁缀缨络中宝珈，细腰亭亭媚杨柳，窄靴簇簇团莲华。膳夫中庭献湩乳，乐人阶下鸣鼓笳。诸天人龙尽来集，来自天汉通银槎。衣裳阑斑语言杂，康乐和亲懽不哗。问我何为独不乐，侧身东望三咨嗟？

　　吾闻弇州西有西极国，积苏累块杳无极。又闻昆仑山高万余里，增城九重天尺咫。此皆钧天帝所都，聚窟亦属神仙徒，元洲长洲本幻渺，丹水赤水疑有无。又闻西方大秦国，远轶南海波斯胡。水晶作柱夜光络，绣缕织罽黄金涂。犁靬干善眩虽略妄，张骞凿空原非诬。谈天足徵邹子说，《盖地》亦列王母图。东西隔绝旷千载，列国崛兴强百倍。道通南徼仍识途，舟绕大郎竟超海。衣裳之会继兵车，跂行蠕动同一家，穆满辙迹所不到，今者联翩来乘槎。吁嗟乎！芒芒九有古禹域，南北东西尽戎狄。岂知七万余里大九洲，竟有二千年来诸大国。

　　地球浑浑周八极，天设区域限西北。绳行沙度不可涉，黑风况畏罗杀国。咄哉远人来叩关，凿地忽通西南蛮，贾胡竟到印度海，师船还越大浪山。婆罗苏禄吾南土，从此汉阳咸人楚。长蛇封豕恣并吞，喁喁鹣鲽来无路。可仑比亚尤人豪，搜索大地如追逃。裹粮三月指西发，极目所際惟波涛。行行匝月粮且罄，舟人欲杀鬼夜号。忽然大陆出平地，一钓手得十五鳌。即今美洲十数国，有地万里民千忆。世人已识地球圆，更探增冰南北极。精卫终偿填海志，巨灵竟有擘山力。华严楼阁虽则奇，沧海桑田究难测。堂堂大国称支那，文物久冠亚细亚，流沙被德广所及，却特威远蔑以加，宋明诸儒骛虚论，徒诩汉大夸皇华。谬言要荒不足论，鸟知坏地交犬牙。鄂罗英法联翩起，四邻逼处环相伺，着鞭空让他人先，卧榻一任旁侧睡。古今事变奇至此，彼己不知宁勿耻。持被入直刺刺语不休。劝君一骋四方志。

　　○寄怀左子兴领事秉隆

　　古人材艺今俱有，却是今人古不如。十载动名辅英簜，一家安乐寄华胥。头衔南岛蛮夷长，手笔西方象寄书。闻说狂歌敲铁板，大声往往骇龙鱼。

　　○送承伯纯厚吏部东归

　　他日是非谁管得，当前聚散亦飘蓬。茫茫海水摇天缘，说到归心谅总同。

　　○岁暮怀人诗

　　三年秉节辉英簜，万里持戈老玉门。太息韩江流水去，近来心事共谁论？

　　卅年冷署付蹉跎，归去空山卧薜萝。写到哀辞哭金鹿，黄门老泪定无多。

　　既死奸谀胆尚惊，四夷拱手畏公名。一篇荐士通天表，独尔怜才到鲰生。

　　门第将军双戟围，长安花好马如飞。只怜同听秋声馆，瘦竹疏桐鹤不肥。

　　祭酒今为天下师，帝尧苗裔汉官仪。文星光照银潢水，流到人间万派奇。

　　要使天骄识凤麟，传闻星使出词臣。毡裘大长惊相问，李揆中朝第一人。

　　岛夷史读《吾妻镜》，清朝书传《我子篇》。写取君诗图我壁，自夸上下五千年。

　　自笑壶丘慑郑巫，有时弹指说兰闍。四朝盟会文山积，排比成书有意无？

　　十载承明校石渠，搜罗《七録》更无余。传闻《大典》藏蛮貊，欲访人间未见书。

　　天竺新茶日本丝，中原争利渐难支。相期共炼补天石，一借丸泥塞漏卮。

　　怀仁久熟《坤舆志》，法显兼通佛国言。闻说荷囊趋译馆，定从绝域纪輶轩。

　　典属从公欲请缨，吓蛮草诏喜谈兵。迷云毒雾飞鸢坠，曾左星轺万里行。

　　汉学昌明二百年，儒林中有妇人贤。绛纱传授宣文业，自诩家姑王照圆。

　　天边雄镇北门管，海内通儒东塾书。膝下传经幕中檄，数君才调有谁如？

　　释之廷尉由参乘，博望封侯自使槎。官职诗名看双好，纷纷冠盖逊清华。

　　一疏尊崇到许君，壁中古字发奇芬。■〈師，邑代币〉亭弟子湖洲法，讽籀人人解《说文》。

　　粉署归来作画眠，花砖徐步日如年。不知新旧《唐书》注，红烛增修得几篇？

　　赤嵌城高海色黄，乍销兵气变文光。他年番社编《文苑》，初祖开山天破荒。

　　老去头陀深闭关。悔将游戏到人间。杨枝骆马今都去，负杖闲看乌石山。

　　百人同队试青衫，记得同歌宵雅三。上溯乾嘉数毛郑，瓣香应继著花庵。

　　高柳深深闭户居，看儿画扇妇钞书。著书注到萍蒲懒，恨不将身化作鱼。

　　结客须结少年场，占士能占男子祥。二十年前赠君语，於今憔悴鬓微霜。

　　走遍环球西复东，莼鲈归隐卧吴淞。可怜一副伤时泪，洒尽吞花卧酒中。

　　十洲三岛浮槎去，汗漫狂游久未还。输与清闲阳朔令，朝朝拄笏饱看山。

　　闻君近人焦山去，欲访要离伴伯鸾。一个蜗庐置何处？漫山风雨黑如磐。

　　娓娓清谈玉屑霏，仲宣体弱不胜衣。十年面壁精勤甚，多恐量腰减带围。

　　骨肉凋零感慨多，玉关人老发微皤。金壶自写《神伤赋》，每念家山辄奈何。

　　教儿兼習蟹行字，呼婢闲调鴂舌音。十载蓬莱作仙吏，公庭花落屋庐深。

　　珠江月上海初潮，酒侣诗朋次第邀。唱到招郎吊秋喜，桃花间竹最魂消。

　　石鼓摩挲拜孔林，每谈佛性说仙心。赤松辟穀知难学，要学先生戏五禽。

　　拔萃簪花十五余，倾城看杀好头颅。不知今日灵和柳，犹似当年张绪无？

　　风雨寒更寒守一庐，墓门夜夜泣啼乌。多情人惯伤心语，更谱哀弦十斛珠。

　　十七年来又悼亡，续弦仍复谱求皇。鬑鬑四十罗敷喜，摩捋郎须细看郎。

　　两两鸳鸯挟凤雏，调羹食性各谙姑。一家寿母红氍拜，最羡君家家庆图。

　　新声五十瑟弦调，爱我诗曾手自钞。远隔蓬山思甲帐，此生无福比文箫。

　　悲欢离合无穷事，迢递羁危万里身。与我周旋最怜我，寒更孤烛未归人。

　　○春游词

　　垂柳含春春意多，几分婀娜几婆婆？车声怒马尘黄麴，桥影横虹水绿波。并坐竞夸中妇艳，缓归争唱少年歌。黄鸡白日堂堂去，欲唤玲珑奈老阿！

　　○郁郁

　　郁郁久居此，依依长傍人。梨花今夜雨，燕子隔年春。门掩官何冷，灯孤仆亦亲。车声震墙外，滚滚尽红尘。

　　○登巴黎铁塔

　　塔高法国三百迈突，当中国千尺。人力所造，五部洲最高处也。

　　拔地崛然起，崚峥矗百丈。自非假羽翼，孰能蹑履上？高标悬金针，四维挂铁網。下竖五丈旗，可容千人帐。石础森开张，露阙屹相向。游人企足看，已惊眼界创。悬车倏上腾，乍闻辘轳乡。人已不翼飞，回出空虚上。并世无二尊，独立绝依傍。即居最下层，高已莫能抗。苍苍覆大圜，森芒列万象。呼吸通帝座，疑可通肸迥。自天下至地，俯察不复仰。但恨目力穷，更无外物障。离离画方罫，万顷开沃坏。微茫一线遥，千里走河广。宫阙与城垒，一气作苍莽。不辨牛马人，沙虫粉扰攘。我从下界来，小大顿变相。未知天眼闚，么麽作何状？北风冰海来，秋气何飒爽。海西数点烟，英伦郁相望。缅昔百年役，裂地争霸王。驱民人锋镝，倾国竭府帑。其后拿破仑，盖世气无两。胜尊天单于，败作降王长。欧洲古战场，好胜不相让。即今正六帝，各负天下壮。等是蛮触争，纷纷校得丧。嗟我稊米身，尪弱不自量。一览小天下，五洲如在掌。既登绝顶高，更作凌风想。何时御气游，乘球恣来往。扶摇九万里，一笑吾其傥。

　　○苏彝士河

　　龙门竟比禹功高，亘古流沙变海潮。万国争推东道主，一河横跨两洲遥。破空椎凿地能缩，衔尾舟行天不骄。他日南溟疏辟后，大鹏水足扶摇。

　　○九月十一夜渡苏彝士河

　　云敛天高暑渐清，沈沈鱼钥夜三更。侵衣雪色添秋冷，绕槛灯光混月明。大漠径从沙碛度，双轮徐碾海波平。忽思十五年前事，曾在蓬莱岛上行。

　　○舟泊波塞是夕大雨盖六月不雨矣

　　流沙亘千里，绝塞比龙堆。飞准盘云去，明驼载水来。破荒三尺雨，出地一声雷。溽暑都销尽，当风殊快哉！


人境庐诗草·卷七 
　　○夜登近海楼

　　曾非吾土一登楼，四野风酣万里秋。烂烂斗星长北指，滔滔海水竟西流。昂头尚照秦时月，放眼犹疑禹画州。回首宣南苏禄墓，记闻诸国赋共球。

　　○续怀人诗

　　创获奇香四百年，散花从此遍诸天，支那奇字来何处？絮问蔫菸说药烟。

　　帕首靴刀走北门，竟从逋盗作忠臣。一腔热血兴亚会，认取当年蹈海人。

　　宪宪英英伟丈夫，不将韬略学孙吴。恨无舞袖回旋地，戏倒天吴拆海图。

　　不关魏晋兴亡事，自署羲皇上古人。白竹兜笼黄木屐，科头可用护寒巾？

　　得诗便付铜弦唱，对局何曾玉袜输。绕鬓青青好颜色，绝伦还以旧髯无？

　　长华园里好亭楼，每到花时载酒游。岁岁花开频入梦，桑干梦醒梦并州。

　　袖中各有赠行诗，向岛花红水碧时。只恨书空作唐字，独无烂石补天词。

　　一龛灯火最相亲，日日车声辗麴尘。绝胜海风三日夜，拏舟空访沈南蘋。

　　已破家山賸故侯，秦筝赵瑟尚风流。可能纲载西施去，不解风波不解愁？

　　曾观《菩萨处胎卷》，又访《那须国造碑》。直引蛇行横蟹足，而今安用此毛锥？

　　无端碌碌随官去，仍是铿铿说教师。黄面瞿夷金指爪，可曾嫁毕女先医？

　　几年辛苦赋同袍，胆大於身气自豪。得失鸡虫何日了，笑中常备插靴刀。

　　绕朝赠策送君归，魏绛和戎众共疑。骂我倭奴兼汉贼，函关难闭一丸泥。

　　褒衣博带进贤冠，礼乐东方万国看。尺二玺书旗太极，是王外戚是王官。

　　东方南海妃呼豨，身是流离手采薇。深夜骊龙都睡熟，记君痛哭赋无衣。

　　波臣流转哭涂穷，犹自低徊说故宫。中有丹书有金印，蛮花仙蝶粉墙红。

　　○新嘉坡杂诗十二首

　　天到珠崖尽，波涛势欲奔。地犹中国海，人唤九边门。南北天难限，东西帝并尊。万山排戟险，嗟尔故雄藩。

　　本为南道主，翻拜小诸侯。巧夺盟牛耳，横行看马头。黑甜奴善睡，黄教佛能柔。遂刬芒芒迹，难分禹画州。

　　花离不成国，黔首尚遗黎。家蓄獠奴段，官尊鸭姓奚。神差来却要，天号改撑犁。益地图王母，诸蛮尽向西。

　　王屋沈沈者，群官剑佩磨。开衙尊鸟了，检历籍娄罗。巢幕红鹰集，街弹白鹭多。独无关吏暴，来去莫谁何。

　　裸国原狼种，初生赖豕嘘。吒吒通鸟语，袅袅学虫书。吉贝张官伞，千兰当佛庐。人奴甘十等，只愿饱朱儒。

　　纣绝阴天所，黎鞬善眩人。偶题木居士，便拜竹王神。飞虫民头落，迎猫鬼眼瞋。一经簪笔问，语怪总非真。

　　化外成都会，迁流或百年。土音晓鴂舌，火色杂鸢肩。马粪犹余臭，牛医亦值钱。奴星翻上座，■〈舌氐〉鼎半成仙。

　　不着红蕖袜，先夸白足霜。平头拖宝靸，约指眩金钢。一扣能千万，单衫但裲裆。未须医带下，药在女儿箱。

　　绝好留连地，留连味细尝。侧生饶荔子，偕老祝槟榔。红熟桃花饭，黄封椰酒浆。都缦都典尽，三日口留香。

　　舍影摇红豆，墙阴覆绿蕉。问山名漆树，计斛蓄胡椒。黄熟寻香木，青曾探锡苗。豪农衣短后，遍野筑团焦。

　　会饮黄龙去，驮经白马来。国旗飏万舶，海市幻重台。宝藏诸天集，关门四扇开。红髯定何物，骄子复雄才。

　　远拓东西极，论功纪十全。如何伸足地，不到尽头天？宝盖缝花網，金函护叶笺。当时图职贡，重检帝尧篇。

　　○以莲菊桃杂供一瓶作歌

　　南斗在北海西流，春非我春秋非秋。人言今日是新岁，百花烂熳堆案头。主人三载蛮夷长，足遍五洲多异想。且将本领管群花，一瓶海水同供养。莲花衣白菊花黄，夭桃侧侍添红妆，双花并头一在手，叶叶相对花相当。浓如栴檀和众香，灿如云锦粉五色。华如宝衣陈七市，美如琼浆合天食。如竞笳鼓调筝琶，蕃汉龟兹乐一律。如天雨花花满身，合仙佛魔同一室。如招海客通商船，黄白黑种同一国。

　　一花惊喜初相见，四千余岁甫识面；一花自顾远自猜，万里绝域我能来；一花退立如局缩，人太孤高我惭俗；一花傲睨如居居，了更妩媚非粗疏。有时背面互猜忌，非我族类心必异；有时并肩相爱怜，得成眷属都有缘；有时低眉若饮泣，偏是同根煎太急；有时仰首翻踌躇，欲去非种谁能锄；有时俯水瞋不语，谁滋他族来逼处；有时微笑临春风，来者不拒何不容。众花照影影一样，曾无人相无我相。传语天下万万花，但是同种均一家。古言猗傩花无知，听人位置无差池。我今安排花愿否？拈花笑索花点首。花不能言我饶舌，花神汝莫生分别。唐人本自善唐花，或者并使兰花梅花一齐发。飙轮来往如电过，不日便可归支那。此瓶不乾花不萎，不必少见多怪如橐驼。地球南北倘倒转，赤道逼人寒署变，尔时五羊仙城化作海上山，亦有四时之花开满悬。

　　即今种花术益工，移枝接叶争天功，安知莲不变桃桃不变为菊，迥黄转绿谁能穷？化工造物先造质，控搏众质亦多术，安知夺胎换骨无金丹，不使此莲此菊此桃万亿化身合为一。众生后果本前因，汝花未必原花身，动物植物轮回作生死，安知人不变花花不变为人。六十四质亦么麽，我身离合无不可，质有时坏神永存，安知我不变花花不变为我。千秋万岁魂有知，此花此我相追随。待到汝花将我供瓶时，远愿对花一读今我诗。

　　○眼前

　　眼前男女催人老，况是愁中与病中。相对灯青恍如梦，未须头白既成翁。添巢燕子双雏黑，插帽花枝半面红。不信旁人称岁暮，且忻生意暖融融。

　　○寓章园养疴

　　海色苍茫夜气微，一痕凉月入柴扉。独行对影时言笑，排日量腰较瘦肥。平地风波听受惯，频年哀乐事心违。笠檐蓑袂桄榔杖，何日东坡遂北归？

　　○番客篇

　　山鸡爱舞镜，海燕贪栖梁，众鸟各自飞，无处无鸳鸯。今日大富人，新赋新婚行。插门桃柳枝，叶叶何相当。垂红结彩球，绯绯数尺长。上书大夫第，照耀门楣光。中庭寿星相，新■〈杭〉供中央，隐囊班丝细，坐褥棋局方，两旁螺钿椅，有如两翼张。丹楹缀锦联，掩映蛎粉墙，某某再拜贺，其语多吉祥。中悬剥风板，动摇时低昂。遍地红藤簟，泼眠先生凉。地隔衬蒐白，水纹铺流黄。深深竹丝帘，内藏合欢床，局脚福寿字，点画皆银镶。■〈巾交〉帱挂碧绡，犀毗堆红箱。旁室铜澡盆，满储七香汤。四壁垂流苏，碎镜随风飏。华灯千百枝，遍绕曲曲廊，庭下众乐人，西乐尤铿锵，高张梵字谱，指挥抑复扬。弇口铜洞箫，芦哨吹如簧，此乃故乡音，过耳音难忘。蕃乐细腰鼓，手拍声镗镗，喇叭与毕栗，骤听似无腔。诸乐杂沓作，引客来登堂。

　　白人絜妇来，手携花盈筐，鼻端撑眼镜，碧眼深汪汪。裹头波斯胡，贪饮如渴羌。蚩蚩巫来由，肉袒亲牵羊。余皆闽粤人，到此均同乡。嘻嘻妇女笑，入门道胜常。蕃身与汉身，均学时世妆，涂身百花露，影过壁亦香，洗面去丹粉，露足非白霜。当胸黄亚姑，作作腾光芒。沓沓靸履声，偕来每双双。红男并绿女，个个明月璫。单衫缠白叠，尖履拖红帮。垂垂赤灵符，滟滟琲交璫，一冠攒百宝，论价难为偿。簇新好装束，争来看新郎。

　　头上珊瑚顶，碎片将玉瓖；背后红丝绦，交辫成文章；新制绀绫絓，衣补亦宝装；平头鹅顶靴，学步工趋跄。今行亲迎礼，吉日复辰良。前导青罗伞，后引绛节幢，驾车四骝马，一色紫丝缰，薄纱宫灯样，白画照路旁，海笛和云锣，八鸾鸣玱玱。帕首立候人，白鹭遥相望。到门爆竹声，群童喜欲狂。两三戴花媪，捧出新嫁娘：举手露约指，如枣真金钢，一钚五百万，两钚千万强，腰悬同心镜，衬以紫荷囊，盘金作绲带，旋绕九回肠，上下笼统衫，强分名衣裳，平生不著袜，今段破天荒，明珠编成履，千琲当丝纕。车轮曳踵行，蛮婢相扶将。丹书悬红纸，麒麟与凤凰。一双龙纹烛，华焰光煌煌。第一拜天地，第二礼尊嫜，后复交互拜，于飞燕颉颃。其他学敛纴，事事容仪庄。拍手齐欢呼，相送入洞房。

　　此时箫鼓声，已闻歌鲦鲿，点心嚼月饼，饤座堆冰糖，啖蔗过蔗尾，剖瓜馀瓜襄，流连与波罗，争以果为粮。赤足络绎来，大盘芦膻芗，穿花串鱼鲊，薄纸批牛肪，今日良宴会，使我攒眉尝。食物十八品，强半和椒姜，引手各搏饭，有粳有黄粱。蒲桃百瓶酒，破碎用斗量，呼么复喝六，拇战声琅琅。频黎小海瓯，举白屡十觞。既醉又饱腹，出看戏舞场，影戏粉牵丝，幻人巧寻橦。蓝衫调鲍老，玉瞳辉文康，蹋鞠肩背飞，迅若惊凫翔。白打唱《回波》，引杖相击撞。金吾今驰禁，赌钱亦无妨，初投升官图，意取富贵昌，意钱十数人，相聚捉迷藏。到手十贯索，冈利各筹防，名为叶子戏，均为钱神忙。醉呼解酲酒，渴取冰齿浆，饮酪拣灌顶，烹茶试头網。吹烟出菸叶，消食分槟榔，旧藏淡巴菰，其味如詹唐。倾壶挑鼻烟，来自大西洋，一灯阿芙蓉，吹气何芬芳。分光然石油，次第辉银红。入夜有火戏，语客留徜徉。行坐粉聚散，笑谈呼汝卬。中一蒜发叟，就我深浅商。指问座上客，脚色能具详。

　　上头衣白人，渔海业打桨，大风吹南来，布帆幸无恙，初操牛头船，旁岸走近港，今有数十轮，大海恣来往。银多恐飞去，龙圜束万镪，多年甲必丹，早推蛮夷长。左边黑色儿，乃翁久开矿，宝山空手回，失得不足偿。忽然见斗锡，真乃无尽藏，有如穷秀才，得意挂金榜。沈沈积青曾，未知若干丈，百万一紫标，多少聚钱缿。曷鼻土色人，此乃吾乡党。南方宜草木，所种尽沃壤，椰子树千行，丁香花四放，豆蔻与胡椒，岁岁收丰穰，一亩值十钟，往往过所望。担粪纵馀臭，马牛用谷量。利市得三倍，何异承天贶。右坐团团面，实具富者相，初来锥也无，此地甫草创。海旁占一席，露处辟榛莽，蜃气嘘楼台，渐次铲叠嶂。黄金准土价，今竟成闾巷，有如千户侯，列地称霸王。善知服食方，百味作供养，闻有小妻三，轮流搔背痒。长颈猕猴面，此物信巨驵。自从缚马足，到处设鱼网，夥颐典衣库，值十不一当。一饮生讼狱，谁敢倾家酿？搜索遍筐箧，推敲到盆盎，自煎婴粟膏，载土从芒砀。鸡洎窃更鹜，颠倒多奇想。龙断兼赝鼎，巧夺等劫掠，积钱千百万，適足供送葬。君看末座客，挥扇气抗爽，此人巧心计，自负如葛亮。千里封鲊羹，绝域通枸酱。积著与均输，洞悉万物状，锦绣离云爵，妙能揣时尚。长袖善新舞，胡卢弃旧样，千帆复万箱，百货来交广，遂与西域贾，逐利争衰旺，即今论家资，问富过中上。

　　凡我化外人，从来奉正朔，披衣襟在胸，剃发辫垂索，是皆满洲装，何曾蛮服著。初生设汤饼，及死备棺椁，祀神烛四照，宴宾酒三酌，凡百丧祭礼，高曾传矩■〈寻蒦〉。风水讲龙砂，卦卜用龟灼，相法学《麻衣》，推命本《硌碌》，礼俗概从同，口述仅大略。千金中人产。咸欲得封爵，今年燕晋饥，捐输颇踊跃。溯从华海来，大抵出闽骆。当我鼻祖初，无异五丁凿，传世五六叶，略如华覆萼。富贵归故乡，比骑扬州鹤，岂不念家山，无奈乡人薄。一闻番客归，探囊直启錀，西邻方责言，东市又相斮，亲戚恣欺凌，鬼神助咀嚼。曾有和兰客，携归百囊橐，眈眈虎视者，伸手不能攫，诬以通番罪，公然论首恶。国初海禁严，立意比驱骊，借端累无辜，此事实大错。事隔百余年，闻之尚骇愕，谁肯跨海归，走就烹人镬？言者袂掩面，泪点已雨落，满堂杂悲欢，环听咸唯诺。到此气惨伤，笳鼓歇不作，橐橐拍板声，犹如痛呼■。道咸通商来，虽有分明约，流转四方人，何曾一字著，堂堂天朝语，祇以供戏谑。譬彼犹太人，无国足安讬？鼯鼠苦无能，橐驼苦无角。同族敢异心，颇奈国势弱。虽则有室家，一家付飘泊。仓颉鸟兽迹，竟似畏海若，一丁亦不识，况复操笔削。若论佉卢字，此方实庄岳，能通左行文，千人仅一鹗。此外回回经，等诸古浑噩，不如无目人，引手善扪摸。西人習南音，有谱比合乐，孩童亦能识，识则夸学博。识字亦安用，蕃汉两弃却，愚公传子孙，痴绝谁能药？近来出洋众，更如水赴壑，南洋数十岛，到处便插脚。他人殖民地，日见版图廓，华民三百万，反为丛驱雀。螟蛉不抚子，犬羊且无靬郭。此闻欧澳美，日将黄种虐，向来寄生民，注籍今各各。周官说保富，番地应设学。谁能招岛民，回来就城郭？群携妻子归，共唱太平乐。

　　○养疴杂诗

　　病疟经年，医生劝以出游，遂往槟榔屿、麻六甲、北蜡等处，假居华人山庄。所见多奇景，随意成吟，亦未録草。病起追亿之，尚得数十首。

　　万山山顶树参天，树杪遥飞百道泉。谁信源头最高处，我方跂脚枕书眠。

　　月黑风高树影沈，鸟噤虫息夜愔愔。柴门似有谁摇撼，晓起纵横虎迹深。

　　树密山重深复深，穿云渡水偶行吟。欲寻归路无牛矢，转向无人迹处寻。

　　高高山月一轮秋，夜半椰阴满画楼。分付驯猿攀摘去，渴茶渴酒正枯喉。

　　钧天一醉梦模糊，喔喔鸡鸣病渐苏。南斗起看翻在北，不知仍是注生无？

　　老妻日据灶觚听，邻有神符治病灵。佛祖不如天使贵，劝余多诵《可半经》。

　　波光淡白月黄昏，何物■〈浦上女下〉娑石上蹲？欲废平生《无鬼论》，回头却是黑昆仑。

　　处裈残虱扫除清，绕鬓飞蚊不一鸣。高枕胸中了无事，如何不睡又天明？

　　桃花红杂柳花飞，水软波柔碧四围。五尺短绳孤棹艇，小儿讙曳鳄鱼归。

　　一溪春水涨瀰瀰，闲曳烟蓑理钓丝。欲觅石头无坐处，却随野鹭立多时。

　　竹外斜阳半灭明，卷帘欹枕看新晴。雨尘飘漾香烟袅，中有蛛丝屋角横。

　　单衣白袷帐乌纱，寒暖时时十度差。冬亦非冬夏非夏，案头常供四时花。

　　颓墙残月竹冥冥，闪闪微灯三两星。绛帕白衣偏袒舞，时闻巷犬吠流萤。

　　镫红月白可怜宵，羯鼓如雷记里遥。异种名花新合乐，知谁金屋别藏娇。

　　千形万态树扶疏，欲唤无名口又茹。重译补笺新草木，马留名字蟹行书。

　　一声长啸海天空，声浪沈沈入海中，又挟馀声上天去，天边■〈口翏〉唳一归鸿。

　　荡荡青天一纸铺，团团红日半轮孤。波摇海绿云翻墨，谁写须臾万变图？


人境庐诗草·卷八 
　　○悲平壤

　　黑云萆山山突兀，俯瞰一城炮齐发。火光所到雷■〈石宫〉■〈阝詹〉，肉雨腾飞飞血红。翠翎鹤顶城头坠，一将仓皇马革裹。天跳地■〈卓〉哭声悲，南城早已悬降旗。三十六计莫如走，人马奔腾相践蹂。驱之驱之速出城，尾追翻闻饿鸱声。大东喜舞小东怨，每每倒戈飞暗箭。长矛短剑磨铁枪，不堪狼藉委道旁。一夕狂驰三百里，敌军便渡鸭绿水。一将囚拘一将诛，万五千人作降奴。

　　○东沟行

　　濛濛北来黑烟起，将台传令敌来矣，神龙分行尾衔尾。倭来倭来渐趋前，绵绵翼翼一字连，倏忽旋转成浑圆。我军瞭敌遽飞炮，一弹轰雷百人扫，一弹星流药不爆。敌军四面来环攻，使船使马旋如风，万弹如锥争凿空。地炉煮海海波涌，海鸟绝飞伏蛟恐，人声鼓声噤不动。漫漫昏黑飞劫灰，两军各挟攻船雷，模糊不辨莫敢来。此船桅折彼釜破，万亿金钱分雨坠，入水化水火化火。火光激水水能飞，红日西斜无还时，两军各唱绕歌归。从此华船匿不出，人言船坚不如疾，有器无人终委敌。

　　○哀旅顺

　　海水一泓烟九点，壮哉此地实天险。炮台屹立如虎阚，红衣大将威望严。下有深池列钜舰，晴天雷轰夜电闪。最高峰头纵远览，龙旗百丈迎风飐。长城万里此为堑，鲸鹏相摩图一噉，昂头侧睨视眈眈，伸手欲攫终不敢，谓海可填山易撼，万鬼聚谋无此胆。一朝瓦解成劫灰，闻道敌军蹈背来！

　　○哭威海

　　台南北，若唇齿；口东西，若首尾；刘公岛，中间峙。嗟铁围，薄福龙，龙偃屈，盘之中。海与陆，不相容，敌未来，路已穷，敌之来，又来攻。敌大来，先拊背，荣成摧，齐师溃。南门开，犬不吠，金作台，须臾废。万钧炮，弃则那！炮击船，我奈何！船资故，力猶可；炮资故，我杀我。危乎危，北山嘴，距南台，不尺咫，十里墙，薄如纸，李公睡，戴公死。寇深矣！事急矣！麾海军，急上台，雷轰轰，化为灰，山号跳，海惊猜。击者谁？我实来。南复北，台乌有，船孑孑，东西口。天大雪，雷忽发，船■〈蒿欠〉裂，龙见血。鬼夜哭，船又覆，地日蹙，龙局缩。坏者撞，伤者斗，破者沈，逃者走。噫吁戏！海陆军，人力合，我力分。如蠖屈，不得伸，如斗鸡，不能群。毛中虫，自戕身，丝不治，丝愈棼，火不战，火自焚。遁无地，谋无人，天盖高，天不闻。四援绝，莫能救；即能救，谁死守？炮未毁，人之咎；船幸存，付谁某？十重甲，颜何厚！海漫漫，风浩浩，龙之旗，望杳杳。大小李，愁绝倒，岿然存，刘公岛。

　　○偕叶损轩大庄夜谈

　　频岁华胥睡味酣，又扶残醉到江南。更无旧雨谁堪语？欲访名山奈未谙。花尚含苞春过半，月刚留影夜初三。丁当檐铁君休问，抽得闲身且絮谭。

　　○乙未二月二十七日公祭沈文肃公祠

　　管弦合沓钟鼓喧，左炉右鼎腾香烟，翩然被发乘云下，知公未遂神龙蟠。凭阑东望大江去，旁通闽海百由延。增城赤嵌矗弧岛，下有膏沃千良田。柘浆茶荈作银气，红尘四合城郭阗，生番攫人食人肉，侧有饿虎贪垂涎。当时倭奴轶我界，公统王师居中权，大官媕婀主和议，公唾谓不值一钱，侧闻近者议输币，乃竭水衡倾铜山，南门管轮东流柱，摇摇竟如风旌悬。

　　流求两属忽改县，举族北辕王东迁。公言尺寸不许让，兴灭继绝兼保藩，毡裘大长议分岛，公尚摇手谓不然，岂期舐糠遂及米，神州亦竟污腥膻。巍峨钜舰古未有，凿破混沌成方圆。《考工》作记智述物，云房石栈相鉤连。后来汉帜成一队，椎轮笔路推公先。病中呢喃造铁甲，欲聚众铁城三边。东沟一战炮雷震，轰轰洞击七札穿。人船兵甲各糜化，虫沙万数鱼鳖千。威海刘岛据坚要，漆城孰上池难填。蝝息蜷伏不敢出，如引铁锁封喉咽。天骄横肆地险失，坐令蚍蚁咸无援。曹蜍李志奄奄气，仰求敌国垂哀怜。言为众生乞生命，手书降表黄龙笺。恐公闻此气山涌，妄语诡公船猶全。

　　就中邓林二死士，躬蹈烈火沈重渊。愿公遣使携葆羽，垂手接引援上天。金戈铁马英灵在，倘藉神力旋坤乾。吁嗟公去十六载，今日何月时何年！捧觞再拜席未散，又闻奔命囊书传。

　　○为同年吴德潚寿其母夫人

　　罗太恭人，渠县人。归澂江知府吴公笏丞，道光己丑进士。

　　郁郁龙象山，松柏森苍苍。中有丹山鸟，哀鸣复回翔。树下即方池，池旁多鸳鸯。封缸有美酒，罗列东西厢。新妇厨下来，徐徐捧羹汤，长孙华蘤冠。幼孙明月璫，再拜拜寿母，愿母举一觞。呼潇汝来前，未言泪盈眶。瞿瞿心目中，曷尝须臾忘！汝父初闻丧，星奔去澂江，露宿衣难斯，雨泣铃郎当。

　　沈沈永宁城，■〈氵妻〉风摇阴房、切脉雰乱丝，背面欹空床。病名我不知，何由知医方？回头看我面，眼语诸儿郎、复指白衣冠，当作收敛装。汝时口啖饼，学哭嬉柩旁。为汝换锦袍，随兄爇炉香。朝发沪州头，丹旐魂飞扬，暮宿巴江尾，白鸡鸣悽怆。体夫詈重棺，骑奴嘲空囊。家有垂白母，犹待儿治丧，遥遥二千里，如何到家乡？明年汝兄归，捧棺交汝兄，逝者遂已矣，存者称未亡。我今七十三，忽忽四十霜，食梅难得甜，啖蔗难得浆，何图见孙曾，驩笑同此堂。潇也奉母言，手书告其朋，同年黄遵宪，曾历各海邦。西俗重妇女，安居如天堂，一簪值十万，一衣百万强，登楼客持裾，试马夫引缰。梦中不识役，矧乃身手当，虽则同女身，苦乐何参商？吁嗟三代后，女学将毋忘。执业只箕帚，论功惟酒浆。所讬或寒微，持身备嫔嫱，拳拳事女君，缩缩足循墙，人权绌已甚，世情習为常。

　　周婆欲制礼，胡儿惟有孃，将此语人人，人人疑荒唐。人生於父母，猶戴日月光，同是鞠育恩，谁能忍分张？当时黔蜀交，塞道嗥豺狼，驱儿就兄学，虎口儿勿惊。

　　黄巾动地来，捉人锁琅璫，弃家匿深山，视盎无宿粮。蜀姜与蜀锦，殷勤远寄将，口书勉儿学，儿学毋怠荒，山中多黄蘗，甘苦母自尝。母苦儿则知，不知母何望？潇今富学行，非母曷有成，斯实备父德，岂徒慰姑嫜。作妇甘卑屈，为亲宜显扬，显扬万分一，恩义终难详。盘龙恭人诰，雕螭节孝坊，悠悠《鹿鸣》诗，并坐歌笙簧。歌我《述德篇》，彤管何芬芳。持谢有母人，念兹永勿忘！

　　○马关纪事

　　既遣和戎使，翻贻骄倨书。改书追玉玺，绝使复轺车。唇齿相关谊，干戈百战馀。所期捐细故，盟好复如初。

　　卅载安危系，中兴郭子仪。屈迎回鹘马，羞引汉龙旗。正劳司宾馆，翻惊力士椎。存亡家国泪，■〈氵妻〉绝病床时。

　　括地难偿债，台高到极天。行筹无万数，纳币一千年。恃众忘峰虿，惊人看雀■〈鸟旃〉。伤心偿博进，十掷軏成鞬。

　　竟卖卢龙塞，非徒弃一州。赵方谋六悬，楚已会诸侯。地引相牙犬，邻还已夺牛。瓜分倘乘敝，更益后来尤。

　　蕞尔句骊国，群知国必亡。本图防北狄，迁怒及西皇。患转深蝉雀，威终让虎狼。弟兄同御侮，莫更祸萧墙。

　　○晚渡江

　　扰扰悲生事，孤篷自往还。霞红眉欲笑，山绿鬓遥删。鱼底星辰睡，鸥边天地闲。号咷矶外水，莫更向人间。

　　○降将军歌

　　冲围一舸来如飞，众军属目停鼓鼙。船头立者持降旗，都護遣我来致词：我军力竭势不支，零丁绝岛危乎危，龟鳖小竖何能为？岛中残卒皆疮痍，其馀鬼妻兵家儿，锅底无饭枷无衣，纥干冻雀寒复饥，六千人命悬如丝，我今死战彼安归？此岛如城海如池，横排各舰珠累累，有炮百尊枪千枝，亦有弹药如山齐，全军旗鼓我所司，本愿两军争雄雌，化为沙虫为肉糜，与船存亡死不辞。今日悉索供指麾，乃为生命求恩慈，指天为正天鉴之。中将许诺信不欺，诘朝便为受降期。两军雷动懽声驰，■〈米粦〉青月黑阴风吹，鬼伯催促不得迟，浓薰芙蓉倾深卮。前者阖棺后与尸，一将两翼三参随。两军雨泣咸惊疑，已降复死死为谁？可怜将军归骨时，白幡飘飘丹旐垂。中一丁字悬高桅，回视龙旗无孑遗，海波索索悲风悲。悲复悲！噫噫噫！

　　○五月十三夜江行望月

　　灑泪填东海，而今月一圆。江流仍此水，世界竟何年。横折山河影，谁攀阊阖天？增城高赤嵌，应照血痕殷。

　　○台湾行

　　城头逢逢雷大鼓。苍天苍天泪如雨。倭人竟割台湾去。当初版图人天府。天威远及日出处。我高我曾我祖父。艾杀蓬蒿来此士。糖霜茗雪千亿树。岁课金钱无万数。天胡弃我天何怒。取我脂膏供仇虏。眈眈无厌彼硕鼠。民则何辜罹此苦？亡秦者谁三户楚。何况闽粤百万户。

　　成败利钝非所睹，人人效死誓死拒，万众一心谁敢侮，一声拔剑起击柱，今日之事无他语，有不从者手刃汝。堂堂蓝旗立黄虎，倾城拥观空巷舞，黄金斗大印系组，直将总统呼巡抚，今日之政民为主，台南台北固吾圉，不许雷池越一步。海城五月风怒号，飞来金翅三百艘，追逐巨舰来如潮。前者上岸雄虎彪，后者夺关飞猿猱。村田之铳备前刀，当軏披靡血杵漂。

　　神焦鬼烂城门烧，谁与战守谁能逃？一轮红日当空高，千家白旗随风飘。搢绅耆老相招邀，夹跪道旁俯折腰，红缨竹冠盘锦条，青丝辫发垂云髾，跪捧银盘茶与糕，绿沈之瓜紫蒲桃，将军远来无乃劳？降民敬为将军犒。将军曰来呼汝曹，汝我黄种原同胞，延平郡王人中豪，实辟此土来分茅，今日还我天所教。

　　国家仁圣如唐尧，抚汝育汝殊黎苗，安汝家室毋譊譊。将军徐行尘不嚣，万马入城风萧萧。呜呼将军非天骄，王师威德无不包，我辈生死将军操，敢不归依明圣朝。噫嚱吁！悲乎哉！汝全台，昨何忠勇今何怯，万事反覆随转睫。平时战守无豫备，曰忠曰义何所恃？

　　○度辽将军歌

　　闻鸡夜半投袂起檄告东人我来矣。此行领取万户侯，岂谓区区不余畀。将军慷慨来度辽，挥鞭跃马夸人豪。平时蒐集得汉印，今作将印悬在腰。将军乡者曾乘传，高下句骊踪迹遍，铜柱铭功白马盟，邻国传闻犹胆颤。

　　自从弭节驻鸡林，所部精兵皆百炼，人言骨相应封侯，恨不遇时逢一战。雄关巍峨高插天，雪花如掌春风颠。岁朝大会召诸将，铜炉银爥围红毡。酒酣举白再行酒，拔刀亲割生彘肩。自言平生習枪法，炼目炼臂十五年。目光紫电闪不动，袒臂示客如铁坚。淮河将帅巾帼耳，萧娘吕姥殊可怜。看余上马快杀贼，左盘右辟谁当前？鸭绿之江碧蹄馆，坐令万里销烽烟。坐中黄曾大手笔，为我勒碑铭燕然。

　　么麽鼠子乃敢尔，是何鸡狗何虫豸？会逢天幸遽贪功，它它籍籍来赴死，能降免死跪此牌，敢抗颜行聊一试。待彼三战三北馀，试我七纵七擒计。两军相接战甫交，纷纷鸟散空营逃。弃冠脱剑无人惜，只幸腰间印未失。

　　将军终是察吏才，湘中一官复归来，八千子弟半摧折，白衣迎拜悲风哀。幕僚步卒皆云散，将军归来猶善饭。平章古玉图鼎钟，搜箧价猶值千万。闻道铜山东向倾，愿以区区当芹献，藉充几币少补偿，毁家报国臣所愿。燕云北望尤愤多，时出汉印三摩挲，忽忆《辽东浪死歌》，印兮印兮奈尔何！

　　○闰月饮集锺山送文芸阁学士廷式假归兼怀陈伯严吏部三立

　　泼海红霞照我杯，江山如此故雄哉！马蹄蹴踏西江水，相约扶桑濯足来。

　　○用写经齐体送叶损轩之申江

　　几日萧疏雨滴檐，送君一舫水新添。闰馀桐叶闲来数，去后桃花笑复拈。索和诗笺停玉版，判依文稿阁牙签。扶馀立国今何以，为我探询海外髯。

　　○立秋日访易实甫顺鼎遂偕游秦淮和实甫作

　　袖里《魂南》一束诗，茫茫相对两情痴。看扬玉海尘千斛，喜賸青溪橹一枝。鹑首赐人天亦醉，龙泉伴我世谁知？死亡无日难相见，况又相逢便说离。

　　○又和实甫

　　九州莽莽匆匆走，两鬓萧萧渐渐枯。欲访蓬莱难附鹤，暂攀杨柳可藏鸟。笔留白石飞仙语，袖有青溪小妹图。犹是人间乾净土，莫将乐国当穷途。

　　○玄武湖歌和龙松岑继栋

　　大江滚滚流日夜，降幡屡竖石头下，别有苍茫一片湖，山势周遭湖不打。湖光十里擎风荷，游人竞说安乐窝，船头箫管驴背酒，吴娘楚客时经过。城南暑郁蒸如瓮，汗雨横流湿衣缝，笳鼓欣停战伐声，篷船合作清凉梦。一客新自天边来，一客卧起丛书堆，承平公子交章伯，酒龙诗虎争崔嵬。天风浩浩三万里，吹我犯斗星槎回。河山不异风景好，今者不乐何为哉？

　　江城明媚雨新霁，菱叶莲蓬送香气。井阑莫问燕支山，钟声尚认鸡鸣埭。闲闲十亩逍遥游，莽莽六朝兴废事，珠楼绮阁未渠央，青盖黄龙奈何帝。盛衰漫唱《百年歌》，哀乐且图今日醉。酒波光溢金叵罗，银鲈锦鸭甘芳多，强颜作欢赞眉饮，茫茫对此如愁何。夕阳映郭空波明，柳丝漾绿芦芽青。平生旧游在吾眼，仿佛上野湖心亭。美酒肥牛酣大嚼，头冠腰箭恣欢谑，遥想将军渡海归，相从凯唱从军乐。

　　○九月初三夜招袁重黎柯巽庵梁节庵王晋卿诸君小饮和节庵韵

　　嫋嫋风波又此秋，青溪几曲映清流。疏篷剪烛人重话，短鬓簪花老渐羞。杯影惊心倾海水，角声催晚逼城楼。蒹葭别有凄凄恨，不向中央怨阻修。

　　○上海喜晤陈伯严

　　飒飒秋风夜气深，照人寒月肯来临。矶头黄鹄重相见，海底鳗鱼未易寻。大地山河悲缺影，中年丝竹动欢心。横流何处安身好？从子商量抱膝吟。

　　○题黄佐廷赠尉遗像

　　佐廷，名季良，番禺人。光绪十年七月初三日，在闽江扬武船中殉难。诏以云骑尉承袭。方敌船围困马江，佐廷自以照像寄其父道平，自言能为忠臣，即是孝子，卒践其言，年仅二十五耳。

　　泼海旌旗爇血红，防秋诸将尽笼东。黄衫浅色靴刀备，年少翻能作鬼雄。

　　不如乌鸟《陈情表》，生属猴年寄母书。读到季良男百拜，泪痕点点照衣裾。

　　不将褒鄂画■〈氵夌〉烟，飒爽英姿尚凛然。一语冲君冠上发，有人降表写龙笺。

　　○赠梁任父同年

　　列国纵横六七帝，斯文兴废五千年。黄人捧日撑空起，要放光明照大千。

　　佉卢左字力横驰，台阁官书贴括诗。守此行锥三寸管，丝柔绵薄谅难支。

　　白马东来更达摩，青牛西去越流沙。君看浮海乘槎语，倘有同文到一家？

　　寸寸河山寸寸金，■〈亻瓜〉离分裂力谁任。杜鹃再拜尤天泪，精卫无穷填海心。

　　又天可汗又天朝，四表光辉颂帝尧。今古方圆等颅趾，如何下首让天骄。

　　青者皇穹黑劫灰，上尤天坠下山ㄨ。三千六百钓鳌客，先看任公出手来。

　　○寄女

　　团团鸡子黄，滟滟花猪肉，双鸡日馈洎，毋许窍更鹜。饭蒸秔稻香，酒泼葡萄绿。庖丁日解牛，碎切煮烂熟，吹■〈氵末〉成白波，碾尘积红曲，罨以自然鼎，浓过留香粥。我日啜此汁，十载未餍足。勿告而翁知，知之恐眉■〈戚〉。牛旁侍阎罗，黄金狞四目，云欲取屠人，横叉入地狱。佛自爱众生，我自食天禄。嗟予患疟后，负风几欲伏，计臂小半分，量腰賸一束，两颊旋深涡，而今渐平复，须白一二茎，双鬓尚垂绿。朝朝软饱后，行行扪余腹。寄汝近时影，祝我他时福。

　　江南二三月，夹道花争妍，谁家女如云，各各扶婢肩，碧罗湖水媚，茜纱秋云娟。就中最骄诩，绣罗双行缠，一裙覆百金，一袜看千钱，婷婷复袅袅，织步殊可怜。笑谓蛮方人，半是赤足仙，新样尖头鞋，略仿浮海船，上绣千鸳鸯，下刺十丈莲，指船大如许，伸脚笑欲颠。汝辈闻此语，当引扇障颜。父母谁不慈，忍将人雕镌，幸未一缸泪，买此双拘攀。迩闻西方人，设会同禁烟，意欲保天足，未忍伤人权。吁嗟复吁嗟，作俑今千年。

　　宝塔高十层，巍峨天主堂。蹇人欲上天，引手能扶将，指挥十字架，闪闪碧眼光，土人手执棰，驱之如虎狼。苏州大都会，新辟通商场，蜃气嘘作楼，马鬣化为墙。行有女欧丝，条条出空桑。载我金钱去，百帆复千箱。我奉大府檄，奔走吴之江，一月三往来，往来趁夜航。彼酋领事官，时时从商量，喜则轩眉笑，怒或虬髯张，岂免斗唇舌，时复摅肝肠。世人别颜色，或白亦或黄，黑奴汝所知，汝曾至南荒。昔有女王国，曾封亲魏王，文身易断发，鳞介被冠裳，自我竖降幡，亦附强国强。汝弟捧地球，手指海中央，区区黑子大，胡为战则赢？汝母口诵经，佛国今何方？如何伏魔者，怒目无金刚？聪明汝胜母，书付汝参详。慎勿给人看，看则疑荒唐。

　　○感怀呈樵野尚书丈即用话别图灵字韵

　　海南巨鳄顽不灵，非人非鬼绝睹聆，诎彊弥隙百无策，罔两铸鼎谁能铭？方今五洲犹户庭，云帆飙舰来不停，海波漫漫槃不掩，天阙荡荡门无扃。突然太行扼井陉，欲上无梯驰无軨。守门狺狺黑犬吠，传书杳杳飞鸾青。背盟绝客出何经？更索钜岛屯飞舲，蛙蛤相呼祇取闹，蛟螭攫人先染腥。我生遇合如迳廷，累百感心万劳形，西逾万里大漠绝，东居三年濛雨零。于今忽作闭口瓶，焚香依佛书锁厅。平生踪迹默自数，将南忽北飘浮萍。故乡梅花今已馨，在山泉水催我听，归携片石问君平，客槎奈犯牵牛星。

　　○放歌用前韵

　　归来归来兮穷鬼舍我揶揄鬼不灵，我目无睹耳无聆，迷阳迷阳伤吾足，岂能绝漠渡碛远勒《燕然铭》。平生履海如户庭，风轮逐地驰不停，忽然凤皇受诒鸩告绝，百灵闭门门昼扃。行趋太行越井陉，莫■〈纟枼〉马兮朝展軨。攀云观日俯视众山小，复走江南江北饱看青山青。不然痛饮读《骚经》，望衡九面浮湘舲。秋风袅袅一叶渡江去，金焦山下下探水窟蛟龙腥。噫吁乎！穷边瓯脱多王廷，尚有五岳留真形。我乡我土大有好山水，犹能令我颜丹鬓绿不复齿发嗟凋零。肩囊腰剑手钵瓶，归来归来兮左楼右阁中有旋马厅。二松五柳四围杂桃李，坐看风中飞絮波中萍。寒梅著花幽兰馨，《小山》《招隐》君其听。归来归来兮菜香饭熟茶馀睡觉独自语，京华北望恋恋北斗星。

　　○题樵野丈运甓齐话别图

　　光绪丙戌，尚书奉使美国，道出广州，倪豹岑中丞为作此图。

　　四海复四海，九州更九州。既逾海西极，尚非天尽头。今之墨利坚，佛说牛贺洲。通商五十载，聚众千百俦。金椎南北道，铁耜东西畴。世族庾氏庾，专门輈人輈。吉莫制革履，蒙戎缝旃裘。下至洒削技，亦挟瓦墁售。人人辇金归，金山高瓯窭。初辟合众国，布告东诸侯。红黄黑白种，万族咸井收。无端画禹迹，不使隙地留。争食哄鸡虫，别味殊薰莸。横下逐客令，相率合力戮。丸泥封函关，划道分鸿沟。欲使越地舟，同歌箜国篌。

　　公时秉英簜，御侮持干掫。逆阪善转丸，密室工藏彄。谓有百金产，当免南冠囚。凿山通蚕丛，筑台高环榴。拔帜已归汉，右袒翻为刘。岂图五丁力，竟招众楚咻。华言造蜚语，越调腾怨讴。我时居京都，逢人说因由。恨不后车从，参预前箸筹。逮公唱刀环，我复随轩輶。契阔六七载，烟波杳悠悠。

　　忽然地轴翻，东海嗟横流。黄尘滚滚来，蔽天森戈矛。辽东十万家，血染红髑髅。何物掉尾鲸，公然与龙仇。中有枳首蛇，飞飞从鸧鹙。盲云杂怪雨，波寒风飕飕，鲂鱮戒出入，蛟螭互蟠蟉。公复探虎穴，径驱车前驺。丝辔闇无华，云旌惨垂旒。谓我识涂马，召我来咨诹。檄我千里船，揖我百尺楼。战旗卷风急，腊鼓催年遒。竦立诵玺书，未语鲠在喉。皇帝问东皇，两国非寇雠。元元一家子，所愿兵革休。侧闻哀痛诏，泪珠荧双眸。何期尺一书，按剑明珠投。

　　和戎盟已定，辟港事方稠。我奉大府檄，寻约毋效尤。夜郎挟天骄，自比黑面猴。鸮音不革响，马逸难维娄。定议法六条，未审然与不。喜公告典属，语妙言无邮。公亦定载书，气夺藩之酋。颇如云从龙，上下相应求。

　　平生蹑公后，学步随沈浮，超擢出骖乘，误犯凌斗牛。凡公所亲历，我亦穷追搜。古称绝域使，例比谭天邹。献环诩《盖地》，折棰夸防秋。《王会》徵《职贡》，使父亲怀柔。今日渡西海，受节先包差。紫凤短褐倒，黄龙清酒酬。与公共此役，积岁丛百尤。艰难比天险，嗟怨惟鬼谋。一灯话畴昔，累夕言咿■〈口尤〉。

　　宪也初识公，同客齐之众。哦诗商旧学，漉酒酣新篘。抵掌当世务，时时摩蒯缑。尔时会秦赵，重狱穷共兜。吁嗟海大鱼，已如鱼中钩。尚能跋巨浪，展翼摩天游。指东覆蟠木，图南包小球。环顾四海波，依然完金瓯。

　　即当绘图时，今亦一星周。二老话昇平，一室何清幽。入门竹数竿，翠覆云油油。登盘献橙橘，绕屋围松楸。茫茫大瀛海，寸地才一沤。门前水只尺，便通浮海舟。海水绿摇天，中函今古愁。公自翔丹凤，我行从白鸥。再阅二十年，重对话绸缪。

　　○和沈子培同年曾植

　　荡荡门开翼不飞，九天为正有天知。鸩媒绝我言何巧，猿臂封侯数本踦。缥缈三山信徐市，横纵六里听张仪。云中指点回车路，且任东风马耳吹。

　　○游仙词仍用沈乙庵韵

　　玉宇扬尘海尽飞，丁宁无遣世人知。误移紫凤图难补，欲探青鸾足又踦。恶水叠经鬼罗刹，散仙犹诩汉官仪。《思归》《送远》天风曲，遥听红墙玉笛吹。

　　○元朱碧山银槎歌

　　王阮亭《居易录》：‘槎，元银工朱碧山制，吏部侍郎孙北海家物。’《苑西集》又云：‘宋荔裳观察所藏，后归于余。’冯海宴《金石索》言：‘近藏会宾谷家。左镌“朱华玉造”，右“至正壬寅”，图书“碧山”二字，皆小篆也。’或仿其制，出以宴客。为作此歌。

　　华灯照夜张铜荷，酒池滟滟吹白波。主人醉客出奇器，错落绝胜银颇罗。玉芒锋杀巧削楮，珊枝盘屈纷交柯。中虚龙腹深兀兀，下锐凤尾飞莎莎。滑稽满注妙能转，浑脱安稳平不颇。拍浮■〈氵夌〉波舞白鸟，蜿蜒张翅旋丹螺。槎头有人五铢服，挟书傲睨颜微酡。

　　蓬莱三山在台■〈王戋〉，靴尖一趯时来过。下镌至正壬寅字，朱华手艁无差讹。吁嗟大元起漠北，灭国五十挥天戈。大瓶舁酒四白象，行幕鸣鼓千明驼。珠盘玉瓮鸦鹘石，万邦琛赆来求和。使星任指东西极，亦饮白鹄擎金鹅。

　　承平日久文物盛，巧工亦复高巍峨。一杯流传六百载，急觞饮我尤盆多。天乎平户覆舟后，寇来又见东海倭。玉尘百斛输不尽，黄龙十舰弃则那。绣衣使者虽四出，强颜媚敌还遭诃。即今回槎令逐客，竟隔上阑遮银河。

　　追思虞揭作高会，朝回花底■〈忄互〉鸣珂。清谈定穷星宿海，欢饮应赋《天马歌》。海鸥盗去杯羽化，尚窃形似工研磨。坐观桑田几兴废，如抚铜狄三摩挲。肆工述物亦苦窳，朝官退食无委蛇。攒眉对饮长太息，银槎银槎奈尔何！

　　○为何翙高兵部藻翔题象山图

　　裨瀛大海四围环，半在虚无缥缈间。天戴尧时州禹迹，分明认取自家山。

　　叩门海客偶谈瀛，发箧《阴符》或论兵。糜尽虫少剩猿鹤，拭乾残泪说闲情。

　　说教袄神方造塔，讹言王母又行筹。年来洗耳胸无事，一味贪眠看水鸥。

　　《十七史》从何处说？茫茫《六合》赋何愚。骑驴倒看云烟过，只好商量入画图。

　　○酬曾重伯编修

　　诗笔韩黄万丈光。湘乡相国故堂堂。谁知东鲁传家学，竟异南丰一瓣香。上接孟荀驺论纵，旁通《骚》赋楚歌狂。沣兰沅芷无穷竟，况复哀时重自伤。

　　废君一月官书力，读我连篇新派时。《风》《雅》不亡由善作，光丰之后益矜奇。文章巨蟹横行日，世变群龙见首诗。手撷芙蓉策虬驷，出门惘惘更寻谁？

　　○上黄鹤楼

　　矶头黄鹄日东流，又此阑干又此秋。鼾睡他人同卧榻，婆娑老子自登楼。能言鹦鹉悲名士，折翼天鹏概督州。洒尽新亭楚囚泪，烟波风景总生愁。

　　○上岳阳楼

　　巍峨雄关据上游，重湖八百望中收。当心忽压秦头日，画地难分禹迹州。从古荆蛮原小丑，即今砥柱孰中流。红髯碧眼知何意，挈镜来登最上头。

　　○长沙吊买谊宅

　　寒林日薄井波平，人去犹闻太息声。楚庙欲呼天再问，湘流空吊水无情。儒生首出通时务，年少群惊压老成。百世为君犹洒泪，奇才何况并时生。

　　○书愤

　　一自珠崖弃，纷纷各效尤。瓜分惟客听，薪尽向予求。秦楚纵横日，幽燕十六州。未闻南北海，处处扼咽喉。

　　岂欲亲豺虎，联交约近攻。如何盟白马，无故卖卢龙？一着棋全败，连环结不穷。四邻墙有耳，言早■〈氵曳〉诸戎。

　　扰扰无穷事，吁嗟景教行。乍闻袄庙火，已见德车旌。过重牵牛罚，横光啮犬争。挟强图一逞，莫问出师名。

　　古有羁縻地，今称隃领州。竟闻秦失鹿，转使鲁无鸠。地动山移恐，天悬日坠尤。君看黑奴国，到此属何洲？

　　弱肉供强食，人人虎口危。无边画瓯脱，有地尽华离。争问三分鼎，横张十字旗。波兰与天竺，后患更谁知？

　　○支离

　　举鼎膑先绝，支离笑此身。穷途竟何世，馀事且诗人。技悔屠龙拙，时惊叹蜡新。剖胸倾执血，恐化大千尘。


人境庐诗草·卷九 
　　○纪事

　　贯索星连熠熠光，穹庐天盖暮苍苍。秋风鼓吹妃呼豨，夜雨铃声劬秃当。《十七史》从何处说，百年债看后来偿。森森画戟重围柝，坐觉今宵漏较长。

　　○放归

　　绛帕焚香读道书，屡烦促报讯何如。佛前影怖楼枝鸽，海外波惊涸辙鱼。此地可能容复壁？无人肯就问箯兴。玉关杨柳辽河月，却载春风到旧庐。

　　○九月朔日启程由上海归舟中作

　　月黑霜凝点客衣，寥天雁影乍南飞。一池水问干何事，万里风劳远送归。测镜回看星贯索，解装待问石支机。旁人莫误三能望，遥指银潢望紫微。

　　○到家

　　处处风波到日迟，病身憔悴尚能支。少眠易醒藏蕉梦，多难仍逢剪韭时。大海走鳗寻有迹，老翁失马卜难知。援琴欲鼓《拘幽操》，月在中天天四垂。

　　○感事

　　授受元辰纪上仪，帝尧训政典留贻。谁知高后垂帘事，又见成王负扆时。九鼎齐鸣惊雉雊，千金悬格购龙医。白头父老纷传说，上溯乾嘉泪欲垂。

　　上变飞腾赤白囊。两端首鼠疾奔忙。刚闻赤板连名奏，便召长枪第六郎。驰骑锁门谋大索，屯桥阻水伺非常。珠襦武帐诸臣侍，亟诏明晨幸未央。

　　推车弄顶看文康，变态真如傀儡场。五百控弦谋劫制，一丸进药失先尝。传书信口诃西母，改制称尊托素王。九死一生仍脱走，头颅声价重天亡。

　　金瓯亲卜比公卿，领取冰衔十日荣。东市朝衣真不测，南山铁案竟无名。芝焚蕙叹嗟僚友，李代桃僵泣弟况。闻道诟天兼骂贼，好头谁斫未分明。

　　父子相从泣狱扉，老翁七十荷征衣。一家草索看生缚，三寸桐棺待死归。凿空虚槎疑汉使，涉江奇服怨湘妃。可怜时后才无几，瓜蔓抄来摘更稀。

　　下诏会宜母子离，初闻逐谏后苔儿。心肝谁奉藏衣诏？骨肉难徵对簿词。一纲打馀高鸟尽，九泉曲处蛰龙知。恩牛怨李原无与，莫误忠奸读党碑。

　　师未多鱼遂漏言，如何此事竟推袁？柏人谁白孱王罪？改子终伤慈母恩。金玦厖凉含隐痛，杯弓蛇影负奇冤。五洲变法都流血，先累维新案尽翻。

　　太白星芒月色寒，五云缥缈望长安。忍言赤县神州祸，更觉黄人捧日难。压己真尤天梦梦，穷途并哭海漫漫。是非新旧纷无定，君看寒蝉噤众官。

　　○人境庐之邻有屋数间余购取其地葺而新之有楼岿然独立无壁南武山人为书一联曰陆沈欲借舟权住天问翻无壁受呵因足成之

　　半世浮槎梦里过，归来随地觅行窝。陆沈欲借舟权住，天问翻无壁受呵。偶引雏孙问初月，且容时辈量汪波。湾湾几曲青溪水，可有人寻到钓蓑？

　　○寒夜独坐卧虹榭

　　今时何时我非我，中夜起坐心旁皇。风声水声乌乌武，日出月出团团黄。层阴压屋天四盖，寒云入户山两当。回头下视九州窄，高飞黄鹄今何方？

　　○小饮息亭醉后作

　　斜日江波听鹧鸪，鹧鸪啼处是吾卢。酒酣仍作思乡梦，径仄难为《益地图》。偶约故人同茗艼，居然丈室坐莲须。朝朝捧牍应官去，忽忆吴江老钓徒。

　　○仰天

　　仰天击缶唱乌乌，拍遍阑干碎唾壶。病久忍摩新髀肉，劫余惊抚好头颅。箧藏名士株连籍，壁挂群雄豆剖图。敢讬鸩媒从凤驾，自排阊阖拨云呼。

　　○雁

　　汝亦惊弦者，来归过我庐。可能沧海外，代寄故人书？四面犹张纲，孤飞未定居。匆匆还不暇，他莫问何如。

　　○酬刘子岩同年瑛

　　铁汉楼高天四垂，岭云愁护党人碑。看花每溅啼鹃泪，绕树难安飞鸟枝。何地可名清净土？思君忽到太平时。一家乐寿兼文福，呼聿吟书买写诗。

　　○己亥杂诗

　　我是东西南北人，平生自号风波民。百年过半洲游四，留得家园五十春。

　　亦曾忍死须臾坐，正用此时持事来。今午垂帘春睡起，拥垆拈箸拨寒灰。

　　自携蜡屐自扶筇，偶亦偕行挈小童。积習未除官样俗，袖中藏得歙烟筒。

　　斜阳桥背立移时，偶有人过偶颔之。商略雨晴旋散去，不曾相识亦忘谁。

　　云中水火界相争，相触相磨便作声。此是寻常推阻力，人间浪作震雷惊。

　　跳珠雨乱黑云翻，事外闲云却自闲。看到须臾图万变，终愁累却自家山。

　　老健真应饱看山，看山谁得几时闲？屡将游约诳猿鹤，迟恐山灵笑汝孱。

　　梦回小坐泪潸然，已误流光五十年。但有去来无现在，无穷生灭看香烟。

　　日光野马息相吹，夜气沈沈万籁微。真到无闻无见地，众虫仍着鼻端飞。

　　抛书午倦睡醒时，走听盲翁负鼓词。漫说是非身后误，上场人事类儿嬉。

　　天下英雄聊种菜，山中高士爱锄瓜。无心我却如云懒，偶尔栽花偶看花。

　　费尽黄金匝地铺，算来十笏只区区。无端尚被西邻责，何况商量《益地图》。

　　曲阑十步九徘徊，三面轩窗四扇开。夸道华严弹指现，只怜无地着楼台。

　　墙外垂杨尽别家，平分水竹颇争差。万花烂漫他年事，第一安排旋复花。

　　无端苞拆复挼莎，误尽人非郭橐驼。甫见萌芽生意尽，对花负负奈花何！

　　忍向当门再种兰，露翻风打莫重看。思量空谷安身好，犹恐他时画地难。

　　秋淫天漏雨萧萧，展叶抽条各自骄。同作绿阴同蔽日，如何修竹肯弹蕉。

　　略买胭脂画折枝，明窗护以璧琉璃。物从中国名从主，绿比波■〈木菱〉红荔支。

　　絮棉吹入化春衣，渡海山薯足疗饥。一任转输无内外，物情先见大同时。

　　乳草删缘几美，旧花别换日新红。去留一一旧天择，物自争存我大公。

　　农事传家稷世官，可知粒食出艰难。妄夸天降忘人力，转当寒冰覆翼看。

　　三千年上旧花枝，颇怪风人不入诗。我向秦时明月问，古时花可似今时。

　　移桃接李尽成春，果硕花浓树愈新。难怪球西新辟地，白人换尽旧红人。

　　筚路桃弧展转迁，南来远过一千年。方言足证中原韵，礼俗犹留三代前。

　　男执干戈女甲裳，八千子弟走勤王。崖山舟覆沙虫尽，重带天来再破荒。

　　野外团焦岭上田，世传三十子孙千。元时古墓明朝屋，上覆榕阴六百年。

　　宰相表行多谱牒，大宗法废变祠堂。犹存九两系民意，宗约家家法几章。

　　世守先姑《德象》篇，人多《列女传》中贤。若倡男女同权论，合授周婆制礼权。

　　窅娘侧足跛行苦，楚国织腰饿死多。说向妆台供媚妾，人人含笑看梨涡。

　　反哺难期妇乳姑，系缨竟占女从夫。双双锦褓鸳鸯小，绝好朱陈嫁娶图。

　　一声声道妹相思，夜月哀猿和《竹枝》。欢是团圆悲是别，总应肠断妃呼豨。

　　华灯挂壁祝添丁，吉梦徵兰笑语馨。日问神游到何处，佛前别供《处胎经》。

　　海国能医山国贫，万夫荷臿转金轮。最怜一二虬髯客，手举扶余赠别人。

　　秀孝都居弟子行，人人《阴骘》诵文昌。迩来《雲笈》传抄贵，更写惊经拜玉皇。

　　枯骨如龟识吉凶，孤埋鸠占不相容。一年讼牒如山积，不为疑龙即撼龙。

　　螺壳漫山纸蝶飞，携雏扶老语依依。红罗散影铜萧响，知是谁家扫墓归。

　　老树楼鸦子又孙，青青松柏半为薪。眼中酒化杯中泪，拜手今承主祭人。

　　恨无永叔《泷冈表》，亦愧羲之《誓墓文》。说甚微官邀薄禄，纸钱在地酒浇坟。

　　树静风停梦不成，枕函侧倚泪纵横。荷荷引睡施施溺，竟夕闻娘唤女声。

　　黄鹄都非五尺童，日催人老日龙锺。呼名摩顶回头道，两颊差如百几翁。

　　五十年前事未忘，白头诸母说家常。指渠坠地呱呱处，老屋西头第四房。

　　一路春鸠啼落花，十龄学步语牙牙。锦袍曾赋小时月，月照■〈忄互〉河鬓已华。

　　忽想尻轮到五洲，海泓烟点小齐州。丁年破浪乘风兴。画壁留图作卧游。

　　几星十二遍周天，绕尽圆球剩半环。法界楼台米家画，总输三岛小神山。

　　长恨古人吾不见，又疑诸史半欺谩。女王铜镜委奴印，亲手摩挲对面看。

　　乌呼碑下吊忠臣，蹈海人人耻帝秦。震地哭声涂地血，大东扶起一红轮。

　　滔滔海水日趋东，万法从新要大同。后二十年言定譣，手书《心史》井函中。

　　一夫奋臂万人呼，欲废称臣等废奴，民贵遂忘皇帝贵，莫将让国比唐虞。

　　当时传檄开荒令，今日关门逐客书。浪诩皇华夸汉大，请看黄种受人锄。

　　赫赫红轮上大空，摇天海绿化为虹。从今要约黄人捧，此是扶桑东海东。

　　四百由旬道路长，忽逢此老怨津梁。沈沈睡过三千岁，可识西天有教皇？

　　上烛光芒曜日星，东西并峙两天擎。象形文字鸿荒祖，石鼓文同石柱铭。

　　一刀截断大河横，省却图南六月程。海客欢呼土民怨，债台高筑与天平。

　　琼阙丹房曜彩霞，烂红玫瑰雨天华。外孙鲁酒皇娥瑟，同醉西方阿母家。

　　生是天骄死鬼雄，全欧震荡气犹龙。世间一切人平等，若算人皇只乃公。

　　万灯悬耀夜光珠，照出诸天夜燕图。缨络纲云花散雨，居然欲界有仙都。

　　长夜漫漫日不光，黑风吹我坠何方？苍天已死黄天立，惟见团团鸡子黄。

　　眼底尘惊世界微，天风浩浩吹人衣。便当御气乘球去，饱看环瀛跨海归。

　　浮沈飘泊年年事，偶寄闲鸥安乐窃。急雨打窗浪摇壁，无端平地又风波。

　　云为四壁水为家，分付名山改姓余。瘦菊清莲艳桃李，一瓶同供四时花。

　　上山如画重累人，结屋绝无东西邻。襟间海上一丸月，屐底人间万斛尘。

　　甑蒸汗雨郁如珠，雨■〈月夜〉清风习习俱。浴过凉波三百斛，才知灌顶妙醍醐。

　　三年团扇在怀袖，六月重裘仍带围。万里归槎北风急，经旬却换五时衣。

　　蟹行草字画佉庐，蜡印红鹰两翼舒。君主花名民主押，箧中留得两除书。

　　梦里似曾迁海外，醉中不觉到江南。茫茫人海浮沈处，添得闲鸥又二三。

　　我行偏历三天下，松寥一阁天下奇。两鼎蟠螭碑《瘗鹤》，还有椒山手写诗。

　　黄鹤高楼又挞碎，我来无壁可题诗。擎天铁柱终虚语，空累尚书两鬓丝。

　　御屏丹笔记名新，天语殷殷到小臣。九牧盛名吾岂敢，知非牛李党中人。

　　丹楼彩日画中看，初上鸾坡举步难。劳动九重前席问，绣衣门外立天官。

　　尧天到此日方中，万国强由法变通。惊喜天颜微一笑，百年前亦与华同。

　　奉使虚闻结德车，却回无袖到长沙。青鸾传到东皇信，又泛蓬莱八月槎。

　　三诏严催倍道驰，《霸朝》一集感恩知。病中泣读维新诏，深恨锋车就召迟。

　　冷月严霜照一灯，柝铃风送响腾腾。案头英簜门前戟，岂有籧篨覆瘐冰。

　　七十尚书出负戈，三闾憔悴怨湘波。抚琴欲鼓《拘幽操》，軏唱臣难唤奈何。

　　竟写梅边生祭祠，亦歌塞外送行诗。候人鹄立门如海，浪语风闻百不知。

　　怜君胆小累君惊，抄蔓何曾到友生。终识绝交非恶意，为曾代押党碑名。

　　环门松竹喜相迎，倚树安楼鸽不惊。对镜头颅顾妻笑，几乎此事却干卿。

　　莱佣酒保笑言欢，偶数江湖几谪官。反蔓环门兰在室，呼儿重检《汉书》看。

　　花落庭空对紫薇，画帘重处漾斜晖。衔雏燕子浑无赖，眼见人瞋故故飞。

　　寒灯说鬼鬼啾啾，夜雨言愁我欲愁。只有蓬山万重隔，未容海客说瀛洲。

　　左列牛宫右豕圈，冬烘开学闹残年。篱边兀坐村夫子，极口娲皇会补天。

　　寒垆爆栗死灰然，酒冷灯昏倦欲眠。惊啼读书声到耳，细听仍是《八铭篇》。

　　风雨鸡鸣守一庐，两年未得故人书。鸿离鱼纲惊相避，无信凭谁寄与渠。

　　颈血模糊似未乾，中藏耿耿寸心丹。琅函锦箧深韬袭，留付松阴后辈看。

　　古佛孤灯共一龛，无人时与影成三。何方化得身千百？日换新吾对我谭。

　　地球捧问海中央，多少红毛国几方？听说龙飞周甲宴，挽须要去问英皇。

　　相约儿童放学时，小孙拍手看翁嬉。平生两事轰轰乐，爆竹声腾鹞子飞。

　　镜中几几换容仪，讳老无妨略镊髭。今日发旟悬不起，星星知剩几茎丝？

　　蜡余忽梦大同时，酒醒衾寒自叹衰。与我周旋最亲我，关门带读自家诗。

　　○己亥续怀人诗

　　白发沧江泪洒衣，别来商榷更寻谁？闲云野鹤今无事，可要篮与共护持？

　　纷纭国是定维新，一疏惊人泣鬼神。寻遍东林南北部，一家钩党古无人。

　　荐贤略似孔文举，下狱还因吕步舒。一编选佛科名录，便是司空城旦书。

　　金华讲殿共论思，圣祖文宗旧典贻。指问鸡楼庭下树，可容别筑凤凰池？

　　优孟衣冠笑沐猴，武灵胡服众人咻。问君薙发新王令，换却顽民多少头。

　　龙泉知我剑随身，三斗撑胸热血新。是我眼中神后物，熊罴男子凤凰人。

　　南狱云开筚路初，归来秋雨卧相知。零星几卷灵鹣阁，只算江郎制锦余。

　　我歌乐府《寿人》曲，君作师儒绍圣篇。烂熳众雏环我拜，登堂公瑾是同年。

　　文如腹中所欲语，诗是别后相思资。三载心头不曾去，有人白皙好须眉。

　　念我平生同队鱼，又念丈人屋上鸟。翩翩公孙才似舅，因君问讯今何如。

　　臣罪当诛父罪微，呼天呼父血沾衣。白头玄鬓《哀蝉曲》，减尽维摩旧带围。

　　一卷生花《天演论》，因缘巧作续弦寥。绛纱坐帐谈名理，胜似麻姑背蛘搔。

　　兼综九流能说佛，旁通四部善谈天。红灯夜雨围炉话，累我明朝似失眠。

　　平生著述老经师，绝妙文章幼妇词。今日皋皮谈改制，《黄书》以外录《明夷》。

　　闪电双眸略似嗔，知君龙性未能驯。同游莫学梁园客，自负山膏好骂人。

　　自家家法自家妆，乡里传夸马粪王。花样时文筍尖脚，可容儿女再商量。

　　船山大隐师承远，东海褰冥学派新。编到《沅湘耆旧录》，难为君称作龙身。

　　屈指中兴六七公，论才考德首南丰。笼人意气谈天口，转似区区隘乃翁。

　　少年罪状在《金荃》，中岁骖鸾便学仙。《魂北》、《魂南》今哭遍，再倾泪海哭桑田。

　　四壁青山乱叠书，蓬蒿波径闭门居。记曾元子坊边遇，手絜筠篮贯柳鱼。

　　相约乘槎万里遥，天风吹散各蓬飘。屋梁月黑思君梦，忽梦平生吴铁乔。

　　头颅碎掷哭浏阳，一凤而今剩楚狂。龟手正需洴澼药，语君珍重百金方。

　　背负灵囊欲大包，东西游说日譊譊。冶佣酒保相携去，幸免门生瓜蔓抄。

　　谬种千年《兔园册》，此中埋没几英豪。国方年少吾将老，青眼高歌望尔曹。

　　○腊月二十四日诏立皇嗣感赋

　　汉家累叶子孙千，朱果祥占瓜瓞绵。十世忽遭阳九厄，再传失纪仲壬年。《千秋金舰》惩储贰，九降纶音慎择贤。今日小宗承大统，典书岂忘帝尧篇。

　　先皇遗恨鼎湖弓，世及家传总大公。谁误礼经争继统，妄拚尸谏效孤忠。弟兄共讬施生茑，男子偏迟吉梦熊。片纸病中哀痛诏，前星翘首又移宫。

　　齐东野语仅荒唐，读诏人人泣数行。怪事闻呼奈何帝，佹诗敢唱厉怜王。袖中禅代谁经见？管外窥天妄测量。钩尽甘陵南北部，庶人横议亦刊章。

　　家居撞坏虑织儿，天下膏粱百不知。朝贵预尊天子父，王骄甘作贼人魁。亢龙守蛰存身日，■〈疒契〉狗相牙掷骨时。玉匣缄名黄带盛，承平重忆说雍、熙。


人境庐诗草·卷十 
　　○庚子元旦

　　喔喔天鸡又一鸣，双悬两曜展光明。承天仰看金轮转，震地讹传玉斧声。汉厄愁看正月卯，代来几协大横庚。自歌太乙迎神曲，终望余年见太平。

　　乐奏钧天梦里过，瀛台缥缈隔星河。重华仍唱卿云烂，大地新添少海波。千九百年尘劫末，东西南国战场多。未知王母行筹乐，岁岁添筹到几何？

　　○杜鹃

　　杜鹃花下杜鹃啼，苦雨凄风梦亦迷。古庙衣冠人再拜，重楼关锁鸟无楼。幽囚白发哀蝉咽，久戍黄沙病马嘶。未抵闻鹃多少恨，况逢春暮草萋萋。

　　○初闻京师义和团事感赋

　　无端桴鼓扰京师，犹记昌陵鼎盛时。今日黄天传角道，非徒赤子弄潢池。冠缨且教宫人战，绣镼还充司隶仪。昼夜金吾曾不禁，未知盗首定何谁？

　　九百《虞初》小说流，神施鬼设诩兵谋。明知篝火均狐党，翻使衣冠習狗偷。养盗原由十常侍，诘奸惟赖外诸侯。竹筐麻瓣书团字，痛哭谁陈恤纬尤？

　　博带峨冠对旧臣，三年缄口讳维新。仅将儿戏尘羹事，付与尸居木偶人。绍述政行皆铁案，党人狱起又黄巾。即今刚赵来宣抚，犹信投戈是义民。

　　○寄怀丘仲阏逢甲

　　沧海归来鬓欲残，此身商榷到蒲团。哀弦怕听家山破，醇酒还愁来日难。绕树乌寻谁屋好？衔雏燕喜旧巢安。朝朝曳杖看山去，看到斜阳莫倚栏。

　　○感事又寄丘仲阏

　　万目眈眈大九州，神丛争博正探筹。何堪白刃张拳党，更扰黄花落地秋。石破真惊天压己，陆沈可有地埋尤？前番尚得安身处，莫说寒芜赤嵌愁。

　　三边烽火照甘泉，闻道津桥泣杜鹃。帝释亦愁龙汉去刃，天灾况值鼠妖年。流离苦语传黄蘖，盗窃迷香幻白莲。漫写哀辞金鹿痛，人间何事不颠连。

　　○述闻

　　太阿倒授又移权，便到玄黄血战年。狂喝枭卢天一笑，怒诃狗脚帝三拳。垂虹上贯重轮日，泻海横分九点烟。毕竟图王图作贼，无端殿下比雷癫。

　　皇京一片变烟埃，二百年来第一回。荆棘铜驼心上泪，觚棱金爵去刃余灰。螟蛉果赢终谁抚，猿鹤沙虫总可哀。只望木兰仍出狩。凿与无恙贼中来。

　　说有苍天不死方，盗泉一饮众皆狂。人言细柳都儿戏，我欲传芭哭国殇。鬼吏三官明作贼，神兵六甲解擒王。古今多少昏荒事，并付盲翁负鼓场。

　　一拳打碎旧山河，两手公然斗柄挼。鸲鹆往来谣语恸，鱼龙曼衍戏场多。火焚袄庙连烽燧，辙涸羁臣乞海波。至竟辽东多浪死，尚夸十万剑横磨。

　　拨帜先登径上台，炮声震地忽轰雷。一齐扰扰嗟鱼烂，万目眈眈看虎来。铁铸六州成大错，衣香七市付沈灰。联盟守约连名奏，赖有维持半壁才。

　　禹迹芒芒画九州，到今沧海竟横流。合纵敢拒三天下，雪耻将寻九世雠。事势可如骑虎背，功名偏赏烂羊头。是谁画诺谁传诏？一纸明贻万国羞。

　　忽洒龙漦翳太阴，臣矢主窳到于今。风轮坏动天难补，磐石无人陆竟沈。揖盗开门终自误，虐臣衅鼓果何心。当时变政翻新案，早使尤臣泪满襟。

　　飞角侵边局早输，国家虽缺尚金瓯。剪分鹑首天何醉？再拜鹃声帝独尤。藉寇终除钩党祸，函图看送罪臣头。祖功宗德王明圣，岂有乾坤一掷休。

　　○七月十五夜暑甚看月达晓

　　空庭树静悄无鸦，太白光芒北斗斜。破碎山河犹照影，广寒宫阙定谁家？光残银烛谈偷药，热逼金瓯看剖瓜。满酌清尊聊一醉，漫愁秋尽落黄花。

　　○南汉修慧寺千佛塔歌

　　塔为南汉刘张时建，弟一层有铭文曰：‘敬劝众缘，以鸟金铸造千佛塔七层于敬州修慧寺创塔亭，供养虔，繄归善土，望皇躬玉历千春，瑶图万岁。然愿郡坛□□，□□康平，禾麦丰饶，军民甯□，□雨顺调，□境歌咏。□□□□方隅，次以九宥三涂，□□□乐，亡魂滞魄，咸证人天。□□周围，常隆瞻敬。以《大宝》八年乙丑岁大吕之月，设齐庆赞。’铭皆阴文。以光孝寺东西铁塔证之，其三面当尚有题名，如乾亨寺铜钟款，或并有众缘弟子名。然无从寻视矣。此塔创建至今九百余年，《广东通志》、《嘉应州志》皆失载，即吴石华广文《南汉金石志》搜罗极富，亦不之及。塔高约三四丈，上七层为铁铸，下垒土筑成，无从攀登，故不知塔顶有铭。乙丑兵燹以后，略毁而未坏。嗣为群儿毁伤，日久遂圮。余归里后求之邻家，得塔铭一方。续得弟五层全层，又得弟三弟四层之三方，及第二层之一方。考弟二层有七十七佛，弟三层六十七佛，弟四层五十七佛，弟五层三十七佛。由是推知弟六层有十二佛，每面二百五十佛，合计则千佛也。最高之七层为合尖顶，应无像。弟四层大佛旁，有小字曰东方善德佛、北方相德佛、西方无量寿佛。南方残缺，以释典考之，当是南方栴檀德佛。佛皆趺坐敛袖，乘以莲花。自弟二至弟六层，皆方隅。下有檐，宽约四寸。檐角有蟾蜍形，似以之系铃者。唯弟一层无檐，有立像二，在两隅，似是四天王，其数应不在佛中也。考敬州州于南汉主刘晟乾和三年，即潮州之程乡县升为州，领悬一。修慧寺不入志中，寺址亦未悉所在。塔距余家仅数牛鸣地，岿然立冈上，亦无塔亭。故老传言，乾隆初年，由前州牧王者辅，于今之齐州寺移来。寺去塔不远。然修慧寺何以易名？志既失载，又无碑可证矣。余所得残整各块，均置于人境庐。其塔铭则供息亭中。已嘱温慕柳检讨补入新志中，复作此诗以志缘幸。

　　天龙不飞海蛟起，遥斥洛州为刺史，万事萧闲署大夫，仍世风流作天子。无愁天子安乐公，黄屋左纛夸豪雄。当时十国均佞佛，此国佞佛尤能工。八万四千塔何处？敕司特用乌金铸。石趺铁盖花四围，宫使沙门名列署。千家设供争饭僧，百姓烧指添然灯。一州政得如斗大，亦造窣堵高层层。

　　此塔周围佛千位，十方弟子同瞻礼。宝林铜钟广欢缘，云华石室谁作记？坐花共数莲几枝，剔锈尚余铭百字。下言人鬼共安康，上祝国皇寿千岁。噫嘻刘氏五十年，一方岭殊可怜。画地为牢聚蛇毒，杀人下酒垂蛟涎，离宫深处即地狱，铁床汤镬穷烹煎，兔丝吞骨龙作醢，诸刘遗种无一全。人人被发欲上诉，亡魂怨魄谁解冤？

　　编玉为堂柱念四，媚川采珠人八千。垒山日输赎罪石，入城亦费导行钱。钱王媚佛善搜括，比此尚觉差安便。卖儿贴妇竭膏血，一塔岂有功德缘！尔时王此昏荒国，方诩极乐忉利天。红云张宴饱荔子，素馨如雪堆花田。朝出呼鸾引幢盖，暮归走马委珠钿。鱼英供壶甘露味，翠屏舞镜春风颠。大体双双学猪媚，微行侧侧携蟾仙。楼罗检历纵嬉戏，候窗设监酣醉眠。女巫霞裾坐决事，彼昏只倚常侍贤。自谓此乐千万岁，还丹不服贪流连。谁知执梃降王长，屈指造塔刚七年。

　　星流雨至时事改，风轮转劫无不坏，铜壶滴漏几须臾，倏忽到今九百载。金蚕往往卖珠市，玉鱼时时出银海，康陵荒废马坟空，此塔金身岿然在。赐田补钵亦荒芜，废像模铜失光彩，人间理乱百不闻，菩萨低眉犹故态。

　　吁嗟乎！佛虽无福亦无殃，而今宗教多荒唐。木铎广招诸弟子，白绢妄说空家乡。中西同异久积愤，一朝糜烂如蜩螗。谁人秉国竟养盗，坐引强敌侵畿疆？天魔纷扰修罗战，神兵六甲走且僵。大千破碎六种动，恐与佛国同沦亡。长安北望泪如泻，空亭徘徊夕阳下，问佛不言佛羊哑。赵佗窃号何真降，孰能保此一方者？

　　○五禽言

　　不如归去！不如归去！博劳无父鹦无母，生小零丁长艰苦，毛羽虽成不自主。归去归去，归何处？不如归去！

　　姑恶姑恶！小姑谣诼！小姑才我有间时，狞奴黠婢日助虐。十年不将雏，自叹妾命薄。作窠犹未成，亦愿受鞭扑。一意报姑恩，云何姑不乐？姑恶姑恶！

　　泥滑滑！泥滑滑！北风多雨雪，十步九倾跌。前日一翼翦，昨日一臂折，阿谁肯护持？举足动牵掣。仰天欲哀鸣。口噤不敢说。回头语故雌：恐难复相活。泥滑滑！

　　阿婆饼焦！阿婆饼焦！阿婆年少时，羹汤能手调，今日阿婆昏且骄。汝辈不解事，阿婆手自操。大妇来，口譊譊；小妇来，声嚣嚣；都道阿婆本领高。豆萁然尽煎太急，炙手手热惊啼号。阿婆饼焦！

　　行不得也哥哥！行不得也哥哥！黑云盖野天无河，枝摇树撼风雨多，骨肉满眼各自他。三年病损瘦到骨，还欲将身入纲罗。一身纲罗不敢惜，巢倾卵覆将奈何！行不得也哥哥！

　　○再述

　　誓师仗钺大王雄，虐使连声詈宋聋。万国谈瀛惊创见，八方震电怒环攻。寇来直指齐云观，兵起谁张救日弓？况是黑龙江上月，旌旗光照血波红。

　　玺书皇帝问东皇，亲爱从来昆弟行。岂有行人真坐罪，忍看邻国到唇亡。刚闻穷海通飞雁，翻又穹庐纵盗羊。五百岛民如并命，膏腴割尽可能偿？

　　存亡危急上呼天，联乞皇天悔祸延。朝议正为刘氏袒，里优忽唱李公颠。主盟牛耳方推长，宾馆鸿胪竟首悬。误尽攘夷南宋论，况逢毒手又空拳。

　　噂噂元老语踦闾，沓沓群臣当殿趋。玉馨赂人终听客，翠华到处即迁都。预愁清酒黄龙约，尽倒天吴紫凤图。忍听王孙路旁泣，延秋月黑乱啼乌。

　　羽檄飞驰四百州，先防狼角後髦头。两端首鼠盟吴楚，一国蒙戎党李牛。天意岂忘黄种贵，帝星犹幸紫微留。横流忍问安身处，北望徘徊漆室尤。

　　○七月二十一日外国联军入犯京师

　　压城云黑饿鸱鸣，齐作吹唇沸地声。莫问空拳殴市战，馀闻扈跸六军惊。波臣守辙还无恙，日驭挥戈岂有名。闻道重臣方受节，料应城下再寻盟。

　　○闻车驾西狩感赋

　　史臣新纪中兴年，应数西迁第一篇。嵩室刚呼千万岁，帝车同仰九重天。齐人野语纷多故，海客谈瀛每浪传。今日君颜亲咫尺，秋风箫鼓竞导前。

　　○有以守社稷为言者口号示之

　　万一群胡竟合围，城危援绝势难支。要知四海为家日，终异诸侯失国时。夺使只如争虎穴，劳王非敢战鱼丽。溥天颂德三年久，请听回中鼓吹辞。

　　○中秋夜月

　　曾闻太姆会群仙，霞缛云絪敞绮筵。齐唱《人间可哀曲》，却忘天上是何年。横争丛博拚孤注，醉掷陶轮碎大千。賸取山河月中影，不成沧海不成田。

　　○读七月廿十五日行在所发罪己诏书泣赋

　　读诏人人泣数行，脍躬不德股肱良。三年久已祈群望，此罪明知在万方。表里山河故无害，转旋日月定重光。婆娑风尾声亲批诺，遥想天颜惨不扬。

　　○谕剿义和团感赋

　　是民是贼论纷歧，铸鼎图奸始共知。黄带亦编流寇传，绣衣重睹汉官仪。自天下降愚黔首，为帝驱除比赤眉。伏剑直臣犹未瞑，料应喜见中兴时。

　　○闻驻跸太原

　　南海昆明付劫灰，西风汾水雁声哀。勤王莫肯倡先晋，乐祸人犹奉子颓。兵甲谁清君侧恶？衣冠各自贼中来。壶浆夹道民争献，愿祝桥从万里回。

　　○闻车驾又幸西安

　　群公累月道旁谋，扰扰干戈未敢休。太白去天真一握，裨瀛环海更西流。河山形势成牛角，神鬼威灵尚虎头。差喜长安今夜月，千年还照帝王州。

　　○久旱雨霁丘仲阏过访饮人境庐仲阏有诗兼慨近事依韵和之

　　生鞭碎尽賸湖光，未落秋花半染霜。举目山河故无恙，惊心风雨既重阳。麻鞋衮衮趋天阙，华盖迟迟返帝乡。话到黄龙清酒约，唏嘘无语忍衔觞。

　　蒹葭秋老卧江湖，有客敲门梦乍苏。海外瀛谈劳炙輠，电中天笑诧投壶。自循短发羞吹帽，相对新亭喜雨珠。太白孤云高两角，不知曾溍汉旌无？

　　○再用前韵酬仲阏

　　夜雨红灯话《梦粱》，人言十事九荒唐。任移斗柄嗟王母，枉执干戈痛国殇。博戏几人朱果掷？劫灰遍地白莲香。残山一角携君看，差喜无须割地偿。

　　北望钧天帝所都，诏书昨拜执金吾。羞言玉玺褒新事，凄绝霓旌《幸蜀图》。牛李尚寻钩党祸，晋秦能作一家无？尊王第一和戎策，谁唱迎銮作无驱？

　　○三用前韵

　　秋草滦河辇路荒，牛车重又冒风霜。国人争看天魔舞，帝女难言神鹊祥。今尚拳拳持玺绶，人言籍籍扑缣囊。芜萋豆粥艰辛处，应忆东朝乐未央。

　　无人伏阙谏青蒲，事误都由七尺孤。当璧咸尊十阿父，折棰思服小单于。黄■〈衤罗〉拥护难为妇，宝玦凄凉乞作奴。同此王称同此祸，早知金狄譣非诬。

　　○四用前韵

　　撼门环哭呼高皇，钟ね何人奉太常？坠地金瓯成瓦注，在天贯索指银潢。归元纁箧催函送，计口缗钱责币偿。岂独汉唐无比祸，五洲惊怪国人狂。

　　聚语踦闾二大夫，报书未服五单于。华离倘免分瓜苦，棼乱难迟蔓草图。藉口岂徒徵纪甗，空拳尚欲曜威弧。祷天莫作迁延役，早已荆榛万骨枯。

　　○五用前韵

　　盗玺曾闻罪赞襄，如何在鼎九刑忘。君臣相顾如骑虎，父子难为隐攘羊。今日家居谁撞坏？老身社饭自思量。忽传罪已兴元诏，霑洒青霄泪万行。

　　掩抑鱼轩赋载驱，吞声在野鹆跦跦。扈行尚纵花门贼，入衙难徵竹使符。旧梦百年仍锁港，残山半壁欲迁都。最怜黄鹤楼中客，西望长安泪眼枯。

　　○六用前韵

　　噫嘻诸将敢连衡，传檄清奸告四方。狼角尽除尘尽埽，龙颜重奉日重光。到今北阙犹朝拱，岂有西邻妄责偿。汾水秋风太行雨，几人南望感勤王。

　　天何沈醉国何辜？横使诸华扰五胡。照海红灯迎圣母，惊人铜版踏耶稣。奇闻竟合诸天战，改色愁看《盖地图》。到此鹊喧鸠聚语，犹夸魔术诩神符。

　　○七用前韵

　　扰扰横开愧儡场，四方传笑国昏荒。梦鹦终悔临朝武，氏■〈虫孛〉应编异姓王。赐剑乍悲吴命短，执戈又吊《楚辞》殇。赖奸掩贼知难活，殓我良人孰索偿？

　　落叶秋风怨帝梧，天寒谁为送褰襦？六宫亦写《零丁贴》，九牧旁观《罔两图》。列仗黄麾函促送，蒙头毡毳病应苏。转旋龙驭归何日？恨未前驱手执殳。

　　○八用前韵

　　惊天重鼓女娲簧，横逼君弦变履霜。跪地習闻提冒絮，夺门祸遂起萧墙。日中倾蜺何无忌，海外医龙竟有方。闻道八神齐警跸，人间早既唱《堂堂》。

　　鸾声夹道听讙呼，重睹官仪返上都。三月麛裘思德化，诸天龙节护曼殊。中央土复尊黄帝，十等人能冤黑奴。赖我圣君还我土，人人流涕说康衢。

　　○天津纪乱十二首

　　九载妖魔乱，先朝宝训垂。又逢年厄闰，复演卦重离。善禁刀能厌，神奸鼎共知。何三辅地，棼乱遂如丝。

　　竟屈将军贵，焚香启阁迎。唪经龙滴泪，图怪鸟罗平。大礼分舆马，同仇赋甲兵。红巾随衣绣，携手便偕行。

　　栈道烧先绝，军书阻不通。九天方设险，六国已环攻。雾暗军氛墨，波飞战血红。鹰瞵兼鹗视，高飏大旗风。

　　一概拳挞碎，喧腾万口哗。噫风倾海市，笑电掉雷车。薪积袄神火，莲开地狱花。忍看灰炮毒，糜尽万虫沙。

　　露布明光奏，翻夸土气扬。执戈童卫国，麾扇女勤王。赤手能擒虎，红头看烂羊。伤心骄愤诏，雪耻报先皇。

　　广募楼罗历，夸强曳落河。摩云飞白燕，出地叫苍鹅。空手婆猴技，齐声天马歌。赤流呜咽水，犹逞剑横磨。

　　二伯分藩地，诸胡互市场。虎牢同郑戍，鱼烂竟梁亡。仗剑空神博，霾轮又国殇。相州师一溃，从此隳边防。

　　谁绘流民状，冤霜苦泣零，沙黄嗥饿犬，月黑尾流萤。倭坠抛家髻，郎当阁道铃。不徒标卖宅，遍地贴《零丁》。

　　官作胡奴役，魔将鬼界围。惊雷从掌起，酣梦忽头飞。神变钉铜版，人难护铁衣。吞声说离乱，辛苦客逃归。

　　谁信勤王檄，都成乌合徒。兵篦纷白劫，国髽哭朱儒。张脉当螳臂，空谭捋虎须，计穷惟矢死，一死岂偿辜。

　　都统开牙治，威仪比汉官。共和成宙合，馀怒及师团。锦绣千人散，琅璫大吏冠。更留鞭血地，说付贼民看。

　　古有蚩尤雾，师君又水仙。未闻召金狄，几欲死苍天。照影神人镜，弹词瞽女弦。并归《妖乱志》，传述太平年。

　　○京乱补述六首

　　王屋沈沈者，翻闻篝火鸣。潢池纷盗弄，枉矢竟流行。白棓天魔舞，丹书鬼卒名。人言十常侍，内应早连盟。

　　一炬咸阳火，群飞京洛尘。自天来剑侠，无地立环人。囊射匈奴血，鞭麾小婢神。将军三十六，妖服尽黄巾。

　　天竟生穨祸，人争唱《董逃》。空闻宣虎节，莫肯解牛刀。举国成狂病，群官作贼曹。驴王兼狗相，踊跃喜同袍。

　　万国纷驰檄，传闻客馆攻。鱼枯将海涸，龙睡尚天聋。雷斗枪云黑，星飞弹雨红。不堪掘残冢，肆虐到神丛。

　　亦有诛奸疏，泣陈王室尤。裂麻要帝诺，攀槛碎臣头。月晕蓬星见，山倾铁血流。终看胡骑人，抉眼在城楼。

　　热铁飞轮下，城门牡早亡。手持忘玉玺，事误泣金床。弃甲逃神将，函头索贼王。虏尘重扰扰，又换八旗扬。

　　○京师

　　郁郁千年王气旺，中间鼎盛数乾嘉。可怜一炬成焦土，留与东京说梦华。■〈矍鸟〉鹆来巢公在野，鸱鸮毁室我无家。登城不见黄旗影，独有斜阳咽暮笳。

　　○三哀诗·袁爽秋京卿

　　土生板荡朝，非气莫能济。国家有妖孽，尤贵养正气。公官典客时，正值艰难际。初言义和拳，本出大刀会。先皇铸九鼎，早既斥魑魅。明明白莲教，遗孽传苗裔。邪述金钟罩，不过弄狡狯。宗社三百年，岂可付儿戏。继言诸大国，各有白马誓。预储大万金，始可戮一士。矧持英簜来，堂堂大国使，一客不能容，反纵■〈疒契〉犬噬。问罪责主人，将以何辞对？

　　封事两留中，痛哭再上疏：彼贼敢横行，实挟朝贵势，奈何朝廷尊，公与匪人比？盲师糊涂相，骄将偃蹇吏，掷国作孤注，作事太愦愦。速请黄钺诛，无得议视贵，幸清君侧恶，斧钺臣不避。当璧天子父，不敢为尊讳，天潢盗弄兵，语直斥王字。呜呼批鳞难，况触投鼠忌。朝衣缚下狱，众口成诟詈，白刃露霜锋，黄巾走尘骑。阿师呼大兄，红带夹道侍，欢哗杀二毛，万头相倾挤。公甫下囚车，拜问臣何罪？刑官纵马来，大骂囚无礼，岂容发口言，指天复画地。呼天声未终，滚地头已坠。恶耗四海传，何人不雨泪！

　　识公十数年，相见軏倒屣，追述潘邓说，许我以国器。同辈六七贤，推公最强记，喜谈佛老学，语我求出世。知公真名士，不独善交艺，未知比干心，竟为直谏碎。我实知公浅，负负心内愧。马关定约後，公来谒大吏，青梅雨翛翛，煮酒论时事。公言行箧中，携有《日本志》，此书早流布，直可省岁币。我已外史达，人实高阁置。我笑不任咎，公更发深喟。今日读公疏，倘得行公意，四百五十兆，何至贻民累。不独民累，中国咸受惠。即彼附贼徒，亦缓须臾毙。斥公助逆人，黄泉见亦悔。苍苍天九重，今尚浮云蔽。痛公不言隐，开卷軏流涕。盗首既伏诛，知公不为厉。定为社稷忧，骑龙谒天帝。

　　○三哀诗·吴季清明府

　　世界随转轮，成坏各有劫，适值倾覆时，万法不必说。以君循吏才，三年官于越，无端桴鼓鸣，伏莽寇窃发。山县斗大城。城头黑云压。纷纷彼狼心，跃跃欲猪突。君昔理常平，手曾治大猾，鸮音不能革。生性成梼杌，到此播流言，官实通贼牒，作贼兼作官，满城耳喧聒。城中西教徒，积恶鬼罗刹，闪闪苍鹰眼，磨刀咸欲杀。

　　公知事不可，大声作瞋喝，反激蚩蚩怒，一霎尽灭裂。非无防御使，蠢蠢怯如鳖，噤不发一言，坐视民劫夺。此客甫断头，彼奴复流血，乱刃白雨点，混杀到手滑。狾犬狂号跳，奔马肆啼齧，但是县衙人，一见軏摧ㄏ。郎当子若孙，衣破脚不袜，同寮不肯留，望门走托钵。指名遍搜牢，牵发互辫结，驱羊人屠肆，执棰尚鞭挞，天堂变地狱，肉花碎片割，同时遭茶毒，彼此造何业？君当就缚时，自知当永诀，上念我佛恩，如何得解脱？下伤我母慈，如何保生活？可怜八十母，萧条几黄发。

　　追忆六年前，春酒寿筵设，君披宫锦袍，手执先朝笏。公瑾与伯符，同年小一月。我歌寿人曲，登堂来拜谒。孙曾六七枝，一一芝兰茁，最小耳银璫，靧面白胜雪。谁料采衣舞，回旋仅一瞥？覆巢无完卵，雏鸟鸣亦绝。闻今既半年，未悉子存殁。家人畏惊倒，相戒咸结舌。入则围红裙，出乃易墨绖。母尚倚闾望，朝夕拜菩萨，念子归何迟，此别太契阔。岂知望子台，早既堆白骨。以君精佛理，夙通一切法，明知入世事，如露如泡沫，佛力犹有尽，何况身生灭，将头临刃时，定知不惊怛。独怪耶稣教，瓣香曾未爇，如何偕教徒，一例受磨折？观君遭万变，已足空一切，只有黄鸟歌，哀吟代呜咽！

　　○三哀诗·唐臣明经

　　呜呼汉家厄，十世到我皇，上承六七圣，德泽遍八荒。麛裘三月政，讴歌不能忘。忽传有疾诏，遍求千金方。千人万人和，重鼓女娲簧，珠襦坐武帐，奔走何跄跄。神鹊衔果来，天女实发祥，今当尧舜朝，益宜简元良。恩赐太子衣，有心见厖凉。恻恻君弦声，晨寒哀履霜。瀛台百尺高，远隔海中央，齐东野人语，传说多荒唐。贼相与瞽师，发短心甚长，亟欲奉前星，高置中宫旁。猪王一无知，好勇徒强梁。群小争拥戴，妄夸国富强，待封狼居胥，同进万年觞。

　　天适降神人，人人空拳张，张我虎神威，何难驱群羊。家家白莲花，满城吹迷香。直挑强邻怒，横纵国人狂。各国会师来，长驱莫敢当，遂令《春秋》笔，天王狩河阳。呜呼当此时，国势如蜩螗，东南外诸侯，亟亟宜勤王。上以肃宫禁，下以靖材枪，外以杜邻责，免索岁币偿。奈和裘蒙戎，失路迷伥伥，转令一匹夫，起为董公倡。遥闻誓群师，风云奉龙骧。多鱼忽漏言，一纲归沦亡。

　　画虎竟不成，刲羊亦无衁，成败非所论，此志良可伤。人言秘筐中，别藏法三章，意实主民权，假讬尊王纲。又言三日穀，纵兵肆跳踉，掳掠得几何，概许归橐囊。是皆莫须有，秘狱谁能详。江南群盗蒌，纷纷说连衡，倘若出此策，自毁周身防，铸铁成大错，引刀还自戕。明明勤王师，转以贼名扬，君魂果衔冤，被发诉帝乡。援枹率犀甲，号召诸国殇，请帝乘白龙，还我苍天苍。芒芒此禹域，滔滔彼汉江，君听人间谣，处处歌（堂堂）。

　　○和平里行和丘仲阏

　　潮阳县有碑曰和平里，碑九尺许，每字高二尺许。小字九，曰‘宋庐陵文山文天祥题’。和平里不见于《宋史》，惟邓光荐《丞相传》云：‘公驻和平市，攻陈懿党。意後隔海港，步骑未能遽前。而陈懿乃迎导北师张弘正，潜具舟济，轻骑直造。督帐。’刘岳申《传》云：‘公方饭五坡岭，步骑奄至。公不得脱，服脑子不死。众拥之上马，见张弘正于和平，大骂求死。’和平盖即此地。初，潮之士民请公移行府于潮，公进潮阳，诛懿党刘兴，适邹氵凤、刘子俊等，亦以民兵数千自江西至。《指南录》所谓‘稍平群盗，人心翕然’，即此时事。邓中甫云：‘因潮之民，阻山海之险，使假以岁月，增兵峙粮，以立中兴之本，亦吾国之莒、即墨也。乃逆懿惧诛，潜师夜袭，卒陷绝地，谓非天乎！’公于祥兴元年十一月屯潮阳，即住和平市。十二月十五日，趋海丰，入南岭，二十日被执，越七日入虏营。讨逆寇于此，见虏帅亦于此，先後凡一月有奇。里人获公书，珍袭而摹刻之。以公忠义之气，感人之深也，百世之下犹兴起，况亲见公书者耶！固其宜也。仲阏归自台湾，客于潮，作诗寄余。岁暮感事，因追和之，距文山住此时六百二十四年矣。庚子岁除前三日。

　　丰碑巍巍土花碧，大书和平字深刻。此乡曾驻勤王师，下马来拜文信国。澄潭小渚风不波，奇卉美箭枝交柯，手携酒壶背钓蓑，彼是文山安乐窝。日气火气蒸湿暑，人声鬼声杂风雨，身倚穷墙立园土，此乃南冠囚絷处。少日里居殊安康。中年国难多抢攘，最公一生所践履，大都惶恐滩与零丁洋。

　　红尘蔽天走胡骑，海水群飞无立地，飘流绝岛君若臣，行在朝衣频拭泪。自从辛苦贼中来，万死一生艰险备。今夕何夕梦稍安，此身却在和平里。想见淋漓落笔时，满腔揽辔澄清志。八千子弟方募兵，欲倚即墨复齐城，有田有成众一旅，天若祚宋期中兴，摩厓上刻浯溪颂，安知不署臣结名？崖山一哭舟尽覆，公竟囚车随北征。

　　吁嗟乎！从古未闻纯是夷虏世，剪分鹑首天何醉？拨乱无闻平贼功，劫盟莫讲和戎利。丘生丘生吾与汝，坐视金瓯缺复碎。想公驰檄召勤王，对我父老愧欲死。公魂归天在柴市，今日邻军犹设祭。矧公画日亲笔书，字字风霜留正气。孤城隐隐烟雾遮，大江溅沫飞春沙。寒山片石月来照，中有光芒非公耶？


人境庐诗草·卷十一 
　　○聂将军歌

　　聂将军，名高天下闻。虬髯虎眉面色赭，河朔将帅无人不爱君。燕南忽报妖民起，白昼横刀走都市，欲杀一龙二虎三百羊，是何鼠子乃敢尔？将军令解大小团，公然张拳出相抵，空拳冒刃口喃喃，炮声一到骈头死。忽来总督文，戒汝贪功勋。复传亲王令，责汝何暴横。明晨太后诏，不许无理闹。夕得相公书，问讯事何如？皆言此团忠义民，志灭番鬼扶清人；复言神拳斫不死，自天下降天之神。国人争道天魔舞，将军墨墨泪如雨，呼天欲诉天不闻，此身未知死谁手，又复死何所？

　　大沽昨报炮台失，诏令前军作前敌，不闻他军来，但见聂字军旗入复出。雷声肱肱起，起处无处觅。一炮空中来，敌人对案不能食。一炮足底轰，敌人绕床不得息。朝飞弹雨红，暮卷枪云黑，百马横冲刀雪色，周旋进退来来击。黄龙旗下有此军，西人东人惊动色。敌军方诧督战谁，中旨翻疑战不力。此时众团民，方与将军雠。阿师黄马褂，车前鸣八驺。大兄翠雀翎，衣冠如沐猴。亦有红灯照，巾帼赢兜鍪。昨日拜赐金，满车高瓯窭。京中大官来，神前同叩头。懿旨五六行，许我为同仇。奖我兴甲兵，勉我修戈矛。将军顾轻我，将军知此不？军中流言各哗譟。作官不如作贼好。诸将窃语心胆寒，从贼容易从军难。人人趋叩将军辕，不愿操兵愿打拳。将军气涌遍传檄，从此杀敌先杀贼。

　　将军日午罢战归，红尘一骑乘风驰，跪称将军出战时，闯门众多偻罗儿，排墙击案拖旌旗，嘈嘈杂杂纷指挥。将军之母将军妻，芒笼绳缚兼鞭笞，驱迫泥行如犬鸡，此时生死未可知，恐遭毒手不可迟，将军将军宜急追。将军追贼正驰电，道旁一军路横贯，齐声大呼聂军反，火光已射将军面，将军左足方中箭，将军右臂几化弹。是兵是贼纷莫辨，黄尘滚滚酣野战。将军麾军方寸乱，将军部曲已云散。将军仰天泣数行，众狂仇我谓我狂。十年训练求自强，连珠之炮後门枪，秃襟小袖氆氇装，藩身汉心庸何伤。执此诬我谗口张，通天之罪死难偿，我何面目对我皇？

　　外有虎豹内豺狼，謷謷犬吠牙强梁，一身众敌何可当？今日除死无可望，非战之罪乃天亡。天苍苍，野茫茫，八里台，作战场，赤日行空飞沙黄，今日被发归大荒。左右搀扶出里疮，一弹掠肩血滂滂，一弹洞胸胸流肠，将军危坐死不僵。白衣素冠黑裲裆，几人泣送将军丧，从此津城无人防。将军母，年八十，白发萧骚何处泣？将军妻，是封君，其存其殁家莫闻。麻衣草屦色憔悴，路人道是将军子，欲将马革里父尸，万骨如山堆战垒。

　　○夜起

　　千声檐铁百淋铃，雨横风狂暂一停。正望鸡鸣天下白，又惊鹅击海东青。沈阴曀曀何多日！残月晖晖尚几星。斗室苍茫吾独立，万家酣梦几人醒？

　　○群公

　　群公衮衮各名声，一死鸿毛等重轻。事事太阿权倒授，人人六等罪分明。兵威肯薄牵牛罚，党论犹嗟走狗烹。闻道谏臣归骨日，柳车迎拜极哀荣。

　　遁逃无地呼无天，到此惟馀冒刃拳。甲仗空迎回纥马，血衣竟染汉臣鞭。操戈逼父心先死，按剑呵人目尚悬。惊立鹰瞵旗夹道，看君忍辱赴重泉。

　　各戴头颅万里行，九州无处可偷生。上尊犹拜养牛赐，五鼎先看福鹿烹。断狱总应名国贼，犯颜犹记与天争。伤心祸首兼戎首，万骨虽枯恨未平。

　　途穷日暮更可求，白首同拚一死休。衔刃尚希忠烈传，盖棺免索太师头。彗星扫地应除旧，祸水滔天幸绝流。九庙有灵先诏在，朝衣趋谒定应羞。

　　○奉谕改于八月廿四日回銮感赋

　　翘首齐瞻辇路尘，又迟銮驾阻时巡。翠华望遍今天下，玉玺犹持一妇人。万里河难塞瓠子，九霄星未转钩陈。三公一国狐裘赋，谁是安危社稷臣？

　　○和议成志感

　　天乎叔带召戎来，举国倾危九庙哀。拳勇竟遭王室乱，首谋尚纵贼人魁。失民更为丛<区攴>爵，毕世难偿债筑台。坐视陆沈谁任责？事平敢望救时才。

　　○启銮喜赋

　　千官万骑奉龙骧，跸路爻闾扈从忙。罪首既诛昏墨贼，民心犹戴往黄皇。神灵拥护华舆稳，父老欢迎麦饭香。回首南山宫阙峻，定知在莒永无忘。

　　○车驾驻开封府

　　竿摩辙乱逼西迁，琐尾流离倏一年。奉母蒙尘犹在郑，迎王望雨待归燕。诸侯香草方毡幕，西母蟠桃又绮筵。举首长安知日近，肯留河上再迁延。

　　○李肃毅侯挽诗四首

　　骆胡曾左凋零尽，大政多公独主持。万里封侯由骨相，中书不死到期颐。弧卒挽周衰德，华衮优增汉旧仪。官牒牙牌书不尽，盖棺更拜帝王师。

　　连珠臣炮後门枪，天假勋臣事业昌。南国旌旗三捷报，北门管论九边防。平生自诩杨无敌，诸将犹夸石敢当。何意马关盟会日，眼头铅水泪千行！

　　毕相伊侯久比肩，外交内政各操权。抚心国有兴亡感，量力天能左右旋。赤县神州纷割地，黑风罗刹任飘船。老来失计亲豺虎，却道支持二十年。

　　九州人士走求官，婢膝奴颜眼惯看。满箧谤书疑帝制，一床踞坐骂儒冠。总无死士能酬报，每驳言官更耐弹。人哭感恩我知己，廿年已慨霸才难。

　　○寄题陈氏崝庐

　　前者主人翁，我曾侍杖履；後者继主人，雁行我兄弟。滔滔大江流，前水复後水，一息不停留，百川互输委。翁昔笑倚栏，早识生灭理。蓬蓬马鬣高，万古藏于是，一官甫归来，乃无讬足地。生当大乱时，忠贤或祈死，人至以死祈，世事可知矣！嗟嗟我华种，受生即患始，尽是无父人，呼天失怙恃。弱肉供强食，谁能保没齿？翁今顺化去，万事责可已，呼龙下大荒，倘作神游戏。屋後《瘗鹤铭》，是翁记默示；价前红杜鹃，是子所染泪。鹤冢鹃巢间，乃我寄题字，揣翁垂爱心，万一肯留视。

　　负墙一病叟，吞声几欲哭。居此三四世，手执茅衣屋。作犬不守门，作猱不升木。坐令田荒芜，万事付手束。自官教我耕，暂学种蔬蔌。横纵济尽通，方整帛有幅。门前桑竹茶，坐我树阴绿。携儿哺鸡雏，反盎有馀粥。倘官遂设施，庶几一年蓄。何期麦尝新，不及今兹孰。炭船泝湘来，篙工偶讬足。称官老陈米，意比凶年穀。长沙露行客，肩挑笑歌逐。城中诸娄罗，莫敢侵半菽。沈沈石墨缘，穷搜到地轴。家家易金归，乐祸天雨粟。人人他不知，只知小人腹。帝清爱下民，赖官锡民福。官胡弃民归？世亦嫌薄禄。江神夹海若，蹴我国日蹙。无人救饥溺，听我饱荼毒。社时操豚蹄，待向墓前祝。

　　○病中纪梦述寄梁任父

　　阴风飒然来，君提君头颅。自言逆旅中，倏遇狙击狙。闪电刃一挥，忽如绛市苏。道逢两神人，排云上天衢。此挹《蹇民》袖，彼褰烈士襦。邂逅哭复歌，互讯今何如。君言今少年，大骂余非夫。当服九世雠，折棰笞东胡。逐逐挥日戈，弯弯射天弧。孰能张纲罗，尽杀革命徒？汝辈主立宪，宁非愚欲迂。我方欹枕听，鸣鸡乱惊呼。残日挂危檐，犹照君眉须。遥知白日光，明明耀子躯。子魂渡海来，道有风波无？蛟螭日攫人，子行犹坦途。悬金购君头，彼又安蔽辜。在在神护持，天固弗忍诛。君头倚我壁，满壁红模糊。起起拭眼看，噫吁瓜分图！

　　我生讬此国，举国重科第。记昔持墨卷，出应群儿试。梦谒文宣王，旁立朱衣吏，手指平头宪，云是汝名字。尔时意气盛，年少矜爪嘴，谓彼牛医儿，徒一唐名士，不如《党锢传》，人人主清议。汪汪千顷波，陋比涔蹄水。捧龟诟天呼，区区竟余畀。乌知当是时，东海波腾沸，攘夷复尊王，佥议以法治。立宪定公名，君民同一体。果遵此道行，日几大平世。我随使槎来，见此发深喟。呜呼专制国，今既四千岁，岂谓及余身，竟能见国会，以此名我名，苍苍果何意！人言廿世纪，无复容帝制，举世趋大同，度势有必至。怀刺久磨灭，惜哉吾老矣！日去不可追，河清究难俟，倘见德化成，愿缓须臾死。

　　子今归自美，云梦俄罗斯。愤作颠倒想，故非痴人痴。中原今逐鹿，此角复彼犄，此鹿竟谁得，梦境犹迷离。辽东百万家，战黄血淋漓，不特薄福龙，重重围铁围。哀彼金翅鸟，毛羽咸离披。方图食小龙，展翼漫天池。鼓衰气三竭，遍体成疮痍。吁嗟自专主，天鉴明在兹。人人自为战，人人公忘私，人人心头血，濡染红日旗。我今讬中立，竟忘当局危。散作枪炮声，能无惊睡狮？睡狮果惊起，牙爪将何为？将下布宪诏，太阿知在谁？我惭嘉富洱，子慕玛志尼，与子平生愿，终难偿所期。何时睡君榻，同话梦境迷？即今不识路，梦亦徒相思。


人境庐诗草·原稿本卷五至卷八跋 
　　○陈跋

　　驰域外之观，写心上之语，才思横轶，风格浑转，出其馀技，乃近大家。此之谓天下健者。乙未四月，义甯陈三立加墨讫敬识。

　　奇篇钜制，类在此册。较前数卷自益有进。中国有异人，姑于诗事求之，乙未四月十四日，三立再识。

　　○吴跋

　　‘并世无二尊，独立绝依傍。’集中《登巴黎铁塔》诗也。作者于诗世界中，颇具此等魄力，可谓雄矣！乙未四月廿三日，德潚识。

　　性情深厚，识力坚卓，故能以雄直之气，达沈郁之思。在君为馀事，然已为诗中辟一境界矣。君才识度越寻常万万，偶借此陶写可矣，不宜敝精神于此也。光绪二十二年四月二日，达悬吴德潚敬识于江夏寓舍。

　　○夏跋

　　《人境庐》第一册读竟，九流之美，八代之交，此其钤键矣。历观文字所纪，四五千年，凡称为奇才者，必自辟门庭，为古人之所无，後人所不可废。诗特其中之一端。此诗殆以命世之资，而又适当世会之既至，天人相合，乃见此作，非偶然也。第二册，望假读。会佑顿首。

　　○俞跋

　　公诗，七古沈博绝丽，然尚是古人门径。五古具汉、魏人神髓，生出汪洋诙诡之情，是能于杜、韩外别创一绝大局面者。七律纯用单气转折，又开一派，能多作，则妙境尚当层出不穷。集中此体，是开派之始，尚非大而化之之候。以为何如？震于公诗有神契，惜匆促不能手抄。尊处有抄书人，望抄寄集中最得意之作数首足矣。残年离别，倍觉ゐ然！明春当在鄂相见也。明震上。

　　○范跋

　　公度先生授是诗，而即示以陈伯严诸所为评，曰：‘蔑以加矣，子欲颂难矣！’余曰：‘不然，子之诗诚众人所则，余亦云云以颂之耳，何难之有？如其不然，则吾将伏而诵之，句句而求之，而为之圈识焉，点识焉，旌别其高下而兼议其所可去者焉。此最吾之能事，又奚以徒颂为乎？’于是，君尚留滬，而余携是诗至江宁，颇竭数昼夜之力，既卒业，而得题下三圈识者六首，两圈识者七十七首，一圈识者百有八首。其他雅淡者，亦皆可存。而仅可删者，独少年风骨未成之作耳！君于是道盖至深，余亦终无以颂之。独吴挚父、陈伯严皆尝谬称吾诗，以为海内无两。及是，而知其信不然也。诗留我处再旬日，及君之滬，还而归之，谨识其读法如此，而私留稿者六十数篇。乙未仲冬，范当世顿首。

　　○曾跋

　　黄诗以古诗饰今事，为诗世界中创境。《拜墓》一首，蔼然仁孝，信为绝作，倩某厂兄试参之。習经顿首。

　　○何跋

　　《人境庐》五古，奥衍盘礴，深得汉、魏人神髓。律诗纯以古诗为之，其瘦峭处，时类杜老入夔州後诸作。（卷一二律诗，酌存之可耳。）四五卷以下，境界日进，雄襟伟抱，横绝五洲，奇才奇才！丙申十二月十四日，大雪，何藻翔拜读。

　　○梁跋

　　古今之诗有两大种：一曰诗人之诗，一曰非诗人之诗。之二种者，其境界有反比例，其人或者相非或不相非，而要之未有能相兼者也。《人境庐主人》者，其诗人耶？彼其劬心营目憔形，以斟酌损益于古今中外之治法，以忧天下，其言用不用，而国之存亡，种之主奴，教之绝续，视此焉，吾未见古之诗人能如是也。其非诗人耶？彼其胎冥冥而息渊渊，而神味沈醲，而音节入微，友神《骚》、汉而奴畜唐、宋，吾未见古人之非诗人能如是也。主人语余，庚、辛之交，愤天下之不可救，誓将自逃于诗忘天下。然而天卒不许主人之为诗人也。余语主人，即自逃于诗忘天下，然而子固不得为诗人。并世尤天下之士，必将有用子之诗以存吾国，主吾种，续吾教者，矧乃无可逃哉？虽然，主人固朝夕为诗不少衰，故吾卒无以名其为诗人之诗与非诗人之诗歌？丁酉腊不尽八日，启起跋。

　　○徐跋

　　丁戊之际，在长沙患忧幽之疾，梁任父思所以瘳余者，举《人境庐主人》诗见示。年来与主人过从，时获新理。盖主人于学无所不究，海国闻见，抉择尤精。其为诗也，独莹心灵，漭瀁万有，自成格调，泱泱大风，籀而诵之，羽琌山人所谓怡魂泽颜者。读竟而病已，余将以是编为一刀圭也。

　　陶诗冲微淡远，如其为人。阳休之《序录》，固云辞采不足胜人者也。主人之诗，罗络中外，低昂古今，风起云涌，错采镂金，较其体格，区以别矣。何为取陶公诗句以自名乎？余谓自昔以来，贤人通士，所值不同，所寄讬亦复殊趣。若夫超然远识，翛然物表，其致一也。主人读尽万卷书，行数万里路，千态万状，会于一心。是故博丽其词，激昂其声，此夫人能知者也。至于殚究事物，神解独具；摆落世眼，心光湛然；身履缨绂之路，而泊乎若忘；器蕴汪洋之波，而渊乎莫罄。雅尚所在，缘是可知，百貌虽殊，波澜无二，深于主人者，殆能言之也。

　　曾重伯论诗之变，纵横上下，实大声宏，洵诗序中奇作。抑非主人不足以当之。余忧爱欧阳先生序后幅，语深切而笔盘旋，于主人怀才尤世之心，并同志数辈所望于主人乘时斡运之业，若往若来，万灵奔赴。读之悄然以思，蹶然而兴，有人间何世之慨，盖不徒传主人之诗而已。

　　八卷中各体俱备，或倜傥权奇，或自成馨逸；亦有题本平易，语特恢张；由其所历，类前贤所未经，是有论世之学焉。要皆披写胸臆，驱使烟云，一篇之成，神明识韵，若常有馀于纸墨之外者。彼夫家论派别，户标声调，究其所至，非柱即束，乌足语于主人之诗哉！卷中评识，好尚或殊，此则文评诗话家言，各有所见，自古类然，未遑殚论已。私写目录得一百三十八首，钞胥毕业，乃还以质主人。宛平徐仁铸谨识。

　　○温跋

　　集中五百，渊源从汉、魏乐府而来，其言情似杜，其状景似韩。《拜墓》、《今别离》诸诗，诚为绝诣。其余各体，皆有独至之处，而超轶绝尘，则尤在五百古也。六七两卷，境皆为古人所未历之境，诗遂为古人所未有之诗。此皆关乎世变，而公救世之苦心，亦时时流露楮墨间。仆素不能诗，读之惟有汗流走且僵而已！此复。庚子二月，温仲和拜读。

　　○丘跋

　　四卷以前为旧世界诗，四卷以後乃为新世界诗。茫茫诗海，手辟新洲，此诗世界之哥伦布也。变旧诗国为新诗国，惨淡经营，不酬其志不已，是为诗人中嘉富洱；合众旧诗国为一大新诗国，纵横捭阖，卒告成功，是为诗人中俾思麦。为哥伦布，伟矣！足以豪矣！而究非作者所自安。第此世界，能为嘉富洱、为俾思麦，乃竟仅使为诗世界之嘉富洱、俾思麦。世界之国，惟诗国最足以消人雄心，磨人壮志，令人自歌自哭，自狂自圣，此而需嘉富洱、俾思麦胡为者？乃竟若迫之不能不仅为嘉富洱、俾思麦于诗国，天耶人耶？既念作者，行自悼耳！

　　然在诗言诗，则已不妨前有古人，而我自为大宗；後者来者，而我自为初祖矣！开卷盖如入文明之国，至其境而耳目益新，抵其都市，游其宫廷，过其府舍，无一不新春。察之，则政政毕立，而创因见焉；事事毕举，而疏密见焉。即其治象，其国度之高下，可得而言也。故分体而论，则五律与四卷以前，可谓曰美。四卷後七古乃美而大；七绝大矣，而未尽化也。已大而化，其五古乎！七律乎！地球不坏，黄种不灭，诗教永存，有倡庙祀诗圣者，太牢之享，必有一席。信作者兼自信也！悬此言集中，二十世纪中人，必有圣其言者。庚子入冬後七日，逢甲跋。

　　海内之能于诗中开新世界者，公外，偻指可尽，忽有自海外来与公共此土者，相去只三十四西里！後贤推论，且将以此土为东方诗国之萨摩、长门，岂非快事？然开先之功，已日星河岳于此世界矣。逢甲又识。

　　○刘跋

　　读君诗，无体不备，而五七古尤擅胜场。其音节之古，色泽之浓，气格之高，非将《离骚》、汉、魏古乐府诸作，咬出汁浆，灌入肺腑，不能有此古艳，而于古诗则愈艳愈幽，愈幽愈古，作者不自知其然，伶工歌之，直可使梁尘作三百绕也。噫，如此好才，安能十笏黄金以铸之耶！愚弟刘燕勋顿首。辛丑九月二日。

　　○冯跋

　　辜碧崖出示黄公度孝廉同年古体诸作读毕题後

　　丈夫不能典梭秘文侍天禄，太乙燃藜照夜读；亦当拄腹文字五千卷，嚼墨一挥三十幅。黄君意气豪迈伦，赤手径欲缚骐驎，天才卓荦世无匹，恍惚仙之人兮鞭鸾笞凤下凡尘。我羡君身有仙骨，我读君诗果奇色，似将蜿蜒千尺之游龙，屈作怀中一枝笔。龙之为灵兮屈伸变化而莫穷，笔之妙用兮亦波谲云诡纵横出没而莫测。想当经营惨淡时，胸中奇气勃勃欲从十指出。万象在旁供指挥，提笔四顾天地窄。及其淋漓濡染满纸蛟龙僵，千人色沮惊辟易。掷地岂但作金声，墨池十日犹尚飞霹雳。嗟君才思奇又奇，琼琚玉佩放厥词。千古辟径自行只此臣灵开山斧，卓然君以只手持。远游忽驰万里外，乘槎东瀛廓眼界，吟遍蜻京虾岛间，东瀛从此诗名大。良夜思君路迢迢，梦君魂逐天风飘。细把君诗盥薇读，光焰万丈烛斗构。是时浓云正滃郁，隐隐微闻清雷发。取君之诗入怀不敢吟，窍恐上界六丁空中来攫夺。琼山冯骥声少颜。


人境庐诗草·辛亥初印本跋·辛未校刊後记 
辛亥初印本跋

　　右诗十一卷，先兄手自裒集，而未付梓。自先兄下世，海内文人学士，折柬相追，欲读其诗而知其人者，迄无虚岁。虽然，先兄著述初行于世者，曰《日本杂事诗》，所以觇国情，纪风俗，译署之官版也。《日本国志》，所以述职，知所驻国之形势变迁，由于世界各国之形势变迁相逼而成，则本国之从违，当求合于世界各国之形势以为断；故其分门别类，勒成全书，亟自刊行者，意在于借观邻国，作匡时之策也。先兄之书，至今谈时局者，未尝不推崇之。而先兄之遇，每夺于将行其志，卒至放弃，且以忧死。终其身皆仰成于长吏，未尝有独当方面，以行其所怀抱者。其于诗也，虽以于事及之，然亦欲求于古人之外，自树一帜。尝曰：人各有面目，正不必与古人相同。吾欲以古文家抑扬变化之法作古诗，取《骚选》乐府歌行之神理入近体诗。其取材，以群经三史诸子百家及许、郑诸注为词赋家不常用者。其述事，以官书会典方言俗谚及古人未有之物、未辟之境，举吾耳目所亲历者，皆笔而书之。要不失为以我之手，写我之口云。故其诗散见于字内者，軏为世人所称颂。以非诗人之先生，而使天下後世，仅称为诗界革命之一人，是岂独先兄之大戚而已哉！遵楷不肖，不能继承兄志有所建树，读先兄病笃之书，谓‘平生怀抱，一事无成，惟古近体诗能自立耳，然亦无用之物，到此已无可望矣。’呜呼！先兄之不忍为诗人，而又不得不有求于自立之道，其怆怀身世为何如耶！今海内鼎沸，干戈云扰，距先兄之下世者，仅六岁耳。先兄之不见容于当时，终自立于无用之地位，先兄之不幸，抑後于先兄者之不幸耶！然则先兄之裒集既竟，所不欲以付梓者，吾亦从而校雠以刊行之而已，夫复何言！辛亥九月，五弟遵楷牖达谨跋。


辛未校刊後记

　　先祖遣著《人境庐诗草》，凡十一卷，为其毕生心血之结晶。全集未付剞■〈屈刂〉，先神即已弃养。民国前一年，岁辛亥，几经展转请讬，始获刊成千部，以之分赠亲友，瞬已告罄，而所费已不赀矣。流布未普，海内人士欲读此书者，时来责言。能立虽屡谋集众力，再行校刊，以副社会之望，二十年来，均以人事多变而罢。伏思先人心血，为子孙者，均宜发扬光大，何能久令湮没不彰。兹谨以个人之力，负此流布之责，于民国十九年六月，再校付印，至二十年三月而蒇事。校印时有奇词奥义，获益于季岳杨老先生之启迪为多。而其俗体讹字，误于初版手民者，则承喻飞先生指示不少。而徐志斤先生及堂叔寿垣且为分董印事之劳。诸先生之热诚爱护，所当深谢者也。先祖遗著，除此集外，尚有《日本国志》四十卷、《日本杂事诗》二卷，早刊行于世。其文集若干卷，则拟俟诸异日云。能立谨志。世。其文集若干卷，则拟俟诸异日云。能立谨志。

 
  
