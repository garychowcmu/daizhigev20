
　　钦定四库全书

　　集部六

　　白云稿

　　别集类五

　　明

　　提要

　　臣等谨案白云稿五卷明朱右撰右字伯贤临海人自号邹阳子元至正二十一年尝诣阙献河清颂不遇而归洪武三年召修元史六年修日厯除翰林院编修七年修洪武正韵寻迁晋府右长史卒于官明史文苑传附载赵埙传中所著白云稿本十卷今世所传仅存五巻杂文之后仅有琴操而无诗检勘诸本并同无可校补朱彛尊静志居诗话谓后五巻尝得内阁本一过眼恨未钞成足本则彛尊家所藏亦非完帙也右为文不矫语秦汉惟以唐宋为宗尝选韩栁欧阳曾王三苏为八先生文集八家之目实权舆于此其格律渊源悉出于是故所作类多修洁自好不为支蔓之词亦不为艰深之语虽谨守规程罕■〈月吾〉变化未免意言并尽而较诸野调芜词驰骋自喜终不知先民矩矱为何物者有上下床之别矣

　　乾隆四十六年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●白云稿原序

　　古之人无时而不学而犹以为不足自其覊贯之始教于校室移于鄊党少长又去之四方博求贤人师之业成而入官又即其官以为学盖学焉以终其身而蕲至于圣人之道今学者几成而弃之儢儢然自以为足恶可与言哉临海朱伯贤好学而敏尝从吾甥叔夏游又从于林景和氏三年二氏之徒皆称之今年过余钱塘出其所著白云稿请于余余谓曰凡民之欲足而止惟学不可以足而止夫食饮以除渇饥而足衣以适体而足宫室以御寒暑风雨而足足则止矣学问异于是足则■〈施，弓代方〉不足则进足则损不足则益是故学常不足而明生焉欲常不足而惑生焉故古之人所为无时而不学余观伯贤生真所谓嗜学若不足者吾无以易之然犹为是渎告焉者亦以为惟伯贤然后可与言也至元五年五月一日永嘉李孝光序
　　白云稿者朱君伯贤之所作也伯贤天台人名右父母具在日望亲舍白云托于赋咏故因有所称焉伯贤幸临既坐定出一编授余余尽读之吊贾生瓌竒类贾生利泽碑震泽赋雄徤有西汉风读诗感兴当不在魏晋下至若读史论议虽当世宿学弗过也乃今得知君之学有所师皆合乎古之道凡古之道不得以行于今者亦足以传于后今信然数称誉于人曰吾欲以博学识字求若伯贤者盖鲜况其徳操风裁又孰与伯贤齿窃为有司惜之知者谓然不知者反相谓曰方今以明经取士为儒者先字且不暇识何暇工古文辞为朱君明经士也古之道其果能之乎余曰不然是非而等所知也昔者周制教民三物三年兴其贤与能者汉因之举孝亷举茂才至唐乃有明经进士宏词等选选寖多而儒道寖以湮没然而自古圣人贤士教人为为已之学何尝教人为学以为廪禄哉吾闻道穷则变物盛则衰譬犹汉之文章晋之字唐之诗此固其时也顾亦在乎人之去处何如耳余始居吴见伯贤郑宗鲁所宗鲁善伯贤温雅有持吾已存诸胸中矣是后伯贤复如建业从李季和游留岁余周覧故都名山大江之胜其所与接尽荐绅先生余益以竒之此二人者吾友也郑君死季和归老其家吾亦将隠矣又及与伯贤友盖亦有所自欤尚章协洽岁孟夏清河张天英序
　　余尝怪为古文者多用险语以文义句读异于时为工非有合于古道者也古之人为言辞少文致又时语不类故为训诰等文似难为解大约使通上下之情而已非故为其辞异于时也然其宣布号令君臣之等天伦之重性情之懿义理所在炳如日星含蓄万变无所不偹后之人虽剧于文辞欲着论其说者不尔过故其传久不衰而人宗师之下逮汉唐以至今日文之升降率与时等即其简策之存而传者读之岂故为其辞而为是异哉又尝怪业进士者多自称为时文言古文字异学不知古文又何乖于今之人也唐因隋法有明经进士自是取士者必设是科其间达人志士用以自见者亦甚众其为经义词赋果可尽传于人人耶又其人间有为史官秉笔为典彛载国家事盛衰传后世者其叙彛典明善恶果外于天人性命仁义道徳之说耶文古今诚不同不外是理理明辞达今与古不异也予为是说甚久每欲从事二者之学离其异而大同之独恨无才气不克自励今年来获与予友朱君伯贤共言之及得其所为文若干巻读尽数日其志传序记等书词义优洽叙事多理趣有两汉风其五经义皆正大严宻不剿取前人之成说不为时俗律拘且曰吾志是久矣通于古而达于今也子知我盍书为文集序焉至正甲申夏临川危素序
　　先辈称文章盛衰关乎世运愚窃以为未必然也彼见欧苏王曾诸子以文迭兴而适当宋祚之隆故因得以为说至若唐贞观开元之治岂下于庆厯元丰间哉然文习弊陋未闻有能掘起之者及韩桞軰出辞章始复于古而唐室之政日就衰乱何在其能关世运哉我朝政化之弘逺过前代延佑以降可谓极治者矣是以选举法行得人为盛然数十年中名公巨人往往由科目而进其能作为文章以上尊孔孟而下袭扬马者顾多在于穷贱之士吁是又不可诘矣传曰豪杰之民虽无文王犹兴岂文章之出尤无所待于人欤天台朱君伯贤清慎好学志专而才赡当羣士进取之日独能致力于空言之文非六经之道不传非史汉之书不取斤斤然惟古是法其所撰着诚可谓髙洁博茂有足喜者而不知朱君之志果何所为而为之是又为可叹矣然愚闻之君子修学以立已缵言以明道己立而道明岂复有待于外哉其视舎此而就彼者得之多寡亦既较然着矣况朱君之才天之所厚其能终困之乎近读其所谓白云稿见数公之序论甚详故独推其可喜而可叹者为朱君言之庻或以慰其志云至正十四年岁在甲午二月既望稾城俔中序
　　昔闻诸先子曰近世淛水之东以文章显名于时者恒欻然而起殆其山川风气使然哉翮尝服膺斯言顷识临海朱君伯贤氏于武林得其所著诗文而读之方讃其能不一二年复见其近作曰白云稿者则楙长迅骞倐瞠乎其不可及窃以为是不独山川风气之使然将亦其精颛所繇致不然何其腾进之骤若此也盖伯贤之先奕叶通贵而其祖父粹得儒先之传伯贤自其蚤年思缵世业心沈潜于经史壮则行四方从先生长者游既卓焉有所见闻复归而杜门力学夙夜以古人自期未尝暂弛伯贤从事于外日久所交友皆天下鸿硕儒士大夫而凡见之制述必与其人论长较胜直相颉颃不肯出其下繇其学务师古且尝经承作者讲画是以词气光焰流丽可观而其奔逸跌荡合散起伏之态象物成形有莫能名状其妙者故人称伯贤之文章为善于变化惟物之变化不常者莫如龙幽也而能显小也而能大潜见飞跃也而能神至其全体妙用曾不可得而测识云从龙者也其善变化亦然然则伯贤之所著号白云稿不以其变化之出于自然而无待乎藻绘以为餙诚有类夫白云之在天者乎今夫白云之英英自然成文孰不瞻望而玩悦之以伯贤氏之文章欻然而显名于时固宜矣而况乘山川风气之昌秀于淛水之东耶至正庚子岁三月既望上元杨翮序
　　鄊友朱君伯贤少颕拔不羣尚志气好学读书征师问道能自树以承其家业居临海金鳌山之阳山多白云常连接海气晨夕出没君覧其蓬茀悠扬欎畅巻舒若竒峰流水变态万状端俔莫测又蜿蜒若龙蛇鸾鹄缥缈神化俛仰嘘吸怡悦性情以成其文章也既而上会稽过金陵浮洞庭彭蠡吊古今名山大川灵文胜迹而白云之聚散又常在目睫别余去几几十载遭时多故遂遯栖于越古姚虞之区至正十九年予以师旅事过其地访得之既相见出示所著白云稿累十数巻且曰吾于金鳌白云不能一日忘也虽逺游四方而亲舎之望宁或嫌于狄公乎故当操觚命牍时白云之幽思遐情固已勃于胷臆发于颕端矣因之以名编可与余闻其语斐然兴怿然喻尽日读之识其气体浑厚有西京裁制而辞章严宻典雅不务险怪艰深以求古不为绮靡缋丽以徇时若此者宜其不利于有司而可驰骋于贾董班扬之疆场以垂美于后观也危太史序得其旨矣予不能释然忘情故又为之引说焉是岁庚子冬十有一月望日同郡刘仁本序
　　刘勰论文有云论说辞序则易统其首诏策章奏则书发其源赋颂歌赞则诗立其本铭诔箴祝则礼总其端纪传文檄则春秋为其根呜呼为此说者固知文本乎经而濓犹谓其有未尽焉何也易之彖象文言有韵者即诗之属周颂敷陈而不协音者非近于书欤书之禹贡顾命即序纪之宗礼之檀弓乐记非论说之极精者欤况春秋谨严诸经之体又无所不兼之欤错综而推则五经各备文之众法非可以一事而指名也盖苍然在上者天也天不能言而圣人代之经乃圣人所定实犹天然日月星辰之昭布山川草木之森列莫不系焉覆焉皆一气周流而融通之茍欲强索而分配非愚则惑矣夫经之所包广大如斯世之学文者其可不遵之以为法乎吾友朱先生伯贤以纯笃之资而留意于辞章先秦两汉以至近代诸文无不周覧用功之久灼见其是非之真复取近正无疵者聚而为书蝇头细字动至数十大册时出而讽咏之已而叹曰学文不本诸经其犹玩培塿之卑而忽嵩华之髙乎乃复致力于经功益倍于前时越数岁胷中浩然若有所得操觚书之凡阴阳盈虚之运民物伦品之理万彚屈伸之变皆随事而着源源乎罔知其所穷且其为体多而不冗简而有度神气流动而精魄苍劲诚可谓粲然藻火之章矣濓之有志为文不下于伯贤古今诸文章大家亦多究心乃游黄文献公门公诲之曰学文以六经为根本迁固二史为波澜二史姑迟迟盍先从事于经乎濓遂取而温绎之不知有寒暑昼夜今已四十春秋矣用心之苦虽与伯贤同而伯贤之所造诣濓固不能窥见其髣髴也然而太上立徳其次即立言立言甚非易也自孟子以来致力于是者非不多求其可与经并传者舂陵周元公一人而已元公之言曰文所以载道也轮辕餙而人弗庸徒餙也况虚车乎是则文者非道不立非道不充非道不行由其心与道一道与天一故出言无非经也元公岂尝拘拘学为文哉濓与伯贤又当共朂之可也伯贤以白云稿若干巻请予序濓故具论之使知伯贤之文盖以经为本而蹈袭近代以为美者其尚有所发也哉伯贤名右天台人著书甚多所谓书传发挥春秋传类编三史钩玄秦汉文衡深衣考邾子世家元史补遗皆不在集中金华宋濓序

　　●钦定四库全书

　　白云稿巻一

　　（明）朱右 撰

　　○骚赋

　　广琴操十首【并序】

　　操者操也君子操守有常虽穷阨犹不失其操也其音节固古诗骚辞之体然诗以兴骚以怨操以操作广琴操广云者题义因韩子之旧也
　　将归操孔子之赵闻杀鸣犊作
　　河之深兮谁将厉之河之浅兮谁将掲之河洋洋兮不我济之竭泽以渔兮蛟龙辟之覆巢殀胎兮鳯凰去之夫人有知兮予实类之九州岛博大兮将予遂之
　　猗兰操孔子伤不逢时作
　　习习谷风以阴以雨岩穴幽阻谁其晤语猗兰之芳煜煜其光不我佩服昊天孔明子如好修维我之求子如不好于我何邮
　　龟山操孔子以季桓子受女乐谏不从望龟山而作
　　维龟有山造初鸿蒙自龟之东淮夷来从膏泽既施草木实多周公上天奈龟山何
　　越裳操周公作
　　天之聪兮瞶瞶其音天之明兮窅窅其深天之仁兮实临下民文王在上兮于穆不已浩浩其天兮时旸时雨越裳来臣兮万物斯覩
　　拘幽操文王羑里作
　　羑之阴兮罘罘羑之室兮幽幽嗟室之人兮为死为囚匪维伊愆兮实我之邮日月有明兮容光勿留
　　岐山操周公为太王作
　　自邰有家于夏之先克承勿怠瓜瓞绵绵开我邠宇衍我宗禋嗟狄之人敢乘以奸彼岨矣岐将遂于迁既有我土勿戕我民
　　履霜操尹伯竒无罪为后母谮而见逐自伤作
　　驱车驱车车行无迟儿在中野父宁不悲驱车驱车车行无违儿当有母孰使儿饥天生众民罔不同仁风雨霜露实活我人民生有知以顺天赋
　　雉朝飞操牧犊子七十无妻见雉双飞感之而作
　　雉于飞山之陲孤雄啄羣雌随雉于飞音下上阴阳和鸣声畅胡我人朝出薪入无家徂岁年
　　别鹄操商陵穆子娶妻五年无子父母欲其改娶其妻闻之中夜悲啸穆子感之而作
　　黄鹄双飞朝随莫归山川悠邈不女乖离今当乖违且复徘徊女啄女饮毋使女悲
　　残形操曾子梦见一狸不见其首作
　　狸维兽不见其首我梦之形吉凶曷究式协于占载观其繇曰修尔躬自天之佑
　　古琴操十有二韩子去其二而取蔡中郎琴操事迹作十操予尝读而悲之见韩子有志周孔而惜夫时不值也特着其辞以自表见观其托意命言实迈徃代比读朱君伯贤广琴操其所见又出人意表非徒拟而作也将归操曰九州岛博大兮将予遂之圣人待天下之心也猗兰操曰子如好修维我之求道在躬也子如不好于我何邮安于命也用行舎藏诚在人而不在已矣龟山操曰周公上天奈龟山何则国家之治否实存乎其人拘幽操曰日月有明容光弗留辅相之蔽也岐山操曰既有我土毋戕我民太王之志也履霜操曰民生有知以顺天赋天下之为父子者定矣残形操曰曰修尔躬自天之佑君子唯自修而已尔吁兹非有以广韩子之意与先民有言文章不关世教不作可也伯贤读书力行垂三十载著述甚盛若广琴操作于韩子之后立言尤难其宜与古人并传哉自予嗜学好修每恨不得友天下善士况上论世而友之乎然予亦悲其志之不达也操成尝过予歌之呜呜感慨不能禁而辞则止乎义命者也因志末简俾来者有考焉汾阳郭公葵识
　　读广琴操　　天台刘仁本羽庭
　　朝阳有异士曾造重华庭一鼓南风曲万物为和平东姬及汉晋秦楚无余声彼或怨以怒又或淫而倾素弦不为理千载怀幽贞美哉昌黎伯掇拾风雅英颀然作十操拟托周孔名辞情或微隠古意谁能征抱琴适东海乃遇邹阳生广操一紬绎援琴为我听三叹有遗音始足扩其情天地既寥廓日月行清明夜忽梦圣哲吾衰感精灵起谢抱琴士伐木何丁丁长揖出门去幽思秋冥冥

　　九规
　　九规者邹阳生朱右之所述也生居贫学道笃志力行虽窭乏不以动于心每披阅图籍即研精覃思不得不餍日有腴味则接物寓言必于尔发之自谓乐之终身何自信之深也尝拟离骚九篇以规已诲友教盖未敢与知道者言抑祇以规警云尔其辞曰
　　惜逝日之无因兮怅发愤而抒情帝赋予其不薄兮曰降衷之至灵何人生之长勤兮不保神明之所居走一市而三丫兮甘芜秽而弗治下乔木入幽谷兮纷杂揉乎熏莸不自知其为黄鹄兮乃与鸡鹜而沉浮殷太甲之不悟兮宗社将就于顚危秦穆拂諌出师兮终噬脐以害追春秋儵儵逓序兮忽朝曦之向夕往者余弗及兮庻几乎来者之可复愿蘧瑗之寡过兮觉今是而昨非也颜氏子之克已兮惟日进乎善几也轶埃风以迈流俗兮庶几修吾之初服絶斧斤滋萌■〈木献〉兮愿依往圣之遗则
　　右惜逝
　　鼌秣车于昆仑之墟兮余将造乎南华厯沅湘登九疑兮窃怪夫楚平之不化精诚悃悃竭以忠兮何君父之不予听江浑浩以无极兮山崚嶒而晦冥苍松夭矫以冬楙兮上拔直而参天置梁柱而雧莱蒿兮谓厦屋之已安菉葹薋以盈要兮弃椒兰而不服膏沭为谁施兮恬羣丑之碌碌白日昭昭西南驰兮岂容光之不及繄予生其何惜兮危余行之岌岌小丈夫其何知兮竟悻悻而弗顾托巽言以怨慕兮兾君心之一悟也诚反予于皇度兮抑宗禩之永固也子胥忠以谗黜兮关逢正而葅醢比干直以忘身兮终然剖心而弗悔余岂不察以骇俗兮帝诏予其敢违也茍予行之一迷兮虽九死亦奚为也终欝悒而不伸兮乃怊怳而逺逰保天地之清真兮与造化以为俦吊曰夫子之生兮日月为光不容其奚伤夫子之死兮江海为东不化其曷从夫子之去兮几年于兹颓波靡靡兮日以滋吾将起子兮以为之师
　　右吊郢
　　倚棹歌兮丹丘隔尘凡于下土上寥廓兮无闻下嵺栗兮无语朱衣绛节兮金茎清路漫漫兮夜气平羣动息兮神生六凿天游兮百体以宁埜閴寂兮无人山萧条兮无兽载灵魄而遐举兮魂荧荧以宿留丹丘人兮告予无昼夜兮常自虚出兊入坎兮升明都嘉炎徳兮烹饪以时精气入兮麤秽除质销铄兮神胡居超天驷兮河之渚濯七香兮县圃辛夷丹兮桂户抱白玉兮拊天鼓洎帝鄊兮达君父充塞天地兮爰得我所
　　右倚棹
　　骑箕尾兮乘玄云援北斗兮扣天门九重邃兮不可以达厯析木兮问津河西兮帝子河东兮天孙进退五纬兮扶两轮搜玄抉微兮擘混沦导予共蹑天地根灵衣兮被被皇剡剡兮陆离挟天风兮迈往高驼翔兮安驱东方杓携兮苍龙开明堂兮与天通策右骖兮抵阁道祝融勾芒兮景从文昌兮致予敬令谒者兮为予传命紫宫卿辅兮迎予龙旗央央兮十二乘天威兮咫尺拜玉墀兮道予臆皇风扬兮达下国跻斯民兮惟皇之极
　　右骑箕
　　予尝探至幽以自见兮莫惟此之着也藐至赜而无闻兮亦惟显之故也予不知其理之玄逺兮问大微之所自也帝昭昭其弗秘兮遂告予以类也曰鬼神可见而不可名兮无微不入无幽不明兮予善体物究其精兮日监在兹用其诚兮直养尔神勿自欺兮焄蒿凄怆自不可以遗之兮乱曰春溶溶兮浩荡秋萧萧兮寥廓阳煦兮花开风动兮木落百里兮震惊九皋兮鸣鹤无往兮不存又无幽兮不灼呜呼神之格思兮不可以度
　　右探幽
　　袭祖徳之义方兮言至近而弗欺仰先哲之玄训兮道弥高而弗遗处仁里之安宅兮敢顚沛于湏臾灊服膺于不忘兮乃较计其锱铢得行藏于用舍兮羗焉与乎已为莘挚畊于大漠之野兮乐尧舜以自资五就汤五就桀兮匪玄圣其谁能起天乙汤而放太甲兮又何损益乎后来传说之托辰星兮将胥靡以终老托幽梦之斯须兮又中兴乎帝造山有木兮木有枝乐有瞽兮瞽有相天民寄兮君师微斯人兮奚所尚太公望之鼓刀兮遭周文而遂举殷宗岂无贤箕兮忍囚奴而弃予顾用舍之在人兮于吾道兮何与生民兮无辜涂炭兮水火仁者兮疚心欲援之兮不可徒皇皇欲何之兮抑天命之有在退自修以立言兮乃垂范乎万载谇曰君子出则咎夔兮入则簟瓢以自安纵小试而遽舍兮吾将拟乎颜渊
　　右拟渊
　　天之何为建杓携而行秋兮司令于清商木揺揺兮变衰风袅袅兮飞扬试登山而临水将归问兮西皇魂一去兮欲神心忡忡兮倍思君倚秋棹而濯沧海怀三湘之故人感余心之缥缈兮与秋气而溶与念佳期兮莫由思无限兮凝竚鸟何萃于林中鱼何逰兮水澨哀人生之须臾乃无知而逺逝龙蛰灵兮江潭水流寒兮归海何逆旅之不闻乃委心而不改日惨淡兮愁人云横秋兮迎予问王子于江皋吊帝妃于湘渚悲宋玉之髙唐抒卫情乎淇水燕翩翩兮高辞蝉寂寞兮无语曷申旦而不寐与蟋蟀兮为伍春不留兮时不停暑既徂矣夏气平秋不归兮可奈何驰波东逝兮何时盈独不悟而自怜兮羁旅廓落无友生思故鄊之君父增怅怳以懐忧归去来兮世路不可以久托些行当揽清秋采药于丹丘
　　右归来
　　青阳开辟万物遂只根荄毕达濡雨露只发荣敷华尽纯粹只神无离舍生邪恶只神兮归来神无东东夷东头海作市鱼龙覆舟不可止只盛夏楙豫靡所伤只就实登成百灵飨只离宫赫奕神无行只神兮徕归神无南南方朱鸟赤泼血腥风炎炽不可歇只西颢沆砀秋气怆只阴凝冰坚渐不可长只闭门息旅絶行幸只神无出舍遇象罔只神兮徕归神无西西谷流沙水又弱豺虎咬人马得却只凌阴盖藏天地萌只草木尽脱仁心生只幽都寒龟多党与只神兮归来入室处只白日西驰旦将暮只神兮徕归毋使谬迷失故路只东方大星将启明只牛羊尽毙逺在旁只清气漫漫帝与语只神兮无出遇斧斤只中夜中夜神毋行只神既归来守玉房只反吾泰初复其常只敬直无害五性光只虚明洞达徳乃臧只神兮归来坐明堂只日饮沆瀣餐正阳只赫辉五采烂天章只声律身度尺寸良只部伍卒徒大以刚只何适非路恬无方只本乎自然道乃昌只千秋万岁天下王只
　　右小招
　　逑道统本庖牺荥马示象天所基圣人以画如指诸掌何熈熈迨有熊道乃公舟车利器民肇通衣裳栋宇律厯度数垂无穷放勲立民皥皥上朞周运厘人道鸿水垫害鲧功弗就殛羽堡尧授姚举众贤禹咎在廷信任专万民乃粒九韶来鳯三苗陖舜禅禹启续似继志传业保孙子帝降王天下之势日趋下桀不轨驱民去愚闇愚闇弃尔祖天乙相时应天顺人有惭惧阿衡辅帝太甲败度纵礼听藐藐未逺亟反改过处仁斯道廓圣贤作武丁兴胥靡出相治化成一时会遇诰命以正圣学明世之灾弃贤父姜夷逺辟西伯圉武王赫怒八百军师会牧野世之塞往而复大易重明阑皇极姬旦继之制礼作乐民懐德述道统而已矣已而不坠在下士鳯鸟不至洛不出书麟乃死麟既死假鲁史春秋茟削视天子尊王黜覇命徳讨罪乱贼弭删书诗系十翼穷而在下道逾直仪范百王教化万世流罔极颜氏夭轲不时立言轨物纲常持君子由之百姓日用而不知千载下六经明君子有作百姓宁眀徳慎罚国家大治四海平
　　右述统

　　吊贾生赋

　　贾生遇而复毁卒不见用有大志不得尽施于时竟忧懑哭泣以殁为文吊之
　　恭承间气兮大贤天纵明王不作兮怠弃三统文章经国兮痛哭规讽独倡寡和兮不能从众材大无偶兮世莫为用呜呼夫子兮何独使余之悲恸世溷浊而不分兮螭龙蝘蜓御濮便姢兮九韶博衍鸾鳯髙逝兮鷃雀堂坛羣愚满庭兮贤良日逺大儒逆斥兮啬夫佼善谓夔无能兮微蚿婉娩卞薛无知兮怀块自衒于乎夫子兮竟罹此变呜呼哀哉行或尼沮兮何为亡故用而毁兮天马振迅渥洼之渚兮鲲鹏搏揺瀚海风雨兮骊龙遗珠照耀天下兮神龟负文九畴攸叙兮嗟若夫子三代该辅兮挚旦上天世莫与伍兮于乎哀哉杞梓连抱兮执斧袖手良璞万镒兮玉人却走骐骥逸羣兮辔御徒后巨舟乘风兮楫者坐受命世大材兮履昌是就夏殷忽没兮时非吾有吁嗟蹭蹬兮孰为此丑有大志而不伸兮千载谁偶谇曰已矣世其莫吾知兮子独欝悒其谁尤时之不吾遇兮志之不尽施用行舍藏兮嗟忧泣其欲奚为独不见夫黄鹄之高举兮遭矰缴而罗之麒麟之不羁兮鉏商获以糜之谓仁者之必信兮世无伯夷贤正之必容兮孔孟以治傅说列星兮岩筑胥靡寗越疾歌兮牛下单衣吕望之鼓刀兮非熊非罴将老死于渭磻兮殷民曷懐箕子之忠諌兮终于囚累洪范之不陈兮吾将曷归呜呼噫嚱物固各有遇兮遇固各有时吾道之在人兮俟天定而弗违出则弃咎兮入而莘野之夫楚莱之庐达固大行兮穷独离居乐天知命兮颜氏庶几吁嗟夫子兮曷独为尔之忧悲彼寻常之诡遇兮孰为之范我驰驱也循狗茍而未遑兮夫何抑尔之逺思也生民之不幸兮尧舜远而遂使夫子兮汨没逢灾匪皇天之憗遗兮实人事之弗基若夫人之有知兮吾将指三代以为期

　　豫斋赋

　　上虞王先生万石辟室白马湖上扁曰豫斋日寄傲其中端介自守和易近人深有得处豫之道邹阳生过而赋之其词曰
　　繄予生之有涯兮恒和怿而豫如言誾誾其弥章兮行抑抑乎容仪构清斋以启处兮澹怡神而自得匪雕榱而藻棁兮匪翚飞而鸟革楹不踰于寻尺兮高不加于帘登睇哙哙其虚明兮庶君子之攸宁时方春之熈煦兮万类缤其并毓木欣欣以滋荣兮禽鸟喈喈于林麓风与日之妍媚兮上浩渺其无际妙中和之同流兮激予衷而夙契颜氏子之克已兮乐箪瓢而不改曾点舞雩而咏归兮志亦于焉而有在岁儵儵其逓序兮老冉冉而将至何人生之长勤兮终幽忧而烦瘁卬羲文之玄渊兮发蒙瞶而先觉垂豫象之昭昭兮玩卦辞以求索维六二之贞吉兮介如石而不昧初以鸣而穷凶兮三以盱而迟悔守志节之中正兮岂矜肆之敢持也逸则怠而行亏兮徒犹豫而狐疑也明得失于动静兮将居易而俟命内兢兢而自省兮日愉怡乎性情或曵杖于南山之陲兮或息耕于西畴松栢蔚其葰楙兮秔稌芃芃而有秋等富贵于鸿毛兮视外物犹敝屣也声色不蛊于吾中兮货利毋累吾志也既上交而不谄兮又下交而不渎庶先几之明决兮愿依往哲之遗则谇曰鼌钓于湖兮维鬵有鱼莫采于山兮维肴有蔬左图与书兮右琴与壶悦亲朋之攸叙聊卒岁而戏娱容与兮徜羊幸人世兮寿而康安吾分之有定随所遇而行藏

　　震泽赋

　　按禹贡震泽底定在扬州之域说者谓太湖也国语太湖韦昭注即五湖也书谓之震泽尔雅谓之具区周官职方扬州薮曰具区浸曰五湖又似与之不同吴越春秋又名笠泽吴地记云五湖者菱湖游湖莫湖贡湖置湖汉货殖传吴有三江五湖之利太史公自序亦云登姑苏望五湖愚意震泽以其震荡不定而名具区以其既定而草木薮聚为义而五湖者又太湖东岸五湾潴水之别溆今已连属已春秋时以为笠泽汉传吴志指为五湖皆即今之太湖是也于是推本作震泽赋以极庻类之繁衍明禹德于不忘其辞曰
　　客有邹阳生号逺逰公子俶傥玫瑰超竒拔伟依白云之翩翩峩危冠之韡韡神怳怳以欲逸风飘飘而凝伫于是上会稽探禹穴访遗踪超洞壑轺车前驱辎重纷错王子进之以笙鹤江令赠之以芍药遂乃扬颿钱塘鼓檝中吴将欲穷覧山川壮逰江湖造松陵主人而驩然从予主人曰子号厯覧亦尝闻泽薮之大有三万六千顷者乎生曰未也可得而闻与主人曰唯唯夏后震泽周曰具区下属三江实为五湖右接天目宣领出溪之原左通松娄中江入海之洳众流之委羣利之储苕溪出其南溧水经其西五湾潴其东埀虹界其堤流甘泉之清液隠雪滩于北隈洞庭中起林屋天开渺彭蠡吞云梦驾雷夏轶孟猪杳不知其几千里之为逺畴能计之三万顷而有余其泽则汪洋灏汗汹涌奫潾弥漫涬溟涣涣沄沄流飙吹波结络龙鳞日光玉洁澄泫氤氲清澜凝漪锦花成文浪涛喷濆澎湃汯粼出雷腾蛟蒸雨生云呼吸阴阳吞吐乾坤如潮汐之不测或蚤莫而异观飞扬荡薄迅澓汨沦千态万状不可殚论其薮则碧沙曼衍黄石平铺萑苇蒹葭白苹青蒲荇芹蕰藻茭菰荻芦蔓菁杜若江蓠蘼芜芡实鸡头草长龙须芰荷翠沃莲藕芬敷众物居之何可胜圗其土埂则涂泥微露埤湿就干葴菥藨蒿茝芷蘅兰昌蒲马千荃荪射干堤杨絮白水桞叶丹苹蓼早緑榆枫菓殷朱橘火齐黄甘金丸连枝并秀骈集乎其间尔乃周流梗槩溥覧斓斑两两相峙欝乎崇山其山则层峦昆崘叠嶂嶙峋岑嵚叅差如陵如坟崔嵬■〈山上犹下〉崒陂陁紏纷上拔仞冈下临湄濆控地轴以磅礴逐水曲而折旋马迹屹立以嶷嶷翠峰峻拔以盘桓戞浮云之流景俯蛟龙之深渊空谷谽谺以无底磴道宛蜒而相连其中乃有奉真之祠供佛之堂琳宫道馆梵宇禅房烟云缈绕金碧焜煌黄冠缁衣往来而徜徉谈玄赞空学幻言哤或高堂以演玄或击鲜而称觞驾白鱼之飞艎泝重洑之流光水产则粘蚝旋螺土蛤石花■〈鱼舀〉鳢鲫鲤鳜鱮鲿鯋缩项之鳊頳尾之鲂细鳞之鲈紫甲之虾稲蟹盈尺巨鼋专车长鲛潜■〈鱼畺〉穹龟灵鼍周游涵泳其乐无涯羽禽则晨鹄庄鸡鶄鹳凫鹥鵁鹣鸨鶂鸂■〈勑鸟〉鸧鹚羣鸿来宾阳鸟攸居鴐鹅逺举鸥鹭忘机王雎并骛属玉交飞振翮刷羽以敖以嬉来如云集去如烟晞若乃絶岸之滨渐水之石或伏或倚或卧或立或方如珪或圆如璧或矗如峰峦或平如几席或滑若胠肪或亷若剑戟或赭而赤或苍而碧或缟如玉或黝如漆为中流之砥柱若逆河之碣石怪怪竒竒荧荧砾砾斯又天造之神工而出于兹水之荡激也思昔夫差竞覇圗勲鏖战于此胜负未分旌旗蔽空舴艋如云始鱼鳖以为乐终麋鹿而成羣乃若归钓之徒著书之士去国鸱夷泛舟西子亦复渺渺沧波茫茫白水主人之辞未终邹阳生肃乎改容喟然叹曰甚矣世道逾下而人心之不古也吾子好学颇识典策不求职方之经邦而盛称兹泽之庶殖不思禹迹之胼胝而徒叹英贤于战国皆非所以极游覧之愿望而扩夫五性之至德也遐思往古击节太息请即主人所闻而陈予所得呜呼噫嘻浩荡方盛懐襄未平九域混而莫辨百潦壅而不行支祁崛强于淮甸天吴披猖于海滇时维兹水震荡靡宁浡浡汹汹砉砉轰轰疑撼天而动地犹驾雷而鞭霆类不周触而天柱折若巨鳌抃而洲岛倾斯震之泽所以锡名也迨夫九载既南庻土交正波神受职川后奉令应龙画地以效功庚辰持戟而制命导吴淞以安流别淮海而表境于时泽安其所水顺其性鸣者自停动者自静斯震之泽所以底定也千载而下美哉禹功昏垫之害既逺灌输之利无穷故渔人舟子之出入豪商薄宦之经从击檝鼓浪引帆随风莫不连樯接舳往来乎其中斯又具区之薮以万民惟上之供也方今海■〈宀禹〉清明朝廷宁谧内宣教化外修贡职农安其耕女效其织工业其习商估其直士守遗经民食余力风不扬波水不滥泆方镇以宁土地垦辟开禹之疆广禹之绩是以九州岛之外咸仰圣育沾濡乎仁义涵泳乎道徳浃洽恩波沐浴膏泽渐摩浸润流衍洋溢天无亢燥之灾人乐沃土之俗试言其故则辟雝汤汤圣化行矣灵沼洋洋圣泽汪矣御沟溶溶生意茫矣溥徳川流达要荒矣下视一隅宁不隘杯水于■〈土幻〉堂矣主人于是耸乎乐闻怃然自失仰神功之长存慨余子其何益相与鼓枻乎沧浪曽不蒂芥于胸臆乃起为诗歌以颂徳诗曰
　　于赫禹功配天比隆生我遗氓宅我土中原隰畇畇江汉为东万世永赖维禹功是崇于皇禹徳立我民极手胼足胝救焚拯溺凿井而饮耕田而食靡谢天功焉知帝力于昭太上示民以应眷佑我皇与民立命开禹疆土继禹作圣其混合四大维民之正于穆圣皇维上帝不常敬哉有土亹亹弗敢康五岳四渎七泽九冈罔不修其职来享来王来享来王受天之佑于万斯年睠我有土有土有民有子有孙有引勿替以颂兹文

　　麒麟阁赋

　　大汉甘露二年海宇静谧国家无事边鄙四裔罔不宾服臣顺于朝上乃思股肱之美赞翊惟勤诏绘一十一臣于麒麟阁仍署官爵姓名曰大司马大将军博陆侯霍氏大司马卫将军富平侯张安世车骑将军颜頟侯韩增后将军营平侯赵充国丞相高平侯魏相博阳侯丙吉御史大夫赵平侯杜延年宗正阳城侯刘徳少府梁丘贺太子太傅萧望之典属国苏武用旌忠良昭乃勲烈俾垂型世世臣幸际昌期仰瞻盛举抃跃之余谨拜手稽首而献赋曰
　　客有邹阳生覧四极放东瀛道出褒斜憇于西亰造司马大夫而问曰盖闻圣王之统御也道徳以为泽礼义以为舆动不谋身侈靡是规土木不作丹垩弗施今年命左冯翊右扶风即麒麟而绘像而粉餙乎仪容扰庶役鸠众工务美丽壮观而为是不急之功恐非所以示外夷宣皇风蒙窃惑焉大夫莞而笑盱衡而言曰何客惑之滋甚耶客不逺千里观光上国覧宏规之博大而终莫之所得将君臣以自私而不知报功以崇徳敢述一二请留更仆主曰唯唯大夫曰在昔季世生民无主暴秦吞噬土殖封豕窫窳其人民桎梏其疆宇鼎沸四海磔裂同气元元为之不起于是下民哀吁以呌号上天降监而眷顾致命于我高祖高祖乃顺天威奉帝勅叱咤生风挥霍斗极雷动电发机触焱疾提剑而大呼民用以息遂度弘基恢帝业尊中国埀累叶鄼侯址基而经营奉春夹辅以赞协乃披广路建宫阙仿太微之紫垣象阴阳以开阖乃诏考工遴瓌材画堵成制天汉昭回楩楠豫章水陆而并徕乃植砥柱构桷榱树梗桴之高骧轶风雨于飞埃抗骊龙之雄吻凌云烟于紫霓架虹梁于天半殷九堫而出雷逼星辰而欲近目炫转而意迷缭以周围之崇墉承以墄平之三阶石渠通其傍金马峙其西天禄接其右白虎縁其隈环列乎未央之宫隠映乎昆明之沱聫属乎建章嶻嶪乎崇台接宣温俯清凉睇金华控玉堂俨神明之所居觐咫尺之天光世宗孝武重熈累洽锡嘉名之孔彰昭灵瑞之既获斯阁之剏于国初而麒麟之名实元狩而有作维我皇上聪明天启衷断如神思广汉道以昌后人于时腹心千城股肱臣邻殚谋竭虑效忠致身显功名于当世咸际会于风云有如博陆侯仗义秉节定万世策丰功盛烈宜尊之而不名俾冠羣列张以忠勤韩以有守充国之制敌振威魏丙之亷贞忠厚同心辅治埀裕不朽刘杜之材智梁萧之经术苏武之节不辱炳炳乎嘉绩其命缋事乃审厥像着其爵秩具尔瞻仰示之以劝功因之以昭赏率尔后昆表表相尚诚旷古之未举而汉世之人望也猗欤盛哉且以形旁求良弼是赉太常之纪崇勲惟励大享先王功宗厥配使黄河如帯泰山如砺金匮石室之藏昭贻后裔孰若仪刑赫赫照人耳目凛凛英风照烂若烛殊渥宠荣莫维此之极也岂鲰生俗士所能测识哉客乃乐乎有闻如得而嘻抚手扼腕愿起而颂之颂曰
　　维天恵民笃生圣神承之以良弼统临万民尔公尔侯维大夫庶士罔俾不顺媚于天子明明天子民之父母以君以师以教以抚乃资尔弼以长育其下总总尔氓莫知所依彼饥欲食彼寒欲衣奸邪罔闻知以毒害残糜维天降康乃致命于圣皇克生明良定尔下土方左右先后奔走帝傍帝业是将维汉室载昌帝思臣节不显忠烈匪私有其功用臧羣哲有阁斯杰载岌载嶪麒麟效灵缋事孔列高风以不灭

　　白云稿巻一

　　●钦定四库全书

　　白云稿巻二

　　（明）朱右 撰

　　○杂着

　　孙孝子传

　　孙孝子名德性其先顺宁人自其父厚斋君游宦江南往来吴楚间徳性尝侍其父母适武昌之嘉鱼依其内姐以居至正十一年正月红巾陥武昌三月陷嘉鱼徳性甫十有三岁仓卒出逃辟相失父所独依其母赵乘船遁去不三十里将至赤壁山石头口赵度追者及乃即利操舟人获抵岸走依山谷草莾间匿其身不见搜者至赵蒙头垢面为痿腓人垂死徳性号泣其傍甚悲贼悯之退不犯絶粒者浃旬徳性上山麓间拾树子下则采水实以食母贼去掠他县徳性出行村落稍近人遇罗仲玉者其父之故人也识之留子母其家人之知徳性者咸来馈之徳性躬执爨为食以奉母早夜不少离其侧凡三厯寒暑如一日已而王师克武昌徳性访知父还浙间遂谋于母曰天幸有以全吾母不幸不得以见吾父茍活奚为十四年五月与母俱往武昌九月得从官军自武昌下十二月至浙复见父钱塘遂与父子如初人皆以为徳性孝感所致云
　　人有言国有忠臣国之至不幸也苐观孙孝子亦家之至不幸欤昔赤眉入关蔡顺取葚供母贼感其孝新莾之乱江次翁负母逃难备经险阻天下称其贤孙徳性以年少能行之其天性然与

　　释交

　　或问交有道乎释之者曰有礼与情而已矣其接也以礼其亲也以情古今不易也古者君臣守觐诸侯聘会大夫盟好士相见莫不有礼亦莫不有情焉礼则能敬情则能亲敬则乆而不衰亲则附而益信交之道不贵乎易曰天地交而万物通上下交而其志同又曰君子上交不谄下交不渎交之道不既尊乎朋友居人伦之一实贯乎四者之中交之道不亦重乎然则交友之道讵不以礼与情而行与或曰淮阴与沛公为金石交卒为汉擒张耳陈余为刎颈交终复构怨则交可恃乎释之者曰是弃夫礼与情者也尚奚以言交与今有人焉不面识而深相得者是谓神交不数见而实相孚者是谓心交慕声威以附从者是谓势交旦暮同游见利即弃者是谓市交宁舍生而不忘信义者是谓死交神交者合心交者亲死交者全市交者离势交者败子将为神交者乎将为心交而至死不渝者乎将为市交与附势者乎其必有以自命矣或曰何谓神交曰商宗形梦于胥靡箕子授范于周武尚父兆祥于渭猎齐寗漫歌于通衢非神交者乎何谓死交曰史鳅尸谏于卫主延陵挂剑于徐君豫譲弗臣而吞炭非死交者乎何谓心交曰鬷明之于叔向伍举之于声子重耳之于舅犯昭烈之于孔明管氏之于鲍叔雷义之于陈重非心交者乎若齐之田文魏之无忌赵之平原楚之春申势交之尤者也商鞅强秦主死即殉李斯覇国身随以亡穰侯操威范睢以代则势交之不能久者他如韩非设难以徼君不韦行诈以贾国郦寄沽名以卖友则市交之尤者尚可胜数哉或曰交道既闻命矣然贵贱殊势少长异宜得无等夷乎释之者曰嘻哉卫融尔汝陆张忘年夫庸计其生之先后位之崇卑也与虽然世衰道微习移易化伐木之废久矣人固有居同里族戚聫姻娅学共术业出处同厯忧患同事者至临小利害即忌嫉以相加訿毁以相抵牾甚者设阱以挤之濒死亡而不顾独何心哉是不知礼与情之贵且重也夫礼本乎天情因乎人天人之道也子奚惑焉问者唯唯而退有周君宗姓者与予同登孟氏之门别既久旅遇越之上虞予适遭先母丧变周君昆弟匍匐供事不啻懿亲盖有礼而有情者予固不能忘于心也居岁余将去予归因叙或人问答之语作释交且以敦久要之谊

　　豢龙觧

　　龙非可豢也可豢非龙也夫龙渊潜而天飞能小大致云雷泽下土神变莫测豢养何加焉豢养得加之则非龙矣畨舟入贡由南海入广有物蜿蜒长七尺鱼身牛首茧角鳞甲爪牙须鬛具如龙舟人以木穽窊其中置海水以豢养之将献京师且曰初为渔网得之若鼋鼍鱼鳖然吾固知其为非龙也天下大兽五鳞之长为龙而龙有神不神不可以长物也臝之长为人而人有圣不圣不足以长人也或以人为人非也圣斯全人矣以龙为龙非也神斯全龙矣人将不以声利惑则龙不可以豢养得故曰人无欲犹龙然作豢龙觧

　　柯遂卿叙论

　　或问于予曰富人有日散千金于市可以谓之惠乎曰未也大夫有弊车马于朝可以谓之俭乎曰未也士有活百人于有司可以谓之仁乎曰未也夫天下之事皆吾分内顾有所为而为之而以徳色于人夫乃不可乎天台隠君子柯遂卿居耕以自食慕圣贤之道学之不厌未始求知于人一日行市上见械系三人将送有司君察识其一为张万也诘知万三人同负米贩城郭得钱若干缗出城一舍逺恶少年追及之利其所有且执诬为贼富人遇诸涂更赂少年掩为已获以要官赏呜呼彼独何心哉柯君闻之毅然为陈其状于府上官得其情三人免于死呜呼若柯君其仁矣乎当是时冦窃发海上着令有能擒获五名以上爵赏有差富豪子弟往往诬执平民致取官爵上官不以察公论不以闻呜呼民独何辜哉今柯君行义事闻鄊里贤士大夫又着为文章若诗歌以称道之柯君固贤矣亦何容心于其间耶予闻圣贤论陈仲子之不食不为亷微生之谅不为直孝已之守不为信子产之济人不为惠晏平仲之敝裘不为俭以其求知于世而为之也柯君情发于中义形于言行信于鄊党夫岂有所为而为之者哉诸君道扬称述与人为善又岂特为柯君发耶将以使长民者知所以戒故为之论著以系诸君末简云

　　尚德说

　　宗阳祝厘之宫杜氏之真馆在焉杜氏传其子而及其孙曾有胡君常楙者名其居曰尚德问说于予予曰嘻哉而恶夫尚力而为暴者抑亦行古之道也昔者南宫敬叔舍权力而尚徳孔子予之不容以弗论也譬之薫莸焉不可以同噐驺虞豺狼焉不可以同羣尔诚爱夫仁而不成其生义而不戾于众清静而不争于天下与残暴凌厉而尚力者奚其同故君子之于其身也道义则尊之孝弟则服之过之者抑而就之拂戾者不讥焉朝于斯夕于斯君子之尚徳也庸有一日息于已乎吾闻诸子思子思闻诸夫子曰尊德性而道问学子识之不忘其庶几乎知所以尚矣或曰今之人曷慕夫高势近利也曰畏之而弗亲凛乎其敬也爱之而弗舍确乎其顺也二者之间吾从其顺者

　　复氏说

　　上虞马初之复氏也鄊人惑焉趋而就邹阳子右而问曰马初舍其父而从其祖姓古有之乎邹阳曰马初亦犹行古之道也往者因生赐姓锡土而命氏子孙因之不易也不易则不复易之而复犹古也成周盛时凡冠昏丧馈飨礼必本于其宗重宗所以尊祖也叙族所以亲同姓也尊尊亲亲示民有生矣况敢易其氏姓乎吾闻之范公仲淹少孤依其母鞠于朱长而氏朱迨筮仕以其故鸣有司而复之范君子以为知礼马生其亦有故与则无惑乎其复之为非古也世降道污民彛物则棼棼冺冺则人之惑之也固宜人心之天不遂以熄则复之也又岂必有所授而然耶虽然慎终追逺民徳归厚殆见闻风而起则世教之助岂复小补哉诗云夙兴夜寐无忝尔所生马初之谓乎

　　梓宇说

　　材莫良于梓用莫广于梓梓果足为世用与吾观之深山大壑多梓材大者围数寻高袤靡测匠石睨弗视也万牛挽弗出也或枯翳自毙委草莾间人争趋之斵度斤锯雕刻剔镂为笋簴为杯桊为登为勺为觯为觚为侯为琴瑟底为辕轼为木偶像乐者食者饮者射者行者致逺者莫不资之为用则非复全材已惜哉苐观平陆梓仅围咫高倍寻丈叩之斵之尽其材未周也匠石顾之勿舍也十夫举之易致也则以之为梁为栋为柱为栱棁为桷榱而圜者直者方者高者大者小者或不胜任荷人且鄙材夫岂其情哉凡度材欲大而实欲长而直欲劲而理欲结而泽大而实则用裕长而直则力足劲而理则挠不屈结而泽则润而宻斯全材与吾友张君梓宇蓄材既良深藏而不市长大既坚矣处井里守道而不变挠既不屈矣有良梓人肯终置之吾知其用大为说以贻之

　　守拙辩

　　邹阳子过守拙先生燕坐清斋客有长揖而进顾邹阳子而问曰先生富于春秋道谊日修智勇莫敌手握兵符分督重镇顾乃谦抑自持朴拙是守无乃不取夫巧遟而务拙速者乎邹阳曰是非先生之志也大朴既散人伪滋兴结绳莫施世道寖下惟机械巧诈之是务偷薄矫餙之相师政网愈宻而民弗亲刑法日加而下益倍岂为拙者之过与甚至作聪明以乱旧章以侧言而改厥度岂为拙者之过与是故世方煌煌吾将韬其光世方营营吾将守其诚世方溷溷吾宁悃悃世方役役吾宁黙黙故曰大圭不琢大羮不和先生所守岂子之所知乎客曰陶靖节守拙归田园不戚戚于贫贱不汲汲于富贵亦明哲保身者先生殆有取于是也夫邹阳子曰子非知道者独不见夫大钧之播物乎物物赋形巧孰大焉而所以造化发育者妙于无形而已又不见夫圣人之齐民乎酬酢万变智莫甚焉而所以致泰和雍熈者埀拱无为而已孟轲氏曰所恶于智者为其凿也又曰行其所无事则先生守拙之义明矣问者唯唯而退遂书于编

　　深衣刋误

　　惟昔邃古之初天造草昧肇有民人穴处而臝居间者衣鸟兽之皮以自蔽上衣下裳之制未闻也轩辕氏作取诸乾坤制衣裳以示象公侯有数等威以明虞夏因之人文自是彬彬矣自成康没而王泽熄上乱下僣人伪滋起古制不存吾其左袵孔子几于不免况后世乎嬴刘迭兴四代礼乐旋复废坏曲台讲礼仅存深衣一篇郑氏笺注且误谬若此安在其能存什一于千百也耶呜呼惜哉同郡牟君仲裴以文献之裔习闻诗礼讲贯精宻着为深衣刋误且欲与缝掖之士共之其间尺寸裳幅之误裁制之谬一皆刋正无遗至于名义之弘着图之精短长广狭规矩绳衡之度如视诸掌殆有扩涑水紫阳二先生之所未发而足为后世法程牟君之笃志于古也亦勤矣好事者将锓梓以广其传端无媿也古道其复兴乎似此而往必合订正者尚多有焉何日得与君图之

　　物初论

　　或问天地果有初乎曰有人物果有初乎曰有然则有初必有终曰恶乎无方噫气之大息也混混沌沌冲漠无始一气既复阴阳遂判清浊以分高下以形非天地之初乎于时万象森罗已具有初而迹未形也天地一阴阳而已人物固囿于阴阳以生者也阳生有六是谓之干阴生有六是谓之坤阳生子中极于午中干道立矣阴生午中极于子中坤道成矣乾坤者万物之父母也当一阳初复二阳既临阳在地中草木生焉故草木之本皆居下而末反居上阳在下也三阳既交四阳渐壮鳞介羣生羽虫次之故鱼鳖横身飞鸟两足而昻首阳未足也五阳徤而决膏脂生焉故兽形近人至于六阳既全干道始偹人斯立矣故人首居上足固在下得天地之全气以生者也阳以生之阴以成之自午至子为六阴成物之气故能全乾坤之徳者为圣人圣人得天地之全气而尽性践形者也讵非人物之初乎然则曷而终曰生长敛藏一岁之终滋育消灭一物之终非吾所谓终也若夫生物屏息天地无有斯有终矣曰终当奈何曰有终必有初作物初论

　　雷说

　　或问雷鸣曰气使之然曰有神乎曰有曰然则气为之神恶乎在神尸之气恶乎乘二者必居一于是矣曰二气之良能也行乎亭毒之表茫然无朕窅尔神运其端倪若不可测审也方天气下降地气上腾造化万物山川出云蒸润为泽阴氛凝构阳气转旋故抟击轰腾驰骤下上气之所聚形儵成焉故神物恍惚与之偕行此理之常何足怪者曰然则世传雷泽有神鼓腹则鸣果有之乎曰无之也方气之至也神则有之气之消也神与俱亡且人之生受胎父母滋为形骸血肉既成形于有迹故不能自化神之着也得气阴阳妙而成始阳气聚散来去无迹亦其理之常尔子奚惑焉问者跃然以喜曰子昭然发蒙矣请书以告来者

　　九州岛说

　　或问黄帝分九州岛夏书序九贡虞舜肇十有二州封十有二山至商周又止列于九果何时而复合与曰亦因地势之使然非有意于其间也地理志云昔黄帝画壄分州尧遭洪水天下分絶为十二州使禹治之水土既平更制九州岛列五服左传宣公三年亦云夏之方有德也贡金九牧愚谓九州岛之别天文地理区域各定风气不通民生异俗固有截然而不可易者禹治水作贡锡玄圭而告成功舜安得无所自而遽分之乎恐唐虞时洪水为患道里隔絶有不通者舜初即位始分冀东恒山之地为并州其东北医无闾之地为幽州又分青之东北辽东等处为营州亦因其地势然尔禹功既成复仍旧制舜贵无为故终虞世而十二牧固自若也夏有天下以禹贡为一代大典孔子定为夏书首得无意乎殷因于夏有曰帝命式于九围曰以有九有之师即九州岛也周克殷监二代而损益之改禹徐梁合之雍青分兾地以为幽并而无徐梁营尔雅又有幽营而无青梁皆一时少损益之而亦止列于九也盖地里有古今或广狭不齐亦因其势而为之耳虽然又乌知禹别九州岛不在肈有十有二州之后乎因取左氏汉志之言为之说

　　读禹贡

　　愚读禹贡而知圣人之书法谨而有辨也其载九州岛山川地理曲折及贡赋封域之事言简义密词严意周一字之间含蓄无尽如书山川广平曰原下湿曰隰山南曰阳水北曰汭地髙曰丘再成曰陶髙平曰陆潴水曰泽其土色无块曰壤土黏曰埴脉起曰坟青黒曰黎玄而疏曰垆其草木少长曰夭上竦曰乔繇言其茂条言其长丛生而稹曰包其水道因水入水曰达循行水涯曰沿舟行水上曰浮絶水而渡曰逾曰乱大水合小水谓之过小水合大水谓之入二水势均相入谓之会会而合于一谓之同其治功除木曰刋祭山曰旅致功曰绩可种曰艺可治曰乂顺其道曰从得其正曰殷经始治之谓之载已尽平治谓之既其赋法最薄曰贞杂出曰错其贡法常献曰贡器盛曰篚包裹曰包待命曰锡非一物曰错凡例不过四十而千万世之丰功盛徳尽在是矣因铨次之以便覧者

　　读洪范

　　洪范一篇圣人传道之书所以治天下之大经大法也昔禹治水功成洛龟呈瑞世传戴九履一左三右七二四为肩六八为足洛书之数也禹则洛书法而陈之洪范是也周武王十有三祀访箕子以天道箕子以洪范陈之自初一曰五行至威用六极九畴之纲自一五行至五曰土九畴之目禹则洛书之经也自水曰润下至稼穑作甘则箕子衍畴之传义尔其余八畴莫不皆然纲目有绪详略相因昭昭可见自今读之不无舛阙盖自伏生口授时已然固有不敢妄议者宋横渠张子已尝疑之而不及正至蘓东坡张无垢叶石林洪容斋黄东发皆以王省惟岁至则以风雨为五纪传文傅子骏王文宪以无偏无党至归其有极为皇极经文当上接皇建其有极之下金仁山始以敛时五福而下为五福传惟辟作福而下为福极总传尝正错误见于表注先正许鲁斋又衍福极一畴着为图说然后文从字顺上下明白有不待讲解而洪范之义昭然于简策矣惜乎三八政一畴于八曰师之下不无阙文当有一脱简今叅考定读如此以俟后之君子

　　圗书经纬说

　　图书之数出于河洛图书之理本乎天地而气行乎万物也何谓数一二三四六七八九之竒耦也何谓气阴阳升降阖辟也何谓理太极之本体也伏羲则图以画卦万象偹焉神禹则书以衍畴万法立焉初若未尝相与也殊不知天下之理一而无二变动不居周流六虚而圣人阐眀发挥体用相资岂有二乎哉故先儒有言河图洛书相为经纬八卦九章相为表里其有见也夫予试申其说曰河图一始于北洛书亦始于北子之中天之心动之端也河图以生统成洛书以竒统耦竒天之数耦地之数天道左旋地道右转河图一左旋东升而生三三转西而生九九左旋南升而生二十七为七二右转西降而生四四复东而生八八右转北降而生十六为六洛书一左旋于东而生三再旋于南而生九再旋于西而生七七生二十一而复为一二右转东南而生四四再转东北而生八八再转西北而生六六生十二而复为二自气言之河图左旋以五行相生为序洛书右转以五行相克为序水木同宫而金火易位生者为体而克者为用竒耦之乘升降阖辟之机不穷也图书虚中用函太极之体河图具十洛书合十同具太极之用而天地之至理存焉曰理曰气曰数固未始相离而气数与理亦一而二二而一者也以图为书之经则书为圗之纬以书为圗之经则圗为书之纬盖殊涂而同归也若夫圗以画卦书以衍畴则易与范昭然兹不必论

　　后天圗说

　　世传先天画于伏羲后天定于文王先天体也后天用也体莫大于天地故乾坤居正中焉用莫切于水火故离坎居正中焉大传所谓天地定位山泽通气雷风相薄水火不相射先天之学也帝出乎震齐乎巽相见乎离致役乎坤说言乎兊战乎干劳乎坎成言乎艮后天之学也殊不知八卦未画先天已具先天既运后天已位造化变动自然而然文王盖知之非能位之也自今观之干道下交阳入于坤而为坎于北坤道上交阴入于干而为离于南坎就下一阳流于其根而成兑于西离炎上一阴浮于其表而成震于东艮阳上得位则变下二阴而为干于西北巽阴下得位则化上二阳而为坤于西南兑以一阴居二阳之上而阴难为上则反旋于下而成巽于东南震以一阳居重阴之下而阳难为下则反旋于上而成艮于东北变动不居周流六虚上下无常刚柔相易而消长盈虚进退存亡动静行藏天下之理偹于是矣因推其说以俟君子

　　五宗说

　　或问宗法曰别子为祖继别为宗继祢为小宗别子者公侯之庶子别为后世为始祖也继别之所自出族人尊之谓之大宗此百世不迁之宗也如周公为周宗国而伯禽庶子为鲁大宗其余庶子之子又各为祢为宗谓之小宗小宗有四或继髙或继曾或继祖或继祢其初则皆自继祢始此五世则迁之宗也大宗者尊之统收族者也小宗者统兄弟者也故宗有五自夫宗法不讲昭穆混淆仁孝既乖族义愈缺报本追逺之意漫不加省而尊尊亲亲之道不明甚至以异姓为后使祖宗不为若敖之鬼几希矣因着其说以俟守礼君子焉

　　王秘丞画像赞

　　故秘书监丞弘毅先生王君中夫为国子师凡十年出提举江浙儒学文行道术沾丐后人既殁之六载其子同安出示畵像前軰典型气象如在式瞻企叹同寓仰止乃为之赞曰
　　儒而迂冠而冔綦絇而娄于于而趍文之枢道之腴维后进之模生而寓殁而愉以视夫故吾

　　河清颂

　　皇元至正二十一年辛丑冬十有二月戊辰黄河清七日自平陆三门碛下至孟津凡五百余里朝廷遣秘书少监程徐致祭刻石志祥自古嘉瑞灵应未有若此之盛也臣右谨按易干凿度曰天降嘉应河水先清亰房传曰河水清天下平王子年拾遗记黄河一千年一清皆至圣之君以为大瑞春秋二百四十年凡异屡书未闻河清之纪秦汉以降白麟赤雁芝房寳鼎歌于郊庙神雀五鳯甘露黄龙表为年纪未闻河清之瑞也宋元嘉中河清济北齐武成以大宁二年改河清唐肃宗中兴河清四日至三十里亦未尝有七日之久五百里之逺也惟我国朝太宗皇帝丙子之岁黄河清距今一百四十六年河水载清乃至七日帝皇受命符瑞未有若此之著者也夫天一生水为数之元气锺于子居方为北皇朝启运建国号元得天一之数肇造朔方符水德之瑞今天子圣神文武皇太子睿知仁孝河之呈祥实应于此矧水之为物清乃本性河浊而清又返本还元之征也臣右跧伏草野窃闻盛事旷古所无不胜抃跃之至谨拜手稽首而献颂曰
　　维河降灵发源昆仑下合葱岭度越龙门滔滔万里沸腾骏奔介江达海岳配川尊经雍冀兖爰奠中原流冲湍激汨汨其浑既浑何清既激何温温润而清千载罕闻圣神御极握干阐坤河伯呈祥神后效珍肇自平陆至于孟津亘五百里七日弗沦其澄如渊其气如餴日光玉洁风澜淀沄龙鳞结络虹彩缤纷洌比甘醴瑞同景云动由地脉原本天根上符水德载昭帝阍帝嘉瑞应锡之璠玙沈璧藉缫祼酒炙膰率土胥庆词臣致言泰运中兴民阜物蕃车书文轨登虞迈轩于万千岁永祚皇元

　　进河清颂表

　　右伏闻至正二十一年十二月戊辰黄河清七日自平陆三门碛下至孟津五百余里实圣朝希世之瑞臣右谨撰河清颂一通并序上表进呈者伏以河流万里帯神州而为渊清以千年符昌期而效瑞光腾七日声动八方恭惟陛下握荣图之灵建用皇极乘水徳之运处于玄宫浚哲文明善鍳万类沉潜睿知克清四维缵列圣之丕基沛如天之洪泽人心愿治泰运中兴虞廷弗遏于苗征夏后用修于扈伐出师命将快覩义旗之云从罚罪赏功大震天兵之雷动一麾而齐鲁克定再讨而晋綘底平信乎川岳之昭融宜尔乾坤之欣合导昆崘积石厯中原入东海已非一日之浑自平陆三门过垣曲至孟津凡见五百余里汪然光苍然色虽鼋鼍蛟龙鱼鳖之无不形黯然阴炳然阳实水火雷霆霹雳之所由出泾渭既别汾济同流酌元化于枢机昭回光于云汉龙门久拓于禹迹山奠川殷葱岭逺越于尧封星驰土贡克符嘉应爰睹休征然清明不忘盘水之箴而黄流尚传旱麓之咏宫官染翰上接三古之寳文柱史操觚下陋双川之彤管臣右草茅贱士田野鲰生感帝力涵育之恩年逾五十被圣朝沐浴之化报无一分谨撰颂言用申愚悃涓埃何补敢称黼黻于皇猷海岳有容少修赞扬之谬体干冐天威不胜战栗之至谨奉表以闻

　　原塟

　　塟者藏也上古之俗厚衣之以薪不封不树中古圣人易之以棺椁地理之说未闻也公刘迁豳相阴阳观流泉周公宅洛卜涧水东瀍水西则择地以处生人矣公孙文子曰乐哉斯丘也死则我欲塟焉孔子曰卜其宅兆而安厝之则亦择地以处丧者矣初未始以吉凶休咎论也后世阴阳家乃曰顺之者昌逆之者不死则亡于是世之人类以吉凶休咎祸福为从违拘而多忌其泥也滋甚今之言阴阳地理者宗郭氏予尝考郭氏书曰塟者乘生气也又曰气乘风则散界水则止至哉言乎夫太极既判二五妙合在天成象在地成形何莫非生气之融聚也乘其生气则神灵安子孙盛辟犹培壅其根而枝叶茂理固然也故其为术也塟其所会乘其所来择其所相避其所害外藏八风内閟五行聚之使不散行之使有止如斯而已矣郭氏既没学者罕得其旨隋僧令迁传其术于华山行有左验唐太宗收其图经入镇内库禁天下不得传及黄巢破长安国师杨筠松窃奔江西江西术遂宗杨氏杨授弟子三人曰曾智曰锺可期曰僧文通曾授廖禹与其甥赖文进廖授胡矮仙胡授刘七椀王六道上牢刘子先得之于王世守其业至唐卿者而学始昌丹山萧才清与王敬叔又得之刘唐卿焉自是江以南之业地理者得其学为真传其不得者妄焉耳予尝闻其略曰生气所会地脉所归察其来脉审其阴阳辨其逆顺究其分合别其明暗得其浅深为之饶减正折为剥花如接木不前不后不左不右高而不抗低而不洼急而不伤缓而不脱止其所止是谓至善如不由此舛错缪戾盖有不得其安者矣故曰差之毫厘失之千里可不慎欤临海毛徳斋氏世为龙奥大家代以儒显徳斋聪慧有识读书烛理尝侍其尊平逺翁游湖海间得地理秘传其龙穴图经与郭氏之说若持左劵而合符节视他术者不啻相什伯千万矣暇日过予寓地相与剧论所得指画口授亹亹弗辍信源委之有自也于其别序其说作原塟以赠之世固有知音者矣

　　瑞芝颂

　　南行台御史中丞月公之官之明年政肃徳孚时和民辑乃八月初度芝产于庭者二连叶如云劲质双植咸睹嘉瑞谓公徳馨发闻感召所致此玄气之精厚祗之灵而世徳之祯也御史大夫普公首纪述其事缙绅逢掖之士诗歌以极盛徳之形容天台朱右为之颂曰
　　濯濯神芝煜煜灵华九苞轮囷五采芬敷金茎双立华盖齐驱产由坤媪德应贞符神芝奕奕朱柯煌煌瞻彼庭陛绚乎有光指佞并荣执法争芒不觧于位发此祯祥繄德之符世不常有邦家之光誉埀不朽丹桂聨芳玉树同久列于阶庭以介眉寿矧公徳馨维人之瑞振肃百司维国重器南服辑宁君子攸塈爰考休征蕃殖庶类昔汉黄覇治最颍川鳯凰神爵式彰自天唐有九龄亦显醴泉俱相天子以征臣贤洵美明公世有勲徳盟府是藏百僚是式浚发其祥入相王国左右天子民靡有忒睠兹嘉瑞应自天地传纪无穷世世罔坠康衢有言太史有署右作颂词以永终誉

　　古樵隠者传

　　古者贤人志士辟名山泽隠约于耕樵渔钓之间是耶非耶若伊挚耕莘吕望钓渭钱若水樵于华山将终身焉及其兴殷周佐宋功业赫赫垂誉无穷是耶非耶余登委羽山得古樵隠者其庶几乎因传其事隠者系出髙辛有娀氏子姓有娀生卨为虞司徒教天下以五品十二世至汤履为夏诸侯修徳行义考之于天以有九有传世二十有八更六百五十祀子孙臣服于周颇有分地周亡散落秦汉以商为氏代以儒显至飞卿者为宋侍郎隠者七世祖也侍郎居台功业具见国史三传至梦弼知宁海县文行益着更化以来俱有隠德姑未暇论隠者生有夙质少颕悟不凡敦尚志节积学缵言孳孳亡倦见缙绅长者委身师事之延致欢与乐善不厌遭天下多故奉二亲挈妻子隠居委羽之阳鹖冠鹑衣采樵以给树艺以食朝夕候亲左右无违教弟子以孝悌或劝之仕则曰物各有适吾因天乘地日取其材而受其实又何慕焉性旷达不覊烛事明决与人论不多譲商略古今上下事后当成败靡不中其言虑风晨月夕率子弟走林麓间藉地而坐长啸而歌歌曰上山采樵木丁丁兮求我友生鸟嘤嘤兮出薪入爨食饮有常兮不忮不求何用不臧兮兹非泊然世虑晲傲物表者乎其耽爱荣名溺嗜声利唯恐或失之视隠者则有媿矣邹阳氏曰尝闻王质樵于深山至烂柯不归盖神仙寓说荒诞甚矣若朱翁子董邵南之事天下共贤之亦士君子隠于下位所宜然耳其古樵隠者之谓乎隠者名复古樵其自号云

　　白云稿巻二

　　●钦定四库全书

　　白云稿卷三

　　（明）朱右 撰

　　○杂着

　　文统

　　文与三才并贯三才而一之者文也日月星汉天文也川岳草木地文也民彛典章人文也显三才之道文莫大焉羲轩之文见诸图画唐虞稽诸典谟三代具诸书诗礼春秋遭秦燔灭其幸存者犹章章可睹故易以阐象其文奥书道政事其文雅诗发性情其文婉礼辨等威其文理春秋断以义其文严然皆言近而指逺辞约而义周固千万世之常经不可尚已孔思得其宗言醇以至孟轲识其大言正以辩若左氏多夸庄周多诞荀卿多杂屈宋多怨其文犹近古世称作者汉兴贾谊董仲舒刘向窥见图经兾阐其道相如扬雄大昌厥辞然皆有志于斯文者独司马迁父子颇采经传国史集羣哲之大成紬一家言载诸简编为史氏宗其文雄深多竒班固继作颇就雅驯以倡来学二氏之文遂足为后世之凖程也魏晋日流委靡唐韩愈上窥姚姒驰骋马班本经参史制为文章追配古作宋欧阳修又起而继之文统于是乎有在其间桞宗元王安石曾巩苏轼亦皆逺追秦汉羽翼韩欧然未免互有优劣呜呼文岂易言哉余姚景徳辉氏明经稽史有志于斯尝与予剧论文章家体裁及诸子造诣浅深且欲求其宗绪作文统以复之当有知言者正焉

　　史槩

　　古者伏牺氏作造书契制文字轩辕之世仓颉主书史唐虞置史官三坟五典八索九丘即古史也夏终古商髙势皆太史也周官有大史小史内史皆掌志事至于列国亦然如晋之乘楚之梼杌鲁之春秋是也吾夫子因鲁史修春秋二百四十二年行事始加笔削垂鍳将来汉司马迁父子颇紬金匮石室之藏兼采书诗国语世本战国策楚汉春秋作史记自五帝讫汉武为本纪十二表十书八世家三十传七十共一百三十篇成一家言其文雄深多竒卓然为史氏宗百代史官不能易其法后汉班固续父彪作西汉书起髙帝终孝平凡二百一十年为本纪十二表八志十列传七十无世家而有外戚传自武帝以前颇本于迁其文雅驯后人亦以为法宋范晔作后汉书起光武凡九纪别为皇后纪二传则增立党锢宦者文苑独行方术逸民列女等篇但文气萎下纪述肤陋不免识者之议东晋陈寿集三国旧史撰三国志以魏接汉统蜀吴为偏安大失春秋旨矣习凿齿尝着晋汉春秋起光武至晋文平蜀乃为汉亡惜其书今不传也唐贞观中太宗以晋史何法盛等一十八家制作未善乃勅史官房玄龄禇遂良许敬宗更加纂修为纪十志二十列传七十载纪三十又命李淳风敬播等十三人分掌著述类例多出敬播天文律厯则淳风为之当时作者有江左遗风文多骈俪非作史之体故太宗亲撰四赞以息浮议齐沈约撰宋书梁萧子显撰齐书贞观姚思亷受诏续父察撰梁陈书魏征裁其总论北齐魏收撰北魏书唐李百药撰北齐书唐初令狐徳棻岑文本撰北周书颜师古孔颕达魏征撰隋书房玄龄总之六朝以来天下参隔互相抵牾唐李延寿续父业论撰南史起宋尽陈又撰北史起魏尽隋共一百八十篇今行于世司马文正公谓延寿书亦近世佳史陈寿之后可以亚之五代晋刘昫尝撰唐史今谓之旧唐书宋仁宗诏欧阳修宋祁删修纪志表欧阳主之列传宋祁主之凡十有七年始成天文律厯五行志则刘羲叟方镇百官则梅尧臣礼仪兵志则王景羲故其成书不无差异古之修史多出一家司马迁班固姚思亷李延寿皆父子相继论撰积数十年然后成书是以通知本末事实贯穿不相抵牾其它则未能兔也唯五代史宋仁宗以卢多逊所修失实命欧阳修复加删述为本纪五改后妃为家人传五臣传五又别立死节死事一行义儿伶官宦者杂传七考三世家十一四夷附録三其立例皆寓褒贬为法甚精书减旧史之半而事迹稍增议者以为功不下马迁而笔力驰骋反无驳杂之病纪例精宻则不及耳公亦自谓伶官传岂下于滑稽哉诚无憾矣宋郑樵博雅多闻留心史学谓班固不能继述父志以续马迁断汉为书无复因承古人损益会通之道自此失矣于是总十七史作通志删其繁文去其重复存华取实自成一家学者便之此史家之大略也若宋司马光通鉴朱熹纲目则又资治道存鍳戒之书然纪载事实则全史不可废也予尝纂辑马班欧阳论赞为三史钩玄若干巻学者传之又颇欲知诸史大要姑稽所闻作史概

　　原习

　　舜孝文仁性也气不得以乘之也武仲知季路勇气也卒不能以反性也成汤周武变气反性者也若燕之慷慨赵之冶容越之勾猝胡之骑射郑之音齐之歌杞华之哭习也受变于流俗者也农之子恒为农商之子恒为南工之子恒为工习也受变于父兄者也于乎习之移人也久矣今有人焉生同时居同里业同事一或作曰是非吾事也非吾职也吾戴天履地具五性居五伦尽性吾事也明伦吾职也约情以知义扩仁以充道人将曰是天下善士非一鄊一国人也又将曰是古之哲人非今常人也其不累于习不疚于气者也有愿学予告之曰尔毋为习移毋为气拘思变而反之可也作原习

　　原志

　　志也者心之主气之帅万事之枢机也非志心不自立气不自行事不自成是志者又主乎心而造就万事之柄也故君子莫先于立志志壹则心不贰志定则气以从志坚则事乃济志其可不尚乎伊尹志在致君卒肇商祀张良志在报韩卒成汉业邓禹志垂竹帛卒兴南阳狄仁杰志复唐室卒摧僭周之数子者志立于事为之先志遂乎功成之后非志前定其孰能成盖天之功以信天下后世乎予闻志仁义者其徳着志功名者其业崇志富贵者其势广唯视夫所志何如尔志骄侈则心肆志吝啬则心鄙志盘佚则心驰志昏惰则心弛亦视夫所志何如尔志趋一定物莫能动道莫得入唐虞之譲弗易也晋楚之富弗移也贲育之勇弗夺也甚矣哉志之系于人也大矣故古君子之观人先视其志之所存则其所就小大逺近断可识矣作原志

　　读周颂

　　颂者郊庙祭祀之乐歌所以美盛徳告成功也周颂三十二篇朱子为之集传一洗千古之惑学者宗之中间如思文臣工噫嘻访落小毖敬之载芟良耜般九篇未有所定姑觧其辞而不详所用愚尝因而考之思文明言后稷功徳当是配稷于郊献享之乐无疑臣工噫嘻敬之是祀成王之诗追述成王戒农官及求助羣臣之意于以形容其显徳成功也若曰专戒农官与受羣臣戒则受厘陈戒之辞安得为颂载芟良耜亦报赛田事之诗与丰年同小序亦以为春秋祈报社稷也盖周家以农事开国重谷务本初周公以成王未知稼穑艰难厯陈无逸之戒豳土之俗至成王开悟孜孜不怠在位之日每形劝戒卒以成功及其没也盛徳不忘见诸歌颂亦举其盛而言尔故曰乐以成象此之谓也至于访落小毖当与闵予小子同时同义皆成王多难之后免丧朝庙之诗且访落云绍庭上下陟降厥家是言武王陟降也闵予言文王陟降敬之言天之陟降而此乃言武王尔如大雅文王篇曰一陟一降在帝左右语意皆同家犹庭也国也言家则益亲矣成王遭家多难兾休明之皇考陟降上下以保明其身若曰成王陟降则与诸诗意不相类般虽未详当与时迈皆巡守祭告之诗也姑记所闻以俟正焉

　　读中庸

　　予幼读中庸朱子章句至首章人之所以为人及则为外物而非道窃尝惑其辞之未纯也后数年得观今定本云云始犁然有当于心比读二十章曰有弗学学之弗能弗措也又有惑焉窃意子思子盖曰人有弗学者学之弗问者问之盖必其学之问之也弗得弗措则为必要其成五者皆朱子以学字为句章句且曰弗为则已则人有弗学弗问者矣与下文人一已百人十已千虽愚必明虽柔必强恐不相贯姑着之以俟君子

　　识画

　　宋李公麟画葛洪仙翁移居图人物四十有五主仆从侍男女三十五貌人人殊鹿牛驴骡犬豕十态物物异乘者有五一人颀而美髯戴芙蓉冠朱衣皂履骑黄鹿僊翁也一妪白头緑衣骑狰狞一翁伛偻骑骡僊翁之父母也一女妇骑牛一女妇骑驴抱婴孩僊翁之嫔媵也一人冠而步行一人举函一人执羽扇并导鹿前二人从而后仰聆僊翁顾语其侍弟子也手执持或荷或负二十二人巾而履者十有八丱而跣者四一人杖而前指二人持担担末有巻索一童引以驰一人挑包而顾一人力挽狰狞上溪岸一人扶老妪傍驴以渡一人挑竹篚遂而后一人荷砻磨一人背负冠而履者一人背负少年红衣者一人挑小缶又回盼负者一人左杖右指皆行水中一童牵老翁乘下溪浒一人■〈士冖田疋，上中中下〉驴尾一人杕而绳驱二豕黄犬追之一人执杈杈末挂药瓢一童持抓草具右手提酒壶一人荷纔锸一人荷篮篮实杂什器一童肩楷具右牵驴駞木箱亦实杂什器按葛洪在晋为勾漏令勾漏隶交州去亰师数千百里或者奉亲携孥以行日用器具牲畜悉偹长涂修岨古木萧踈渡溪上坂登顿驱驰而僊翁丰采翛然顾盼自若飘飘神僊中人也好事者绘而为图其有以夫龙眠生后翁七百载模冩其衣冠意态执持什具行视盼睐如亲睹当时事何巧思妙笔若是真名画也胡尚徳氏珍閟既久出俾题之于是乎作识画

　　静渊祝辞

　　会稽钱浚冠见陈叔子叔子曰予尔师也冠必有字字尔静渊茍用力于学以深其量名斯称矣见汪侯璟侯璟曰动静交养以反诸身善哉见徐参军观叅军曰澄深之体具流行之用着子其朂诸见宇文公谅宇文曰涓涓不息延而成川止而为渊深不可测有本之谓乎浚退进徳不倦无惰容无骄志交友称贤已而见邹阳子右邹阳子起为祝规曰其本也静其涵也渊有养弗馁内直以专资之既深取必逢原浚浚不已乃全其天辞既浚曰子言约而至将终身受诲焉

　　题脉绪

　　昔人有论脉曰天地之元人得气之始也盖以二五妙合凝而为精神定而为魂魄积而为形骸融而为血髓布而为经络滋而为毛髪乃至动静嘘吸行止作息必有得气之始者尸之也迨夫七情之抢攘六气之鼓击又必自其得气之始者窥闯之是可谓知探本矣比观吕先生元膺脉绪一篇则其本原端绪灼见切实尤非泛论诚医之指南也试因考之十二经皆有动脉取喉傍五会为人迎鱼际太渊为气口人迎气口胥应比协则无关格之偏此古人定阴阳于喉手法也后世人趋简便古法废而弗传逓相循袭而今手足六部五藏所属与夫尺寸所关亦未能会归于一乌可与论天地之元人得气之始者哉吕先生之言曰以三部之阴阳言之则尺寸处夫两端而关为之界以一部之阴阳言之则浮沉别其表里而胃气存乎其中合三材而三之则九候也九候之法其得切脉之绪矣辟之诗然风雅颂各一其体必赋兴比行乎其中而诗始作辟之乐然八音独奏自为始终必金玉相宣兼统条贯而乐始成其切脉之喻乎是故不知天地之元不足以论脉之本不知阴阳之会不足以识脉之绪善学者必合而观之斯为得矣因志末简以俟君子

　　戒子箴

　　求而必得舍之自失是求我有仁义道徳求之有道得失由命矧求在外曷胜天定日用常行饮食男女有正有邪审几精取夙兴夜寐入孝出恭动静作息靡不有中情欲利害民日浸滛戕仁贼义沦胥兽禽于乎小子物莫人贵知性知天不亵不弃改过迁善惩忿窒欲先哲有言是用渎告

　　杜南谷真人传

　　杜道坚字处逸号南谷子太平当涂人生而神异性颕敏年十四得异书于异人即嗜老氏学十七寄迹郡之天庆观师蒙庵葛师中宋淳佑为御前道士蒙庵师虚白陈元实是为陆静修裔孙道坚继入茅山阅道藏宗师蒋玉海见而噐之授大洞经法侍郎赵与訔漕金陵延致宾馆知遇最厚复来钱塘杨和武恭王孙颕祖延主吴兴计筹山升元报徳观兴玄学饬轨范举废坠观之东北山顶多白石越大夫计然子尝隠其上汉葛洪丹井在焉道坚铲蓁秽修除道建披云庵将逸老焉至元十三年元兵南渡所至震慑道坚慨然冐矢而出叩军门谒太傅淮安王巴延曰宋祚当终厯数有在王诚不杀则民归有赖王悦其言禁将士下未附者毋刼掠江南既平有诏命太傅选用人才明年太傅朝上都偕道坚入觐道坚首陈当世之务大要有三曰求贤曰养贤曰用贤疏上帝嘉纳之屡召对便殿敷奏详明议论宏逹举将相之才莫不称旨后皆为名臣时帝欲委道坚以执政力辞不拜诏乘传江南求有道之士竣事还京奉玺书提点道教领宗阳宫仍兼升元观大德七年授杭州道録教门髙士复有旨改披云庵为通玄观听其徒甲乙主之皇庆元年授隆道冲真崇正真人其徒以次领升元事上卿张留孙疏请主四圣延祥观所至创立制度修饬宫宇咸为改观又即升元宗阳两山筑二真馆储书数万巻岁时往来其间晚着道徳经原旨数万言其书益原老子之意谆谆以皇道帝徳为当世告者正以王覇杂出功力相尚虑其所终民罔攸措故欲挽破碎于浑全回浇漓于淳朴纵不能使是民为九皇之民独不得少窥唐虞雍熈之化乎故曰为无为又曰无为而无不为诚以人君无为于上人臣有为于下君臣有恒分则民有恒业太古天下一道羲黄四海一徳无为之为其大有为于天下者乎尊圣人所以尊时君世主寿斯道所以寿斯世也如曰伸而不屈动而愈出多言数穷不如守中其尧舜允执厥中之要也曰居善地心善渊政善治事善能动善时夫惟不争故无尤其大禹不矜不伐而天下莫与争也又曰自胜者强知足者富强行者有志不失其守者乆其文王之至徳也后人不究其旨著述虽多各随所尚故言清虚无为者有之言吐纳导引者有之言性命祸福兵刑权术者有之纷纭多歧家自为法曾不知道徳本旨内圣外王之为要盖汉文曹参开汉室隆平之治是善用老子之道者此原旨所由作也书成又以老子之旨不惟有极以来已然之世代可征而无极以前未然之朕兆庸可推矣复准皇极经世岁年着原旨发挥一十二章以证之又以关令尹喜辛釰文子所著述颇得师旨故复着关令阐玄三巷文子缵义十二巻朝廷尝以其书颁行于世平生诗文若干巻藏于白石山中卒年八十二度弟子四十余人姚志恭赵嗣祺袁徳逵皆有道行又奉旨授真人主领教事道坚器识弘逺有道淑人且笃于孝友达官贵卿多执弟子礼赵孟俯有言曰真人际遇世皇乘风云之会日月之光于以辅世兴邦立言设教知进退存亡而不失其正者其若人之俦欤张翥亦曰真人以迈古之才经世之略身虽游于方外其志之所存荦荦古之人安期生黄石公徐鸿客或见或隠髙风逺致使人企仰于千载之下世以为知言赞曰三代而下以功力相雄尚道德罕闻已老聃氏著书尊皇道帝徳贱功利黜权力有旨哉汉文曹参盖善用其道者后人特指兵刑谋术抑逺矣若杜道坚原旨之作亦有志于斯世者与

　　唐李泌传赞

　　赞曰予观唐人材出处从容有三代王佐器唯李泌陆贽而已泌自赞复两亰功成身去代宗再征权臣间忌浮湛外任徳宗以春宫之知委心听用泌亦竭智尽忠展布政体谋虑计划洞烛物情故治效聿着迹其安马燧取怀光相李勉保韩滉单骑以来抱晖设伏以擒叛卒开三门运路屯关中荒田国用日充邉镇慑服其绩章章可纪至于辩太子寃则曰天子以四海为家宰相当豫帝赠白起则曰国将兴听于人帝言有命则曰君相造命不可言命其言又足征者唐传乃谓其随时俯仰无足可称取媚以求相位岂信史哉因采旧闻参诸记録别着泌传以表见之使善不没实为后世鉴若趣尚太清未免惑于隠怪亦其质之未纯者与

　　隠石生喻

　　珠湛于渊金藏于矿梓产于林玉隠于石类也贤人之处世亦类也方其杂稠众之中长蓬蒿之里退自沈晦不矜长不眩能犹渊之珠矿之金石之玉也人奚羡焉一遇知已则出类拔萃人皆知其为良材器斯隠石生之喻与生妫姓出自有虞为胡公满之胄世为临海大族幼有异质性警悟不羣读书蓄德有年已值时多艰隠于铜谷之阳肥遯辟地甘自晦藏于闾阎下里人之知生者咸以玉之隠石期之故自号曰隠石生予进而喻之曰物生两间孕清淑之气锺纯粹之德质之美者莫如玉器之贵者莫如玉其苍者白者黄者赤者矩而为圭规而为璧肉之为羡判之为璋藉鏁以享天地登庙以盛黍稷其用靡不周也使追琢之未工鑚磨之未至则抱璞而已尔具体而已尔尚奚羡其为有用之器也哉温润而滋腴缜栗而坚确受于天者厚矣有其具而抱其璞矣将未受于人与受之于人器斯成矣茍徒羡其隠于石者不思其出于石者是弃天也思不出其石而独隠于石者是不受人也弃天不义不受人不祥子将为受人者乎将终弃其天乎则吾不能知也作隠石生喻生名栢字能正陈其氏云

　　杨孝妇传

　　杨孝妇黄丑字集义台之黄岩人其先宋工部尚书懋名著国史代以儒显至其父荀龙登咸淳进士第调廸功郎安庆府宿松县尉国事既非遂隠弗耀孝妇生警悟性端重八岁闲于女红诸昆弟皆习业家塾廸功俾授内则孝经论语不期月终巻皆成诵且语兄姊曰孝天之经也地之义也民之行也徳孰有大于此于是在父母侧先意承顺服勤不怠迪功颇钟爱之既笄慎择所配时奉化知县杨中甫有子曰载至居同里闬颕慧过人遂聘丑为知县冡妇比大归舅姑已即世惟知县之父朝奉君在以大耋之年驭下严肃孝妇事之益谨晨昏定省无违躬亲炊爨调烹饪馈饴瀡日奉上堂羮胾脯羞随所需以进食已乃退或思异味则虽百十里必为致之夏葛冬裘中外衣服预为缝缀十载如一日朝奉或有愠色必怡声善辞俟复常而后去朝奉君曰吾家新妇行淑性颛能善事我真孝妇也由是鄊里皆称为孝妇云朝奉以天年终孝妇佐其夫治丧塟皆尽礼尝曰吾不幸不逮事舅姑惟岁时修祀稍可致力为酒醴豢牲牢祀物必精专丰腯虽宾客至不易用也载至以才谞荐为衢州清献书院山长中岁宦游惟经纪大务至于理田园建堂第延师教子一切皆孝妇力也值山长捐馆舍居丧哀毁率子女茹蔬素者三年节序忌日追慕悲泣人为之不堪导诸子理家事内外整整处族序睦以和贫无资者赈恤之无徳色亲戚死无所归为具棺殓岁歉发所积贱粜以济之孝妇之推仁恤众率类此子六人文昌文治文贤文言文会文淑皆有学行惟文会以校官起身且与予有姻■〈女连〉好尝获升堂拜孝妇而徳容康寿动止可度时孙男女三十余人森森侍侧宛然琼瑰玉树有足起人敬慕诚德人也享年七十有九嗟乎女妇人之行不出闺门惟主中馈事舅姑而已孝妇始终一致愈久弥笃有非恒人所可企及使一州一鄊有若人必能率徳励行以移风俗王教盖有赖焉因着之
　　赞曰汉陈孝妇善养其姑志不少贰无违夫子之教卒垂令名若杨孝妇之事大舅尤人之所难固其天性淳笃而经训之力不为无助也至于子孙昌大终其身逮见之善人之报顾不厚欤天经地义诚不可冺孝妇至行若是宜与陈孝妇并传无媿也

　　白云稿巻三

　　●钦定四库全书

　　白云稿巻四

　　（明）朱右 撰

　　○序

　　忠孝事实序

　　古君子之生斯世也居则积其学以着于言出则推夫学以行其道言以载道行以征其言夫岂有二乎哉禹稷咎夔得行其道而不必见诸言者也间见之亦道之寓也孔氏孟轲左丘明贾谊班固之流不得行其道而见诸言者也间行之亦其言之征也然则立事立功岂不尤愈于立言者乎盖有不得已焉者耳青田留君若愚读书缵言积学知道尝客游吴楚间蓄其才将充其用人固不能知之而若愚亦不求知于人守其道而不变值时多艰讲授于越之上求凡古今人之忠孝友义者而叙述之积而成编为若干巻将以传于人其用心亦勤矣夫忠与孝性也人所宜服行者也其何关于务名哉世降道污民彛泯泯茍不表纪其能行者为不能行者之戒几何其不沦于禽兽之归矣乎此忠孝事实之所以作也虽然述其孝为有亲者之劝叙其忠为得君者之箴一善之不遗一行之必録留君所以阴相天常扶助世教者岂小补哉其为用心亦仁矣帝王建极凡所以扶树纲纪匡维世道者此也舍是书何以哉或曰今之执史笔与国家载兴亡纪贤否职也留君无乃非其职与是殆不然古人立言至公无私所以传后世而能久也不患不职患不公耳茍公无私犹职也昔左丘眀班固之徒何尝职史馆署官曹而为如是之言顾其言足征何如耳况忠孝之人世固不少其间隠显亦各不同必待史官书之其没人善而无闻者或多矣设因是编得不没人善使隠显皆有闻则留君之惠大矣编成留君属予序予知其言与道不悖行与事不违有志而啬于用盖亦不得已焉者故书以归之

　　羽庭稿序

　　古诗三百篇以风雅颂为三经赋比兴为三纬其音节体制概可考也后之作者固蔑以复加而后之作者舍是亦无以为法自夫王泽下衰雅颂不继王官失职廵狩不陈而诗乐之教不行于天下尚矣东周以还郢骚之怨慕杨马之浸衍晋宋之荡靡古意弥失而音节体制亦与时下乌在其能复古乎唐兴以诗文鸣者千余家其间足以名后世而表见者惟李白杜甫韩愈而已诗其可易言哉何则李近于风杜近于雅韩虽以文显而其诗正大从容亦彷佛古颂之遗意以故传诵后世而人宗师之予为是说久矣顾材气不足充其见闻学问不足阐其微藴不敢以闻诸世人今年来获观刘君徳玄所著羽庭稿若干巻读之而有感焉其性情所发指意所归皆有唐人法律长诗宗韩短律师杜乐府歌曲有李风度而四言诗又当不在魏晋下等而上之则三百篇风雅颂之遗音将无所失其有不传也哉刘君世以儒显少习经术尝以进士业中乙科宪府举其材试吏于闽所至佐上官有政迹今为浙江省左右司郎中公退之暇手不释巻旁及诸史百氏阴阳卜技名法靡不研通而尤工于诗歌积而成编其徒将锓梓以传以予知最久嘱弁其篇端因次第其说为序引

　　桧亭后集序

　　至元重纪戊寅之岁予如金陵游从缙绅名人间考徳而问业时丁先生仲容父以同里闬徃还既数情好益深故予与先生所著诗歌及他所见必手钞而心识之积若干巻藏之箧笥将俟知者以传不朽后十四年当至正辛邜客有携桧亭稿来示予于钱塘始知御史张公维逺命刋升学乃李君谨之所编视饶君介之旧本为增多矣予喜而不寐读尽日夜惜其间如琼花瑞竹送常宪史题长江万里图等作皆脍炙人口而不能尽传因类摭未刋之诗以补续其所未偹得一百四十七首名曰后集又十年予以忧制守墓上虞一日王君克惠自闽海宪府赴行御史台事集南还过予山中抵掌剧谈感今念昔慨然兴怀遂尽取予所藏先生遗稿将锓梓以传予二十年之耿耿涣然释矣尚敢自爱乎哉尝记在昔先生有言曰学患不成不患不逹业患不精不患不传茍精而成达与传不计也渊乎斯言其正谊明道之奥乎今先生往矣时值多难经生学子无依归而克惠犹能起斯文于未坠思以淑人而传后则先生之言信有验矣因书以归之

　　送浩遵道序

　　国朝混一区宇立经陈纪内外百职罔不祗承以相统属故中书总治于内而断事官为治事之法曹若理问所者殆行中书治事之法曹与江浙为东南巨藩治吴粤闽地方数千里丞相而下务存大体以贰弘化寅亮之功于细故则不亲亲之亦不得甚察悉属之理问官而听其用违而已大梁浩君遵道敦厚雅重少习吏事文法通籍省署有年已兹始获食禄与丞相掾相可否事于幕下上考转理问所令史其禄视昔有加钱塘大夫士朋游者咸诗以张之俾予序其编予知浩君寛简人也固有大而可以揆细者而予试言之在汉时丙少卿为御史大夫事无不察至为相智明于大史传称之其政岂先后异耶其所处宜然尔遵道向从丞相掾事上官知识治体不烦不迂唯寛简宜也理问官上承丞相命以任法为事以诘奸慝察邪枉则不徒寛简为称职也已故予尝论天下士其柔顺戆直寛简深察类出乎气质之蔽必其能各适于可而不相病者周于徳而气不得以乘之也是以君子务勉徳焉遵道尚事其事以修其职而有成则予将谓君进于徳矣其孰不宜哉

　　送赵教谕序

　　至正十年秋九月永嘉赵君某为新昌县文学既受代诸生遮留不可则谒予而言曰赵先生为文学六年矣其始至时宫墙颓圮弗治生徒弗居廪食朝夕弗给斋庑弦诵弗作逢掖旦望集往往去弗问先生曰是非吾志也非吾职也召耆艾与计事议所以兴举之籍学之田会其岁之入白于县尽征民之不输者以充其用延有学之师以贰教其间选材干之士使任其役于是治者以完居者以广给者以继而作者以闻向之弗问者亦皆徘徊顾瞻叹服而不已焉吾党徳其恵未艾也而以代去卒不得留愿求一言以系吾思予曰甚矣久于事者之有成也学校王教之先先王所以明天道正彛伦致至治之成法在焉赵君久于其事以行其志尽其职而有以得人之欢心可尚也已昔阳城为国子司业当调官诸生挽留至伏阙下上书愿得卒业于今之世去古道逺甚而犹或一见之使予不得不为之兴懐焉彼居官理民者贤否混殽唯事超迁以度越日月未能周知其民情与其所宜行则思以调他职是乌能知乆于职者之有成也耶诸君盍亦请诸闻人道扬赵君之能而诗歌之书予言于首简叙焉

　　赠医者序

　　至正十二年某月括苍叶仲刚氏居台郡为府史且二岁一日病肢体不随众医皆以为迵风谓风洞彻四肢也疗之不愈请于施君敬仲敬仲至胗其脉曰病积于身有日已为火齐饮之不旬日遂愈人咸神异其故敬仲曰某所以知仲刚病者切其脉大而来徐是积热盘欝于内乆不得发卒与风遇其病当作吾以脉法治之而愈何神异为叶君具以告且征言为赠予闻之上古医则通神尽见五藏症结中古以还切脉望色听声冩形其着效亦章章矣近代之业是学者往往不知病之所在而投之齐甚非所以为养生助也嗟乎通神者吾不得而见若切脉究源庸非世人之所尚乎脉者天地之元人得气之始也自夫二五之精妙合而凝滋而为精神定而为魂魄积而为形骸融而为血髓布而为经络窍而为毛髪至呼吸运动行止作息荣顇者盖必有得气之始者为之也至夫七情之中伤六气之交感又各有所受焉治之者原其始求其本要其端则病可理矣病理则气充气充则体固古圣人为医药以济人夭死夫岂无其道耶是以善医人犹善治国知国本之所在则所以提挈纲维而振作之者有在矣予观敬仲之业医诚本诸脉法者欤本脉法以治人病其应如桴鼓影响斯可与论天地之元人所以得气之始者矣予故推叶君之意以叙之且以识别庸妄之不知本者

　　送因禅师序

　　物有类同而气不合者矣均之众草也熏莸不可以同器均之百兽也驺虞豺狼不可以同羣亦有类不同而气合者矣磁之于针胶之于漆琥珀之于芥物惟固然而况于人乎传曰人受天地之中以生是以有动作礼义威仪之则自夫大道之衰圣贤不作众学滋起儒墨异涂小大之人各相范就使天与我相类者遂厘而二之呜呼是岂人之情也哉今之为浮屠老氏者往往皆是能不拘其法总其异而大同之亦几何人善因友石禅师与予结交方外且十年自师之入浮屠氏既二十年已予知其聪明积学仁义之懿释然于胷臆间是以承上接下出恭入友礼仪之则莫不有度而施得其宜虽拘于法限于势而其心悠然无有物我之累至正十二年秋临海龙华寺阙主席寺之耆老多有能名顾难其选一日请于有司致书币自精进延师补之台之士友及尝所徃来咸置酒为别又摭少陵题已上人诗分韵相率为诗以道其离思人情之交好气味之忻合莫过于此者夫岂伪为也哉诗既成属予序其编予不得辞乃为之言曰友道之废久矣世之人有居同里学同术业同门犹或相訾毁以自髙相抵牾以求异何但类不同气不合者耶甚可为世道惜也苌弘老聃师襄沮溺楚狂之徒岂复有贤于孔子者而孔子犹惓惓然不相遗弃岂无其故与友石知识造诣动则有文而获乎朋友者若此岂特浮屠氏之不易得者哉嗟夫世衰道微贤否易处苟得吾同类而气味忻合如友石师者其能自已于言乎故乐推物性之说以为赠

　　赠崔元初序

　　（原阙）之所存何如耳元初非为异于时也求合乎道者也茍合乎道天下将不可载况后世乎用书以为赠

　　西斋和陶诗序

　　诗者发乎情也情则无伪故莫不适于正焉古诗三百篇其间邪正忧喜隠显虽不同而温柔敦厚之教无惑乎后人圣人删正之且曰雅颂各得其所岂欺我哉自夫王泽既息大雅不作郢骚之怨慕长门之幽思李陵苏子卿之离别曹刘鲍谢之风谕亦足以传诵者各适其情而已尔陶渊明当晋祚将衰欲仕则出一不获志则幡然隠去夫岂有患得失之意与故其发于言也清而不肆澹而不枯后之人虽竭力仿效而不可得趣不同也苏子瞻方得志为政固未始尚友渊明逮其失意乃有和陶之作岂其情也耶予尝窃有憾焉比客海昌得琦禅师诗一编曰西斋和陶集读尽数日爱其命意措言妥而不危隽而不肤若弗经思虑得者有陶之风哉盖师少从名人绩学知道凡四主大刹未尝容心于出十年以来恬退自处居海盐天宁寺之西斋日讨索佛书圣典每有得必忻愉竟夕道益精诣不以荣辱得丧挠其天其为可尚也已为其徒将锓梓以传予因论次其说为之序禅师名琦梵字楚石

　　韩侯核田事实序

　　或问为政何先曰莫先于正经界经界既正分田制禄可坐而定其有关于王政也尚矣成周盛时体国经野以为民极至孟子时已不得闻其详则诸侯恶其害已而去籍者有之矧阡陌之法变兼并之患滋先王田制固不可得而稽矣汉魏唐宋随时制宜不过计田定赋以驭民尚何望其能复古也哉传曰制而用之谓之法神而明之存乎人先王良法美意岂终不可复举耶此韩侯所以用心而卒底于有成矣上虞为县并湖滨海赋敛倍于他州国朝至元以来虽累行理田之令而迄无成式者非法之过不得人以任法者之过也比年邻境骚绎民力益殚天台韩侯自行来为令深为此惧乃议履畆以计田定赋而差役思以均齐其民其法每田一区畆至百十随其广哀高下形势标其号若干画为之图曰鱼鳞以鱼鳞条号第载简册曰流水每号署图一纸具四至业佃姓名俾执为劵曰乌由集各号所载得畆若干曰保总集各保所积得畆若干曰都总又自各都流水攒类戸第计其实管田数曰鼠尾小大相承多寡分合有条而不紊其为法可谓宻矣乃选鄊之大姓有文行足为人表者司一都之事曰监踏统一县之事曰总核又分掌簿书计算曰执事贤智竭虑材力効能各输乃心以禆侯之政亦可谓得人矣侯则躬为指授训其用违稽章程以作勤怠官出廪膳笔札以给日费及朞而事始完上成牍于省府吁斯亦难能也已由是积弊以革民瘼以苏贫富适均征差有则民输惟期岁入用足而一县之民室家相庆咸戴侯恵无已既刻诸贞石以纪侯徳复以其播告训言行事次第执事名氏缮缉成编名曰核田事实将锓梓以传请予为序予嘉侯设施有法信任得人深识古者为政之要以能有成功遂书首简以慰民父兄之系思侯名谏字自行宋魏国忠献王琦十世孙前翰林待制陈某甥家学有自故为政知所本云

　　送戸部主事李宗道还京序

　　今之六部官分掌天下凡治教礼乐刑政以佐中书为大子六曹若有虞九官成周六典汉之九卿皆其职也国朝稽古建官仍置六部分列尚书以赞朝政为生民计至深至偹百有余年文恬武嬉内外无事一或儆戒不至则治道日弛诸凡漕运盐榷楮币之法窒而不通民用告病圣天子虑仁泽之不溥宵旰求贤以务博济乃命戸部尚书二员辅以主事官分治江浙僚属史胥听其慎简先务流通楮法于时李侯希颜自翰林编修为部主事承命以行沙海东下奉职惟勤间关险阻偹厯尝之比至浙尚书则以他事弗来如期侯惴惴小心夙夜不遑宁处俟命于外者兹三年矣朝廷尚念逺役复召以还侯即日持其简书印章将乘大舶浮洪涛遵海而北以旋京师江浙行中书省丞相以便宜有旨谓侯涉厯之艰虚左司员外职请固留之侯乃谢曰受命来南实某听诏既弗能敬扬休命而又留以为已圗若之何其可也昔孙叔敖如京师未毕事而之莒春秋讥之况君命而不复安敢与王人齿愿终辞以还君子谓李侯之举有三善焉见禄而不茍取义也奉使而必复命礼也三年有役拳拳不忘乎君忠也忠以尽已义以制宜礼以事上于为国乎何有嗟乎大道既隠先王之政下移民生日蹙亷耻道丧居官守职者莫知国体之攸系而腼然为私便之是圗外以欺其人内以欺其心虽九锡之荣万锺之富于我何加焉李侯毅然为人所难不惮风涛之险复为万里之行下以尽诸已上以副吾君岂不真知轻重大丈夫哉传曰富贵不能移其若人之谓乎且侯以明经之胄学尝居翰林词章政事讲之有素入而立朝嘉与诸贤力扶未坠以助元气则中兴可期是予之望也苍生之愿也侯其行矣遂书以饯之

　　送上虞胡总督诗序

　　行枢宻院架阁胡君师徳以省檄督戍上虞之三年及代当还诸将帅士卒民耄倪与吏胥之在官者争挽留不忍舍去势不可得则倾城相送供帐祖道东门外至三十里遮拜执爵各以言进为将帅者曰自吾奉檄听总督节制凡得以承令藩省扞患庇民者总督之教也又有进者曰谷我甲胄修我弓戈维总督之庸率先我将校训练我士卒维总督之律为军旅者曰我饥食我我寒衣我我食我衣维侯之需侯其去矣我将奚依民父老曰我耕我织侯不我役冦来侯攻冦去侯恤士则操戈农则服穑弗夺我力维侯之徳儒士大夫曰既治乃武复修乃文衣冠缤缤礼让敦敦旅贲诜诜维缝掖是尊方外交者曰卫我宗教安我山林力则我助疚则我针病我者去利我者任朝呗愔愔以报侯心为有司者曰钱谷甲兵供亿日糜簿书支离侯其我除期会之逋侯其我纾民乐其趋官程弗逾侯今去矣吾告其谁侯各为饮卒爵而复曰圣明天子监兹下土奠我东南大藩有府桓桓省臣节钺威武奉命唯谨承宣弗怠维大夫士民其相予不侮走也何修获致于此遂相视泣下以别予乃喟然而叹曰嗟乎甚矣久于其事者之有成也今之督戍畨更受代率月一易未能周知人情而思还其职虽有惠利曷由以施顾欲人得其心也难矣胡君领事日久及兹两朞凡将帅之勇怯旅卒之强弱官吏之勤怠人材之贤否赋役之重轻民庶之劳佚悉能知之周而处之当故人之从已也皆心悦而诚服矣得其心有道亦不过所欲与聚所恶勿施而已尔尚何有古今之异耶胡君非求异于今也得其心焉耳处之久而得其心则成效章章若是岂不为居官长民者之劝哉时之朋从名能文者又分韵歌诗为饯予因序人人之言而论之

　　白沙饯别诗序

　　至正十九年戸部尚书贡公师泰奉旨督漕闽广是年十月度钱塘将浮东鄞遵海而南道过上虞时朱右洎王霖叔雨各出所著文辞累数十篇读尽日夜更仆不餍公曰予承命逺役得与子倾倒喜幸过望惜不及待陈白云徐季章尔舟次余姚白云季章继见而季章偕叔两自行同送鄞城候潮泛白沙岛上且越旬朔临别又与郑蒙泉舒汝临僧贵朽石十余人款饯舟中殽核维旅酒行无算情好益洽公醉而卧诸君相与聫句皆恋恋不忍舍明日始别去公顾季章谓曰人生聚散无常事每不偶辱诸君爱厚兹遂盍簮之乐独不得与伯贤同行为憾他日诸君迟我东海之上把酒临风庶吾党交义非世俗所能知也季章归致公言于予且録诸聫句及公留别诗以示予嘅然叹曰诗不云乎宁适不来微我弗顾人情岂相逺哉伐木废而朋友缺矣古道之复乃于公见之公以诗书世胄扬厯中外文行卓然经生学子瞻企弗及思见容仪有如景星鳯凰咸以争先得覩为快况及亲炙以依归者乎况既别而致思以齿记乎顾予驽钝下材而公犹拳拳不相遗弃接引来学之盛心讵易量也耶比年国家多难硕儒巨公沦谢殆尽斯文不絶如钱宁不重有感于公焉序以识之

　　交山文集序

　　或问立言曰言以理帅以气行不由此者妄也气与理相会浑浑乎发乎声文深于言者也故曰言之无文行而不逺言其可易忽哉言者心之着非言无以知其中之存者言者事之枢非言无以知其政之尚言其可诬哉是故言正以恳知其忠见于政也义而固言祥以和知其孝见于政也仁而洽言清以要知其静于政也无为而不争言大以醇知其圣于政也王而治言深以确知其疆于政也覇而不久言勤而不怨知其基于政也兴言思而不惧知其离于政也降此古昔先民之所以垂教盖殊途而同归也立言不既难乎一日括苍王君熈阳出示其所著交山文稿相与论立言之旨予三复之观其序君臣之等明彛伦之懿阐性命道术之藴考家国起废之故古今得失之几引物连喻道扬规讽贯穿经史百氏之言一本诸至理而气以行之故其发于中也诚充于言也广要其至也近而指逺该而不泛语人子以孝语人弟以顺语人臣以义约情以和其志比类以振其行匡直辅翼俾各归其分而知所鄊方以造成其徳业蔼然仁义之言也可谓得立言之遗意欤王君动则有礼敏而好修夙慕圣贤之道学之不厌未见施用退与其徒着言纂辞积而成集其徒锓梓传以淑人为利漙矣抑予尝闻古有纳言观风之职于今之世去古未逺将见采而纳之承而庸之知其政之成也用休矣传曰我欲托之空言不如载诸行事之深切着明也予志此久矣尚与君楙明之

　　送戸部尚书刘公督漕还京诗序

　　士君子道徳积于躬功业着于世广博深厚有足以济时而裕逺自非持正不阿弘毅有守者弗能也余观于戸部尚书刘公师鲁而有征焉公自胄学以文艺擢高科扬厯台省所至皆有卓政曩由端本堂司经拜西台监察御史纠劾不避忤时贵左迁公处之泰如夷险一致至今天下谓公此举国家元气繋之出入政府正色立朝中外属望乃至正二十三年朝廷命公以东南漕事浮海而出至则敷广徳心驱驰上下开诚布公大慰人望职贡既修舟师戒具四明大夫士以公有斯文契供帐祖道赋诗执爵追饯鄞江之浒推右序之洪维我朝广轮之大自古所无天覆地载仁涵义育承平日乆玩忽或生致使荆襄俶扰淮海绎骚上贻宵旰之忧思得贤才汲汲圗治如转漕一事昔为甚易今则动烦重臣曲折调护仅乃得之十无一二有志之士宁不重为扼腕而愤嘅也尚书藴弘大之学摅经纶之志转危疑为坦途化奸谗为忠荩君命不辱常赋逺输俾海隅苍生之民咸知所以尊君亲上而皇极之福有永弗替则公之助岂小补哉虽然此其一尔使公归庙堂执朝政择正大刚明之士文武经济之才布百司执事之烈嘉与诸贤力扶元气则宗社深有頼焉昔郭子仪李光弼忠武有为足佐中兴之业陆贽文辞感切李泌识量过人足延晋阳之祚百十年间唐室不遂隳弃今寰宇未宁必有如郭李贽泌等軰出以着事功以济时艰此予惓惓有望于明公也诗既成因书为序引

　　送河南都事张君之官序

　　皇帝改至正之十一年策天下士于廷真定张守正以忠登上第赐进士出身授越之诸暨州同知岂弟近民公勤获上朞年而政成郡复檄摄他县治迹益张秩满上考中书属时多艰奔走避地时藩垣大臣便宜有旨束帛屡加罗致旁午张君毅然弗就或劝之出则曰物各有适唯其所能蘧除不可使俛戚施不可使仰僮昏不可使谋蒙瞍不可使视矫性不可使正直道不可使枉吾待命于朝而茍焉窃禄岂人情哉遂退遯句章山水间益终旧业讲授子弟员以给衣食守志不回自分澹泊者十余年处之如一日当路知君者莫不歆羡而敬遇焉既而朝廷有河南行省都事之命君幡然即起问舟东鄞告行于尝所来往邹阳生执爵而言曰善哉张君之出处为有道也夫志固有素定而善逹者矣事固有约操于广施者矣定志以撡约大要有三时行者与天因利者与地致力者与人有行吾志言听计从贤智协能扶树元气民社熈熈以复中统至元之盛此与天也有尽吾心竭忠所事禄不茍得事不幸成誾誾侃侃以赞庙堂之治此与地也不行吾志不得吾心守道不阿弗事容悦食力计功遯世无悔此与人也与天者顺与地者通与人者常顺者以昌通者以济常者以臧张君志素定而知之习择斯三者以是而出以是而处进退从容其道不失庶几乎古之君子欤生交君也久知君为深于其行宁无一言乎遂书以识别

　　春秋传类编序

　　愚读春秋三传国语爱其文焕然有伦理该而事核秦汉以下无加焉因采摭其尤粹者得若干巻题曰春秋类编而为之序曰图书出而人文宣光岳分而人材降是人材者人文之所寄也孔子曰天之未丧斯文也匡人其如予何其亦谓是也夫自周辙既东圣贤道否孔孟之教不行于天下春秋战国之际功利日兴权谋是尚固不足以上窥天人之奥而布其致君泽民之心矣幸而天理不冺斯文未坠经生学士器识卓絶不无人焉求其能辅翼圣经埀型世范者愚于左氏公羊谷梁而深有望也虽然三传国语之文不能无辨左氏则无间然矣国语之书前辈亦未定为何人详其词气要非左氏之笔盖亦仿左氏而自为一家者世以为春秋外传得无意乎公羊谷梁为经而作典礼详实词旨简严有非他能言之士可及也愚试评之譬之良工之绘水与木也艺有专精则所就有深浅然自心巧发之则各得其一端之妙左氏之文焕然有章小大成纹犹水之波澜也蘖蘤敷腴英华畅发犹木之滋荣也公谷之文源委有自派脉分明犹水之渊泉也根据得实柯条森挺犹木之枝干也要之绘者虽意匠所得不同然其心术之微神巧之妙变化无穷皆工之良而无迹之可指也若国语则未免有迹矣既未足以翼春秋之经不过战国间能言之士太史公颇采其说因附于编俾学者知作文立言之有法也语云文胜质则史是编也亦史氏之宗匠文章家之筌蹄欤

　　送彭思贯宪史北上序

　　吉安彭氏世以儒显思贯少有大志敦尚气节读书缵言起校官广东部使者亷其贤转宪府史佐上官有道每大事輙咨之多倚以辨思贯无徳色至正二十二年壬寅冬赣州冦熊侵韶及英徳广东震慑宪司委思贯持檄徃行招谕贼势猖獗弗听强思贯降思贯大骂曰蠢尔无知误触刑宪罪在不宥宪使大臣念国家一视同仁皆吾臣子俾开谕尔氓复安尔生理尔反拘执我宁死不为尔屈贼怒移赴韶州贼酋长时王师义兵讨山东国威大振贼舍不杀留滞二年思贯数以大义导贼二十四年甲辰冬贼酋长熊率众来降闽省思贯始获免以归平章燕公义之慰赉甚至明年乙已春正月还广五月赴南行台计事而秩满已台臣举于廷思贯将自山东入亰师以平日藴蓄之富抱负之素言于朝省以靖难安民其志可谓大矣兹问舟鄞海大夫士共嘉之争赋诗为饯复请予言予曰嘻哉彭君之志将以有言也然不得其人徒言也今之为朝廷倚注系天下安危者左丞相李河南其人也丞相向事先王忠襄统领中原师一举而平山东逆贼授首再举而安京阙乱臣伏诛皇太子入朝侍膳如初天人欣戴其功不为不大矣入相中书出总兵柄加爵王封吾圣天子待遇不为不隆矣逺方下士瞻望威光如睹星鳯窃以今之丞相总兵非昔日之可比昔者选士练卒命偏禆复疆土特一事耳今之丞相四方万国赖以为安百官庻府视以进退为吾丞相当以天下为心蚤夜以思曰郡县守令未尽选举翰林馆阁未尽储材省台未尽得人宫掖侍从未尽慎简皆丞相所宜究心者诚非复昔日总兵之事矣夫任之重者负必力功之大者心愈劳吾知丞相之力之劳不轻且重也昔大禹不矜不伐天下莫与之争功况今之百司执事未尽如虞廷者乎此丞相念虑之不可以少暇逸也故在知人在安民君相功业无以加此彭君往矣舍是而不言是徒为万里行也君言之吾知丞相之必用其言也言用而身不用犹用也彭君勉乎哉予将弹冠而为子庆矣坐客有景德辉者与彭君友善闻予言跃以喜曰微子不足以发思贯之志请书以冠诸诗之首

　　白云稿巻四

　　●钦定四库全书

　　白云稿巷五

　　（明）朱右 撰

　　○序

　　书集传发挥序

　　愚读孔子所删述易书诗春秋而深叹夫圣人之道不行及观汉唐儒传疏又以痛圣人之道不能明也道不行犹得以明其理义布诸方策以淑夫后之人道之不眀天下贸贸焉弃本而遂末趋伪而厌真几何不为异端功利之归矣乎窃以君臣父子之道尊尊亲亲之懿莫详于书自成康王泽一熄五百年而吾夫子者出虽不得司其典礼命讨之权犹能修其典礼命讨之具奈何遭焚灭之祸千数百年大义泯絶至宋程朱诸儒始能因遗经以阐其教其功固不在汉唐下也天相元徳崇信五经诏取士科书以朱子订传为主经生学士尤知向方则孔氏删定之书将行于今矣噫世固有明经而不得以行道者未有经不明而能行道者也固有通其辞而不得其心者未有不察其辞而能知其心者也然则道之行当自明经始经之通当自逹辞始达其辞以知其心即其心以行夫道奚可以二观哉右生也晚于道未闻信习是经积有年矣集传之作非后学所敢妄议尝参诸当代名儒质以所闻父师之教则不无所相发明者于是谨述集传发挥六巻纲领始末一巻指掌图一巻通证二巻凡一十巻藏之于家以诒子孙盖以世有古今时有先后人心之所同然一尔心之所同然者何也谓理也义也圣人先得我心之所同然尔茍得其所同然虽越天地亘古今犹一日也嗟夫君心之要王政之纲具在是经安敢以觊其万一初学之士寻绎之繁或庶免于纷纭眩惑之病云

　　三史钩玄序

　　史仓作而文字始虞夏兴而纪载明左氏传春秋策语叙列国史学之来逺矣司马迁父子集羣哲之大成紬一家言雄深雅健为太史氏宗彪固继出以足汉纪典赡优洽采摭无遗于是先秦西亰之文章炳炳焉与三代同风信可谓万世法则也自后汉荀悦服虔应劭伏俨刘徳魏之邓展文颕张晏如淳吴之韦昭晋之徐广臣瓒郭璞蔡谟宋之裴骃后魏崔浩南齐邹诞生皆留心史汉为之音解唐司马贞又为史记索隠述赞颜师古为汉书集注叙例而折衷诸家学者于班马二书固了然于心目矣而简策浩繁纪事详偹盖有不能周覧而习识也予看读之余爱其辞简而意至因取叙赞论说缉而成帙复以欧阳修五代史附焉总若干巻题曰三史钩玄俾子弟日习而记忆之庶为文学之助客或难之曰诸史凡十八代何独取于三史耶予曰马班诚不可尚也至范晔陈寿以来考索不足文气愈下君子既尝病之欧阳公当一代文章宗匠而尤着意于笔削庻几乎马班之亚欤传曰文胜质则史是编也殆为作文者设尔若夫纪述始末治道鉴戒则固学者所当偹覧而不遗也客唯而退遂书为序

　　杜氏族谱序

　　氏族之来尚矣三代以前姓氏分为二若姜姬已祁为姓有熊髙辛为氏是也姓以别婚姻氏以明贵贱三代以后姓氏合为一而族与谱行焉子孙或以号谥爵国官宇居职为氏者有矣传曰天子建徳因生以赐姓胙之土而命之氏诸侯以字为谥因以为族周人有功徳宜世享祀则赐之族按杜族出于尧后厯夏商为列国诸侯周成王封弟叔虞于唐而故唐子孙徙封杜为唐杜氏后有杜泄者适鲁为大夫避季平子之难出奔楚生大夫绰绰生叚叚生赫佐秦并天下为大将军食邑南阳衍邑称大衍三世至周为汉御史大夫徙茂陵周少子延年为霍光定册封建平侯陪塟杜陵子孙复居京兆杜县九世至当阳侯预为征南将军显于晋又四世至池阳侯标为魏中书侍郎子安平公颙为侍中赠太尉安平子思宁公景秀为渭州刺史思宁之孙甘棠公懿三司礼部侍郎则唐修文馆学士审言之曾祖也甘棠少子行敏荆益大都督长史封南阳公南阳子崇悫尚书左司员外郎生希望西河陇西节度使节度生岐国公佑司徒门下平章事显于唐又六世至鸿胪卿叔詹追封吴国公吴国生尚书度支员外郎遂良封韩国公韩国生祁公衍太子太师致仕显于宋居越之山阴今子孙世为越人予始居越之上虞祁公之十一世孙肃修其世谱补其缺略序厯官爵谥旁考国史传志缮冩成帙自岐国以前则太子宾客信所修者信岐国之长兄也祁公以下九世则肃之髙曾所遗旧谱也有元更化以来世殊事迁或弗能袭而益之则肃为之补也肃出示予请题于首简予喟然而叹曰嗟乎世禄之家鲜克由礼子孙不能守其先泽者众矣杜氏自春秋诸侯之子孙厯秦汉千有余年得不絶其世裔代有显人唐之盛时公卿家能守家法而至于宋犹有存者亦惟杜氏焉况祁公之兴世以孝谨亷洁称鄊里比祁公为大臣忠信不欺动静有则欧阳氏以其始终大节虽古君子有不能及者猗欤盛哉是宜后世子孙尚能袭诗书守遗泽而弗替吾见其将有复兴而大显者矣诗云干禄百福子孙千亿又曰文王孙子本支百世信有徳者之必有后也氏族云乎哉因书以归之俾修诸在己者

　　天寿圣节庆贺诗序

　　皇帝践祚之三十一年至正癸邜四月十有七日天寿节前南台监察御史臣圗烈图河南行省都事臣守正浙东元帅府照磨臣昭文偕文武士祝厘于上虞云麓教寺礼也国朝常典凡正旦天寿节庆贺礼内之大臣宰执百司行于朝外而省台郡县行于治所其寓公出使官及居家需次大夫士则于近地寺观行之今御史诸君率循旧章恪恭乃事礼既成复以其心之不能已者播之声诗以赞扬国家之懿其用心亦忠矣夫臣子之于君犹众星之拱辰也万水之朝宗也蜂蚁之附长而葵藿之倾阳也鄊慕之情曷尝有一息之或间也耶其职分所在官守有常固各宜致身而尽力也然报谢之心无复有加唯祝君之寿考而已迩者邻境多故邉鄙绎骚俗殊政异御史君当波颓风靡之余尝以振起纲常为已任兹举也于草野■〈亩犬〉畆之中不忘庆贺之礼多士云从缁黄众集田夫野老翕然来观咸知所以尊君亲上之义是亦系人心之一机也皇极之福有永而弗替顾不韪欤况所赋诸作典雅清丽足以黼黻太平之盛或者采诗以观民风尚于此有考焉

　　送郭啰洛易之赴国史编修序

　　至正二十二年三月七日中书省臣上奏以处士布达等四人为翰林国史院编修官郭啰洛氏纳新易之寔在第三命既下唯纳新逺居大江以南僻阻淮襄越明年治装告行于尝所交友天台朱右为之言曰自昔唐虞有史官夏商有太史成周太史则掌建邦之六典小史志邦国内史诏王治外史掌四方之志列国亦各掌记时事其职盖不轻且重也汉有太史令司马谈父子尝继为之孝宣来文书修撰领以他官而太史唯掌占候唐贞观中建史官于门下省专掌国史编修四员起居郎二员録天子起居法度以授史官宋制监修国史宰相为之凡国史则藏之编修院其编修官以三馆秘阁校理以上及京官充之非有常职国朝翰林国史院署编修官若干员则皆有常职矣是非贤正洽闻笃志守道之士曷能堪斯任以称是职哉易之之行吾固知其报称于上也已易之少小楙学强记忆与其伯氏从鄊儒先游伯氏既登进士第为时名贤易之泊然于进取退遯句章山水间壮则游京师厯燕蓟上云代所至择天下善士为之交际求天下硕儒为之师友日以诗歌自娱遇可喜可谔必昌于辞则有金台集渉厯南北覧古今灵文秘迹必志于编则有河朔访古记至于朝廷之典礼台阁之仪章靡不习闻而精究之其游厯益广闻见益充践履益宻好尚益笃自谓乐之终身而弗厌斁何自信之深也平居安贫自守有道淑人虽屡空乏不以动于中国家多故以来处一室教子弟习礼读书其家朋友有急则挺然为觧纷无徳色达官贵人咸信重之时刘公羽庭居行省左司知易之贤而贫也礼致之主东湖书院兾得升禄以为养易之既领事所入一不归诸已尽以修治庙宇建先贤先师祠延有学行者训导其鄊之弟子旦望聚堂上亲为讲肄不辍鄊邦向方而易之有逺役其父兄学徒至泣下相送企羡不释古之人一介取予千驷万锺则可知吾固信易之称职而报上也不难矣夫人幼而学于宫长而试于政推此以往将何施而不可也耶况乎积中之厚则发乎外也大用功之深则收名也逺今圣天子贤宰执方急于求贤以图至治易之之用当不止于一史官而已也昔王阳为刺史贡禹弹冠而起亦各以类应也大山长谷尚当有贤于人者接踵而出矣易之往矣尽乃心以兴儒者之效毋俾后之人诿曰朝廷用贤其效仅若是则乐毅之材不得显于燕贾谊之学终不施于汉矣咎将谁执焉予交易之也久知易之也深故不以颂而以规

　　新编六先生文集序

　　邹阳子右编六先生文集总一十六巻唐韩昌黎文三巻六十一篇桞河东文二巻四十三篇宋欧阳子文二巻五十五篇见五代史者不与曾南丰文三巻六十四篇王荆公文三巻四十篇三苏文三巻五十七篇编成乃为之序曰文所以载道也立言不本于道其所谓文者妄焉耳夫日星昭布云霞绚丽天文也川岳流峙草木华实地文也名物典章礼乐教化人文也三才之道备文莫大焉惟六先生之文备三才之道适万彚之宜彛伦之懿鬼神之情性命之奥上下数千百年国家之兴坏人物之臧否彰善刺恶褒是去非探赜索隠钩玄提要或婉而章或显而微或闳而肆或峻极而瓌竒要约而严简高旷深逺丰赡博洽动静隠见变化出没炳炳焉焕焕焉千态万状盖有不可殚论者矣然载道之文莫大于六经孔孟既没遭秦虐焰斯文或几乎坠矣汉兴贾谊董仲舒刘向窥见涯涘不用于世徒载空言若司马迁相如荀扬班固之文虽杰然为后学之宗犹未免于戾道之议自是而降三国晋宋齐梁陈隋以逮于唐未闻有能振起斯道而奋乎百世之下者独韩文公上接孟氏之绪而又翼之以桞子厚至宋庆厯且二百五十年欧阳子出始表章韩氏而继响之若曾子固王介甫及苏氏父子皆一时师友渊源切偲资益其所成就实有出于千百世之上故唐称韩桞宋称欧曾王苏六先生之文断断乎足为世凖绳而不可尚矣予幼读之未知也壮而知之未好也年将五十始知好之未能乐而不厌也迩以课子之余取六先生所著全集徧阅而编辑之妄意去取僭踰莫逃窃惟君子立言之际接事措辞操觚命牍随物赋形初不计大小精粗浅深也世人景慕日至片言只字罔敢逸遗积集以传靡暇致择况乎篇帙浩繁未能徧读遗珠弃玉或所不免则卤莾之病生而妄作之患成矣此予所以惓惓于编次而不释将以俟后之君子

　　元朝文颕序

　　邹阳子右既辑春秋传类编三史钩玄及唐宋六先生文集复摭本朝名人文章颕拔者録之积若干巻题曰元朝文颕编成乃序之曰气化流行之谓道道之显著之谓文道有升降故文有盛衰而国家之气化系焉有元启运肇造朔漠著作之家名世之士所以禆治化代王言垂世范者固已产于金宋未亡之前风云类从万物咸覩混一雄厚之气见诸言辞岂偶然哉窃惟三代圣贤吐辞为经动举合道名实并存传之万世固未亡也世降俗下道学无传经生博士专门师师史氏词官务相矜眩实不称名道乌乎在天开濓洛圣道重明词章体裁尚结习气固未暇论也方南北未通江汉赵氏黙记朱子四书集注及各经传身载以北许文正公私淑有闻以身任道大阐其秘上启君心下餍人望天下后世知所向方无或有间兴文开化之功岂小补哉此编自江汉而下成一家言者得六十余人传诵之盛有足以禆三代而轶汉唐讵不盛欤试尝读而评之文者英华之外见者也文采外见莫花木若也国初之文犹花木之蓓蘤蕤鄂未分蔼然硕楙之气殆窥见其精华至大延佑间则葩敷葰鬯芬芳殊妍风日滋荣犹未露其夭巧天厯以来春气毕达百卉竞冶竒态媚姿光焰发越则极其着见矣夫物生而滋滋而盛盛而极固亦气化之使然尤于是可以观世变也嗟夫人物囿形气化亦岂得容心于其间耶右生也晚既不及国初之淳龎又不得观休运之盛大区区呫哔余暇乃得厯考诸作徧察情文而僭辑次于其间其亦不思之已甚是编也各取人人之长而拔其尤萃者非相与较是非论短长也有志君子尝用心于修辞立言将不以予为妄也

　　谔轩诗集序

　　诗以言志也志之所向言亦随之古今不易也三百篇自删定以后体裁屡变而道扬规讽犹有三代遗意俚喭诞谩之辞不与焉是故屈宋之贞其言也恳李苏之别其言也恨扬马多材其言也雄曹刘多思其言也丽六朝志靡则言荡而去古逺矣唐人以诗名家不下千数其间忧喜怀思放情感兴或清而婉或丽而葩或跌宕而瓌竒艰深而刻苦亦皆各极其志而致其辞焉姑未可以世之嗜好论优劣也天台郭公葵少负才气积学缵言笃志不倦予弱冠时辱托交好相与刮劘切偲上下言论于河洛卦范之原无极性命之藴悉指授剖析所得为多元统乙亥同贡有司而罢举之令适下予行四方求天下士而师友之君复家钱塘徃还尤宻凡天文秘奥疆域图籍家国兴废之故史记传志诸子百氏之言日钞夜诵考见得失思所以措诸事业其志可谓勤矣暇时登临眺啸肆情山水吟咏陶写以乐天真遇喜愕忧思题赠讽咏一发于诗自标曰谔轩集时至酣醉则对客长歌泠泠余韵人争喜前听君之诗古雅和婉悠扬清越一唱三叹而有遗音诚可尚也君每抽思骋辞不为庸常语较之世习好尚殆相什伯故独为知音者传语云千人诺诺不如一士之谔谔岂其然欤翰林承旨张公蜕闇尝评君之文整宻高古君之诗雅趣絶俗有风人深致进士唐肃谓君诗清若玄酒雅若朱弦当时以为知言戊申之岁予同以前朝故官寓临濠旦暮共出处得君所为诗三百八十余首门分戸类乃君之友柴季通诠次手钞其命题往往多与予同赋者今予稿以兵燹不存慨然兴怀俛仰四十年已君以疾卒濠上予毎阅其编即挥涙不忍读而又不忍舍去嗟乎人莫不饮食也鲜能知味也予于诗也虽非知味而君之英华精粹隽永有余尤使人咀嚼弗能释傅之后人沾丐未巳予知君之志不尽施君之言尤足可法遂序其编云

　　理性本原序

　　道之大原出于天而天亦气化中一物尔然其所以为造化必有尸之者理而已矣故曰天生烝民有物有则又曰体物而不可遗则理者又天地万物之本原也是故君子即物以察理未尝有无理之物即理以观物未尝有物外之理子程子曰冲漠无朕万象森罗已具殆难以迹求之也自夫河洛出图神圣阐閟所以立万世人极者固已昭然于简策矣孔孟既没道学不传世之言治皆茍而已幸天未丧斯文濓洛间出无极有图东西有铭与夫定性好学之论百世不惑掲日月于中天昭蒙瞶于既昧真来学之指南后世之衡鉴也右生也晚于道靡闻父师有训敢不祗承熟读详味恍然有觉安敢自私故録其尤要而切近者辑而为编名曰理性本原且以河图洛书掲之首本诸天以示乎人次序太极图说定性书好学论西东二铭扩诸人以复乎天盖异世而同符者理性之本原至矣复以通书一巻感兴诗一巻附于后若正蒙诸书或有未纯兹不复辑学者茍能于是书读之习而讲之精知之明而行之力气化之流行人心之妙用有不待他求而能知天人之藴奥圣学之渊源亦可指頋而得岂不为得其要乎至于尽心知性以知天存心养性以事天殀寿不贰修身以俟生顺死安无复遗憾于出治乎何有学者其毋忽焉

　　厯代统纪要覧序

　　自古帝王建国子民徳位并隆天命人心于是乎在礼乐征伐于是乎出君臣之分既定天下宗之故曰天子是以天子统三公三公率诸侯诸侯制卿大夫卿大夫治士庻人贵以临贱贱以承贵尊卑大小之分正则君君臣臣父父子子之道立矣君臣父子之道立又何有悖上簒逆之祸耶五帝以前荐绅先生难言之学者不得而传自唐尧甲辰以后统绪可考纪録有稽迁固而下载见典籍厯代是宗惜乎简帙浩繁不能徧识正统杂纪劝惩弗彰朱子辩魏尊蜀黜周宗唐上承孔子絶学卓乎千万世之凖的也右伏读之余叅考众史摭其大略名曰厯代统纪要覧盖统以正其绪纪以载其年统以经之纪以纬之若战国秦楚南北朝五代辽金不得正统者则间见于编悉取皇极经世甲子以表其岁自尧甲辰迄元戊申凡三千七百二十五年又以诸侯及僣国事别为谱略一巻附之上下数千年间国家之离合年祚之久近世系禅继之由成败兴亡之故了然可见识者毋诮其简易也易曰易则易知简则易从或者由易以入难自简以尽详则又予之望也

　　通鉴纲目考证序

　　上虞徐昭文考朱子通鉴纲目凡例以证刋本脱误及补朱子之未偹凡若干巻名曰考证有以淑后之人其功不细矣予乃为之序曰大道之世典礼命讨皆原于天礼乐征伐自天子出书不作可也大道既隠礼乐征伐出自陪臣刑爵不咨于众吾夫子盖不得已而托二百四十二年典礼命讨之权此春秋之所由作也自时明王不兴治教靡着奸臣女后擅政滋甚司马氏述左氏为编年而发原于韩赵魏亦以王纲所系典礼所存而天下之大经大法在焉子朱子又祖春秋以修纲目其岁年之久近国统之离合政刑之得失人材之贤否大书以提其要分注以偹其辞诚有得于笔削遗意后世之鍳诫昭矣近代尹起莘发明既相依附汪克寛考异又多未精比以朱子凢例叅会今本未免致疑兹读徐君考证则涣然氷释矣其大者如莾之弑帝必加进毒操懿进爵必加自为刘裕朱冕称帝必着其姓君臣之义凛不可犯汉昭烈章武三年分注建兴晋武大康十一年分注永熈父子之伦有叙不紊如汉景尊太后则加薄氏帝禅立张后则加贵人于以别嫡庶贵贱之分窦宪曰舅梁冀曰后兄杨坚曰后父杨钊曰贵妃兄于以惩外戚僭窃之祸髙力士李辅国程元振軰皆书宦者于以防寺人干政之患拓跋禄官南诏酋龙之卒皆以死书于以戒蕃将用事之渐李从珂必书养子又以明异姓絶嗣之危他如髙后废少帝则改曰主霍光辅少主则改曰帝至若临视如幸攻讨诛弑莫不注意而备书之一字褒贬善恶靡逃然后朱子立言之旨无毫髪爽其君臣贤否之实治乱盛衰之机已了然于心目间学者自是无缺略抵牾之患徐君之用心可谓公且勤矣使朱子复生必将有起予之叹是书之行讵不有关于世教也哉其徒将锓梓以传遂书于首简

　　秦汉文衡序

　　文莫古于六经莫偹于史汉六经蔑以尚矣史汉之文庸非后世之凖衡也欤予既辑春秋三传国语为之类编复取战国先秦西汉之文摭其醇正者萃于三巻凡二十八萹标曰秦汉文衡将与同志共学之士正之乃为之序曰道有升降气有盛衰而文运亦为之髙下其来久矣史汉之文世既近古雄深雅健典实该洽炳焉与三代同风为可法也马班以后体裁屡变文气日靡独唐韩子起八代之衰运一返诸古其它作者往往与时上下寥寥二千年间不为世尚所移者亦几何人若然史汉之文诚后世之凖衡也况又采其醇正者乎予尝窃观古人制作一发乎情情见乎辞气与理会文从字顺各职其职秦汉以上皆若此后之作者不浮则俚不肤则啬甚至事与理悖辞与意违竞相师师悉趋世尚求其可为文章家凖衡百无二三吁文章可谓难矣学者诚能于是编熟读玩思流动充足心融理契正如持衡以较物低昻不爽轻重适当其或操觚命牍考文选言悉皆有以应之不惑于世好不堕于气习文衡之枋又在我矣语云取法于上仅得其中学者取法有道知所向方则庶几乎可与论文矣

　　上巳燕集补兰亭诗序

　　事有旷古今而相符者其趋同也故君子视其所遭而适其所趋焉尔晋王右军当永和中以暮春修稧事于会稽山阴之兰亭仪观风度千载而下尚可想见独未有能继其躅而补其遗者何哉人物之殊科风习之异尚不可必其同也至正二十年春江浙行省郎中刘君德玄督戍余姚暇日常以文事从容尊爼慨流光之易迈思往古之不可复乃三月初吉会文武士四十二人于秘图湖上衣冠毕集羽觞流波殽羞惟旅谈笑有容追王谢之风流想浴沂之咏叹充然若有得也遂取前人诗考其阙四言者十有二阙五言者三而全不就者十有六偕坐客次第补之刻诸坚石吁顾兹多艰所遭若彼所适若此何其黙契有如是耶秘图湖在州治北百歩旧志为禹藏图经之地岩石坡陁其上多嘉木美竹下洼成坻泉水自石出盘旋廽折因芟辟修治甃为曲渠覆以轩亭而景益称是举也发神禹之秘踪续兰亭之盛集补昔人之遗典上下二三千年使故迹不泯而复显诚可纪也作后序

　　南堂録序

　　古之尊宿道徳充乎已功业融乎时吐辞立言又能昭著表暴于天下后世而传诵不衰其为道一而已予于了庵禅师南堂録而有征焉师讳清欲世居台之临海北岁入径山十六依虎岩伏得度继往姑苏谒古林茂往复闻问羣疑冰释语黙动止无非妙用所至诸方硕师咸加企敬自是出世主溧水之开福嘉兴之本觉平江之灵岩三坐道场踰二十载四方缁素逺近依归提唱激扬赠赞讽咏言近而指逺事该而理约随意所向靡有留碍昭乎白日之行天容光洞烛即之者如煦春温膏乎时雨之润物品彚沾被得之者如饮甘露引之自高则人益尊降之自卑则人益附根器鋭钝悉得见觧可谓仁人之言其利溥矣往予游嘉禾识师于本觉得接言论留宿方丈见师孤灯危坐了无世相予亦喜就坐侧来学有请即援笔措辞不经思虑而温润敷腴光采着见尝喜读之而未知其指归之有在也自风尘俶扰音问益踈而师即世矣兹来金陵师之门人祖潜与予讲里族好出斯録示予其上堂举古赞疏偈颂凡若干巻予披读之乃媿向者之喜正非知师者潜俾予序予谓曰文所以载道也文为艺而道为实笃其实艺者书之美则爱爱则传焉故曰言之无文行而不逺予观僧家者流能传其道以淑夫人者亦未尝不资藉文章以发之也师业勤而行修道全而徳劭有徳者之言也其有不行逺也哉后之人即其言以入道得其道以传心是又斯録之不可无也

　　洎川文集序

　　昔人谓禅门尊宿之出世叱咤纵横去来无碍其发乎心声着之言论要不可以迹求之也真懒禅师俊公用章世居番易之洎川为董文靖公之从孙有慧性从浮屠氏习通内外典徧叅大方机语不契即弗为之下既而入龙翔广智之室而有得焉故留吴最久所至名卿巨儒咸与交际着为言辞踔厉前辈当时寺■〈土答〉祠墓纪功告成必致礼造请师下笔亹亹不靳至于赠送序记积而成集名以洎川示不忘所自也五坐道场具有成绩世之称师者莫不以为能言之士师固岂在是哉比居浄慈入觐亰阙未几示疾嗒然化去阇维焰烬舍利如菽塟日天雨飞花人人瞻赞则师之去来生殁显嘿无方且不可测其涯涘讵可以迹求之乎要不待文章显名也较然矣其徒绍智萃集遗稿将锓诸梓介中竺季潭公嘱予诠次而论列之潭于师为法门兄弟而予与师交好殆三十年义不得辞乃复之曰师之文叙事似桞河东议论似曾子固立言扶教似嵩仲灵渊源绪余本于其师广智若连类引物从容譬喻又上窥王褒刘向之伦情思泉涌藴蓄山辉灏灏沨沨茫无畔际则又自成一家言矣传之后人沾丐未艾庸不可以行后也耶虽然文章固禅门余事而载道之器又未尝不资之以传也予尝观近代僧家者流以文鸣者固多要其不失轨范充然有余在元贞则天隐至公天厯则广智欣公也天隐之文雅正舒畅广智之文雄徤超迈然皆无林下习气师于广智为大弟子宜与之并传也用书于首简

　　潜溪大全集序

　　客有语予者曰吾性嗜山水尝偹观其状矣长溪曲涧湍激流清波澜澄莹照耀日月莫不爱而玩之至江海之大蛟龙光怪晴雨变更则有不得以窥其涯涘矣窈谷幽林泉甘木楙竒胜竞发风日逞妍莫不悦而即之至大山絶壑峻极千仞百灵閟藏则有不得以穷其形势矣予信其说以观夫世之能为文章者亦莫不然也金华宋先生景濓素负材气积学缵言以文章名世往予承乏萧山县庠辱寄示所著潜溪集若干巻抽思骋辞循蹈规矩法度森严而光焰自着后数年扺武林获睹其后集续集若辨诸子三十八篇燕书四十篇演连珠五十首问对四十二条杂传数十至纪功表墓谈玄赞空题咏赠送随物赋形入无出有浩乎江海之渊深巍乎山岳之峻拔固有非管窥蠡测可得而彷佛也今天子诏修元史先生实总论裁予获与编纂日读制作时接绪论知其藴乎中者富发乎外者高厚而该博其笔削之严是非之公褒贬劝惩凡前代兴衰之故善恶之实甲兵钱榖军马之数天文地纪灾祥丰凶之变了然简册以垂传将来则又若山川之出云雨泽被万物有非向者所见髙广靡测而已是宜为当代所宗也虽然文章气运与道污隆物生而盛盛而衰衰而复盛势之必至也况文章有统自古称西汉为宗而贾董马班之俦实可师法晋宋日流委靡唐韩子起八代之衰运一复诸古五季浸衰欧阳子又从而振之当时若曾子固王介甫苏子瞻皆有所依赖濓洛以来圣学未眀文愈难治工辞章者或昧于理务直述者或少文致二者胥失之也要之辞严而理阐气壮而文腴什无二三嗟乎文章可谓难矣先生当文运肇开褎然司文衡之枋盛衰之机其在先生乎是用书为潜溪大全集序

　　全室集序

　　往予客金陵今中竺季潭禅师泐公从龙翔广智业与予同里闬情谊欢合且以逺大相期待日切劘于文事游从荐绅宿德间往复闻问为甚盛也师尝厌世之为文辞者识性不高则见地肤陋体裁无度则铺叙失伦且曰学固弗如是已也乃杜门坐一室取古人载籍矻矻读之至忘寝食将求制作之体与所以立言之要其志可谓大矣既而师上径山掌记室元叟端公会下复归龙翔予还留吴中斆学广业比载晤金陵而师之学已充然有得沛然不可御矣自是遭时多故予避地姚虞间师出主宣之水西寺风尘修阻俛仰二十余年兹获遇西湖之上握手道旧因出其平日所著全室集若古诗乐府歌行唐律凡若干巻读之累日不厌惟见其高古温厚风度悠扬煜然若翔空之孤鳯覧德来仪欲快睹而不可得也昻然若霜晨之老鹤声闻九皋欲近之而不可即也追乎黄流之玉瓒缜栗而有章也澹乎清庙之朱弦一唱三叹而有遗音也是非其识之高工之精而趣之妙能若是乎置之古人未易甄别讵不可以行后也哉固足以副予夙昔之望矣抑予尝观晋唐来高僧以诗名者概不少也若支遁之冲淡恵休之高明贯休齐已之清丽灵彻皎然之洁峻道标无本之超絶惠勤道潜之滋腴虽造诣不同要适于情性寓意深逺至于今传诵不衰季潭师识地高迈调趣清古导扬规咏有风人托物之思得三百篇传之将来岂居彻休軰下尚当有知音者矣

　　赠弟伯良赴陇西县丞序

　　皇上即位之六年诏六科取天下士吾弟伯良以明经试天官廷授巩昌陇西县丞自予去鄊井乆不得叙情话兹亦以被召至亰方喜遂会合即有数千里之别其情为何如哉虽然君命不可缓也夙志不可负也乃为之言曰吾朱氏世居偃师先諌议承光禄之泽传道学之懿立朝治郡卓卓可纪程子谓其在邦在家临民临事造次必由至诚在吾子孙当世守弗替者也再传至先枢宻扈从南徙临海今六世矣先祖春江府君又亲受业鲁斋王文宪公先子克绍家学教养弥笃而吾兄弟遭世多故濩落无似深惧弗荷先徳恒疚于衷幸际昌时网罗遗佚一才一艺之士咸萃京师量材论爵固士大夫愿用之时是行也宜思尽其职分则为丞之道称矣且丞为一邑之佐贰有令焉所资以共理斯民者大府焉所禀命以奉公上者然贰于令则不敢擅专承命大府则事功或不逮泽民之志未伸而黜辱之责至矣守是职者宁可不亷慎而勤敏也耶夫亷慎以勤敏莫过乎诚未有诚而不能动者也吾弟往哉事大府如事父事令如事兄获上之道得矣爱民以惠待吏以严驭下之道得矣若然则报国家而昭世徳者庸可以他求哉诗云夙兴夜寐无忝尔所生吾弟思所以无忝则逺近之情不足惜也吾弟勉乎哉

　　西阁集序

　　西阁集者四明阜法师之诗集也法师清谨博雅温厚有持传天台旨于息庵孜公兼通内外典有能诗名往主钱塘之广惠予尝访之师坐予雪堂谈论诗篇体裁清古词意冲粹有风人之思心窃爱之比侨居上虞师移幢余姚之明真相去一近舍时得往还闻问以相资倡和以相酬春容乎大篇幽悠乎短章唯见其温柔不廹流丽和平风度闲整志趣深长为可喜也未几以行业高等被命入觐竟以疾终于南京人莫不为之嗟悼一日友生赵撝谦诠次其平日所为诗凡若干巻来嘱予序予惟天地间光岳之气融而为清淑锺而为仁贤至发乎声闻着之事业皆其秀也为释为道往往又得其秀而最清者胸次悠然飘飘物外不为世尚俗累牵引风朝月夕吟啸嘲咏出人意表有非经生学子所能及者如晋唐以来诸名僧称誉当时传诵来世虽所得各有造诣然要其适乎情性寓意幽逺则同归也自予所见冲澹如支遁丽藻如汤休深粹如灵彻清婉如皎然高逺如贯休沉识如齐已超絶如无本思致如希昼滋腴如道潜槩不可企矣今法师以清粹之姿寄迹释氏且闲雅温润宜其陶冩哦讽之间追古作者其诗有不传者乎予非知言重以撝谦不忘所受姑为之序法师名如阜字物元

　　白云稿巻五
