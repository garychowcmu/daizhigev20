陈白沙集 明 陈献章

钦定四库全书 

　　集部六 

　　陈白沙集 

　　别集类五 

　　明 

　　提要 

　　臣等谨案白沙集九巻明陈献章撰献章字公甫新会人正统丁卯举人以荐授翰林院检讨追谥文恭従祀孔庙事迹具明史儒林传其集为门人湛若水校定万厯间何熊祥重刋之凡文四巻诗五巻行状志表附于后献章为学以静为主其教学者但令端坐澄心于静中养出端倪弟子相传为白沙学派与诸家互有同异所为文章论者颇以质直少之其诗亦自击壤集中来另为一格至今毁誉各半然平情而论誉者过情毁者亦多失实大抵皆门户相轧之见惟王世贞谓其诗不入法文不入体而其妙处有超出法与体之外者可谓兼尽其短长矣近人又有辑献章论学之语为白沙语録行世者核其所载乃即于此集中摘出排比而成并非别有一书也 

　　乾隆四十六年五月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　●钦定四库全书 

　　陈白沙集巻一 

　　（明）陈献章 撰 

　　○奏疏（二首） 

　　乞终养疏 

　　臣原籍广东广州府新会县人由本县儒学生员应正统十二年乡试中式正统十三年会试礼部中副榜告入国子监读书景泰二年会试下第成化二年本监拨送吏部文选清吏司歴事成化五年复会试下第告回原籍累染虚弱自汗等疾又有老母朝夕侍养不能赴部聴选成化十五年以来广东左布政使彭韶钦差总督两广军务兼理巡抚右都御史朱英前后具本荐臣堪充任使吏部移文广东布政司等衙门趣令起程臣以旧疾未平母年加老未能辄行府县官吏承行文书日夕催逼不免强起就道而沿途病发随地问医扶衰补羸仅不大惫于成化十九年三月三十日到京朝见赴部乃以久劳道路旧疾复作延至月余于五月二十五日蒙吏部题奉圣旨恁部里还考试了量拟职事来说钦此钦遵臣时方在床褥闻命媿悚未能就试即令侄男陈景星赴通政使司告转行本部暂令调治再歴晦朔心不自安七月十六日扶病赴部聴试而筋力朽弱立步艰难自揣虚薄未堪笔砚因续具状再延旬日日复一日病势转增耳鸣痰壅面黄头晕视昔所染无虑数倍众目所覩不敢自诬又于八月二十二日得男陈景易书报臣母别臣以来忧念成疾寒热迭作痰气交攻待臣南归以日为岁臣病中得此魂神飞丧仰思君命俯念亲情展转郁结终夜不寐臣之愚迷实不知所以自处也臣自幼读书虽不甚解然于君臣之义知之久矣伏惟我国家教育生成之恩陛下甄陶收采不遗卑贱之徳至深至厚于此而不速就以图报称于万一非其情有甚不得已者孰敢骛虚名饰虚让趦趄进却于日月之下以冐雷霆之威哉臣所以一领乡书三试礼部承部檄而就道闻君命而惊心者正以此也縁臣父陈琛年二十七而弃养臣母二十四而寡居臣遗腹之子也方臣幼时无岁不病至于九龄以乳代哺非母之仁臣委于沟壑久矣臣生五十六年臣母七十有九视臣之衰如在襁褓天下母子之爱虽一宜未有如臣母忧臣之至念臣之深者也臣于母恩无以为报而臣母以守节应例为有司所白已蒙圣恩表厥宅里是臣以母氏之故荷陛下之深恩厚徳又出于寻常万万也顾臣以贫贱早寡俯仰无聊殷忧成疾老而弥剧使臣逺客异乡臣母之忧臣日甚愈忧愈病愈病愈忧忧病相仍理难长久臣又以病躯忧老母年未暮而气则衰心有为而力不逮虽欲効分寸于旦夕岂复有所惜哉臣所以日夜忧惫欲处而未能者又以此也夫内无攻心之疾则外不见从事之难上有至仁之君则下必多曲成之士惟陛下以大孝化天下以至诚体万物海宇之内无匹夫匹妇不获其所者则臣之微亦岂敢终有所避而不自尽哉伏望圣明察臣初年愿仕之心悯臣久病思亲不能自已之念乞勅吏部放臣暂归田里日就医药奉侍老母以穷余年俟母养获终臣病全愈仍前赴部以聴侍用则臣母子未死之年皆陛下所赐臣感恩益深图报益切虽死于道路无所复辞矣臣干冒天威无任皇恐战栗之至 

　　谢恩疏 

　　臣于成化十九年八月二十八日具本陈情乞还养母兼理旧疾九月初一日钦奉圣旨陈献章既该巡抚等官荐他学行老成可用今恳切求回养母吏部还查聴选监生愿告回家的例来说钦此及吏部查例覆奏于本月初四日钦奉圣旨陈献章既系巡抚等官荐他今自陈有疾乞回终养与做翰林院检讨去亲终疾愈仍来供职钦此伏念臣本菲才误蒙荐举又以老母在念沈疴在躬未得以仰承试用陛下悯其愚诚不加诛责使少寛旦夕之假已云幸矣而又慰之以温言宠之以清秩使遂其欲去而勉其复来此诚天地之量日月之明雨露之泽出于寻常条格之外者臣虽至愚亦知衔负恩徳图报称于亲终疾愈之日不敢负朝廷待士之盛意不敢违臣子効用之初心也但身在床褥实难动履辄欲具本称谢以不亲拜舞益不自安即令侄男陈景星具状鸿胪寺告欲俟筋力稍纾尚当勉强赴阙庶几少伸报谢之万一而又为风寒所中肢节沈痛卧不能兴臣窃复自念旧疾方殷新病复继恐非旬月可愈不惟有稽入谢之期抑且不能亟副归养之诏心未酬而罪愈甚矣臣瞻望朝廷离违在迩虽图报有日而迟速未占俯仰媿怍无任感激恋慕之至 

　　○序 

　　认真子诗集序 

　　诗之工诗之衰也言心之声也形交乎物动乎中喜怒生焉于是乎形之声或疾或徐或洪或微或为云飞或为川驰声之不一情之变也率吾情盎然出之无适不可有意乎人之赞毁则子虚长杨饰巧夸富媚人耳目若俳优然非诗之教也甚矣诗之难言也李伯药见王通而论诗上陈应刘下述沈谢四声八病刚柔清浊靡不毕究而王通不答薛收曰吾尝闻夫子之论诗矣上明三纲下达五常于是征存亡辨得失小人歌之以贡其俗君子赋之以见其志圣人采之以观其变今子之言诗是夫子之所痛也南朝姑置勿论自唐以下几千年于兹唐莫若李杜宋莫若黄陈其余作者固多率不是过乌虖工则工矣其皆三百篇之遗意欤率吾情盎然出之不以赞毁欤发乎天和不求合于世欤明三纲达五常征存亡辨得失不为河汾子所痛者殆希矣故曰诗之工诗之衰夫道以天为至言诣乎天曰至言人诣乎天曰至人必有至人能立至言尧舜周孔至矣下此其颜孟大儒欤宋儒之大者曰周曰程曰张曰朱其言具存其发之而为诗亦多矣世之能诗者近则黄陈逺则李杜未闻舍彼而取此也学者非欤将其所谓大儒者工于道不工于诗欤将未至于诣乎天其言固有不至欤将其所谓声口勿类欤言而至者固不必其类于世或者又谓诗有别材非闗书也诗有别趣非闗理也则古之可与言诗者果谁欤夫诗小用之则小大用之则大可以动天地可以感鬼神可以和上下可以格鸟兽四时行焉百物生焉皇王帝霸之褒贬雪月风花之品题一而已矣小技云乎哉都宪朱公以其所为诗编次成帙题曰认真子集授简于白沙陈献章曰为我序之公昔语我于苍梧曰诗非吾所长公豪于辞矣而未始以为足认真子名集公意有所属顾览者未必知而吾以是觇公之晚节也诗虽工不足以尽诗而况于尽人乎谓吾不能于诗而好为大言不知言者也公名英字时杰郴阳人由进士歴官中外节用而爱人 

　　奉饯方伯张公诗序 

　　昔魏野送冦忠愍之诗云好去上天辞富贵归来平地作神仙当是时冦公自永兴召入其志方鋭于事为野遽止之故冦公不悦后来通州始书此诗于壁间朝夕讽咏之论者以是善野之言而以冦公之始终为可议夫君子出处去就之义固未可尽责之冦公辈而山人处士例以不出为髙故其所责望于人亦止以轻富贵为第一等亊则野之于冦公其相与之言如此亦宜方伯张公不以仆愚往往欲置之门下近者迭纸责以赠言仆何敢为佞诚慕古人出处之大不敢徇一已之私主一偏之见以必人之从我而忘天下故区区之辞惟以已与公进退并言之而不敢效尤于野之必其义可否公请自择胡文定公平生出处未尝谋于朋友如人饮水冷暖自知惟公裁焉其辞曰去梦劳英爽投书阻岁年壮游眇车葢虚卧老江烟公徳清南服帝心简时贤神仙休嘱付卿相待回旋 

　　东晓序 

　　居之有名恶乎始君子之居也兴于斯息于斯目之所视心之所随茍无所亊乎畏则怠而入于忘其主于畏乎何氏子隠南海之滨更名潜榜其居曰东晓葢亦以其识见之超卓能及于微逺如阳气始舒昭晰无间故以其象谕之云耳时乎见则见矣宜潜而见过也则有畏潜恶乎畏而取于是故直以为喻已然予谓潜之畏不终无也旸谷始旦万物毕见而居于蔀屋之下亭午不知也忽然夜半起振衣于四千丈罗浮之冈引盼于扶木之区赤光在海底皎如昼日仰见羣星不知其为夜半此无他有蔽则闇无蔽则明所处之地不同所遇随以变况人易于蔽者乎耳之蔽声目之蔽色蔽口鼻以臭味蔽四肢以安佚一掬之力不胜羣蔽则其去禽兽不逺矣于此得不甚恐而畏乎知其蔽而去之人欲日消天理日明罗浮之于扶木也溺于蔽而不胜人欲日炽天理日晦蔀屋之于亭午也二者之机间不容髪在乎思不思畏不畏之间耳潜隠者也理乱黜陟刀锯非所畏尚亦有畏于斯乎因其乞言序以朂之 

　　李文溪文集序 

　　予尝语李徳孚曰士从事于学功深力到华落实存乃浩然自得则不知天地之为大死生之为变而况于富贵贫贱功利得丧诎信予夺之间哉今观其先世文溪先生遗藁初涉其流渺茫汪洋若江河之奔驶而又好为生语险怪百出读者往往惊絶至或不能以句以谓文溪直文耳徐考其实则见其重内轻外难进而易退蹈义如弗及畏利若懦夫卓乎有以自立不以物喜不以已悲葢亦庶几乎吾所谓浩然而自得者矣然后置书以叹曰嗟乎此文溪所以为文也亟读而亟思之执巻务尽乃至目倦神疲欠伸欲起辄回顾屑屑焉不忍舍也夫因言以求其心考迹以观其用故人之深浅毕见愚不敢自谓有得于文溪之藴顾平昔所以告徳孚者乃区区愿学而未能忽焉亲诸简册之中麤若冥会虽不尽解其说要其归与此异者葢寡矣则以之而嗟叹慕悦尚奚疑哉传曰生乎百世之上百世之下闻者莫不兴起此之谓也徳孚念先绪之落落遗稿仅存复多讹阙乃深自惧恧悉访诸族之人得旧所刋本与所誊本叅校阙其所疑刻之家塾命胤子昭董其事而俾予为序之于乎自予为儿时而独恨未识其心胸气象为何如比岁京师获交徳孚亦尝一阅其世谱今幸寘目于先生之文而知富贵果不足慕贫贱果不足羞功利得丧屈信予夺一切果不足为累天地之为大死生之为变自得者果不可得知而奋乎百世之上兴起百世之下孟轲氏果不予诬其所恃者葢有在也故士必志道然后足以语此徳孚好学老当益壮昭也尚亦有激于予之斯言也乎 

　　澹斋先生挽诗序 

　　昔人求哀辞于林希希谢之书有曰君子无茍于人患其非情也夫感而哀之所谓情也情之发而为辞辞之所不能已者凡以哀为之也茍无其哀矣则又恶以辞为哉此之谓不茍于人也余顷居京师二年间从贵公卿游入其室见新故巻册满案其端皆书谒者之辞就而阅之凡以其亲故求挽诗者十恒八九而莫不与也一或拒之则艴然矣惧而艴然而且为怨也而强与之岂情也哉噫习俗之移人一至于此亦可叹也天下之伪其自兹可忧矣澹斋先生姓某氏名某秫坡黎先生门人也吾乡称先达以文行教后进百余年间黎秫坡一人而已秫坡与余连里第余之生也后不及侍其门弱冠与澹斋之子益游始拜澹斋诲余以秫坡事缕缕此岂一日忘其师者耶当是时秫坡之门存者不少独澹斋以其学教授于罗山之下子弟有所矜式焉夫不背其师于既死而传其学于来世信也爱其子以及其友仁也益之子执馈于我云也今为梁氏甥戚也藉是三者死也能无哀乎哀而后为之诗诗之发率情为之是亦不可茍也已不可伪也已 

　　緑围伍氏族谱序 

　　伍氏系出汴梁先世有仕宋为岭南第十三将卒于官遗其二子新会遂有緑围之伍曰朝佐曰朝恺今为緑围始迁之祖而氓又始迁之祖所自出所谓第十三将者是也氓以上世次莫详今断自可知以氓为第一世自氓而下或隠或仕垂三四百年邑之称望族曰衣冠之美无替厥先术业之隆有光厥后者得伍氏焉吾友光宇自其先大父某始徙居外海之南山山之坡陀有石延袤丈余下可容一榻光宇筑为室石旁树松竹往往造其间危坐收敛为持敬之学又于白沙筑小室三间命曰寻乐以为问业之所至则商论弥月而后返用心良苦时人无有能窥其际者惟宝安林光与余知之余交最久光纔一再见退谓其弟琰曰伍光宇君子人也素有肺疾然喜闻议论之益当其呻吟疾苦之时遇有得辄若亡去辛卯首夏疾大作中益以他恙遂不可支是秋九月余往视之坐甫定便语云还我族谱序吾无憾焉耳退见其季父绚洎伯兄裕咸申之曰绚等殆未有请也惟先生之于云也实望之宁独爱一言且使闻之病亦寻起呜呼若光宇者困而益坚老而愈壮危至而知惕乐矣而不淫可谓笃信有守者矣其于伍氏所谓无替而有光者其在斯人欤其在斯人欤 

　　夕惕斋诗集后序 

　　受朴于天弗凿以人禀和于生弗淫以习故七情之发发而为诗虽匹夫匹妇胸中自有全经此风雅之渊源也而诗家者流矜竒眩能迷失本真乃至旬锻月炼以求知于世尚可谓之诗乎晋魏以降古诗变为近体作者莫盛于唐然已恨其拘声律工对偶穷年卒岁为江山草木云烟鱼鸟粉饰文豹葢亦无补于世焉若李杜者雄峙其间号称大家然语其至则未也儒先君子类以小技目之然非诗之病也彼用之而小此用之而大存乎人天道不言四时行百物生焉往而非诗之妙用会而通之一真自如故能枢机造化开阖万象不离乎人伦日用而见鸢飞鱼跃之机若是者可以辅相皇极可以左右六经而教无穷小技云乎哉今之名能诗者如吹竹弹丝敲金击石调其宫商髙者为霓裳羽衣白雪阳春称寡和虽非韶頀之正亦足动人之聴闻是亦诗也吾敢置不足于人哉少叅任君莅吾省间过白沙携其先公诗集求一言于巻末予故以诗道略陈之若夫先公吟咏之情具在集中览者当自得云 

　　送张进士廷实还京序 

　　乡后进吾与之游者五羊张诩廷实始举进士观政吏部稽勋寻以疾请归五羊五羊大省地廷实所居户外如市漠然莫知也自始归至今六年间岁一至白沙吾与之语终日而忘疲城中人非造廷实家不得见廷实而疑其简实不然也葢廷实之学以自然为宗以忘已为大以无欲为至即心观妙以揆圣人之用其观于天地日月晦明山川流峙四时所以运行万物所以化生无非在我之极而思握其枢机端其衔绥行乎日用事物之中以与之无穷然则廷实固有甚异于人也非简于人以为异也若廷实清虚髙迈不茍同于世也又何忧其不能审于仕止进退语黙之槩乎道也兹当圣天子登宝位之明年思得天下之贤而用之而廷实之病适愈太守公命之仕廷实不得以未信辞于家庭于是卜日告行于白沙留二十余日去岁之冬李世卿别予还嘉鱼赠以古诗十三首其卒章云上上昆仑峰诸山髙几重望望沧溟波百川大几何卑髙入揣料小大穷多少不如两置之直于了处了世卿豪于文者也予犹望其深于道以为之本廷实至京师见世卿重为我告之廷实所以自期廷实其自信自养以达诸用他人莫能与也 

　　西闗丁氏族谱序 

　　邑长丁彦诚尝欲修正其世谱而患文献之无足征以问于予告之曰务逺之详孰信好大之同自诬谱吾所知世其赖之乃取其家旧所藏宗系图上下亘数百年着而为世者二十有一朱墨漫灭之余存者或仅识其行第而已别出近谱一巨编世倍于图而辞芜陋亦甚焉丁氏之居西闗者每岁以社日有事于先祖长老主祭者称述先世以诏其族之人其所称显而逺者丹阳司马司马以降曰一司徒六节度（阙）仆射十光禄云司徒于今无所考图之世昉于此别谱乃增自其上九世世有显者焉其它若众支之所属世以增损先后抵牾于图者十九二者之间孰得孰失作谱者要自知之耳丁氏始迁宁都之园村子孙散居市落与他方者日逺日疎莫能统一各以其派为谱西闗之谱以为司马首世而以始迁西闗之祖大郎首派逺近详略大小同异本于图君一无所改于其旧属某序之君以成化戊戌进士宰县一年能使强者畏弱者怀尽毁邑中之淫祀而以礼教禁民之邪于兹六年矣然犹未能尽得于人则亦以其方枘而圜凿者有以致之焉今是谱也亦主于实而已予故为辨而序之予曩读苏子瞻刚说想见其人青天白日其立于朝也如千仭之壁可望而不可即者孙先生介夫也于君为乡先进君告予以三七年不决之疑曰西闗之六世无子后以孙氏是为七二居士实介夫之子事载居士墓铭今已亡矣葢其自幼时闻于长老者如此果尔介夫君之所自出岂徒曰乡之人哉并识于此 

　　汤氏族谱序 

　　家之谱国之史也本始必正逺迩必明同异必审卑而不援髙微而不附彰不以贵易亲不以文覆愆良谱也莫不有家也小大异焉莫不有世也升降异焉自吾之世推而上之缺其不可知者存其可知者良谱也世假谱以存者也谱存之家是名世家修谱者不知世之重也援焉以为重无实而借之词吾不欲观也汤氏邑之着姓也自言先汴人随宋南渡居岭南南雄世逺失传今以始自南雄迁古冈曰统者为一世祖统以上无考谱亡于元季之乱续之者唐府伴读八世孙有容也退庵邓先生序之正统己巳之秋黄贼起南海一郡骚然贼南攻汤氏之妇马氏奋谓其夫溥英曰贼且至矣他物易得耳谱亡文献无征于是马氏手挈是编走邑城西北贵竒坑出入水火颠沛极矣谱卒赖以全汤氏之先以儒起家世有显人序称伴读君之贤有自今马氏又贤也在宋钦州守马持国贤而有名马氏几世祖也其贤葢亦有自云胤子绍端念母氏之贤劳将托以告后之子孙俾咸念之征予序予惟世家之谱可观不援不附如汤氏亦良谱也内则贤妇女外则贤丈夫相与修缉维持既亡而复存汤之子孙念之亦允蹈之国史记事略与家谱同史主劝惩谱劝而不惩不修其世而以谱重君子不重也卒亦不劝而已矣存世者谱也存而重之谱乎世之重以徳谱之重以言徳与言孰重重世乎重谱乎在汤氏 

　　送李世卿还嘉鱼序 

　　弘治元年戊申夏四月湖广嘉鱼李承箕世卿自其乡裹粮南望大庾岭沿途歌吟入南海访予白沙一见语合意先是五六年予会都宪公之子承恩于北京承恩世卿从弟也示予以世卿之文出入经史跌宕纵横笔端衮衮不竭来数千言沛然出之若不为势利所拘者予时未识世卿而知世卿抱负有大于人既不忘于心亦时于诗焉发之或闻论当世士有文章必问曰如李世卿否然又意世卿少年凌迈髙逺则有之优游自足无外慕嗒乎若忘在身忘身在事忘事在家忘家在天下忘天下世卿未必能与我合孰知世卿有意于来耶自首夏至白沙至今凡七越月中间受长官聘修邑志于大云山五十余日余皆在白沙朝夕与论名理凡天地耳目所闻见古今上下载籍所存无所不语所未语者此心通塞往来之机生生化化之妙非见闻所及将以待世卿深思而自得之非敢有爱于言也时时呼酒与世卿投壶共饮必期于醉醉则赋诗或世卿唱予和之或予唱而世卿和之积凡百余篇其言皆本于性情之真非有意于世俗之赞毁至是世卿以太夫人在堂辞去欲留不可为古诗十三首别之诸友相继有言世卿归以所闻于予者质诸伯氏茂卿登大崖山吟弄赤壁之风月予所未言者世卿终当自得之世卿之或出或处显晦用舍则系于所遇非予所能知也予老且病行将采药于罗浮四百三十二峯以毕吾愿世卿能复索我于飞云之上否耶序以送之 

　　望云图诗序 

　　意所向往处非乗云御风身不可得而至穷之乎山川委之乎官守旷之乎岁月当食食忘当寝寝废一有感乎外而动乎中终日视而目不瞬以言乎化外不化而内化以言乎情则哀而不伤至矣乎非子之于亲则臣之于君过而不过其狄梁公欤梁公仕唐在武后朝以一身系唐宗社之重扶阳抑阴光复唐祚事载简册昭若日星夫梁公可谓有大功于唐矣贤者识其心自望云一念中来故曰求忠臣必于孝子之门今王公少孤事母夫人以孝闻称于藩臬诸公者无异辞公山西人也奉命来南海几年念太夫人春秋髙不得左右朝夕侍以为忧与人言辄流涕呜咽而不自胜先公之逝公方委齿已能恸絶复苏葢公之孝自天性非由勉慕乎外于是诸公命工绘望云思亲图以表之复相与赋诗道其事俾古冈病夫陈某俾序之顷者公来广海之舟朅来新会吏民亲公如亲贤大夫忘乎公之为贵也时情俗态好佞谀而乐承奉皆是也公一濯之清风而民称其不扰夫以今日之所闻征诸古若梁公之事然后识其中之所存茍无是心有文章足以收誉于众口有功业足以耀荣于一时有名节足以警动乎流俗皆伪而已岂能久而不变哉夫孝百行之源也通于神明光于四海尧舜大圣也孟子称之曰孝弟而已矣故君子莫大乎爱亲尝取李令伯陈情表读之有不感咽流涕废书以叹者乎乌虖令伯之表太行之云也斯图也若之何使王公见之慰其忧增其忧殆非所以处王公也虽然君与亲一也在亲为亲在君为君世宁有笃于亲而遗其君者乎图而赋之以表公之孝以劝公之忠而又以公之能媿人之不能振颓风扶世教固有位者之事诸公岂无意乎览者当自得 

　　赠李刘二生使还江右诗序 

　　匡庐白鹿之故壤也宋考亭朱晦翁一尝作新之后遂无闻焉我朝文教诞敷乡先辈翟公守南康日始图创复旧观潮阳李先生继之白鹿书院之名复闻于天下成化十七年江西按察使耻庵陈先生乃谋于提督学校宪副锺公佥事冷庵陈公大叅祁公慨然以作新斯文为已任谓予于考亭之学亦私淑诸人者宜领教事乃具书币告于巡镇遣二生李士达刘希孟如白沙以请同时司藩臬诸贤咸与闻之外则东白张先生广东大方伯彭公按察使闵公吉水袁徳纯各以书遗予云辉日映交迸衡宇二生以诸公之命命予予览币而惊置书而走走且告曰二生莫误诸公欲兴白鹿之教复考亭之旧必求能为考亭之学者夫然后可以称诸公之任使乃下谋于予是何异借聴于聋求视于盲也予闻之君子之使人也由其诚不强其所不能诸公即居予于庐山予所能也居庐山以奉诸公之教非予所能也二生其审诸于是邑中闻有诸侯之使自邑令佐以下至士庶耆老源源而来靡不观感李生丰姿秀发言论是非不茍雷同刘生貌恭而言慎确有据守俱称为东白门人也予甚爱之留且弥月矣二生以诸公之命久不复辞去予既返诸公币复为诗别之所以致区区于二生而申景仰于庐山也是日宪副陶公过白沙邑长丁侯乡诸士友各赋诗以赠帙成俾予序之 

　　味月亭序 

　　成化丙午春正月五羊何子有载酒过白沙对月共饮延縁数夕告予曩梦游仙甚适扁所居第为味月亭识梦境也愿乞一言以归予口占一絶句云骑羊仙客去仙城风韵千年落杳冥罗浮道士来何处笑倒君家味月亭戏谓子有曰君不知罗浮道士耶尝俛仰子之亭矣因抚掌笑前此五年予被征过郡通名子有之庐道士即予葢寓意耳 

　　赠容一之归番禺序 

　　容生卓锥无地从予游者十有一载未尝对人作皱睂状入京师见声利烜赫辄不乐语人曰古之仕者将以行其志耳徒食人禄而不知耻虽吾不能以一日居生之志可谓笃矣顾以予之疎缪不能辅其为仁是生虽有美质而其学未底于成由吾之虚名误之也虽然生之志岂易为哉圣贤之言具在方册生取而读之师其可者改其不可者直截勇往日进不已古人不难到也但恐游心太髙着迹太竒将来成就结裹处既非庸常意料所及而予素蹇钝胡能追攀逸驾仰视九霄之上何许茫茫生方鋭意以求自得亦将不屑就予又安知足履平地者果为何如也千里之行始乎跬步生慎由之陈先生习忘久矣生归见毅卿其亦以是语之 

　　道学传序 

　　自炎汉迄今文字记録著述之繁积数百千年于天下至于汗牛充栋犹未已也许文正语人曰也须焚书一遭此暴秦之迹文正不讳言之果何谓哉广东左方伯陈公取元所修宋史列传中道学一编镂板与同志者共之宋史之行于天下有全书矣公复于此留意焉噫我知之矣孔子曰十室之邑必有忠信如丘者焉不如丘之好学也后世由圣门以学者众矣语忠信如圣人鲜能之何其与夫子之言异也夫子之学非后世人所谓学后之学者记诵而已耳词章而已耳天之所以与我者固茫然莫知也夫何故载籍多而功不専耳目乱而知不明宜君子之忧之也是故秦火可罪也君子不讳非与秦也葢有不得已焉夫子没微言絶更千五百年濓洛诸儒继起得不传之学于遗经更相讲习而传之载于此编者备矣虽与天壤共弊可也抑吾闻之六经夫子之书也学者徒诵其言而忘味六经一糟粕耳犹未免于玩物丧志今是编也采诸儒行事之迹与其论著之言学者茍不但求之书而求诸吾心察于动静有无之机致养其在我者而勿以闻见乱之去耳目支离之用全虚圆不测之神一开巻尽得之矣非得之书也得自我者也葢以我而观书随处得益以书博我则释巻而茫然此野人所欲献于公与四方同志者之芹曝也承公命为序故及之公名选字士贤浙之临海人先公勿斋先生宰新城遗爱在民公称其家学云 

　　杂诗序 

　　余自成化辛卯秋九月以来絶不作诗值兴动辄遏之至今年夏四月余病小愈扶杖出门俯仰上下欣慨于心师友代凋知己悠邈殆亦不可为怀反乎中堂童子弦歌蹶然厥中情危境逼因縁成声积旬所为凡得诗若干此外又有闻蛙闻杜鹃示跛奴诘李翁奴送西宾笔等通若干诗微觉旷日既反于故戒晦日取阅之皆诚意所发辞不虚假序而藏之用示儿子 

　　送李山人诗序 

　　成化辛卯春永丰人李立武挟风水之术过白沙访予一日以其术相地于蓬莱馆指其上土涡谓余曰仰天湖也余不能识其然否西北歴昆仑之麓出入十二郍环以青山蒙以白云余于是俯仰乐甚李君既四顾无所得复叹仰天湖之胜以为竒絶余于李君葢各适其适也作诗以贻之 

　　送容一之如永丰诗序 

　　县主丁侯景仰一峯罗先生于既殁乃以学生容贯充吊祭使如永丰而归其赙于先生之子清极贯云当自永丰东走金陵谒木斋庄先生于江浦然后归一念怀贤无间存殁可壮也歌以送之謌曰还从江北话江西谒墓人来见木斋长江亦是东湖水何处吟风弄月台今朝何事又离羣南北东西一片云如此行藏都未定老夫扶病欲随君 

　　东圃诗序 

　　南海范规从予游尝闻规之父东圃翁朴茂于人无怨恶早岁出入江湖既倦而归圃于西江之浒花山之阴因寄号曰东圃东圃方十畆沼其中架草屋三间傍植花卉名木蔬果翁寄傲于兹或荷丈人莜或抱汉阴瓮兴至便投竿弄水击壤而歌四时之花丹者摧白者吐或饮露而飡英或寻芳而索笑科头箕踞柽阴竹影之下徜徉独酌目诸孙上树取果实嬉戏笑语以为适醉则曲肱而卧藉之以緑草洒之以清风寤寐所为不离乎山云水月大抵皆可乐之事也规别白沙去游曹溪洞不相见数年矣一日复来与规语如闻陈子昻李太白赋感遇诗一喜一愕规亦竒矣哉比归以东圃诗为请且曰无以娯亲故也予乐闻东圃翁为人而怜规之志不可违也赋排律十韵以赠之东圃名真字则未闻也诗曰一老胥江卧濒江一圃开林春烟淡泊地暝月徘徊尽日扃茆宇残年寄酒杯山蹊人不到庭竹凤飞来静得丘园乐清无市井埃云封朝几白风入夜弦哀细雨携鉏去轻笻看药回江山吾晚暮梨栗尔婴孩天上羣龙逺花前独鹤陪谁为求仲侣心迹总悠哉 

　　○记 

　　韶州风采楼记 

　　宋仁宗朝除四谏官其一人忠襄余公也蔡君谟诗云必有谋猷禆帝右更教风采动朝端弘治十年春韶守钱君镛始作风采楼与张文献风度楼相望忠襄之十八世孙英走白沙谒文以表之夫自开辟达唐自唐达宋至于今不知其几千万年吾瞻于前泰山北斗曲江公一人而已耳吾瞻于后泰山北斗公与菊坡公二人而已耳噫士生于岭表歴兹年代之久而何其寥寥也则公之风采在人争先暏之为快如凤凰芝草不恒有于世也可知矣如公之才得行公之志所谓障百川而东之回狂澜于既倒公固有之公有益于人国也大矣虽然一谏官岂能尽公哉颜渊问为邦孔子斟酌四代礼乐告之颜渊处士也何与斯理耶居陋巷以致其诚饮一瓢以求其志不迁不贰以进于圣人用则行舍则藏夫子作春秋之旨不明于后世矣后之求圣人者颜子其的乎时乎显则显矣时乎晦则晦矣语黙出处惟时岂茍哉英乎勉诸毋曰忠襄可为也圣人不可为也 

　　古蒙州学记 

　　立山复州治之几年今云南左布政使乐安谢公绶始领右方伯之命来广西其民举欣欣然喜而相告曰公复来公复来庐陵彭君栗适知州事问于诸父老诸父老跽而言曰是再造我民者我何可忘吾州古蒙州也唐改立山县国朝洪武间革为古睂巡检司时草冦窃发民亡者过半比年以来猺獞横据其地盗日滋而民日孤成化丙申巡抚都御史朱公英督两广军征荔浦破贼贼惧招之獞老李恭着首遣其子来纳欵公前以叅议佐巡抚于戎议城立山立山本州岛治在桂林平乐之间为藩腹心今之忧无控暴之地以居民耳州复则民定寻请于上许之乃营立山是役也公与按察副使范公镛都指挥王公辅更主相之明年丁酉州治成方进军茘浦时桂山岩恃险后下一军怒将尽歼之公亷其胁从者得七百余人释遣归农贼以此倾信招所至猺獞视我立山咸来此公以好生一念之仁代血战数万之兵也今也吾民之亡者复复而为州昔之戕吾民者今革面为编氓我有农桑我有塾庠生我有养死我有藏公之再造我民也我何可忘于是彭君籍记诸父老之言将碑于学宫以传而谋于提学时可周先生周先生三致彭君之恳于予俾为之记嗟乎彭君诚不私于公而思惠其州之人士乎请为言之七百死命归农何致羣凶之纳欵州亡州复在民何闗于公之一念动于此应于彼黙而观之一生生之机运之无穷无我无人无古今塞乎天地之间以至禽兽草木昆虫一体惟吾命之沛乎盛哉程子谓切脉可以体仁仁人心也充是心也足以保四海不能充之不足以保妻子可不思乎圣朝访古设学立师以教天下师者传此也学者学此也由斯道也希贤亦贤希圣亦圣希天亦天立吾诚以往无不可也此先王之所以为教也舍是而训诂己焉汉以来陋也舍是而辞章已焉隋唐以来又陋也舍是而科第之文已焉唐始滥觞宋不能改而波荡于元至今又陋之余也夫士何学学以变化气习求至乎圣人而后已也求至乎圣人而后已也而奚陋自待哉孟子曰人皆可以为尧舜周先生师表一方彭君为州守谒文山泽之癯非俗吏是以冐言之诸生疑者请质于周先生其必有兴起焉者甲倡焉乙和焉俛焉孜孜其传寖多其化寖博其于公也有光焉则斯文也其犹庶几泮水之颂欤于是乎书 

　　程乡县儒学记 

　　潮之程乡县儒学倾圯久矣今按察佥事雩都袁公庆祥处分以新之明年巡按广东监察御史刘公缨分巡岭东道佥事王公某往来为之劝借财用或拓地以相其成凡学宫之设有文庙有明伦堂前后位置所具皆同亦程乡之旧也袁公因地之形势广狭而更张之尊左则庙次右为堂皆南面而并峙此则学之大观也庙主以像世相沿袭有异授之嫌而未详其所自意者古以尸祭之遗意欤庙前树杏为坛夹以两庑戟门之东祠乡贤西祠后土泮池在棂星门之内池之左为宰牲所堂之东西偏为两斋为诸生号舍道义门与儒学门相望东庑之上神库西斋之上神厨庙与堂之间会馔堂居之北列廨宇凡此皆出于袁公之规画授图于县令俾成之总之为屋若干楹自辛亥迄癸丑三易寒暑而后成其形胜虽极壮丽则亦天下之通制不书可也袁公不以风教落第二义追惟古先圣王立学教人之本意而作新之袁公所以望于程乡则不可不以告也今夫南面而堂一以奉古之人一以居今之人卑尊并立乎其间此虽因地而寓形而教未始不存也夫子太极也而人有不具太极而生者乎语以四科称羣弟子由汉而来儒者以言语称者几人以政事称者几人以文学称者几人其间足以方驾古人而絶尘于当世者亦鲜矣况徳行乎颜子超然有见于卓尔之地所以遨游乎圣人之方而玄同乎圣人之神者非可揣摩而得也故其言曰夫子步亦步趋亦趋夫子奔轶絶尘而回则瞠乎其后微颜子其孰能知之亲切如此夫茍从事于斯虽未即优入颜域亦庶乎闵冉之间而由求又有不屑为者矣予尝闻程乡风俗善多而恶少孟子曰鸡鸣而起孳孳为善者舜之徒也鸡鸣而起孳孳为利者跖之徒也夫三尺童子闻人称其善则喜称其恶则怒是何心哉予老矣彼将有感吾言而兴起者乎县令辛君竟以袁公之命具其事之本末遣生员陈珀乞记于予故为之一言叶柏锺誉杨伟咸以义官董兹役柏又偕珀来谒文费莫大于纳粟指挥陈昂义官锺华次之其余助者又七十余人名氏多不能具载宜列之碑阴云 

　　程乡县社学记 

　　国朝开设学校自胄监至于府州县备矣惟郷之社学不列于官待有司而后兴吉之永丰刘侯彬由戊戌进士来令程乡首以教化风俗为事相地邑中得东西员城得水南村北距城五里得大枯树南距城八十里各就其地之便建学宫一所为社学者四学宫之制正北为正蒙堂东西两斋相向者无不同也其在东者堂后考亭之祠前有春浣池咏归桥皆揭之于亭其在西者堂南考亭之祠其后退省有轩燕休有所在南北者咸无焉此小子之学也是学也贫富贵贱才不才共之无所择于其人学宫既成侯以谕诸父兄诸父兄咸喜退各以其子弟来受学则为延师以教之买田租米一百石以供束修之需品量所给视所领子弟多寡东西各四十石水南之受二十石大枯成于诸学之后未有受焉县东五六里有地曰周溪山势自北而来迤逦南下峯四遶如城逺望不知溪发处但见自出山东北隅流入溶溶洋洋横于坡陀之麓上有曲池状如半月侯顾而乐之又爱溪之名寻即其地构堂于曲池之上最髙处图太极图于北壁前作讲堂左右为楼居楼外凿二石井泉甘而洌谓之天泉井榜其门曰周溪书院周溪之门少东过云步桥北折数百步山曰云洞与太极堂东西相望因辟地作亭寓之云谷之号侯政暇辄往游焉瞻眺徘徊如有求而弗得侯安取于山水若是勤哉已上诸役及买田之费侯悉以其在官所当得者积岁成之一不以扰民教谕李君钦训导陈君禄具图与事遣生员锺宏走白沙属予记之古者王畿置小学于辟雍之侧其在侯服邦国则列于庠序之右今之郡县学古之大学也今之社学犹古之小学也天下风俗美恶存乎人人之贤否存乎教观今之风俗则今之人才可知矣予尝终夜思之其不及古者有司非与庠序之设六经之训固在也以小学言之朱子小学书教之之具也社学教之之地也其皆不可无也天下之事无本不立小学学之本也保自然之和禁未萌之欲日就月将以驯致乎大学教之序也然则社学之兴在今日正淑人心正风俗扶世教之第一义也胡可少哉胡可少哉侯之心犹未但已也曰我有司也资于何以治资于何以教山名水名我思古人世岂无庶几者乎于是为之意以感之为之地以处之十数年间东西行过程乡者多矣未闻有吟风弄月而来足以副侯之心者侯岂敢必哉或谓予曰侯来程乡居几年寄怀山水之间不屑屑于簿书侯何心今且去程乡矣侯其埃溘斯世将髙栖而逺遁乎以是为知侯予葢不知也并记于是 

　　重修梧州学记 

　　百粤之区几千里东望五羊西通八桂苍梧界其间皆古之名郡也成化改元都御史韩公始于梧州开设三府病一学宫之不称亟选地于州城之南一里许迁焉弘治丁已秋邓公来总督两广军务谓不可以军旅之事先俎豆于是因前人之旧规而益修之凡韩公所欲为而未暇及者至是大备葢昔之薄者厚之卑者起之表柱石以壮阙门榜化龙而侪起凤神厨神库交映乎前礼堂膳堂并立于后斋舍廊庑登降阶级莫不焕然一新盛矣哉夫人之去圣人也逺矣其可望以至圣人者亦在乎修之而已茍能修之无逺不至修之云者治而去之之谓也去其不如圣人者求其如圣人者今日修之明日修之修之于身修之于家国修之于天下不可一日而不修焉者也明道先生言于朝曰治天下以正风俗得贤才为本彼学政之不修斯道之难立后生无所兴起无以成造就之功然则风俗何由而正贤才何自而得耶因时而立教即物以显义意者督抚所望于苍梧之士宁不有在于斯乎有开厥先有成厥后喜二美之骈臻超八荒而独立然后见夫子之门廓然洞开可望而不可即况于广大尊严端凝洒落黙契乎人心正大之所存与山岳而并峙显著乎烟霞岁月之所积与大化而同流不可动揺不可束縳也哉此则病夫所自励以佐督府所望于苍梧之士者也州别驾谢君湖承督府命董兹役至是讫工复以教授锺君偕生员陶荆民来征记章于督府旧也督府命之义不可辞于是乎 

　　书龙冈书院记 

　　父兄不以其言为子弟师业修于身子弟习而化之其为教也不一因其世箕裘异焉耳农商技艺各有教岂直士哉昔者尧舜禹汤文武周公道大行于天下孔子不得其位泽不被当世之民于是进七十子之徒于杏坛而教之择善力行以底于成徳其至也与天地立心与生民立命与往圣继絶学与来世开太平若是者诚孔子之教也大哉教乎今父兄爱其子弟教以六经诵之也惟恐其言之不熟讲之也惟恐其旨之不明似矣不知其身之所教与七十子之进于圣人同欤否耶江西抚之乐安有龙冈书院今都御史谢公绶六世祖均福始建与其弟均寿讲学其中福后以宏词领信州寿亦举进士守来阳岁久栋宇就废公之父某复即其地而新之既而诸子皆以文章取科第为显官公谓其子琪曰书院无田奚以守琪买田百畆择谨厚者掌之以供祭祀及束修之费公巡抚湖广两遣使走数千里至白沙谒文记之且以教其族之人予少无师友学不得其方汨没于声利支离于粃糠者盖久之年几三十始尽弃举子业从呉聘君游然后益数迷途其未逺觉今是而昨非取向所汨没而支离者洗之以长风荡之以大波惴惴焉惟恐其苗之复长也坐小庐山十余年间履迹不踰于户阈俛焉孳孳以求少进于古人如七十子之徒于孔子葢未始须臾忘也谢氏之先以儒起家传数世至公父子兄弟皆能以文章取科第出为当世用肩摩踵接盛于一门其得于龙冈者不亦多乎虽然父兄之教子弟之学将不但如是而已也今之学于龙冈者一短檠课之外未有闻也公能亮予言否耶横渠先生语学者必期至于圣人而后已予于谢氏岂敢谓秦无人 

　　丁知县庙记 

　　丁侯为县六年卒于官歴观我邑令自洪武迄今求丁侯未有也侯仕不为已耻以俗吏自居始至着礼式一编择立乡老各数人使统之俗淫于侈靡富者殚财贫者鬻产上无以为教下无以为守俗由是益坏乡都老以礼正之每岁按民丁产输钱谓之均平钱上下交侵民受其害侯量入为出岁输以还使民不知有役民甚赖之时有横征虐民侯蹙睂曰守令之政在养民坐视其困而不救安在其养民也力请罢之虽以此得罪不恤也侯素性略于承奉而严于鬼神灌献必亲执事有恪春秋之祭肃如也凡祀典所载有功于名教者为立祭田使人守之其不应祀者毁之至于接人也亦然可者与之不可者斥之其驭吏也不察察于案牍吏不敢欺其莅众也民服其威断明察奸伪鲜作夫县令官卑刑赏不加于天下而天下治忽由之知逺之近知风之自知微之显故予尝谓侯用世才其有所试矣夫岂茍哉侯以仕为学政暇必走白沙往返岁月内不知其几顾何取于白沙耶甚矣人不可无志也正其谊不谋其利明其道不计其功侯亦无所不愿学而切于救民急先务也死之日耕者吊于野行者吊于途有老妪夜哭于其庐旦往问之云妪何哭之哀也曰开岁役且至死者不可作已故侯之为县多可书其得民之实在节用去之十有二年邑人共立庙于白沙祀之如不得已焉者思侯之功表之非以儌福于神也后来继令者亦将有感于斯乎侯名积字彦诚成化戊戌进士宁都人 

　　肇庆府城隍庙记 

　　端阳城隍庙在刺史堂之西岁久就弊弘治癸丑冬郡守黄侯撤而新之命生员陈冕来征记侯丰城人名琥予曩从呉聘君游往来剑水尝一宿其家自侯来守端阳三年愈相倾慕安能已于言耶今天下府州县有城郭沟池有山川社稷有神主之而皆统其祭者谓之城隍神古制也不俟言矣然神之在天下其间以至显称者非以其权欤夫聪明正直之谓神威福予夺之谓权人亦神也权之在人犹其在神也此二者有相消长盛衰之理焉人能致一郡之和下无干纪之民无所用权如水旱相仍疫疠间作民日汹汹以干鬼神之谴怒权之用始不穷矣夫天下未有不须权以治者也神有祸福人有赏罚失于此得于彼神其无以祸福代赏罚哉鬼道显人道晦古今有识所忧也中庸曰致中和天地位焉万物育焉说者谓吾之心正天地之心亦正吾之气顺天地之气亦顺乌虖孰能信斯言之不诬也哉侯治端阳民畏而爱之葢有志者也故専以其大者告之余皆在所畧 

　　恩平县学记 

　　恩平古恩州之域国朝置恩平驿隶阳江县今恩平堡是也堡立于成化之己丑先是西獠入冦景泰天顺间剽掠髙凉以东亘数百里无完城民争起从贼逺迩巢垒相望此其地也成化改元圣天子念而广夷贼未平命将讨之而用其偏师于此既而贼势复炽当道者以恩平地四达难守简畀我邑令郁林陶侯素有威略至则急捣其巢穴亦既杀其桀黠者遂以其众还各郡县且数万人而虑其向背靡常即一旦复起为患有如前日充斥其将何以待之此堡所以建也成化丙申左都御史彬阳朱公奉勅总督而广军务既至环眂列郡昔常为贼所破者亟谋所以善其后谓恩平故多虞且其地介数邑之间当东西行之冲送往迎来民劬于道路者无虚日不如以堡为邑便会我陶侯亦以边功累升按察副使奉玺书専经畧是方公于是俾侯成之区画既定悉以上闻凡割阳江新会新兴三县人户三千户粮一万石县仍驿名城以堡建无所改于其旧城之中为治戎之所东则县治西则学宫既成诸士子逺近云集学舍不能容诵弦之声盈耳过者叹曰美哉洋洋乎昔为盗贼之垒今为诗书之府谁之力欤邑令翁君以书属予记其亊而于学宫尤惓惓焉甚矣翁君之明而保民也自有边患以来狼吞虎噬以残民之生人所知也汤沸火烈以贼民之性人未必知也颠沛流离死生利害怵于前而父子失其亲兄弟失其爱鼓之以鬬争之风置之于水火之地则五品之伦五常之性与生俱灭诚不可不惧也卫灵公问军旅之事孔子辞以未学曰俎豆之事则尝闻之矣自今观之昔者军旅之兴虽以拯民亦以弊民弊民之政孔子所不忍言岂得已哉今地方宁谧文教聿新俎豆之事安可一日而不讲耶邑长俎豆其政而忠信发之学宫俎豆其教而忠信导之诸士子俎豆其志而忠信体之习端而俗正教立而风行民乐生而好乱者息士有耻而慕义者众则刑罚可省礼义可兴囹圄可空干戈可戢守令之责尽矣而君之志宁不亦乐于斯乎予不文谨具其事始末与其所当先者以复君碑于学宫俾来者有考焉君名俨莆阳人 

　　新迁电白县儒学记 

　　邑何迁迁避冦也先是电白在髙州府治之东按察佥事陶公提兵过之顾谓其守宰曰形胜不足以守邑宜迁迁必于神电卫焉其地广可以容其城固可以守去危即安民之赖也舍兹弗图志不在民也知府孔侯镛以公之说闻于上遂迁焉时成化戊子岁也学宫在县治东南当是时寇贼未殄草屋一间奉大成木主而已岁丙申公以秩满迁副使奉玺书専经略是方每一过之未尝不瞻顾徘徊以学校之兴废为己责而叹其力之未遑也明年冦乃克平是方之民寄命于盗贼之水火者几二十年至是始逭公暇时巡省诸郡县俾劳来匡直咸尽其方越二载而民之病者苏仆者起矣公顾力可及以状请于钦差总督两广军务右都御史朱公首创学宫次及诸役许之于是辟土为基度财为用而属是役于某官某使督之以已亥三月某甲子始事越明年八月某甲子而舍菜焉宫宇峩兀门观轩敞神像清严器用具足缭之以宫墙饰之以丹漆诚壮诚丽遂为一郡学校之冠其它若县治若城隍社庙若藩臬行司以及邮传邸舍桥梁道路一一区画成之营材于山民不知劳为陶于野财不妄费而皆以一当百以百当万故役之烦者化而为简难者化而为易公勋庸着于武事不可胜计世称公通变无方亦焉往而非是也哉韩君某来守是郡既至睹众美之具成乃叹曰博哉功乎歴审其为之先后又叹曰公留意学校功先庶务其重如是乎乃具书弊遣其属蔡锺英如白沙请予记之辞不获推古学校之意而言曰学校一也所以有古今之异者存乎人孔子曰古之学者为已今之学者为人程子曰古之仕者为人今之仕者为已夫学以求仕之所施仕以明学之所藴如表里形影然皋夔稷契伊傅周召其载于典谟训诰仕者之所施也有为已之心乎颜曾思孟周程张朱其传于著述文字学者之所藴也有为人之心乎诸君子显晦不同易地而处之有不相能者乎自古有国家者未始不以兴学育才为务然自汉而下求诸学校之所得名世者几人有不由庠序而兴者乎是故学校之设其重在于得人学之道其要在于为已古之名世者舍是无以成徳甚矣斯学之不讲于世也久矣公所望于学校意者其在此乎公名鲁字自强广右之郁林人也始恩授吾邑丞公之先公成浙江按察副使死事武义云 

　　新会县辅城记 

　　吾邑辅城周遭六七里髙若干尺东南际水西北凿城下为池旁植刺竹施蒺■〈艹梨〉其中为营门以守尝记往年西冦之来凭陵髙凉以东破闗袭城势如建瓴至此则截然而止如虹霓之收急雨由是而吾民之丘陇以完室家以安鸡犬以宁仓箱以盈燕有岁时乐有宾客至于今各得其所者则谁之赐乎始者吾谓陶公曰孔子曰言忠信行笃敬虽蛮貊之邦行矣以此而尽吾心则庶政无不修用人无不当理财无不富治兵无不强不知乎此而欲徒恃其末葢后世以法劫制天下区区之为也公之功固大矣而圣人之道非耶公曰不然行圣人之道有二术内之曰心外之曰权无其心则权为挟私妄作矣无其权虽有其心将安施哉今夫用行伍之人取其长不责其备宥其过以图其功可也或者过于求实一疵不贷而用舍乖张矣今夫理财于扰攘之秋非常赋克取之民故椎牛洒酒丰犒厚享非以醉饱为徳所以作士气也顾小利而忘其大体者则朝夕与小吏计牙筹算赢余矣今夫治兵于阃外号令则大将主之而吾每以偏师从事况夫深山穷谷民獠杂居善恶同状生杀在前而节制不一沮我者惟以杀无辜为言矣此事之所以难行而心之所以不孚于人也乌虖兵凶器也岂得已哉公从事于兹余二十年吾民之老者以死少者以壮事功在边隅日逺日忘葢不可以无纪而垂告于将来今西师戒严盗贼塞路吾欲于知力之外而纲维乎是则孰与语哉 

　　云潭记 

　　白沙之西山则圭峯也东北连数峯最胜者为緑护屏屏之南有潭渊然曰圣池下蟠蛟龙龙嘘气成云变化万状里生周镐偕其季京来谒予白沙时维仲春风日晴美予与二子携酒饮于西山之麓班荆而坐仰而四顾有云起緑护屏炫烂如丹青郁纷若祥瑞予顾谓二子曰是圣池之云也伟哉观乎二子愀然正襟侍侧曰是吾先子之志也先子居龙溪垂五十年无他嗜好惟喜为云潭之观故先子之号曰云潭予曰嘻有是哉若先子我旧不幸早世不及见若兄弟长也若岂尽闻之乎居吾语汝夫潭取其洁也云取其变也洁者其本乎变者其用乎二子齐应曰然予曰未也野马也尘埃也云也是气也而云以苏枯泽物为功易曰密云不雨自我西郊是也水以动为用而潭以静为用物之至者妍亦妍媸亦媸因物赋形潭何容心焉是之取尔二子喜相谓曰先生命我矣于是复进而告之曰天地间一气而已诎信相感其变无穷人自少而壮自壮而老其欢悲得丧出处语黙之变亦若是而已孰能久而不变哉变之未形也以为不变既形也而谓之变非知变者也夫变也者日夜相代乎前虽一息变也况于冬夏乎生于一息成于冬夏者也夫气上蒸为水下注为潭气水之未变者也一为云一为潭变之不一而成形也其必有将然而未形者乎黙而识之可与论易矣二子于是起而再拜乞书为云潭记 

　　潘氏祠堂记 

　　一善可书也吾书之吾畏多言也信多乎哉不多也伤俗之益偷吾无位也言不能化而入恶在乎多言也善者吾斯进之而已矣潘某氏者南海之着姓老而无子曰吾无继可也兄弟之子犹子也同吾胞者几人继其世者若干人可以执笾豆可以守宗庙可以事继述而传无穷矣吾何忧吾无继可也以其所有者归之祠以卒噫兹可悯也已若是者其亦足与乎其无足与也尧之时比屋可封降自后世不以善而以利父子也而不用情兄弟也而阋于墙妇姑勃豀朋友按剑者皆是也夫恒人之情莫甚于顾其私而不忘其后某也致孝乎祖祢委祝乎兄弟其生也若遗其死也若虚非求马于唐肆者欤未可知也伯氏某成某之志以其地三畆构祠屋三间以奉四代神主其田若干畆以供常祀诗曰兄及弟矣式相好矣其斯之谓欤某之从子上舍生汉也有一日之雅于白沙来请记其事予不能辞也于是乎书 

　　增城刘氏祠堂记 

　　古圣贤以民徳归厚必曰追逺又曰宗庙之礼所以序昭穆也序爵所以辨贵贱也序事所以辨贤也旅酬下为上所以逮贱也燕毛所以序齿也庙始迁之祖而祭之古之制不可考已君子随时变易以不犯其分而得其心葢人情出于天理之不容己者夫何嫌欤古之仕者世继死者有庙生者有宗恩相庆而死相吊百世不相忘世降俗偷葢有不然者矣邸第之雄田园之美肥甘艳丽饱妻子祖考所栖与虫鼠为伍残膏剩馥何有及之其鄙陋污秽可胜道哉中古之王天下者尝为卿大夫作家庙以愧之卿大夫犹然况士庶乎先世之流风余韵至此几絶以吾之一身散而为百体拔其一毛而心为之痛是孰使之然哉且人之赋于天命者有贤不肖贫贱富贵之差吾之所以仁爱者未能皆然贫贱不薄于骨肉富贵不加于父兄宗族者谁乎故曰收合人心必原于庙宋之惠州守刘仲明自南雄迁增城有刘氏自仲明始也传至今太学生瓛十有二世其先世尝庙而祀之不迁又置田以供祀事以图无穷颓而复起者再矣父有积薪子不析而爨之世岂少哉瓛自言系本元城世有衣冠曰縁者瓛之父也曰汉曰孔祥者瓛之诸父行也一念追逺之同天顺甲申始拓庙旁之地而新之庙成而诸父亡矣成化庚子瓛之兄瓒又率其族兄弟而增修之前堂后院栋宇层起焕如也四垣竹树周遭过其门者咸以是称焉于前有光于后有继于士大夫其无愧哉今年秋瓛因林时嘉再至白沙子示之诗云一雨变新凉炎埃洗除尽庐山昨夜灯已照刘宗信故为之记以诏其后人 

　　永慕堂记 

　　予幼时读孟子人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣窃疑孟子之言抑扬太过爱亲人子之至情也不待教而能不因物而迁人之异于圣人也岂相悬絶若是耶比弱冠求友于四方多识当世之士择其贤者能者而师之其不可者而改诸内外轻重之间槩以孟子之论其役志于功名其循情于妻子其思慕其亲其不以皓首而媿垂髫者希矣然后信孟子之知道不茍于言也成化甲辰江阴李君昆以侍御史被命清理军伍于两广始过白沙进拜老母于堂予雅未识君之色而讶其忧之余耳君之孝而讶其哀之余意风木其心者恒怵惕于见人之亲欤君曰然少留君坐语之以丱角所疑于孟子以壮而后信其言不予欺因与君论交焉它日再过白沙索书永慕堂扁予申以孟子之言曰人各有所慕仁者慕亲义者慕君士慕学农慕稼穑百工慕能商贾慕贸迁无无慕者慕之至死而勿替乃至形乎动静接乎梦寐通乎幽明皆性之所发而为情有莫知其然而然者此之永慕是也夫孰得而夺之彼幼而慕壮而衰老而遂忘慕之不至而迁于物是之谓情其性非知内外轻重之别者也夫忠孝之推也不孝于亲而忠于君古未之有也御史谏官也绳人以身者也名堂之义其以忠孝示天下乎君闻之悦命左右涤砚乞书为永慕堂记 

　　潮州三利溪记 

　　古今学者不同孔子以两言断之曰古之学者为已今之学者为人古今仕者不同程子以两言断之曰古之仕者为人今之仕者为已古之人人也今之人人也一也判而而之其不可同者如阴阳昼夜则有其故矣圣贤之所以示人也知微之显知显之微学为已也其仕也为人学为人也其仕也为已断不疑矣今守令称贤于一邦利泽及于民民爱而乐之问于我岭南十郡之内吾知其人者周潮州也潮海郡也东南距大海望之渺漫接天习水者乗长风驾大舶出没巨浪中小不支则有覆溺之患每岁漕运潮人共苦之潮州来守郡问潮父老所以便民者父老曰其惟三利溪乎潮五属邑其三在郡治西南形若鼎立广袤千里水曲折行其中而民共赖之者三利溪也是溪之长百一十五里东抵韩江西流入于港正统间湮于大水潮州浚而通之水由故道行东西注会同于海虑其冬旱而且涸也凿郡城南沟引韩江水注于溪甃石为闗时而开闭之凡役民于畚锸卑之为溪也髙之为闗也仅一月而成农夫利于田商贾利于行漕运者不之海而之溪辞白浪于沧溟谢长风于大舶于是潮之士夫与其父老拜郡门谢曰利吾潮者吾父母也吾子孙敢忘之由是观之谓周潮州仕而为人也非欤吏于潮者多矣其有功而民思慕之唐莫若韩愈入国朝来莫若王源驱冥顽之鳄造广济之梁其事显于为人不可诬矣今潮州以三利溪配之辉映后先称贤于一邦也宜哉夫短于取名而长于求志薄于儌福而厚于得民非以奉身而燕及茕嫠陋于希世而尚友千古黄涪翁之所称者非濓溪先生欤潮州遗予书曰我故舂陵族也潮州之举进士有声郎秋官有声守郡有声其尚不忝其世也哉吾尝赠之诗云楚中有孤凤髙举凌穹苍借问归何时圣人在黄唐望之久不至岁晏涕淋浪九苞有遗种不觉羽翼长三年集南海使我今不忘逍遥栖桐枝长饮甘露浆吾生濓溪数百年之后思濓溪而不可得见见其族之云仍若此者殆可与言矣然则区区所爱慕于周潮州者一闗三利溪而已耶潮人相与立碑颂潮州之功遣生员赵日新来请文予以其事并诗记之俾潮之人知仕而为人者有功不可忘而潮州之进未艾也潮州名鹏字万里道州之永明县人（先生文既成每询之潮人多言三利之利无实因作一诗以代跋云欲写平生不可心孤灯挑尽几沈吟文章信史知谁是且博人间润笔金意欲示后人失于审也其后王侍御哲至潮见之叹曰君子可欺以其方噫斯言得之矣弘治甲子秋门人张诩识） 

　　寻乐斋记 

　　五年伍光宇始构亭于南山之岩以坐明年复于吾居第之左结草屋三间与亭往来又明年而光宇死矣草屋之成光宇斋戒沐浴焚香更衣危坐厥明请余问曰云不自知其力之不足妄意古圣贤人以为师今年且迈矣不得其门而入不知其所谓乐寻常间自觉惟坐为乐耳每每读书言愈多而心愈用用不如不用之为愈也葢用则劳劳则不乐不乐则置之矣夫书者圣贤垂世立教之所寓也奚宜废将其所以乐者非欤愿先生之教之也余复之曰大哉吾子之问也顾余何足以知之虽然有一说愿吾子之思之也周子程子大贤也其授受之旨曰寻仲尼颜子乐处所乐何事当是时也弟子不问师亦不言其去仲尼颜子之世千几百年今去周子程子又几百年呜呼果孰从而求之仲尼饮水曲肱颜子箪瓢陋巷不改其乐将求之曲肱饮水耶求之陋巷耶抑无事乎曲肱陋巷而有其乐耶吾子其亦慎求之毋惑于坐忘也圣贤垂世立教之所寓者书也用而不用者心也心不可用书亦不可废其为之有道乎得其道则交助失其道则交病愿吾子之终思之也仲尼颜子之乐此心也周子程子此心也吾子亦此心也得其心乐不逺矣愿吾子之终思之也语已光宇整步而出充然若有得者归揭其榜曰寻乐斋云 

　　风木图记 

　　莆之李侯某由进士官戸曹员外郎出为广东按察佥事每出行部至新会辄一过病夫陈某白沙坐小庐山精舍半饷始至携所得志铭文并挽诗一大帙来授而读之三敛袵先处士黙庵先生与林夫人之贤皆可考而知矣寻以风木图请记夫孝子之事其亲视于无形聴于无声致爱则存致悫则着着存不忘乎心奚存殁间哉吾闻之曾子再仕而心再化曰吾及亲仕三釡而心乐后仕三千锺不洎吾心悲弟子问于仲尼曰若参者可谓无所县其罪乎曰既已县矣夫无所县者可以有哀乎彼视三釡三千锺如鹳雀蛟虻相过乎前也今夫禄之弗逮养曾子悲之侯亦悲之侯之心曾子之心也若曾子可谓尽思矣奚事于图乃若孔子则以为子之养其亲期于适焉耳茍至乎适虽圣人不能以有加也遑问其它其足于内者无所待乎外性于天者无所事乎人又非但事亲一事为然也一以贯之其所称孝非常所称常所称者丰其养厚其葬生之封死之赠而已耳嗟夫今之士夫异于古之士夫也其所称孝率以是为至矣吾恐圣贤之意不明于后世也既抚图而悲复引其意谓侯曰侯死事尽思无负于曾子矣亦知曾子所以显其亲于无穷者何如哉孝经曰立身行道扬名于后世以显父母孝之终也侯念之侯念之是为记 

　　处素记 

　　一夫颀然始弱冠为生员事进取不偶退耕于野作室三间榜两处素字于楣曰吾不了其义当否吾以问白沙子白沙子闻之絶倒间数日抵一巻请曰为我记处素白沙子命出砚研墨汁相向诘之曰夫记纪实也为我具状吾为女记即应曰毋苦我人呼我秀才我即不应谓我处素我即应之但子为我记足矣吾知其状云何两手捧砚蹑席扬睂进愈恭白沙子不能却墨其巻归之 

　　慈元庙记 

　　世道升降人有任其责者君臣是也予少读宋史惜宋之君臣当其盛时无精一学问以诚其身无先王政教以新天下化本不立时措莫知虽有程明道兄弟不见用于时迹其所为髙不过汉唐之间仰视三代以前师傅一尊而王业盛亩畆既出而世道亨之君臣何如也南渡之后惜其君非拨乱反正之主虽有其臣任之弗専邪议得以间之大志弱而易挠大义隠而弗彰量敌玩雠国计日非往往坐失机会卒不能成恢复之功至于善恶不分用舍倒置刑赏失当怨愤生祸和议成而兵益衰岁帑多而民愈困如久病之人气息奄奄以及度宗之世则不复惜为之掩巻出涕不忍复观之矣孔子曰人之生也直罔之生也幸而免刘文靖广之以诗曰王纲一紊国风沈人道方乖鬼境侵生理本直宜细玩蓍万古在人心噫斯言也判善恶于一言决兴亡于万代其天下国家治乱之符验欤宋室播迁慈元殿创于邑之厓山宋亡之日陆丞相负少帝赴水死矣元师退张太傅复至厓山遇慈元后问帝所在恸哭曰吾忍死万里间闗至此正为赵氏一块肉耳今无望矣投波而死是可哀也厓山近有大忠庙以祀文相国陆丞相张太傅弘治辛亥冬十月今戸部侍郎前广东右布政华容刘公大夏行部至邑与予泛舟至厓门吊慈元故址始议立祠于大忠之上邑着姓赵思仁请具土木公许之予赞其决曰祠成当为公记之未几公去为都御史修理黄河委其事府通判顾君叔龙甲寅冬祠成是役也一朝而集制命不由于有司所以立大闲愧颓俗而辅名教人心之所不容已也碑于祠中使来者有所观感弘治己未夏予病小愈尚未堪笔砚以有督府邓先生之命念慈元落落东山作祠之意久未闻于天下力疾书之愧其不能工也 

　　梦记 

　　庚寅秋月距予自京师归适踰一载是夕天气稍凉予读易白沙之东房既倦而卧梦与应魁殿元克恭黄门同行一童子前导不识者一人次之次克恭次余应魁途遇泥潦予呼童子取行具童子不应余因曰越人歌之楚人应之应魁屡叹不置克恭顾余作愁状其不识一人者漠然若无所闻焉既寤测其意曰越与楚风气不同人声随而异必不能相通而相好使越人歌之楚人聴之亦犹使楚人歌之越人聴之也孰若使越人歌之越人自聴之楚人歌之楚人自聴之其音习于其耳其言感于其心奚不相说之有是故越不可为楚楚亦不可为越越与楚不相能非有生之初习使然耳习之久殆与性成夫茍欲变之非百倍其功持之以久不可使化而入今若以为越者一人骤而号于楚地曰去而为楚者以从我楚得不羣怒而逐之乎然则如何曰守其为越者无遽责楚以必同庶乎其免矣 

　　又 

　　三月二十七日碧玉楼午睡梦出贞节门外大水一老人抱衣浣于前歌曰法好人莫传衣好人莫穿良久又歌曰西子蒙不洁揜鼻过者疾趋而争先虽有恶人斋戒沐浴被服明鲜以祀上帝执侍周旋与世骈肩吁是何梦耶将有应于后早为之兆耶抑梦幻虚无同异端之说从而稽之因妄求妄不可耶姑记于此以俟明者决焉 

　　○补遗 

　　论前辈言铢视轩冕尘视金玉 

　　上 

　　道至大天地亦至大天地与道若可相侔矣然以天地而视道则道为天地之本以道视天地则天地者太仓之一粟沧海之一勺耳曾足与道侔哉天地之大不得与道侔故至大者道而已而君子得之一身之微其所得者富贵贫贱死生祸福曾足以为君子所得乎君子之所得者有如此则天地之始吾之始也而吾之道无所增天地之终吾之终也而吾之道无所损天地之大且不我逃而我不增损则举天地间物既归于我而不足增损于我矣天下之物尽在我而不足以增损我故卒然遇之而不惊无故失之而不介舜禹之有天下而不与烈风雷雨而弗迷尚何铢轩冕尘金玉之足言哉然非知之真存之实者与语此反惑惑则徒为狂妄耳 

　　中 

　　天下事物杂然前陈事之非我所自出物之非我所素有卒然举而加诸我不屑者视之初若与我不相渉则厌薄之心生矣然事必有所不能已物必有所不能无求于吾前矣得谓与我不相涉耶夫子谓不义而富且贵于我如浮云谓薄不义也非薄富贵也孟子谓舜视弃天下如敝屣亦谓重爱亲也非谓轻天下也君子一心万理完具事物虽多莫非在我此身一到精神具随得吾得而得之耳失吾得而失之耳厌薄之心胡自而生哉巢父不能容一瓢严陵不能礼汉光此瓢此礼天下之理所不能无君子之心所不能已使二人之心果完具亦焉得而忽之也若曰物吾知其为物耳事吾知其为事耳勉焉举吾之身以从之初若与我不相渉比之医家谓之不仁昔人之言曰铢视轩冕尘视金玉是心也君子何自得之哉然非其人与语此反惑惑则累之矣或应曰是非所谓君子之心也君子之辨也曰然然无君子之心徒有轻重之辨非道也 

　　下 

　　或曰道可状乎曰不可此理之妙不容言道至于可言则已渉乎麤迹矣何以知之曰以吾知之吾或有得焉心得而存之口不可得而言之比试言之则已非吾所存矣故凡有得而可言皆不足以得言曰道不可以言状亦可以物乎曰不可物囿于形道通于物有目者不得见也何以言之曰天得之为天地得之为地人得之为人状之以天则遗地状之以地则遗人物不足状也曰道终不可状欤曰有其方则可举一隅而括其三隅状道之方也据一隅而反其三隅按状之术也然状道之方非难按状之术实难人有不知弹告之曰弹之形如弓而以竹为弦使其知弓则可按也不知此道之大告之曰道大也天小也轩冕金玉又小则能按而不惑者鲜矣愚故曰道不可状为难其人也 

　　安土敦乎仁 

　　易上系曰安土敦乎仁予曰寓于此乐于此身于此聚精会神于此而不容惑忽是谓之曰君子安土敦乎仁也比观泰之序卦曰履而泰然后安又曰履得其所则舒泰泰则安矣是泰而后可安也夫泰通也泰然后安者通于此然后安于此也然九二曰包荒用冯河是何方泰而忧念即兴也九三曰艰贞无咎则君子于是时愈益恐恐然如祸之至矣是则君子之安于其所岂直泰然而无所事哉葢将兢兢业业惟恐一息之或间一念之或差而不敢以自暇矣有于予心符或曰君子不已劳乎应曰干之象曰天行健天之循环不息者健而已君子执虚如执盈入虚如有人未尝少懈者刚而已天岂劳哉君子何为不暇乎 

　　无后 

　　君子一心足以开万世小人百惑足以丧邦家何者心存与不存也夫此心存则一一则诚不存则惑惑则伪所以开万世丧邦家者不在多诚伪之间而足耳夫天地之大万物之富何以为之也一诚所为也葢有此诚斯有此物则有此物必有此诚则诚在人何所具于一心耳心之所有者此诚而为天地者此诚也天地之大此诚且可为而君子存之则何万世之不足开哉作俑之人既惑而丧其诚矣夫既无其诚而何以有后邪 

　　仁术 

　　天道至无心比其着于两间者千怪万状不复有可及至巧矣然皆一元之所为圣道至无意比其形于功业者神妙莫测不复有可加亦至巧矣然皆一心之所致心乎其此一元之所舍乎昔周公扶王室者也桓文亦扶王室也然周公身致太平延被后世桓文战争不息祸藏于身者桓文用意周公用心也是则至拙莫如意而至巧者莫踰于心矣孟氏学圣人也齐王不忍见一牛之死不有孟氏不知其巧也葢齐王之心即圣人之心圣人知是心之不可害故设礼以预养之以为见其生而遂见其死闻其声而遂食其肉则害是心莫甚焉故逺庖厨也夫庖厨之礼至重不可废此心之仁至大不可害君子因是心因制是礼则二者两全矣巧莫过焉齐王之心一发契乎礼齐王非熟乎礼也心之巧同也圣人因民害而迸之四裔之民奚罪焉亦曰戮之则（阙）有之遗害故圣人之仁有权焉使之逺御魑魅则害去而恶亦不得施矣夫人情之欲在于生圣人即与之生人情之恶在于死圣人不与之死恶众人所恶也圣人即迸除裔夷恶难施也圣人以投恶圣人一举而迭中圣人未尝巧也此心之仁自巧也而圣人用之故天下有意于巧者皆不得厕其间矣周公一金縢大发寤时主以后世事观至巧矣周公岂有意耶亦任心耳 

　　陈白沙集巻一 


　　●钦定四库全书 

　　陈白沙集巻二 

　　（明）陈献章 撰 

　　○书简 

　　与西涯李学士 

　　相别六十年迩者不通问于京师然自周文都南归后先生之音耗遂絶于耳曩闻先生在丧且归长沙无一知旧自北京来者无可问其详不敢奉状每一见周生相与怅然久之尚未审所值何艰长沙无旧业未必可归当归何处也近者白洲李宪副过寒舎乃知先府君茔于都下嬴博之葬古今未必以为非然亦有非其情之所安顾吾力有所弗及万里外某能亮先生之心也奈何奈何居今之世欲超然无累于心无累于后先生计之亦熟矣然事往往有不期而至非人思虑所能及惟在我者所当尽而或牵制于外为之弗豫至不可为然后图之亦弗及矣此亦先生平昔所尝虑及漫一道之耳顷岁承惠贞节堂八诗真岭南竹枝也李世卿已収入县志门户之光非言语可谢也藤蓑尚欠补章能复赐之否乎世卿自去年首夏至白沙臈然后归蚤晩会试入京区区衰病百状问之可知己去秋得时用一书足慰鄙懐他人爱我不如时用先生谅能悉之也张进士行附此不能尽所欲言粗绢二疋表忱外苎一端奉时用不别具 

　　与邓督府 

　　翰林院检讨古冈病夫陈某再拜复书督府都宪邓大人先生执事某不得望见于执事五十年矣南海野人徒抱迂拙不可为世用执事鸿猷盛烈声闻四达皎如日星之照临甚贺甚贺兹者伏蒙手书锡之名香岁厯别奉钧帖令本县月给白米一石拨人夫二名不敢当不敢当执事所称逋野诚隐逸士如今日之赐使逋等受之宜也其不受未见其让之过也某何敢自列于古之名流哉某无寸善可以及人有田二顷耕之足以自养而又受赐于当道以自列于古之名流其怠于自修亦甚矣引领苍梧衰病无由自致拙作一首纪述仁政传示岭海以彰盛徳余二小诗以撰慈元记望西涯阁老以请祀典望督府共成东山之美此野人之志也伏乞钧裁 

　　与朱都宪 

　　顷者获拜执事于苍梧十余年间执事之心不忘乎仆与仆愿见执事之诚交慰并沃于一堂之上一日之间至矣尽矣执事负一世之豪才际百年之嘉会故能受知于当宁进位都宪奉玺书督三军以经营于一方谁不瞻仰谁不归戴仆一介书生生长东南闻见寡陋徒负虚名无补于世乃蒙追忆十余年相与尺牍往来之雅而赐见焉幸甚幸甚仆之齿非少然以方于执事则为后进执事先生长者也长者有问不辞让而对非礼也隐而不告非礼也仆之始至执事问以出处仆未敢率尔执事又益之以荐进之说且令回自决之仆于是乎若负芒刺避席而不敢言惭也退而思之又大惭也明日具以情告且言其不可当是时也执事亦见仆之颜色乎始者仆欲往见执事于苍梧凡三复计之而后果行诚以执事之贤固所愿识然自念二三十年所守进退之节一旦由此而变亦不能不少踧踖也况谕之以荐进之说耶仆窃以为执事好崇奬人之善偶见一士少异乎人亟以此言宠之使勉乎善云耳不然则将悼其穷且老踽踽焉无所与同恤恤焉无所与归故问而遣之使自为禄仕之计焉耳不然执事之明足以照物岂不知仆之驽钝不可驱策而思进之万里之途也执事又以韩退之之事见朂退之虽贤不及孟子孟子不肻枉尺直寻退之以书千宰执仆固不得舎孟而学韩也仆之归白沙几一月矣乡之逢掖士无日不来问询仆告以所接盛徳之光莫不鼓舞兴起信乎徳之流行速于置邮而传命也惟是进退出处之念尚日往来于心诚惧执事所以待仆者如此而人之知仆者浅也此意已托丘侍御达之左右不审亮之否乎未能黙黙伏此布闻且以代面谢惟少垂鉴焉 

　　又 

　　陈某顿首启伏蒙今月十八日遣使降临衡茅惠以羊酒粟楮诸仪君子之赐光动闾里顾愚何人可以当此恭惟执事位髙而望重徳博而民化而恒患乎善之不彰士罔攸劝故能尊重名教秩秩其仪以兴起山林之遗逸大哉执事之心仆虽驽钝敢不夙夜秪奉然仆窃观来谕之言大意欲劝仆出仕耳非直劝之且加责焉是故出于爱仆之诚而仆之心亦未有蒙照察者何则掇科登仕固仆之素志抱病违时非仆之得已仆自染疾来六七年间每遇疾作徧身自汗若雨或遭数月不止既止复作畏劳怯冷沉绵反复元气■〈穴上浸下〉耗力加防慎庶几保全而母氏年益髙百疾交苦是以未能出门耳假令仆疾愈可以出矣而忘亲之老岂人之情也哉在亲为亲在君为君无所往而不然矣夫天下之理至于中而止矣中无定体随时处宜极吾心之安焉耳若昔之李宻是也宻被征时宻之心盖自揆安于事刘则止为中而行非中也今若槩以圣贤出处之常责宻以必仕恐非宻之心宻之心天理之时中也仆今自处亦欲无愧于宻耳执事信以为何如哉愿终教之仆不敢固执也承録示诸公子文稿笔势滔滔有气焰当是一才子可畏可畏若导其志使不差开其学使有益又在教者何如耳使回谨此申覆辰下哭一侄妇故言无文采伏乞台照 

　　又 

　　陈某启伏承此月二十四日都宪老大人命使降临衡茅谕令某即日起程赴京春闱在迩不许推延闻命悚惶为慰为惧伏念某质本庸愚赖蒙圣朝作养于兹三十余年虽无用世之才窃有忠君之志其未仕也岂果于自为而忘世哉诚欲吾身亲见之岂不知时之可为哉执事知之久而爱之深既重之以手书复勤之以口喻执事于后进拳拳接引如此某虽驽疲岂无飞动之意哉直以受气不丰病与年长去年秋自汗纔息因得进谒执事于苍梧比归途间冒风旧病寻发至今年七月初寒热交攻自汗犹剧而必欲驱此疾羸之躯行于风波之途万一不虞虽悔何益伏愿执事垂日月之明扩天地之量假之岁月俾得调治疾愈之日自行起程赴部不敢推延以负尊命干冒威严某不胜战越之至 

　　与刘方伯东山先生 

　　余冦未殄先生得无为百姓戚戚耶比闻下令各乡村自为城守伏计当道忧民之至必无过举恨未得其详耳曹匪石抵家病即愈先生冒大暑负疴而出动静劳逸仕与止固不同也未涯瞻奉谨此申忱匪石所征乐记文字已托邹汝愚具稿早晩録上转达 

　　又 

　　亡妣墓于小庐山居舎之旁襄事于乙夘夏四月八日去始丧才四十日耳万里一疏无任哀感之至厓山慈元庙久完但未立主耳拙记録去想已经目若西涯阁老有作用之制中别无佳思作得文字强勉塞命无以老朽为嫌也祀典记当与西涯阁老图之屡闻先生上疏乞休致然每于邸报中未见端的未审何如也近陈进士茂烈过寒舎与语东山先生告归西涯阁老留之疑先生未能去者以此故也 

　　又 

　　得五月二十日书良慰想仰先生即日命驾还东山山灵辄喜虽然先生不忘天下之心山灵未必识也章近有衡山之约去东山非甚逺他日东山渔钓之暇尚能索我于朱陵洞中否耶昔者寄去慈元记稿幸一字批破还示为感 

　　又 

　　赏倪指挥知感激矣弊邑民得免于盗贼水火之害公一瓢酒之力耳活国者手段固如是耶感服感服里人问徭役告以昔者舟中所闻听者雀跃交庆如赤子之慕慈母不审比日斟酌何如捄民水火之中惟恐其不早也贪官污吏侵渔百姓甚于盗贼此辈不除虽有良法美意孰与行之窃谓徭法虽更必痛惩一二贪黩然后法行之可久也祭田事料理恐未免水火之相射欲乞少缓裁之如何恃爱饶舌 

　　复彭方伯书 

　　古冈陈某熏沐顿首复书大方伯彭大人先生执事新凉惟台履吉庆去冬林别驾过白沙得执事手书后又得所寄絶句诗具悉雅爱继又闻诸人执事以贱名污荐尺天官以执事之言为重亟赐允行近者蒙遣守令降临衡宇书币炜煌先后迭至太守执■〈斗〉宣喻于庭曰是大方伯彭公使某归陈白沙征币也闻命兢惶罔知攸措执事当世之豪杰也吾党以执事为模范斯文以执事为司命庙堂以执事为柱石执事一嚬笑一举措天下将视以为轻重取舎甚哉执事之动不可轻也仆本麋鹿之性者也虽少读书全无抱负中岁闭门惟近药饵好事相传类多失实执事徒信人言以为可用斯名一出士类扬之闾里荣之仆不知何以得此于执事意者方今之俗亷耻未兴将以兴之欤奔竞未抑将以抑之欤不然执事眼髙一世必不以天下之望负天下之人也夫天下非诚不动非才不治诚之至者其动也速才之周者其治也广才与诚合然后事可成也孔子曰如有用我者朞月而已可也三年有成圣人过化存神之妙不可一二窥测天下不动不治动以治之圣人与学者一尔未有不须诚以动不须才以治者也如仆者忠信不修章句为陋才既不足以集事诚又不足以动物徒以虚名玷污荐尺进则无益于事徒丧所守以上累执事之明止则人将以我为固守一节非通于道者亦非所以立大中而奉明训也二者之虑往来乎胸中几日而后决之子使漆雕开仕对曰吾斯之未能信开以夫子为的者也夫子不能使之仕何则人之知己不如已之自知茍未信也师不能强于弟子仆自知甚明惟谨素履罔俾玷缺庶几丘园之义尚足以少禆明时奔竞者愧而恬退者劝亦仆所以报执事之万一也若曰可以仕焉仆不知其可也矧今自汗又作俯仰或过衣裳尽湿此亦郡守所目击设任之劳事何以堪之伏惟执事察仆之志矜仆之愚而弗强焉幸甚幸甚 

　　与陶方伯 

　　比闻在师中能坐马矣幸甚幸甚周二来得书人情世态相见多不合奈何处之交游中有不劝人进者乎某独不然是以退为进也非髙明莫能亮之承问改题诸墓石可否书法与铭旌略同所以存其名不当云某府君忠烈公则书其自得于先朝者至显矣后来恩典所加宜列诸神道碑不必改题也李世卿久在馆中恐要知不多及 

　　又 

　　潭溶拘留稻舫称大府中差人果出于尊意否耶乞降指挥比岁咸田之入仆于执事所谓待晏子而后举火者也然非邓马二生仆安得坐享此田哉仆与二生约每岁入三分于仆犹以为愧焉黄田第四蓢诸侄与易赞共成之赞比二生用力尤难所费十未酬一伏惟执事扩造化之量垂不朽之仁念仆平生不茍取之小亷不负人之小节无易旧图则仆始终受赐大矣恃爱轻渎不罪 

　　与欧总戎 

　　逺枉专使下问某不幸今年二月间先妣下世自是以来忧病相持不复知有人世事忽枉手教具审朝廷大阃外之任寄于公府江之患已平可贺可贺虽然平蛮之颂老朽窃念公忘之昔者断藤峡凯歌适足为韩公之累此广右之役所以有烦于今日诸公也公识量宏逺所到岂可涯方地方复民业惟公留意焉病畏多言感公厚爱故及此幸勿示他人以为诟也厚赐谨已拜领感怍无量南井昨为致区区于察院此不赘 

　　复张东白内翰 

　　承谕义理须到融液处操存须到洒落处仆僻处海隅相与丽泽者某辈数人耳抱愚守迷无足以副内翰期待之重然尝一思之夫学有由积累而至者有不由积累而至者有可以言传者有不可以言传者夫道至无而动至近而神故藏而后发形而斯存大抵由积累而至者可以言传也不由积累而至者不可以言传也知者能知至无于至近则无动而非神藏而后发明其几矣形而斯存道在我矣是故善求道者求之易不善求道者求之难义理之融液未易言也操存之洒落未易言也夫动已形者也形斯实矣其未形者虚而已虚其本也致虚之所以立本也戒慎恐惧所以闲之而非以为害也然而世之学者不得其说而以用心失之者多矣斯理也宋儒言之备矣吾尝恶其太严也使着于见闻者不暏其真而徒与我哓哓也是故道也者自我得之自我言之可也不然辞愈多而道愈窒徒以乱人也君子奚取焉仆于义理之原窥见髣髴及操存处大略如此不知是否疾病之余言不逮意惟髙明推而尽之还示一字仆之幸也比者娄克贞敎谕亦有书来仆既未接其人不可遽有往复内翰傥以愚言为有益择其中一二可者示之否则置之陈布衣竟不及面而卒当此衰否之极又失此人可叹可叹良晤无由伏惟顺时以道自重不宣 

　　与贺克恭黄门 

　　离来年多彼此交梦神亦劳止老矣宁复有相见之时耶今年春二月十六日老母倾背毁瘠不能自制与死为邻平生知旧几人死者已矣存者或失其故步奈何奈何今之论人于出处曰贺黄门贺黄门亦蒙厕贱名于黄门之下岂不以同志者少不同者多耶比岁得所恵书继又得贤郎北京书甚慰甚慰有子如此足矣天将以是大贺之门盖可知也三十年妄意古人之学众说交腾如水底捞月恨不及与克恭论之今谓少有见处得其门而入一日千里其在兹耶南北万里意所欲言非尺简所能尽里中举子赴春官附此草草前有诗稿一册寄范长史处托渠转达辽东久不报为无便耳亮之 

　　又 

　　为学须从静中坐养出个端倪来方有商量处林缉熈此纸是他向来经厯过一个功案如此是最不可不知録上克恭黄门岁首已托锺锳转寄未知达否今再录去若未有入处但只依此下工不至相悮未可便靠书策也前纸所録往来书问二首又记梦一首后有林缉熈秉之跋尾通奉去病中不能作书然所欲言者大略不过此而已亮之 

　　与呉黄门世美 

　　小诗不足以光先徳但比于他文此为切实耳凡观人者审于爱恶取舎去就之间足以见之矣所贵乎作者谓其言之不妄可以传逺若笔锋无力拈掇不起则无如之何 

　　与丘侍御承差廿里来得至苍梧书起居通例也而何其辞之切切前此两附问皆不至死者已矣宋先生旦夕临弊邑将必见之无状何以致公之惓惓如是耶感怍至矣圣天子念逺方简命名御史出按治公以井渫之才治之广右幸甚幸甚夫人之才大小必用之而后见不遇盘根错节无以别利器闲居窃闻广右之积弊甚矣斯民之望治切矣树公道明赏罚去故即新使人人尽力于所事而民被实惠正今日图任之盛意亦公之能事也老朽何足以知之引领苍梧徒深向往比与李世卿期至南岳世卿今行矣道路其有藉哉酒楮不渎谢 

　　与葛侍御 

　　古冈病夫陈某顿首奉书侍御葛大人先生执事顷者亷宪陶公惠书称执事之命以平后山碑文委仆为之既辞以不能矣恐执事者不察仆之心而以为慢别简托扵东山刘先生白之今者赵知县自省还过白沙复申前命窃计区区之私非但执事与当道诸公虽东山亦未之悉也仆请略言之仆毎读宋史至曹彬克金陵一事未尝不对巻敛袵而叹赵太祖之仁与曹武惠之不伐也盖自出师以至凯旋士众畏服无敢轻肆克城之日兵不血刃凡所得一十九州岛三府一百八十县可谓有功矣武恵视之若无有也捷至羣臣称贺太祖泣曰宇县分割民受其祸攻城之际必有横罹锋刃者实可哀也命出米一万赈恤之当是时君不知以得地为喜将不知以克敌为功一念好生之仁洋溢上下自秦汉以来未及见也史臣称武惠位兼将相不以等威自异遇大夫士于涂必引车避之不名下士噫何以谦之至也易曰劳谦君子有终吉武惠有之今后山之役信有功于民矣诸公岂自与耶此贼近之省城民遭其毒者几年于兹前此有司固有任其咎者矣夫以今日平盗之功补前御侮之不及正相乘除在于仁人君子之心视民如伤岂容有彼此先后之间哉夫上之治民当休戚同之夫久病者不以得一日之安而弃补羸之剂病饥者不以得一饭之饱而忘终岁之忧执事试求之百姓忧乐之情而忘其在已必能以赵太祖之所存者处民以曹武之所存者处功则光明者益光明矣以仆观于一时开诚布公未有如执事舎已从人未有如执事乐善忘势未有如执事以执事之才应天下之务何所不可仆所望于执事者非直以曹武惠辈人为法姑举其一事之近似者为执事言之耳惟亮之裁之 

　　复江右藩宪诸公 

　　七月二十四日仆方困暑闭斋独卧而李刘二生适至书币交陈辉映茅宇仆再拜读书识其所以来之意不敢当匡庐五老名山也白鹿名书院也诸公皆世伟人也修名山复名书院之旧希世伟事也仆生于海滨今五十有四年矣未始闻天下有如是之事悠然得趣于山水之中超然用意于簿书之外旁求儒师俾式多士将以培殖化原辅相皇极以无负于斯世斯民也于乎盛哉昔朱文公之留意于斯也一赋一诗足以见之其与诸公之心盖异世同符也诸公读文公之书慕文公之道亦罔不惟文公是师也自文公殁至今垂四百载仕于江右者多矣其间有能一动其心于白鹿之兴废者谁欤文公固有待于诸公也诸公诚念之不宜谋及鄙人鄙人非不欲斯道之明也学焉而不得其术其识昏以谬其志弱以小其气乏馁其行怠肆其文落寞而不章岁月侵寻老将至矣其于圣贤之道非直不能至而已其所求于其心措于其躬者亦若存而若亡虽欲自信自止而不可得况以导人哉百钧之任以与乌获而不与童子虑弗称乎力也故夫天下之事虑而作者患恒少不虑而作者患恒多千里之足不蹶于逺途万斛之舟不沉于大水其才足以胜之非不虑而作者也使之不以其诚任之而过其分与自欺而误人者其失均耳诸公独不虑至此乎天下有任大责重而禄位不与者茍能胜之则至大至通无方无体故能为天地立心为生民立极为往圣继絶学为万世开太平所谓建诸天地而不悖质诸鬼神而无疑百世以俟圣人而不惑此其分内也宇宙无穷谁当负荷伏惟诸公念之虑之勿迁惑于众口期匹休于先贤収回束币更聘真儒俾诸士子有所效法以无负于今日之意也幸甚幸甚 

　　与李白洲宪副 

　　近者诸侄以卤田之讼上干臬司此未论是非只观古人所以教于家化于州闾其道何如甚可愧也甚可愧也今闻臬司公处分之一一论之如法加强占者罪恐其不堪故具此白此辈愚民亦尝遣人谕之不肻信卒罹于法诚可哀悯伏乞先生操纵法外之意曲垂寛贷老朽此外别有处之使知感激彼此无怨乃为尽耳亮之裁之干渎死罪 

　　又 

　　郁丞来得手书并近稿二幅元日扶醉等作殊有意思非但言语之工而已也来喻所以处病夫至矣病夫何徳以堪之顷答张主事书尚未闻于左右耶北门园池之胜孰与潭州山泉先生富马之惠孰与弘农公今且使病夫为邵尧夫乎为戴简乎病夫得附骥尾为羊城添胜迹于后代岂假言哉破数百金先生不惜与人顾受之者未易耳病夫平生山水稍癖待明年服阕后采药罗浮访医南岳上下黄龙洞啸歌祝融峯少偿夙愿然后归拜先生之赐未晩也河洛后天数过九九病夫一生不受人间供养或者其超出六合乎顾别驾送契来且与领状若委人承管则未也先生亮之 

　　又 

　　刘门子帯来书信必欲自致白沙不附他人卒归之水府对之太息而已数日前邓督府附到东山手书获闻东山好消息喜慰无量顷者虽遭劾者之口计不足为盛徳累周生行时有奉懐拙诗想闻之一笑区区忧病之余精力日不如旧但偶未死耳无足为故人道者寻医南岳耿耿一念未能出门盖自去秋七月感风手足不仁至今尚未脱体岭南地方冦盗日益民已穷而征敛无已天下理乱所闗谓何谁其忧之北门园池之惠每念及此慨息久之仁人君子之为朋友虑至此乎周生倘及面必能尽所欲言刘门子告回病中草草致此不能悉 

　　又 

　　数日前山东邦伯之报至矣彼有来苏之望此有卧辙之忧奈何奈何不审何日启行制中但有心送南北日逺日踈岁云暮矣复有盍簪之期否耶北门园池之赐闻者以为美谈某不欲以一时虚名累左右劵书一通谨封纳平生山水债欲偿之余年者托周生口陈髙明想能亮之 

　　复陶亷宪 

　　使至辱手书承当道诸公欲以平后山碑文见委为之仆窃怪执事之知仆犹未至也今天下能文章富经术言足以取信将来如一时诸公会于省中可为盛矣不自操笔而以委于不能若仆者素无文彩比年以来益以衰病愈见荒落无足观者强颜为之徒为有识所哂况于多言干誉尤非退者所安区区之私执事能亮之使回谨复 

　　又 

　　作县如彦诚其贤未皆古之循吏邑人懐其惠矣议立庙以报之倘以闻于执事颔之民将归心焉盖民之所好好之民之所恶恶之此得民之要道也况丁令在官简于事上执事尝抑而教之今因民之请庙而与之而遂成其名执事之量宏矣抑闻之千金市骏骨况生马乎仆知执事百岁后爼豆于斯民当自我始则有征矣 

　　又 

　　比日邑中闻执事至凢近年以邑科取民者皆罢之民大悦服为可贺也前此岂不恤其情而强征之欤感应之机捷于影响愿执事永矢此心所以保功名于晩节期爼豆于将来耳忧病中闻此消息不胜慰喜之至谨此布忱未涯瞻奉惟兾以时调摄以慰注仰之拳拳 

　　又 

　　李刚回具审福履康佳甚慰悬仰近传方伯之除的否造次未敢奉贺窃惟宠辱在外惟以时倍加保啬事获已力辞就闲此最上策拙见如此不审髙明以为何如荷公厚爱不敢不尽 

　　又 

　　秋暑既退伏惟体况清和纳福胜常顷者陈都阃过白沙具言当道所以论荐执事之详想朝廷不日命下班次必崇付畀必重执事自此可以树大勲业酬平生之言而东西托处亦惟便以图令名不失公私两全此人情所至愿而不可必得非积累之厚其孰能当之某病卧一斋寄名于石而无其实英徳石形峭立或层起十数尺奇絶可爱者能致数片置庭两隅朝夕跌坐对之志愿足矣然须得便舟可付閧然劳人则又非所爱欲也不具 

　　又 

　　辱手教兴师弭患动中机会为可喜也后山祸机久伏使谨于微则无今日之役今首恶既诛暂停搜捕之师宜慎玉石之辨于疑似不决者宁诎法以信恩此则天地好生之仁子孙享无疆之庆执事固有之奚容赘 

　　复赵提学佥宪 

　　来教摘诸圣贤垂世之言与仆之事参而辨之大抵爱我深而告我尽也仆用是知执事之心一峯明白不欺之心也一峯死仆哭之恸以为自今而后不复有如一峯者今乃有执事幸甚幸甚执事为说本之经训与仆所以为学所以语人者同归而殊途但仆前简失之太略执事见之太明故疑仆之意异于执事而实不异也执事谓浙人以胡先生不教人习四礼为疑仆因谓礼文虽不可不讲然非所急正指四礼言耳非统论理也礼无所不统有不可须臾离者克已复礼是也若横渠以礼教人盖亦由是而推之教事事入途辙去使有所据守耳若四礼则行之有时故其说可讲而知之学者进徳修业以造于圣人紧要却不在此也程子曰且省外事但明乎善惟进诚心外事与诚心对言正指文为度数若以其至论之文为度数亦道之形见非可少者但求道者有先后缓急之序故以且省为辞省之言略也谓姑畧去之不为害耳此盖为初学未知立心者言之非初学不云且也若以外事为外物累已而非此之谓则当絶去岂直省之云乎不规规于往迹以干誉目前仆之此言亦有为而发尝与胡先生言之矣非讽执事也此不欲形于笔札俟面告执事于仆谓无间者也茍事有未当仆得尽言之岂假讽哉仆才不逮人年二十七始发愤从呉聘君学其于古圣贤垂训之书盖无所不讲然未知入处比归白沙杜门不出专求所以用力之方既无师友指引惟日靠书册寻之忘寝忘食如是者亦累年而卒未得焉所谓未得谓吾此心与此理未有凑泊脗合处也于是舎彼之繁求吾之约惟在静坐久之然后见吾此心之体隐然呈露常若有物日用间种种应酬随吾所欲如马之御衔勒也体认物理稽诸圣训各有头绪来厯如水之有源委也于是涣然自信曰作圣之功其在兹乎有学于仆者辄教之静坐盖以吾所经厯粗有实效者告之非务为髙虚以误人也执事知我过胡先生而独不察此仆是以尽言之希少留意余不屑屑 

　　又 

　　易元至辱手教数幅并诸作见示更相规益有交友之道幸甚幸甚然谓仆示诸生诗末聨有激而发则恐观者过于求索仆之意往往不然也此诗亦但谓岁月流迈诸生学不加进故汲汲焉告之冀其有所感发而自忧耳至于末聨则为我所以为诸生忧若但如杨朱为我而不恤人则彼杨朱何为者耶于是终告之曰辟杨氏者孟子也岂若是褊哉道固尔也反复言之不过使学者知吾之忧出于当然而不容已则其所当自忧者将惕然于中而益不容已也乃作诗者属意于此订顽砭愚咸此为在何嫌于人我为敌与自任孟轲之重耶记语类所载文公力疾与学者语勉斋见而止之文公曰除是杨朱不理会人我即不曾学得杨朱亦此类也执事顾以为不可乎海云更号极是率尔敢不承教执事録示张东白诗且疑仆更号逃禅不能摆脱此语闻之不觉失笑执事固爱助我者请问今所疑于仆如此果何自来耶若出于东白未可据也东白盖仆昔论学书中一二语偶未深契而料想至此从而疑之窃恐未为至论只如此诗者偶读宋文鉴和得半山诗数首论者云陈公甫喜荆公辈人直如此草草仆平生得无巴鼻之谤多类此可怪也闻执事将赴京不获数侍诲聊复此不一一 

　　又 

　　古冈病夫陈某再拜书复佥宪赵大人先生执事伏读来谕执事所以进仆者至矣所以教仆者亦至矣仆一颛愚人耳凡百无所通晓惟知自守而已曩者至京师与诸贤士大夫游日听其论议天下之事亦颇有益惟是愚懵终不能少变以同乎俗是以信已者少疑已者多也仆之所深与者皆执事同年而独执事之名未闻也奉附到董给事书其中称道盛徳不少置仆私心喜甚以为此来当得一见非子仁仆无以知执事然以子仁之言又未尝不追恨于京游之日也承喻有为毁仆者有曰自立门户者是流于禅学者甚者则曰妄人率人为伪者凡于数者之诋执事皆不信之以为毁人者无所不至自古圣贤未免见毁于人甚矣执事之心异于时人之心也仆又安敢与之强辩姑以迹之近似者为执事陈之孔子教人文行忠信后之学孔氏者则曰一为要一者无欲也无欲则静虚而动直然后圣可学而至矣所谓自立门户者非此类欤佛氏教人曰静坐吾亦曰静坐曰惺惺吾亦曰惺惺调息近于数息定力有似禅定所谓流于禅学者非此类欤仆在京师适当应魁养病之初前此克恭亦以病去二公皆能审于进退者也其行止初无与于仆亦非仆所能与也不幸其迹偶与之同出京之时又同是以天下之责不仕者辄涉于仆其责取证于二公而仆自己丑得病五六年间自汗时发母氏加老是以不能出门耳则凡责仆以不仕者遂不可解所谓妄人率人于伪者又非此类欤仆尝读程子之书有曰学者当审已何如不可恤浮议仆服膺斯言有年矣安敢争天下之口而浪为忧喜耶其晦也不久则其光也不大其诎也不甚则其信也不长物理固亦有然者矣仆或不为此戚戚也且仆闻投规于矩虽工师不能使之合杂宫于羽虽师旷不能使之一何则方圆之体不同缓急之声异也尚何言哉尚何言哉惟执事矜其志而略其迹取之羣咻之中置之多士之列则天下之知仆者无如执事矣幸甚幸甚都宪公虽未见颜色然仰之十余年矣比闻下车以来徳政之布沛若时雨上自士大夫下至闾阎小民莫不欣跃鼓舞仆固愿一见况始者尝辱一言之誉仆又岂敢自为踈放比于固执者乎使回谨此以复冒渎威尊惶恐无已 

　　复当道疏 

　　顷者亡妣出殡之日伏蒙藩臬列位老先生大贤遣使临祭备极情文光生泉壤不肖孤无任感激惭负之至今者仙舟来过江门扶病褰帷引领流涕不敢任情乖礼以遂谒见之私徒抱哀忱无由上达谨奉疏荒迷不次谨疏 

　　与徐岭南 

　　切见本县近年以来盗贼日生讼牒日繁人情放滥略无检束风俗惟见日不如前矣未闻有反复之机于乎安得贤守令识理乱之源者与语是耶顷者误蒙宠顾衰病不出无由进谢自念老病山林徒负虚名无涓埃可以答一顾之辱谨以是言进惟阁下亮之程子曰治天下以正风俗得贤才为本秦汉以下论天下之治者必以复三代为至三代之君何君也其政教何政教也茍欲复之从何处下手耶必如明道先生之言是真能复三代手段也而不见用于时惜哉伏惟大贤为政务实而行庶几能顺复人情为国家树立长治久安之根本非如俗吏其所用心者惟簿书期会取办于目前而已也自今而往一令之下一政之行必求其有闗于风俗者三致意焉是诚听讼理人之第一义也是诚经纶天下之实地也幸甚幸甚 

　　与张宪副廷学 

　　京师一别逮今六年中间不幸彭年早世仆自己丑得疾以来人事十废八九虽承讣以兴哀乃无疏以奉慰寻自度于阁下如此宜得弃絶之罪然而终不复疑者诚以阁下爱仆亦犹仆之爱阁下故也比者获手书三四读之然后知众人所以待仆之心异于阁下之心然阁下不欲正言之但微示其端于仆非仆有嫌于阁下乃阁下引而不发其不可者以意示之将使仆深思而识之耳虽然仆何敢以望于阁下者望众人哉不知其人而好之畏其人之加已而勿与之争自古未尝有此也是故始求之深以取困大易所以凶浚恒也言不离乎道行不迷乎穷出处语黙去就之权操而用之必槩乎义茍如是荣辱之至自外者斯任之而已仆之所守如此阁下信以为何如哉仆不善交人数十年间所交其在上者久而不衰惟阁下与莆守潘舜弦而已然止于相爱之深知己则未也而以望于一切之人此仆所以不敢也仆受气本不多疾病乘之近年以来齿髪都耗精力寖衰故又不乐与人俯仰方将投名山选幽谷枕流潄石而老焉幸而老母麤康诸儿女婚嫁渐次可毕往无日矣阁下仕于朝为台官其在外也为按察官可谓进得其地矣大丈夫欲行其道于当时自宰执而下宜无有先焉者矣阁下谓鹰鹯不如鳯凰即如引裾折槛请剑斩佞臣头埋轮都亭将壊白麻而恸哭凡若此类疑阁下小之而不为耳至如明刑弼教保任皇极以寿国家无穷之脉其次抑邪与正彰善瘅恶必行已志不为利诱障百川而东之回狂澜于既倒此宜无不在我者顾犹有掣肘之叹耶阁下昔何所自任今忽谕以乞身之图仆之所不敢闻也恃故缕缕辞多率易伏惟恕纳而赐听焉幸甚幸甚 

　　与黄大参 

　　某启人出处进退去就之节不可茍也非但不可茍仕亦不可茍止始者执事由端阳入省履任之初枉棹白沙获闻仕止之言夫絶尘歩骤固知其不与凢马同然不谓得意而往超然脱其衔勒一息万里如是速也相逢尽道休官去林下何曽见一人非灵彻寄韦丹诗耶流传世间识者笑之执事真无负斯言哉病卧山楼闻此信息窃以为喜他皆未暇论只不为茍出始终一意进退合义如此于名教何如哉于世道何如哉未审何日就道专此驰问伏乞飞示 

　　与戴宪副恭闻执事荣拜宪副之命引领台阶倍增喜跃不知微痾之在体也小庐冈书屋近方粗完四方士来游白沙者于此处之能使退休腐人暮齿不忘于学犹日与二三子周旋考徳问业其中庶几其少有得焉则此屋之名或者可配此山林无穷是亦执事之赐也并此叙谢帕二方表贺忱耳不拒为荣 

　　与胡佥宪提学 

　　惠厯久不谢罪罪李山人至蒙赐相山骨髓等书珍感无已仆尝粗涉郭景纯塟书爱其辞约而旨奥反复读之盖无难晓及乎真形在目美恶杂陈则又茫然无所区别以此知读书非难领悟作者之意执其机而用之不泥于故纸之难也况此经郑玄默所注穴法处谓不得师傅口授终无自悟之理呉草庐亦云提耳而诲之可使不识一字之凡夫立造神妙如其言尽读堪舆家书不若得其人而问之易了李君经宿别去非久当回白沙其人颇谨厚而又为髙明所与疑亦有过人者苐患无能深扣之耳承喻欲来新会企渇企渇予久卧衡茅未即进拜则有其说布衣陋儒谬为王公大人所爱惟恐不自重以为门下辱矧今士习非古一骄一謟交病天下有识方以为忧如仆者纵不能捄忍助之乎惟亮察幸幸 

　　又 

　　奉别忽已踰年想望之私无日不尔昨日生员易彬送到罗明仲林蒙庵丘苏州书札得知先生体况安佳深慰勤企某近又以人事过烦自汗时发畏风如昨闭斋偃卧竟日絶去思虑酬应以俟此气之复而已下车之始即欲遣人上问寻闻往梧州昨晩儿自五羊回乃知先生自梧州还尚未知何日得拜见也闽中陈剰夫者先生所知不幸去年秋间死矣其人虽未面然尝粗闻其学术专一教人静坐此寻向上人也可惜可惜旧岁莆田有一举人林体英来访白沙与语两月比归亦能激昻自进不知其后何如也此学寥寥世间无人整顿得吉士习日见颓靡殊可忧也疲极末由往拜专令学生持此候先生起居别后相遇何人伏乞垂示幸幸 

　　又 

　　某启昨来枉驾感愧无量承寄示游山诗改定次聨又佳又佳上下二句大小气力停匀自是实事鱼鸟亦指隐居而言晦庵诗云我是湖山旧主人归来鱼鸟便相亲意亦如此或以为形容道体之言则恐涉于太深上下承接不来未知是否大凡文字不厌改患改之不多耳惟改方能到妙处而发之易者恒不能多改比见阁下于此诗略不经意以为当终置之不复改此诗虽不改亦无害但不知其于他文如何深以不及对面一叩为恨后得此纸然后知阁下非吝于改而改之益善日令儿辈诵此二句以为喜昔者尝闻欧公作一小简反复改之有改至八九次者欧公期于言者也其不茍有如此宜其传之逺也吾人大抵以不专之学方其为之也卤莽潦略而不自知又何怪夫古人之不可及也推之凡事亦莫不皆然盖非止作文一事而已使回谨此奉渎不罪不罪拙作末一章属意尤切尚未知何日可遂此约男女一大俗缘比于轩冕外物诚未易尽湖山之盟信如何也江山鱼鸟何处非吾乐地阁下既以此自信而无疑于仆望终赐之首肯 

　　与王乐用佥宪 

　　以诗之盛莫如唐然而世之大儒君子类以技目之而不屑效焉则所谓诗之至者果何人哉仆于此道未尝一得其门户寻常间闻人说诗辄屏息退听不敢置一语可否问其孰为工与拙罔然莫知也比岁闻南京有庄孔易者能自树立于辞不一雷同今人语心窃喜之稍就而问焉果出竒无穷及退取陶谢少陵诸大家之诗学之或得其意而亡其辞或得其辞而遗其意或并辞意而失之盖其所谓夙生晕血终欠一洗之力而又惧其见讥于大儒君子终所谓技不可旷岁月于无用故絶意不为凡学于仆者亦以是语之而无有疑焉者矣 

　　又 

　　执事懐抱利器退处林下者几三十年晩用荐者复起为台官出临岭海首举盛礼酹于亡妣墓前逺近闻者兴叹不肖孤无任感徳愧谢之至一峯先生墓木拱矣执事言必称一峯岂但思慕之不忘而已亦将以一峯生平念念不肯忘天下卒莫达之天下者小试之见道之可行耳夫士能立于一世或以道徳或以文章或以事功各以其所长其出处语黙进退去就不能皆同亦不期于同也执事安于所遇不求其迹之似其未慊于用者姑置之以其能者用之而益小心焉幸甚幸甚某病且老无足为世用或能为执事纪録一二成绩以昭示后代慎无曰人莫知我也过辱厚爱谨此复制中不果自书 

　　又 

　　惠州孔子庙作者不自为记而以委诸人某屏弃笔砚事于今三年矣呉秀才请试之不亦左乎国灭臣死厯代之常若夫险阻间闗出万死一生之余犹欲收合余烬以图匡复至势穷力竭然后乃以一死报君故大之大之者谨之也文山与张陆同祀扁曰大忠谨书法也今庙于海阳直取文山所存与其所遇拈出碑之以风励百代其亦可也不必袭大忠之名与厓山同也拙见如此可否幸裁之币金留而谢奉和佳作三章近以附五羊驿送去不审经目否余不及 

　　与左行人廷弼 

　　片脑大惠也前此寄示杰作兼喻以风水所宜感慰之极不审比日起居何如秋且尽矣拉何山人驾扁舟出扶胥口东望罗浮铁桥之胜遂登飞云访朱明洞天此其时乎因想足下能飘然自适益觉某之匏系于病为可厌也近藁十数首録在别纸早晩东游则此纸或可随行有至飞云顶且令从者歌之为我通一语于山灵也呵呵黄秀才行令犬子专此驰候基茗山蕉贫者之献于人止此勿笑 

　　与光禄何子完（先生门人） 

　　久别想念无已比年承贶不一张秀才南都还又承寄到坐几一事老拙每日饱食后辄瞑目坐竟日甚稳便也好事者或借出效为之多荷多荷近陈汝学报子完即日谢事归矣不知其实非也昔者致币于定山者仪多不足非子完谁其助之然以为求文者可也为老拙非也诸公始作嘉会楼白沙以地参焉耳记者自有其说子完尝一日在馆下顾不能以谦恭自处掠他人之美以为已有耶窃为子完不取也子完出处语黙进退之宜子完自知之非老拙所能与也独忧定山先生平生故人或因子完之言而为斯文留意焉则未免为识者所议且笑之矣故具此白余不悉 

　　与罗一峯 

　　大忠祠碑皎皎烈烈见先生之心矣可叹可赏诸生蒙熏炙归来又是一畨人物多荷多荷三峯叙文并诸作实有意思但恐入末得禅耳先生欲理会著述及诸外事莫若且打迭令我洁洁净净先生平昔所笃信者非朱紫阳乎非全放下终难凑泊是紫阳语否门中有邓秀才可试问之干异儿也一日千里宁不厌家鸡耶一笑余不具 

　　与庄定山 

　　李上舎回辱赙帛为感承口谕比年手足作秋风痹尚未全愈今专托范生往视未知此生能了此疾否耶闻诸李学録之子数日前谢病疏已上甚慰翘企自古贤人出处不同世多议之此岂众人所能识哉太虚近往来石洞否向挥使处不奉简因见为道下恳病中不一不一 

　　又 

　　不意凶变太夫人奄弃荣养前九月龙克温报继又得周文选书连纸不胜惊怛仰惟先生孝徳纯备不幸际此荼毒心死形留何可想儗伏愿撙哀自防勉副忧祷某支离之人不堪走哭束刍之忱可见于此惟照察不具 

　　与张廷实主事（先生门人） 

　　盗走海上及今不即料理令尽絶后难图北方信息不到耳窃以为忧也顺徳人谤李世卿由呉献臣王岭南怪李世卿由某多言孟子曰爱人者人恒爱之敬人者人恒敬之今之爱人者人恶之敬人者人侮之与古不同置之勿复道矣缉熈携家谒选不过白沙以书来别今有一简复之昨见范能用道定山事可怪恐是久病昏了也出处平生大分顾令儿女辈得专制其可否耶吾意定山为窘所逼无如之何走去平湖啇量几日求活一齐误了也缉熈畏天下清议苦不肻承认耳今此简与之更不道着一字大海从鱼跃长空任鸟飞何与吾事耶谩及之 

　　又 

　　孙侍御屏置公事千里一顾别后连枉数诗不可谓无意于区区者惜其所急者笔札间细事某且引之于道既有以复之矣又虑薄俗不可处喻人亦难不知我者且以我为慢会间以一言扩之使彼此有益幸甚幸甚 

　　又 

　　来诗感愤之速足慰所朢着此一鞭无难于天下矣他人读拙诗只是读诗求之甚浅何足与语此也抑犹有未尽者更讽咏之千周灿彬彬兮万变将可覩神明或告人兮魂灵忽自悟虽拙作之浅陋能以是法求之恐更有自得处非言语可及也犬子应科在省百凡可告教之幸母吝 

　　又 

　　承示跋语推之欲其髙反之欲其实用心于内者如是以示一之亦未洒然读及赠行之作则敛袵叹赏不已林郡博何日过五年不留一字耶舶司昨遣呉瑞卿携所作（阙）图至白沙题云若个丹青（阙）此（阙）云窝自有（阙）人封扁舟一去无消息（阙）五峯衡山之兴勃然矣未审开春能遂行否耶湛民泽近无一耗廷实能过白沙一话为慰然未敢必也 

　　又 

　　陈留市隐使不遇陈后山黄涪翁一市佣而已耳云谷老人李孔修非吾廷实吾安知吾粤有二贤士哉得手书读之喜而不寐所惜者拙疾拘缀而云谷已老云谷将不可得见则云谷所有者吾安能揣摩之而得其真耶独孔修壮年如廷实所称非俛首当世之人也万一他日往来云水之便庶几一接其绪论以信吾廷实知人能自取反以为快也把渡人去复此病倦不更多及 

　　又 

　　承喻求静之意反复图之未见其可若遂行之祇益动耳恶在其能静耶必不得已如来喻构所居旁小屋处之庶几少慰耳（阙）之论李广射石（阙）曰至诚则顽石可开又述庄子语云置之一处无事不办此理殊可恱顾今老矣惟日孳孳岂能及此并以告 

　　又 

　　读三月廿日书百钱自喜贫者说金子能以此自检其过人逺矣甚贺甚贺斩钉截铁工夫将日益但须由其道耳由其道而往无之不至也或谓廷实气髙好自是不能下人比观与民泽诸作殊有意思未必尽如或者之论也大凡虚已极难若能克去有我之私当一日万里其它往来踈与宻可也睡起愦愦不多及 

　　又 

　　譬之謌曲遗响直唐调耳近见偶拈诸作斩新以为絶倡而何求和者多耶百凡如人饮水冷暖自知老朽所朢于贤夫岂浅浅哉此据景元口告李子长懐集之行恐未免内顾之虑能照之否石翁白廷实地曺 

　　又 

　　数旬来无一的便故不奉问后山不意骚扰昆冈之焚玉石杂处能无误伤者乎承示诸作骤看似胜前细看词调欠古无优柔自得忘言之妙看来诗真是难作其间起伏往来脉络缓急浮沉当理会处一一要到非但直说出本意而已此亦诗之至难前此未易语也文字亦然古文字好者都不见安排之迹一似信口说出自然妙也其间体制非一然本于自然不安排者便觉好如桞子厚比韩退之不及只为太安排也据拙见如此不审然否世卿修志邑中近方下手其行恐在冬春之间厓山之游不遂约秉常早晩可得一会否近稿颇有之倦不多録俟续寄 

　　又 

　　简复张君席珍足下仆知秉常秉常知足下故不待面知足下过人逺矣老拙无所为但愿足下辈能树立于世俾斯文有頼幸甚幸甚蒙示诸作健逸可爱但得稍入规矩乃佳耳拙稿数篇録去以待面语浮谤未息老母眠食不忘甚无聊不多及 

　　又 

　　时矩语道而遗事秉常论事而不及道时矩如师也过秉常如商也不及胥失之矣道无往而不在仁无时而或息天下何思何虑如此乃至当之论也圣人立大中以教万世吾侪主张世道不可偏髙壊了人也重作别章感感夜坐第二篇佳复时矩对病之药也苍梧归后人事益冗烦暑为灾起倒不供行期尚在后八月也都宪有意催促缉熈廷实只在明年春夏间行耳俟面既 

　　又 

　　近来弊邑夜寇甚于前日有尽杀一家十余口者矣地方如此不可不早为之所况有大于此者乎意欲就省城内求一地颇幽僻且寛广及此时筑室奉老母居之适得白洲口信亦惓惓以此为言与鄙意正合需者事之贼见几而作不俟终日可也幸为我裁之数日后令儿辈诣左右聴处分也所欲与语非笔札所能尽非相爱深者告且宻之切嘱切嘱 

　　又 

　　半江改稿翻出窠臼可喜学诗至此又长一格矣前辈谓学贵知疑小疑则小进大疑则大进疑者觉悟之机也一畨觉悟一畨长进章初学时亦是如此更无别法也凡学皆然不止学诗即此便是科级学者须循次而进渐到至处耳近稿録在别纸别后所作惟此耳缉熈诸稿览毕还一字章复廷实心契前日半江遣子来白沙拜谢至则仙舟行矣幸照 

　　又 

　　章因起倒伤烦诸疾乘之自汗耳鸣心气虚损肌肤由是不实得七月五日书承养生在去其害生者章之病多自取由不介意生死故一切任之今则末如之何矣古人漏船之喻良有以也他日见云谷丈人试为叩之曰闾丘之命将悬于丰干之手屈平数语尽摄生之妙或者知之而为之弗蚤终亦无补于漏船不如探囊中一丸与之又恐分薄縁浅者无以当之如何书中断制平湖去就章亦未敢率尔盖一时事体所闗万一有甚难处者非但欲存忠厚而已俟更得其曲折详细是非不难见也别纸报袁徳纯来按治陈邦伯死于道路此于天命亦何所增损而使人动念耶是岂无害于生终不如坐忘之愈也 

　　又 

　　近来林子逢书颇悉平湖履任来消息大都是雅不胜俗寡不敌众非但所执者古之道祖宗来制典昭昭亦依不得了可叹可叹缉熈此出固不得已终是欠打算闻去秋九月已在告此直图归计耳别无分付也秉常想已就道前承寄手疏赙帛谨已拜领感感欧太素传好章旧亦闻乡里有此人但不得其详耳周文都如省托渠一访云谷老隐竟以疾弗果此老自世外恐亦未易谒也溽暑不审体况何似朋友凋落交道陵夷士风颓靡莫甚此时置之勿以污笔墨可也 

　　又 

　　左廷弼遗来白金二十两简中疑似若只出于东白借助之意则仆已辞之矣会间为叩其的还一字东白贩纸失利故不欲受 

　　又 

　　曩辱佳章并贺仪媿感千万李世卿行时诸友追饯倥偬不及奉简亦谓与世卿相知不待面安事简耶世卿阔达善评文想青灯对榻髙论层出丽泽之益多矣更冀寛广以来天下不一之善别有赠章勿爱垂示 

　　又 

　　承示诸作以作者观之近体可骤看久看则别古选纔看便不似不知平日与秉常论者何如以吾子之才加以涵养之力久当得之未用催促也拙庵记文字议论好非拙者可及但不知较于古人情性气象又何如也更须自讨分晓大作规模不堕落文士蹊径中乃佳也九月四日章复廷实庐墓诗若未登巻请更作 

　　又 

　　近作皆已经目诗不用则已如用之当下工夫理会观古人用意深处学他语脉往来呼应浅深浮沉轻重疾徐当以神会得之未可以言尽也到得悟入时随意一拈即在其妙无涯每见所作只是潦草如忙中应事无味可味大略如此难一二指点病痛处欲告又恐见难而止反为所沮故不欲辄言耳子长亦未有捉摸撞来撞去不知如何用心也如李世卿平日自负至论诗则以为甚难不敢出一语亦近方得觉也秉常南京寄来诸稿读之不能竟又不知所养者近来何如也别纸録去拙作闲呼子长共读之懐世卿末一聨以问容一之亦不能了知音者真难得也正月人日石翁书复廷实侍者前柬相达见汉清嘱勿漏恐仓卒生谤也草率石翁云 

　　又 

　　半江十咏接引意然有次第前后一一相照求东所为作一跋为此号者谢徳明居邑之南郭畴昔有桓温少年之习喜其勇于改革闭户不出与俗交者四年矣乡曲往还忠于门下者也跋中略见此意然亦不必专系其人也若兴动和拙诗亦可不必跋也髙作毎见跌荡可喜但不知置之古人文字中能入得他规矩否如王节妇墓表只似信手写出古之作者意郑重而文不烦语曲折而理自到此等处似未能无少缺也何如观其言可以知其人彼沉酣世味者泥滓满腔又恶可与论此哉读漳州功徳碑絶句别纸録上两山先生一笑得便即寄去也余不悉 

　　又 

　　承屡寄示近作得之忧病之中隽永之味咀嚼不来寻常喜言诗值小烦恼开巻释然今则末如之何矣合是障得重后与物扞格非干诗力弱打不破也藏之箧中俟他日披阅 

　　又 

　　文祥兄弟继逝甚可悯也存者季弟诸侄能不坠其家业否文祥始从湖西游颇见意趣后为仕进累心遂失其故歩至不得一第而死是非命也夫人生几何徒以难得之岁月供身外无益之求弊弊焉终其身而不知悔惜哉顽侄景锺最为老母所爱今之亡也正如来诗所谓奈何奈何老朽此旬来体中颇热甚无聊不一一 

　　又 

　　李世卿（承箕也）不逺数千里来访白沙朝夕与之谈英伟特达鄙陋当世欲于声利外立脚者非但文辞之工而已期过秋方还嘉鱼因便能一来会否耶 

　　又 

　　东所寄东壶字韵下五首遣辞寛缓稍就沉着可以朢作者之庭矣谓非学力可乎自余皆不及此至日在病数首近日方寄到近作皆胜旧声口与拙作相近可爱可爱晦翁自云初学陶诗平仄皆依韵闭门两个月方得逼真自古未有不专心致志而得者更朢完养心气臻极和平勿为豪放所夺造诣深后自然如良金美玉略无瑕颣可指摘若恣意横为词气间便一切飞沙走石无老成典雅规矩荡然识者笑之矣字韵首句以闲字易眠字何如间字韵第二句当改途字韵俯惭作毎惭佳目昏笔驽不能一一 

　　又 

　　久病未脱体猥蒙督府邓先生数年知待之厚无以报之甚悬悬也昨承见示和答督府见寄髙作病中牵勉次韵一首少见区区近见邸报京师戒严正求才如不及之时也东山先生为天下属望不见起取甚以为疑故末聨及之虽受饶舌之诮所不敢辞也国家安危所系全视用人何如耳且如我两广地方虽逺然用人小大得失事体则无二致人才有无顾作兴如何耳倪指挥可用之才久被诬在狱人共惜之当道处分如此因循不决下人不免有疑且将以倪某为覆辙而怠于立事此事虽微所闗于国家用人之机当转移以救一时之弊则甚急也若见督府言次可及无吝一言谓此能分理一人之寃尤未也有益于地方用人有益于国家不可不虑也切嘱切嘱 

　　又 

　　得定山三月九日书云于是月告病不识此几发之早晩在考察前尚有一分之说在考察后则更无说矣拙诗云百年将满日心乱不成诗易曰见几而作不俟终日竟何谓哉据如是殆不可开眼衡山之行吾其可已耶缉熈书中怨非已者云一涉宦途即为弃物天下固有弃之者矣章何敢弃朋友也报帖即封寄缉熈虽非所喜然不可不报也五月十八日石翁书于碧玉楼雨中廷实阅此简毕有便转寄民泽可也 

　　又 

　　省城之迁不决缓急无所归决恐干累于人今岁创修祠墓凡五处财用竭矣不如且置之近闻总督之请于上万一东山复来地方可以少安亦未可知也廷实念我深不自知其伤于饶舌昨见白洲宪长问何以不决老朽不敢尽言正为此也盖有离世乐道如戴简以居东池之地然后可当弘农公之赐主之以郑公司马在康节则可无康节之才与量岂不为识者所讥乎有可得之势无可受之义取舎之间甚不茍也亮之亮之 

　　又 

　　承示杨栁之曲情蹙辞尽几不可读乐莫乐兮新相知悲莫悲兮生别离骚人真得此心所同然耳沿途遇便风得一字为慰慎无若区区之懒也近来弊乡东西盗刼连夜白石谭兰雪一家遭害马黙斋辈剥床以肤可畏之甚眼中惟倪舜祥可委捕盗一事顾今无可告语者未信而言将不免于人之我疑况于欲取一善之长而遗众疵之短主者岂能听此一夫之言而遽为之予夺哉但为乡里忧盗之至不得已而有言耳见子长寄定山先生诗可是率尔定山岂可辄寄以诗耶后生且存取谦退此进学之地也仁夫会间多为申覆见示诸作实有意思更不奉字章白廷实从者 

　　又 

　　前后寄到病中志喜及写懐诸作读之叹曰进修在我成我者天也雨山先生识量终非时流可比前此廷实不以出处之义告岂非惑耶今而后父子间自为知已他人莫能与也幸甚幸甚漳州功徳碑絶不类时様文字亦一奇也中秋食冷芋腹中作痛连日痛已当为作絶句诗寄漳州托林蒙庵刻于功徳碑阴以彰太守之美可否俟报 

　　又 

　　近承寄示手稿读之比旧稍胜莫有悟入处否秉常亦毎有新得大抵辞气终欠自然廷实乘快时有觕硬处不类此情性所发正在平日致养到醇细处则发得又别章告廷实侍者稿通五纸看毕烦寄秉常以代一简 

　　又 

　　秉常近会否何久不闻耗也前承録示赠安指挥诗序读之令人快意亦一时杰作也章闲居和陶渊明古诗十余篇一二篇中颇自以为近之欲録去一笑未能也廷实近作诗否不必作不必不作道固尔也近看祭鳄鱼文作絶句云刺史文章天下无海中灵物识之乎可怜甫李生人世不及潮州老鳄鱼録去一笑 

　　又 

　　袁侍御无病暴卒于龙川其迹可骇不审当道何以处之张兼素一病遂不起昨见李佥宪云此讣得之朱茂恭侍御当是的耗也天道于善人如此如国家何平生交旧凋谢殆尽闻此殆不能为情也哭而为之缌踰月乃已聊以申吾心而已两山先生近眠食何似服药见効否古今庸医误处方杀人如麻此不可不慎也非久遣犬子往奠徳纯先生不知柩行在何时便示一字近稿奉寄廷实见意承惠书已悉近况行人告急不及奉惟心照 

　　又 

　　右稿寄束所収阅病久转觉淹淹无以自解倘还一字以自广是所朢也卜者多云此病至立冬节脱体立冬在今九月二十四日去此不逺今病如此恐未为的断如何如何只得顺受而已此外更无他可仰廷实将安为我谋哉淹病之余聊此草草 

　　又 

　　承欲学诗自古未有足于道而不足于言者也学人言语终是旧套子长病小愈曾亲见之否耶子长服黄栢不死必且以黄栢为有功诸君为子长忧黄栢也白沙村里老人呈县发去渡船一夫造言百喙交扇亦有数乎哉数旬来左手足不仁毎于中庭起坐卜者谓必至大雪前后疾乃可平是亦数也寳安道白日杀人可畏北方信息近复何如民泽还增江非久龚志明亦还潮地方多虞朋友各散万一不免避冦之行奈何病卧山楼如在井底凡有闻但频示数字切望切望九月十三日章简复廷实足下送丁一桂诗不可不作就付来登巻石斋书 

　　又 

　　承喻出处与逃患两事此重则彼轻足下之论伟矣但须观今日事体所闗轻重大小酌以浅深之宜随时屈信与道消息若居东微服皆顺应自然无有凝滞孔子曰知几其神乎今以众人有滞之心欲窥圣人至神之用恐其不似也更俟他日面论以决之见示与时矩诗痛至然知其不能回矣惜哉先夫人挽诗不详善行只如此亦何益于死者聊以纾足下哀思耳奉去茅笔书通六纸凡书视笔楮工拙是固不能工也勿讶 

　　又 

　　廷实守道无求于人携十数口在路日饭米一斗何以给之使内不遗于亲外不欺于君进退取舎槩于义此古人难之非直今日也自廷实别去每念廷实至此世之论人物者观其外而遗其内以是为非以非为是者多矣在人自审处何如古人不必尽贤于今今人不必不如古但当日勉其难勿轻自恕此则区区所望于廷实者不敢不尽也李子长在馆中已半月梁贡士告行草草奉此不能悉不能悉别诗奉懐廷实世卿録与世卿纸此不再书 

　　又 

　　传曰道在迩而求之逺事在易而求诸难又曰行之而不着焉习矣而不察焉终身由之而不知其道者众矣圣贤教人多少直截分晓而人自不察索之渺茫求诸髙逺不得其门而入悲乎次韵廷实见寄二首其言因廷实而发非专为廷实也 

　　又 

　　承録寄近稿读之作者如是岂易得然便谓之然窃恐未然不审廷实自视以为何如也言词不能尽人词气足以见人有诸内形诸外诚者观之思过半矣故老朽尝谓文字之学非也学岂在诗耶廷实资甚明敏当以古之立言者自期彼汲汲于人之赞毁无病而呻吟若是者亦何与论斯理也病中不多及 

　　遗言湛民泽 

　　孟子见人便道性善言必称尧舜此以尧舜望人也横渠见人便告以圣人之事此以圣人望人也吾意亦若是耳窃附孟子横渠之后彼何人哉予何人哉有为者亦若是文王我师也周公岂欺我哉区区之意在览者深思而自得之既以寄民泽亦以告有志于门下者咸得自励而日勉焉非但为美言以悦人也 

　　与平湖语连日不如与宾州一尺简易曰初筮告再三渎渎则不告此教者之事夫岂有所隐哉承示教近作颇见意思然不欲多作恐其滞也人与天地同体四时以行百物以生若滞在一处安能为造化之主耶古之善学者常令此心在无物处便运用得转耳学者以自然为宗不可不着意理会俟面尽之 

　　民泽足下李世卿书来问守台者老朽以民泽告之冷焰并腾殆出楚云之山盖以勉世卿使求诸言语之外如世卿可惜平生只以欧苏辈人自期安能逺到贤郎在病可徐徐而来眼中未有能夺公楚云手段也五月十二日石翁书此学以自然为宗者也承谕近日来颇有凑泊处譬之适千里者起脚不差将来必有至处自然之乐乃真乐也宇宙间复有何事故曰虽之蛮貊之邦行矣今世学者各标榜门墙不求自得诵说虽多影响而已无可告语者暮景侵寻不意复见同志之人托区区于无穷者已不落莫矣幸甚幸甚楚云虽日望回万一髙堂意有未安亦未可率尔行也珍重草白民泽进士 

　　章久处危地以老母在堂不自由耳近遣人往衡山问彼田里风俗寻胡致堂住处古人托居必有所见傥今日之图可遂老脚一登祝融峯不复下矣是将托以毕吾生非事游观也三年之丧在人之情岂由外哉今之人大抵无识见便卑阘得甚爱人道好怕人道恶做出世事不得正坐此耳吾辈心事质诸鬼神焉往而不泰然也耶病中不欲多言幸以意推而尽之未可草草也五月五日石翁书复民泽侍者 

　　民泽足下去冬十月一日发来书甚好日用间随处体认天理着此一鞭何患不到古人佳处也章自去秋感疾迄今尚未平昔者髙堂未倾病辄叩天愿少假之年今庐冈之木且拱吾何求哉其未忘者衡山一念而已皇皇灵芝一年三秀予独何为有志不就其可念也夫其亦可叹也夫廷实近多长进但忧其甚鋭耳子长病且愈曰髙音耗亦无黄巾纳妇馆中惟一之与服周教诸孙海北汪提举向慕亦切作懐沙亭于海上此外有修古书院冷香桥之作所费不少恨无以成就之耳民泽在乡安否祸福原于人情不可不仔细察也谩及之不一一戊午季春三月初二日石翁在碧玉楼力疾书 

　　陈白沙集巻二 

　　●钦定四库全书 

　　陈白沙集巻三 

　　（明）陈献章 撰 

　　○简 

　　与陈进士时周 

　　时周水菽之养自垂髫迄今三十年韩退之称孟东野无田而衣食事亲左右无违混混与世相浊独其心追古人而从之时周葢有之矣时周别去益思时周平生履歴之难大略与老朽同而又过之求之古人如徐节孝者眞百炼金孝子也顷岁有答林府主寿老母生日诗云有母年龄暮逄辰喜惧深多仪焉敢郄揣分故难任锦段拈香拜仙醅喜盏斟独惭非节孝未了百年心因事惟贤寄不足于词诗中发之尽矣抑闻之子不私于亲非子也士不明于义非士也贤者审择内外取舎之宜以事其亲爱日之诚而无不及之悔在我而已 

　　与袁进士书 

　　足下去青山登黄甲一旦取贵官如反掌人皆华足下而不知足下之不乐乎内足下之心形于书尺足下之辞甚直诵之揆之凡足下之事无是非可否得失足下一一具言之足下过于时人逺矣时人或铮铮自许其不欺反出足下下虽然足下慷慨自任不能吞炭为哑以取容于时则将大声长鸣于仗马间乎此非仆所敢闻也缉熈坐青湖山三年矣徳孚旦夕过我其问足下也告之 

　　复林府尊 

　　顺徳令来辱书承以送东山先生序文属之仆东山先生爱百姓如已子百姓戴之如父母徧观当世未见有如此者仆所目击序奚宜辞顾仆平生拙学于出处语默有不容不致其愼者不敢不告也仆于送行之文间尝一二为之而不以施于当道者一则嫌于上交一则恐其难继守此戒来三十余年矣茍不自量勇于承命后有求者将何辞以拒之仆闻爱其人必欲其美仆之辱爱于执事不可谓不厚独于此偶未之察耳伏惟执事终始此爱不强其所不能幸甚幸甚有李某者嘉鱼人近自其乡来白沙其人东山先生知之其为文有气采仆让之慷慨特达乐闻人之善而乐道之仆谓执事倘可以此文托之乎然否惟命 

　　与黄太守 

　　圣天子即日命下拜端守黄公叅政病夫某闻之喜连日病夫与公旧故能知公刚方有力能集事使得髙位以行其志以有闻于后病夫之心公之心也能勿庆乎谨具羊酒菲仪帕一方绢一疋以表下忱伏希鉴纳 

　　与张太守克修 

　　迩者修建祠宇墓亭各已有绪实赖仁者广济之力知感知感窃闻治郡以严令下而人争趋之无敢后者向去买木人不知所裁木被雨漂流者民之负约者一切宜置之而以闻于左右夫利乃众人所趋义则君子所独万一以我故干累于民非细事也告乞已之千万之恳自兹以徃更不发人买木亦乞明示该县将来切嘱切嘱制中不他及 

　　与丘苏州 

　　辱书知起处甚慰仆以疾病跧伏海隅比于缙绅往还中非平昔素知不敢辄上问多罪多罪承喻周翠渠守广徳有声因记曩岁周侯赠贺克恭诗云黄门仙客归辽左少室山人忆岭南我亦尘埃难乆住木兰溪上浣青衫周侯后以进士留京以书来番禺仆次韵戏之未及寄去周侯寻守广徳仆以不能默默而窃喜周侯之有为又喜先生能与人善益思周候所以处于克恭与仆之间其始终去就可不可之权先生葢未知之也为絶句一篇并前次韵録去以发千里一笑 

　　又 

　　自阁下领郡去京师与仆不相见者五年矣阁下宦业益进仆沾疾来凡百事不如昨今羸然一衰氓矣常常思慕阁下然但意其在黄耳不知其去而为苏也比者获手教承先府君弃世已乆阁下复守此大郡岂无悲忻终阙吊贺不罪不罪阁下秉好徳之常性有成物之美意辞气所发蔼然盛大如阁下之心达之天下有余也奚论一郡仆于是不能不一贺非贺阁下也贺苏之人得贤守使鳏寡孤独者得其所也虽然阁下不以行道自任而以养亲为辞仆于此葢又不能无疑也郡准古封建爵为诸侯出入备五马之容刑赏行一郡之政邦之安危民之休戚无不系也孟子曰有官守者不得其軄则去言不可濡滞也仆闻之君子之事亲也尽其在我者不必其在人者茍吾之所为不畔乎道不愆乎义则其为孝也大矣禄之失得弗计也阁下以为何如朱侯诗跋向何处批判幸飞示仆在京时居仁尝通一札但未识面耳梁石克恭皆仆平生所深望便中声意为感 

　　与锺地曹 

　　所卜新兆形势甚具穴甚的窃料其中当有好土昨日所见止是肤浅处更宜深掘见之但不及水泉尽深无害葢土色美恶不同气亦随之而异乗其美者则吉乘其恶者则否此可理推不可拘泥葬法浅深之文如范越鳯云凡穴宜及一丈外则不为草木之根所及其说亦似有拘若掘止八九尺间见有好土不止则伤龙若深掘而无好土则无如之何今限以葬陇宜浅之说恐其下实有好土而或为浮面粗恶所隔则举全地而弃之矣可不愼欤程子以土色光润为地之美葬家以验土色为辨吉凶捷法此不易之论可以默会矣况此山来势极是雄猛必得融液之土方为全美亦不可草草也 

　　与林春官 

　　辱书乆未谢今者寄到手札并手扇二握仰仞来忱可胜愧感阁下以六品之秩居部官非禄仕明矣要能脱外荣树立功名天下共责望况于仆者哉仆非不愿为此顾无阁下之才与阁下之位矧今髪日就种老逐病来病与懒遭于世间凡百事脱落尽故于左右期之耳承诸公起居甚慰周先生为广徳得人心稍稍前此丘苏州书来亦谓如此可贺可贺往者京师与广徳歩月闲谈异日或出或处必相料理今日阅此纸罢因寄木兰溪上浣青衫之句不觉呵呵遂成拙诗梁石终为广徳州木兰溪上水空流诗中往昔三人共海上如今两鸟囚给事易为清静退山人眞脱网罗愁如何皂葢不归去应为苍生未肻休以为使广徳及克恭軰见之当发一笑故并録奉左右倘达之诸公亦足当一简也 

　　与吴惠州绎 

　　思仆腐儒也生岭左四十又七年矣乃无以自见于天下顷因一二軰流妄加推让于有所不为之中置贱姓名焉执事从而齿録之乃不自矜重具酒与币勤一介于千里赐之手札而问焉仆何足以当此惭悚惭悚然仆之所以不辞于执事非昧于自度辱执事使也徒欲以广执事之心使天下称执事者以执事为有礼且曰执事于不贤而誉且礼之况其所谓贤者乎亦昔人请自隗始之义也郡大封也太守大官也当风化未还之日狱讼日繁幸而主者不敢怠于其职疲神竭知夜以继日孳孳犹恐弗及如此者今之所谓贤守也执事光明磊落优游而敦大规模气象逈异常流使勤于听讼矣而又不遗其本焉此仆所以乘风而知慕览币而弗辞其心葢又有激于此也若夫君子进为君退为亲进退可否之机执事研之熟矣仆何敢仰疑于万一哉使回并此布悃不罪 

　　与汪提举（弘治戊午月九日作） 

　　白沙陈某启千里一缄由辞以得意足下垂爱之至非尺牍能尽章何徳以报之承示近作足见盛年英迈之情大抵论诗当论性情论性情先论风韵无风韵则无诗矣今之言诗者异于是篇章成即谓之诗风韵不知甚可笑也情性好风韵自好性情不眞亦难强说幸相与勉之知广大髙明不离乎日用求之在我毋泥见闻优游厌饫乆之然后可及也人自海南来者称足下事功之伟阮从事至益闻所未闻足慰翘企虽然局于见闻者未必知也如修古等作诚美矣人徒知慕修古之名抑孰知修古之实之着于今日者何如也观往可以知来一眞一切眞得其门而入者无逺弗届也慕竹记文章心许之病未能耳足下欲显其亲于无穷岂专待是耶白洋眞境想象不来别纸塞命良慕高尚耳不多及 

　　又 

　　足下事功之竒襟韵之胜安得一寄目于冷香以尽作者之妙今者畵图能令武夫俗吏见者莫不鼓舞称快况吾人哉虽然非病夫意也病夫何足以当之足下以是心求进于古之人庻乎无逺之不至矣嘉贶不一照领録来诸作毎读一篇辄欲奉和而病未能慕竹记文大书表墓均之未可牵勉小诗四首録于巻中徒于阮从事过江门一次依准还海上耳高明必能亮之李世卿期我于朱陵沈督府书来问行张东所已办一杖双屦随我顾今病势尚未可动余无足道者 

　　与顾别驾止建白沙嘉会楼 

　　执事未有不以公务而止敝邑者今日之事欲为名教树无穷风声于后代而姑托始于仆以为之名伏惟按治广东侍御熊公揭名嘉会选能集事一人使相地白沙问于我府主林先生以得执事遂尽闻于我藩宪诸老先生倡斯和之兴一役而众论攸同举一义而多士知劝百余年间岭海之内未闻有如今日之盛者也顾仆何人俾以虚誉滥竽斯会区区不胜感激愧悚之至执事以才识卓异见重于时诸公诚信而委之仆愚以今地方多虞民苦力役斯亭之建虽以贤别驾主之然寸土尺木不无劳费在民愿执事再加处分以复按治之命茍可已之不但纾民之力而负且乘之讥亦且不及老朽以贻玷诸贤尤见执亊相爱之至也幸甚幸甚 

　　又 

　　山楼小构清白俸余之助得之公不以隗谢士诎于不知已而信于知已此仆所以每受赐而每不辞于公也虽然厚徳不可以不报尚友古人永矢一心进以礼退以义不受变于时俗近之则可亲逺而望之益光此仆所愿望于公如是若徒以身为沟壑无所规益舎已循人与时势上下非仆之志也镌者偶有所适碧玉楼诗刻俟后寄所示从吾先生送张廵检诗何不类平生之言也分惠诸儿軰及诸士友厯日分付一一感公盛徳并此为谢 

　　与金通守 

　　某启今日里长付到黄歴五本前此寄来乡试小録一本具有封识已一一验领迭辱台贶岂胜荣幸某本田野之人滥竽士列凡于公卿之门惟知尊敬尽礼而已不敢随众奔走以负其初其有赐于某者既于家中拜受更不进谢惟照亮不具 

　　复胡推府 

　　辱书英特不羣之气溢于言外而其中耿耿欲与世抗尤于诗焉见之前数日托倪指挥送去手书弗及想未达也承以得卑官为喜古之善处困者如是虽然未若忘之愈也忘之都无亊矣诗本温厚和平深沉婉宻然后可望大雅之庭执事之作其果近之乎如其未近则当易故求新増其所未高浚其所未深然不独作诗为然也卧病余旬不能举动感兹逺别又重违左右强勉数纸不能佳也不审何日离省区区驰恋之私想能亮之书墨并此谢 

　　与左知县 

　　章启顷者欲留一饭为他客所并别去匆匆一语不能究至今惜之黎生来辱书兼多贶砚石之竒尤为难得昔伊川先生以一诗酬王佺惠药传之至今明府善为邑使百姓歌之老朽虽不习于辞尚能为明府执笔作循吏传传之天下后世以为美也明府宁不许我耶瞻奉未涯谨奉启不宣 

　　又 

　　昨来枉顾老夫胸中又着一左明府矣由邓生之言知明府遗爱仁化已多今者邻封得此贤牧幸甚幸甚老病林下每闻四方郡县得人辄为生灵喜况目击其人乎公程还日过白沙少留片饷细话平生志业以慰老怀是所愿也 

　　与顺徳吴明府 

　　顷者从事至辱书贶为感适姜仁夫在坐不即裁答仁夫说足下缕缕去岁首夏李世卿过白沙至腊初始别闲与论一时人物世卿亦以后进之才称足下章于足下所存不待书而悉也念昔苍梧之会潦略几于失君矣顾今乃蒙不鄙瞻望清光于咫尺得非幸欤章衰疾不出足下拘于官守未有相见之期惟当洗耳林下以冀邻壤颂声之来足下将不以循吏之事让古人也 

　　又 

　　出处语默咸率乎自然不受变于俗斯可矣以张梧州先生与献臣近日所为章皆未得其详不敢悬决是非俟面尽 

　　又 

　　梁生至辱手书具审被诬亊今已释然甚慰明府惠爱在民民以是报何耶凡天损之来吾无以取之可以言命矣唐中丞称潘时用之贤悼邹汝愚之死小抑大扶朝低夕昻张梧州之于督府皆可谓知已之遇夫复何憾承一一示明府岂徒羡彼者耶陶邦伯才能集事威能御暴便可当一面之寄其它未敢轻议大抵用人不求备议者谓中丞公人物一大炉冶百錬之则眞金出焉顺徳小邑治之不难而有难者其诚乎诚则不言而民信无为而化成观于明道先生治县则可知用智之不足贵矣承下问不敢不尽明府以为何如 

　　与赵明府 

　　平后山碑文仆已谢于陶公非敢有爱于言也夫文以纪功必书首事主后山之役者谁乎今秦公已去存者两府皆非知仆者也孟子讥未同而言此岂止于未同而已也一二十年来仆与人为记序等文多不过十数碑而已为陶公者半之谓仆于公有所择于言乎必不然矣司马公作相欲除谏官而难其人问于伊川先生不对公曰出于子口入于光耳何害伊川终不为言之语默要自有当也若不问可否惟以相与之宻而责之言伊川为不忠矣仆废退之余恐收敛之不谨以取罪累实非有他也惟执事亮之 

　　答阳江柯明府 

　　顷者有胡秀才来谒白沙能道执事志行之美章多病少出于执事无一日之雅闻秀才言为之动容起敬已置执事于东南十郡内贤守宰之列所谓生而民爱戴之死而且爼豆之以此期待阳江而注仰之乆矣蒙辱手教承已表识张太傅墓又于墓前构祠祀之与厓山同幸甚幸甚以今观之执事所作皆风化首事寻常只是簿书俗吏取办于目前耳何尝望见阳江脚板耶祠记某当作昔闻秀才言执事表墓建祠某已心许执事矣顾今拙病未能脱体少延岁月为之未晩也病倦不能具大状使回聊此复余不一一 

　　与任明府 

　　昨蒙枉顾感感一谈之顷愧乆病未得脱体精神不能自达愧负何限虽然造次间已觉明府英迈之气出于人上者可畏可喜异时当为贤宰牧有闻于天下后世新宁之民一何幸欤今日又蒙多贶之及感怍感怍以新作之邑遇新除之令凡百政令皆自我出未有坏于前者事机之会如此亦可贺也老拙以为天下之事成之惟在威信威信一立无事不可为茍无威信则无其本难乎其立政矣明府裁之病倦执笔匆匆不究所欲言谨此布谢而已惟照亮幸幸 

　　与曹知县 

　　执事去新会二十年矣何由复见执事日侍正节堂延接四方宾友与言昔者土木之兴众工一日具举执事悉心于名教常在人目虽不见犹见也堂成而执事解官堂今存而老母下世俯仰今昔情如之何恭惟执事才足以立事勇足以行志而竟不为世用或云见曹长官于京师或云退而家居慷慨如平时欲致一书慰执事无可托者男子葢棺事方定士所遇有时焉耳鲍叔有闻于后代以其能眞知管仲也虽不仕齐有功九合诸侯一匡天下鲍叔贤之乌乎世复有斯人乎执事以某之言为然则凡世所汲汲而后见者皆不足以望执事亦非所以厚执事也李世卿还嘉鱼辄此奉候粗布二端表逺忱制中不多及 

　　与梁知县 

　　三郎回能道漳平初政甚慰懐仰居下而能获乎上事功将日大声闻将日着可贺今之从政者岂必尽如古之人但髣髴其一二世必以良吏目之矣又能始终表里无间将来必大有可观幸卒勉之老拙之望也比者小庐山茔封粗毕逺烦致奠哀感无涯竒娘子母计各安好漳平风土想与此间无甚异惟善调摄勿令生疾惠绢感感耳边常得好消息不用寄物也 

　　与邝知县兄弟 

　　丁明府彦诚今之良宰官也遗爱在邑邑人思其徳欲为庙以报之此义举也吾軰当为之倡今附去疏文一首幸留意富者多助贫者一钱勿弃大要见此举报往劝来出于民心之公庻几光明正大可以传逺今卜地在白沙里社前与嘉会楼相望亦其平生所乐游之地留题眞迹尚在壁间吾知其必享也 

　　与林郡博（先生门人） 

　　近连得缉熈两书乌乎尚忍言哉平湖别家踰十年官满来归不见仲氏见母夫人岂非幸耶再如京师谒选未及一载归哭几筵前有就禄之请而人见疑后有终养之图而母不待且母与褒之恩孰重章谓哭子之爱尚可割哭母之恨无时休不肖孤不丐先帝之仁宁免终天之憾耶缉熈孝禀自天岂无念母之诚因斗升之禄以求便养无难处者特于语默进退斟酌早晩之宜偶欠一决遂贻今日之悔而世之议缉熈者多矣当是时虽使一恒人非沉酣利欲得已不已者处之亦必不能不为之动心而变色况贤者乎自兹以往缉熈其皎洁磊落不为混混之迹所以慰慈灵于地下而解羣惑于当年如毛义焉可也若不理会此处则大错虽二十四州鐡打不就矣素辱厚爱计必不见讶是以尽言之定山近日之出谁实启之其意云何希垂示江西来日者未过白沙银瓶岭合葬只看年月利否余不用问人忧病中未由奔慰谨奉疏不尽欲言 

　　又 

　　子逢家人至得书具审太夫人以正月六日祔于竹斋府君银瓶岭之墓褒亦祔焉为慰是月二日章亦奉迁先考墓于小庐山与先妣同处日者云是岁官交承之日百无所忌遂用之居丧未能免俗多此类也君子所以报其亲葢自有其大者顾吾之所立何如耳来喻知孔而不知毛老朽所朢于贤非欤此翁明年满七十世宁有七十老人发狂著书与故旧作炒也有言无补于人之不足托于灵龟以正朶頥而不知止耶李世卿自嘉鱼来与湛民泽往游罗浮今殆一月矣未知所得何如老朽亦欲深潜逺去为终老计此间民日变为盗地方多虞白洲李先生为卜地于省城破数百金古人之事不意今复见之顾今暮景所以落莫耳目之用不息事随日生委余龄于寻常喧嚣之境恐卒不能成其美未易裁也岁首白沙嘉会楼成白洲李先生遣人走定山求记比得南京李学録书中间报庄验封以去秋八月履任寻得疾卧家至冬间发此书时已闻定山将出谢病未审然否想欲知故及 

　　又 

　　碧玉楼上聨句云大海从鱼跃长空任鸟飞吾以待时之人可也圣人不为也吾以待门人子弟不已薄乎有不得不然者免怨而已缉熈抱耿耿于兹几年今发于此适有客及门求见不暇详答然大略具矣如何如何 

　　又 

　　违阔日多忽枉来问不啻如珠贝之入手也亡兄不幸早世十月在殡后此尚二十日始克就窆积痛成疾章不足念如老母何承少寛之喻伏纸摧咽顷者与子逢书中间一二近况与悼秉之等诗想次第经目矣余非面莫究主考闽藩令誉蔼然可贺可贺传闻乡试録好文字想皆出总裁之手恨未及见耳别纸见示奏草此事在今日不言而去揆诸易果不当欤夫以无所著之心行于天下亦焉往而不得哉老孺人之旁计未能猝离而平湖之斾亦难乆留不审何以处之区区注仰之私与月俱积録近作一一见意早晩能一过白沙否耶景云如桂阳未返张宪佥日夕至学景昜惟课访是急诸侄营塟事往候无人惟加照 

　　又 

　　承谕进学所见甚是超脱甚是完全病卧在床忽得此柬读之慰喜无量自不觉呻吟之去体也终日干干只是收拾此而已此理干渉至大无内外无终始无一处不到无一息不运会此则天地我立万化我出而宇宙在我矣得此覇柄入手更有何事往古来今四方上下都一齐穿纽一齐收拾随时随处无不是这个充塞色色信他本来何用尔脚劳手攘舞雩三三两两正在勿忘勿助之间曾点些儿活计被孟子一口打并出来便都是鸢飞鱼跃若无孟子工夫骤而语之以曾点见趣一似说梦会得虽尧舜事业只如一点浮云过目安事推乎此理包罗上下贯彻终始衮作一片都无分别无尽藏故也自兹已往更有分殊处合要理会毫分缕析义理尽无穷工夫尽无穷书中所云乃其统体该括耳病中还答不周言多未莹乞以意会前此所谕命之理以下数段亦甚切实有味愧不时复草席香各领赐感感 

　　复梁二教伯鸿 

　　尹秀才至辱书兼拜汝帖之贶感感足下病不能任官贫不能供母迂不能入俗直不能干人足下持此孑孑何以度世哉承欲挟卜以游足下设言之以自遣耶将仰给于是如昔君平之为耶顷者何廷矩在胥江开卜肆竟无一人售者足下闻之否耶此非愚虑所及足下善自谋之无令古人笑今人也颜渊季路皆可师法闻足下有少田业勤耕而节用可以不死虽甘旨之奉不足亦士之常分揆于道义无不安也舎此而他图心日劳而困日甚足下其如命何哉人还匆匆聊此复不能悉 

　　与湛民泽（先生门人） 

　　来谕与拙裁意不相渉无怪乎前此之多言也乆居于危不在仕止之间葢尝两遭不测之变几陷虎口矣不得已为谒铨之行所以避之非出处本意也吾子其亦闻之否乎平生故人朱少保李阁老潘待诏往往寄声以不能去离此邦为惧假令见几而作当不俟终日遑恤其它特患不得其时耳康节诗云幸逢尧舜为眞主且放巢由作外臣然则百年之遇宜未有今日所恨子孙世家于越老朽亦欲为后人立少基绪使可传也目今要建几祠宇修几坟墓政恐小祥在转瞬间若更因循措办不来更一转瞬大祥至矣吾事不了奈何奈何忧病相持岁云暮矣安知其终不汨没于尘土耶区区可疑者吾子其深亮之 

　　又 

　　飞云之高几千仞未若立本于空中与此山平置足其巅若覆平地四顾脱然尤为竒絶此其人内忘其心外忘其形其气浩然物莫能干神游八极未足言也承罗浮之游甚乐第恐心有所往情随境迁则此乐亦未免俗乐耳黄龙朱明不可居吾之此心已在祝融之上矣吾非厌近而求逺顾民泽何以处我耶世卿録去近稿二幅可以代面语不具 

　　又 

　　碧玉楼卧病踰半月忽得手札读之喜甚遂忘其病也学无难易在人自觉耳才觉退便是进也才觉病便是药也眼前朋友可以论学者几人其失在于不自觉耳近因衰病精力大不如前恐一旦就木平生学所至如是譬之行万里之途前程未有脱驾之地眞自枉了也思于吾民泽告之非平时漫浪得已不已之言也倘天假之年其肻虚掷耶附去药钱一百烦手丸寄渡子回景云在病也 

　　回祝主簿 

　　未拜一顾之勤此贶迭至皇恐皇恐阁下以至公待民使一邑受赐则惠之所及广矣岂独某哉夫公必有养而后能某于今日之赐不敢不受亦不敢不让所以广阁下之亷以养公也僣率不罪 

　　与寳安诸友 

　　章衰矣齿发日变于旧亡兄属纩之初老母哭之欲絶积忧之余面足俱肿由某获罪于天不死延祸同气以上累于高堂痛彻骨髓如何可言诸君不遗老朽慰之咫尺抚状不胜悲哽倾感之至子逢别纸具得平湖履任之详可叹可叹彭泽不折腰于督邮平湖不屈膝于当道乐则行之忧则违之古今一揆也数日前阅甲辰旧诗改赠平湖章云偶从道路得行藏南北东西又此乡沧海一身堪自逺平湖数口为他忙江山旧宅香株老篱落东风荳角长小与先生分出处扶留窓下细抄方又改次章颔聨云到手闲官如处士从头诗巻又江湖去秋与张进士唱和絶句云不求老马在长途谁道乾坤一马无伯乐未来幽蓟北凭君传语到平湖诸诗谩尔岂遂为之兆乎诸君其亟椽榄山之室南川之归无日矣景易今秋不免随俗应试非得已也家贫不能日给无可仰干于人一也祖母年高气衰悼往忧来懐抱作恶希得一解可以慰解二也是儿赋分已定责之以越常之事必不能堪三也功服不得科试程子据礼言之当如此亦古人常事耳在今日可以望于贤者而不律众人也若曰祖父丧在浅土虽服已除亦不应试此又过今之人逺甚子逢自量力为之孟子曰持其志无暴其气为之而力弗逮反暴其气矣秉之在狱安否祸变之成非一朝夕今日之事不知秉之平生费多少曲糵酝酿来也为我谢平湖秉之虽穷使甘心觚翰如藏用軰低佪于里塾宁有此惜哉 

　　与邓胜之 

　　胜之足下自顷岁寒舎一话别去未尝忘但懒作书耳春初闻太夫人委蜕又阙一疏多罪多罪仆之心事惟足下知其无他则知仆之交于人者如是使世之知仆者异于足下几何不斥其简而怒且讥耶足下勤勤于仆之意每见徳孚与语未尝不増戚戚于胸次顾足下之所欲为者其机未始不在我如足下亦何所不至愼勉之母以畏难止也承枉阴阳家诹日等问仆不究其得失然大槩以为术家之书其说主于祸福故不宜尽拘尽拘则害理圣人无是也吾徒作事宜何所法守听命于术家之说而我无所可否焉仆窃惟今人不取也小五星等书自地理家秘而不传然其说亦动静两端而止耳足下将求之不一耶反求之吾心以观其会耶抑徒寳爱其术而思藏其故纸耶足下欲之必有其指不爱一言以慰悬仰幸甚幸甚 

　　复李世卿（先生门人） 

　　圭峯山灵相候已乆何濡滞尔耶世情不可尽狥尽狥则失已与诸乡老龙兴寺舎相对竟日孰与置一榻于圭峯为足快也邑中山水白龙玉台最胜诸前軰有赋咏可尽收拾志中愼勿留意拙作为世卿累也切嘱切嘱昨晩陈伯谦过白沙出示与僧文定诗颇有援捄意不审闻于邑主否封去某近作记文一首据拙见词格不古终伤安排不知世卿以为何如朋友间评论文字在于求益奚事虚让为读毕还一字示可否乃老拙所望于世卿者也 

　　与贺谘 

　　贺生秀才得生书把读未半亟乎童子使召犬子来读之何生之言似乃翁也幸甚昔在长安日过乃翁生时方毁齿能知两翁意见辄呼曰我老先生来矣坐则置生膝前抚生项与乃翁语至今岐嶷可想生犹略记老先生面目乎味生之言其志逺且大恨生不生南海又恨夙疾支离老脚不能及逺冀一见生容止接生言论有疑相与对面折衷之何可得哉里生陈绍裘行托以告区区礼闱之会可必否耶 

　　答陈宗汤（先生门人） 

　　得宗汤六月十日书书中作字太竒老眼不识服周读之以告我耳丘侍御取道还闽过白沙留语竟日获闻考察事详微侍御宗汤索我于黄云矣周宪长半辞之顷诎已信人洞见肺腑二公为天下惜人才公去取同此心也侍御尤拳拳于桓温问孟嘉之一语噫何爱人之无已也宗汤念之一时交游东顚西覆民泽可期逺到西望衡山神爽飞去然自去秋感疾迄今未堪举踵余亦无足观者所须县志谩往一册世卿为此书葢亦自以为未足云 

　　与周文都（先生门人） 

　　来喻具悉畜来始末前此未知也昨日简中言偶与之合耳然不害为义也非子来死于道路乆矣度来之心不肯舎子而之我来若自记日不违主之命是亦报子也吾斯纳来矣来虽小所以处于来大者存焉吾此心是也此心涤之则明物涴之则暗此吾所以不敢茍于子也传曰以友辅仁 

　　与梁贞（先生门人） 

　　肺病外感则风内感则烦调摄之方莫先虚静弃置一切人能置之否耶戒邝珙（阙）覆辙念老朽（阙） 

　　与罗冕（先生门人） 

　　得是月十九日手书具审比来侍奉吉庆徒以老朽旦夕以来于心忧之深言之切有如吾服同者不肖老不胜丧赖诸友之助亡妣得安小庐山之兆域今茔封麤毕遣人去买藤县木归建茔前小祠为祭享之所立祭田使人守之孝子欲报于亲之心如此而已耶痛哉无可议者矣溽暑不可处近迁于砦玉西偏病稍轻于昔幸未即死吾子无为老朽戚戚也官窑牛商云于馆中便略此见区区不能悉 

　　与郑文吉 

　　章之内兄罗经水母湾金氏之婿（阙）内兄存日窘甚弃其居第还车（阙）二亲女一居孀一在其室其困日甚章欲来白沙恃爱干渎倘遇人船之便先令金成支车彼（阙）至广信附来白沙极感极感顷者市（阙） 

　　又 

　　（阙）者借劳一日盖有弗获已者（阙）恃知爱琐渎为愧老朽衰替之余一坏土赖（阙）有虽在螟蛉吾（阙）且随力剪（阙）徳之也茶果（阙）前此药资（阙）名二裹表忱 

　　与黎潜罗伦（先生门人） 

　　先妣不幸卒于今年二月十六日即日茔封甫毕穴在小庐山图新书舎旁某以衰疾执丧气息奄奄如宾客知旧往来记一忘十间独于潜也伦也思之不置二生之思我从可知矣爱之深言之切老朽何以答二生之拳拳发愤进歩一日千里 

　　与赵日新 

　　乆不见生一日得生手书如语予馆中不知其在罗城也去白沙几年味生之言欲再见白沙而不可得甚矣生不忘白沙也忧病之余泯泯默默可为他人言者念生忠信之人可与共学然问之者未切告之者无序生虽有求于我其何补于日用乎宾阳陈掌教可人也可一通之余不具 

　　与太虚 

　　太虚师眞无累于外物无累于形骸矣儒与释不同其无累同也太虚尚能觅我于衡山否耶别纸録去旧稿试为我诵之章非能言者太虚岂俟多言哉 

　　与郑举人 

　　昔钱宣靖公推官同州有富民亡其女奴女奴父母讼于州州命録事参军鞫之録事实贷于富民不获乃劾富民父母其杀女奴罪应死公疑其狱留数日不决録事诟曰若受富民钱欲出其死罪耶公笑谢宻使人访求女奴得之则免富民父子于死知州以公雪寃死者数人欲为论奏其功于朝公固辞曰若水但求狱事正人不冤耳论功非本心也且朝廷若以此为若水功当置録事于何地耶録事诣公叩头请谢公曰狱情难知偶有过误何谢也仆每读书见此等事未尝不叹息古人用意之厚而平生区区所存亦未多愧顷因田土细故与足下有言足下遽赐之手札辞亦费矣假令质成于官司尺寸壤得未足为喜而此事一白则直在已而曲在人斯自惭耳仆非不愿为古人之高特事有专主义不容于自遂惟足下亮之而已 

　　与邓球（先生门人） 

　　韶广相去未逺一问不通今几年怅想无已即日苍头至辱手书并惠米布诸物具审雅履佳胜志业日新为慰某奉母之外无他况惟益衰耳首夏湖广嘉鱼贡士李承箕世卿者过白沙甚聪明有文章留白沙数月不忍别去议论间颇觉有益恨足下不与同也眼中朋友求可与言者不可得世味之移人者不少大者文章功业然亦为道之障为其溺也足下茍有见于此幸甚幸甚章所欲告于足下者非尺牍能尽 

　　与赵寿卿 

　　蔡三兄弟欲求寿卿长蓢田耕住以旧于我佃故求通一言为裁之不可则止亦无固必也谢伯倚近至白沙以前所托通好于李氏者委之唯唯可见人心所同也知之 

　　与周用中兄弟 

　　天地自然之利人得而取之何分彼我使诸子侄如老朽何所不让使老朽如诸子侄亦何所不争向义不如就利尚徳不如用智朝三暮四口与心违强之以其所不能则怨诸君岂不谓然乎今只以郑明府所书劵为实更不问其是非但据用中用到价银若干老朽愿偿之如此既不获罪于郑又不负用中诸子侄亦可以释然矣解纷之策莫过于此诸君其亮之 

　　与李孔修（先生门人） 

　　子长乳疮当一场重病今脱然矣闻之慰喜赖朋友之助先妣得安小庐山之兆即日茔封甫毕三月而葬礼也亦时也始以吾为殡宫论者纷纷今帖然矣寝食梦寐举安事不揆诸道徒人言是狥奚可哉未有会晤之期惟加爱 

　　与范规（先生门人） 

　　近有人自南京来承定山先生偶得右手足风痹之疾近虽小愈尚未脱然欲求养生之术非能用莫能尽之以此相托定山平生故人老而婴疾可念可念能用定山之交亦不可谓浅浅者何爱一行如能用寄迹山水间去来自由自此至彼数千里坦途计日可到然亦不敢必葢行止非人所能顷来衡山之约如许又可固必耶专此驰问倘蒙金诺先乞飞示早晩须一至精舎商量切望切望 

　　与赵汝夔 

　　即辰闻舜英护母夫人丧归无逺道无虞幸甚幸甚但未审几筵安在何处近来邑里中夜刼之盗横甚可畏宜得一稳便处无水火盗贼之虞方可停柩此送死第一义君子见几而作时义当然幸自裁之勿夺于浮议忧病中未由奔慰想能亮之 

　　与董子仁 

　　前九月得周文选书知子仁乆乞省家居多贺多贺又云在高亦养病归或不可起不审此语何谓前此获手教及克恭书感叹屡日凡百且置之勿论只平生问学一事极索理会不可悠悠人一身与天地参立岂可不知自贵重日与逐逐者伍耶某奉别后更无他惟一味守此益信古人所谓自得者非虚语今幸老母麤康地方无事日夕与二三友讨论所未至亦殊不厌惟有志者少薄俗振作尤难日迈月征良可忧耳闻罗先生杜门广昌张内翰会讲西山克恭辟书斋于后圃静坐皆不以病废学子仁何日复京尚希一札以慰惓惓某自春间一病自汗到今尚未脱体临纸牵勉言不能尽惟亮察 

　　与张声逺 

　　乆不得字去年托贺官人往一纸尚未卜沉浮一别音耗便尔难得可叹可叹秋试捷否不足忧喜谩欲知之耳时用孑然客帝京忍寒饿二十年为母家不去诚亦可悯万一了此心事不东入吴即南走罗浮与儿軰下上四百峯头采蕨亦可供也谩思及之此日病正愈临纸不复一一先生门人 

　　又 

　　得正月十一日手书悲愤塡纸几不可读平居相与论议慷慨未始不以外生死为达塡沟壑为贤一旦临大故不可堪忍之时尊卑疾病盈室家无钱财作何措置况于束吴反葬水陆数千计亦不下二十金所费将谁仰耶势利风驰朋友道缺昔人所能者例不可望于俗軰如某一二麤知抑皆所谓旋涡里佛不能捄落水罗汉奈何奈何情切事违心迩人逺抚纸兴怀徒増悲怍惟亮察不具 

　　与谭有莲 

　　比日家僮自贵里来承口谕欲为小孙田议婚以平卿之孙女平卿善士与古愚先兄游处亦通家也幸甚幸甚第恐传言或误好事多魔于是叩诸蓍得大过之豫葢吉占也未审果如尊意否夫量才求配闻之先贤计产许婚甚于流辈痴孙疑未中东床之选世业恐重贻西邻之忧是以未能释然于鬼神之谋也专此驰白庻几为是一来倘不以疎外见疑拱俟拱俟 

　　与陈徳祯 

　　闻近被系郡狱悬切悬切计今当道多明察想不加害于无罪之人否泰数也勿过为陨越人不幸所遭有甚于此者亦无可奈何且安心顺命善将摄为祷 

　　复陈冕 

　　苍头至得书承贵恙渐平复喜慰之至更愼小愈以赴秋闱之选幸甚幸甚得失虽云有命然更委之命亦恐未尽今一科所取士若干多备数一时耳安可据以自比耶如莆中举子多眞举子与侥幸寻常者相去奚啻十倍如是而失解诵伊川之言以自解可以无愧矣余不悉 

　　与旧生陈魁 

　　生仰给岁月于铅椠瓶无赢粟以畜其妻子年几六十益以疾病困以盗刼士一穷至若是哉昨望见生龙钟如东田老人稍就之疲顿与石翁异者几希然与之论旧事写平生于我三沐三熏之歴歴犹是也使我囊中有九还大丹能反老为童与生共之庻几其成也可待生既絶望于我矣我更望于何人惟日孜孜毙而后已生与我皆然复何道哉复何道哉佃者还聊此复制中不具 

　　与容一之（先生门人） 

　　几日不得至祠下眠食何如一之平时筋力倍予今云瘠甚则老者可知矣古人处老有道处病有道处死有道夫子曰朝闻道夕死可矣其处之之道乎旦夕欲见一之与论之不审力疾乘竹兠子能一至碧玉楼否耶专此驰问惟自量 

　　又 

　　今日贵恙轻否老梁课好决定不死可无忧也昨晩手书与陶公劝勿建书舎未见报札为此一事数日往来于心殊无好况章因多病厌苦人事决策往平冈朋友间多不省事多言平冈土瘠难朢成田老母闻之遂阻此行奈何奈何此非不忠爱于我抑未知所以忠爱也平冈土虽瘠然便谓其终不成田则又疎矣天下岂有弃物而人欲争者乎不信人之言眼前事所见往往如此可笑也何日可动到斋一话甚悬悬也比闻足疾伤于劳而发由老朽故今思之但有惭负而已奈何奈何先妣墓即日茔封麤毕遣人去采藤县木为祭享之室使人守之立祭田求墓志事皆不可缺又不知人子思慕其亲而欲报之其大者安在耶困于财限于分葢亦无可议矣近苦忧病相持无以自遣寻思只有虚寂一路又恐名教由我壊佛老安能为我谋也付之一叹而已何日对面罄其所欲言 

　　与马贞 

　　前日舟中与一之谈及神理为天地万物主本长在不灭人不知此虚生浪死与草木一耳神理之物非但不可恋着亦其势终不能相及于我何有伯干病至此当大为休置纵未至洒脱地亦渐省得些挠乱幸而天年未尽便从此觉悟神理日着非小益也老倦不能再省视令眞福往候以此能一开目否 

　　与陈秉常（先生门人） 

　　辱书见勉勿断酒肉扶养衰躯眞情苦语足仞拳拳顷者赖诸友之助先妣得安小庐山之兆即日茔封甫毕遣人去采藤县木为祭享之室立祭田求墓志事皆不可缺又不知人子思慕其亲而欲报之大者安在耶限于分困于财葢亦无可议者矣到京见定山先生潘时用姜主事问我以是告余不敢嘱别纸所议礼想是但老朽检阅未得且置之病畏多言念吾子逺别聊复此耳途次见东山刘都宪先生告厓山慈元庙成甚完好因以先母讣告某在病不具疎 

　　与崔楫（先生门人） 

　　承示诸作见意思始者期民泽九月入罗浮四百僊峯依旧见之但不在脚底耳来喻不忘在学幸甚但恐进退未决不立背水阵终难胜敌希说勉之岁月不待人也李子长落水罗汉吾軰皆旋涡佛耶何故无一人救之狶莶草果神效当求识者致之感挂意某复希说秀才 

　　又 

　　某疏不意先府君奄忽顷逝衰病多遗不时奉慰罪罪比日寒甚想孝履如宜弃礼从俗壊名教事贤者不为愿更推广此心于一切事不令放倒名节道之藩篱藩篱不守其中未有能独存者也老拙所见多矣愿希说勉之 

　　与伍光宇 

　　昨晩景云归具悉老兄动定某通夕为之不能寐觉得老兄此病非止疾痛之为心害心寓于形而为主主失其主反乱于气亦疾病之所由起也今人惟知形体之为害而不知归罪其心多矣心之害大而急者莫如忿争夫有所不平然后争争至于忿斯不平之至而气为之逆逆则病生矣虽所致疾之由寒暑饥饱劳佚失节居多而此之弗谨实吾自为之不可不知也据景云所说老兄于此一项罪过全未肯认全未磨洗纵疾痛不积于此气象所关尤非细故林缉熈所谓怡怡之说殆亦忠告之言也盍深省之否则未有入道之期也不罪不罪 

　　又 

　　贱躯失养百病交集近过胡按察请教以心驭气之术试效立见验但日用应接事烦不勉妨夺工夫不精今欲自五月一日为始以家事权属之老母非大宾客令诸儿管得及光宇未复白沙借寻乐斋静居百日有验即奉还也光宇决策往青湖则此屋亦须有分付某将来却是东道非僦屋人矣呵呵 

　　又 

　　今晩叔贞兄弟过白沙适有客逺方来而贱疾又作遂辞去晡时螟侄归自南山具审比日遗恙増剧皇恐皇恐天果无意于善类耶未可知也陈后山之诗一时人皆不好独山谷与坡翁知之卒能行于世后山亦到今不死夫茍有可恃虽死可也况未必死乎不具 

　　与陈徳雍 

　　某启清江之去白沙几山几水一夕恍然与徳雍先生葛巾青藜相值于寳林拍手笑语坐佛灯前促膝嬉戏若平生不知其在梦也及觉始怅然若有所失即复闭目入华胥寻向来所见一恍惚既不可得则又叹清江之去我逺徳雍今存亡不可知况欲与之握手耶某别后况味如昨但年来益为虚名所苦应接既多殊妨行乐耳平生只有四百三十二峯念念欲往亦且不果男女一大俗縁何日可尽虽云道无凝滞其如野性难抝寻欲振奋一出又未能也徳雍老矣颇复能记忆寳林昔日之言否乎临纸不胜怅惘 

　　与李徳孚 

　　某闻古之亷士资送其子有鬻一犬而足者今犬之值几何贫者虽有百犬不以资送鬻也不鬻则耻之矣耻非其所耻何所不至甚矣俗之能移人也别纸称清门罗某何敢不从脱尚未免芥叶人言则莫若崇俭以导之令尽去俗様异时资送之来白沙必勿留一尘以累吾自然幸甚幸甚凡此一聘之费大率不过十金但如来教则太近俗而恶无文故以钗与币易之而侑以羊酒不审以为何如 

　　又 

　　别纸乞恕专擅闻老兄近复假馆禅林静坐此回消息必定胜常耳根凡百所感便判了一个进退老兄今日此心比诸平时更稳帖无疑否贱疾幸少脱体但寻常家中亦被聒噪情绪无欢大抵吾人所学正欲事事点检今处一家之中尊卑老少咸在才点检着便有不由已者抑之以义则咈和好之情于此处之必欲事理至当而又无所忤逆亦甚难矣如此积渐日乆恐别生乖戾非细事也将求其病根所在而去之秪是无以供给其日用诸儿女婚嫁在眼不能不相责望在已既无可増益又一切裁之以义俾不得妄求此常情有所不堪亦乖戾所宜有也 

　　与潘徐二生 

　　去冬得二生手书半月置床头日一展展时一发叹后生所急者何后生所畏者何转瞬来便都望三十四十不自激昻不自鞭策将来伎俩又似拙者模様耳奈何奈何萧先生书报潘生近聘岳家甥女可喜可喜然自是转多事矣拙者正在不了中自晓事者观之未必不以为忧也呵呵 

　　与伍伯饶 

　　有牛眠于此意中了了而不能使人信得伯乐一顾増价十培幸甚幸甚山人眼家人梦卜人卜三事不期而合复奚疑谨此驰贺余不具 

　　与林蒙庵 

　　某启不闻问乆矣忽得手书读之恍若蒙庵之登我堂也昔者尝一造蒙庵于京师则拜蒙庵今思蒙庵而不见见蒙庵之书则拜其书如对蒙庵焉呜呼可胜慰哉贤者之爱人也期于徳不贤者之爱人也期于姑息读蒙庵之书知蒙庵之爱我亦如我之爱蒙庵也虽然有甚爱者有甚忧也蒙庵之爱我甚其于人也则忧仆之自爱则忧其于人也则否忧其忧无忧人之忧其亦有以异乎蒙庵官于朝也则行乎朝仆之居山林也则行乎山林蒙庵欲以其道施诸人仆犹未免于自治其不能无忧一也在已在人则殊耳梁石时可之忧在已者而亦为人忧克恭则舎其在人者以自忧是三人者仆皆有慕焉而其忧不同又何怪乎出处之殊也蒙庵所称胡提学亦如蒙庵之忧者也彼其意以为古之道不征于今则人不信不信民弗从是固忧时者之所图也其为人也雍容平恕乐善而忘势其于仆也有一日之雅焉仆之得誉于提学茍非其为人之急亦朋友相好之私耳非提学之心本然也蒙庵置之勿言可也古之为士者急乎实之不至今之为士者急乎名之不着周子曰实胜善也名胜耻也仆窃愿与诸公共勉焉若夫往来音问之有无各随所感应之宜疏疏宜数数不过乎情不弛乎敬惟当乎时义焉耳此之谓易也必曰我无利乎彼我勿言不可也持此以广蒙庵之意何如 

　　与时矩（先生门人） 

　　宇宙内更有何事天自信天地自信地吾自信吾自动自静自阖自辟自舒自巻甲不问乙供乙不待甲赐牛自为牛马自为马感于此应于彼发乎迩见乎逺故得之者天地与顺日月与明鬼神与福万民与诚百世与名而无一物奸于其间乌乎大哉前軰云铢视轩冕尘视金玉此葢略言之以讽始学者耳人争一个觉纔觉便我大而物小物尽而我无尽夫无尽者微尘六合瞬息千古生不知爱死不知恶尚奚暇铢轩冕而尘金玉耶 

　　又 

　　某慰言四月二十五日得黎三报悲惋连日太夫人一旦厌世时矩不幸遭此痛极奈何奈何今日之恸昔日之思何者为怨何者为憾纵浪大化此往彼来吾将校计其短长非耶沟塡壑委在我者一切任之而独留情于水菽非耶贤者力行已志惟恐一事不底于道其能合于亲者几何吾重为时矩悲之老病支离不供走吊惟强粥自大不宣 

　　又 

　　禅家语初看亦甚可喜然实是儱侗与吾儒似同而异毫厘间便分霄壤此古人所以贵择之精也如此辞所见大体处了了如此闻者安能不为之动但起脚一差立到前面无归宿无准的便日用间种种各别不可不勘破也拙和一首奉去可一阅更将中庸首尾紧要处沉潜要见着落却还一字也献章书于时矩 

　　与谢伯钦 

　　闻子酣于鬬矣老衰无能为援请竭端未利害为子筹之知贪得之为害絶祸于未形上策也不役一钱不损一人以直道争之官府失得付之于数必不已而与之均焉中策也损财而争而家日耗杀人以争而寃日积侥幸锱铢难得之利自遗钧石不测之忧此下策也若能归咎于已舎之勿争以分产悉推诸弟清修苦节以立于世如子才不出十年天下皆服其义而仰其徳令闻洋洋播于四方辉光赫赫流于无极视平生不得意处如秋风之振木叶零乱脱落无复芥蒂之迹因败成功此又策之竒者也诸策惟上策省力而易行然已无及矣其余可否更请择之 

　　又 

　　葫芦甚美山厨得此免乞怜之渎感感闻近欲迁居木洲求静可喜可喜然未若北角就田而家尤便也韩子云恨入山之不深入林之不宻去烦入静当亦有渐乎未间闲来一话 

　　与潘舜弦 

　　仪礼一书讹缺板多一经先生与黄大理手校便为完帙野人平生际遇未有如此竒者敢不拜赐空山深夜兀尔一榻抚巻即如对面耿耿达旦 

　　与庠中诸友 

　　春初承诸君枉顾属有哀事既不获披接又不果以时还谢多罪多罪近按察胡先生过白沙青灯叙旧之余辄及此方人士惓惓以为已之学望诸君甚盛意也某亲领诲言不胜感感寻欲与诸君共言之贱疾固未及诸君方急于秋试区区迂阔之谈恐难骤听然又不敢浅窥诸君而谓吾言之无益而不言也谨此奉渎万一诸君之留意焉 

　　与僧文定 

　　僧文定尝参学四方坐关于观音山三年葢广僧中之知者也偶以事系县狱虑是非之不见察也恳予为白之予以邑主杨侯公明必不妄加害于无罪之人予严干谒人之戒乆不可破文定从西方之教茍有得焉则能以四大形骸为外物荣之辱之生之杀之物固有之安能使吾戚戚哉示以是诗一戒持来三十年何曽长揖长官前山僧若有西来意不把形骸乞世怜 

　　慰马黙斋丧 

　　子吾子得数之竒孰与孟郊孟郊产三子哭之连日今吾子之哭凡几抑又有不尽同者焉郊为诗尽泄天地鬼神之秘而不为造物所予不知其后何如吾子厚积阴徳知必有鳯雏麟种降为家寳此未足深惜也 

　　慰锺五 

　　令兄竟为泉下客矣足下当甚悲痛令兄今生几何矣眼中如此逝者不少又何足怪但人未死前一日谁肯信着此事终日劳劳而不自足及至死时便无可主张亦可悲也已拙疾未由奔慰谩往此纸惟足下亮之 

　　与林时表 

　　时表而代而父侍奉大夫人几筵何得舎朝夕奠而来应试老朽闻之竟日不乐欲致一书计已无及于事遂不果比发去兖州讣否褒弟去冬死北京果然惜哉适得尊甫翁济宁四月望日发来手书进退不能无遗憾矣奈何奈何老母茔封甫毕未由遣人致慰幸亮区区缉熈行时云到部须求便养而自去冬谒选至今年春四越月矣授以山东兖州府教授然后奏请便亲冡宰不许前此何不引例告选司当言而黙欲焉待哉举措如此谓之不濡滞人孰信之宜其不见许也中间拣选冡宰见怪假令不病将不计其不便于养而就选耶自古进退不决于内则其形于外依违可否之间而欲人之不我疑不可得也乌乎惜哉 

　　陈白沙集巻三 


　　●钦定四库全书 

　　陈白沙集巻四 

　　（明）陈献章 撰 

　　○墓志铭表 

　　封署郎中事员外郎鲁公墓志铭 

　　公讳真字伯真别号素轩右副都御史鲁公父也其先宁国之泾县人洪武间太父以宁国守御民调戍南昌归老于泾其子通寳由南昌转戍广之新会因家焉通寳生公父保輗勤俭理生实基乃家及公而新会之鲁始大公长者初补队长卒伍争较曲直不屑为辩而以理譬解之恒愧服谢去于所事尊贵人有过面折之无少回让贷者告窘或索劵焚之正统间民虞黄贼之患将至挈所有赴城老幼扶携塞路守闗者为不便于民公力争止之曰城守所以扞民民有急宜早为之所奈何拒之既而贼奄至城下围旬日不解濒海骚然官出榜招谕民之从贼者公使人于常所往还之地晓以利害所在使民趋避之不疑由是得免于兵患人至今徳之公生于永乐癸未某月日卒于成化甲辰某月日享年八十有二先是予归自京师未抵家前一夕梦见公化为婴孺尝梦数人为婴孺者辄死未几公病遂不起嘻岂非数也耶公娶同邑训科周旋之女贤克相公先公若干年卒葬归徳里之鳯山子男六人长曰贤先卒次曰能即都宪公曰英曰俊曰秀曰杰英秀皆义官俊未仕杰阳朔训导女二人适何宏叶苍及公之存孙男十五人曾孙几人寿祉子孙之繁人以为积善所致也都宪公由进士官户部以其官封公署郎中事员外郎赠母宜人初有司命选武卫子弟之良者入学公环视诸子以都宪公充选盖识之于穉孺时也都宪巡抚甘肃公讣至解官归薨于路诸弟奉公柩将以今年丙午冬十二月十九日合塟于鳯山之原以状来请铭吾先子处士与公旧思先子而不得见见其所与犹父也不铭公墓奚以辞铭曰源之华舒舒柯之实累累人无固本兮草木弗如泽不竭兮公之余我铭示后昆兮勿替厥初 

　　朱君惟庆墓志铭 

　　君名惟庆字汝善桂阳外沙朱氏赠资政大夫右都御史讳思谏之子故太子太保诚庵先生之弟也君生三岁而孤兄弟二人同受学于掌教凌先生某先补太保儒学生员次将补君家籍戎偏桥卫有司以君充戍母夫人胡氏谋尽弃其所有以赎君君奋曰男子之始生也悬弧以志偏桥戍于吾何有货以图之不恤家恤我遂太夫人心室如悬磬使吾兄朝夕忧衣食之不暇而暇为笔砚忧乎于是毅然请行至则见者无贵贱遇以礼不敢以常卒伍例视之其地有横蛮黄一奇夺孀妇李氏为妻君于其夫为族兄弟李氏使人告难于君断一指以示信蛮知祸将及亟馈金以冀免君叱以狗彘即日以其状白于官捕蛮投卫狱死焉君邻盗者君知之而未能徙盗忧不见容以所刼帛献君从容喻之于义火其帛盗亦感悟都指挥告某由是重君为人将谋进之君一不以介意而独以母老哀鸣一卫怜之遂得解伍以归间奉太夫人来广就其兄参议之养遇盐商馈白金百余不顾而去其在困也不自卑而失守其处亨也不藉势以儌利其才如此与太保俱学其不迁业于戎伍以需其成其亦可观也夫君娶何氏生男子四人恒益巽节女二人长适何绍箕次适胡绍海君生于永乐己亥十月十五日卒于成化丁未二月二十五日寿七十及君之存孙男十人玭珸璠珂琨珦管玠璝琚恒与诸弟卜今年十二月辛丑葬君里之栗堆节以其状走南海干铭于予为请者曰太保知先生者先生以太保铭不可乎乃序而铭之外沙之族何以名诗书先后着簮缨汝善可欲介以清匪我不学困于兵搜抉幽隐为君铭有誉于试惟我征 

　　李子髙墓志铭 

　　君姓李氏讳昻字子髙别号钝斋少孤奉母王氏孝谨处于兄弟之间上顺下友宗党称之景泰庚午之秋母以兵革之患客死金陵君得报恸絶失于颠沛之初不能捐生以赴饮恨而卒予从何宗濓迹君甚矣君之所为不足以尽君之心也遭时扰攘母子兄弟异处君独以一身周旋其间恩非不足于膝下而病于仁爱非不足于同气而穷于智天地鬼神临之亲戚朋友乡党孰不知之而终不足以释君之心至不能瞑目以死甚可哀也君与宗濓同邑里世居番禺之沙湾宗濓久从予游实君之子壻也与君之族子珍撰述君之世次行实为其子孙请铭于予君名臣之后八世祖文溪先生忠简公讳昴英宗龙图阁待制尚书吏部侍郎考讳彦章君娶同里赵氏生子男一人曰元宗早卒女一人适宗濓者是也孙男四人振纲振裕振安振芳君之生以永乐甲申其卒以景泰辛未二月二十六日年四十八是年冬十二月二十八日塟里之金钗山赵氏祔焉状称君长厚恬静自适喜读书手未尝释巻尤乐吟咏春秋致严于祀事接人无亲疎一以诚宗濓当不可诬也铭曰生不足归于天义不足何有于年乌虖子髙之心匪我铭之而谁与传 

　　处士陈君墓志铭 

　　始者郡诸生马龙为其友陈东渊乞铭其祖父处士忍庵之墓于我生之言曰处士居增城之仙村无声色嗜好以乱其耳目无形势奔走以渎其交际无是非毁誉以干其喜戚上下原隰相地之便宜宜田亦田宜圃亦圃长镵大笠往来于蔗畦稻垄之间躬树艺自旦至暮不少休収田圃之入以裕乃家夫处士行乎无名以能拓土业治生为乐事故不知老之将至敢以是请惟先生念之将无择于细大而畀之铭既而东渊承其父永荣君之命来谒予白沙馆之小庐山精舎自冬徂春恋恋不忍别去余游厓山东渊请执杖屦以从余既与东渊凡所纪述令一一録之东渊朝夕侍我侧略无一言及于铭余益重之乃命取马生之状来考其世之麤可知者始迁番禺之祖宋天圣间教授南雄儒学因家番禺生五子曰守宁者迁增城山美村数传至朝奉大夫文徳有女适李忠简公文溪先生其中子曰汝霖为县尉县尉以下至处士九世其迁仙村自文徳始处士讳诚字致明质木少言与物无竞非横之干直受之而不报故自号曰忍庵云处士娶伍氏曰永荣者其子也一女适徐禧孙男三人东渊东沂东澜处士卒弘治戊申四月十三日年七十三永荣以其年冬十二月某甲子塟处士于曾冈头祖荣之左未铭乌虖一善可称也亦可传也顾处士于余初无一臂之交与之铭以一马生之言犹未也岂不曰东渊在白沙馆下能谨子弟之职事先生于厥祖有光耶此吾所以为处士铭也其词曰世无我遗安以隐为世不我须其隐亦宜不求异乎人不求合乎人委岁月于农圃手足胼胝既裕其身又以及其后昆则以彼之危易此之安以遗之其不可也复奚疑 

　　处士李君墓志铭 

　　幼而能求父书于死丧颠沛散亡之余长而能诵朱文公资治通鉴纲目真西山文章正宗及他书而不以媒仕进志非不立也才非不充也富贵贫贱爱恶之出于已非与人异也父殁于官母挈诸孤匍匐万里扶护来归忧极成疴是以不能去离左右旦夕与妇谋所以便母者母痛亦痛母饭亦饭其兄慨慷嗜酒众目之为酒豪一饮或尽酒一石毎出从所亲饮自旦至日晡既醉而归率诸卑幼迓于途或径至饮处扶前曵后徐徐而随肃肃而趋莫敢少拂其意虽以弟之贵至公卿自视漠如足未尝至公府若是者吾谓之贤不可乎此故处士嘉鱼李君行实之着于州闾吾闻其子承箕之言也李氏之先世自江西武宁来居嘉鱼至名逺仕元为译史君之四世祖也大父奂洪武间举巡检父善教谕叙珙咸以弟官赠至通议大夫副都御史祖母熊氏母童氏俱赠淑人君名阜字符春伯曰陵是为酒豪非直为酒豪于义亦豪季曰田曰郊田即所谓贵至公卿而以其官赠三代者也兄弟四人相为师友而庭无间言君娶邓氏承芳承箕其二子也皆举进士有名长女适王巨臣次适游恢皆蒲圻儒家子承箕以今年首夏至白沙留数月不去因得问君家世之详君年五十一卒塟蒲圻之某山今七年矣承箕至是属予以墓铭予少不乐多学老益孤世岂以文而望予何承箕所嗜与人异谨为序而铭诸有道于此匪难匪易能者谓贤不能者耻母疾子侍弟扶兄醉尧舜之道孝弟而已 

　　寳安林彦愈墓志铭 

　　君姓林氏讳彦愈字抑夫居室外种竹十数个自号曰竹斋君上世闽之莆田人有讳乔者宋绍定间为广州路别驾卒于官其子日新塟于寳安之茶园山因家茶园日新生慕升慕升生可久可久生茂贤茂贤生信本娶黄氏君之考妣也自别驾至君凡七世世为茶园人君性快朗赡于才而周于事有忤之者声色为突然其消也可立而待少衣食于贾贾所至勘耳目所接事好恶久之若有得者手书小纸帖示胤儿光曰树立宜如是乃范文正画粥长白山时事也复畀之全集曰是为汝师居常于外见一名文字时所称者亟手录与光携钱入市买书卒惟光所欲得不问值多寡光为举子业夜分起读辄为戒曰儿勿苦吾闻亥子之交血行经心设令勚形神得官于轻重计不亦左乎欲速不速不欲速速之非善为速者也光既领乡荐未即仕来与余游君益为喜光诛茅榄山为修业之所君笠屐日至视工筑不少废暇时为光録朱子语类至四十三巻值板本出乃已光感而叹曰父师覆育光得一日于此如得一月一月如得一年不培不畅不晦不光君闻而颔之时论多弗合者君视之漠如也光既杜门榄山同时士往往有纡青曵紫照曜闾里者亲旧以其落莫告君裁君为不省答徐呼光谓曰汝学如是欲有立即汝能立吾啜菽饮水死瞑目矣盖父子间自为知己人莫能间也君虔于事死遇宗族内外有恩接小夫孺子常情所不屑者君惟恐小咈其意治家不遗细碎庭宇必洁畚帚必亲田圃树艺之事与僮仆均劳逸身所服用非极弊不忍弃至承祭祀接宾客则俨然明盛也尝以仲秋天日晴朗携诸子壻暨后生可意者数辈往游罗浮登黄龙飞云顶坐盘石引葫芦酌酒徜徉信宿而后返君所好奇也哉君娶游氏生二男子四女曰明者光弟也孙男一人曰仲孺尚幼君卒之前一日植菊数本石竹一本与客行酒笑语竟夕凌晨将起就盥倐逝去实成化己亥四月二十日也春秋六十五光卜以其年十二月某日葬君于银瓶岭以原状来乞铭乃序而铭之先世英自莆田少服贾困鱼盐侥弗长积乃宣谁其征在榄山 

　　处士容君墓志铭 

　　东良处士既殁之二十八年为今之成化十一年岁值乙未其子珪始以其状乞铭于白沙陈先生辞之曰铭以昭徳考行予生也晩不及见乡先进而今谈者亦不闻乡先进某有某事某异也恶乎铭珪以状进予阅状喟曰是何足以惊动世俗儌誉于乡党闾里耶盖世所恒称道者其事必有异乎其众骤而语之可喜可愕故相与乐道而传之也处士才不为世用施于其家者亦曰为子不得罪于父为弟不得罪于兄为父兄不虐弃其子弟云尔处士之不见称于时宜也虽然常道如菽粟布帛时而措之如冬裘夏葛不离人伦日用之间故道率其常者无显显之形也惟夫事变生于不测智者尽谋勇者尽力捐躯握节死生以之夫然后见其异也而岂人之所愿哉处士韬光里闾正终袵席则其见诸铭者殆亦不过是而已兹其常也处士姓容氏名某字某娶阮氏生四男一女处士之生以永乐庚寅二月十九日卒时年三十九珪率其弟珽璇玑以某年月日塟处士于三冈社马鞍山木已拱云铭曰伏其龙蛇逍遥云霞纲纪孝友以裕乃家干我铭者其在兹耶 

　　朱夫人胡氏墓志铭 

　　夫人姓胡氏讳卢桂阳处士胡广之女年十九归同邑朱氏为诚庵先生夫人诚庵先生者故资政大夫都御史赠荣禄大夫太子太保朱公英也公幼而岐嶷夫人之大父芳见而异之手扪公顶以夫人许之卒定昏焉公自游邑庠举进士为监察御史厯诸大藩政绩显著至入台为股肱昼为夜思四十余年无内顾之忧者夫人实相之夫人之事姑也以姑为心以心为孝和气蒸于一家闻从公于外常携族孙奇奇得痢病秽不可近夫人亲与汤药夜祷于天曰诸叔祖无一后独此孙尚存天若弗佑愿吾子代之奇疾愈平居事纺绩不少替既贵犹以身率下自旦至夜分不寐以为常谓食禄之家惟一侈易流为之铁簮布裙以防之男未冠女未笄不识缯帛珠翠之华者夫人教之也过苏见故黎邦伯长子冻馁无可仰给于人为解衣衣之以粟周之顾谓诸子曰邦伯食二品禄足以佑其后人使其家不骄不侈不逞威而作势以取快于目前宁有是戒之戒之夫人以勤俭成性而教其家不能者约之其视朝领一官暮取诸民作器皿宫室衣服以愚弄其妻子者何如也昔者吾尝见公于苍梧服食不踰常人语予曰吾在于得已虽一钱惜之而不以病民吾入其室神爽顿清便如向夜入三洲岩秉烛读苏子瞻题名陶长官不以家累自随公舎人自桂阳来者老苍头一人而已是谓有之不居得而不为吾以观于夫人事往往槩之公不约而同殆天合也夫人居家事小大处之咸宜至临大利害决大去就矻然以身当之尤人之所难也正统己巳盗起闽浙间公以名御史治盗留夫人于北京是时英宗北狩未返敌骑将薄都城或谓夫人盍去诸夫人面叱之召诸子前曰敌何能为设有不幸臣为君死义也奈何去之夫人先后累受诰封至夫人揆于徳真无愧也夫子五人守孚守頥守谦守蒙守贲守孚举进士厯官刑部郎中先夫人一年卒守頥守谦未仕守蒙领乡荐守贲生员侧室徐氏出也夫人一视之二女皆适官人及夫人之存孙男十五人女六人曾孙男五人女二人夫人生永乐某年其卒以成化某年寿七十三是年十月甲子守颐等塟夫人于髙陂祔公墓也以状来请铭铭曰徳之爱孰与色之爱奈何乎配身之华孰与后之华奈何乎家配之既良家道用昌乃天锡之祥兰桂承芳以世其光繄夫人之泽兮百世不忘归骨于髙陂兮永与公同藏 

　　何廷矩母周氏墓志铭 

　　成化八年壬辰四月日番禺何廷矩之母卒卜以其年冬十二月某甲子塟邑之永泰乡石马山祔其亲之兆廷矩先事告伯兄廷桂以状走白沙来请铭廷矩在诸生中齿长而贤首率诸生事余余惧与廷矩比诸生咸进曰是生廷矩者也非是母不生是子征贤母也子宜以其贤铭予乃阅状母姓周氏讳某畨禺人福建都司都事君讳普敬之女泽庵何先生讳渊之妻性孝敏勤恕始辞襁褓得一果必以献诸母事针缕刀尺巧不俟教接人临事恪而有法劳不厌也博爱而善喻人不待矫而至也年若干归何为冡妇爱舅姑如爱父母奉宾客如奉祭祀虽居流离未尝窘戚为灭裂平居处于娣姒得娣姒处于媵侍得媵侍处于族亲无贵贱内外尊卑贤否咸宜故视其疾者无不忧哭其死者无不哀也自泽庵殁专家政至是若干年而终春秋七十二子皆已出二女皆已有归始新喻胡公以按察佥事提调学校岭南廷矩为郡学生员以文行见器重及秋将试廷矩一旦谢去公弗能止亲旧欲其仕进羣来哗廷矩廷矩闭门拒之有让其母谢曰儿削行为君子耳吾何尤廷矩倍益厉若负重进进不敢为少懈母之训使然也呜呼贤哉铭曰昔有尹母和靖实贤今有廷矩岂无母焉卓彼两母辉光后先我铭其墓以永于传 

　　王徐墓志铭 

　　君姓王氏名徐字行安别号蕖轩莆之耕埧里人也自其先大父舜臣父师佩至君连三世不仕而丰其家君孝友和乐与弟行阳居四十余载嚢无私蓄抚养孤遗以嫁以娶则视诸从昆弟所生同于已子凶岁贷贫者粟倾廪倒囷而出粟虽多不以息归在亲旧者不责偿而凡公私劝借助修坛宇津梁陂河水利君亦往往有焉其所济大者数百金捐之弗计也有司以闻官给冠带荣之君平居不尚为山林落莫胜日置酒邀宾客饮于台池社院酣歌徜徉其所与游者率时之贵人耳君既卒大理评事黄君仲昭状君之事如此云君两娶李氏四子某某举进士未第而卒五女皆适缙绅家君生永乐丁酉卒之时年七十二将以某年月塟某山某原惠州别驾林君仲璧以大理之状为致其孤之恳乞铭于予屡辞而屡复别驾卒与予书曰必得先生铭以报王君于地下别驾则诚爱君矣宁不爱吾言乎向夕吾梦与人讴髣髴记之其辞曰富而居畎畆体便轻暖口足甘肥左右僮仆随意指挥骑款段坐蓝舆出入闾里施施亲友相过饮酒忘归纵观山云水月鱼沉鸟飞引满髙歌吹竹弹丝以相谐嬉过此以往举无所用其心黜陟不闻理乱不知老死岩穴之间盖福人也贤于世之患得患失者多矣吾犹为子孙愿之其王君之谓乎以是铭君之墓至当尚奚言 

　　渔读居士墓志铭 

　　何氏世居番禺之沙湾当宣徳正统间有号渔读居士者名贞字绍元取适于渔常读书遇良夜皓魄当空水天上下一色居士手持竿线呼童冠三五髙歌走舴艋遨嬉于江归则焚香占毕坐牖下吟哦过夜分不寐以为常尤喜饮酒子弟取杜诗之可歌者为越声歌以侑觞居士颓然真率从之饮者孔伯平胡孟时呉侃王子儒皆乡之名士非四人之俦者弗与饮焉景泰己巳之秋盗起南海东西亘数百里没于贼居士见几而作不俟终日王师至讨叛玉石俱焚始为请于官持檄至锺村镇招之全活甚众沙湾人至今徳之居士行必顾义言必顾道将属纩犹顾诸子申以平日之诲言曰吾世宦之后族大以蕃勿倨以髙宁俭而卑忠信基之礼义行之亲贤取善佞者逺之培之植之勿替书诗先其义后其利薄已而厚彼广积而约费惟家庙之奉坟域之治宾师之养窭弱之施则致隆而不可复惜俾子孙承守世世而勿以淫侈壊之则何氏之福与家法并传无涯矣语已而卒居士生洪武戊寅卒之时天顺己卯六月十六日也六世祖讳起龙仕宋官至太常大卿考讳志明妣赵氏初娶三山崔氏清献公七世孙也生子男六人浩瀚淳淑瀞沂女二人继室简氏杨氏无子崔氏先居士二十年卒塟里之罗山六子奉居士柩以卒之年十二月十二日合塟其地俪两继室焉成化岁丙申瀞始至白沙从予游又七年壬寅夏五月乃以其状来乞铭铭曰世之昧昧奔名与利有卓其英以不混世或贵而贱或贱而贵挥觞以为适投竿以为戏故不知老之将至 

　　马甘泉墓铭 

　　宋有名马其名甚大卫公得之空羣莫驾九世曰祯育徳于野一本于身祖徳勿舎今其归矣附于马洒我则铭之后有兴者 

　　陈冕墓铭 

　　伯道有子刘蕡登科责报于天所得几何迈迈子文蹈此髙坟我铭为子显于千春 

　　志孙机圹 

　　成化丙午之岁秋九月七日景易之妇苑氏生次孙以周易筮之得涣之比占曰涣奔其机悔亡因以机名之明年春夏之间疫作里中之儿十五亡于疹机朝病夕愈面光射人见者咸惊其异未几妇携机如外氏得疾将归俄而风雨暴至连数日不止比归疗弗及张目视左右泪澘然下如不忍舍其母然少顷遂絶七月十六日也机生质异常儿清扬婉兮太夫人抚之喜曰似其祖又熟察其寝兴啼笑蚤夜之有常曰无不似天畀我机将恤我后我固无以活之痛哉是月己丑塟白沙蓢园冈冡妇梁氏墓左志其圹以毕予哀云生之异保之未至愧极生哀哀极生媿何以写之为圹记 

　　封燕山左卫经厯张公墓表 

　　公讳子真字伯大姓张氏家南海之西滘村自西滘鼓柁并南下得风水之便其至白沙一日耳余尝闻公于番禺李祯徳孚曰有行人少力田给数口无赢衣食不为耻晩岁既家裕又以其子官征仕郎赠燕山左卫经厯公不色喜自奉养俭约如厯田时对乡人辄自称姓名以语箧命服不以新易故葛巾布裘曰吾素性乃尔即不尔吾敢忘吾初故公之度大一乡一乡人咸嗟以为有徳余闻士不耻贱贫虽富贵而弗骄则不失义不离道入于患得患失碌碌为鄙夫以是考公之迹而揆其所用心谓其无以异于今之人则吾不信也公积于家者厚矣余特表其大节以为世劝公以农业起家故自号曰稼轩示有初也塟西淋乡之某原望之木已拱髙其封若马鬛题曰燕山左卫经厯者公之墓也考讳可达背公于娠鞠公于外氏以成者公之妣梁也生于洪武己酉卒天顺辛巳寿九十三妻何氏子男五长者某征仕郎也次某某孙男八属于余以表公之墓者征仕郎所出丙戌罗伦榜进士泰也近以宰沙阳政最被征时征者类有御史之拜云 

　　○祭文 

　　祷雨祭五方土神文代丁知县作 

　　六月不雨田苖将槁愆伏为灾孰非天造探殃所由谁实召诸惟令不令斯民何辜神不宥过某敢辞死愿沛甘泽以绥赤子 

　　祷雨告各神文代丁知县作 

　　邦有常祀祀为邦主食民知报罔间今古神宜惠民民实頼之弥月不雨苖则槁而某忝为令我民是轸敬祈神休苏我民窘 

　　谢雨文代丁知县作 

　　今令所急者簿书期会而已政教不修何以为邑徒食七品之禄以在民上安能使阴阳和风雨时乎故若某者履任以来未及一载惟不能修厥职而亢旱是忧幸頼天地神灵悯民之穷降兹甘泽诚欣诚荷谨具牲醴用答神赐惟神尚终惠之使永有年 

　　祭大忠祠文代丁知县作俨其堂堂沛其洋洋是谓正气至大至刚上有青天下有黄壤不亡者存焄蒿凄怆维兹仲春谨以牲帛醴齐粢盛庶品式陈明荐尚享 

　　祭菊坡像文 

　　先生宋代之名臣吾乡之前哲巻舒太空之云表里秋潭之月淮蜀委之而有余凝丞尊之而不屑故能効力于当年而全身于晩节猗欤先生挺生南越广厚深沉清通朗彻藐予区区心驰梦谒稽首丹青点兹顽铁庶几百年不逺途辙秋菊之芳寒泉之洌奚而荐之用表贞洁 

　　祭先妣林夫人文 

　　维弘治十年岁次丁巳冬十月己巳朔越廿又一日己丑孝子陈某敢昭告先妣林氏夫人友人刑部主事兰溪姜麟肃具香一束帛一端俾告夫人之墓焚之以表哀慕之诚谨以茶酒时馔用申虔告 

　　祭先师康斋墓文 

　　维成化十八年岁次壬寅十一月日门人新会陈某被征赴阙道出剑江谨具牲醴告于先师聘君康斋先生之墓曰于乎元气之在天地犹其在人之身盛则耳目聪明四体常春其在天地则庶物咸亨太和絪缊先生之生孕三光之精锺河岳之英其当皇明一代元气之淳乎始焉知圣人之可学而至也则因纯公之言而发轫既而信师道之必尊而立也则守伊川之法以迪人此先生所以奋起之勇担当之力而自况于豪杰之伦也先生之教不躐等由涵养以及致知先据徳而后依仁下学上达日新又新启勿助勿忘之训则有见于鸢鱼之飞跃悟无声无臭之妙则自得乎太极之浑沦弟子在门墙者几人尚未足以窥其阈域彼丹青人物者或未暇深考其故而徒摘其一二近似之迹描画之又焉足以尽先生之神某也生长东南抠趋日少三十而后立志五十而未闻道今也欲就而正诸而悲不及先生之存先生有知尚鉴斯文尚享 

　　祭太子少保朱公诚庵先生文代陶亷宪作 

　　乌虖公不为矫矫亢亢以要誉于众口而其端方俭约以事乎其上者足以为忠不为烈烈轰轰以震耀于当世而其清静简易以临乎其下者足以为功昔者两广盗贼充斥自西而东韩公率师捣穴攘凶兵由义胜民以盗穷公来继之以守易攻阴惨阳舒相为始终甚矣公之厚于民而薄于躬也一食之费必计曰民其不聊生一役之兴必计曰民其不堪命故人之遂其生养者若赤子之慕慈母人之免于涂炭者若枯槁之遇春风某奉韩律未弛我弓公曰抚之敢为异同知我任我实惟两公天子以公久劳于外还公于朝齿虽落而志则雄食虽少而神则充于是乎竭股肱之力而效臣邻之职旁引善类以扶天地之元气大明公道以寿国家之命脉士以此望于公公亦以此自期胡天之不憗遗俾公之功着于四方者虽成乎昭昭之美而公之忠奋于庙堂者未底乎赫赫之隆乌乎哀哉尚飨 

　　祭诚庵先生文 

　　维成化二十二年岁次丙午冬十二月壬申朔越初八日己卯门人翰林院检讨古冈陈献章谨具牲醴粢盛庶品遣子陈景云致祭于诚庵老先生太子少保朱公之灵曰于乎昔我抱病造公戎府公曰时哉毋恋衡宇贤才用世小大有补长笻下山可以撑拄羣龙在朝可以参伍皇皇仲尼与世为矩猎较不行然后去鲁好髙欲速为戒自古再拜谢公不我色许短疏叩天归宁老母公曰嘻哉不忘陟岵甲辰之春公委斋斧帝命还台以亲四辅炳如日星众目所覩我贡尺书倾竭心腑公在庙堂当为砥柱公去庙堂当为鸿羽公揽台纲阅两寒暑或弛或张或黙或语迹公所为谁夺谁予万石之锺千钧之弩我欲言之犹惧莽卤胡天弗吊祸来二竖于乎公乎是谓巻娄岂惟门生匹夫匹妇辽哉郴阳欺我疾苦犬子执巵往浇墓土索纸题情涕下如雨于戏哀哉尚享 

　　祭袁侍御文 

　　思昔南京倾盖而语垂二十年君出我处君由进士宰邑太平再莅宜兴亷惠有声遂简霜台来巡弊省未至而孚奸吏缩颈顷以公务过于白沙夜阑秉烛相对咨嗟君病未衰我衰而病进退存亡必得其正与君论易托诗以宣君口不言岂不谓然除虐救民负荷以往止于龙川其劳可想或云非也无疾而委道路流言将信将疑惟君英明夫谁敢犯茍得其正死亦无憾君司风纪寔茂才猷天佑下民而不少留吁嗟君兮民之司命君子之穷小人之幸兼素之讣继此亦闻海门知己存者几人乌虖哀哉尚享 

　　祭陶方伯文 

　　树立大者不羁小节其行翩翩其光烈烈公攘冦患于岭西东百里大藩劳贯始终四十年来枕戈卷甲力能诛夷威足镇压公在岭表长城是依公今逝矣人胡不悲某也于公雅匪朝夕东朢仙城有泪沾臆昔者枉棹扶病过予笑语竟夕放歩徐徐将谓百年精力犹在别几何时忽此颠沛乖厓将去逸人复来一诀万古岂偶然哉世烈光前锦衣裕后俾公子孙世享其有死生一致公何憾焉有未厌者六十五年惟天命之穷达寿夭惟心安之泰山毫杪老病日益跬歩莫支敬陈薄奠以写我私尚享 

　　祭顾勉庵别驾 

　　于乎昔倅我邦公才独优往贰端阳实惠一州通达万变可期一面止于郡僚督府之荐公交车翩翩愈励愈骞一病不起孰云非天少有抱负受知当路众论同异孰识其故晩节不亏浩然赋归进退可观吾宁不悲一息不至今其已矣神乎洋洋歆此诚意 

　　祭丁知县彦诚 

　　呜呼登贤名于甲榜与多士而并驰试牛刀于小邑称庶物以平施耻溷溷以希合宁戚戚而谋私尝铮铮以陷狱亦蹇蹇而忘危故法不贷于豪右而惠可及乎茕嫠汛扫淫祠纲维化典载劝载惩条章显显虽小人之难化亦向风而革面两考于兹夙夜有常殷忧成疾二竖为殃方其在病斯民皇皇今其既往行路涕滂此见好恶之公出于人心之天不容已君虽死而有光念昔从游礼崇信笃旅魂何之遗孩在目扶护者谁我力不足生死交情尽付一哭想英爽之未亡故焄蒿之可掬乌乎哀哉尚享 

　　祭黄君朴文 

　　于乎逍遥乎半月之舟留连乎泽垓之酒面圭峯以放懐唱竹枝而拍手春月秋花巻为已有何百年之未半与众木而同朽大块无心孰夭孰寿消息自然匪物有咎委变化于浮云达荣枯于疎栁有肉在爼有羮在豆公死如生荐满一斗 

　　祭李盘石文 

　　公乡之父兄行也子弟辈事公于兹有年矣公坦直而不华约而有恒其中舒舒其于事得丧无大欣戚又不作富家翁様巾屦虽极粗垢不耻也凡公之事如此人之诡谲侈靡者孰不笑之然公以此贤于乡人逺矣乌乎哀哉尚享 

　　为景易撰祭刘氏外母文 

　　乌乎外舅之生二十八年奄弃之孤孰维其颠恭惟外姑守一秉贞勤俭始终家用不倾男女五人以母为命奚有室家内外各正古之贤士比徳则同母于苑氏可谓有功自昔于归迄乎就木徳亦可师功亦可録于乎哀哉尚享 

　　祭伍光宇文 

　　乌乎光宇丽丽而强其执则固其谋则方惟其笃于善也不忘乎一饭之顷故其向于道也寖近乎数仭之墙予观之子久矣子初为人烈烈亢亢其味桂姜人不敢尝世之病子者谓子好伐乖于和而轩于直予独畏子感激而慷慨其才如此故变而至善也去故习如脱屣而人之望之也若断鸿天路之翱翔茍不纒于宿疾限于短命而肆其力于学也又焉可量哉使其辞烟霞而依日月展股肱而佐庙廊砥定海岳燮调阴阳下抚黎庶上佐元良吾不知子之究于用何如也至若犯颜敢谏正论堂堂可以引裾批逆鳞之怒可以折槛干刀锯之芒直而不回死而愈光若是者非子之望而谁望耶古之荣于进者听其言若可信也观其色若可壮也至于临死生利害之变鲜不回顾而彷徨故士之可贵者不于其身之彰于其志之臧不臧而彰匪事之常臧而弗彰庸或何伤古之丰于才而啬于命者多矣奚独子哉惟其不待生而存兮故不待死而亡夫既信其如此兮又焉论其行藏呜呼光宇其何可忘 

　　祭容彦礼文 

　　维弘治三年岁次庚戌冬十有一月己夘朔白沙先生门人容彦礼之柩以明日庚辰发引将就窆于大田先生许为之墓铭而未具乃命其子陈景云持庶羞粢盛酒果致奠于彦礼柩前而告之乌虖士而好奇揆道则离士而无奇罔闻于时彦礼之生五十五年于兹矣彦礼之处乎宗族行乎闾里同不同者为谁彦礼之希慕乎古而取法于今而谁与归观其所与而人之贤否可知彦礼之墓吾将征于彼以铭之呜呼哀哉 

　　奠丘阁老文 

　　于乎先生之志见于行事先生之言存于著述既大显于当年必有闻于异代某一病当年老于林下足不至先生之门目不睹先生之书比岁得所遗琼台吟稿纔一编而已而何足以知先生之大全哉于乎有言依乎教有行槩乎道行由教宣言以道传没而有知尚鉴斯言 

　　奠何教授文 

　　于乎生之谓来死之谓往往来之间奚得奚丧河岳星辰鼠肝虫臂小大则殊由其所遇载鸣教铎载典文衡引年而休于乎先生 

　　奠举人谭士直文于乎士直遽至此耶天不与之年与之才将谁咎耶彼碌碌者老无闻于世又何贵于年耶哀哉尚享 

　　奠汪海北文 

　　乌虖天马行空歩骤不凡自然世外众莫能参气雄万夫徳罔二三予何人哉为公指南修古日新懐沙匪堪譬彼世味甘其所甘江门秋月庐阜晴岚海北二年朝讽夕谈如饮醇酒无日不酣从事数至命我则惭我赋白洋句不待探可以立懦可以激贪虽有百钧何足以担扩而充之奚适不堪乌虖千古在前万古在后上下四方谁无宇宙负大翼者其风必厚恶木道旁往来莫觏昔人之交倾盖如旧盖不待倾金石亦透天俾尔才不俾尔寿厥初受之今也奚咎尚享 

　　奠梁贞文 

　　于乎惟正思慕古之人师之非不足于才也岁月永谢于呻吟回翔今之世行之非无其志也科第未殚其胸襟昔之来也碧玉楼中指蒲团而语静今之去矣白云何处想鹤驾以伤心果司命之在天不可以人力胜耶抑所养之未至不可委之命耶今馆中之士求如惟正者守一而殁盖亦希矣薄俗移人始终殊归不自知其非也于乎哀哉尚享 

　　奠表兄何处素文 

　　维弘治八年岁次乙卯四月甲寅朔越二十一日甲戌孤哀子陈某谨以牲特柔毛粢盛酒果遣子景云等奠于表兄处素何君之灵曰当披髪袒跣之初闻兄之讣兄不幸属纩与先妣同日某摧裂肝肺之余无由往哭乌虖哀哉乌虖痛哉兄年七十不为不寿兄有二子不为无后死生昼夜万物刍狗复何言哉尚享 

　　奠谢伯钦文 

　　乌虖伯钦知吾言否六十年中通家之旧亲我事我凄凄自幼情若兄弟为足为手吾行东西不离左右矢心靡它乃若之厚庭有佳植雪霜为冦如何弗顾身木已就遗忧孔深奚测奚究积善余庆反躬可久茍无令人夭损必受谁其忧之不负良友于乎哀哉尚享 

　　告罗一峯墓文 

　　维成化十八年岁次壬寅十月某甲子白沙陈某应征起赴京行过永丰谨具酒果庶羞告于亡友一峯罗先生之墓曰呜呼先生今曷为而往始曷为而来处则畎畆之逸民出则文章之巨魁其洞彻不欺之心炳中天之杲日而轰动出羣之气殷百蛰之春雷知先生者儗先生于北海不知先生者谓松柟弗类反见目于榆槐先生见贤必亲闻善必録遇恶必摧存而知亡过而能裁随时变化有阖有开而平生念虑所存其大者正君正朝廷正三纲正万民正四方皇皇之忧耿耿之忠则致死而勿颓贫贱而不为戚患难而不以回成化己丑之夏予过先生于南畿盍簮之讙忘形尔汝既三宿而后别去屡反顾而徘徊先生赠予南归之文予处先生草亭之什既而各申其戒曰我不枉已君无凿坏孰谓先生去官而死曹溪之约不遂丽泽之资何有而今而后复仰望于何谁于戏惜哉宿草之墓朋友弗哭礼之常也非予与先生之宜也先生有知歆此絮醅尚享 

　　奠容彦昭文 

　　白沙先生闻容生彦昭将归窀穸遣子景云持只鸡之奠告于彦昭之灵曰呜呼彦昭颜子之寿过于彭祖王公之乐不如匹夫彦昭居吾门不可谓不久矣四十一而亡不可谓夭矣已矣乎吾将以悼彦昭者自悼而又以悼众人乎乌虖哀哉尚享 

　　奠容彦潜文 

　　白沙先生闻容生彦潜之卒遣其子陈景易具只鸡酒果致奠于容生柩前而告之曰俯江流而呜咽望云山而徘徊叹一生而已矣怅独立以兴哀游好几时音容永谢致奠一觞有泪如泻尚享 

　　奠伍光宇文 

　　壬辰岁首月之二日某甲子白沙陈某过亡友伍光宇寻乐斋抚物兴懐澘然泻涕遂命子景云持炙鸡絮酒奠于南山之庐而哭焉乌虖光宇遽至此耶去年今日版筑寻乐其声登登隐然在耳手植庭蕉上墙緑逐日新光宇何之斯文一缕千钧我辈三纲五典左顾右盼两壁间聨句想见当时负荷一段精神耿耿不灭天道予善斯人也而不永年呜呼哀哉尚享 

　　告伍光宇文 

　　成化壬辰夏六月戊寅白沙陈某奉柬于亡友伍光宇之灵曰一死一生乃见交情某平生于光宇至诚相与无异骨肉不幸光宇早世某在何敢以死生相背凡百举措一如光宇存时近日家塾刋拙书真草百余字与诸生临写尚有板四隅匡郭未整欲借安仔刀斧一日又所卜屋后山近请得李立武来看云此地三台落穴有气是可藏矣敢告新刋孔易来鹤亭诗并拙作数首奉去冥览 

　　○赋 

　　湖山雅趣赋 

　　丙戌之秋余策杖自南海循庾闗而北涉彭蠡过匡庐之下复取道萧山泝桐江舣舟望天台峯入杭观于西湖所过之地盼髙山之漠漠涉惊波之漫漫放浪形骸之外俯仰宇宙之间当其境与心融时与意会悠然而适泰然而安物我于是乎两忘死生焉得而相干亦一时之壮游也迨夫足渉桥门臂交羣彦撤百氏之藩篱启六经之闗键于焉优游于焉収敛灵台洞虚一尘不染浮华尽剥真实乃见鼓瑟鸣琴一回一点气藴春风之和心游太古之面其自得之乐亦无涯也出而观乎通达浮埃之蒙蒙游气之冥冥俗物之茫茫人心之胶胶曽不足以献其一哂而况于权炉大炽势波滔天宾客庆集车马骈填得志者扬扬骄人于白日失志者戚戚伺夜而乞怜若此者吾哀其为人也嗟夫富贵非乐湖山为乐湖山虽乐孰若自得者之无愧怍哉客有张瑮者闻余言拂衣而起击节而歌曰屈伸荣辱自去来外物于我何有哉争如一笑解其缚脱屣人间有真乐余欲止而告之竟去不复还噫斯人也天随子之徒与振衣千仭冈濯足万里流微斯人谁将与俦 

　　止迁萧节妇墓赋 

　　昔兵戈之攘凶盗兮孰伥伥而握之符号令纷其不一兮汨珠玉于泥涂抺之乱之执兵之狗而欲兮胡宁知耻而畏诛若美人兮宗庙之瑚毋我即带兮毋我扪袪毋我执手兮手可断而不可污奋犬豕之骂以冒刃兮貎凛凛其若苏死则快兮生安用诸嗟此烈妇兮彼丈夫弗如丁侯为县兮徳教用敷表贞塜兮营祭畬行路嗟叹兮掲声教于海隅蠢兹弗畏兮托日者以为诬欲改封以自便兮动有识之长吁匪今侯之继轨兮隳四尺其奚辜我将告外史兮笔之于书 

　　○赞 

　　忍字赞 

　　七情之发惟怒为遽众逆之加惟忍为是絶情实难处逆非易当怒火炎以忍水制忍之又忍愈忍愈励过一百忍为张公艺不乱大谋其乃有济如其不忍倾败立至 

　　○铭 

　　世頼堂铭 

　　恭惟我祖渭川府君所立殊众七十八年汉阴抱瓮自是以来我家用开堂以世名徳音孔恢 

　　家庙钟铭 

　　其质重其声迟其动静有时永以为神之依 

　　丁氏祠堂钟铭代彦诚作 

　　出佛山冶入济阳堂厥声镗镗震于无疆 

　　改铸邑谯楼钟铭并序 

　　费而不伤壊则有成同百里之声存万世之经我民不信视此钟铭（钟始造模而丁侯卒惜侯之志不及成此铭亡后有继之者何以考故録之） 

　　○启 

　　聘启（成化癸巳二月代兄作） 

　　伏以持钝舌者必淡颜良易投于正士工巧言者宜令色毎见悦于常流盖夙分之雅同岂强能而茍比兹者幸遇尊亲家郑处士阀阅伟而着眼髙不鄙小弱弟某秀才章句疎而用心苦是故声气之相感庶几物我之相忘虽首院以难谐必东床而获选郑髙杨郭幸扳贵邑之甲科马聂锺容徒窃弊乡之商品适侔四姓敢赞一言此不往而彼不来阴则升而阳则降惭鱼缄之莫罄念雁币之宜将浩矣沧溟宁郄一蹄涔之水巍哉太华何辞五弓许之陵乞笺起居用慰注仰谨奉启不宣 

　　又（成化辛卯十二月作） 

　　文启伏以得陋巷颜一瓢趣味尽殊于俗尚着清门罗三字品题盖属于乡评惟此翁之可人宜吾弟之有室始者旷十年而莫遇访寻顾屑屑于执巾兹焉比两姓以克谐期待乃惓惓于举案正将求闺门之助必无忝伉俪之名至诚斯合于天人素志何疑于梦卜片言赐允束帛宜先懐素履而仰髙山跻攀絶矣接清弦以奏流水风韵悠哉奉启不宣 

　　请期启（成化辛卯十二月代兄作） 

　　文启伏以鸾胶续好庶几无择于髙明雁币将诚盖已不嫌于菲薄遂入芝兰之室况逢桃李之晨须传采牍以求通当载墨车而摄盛斯文未丧故事宜遵絶言资送之有无尽属去来之感应迟佳期之甚迩庶获瞻依承至况之匪加奚胜悚惧谨奉启不宣 

　　与李宗（成化壬辰正月代兄作） 

　　文启猥蒙不鄙弱弟某遂兹室家之愿实吾子之惠幸甚幸甚某以序次当为主人不得诣吾子躬专请也倘吾子不惮劬于路而以归罗氏子于白沙某也则愿吾子之终赐爱焉 

　　○说 

　　菊逸说 

　　草木之品在花桃花于春菊花于秋莲花于夏梅花于冬四时之花臭色髙下不齐其配于人也亦然潘岳似桃陶元亮似菊周元公似莲林和靖似梅惟其似之是以尚之惟其尚之是以名之今之托于花者吾得一人焉吉水处士张某号菊逸盖贤而隐者屈子曰飡秋菊之落英陶子曰秋菊有佳色浥露掇其英皆以菊为悦者也皆古之贤人也菊之美不待赞菊花之美而隐者也某之托于菊也亦不待赞 

　　素馨说 

　　草木之精气下发于上为英华率之谓花然水陆所产妍媸髙下美恶不等盖万不齐焉而人于其中择而爱之凡欲其有益于事非爱之而溺焉者也产于此邦曰素馨者香清而体白郁郁盈盈可掬可佩贯四时而不凋供一赏而有余亦花之佳者也好事者致于余余既爱之遂益究其用取花之蓓蕾者与茗之佳者杂而贮之又于月露之下掇其最芬馥者置陶瓶中经宿而俟茗饮之入焉然则是花之用于人虽不若麻缕之与菽粟然盖亦不为无用也人之资于麻缕为其可以温也资于菽粟为其可以饱也得之则生弗得则死今是花也吾取焉姑以其能郁郁盈盈少禆于茗耳虽不汲汲可也不汲汲由用之可己也使是花之于人如麻缕之与菽粟然又安可已哉可已而已不可已而不已引而伸之触类而长之于道其庻几乎治国其庶几乎 

　　大头虾说 

　　客问乡讥不能俭以取贫者曰大头虾父兄忧子弟之奢靡而戒之亦曰大头虾何谓也予告之曰虾有挺须瞪目首大于身集数百尾烹之而未能供一啜之羮者名曰大头虾甘美不足丰乎外馁乎中如人之不务实者然乡人借是以明讥戒义取此欤言虽鄙俗明理甚当然余观今之取贫者亦非一端或原于博塞或起于鬬讼或荒于沉湎或夺于异好与大头虾皆足以致贫然考其用心与其行事之善恶而科其罪之轻重大头虾宜从末减讥取贫者反舍彼摘此何耶恒人之情刑之则惧不近刑则忽博塞鬬讼禁在法典沉湎异好则人之性有嗜不嗜者不可一槩论也大头虾之患在于轻财而忘分才子弟类有之盖其才髙意广耻居人下而雅不胜俗专事已胜则自畋猎驰骋宾客支酬舆马服食之用侈为美观以取快于目前而不知穷之在是也如是致贫亦十四五孔子所谓难乎有恒者是也以为不近刑而忽之故讥其不能自反以进于礼义教诲之道也孳孳于贫富之消长锱铢较之而病其不能者曰大头虾此田野细民过于为吝而以绳人之骄非大人之治人也夫人之生阴阳具焉阳有余而阴不足有余生骄不足生吝受气之始偏则为害有生之后习气乘之骄益骄吝益吝骄固可罪吝亦可鄙骄与吝一也不骄不吝庶矣乎 

　　禽兽说 

　　人具七尺之躯除了此心此理便无可贵浑是一包脓血裹一大块骨头饥能食渇能饮能着衣服能行淫欲贫贱而思富贵富贵而贪权势忿而争忧而悲穷则滥乐则淫凡百所为一信气血老死而后已则命之曰禽兽可也 

　　批答张廷实诗笺 

　　首章似胡文定解春秋以义理穿凿二章发挥得道理极致非所敢当然此心亦自不能已愿与公共勉之三章仙术多门姑置勿论然兴致髙逺者非此无以托古有留意于参同契而为诗则斥以盗窃四章笺得之余清老唱道歌云世间膏火煎熬可厌亦在其中五章要看第二句与第四句相应亲切六章醉以溷俗醒以行独醒易于醉醉非深于易者不能也汉郭林宗晋陶渊明唐郭令公宋邵尧夫善醉矣夫七章其失与首章同黄涪翁大雅堂记似为此笺发者正诗家大体所闗处不可不理会大抵诗贵平易洞达自然含蓄不露不以用意装缀藏形伏影如世间一种商度隐语使人不可模索为工欲学古人诗先理会古人性情是如何有此性情方有此声口只看程明道邵康节诗真天生温厚和乐一种好性情也至如谢枋得虽气节凌励好说诗而不识大雅观其注唐絶句诸诗事事比喻是多少牵强多少穿凿也诗固有比体然专务为之则心己陷于一偏将来未免此弊不可不知八章不知马其失在人不在马少知进退去就而己者亦未以马称也平湖之进吾惜之九章珠佩用郑交甫事十章笺得之诗从后定本统论好非但拙作所能当持以论诗可矣槩观所论多只从意上求语句声调体格尚欠工夫在若论诗家一齐要到庄定山所以不可及者用句用字用律极费工夫初须访古久而后成家也今且选取唐宋名家诗数十来首讽诵上下効其体格音律句句字字一毫不自满莫容易放过若于此悟入方有蹊径可寻 

　　○传状 

　　罗伦传（弘治癸丑三月作） 

　　吾平生有故人曰罗伦字彛正江西永丰人宋罗开礼之后也性慷慨乐善不疑人欺遇事无所回避有不可辄面斥之举成化丙戌进士策对大廷顷刻万言中引程正公语人主一日之间接贤士大夫之时多亲宦官宫妾之时少执政欲截其下句伦不从直声震于时奏名第一为翰林修撰会内阁大学士李贤遭丧朝廷留之台谏皆不敢论说伦诣其私第告以不可李公始以其言为然既数日复上疏厯陈古今起复之非是且曰如其不然必准富弼故事终丧刘珙故事言事反复数千言一本于天理人心之不可已者孔子曰勿欺也而犯之伦以犯颜切谏为大救时行道为急其负荷之重未尝一日忘天下故发愤如是疏奏遂落职提举泉州市舶司伦虽见逐而士论益荣之由是天下之士争自刮磨向之不言以养忠厚者为之一变而终伦之世台省未闻有起复者矣虽以此为人所知然亦以此取嫉于人明年召还复修撰改南京寻以疾辞归开门授徒日以注经为业垂十年卒于退居之金牛山世之知伦者不过以其滂沛之文奇伟之节果敢之气而已至其心之所欲为而力之所未逮未必尽知也尝欲仿古置义田以赡族人或助之堂食之钱谢而弗受或衣之衣行遇乞人死于途辄解以覆之客晨至留具饭其妻语其子曰瓶粟罄矣之旁舎干之比举火日已近午亦旷然不以为意提举泉州时官例应得折薪钱其人欺以乏告即放遣之不复问予尝遣人访之山中结茅以居取给于陇畆往来共樵牧若无意于世者时或作为文章以发其感慨之意而人亦莫知之也论曰伦之必为君子而不为小人较然矣如伦之才少贬以狥人虽欲穷晦其身宁可得也以其所学进说于上世目之为狂何足怪也孟子称豪杰之士虽无文王犹兴若伦者今所谓豪杰非欤无导于前而所立卓然人莫能夺之又曰伦才大不及志其青天白日足称云 

　　丁知县行状 

　　侯姓丁氏名积字彦诚别号三江渔樵人世家宁都之西闗丁氏系出丹阳司马司马之后世有显人曾祖某祖某父某皆隐徳弗仕曾祖妣某祖妣某妣某侯生有美质自少岐■〈山疑〉入邑庠补弟子员挺立不为时辈所喜登成化戊戌进士明年出知新会县新会广藩巨邑素号难治侯闻邑中有白沙陈先生喜曰吾得所师矣侯之同年梁编修储李主事祥皆先生门人侯请书以为先容比下车未视篆即上谒先生欲事以师礼月分其所得俸先生每避还之凡有所闻行之惟恐后四方学者往来白沙之门侯闻林县博光张进士诩至必欣然往会旦夕聴其议论若渇得饮焉与一峯罗先生虽素昧平生然毎思慕其贤讣闻专使走湖西致奠捐俸金成化丙戌七月代容珪作以助塟事其尊贤乐善无间于存亡如此有中贵弟梁长责民偿逋过倍复妄诉之侯侯亷知其情系长狱悉追贷劵焚之由是权豪缩颈是是非非茍罹于法虽素亲爱不少贷未踰年民大趋令侯于干谒之来厉词色以拒之甚者掲其姓名以示众严赌博窃盗之禁既寘于法复大榜其门曰某赌博某窃盗之家月朔令赴县庭听戒谕俟其悔然后去其榜其良家子弟陷于赌博者侯悉聚之庑下使日诵小学书亲为讲解冀变化其气习尝为民辩寃忤当道系狱且危百姓惶惧欲用计为侯解侯示以手书曰君子但求无愧于心而已祸福之来有命尔等慎勿妄动以贻我羞有积年起灭词讼者官司病之莫敢谁何侯尽擒之毙于狱侯尤善节财用前此上下往来非谊之馈一岁所费无算民苦之侯痛革其弊盖异时当甲首者均平钱悉贮于官复令出私钱供用名曰当月钱官吏里胥乘时侵克毎岁虽单丁小户所费亦至五六千余贫者鬻子女故逃亡者众侯为处当每丁派均钱月支里胥供用备足外不妄科一钱毎岁甲首纳均平钱毕即归田畆更不令在县当月白沙先生乐岁诗云长官愿似丁明府甲首终年不到衙盖实录也民穷于侈且僣侯为申明洪武礼制参之文公冠婚丧祭之仪节为礼式一书使民有所据守毎乡择老成者数人主之月朔进问于庭优礼其能者都老马广为众所推让侯于原日进广于庭率诸乡老再拜谢之春秋祭祀品物牲牢极其精洁役者悉令沐浴更衣然后将事爼豆既陈侯周视行列必极其整方止壬寅岁大旱春尽种未入土侯忧之曰此令之责也遂于圭峯絶顶筑坛祷雨时当酷暑山气郁蒸侯晨夕斋沐伏坛下致祷凡七日未雨羸甚左右进曰躯命所闗可以少止侯呵曰民得雨吾病何憾至八日暑气愈炽侯触暑跪坛下衣汗浃踵大风忽作巻炉中火着侯衣略不为动雨遂迸空下左右张盖侯命撤之衣尽湿翌日雨止侯复祷至十有一日雨足乃已如是者凡三次焉节义所闗或庙或墓各置祭田择人守之如大忠祠置田二百余畆节妇何氏庄氏萧氏等墓置田共一顷六十余亩民所敬事者惟修复里社一坛而已其不载祀典之祠无大小咸毁之此其政迹显著之大者一念终始在民既得疾羸甚犹日究心于民事朋友遗之书不能止遂卒于官侯生正统丙寅十二月初十日至是卒年四十一也配罗氏生子男二人长曰一芳次曰某生于公卒之五月女二俱幼侯卒之日民相吊哭于途归徳里有一妪夜哭于家邻人怪而问之曰来年甲首到丁大人死吾殆不能聊生矣是以哭至今邑人之思侯者甚于在任之日虽古桐乡之遗爱不是过也珪邑人也侯之善政善教皆所亲覩故为状其行以俟他日观风者采焉谨状 

　　伍光宇行状 

　　君讳云字光宇系出汴梁伍氏先世仕宋为岭南第十三将曰氓之子始来新会至君为若干世世为士夫家君自少轩整有志于世无所屈让与人语惟其所欲语辄语必竭乃已或忤之争必务胜人有善好之若出诸己巳所欲为必以强人为之垂四十始交于余余之所可君亦可之余之所否君亦否之惟余言之适从南山之南有大江君以意为钓艇置琴一张诸供具其中题曰光风艇遇良夜皓魄当空水天一色君乘艇独钓或设茗招余共啜君悠然在艇尾赋诗傲睨八极余亦扣舷而歌仰天而啸飘飘乎任情去来不知天壤之大也所居之北为岩亭髙不盈一丈其中閴寂视之窈如也而君以夙疾未除齿髪日耗其为学也盖不能无日暮途逺之忧便杜门息交不择逺近为趋舎凡平居一切与往还者皆抗颜谢焉入处于亭焚香正襟趺坐竟日闻者异之别于白沙筑草屋三间号曰寻乐斋与岩亭往来居之盖自成化庚寅之冬至明年首夏凡四阅月无日不在寻乐始与家人约云吾不可去白沙吾其斋戒有事于家庙吾疾作须扶持吾乃归一日二日小健吾当返慎无以家事累我既而果如其言学主力行与之语虽不便了而能鞭策益力肯担负确乎不移前此惟务意气胜人不自觉束几出籓篱事亦无所不为至是痛自惩艾痛自改革尝激昻厉声语云云不自树立为人不如死晓夕约己以进有所弗及无所惮劬焉间与余论为文必曰黄涪翁题摹燕郭尚父图尽之论书曰兎起鹘落法语也知画者必知书其惟苏长公乎至于诗则谓唐以下多近体古诗冲淡之流吾其陶处士师乎凡此项皆君笃好而愿为之及其卒也十九无成则亦慨乎岁月之已晩而其力之所及有未暇焉耳君笃于事死之礼谓斯礼之兴废在人后世无以为笾豆之费则不省者有以借口乃告于季父绚洎伯兄裕割田若干畆以供祀事权以所居第为祠有事于此必诚必敬月旦十五日君率以夜半起衣冠端拱立祠下以俟尊幼男女咸来无或敢不虔岁辛卯秋始大营材为祠当病未亟时尚日经度兹役将诹日始事语人曰吾息奄奄吾旦夕死不可知惟是祖考之神所栖未有定处吾深惧焉虽存一日不敢怠语斯须未毕痰涌出喉中滚滚不絶如缕日夜且数升亲旧悯其如此咸劝之令止勿听卒之前数夕焚香秉烛招余与诀父兄子弟具在直云云薄命云负先生数日遂卒卒之时年四十又七实辛卯十月十八日也君娶某氏无子裕以其次子秉中为君后云 

　　○题跋 

　　跋清献崔公题剑阁词 

　　万里云间戍立马剑门闗乱山极目无际直北是长安人苦百年涂炭鬼哭三边烽镝天道久应还手写留屯奏炯炯寸心丹对青灯搔白髪漏声残老来勋业未就妨却一身闲梅岭緑阴青子蒲涧清泉白石怪我旧盟寒烽火平安夜归梦到家山右调水调歌头吾乡先辈菊坡先生宋丞相清献崔公镇蜀时题剑阁即此词也曩梦拜公坐我于床与语平生仕止久速偶及之仰视弘治甲寅十月作公颜色可亲一歩趋间不知其已翱翔于蓬莱道山之上欲从之上下而无由因请公手书公欣然命具纸笔乌虖古今幽明一理人之所见则有同异感而通之其梦也耶其非梦也耶今书遗其后七世孙同寿云 

　　书思徳亭碑后 

　　成化八年壬辰夏广右陶公由吾邑长进秩宪佥六年考满如京师将行也诸父兄相与携思徳碑文一首诣余请文以赠曰将以是考也诸父兄坐既定余抚碑叹曰嗟夫昔壬午之冬冦忽大至城下民被剽掠死者甚众公方备冦于外报至哭径归及郊哭入城呼士卒恸哭抚之告以灭贼皆感激增气捐躯赴难震动一邑此吾与诸父兄所共见也贼益充斥公由是建子城与民固守又量地逺迩连为营以塞四境要害设守备之法内外戒严贼不敢犯民到今頼之凡使吾兄弟妻子得免流离老稚讴歌田里与邻壤异者公也公有识虑善揆度其所施为事务实而不为虚文故能取必于此经厯久逺民受其赐而公之功有成此吾与诸父兄所共知也公家广右之郁林去贼近吾邑在吾省之西南近省多饶资民贼利得之每岁入冦公遏之贼不得逞退过公先茔众贼将伐木取坯土以惧公頼忠烈之灵震怒在天贼寻畏不敢近呜呼此公舍一家之危以易一邑之安吾与诸父兄所共闻也夫是三者之难能公实能之以惠吾民吾民所以颂公之徳在此一片石则或闻之而不言或言之而非专岂诸父兄与作碑者之意耶公为县久其有劳于吾民不可具书盖公之治民如其治兵因应随机初无定体其治兵也如文士作文奇生笔端无事蹈袭故能使人畏之而率以取胜此皆公精神心术之奥之运人不可得窥故尤不可得书可见者迹之显者耳书其迹而民莫不信余是以冒言之以补碑之弗及若夫述职赠言以勉当道此僚友之分君子之任非吾与诸父兄之宜 

　　书韩庄二节妇事 

　　乌虖二氏之生其相去且千载韩故相国休之孙女庄雷郡庶人妻贵贱虽殊其死于义一也心事如青天白日皎乎其不可尚辞气如大冬严雪凛乎其不可犯是岂资学问之功哉是岂尝闻君子之道于人哉亦发于其性之自然耳今之诵言者咸曰饿死事极小失节事极大故临利害比二氏乃能之学者故不能于此然则从事于诗书反无所益彼之弗学乃能不壊其性何邪是必有所以然者学止于夸多斗靡而不知其性为何物变化气质为何事人欲日肆天理日消其不陷于禽兽者几希矣余读二氏之辞有感故录而藏之 

　　书孔髙州平贼诗巻后 

　　王别驾所为孔髙州平贼十二诗并图说余览之叹曰嗟夫太守诚有功于民也太守今进秩宪副使其视民如伤必不偏于一隅安于一日以为足吾意副使之贤劳谦而不伐虽有同时咏歌之美盖未知其果乐闻之而首肯否虽然或亟称之必深愿望之亦君子所不能巳于言也 

　　书莲塘书屋册后 

　　成化十九年春正月予访予友庄定山于江浦提学南畿侍御上饶娄克让来会予白马庵三人相与论学赋诗浃辰而别侍御之兄克贞先生与予同事呉聘君予来京师见克贞之子进士性及其髙第门人中书蒋世钦因与还往居无何侍御官满来朝予卧病庆寿寺之数人者无日不在坐师友蝉聫臭味相似亦一时之胜会也侍御示予莲塘书屋图山云水石竹树阴翳恍然若莲塘之在目蔼然弦诵之声盈耳也予玩而乐之谓侍御曰地由人胜不胜谁传周茂叔濯缨于濓溪而世濓溪程叔子著书于龙门而世龙门朱晦庵讲道于考亭而世考亭今娄氏居莲塘宜世莲塘使莲塘之名有闻于天下后世者娄氏也使娄氏有闻于天下后世者娄氏自为之非莲塘也莲塘之遇不其幸欤濓溪以茂叔胜龙门以叔子胜考亭以晦翁胜莲塘以娄氏胜古人今人无不同也抑不知娄氏之所修而执之者同于古人否欤恶乎同乎同其心不同其迹可也同其归不同其入可也入者门也归者其本也周诚而程敬考亭先致知先儒恒言也三者之学于圣人之道孰为迩孰知之无逺迩欤周子太极图说圣人定之以中正仁义而主静问者曰圣可学欤曰可孰为要曰一为要一者无欲也遗书云不专一则不能直遂不翕聚则不能发散见静坐而叹其善学曰性静者可以为学二程之得于周子也朱子不言有象山也此予之狂言也娄氏何居焉予以景泰甲戌游小陂与克贞先后至凡克贞之所修而执之者予不能悉也书予说于莲塘图侍御质诸克贞先生以为何如 

　　诫子弟 

　　人家成立则难倾覆则易孟子曰君子创业垂统为可继也若夫成功则天也人家子弟才不才父兄教之可固必耶虽然有不可委之命在人宜自尽里中有以弹丝为业者琴瑟雅乐也彼以之教人而获利既可鄙矣传于其子托琴而衣食由是琴益微而家益困展转岁月几不能生里人贱之耻与为伍遂亡士夫之名此岂尝为元恶大憝而丧其家乎才不足也既无髙爵厚业以取重于时其所挟者率时所不售者也而又自贱焉奈之何其能立也大抵能立于一世必有取重于一世之术彼之所取者在我咸无之及不能立诿曰命也果不在我乎人家子弟不才者多才者少此昔人所以叹成立之难也汝曹勉之 

　　示学者帖 

　　诸君或闻外人执异论非毁之言请勿相闻若事不得己言之亦须隐其姓名可也人气禀习尚不同好恶亦随而异是其是非其非使其见得是处决不至以是为非而毁他人此得失恒在毁人者之身而不在所毁之人言之何益且安知已之所执以为是者非出于气禀习尚之偏亦如彼之所执以议我者乎茍未能如颜子之无我未免是己而非人则其失均矣况自古不能无毁盛徳者犹不免焉今区区以不完之行而冒过情之誉毁固其所也此宜笃于自修以求无毁之实不必以为异而欲闻之也昔吕蒙正拜副相一朝士指之曰此子亦参政乎同列欲询其名遽止之曰知当终身不忘不如勿闻贤者所存固异于人也诸君亦宜念之 

　　手帖 

　　读一之自罚帖所谓喜三代之饩羊犹存也此举虽过然究其为心盖亦可悯且自罚之辞甚实其进固未可涯也若夫久居师席不能致门人于无过举之地此则老夫之罪请附此于日录算一过诸君其志之 

　　喻塾中帖 

　　不邀人敬不受人慢某今日方晓待深之之道大抵情不可过会不可数抑情以止慢疎会以增敬终身守此然后故旧可保请自今后朔望免礼诸生在塾中者亦不劳进揖容珪持此纸往喻俾悉知余意 

　　与容珪帖 

　　绚等虽在门墙其与拙者之意实未相接徒以名分相系为美谈耳虽然贤于吠雪者多矣广収而勿拒小警而大遗其诸全交与待衰俗之意乎 

　　书一之自罚帖后 

　　此帖某实命之而云自书者贯不自以为过导之使知悔也贯之此举某初盖以为可卒归于贯者贯主之托始于贯谋事愆义规画无度皆贯之失不容于公议故与士友共责之而不得私焉其不可自恕者谨以书诸日录矣自罚必一年而后复者过之小大为限复深责望之昭仁示义殆亦孔门鸣鼓之遗意欤子曰由也升堂矣未入于室也逮其晩年进徳极于髙逺未必非此门人之助而由之名光于后世矣则贯其可侮哉 

　　漫笔示李世卿湛民 

　　泽昨夕楼上闻雨声澎湃睡不能着枕因检会乡里平时还往人十亡七八中间年及七十者才一二余皆六十而下四十蚤晩死者恒多呜虖人所得光阴能几生不知爱惜漫浪虚掷卒之与物无异造物所赋于人岂徒具形骸喘息天地间与虫蚁并活而已耶浮屠氏虽异学亦必以到彼岸为标准学者以圣人为师其道何如彼文章功业气节世未尝乏人在人立志大小岁月固不待人也 

　　书漫笔后 

　　文章功业气节果皆自吾涵养中来三者皆实学也惟大本不立徒以三者自名所务者小所丧者大虽有闻于世亦其才之过人耳其志不足称也学者能辩乎此使心常在内到见理明后自然成就得大论语曰朝闻道夕死可矣孔子岂欺我哉 

　　跋沈氏新藏考亭真迹巻后 

　　张宣公城南杂咏廿首考亭朱子为和之杨铁厓评其诗谓宣公有古风思致于考亭惟曰朱子之辞不敢评其信然耶抑别有所指不欲尽发之耶昔之论诗者曰诗有别材非闗书也诗有别趣非闗理也又曰如羚羊挂角无迹可寻大诗必如是然后可以言妙近代之诗逺宗唐近法宋非唐非宋名曰俗作后生溺于见闻不可告语安得铁厓生并世余将叩之其亦有以复我耶铁厓补书宣公诗与文公真迹并藏沈氏都宪公书来俾予题予既未及见因附论铁厓之后如此云 

　　跋梁晓挽李唐诗 

　　晓为诗悼李唐唐卒未娶无显然悔尤皆以为幸然晓之于唐既送其往复迎其来何晓之不惮烦也造化固无是理矣但如晓说苟无圣人之徳而有妻子之累虽晓不能以一日活世间况于唐乎晓之为人谋亦疎矣晓乎其自处可也 

　　跋张声逺藏康斋真迹后 

　　先师康斋遗稿某藏之十二年矣出入必偕天顺初先师膺聘入京途中纪行诸作皆当日手书寄白沙凡七纸成化己丑春三月行李出北京是日次于析木之店以示东呉张声逺锳一见惊絶阅之竟日不目瞬以手抚弄以口吟哦某怜之割一纸是岁六月过清江以手书问先师尚无恙也明年秋锳书来求跋又二年壬辰二月丰城友人始以讣来先师之卒在己丑十月至是三易岁当锳求跋语时属纩来一年矣乌虖悲乎先师道徳名誉倾一世妇人小子知之华夏蛮貊咸知之平生爱一字一辞不以假人某之所得徒以一日在门下然诵其言想见其丰采而得其为人则宜其有惕然而感勃然而兴者矣某犹望此于百世之下况其迩者乎后生可畏锳其念诸门人某谨识 

　　跋漳州功徳碑后 

　　读漳州功徳絶句云罢守三州卧两山漳州面目此碑间郡人欲识蒙庵老也傍斯文捉一班作碑者林蒙庵曩于京师见其人慎许可人以是信之今直靠也作证明师也蒙庵见拙诗想为抵掌但未知肻勒于碑阴否也漳州姓张名璝字徳润别号两山居士番禺人诩之父也 

　　论诗不易 

　　宋欧阳文忠公最爱唐人游寺诗曲径通幽处禅房花木深又爱一人送别诗晓日都门道微凉草树秋云修平生欲道此语道不得朱文公谓今人都不识此等好处是如何二公最知诗者也后人诚未易及如此两聨予始因欧公叹赏之至欲求见其所以妙如欧公之意了不可得徧问诸朋友无知者徐取魏晋以下诸名家所作凡为前辈点出者反复玩味久之乃若麤有得焉间举以告今之善言诗者亦但见其唯唯于吾所已言者而已吾所不言者彼未必知也夫然后叹欧公之絶识去今之人逺甚而信文公之言不诬也噫诗可易言哉 

　　书自题大塘书屋诗后 

　　予既书娄克让莲塘书屋图后蒋世钦继之以大塘书屋之请予赋五言近体一章既以答世钦世钦少之予乃究言诗中之旨首言大塘书屋乃中书蒋世钦所建颔聨言为学当求诸心必得所谓虚明静一者为之主徐取古人紧要文字读之庶能有所契合不为影响依附以陷于狥外自欺之弊此心学法门也颈聫言大塘之景以学之所得易所谓复其见天地之心乎此理洞如然非涵养至极胸次澄彻则必不能有见于一动一静之间纵百揣度秪益口耳所谓何思何虑同归殊涂百虑一致亦必不能深信而自得也末聫借方士之丹以喻吾道之丹卒归之龙门者明其传出于程子而人未之知也拙见如此未知是否然予于世钦不可谓无意矣所病者辞采不足以动人耳世钦胡为而少之予以世钦厌夫为文字章句之学者勇于求道不耻下问于予予是以重言之谓予俯仰于时姑喋喋以塞夫人之意非予所以处世钦也 

　　速勾丁知县庙疏 

　　立一祠既以表茂宰之贤又以见吾乡尚徳慕义一唱百和视死如生又孰不咨嗟而歆羡其美耶且报往可以劝来此祠立必有闻义而兴起者问所由来乡诸父兄子弟不忘旧令之徳章与有荣矣幸甚幸甚即辰春日布和工匠毕集其告诸义士及是时慨然念此举之不易发诚心而共济幸无辞曰姑俟来日区区不胜至祷 

　　书郑检讨所编刘闵札后 

　　此吾翰林郑先生廷纲取吾平日所得于其友刘闵子贤手书会而编之以为此巻子贤尝以孝行闻于乡之人今阅此巻意其天资可与共学而郑先生不没人善也皆可敬中间一简告郑先生以处贫之难吾独惜子贤之困于不足无所于谋也三旬九食亦昔人之常事必不得已而干人虽谋于郑先生可也而徒告之难郑先生岂难于济人者哉观者疑焉虽不以编入可也 

　　书邓政求济帖后 

　　于乎势利为市朋友道絶昔人所能者例不可望于俗辈政之号不足于余固其所矣惜予贫且贱无以副政之请此昔人所谓旋涡底佛安能救落水罗汉不然余之所欲济与所识求济于余者多矣岂独政哉虽然政于余无一日之雅奚以亮余之能惠予负政多矣十室之邑尚有忠信如夫子政其广求之必得一士如予而无予之贫贱政其庶几乎抚纸太息书其后归之 

　　书玉枕山诗话后 

　　余又有回龙寺夜坐诗云孤烛江边寺疎钟雨后天愁人知永夜逺客惜流年不买南安酒留充玉枕钱床风无意绪吹断药炉烟第三聨亦以玉枕而发东海乃不収入诗话中偶忘之耶东海平日自谓具只眼能辨千古是非人物而近遗夫康斋又何也康斋易知耳予年二十七游小陂闻其论学多举古人成法由濓洛闗闽以上达洙泗尊师道勇担荷不屈不挠如立千仭之壁盖一代之人豪也其出处大致不暇论然而世之知康斋者甚少如某辈往往讥呵太甚羣味交竞是非混淆亦宜东海之未察也微吾与苏君今日之论则东海之康斋其为晏婴之孔子乎了翁之伯淳也噫成化壬寅九月二十八日新会陈献章在南安横浦驿读东海先生玉枕山诗话秉烛书此于苏君巻中 

　　书郑巡检诗巻后 

　　吾邑沙冈巡检郑荣官满告归持此巻过白沙乞诗荣莆人也壮而仕老而休贤于不知止者予既赠之诗复录近作七絶于此莆有大理黄先生故人也荣见问我以此巻呈之 

　　题呉瑞卿采芳园记后 

　　岁云暮矣冬雨凄凄牛僵马危商旅不归号寒啼饥穷民怨咨采芳何为将以遗所思所思在逺道天寒日短谁为致之不如待时时维仲春阳道既亨万物得时和风披披人情熈熈博采众芳泛泛轻航驾言出游不泥一邦云龙风虎其传自古而徳之所被人将化之如是壑之水汨汨洋洋不亦深乎瑞卿天下未有不本于自然而徒以其智収显名于当年精光射来世者也易曰天地变化草木蕃时也随时诎信与道翱翔固吾儒事也吾志其行乎猗欤休哉 

　　题余别驾中流砥柱图后 

　　别驾余先生命余题中流砥柱图余读彭秋官序文虽非正说此图而意己足末举元贞事一段结裹尤警策有力故予仿其意而切言之盖不言则己言必欲其有益于别驾非相啖以利者也故不为谀辞其辞曰使君使君不厌真使君为臣莫爱身使君不以荣落为诎信死生为戚忻而以嗜欲为伐性之斧斤千秋万岁难磨灭乃见中流砥柱人 

　　偶书遗湛民泽龚曰髙游罗浮者 

　　仙人谭景升诗云蓬莱料想无多路只在谭生拄杖前罗浮海上山葛仙治之真蓬莱哉方竹君入手振之铿然有声上撑天下拄地四方惟意所如诸君即日东游度铁桥登飞云坐黄龙啸明月是真神仙矣谭生岂欺我哉久矣吾梦长髯翁遗予罗浮山尽四百三十二峯一囊括之开半面以待游笻之入 

　　次王半山韵诗跋 

　　一日忽兴动和得半山诗一十八首稿寄时矩収阅作诗当雅健第一忌俗与弱予尝爱看子美后山等诗盖喜其雅健也若论道理随人深浅但须笔下发得精神可一唱三叹闻者便自鼓舞方是到也须将道理就自已性情上发出不可作议论说去离了诗之本体便是宋头巾也大槩如此中间句格声律更一一洗涤平日习气涣然一新所谓濯去旧见以来新意作诗亦正用得着也批判去改定乞再录来见示为幸稿中有工拙请下一转语以观识趣髙下可乎 

　　书和伦知县诗后 

　　屠沽可与共饮而不饮彭泽公田之酿古之混于酒者如是与独醒者不相能而同归于正虽同归于正而有难易焉醒者抗志直遂醉者韬光内映谓醉难于醒则可今之饮者吾见其易耳非混于酒而饮者也乌虖安得见古醉乡之逃以与之共饮哉 

　　送张方伯诗跋 

　　某尝谓作诗非难斟酌下字轻重为难耳如此诗第五句清字既研于心又参诸友左揆右度终不可易而非公九载之守不渝某亦岂敢孟浪盖一字之下其难如此诗其易言哉 

　　书法 

　　予书毎于动上求静放而不放留而不留此吾所以妙乎动也得志弗惊厄而不忧此吾所以保乎静也法而不囿肆而不流拙而愈巧刚而能柔形立而势奔焉意足而竒溢焉以正吾心以陶吾情以调吾性吾所以游于艺也 

　　陈白沙集巻四 


　　●钦定四库全书 

　　陈白沙集巻五 

　　（明）陈献章 撰 

　　○古诗 

　　和杨龟山此日不再得韵 

　　能饥谋艺稷冒寒思植桑少年负竒气万丈磨青苍梦寐见古人慨然悲流光吾道有宗主千秋朱紫阳说敬不离口示我入德方义利分两途析之极毫芒圣学信匪难要在用心臧善端日培养庶免物欲戕道德乃膏腴文辞固粃糠俯仰天地间此身何昻藏胡能追轶驾但能潄余芳持此木鑚柔其如盘石刚中夜揽衣起沉吟独彷徨圣途万里余髪短心苦长及此岁未暮驱车适康庄行逺必自迩育徳贵含章迩来十六载灭迹声利场闭门事探讨蜕俗如驱羊隐几一室内兀兀同坐忘那知颠沛中此志竟莫强譬如济巨川中道夺我航顾兹一身小所系乃纲常枢纽在方寸操舍决存亡胡为谩役役斵丧良可伤愿言各努力大海终回狂 

　　答张内翰廷祥书括而成诗呈胡希仁提学 

　　古人弃糟粕糟粕非真传眇哉一勺水积累成大川亦有非积累源泉自涓涓至无有至动至近至神焉发用兹不穷缄藏极渊泉吾能握其机何必窥陈编学患不用心用心滋牵纒本虚形乃实立本贵自然戒慎与恐惧斯言未云偏后儒不省事差失毫厘间寄语了心人素琴本无弦 

　　代简答罗一峯殿元 

　　台城一挥袂忽忽星周五路永消息断年深别离苦思君髪为白始白数茎许今晨对书尺白者不可数先生天下士讵肯顾衡宇怅望曹溪约独与光也语（一峯约会南华不至） 

　　赠张叔亨知县 

　　栖栖白沙舫影弄寒江月夫君沙阳令胡事顾微劣我祖在九冥愿君为墓碣三夜茆檐下寒灯坐来灭感子心意勤愧我言词拙明发江上舟踟蹰与君别 

　　戏赠馆宾 

　　迟迟岁将暮戚戚怀故里馆中饥鼠多旅食驴儿尾垂德于不报世间宁有此行李无一钱还家对妻子 

　　冬夜 

　　长夜气始凄木棉被重裘端坐思古人寒灯耿悠悠是时病初间背汗仍未收学业坐妨夺田芜废鉏耰高堂有老亲徧身无完紬丈夫庇四海而以俯仰忧口腹非所营水菽吾当求明旦理黄犊进我南冈舟 

　　又 

　　我从省事来过失恒十九喜怒朝屡迁言为夕多茍平生昩慎独即事甘掣肘孔子万世师天地共髙厚颜渊称庶几好学古未有我才虽卤莽服膺亦云乆胡然弗自力万化脱枢纽颓颜无复少此志还遂否岁月岂待人光阴隙中走念此不成眠晨星灿东牖 

　　经鳄州 

　　夕舫临大波北风吹我席冥冥鳄州烟宛对君山碧来雁知天寒归人看月色超超尘外心浩矣周八极 

　　厓山看大忠祠竖柱阻风七日后发舟用旧韵 

　　青青竒石草上有牛羊躅汹汹厓门水逺带汤瓶（山名）緑浮云散孤屿初日明村曲言归辄风涛无乃疑张陆迟迟重迟迟畏此波心木（渔人植长木于波间置罾俗呼为罾戙木触之能覆舟） 

　　自策示诸生 

　　贤圣乆寂寞六籍无光辉元气五百年一合又一离男儿生其间独往安可辞邈哉舜与颜梦寐或见之其人天下法其言万世师顾予独何人瞻望空尔为年驰力不与抚镜叹以悲岂不在一生一生良迟迟今复不鞭策虚浪死勿疑请回白日驾鲁阳戈正挥 

　　湖西八景为罗修撰作（效一峰体） 

　　太极丸春 

　　天城列两仪其中位太极（山名）不悟名象生焉知画前易伏羲古已亡图书乆晦蚀寄语山中人妙契在端黙 

　　翠玄洞天 

　　翠玄在何许乃在金鳌麓石门俯深幽来者秉明烛绣壁谁可縁丹房我当宿呼童烹金鳌膏此千丈木 

　　一峯来秀 

　　西湖有一峯天地得撑拄旁有龙塘峡北有浮香坞我行昆仑丘一望一延伫归来二三子抵掌太极语 

　　三峡回清 

　　一峡蟠一龙羣山莽回互武夷虽九曲三峡谁胜负澄澄水上月歴歴谷中树焉得千丈笻坐弄潺湲处 

　　金鳌霁雪 

　　一鳌海上来头戴雪花白诸鳌起相拒千秋归不得仙人罗一峯永戏金鳌侧借问别离时西佛生弥勒 

　　玉冕晴云 

　　玉冕臣诸峯左右罗络之云来巾其颠得雨不复疑岂无泽物功云覆在何时怅望百谷春广济苍生饥 

　　飞轝横翠 

　　我昔游太空太空云冥冥归来控翠虬力与金鳌争巍巍太极尊挥置东西行如何千载下空儗飞轝名 

　　大流垂玉 

　　大流无此竒偶置银河倾愿回银河流免与世浊并一洗日月光再洗天地清何止天地清万世无甲兵 

　　题冷庵（江西佥宪陈琦自号） 

　　举世好近热子独畏之猛投身向壑雪永谢白日影玉壶贮清氷秋露滴金井是以冷自胜于世非絶屏假令务絶屏过与近热等我以道眼观天下方首肯寒暑两推移正中太和境寄语庵中人不热亦不冷 

　　扶南访黄岩尹邝载道适来顾白沙两不值赋三侧韵 

　　行舟石门浪不识扶溪口时时闻来往日入丧水手昨暮黄岩马来嘶白沙栁惜哉两不遇独坐空搔首 
　　我有一斗酒愿与子秉烛子来复空去值我不在屋穉子呼不至踉跄走入竹明旦归我艇先后迓以告 
　　闲居不儗出偶出负佳客问客来何许来自黄岩谪长安接笑语中道有暌隔悠悠百年内与子异显黙 

　　感事 

　　君心如逝水一往不复旋谁能万里浪安坐驾此舩伤哉一何愚由我不由天仁者固有矜智士乃自全 

　　梦观化书六字壁间曰造物一场变化 

　　孔子曳杖歌逍遥梦化后我梦已逍遥六字书在牖圣愚各有尽观化一遭走问我年几何春秋四十九死生若昼夜当速何必乆即死无所怜乾坤一刍狗 

　　贪泉 

　　藜藿可养生栢棺可送死瓦砾是黄金贪泉亦清泚饮水心不易岂独夷齐尔山鬼笑侬家侬家笑山鬼 

　　九日诸友会饮白沙得雁字 

　　黄菊有佳辰良朋乐呼唤争持渊明杯来接子桑饭落叶迎马鞭斜晖转沙岸雨声静秋竹池影入江雁酒酣独髙歌呼儿续我断诸君极留恋十觞亦不算虽无孟嘉量且免落帽乱百年能几何去者已强半来会安可期细把茱萸看 

　　赠林汝和通判 

　　在昔黄金台与子初周旋萍逢忽相失不见垂十年昔为礼曹官今揺庆阳鞭常闻太华峯峻絶峙中天雅志在登陟矫如孤鹄鶱适来南海旁问讯沧洲廛语旧未终日栖栖有所牵丈夫重出处富贵如浮烟行则为在田止则为在渊劳劳夫何为赠子千金言 

　　赠马龙如湖西奠一峯先生 

　　晨兴坐扪虱有客窥我床客来问何许颜色惨不光去岁秋在季文星坠西江而师罗一峯幸视我弟兄相见不得语失声泪滂滂子行诣湖西问讯我有将夙昔梦见之恍若芙蓉城觉来索苦句句就涕未停何以告一峯寄意于瓣香索火化奠文一峯其洋洋我病乆南海欲往未得行送子出门去目极秋天长 

　　赠陈秉常 

　　逺色霁初景清风振遥林子来入我室弄我花间琴正声一何长幽思亦已深愿留一千岁赠子瑶池音 
　　黍稷杂萑苇邪思乱正性人为一卤莽诿曰天之命白日朝出东须臾复西暝良时诚可惜逝矣悲莫竞 
　　大舜巻娄之庄周竟奚取人生贵识真勿作孟浪死谁能去中土僦舎朝鲜里白首金石交视我南川子 
　　我否子亦否我然子亦然然否茍由我于子何有焉人生寄一世落叶风中旋胡为不自返浊水迷清渊 

　　藤蓑 

　　一蓑费几藤南冈砺朝斧交加落翠蔓制作类上古吾闻大泽滨羊裘动世祖何如六尺蓑灭迹芦花渚举俗无与同天随梦中语今夜不须归前溪正风雨 
　　人好蓑亦好月光水亦光水南有酒媪酒热唤我尝半酣独速舞舞罢还举触所乐在知止百年安可忘 
　　挽蓑欲何为新月出东岭独速舞不休凌乱何由整旷哉漆园吏自形还自影 
　　新蓑藤叶青旧蓑藤叶白新故理则然胡为浪忻戚扁舟西浦口坐望南山石东风吹新蓑浩荡沧溟黒须臾月东上万里天一碧安得同心人婆娑共今夕 
　　朽生何所营东坐复西坐搔头白髪少摊地青蓑破千巻万巻书全功归在我吾心内自得糟粕安用那 

　　赛兰 

　　南有赛兰香名花人未识光风散微馨甘露洗新碧一月熏蒸来氤氲在肝膈乃知方寸根中禀天地塞谁为续骚手俯仰空凄恻窓户悄无人图书共昕夕 

　　天人之际 

　　天人一理通感应良可畏千载陨石书春秋所以示客星犯帝座他夜因何事谁谓匹夫微而能动天地 

　　答梅侍御见寄 

　　羣龙盛朝野弱羽聊山林行春忽倾葢对榻山花深引我一杯水写君龙唇琴永言歌大篇风雅有遗音乃知鹰鹯气未惬鸾凤心王事有驱迫暮雨别江浔离情落晚趣再往三洲吟何以舒我懐青天盼遥岑 

　　寄题三洲岩 

　　我行苍梧道息桨荒江湄连冈一以眺石室涵晩晖前哲有题字执炬往读之迟回北壁下目击元公遗今古一相感光风吹我衣虫鸣丹灶中葛仙胡不归对之发长啸宇宙今何时圆蟾夜冏冏蝙蝠秋飞飞愿言托髙栖行矣无是非 

　　病中写懐寄李九渊 

　　出门见斋颜十日不一逢以我腹中满忆君头上风头风尚可炙腹满何由通受气我亦薄况乃疾病攻五十去始衰三四谢春冬鬓颜忽已雕血气少复充客来索我书颕秃不能供茅君稍用事入手称神工以兹日衮衮永负全生功长揖谢茅君安静以待终 

　　和梅侍御见寄 

　　飞葢凌沧溟髙台拂朱鸟乾坤一水浮日月双轮绕尘埃纷局促正坐眼孔小景山千丈松慰我氷雪皎万里一春风东西逐騕褭故人子罗子仙鹤归华表暮雨江门舟含凄问封草假令鲍叔在一士亦不少谁云越台近举目河山杳冥冥白沙坞云烟共昏晓 

　　题刘氏双节巻 

　　阿姑与阿妇守此芳岁阑三十寡且贫纺绩供朝飡孤儿泣长夜秉烛更抱看苦心两咽绝芳颜亦雕残持此双白璧辉映天地间 
　　圣皇重民极门闾合施丹煌煌东白碑终古埋空山我母寡更早赋诗涕氿澜弱草因风靡颓波良独难 

　　送李刘二生还江右用陶韵 

　　夜闻桂树芳晨起山鸟喧客从逺方来歴我阶西偏手持诸侯书征会在匡山我愿结其人遂往不复还滞形宇宙内俛仰独何言 
　　中年见二子楚楚西江英问讯徐苏里千年有余情开樽对冥月高歌亦心倾胡为别我去感此秋蛩鸣赠处各有言慨然尽平生 

　　漫题 

　　日月逝不处奄忽几华颠华颠亦奚为所希在寡愆韦编絶周易锦囊韬虞弦饥飡玉台霞渴饮沧溟渊所以慰我情无非畹与田提携众雏上啼笑高堂前此事如不乐它尚何乐焉东园集茅本西岭烧松烟疾书澄心胸散满天地间聊以悦俄顷焉知身后年 
　　仕者必期通隐者必期高麋鹿或可羣肉食安可饕圣人履中正白首济川舠悠悠荷篑者果识圣心劳浮云驰白日黍稷生蓬蒿饭蔬食饮水曲肱谢游遨汶上去不顾陋巷贫絶交徒闻武城宰割鸡以牛刀 

　　拉马玄真看山 

　　官府治簿书倥偬多苦辛文士弄笔砚著述劳心神而我独无事隐几忘昏晨南山转苍翠可望亦可亲岁暮如勿往枉是最闲人近来饮酒者惟我与子真能移桞间舫同泛江门津 

　　感刘琨与卢谌事 

　　越石信英臣子谅亦文雅生遭晋运微奔走风尘下晋阳笑明月胡雏夜回马并州困石勒从事为别驾成败非所论吾怜凿坏者 

　　和陶六首 

　　归田园 

　　我始惭名羁长揖归故山故山樵采深焉知世上年是名鸟抢揄非曰龙潜渊东离采霜菊两渚収菰田游目高原外披怀深树间禽鸟鸣我后鹿豕游我前泠泠玉台风漠漠圣池烟闲持一觞酒欢饮忘华颠逍遥复逍遥白云如我闲乘化以归尽斯道古来然 
　　高人谢名利良马罢羁鞅归耕吾岂羞贪得而妄想今年秋又熟讙呼负禾往商量大作社连村集少长但忧村酒少不充侬量广醉即拍手歌东西卧林莽 
　　近来织畚徒城市售者希朝从东皋耕夕望西岩归贫妇业纺绩灯下成岁衣但令家温饱不问我行违 

　　移居 

　　万金论买邻千金论买宅岂不念子孙而以营朝夕长揖都会里来趋白沙役壤地何必广吾其寄一席邻曲弥乐今园林尚怀昔吾志在择善无然复离析 
　　留连脯时酒吟咏古人诗夕阳傍秋菊采之复采之采之欲遗谁将以赠所思所思在何许千古不同时四海倘不逢吾宁独去兹愿言秉孤贞勿为时所欺 

　　九日闲居 

　　无钱抚秋菊向夕凉风生谁为白衣者颇识江州名映杯碧水净曜日丹葩明天际雁孤去草根虫一声荏苒委时节裵徊阅年龄兴来发长叹意尽还一倾俭德茍不惭厚禄安可荣白首希高贤清謡渺遗情人生亦易足何必勤无成 

　　和刘柴桑寄袁道见懐一峯之意 

　　当年台城会执手多踟蹰四海一为别寒暑逝不居逺意属罗浮举头望匡庐胡然金牛谷奄忽成丘墟蜕骨归复土灵衿存为畬庶几百代下攀驾以忘劬袁侯西江英好德眼中无尺素毎欲近十年不作疎磨剑患不快快则随所须永愿磨此心恢恢快剑如 

　　和郭主簿寄庄定山 

　　青松出乔木遥望十里阴少年不结友岁暮怀同襟同襟问为谁定山携一琴悠然一鼓之不辩古与今在昔经江东多士予所钦论交一觞酒惟我与子斟岂意千载下复此闻韶音我病不出户何时还盍簮茫茫宇宙内与此契其深 

　　赠羊长史寄辽东贺黄门钦 

　　此心自太古何必生唐虞此道茍能明何必多读书寂寂委山泽于于来京都斯人各有分彼此何能踰杪秋风日清呼儿理肩舆聊为玉台游言笑谁与俱屈指意中人一坐一踟蹰归来看四壁四壁光如如圣道日榛塞谁哉剪其芜夫子乆不见吾生何以娱常恐岁月晚况与音问疎申以伐木章一日三巻舒 

　　饮酒 

　　木犀冷于菊更后十日开清风吹芳香芳香袭人怀千回咽入腹五内无一乖虽靡鸾鳯吟亦有鹪鹩栖昔者东篱饮百榼醉如泥那知此日花复与此酒谐一曲尽一杯酩酊花间迷赤脚步明月酒尽吾当回 

　　庚戌岁九月中于西田获早稻 

　　迟明向南畆疎星在檐端夫出妇亦随无非分所安道旁往来人下车时一观问津津不知仰视飞鸟还逻苖逺峙夕濯足荒沟寒吾惜耦耕好焉知世路难伐鼔収西畬黄云被江干聊周代糟糠作粥欢宾颜邻叟携儿来嬉戏松下闗齐声鼔腹讴永谢攅眉欢 

　　怀古田舍 

　　君子固有忧不在贱与贫农事乆不归道路竟徒勤青阳动芳草白日悲行人沮溺去千载相知恒若新出门转穷厄得已聊一欣甘雨濡夕畛繁花幕春津独往亦何乐耦耕多近邻百年鼎鼎流永从耕凿民 

　　制布裘成偶题寄黎雪青 

　　海布剪黄云岭绵庄白雪制为道人衣方直无周折吾老不出门躬耕慕冀缺黄昏披此裘坐望梅村月美人遗我酒小酌三杯烈半酣发浩歌声光真朗彻是身如虚空乐矣生灭灭 

　　紫菊吟寄林时嘉 

　　严霜百卉枯三径挺秋菊緑叶明紫英微风逓寒馥芳情谢桃李雅望聫松竹怀哉种花人杳在江一曲遗我盎中金南窓伴幽独时无续骚手憔悴谁当録且脱头上巾茅柴今可漉 

　　感鸟 

　　有鸟不知名皎然闺中清育雏上庭竹众鸟不敢凌暮雨衔虫归唤雏雏不譍以翼覆雏宿夜久巢屡惊小仆极残忍不眠伺东荣扳巢袭其母母去巢亦倾一雏堕地死二雏尚吚嘤平明视竹根羣蚁正经营子弱母护之无母何以生呜呜号者死宛有雌雄情入帘逼我枕为我再三鸣此鸟初来巢卑卑近前楹我无害鸟心人谓此鸟灵终焉失所托此祸将孰惩吾甚愧此鸟感之欲沾缨呼奴挞其背流血非所矜再拜谢此鸟此意何由平 

　　宾阳楼八景（为丘侍御作今存其三） 

　　谷城呼月 

　　微月瞰高楼楼中酒初泻旁见谷城山孰为呼月者腾腾露光景寂寂开迥野笑问圯上翁何如此山下 

　　牌山樵唱 

　　日夕楼上饮瞻望南山阿樵夫睨林木会意岂在多白云满山径负薪行复歌人生异出处贫贱奈尔何 

　　罗水渔歌 

　　有月来照人沉竿坐罗水意与罗水深夜静歌亦起江湖虽云乐天地惧终否豪哉宾阳子发积异姜吕 

　　题万硕司训风木图 

　　把君风木图识君风木心贤者不易贵逺者宁务今嗟哉鼎与茵充足时所钦 

　　筑室 

　　辛勤结吾庐经始算一策广狭更度量卑髙在平秩堂以备荐享阁以邀风日前榜贞节门后治渭川室四垣谢粉饰牡蛎髙为骨仰瞻势微峻其间仅容膝既以储简编犹堪敛袍笏是年秋在仲筮日欣得吉良友交助余众工告易毕把酒对梅花浩歌新突兀 

　　读林缉熙近诗时缉熙典文衡闽中欲便道还家数夕前尝梦见之故有是作 

　　言笑不可亲中宵驰梦想君行几千里道路轻闽广忽见囊中诗区区谢官长深渊或遗珠努力试一往微官亦何事感激章欲上行止各有时姓名忌标榜此言谁为傅聊以慰俯仰 

　　将如外海看山先寄道傍诸友 

　　吾衰何所如俯仰在一席舍傍有小水相望渺南北静乆动乃宜住多行亦得朝往暮南还路旁事旧识故人邀我饭半饷吾未惜东老对回公神仙无恶客 

　　秋兴 

　　西风振庭木虚堂夜萧萧揽衣起步月归雁双飘飖天地岂予独知音不可招冥心祈有合怅望空云霄盛时不得意衰老徒悲伤志士曷为尔载籍多见之翘首面昆仑白龙有遗池振衣一千仭高咏秋风谁海上有一士来往不知年或就胥靡饭或投上方眠游处各有徒孰谓世情然饮酒不在醉弄琴本无弦借问子为谁得非鲁仲连 

　　谢琴月惠荔枝 

　　长夏风雨过西良荔枝熟晩有好事人提筐归我屋老母不肯尝馨香闻隔宿上以荐祖考交分及僮仆苐令筐中有不畏稚儿哭尔惠良足嘉吾亲素多淑在德不在物岂谓穷口腹东坡三百颗日啖不知足长为岭南人千载披心曲 

　　赠世卿 

　　采菊复采菊严霜下庭木岂无桃李颜畏此天地肃落落枝上英未伤餐者独持赠楚人归投之江鱼腹 
　　青青墙下竹冬后色如是灿灿月中花岁寒香不匮新知语未足逺别情难置独上江门舟北风日凌厉 
　　进亦人所忧退亦人所忧得亦人所忧失亦人所忧所忧非忧道所忧其可留所忧非忧贫所忧其可休古来向道人能辩忧所由去去凌九霄行行戒深沟敬此之谓修怠此之谓流 
　　元神诚有宅灏气亦有门神气人所资孰谓老氏言下化囿其迹上化归其根至要云在兹自余安足论 
　　可以参两间可以垂万世圣人与人同圣人与人异尧舜于舞雩气象一而已大者茍不存翩翩竟奚取老夫尝用力兹以告吾子文字费精神百凡可以止一落永不收年光建瓴水 
　　上上昆仑峯诸山髙几重望望沧溟波百川大几何卑髙入揣料小大穷多少不如两置之直于了处了 

　　容珪挽诗 

　　师友道乆衰穷乡无可者是非真妄间彼此不相假所适一以偏较然见趋舍滔滔复滔滔风俗日益下珪也何所之终身在陶冶 
　　四雏一母乳衎衎东山岑二雏羽翼长一去无遗音母哀二雏小中夜哀莫任感此骨肉别悄然伤我心萧萧暮色起脉脉春江深百年会有尽泪下雍门琴 
　　容氏多兄弟西良此白眉源源来讲席稍稍树头篱行可乡人敬心惟我軰知临危仆且至忍死待斯须 

　　有怀世卿 

　　仙鹤去不归黄鹂向人语空馆忽相思云山杳何许出门东望海黙黙空延竚月出潮复来鸣桡下沧渚 
　　时雨日夕来郊原蔼新緑白云被重崖下映寒塘曲情结竹上言魂消井边躅三年隔潇湘书至不可读 
　　伏枕庐山下春怀惨不舒哀弦乆去耳风韵今何如灼灼花自媚嘤嘤鸟相娱髙台夕流盼古道行人疎 
　　烦嚣谢人境抱膝山台居奈此枝上鸟交交春雨余少年耳目冗衰老不能虚安得鲁连子从之泛江湖 

　　观自作茅笔书 

　　神往气自随氛氲觉初沐圣贤一切无此理何由瞩调性古所闻熙熙兼穆穆耻独不耻独茅锋万茎秃 

　　益母草 

　　有草人不识弃之等蒿莱时来见任使到口生风雷溲也佐未足益以蜜与醅生者得其养死者无遗胎岐黄开本草夭札人所哀一物具一周神功不可猜佳名夙所慕广济真天才 

　　送刘方伯东山先生 

　　未别情何如已别情尤邈岂无尺素书逺寄天一角江门卧烟艇酒醒蓑衣薄明月照古松清风洒孤鹤 

　　逰圭峯同世卿作 

　　穷居无岁年老梦得迂朽永托山水间东西事逰走幽幽鐡桥花怅望未得手杖履聊此跻微霜正疎栁敛襟欲无言会意岂在酒沧海当我前昆仑卓我后但谈孔氏规坐失微生畆 

　　示李孔修近诗 

　　昔别秋未深今来岁方晏吾衰忘笔砚月记诗半板或疑子美圣未若陶濳淡习气移性情正坐闻道晩为我试读之如君当具眼 

　　蒋韶州书至代简答之 

　　相别何悠悠梅花十寒整音尘中断絶窅若堕深井忽枉尺素书开读喜不定庾岭秋正髙扬旌下松径君才足理郡韶民日延颈古来水火喻子产功在郑岁计谅有余愿闻下车令 

　　八月二十四日■〈风贝〉作多溺死者 

　　坐忘一室内天地极劳攘颠浪雷殷江流云墨推障髙田水灭顶别坞风翻舫大块本无心纵横小儿状江门三两诗饶舌天机上 

　　读张廷实主事近稿 

　　世惟识寳人惜寳如惜子寳为物所揜念之容色悴一朝此寳来辄复喜不已喜戚由寳故以识为心累 

　　赠针灸杨飞 

　　昔吾见尔翁卖药金陵市手持一寸针针落病者起我主大行人翩翩酒相值京中多异客飞葢若流水一峯挟一囊有药能医世时当引疾去东西各飘逝岁月忽复多囊括针亦废君来还见予俯仰相悲喜何期二纪下重睹无双技瞻彼老定山风波五千里金陵多旧游存殁宁复记人生若浮烟为君语如是 

　　正月二日雨雹（是日雨水节） 

　　雨水不雨水雨雹胡乃然小者如莲实大者如弹丸仍闻隔江言有雹大如拳吾君古帝尧神功格皇天雹往而霰来无乃为丰年（后二日雨霰） 

　　五日雨霰 

　　北风巻长云晨光坐来灭映空絮忽飞谁谓越无雪元气塞天地万古常周流闽浙今洛阳吾邦亦鲁邹星临雪乃应此语非谬悠 

　　读张地曹偶拈之作 

　　拈一不拈二乾坤一为主一畨拈动来日出扶桑树寂然都不拈江河自流注濓洛千载传图书乃宗祖昭昭圣学篇授我自然度 

　　不习书绢殊失故态已付染师作碧玉老人卧帷矣呵呵拙诗纪兴録上顾别驾先生以博一笑 

　　用绢不用里下笔无神气何况辟其行大小难更置能书法本同万物性各异茅君疎而野拘拘用乃废我且毛颖之安能免濡滞书成始大惭未忍水火弃持以付染师经营卧帷事作诗告先生其契茅君理 

　　赠黎秀才 

　　月行在青天月影沉碧水谁为弄影人吾与黎生耳黎生青云彦偶值薇垣使明月还端阳赠君惟有此 

　　寄李子长 

　　仙城李子长短髪不及寸家有觅粟儿时无郭元振经年断往还使我勤问讯宁知造化心天地无情尽 
　　祝融我当往往处还自然未往亦由我安知不是仙是身元有患天道岂无縁难逢俗人说可为知者传 

　　卧逰罗浮（四首） 

　　登飞云 

　　马上问罗浮罗浮本无路虚空一拍手身在飞云处白日何冥冥乾坤一风雨蓑笠将安之徘徊四山暮 

　　度铁桥 

　　一度一万丈飞空本无铁何名为飞空道是安排絶夜乆天宇高霜清万籁彻手持青琅玕坐弄碧海月 

　　下黄龙 

　　天风吹我笠吹下黄龙顶两手捉笠行不知白日暝赤松见我笑却立千丈影童子问赤松云深各不领 

　　望罗浮 

　　山大必有灵土高岂无异翠浮几千丈日月东南翳我寻五岳来未问仙家事絶顶望九州岛衡山正西峙 

　　赠周文都 

　　十年两别君一别一回老问药朱陵游吾兹恨不早平生忧乐心相对各倾倒逺别望眼昏浮云不堪扫 

　　寄题严州严先生祠壁 

　　既上桐江台复弄桐江钓不食桐江鱼不怕严光笑衣巾人笑侬羊裘终未了堂堂范公碑千古称独妙 

　　寒菊 

　　菊花正开时严霜满中野从来少人知谁是陶潜者碧玉岁将穷端居酒堪把南山对面时不取亦不舍 

　　寄贺柯明府 

　　世乱隳节义临危忘大伦此风何可长此恨何由申仲尼忧万世作经因感麟往者宋元间适逢大运屯仰天泣者谁屈指张陆文临事诚已疎哀歌竟云云一正天地纲我祖圣以神缺典谁表章厓山莽荆榛寥寥二百年大忠起江濆慈元庙继作烂映厓山云近者阳江尹一念何精勤作祠比厓山两庙存三仁大封赤坎墓昭昭惬众闻深悲鱼腹冷一跃海门春厓海风波隔阳江面目新自然声气应坐使风俗淳短巻心先贺神交梦每亲琢词告万世老病敢辞君 

　　偶书所见 

　　厓倾百丈泉直下注东川翳流起大舂覆茅于其巅一为利所驱取便世争先汉阴喻桔槔所见无不然嗟哉抱瓮心古道何由全 

　　谢邓督府惠交藤酒至 

　　使来遗一樽百金不愿易遇药如遇仙竒方闻在昔卓哉李文公作传甚详悉感公嘉惠心何以酬公德但恐命不齐服药也无益 

　　晓枕 

　　天地无穷年无穷吾亦在独立无朋俦谁为自然配舂陵造物徒斯人可神会有如寿厓者乃我之侪軰永结无情游相期八纮外 

　　题端阳李太守甘霖重应巻 

　　岭南名刺史端阳有成绩端阳问为谁长沙垂令德曰惟长沙公善非一代积去年苖欲槁公寝不安席手拈一炷香须臾见昭假今年事复然斯民忻目击甘霖雨下土郊野望四塞滂沱及邻壤秋田足民食公惠宁有心斯民感公德口颂遂成碑举手还加额安得长沙公为我大邦伯坐令十郡内广布阳春泽闾阎兴孝悌四野无盗贼共育太和春絪缊谢反侧 

　　偶得寄东所 

　　知暮则知朝西风涨暮潮千秋一何短瞬息一何遥有物万象间不随万象凋举目如见之何必穷扶摇 
　　登髙未必髙老脚且平步平步人不疑东西任四顾岂无见在心何必拟诸古异体骨肉亲有生皆我与失之万里途得之咫尺许得失在斯须谁能别来去明日立秋来人方思处暑 

　　和罗服周对菊见寄 

　　春来苦不早春去常愿迟嗟哉造化机万物安得知岁晏菊始吐鲜鲜在东篱不污桃李尘永续征君诗 

　　龟山夜月 

　　万古此龟山万古此明月开帘望龟山岱宗固无别但恐山多云风吹乱人睫 

　　马牙香 

　　炉中煨白术坐上有青天绮季奕未毕夷齐上西山沉檀皆下品欲语不同年 

　　题心泉赠黄叔仁 

　　夜半汲山井山泉日日新不将泉照面白日多飞尘飞尘亦无害莫弄桔槔频 

　　赠伍弼归觐 

　　诸生胡不归九月望庭闱山北山南道纷纷落叶飞呼儿巾木榻谢客掩荆扉不尽来时约堪沾别处衣 

　　真乐吟效康节体 

　　真乐何从生生于氤氲间氤氲不在酒乃在心之玄行如云在天止如水在渊静者识其端此生当干干 

　　得何时矩书 

　　良友惠我书书中竟何如上言我所忧下述君所移开缄读三四亦足破烦污丈夫立万仭肯受寻尺拘不见柴桑人丐食能欢娱孟轲走四方从者数十车出处固有间谁能别贤愚鄙夫患得失较计于其初高天与深渊悬絶徒嗟吁 

　　○五言絶句 

　　晓起 

　　偶然风折木村犬吠成羣此事真难免问君闻不闻 
　　辛苦南邻臼逺鸡方一鸣夜来风极急吹断到窻声 
　　冬眠不觉晓开门见白云云中何所有童子两三人 

　　湖西九岩为一峯题 

　　光霁岩 

　　风月佳名在乾坤浪迹空从来岩下客祇与异人逢 

　　翠华岩 

　　来说湖西者不及华山顶谁知岩中仙解作石柱屏 

　　清风岩 

　　声从窦中来可以塞天地借问采嶶人便知风动处 

　　府教岩（宋教授罗开礼所栖之地） 

　　府教英灵在虺蛇不敢居从来岩上月只是照虚无 

　　极清岩 

　　声名野老畏草石贵人争刬却岩中有悠悠是极清 

　　英公岩（今名钟英一峯所更） 

　　翠掩千寻洞青窥一窍天人间无絶境不要问桃源 

　　扇和岩（即石柱岩） 

　　山骨短圆棱初疑削木成乾坤藏一柱犹得镇岩扃 

　　卧龙岩（岩有龙潭龙床床之旁有石仙人） 

　　龙出潭水空龙归潭水黒君从龙床来谁在龙床侧 

　　月岩 

　　闇闇月堕地忽在天中央堕地人不觉中天照四方 

　　题慈元庙 

　　慈元一片石长留何处山厓门潮日至雪浪飞天闗 

　　题画 

　　金笼鎻鹦鹉山木纵斑鸠巧拙知谁是天机不自由 

　　题画松泉为张别驾 

　　松乃木之雄公亦人中龙何须看画本千丈在胸中 

　　对酒 

　　放歌当尽声饮酒当尽情门前乌桕树夜半子规鸣 

　　答丘侍御送酒 

　　石斋书本拙酒力巧相扶欲报霜台贶山中一物无 

　　雨后 

　　乆雨方行乐花前望玉台人间见花树不似玉台开 

　　村步杂书所见 

　　疎花明委巷细雨得今晨点缀非无意红芳不是春 
　　公饭何曾接衣冠不作人斋中有名酒分尔一杯春 
　　晩食南山稻堂堂媿野人平生无可说一个白头亲 
　　村笛轰牛背山花结帽头骑牛胜骑马曲坂没郎愁 
　　趂罢江门市商船夺港归溪山愁引望城郭更须知 
　　日照南浦口初喧江市人小奴性嗜酒出饮畏吾嗔 

　　戏赠求书饶大中还江右 

　　书法一家成风波几月程孤舟愁度险荐福有雷声 

　　代简答方伯彭公 

　　大贤望于人往往非独守难将一人意满足天下口 
　　氤氲复氤氲东君欲放春梅花何太早早报越城人 

　　絶句 

　　清晓乘驴出北风吹涧藤沉吟涧边道天意莫留行 
　　行止皆前定出门愁北风西郊不成往昨夜梦途穷 

　　赠邝知县云卿别 

　　又送夫君别芙容花可怜水深难折赠留伴老夫眠 

　　与诸友夜过贞节桥 

　　人影荒桥下虫声满月中连翩双大袖聊得飐溪风 

　　读张主事近稿 

　　雨中月不见雨霁月还多雨被风吹去无风月奈何 

　　对菊 

　　淅淅西风至为秋未有涯江边聊一醉信手得黄花 
　　不落龙山帽何须九日风更烦将小雨向晩洗花丛 
　　春事归桃李西风响未休长官三径晩丞相一坡秋（菊坡先生崔与之也） 
　　好个重阳节谁家酒不賖果然杀风景吸茗对秋葩 
　　天地花无数寒花色乃佳古诗拈未出除是长官来 

　　九月木犀花盛开偶成寄贺黄门克恭 

　　香逐西风起氤氲入杳冥不知从此去几日到辽城 

　　洗竹 

　　风引一丛竹揺揺四五茎横斜今洗尽道眼看圆成 
　　洗竹洗荒枝洗心洗狂驰老夫无可洗抱膝洗吾诗 
　　一洗一回疎相将洗到无客来莫问我北壁有团蒲 

　　晓起 

　　篱头过井水不打隔斋门手握南阳布纒头数竹孙 
　　老不爱春华一篱孤负花胡为聒我枕穉子打朝鸦 
　　自有无情蝶孤飞不傍花白头闻见少闲动羽虫嗟 

　　赠张叔亨侍御 

　　天下元无事劳劳我有心相携沙上语山月二更深 

　　观羣儿钓 

　　羣儿齐弄钓其一偏多遇余三未得手投竿来上树 
　　仰面看垂钓失脚堕危石若是谪仙人水中眠亦得 

　　阅丁知县传 

　　模様从看拙丹青只写真乾坤如许大具眼岂无人 

　　梦中作 

　　翩翩复翩翩天生我亦仙江山足风月吟弄到何年 

　　梦丁彦诚 

　　与君生死别三四岁星周梦语分明记相悲各点头 

　　对竹 

　　竹色上墙多南熏緑几何时无分付处野鸟自来歌 
　　窓外竹青青窓间人独坐究竟竹与人元来无两个 
　　北风巻顽云阴晴安可卜海月出渐髙独照南窓竹 

　　随笔 

　　茍能深积累岂患无髙誉如何世中人甘心铁炉步 
　　一岁十匹衣一日两杯饭真乐茍不存衣食为心患 
　　人不能外事事不能外理二障佛所言吾儒宁有此 
　　断除嗜欲想永撤天机障身居万物中心在万物上 
　　小雨闭空斋青青竹映阶道人终日静一枕到无怀 
　　子美诗之圣尧夫更别传后来操翰者二妙少能兼 

　　梅下杂诗 

　　朝凭曲栏西暮凭曲栏东栏里梅花好看花了病翁 
　　乆共寛闲地侬熏自在香折来何所寄只是寄辽阳（贺黄门钦也） 

　　赠人 

　　萱亲垂九十游子尚天涯莫舣仙城棹南风夜引旗 

　　读易偶成 

　　南乎不可北东乎不可西自从孔孟来君子恒处暌 

　　张克修别驾约游罗浮 

　　重迭四百峯鐡桥在何处莫将别驾来同到飞云去 

　　张克修见访 

　　沧溟几万里山泉未盈尺到海观会同乾坤谁眼碧 

　　题刘鉴松 

　　刘生于写松能以酒力遣酩酊气正豪苍龙自舒巻 

　　题扇 

　　风樯拗欲折五月瞿塘过何如此庵中红日抱膝坐 
　　张帆海上回帆挂铁桥树惊起白虾蟆跳上飞云去 

　　赠胡地官次韵吴明府献臣 

　　有一范仲淹人将重名节马上地曹郎翩翩起吾粤 
　　引满花下杯延縁坐中客醉不大袖歌孰云此门窄 

　　题林府尊寿家慈书后 

　　马尾縁封事鱼缄寿老亲古今诚一揆藉用白茅人 

　　题顾通府集古倡和巻后 

　　满眼珠玉光髙才极雄骋对之不敢言稚子来弄影（出化书） 

　　访客舟中 

　　船头酒多少船尾阁春沙恰到溪穷处山山枳殻花 

　　梦后作 

　　策杖独行游青山一何深道逢采药人问我松脂林 
　　见月时一吟夜凉天称心回头望东川流水无古今 
　　幻迹有去来逹观无古今长啸人不闻山风吹罗襟 
　　杨栁余朽株梧桐但疎阴小卧不出门不知秋已深 

　　赠邝筠巢 

　　山中一夜秋老屋居然别丈人不饮酒共坐看明月 

　　客乞题随时子轩 

　　无雨笠且置未晴蓑不舍蓑笠用不穷我是随时者 

　　题扇 

　　东艇拍西艇小拍庸何伤夕风起惊涛艇艇争低昂 
　　一夫眉正扬一夫髪尽秃日暮船正归前江风拔木 

　　蒋韶州世钦挽诗 

　　治郡声名逺如何是我诗青山韶石老回首尽交期 
　　往事形骸外如今一梦休曹溪分我茗犹说蒋韶州 

　　周京闻母丧归吊以是诗 

　　万里无归耗形将一木亲遗言入肝肺真得太夫人 

　　题南窻壁 

　　南风吹面处不省是南窻此意无人会乾坤落酒缸 

　　雨后示刘宗信林时嘉 

　　一雨变新凉炎埃洗除尽庐山昨夜灯已照刘宗信 
　　秋来亦滛潦日月閟其光乾坤丈夫事千古空堂堂 

　　漫笔 

　　幅巾是秀才袈裟是和尚伎俩人共知长篇事标榜 

　　神泉八景为饶鉴赋其四赠之 

　　太极涵虚 

　　混沌固有初浑沦本无物万化自流形何处寻吾一 

　　浮螺得月 

　　道眼大小同乾坤一螺寄东山月出时我在观溟处 

　　茶山分香 

　　江门白藕花我榻庐山顶君若去茶山茶香复谁领 

　　神泉潄玉神泉潄玉神泉潄玉 

　　焦明亦是鳯萤焰只疑灯安得石上泉为洗世中肓 

　　九日 

　　霜前淡淡花瓢内深深酒今日陶渊明庐山作重九 
　　同俗不同俗山杯映秋菊仍闻席上歌不是人间曲 
　　歌舞重阳酒今年犹去年山中八石榻榻榻是回仙 

　　读李评事承芳文 

　　着论必无同乾坤孰此容人扶周孔教用世且无功 
　　一囊包宇宙到手问纲常所以东坡老嘐嘐薄武王 
　　不薄论交意因书稍稍知还将天下眼照破老夫痴 

　　送刘宗信还増城 

　　夜宿黄云坞秋登碧玉楼归时一片石见月过罗浮 
　　山到铁桥西青天一角低送君高处望天与帽檐齐 
　　菊花笑我前梅花撩我后问花花不言驻楫増江口 
　　山人偶出村送客村南道江山风日佳岁月乾坤老 

　　赠张叔亨侍御出按云南 

　　到治一万里使君行莫迟梅花开树树不是向南枝 

　　碧玉楼晩望 

　　楼逺见诸山目短意不尽天阴水怪兴碧玉所以镇 

　　赠克修别驾迁梧州守来别白沙赠之 

　　甲兵满一船江门来访别赠君欲何言笑把梅花折 
　　少年恣行游老病徒拘缀送君今夜心还到苍梧去 

　　赠陈頀湛雨 

　　说到忘言处无诗可赠君许将临别意一点落黄云 
　　君若问鸢鱼鸢鱼体本虚我拈言外意六籍也无书 

　　送李子长往懐集取道谒张梧州 

　　春棹去江门泝流焉汲汲点笔烟外山归来看怀集 
　　不闻端别驾敬士如子长问道苍梧下登歌刺史堂 

　　赠范能用 

　　溽暑不可处清风时满楼如何传别教衲被坐蒙头 
　　阮籍见孙登只闻孙登啸针在绣不传绣传针不妙 

　　西良容伦馈荔枝非桂州本色戏以是诗 

　　口溢桂州浆眼定西良色我是荔枝仙何人解漫得 

　　寿南山翁七十 

　　朝看亦南山暮看亦南山南山长不老聊以永君年 
　　万株松上花千日杯中酒儿孙戏膝前一舞一回寿 

　　赠太守黄公 

　　水白端阳色梅红岭上花春风迎度马秋月候归槎 

　　题宋丞相陈俊卿画像 

　　御史铁为肝张秦挂舌端至今湖峤月犹作太师看 

　　题宋状元陈文龙画像 

　　文章甲天下气节愧当时公母亦滂母千秋名共驰 

　　梁惟正邓德昌往来白沙途中遇盗惟正以舟泊浅奔于岸避之德昌抱书立船头盗不加害戏赠以诗 

　　道逢恶少年打破两生敬试问邓德昌何如梁惟正 

　　晓枕偶成 

　　采义非采薇食薇不食粟遥遥望西山千古嵯峩独 
　　西北多竒峯云深香难认汉廷无谋臣黄绮皆真隐 

　　度危桥 

　　事至絶安排放脚踏高崖如何谢上蔡旦旦习危阶 

　　赠闵督府还升南京秋官 

　　司寇今欲行病叟山中卧如闻经略忧未向春风破 
　　吾闻用世心中外无异等何由一送公细话东西省 

　　赠林府尊 

　　彼曰春泥人此曰人泥春晨朝出相送向夕望归轮 

　　赠李克常 

　　桃花被东岸江水日日深赠君岂无言亦有花水吟 

　　感事漫述与王乐用 

　　丁侯为县时不与谒者通古称奉法吏秉笔惟至公 
　　留情重留情狱事果难明无轻赤子命为官急书程 
　　士而未闻道未免为物挠卓哉安心人外事若无好 
　　舍已莫委命从人莫登山呜呼罗一峯逐善如转圜 

　　寄淮上秋官姜仁夫 

　　问客淮南道停舟过此无庐冈一端帛为我谢仁夫 

　　答王按治求乃翁挽四絶 

　　乐善堂 

　　乐善机应熟垂声教不穷江山无尽意犹在典刑中 

　　月湖别墅 

　　水月非无主长懐别墅秋湖光一万顷端为此翁留 

　　可怡亭 

　　此地还成趣庭柯几度扳亭中人不见月照门前山 

　　吴山寿藏 

　　山隠一坏土人思百代传无穷身后事未若子孙贤 

　　题丁长官庙 

　　何时重借寇此地一桐乡四海诸侯望千年一炷香 

　　会翠亭 

　　东池乆寂寞会翠得佳名小诗拈未出去寻王右丞 

　　吴主簿诗主簿名则宣平人吴黄门仕伟之父也 

　　军门止杀　按状正统己巳闽城贼流毒处民蚁附朝命大司马孙公原贞夷之知先君谋略礼致幕下赞画百协邑有三岩民多避难于上偪胁之众亦有闻义而归者命先君统之推诚示信无不感服冦平孙又欲行法先君泣曰殱厥渠魁胁从罔治矧既归命杀之不详竟得免奏功授鲍村廵检 

　　泣罪天应见坑降地不知自然殃庆至天道不须疑 

　　过与弗取　按状景泰间分丽水为宣平复命先君董其役代木于山役力于民期年而功成孙曰难平邑作皆尔之能余木尚多可治尔居先君辞曰功成于上愚下何有明公芟夷大难布徳于疮痍之民一方获安某也受赐多矣且官物不可入私门未敢如命孙益敬之 

　　百世髙公绰千金谢鲁连胸中无雅度胜事竟谁传 

　　卜筑西溪　按状鲍村任满升华亭主簿爱民如子处国如家凡有议谳多称平焉且疏子下民浚河渠禁贿赂等十事于朝皆赐可松之地狭于蘓而漕数反出其上又为民陈情得减北运一万石事载云间志在松十年勤劳罔懈仅五十而二毛萧然叹曰天道四时功成者退庸可不知止乎遂乞致仕而归卜筑西溪之上 

　　主簿能经济中年未乞身西溪看卜筑知是宴眠人 

　　寄严州林郡博缉熙 

　　万紫千红外如君故可人桐江都满树海驿尚含春 

　　寄东所 

　　春江正满时未具衡阳楫还携邓俊圭江门与君别 

　　梦林缉熙 

　　酒阑歌不起老病无奈何梦满桐江雨相对不成歌 
　　山楼本无梦我自梦严州严州谁梦我白云天际流 

　　答柯明府 

　　终秉循良笔难逃俗吏媸不知三考绩课最竟何须 

　　赠雷少尹还汀州 

　　桔槔满天地抱瓮古来难哦松非俗吏哦松不在山 

　　觉后 

　　马图不出河铅刀不割痴上下几千年揜巻一沾衣 

　　谢姜大参惠酒 

　　名公遗我酒洗琖自开尝何以酬佳贶商歌示不忘 

　　武进八景为徐岭南纮作 

　　龙山春雨 

　　长夏龙山晓人间望忽开长风卷雨去复送云归来 

　　笠泽烟波 

　　何处烟波好公乘笠泽槎我泛江门月乾坤共一家 

　　龟山夜月 

　　夜半龟山月能开万顷秋试从开处望照公湖上楼 

　　陈湾迭嶂 

　　丹青工写似陈湾迭嶂新我诗君莫笑还属姓陈人 

　　薛堰通津 

　　薛堰归何处披图想具区古来探本论无欠也无余 

　　亭山夕照 

　　亭山不可喻华顶凌天台卑高本自形夕照从西来 

　　庙墩灵迹 

　　捄溺如救火造次遂捐生金陵人去逺拗鬼不来争 

　　板桥书屋 

　　板桥蔼吾伊名称已盖世谁云龟山月不照新堂睡 

　　答无锡诸友 

　　碧玉通书乆青天感兴新江门动秋思聊因寄逺人 

　　送米与何侃 

　　野馔家禽小村舂晩粒香莫言无厚馈吾意在分尝 

　　九日用旧韵 

　　新篘压两壶落英携满袖我非陶长官庐山还九九 

　　送黄希颜之太平推官 

　　有官五马后无官百揆前不将前后看须着有无言 

　　题高瑨诗集 

　　神交倾葢上心逺着诗时无由向人道人亦岂能知 

　　纪梦 

　　一别三十年相逢不相识骨肉为路人春风泪沾臆 

　　寄潘留鹤 

　　有时牛亦坐何处鹤还留天台二万丈谁踏紫冥讴 

　　题伍光宇碑阴 

　　松栢孤高处春风更可寻如君有贤配昭德在碑阴 

　　答廷实有怀见寄 

　　白云满中野此地即衡山莫拟西来棹须防失路难 

　　谢孟芳遗腹生男 

　　充闾人所喜今日怆还深忆我初求乳谁知母氏心 

　　赠吴惠州绎思 

　　皂葢朝天阙青山道故乡高堂开寿斚酩酊别莆阳 

　　鸲鹆 

　　初日上茅檐江边有画船八哥莫饶舌有诏许归眠 
　　鸲鹆能言鸟能言我恨无白头书小楷不及蔡君模 

　　九日诸生携酒饮白沙醉中和答 

　　老病得狂痴讙呼九日期自补登山屐谁供把酒巵 
　　诸君为饮会老子不须期尽数篱前菊一花拈一巵 
　　九九八十一去来无穷期元精为我酒大块为我巵 

　　对酒用九日韵 

　　秋花新气味秋月旧襟期独唱花前曲闲倾月下巵 
　　行年三十许已卜入山期处处开花径床床是酒巵 
　　饮酒何必多醺酣以为期不辞亦不劝三巵或五巵 
　　作诗尚平淡当与风雅期如饮玄酒者器用瓦为巵 

　　梅花 

　　水陆花无数南枝爱杀人遥持一杯酒江上酹花神 
　　逢人问除日君得地曹郎此意慿谁寄梅花隠石床（谓东所也） 

　　九日懐麦岐时往江东未返用前韵 

　　东西填脚债已过一秋期今日拈花处思君第一巵 
　　茱萸何处酒胜日与君期渔翁歌独钓江月夜明巵 

　　○六言絶句 

　　周镐送白菊乞诗 

　　陶令黄金遶舍君家白玉满园千古清风庐阜几丛细雨江门 
　　微醉不须酩酊半开莫待离披安得季芳与语相思欲寄一枝 
　　白菊偏宜素髪青山只对苍颜咽罢秋香满腹风吹不到长安 

　　邀丁县主赏菊 

　　社会赋诗不就公当酬我杯盘小酌倘寻旧雨东篱还对长官 

　　题枕 

　　太华峯头一枕千秋万岁通灵不怕恶蛙惊睡鼻端三月雷鸣 

　　漫兴 

　　风洒数茎白雪月临一丈青笻余事归诗巻里残年放酒杯中 
　　景斜瓦碗方食日晏柴门未开五栁前身处士一瓢今日颜回 
　　晨光沼上鱼戏夕阳村边鸟来东邻小儿识我一日上树千回 
　　翠烟緑树歌鸟青水红渠浴鸥笑问五湖范蠡清风何处扁舟 

　　○七言絶句 

　　伍光宇卜室白沙为读书之所 

　　君此卜居君亦足空村无人山多木参差芭蕉丽晨旭新叶新心逓相续 
　　竞晨登登闻隔竹东邻老人事幽卜甆瓯瓦盆不供俗我不到门此翁独 

　　答段锦衣惠药 

　　药来诗往共谁忙野老无金与段郎泉石旌旗俱在眼不应泉石独膏肓 

　　闻揽山近有车马之迹因赠缉熙并寄竹斋丈 

　　白日传呼搅翠崖谁家玉树碧云埋只疑冬酒开松径定有山灵怨竹斋 

　　偶成 

　　墙角经春卧短笻千秋塔骨不如公科头坐转茅檐日闲看蛛丝荡午风 

　　夜坐与童子方祥庆话别偶成 

　　晩饭跏趺竹几安秋吟涕泪阁灯残一诗可送方童子千炼不如庄定山 

　　往潮连人事 

　　独速蓑衣舞我航数家烟树隔迷茫不将起倒供人事祗为看花也未忙 

　　栁渡月下承苕溪翁约赏中秋月于潮连 

　　年颜欲比苕溪老酒琖同挥夜月圆来共主人秋半醉更回杨栁渡头船 

　　次韵张叔亨侍御见寄 

　　酒舫当年兴未涯清宵人语白鸥沙如今纵有相思梦不到长安御史家 

　　看栁 

　　浅塘低竹小坭村黄土墙扃白板门望见西头杨栁树行人都讶是桃源 

　　杂兴 

　　曲肱深闭倚山阁照眼不堪临路花一身老去何须出两脚朝来只欲麻 
　　倚槛纔看一两花不堪终日雨斜斜先生已结僧趺坐还与人间管岁华 
　　白日几时生羽翼金丹负我不神仙东家茗碗频分啜两腋清风也可怜 
　　溪桥晩立示诸郎 

　　溪边明月扫不去竹下清风时一呼天与乃公供打睡莫安桥板引樵渔 

　　斋大父忌作旧居在道娘坟东 

　　道娘坟西近官路朝朝暮暮行人多世事百年浑不省满堂宾客竹枝歌 

　　赠钓伴 

　　短短蒌蒿浅浅湾夕阳倒影对南山大船鼓枻唱歌去小艇得鱼吹笛还 

　　得陈德雍书年九十余矣犹有愿学之志 

　　越客初披手翰新天涯暮雨欲沾巾可怜一片长江水日夜东流不待人 

　　望顶湖山 

　　客子正歌山鬼句篙师欲进顶湖船遥看落日苍梧外独立横槎古寨边 

　　夜过三洲岩读濓溪题名示诸生 

　　山容寂寞红叶老江月照耀青天髙题名夜半寻周子秉炬相随爱尔曹 

　　歇马大径山 

　　数家烟火隔林塘一树寒花晩自香黄叶塜头聊歇马鹧鸪声里近斜阳 

　　华葢仙踪为谢布政作时谢已物故 

　　华葢山头云起时羣仙云里谢弹棋谢公不用登山屐借得千秋一鹤归 

　　东轩独坐 

　　桃花寂寞梨花开山中薄酒三五杯村西有客可人意风雨今朝期不来 

　　虎夜出 

　　虎头缒渊雨即下山中白额还遭打今年雨足汝不知稍出人间食牛马 

　　次韵赵提学见寄 

　　蒿莱封径不腰鎌长夏山斋睡正甜风送歌声满天地惊回残梦雨廉纎 
　　老大行藏敢不疑晓川红日睡醒时昨宵共对崖山雨如此乾坤那得知 

　　古有所思 

　　采采红芳日欲斜盈盈珠泪落天涯东风忽搅篱前树恼乱春愁只为花 

　　卜日修外海赤泥岭祖墓值雨 

　　冬雨坟头蒿已生年年披草祭清明晩风吹落携鉏艇又听■〈车勾〉辀隔水声 

　　与景星夜坐 

　　拨闷无人致酒瓶哦诗灯下一郎清夜深笑拍胡床语忽乱阶前落叶声 

　　西樵山下感旧 

　　西风吹老锦岩春遗迹荒凉此水滨云气不遮西望眼青山刚对独归人 
　　西樵山前暝鹤归缟衣双拂锦屛飞凄凉夜半孤舟客一听遗音泪满衣 
　　德孚先生留此眠南山挥手白沙船（伍光宇号小南山）江山此日三人别谁道人生无百年 

　　示建旌节亭役者 

　　照曜乾坤功不小此风此日更须扶泮宫畚土皆民力不共城郎一例书 

　　次韵赵提学留别白沙 

　　列炬溪边树影斜隔花遥迓使君车酒杯欲别微风起吹动馨香下栁沙 

　　蕉丽望罗浮 

　　翠锦为山白锦云画工传影不传神今朝蕉丽江头望魂爽何由得傍身 

　　黄连滘即事 

　　青草桥边船未归曲川微雨暗荆扉江村尽日无来徃夫在东皋妇给炊 

　　上帆 

　　蜻蜓翅短不能飞欵欵随风堕客衣此是天人相合处蒲帆髙挂北风归 

　　初晴 

　　初晴楼上燕飞飞楼下歌人白苎衣一曲未终花落去满林啼鸟送春归 

　　落花 

　　落花半落流水香鸣鸠互鸣春日长美人别我隔江浦欲来不来空断肠 

　　清晓 

　　清晓有人来欵扉风吹衫袖白披披昨宵雨打山窓破莫怪先生下榻迟 

　　对酒 

　　半开半谢花相催江水东流不复回扶杖江头看花树不知笑向酒家来 

　　喜生侄 

　　两翁筋力少翁衰竹杖先堪付若儿只恐暮年诗更逸出门须背锦囊随 

　　新设纸帐轩中 

　　如云白纸罩方床翠簟眠穿我固当世到葛天终不逺先生枕外即羲皇 
　　阶面苔侵牡蛎墙小轩容易领年光只从今夜床头月已照先生鬓脚霜 

　　杂诗三首 

　　十年自汗不曾干枕上残书白首看莫道无心与君别樽前更觉别君难 
　　人间骨肉薄秋云一事朝来不忍闻何处青山封宿草欲将衰泪洒孤坟 
　　平生交态如兄弟此日悲歌不忍闻欲寄秋风两行字九原无雁独怜君 

　　宿倪麟所石榴花秋开 

　　老蟾半影秋如水曙色一声霜满街白发山人到城府石榴花下借眠来 

　　催诸友九日诗课 

　　九日楼前客令新黄花爱酒不饶贫劝君火急交诗课纔到明朝罚主人 

　　题杜少陵小影次韵栁文肃 

　　孟子诗肩髙耸山杜陵谈笑古风还世间还对忧时画美酒花前已破颜 

　　与旧童子 

　　神药烧茶伴老夫昔时童子今生须青春过眼如白水白雪满头非故吾 

　　谢惠酒 

　　白髪苍颜老石斋出门秋思满天涯极怜紫酒逡巡有不负黄花点缀佳 

　　五月二十七夜■〈风贝〉风作屋漏 

　　灯残四壁漏痕斜老屋回风落细沙乾坤更有晴明日为报家人莫怨嗟 

　　题画 

　　赤壁矶头天欲曙缟衣和梦掠舟西欲寻故处何由见长恨今人画亦非 

　　题月溪巻 

　　月出东方白涨溪溪翁行乐溪东西相思欲过隔溪去南斗无光北斗低 

　　赠周镐兄弟 

　　周生两马齐两鞭京指长安镐在山今夜尊前看秋月明年秋月忆尊前 

　　秋日 

　　山河一望仲秋前枫叶初黄水半川路上行人不归去北风吹尔过残年 
　　木犀未发奈莲空小女来方剪彩工不信衰荣是天道觅花无处怨西风 

　　阅马氏均田文 

　　王侯尚爱槖中装何况田家弟与兄孟子未知人世事独将仁义教齐梁 

　　赠邓栢林其人貌似伍光宇 

　　南山面目偶然同又向人间见此翁碧罗窓下一杯酒犹胜良宵梦里逢 
　　此老若是石曼卿此山便是芙蓉城髙歌独控青骡去是有风流万古情 

　　喜雨 

　　满眼珠玉不足珍甘雨一洒万家春昨日苍头木洲至又道木洲饥杀人 

　　将如东莞闻途中盗发不果 

　　扁舟东过扶胥口一日二日之便风何故三旬不成往仰船冈下贼旗红 

　　题朴轩 

　　葛洪亦号抱朴子安知朴翁不是仙莫将甲子编年看人道翁生大桡前 

　　题应宪副真率巻 

　　今古一杯真率酒乾坤几个自由身春风回首黄岩会醉揷花枝少一人 

　　茶园曲寄治香柜袁晖 

　　峡东湾湾一水长商船无日不蘓杭千村万落无穷树尽是袁郎柜里香 

　　揷花 

　　岩前上马兴难拏卯酒三锺帽半斜两鬓馨香齐揷了赛兰花间木犀花 

　　访山家次韵 

　　樛枝径口郎迎马语鸟篱前妾扫云笑杀主翁忙出户手提筐果唤厨人 
　　清泉煑蕨爱山家夜饮西岩望月斜涧底白云留不住半随红雨落天涯 

　　萧黄门书来见责乆无书用旧韵答之 

　　谏官一字照天涯南海年年问钓沙沧波不与黄门信笑杀龙钟百姓家 

　　平乡伯陈公以紫茄花绢为家慈寿诗以谢之 

　　吴纨衫色紫茄花老亲着时众口夸小儿奉酒歌七字持献军门表拜嘉 

　　景云偕范规海上割稻 

　　犬子给炊海上舟范生打浆两同游田中割稻家中望逢着诸仙莫浪投 

　　招讼者归 

　　越王城里尘随马刺史衙前吏喝人此日王孙不归去旧逰芳草可怜春 

　　中秋期诸友不至 

　　山妻有钱肯沽酒诸友赋诗期不来范生也逐吾儿去一夜清光对玉台 

　　赠邝载道之淮阳别驾前御史谪黄岩 

　　十年花县眼中人别驾淮阳又几春曾共乌台高十仭郑郎今着白纶巾（郑纪也） 

　　感事 

　　齿本生来不着唇呶呶众口剧鹅羣鼻雷自炒元城耳夜半钟声那得闻 

　　木犀四絶寄倪麟 

　　正月山桃委地红栁塘还卷落花风木犀一树浑堪赏尽日相看烟雨中 
　　风雨归来问小奴药栏花架费人扶黄昏雨歇茅檐月只有木犀对老夫 
　　春城无日不思家风雨经旬损物华竹色四时长不改平安先报木犀花 
　　风吹雨打只伤神白首龙钟尚爱春花意未应嫌老丑十年前是种花人 

　　题两山居士巻 

　　墨水翻腾作巨川两山何处洒云烟醉中亦有临池兴怅望名家不敢言 

　　题东所巻 

　　东所诗成月满衣乾坤无语鬼神悲郎今欲到飞云去说与两山居士知 

　　问邝珙病 

　　邝生病肺今何如献岁初惊得手书我有丹方欲传与小藜床上半跏趺 

　　次韵陈冷庵佥宪见寄 

　　击壤声中酒国春海风吹老石边身桃花几树衡门下我是唐虞一軰民 
　　乾坤画笔乆荒芜谁作临江五老图闻道逺师将结社华巅犹得照鄱湖 
　　五十四年居海滨偷将水月洗心尘今朝偶得西江使溟海犹堪把赠人 

　　别意 

　　江阁醒眠秋正凉西风残漏转离肠不知天道平分未巳觉人间一夜长 

　　悼林暕 

　　一日之雅亦为哀锺淑相随入夜台此生未了男儿事也向扶胥打坐来 

　　木犀开时江右李士逹刘希盂已去容贯范规江浦未还因有独赏之叹 

　　岭北书生嗟去早江东游子惜归迟重阳将近无风雨正是木犀初发时 

　　先子忌日作 

　　生来只见山头土祭讳惟闻月下螀五十四年天颇近诸孙罗列拜成行 

　　题画 

　　茅檐秋飐酒旗风舟入蒹葭月半笼醉睡不知家逺近醒来依旧五湖东 
　　寒山钟近不成眠人在姑蘓半夜船何处明朝正堪望吴王宫苑草芊芊 
　　金陵城西趂市郎负戴不厌江路长百花桥头换美酒归与渔父歌沧浪 

　　古耶道中有怀 

　　翠烟浮陇麦初齐社树青青独鸟啼何处相思不相见木棉花下水门西 

　　小湘峡食嘉鱼 

　　两山断处小湘峡十月嘉鱼出水鲜引满阿侬生日酒微吟空记属牛年 

　　自三洲还至禄步村 

　　江流夹束午风桑城郭归来禄步舟惆怅碧桃歌舞散黄茅烟里一■〈车勾〉辀 

　　过清逺峡 

　　行人初上峡西头已有心随下峡舟天下名山皆可爱梦中慈母不来游 

　　读鳄鱼文 

　　刺史文章天下无海中灵物识之乎如何皇甫兼逢吉不及潮州一鳄鱼 

　　食蚬 

　　家住东南蚬子村小铛风味胜侯门眼前下筯非无处芹曝犹堪奉至尊 

　　社中 

　　桑林代鼔酒如川秋社钱多春社钱尽道升平长官好五风十雨更年年 
　　社屋新成燕子来山丹未落野棠开三三两两儿童戏弄水扳花日几回 
　　社酒开颜一百家春风先动长官衙东君也解游人意红白交开树树花 
　　社日年年会饮同东原西埭鼔冬冬无人不是桃花面笑杀河阳树上红 

　　夜酌 

　　侍子焚脂弄小孙药炉分火暖残樽东风不管黄鹂怨一夜飞红满树根 

　　问李深之病 

　　竹林花埭酒旗风秋赏春游事事同伏枕六旬犹未起相思红日满帘栊 

　　沙上 

　　村径西来入社松北山终日白云封往来独把梅花笑只有沙堆不负公 

　　秋江唤渡 

　　何处渡头风浪喧隔波仙境似桃源瘦藤倦向人间去唤得船来便上船 

　　春寒 

　　清明天气如初腊雨脚云头枉是春阶下荼■〈艹縻〉开自晩不随红紫怨东君 
　　一春光景在花枝三月殊非阴雨时只有木犀偏耐冷小枝檐下对衰迟 
　　看花何处辗香轮江上春寒着莫人衰病未堪供起倒且便高枕过残春 

　　题栖霞巻 

　　红霞小坞地仙家日出耶溪十里花秋竹垣低是何处有人窓下读南华 

　　杂兴 

　　数行屋蚁下庭芜墙角扶留緑映裾正是满楼山雨过夕阳惟好鹁鸠呼 

　　读朱晦庵注参同契 

　　神仙不注参同契火候工夫那得知千古晦庵拈一语可怜无及魏君时 

　　大水浮舟至七星岩顶题其上 

　　七星岩下醉神仙犹占龙床水底眠我有一樽延寿酒月明今夜对南山 

　　苍梧寄陈庸时馆浔州 

　　山形西上水东流独泛长江十日舟无翼可随飞鸟去相思时复到浔州 

　　题林良为朱都宪诚庵先生写林塘春晓图 

　　烟飞水宿自成羣物性何尝不似人得意乾坤随上下东风醉杀野塘春 

　　出肇庆有懐马玄真 

　　红尘白浪去来年细雨秋江看木棉何处思君君不见羚羊峡尾七星前 

　　金州别陈冕 

　　江上东风卷暮旗木棉花下进舟迟金州未是穷途别莫赠黄金只赠诗 

　　漫兴 

　　粉墙经雨旧成痕青被扶留直到根俗吏欵门教暂去隔帘抛果戏诸孙 

　　画鹰 

　　落日平原散鸟羣西风爽气动秋旻江边老树身如铁独立槎牙一欠伸 

　　木犀枝上小鹊 

　　翠裙白领眼中无飞上木犀还一呼乾坤未可轻微物自在天机我不如 

　　赠周成 

　　虚无里面昭昭应影响前头步步迷说到鸢飞鱼跃处絶无人力有天机 

　　春中杂兴 

　　春寒着莫絮袍轻游走何山更乞晴夜梦髯翁作人拜安知不是白龙精 
　　小雨如丝落晩风东君无计驻残红野人不是伤春客春在野人杯酒中 
　　香烟袅入袖中蛇读易山斋日未斜领取乾坤分付意扶留生耳木犀花 

　　端阳后一日里人送角黍酒至 

　　荷瓢童子问谁家老妇檐前驻纺车角黍唤回端午梦还从艾琖得松花 

　　九日木犀未开 

　　野径香沉舞蝶稀柴门树老着花迟含章此日无穷意只有阶前拄杖知 
　　菊来栗里何须酒梅到孤山不欠诗老去未甘诗酒废木犀其那放花迟 

　　木犀花下待陈秉常 

　　常疑楚客餐秋菊不信唐人醉牡丹何处木犀香可爱须君曾到玉台山 

　　谢九江惠菊 

　　谁将此菊种江滨物色当年漉酒巾若道渊明今我是清香还属隔江人 
　　紫菊移来紫水濵白头对着白纶巾花前酌酒笑未足酒后簮花笑杀人 
　　故根迢逓九江滨岁晩相看此道巾不用诗流强分别种花人是赏花人 
　　鹤袖披翻野水滨黄花簮破小乌巾腰间我有坡翁带解与西邻卖酒人 

　　夜梦见太母急呼诸孙前拜 

　　欲觉未觉梦中梦有形无形身外身喜逐悲来呼不得曾孙前拜太夫人 

　　马肇文惠油酒并録示哭一峯先生诗及送林缉熈掌教絶句复以香一束赋三絶见意 

　　谁以三年报一峯舒刚葢有古人风一词亦到君亲地何处无人覆马龙 
　　清油浊酒慰家贫老子山中但白云君欲看云须久坐晴窓端为起炉熏 
　　南川钓艇已横波里水渔翁又放歌今日未知明日事且倾君酒为君哦 

　　赠周二仔入京（文都家仆） 

　　故人讶我久无书只到长安梦亦疎万里周郎知此意杖藜江上送长须 

　　次韵张廷实东所寄兴见寄 

　　天边暝色将秋至海上长风送月来何处无人识东所夜分楼上了余杯 
　　明月清风放两头一笻挑到古尼丘而今老去无筋力独坐江槎看水流 
　　扳縁千尺采松花服食为仙未到家我得丹方欲传与肯捐妻子入烟霞 
　　路自飞云过阆壶仙人迓我乆趦趄相期汗漫归何处独占烟波理钓鱼 
　　放倒琼林半醉间半留醒处着江山病来只有冠裳在不带朱门一事还 
　　不求老马在长途谁道长安一马无伯乐未来忧蓟北凭君传语到平湖 
　　邯郸枕上看三台谁撼藜床唤老来幽事不应全废却夜来风吼涧中雷 
　　西风吹老木兰花水阁氛氲带晩霞溪上行人不相识隔船对语问谁家 
　　海上峯峦今属谁携来四百布囊垂或嫌珠佩多遗恨化作长髯未可知 
　　门下诸生无一个山童撤却皋皮坐与侬七尺青团蒲今年换与张东所 

　　沽酒 

　　酒店无钱与酒迟初晴天气菊残时乾坤不放闲人醉也到江门酒盏知 

　　题南浦送别图为蒋方伯 

　　何人更卖云卿屦我昔曽过孺子亭欲写别离非此日西山南浦认丹青 

　　对菊 

　　花开无酒醉江滨莫笑人间破葛巾庐阜长官归未得看花还共去年人 
　　餐香谁亦到湘滨西崦东篱滥一巾去岁金英曽照我今年玉蕋又惊人 
　　白雁南飞到海滨吟边芳气袭衣巾门通水竹三丫路坐对求羊一軰人 
　　秋英如雪照江滨扳折须防小侍巾曲槛两头门尽掩先生元是惜花人 
　　日日狂歌菊涧濵花神应识玉台巾西风为扫繁华去不遣红芳近老人 
　　花舫谁撑緑渚滨道人醉脱碧方巾东篱不饮江州酒彭泽当年未尽人 
　　精魄当归楚水滨天涯闻讣忽沾巾西风吹醒蒲团梦独对黄花忆故人 
　　扁舟何处剡溪滨夜半归来雪满巾争似一瓢秋菊伴漆园风暖蝶疑人 
　　我貌不如苏颍滨秋风华髪已盈巾有钱不买重阳醉篱下黄花也笑人 
　　菊坡持酒越江滨御笔亲题与醉巾丞相九回征不起碧虚长揖梦中人 
　　知章投老鉴湖滨还戴华阳羽士巾元亮也归三径去至今人笑是痴人 
　　陶家园里旧开丛复入山窓对此翁一曲一杯花下醉人生能得几回逢 

　　种扶留用旧韵 

　　轻落藤梢浅打沟种时须共小迟留浮生日月供眠外付与携锄抱瓮休 
　　絜矩工夫但一沟山中夜雨长扶留莫教看到诗人眼千首鸢鱼也未休 

　　漫兴 

　　娉婷郑女着纎罗能为襄王激楚歌一曲霓裳都扫尽尊前无地舞阳阿 

　　赠麦岐出游 

　　错教人意向花浓万树香飘一夜风行过东津莫回首一番春事又成空 
　　我得无言赠麦岐乾坤游走到何时千山万水无穷意分付芙蓉杖一枝 

　　八月八夜忽梦玉宇无瑕碧云灿烂南斗下大书八字云生生生德俊逸超全下有四人面西而行或隐或见觉后纪以絶句 

　　八字光腾斗外天碧云西去拥羣仙乾坤此梦无人话起步中庭月上弦 

　　赠人 

　　谁将儿女浪干情春雨来时草又生梦亦是真真亦梦石泉槐火对清明 

　　悼周镐（京之兄也京以母命赴春官镐亡京南归在道） 

　　一封长夏寄京书不遣归来待拜除谁与行人报消息髙堂今日要人扶 
　　一双玉树出东溟岂意先随晓露倾三十六年惟一女老夫垂泪写铭旌 
　　叔子还家定买碑墓旁将刻老夫诗诗中不借闲言语只写人间母子悲 
　　嗜好平生法帖诗偶逢方士问刀圭何人摆脱浮生事得似周郎易箦时 
　　里巷三年六七坟老年无泪哭交亲数声愿借辽阳鹤唤醒人间未死人 

　　望白龙池（在本邑昆仑山顶） 

　　西望不见昆仑池白龙上天归何时望中心逐飞云去半挂玉台松树枝 
　　涵虗数尺镜光悬旧是头陀洗钵泉又有山人来洗耳白龙休占水中眠 
　　云影天光共一池池中消长白龙知仙翁骑龙上天去只有明月照涟漪 

　　梅花 

　　一枝低压坞篱斜细路穿云竹半遮忽被暗香相引去小塘诗景在西家 
　　老树眠江水囓之茫茫水月浸花枝暗香卷入沧溟去不是渔翁那得知 
　　沙笼寒月树笼烟香彻龙溪水底天斜隔竹林窥未得更寻西路上渔船 
　　南枝照水忽先开渔父湾头有钓台罢钓归来溪路暝暗香几度倩风媒 
　　孤山山下一枝梅春到南枝尚未开酒醒西楼看月坐清风湖上卷香来 
　　朝来溪上弄花丸天地氤氲日月还无觅暗香疎影处笑呼欧九问孤山（气魄压倒孤山） 
　　梅花撩我又冬残落日深山一凭阑病眼不知花妙处只将花作野人看 
　　梅花如雪拥溪扉渔父村南负酒归纵饮不知花落去酒醒船上见花稀 
　　日日花边唤酒船梅花开处酒家眠青山一片无人买谁与先生办酒钱 
　　樵客入林闻曙鸦梅梢残月暗溪沙沿溪路尽无人到更说林逋住处賖 
　　舍南朝见一枝梅舍北桃花昨夜开笑问花开何太急青春肯逐酒钱来 
　　南北枝头月正悬月中谁此弄溪船晩来吹入梅花去吹到林逋木榻边 
　　苍烟袅树溪冥冥夜半江楼笛一声怅望错疑溪女折满头只惯揷金樱 

　　桃花 

　　云鎻千峯午未开桃花流水更天台刘郎莫记归时路只许刘郎一度来 
　　山中儿女不知秦无赖渔郎最恼人溪上桃花君莫种东风不贷武陵津 

　　题袁氏知归巻 

　　鸟在苍岑鱼在渊水深林宻保生全秋风莫怨茅茨破白首眠看榻顶天 
　　阴厓水必到沧溟石罅涓涓势已成万古乾坤流不尽望湖亭下更分明 
　　示我阴阳阖辟机舂陵墨雨洒门扉直从罔象前头见人与乾坤一处归 

　　界江八景 

　　河桥栁色 

　　庐阜清风长官宅渭城朝雨王维诗束西緑遍河桥路长与离人照酒巵 

　　驿馆槐阴 

　　槐阴覆庭日早午小吏夜出迎当路长江阅尽往来人淦水西边此槐树 

　　芦渚晴烟 

　　香芦紫烟生一缕天风吹落芦花渚江东行客归去来沾衣犹带金陵雨 

　　古阜渔灯 

　　埠头半点夜燃枯钓得淞江一尾鲈渔父聫舟向东岸东岸人家有酒沽 

　　界江霁月 

　　玉宇蟾辉秋展鉴界江水色夜磨铜乾坤好景谁无分只问灵台得属公 

　　西僧禅梵 

　　竹径风传西梵声隔墙深夜有人聴山僧老去无功德还倚禅门诵佛经 

　　东阁书声 

　　闭户书声午欲干夜阑灯烬落蒲团朝廷若问观风使犹有书郎信长官 

　　大桥牧笛 

　　山花争揷满头红芦叶乌乌弄晩风桥大板平牛步稳老牛差后不愁侬 

　　读周朱二先生年谱 

　　千年几见南康守叹息人间两谱开但使乾坤留一绪圣贤去后圣贤来 
　　一语不遗无极老千言无倦考亭翁语道则同门路别君从何处觅髙踪 

　　白洋潭鱼 

　　白洋风起钓丝飞梦里渔蓑此夜归明日冷香桥上望海鸥相对便忘机 
　　白洋潭上浩烟波何处渔归此放歌月下闻之开口笑江门三尺有藤蓑 

　　读定山集 

　　千首莺花万蠧鱼眼昏心乱意何如白头许我编摩不活水源头洗砚书 

　　寄张主事 

　　从来妙处不传书十梦人间乆不如试问十洲三岛外白云谁伴老仙居 

　　赠邹汝愚吏目时馆壮哉亭 

　　川云岳雨天模糊万里山亭此客孤又借南风吹一月酒葫芦打药葫芦 

　　题伍氏双喜图 

　　莫怪龙钟此葛巾穿花入竹去频频秋风酒熟南山下更与殷勤报主人 

　　陈白沙集巻五

●钦定四库全书 

　　陈白沙集巻六 

　　（明）陈献章 撰 

　　○七言絶句 

　　戊子秋开化吴廷介县愽校文于我省念太夫人初度之辰在十月八日撤棘之后幸公程之便趋归为寿诗以送之 

　　高下原从脚板分江山富贵几般人吾家子弟官情薄欲把行藏寿老亲 

　　题伍光宇碑阴 

　　几年沧海一碑成身后何须叹不平天遣老兄生少子千秋寒食祭公茔（兄伯饶近生一子为伍光宇后） 

　　喜黄在登科 

　　半醒半醉一儒巾黄巻青灯二十春晩醉鹿鸣君莫讶龙头还属老成人 
　　龙头还属老成人夜半雷声己变春莫为晨昏留不去安车扶上白头亲（在有老母在堂故云） 
　　安车扶上白头亲徐积当年也为贫忆昨扁舟淮上路青山吾拜墓中人 

　　题松雪圗 

　　元时有个赵松雪松雪于今又属谁一幅丹青一瓢酒廖公来乞老夫诗 

　　半江十咏为谢徳明赋 

　　江湖城市气交吞谁放兰舟系柳根肯与渔翁通水界白头破浪在江门 
　　独速溪边舞短蓑月明醉影共婆娑手中握得桐江线钓破江天不要多 
　　水面烟浓白鸟低数峯青鎻夕阳西隔波莫是仙源否恰到波心路已迷 
　　隔波晴色袅孤烟万树桃花锦一川夜半天风吹海立探花人在半江船 
　　水到江心五百弓白鸥双起雁孤冲竹篙点碎菰蒲月如此风光我共公 
　　畵纸敲针一杜诗水生花落两天机西风卷市尘高起也到江心不觧飞 
　　溪槎泛泛月中眠横占波间一半天何许少年三五軰夜深邻舫呌摊钱 
　　碧海云深鹤梦劳人间无地着卢敖不知居士曾来否试向波心问小舠 
　　醉则高歌醒复悲老仙那有独醒时江间波浪三千顷都与回公入酒巵 
　　半江秋水映斜阳几个神仙坐水旁酒是逡廵花顷刻一尊韩愈对韩湘 

　　经陈氏家庙 

　　牡蛎墙高一庙深縁冈松栢昼阴阴我家俎豆茅茨下只少黄金不少心 

　　题万松庵壁 

　　昔年曾赋万松轩一饭松根有俗縁旋摘黄花傅白酒真成东老对回仙 

　　过东涌（周贡士抱乳儿久住出迓） 

　　乡曲论交大父余耳根狼籍病翁书小儿莫道无灵性也傍寒塘望笋舆 

　　经曝日台（周镐所筑镐亡无子止一女） 

　　何处猿声更断肠夜闻孤女哭凄凉泪痕滴着台旁树纵到春风亦少芳 

　　寄袁晖林敬 

　　颇忆江湖林子翼小斋留饭更袁晖人心人面人人异贤軰如前共饭时 
　　南州香柜久流传亦卖东湖草屦钱莫共诸贤理铅椠只治香柜过年年（晖治香柜自给近为社学师矣） 
　　岁首诗缄寄草梅路傍先倩秉之开而今两眼西风泪谁解传声到夜台 
　　若道鸱夷解了心五湖何用更千金鲁连长揖平原去风月无边碧海深 

　　林缉熈县博张廷实进士何孝子子完先后见访既而缉熈往平湖廷实归五羊子完还博罗因赋四絶 

　　春水江门一叶舟几人来此看垂钩浮云一散无踪迹飞尽桃花江水流 
　　昨夜江门把春酒满船明月唱阳闗五羊城中消息断君去东吴几日还 
　　四百峯头白鹤知老夫八月有幽期尔家正在罗浮下莫向春风怨别离 
　　长髯遗我一囊山铁桥流水非人间我今决策山中去踏断铁桥无路还 

　　梦游天台 

　　路入天台第八重洞门刚与赤城通脚根点到虹桥下一笑那知是梦中 

　　伍伯饶送蜂窼至用韵答之 

　　独怜溪竹隐花丛待得南山后到蜂昔日往来南谷口如今只用一丸封 
　　晩蜂队队过山房何处归来嘴脚香辛苦奉君臣子分可堪奴軰日偷尝 

　　赛兰花开 

　　晴光三日转花枝坐对微馨忽有诗涓滴未尝花上露南风莫只报人知 
　　曲栏砌下少人窥戏蝶游蜂忽满枝君欲寻花须早计只今犹是未开时 
　　微风巾袂细氤氲楚畹丛中别有春啜茗亦嫌风景杀明朝载酒是何人 
　　山花艳艳缀旒傍君爱深红爱浅黄楚客见之挥不去向人说是赛兰香 

　　次韵南山送蜜 

　　万古西山朽骨丛中有魂魄化为蜂饿死空窼不飞去犹为君王守故封 
　　寒花索寞不成丛口腹吾惭入腊蜂觅蜜娇儿啼夜半未成新酿又开封 
　　知从何处宿花丛清晓飞来又几蜂定有香魂招不返逺寻芳气落花封 
　　处处山花好蜜房絪缊岩壑为谁香相思道逺无由寄此味年来只独尝 

　　戱赠馆宾 

　　松风和雨洒柴闗过午雕胡饭始飡今日华卿休怪讶往年饥鼠囓陈山（尝馆白沙） 

　　读林进士信宜祭母墓文 

　　泪血今朝洒鳯山鳯山元只在人间非闗旅殡无寻处不与皇华共载还 
　　天涯四尺不封坟一去鳯山三十春莫辞更向山前问恐有渔樵是异人 

　　袁侍御道龙川讣至 

　　何处龙川去不归山南山北雨云飞晩风晴卷三千尺好与歌筵作舞衣 
　　忆昔青阳动海滨来年草木预知春如今行路无颜色尽是青阳去后人 

　　次韵柳渡头答乡友 

　　溪南溪北荔枝垂五月荷花欲卷旗忽有酒船邀半路三杯不记主人谁 
　　饭罢雕胡坐石矶白云闲与鹤同飞神仙若道吾无分那得身轻减帯围 

　　题林进士廷玉继母陈氏挽巻（廷玉幼好嗜醤姜其母每求于旁舎给之） 

　　与儿醤姜儿勿号前母生之后母劳大统冈头寒食酒一杯和泪洒香茅 

　　五月菊 

　　露饮霜飡不记秋黄花三昧室中求区区形色多相似争得先生为点头 
　　小变春红作淡妆山亭初见一枝黄醉中忽眩东篱眼起视金钱着屐忙 
　　二顷南风秫正青督邮未到长官亭眼前虽有黄花在不与陶公觧醉醒 

　　题梁景行天壶书屋 

　　打土编茅费几钱白云深夜一灯悬知君未是壶山主只借壶山过两年 
　　虀粥朝朝长白寺衣冠夜夜百原山三年枕席何曾设一纸家书亦不看 

　　元夕 

　　村南村北此宵同好景难消一老翁在处恐妨年少乐踏歌归去月明中 

　　正月菊 

　　春到东篱花亦知红桃白李更当时东风自领芳菲去也为秋香作意吹 
　　庐阜高歌九日杯尽将秋意放花开谁敎也向东风里点破千红万紫堆 

　　次韵吴县愽别后见寄 

　　圣贤生处是中华何处天涯何处家夫君认得幽栖处江门月底钓鱼槎 
　　昨夜江门咏月归今朝又领衡山诗千仭冈头一振衣乃见庐冈点化机 

　　题一峯遗墨后（何知巻） 

　　穆穆熈熈在眼中君家巻里忽相逢苍烟緑树湖西路何处金牛吊一峯 

　　何生告还新喻因忆希仁先生平生故人不相见十有六年怅然有作附生它日见之为我道之 

　　忽忽人间十六年与公信息两茫然不知今日江门路还到湖西是几千 

　　渊明爱菊 

　　白衣刚到黄花下醒长官为醉长官社里新知僧酒主门前高枕石蒲团 

　　和靖爱梅 

　　懊恼梅花未有诗孤山马上又攅眉后人拈出前人句作者元来自不知 

　　茂叔爱莲 

　　不枝不蔓体本具外直中通用乃神我即莲花花即我如公方是爱莲人 

　　潘岳爱桃 

　　潘郎本自爱桃花种向河阳几万家世有长官如孟子还除花地付桑麻 

　　废宅逢梅 

　　花间无主竹篱空小径斜穿曲巷通赖是暗香能不息短笻破帽得相逢 

　　与客夜饮 

　　击节歌声未出门照书灯火已眠尊老妻唤醒蒲团梦更与殷勤煮菜根 

　　辞征文者 

　　平生语黙鬼神知破戒随人老可媸三日裹粮无此客手携空巻下阶迟 

　　崔潜送菊坡先生遗像至适乡人送紫菊一株遂以答之 

　　高风千古镇浮华儗酌寒泉荐菊花江上一株红帯雨丹青同日到山家 

　　舫子 

　　此身天地一虚舟何处江山不自由六十一来南海上买船吹笛共儿谋 

　　木犀 

　　晓枕东窻睡不来木犀造次隔篱开阿田（小孙名也）拍手黄鹂到写尽春风得意杯 
　　东风披拂满林塘脚债东山也未偿扪虱不禁春意动日华初吐木犀香 
　　茗碗朝朝怕侍儿采花莫采称心枝床敷爱就东窻暖分付东风敌面吹 
　　人间花草鬪春肥粉蝶黄莺接翅飞也爱白头肝肺好木犀墙下咽朝晖 
　　名花得见太平年击壤声高压管弦化日熈熈春荡荡华夷何处不同天 
　　白头无酒不成狂典尽春衫醉一场只许木犀知此意晩风更为尽情香 

　　书易隠求铭旌后感而有作 

　　一题八字八低回满眼凄凉笔下来春社去年人不见茅檐燕子又飞来 
　　山林交分晩相投诗在寒江紫菊舟君去落英还对我独吟春雨看江流 
　　半雨半晴莺乱啼溪边丈人还杖藜不见旧时游走伴白头冲雨更冲泥 

　　移海棠花 

　　小朶轻红帯雨香柔条深翠引风长道人不是看花客肻把墙隈借海棠 

　　晓饮忽醉拥禅衣坐睡 

　　三杯过卯得瞢腾坐拥禅衣问杀更下砌握刀山竹冗开门负水海棠生 

　　弄笔 

　　白日一醒尘土梦青山谁计髑髅春时当可出宁须我道不虚行只在人 
　　弄水忘归真洒脱看山扶歩小逡廵等闲未许丹青手撘飒平生畵此中 

　　鸲鹆育雏于贞节堂东壁壁高且危二雏堕地下乃就而哺之悲鸣彷徨如在无人之境予怜之取雏纳之巢纪以是作 

　　将雏无力上榱题声断残阳翅忽低高栋托身君亦悮鹪鹩安稳只卑栖 
　　海鸥来往未忘机鸲鹆能言掠砌飞母去巢危雏落尽衔虫巢畔待雏归 

　　江上 

　　迟迟春日满花枝江上羣儿弄影时渔翁睡足船头坐笑巻圎荷当酒巵 

　　有懐故友张兼素 

　　穆穆熈熈只此风今人未见古谁同意中我了牛医子且放山斋水墨中 
　　长安风雨闭门间陌上浮云没马鞍从此江西人勿论夫君高只比庐山 
　　万里长安看我病夜阑两马出携灯如今只有西涯在宿草江边露满茔 

　　何宇新赴南京来白沙告别云此行且复见定山时秋已尽矣以诗送之 

　　孝子已为人所称世间留者乃何情故乡莫作多时别阿母坟头草又生 
　　浦口柴扉几日开江门烟艇暮秋回交情亦似长江水南北年年送往来 

　　阅光宇传 

　　君艇君斋古所呼忘年忘病舜之徒莫言外史无慿据曾见当时拉背奴 

　　戱题顾进士琼林宴圗 

　　黄屋门前缓辔行上林花映赐衣明怪来老眼模糊甚道是寻春杜少陵 

　　梅花 

　　湖上诗仙骨已尘江门半树复撩人携田拉畹朝朝去江上田家秫酒新 
　　云隔溪扉水隔尘梅花留月月留人江门半醉踏歌去纱帽笼头白髪新 
　　春风处处马蹄尘岸北花神冷笑人二十四畨红紫醉一畨零落一畨新 
　　马蹄懒踏六街尘闲忆当年拄颊人江海衣冠零落尽梅花还对白头新 
　　精神交月不交尘看到黄昏故可人拈出孤山难状处一年诗债又从新 
　　桃李安能踵后尘玉妃全是耐寒人瘦笻拄破梅村月要看南枝出格新 
　　梅坞风高不起尘短笻聊立探花人山塘水浅时窥影喜与年光不鬪新 
　　风逓微香洗渴尘独行山路不逢人梅花岁岁还依旧只看何人着句新 
　　诗思梅花两絶尘破窻残月夜窥人明朝走马东西去壁上空留醉墨新 
　　雪崖江畔杳香尘天与孤高逺俗人不忘沧波别时意一枝还遣到圗新 

　　次韵廷实进士送伦长官出逰 

　　我梦名山为点头名山到处是真逰床头买酒黄金尽那向长江更买舟 

　　新年田家 

　　古田同井今同村同坐杯盘到子孙合是田家爱元日白头拄杖拜人门 

　　麦秀夫于城南小渚中累土结茅居之容一之马伯干取酒共醉桃花下各赋诗为乐秀夫谒余同作附其韵 

　　春江淡荡桃花浔絶岸回风落醉金一路潺湲烟鎻断无人知道此溪深 
　　川练萦纡岛上花世间遥望出城霞仙源不比函闗路老子来时坐一槎 
　　我梦桃花何处浔水清苹白一篱金美人家住红云岛欲往从之江水深 
　　手拄藤枝鬓挿花夜收沆瀣晓飡霞贵人已隔门前水野老还通月下槎 
　　红白花开緑渚浔风光买我不论金辋川不借闲人看只爱诗家着语深 
　　漠漠春烟淡淡花竹邉孤屿阁飞霞春江水满秋江水更着新槎换旧槎 
　　安期只在海东浔何处名山浪铸金欲向桃花问消息柴门深鎻碧溪深 
　　武陵春尽水流花洗却耶溪十丈霞昼坐竹根看未足满蓑明月夜萦槎 
　　东浔披巻尽西浔海水秋连万顷金巻里我能题百首溪蓬斟酒莫辞深 
　　闭门春雨可怜花谁共花前倾紫霞但放此杯深似海回公肚里得横槎 

　　得伦长官诗疑其果于游而未可以游次韵复之 

　　一百青钱解杖头罇中有酒胜闲游门前春浪高于屋莫向长江弄破舟 
　　短檠细字写蝇头衰老而今尚好游何处与君谈半偈玉台留作济人舟 

　　赠张进士入京 

　　五年不出独何心万里行囊又一琴难写别离今日意江门春水不如深 
　　有心谁莫弄儿嬉孔老枝条我亦知风日小塘君不顾竹林藤簟自皇羲 
　　能将糟粕委诸书影响人间不受驱五百年中名世出先王政敎果何如 
　　津头日暮送夫君别意那堪更遣闻芳树鸟啼山雨过柴门空闭一溪云 
　　玉台居士玉台眠碧海三山病枕前君欲有为休问我白头世事已茫然 
　　会余汤饼欲春阑往即公程亦不难不独有官兼有子老亲嬴得一开颜 
　　南风吹上石门舟又到西华寺里游记得聨舟此相送而今空有雪盈头 
　　昔曾寄住长安寺潦倒沧溟梦不回何处思君还有梦青山斜日两徘徊 

　　次韵东所送姜酒 

　　宁知生蚤与生迟真鳯真麟出以时何处氤氲姜酒气香风吹入野人巵 
　　病起朝天果未迟出门刚遇鳯来时两山居士何如喜一饮从敎累百巵 

　　与廷实看李世卿题竹 

　　来看竹上旧题名已有清风挹世卿夭矫龙蛇不堪捕安知不是野狐精 

　　题熊氏桐轩 

　　湖海逢君四十年破琴残韵尚依然棹歌本是闽南调传到于今更不传 
　　桐轩云是勿轩孙何处江湖何处村古锦囊中风韵在几时弹向白沙门 

　　饮马氏园赠童子马国馨 

　　日转芭蕉双窦鸣飞飞蜂蝶喜新晴衰翁醉卧溪园里一曲春牛和国馨 
　　白髪跏趺溪树根还从地主见诸孙醉中自唱渔家傲击碎花边老瓦盆 

　　喜晴 

　　西林收雨鹁鸠灵巻被开窻对晓晴风日醉花花醉鸟竹门啼过两三声 

　　得沈大叅时旸漳州发来书答之六岁能诵予春牛之句 

　　前后题缄两度收春风无雁过漳州青灯一榻南都梦回首于今二十秋 

　　悼旧 

　　里中兴没一浮云六十年中几度闻只恨坟荒无祭扫前村更有未封坟（何潜死踰十年并其母皆未塟） 

　　马文祥寄五气朝元垆至 

　　隐者年来少在山白云几片落人间玉台小径蓬蒿底吾对吾垆尽日闲 
　　人间荤血共欢娱谁作朝元五气垆自汲山泉煮春茗不留俗客炰江鱼 
　　合是神仙太乙垆旁通五窍似莲珠如何水火收功用去问刘安下手初 
　　眼前诗景浩相撩何处丹垆火又消莫笑道人归未得秋风云路几扶揺 

　　五月二十六雨（民谓二十五六七日有雨主丰） 

　　时雨时旸歌帝力今年今雨卜年丰路傍酒价知天道何处醉乡眠此翁 

　　六月一日不雨（民谓此日有雨主旱） 

　　窻眼阴晴晓未分一年忧乐稍相寻山林自惯清凉极且放今朝到铄金 

　　圗新书舎中植蕉数本壁间李世卿题句潮州饶鉴至读之有所兴起勉以小诗 

　　一寸芳心巻却春竹枝遗响落圗新潮州客子来何暮还对芭蕉索楚人 

　　赠梁景行赴春闱 

　　宗烈平生读书处老夫题作小壶山壶山不觧留君住君着壶山梦里看 

　　梦亡友袁徳纯侍御 

　　再试宜兴割鸡手置之栢府公岩岩如何不返龙川驾遗恨千年在岭南 
　　自别君来十九秋江门暮雨忽相投当时呼酒留君语却到于今羡海鸥 

　　周侍御文化将访白沙阻风江上连日以诗迓之 

　　长风不打畵船回更为山灵扫玉台走马城中具茶果青天白日绣衣来（积雨是日得大霁） 
　　将晴积雨此何时我病山中久不知骢马今朝在何处江边人吏望旌旗 
　　昔者吾闻周柱史青牛紫气出函闗有心来鼔南溟柁信息朝来已到山 

　　懐胡大叅希仁 

　　鲁连谢去都无事范蠡归来未了心三十余年穷学道而今方识古人深 
　　先生齿髪今如何我髪秋来白又多若与先生论出处江门只好听渔歌 

　　梅下杂诗 

　　虚名每被诗家卖素艶常遭俗眼媸闻向人间非得计移根天上白龙池 
　　向暖南枝已播诗北枝向冷尚迟迟肩舆欲过江门去争得春风剪拂之 
　　梅花信是菊花传赏到梅花又一年处士岂非诗俊杰长官元是酒神仙 

　　题瑞鹊巷（序云成化九年余被荐入京过江浦访孔旸荘先生先生送予扬州偕行至六合县经宿而去当是时周君文化令六合有声后八年荘先生病犹卧家予乞终养归侍下亦衰且老周君以监察御史按治吾广过寒舍道旧于是周君举荘先生昔者所为赋瑞鹊诗俾予和之） 

　　瑞鹊多年我眼中笑烹牛鼎夜灯同如今栢府开诗巻还对樽前两病翁 

　　赠化州守郑顺觧官归 

　　湖上鸱夷久买舟清风明月几宜休未知进退存亡事只问归来郑化州 

　　赠罗梁还程乡 

　　一峯诸子在通家生死交情俗可嗟泉壤有知开口笑江门来去看梅花 
　　飞出一帆何处风道人眠处玉台东春光一路相随去朝雨渡头花欲红 
　　世道如今觉我非冲寒犹肻到柴扉江门春酒无多少须劝罗生一醉归 
　　翩翩双屦一长笻意气慿凌四百峯肯向程乡留一载长官真好主人翁 
　　一客三旬住玉台梅花正傍玉台开客心暗与梅花契去到明年腊又来 

　　蓬岛烟霞圗赠罗定直（一峯先生之子也） 

　　丹青谁弄烟霞笔题赠湖西公子行携过罗浮莫开看罗浮怕有异人争 

　　挽林别驾汝和 

　　昔岁逢君在郁台扬眉抚剑泰山摧纷纷白眼轻豪俊只有余公觧爱才 
　　别驾一城聊塞北短檠诸子自江南平生抱负何由见冢上铭诗仔细叅 
　　赤冈经雨草萋萋山北山南路欲迷怕到使君投辖处黒云堆陇鹧鸪啼 
　　有时江畔倚秋藤袅袅如闻击楫声春色眼前人不见江花江水总含情 

　　大田看山 

　　春泥没屐大田潮溪北初经独木桥千丈峯头望东海三山正对杖头瓢 

　　县取脚色 

　　萧萧白髪映春漪脚色年来自不知满眼江山难具报只将年月载公移 

　　炒蚬忆世卿 

　　蚬酒三锺一曲歌江边长袖舞婆娑如今歌舞人何处惭愧春铛蚬子多 
　　奴拾枯枝给早炊铛中风味此奴知春风觧忆江门否正是江门蚬贱时 

　　雨中漫兴 

　　种桃之岁在单阏种竹如今又几年竹长桃枯人老去钓船春雨日高眠 
　　急起翩翩白鹤双黒云将雨欲迷江人间未有高栖地何处深山着老龎 

　　问厚郭胡父子起居于其乡人苏 

　　居邻厚郭一鸡飞桂树于今大几围老忆旧时灯火伴青山何处望霏微 

　　读宛陵先生歴览昔贤皆冺冺寻思鲁叟自波波 

　　几上凝尘封玉轸南风不入琵琶引仲由言志夫子哂当冺冺时须冺冺 
　　着渔蓑了唱渔歌受制江山老奈何溪上女儿闲抹鬓东尘西市走波波 
　　冺冺波波世与身都官两语到头真后生更把遗诗笑公亦人间半醉人 
　　波波冺冺不同时静久无忧动輙疑圣人坐北吾遭逸天下苍生怨望伊 

　　次韵罗明仲先生见寄 

　　白头一枕小庐山偶寄孤松十竹间朝市山林俱有事今人忙处古人闲 
　　高轩频过武夷山曽听仙歌九曲间坡公莫被山僧笑只得今朝半日闲 
　　谁轻朱绂爱青山回首波波冺冺间万籁无声天宇静先生还似老夫闲 
　　三月啼莺正满山傍花随柳水云间古来曽点称如许不是天公不放闲 
　　武夷碧水照丹山按部时还到彼间东坡也被山僧笑只得今朝一日闲 

　　偶阅岳季方题商山四皓圗次韵 

　　道穷夫子不东周歴世纷纷讲智谋四老若将三杰比真成饮水胜封侯 
　　水墨谁将画此圗山人搔首看卢胡花水诸峯流落尽白云犹为隠屠苏 
　　虎困龙疲战两间孤标千丈起商颜不将老眼看人世肻为留侯误出山 
　　定恵安刘理不难紫芝歌已动长安试将脚色从头看高祖如何敢溺冠 

　　阅周溪圗作赠刘景林归呈尊甫翁肃庵程乡令 

　　太极无阶不可跻却从楼上望周溪（周溪书院在太极之南旁夹两楼）天泉（井名在书院两旁）十丈无人汲云谷（亭名在太极之东崦）老翁来杖藜 
　　月色溪光荡两楹酒醒开眼得蓬瀛试问老仙谁接引舂陵云谷两先生 
　　两仙何处舞霓裳天上人间思渺茫脚底飞云三万丈随君不得到程乡 
　　水北原南秋更多满川明月濯缨歌长官要结溪山好去问南昌乞钓蓑 

　　东白张先生借予藤蓑不还戏之 

　　月下溪边逐影行还闻何处泻溪声扶君直到源头看七尺芙蓉赠一茎 
　　咫尺溪光谷口分谷中人语隔溪闻明朝更下山亭去溪上清风可送君 

　　丁明府置荘萧二节妇祭田邑人讼而夺之 

　　岁月人间岂待深等闲兴废逓相寻秪应节妇坟头月还照当年茂宰心 

　　赠晋江掌教陈昌期赴任 

　　身为五典三纲主官作司徒典乐看教授苏胡元有様莫将资级小儒官 

　　村晩 

　　渔笛狂吹失旧腔采菱日暮斗歌长老夫独面东溟坐月上孤琴未解囊 

　　对菊 

　　溪遶庐冈宅遶沙眼前酒伴眼前花登高此地从头记三十六回无孟嘉 
　　因花催酒酒催诗诗酒平生两不亏秋到若无诗与酒看花元似不曾知 
　　菊径旁通水背村秋光荡漾短篱门与侬别様何妆点笑挿金英满鬓根 
　　映山映水两三丛移上山亭爱杀侬千古冷香吹不断长官头上帽檐风 
　　篱前水色映花光来坐渔竿弄晩芳西北酒姫解人意问人沽酒压糟尝 

　　代简答吴抚州次定山韵 

　　何许苍生望不休翩翩皂盖拥诸侯定山也未忘情在更把黄州赠抚州 

　　送子长还玉台兼懐林缉熈张廷实 

　　十里崖云古色黄白龙高映玉台光山僧莫信闲饶舌那得神仙此处藏 
　　山肯留人月肯留好山好水好人游谁还望见罗浮影疑杀平湖五字讴（缉熈游圭峯诗云是个小罗浮） 
　　来时溟涬许同科曾听圭峯踏月歌今日君骑地官马白云招手奈君何 

　　赠袁晖用林时嘉韵 

　　白首看云共此台青山明月小迟回何时得见春风面更到明年二月来 
　　风雨相留更晩台边炉煮蠏饯君回扁舟夜鼓寒潮枕又是江门一度来 
　　植竹为垣土作台野桥分路到溪回江门若比瞿塘水何处游人肯上来 
　　青山依旧鎻溪台前度游人去不回頼是山人无诉牒有人真本卖山来 

　　冬至日示袁晖用前韵 

　　面壁山人不下台老阴消尽少阳回白云影尽千峰里紫菊香腾十丈来 

　　袁晖久在白沙候容贯不至以诗来和之 

　　冷雨凄风寄我台香林草屋梦空回山中酒伴何曾见水上诗瓢只谩来 

　　拟于精舎旁结小庵以处袁晖 

　　精舎岩西拟一台松高竹宻路斜回草庵半属袁郎了好帯茶园一柜来 

　　次韵赠胡曹 

　　梅坞传觞是偶同小桃催放数花红人间爱见春风面天上还看斗柄东 
　　今雨到门君又同四人对饮夜垆红眼前莫道东溟逺我欲乘槎更向东 

　　答蒋方伯 

　　笔下横斜醉始多茅笼飞出右军窝如何更作山阴梦数纸换公双白鹅 

　　得萧文明寄自作草书至 

　　草圣留情累十春熈熈穆穆果何人如今到处张东海除是谭生解识真 
　　魏晋名家是一闗前驱黄米未知还却疑醉点风花句四海于今几定山 
　　束茅十丈扫罗浮高榜飞云海若愁何处约君同洗砚月残霜冷铁桥秋 

　　送柑答之 

　　遗我红柑索我歌狂柑不饮奈柑何大崖山下无人寄日尽千瓢舞破蓑（大崖世卿读书处也） 

　　双鳯石（在七星岩其一为好事者取去族子冕以书来索题） 

　　双鳯岩栖岂逺而玉台西望斗光垂蓬莱水阔无因到愿借山人一只骑 
　　鬼凿寒岩万丈开翩翩双鳯忽飞来而今石化孤鸾在何处人间去不回 

　　龙山吟走笔和陈冕 

　　龙山气魄小终南行者何年住此庵黄云道人飞两脚也到白龙天际岩 
　　何处龙山吊古坟忽传佳句到黄云始知佛是西方我报答人间父母恩 
　　老柱高擎何处天滴酰洗藓认当年山僧犹话飞来日撞破龙山一道烟 
　　苐一山人俗姓卢脚踭涂字也碑趺寺旁老塔依然是却是乾坤种种无 
　　浮生日月易消磨回首龙山月一阿想得当时卢行者笑人乂手缚诸魔 
　　风雨江门罢晩墟隔船灯火夜呼卢惊回一觉龙山梦闲对云僧讲地圗 

　　次韵苏伯诚吉士 

　　鲁水何刚爱一沂江门新浴试新衣长风夜巻残云去公抱大江明月归 
　　我浴江门点浴沂藤蓑自様制春衣寻常只着藤蓑去细雨斜风钓不归 

　　喜杨敷至 

　　笠影于今落海潮十年云水梦相撩一双我办云卿屦万丈携君访鐡桥 

　　新年试笔 

　　舎下水生春水开竹间波弄碧洄洄东风日日江门道不尽官船打鼓来 

　　对影 

　　风月情真诗浩荡江湖水阔蓑飘翩丹青不是江门影又画瞿昙又画仙 

　　雨中偶得 

　　高浪张灯何处船客边风雨夜如年行人自有明朝路莫遣阴晴不属天 

　　题陶宪长画唐诗圗 

　　诗中之画画中诗晴雪孤舟荡晩晖同在五湖烟水内是鸱夷不是鸱夷 

　　雨后观园 

　　二月平原水乱流微茫生意盎初浮黄茅翠甲惊人眼是我曾无为草忧 

　　佥宪莆阳李公自海南征黎过白沙 

　　蛇窟纵横木短弓霜风何处卷飞蓬清时欲献征黎颂血刃犹夸甲胄雄 

　　饮名酒 

　　徐孺眼欺湖水碧龎公心死鹿门深尊前水月千千顷手上丝纶万万寻 

　　观竞渡 

　　快意深时恨亦深干戈何处不相寻谁将五月龙舟水尽洗中原虎斗心 

　　赠茶园何视履翁 

　　读易溪边日已斜晩风吹落钓鱼槎江门水月真无限也照先生帽顶花 

　　题王廷直画 

　　曲肱帯酒眠花间有月穿松到我前人去华山今已久丹青犹画在山年 

　　赠画师 

　　高枕松根不记秋秋来春去几时休山中此梦公能画我有黄金赠一舟 

　　次韵马广重过白沙 

　　緑榕阴里早秋天又借渔翁半日眠三度槁梧携过此如今不记是何年 
　　阴晴十里不同天独树溪边看雨眠何处引杯归未得相思真有日如年 

　　葵山小睡次韵谢天锡 

　　闲到忘闲始是闲闲中消得几葵山曲肱枕断踈桐影梦遶白龙池上还 
　　无心可比白云闲白云被风吹出山道人肯比桃花水流向人间更不还 

　　送刘程乡游玉台 

　　春草杨敷曾醉处秋风又拂长官衣黄云不是栖贤地纔到黄云便说归 

　　葵山受诸持斋者拜戱作示之 

　　山花山鸟共谐嬉山石危横歩不知笑领头陀称老宿真成老子是婴儿 

　　次韵张别驾古劳望白龙池 

　　一泓何处泻天池泡沫君看水面漦若对昆仑修缺典数篇休欠白龙诗 

　　睡起 

　　天地蜉蝣共始终十年痴卧一无穷道人试画无穷看月在西岩日在东 

　　候方伯东山刘先生 

　　几处龙光发夜函画船信息满东南津头小吏殷勤报坐爇炉香月底庵 

　　赠夏进士升 

　　春日春风江漾沙官船不发对山家山杯一举山翁醉笑点青藜数岸花 

　　顾别驾欲人以号称不以官口号取笑 

　　别乘官高上元簿夫君英气葢东南何须不学程明道只要人称顾勉庵 

　　书称顾别驾勉庵别驾诗以博笑 

　　勉庵别驾今相随书法兼之葢亦宜若道是名皆外物因君分别却生疑 

　　顾别驾来教民板筑复以诗见示次韵奉答 

　　斛板亲传易简方旁观点点复行行无人不拜先生赐茅屋家家是土墙（莆中呼板筑之具曰斛板） 

　　宿云卧轩 

　　世间何喜复何悲风雨萧萧过短篱小睡正酣童子问公今是梦是醒时 
　　不妨到处与人羣借宿山斋酒半醺我得五龙传睡法枕痕犹帯华山云 
　　了无意绪向诸縁到处茅椒可借眠白日与人同在梦不应疑我是神仙 

　　读漳州张太守功徳碑 

　　罢守三州卧两山漳州面目此碑间郡人欲识蒙庵老也傍斯文捉一斑 

　　次韵黄泽饮酒见寄 

　　南山北山花笑人有酒不肻延佳宾请君试向西园看又减黄鹂一半春 
　　拚饮如何更问人樽前不见李元宾晨朝有酒晨朝醉莫待黄昏老却春 


　　谒邓家山墓 

　　掷谷莺声向此沉遶坟春色为谁深纸钱灰冷桐花落已被愁风卷到心 

　　送扇与万松庵 

　　山中团扇织朱藤小把还夸入手轻见说高斋蚊嘴赤夜深来扑老先生 

　　次韵刘方伯东山见寄 

　　一为雷雨沛西东十郡民归岳伯功我有江门水千顷春来只好浴鳬翁 

　　松隠挽诗（薛廉宪父也） 

　　清静忘机乐未休水风何处弄浮沤典刑今在山头月曾照踈松枕畔秋 

　　送薛廉宪江门 

　　江上看云独送君庐山云亦华山云觧衣半晌云中坐纔出云来路又分 
　　无端声色谢盲聋多少人心弊弊中万里青天今日送江门津口一帆风 
　　东山于我问渔矶君见东山咏我诗莫共越人谋出处直夫先谢外台归（东山刘时雍也陈壮字直夫江西佥事山阴人） 

　　谢东山恵广西酒 

　　月下花前舞影欹桂江酒美独斟时眼前莫道都忘却也向东山有报诗 

　　李评事题其弟世卿诗巻曰采菊葢取予赠世卿古诗首句语名之因题 

　　是处江山有钓蓑相逢休要问如何闲吹黄鹤楼前笛即是庐山采菊歌 

　　次韵世卿再至白沙 

　　脚底白云无定方风流到处贺知章这回却是无人见走共渔翁酒处藏 

　　茂卿评事恵扇答之（时世卿在馆中） 

　　逺望不见大厓山君家兄弟果皆难不知风动今多少也到先生掌握间 

　　度楚云台前小桥 

　　一木欲度溪岸高江门丈人放歩牢脚底太行开几片秋风随处洒鸿毛 

　　用前韵答张直兄弟助修楚云台 

　　托契青莲意便高千秋分付此台牢先生醉拍藜床笑笑杀杨朱靳一毛 

　　偕一之世卿诣楚云台偶作呈世卿 

　　小立三人静楚云水田漠漠向秋分千峯笑指来时路黄鹤楼前月是君 
　　半床明月半床云光景行窝到几分眼角东溟秋一片邵尧夫也不如君 

　　代简奉寄邱明府 

　　何处思君独举杯江门薄暮钓船回风吹不尽寒蓑月影过松间千丈来 

　　寄廷实制中 

　　东阁摩挲旧雨琴青山回首又秋深制中面目今何似折尽寒灯半夜心 

　　闻黄泽发解 

　　笑领秋风第一花文章谁敢谤飞沙狂歌欲买花前醉不怕无钱付酒家 

　　和林子逢至白沙 

　　一様春风几様花乾坤分付各生涯如今着我沧江上只有秋香扑钓槎 

　　秋夜楚云台小集赠俞溥 

　　新秋有客来信丰风月此杯聊此同江山阔幅无人话六七青袍一病翁 

　　忆衡山呈世卿 

　　身轻何处谢炊烟石洞松脂不记年尺牍已通南岳主一丸还有白龙仙 
　　今日山斋拥白绵幽懐抱膝又经年湘中忆我无归路更住衡山几日船 
　　楚山西望翠重重说着衡山便不同九尺仙笻倚墙角待君来问祝融峯 
　　曲肱何处枕湘流不到名山死不休高咏祝融峯顶月与君当作逍遥游 

　　即事 

　　照眼春光烂不收江亭一雨欲成秋道人不是闲莺蝶肻为阴晴一日愁 

　　谪仙亭 

　　迁客一亭眠海滨当时谁号谪仙人花汀桞市无疆界尽是乾坤一様春 

　　世卿还黄公山 

　　黄公椽子李家山水国初归作梦看爱杀在家兄弟好一壶春酒对承颜 

　　谢金方伯厯 

　　扣门惊睡云霞晓洗手开缄日月新莫笑土床空耐冷薇垣又借一畨春 

　　闻周京春试下第遣黎公往报其家 

　　浣壁小儿期大魁倚门慈母梦归来春榜未登非恶报开缄莫欠老黎杯 

　　闻东山先生领都宪之命修理黄河以诗寄之 

　　疏凿分更日已多乾坤无奈一黄河天生会有龙门手人世空传瓠子歌 

　　题山水小画寄姜知县 

　　泉声山色正邦心谁寄渔蓑渭水浔觧点无中含有意世间除是画工深 

　　送蒋诚之考绩入京 

　　尘埃局促非天游大翼岂肯抢揄休王明受福在今日野老放歌回白头 

　　沈石田作玉台圗题诗其上见寄次韵以复 

　　到眼丹青忽自惊玉台形我我何形石田虽有千金贶老子都疑一世名 

　　得世卿永兴书 

　　山堂见月自钩帘一榻秋光中酒眠何处博舟来岳下晩揺山影过湘川 

　　方伯金公顾白沙次韵答之 

　　晩饭对公山阁雨尊前又拜岁书新别来试把梅花数三十六回江上春 

　　题一峯传稿后 

　　一峯独去江湖逺千古长留列传新岁岁桃花满东岸只将荣谢记冬春 

　　闵都宪恵厯 

　　前厯将穷后厯新台端两度拜山人东西岭外今何地飞尽严霜是好春 

　　送林时嘉 

　　南川梦里旧青湖何处青灯一榻孤留取幽禽守花月隔林还与尽情呼 

　　次韵陈冕 

　　课试失期无了日酒杯劝影有长春风流倘帯龙门选不愧当年第一人 
　　西游笠顶是青天每爱前村酒处眠秋雨闭门人不见依稀犹记下江年 

　　冕与张别驾约游清淇 

　　长江月色浩无津爱月撑江别驾真借问此来谁主约翩翩犹是未官人 

　　寄题邵西涧 

　　涧里仙蒲几节来涧边尘迹尚封苔赊君涧水西头月并与蒲香入酒杯 

　　悼区孟章（序云章姓区氏顺徳人四十不娶栖迹空山委志逍遥漠然不知人世之欣戚何如亦一竒士也） 

　　一坐虚寒誓不归病危何处觅刀圭青山若问君来去只有当年海月知 

　　悼马龙（序云龙从一峯先生游颇见意趣一峯赋道南诗送之后为仕进累心遂失其故歩至不得一第而死亦命也夫人生几何徒以难得之岁月供身外无益之求弊弊焉终其身而不知返若林琰皆覆辙可鉴惜哉） 

　　道南诗巻出湖西恨失当年马上携高枕何如一峯好夕阳回首万山低 

　　次韵顾别驾留宿碧玉楼（序云弘治七年夏六月按治广东侍御熊公欲创楼于白沙水湄为往来相接之地谋始事于我郡主林先生遂尽闻于藩宪诸公议既定别驾以按治之命来相地是夕宿白沙碧玉楼遂次韵答奉） 

　　白云沧海共悠然病榻年深别驾眠领略可胜诸老意一帘踈雨对江天 
　　信宿留公岂偶然山中麋鹿避人眠乾坤多少登临意一洞天深一洞天 
　　一弛一张皆自然嘉宾未醉主人眠两鸠相对山楼午唤得晴天作雨天 
　　不相同处是同然三十年来办一眠何处白云堪作雨白云封断白龙天 
　　勾引渔郎恐未然桃花岩下笑人眠白头我亦人间睡不是桃源洞里天 

　　偶忆廷实迁居之作次韵示民泽 

　　君将肝肺托诸诗我道溪山是外围人或有疑容未信已如深信不妨疑 
　　小胜江山大胜诗斩闗直出两重围自家真乐如无地傍柳随花也属疑 

　　湛民泽携诸生游圭峯甚适奉寄小诗呈文定上人 

　　天风吹入紫云层高阁逢秋快一登多少傍花随柳意还余一个玉台僧 
　　秋落遥峯翠几层不知何处啸孙登而今小坐黄云看谁道方袍不是僧 
　　洞崖秋藓碧层层夺竹穿松际晓登想得紫芝初入手汲泉鑚火欲呼僧 
　　阁天孤峙老棱层万古荒台万古登君逐我来无记性东坡言是徳云僧 

　　山斗为罗一峯作 

　　青天白日一峯尊碧玉先生敛衽看四海未知山斗价一钱相售是君难 
　　曲论迷真亦异哉乾坤何代不生才今谁敢避愚公号曾作夫君北斗来 

　　观黎■〈禾木〉坡先生画像 

　　羊裘不钓世间名考迹桐江更考情散髪松根坐盘石葫芦无酒对先生 
　　无诗无影不留真描画先生到几分頼有当年亲点笔一声孤鹤在秋云 

　　次韵周宪副梦中见寄 

　　黄花簪满碧方巾已作人间了事人筹策庙堂无我梦只将杯酒托经纶 
　　金帯累累梦欲通庭柯忽撼夜来风白头相见知何日挑尽残灯碧玉中 

　　代简答黄太守 

　　韩山片石旧空闻尺札秋风此拜君隐几独惭非老手得逢青眼看斯文 

　　次韵廷实见示 

　　击壤之前未有诗击壤之后诗堪疑风花雪月人人是又堕风花雪月围 
　　骚坛处处自张围我不操兵世莫疑翠壁青林端有句傍花随柳却无诗 

　　寄题张主事小西湖次韵 

　　咫尺波光对五湖满城况是眼中无山禽自鬬声音好来傍竹林眠处呼 
　　人间风月几西湖居士围中亦偶呼千树梅花一只鹤可曾认得主人无 

　　龙江邓翘送晩菊 

　　氤氲何处送花舟岁晩相看碧玉秋笑把一杯花亦笑年年公酒为花留 

　　次韵送藤枕 

　　万事无心一片云再来西华打眠人紫藤一枕谁分付尽日酣酣红树根 

　　悼陈冕 

　　不饮亦狂饮亦狂醒中说梦醉中忘乾坤早暮蜉蝣化不是芙蓉不耐霜 
　　东方欲白星渐稀一场春梦晓钟时伯道有子常事耳刘蕡登科人不知 
　　风入梅花逓少香月临江阁有微霜去年此地客剧饮此夜今年人悼亡 

　　寄左行人 

　　白狐可改先公墓我许还公尺劵书汉老未还东白记也凭门下一吹嘘 

　　左行人寄恵倭金酒琖醉中赋答 

　　睡乡元自醉乡分醉兴深时睡兴深六十七回春又过茅柴不管注倭金 

　　刘景仁自雷州别二亲还永丰过白沙赠之 

　　何处寒笳动晓风江门别舸太匆匆半肩不是雷阳物何得雷阳在梦中 

　　与邝筠巢求兰 

　　楚畹当年不尽花每逢秋露忆君家白云只隔扶溪水不使余香到白沙 
　　坠露声残楚水昏一杯何处酹湘魂山人口是游蜂嘴不到扶溪竹下门 

　　次韵王乐用佥宪见寄 

　　春到江门好放舟放舟处处是天游能将公事此中了何啻于今第一流 
　　拍拍满胸都是春一声未唱已通神新诗若道尧夫是只问尧夫是底人 

　　谢生得京酝以为美使致白沙开幕视之空樽而已乃因发一笑 

　　十年美誉酒家闻屋里茅柴且赏真偶对泥樽开口笑先生不是醉乡人 

　　题李子长画 

　　青山影里人家少緑树阴中石径微偶出洞门回首望白云何处有柴扉 
　　谷静山深树几丛溪边白石可青笻诗中此景多相似只恐诗家是画工 

　　寄邓俊圭 

　　韶州西去是衡山楚客舟从岭左还（时李世卿取道广西还武昌）欲语祝融天上事思君迢逓见君难（予与世卿约游衡山云候世卿归途过乐昌更与俊圭期定今不果矣念之怅然） 

　　外祖父无子以侄孙林广为后广之曾大父以一身兼两戎籍不能办而一之为子孙世役久之业尽人亡惟有广耳有司今又以广补北京镇南卫伍自是而后林氏子孙在新会者无孑遗矣丘陇之守委之谁耶予力不能振之赋二诗赠广庻有识而怜之者 

　　茅檐家具尽随身老妇娇儿日可亲有梦只寻丘陇去不须回首问耕人 
　　泪尽庐冈失母家冢傍枯树也无花平安莫遣无书信一度春归一度嗟 

　　赠刘别驾肃庵解官归永丰 

　　西来双棹不曽休再过江边碧玉楼共说西湖归去晩客心应未死金牛 
　　一蓑归去钓秋江花近渔舟水亦香却笑此翁闲未惯水中鸥影尚回翔 
　　朱门谁道不如贫笑把狂诗写赠人日暮孤舟向何处野花啼鸟故山春 

　　得廷实报定山谢事归忆东白仲昭诸先生有作 

　　也曽收拾定山书三月天曹谢事初见说定山长在病当时不出意何如 
　　当时不出意何如得丧难逃真数书更忆往年张学士西山对面说河圗 
　　西山对面说河圗逺志谁将小草呼今古圣贤不同调各留一影落堪舆 
　　各留一影落堪舆叹息乾坤几丈夫脱赠藤蓑君亦爱江门春雨忆皇都 
　　江门春雨忆皇都个个先生六十余必有嘉言告当宁他年应得史臣书 

　　题空夫巻为余行人作 

　　三十年来学炼空凡身犹在有无中到门有客求题句不是空夫果是公 

　　题吴宪副累叶传芳巻 

　　壶山八面照莆阳吴氏传来奕叶芳莫向通衢高绰楔只谈世业敎诸郎 

　　答张梧州书中议李世卿人物荘定山出处熊御史荐剡所及 

　　徳行文章要两全乾坤回首二千年自从孟子七篇后直到于今有几贤 
　　多病为人未足羞遍身无病是吾忧眼中谁是医和手恨杀刀圭药未投 

　　右李世卿 

　　欲归不归何迟迟不是孤臣托病时此是定山最高处江门渔父却能知 

　　右荘定山 

　　买舟南岳去寻医七十今年病不支倾葢独怜熊御史肺肝今彻野人知 

　　右熊御史 

　　邓督府欲得慈元记上石答之 

　　西涯许撰慈元记大手文章不要多拙作岂堪传胜事如今此石未须磨 
　　东山规矩赵生成顷者一缄传到京有庙未应无祀典老夫重敢告先生 

　　偶得示诸生 

　　平地工夫到九层不如那个主人能他乡消息无寻处去问嵩山戴笠僧 
　　江云欲变三秋色江雨初交十日秋凉夜一簔揺艇去满身明月大江流 

　　寄李世卿 

　　衡岳千寻云万寻丹青难冩梦中心人间铁笛无吹处又向秋风寄此音 

　　永顺彭宣慰世忠堂 

　　宣慰之堂名世忠灵溪水与沧溟通如今百丈高铜柱又见儿孙起故封 

　　次韵送林大叅之任广西 

　　病里逢春实怕春对花着语未惊人今朝纵有狂诗送不是当年翰墨臣 
　　东西岭表非无事经济术中怕有心何处老仙求救世刀圭倒尽药囊深 
　　碧玉高楼架紫云世间应笑此楼深忽闻夜半鹏风起九万扶揺好在今 
　　夫子当时见逝川一声浩叹不知年东溟更比川流阔不共东溟一派传 

　　和答姚主事 

　　问我平生遗我诗清风明月想襟期此心若道元无事似我江门看水时 

　　虽乏向用之才忝有晦藏之地引歩朱陵寄懐青玉李拾遗征之不至上疏何为张乖崖捄火事严徒劳分争因而有作 

　　海北多年一钓船大翼遨空鱼跃川尽言天下知音少白雪不知何处弦 

　　题健斋费子充殿元号 

　　化机浩浩不曾停刚见群龙面目成谁道名斋无此意江门月上看潮生 

　　读罢有感 

　　坐掩残书慨古今白头契分向谁深顶门欲试回生手争得名家一寸针 

　　海北汪廷举新作懐沙亭修古书院冷香桥于海上遣使归圗并求慕竹楼记值予在病复以是诗 

　　海边西望海云遮何处懐沙不见沙壁上画圗君试看冷香今日落谁家 
　　忽然土木见经纶岭海于今一使君忙杀多年簿书手可能谈笑起斯文 
　　独怜不见竹坡翁慕竹楼高月已空欲点山茅照西所一瓢无计引春风 

　　次韵送海北使阮刋 

　　春日溪边送阮郎桃花半落溪水香相逢休问来时路大舶不知何处洋 

　　次韵李子长寒菊 

　　四尺霜茎一寸葩幽香何只暗浮丫借令岁晩无人见不做人间九日花 
　　水北一丛含数葩梅梢寒月过篱丫茅茨可僦从人爱不卖庐山半亩花 

　　罗服周呈所作丁知县祠诗因忆旧腊寄示菊花诸诗比今为又长一格赏之以诗 

　　醉舞黄花落鬓毛当时诗语太矜豪春风再咏甘棠下又长黄花一格高 

　　邓秋波六十一偶失一贺小诗索笑 

　　六十光阴一鸟过一瓢还许醉秋波只今那有苕溪叟日日尊前闻放歌 

　　寄吴别驾献臣 

　　一官万里向西行雪锦楼高别驾登若问野人何处所朱陵洞里白云层 
　　罗江许薄偶然逢又得成都一信通惟有大厓李居士洞庭何处醉春风 

　　赠乌文瑞 

　　回首长汀路几多琴书又打铁桥过趋庭若问东南事曾听江门一放歌 

　　某昔过淮见平江总戎礼遇甚至都阃王侯厥配陈氏于平江总戎戚也一日过予白沙相与道旧平江今为天下兵马元帅相去万里无由幸会虽隐显殊途然于公之旧徳未尝一日忘也因事赋诗托侯为达之诗曰 

　　不见平江十七秋春风秋月梦何悠病中忽见东床面却忆淮南是旧游 

　　和答王佥宪乐用 

　　春在城中不见春城中春不是长春湛生羞作春风面故向人间更避人 
　　静处春生动处春一家春化万家春公今料理春来处便是乾坤造化人 
　　春王正月众家春望柳寻花我自春先生欲学程明道莫厌寻花傍柳人 
　　一物春知物物春一年春亦万年春总在乾坤形气内敢诬当世谓无人 

　　寒江独钓 

　　我道非空亦非小万事舎旃终未了朔风吹雪满江天我只弄我桐江钓 

　　杜甫游春 

　　碧柳黄鹂三月画江湖风雨万篇诗花前浊酒不得醉驴背春风空自吹 

　　秋江晩渡 

　　扁舟何处渡长津水阔烟生不见身莫向西岩敛高楫天涯时有暮归人 

　　庄子观泉 

　　珊珊泻下天花烂仰首白龙高十万丹青已会识者心谁道漆园非具眼 

　　答石阡太守祁致和 

　　六年饱读石阡书习气于今想破除雪月风花还属我不曾闲过邵尧夫 

　　程节妇诗锺氏狂客之女 

　　风俗当年壊一丝直到于今腐烂时欲论千古纲常事除是渠家节妇知 

　　赠按治侍御王公哲 

　　明朝騘马又何之眼见东廵西怨时短歌忽被风吹去都落人间作口碑 

　　偶得 

　　白雪阳春谁会弹莫愁天下赏音难江门夜半看明月想到朱陵青玉坛 
　　朱陵我居青玉坛五岳虽雄无此山锺期老仙还未还高山流水我须弹 

　　次韵送陈秉常之荆门州任 

　　不辞逺道赴荆门不避儿童笑稗官闲望白云飞彩水脚头落处洞门寛 
　　紫葢垂阴宿雾收下临云梦此何州黄鹤飞来一回顾不尽荆门天际头 
　　得手未偿灯火债设心岂异贤良科世间膏火煎熬外无奈箕山处士何 

　　题山泉为林节推 

　　高厓百丈到沧溟咫尺寒泉万里清若道眼中惟见水老狂何意向诗倾 

　　吴瑞卿送菊用东坡韵答之 

　　江山揺落见霜葩枕畔香风到细丫不是先生爱孤寂人间回首已无花 

　　题画云窝 

　　若个丹青可此翁云窝自有主人封扁舟一去无踪迹黄鹤楼前望五峯 

　　送人 

　　寒水江门可半篙渔翁江上理鱼舠狂歌欲送夫君别却顾樽中无浊醪 

　　次韵张廷实见寄 

　　两脚着地此何闗白云与尔同去还正当海阔天高处不离区区跬歩间 
　　岁月人间古又今斯文兴废逓相寻崔嵬百丈皆平地西上一笻何处深 

　　黄别驾报世卿将来白沙 

　　君去庐山几度春君来不来桃花新花日喜逢黄别驾共对庐山说故人 

　　送陈仲治用旧韵 

　　万言策进大廷对三百人争甲榜名醉放渔歌此相送白头闲动少年情 

　　久病吟 

　　梅花未发先扃牖落尽梅花未整巾明日庐山春又至伴眠楼上岁华新 

　　卜室大云山 

　　云屋久住大云山我亦云中借半间未愁此地云封浅拟帯朱陵一洞还 

　　县送春至 

　　四角圭田酒入唇长官送我意何勤莫言自有长春在也共人间一岁春 

　　谢伯倚得孙送姜酒至 

　　七十一年云水中半江老隠旧知侬一杯引满为君喜伯倚今朝又作翁 

　　漫笔 

　　一蓑春雨江门钓万里长风海上吹南岳归来无一事小庐峯顶卧观时 

　　喜闻刘亚卿得请还东山 

　　平生畏就人间饭向晩还同此鹤栖今夜开懐看邸报东山归卧祝融西 

　　观时 

　　山云将雨过桃溪晩脱万红何处溪年光也逐溪流转已送啼莺过隔溪 

　　寄陈仲冶金台 

　　万里传声仲冶裘上林春好任郎游而翁八十二春秋浩笑江边碧玉楼 

　　忆世卿 

　　楚乡迢逓庐山春君来不来花又新引笻踏烂庐山月折得梅花懒寄人 

　　题湛民泽家庙 

　　忽然突兀见新堂逺抱飞云万丈光主翁合是比闾长此地还成礼义乡 

　　张廷举送姜酒至 

　　七十谬为人所尊直从西埭到东墩一杯引满为君喜廷举今年始抱孙 

　　别廷实张主事 

　　万丈祝融何处山三年碧玉梦相闗多少画工传不去都没贤今画幅寛 

　　寄题五峯为叶本厚父作 

　　清世谁堪住五峯石床三尺白云封祝融三畆终留我略与先生脚板同 
　　扶溪作饭江门吃五峯丈人予未识何当坐我五峯前共对梅花说周易 

　　赠张不已 

　　不已心期不已知明年八月战秋闱摩天气吐三千丈蟾阙高扳第一枝 

　　感事呈宋督学先生 

　　禄位升天元有命情懐化俗却无医道不易行休恕已仁非可让更由谁 

　　寄廷实主事 

　　豨莶鼎内还丹意枳殻墟邉待酒心明朝许约西游歩一寸豨莶地万寻 

　　和答林方伯待用春日见寄 

　　对花把酒春无几寡欲安心老合知病过冬春还引望中天月色几盈亏 
　　旧雨春归莺不知雨情莺老落花时月露滴开莺眼膜乾坤不了一盈亏 

　　答陈静轩过访 

　　公是登堂拜母人往来不倦拜丘坟通家无论乡闾旧八十头颅事事真 

　　丁长官祠示里人 

　　古人冷淡今人笑（此黄山谷咏徐孺子祠诗也）此义足起人闻听莫遣藤萝终得意顿令箫鼓不闻声 

　　寄李白州都宪 

　　东南遗爱朢重临万里滇南恨正深引领东山归去路骑牛跨凤许相寻 

　　讳日有感 

　　十二月逢哉生魄江山为尔生愁色黄昏庭树乌上啼一声何处江楼笛 

　　送梁宗烈赴春试 

　　梦入天门看春榜榜中不记状元名世间此梦真何梦说到梁生似有情 
　　君持素履向朱门五色云中见至尊且莫轻言天下事须将风俗究根源 

　　枕上 

　　仲尼不作周公梦天下共嗟吾道衰总为乾坤元气薄圣人诚处众人知 

　　与张东白 

　　入忙捄火张忠定正逺飞章李拾遗何故山人都不作山人贪睡起常迟 

　　答陈中贵见访 

　　积岁江门几度过不将锦绣薄藤蓑雪坭鸿爪他年梦记得渔翁此放歌 

　　题慈元庙呈徐岭南纮 

　　前有东山后有徐慈元风敎万年垂岭南他日传遗事消得江门几句诗 

　　江门钓瀬与湛民泽收管 

　　小坐江门不记年蒲裀当膝几回穿如今老去还分付不卖区区敝箒钱 
　　皇王帝伯都归尽雪月风花未了吟莫道金针不传与江门风月钓台深 
　　江门渔父与谁年惭愧公来坐榻穿问我江门垂钓处囊里曽无料理钱（达摩西来传衣为信江门钓台亦病夫之衣钵也兹以付民泽将来有无穷之托珍重珍重） 

　　与湛民泽 

　　六经尽在虚无里万里都归感应中若向此边叅得透始知吾学是中庸 

　　江门钓台 

　　何处江边着钓台楚云溟月尽收回若比桐江还胜槩千年埋没一朝开 

　　再用韵与湛民泽 

　　日斜刘九放船回层起江门水底台浩浩碧波山鎻断潮打厓门两扇开 

　　民泽祖樵林居士构堂于上游庄民泽乞题 

　　入云堂构昔人开兰桂香风次第来黄云山高几千丈后山前日寄声回 

　　次韵张廷实读伊洛渊源録 

　　往古来今几圣贤都从心上契心传孟子聪明还孟子如今且莫信人言 

　　晓枕 

　　圣贤都从一上来时止时行道与偕若使舂陵为孟子光风霁月更襟懐 

　　漫笔 

　　浩笑江门点旧诗诗中几度见承箕他日携书南岳住却话山楼浩笑时 

　　赠杨中顺徳杨明府之子 

　　山下柴扉不浪开杨生端为老夫来欲报封君无一事只将枉句赠生回 

　　哭景旸 

　　诘杙为楹四十秋纔醒一梦便长休名登鼎甲死亦枉老抚诸孤病只愁 
　　影翳山楼痰吐夜寒生老屋病交秋渡中短纸谁封附逺大为词解我忧（廷实有疏） 

　　闻东山先生得请归赋此 

　　青玉之坛横素琴絶无人地五峯深碧云鎻断元无路东山东山何处寻 

　　问马黙斋病于其侄孙马大年 

　　荔颗红时酒正多口疮不饮奈公何郎君解记春牛否还为而翁一放歌 

　　林傽贡士入京告行于白沙赠之 

　　乖崖捄火出人间造次来分太华山收拾如今到山处明朝不见藕如船 

　　枕上谩笔 

　　正翕眼时元活活到敷散处自干干谁会五行真动静万古周流本自然 

　　答容彦文见访 

　　裹粮縳鸭问庐山久病劳君每厚颜若问庐山近来事重阳过后菊花残 

　　次韵东所见寄 

　　若水清风当颕出山人莫道不前知拍手江门春信早黄鹂飞上緑杨枝 

　　答文定上人 

　　千金帖子忽飞驰洗手开缄只汗頥前代昌黎今我是恍然海上记留衣 
　　神交今在识荆前再结前生未了縁果蒙道力相扶起蚤晩东林对长官 

　　锺太守美宣挽 

　　诗人自古例多贫恨杀滇南金帯新公与定山贫到老已有陈黄一軰人 
　　天下功名无我闗只縁我自爱江山若对江山元没兴纸钱灰冷未知闲 

　　梦游衡山遇南极数老人来过却须先生作主与诸老对酌洪崖寿崖在旁歌诗以侑觞合坐皆喜予以诗一首识兴云 

　　衡岳去天能几何一株松下月明多南极老仙骑鹿过一瓢斟月两崖歌 

　　题任明府思亲楼巻用定山韵 

　　人间何处不楼居亦有如椽大笔书定山丈人都不管一拳不屑老何如 

　　碧玉楼昼梦扶病出游村径甚适忽安福罗进士携彭秀才来访遂书以赠之 

　　春早春寒着莫人黄鹂啭处暖初匀狂心刚被风吹动走遍南垞到北津 

　　泉石为顺徳张氏题 

　　江山几处堪还我泉石边头合有人高着一双无极眼闲看宇宙万回春 

　　罗浮春寄民泽 

　　海上花开万玉林闲门碧玉梦相寻不知开处花多少折尽罗浮半夜心 
　　九肋蹒跚清楚阔九苞真与黄云深复有凤凰山上月遍照罗浮玉洞春 

　　陈海蓬诸子冠毕来见赠以诗 

　　兄弟参差作雁行春风碧玉喜同登近午天风吹雁去翩翩吹入紫云层 

　　周方伯至白沙 

　　天上客来寻故人江门月下足音闻便传一点江门信逢着桃源且问津 

　　偶得 

　　一碧光横南岳前灵坛秋玉青相连道士来携三尺木高山流水一声弦 

　　答送茄瓜 

　　两头肥緑压肩斜五月江园始送瓜童子近前与翁语小篮瓜底是新茄 
　　同将形色委人间窃比高松一鹤闲口腹累人都未免茄瓜篮里又诗还 

　　陈白沙集巻六 



　　●钦定四库全书 

　　陈白沙集巻七 

　　（明）陈献章 撰 

　　○五言律诗 

　　题新村书斋壁 

　　日色催江渡潮痕上石梯趂墟村妇出索哺襁儿啼树接黄村坞船移白石溪落花谁省记何必武陵迷 

　　再题 

　　茅栋依严静柴门斫竹通桑榆巷南北烟火埭西东一径渔樵入孤村井臼同邻家得美酒吹笛月明中 

　　新年 

　　阴雨方连日新年损物华呼儿酌我酒骑马到谁家黯黯寒云密萧萧暮景斜人生正无赖狼藉任桃花 
　　今日胜元日江天乍放晴呼瓶汲井水煮茗待门生山鸟鸣将下桃花暗复明所嗟人易老况复岁华更 
　　朝雨黄鹂静春风暗蕋低极知来令节未肯踏深泥狼藉桃无语侵寻草满蹊还闻骑马客踯躅向沙堤 

　　止客宿 

　　为恨开年雨江村马迹稀诸君能枉拜今夕不须归岁酒堪投辖人家欲掩扉仍闻仆夫语畏逐骏蹄飞 

　　暮雨客去 

　　入郭路初暝过桥客已劳仆夫亦人子马足徇吾曹春色归诗妙花枝爱酒豪良宵只孤负遮莫雨萧骚 

　　送客 

　　浓緑新春酒疎红隔水花官人坐马醉江路遶山斜桃李成春径牛羊散暮沙林泉无宿客兴尽且还家 

　　登陶公壮哉亭 

　　新亭开石窟逺势借昆仑天地双眸迥沧溟一口吞公来席不暖士死庙长存忆昔干戈际南征万马奔 

　　是夕范生小酌 

　　日月双轮转乾坤一气旋是时冬始闰细雨夜如年人语斜风外天机落叶边凭谁给灯火更坐读残篇 

　　至容贯宅 

　　在昔偶相遇如今共白头敝衣寒露肘破屋早知秋家业凭觚翰厨烟管去留老夫如辟榖与子入罗浮 

　　福童灌园 

　　绾瓶行百步池在小桥东抱瓮虽无忝寒衣却未丰数畦仍待緑十趾遂流红口腹终同及能无愧此童 

　　寄胡宁寿康斋先师之甥 

　　年华当转鸟诗思更涂鸦父子皆吾友箕裘一舅家人犹思岭北书不到天涯莫作妻孥计浮生日易斜 

　　石门 

　　白髪非公事扁舟进此门山云寒不雨江路曲通村玩世吾何有长途马不存晚来堪一醉江月照空樽 

　　悦城 

　　山作旌幢拥江絣镜面平舟航乘晓发云日入冬晴鼓到江心絶槎冲石角横经过悦城曲无语笑浮生 

　　岁晚江上追次王半山韵 

　　山寒烟错寞江晓日荒凉水际风巾动梅边■〈虫葛〉屐香低头挈小榼拍手笑轻航何但供游走而须此日光 

　　辱和拙作见示九日醉中再次奉答 

　　激楚嗟难和霓裳更可同更阑朱鸟下声断碧云中稍歇沾花雨还吹落帽风万松期不至半偈欲腾空 

　　九日马黙斋送姑苏酒至次韵奉答 

　　姑苏一壶酒九日到山开即事焉能赋颓龄漫爱杯清风生菊径落日满溪台酩酊藜床上云来覆老莱 

　　求茘枝栽贞节堂 

　　髙榜近东溟朝光满北楹欲便清昼睡须待緑阴横名木从谁假幽居赖母成君家多黑叶火急送双茎 

　　华山飞翠 

　　何处青天外穹然起一丘山名疑属我诗景尽归楼九夏云长润千岩翠欲流野夫好游走衰病只罗浮 

　　对鹤 

　　潦倒溪翁谁人疑鸟不疑闲将鹤起舞不作老无竒任病还亲酒虽慵不废诗悠然清唳外一枕到皇羲 
　　吾晚病兼贫麻衣稳称身朝来叅两鹤花底作三人日出东南雨莺啼宇宙春三杯下衫袖拂拭旧龙唇 

　　题罗一峰赠马龙道南巻 

　　花发春来少愁添老去长髙才想倾盖昨夜语连床天下罗公佛湖西马子香离筵一杯酒歌苦莫相忘 

　　饮陂头 

　　入崦花丛宻遵陂石路髙柴门过午饭村老对春醪水白都如练风清不作刀自然五字句非谢亦非陶 

　　呉村吊庄节妇墓 

　　豺虎何由近风涛浩若无行人看墓榜英爽在清都江暝云长合原寒草不枯乾坤不朽事持此报君夫 
　　此里有此墓千年亦不磨世方逐蔡琰吾甚敬曹娥淫盗死殊色良人及逝波江翻练裙带激烈有遗歌 

　　怀古次韵王半山 

　　三径五株栁孤村独板门先生正髙卧众鸟莫交喧晋宋当时改乾坤此老存手中一把菊秋色满丘园 
　　相逢疎栁下宾主两忘言处士乃无履江州初到门低头入茅宇散髪对金罇长揖朱轓别狂歌向小园 

　　即事 

　　龙溪一片水何处是真源沈吟搔白首竚立向黄昏宿鸟争投树归牛渐满村少年谁氏子歌吹隔江繁 

　　经故居 

　　到溪田作圃环堵树为门老忆先庐在贫知草座温三迁时己后二纪恨空存旧事无人话斜晖满故园 

　　容琴月生孙以诗来贺之 

　　春意复西良孙枝茁更芳自堪为喜极谁肯笑诗狂竹杖还渠撰金杯与客长簪花垂白髪迭暎緑衣香 

　　赠何廷桂罢馆归 

　　科头行百里笠影落烟霞四十亲舒巻寻常过酒家儿童非讲席铅椠此归槎共待春芳发来看旧种花 

　　赠谢德明有事赴广还 

　　毕嫁吾何有劳君作犬商钗裙是荆布岁月胜资妆月动江涛白山衰木叶黄无钱入城府来往但轻艕 
　　月落五仙城天空一雁鸣离愁动江色归缆解钟声鹭应船讴起溪寻酒幔行经过不买醉贪嗅早梅馨 

　　有传罗一峯观化 

　　悲风何处起散作断肠声乘彼白云去湖西问死生四海方悬仰一峯何可倾平生不下泪今日尽沾缨 
　　问讯南川子（东莞林光也）金牛有是非忧为妻子地泪湿故人衣岁晚流言恶天涯信使稀西风吹落叶故故傍愁飞 

　　四月 

　　四月阴晴里山花落渐稀雨声寒月桂日色暖■〈酉荼〉■〈酉〈艹縻〉〉病起初持酒春归尚掩扉午风吹蛱蝶低趂乳禽飞 
　　生意日无涯乾坤自不知受风荷柄曲擎雨栢枝垂静坐观羣妙聊行觅小诗临阶爱新竹抽作碧参差 

　　风雨夜有数十客共饭达旦不寐 

　　老觉生涯少贫添食指繁雨中谁举火夜半客推门室暗承尘湿阶飜坠瓦喧平明不曾睡负锸理花根 

　　闻方伯彭公上荐剡 

　　当时尊孔孟用世必诗书夫我何为者先生非过欤长歌扶晚醉短髪向秋疎坐惜篱前水垂竿试钓鱼 
　　骨相合长贫岩栖累十春忽传邦伯疏见笑北山神伎俩只余子行藏独老亲古来称氷鉴谁是鉴中人 

　　初秋夜 

　　四时相代谢已度一日秋风吹露下叶月照水边楼尧舜今当御巢由竟媚幽山灵邀梦去昨夜又罗浮 
　　自我不出户岁星今十周丹砂求未遂緑鬓去难留时节来将晚山河值早秋西风卷雨去星月满池流 

　　秋梦 

　　山斗英魂在江湖秋梦深还将百年泪滴破一峯心絮酒熏天地金牛恨古今龙泉不挂墓吾欲殉吾琴 
　　南海五千里不来庄定山何由到江北此会非人间短短目相属悠悠心自闲莫言但是梦好梦亦云悭 
　　夜来何所梦洗耳白龙池秋月下相照天风髙自吹永持一瓢水细嚼万年枝山鬼向我拜先生是希夷 

　　答惠州郑别驾惠葛布 

　　惠我一疋葛缝衣笑不奢赋诗酬别驾爱酒典邻家独酌秋风里浩歌山月斜醉魂不觉逺卧探惠阳花 

　　世泽 

　　世泽由来逺何年播广东吾庐依外海分派自南雄家剩为裘业山余偃斧封千秋文物类并与刼灰空 
　　世泽由来逺时当阨难中长须躬陇畆赤脚话儿童骨肉危相保干戈晚益穷存亡一丝髪端为谢苍穹 
　　世泽由来逺中更几替隆市廛怀直道夷险信阴功地接华山隐家严涑水翁百年还旧物报事亦无穷 
　　世泽由来逺谁兴启迪功今无夭颜子古有圣重瞳想象千年下凄凉百感中痴儿何足了徒只愧家风 

　　江门墟 

　　十步一茅椽非村非市廛行人思店饭过鸟避墟烟日漾红云岛鱼翻黄叶川谁为问津者莫上趂墟船 

　　中秋期友赏月遣苍头致馈以诗迓之 

　　笼鹅并榼酒食有一金携寂寂惭吾子依依向隔溪开筵面华月出户望青藜若负今宵醉何不西山栖 

　　即席赋 

　　夕风生微凉池塘散月光呼儿看酒具待客饮江乡月对歌筵徙风拖舞袖长人生行乐耳归棹夜相将 

　　盆池栽莲至秋始花 

　　栽种已后时花发秋将迟虽无女伴采亦有山蜂知叶稀因地力香逺是天资安得三闾手临轩赋楚词 
　　秋露开炎萼非时不遣夸盆中玉井水溪上舂陵家酒醒凉风发诗成缺月斜愿为若耶叟种水作生涯 
　　开花恨不早花落却生愁白露能消物红莲不耐秋频来痴小女对此泪长流不识荣枯理哀乐空相仇 
　　此夕不能寐此乐殊无央下堂步明月月印花自长涓涓花间露夜滴池水香但惜花月好那知风露伤 

　　圭峯阁 

　　胜处不在逺杪秋何处寻步崖碧涧落眠石青松阴地少沧溟入山髙雁鹜沈此时闲伫望谁识倚阑心 

　　庚子元旦 

　　风日佳元日乾坤自此春蒸空云气湿照水栁芽新笑语聊供客杯盘少对人能寛垂老意花鸟不无神 

　　春兴 

　　野晴花簇白山暖树更青卯酒醉欲睡午风吹又醒闲拈曲江句胜读法华经自在山牕下跏趺趣己冥 

　　晨起 

　　羣雀晓啾啾闭门春事幽下床花到眼招手鹤朝头永日还书巻衰年但酒瓯醉来江栁下笑引子陵钩 

　　早起 

　　推枕起新晴披衣向小明坐忘新病减梦少夙心清轧轧开邻户冬冬杀县更跛奴呼具盥旋起遶花行 

　　春怀次韵陆放翁 

　　江发溶溶緑山开面面青春风何气力吹动彩云亭时物归春雨交游散晓星十年江海梦谁道不曽醒 

　　清明日往孔家山墓 

　　旧隐经都会佳城入孔家春云低拂马山路曲萦蛇只隔飘香处犹疑坏圃花九原无晓夜谁管夕阳斜 

　　春兴追次后山韵 

　　万物各得性天开一岁春风柔翻弱羽波暖跃纎鳞穉栁初成趣芳芹亦赏新川云将岳雨何者不供人 

　　雨坐 

　　风雨坐前楹闗闗双鸟鸣正当落花处更作送春声大化归无极斯人乐久生不知川上水东逝几时停 

　　吊陈毅卿墓 

　　微风松下起落日照蜻蜓絮酒知吾軰春山忆毅卿由来都大梦终寄一浮萍极目苍岑外波涛满地生 

　　蓬莱山祭伍光墓 

　　道骨成仙蜕名山是阆丘云中骑欵段天上叫■〈车勾〉辀人世黄梁熟吾侪白髪秋仍留一杯酒何处酹金牛 

　　树穴兰 

　　树穴疑生理花开不记年灵根那藉土芳气值薫天瘦比飡芝老清于辟榖仙平生谁得见云峤但苍然 
　　大托千寻树真堪托此生春风巻骚怨秋月照琴声南极峯连起东溟水一横所栖非近地持赠若为情 

　　家兄携秉常看山予病不能往 

　　行色千崖里风光三月中山家愁酒少造物爱诗工好鸟簧为韵新花锦作丛吾能骑瘦马不惜逺追从 

　　题龟山小隐贺聂清碧新居 

　　濒海地三畆连云厦数间龟山爱清碧清碧爱龟山笠屐谁同往江湖我自闲芙蓉小溪水曽此照衰颜 

　　山下别业 

　　豕脚有濡需乾坤胡适随看云因坐久抱瓮得归迟家累无多口生涯但一陂归哉五湖乐吾未羡鸱夷 

　　弄孙 

　　画栋三重檐曈昽晓雀穿一儿卧我膝一儿坐奴肩风日秋逾美诗书老未传二雏当慰我心赏独悠然 

　　戏赠都老 

　　蔡坑黄野舟独坐小园幽被命为都老倾心向县侯万家春且至一纪俗全偷莫倚无言化须君九借筹 

　　韦夫人挽（两山先生配诩之母也） 

　　人生如朝露死亦同蜕蝉有子能如诩夫人可以仙春台花灼灼秋浦月娟娟唤醒何州梦归来泪迸泉 

　　次韵何宗濓 

　　洒落仪曹句遗名得自求如何行不顾胶向漆中投无事由来得多言大抵浮结趺樗木下即此是良谋 

　　至陈冕家 

　　逺树晴堪数孤云暝欲遮自怜江海迹能到友生家落日明江色轻风动麦花相看吾鬓白不必问年华 

　　金洲石（在江中） 

　　舟楫公余日金洲不少留中流几丈石明月五湖秋目击金山寺春来白鹭洲西风从此去几日到罗浮 

　　吊李九渊 

　　水竹更新主风花失故权夜台无起日春草自流年万有终归尽千秋不必传倒巾此相对只有玉台山 

　　古椰寄周京 

　　西来何处水千里不平流入海鱼龙喜怀山草木愁雨边明落日石角上孤舟寄语周京道劳生不自由 

　　德庆州舟中呈伍南山 

　　江涨麻墟雨天低德庆城正当击楫处空有结趺情入夏寻双井沿流到七星同行邹道士劝我学长生 

　　德庆峡是年大水舟行不由故道 

　　客路一千里羊肠八百盘时时行树杪往往异人间竹缆牵江暝絺衣入峡寒倚门应尽日谁与报平安 

　　和尚石 

　　舟楫行天上斜晖巻浪花回流忽吞吐鸣橹极呕哑便可通星汉还堪着钓槎云根僧一个疑我不袈裟 

　　南归寄乡旧 

　　家在桃源里龙溪是假名蕉衫溪女窄木屐市郎轻生酒鲟鱼脍边垆蚬子羹行窝堪处处只少邵先生 
　　居士旧茅斋萧然倚玉台独寻寺里去每到日西回鱼跃水萍破风推岩户开小桥残板在长讶有人来 
　　省事除烦恼端居养静虚栽花终恨少饮酒不留余山径儿吹笛村田妇把锄殷勤谢闾里胜事莫相疎 
　　碧草东西埭黄鹂逺近山岩春花气足檐日鸟声闲文字虚堆几园林不设闗一条烟际路朝往暮来还 
　　江边逢野叟乂手问官名立雀黄牛近衔鱼白鹭腥西田余故宅北崦多新茔驻马斜阳外凄然感废兴 
　　山童呼犬出狂走狺诸孙乳鸭争嬉水寒牛不出村墟烟浮树杪田水到桑根邻叟忻相遇笑谈忘日曛 
　　自爱愚公谷谁过野老家时依当户竹闲数上墙花鸟立溪槎静牛争崦路斜怀中娇小女学语解呼爷 
　　紫水团沙北黄云古刹东楼吞沧海日幔巻玉台风物色求锺鼎丹砂访葛洪芙蓉开十丈天际白龙宫 
　　出处有分付将非人所能君看飞鸟軰谁不顾髙腾放意三杯酒留情半夜灯韦丹非俗吏灵澈自髙僧 
　　沙渠风日美弄水爱羣儿花落莺犹语春归蝶未知惜芳心未巳髙咏社公祠四序毎如此独忧无乃痴 

　　春兴 

　　野鸟飞窓静春萝补屋穿时时咽花气翳翳傍林园山鸟日暮至长鸣芳树烟唤醒陶令醉惊觉华山眠 

　　社西村 

　　孤村比屋静疎竹小塘幽何处还三径如公也一丘晚田行布狗春草散■〈车勾〉辀汲涧谁家女金樱插满头 
　　结茅依里社村以社西名客至惟谈稼年衰不入城邻鸡上树宿水鹤傍人鸣向晚寻牛去前冈笛又轰 
　　君家里社西我家里社东平分社公雨不隔马牛风瓜地妻能种衣巾俗与同云边采芝径髙尽玉台峯 
　　社主对诸阡居庐散百烟共来乡社会同乐帝尧年折花潮没屐吹笛月随船偶寻社西去又赋社西篇 
　　社西逢酒伴埭北有花枝讵识愚公意聊同牧竖嬉围碁松崦久度马板桥迟袖有葳蕤草还家不告饥 
　　卜筑真何意施为但自由乡音还社阮家业且陂头野老眠看客山童坐饮牛无生知乐否更为问骷髅 

　　寄马黙斋 

　　山阴元有兴画舫在须登闭阁思君子开门见老僧骑驴山路隐挂席海波腾揣度安危事如公恐未能 
　　倒载轻骈驾徒行谢众扶无钱欺老杜失策问长须山雨■〈酉荼〉■〈酉〈艹縻〉〉病林风枳殻疎待君君不至春尽又何如 

　　月坐 

　　林深月到迟爱月坐成痴平生不戚戚衰老尤嬉嬉曾西卑管仲孟子述宣尼何事由求軰区区欲有为 

　　怀古 

　　千里拜林宗行藏未始同诸贤皆好义夫子独时中东汉非刘氏西山是阆风堂堂四百载载籍为谁空 

　　读西涯李学士撰赵员外沧江别墅记 

　　江空秋月清月出秋江明水月自相得乾坤谁与争作亭赵员外属记李先生何时理烟艇载酒下南京 

　　思亲堂 

　　父子自天性谁能咏蓼莪声容想如在风木悲奈何草露滴秋陇庭乌号夜柯思亲两眼泪万古注江河 

　　送郑巡检休官还莆 

　　卑栖一枝足髙举入云层大鹏非斥鷃斥鷃非大鹏卑髙各有适小大不相能归去木兰溪溪鱼美可罾 

　　怀古 

　　皇皇复皇皇开辟到陶唐迟日江山丽春风花草香闾阎尽孝弟简册无祯祥乾坤十二会巳午任中央 

　　寄容一之 

　　直以佣为业何妨睡作魔吟诗终日少饮酒一生多坐久头鸣籁行迟脚有鹅林居三十载一室小维摩 

　　万松草屋 

　　南山爱夫子夫子爱南山孤鹤去千载万松栖半间无愁催白髪有药驻朱颜夜半风雷作龙来问大还 
　　畏途千百转回首见诸山若个幽求子结茅松树间希夷归华顶黄绮在商颜分我青精饭从君亦不还 

　　寄太虚上人 

　　太虚石洞居孤絶少人依逺客携琴至逢师乞食归一莆青草上四面白云飞尽日无言说岩花落满衣 
　　定山聊作主石洞更无邻劝我无多事如公是一人朝闻履虎尾莫见批龙鳞莫笑杨朱小杨朱解爱身 

　　九日寄丁明府 

　　病里登髙意村边社树苍有欢开酒禁无力控诗狂老鬓花簪丑秋襟水照凉如何丁明府不肯共重阳 

　　菊节后五日丁明府彦诚携酒来饮白沙社赋补会 

　　秋色上篱尖天髙霜气严对花无阿堵笑我似陶潜节去杯盘在公来吏隐兼江门赋补会胜话无穷年 
　　此日还供酒人情盖亦难暂随明府醉断送菊花残极浦明秋日临流弄晚竿遥怜张阃幕相忆在长安 
　　百里非无地东篱不借人因君九日爱倾此一杯春菊谢人间世官闲酒处身想无厌花意投辖暮江濵 

　　对菊 

　　种菊不盈区挥金毎顾余古今闲计较俄顷失欢娱西廪髙堆粟东楼剩贮书路旁杨栁树顦顇不成疎 

　　秋晚 

　　皎皎月又缺鲜鲜菊可收汀云迷岛屿山雨落扶留市有屠牛杌江连逻吏舟恐无賖酒处垂白对清秋 

　　陈方伯耻庵挽诗 

　　乾坤如此老没齿向斯文公自沧溟水人无觳觫君衣冠全素履江海挹清芬病起须持酒青山欲到坟 
　　中年倦俯仰上疏乞山林黾勉南州牧迟回北极心民蒙三日雨世病一钩金殄瘁声悲处龙蛇岁值今 

　　苦热 

　　挥汗书难继清心雨未来手提弱丝去风撼社门开指点封君句摩挲土栋苔松根吾欲卧返照又相催 
　　晚凉慰我渴秋暑着人烦拄杖縁溪足看湖到栁根哦诗衰骨痛开巻病眸昏六月飞云冷相思只断魂 

　　晚步 

　　水国秋先至江村晚更幽泥筌收郭索山网落■〈车勾〉辀凉入社门树阴连渡口舟独怜经略地吾得放歌游 
　　居常懒出户肯到社西头海国诸峯暝乾坤六月秋微凉生浦树返照下西楼今夕蒲团上前山更卧游 

　　崔清献公裔孙潜示遗芳巻复许示遗像予既书纪梦之作于其还也赠之诗 

　　积雨阶苔上经旬断履痕谁为门下客公是菊坡孙泽与流风逺名因避相尊丹青遗像在何日照江门 

　　太夫人晚归携诸孙候于贞节桥下 

　　寒花明隔坞暝色欲归潮未愁山路黒莫放板车揺耄耋供人事儿孙候此桥殷勤望四崦风急暮云飘 
　　延縁看落日伊轧到溪西丫路依冈转垂萝拂盖低喜从中道见痴效小儿啼报赐心何极乾坤圣寿齐 

　　枕上偶成 

　　翰苑无官府蒲团了岁年岩云交树白水月印沙圆懒甚陶元亮闲于魏仲先吾曹生分薄于福敢求全 

　　梅村诗次韵黎雪青 

　　梅村梅发早已过赏花期玄酒初无味名家岂在诗井寒人汲少川暝鸟飞卑髙枕沧溟者神仙定不疑 

　　次韵秋兴感事録寄东所 

　　醉眠山影里恨不与君同松下泉来冷鸡鸣日过中就床梳白髪开户纳清风起视沧溟暮孤鸿没逺空 
　　秋露落芙蓉河山日不同物情诗巻里天道雨声中朝出马愁坂暮行船逆风欲投云谷隐鞭鹤上层空 
　　昆仑一池水色与银河同问子为谁氏从师向此中短檠非世业破笠是家风回首唐虞际浮云点太空 
　　首阳非立异栁下不妨同岁月黒甜外乾坤软饱中腐儒甘粝食烈士死长风今古谁能计贤愚并一空 

　　得林子逢书感平湖事赋此次前韵 

　　平湖千里水浣濯与谁同咄咄诸魔里冥冥一梦中支离深岁月感慨极秋风点检希颜处吾瓢合屡空 
　　同人未为失子不善为同宦况浮云外生涯大鳖中孤篙撑急水弱羽试冲风佛者空诸有吾儒亦有空 

　　与梁文冠 

　　铅椠谁分付闻君有义方纸田须乐垦画果岂堪甞得雨花蹊润随风鸟韵长公来诗不少排日两三章 

　　与客 

　　客访贫家少连旬幸作东笙簧都万籁俎豆亦千峯冠带迎人懒情怀傍酒浓白头君莫笑醉袖舞春风 

　　四月廿七日五鼓起索衣往来房户间失脚仆地伤面咎在不谨然亦衰年久病气弱无力之验也为诗以自悼 

　　胫骨衰无力颠危刚莫支少年非一蹶今日独多悲形模甘老丑面目对人疑呼儿教涤血不忍报慈闱 
　　风卷芭蕉雨南窓夜拥衾人当惩乐正我已媿曽参一一观天命时时动此心林间子规鸟那更助悲吟 

　　寄张进士廷实 

　　是诗难入俗正坐不雕鑴水满鱼争跃花深蝶喜穿日髙云卧处春在鸟啼边不及陈无已能无赏自然 

　　秋中寄兴同前感事韵録寄东所兼呈云谷老隐一笑 

　　山人无外事白首稚儿同弄水溪堂背争棋纸局中盆池秋见月竹院夜呼风触事成唐句狂歌向碧空 

　　偕伍伯饶杨伯顺甥舅顺德李子长游李村山 

　　游走意何穷天枢日夜东青山都老脚破笠又春风径草分遥碧岩花坠小红乾坤浑欲到何处问壶公 

　　昼睡偶成寄玉台文定上人 

　　老脚春还短名山梦每登玉台天上寺文定意中僧得法休藏钵传心信有灯道人北窓下一枕一瞢腾 

　　春日书事 

　　开年今日雨疎栁小塘春紫燕将归社黄鹂欲唤人未明事南亩选日■〈聘，目代耳〉西宾元亮朝朝醉江村白酒新 

　　春日江村 

　　时候花先觉阴晴鸟自知登山嫌避客得句乐呼儿蔓草披香径垂杨覆浅漪美人期未至江月几盈亏 
　　草带篱腰緑花簪石顶红林园开昼景莺燕语春风山霭霏霏合江流渺渺东独来桥畔路髙拄过睂笻 

　　驿吏送酒 

　　市榼通邮吏三杯洗侍儿十分春意思一副酒肝脾江岭长看画风花不尽诗混然天地内公是醉乡谁 

　　春日醉中言怀 

　　山林亦朝市朝市亦山林两鬓白于旧三杯狂到今子云休儗赋元亮已忘琴南山千丈石可以明我心 
　　古人不可见空见古人心春风开我琖流水到谁琴无说可传后何才敢议今玉台花信少扶杖更西林 

　　与客谈诗 

　　风雅余三百唐音仅几家梦犹将影说痒莫隔靴爬岂是安排定胡为孟浪夸超然不到处应是用心差 

　　雨中李世卿往还 

　　助谈风满席伴宿月流衾贫贱交游冷江山脚迹深惠连何处梦孟母此时心稍歇松斋雨还来辨绣针 

　　得林宪副待用书有怀故友张兼素 

　　蹇蹇张兼素从君致匪躬天来今日定书展故人封贾傅生还恸湘累死亦忠平生两行泪万里寄秋风 

　　寄容贯圭峯 

　　西风扶策上病骨快新凉乞米分僧饭闻香过梵堂闭门秋竹静语鸟暮钟藏浩浩蒲团上还同在醉乡 
　　落日荒台上疎松古塔边身休论出世趣欲到无弦峯阁初生月渠通自到泉西庵凭借问许住过残年 

　　江村晚望寄世卿圭峯 

　　一望一延縁诸山进目前乡邦无一老知旧半重泉黄叶寺旁下白云池上连无穷幽涧水日夜注东川 

　　赠黄进士廷章还京 

　　锦衣在亲旁饮酒日百觞乐处嫌春短离心向夜长青云冠盖起黄甲姓名香五色持文线千年补舜裳 

　　白雀羣飞益髙 

　　取势翩翩上江空暮雨余情轻鸠并妇声细雁呼奴白雪洒孤嶂青天开一图安能随蚱蜢跳踯在泥涂 

　　得林别驾书云去秋九月尝梦予于广信舟中兼示道路所闻 

　　潦倒年斯迈芳菲日自迟忽闻天上梦又落世间疑扛鼎须凭力无才敢与知涪翁亦秋思漫寄颕濵诗 

　　重过大忠祠 

　　宋有中流柱三人吾所钦青山遗此庙终古厌人心月到厓门白神游海雾深兴亡谁复道猿鸟莫哀吟 

　　春阴偶作寄定山 

　　浩浩川流疾冥冥岭树阴共怜春错莫更觉老侵寻宿雨衰花气朝阳絶鸟吟谁能尽天道俛仰此怀深 

　　次韵寄廷实 

　　吾犹堪起倒吾肯谢亲宾在世宁须此如公故可人百年应得见一面始能亲独向湘江去无忘越岭春 
　　无才佣作吏有酒喜留宾老更躭髙卧时还近俗人钟鸣山寺逺月出土床亲何处期吾子笙歌玉洞春 

　　筑室 

　　垂老无筋力宁非板筑人居常只谩过即事始知贫海国秋风早山房夜气新痴儿解了事吾坐养吾真 
　　一室无多事贫家每作难从来无厚积况复不能悭贷粟干知友营材入逺山三间开土阁聊得奉慈颜 

　　送景易赴秋试 

　　未达穷通理难忘得失心安能谢朝市且莫厌山林烹鼎须兼味吹竽当好音文章无定价敝帚不论金 

　　图新书舎怀世卿时别白沙半月 

　　月上斋垣白疎梅共主宾偶来对月饮不见如花人已觉书难至常疑梦与亲海山犹在眼何处却逢春 

　　龙眼 

　　龙眼何年种嗟嗟旧主人卑柯今蔽日腐骨已成尘春雨沾花足秋虫食实频流形非木石鬓脚半搔银 

　　始闻秋风作 

　　西风中夜起天地始肃清白雁霜前意玄蝉露下声幽人亦何事版筑初经营何时登此阁坐望罗浮征 

　　题容氏挽册 

　　中秋悲迹扫秋思忽依依此夜月还照何年鹤始归■〈犭员〉啼新宰木巷纳旧蓑衣大块终同尔谁能驻落晖 

　　梅花 

　　山竹深深径梅花浅浅塘清冷朝弄影芬馥夜浮香瘦骨交撑月横梢直过墙啄英终饱德灵鳯或来翔 
　　探梅非探梅梅花满玉台北风吹尽日疎雪点荒苔色得乾坤正精成造化胎无人知老子刚坐一牛来 
　　何处寻梅好罗浮海上春树环铁桥尽地与葛仙邻炼药香生鼎扳崖影落身西湖千顷水未洗往来尘 
　　彼美枝头雪微韬岭上云低迷明月寺掩映葛洪坟北海罇能倒西湖地索分幽香偷未得衫袖细氤氲 
　　手种梅千树山寒半欲花岁阑知此意溪上问谁家素艳明争雪青萝倒绾蛇还须邵康节来驾白牛车 

　　逐客 

　　笛声且莫哀逐客过江隈还到此边去尽因何事来著书多在箧遇酒辄衔杯莫言生意尽寒雨湿枯荄 

　　得张主事廷实书 

　　十口虽无累三年不易更春雷轰令问枯木嚼官情长夜乡心切何时会计成登髙望东海到眼是蓬瀛 
　　新凉欺老臂索被过残更月到思君处书通在客情有家宁免累作吏转难成日踏皮鞋破思量旧阆瀛 
　　三口丘园旧离羣迹半更几时重见面中夜独驰情眠食今何似头颅尚可成定山名教顶贺老却登瀛 
　　持烛圭峯寺宵谈仆屡更一为方外友都没世间情面壁僧犹在栽莲社未成孤舟破危浪载月下东瀛 

　　次韵寄潘时用 

　　文章豪自寄丘壑静还更久病依人世长贫惬妇情（辰妇岳氏尝止辰赴秋试）人为知己惜天与后生成更约齐州外从吾泛大瀛 

　　久雨 

　　树隐云深黒篱崩水乱流凌风快燕子上壁定蜗牛老更怜儿病人多为草忧朝朝稽叔夜谁办不梳头 

　　用韵寄姜进士仁夫 

　　书爱八分小来书喻率更云霄初接武江海尚留情世事非难料人才怕小成诸贤须汲汲吾老独观瀛 

　　用韵寄林缉熙平湖 

　　秋懐耿不寐更静复闻更水向漫漫注心含种种情士应强到底官岂怠将成旧业罗浮外东南望隔瀛 

　　用韵效寒山 

　　贫贱耻为拙富荣常好更髙论古今事中怀名利情堂堂无复见小小或能成浪说神仙在从来不住瀛 
　　四郊多窃盗村里夜支更为语长官道能无患盗情家家愁日暮处处望秋成饥鼯饱苍粟苦海变蓬瀛 

　　赠刘程乡别 

　　肃庵今又别酒醒望圭峯秋色此溪树暝烟何处钟功名悲梦蝶文字耻雕虫故里荒坟在归来拜一峯 

　　病疥用后山韵写怀 

　　痒极肌难忍爬深血有棱老亲令就枕小婢问留灯屋漏频推瓦床摇屡束藤同袍谁问疾端愧玉台僧 
　　呻吟不尽痛夕枕傍慈帏安得身长健朝朝见彩衣无肤臀奄赤乍肿臂疑肥睡过西廊月寒空淡不辉 
　　缺月生残夜微风引洞箫心闲髪少白人老病难消出户行看月移舟钓落潮酒钱不拄杖着处解奴腰 
　　病枕愁更永笼灯对夜长千年无鲍叔一懒有柴桑儿请栽瓜地妻评作曲方花时呼酒伴酩酊出扶墙 

　　赠黎萧二生别 

　　白髪孤灯坐青春二妙来若无天地量争得圣胚胎至乐终难说真知不着猜蒙蒙烟雨里归思若为裁 

　　野坐 

　　团盖青松午重裀緑草春野晴莺得意花盛蝶伤神断霭生西坞残潮下暝津竹根酣共卧不觉藓沾身 

　　梅花 

　　世传咏梅句天下共称竒花有无言妙人间都未知正嗟同赏絶又过半开时安得邵康节为我问庖羲 
　　风月交游淡江山几席闲夜深花睡去时有梦来还引步寻香易无心弄影难乾坤留此妙何处觅孤山 

　　谢客 

　　客舫初辞岸主翁仍在床十年今转数一饭故难偿竹杪风生汗天边雨送凉所思黄叔度岁晚得同堂 
　　漾漾湖侵岸萧萧风引旗问儿打皷处是客发船时鬻屦时将暮迎门俗久衰秖应巢许軰掩口笑人痴 

　　寒雨中作 

　　有期久不至旦旦问童奴雨过荆扉湿风回树叶疎兴移剡溪舫诗在灞桥驴风韵今谁继千年胜事虚 

　　喜梁文冠至 

　　驻桨梅村夜风光胜早春直知花是路不觉月随身草木皆知旧江湖多贱贫短蓑来往数等是最闲人 

　　雨中栽竹 

　　心被清虚引非闗索竹看檐前纔数个淇上已千竿微雨土初覆北风天正寒昆丘有孤鳯何处喙琅玕 

　　楚云台呈世卿 

　　三杯拈铁篴见月上瑶台初弄山石裂再轰仙鹤来夜阑试静听曲罢仍迟回何必杨州去前村多美醅 
　　行窝还几处云水且吾台雨脚风吹断潮头月涌来野桥牵木渡沙径逐牛回亦有采樵者放歌行负醅 
　　有月严光濑无金郭隗台悠悠百年内又见一人来水槛秋逾好山云暝欲回相逢各心醉一语浃春醅 
　　爽气通秋服溪流静晚台髙楼多自惬真赏复谁来对月诗方妙看山梦始回市沽堪便醉况乃是家醅 

　　寄吴明府同世卿游玉台 

　　圭峯雨初霁策马向松闗流泉忽满涧白云长在山弃置千般事来投半日闲上方禅榻静坐到暮钟还 

　　生日答吴明府献臣 

　　生日何人记南枝报长官酒香同客醉花少避人看后甲惟元祀浮生又五寒凭轩一长啸风日满江山 

　　寻梅饮李鸿宅用服周韵 

　　今晨风日佳策杖去寻梅独树山中老危枝石上开时看残腊尽人望早春来谁解忘情得神功付此杯 

　　赠世卿别 

　　客路经南岳湘帆背岳开江湖闲老梦岁月是君来相见儿童喜别离琴瑟哀惟应楚云外更起望仙台 
　　岂无千日酒花下与君同客思朝临水归旗夜引风一槎当浦口（谓庄定山）一枕在辽东（谓贺克恭）何事今为别藤蓑还赠公（世卿乞子藤蓑赠之） 

　　赠世卿游山 

　　万丈昆仑顶冥栖忆老闗君看白龙水何似黄公山有酒终日醉无官到处闲南风乃何意又送楚舟还 
　　朝来生紫气此地一函闗帽顶花沾雨云中人下山相逢欲大笑不语是真闲晚向东亭醉犹能骑马还 

　　世卿将归 

　　会有还乡意深惭不自量母留儿作伴妻为客求浆台榜明朝旭松堂闭夜凉延縁过残夏满意泛潇湘 
　　与君云水别何梦得商量合是真调鼎能忘老卖浆还山非早计举棹是秋凉有路通衡岳无诗吊楚湘 

　　赠饶鉴 

　　君又去东津东津月送人周游千里道细问百年身野色淡将暝江桃疑是春丹青如可赠画我小昆仑 

　　梅花 

　　草木自有性湖山更乞灵氷霜仙骨痩桃李世情腥惹袖香全别和羹子未青未须携铁笛吹月上湖亭 

　　喜何竹窓重过白沙话旧赠之 

　　此君为别久不逐众芳雕白葛身已老青云郎独超春风吹细浪落日泛轻桡楚云有髙树未肯挂公瓢 
　　忆年四十许公弟立如山行止相料理渔樵共往还余情空耿耿秋鬓各斑斑不是公怜我清颜谁更攀 

　　闻林缉熙初归自平湖寄之 

　　短世渊明醉长愁子美謌髙情谁复尔久别公如何淡月初出浦好风来扬蓑买田沧海上耕亦不须多 

　　张地曹寄林县博用韵答之 

　　无心云自在得意鸟同謌白骨可人醉（杜诗古人白骨生青苔如何不饮令心哀）苍生如命何渔樵真有道烟水别传蓑想见沧溟外东南月更多 
　　安得李太白樽前同尔謌自从识象罔未始离无何草长游人路风鸣桂树蓑东邻古大嫂揜口笑何多 

　　和子长民泽论诗寄兴罗浮之作 

　　飞云干老梦拉伴骋遥临挥手谢人世闻歌生我心今年春又过何处洞还深相忆山楼暮依依向逺岑 

　　再用韵示诸生 

　　贤圣低回久千年想一临希颜非乐道疑孟失求心逸驾行应速寒泉汲务深尝闻根本学不尽泰山岑 

　　赠李司训别 

　　江门云水地不絶往来交已恨栽花晚宁辞抱瓮浇月疑窓下枕风语树头瓢精舍明朝别何时还见招 

　　再次写怀 

　　孤形将影住一臂与谁交矫矫志欲竞栖栖习恐浇江山一得手风月尽归瓢始觉逍遥外人间未易招 

　　代简畣府尊林先生庆老母生日 

　　有母年龄暮逢辰喜惧深多仪安敢却揣分故难任锦段拈香拜仙醅洗■〈角戋〉斟独惭非节孝未了百年心 

　　秋坐碧玉楼 

　　造次中秋过商量九日来诗将秋景淡菊共老人开时节陶潜醉江山宋玉哀平生沧海意不受白鸥猜 
　　山中犹逺志小草已人间（近得东白先生书在山逺志出小山草故及之）不是无经济谁能断往还江鱼肥入馔霜橘緑堆盘问我心何住红藤拄杖端 
　　碧玉架云端朝朝倚玉看时情膏火里世事奕棋间古榻多便静华簪不博闲篱根散髪醉又对菊花斑 

　　梦杨敷道定山事 

　　梦语者为谁湖西旧见之聊寛野老意未了定山疑贫病吾犹是多愁俗岂知百年将满日心乱不成诗 

　　九日嘉会楼登髙 

　　引步下前除儿扶杖亦扶会于何处胜客有去年无天道常流转园林又变疎暂留赏今日醉莫看茱萸 
　　兼有吟诗病何妨着酒扶景逢佳处少句向觅时无醉去乾坤小醒来伴侣疎今朝嘉会会不尽看茱萸 
　　半酣壶矢折又减两三扶九日江门有千年栗里无山形当晚瘦脚迹向秋疎问我登髙去都忘菊与萸 
　　溪边菊一区溪竹两相扶草木从吾好风霜杀此无闲同元日醉浩笑一生疎试问干云桧何如小沜萸 

　　楚云台观民泽所栽菊寄民泽用作九日韵时民泽还五羊未返 

　　当轩玉朶孤植竹翠茎扶香细风初动神清俗本无寒深溪井涸月出山瓢疎何处异乡客永怀歌茱茰 

　　野菊吟寄子长再次 

　　野菊生何处寻香杖偶扶孤标犹讶絶佳色旧知无老弄真成独秋来不作疎金樽谁九日引满对茱茰 

　　吴明府送菊次韵答之 

　　黄菊有名花渊明无酒官酒多人自醉花好月同看老未厌人世天教共岁寒未应携不去髙步蓬莱山 

　　答周潮州万里 

　　今代潮州守濓溪是一门乾坤吾道在岁月此心存行次天边路书投海上村夕愁空竚望风雨暗髙原 

　　汪巡按见访 

　　岭南经略地柱史不谋身料理安危事更张文武臣风行先动草寒极正开春倾盖江楼暮挥杯劝故人 

　　寄题小圆冈书屋和民泽韵 

　　四野云飞尽圆冈一室清至虚元受道真隐或逃名有疏微言塞无为大业成一声闻絶唱五岳看全轻 

　　刘少叅见寄次韵奉答 

　　西川一杯水为我浣诗尘身落沧溟逺心将翰墨亲江楼初见客野径别藏春十郡停车地千峯击壤民 

　　赠李世卿 

　　楚客复归楚青山此送君往来十年破精力半生分着意当时见留情异代闻若非真有见何处谢浮云 
　　三尺短春蓑山风吹薜萝人材非管乐吾道本丘轲送老诸名岳全生一病窝相思凭寄语路打祝融过 
　　落日苍梧望清风发棹讴楚山正西上江水自东流作伴春携酒谈诗月满舟洞庭看未透更上岳阳楼 

　　题黄公钓台 

　　小小离人意羊裘却未工今人多白眼为我谢黄公弄钓浮沈见登庖拨刺空浩歌泉石里况有古人风 

　　晓枕示湛雨龚曰髙 

　　二千六百丈脚底是飞云悠悠四十年欲往念徒勤多谢红藤子扶吾还数君铁桥问何如见景胜于闻 
　　万年如一瞬莫问我浮生风雨将秋至山河载月明语檐幽鸟乐对竹小童清夜夜湘江梦与君何日行 

　　再和晓枕寄廷实 

　　仰见双白鹤髙飞入紫云茍无脱俗意安用看山勤好句能传我幽期敢后君异时铁桥咏莫遣世人闻 
　　万往皆有复左车不复生西风今夜起朗月四山明天马非常步铁桥相伴清去去莫复顾衡山顶上行 

　　晓枕再和 

　　平生老黄石引望空白云无人知感激为我尽殷勤何处寻吾契名山访道君洞天三十六步步声相闻 
　　外生即非死胡为乐久生去来大化内俗眼未分明我寿元无极君才亦太清五峯南斗上何日踏歌行 

　　中秋 

　　平楼时稳步身虚欲翩翩明日秋始半中天月最圆武昌书未返督府句堪传衡岳那能去罗浮何处烟 
　　广寞天自然浮云任飘翩随时有忧乐与物无方圆酒底月未咽水中神莫传去年今夜艇吾欲破湘烟 

　　彭司冦挽词 

　　男子固多竒如公更不疑经纶思昔日功业问当时鬼幸村巫小棋还国手知杜陵秋月下兴尽八哀诗 
　　侃侃亦誾誾行违榜要津鸟还江上暝人老世间春禄尽休言命愁多不为亲武夷最髙处东望一沾巾 
　　斗气空遗剑床灯不照琴春怀不自得老病忽相寻事往浮云梦山余宿草心平生孺子意絮酒一何深 

　　题云津书院太和刘氏 

　　云津杳何许试向巻中寻不覩六经教空余百代心嵩阳思识面白鹿尚遗音家有鸳鸯谱何须更问针 

　　春日冩怀 

　　水际寻芳去花枝隔水新可怜今日望不是向来人紫袖垂垂下黄鹂树树春东风天外至南岳梦中身 
　　一觞复一曲不觉夕阳残好景我只醉春风人未闲青红今满路风日未登山何如海中鸟鼓翅蓬莱间 

　　赠周文都 

　　君行无日矣奈此别离何道逺书难寄年衰病更多行行慎自爱浩浩不同波若见东山北微言共琢磨 

　　赠黄希颜春试 

　　北风雨如注是底别离时黄色眉端动青云足下驰儿童酣世豢国士醒心期去去江流疾还君一赠诗 

　　诗罢怀白洲先生 

　　山东无近耗（白洲时为山东左方伯）海上立斜晖童子觅牛去渔翁罢钓归登舟人欲别（周文都赴会试将行）见月鸟还飞何限相思意千峯独掩扉 

　　赠丁一桂 

　　初月照甘棠千门一炷香南风催返棹西朢欲沾裳有庙旌遗爱无金归故乡未知忠定者先请问崇阳 

　　奉寄筠巢翁 

　　昔别筠巢叟如今是几年华巅将朢百碧玉屡添年寥寥千古下望望五峯前何日扶溪棹还来别老仙 

　　邓御史公辅寄新刻陈君举论孟古义复以是诗 

　　两汉非三代人才逐世低市朝多画虎文字笑酰鸡古义昭昭对终篇短短题不因欧六一争得见昌黎 

　　张纲 

　　汉臣张御史何事便埋轮欲作千年计都忘一个身堂堂见意气黙黙愧经纶却恨程明道丹青失冩真 

　　吴节妇 

　　江山逢此会真地作光辉路转扶溪北山来越岭西春光流圣泽明月照霜帷碧玉遥相贺云中卧赋诗 

　　汪海北讣至 

　　西所今亡矣皇穹肯不仁眼中还见此天下岂无人海阔书频至神交梦亦真人间秋半后回首一沾巾 
　　诚至通金石乾坤正惜君怀沙人不见修古恨空闻殁世能千载还山但一坟海山今夜月空照水中云 
　　望望白洋水滔滔碧玉流白头闻有是倾盖忽相投天柱峯常在神龙云正浮悲歌掩图画泪落不能收 
　　英雄满襟泪不洒儿女胸穷愁当尽夜浩叹起秋风几点星初落千峯日未红髙楼慵引望兴尽一宵中 

　　示景易 

　　长鲸千里鬛灵物一生竒化成端有日潜跃贵因诗感应天终定早暮命难期信知抱瓮是安事桔槔为 

　　题丁长官祠 

　　千山多雨后百姓苦饥时老病无人问低回只自知百感观空尽扁舟适楚迟诗成逺莫寄分付长官祠 

　　漫笔 

　　行年七十二七十一年非渔樵真有分语黙各因时比恨四愁具方年伯玉衰未行元属我天命更由谁 

　　题筠巢巻 

　　手把筠巢巻口咏筠巢诗白头心折处碧玉梦醒时梦将人待逺心与此君期想见千林暮还同一鹤栖 

　　寄张梧州克修 

　　还家臣軄尽摄守郡符新心同端溪水迹比峡山云朝野无交牍桐江有钓纶时无张刺史脚板但空闻 

　　赠黄化州归莆田 

　　有客来何处多年守化州白云秋自好碧玉自相投日月催人去行藏怅此休武夷洗足罢回首望罗浮 

　　枕上偶忆旧游南海祠因怀故友林暕 

　　子觉饶英气携书话此宫清祠无厉鬼大水有真龙过客窥诸葛论诗病长公往来三十载美恶并成空 

　　卧游上游庄 

　　上游何处是试唱上游歌入涧花迷路出门云满蓑景胜开图画春香醉绮罗静对南冈顶月明秋更多 

　　次韵荅邝筠巢 

　　飘飘八纮外逺意竟谁分我抱三年病天生几様人十年营一圹万骨掩孤坟休休莫复论局促此乾坤 

　　次韵游上游黄云山 

　　系艇黄云下黄云几度歌登髙云压帽度宻雨沾蓑瀑涧宵鸣瑟山花昼拥罗野人携茗榼路打铁桥过 

　　荅容北溪见访 

　　曲径黄云外青山一路深巻为乘兴地人间何处寻白龙三亩水紫府万回心锦囊挑不去千峯暮色深 

　　中秋拨闷用旧韵 

　　疎星围碧玉秋气正平分共持今夕酒又减去年人白髪来千丈青山忽数坟年光付流水万物信乾坤 
　　晚有悲秋意秋来此夜分可怜清夜酌尽是白头人紫盖终携病朱陵愿卜坟谁能天地外别去觅乾坤 

　　讳日 

　　虽贫还讲讳兹事俗之常时节难虚度杯盘秪自伤五鼎终难具千秋敢易忘痴儿虽未了清白永流芳 

　　迎医寄左明府 

　　帆开春鸟起篙响晓鸦连日出千江水风连一路烟病苦魔难敌情真事可怜平生左明府应惠济生丸 

　　赠陆医士左明府遣来 

　　山雨睡初醒门前报陆生手持王氏药重是长官情分付一杯茗刚劳几日程小诗何足谢聊以着佳名 

　　寄东所 

　　病久惟听命诗成不浪传门前花十丈玉井正开莲数椽刚到地一栋且横天不亡吾道在万万岁相连 

　　春日偶成 

　　菊残犹可对人老不须嗟水阁风低栁山篱雀啅花千门尽桃李十亩未桑麻大禹须治水颜回却卧家 
　　竞长家家栁齐开阵阵花春深添富贵人老旧烟霞欹枕黄鹂近开窓白鸟斜草玄无意绪呼酒对侯巴 

　　白马庵聨句 

　　人生须此会何处问阴晴（白沙）动荡乾坤气调和鼎鼐羹（怀玉）公来山阁雨天共主人情（定山）未了鹅湖兴江城又杀更（宗派） 
　　寒风吹角短细雨打更长（白沙）天意留行李灯花喜对床（怀玉）衣冠真率会尊俎太和汤（定山）何限春消息梅花不断香（宗派） 

　　○七言律诗 

　　与友约游仙井 

　　仙井会容双眼到病躯须着一笻扶春风有客来相问何日扁舟进所如世道难交终索寞幽居拟卜只虚无凭君寄语山灵道欲傍啼■〈犭员〉借一区 

　　马贞卜筑圃中与容贯同处 

　　何处有花堪结椽溪边园里树相连一斋一榻同灯火江草江花自岁年元亮髙楼须避俗岩青异骨合成仙东风两岸黄鹂语我亦中流坐我船 

　　自斗冈还至汾水江值暮 

　　归舟欲背南风发别琖初开落日斜社曲寄声凭骥子（是日景易有信促归）武陵回首惜桃花东游西泛经旬日挥翰留诗到几家满眼却愁归路黒时从野老问江乂 

　　吊崖 

　　天王舟楫浮南海大将旌旗仆北风义重君臣终死节时来胡虏亦成功身为左衽皆刘豫志复中原有谢公人众胜天非一日西湖云掩鄂王宫 

　　子陵 

　　谁将此笔点行藏真有乾坤日月光三尺羊裘几铢两千秋龙衮共低昻客星天上何须急老脚人间不浪长留得先生在台辅不知东汉可陶唐 
　　羊裘不返道终疑玉帛虽来事可知天下君臣光武召世间脍炙子陵碑故人不改狂奴态一事堪为百世师九鼎汉家从此重听歌山谷老人诗 
　　桐江秋水来天地照见千年老鳯还太史直书形迹外先生犹在是非间交情此去投当宁年事何劳列从班欲向东吴问遗老江湖容有此翁闲 
　　先生如此亦天民髙坐桐江一水濵却到陵夷排乱贼方知名节是忠臣白鸥自去江湖逺黄纸何来道路频往往见人东庑下伤心一代帝王真 

　　读张曲江撰徐■〈聘，目代耳〉君墓碣 

　　杜陵烟艇曽来否相国铭章今在亡千古我能生感激一碑谁可借辉光江波自映蒲轮返原草还沾絮酒香事异凿坏终逺去鸿冥天阔道之常 
　　桓灵而下使人悲却忆陈蕃在郡时何处公交车还欲召平生此榻竟奚裨事机成败我当算天命去留人得知万古江山一回首风清月朗■〈聘，目代耳〉君祠 
　　知心未问陈蕃軰欲起先生在帝桓自古山林轻禄位至今朋党惜衣冠寻常笑语诸公抚七十支离一老看谁道开元张相国重磨碑碣冩心肝 
　　一木能支大厦颠栖栖徒只喻当年身垂白髪西山里光射青牛北斗边信史只今文献碣清风何日豫章传狂歌乱耳不足献依旧生刍置墓前 

　　西山驿晚望 

　　晩来花雨湿诗囊晚上邮亭望大荒南尽海旁诸郡浅西来天上一江长渔歌落日还孤艇树隔啼莺背短墙料理凭髙非一事樽前谁与共平章 

　　秋江漫兴 

　　能倾瓦■〈角戋〉深深酒不尽秋江短短篇闲弄孤舟移白日明开两眼看青天鸥迁逺渚眠何处云飐髙风落此川野老隔波频问讯可能无意向神仙 

　　送罗养明还江右 

　　长寄湖西梦里身扁舟春早忽相寻乾坤自古悲难合伯仲而今契亦深草色正催公子醉花枝不称老年心何须袖却鸳鸯手更向沧溟问我针 
　　懒作人间卖卜仙红渠浪里枕书眠诗篇到老絶求世酒琖逢春不爱钱鸥鹭一羣清似雪江湖诸子逺如天扁舟忽报金牛信也得江花对惠连 

　　村中即事 

　　山风处处闻松花江市日日来鱼虾髙田一弓走猎犬灌水几株丛老鸦正逢元宵市灯好亦有杂剧村鼓挝野老西畴急春事长揖县官归县衙 

　　晓枕过金洲戏作 

　　行人拍手笑天公十月江湖未朔风旭日上天纔半赤晴霞照水忽殷红注目九江来艇急回头三老着篙慵何须却是苍梧道不道天公也笑侬 

　　清明前三日有怀亡友伍光宇无子 

　　先生英骨葬蓬莱幽思凭髙不易裁荒岁无穷春易老清明将近雨还来皇天自失包胥定泉坏谁兴伯道哀寻乐斋前数株树月明空有鹤飞回 

　　祷雨呈县主丁彦诚 

　　峯顶为坛五土升皇穹端合享精诚雨声先到玉台寺云气初蒸緑护屏野老分钱须一虎病夫献茗走诸生年丰我欲招神贶絶壁髙鑴令尹名 

　　奉陪赵提学崖山慈元殿吊古 

　　信国诸臣近有碑一陵濒海尚堪疑荒山野水无人到落日轻风送我旗天地几回人变鬼风波万里母将儿萋萋芳草慈元下邂逅渔樵问旧时 

　　李德孚挽歌词 

　　此翁白髪已垂肩犹借沧波十载眠（德孚己丑偕子自京师归不复出至是十年而卒）一舸载书同载酒几家留药更留钱山阳笛奏西樵月（西樵南海山名余曩与伍光宇同游后有西樵山感旧诗即此山也）薤露歌传大石篇（大石即德孚所居村名）谁道人生只如此两行衰泪落江烟 
　　别时已动东游兴别后还深永诀悲夫子春秋能六十故人涕泪不童儿身如南郭人间老家有文溪地下师修短未知人喜戚天涯孤影日凄其 

　　题庄定山诗集 

　　春风一曲有霓裳不落人间小锦囊今代名家谁李杜先生髙枕自羲皇乾坤兀兀中流柱风月恢恢大雅堂莫道白沙无眼孔濯缨千顷破沧浪 

　　浴日亭次东坡韵 

　　残月无光水拍天渔舟数点落前湾赤腾空洞昨宵日翠展苍茫何处山顾影未须悲鹤髪负暄可以献龙颜谁能手抱阳和去散入千崖万壑间 

　　扶胥口书事借浴日亭韵 

　　早春约我扶胥口今日进舟黄木湾使君已去漫留诺水国独吟空见山老向烟波真得地晚来风日更开颜明朝去觅南川子与话平生水石间 

　　宿榄山书屋 

　　一片荷衣也盖身闭窓眼者乃何人江山雨里同歌啸今古人间几屈伸长与白云为洞主自栽香树作斋邻山中甲子无人记一度花开一度春 

　　别榄山 

　　罗浮山色眼中来老子心情不易裁髙浪不惊南海舶白云聊共榄山杯未知竹径留人否那问天公着雨催主人更道秋来好收拾黄花待我回 

　　余兴 

　　何处秋声入短琴江边萧瑟起枫林空歌白雪儿童笑不负沧波老子心钓石摩挲云气暖睡沙展转月痕深眼中昏嫁随时了只有床头鬻犬金 

　　陈冕来游白沙至仰船江遇石尤风舟覆 

　　中流几覆程夫子何况白沙门下人贤軰何曽负天道老夫正自怪江神仁义几回惊阔论利名何处不通津祗应归拜庭闱日弃置艰难不肯陈 

　　罗一峯挽词 

　　今我何敢私一峯百年公论在儿童要知此老如君实更恐前身是孔融青天白日人千古五典三纲疏一通天下何常乏知已我言刚与定山同 
　　状元文史少微星翰苑为官谩两京既有光华争日月那无描画在丹青表章细事凭诸老怅望髙风激后生千秋欲与苏徐并湖水中央更一亭 
　　芙蓉城下白骡还更见一峯何处山晚觉神仙真妄诞肯留精爽一追攀髙才转盼交游内元气惊心宇宙间此日迸空为谁泣衰龄何意向人寰 

　　杜阮看山（客贯卜居之地） 

　　曽于海上看罗浮魂爽髙飞未得收一片好山还入眼两巡痩马更回头青浮竹杪冈连峙红浸花枝水曲流君若卜居须卜此涧边黄髪是巢由 
　　数家种竹已成林共有平生下筑心草木总偷春色早云霞偏傍晩山深莺声早赴山灵约松盖先分地主阴欲置一庵三级土结趺髙榻对南岑 

　　代简荅伍郡主为莆田林侍御求草书 

　　闭门一病九十日小草大草生荒芜山癯须爱老狂客府主正逢贤大夫药裹君臣何处有墨池风雨坐来无秃管已驰林侍御如今雪茧不还莆 

　　东亭奉别宪副陶公 

　　父老连村拥画航东亭西日引杯长旧是宰官今宪副后来新会古桐乡指挥戎马能千里表里山河捍一方太史但收能吏传升平不必问耕桑 

　　蒋宗谊以厥考樵林摘稿及其所著续宋论见寄代简奉答 

　　江右诗书不乏贤君家父子尽堪传樵林一摘几千首宋论直窥三百年西汉文章迁史后东吴风月定山前乾坤只眼知谁在不是杨雄不好玄 

　　寄景星海上 

　　妬花暝雨迷千里隔水残红度几车梦破三更子规鸟香来一树木犀花病夫老去头如鹤稚子春来发似鸦海曲传诗意无尽更期何处问丹砂 

　　次韵都宪朱公归兴 

　　当日头颅也未然相逢休问买山钱葛巾旋把陶潜酒烟水将归范蠡船岭表他年须领略桂阳秋月忆髙眠大臣去就嫌疑絶还似嘉谟赞九天 

　　命孙田 

　　新开斥卤走通川剩种乌穧益税钱士不居官终爱国孙当从祖是名田幸生天下承平日屡见人间大有年从此不须忧俯仰茆斋向暖抱孙眠 

　　辛丑元旦戏笔 

　　酒杯不与年颜老诗思还随物候新分外不加毫末事意中长满十分春栖栖竹几眠看客处处桃符写似人除却东风花鸟句更将何事答洪钧 

　　与谢胖 

　　栁市南头望客舟青山无语水东流江花自对黄鹂晚风雨偏催白髪秋宇宙万年开老眼肝肠一缕入春愁明朝日出波涛暖依旧忘机对海鸥 

　　重赠张诩 

　　风雨何人来欵扉沧江烟艇疾于飞正将白首怜倾盖不管春泥得上衣诗句与君争出手酒杯中我自忘机伤心万里沧溟水又逐长风破浪归 

　　■〈酉荼〉醿将开值雨 

　　相看无语只沈吟蓓蕾枝头已簇金山雨不来昏昼景东君容有妬春心较量花品终何益茫昧天机亦自深明日阴晴还未定一尊何急对花斟 

　　答梅绣衣见访 

　　一春烟雨暗荆扉系马怜君共落晖酒琖香风吹月桂砚池清露滴■〈酉荼〉■〈酉〈艹縻〉〉水中郭索嗔皆是屋上慈乌爱亦非天道不移人自异红尘飞上钓鱼矶 

　　陈庸被盗张诩有诗唁之因次其韵 

　　三尺龙泉八尺身书生胆气欲惊人亦遣偷儿知我辈还将直道是斯民风连蜀魄东方晓雨洗荼■〈艹糜〉昨夜春白舫望君心若渴清川照我髪如银 

　　晓枕 

　　天时人事莾何穷睡破山窓正恼公几点木犀三月雨一声蜀魄五更风青春有限年年老白髪无私个个同莫共老人论甲子闾阎稚子亦成翁 

　　咏鹤 

　　孤山赤壁两茫茫疎栁江边一草堂尘世事多黄发老仙禽真对缟衣郎风传蕙帐声犹袅月落芝田影渐长却怕茶烟生一缕等闲飞去碧沙旁 

　　忆鹤 

　　孤山有月好西湖只问湖中鹤在无颈阁痩躯三尺半声揺残梦四更初青田别去何由见赤壁飞来不受呼寂寞小斋谁作伴赛兰香袅旧团蒲 

　　谢惠壶 

　　江上花边到一壶春风日日要人扶数篇栗里乃何趣五斗髙阳非酒徒春事无多花去眼老形已具雪添须醉乡着我扶溪老白璧黄金惠不如 

　　题闲叟 

　　前村烟火熟朝炊正是先生睡足时身在江山人在画目穷今古世争棋花边击鼓诸孙戏竹下扶笻一鹤随应笑书生闲未得白头忧世欲何为 

　　游心楼为丁县尹作 

　　城外青山楼外城城头山势与楼平坐来白日心能静看到浮云世亦轻髙阁祗宜封断简半年方许读西铭乾坤一点龙门意分付当年尹彦诚 

　　次庄定山清江杂兴 

　　家学华山一觉眠图书亦在枕头边傍花随栁我寻句剩水残山天赐年竹径旁通沽酒市桃花乱点钓鱼船平生我爱孙思邈自古髙人方又圆 

　　中秋夜示江右李刘二生 

　　胜会古来非独今两生尊酒喜同斟且看溟海中秋月莫动匡庐半夜心天道端须怜主客浮云不敢弄晴阴尧夫独爱梧桐上万籁无声意自深 

　　辞修县志 

　　嘘嗟文献荒凉久著述图经长老宜令尹髙才应处分病夫何者敢闻知尝闻司马开班范直似家翁诏小儿史体所闗无大小千秋麟笔寄宣尼 

　　寄李九渊 

　　黄花开尽不持醪更对黄花读楚骚江阁影流西日转海鸿声引北风髙大寒天地犹堪出垂老筋骸总厌劳嗟我与君同甲子镜中谁让长霜毛 

　　次韵梅侍御赠别 

　　朱弦一弄白云深山水何人共赏音老去布裘偏爱日春来花树不宜阴两端妬复虽天道一体乾坤是此心扶病寒江逺相送古椰叶脱北风吟 

　　赠同游马玄真伍伯饶甥舅 

　　江流东与海潮通江去潮来今古同岩洞风光诗巻里天涯岁月钓船中老甥动止常随舅小友心情爱傍公更约铁桥窥险絶笔床琴匣未须封 

　　立春日呈丁县尹 

　　浮生五十五回逢青帝来朝驾自东草色向江先自緑桃花临路为谁红髙堂满献曽孙酒小邑初移令尹风身着斑衣啼又笑老来真个是儿童 

　　元夕 

　　欲将斗柄作垂钩髙挂银蟾照九州岛皇帝万年临宇宙羣黎无处不歌讴两间和气氤氲合五色卿云烂漫浮一曲升平人尽乐老夫林下更何求 

　　贺冠者 

　　都老门前十文松采帷髙映日曈昽宾迎一径桃花里春在三加酒琖中礼式未忘洪武化弦歌还动子游风王人不用投壶劝醉倒江门老石翁 

　　寄髙知县 

　　下疑河岳上星辰何处勾连得此身天上未旌强项令督邮多见折腰人青天白日孤城晓碧栁黄鹂万井春涧底菖蒲真未有堪君服食更通神 

　　次韵伯饶见示养内之作 

　　小结庵居不化縁牵萝架石两三椽一函玉笈飞霞里半枕华胥语鸟边东老岂知丹是酒今人多以管窥天市中买得叅同契万遍千周然未然 

　　次韵荅伯饶见拉出钓 

　　好共溪山结晚縁竹枝深夜响渔椽风清月朗沧溟外鱼跃鸢飞枕几边茶灶烟销回野艇竹竿霜冷钓秋天少年孟浪东西走衰病于今耻复然 

　　苦热 

　　寻常衣汗湿青荷争奈连朝溽暑何四象阴阳分老少一年天地几中和水枯瓦沼蛙将徙日炙山枝鸟不歌一事伤廉非得已竹林氷簟受风多 

　　寄林虚窓 

　　苍梧酒兴未消磨又向江门鼓枻歌鸟见画来髙画品我疑诗巧是诗魔辋川树石愁摩诘与可精神动老坡开眼也知真有益后来岁月悔无多 

　　昼睡 

　　林木苍苍鸟哺雏江亭春与睡相宜风花已遣新年醉气候还増病叟痴尘世悲欢忘处了浮生日月梦中移晨炊未熟无人唤正是飞云曵杖时 

　　对酒 

　　竹杪风轻瓦雀哀葛巾萧散步阶苔放怀自对溪花笑好事谁撑酒舫来白髪惊看今日老青春刚到来年回狂心被酒如飞鹤又逐红云上玉台 
　　二仲为邻蒋诩家萧然鹤髪映乌纱春来歌唱惟消酒老去园林尚种花蚤卜居庐依木石不论日月住烟霞小斋半夜忘眠处三尺盆池一口蛙 

　　南归途中先寄诸乡友 

　　我家久住龙溪上说着龙溪便有情茘子不将梨鬬美沙螺休与蟹争衡江村妇女蕉衫窄市巷儿郎木屐轻漫兴诗多谁和我樽前忙杀马先生 
　　不分宾主共林塘脱下朝衫作道装酒为老夫开瓮盎茗和春露滴旗鎗津头水满鸳鸯下墙背风来枳殻香何处与君拚坐久万株花里小藜床 

　　与谢佑 

　　易生忽与谢生来小雨初晴到玉台笑我十年皋席在为君今日荜门开古来委吏非忘鲁世外髙人亦姓回满眼示人人不识更从何处话根荄 

　　县主丁侯约游圭峯斋次以病不果赋此 

　　笋舆欲出更夷犹病入西风汗未收书阁水云聊自晚玉台霜月为谁秋主翁爱客杯盘大小吏鸣鞭道路愁我有平生筋力在不寻斋次碧峯头 

　　怀古 

　　五斗之粟可以生折腰殆非贤所能即生斯世须妨俗莫道前身不是僧庐阜社中期滚滚浔阳菊畔醉腾腾南山歌罢悠然句谁续先生五字灯 

　　荼■〈艹糜〉花开有怀同赏 

　　看花何处发孤吟墙角荼■〈艹糜〉又破金紫艳照人今日态香风吹梦来年心多情酒伴何来晚得意游蜂入每深病起南窓坐终日独怜涓滴未成斟 

　　次韵林先生潮连馆中见寄 

　　烟村渺渺树成行社屋三间是讲堂竹叶林中堪送老菊花篱下又逢霜膳夫问煑鲂鱼美田舎邀甞早稻香入社捻须谁最数共寻佳句答年光 
　　祖母年髙令伯归白云丹陛共沾衣小臣去国身多病圣主留心日万几一饭未能忘补报百年终是懒依违白头恐负垂髫志记得城西就馆时 

　　夜坐因诵康节诗偶成 

　　窓竹萧萧正晚风溪星耿耿又秋虫一瓢岂肯方颜子千首将无有邵雍恨月啸花都大雅鸢飞鱼跃一中庸无人不羡黄陈辈髙步骚坛角两雄 

　　家兄往东向村收蚤稻登舟后雷雨大作章侍坐贞节堂至夜分以为忧是年甲辰家兄六十一未尝有如意之求 

　　花甲人间亦易回吾兄怀抱几时开云师暂引秋帆去风伯还将暮雨来社酒香消荷叶冷楚歌声起竹枝哀天公遗我多愁事贞节堂边炒夜雷 

　　丁县尹惠米时朝觐初归 

　　病叟山中观物坐长官天上带春回琴堂未必淹三考村酤犹堪共一杯彩翼云霄看得意白头供奉愧非才如今单父无裨补分俸何须到草莱 

　　次韵张侍御见寄 

　　吐月山前坐四更一凉何不献先生鹪鹩翅短那能去骏马蹄轻只欲行见舞緑蓑知我醉听吟素练是君清许寻旧雨江门下秋晚不来空寄声 
　　赤松黄石皆留侯回首丹丘是故丘明月波间休击楫白苹洲上有眠鸥谁家风雨花无恙万古江河水自流百尺楼中朝引望望中去马更来牛 

　　闻张廷实谢病归寄之 

　　老夫衰病托沧溟不道沧溟亦有争正是黑头堪入仕初登黄甲最知名君当出我一头地我更期君万里程闻说朱明丹已熟扁舟同作访医行 

　　偶忆梦中长髯道士用一囊贮罗浮山遗予戏作示范规 

　　飞云万丈来冥冥囊括谁将只手擎南极回头一阁老铁桥有路中天行山通碧落神明卫地有丹砂草木灵若个长髯应识我古来真隐不知名 
　　九节之笻手所持两年衰病负幽期香炉瀑布还匡阜碧水丹山自武夷鸡犬几时同驭气云霄无日不支頥可怜一觉罗浮梦不记长髯道士谁 
　　罗浮道士说轩辕千古风髙尚可觇枕上昨宵惊短梦人间何处觅长髯谁能爱酒过东老我欲凌虚问海蟾四百乱峯南斗下是谁囊括到茅檐 

　　夜坐 

　　半属虚空半属身絪缊一气似初春仙家亦有调元手屈子宁非具眼人莫遣尘埃封面目试看金石贯精神些儿欲问天根处亥子中间得最真 
　　不着丝毫也可怜何须息息数周天禅家更说除生灭黄老惟知养自然昔与蜉蝣同幻化秖应龟鹤羡长年吾儒自有中和在谁会求之未发前 

　　次韵张廷实谢病后约游罗浮见寄 

　　沧浪共拟一桴浮欲斫扶桑作钓舟箕颍旧知尧舜大留侯初伴赤松游空中鹤爪挐云上桥下泉声洗铁流却忆平湖林县博僊山从我竟何由 
　　胸中千顷着南溟何物岑蹄莾爱争但得百千同买醉不曽三十便收名莺花衮衮新捜句烟水茫茫旧路程莫倚芳容欺老病手扶青玉并君行 

　　与谢胖 

　　风波来往十年身旧事凄凉不可陈当道岂非钩距手青山不问打眠人酒醒旅馆城南月梦破茆茨海角春何日定携妻子去水田稼好最娯亲 

　　梦崔清献坐床上李忠简坐床下野服搭飒而予参其间 

　　清献堂堂四百春梦中眉宇识天人报君西蜀清油幕老我东篱白葛巾万里归心长短赋九天辞表十三陈南风欲理増江棹也借青山卜墓邻 

　　公在蜀中尝赋水调歌头一篇其辞曰万里云间戍立马剑门闗乱山极目无际西北是长安人苦百年涂炭鬼泣三边锋镝天道久应还手写留屯奏炯炯寸心丹对青灯搔白髪漏声残老来勋业未就妨却一身闲蒲涧清泉白石梅岭緑阴青子怪我旧盟寒烽火平安夜归梦到家山梦中对菊坡论举此词故中聨及之 

　　宋史记中堪列传菊坡门下岂无人弹文惊世频登阁散髪从师懒着巾岭海一星元属李古今全笔总归陈山斋梦破今何在夜半歌声彻四邻 

　　馆廷实进士于白沙社率尔成章兼呈丁明府 

　　坛有青松埭有花烟笼寒水月笼沙人间何处堪栖鳯岁次今年正属蛇树杪看山横半面水边寻路入三乂髙轩若肯终年住应没闲愁上鬓华 

　　廷实偕丁明府游圭峯雨中奉寄 

　　脚头到处是天台多少风光在草莱花县偶携明府去玉台还少道人来清流赴海无千里白骨封苔有几堆对雨一樽须强饮为君呼起鼻中雷 

　　次韵乡人送酒 

　　四时功德正恢台仲蔚门前十亩莱恨我未能终日醉夫君又送一尊来江山雨过聊供眼书巻年深谩作堆午枕南风吹不醒可能破柱作惊雷 

　　廷实归赠以瑞香之花次韵留别 

　　是谁溪里放船来溪月随身上钓台衰骨可供连日语后生真有不羁才笑呼白鸟同诗社旋掬清流当酒杯欲赠夫君何所有画阑新带瑞香回 

　　番阳丘先生逺示杰作二章仰仞垂爱之厚感慰兼极章衰疾龙钟无足为故人道者勉据来韵少布区区之忱耳倘过辽阳之便假手録寄以发克恭黄门一笑幸甚 

　　昔从天上拜彤庭一别官河几度氷岂有文章供史馆漫将袍笏对山灵数株松菊犹三径两棹风烟又八溟欲冩渔翁寄庐阜眼中谁解辨丹青 
　　緑水青山置我曹江西辽左一神交短篱霜菊谁供酒破屋秋风自补茆勲业都归窓下枕行藏更问易中爻痴儿多病慈亲老不向清时叹系匏 

　　西良容君携孙来访 

　　不见夫君心绪乱忽过茅宇鬓毛斑稚孙看弄窓前笔鲂子忘归月下湾衰病欲寻西华枕旧游半落北邙山洛阳诗酒耆英社分付江门主客间 

　　次韵定山先生种树 

　　东崦芳菲已碧桃更移红杏占西■〈土幻〉每逢好雨扶笻看不要先生抱瓮浇与一野僧吟憇石无诸俗事坐持醪不将物我来分别观化于今是几遭 
　　桥下泉流十丈洼桥头草屋万株花闗闗终日鸟鸣树岁岁春风人在家何处三杯歌浦口夜来一梦在天涯尊前不见沧溟阔浩浩还君一笑夸 
　　花时风日美新晴北沜南垞迤逦行春色酣酣熏我醉年光衮衮叹人生竹林背水题将遍石笋穿沙坐欲平客问定山何所有满山红紫数声莺 

　　题画王太姥像寿家慈八十一 

　　三元甲子不须论帝遣长生住此村花水前头瞻太姥云霞里面拜曽孙一天星彩分南极千岁桃花发旧根议儗人间都未是壶中自有一乾坤 

　　至日病初起 

　　至日哦诗起坐床梅花墙角为谁香暖脐一盏金樱酒降气连朝附子汤旋整巾裳还客拜未堪歌舞趂孙狂赤藤杖点庐冈石向晚犹须望八荒 
　　两度书云傍玉台不才知幸乞恩回梅花果解撩诗思弓影何须落酒杯四大形骸从老去一年风日想春来眼前不独南枝早未臈江桃也烂开 
　　睡足龙溪旧草堂晨开东牖望扶桑四方云物书同日半夜梅梢度一阳行不愧人贫亦乐药能除老瘦何妨春来试约张东所何处投竿弄渺茫 
　　山人家世本陈搏供奉何堪晚得官菽水可寛垂老意江山不比向来看教儿别煑新年药问客能飡老菜盘欲上飞云更何日典裘沽酒挂驴鞍 

　　残菊寄兼素（此菊自九江舁来） 

　　徙槛编篱与护持托根何谢九江时数花寂寞元髙品一赏延縁有旧知把酒忽惊今日意飡英谁吊古人悲风霜未改微馨在看到玄冬复几诗 

　　晨起将出寻梅 

　　朝烟横野犊鸣陂索杖山斋睡起时田父许留今日酒梅花不欠去年诗冲寒索笑来何处带病寻香出毎迟彷佛西湖梦中见水边篱落忽横枝 
　　半树横枝太逼真暗香疎影亦传神芝兰失宠元无雪桃李生嫌更媚春老干最宜千丈石香风不动九衢尘相思满眼天涯暮迢逓无因寄逺人 
　　虬枝髙望铁桥开禀气寰中寡所谐樵坞夜寒花索酒山厨香近月横阶何处画图空议儗他时羮鼎絶安排相逢也恨孤山浅那得诗情到简斋 
　　村南乂路细萦蛇注目寒江不见花逺树带烟风袅断长稍离岸石钩斜看来欲洗溪边竹折去须乘水上槎买地结庵何处所老梅今拟作东家 

　　挽勑总两广军务都御史郴阳朱公 

　　十年持节岭西东奏疏金门月几封都府清虚如到寺家徒冷淡不随公疮痍已拯人间溺经略还收战外功犹与后时忧馈饷羡余不以献重曈 
　　髪疎齿豁瘴天涯已道头颅事可知万里忽闻征召起九泉应恨乞归迟事方年少常如钝虑过时人忽似痴爱惜饷军三十万至今犹系陜人思 
　　楚天春望思难任生死交情秪自深岂有鹏程髙万里故收骏骨破千金姓名叨入黄公传絮酒空怀孺子心拂拭孤桐向明月哀弦弹絶不成音 

　　太子少保诚庵朱公归塟郴阳适会宪长陶公遣生员陈谏偕景旸往祭其墓遂并以公意作诗赠之 

　　铭旌前日别金台故吏门生安在哉黄叶孤村荆桂老青山连骑越香来人思旧德闻吹笛鸟避新阡下啄苔欲了平生功德状到时须打墓碑回 
　　黄金谁问买端溪羊祜残碑我解题一饭可忘公吐握千秋遗爱广东西寒泷急雨飞涛恶夜峡啼■〈犭员〉哭月低不为髙堂兼卧病天涯絮酒肯教携 

　　读张进士挽丁明府彦诚诗次韵 

　　六年官守毙诸难七月孤儿护一棺作县禾逢真事会济人初试小还丹思张公道多违俗入叙年劳不转官今日桐乡须爱我还公俎豆黄云间 

　　寄庄定山兼谢药鼎祭器 

　　青灯白马共延縁半树梅花一大颠（谓太虚师）色笑亲公刚一月江山别我忽三年悬车有病时将晚辟榖无方意可传祭器逺来人不见夜焚香炷拜青天 

　　易郴讣至乞书铭旌 

　　三年不欵白沙扉病枕春来耗亦稀天地无穷流水逺江山犹是昔人非羣贤半逐春云散老泪还随暮雨飞八字铭旌吾敢爱知君不愧旧儒衣 

　　谒诸墓 

　　宿草荒坟秪自悲百年心事欲奚为劵堂有鼠能穿地神道无人可假碑数口仍忧开岁给一钱未领到官支赤泥浅土嗟何及早晚床金尽一挥 

　　悼林琰 

　　青湖山下抱琴回人道藩篱自此开澡雪果嫌身抱柱甘眠真有鼻呼雷尘埃衮衮荒书课鸿鹄翩翩落酒杯多谢急难兄弟好为收遗骨塟蒿莱 
　　扶胥早寄坐中身晚入黉宫忽四春放意自名狂者事到头谁是醉乡人世縁可徇聊同俗习气难除每丧真闻道平湖归渐近相逢空有一沾巾 

　　景云如郴阳未返怀之旧韵 

　　曲江忠襄乡先达过两庙拜看留题鸟还英德山当面人向芙蓉路更西盖顶拂霜羸马怯担头冲雨跛奴低西风两眼龙门泪洒向桂阳何处溪 

　　袁侍御夜过白沙 

　　万里心期共杳然春风何处酒相延霜台白髪三千丈草阁青灯十九年酩酊放歌闻浦口支离从事说南川乾坤比意谁拈出尽是庖羲未画前 

　　候缉熙 

　　何日江边舣画航春风先客到林塘鸟性亦知长傍树人情莫甚久离乡萧萧白髪春还短悄悄丹心老更长不负平生袁御史岭南无地着秋霜 
　　怅望春江醉欲呼诸君还契此机无花开小沜供持酒水到垂杨可系舻暮景何劳方伯玉前程端勿问平湖故乡不似前回别江阁青灯对老夫 

　　近升宪副翁公以占城国主自海南来省过白沙索和李黄门诸公韵 

　　炎氛莫近使君骖清雨为洗瘴天南圣朝简畀公何忝长夏驱驰老尚堪林下朝朝还暮暮水邉两两复三三忽逢海上蛮王过又把新闻续旧谈 

　　陈白沙集巻七 

　　●钦定四库全书 

　　陈白沙集巻八 

　　（明）陈献章 撰 

　　○七言律诗 

　　次韵张廷实舟中冩兴 

　　春浪江门又打山孤舟谁荡两山间双眸少见鸾高翥百歳当如蔗倒餐影响何劳空说梦功名真个不如闲何人解脱葫芦纒跳下渔矶共钓竿 
　　白沙先生六十年脚头到处是青天几场世事攅眉应千文云根枕顶眠今夕高谈真不偶后来胜会恐无缘白头不起江门浪打住吟风弄月船 
　　好月江门客未眠水风吹冷緑杨烟望穷碧海三山路兴满罗浮七洞天势利可能驱我軰路人刚道是神仙千峰不语留君醉乞与人间作画传 

　　寄张兼素 

　　归舟逺泝长江水信息初通五岭云此日山林聊共病几时风月许平分诸贤在位当扶世我軰何人敢避羣蚤晚求丹还入海风涛满池却怀君 

　　缉熈至用寄兼素先生韵写怀 

　　黄鹂啼破海山春万里沧溟一片云童子烧香宾客坐老妻谋酒隔墙分闲花坞里藏春色麋鹿山中失旧羣今夜蒲团空对我明朝烟艇不随君 
　　草阁春风忽两人坐临江水看江云寻常肝肺诗中冩六十头颅镜里分落絮风惊还着树行人日出便离羣孤舟逺下南京道望断梅闗不见君 

　　寄太虚上人用旧韵 

　　众生尊我我须劳公在吾儒公亦豪数点晓星沧海逺一床秋月定山高性空彼我无差别力大乾坤可跌交十二万年如指掌且??闲弄在甄陶 

　　寄定山 

　　影响驱驰等是劳风流今古几人豪但闻司马衣裳古更见伊川帽桶高岩径无风松子落翠屏终日白云交定山様子从来别诗变尧夫酒变陶 

　　封博罗何孝子庐墓诗巻 

　　春夏谁开发育功直凭天地闭秋冬三缄欲了西涯意诸作还经老手封活水有源终到海游丝无力祗随风肯将吾道千年计跳入罗浮四百峯 

　　重约马黙斋外海看山 

　　春风拟进赤泥舟曾约看山共此游落蕋忽过三月半先生能复一来不不堪老我痴犹在且喜娇儿病已瘳想得渡头杨柳树清阴闲弄钓鱼舟 

　　代简答黄大理仲昭 

　　先生面目入中年海曲丹青不遣传尺简岂堪频问讯两京还说旧因缘余生可试屠龙技毕嫁纔消鬻犬钱九曲棹歌君莫唱千秋谁和武夷仙 

　　代简答林蒙庵用前韵 

　　忽忽浮生又一年图书老矣待谁传人非为己终无得我与先生似有缘六十恳辞兵部禄寻常亦欠酒家钱武夷九曲君应到争向区区问学仙 

　　次韵答林别驾 

　　谁歃南溟一口清惠阳别驾不胜情春云可待成霖雨空谷还来问朽生每恨功名欺老病闲将律吕寄新声白头满眼知音少却爱夫君盖未倾 

　　杖 

　　一杖何妨九尺材白头筋力小低佪西崖拄月翩翩去浦口挑云得得来原壤见之休叩胫醉乡扶我且衔杯一生用底公须爱持赠山僧恐未该 

　　与陈聪 

　　秋风两见莆阳子皂帽青笻去复回眼底流年三十许脚跟行路几千来未知世事真能忘初得家书不肯开若问江门何所见两涯春雨长青苔 

　　袁侍御挽诗 

　　九载宜兴共太平长官能事问生灵霜台白笔宜当路北极中天拱列星眼底两途分淑慝手中三尺有雷霆却疑夜半龙川雨直为高贤洗汗青 
　　山斋秉烛话同游十九年中酒一瓯赤县敢辞乌府召江湖先有庙堂忧诸公不意辰星少百计犹须晚境休何处龙川子规乌为君啼恨五更头 

　　留朱甘节诚庵先生之侄也 

　　早从太保学闗西三十不官人得知到处自称西楚客逢人只说李承箕百钱挂杖还双屦千里低头但一碑江上竹枝歌正好留君况是月明时 

　　中秋与朱甘节白沙赏月呈甘节兼寄其从子玭 

　　天壤与君分楚越中秋高坐白沙庵虽无丝管留人醉且对沧波与客谈桂树何年攀月窟竹枝今夜唱湖南外沙子弟通家旧一一烦君语阿咸 

　　元旦试笔 

　　六载虚叨供奉恩白头吾亦两朝臣闾阎击壤今弘治简册编年又戊申日色小熏秾李昼风光欲醉乳莺春庐冈此景谁分付也到江门不属人 
　　天上风云庆会时庙谟争遣草茆知邻墙旋打娱宾酒稚子齐歌乐岁诗老去又逢新岁月春来更有好花枝晚风何处江楼笛吹到东溟月上时 

　　次韵李子长抵江门之作 

　　江门之水流千春玉台之山多白云此山若解留人住此水应须与客分云谷丈人终不老舞雩重子又成羣去时若问来时见寻乐斋前对此君 

　　送李子长还五羊 

　　津头看水坐成痴天地闲人我却知此日江山初见子向来风韵更因谁春波荡栁舟难系晓树啼莺枕欲欹江上明朝空引望白云何处久支頥 

　　寄廷实用前韵 

　　啭花黄鸟更狂痴报得春光满地知千首有诗都寄子一瓢无酒可干谁夜来极饮花神喜江上长歌斗柄欹还忆旧游三两軰眼前今古涕交頥 

　　得陈庸书寄庄定山 

　　疾子不须疑用舎定山休更问行藏千年天地逢开辟一代规模见主张老惜筋骸虽伏枕分甘藜藿也高堂观棋莫道无高着当局输赢又未量 

　　约诸友游圭峯文都报子病不果行 

　　西望苍崖意已倾怪来天道与人情云头似墨朝垂幕两脚如丝夜拥绫三约两违真未信百忧千算卒无成相看独有南山老打硬犹堪逐后生 

　　与廷实同游圭峯别后奉寄且申后来崖山之约 

　　弄罢飞泉下玉台青天何处首空回城中春雨君高卧竹下茆亭客未来坐隔谈锋终日笑碑封丹迹几回开孤舟莫负秋来约同到崖门白浪堆 
　　千寻岭上更登台再到丹丘忘却回雨歇山斋人已去月明江舫梦还来不??铁柱唐针利岂乏金箆刮眼开回首崖山多感慨英雄枯骨漫成堆 

　　用前韵寄文都曝日台 

　　君家曝日有高台君坐台中日几回旁舍先生扶杖过平湖县博寄诗来不知天道晴还雨屡见山花落又开已有高人来指点白云何处路旁堆 

　　次韵李世卿雨中 

　　南北东西服欲连檐头风雨夜鸣泉天低鄂渚衡山外人在江门海水边爱酒时时同李白论诗稍稍到庭坚故人解致西山凤想脱渔蓑上画船 

　　偶成 

　　秋月朗耀秋风清渔翁自歌还自听却惭夜半留双睫早为人间了六经贤圣当为天下极何人不共此心灵从前欲洗安排障万古斯文看日星 

　　与世卿闲谈兼呈李宪副 

　　风光何处可怜生共把闲愁向酒倾今日花非前日看少年人到老年更秦倾武穆凭张俊蜀取刘璋病孔明万古此寃谁洗得老夫无计挽东溟 
　　礼乐犹存鲁两生至今闻者尚心倾乾坤已正高皇统制作还随汉事更世情逈与淳风别山色须看过雨明枕底白云闲一片直从南斗跨东溟 
　　酒醒西岩看月生此怀此夜向谁倾百年自信官清淡两耳那闻世态更露饮秋兰分楚客诗连石鼎对弥明五湖烟水能多少更整丝纶钓八溟 
　　午枕清风汗不生鼻雷打到日西倾东西山色移床看六十年光转瞬更庐阜白云真太华玉台高阁小朱明丹青若更闲分别老子江门是一溟 
　　草长津南薙复生阴晴天气欲相倾短檐风暖偏宜睡古瑟弦歌且莫更有客舣舟留信宿呼儿问酒出黎明短衣江畔聊延竚又听渔歌彻四溟 
　　病里风光如隔生泥尊名酒为谁倾不将莼菜还张翰也把茅根与率更松下白头眠卓午沙边赤脚步平明安期久矣无寻处知在南溟是北溟 
　　独立沧茫笑此生瘦笻几尺也扶倾新传只屦无多售旧滥吹竽亦小更往往诗囊随李贺深深酒琖寄渊明世间未必如公足山有飞云水有溟 
　　碧酒三杯春又生偶逢骚客各披倾杨雄识字终谁让家媪知音却屡更旧管一题都迭荡新收半巻转高明封缄逺寄而宗老月在青天影在溟 
　　羞将白发对黄生信未通前意已倾门静客稀偏足话山回埭逺不知更鸡鸣桑柘孤村晓日出东南一角明我欲与君同辟谷不携妻子住沧溟 

　　月下怀世卿时在南山 

　　世卿昔赴南山召今见南山问世卿信宿世卿向何处一片南山空自青沧波脚底机全活勾漏囊中药果灵且傍铁桥携笛上乱峯明月试吹听 

　　寄外史世卿玉台 

　　两崖树石几重衙富贵人间未足夸到寺客携元亮酒在山泉煑玉川茶高轩倘许重过我多病仍便久卧家对月不禁秋思得清吟分付一篱花 
　　病领词官不到衙老慵无意向人夸四时好景偏留句两腋清风每试茶司马虽称题柱客薛公犹在卖浆家近来山寺多高兴更作诗豪对浣花 
　　城扉半掩更休衙客子山中句可夸阶下西风吹落叶僧呼童子扫烹茶着书岁晚堪投笔见月宵来定忆家记得西甄旧游处满船秋雨木棉花 
　　江城吹笛月斜衙回首秋岩寂可夸世外一眠那有梦腹中三斗却须茶文衰东汉无高手诗过中唐少作家笑杀平原赵公子当年毛薛■〈目良〉全花 

　　记旱用前韵 

　　箫管声停刺史衙丰秾无复去年夸禾焦百畆还输税菊到重阳可泛茶邻壤兵戈悲此役隔村烟火问谁家诸公果解忧民极肯算腰金不镂花 

　　得邓俊圭书 

　　舞雩童子亦同游陋巷高贤得自求汉老岂非徐孺子宋人何独薛居州数茎雪报年华晚独树风惊昨夜秋书使逺来深有意白云高帻岸罗浮 

　　九日李鸿兄弟携酒从余登舍北小庐峯四望书所见寄世卿圭峯 

　　山爱庐峰节爱名登临衮衮到诸生千岩已见昏鸦集两榼还挑大鳖行陇稻不收交马迹寒花莫赏更人情玉台此日秋风赋谁敌纵横李世卿 

　　六十一自寿 

　　世间甲子是何年母鬓双皤子亦然十数曾孙罗膝下两三杯酒笑灯前寻僧野寺花迷路吹笛江门月满船圣主万年歌不足黄河清了凤翩跹 
　　孤子今来六十一慈亲己过八旬三旌书门外题新榜拭泪床头换旧衫少有菑畬供俯仰不妨渔钓老东南些儿别作长生计岩畔丹书有两函 

　　侍御朱先生将还京再过白沙言别出示同寅周先生送行诗因附其韵 

　　老大师门浪我推飞腾天路是君期两藩湏按兵民籍百姓当悬父母思烛剪山斋曾旧雨葢倾京国亦多时分携别作无言赠处处还君不暂离 

　　临安守锺美宣同姓将赴任过白沙言别出示庄定山所赠诗次韵 

　　崖门春弄海涛高太守当年共草茅山阁逺烦青眼顾世情浑是白头交功名此去期当道风月何妨坐小舠敢冀千金收马骨真成一笑掷鸿毛 
　　夜半海风来最高江亭巻我三重茆一林月色晓还在四壁波光寒欲交皂盖忽闻催驿骑緑杨长系钓鱼舠也知穷达闗天命谁把行藏管鬓毛 

　　廷实累约游厓山不遂世卿在数千里外不期而同固亦有数次旧韵寄廷实 

　　海中来觅羡门生雪浪如山故故倾画舫两期人不至苍厓一别岁频更嘈嘈鼓笛轰云下弄弄波涛到月明谁道青莲李居士一槎千里共浮溟 

　　和世卿留别韵 

　　笑索南枝冷未禁诗情翻益别情深杯中涕泪知郊意手里推敲失岛心赤壁去看横白鹤大厓不着买黄金山僧许借山房睡只许僧分月一寻 
　　白首山中病不禁百年愚计谩成深四千客路旁人笑去位忧端各此心何限诗留何限意一囊书当一囊金江门细路细如线端为高轩广尺寻 

　　代陈汝岳谢李世卿撰玩琴轩记 

　　先子当年一坐轩轩中高榜揭无弦斯文触目休论价世徳流芳可尽年从此儿童堪我诵是何风韵与人传道旁虽有崖千尺不得名家一字镌 

　　玄真送柑 

　　溪园十月摘黄柑岁月将穷致小篮绕膝痴孙高起舞来年乳酒正开坛色香本出梨之右风味真无岭以南不惜霜根传药圃白头还解荷长镵 

　　读丁知县行状申文后 

　　州里欢腾此郡推挥毫今彻九泉知古来士论都元气天下人心自秉彝太史书须凡例定桐乡爱是长官遗凭君更向郊原问怕有人间未采诗 

　　得世卿南安书 

　　岭客归时一信通匆匆烧烛待开封心知别去千回折诗长从来一格工大意天开曾点识前涂谁贷阮郎穷世间浩浩闲来往除是青山不负公 

　　世卿寄示经飞来寺和予壬寅秋旧律诗复用韵答之 

　　山寺燃灯客欲留客情到此淡于秋诗篇可续还杯酒行李无多共一牛峡水更看东逝急岭猿那肯昼啼休梦题回首今如梦巢父犹应笑许由 

　　将营土阁使人取材于海山飓作舟踰期始至喜而赋此 

　　飓母徒怀一月忧眼中材木称心求老妻洗爵倾红秫秋浪来帆出白头万里沧波宜逺望四时风月欠高楼时哉版筑休停手二顷陂田幸晩收 

　　秋夕偶成小儿失解聊以慰之 

　　崔颢赋诗黄鹤楼白云黄鹤两悠悠江山供眼不知老风月满蓑还是秋三试吾儿虽失解一花司马未簪头何人久抱遗珠恨黑觜抽成白觜抽 

　　忆世卿廷实用寄景阳韵 

　　东西垣竹影交欹坐到芭蕉月上时何处尘蒙春试马壁间苔没旧题诗一杯脱粟吾将老万里长风子可羁别有樵夫来歇担晩凉松下一残棋 

　　永丰刘景惠持吾亡友罗一峯事状来访白沙道其尊翁程乡宰肃庵愿友之意留余馆中数日赠以示诗 

　　儒官秋晩谢迟回林下斋扉不浪开顾我敢辞千古述故人真为一峯来风流想见雷封下消息通传雪浪堆明发仙舟闻解缆屋乌情在莫频催 

　　赠潘上舍汉用前韵 

　　东山月上暮潮回谁遣归帆趂月开草屋肯留潘上舍玉台还对古如来纔看溪树交成幄又见秋沙巻作堆半醉赠君歌亦半教儿还覆一杯催 

　　予欲为一峯传而患无所本其子梁撰事状托程乡令刘君肃庵肃庵以授其子景惠至白沙予将考其事实为传无所复辞顾吾文凡吾惧不如司马可传之逺景惠行复梁兄弟以诗用前韵 

　　北海英风梦始回谁将年谱到山开忽惊落月神如在却对秋花笑不来雏凤一羣丹穴内残星几点庆云堆春秋画笔终难拟天地斯文更着摧 

　　晩酌示藏用诸友（藏用先生门人梁文康公初字也） 

　　何处氤氲到此溪香林高树望中迷瘦藤拄月秋山逺破褐随风晚袖低庐阜亦开新洞府玉台还是古招提黄柑白酒谁宾主不放今朝醉似泥 
　　风清月朗此何溪几个神仙被酒迷云水此身聊起倒乾坤入眼谩高低因过紫极闻丹诀旋把黄金铸水提问我何如苏内翰夜观赤壁踏黄泥 
　　四人把手过龙溪一路梅花了不迷沧海月明三岛近白龙天逈众山低客携巻子抄诗草儿上松枝挂酒提尽日醉眠崖石上莓苔茵厚不沾泥 
　　涪翁指点好濓溪老眼青天醉不迷五老峯连湖月白绿荷风飐水烟低无穷光霁还相接太极图书谨自提懒与时人谈此事风流真个隔云泥 
　　赏音无代无湏溪我为诸君略指迷开巻直疑韩愈错吟头刚向孟郊低贪修大药遗真种争得刀圭出粉提晋魏以前无近体独怜陶谢不拖泥 
　　东溪牵犬过西溪短屐冲烟歩歩迷秋竹苔深人语静古坛松冷鹤巢低山花折去空盈把春酒沽来不满提笑把长竿弄江月草间郭索尚蟠泥 
　　屋上青山屋下溪溪山何处使人迷岩头老树排风正门外垂杨拂浪低东渚晓烟萦舴艋西山夜雨落菩提涓涓却笑三江水未洗严光脚板泥 
　　渔翁向夜宿何溪月色芦花到处迷篷背风吹黄叶过船头浪卷雪山低晚来竿线殊堪弄老去干戈不着提自有平生烟水分何曾轩冕视涂泥 
　　丹青不冩武陵溪只记桃花也着迷芳草独行山路僻白云相送洞门低笑呼竹笠前头拜交付诗嚢右手提风月满山闗不住他时湏用一瓦泥 
　　十一月梅开满溪探花长是被花迷岩前老树藤纒杀路上横枝竹扫低香动酒巵羌欲歃影留山月不堪提逋仙此意还真否笑指江门屦底泥 

　　赠朱玭还郴阳 

　　君过衡山不上山祝融峯在有无间青灯此夜闻长叹白髪何年许共攀碑迹我留诸叔久酒杯谁放世卿寛明朝又别东溟去还着东溟昼里看 

　　得贺黄门克恭书 

　　一封初展制中书万里辽天见起居何处江山还着我斯文今古正闗渠伤心入夜思贤母老眼当年识凤雏濂洛诸公传不逺风流衣钵共团蒲 

　　迭前韵寄乃子谘 

　　少年谁授访之书父子元来共广居无极浑沦亲茂叔西铭特达见横渠名驹独歩空凡马一鹗高飞失众雏想得趋庭诗礼罢愕然木榻对盆蒲 
　　耳目无交不展书此身如在太清居雪消炉焰氷消日月到天心水到渠一一园花都傍暖飞飞江燕未将雏好春好伴湏行乐束起松根七尺蒲 

　　和元夕客中韵 

　　人间乐事此宵同高坐春风一苇中无地张灯聊对酒是时闻雨不开蓬推敲一字须公得剪刻千门亦女工厌见乾坤多事在纷纷万有不如空 

　　次韵张侍御叔亨至白沙 

　　生死遭逢未可知两生名氏至今疑自陈多病甘为退肯与闲愁博得衰冷雨侵人呼酒数瘦藤扶老看花迟绣衣未笑茅根秃来请延陵十字碑 
　　旧事追惟喜复悲一生羸马着鞭迟春来花鸟偏留赏老去膏肓更莫医苏子瞻家真一酒邵尧夫様打乖诗同歌同醉同今夕絶胜长安别后思 

　　次韵张叔亨宿别 

　　春草江门緑两涯隔江人唱浪淘沙好春刚到融融处细雨初开淡淡花僻地岂堪留客久连床端合拜君嘉明朝爱得酕醄别笑脱藤蓑付酒家 

　　次韵邹汝愚阳江道中见寄 

　　几畨形迹落堪舆我亦人间一腐儒遗我数篇风格别思君一夜鬓毛疎未知满眼谁能恕可复穷乡自作孤十二窝中春自在打乖正坐不尧夫 

　　春寒 

　　江云将雨弄春寒坏絮中宵裹作团二月北风还浩浩几程西路更漫漫忽闻莺语当窓沸想拟花枝翌日看天道阴晴也无定药炉且可共泥丸 

　　容一之饮邻家酩酊仆地戏作（一之少有足疾扶杖） 

　　山人早拄十年笻勃率高低笑杀侬拾得田中双草屐知倾花底几郫筒虚空筋斗何妨打造次文章莫浪攻见说緑杨津口月玉山先倒主人公 

　　赠曹侍御 

　　吹断南风雨一川画船到处是青天公程我枉聊经宿吾道君忧正百年东海病夫身自逺九霄孤凤眼将穿不知诗史千年下谁与平章赠处篇 

　　何宗濂书来推许太过复以是诗 

　　后来乡里不如前五日乾坤浪数年何地可扳文献驾平生愿执菊坡鞭泰山北斗诸公地明月清风病瘦天窃比圣门吾岂敢汗颜窓下读来笺 

　　题两山居山图为新淦李文光大贾 

　　盘谷不知何处山君家真是两山环万杯春覆酒遗老一枕日高天与闲水墨残巾藏措大江湖前梦说邯郸披图一笑逢摩诘北沜南垞欲往还 

　　读林和靖诗集序 

　　庙堂不坐周公旦到处山林有鹿麋北斗收名千古独西湖送老一枰谁鹤知好客来寻主月为疎梅出并诗未肯低头陶靖节挂怀身外五男儿 

　　寄刘东山方伯用送缉熈韵 

　　高山流水好锺期不是西崖那得知旧雨僧斋劳枉驾秋风薇省近传诗堂堂白日青天见昧昧苍生赤子思神爽屡交终是梦几时携手笑支离 

　　寄谢天锡 

　　不了从兼病与贫小庐峯里白头新问谁肯我同精舍垂老思君是故人世事转头浑觉梦烟花过眼可怜春几时来伴江门钓开与诸孙讲旧闻 

　　次韵邝筠巢哭子 

　　八旬老眼为谁枯泪尽家儿不受呼天下谁还禁此哭人间春已背公徂肝肠裂断诗能写气力伤多酒不扶正坐两州消息好不违家训逐贪夫 

　　次韵李子长至白沙 

　　山转黄云信脚行西风吹袂五铢轻胜游自喜多闲日衰病还堪逐后生白髪我因何事笑黄河人见几回清看君合伴庐冈睡不独能诗一技成 

　　邀马玄真用前韵 

　　闲眼闲坐或闲行身老溪云病亦轻客至正当秋酿热船来莫待晚潮生江山偶得三人对风月还添一榻清昨日书来张主事头颅空讶老无成 
　　驻屐冈头望且行辘轳闲转钓丝轻秋风篙楫来无逺夜雨溪毛剪复生精舎晩开诸老共长江东汇此门清李家子弟虽能赋浩浩之歌老更成 

　　再和示子长 

　　名驹千里始能行向许云霄一羽轻半个先天无邵子几回隔壁笑侯生幸逢圣主重华圣遮莫清流彻底清手弄一丸无剰欠山林廊庙总圆成 
　　支离病骨此闲行搭飒短蓑何太轻人世万缘都大梦天机一点也长生借眠春草秋还绿偷赏黄花晚更清莫笑老慵无著述真儒不是郑康成 

　　与子长说诗忽闻有谈方伯华容刘先生徳政者因用韵以示 

　　皇皇孔孟老于行公履何阶是不轻万有乾坤浑欲动一波沧海莫令生闭门想见衡山大照眼遥分楚水清肻为苍生留不去三年方岳岂无成 

　　侯玄真不至用前韵 

　　公来不来客亦行上江船逆下江轻空闻此日悲吟在谁问从前太瘦生竹月晓沉山阁冷石坛秋老菊花清人生佳会真难必十度商量九不成 
　　野菊篱前领客行白牛柂转小车轻风流有様看前軰笑语忘机接后生霜簟夜摊岩屋冷月瓢秋泛钓湍清东溟望断渔翁地只卖江门一劵成 

　　次韵罗冕 

　　高笠短蓑吾不疑白头真结两生知天生男子非无事公是闲人莫废诗十月酒多留客久千峰月朗闭闗迟夜深自弄江门篴惊起前湾白鹭飞 

　　送谭士（阙）春试次世卿韵 

　　山藤短窄制蓑衣兽锦长披力不支挿帽有花羞我老钩诗无酒送君迟相依緑树闻歌鸟肯着黄金买侍儿草尾河南俱有谶不知来歳状元谁 

　　种梅 

　　晚从种树作生涯十一月梅移带花根着不随风偃仰墙低惟信月横斜梦中山我罗浮到雪里诗谁处士嘉君欲寻梅何处是江门樵路更旁义 

　　种树 

　　早雨山泥滑屐牙瘦藤扶路入云斜东原绿映西原白一径松连两径花寒夜试看残月挂春风须着短墙遮江门亦是东门地我独胡为不种瓜 
　　长日山斋不弄棋只凭种树遣衰迟小将梅径分枳殻不怕松根夺荔枝带雨烟光春淡泊隔墙花影昼离披等闲俗计休相聒拄杖来看又有诗 

　　元旦次荣敷韵 

　　谢梅开杏了何疑一节花应一节知拍岸緑波春映阁啭枝黄鸟日撩诗江山若惜开怀早歳月偏惊聚首迟系马玉台重引望白云闲与鹤同飞 

　　挽黎雪青 

　　诗草人收味月亭先生何处独登瀛山云自映新坟白斋榜空悬旧雪青到了有生还似寄寻思是梦不如醒秪应更坐蒲团破读尽琅函几部经 

　　刘进盛书来劝著述用旧韵答之 

　　一入商量便作疑可堪垂老更求知追陪水月惟湏酒管勾风光却要诗孟子生忧传道废仲尼不怕着书迟青天试问东南上何处凌空拄杖飞 

　　用前韵寄罗养明工画作 

　　东西举踵笑人疑种种邯郸梦岂知风雨挥毫千文竹江湖回首十年诗数杯歌舞嫌春浅高枕乾坤得老迟闻道一枝栖亦足刺天那肯逐羣飞 

　　玉台次杨敷韵 

　　笑倚长松咏晩台三三两两共无怀人间紫府千回梦我共黄云一路来鹿洞当年寻李勃鹅湖今日想东莱将军夜半还能饮欲引东溟入酒杯 

　　与杨敷投壶 

　　矢战输赢更不疑老年精力此壸知君期大捷休疑手我放微酡好赋诗三舎避人心每下一床对此意弥迟乾坤妙用安排外肯放丝毫到奕棋 

　　杨敷别后有怀 

　　春潮渺渺独乗槎春雨霏霏别钓沙海味岂能甘此客华山真本属吾家青垂绮陌千条柳红脱荒溪几树花老脚尚堪游走在紫藤高拄赤城霞 
　　江门春雨送归槎破帽排风落晚沙向暖野莺犹恋树感春游子未还家山瓶免续沽来酒草阁空残别后花明日越王台上望白云何处杳飞霞 

　　赠赵日新还潮州 

　　千里征文到此堂东风归棹夜相将雨余帽顶天如洗花落船头水亦香考徳每劳休讲席临流亲为泻椒浆潮人共守文公敎赵徳文章独擅场 

　　送顺徳李县幕岳兼呈吴明府 

　　江上清风不巻沙山中浊酒未藏家数杯送客发孤唱半醉扶吾来小车莫使长官愁案牍当令满县种桃花敝居正在庐山下幸不来时路口义 

　　春日偶成 

　　蛱蝶飞飞花映窓流莺恰恰柳垂江出墙老竹青千个泛棹春鸥白一双暖日暄风酣独卧来牛去马乱相撞江山指点非无句谁致先生酒百缸 

　　赠余进士行简别 

　　行藏今古漫云云谁把妍媸镜里分乡里论年多拜我云霄歩武不如君短檠课好都黄甲独板门深只白云欲识江门临别意东风吹面酒微醺 

　　雨中偶述效康节 

　　江门何处遣诗怀风雨终朝闭小斋同社客来休见问卧家人懒不安排烟浮石几香全妙露滴金盘酒极佳半醒半醉歌此曲不妨余事略诙谐 
　　今雨还留旧雨毡满襟凉气似秋天偶因门外无来客得向山中作睡仙樽俎喜欢朝暮醉莺花撩乱两三聫只消诗酒为坚垒肯放闲愁入暮年 
　　山房四月紫棉衣无奈连朝雨欲欺老去杖藜终穏便朝来花酒又淋漓昔贤曾共骷髅语今日宁求俗子知莫笑狂夫无著述等闲拈弄尽吾诗 

　　次韵李宪副留别 

　　一茎白髪未生鬓四尺黄金犹带身归去且看湖上月相思还慰岭头人情闗逺别诗难冩花不能言鸟为申紫陌朱门天上事华山都道不如贫 

　　次韵薛廉宪见寄（华衮之襃非所敢当惟喜诗律之严整命童子作越声歌而和之耳谨依韵一首録上不俟倾葢之爱与区区颂祷之忱一寓于此惟髙明察之） 

　　岭表生民泽可涯九泉吾恐跃枯骸豁开天日惊人眼指点江云咏此怀弄钓不生鲸尾浪入山休攟鹿门鞋松根坐满庐冈月夜引壶觞望泰阶 

　　承白洲李先生见惠白米蛇酒香茗诸品不胜荣感用韵以谢 

　　舎钓开缄緑水涯偶来云水弄衰骸即炊雪粒供朝馔便泻蛇浆放老怀海上旌旗频照眼城中尘土未沾鞋庐冈此日还精舍宾主何时更两阶 

　　次韵刘程卿至白沙 

　　七月紫兰开我家是谁醉挿满头花千峰有客同文酒三日无钱落画乂制锦手将龙补衮钓鱼船载月横沙人生出处各有意敢向秋江问去车 

　　九日小庐山示诸友 

　　九日风光满薜萝一年天气最清和泛花琖小潘郎醉击壤声高叶子歌东海倾心狂措大南山当面老头陀谢生爱卜葵根宅说道葵根月更多 

　　九日下庐山 

　　秋风浩浩洗芳蕤瘦尽千峰鴈始飞南海一波长不定西山半面却疑非醉拈秃笔题苍壁笑挿寒花弄彩衣乐意满腔推不去狂歌待得晩鸦归 

　　奉陪方伯东山刘先生往厓山舟中作 

　　且作东山管病翁乾坤今古笑相同高松落落都擎日寒水粼粼又起风附子大黄天下药虫妖鼠怪世间凶数声鼔角沧溟暮竒石船头鬼拜公 

　　东山至厓山议立慈元庙因感昔者梦中之言成诗呈东山 

　　海上一陵何处封刘翁今日问陈翁天翻地覆诸王世草死厓枯十月风慷慨尚余精爽在依稀犹作梦魂通江山指点真还我栋宇商量果待公 

　　元日有怀杨荣夫示陈东渊 

　　今年酒不对荣夫来岁东渊对我无人结静縁依岭屋日浮春色上桃符哀鸿呌月今何向野鹤穿云不受呼老得身闲须爱惜蚤驰虚誉费支吾 

　　代简答林蒙庵先生 

　　空山岁晩未逢君天许穷交只白云贤圣中庸非我梦东南风月可谁分浪求去马真堪笑欲报来鸿未有因千古遗篇都剩语晩生何敢复云云（蒙庵问所著书） 

　　次韵兴化王太守诸公会饮顾通府宅见忆白沙聫句 

　　兀兀腾腾且白沙铁桥岁晚未移家子规枕上无人唤枳殻江边有酒赊万物有成寜免坏百年无喜复何嗟渔翁欲语沧溟外安得诸公共钓槎 

　　次韵顾通府拟归索和章 

　　山居还有事权无童子朝朝告水符我得此生真得矣公知人懒不知乎一春花鸟篇章废万里云霄羽翼孤惟有白龙池上月夜深来伴老樵夫 
　　眼中鱼鸟异飞沉天损真谁不受侵别驾何须称我病诸公那肯借人深三年入报天官政再命来腰刺史金何许幔亭君欲去虹桥跨月几千寻 

　　次韵呉献臣明府 

　　白云流出一溪闲照见人间笑笑颜年少不妨投书早路危须信着鞭难乾坤许我具双眼名利真谁破两闗千古伏波如白日等闲犹谤载珠还 
　　千古圣贤孰与闲颕阳刚好对商颜看来彭泽都无累归去柴桑便不难踏里娇儿方偃蹇登高羸马怯间闗思君坐歇江亭雨何处苍烟鸟欲还 

　　小酌次韵 

　　清斋不厌紫芝贫梦里衡山欲借春日丽好花花当妓水流孤月月随人香醪数斗过伏腊高笠一流无主宾醉睡不知春事晩风飘红雨点苔茵 

　　次韵世卿赠蔡亨嘉还饶平 

　　大厓居士此弹琴谁系孤舟僻渚寻沧海我真忘僻逺云山公肯到高深鼠肝虫臂都归幻雪月风花未了吟满眼欲知留客意庐冈孤月正天心 

　　林子逢至白沙作示之 

　　旧雨还君紫菊诗秋风过我白龙池应看衰俗人情破肯放中流柱脚欹弄影果谁非稚子请缨正自不男儿人间若问逍遥化紫极宫中有一碑 

　　世卿赴顺徳呉明府之召五日不返诗以促之 

　　何处千杯一放歌楚云刚好共婆娑百年几见都难说一日三秋不啻过笑索梅花催拄杖照眠山月满行窝高溪逺卜衡阳下却到而今梦更多 
　　今雨相逢聴此謌江门渔父老婆娑紫霞酒琖千回醉黄鹤仙人两遍过遮莫支离亲药裹何曾造次出眠窝庐冈准备明朝饭小市津头蚌蛤多 

　　一之夜归自楚云台失足坠台旁沟诸生拽出之予闻大笑与世卿各赋诗唁之 

　　力危掉却手中笻正赖诸公救得侬横加断岸悬双足满吸清沟到几筒绵力不禁心转怯衰年长苦病交攻无端轻泄天机破能跃能潜果在公 

　　次韵顾通判夜泊江门见示 

　　病里春秋六十更酒杯无日不渊明还将白髪供人事自许青山不世情版籍又劳今别驾风花带管老先生红蕖緑浪江门路肯放孤舟半夜行 

　　送罗服周解馆 

　　恋恋江门愧尔曹不离酒处见挥毫等闲岁月抛铅椠不卖声名到桔槔几个儿童供白髪一年灯火伴青袍看花肯续春来约莫待黄鹂辞碧稍 

　　寻梅饮李鸿宅用服周韵 

　　应有花神候水西晓林香雾隔窻迷君谋莱妇肯沽酒我爱孤山来杖藜香影句中无乐府梅花村里有招提东风未到春先到莫向南枝着眼低 

　　次韵顾通守 

　　到处能开观物眼平生不欠洗愁杯窻前草色烟凝緑门外波光月荡开歌放霓裳仙李白醉空世界酒如来春山几幅无人画紫翠重重迭晚台 

　　留世卿饮用前韵 

　　大厓居士且徘徊老妇家中唤洗杯园花当槛春饶笑竹洞封云昼不开一冬菜饭留君住万里风船破浪来若此诗情似坡老楚云台是妙髙台 

　　与雷震东 

　　何处黄公客欲还黄公山亦小庐山往来云水两三辈妆点春风花栁间岳色晓行湘浦望湖光晴到洞庭看有诗都点逍遥送九万扶揺一日抟 

　　与雷震阳 

　　近午黄鹂鸣树树深春红雨落山山谁开灯火书帷地郎在丹青画幅间醉墨收归湘箧富狂诗抄与郢人看墙隈只欠梧桐树髙翼还随老鳯抟 

　　与李严 

　　野鹤将雏到海还楚云归梦几乡山羹墙见我三湘外岁月还君五岭间杏苑不禁春意闹美人争卷绣帘看长安莫买乖崖醉太华长留睡老抟 

　　次韵顾别驾江门夜泊 

　　云巻晴波千里白帆收落日半江明遥看烟际楼台逈不受人间鼔角惊碧玉偶逢须着眼黄花已过更挥觥眼中别驾如君少倾到尊前接后生 

　　次韵伍南山贺碧玉楼新成 

　　脚底江山不浪开小楼占此是天裁光流南极窻前枕春满东溟掌里杯碧玉久亡今复见白云朝出暮还来梅花又报罗浮信月上江门载影回 
　　百尺空中天眼阔三更月底梦诗成安排枕几还公睡已有阑干信客凭乡里过从卢行者海山或遇羡门生当年碧玉无留赋何处青云更拟陵 

　　再和碧玉楼韵 

　　乾坤真妙此台开一一皆因造化裁意了梅花难着句眼空江海笑浮杯未分无极源头在谁画先天様子来碧玉楼中闲隠几千千山遶又川回 

　　读世卿荩卿挽五羊锺狂客巻次韵 

　　李家兄弟各才良谁为酬知水鉴光天地好人还自好古今狂者岂皆狂碧油帐遶青丝鞚紫锦囊封白雪章万里平江能送我十年灯火梦淮阳 

　　次韵见访 

　　春晓不扄岩上扉遶阑红紫欲开时花来劝饮谁禁得天不能歌人代之沧海汇为双带遶青山髙起百重围赤泥居士来相访袖取云笙月下吹 

　　饮酒 

　　酌酒劝公公自謌三杯无奈老狂何坐忘碧玉今何世舞破春风是此蓑一笑功名卑管晏六经仁义沛江河江门诗景年年是每到春来诗便多 
　　君莫停杯我为謌我今忘我是谁何避人懒弄船头笛对影非无月下蓑庐阜春云眠华岳江门秋水钓银河竹弓挽住闲人手渐觉年来射鸭多 

　　再依韵答子长 

　　罇酒相逢喜欲謌眼中人物又如何山光开户青遶几草色停舟緑满蓑东泛与公刚到海西游去我莫踰河古今胜负弹棊手闲笑人间局面多 
　　聴到人间寗戚謌马周无病谢常何江边野艇眠依竹日出东山催着蓑自古或由诗入相如公真有口悬河山楼尽日同挥琖花落黏罇晚更多 
　　逍遥华顶放仙謌华顶不登君谓何仰攀明月天几尺中借狂夫地一蓑亦见轩辕来铸鼎不闻夫子叹临河赤城路隔芳菲断一醉碧桃春更多 

　　张主事报林县博归过五羊用饮酒韵 

　　太白峯头太白謌太白不归天奈何风雨惊回一场梦江湖拈起十年蓑山僧借谕葫芦纒武帝收功瓠子河若道维摩元示病老夫当日病还多 

　　张地曹见和饮酒数篇复韵答之 

　　若比渔翁别调謌不将遗响弄阴何徃来钓濑生春水多少归人着旧蓑学士有笺飞紫禁（张东白上疏乞归）东山无计谢黄河（刘时雍修黄河）闲人只谩闲料理春雨阶前草又多 

　　将至庐山有作和呉兆麟 

　　欲翕还舒云以之半阴半晴三月时君謌一曲来陶谢我把诸峯坐武夷岸夹桃花蔵钓石春来江水入园篱孤山荡破庐山影看到庐山几丈诗 

　　和景浮游山 

　　树底樵歌鸟欲飞涧边苔色上人衣碧云洞杳春萝合紫蕨山深旧路微问我行蔵今老大伴人游走只童儿采芳莫道无年少领得浓香满袖归 
　　青云偶共白云飞白云闲映山人衣一路风光春淡泊隔林烟霭昼霏微江山到我无前辈造物磨人是小儿花下一壶休泻尽明朝留得送春归 

　　得世卿书讶其大略 

　　旷年为别此封书应是山人半醉余海月开罇聊复尔楚云回首问何如春来几处藩篱破老梦千年木石居笑割衡山共君老黄公何处且茅庐（黄公世卿住处山名） 

　　答世卿书 

　　报答还山第一书笔端有眼笑谈余行蔵付酒君亦醉兄弟论文我不如髙榻忝同他雨坐西山刚对此溪居因君料理安身处多少人间未结庐 

　　追和刘文靖偶得韵 

　　千峰赊月饱清真到处风花对赏新菊径岂无莲社酒逺师当与长官亲经纶谁试期年手著述空嗟百代人安得画师深此意不将朱白浪描春 
　　三复遗诗有订顽月中颜色见松闗头颅本自成三极嘘吸犹堪塞两间老至不知何岁月古来无恙此江山莫轻语黙论前代天与闲人剩与闲 

　　呉明府约过庐山不果使人送菊酒至用世卿韵答之 

　　合是先生酒处偏菊边月下不能眠儿謌野酌三杯后花近藜床二尺前大块了空无极眼濂溪分付小圆圏长官解记庐山否略欠庐山一日縁 

　　次韵顾别驾奉寄彭司冦（序云别驾顾勉庵闻司冦彭从吾先生得请致仕还莆赋近体诗二章贺之为仆受知于先生者不可无言既示之诗寻又以简来促因述所间附其韵为和答之謌非所欲闻于司冦者也） 

　　今代为官到六卿闽中此老最光荣面前路阔身须退闗下人嗟代有名晩秫还家新酿熟溪锄试手药苗生相看不厌壶山好笑拂松根坐月明 
　　二疏谁叅汉大夫都门今卖送归圗岂无经济酬当宁已道头颅非故吾自古功名闗宠辱几人廊庙不江湖木兰之水清无恙以配先生不可乎 

　　嘉会楼上梁和顾别驾 

　　逺离声迹入无无又向人间见此模老去虚誉深自愧古来名教要人扶每留半饷陪诸老絶胜扁舟在五湖颇忆当年兴国寺樽前高论欲何圗 

　　用顾别驾韵奉答熊侍御 

　　逺之非有近非无草色花香造化模俄顷笑谈飞鸟过丹青楼阁为公扶烟霞旧隠移匡阜水月新墪有鉴湖若个江山可蔵拙幸来相赏莫相圗 

　　寿王松坡用西涯韵（清戎王侍御父） 

　　雪晴騘马自知津谁道梅花不是春玉节趋归生日酒松坡未了白云身父子箕裘真有是江山富贵小看人往来狮子峰前路洞口榴花几度新 

　　待黄太守见访时当考绩入京 

　　端阳春好是公开公莫朝天不放回肯来嘉会留一日更傍梅花劝几杯踏歌渔父江边醉吹篴仙童海上来问我拥旌何处客画船撑月此徘徊 

　　病中冩懐 

　　世间贤智皆青琐海上田家只白云多病一生长傍母孤臣万死敢忘君诸公莫要连章说先帝曾将短疏闻何处拥旌来劝驾买羊沽酒惜殷勤 
　　总为功名欺白髪不将富贵薄秋云虽然久病无官况每拜名香祝圣君九十萱亲谁待老几茎竹主话空闻定山何处无来耗惹得江门梦寐勤 

　　送左秀才次韵 

　　脚底千峰不作难天涯相望几间闗孤村水月能看客一路梅花直到山畎畆未应同我病乾坤那肯放人闲东南更有春如酒肯到明年二月还 

　　云萝处士挽诗 

　　谁开三畆卧云萝洛下元称安乐窝风月尚留诗巻在经纶只放酒杯多身将沙鸟还宾主情拥山花当绮罗四十五年成一梦乾坤回首怅如何 

　　次韵汪御史留别 

　　百代文章百代儒小将碧玉赞黄虞功名路上多尘土桃李人间见此夫顷以髙谈知识量未闻俗态是规模不因指示晨鸡唱白日谁知有两徒 

　　张生以诗来谒次其韵答之 

　　闲坐蒲团几个穿晚留一影画鱼船日长睡榻千峰里春近柴门五栁边在处云山皆我乐后来衣钵是谁传诸生莫有登瀛步爱结而今病鹤縁 

　　八年春部书复至顾别驾以两司之命来劝驾用旧冩懐韵赋诗见示答之 

　　恰恰啼莺初变树翩翩官骑忽穿云杯觞花底香迎客鼓笛楼前闹送君老态一时都共见公謌三迭敢相闻白头空有丹心在此望天遥感恋勤 

　　其二 

　　名教可尊谁敢后少年空有气凌云得终残喘留将母直拟孤诚死报君俗变唐虞今日计徳高尧禹万方闻太平何处无歌颂卧聴蓬莱击壤勤 

　　赠林府尊 

　　收敛精神入太清藉茅无计遣书程两三别驾风随动十数花封月最明露冕江山无愧色攀辕天地有真情东风欲别仙城树满路啼莺是颂声 

　　寿月溪翁为顺徳主簿张如玘 

　　花影揺溪水半篙晚风送上钓鱼舠乘流曳转波间线击楫歌翻月下骚元亮此生惟盏酒瑶池何日更蟠桃邻封主簿征诗急再拜江门致币劳 

　　次韵邝筠巢早春见寄 

　　城郭尘埃不到身扶溪看老百回春里中物态浑非旧墙外桃花只卖新此老直于三代见诸郎虽在一官贫楚天何处堪回首目断襄阳不见人 

　　次韵王乐用佥宪见寄 

　　七十余年未觉新躭眠犹是向来人春杯斟尽啼莺外晩笛吹残钓渚濵人世谨防开眼错此懐得恐到头真青山果是无心出何处眠窝共卜邻 

　　次韵孙御史别后见寄 

　　冥冥宇内缪相贤处世如撑石濑船赤土喜逢三日雨清谈留到二更天山中宿鸟知投树水底潜鱼不离渊明日画船宾不顾游龙翔鳯有来篇 
　　白髪沧波了岁年偶逢佳客话延縁鳯毛五色能惊世骏骨千金表好贤索莫杯盘津口月扫空云雾水中天寜知此地千年下追咏能无千载前 

　　次韵张侍御叔亨见寄 

　　月出不扄溪上门白头渔父向人言扁舟自唱濯缨曲四海共知明主恩小饮未尝沽市酒狂书时复弄茅根相思也有台官梦梦见当年住处村 
　　家国不分无二门君今与我皆忘言五伦首重君臣义一体元同骨肉恩长养嘉苗休失实剪除恶木不留根他年我见张文献异代风流岭外村 

　　北溪容球来访答之 

　　孤月正酣东阁睡清风又到北溪船看君逈出诸客右问我何如十载前剑气烛天堪引望桃花照眼未须怜山中碧玉仙家物已证先生作睡仙 
　　三月风光遍海埏谁家园里棹觥船一身燮理三杯内万古乾坤半醉前几度寄书言自爱何人挈榼荷相怜自从托契中山后却笑他仙是鬼仙 

　　邓俊圭丧兄慰之 

　　每恨思君不见君一哀何处隔秋云客来每及难兄问讣至那堪故友闻碧玉三年空枕块庐冈四尺自封坟青天几度看明月骨肉无言两地分 

　　次韵王叔毅弘行人见寄 

　　驻屐花边聴鸟音青山何处想登临肩头伊尹方能任脚板鸱夷未了心歴歴更冝观往古炎炎何敢羡于今相逢杯酒喜共醉相忆诗情还自深 
　　高楼何处可逃名说着衡山便有情不住三年思乃舅可无一字寄金陵麻衣岂是无高论若水还应作贵卿他日五峯供我粥不知谁是老门生 

　　次韵余行人濂见访 

　　年富岂知行路永眼高犹喜阅人多荒村古木云长锁白鸟青天水不波老竹忽看高鳯下短墙无算小虫窠凭君寄语东山道神禹无功在九河 

　　赠刘秀才 

　　江门旧雨长公诗今日江西学者师弘治以前无此诏宫墙之内少人知诗书岂但供时好进退多应与世疑百岁光阴同转瞬老夫双鬓已如丝 

　　次韵答张天祥秀才 

　　十处寻芳九处空逺随溪舫访溪翁请还几杖歌春鸟学制纶竿弄晩风几树江山怜晩暮十年游走羡儿童张生来问衡山道又问衡山孰我同 

　　次韵孙御史拟吊崖 

　　瞬息人间三百年寻常兴废不须怜崖州此死终无补中国何年壊守边信国不来知有罪鲁斋当仕岂忘天太空不语乾坤病万岁千秋老泪涟 

　　容彦礼率诸弟同在馆下彦昭彦礼彦贞相继而逝彦濳今又卒感而有作 

　　水光山色两依然不见当年载酒船老我交逰疎后进君家兄弟散朝烟两峯（号彦昭）脚迹今安在（彦昭常逰永丰江浦谒罗一峯庄定山）彦礼碑诗久未镌（某欲为彦礼墓志未刻）莫道江门空识我千秋遗话及玑璇 

　　悼彦潜用原韵 

　　山楼耿耿夜灯然谁借东良一日船泪逐花沟因暮雨愁迷鹃树惨朝烟养生有命妨新学入社无题侈旧镌茔次若将昭穆定九原新兆有东璇 

　　次韵刘少叅嘉会楼 

　　九曲江边一小楼满川风雨夜来收扁舟东泛桃花水香径旁通杜若洲楼下脱蓑眠翠浪楼前挥袂揖浮丘公来二月春多少两度诗筒向此游 
　　天气初炎过此楼江边春色未全收烟消垂栁初凝岸风逓平荷尚隔洲破屋数家还碧玉好山何处更丹丘两公胜会真难遇结绮临春是别游 

　　寄李世卿 

　　再过湘江踏浪过一帆西去傍烟萝家临汉水心无住人到衡山兴亦多岂是兵戈愁阻絶不因婚嫁笑蹉跎白鸥肯信闲于我也解忘机浴逺波 
　　湖北竹枝高自歌钓丝千丈引垂萝烟霞脚底真曾到岁月人间颇厌多云水与君终浩荡题缄寄我莫蹉跎秋风税驾衡山下共泛清湘明月波 

　　次韵张东所元旦见寄 

　　未到朱陵古洞门一封先荷沈公恩睡穷残腊还忧病吟倚东风欲断魂紫葢不知谁是主青天无尽鸟空鶱山人只合山中老一岁桃花种一根 

　　再用韵答黄大叅见寄 

　　数篇何处好懐开疑是江门得意回嘉会楼前曾驻节芰荷香里小持杯急呼童子烧香读重遣黎生送酒来咫尺端溪不能到只凭清梦与徘徊 
　　别来幽抱不曾开长夏思君日几回使我能吟白雪曲须君共对紫霞杯凋零老鬓尚未巳狂杀春风肯再来莫为庐山动归兴紫薇花下少徘徊 

　　答邓督府 

　　不见如今五十年贤闗风韵想依然衰龄我有无穷朽督府公通第一笺愿托经纶均岭海莫辞将相作神仙孤山鹤啄孤山月不要诸司费俸钱 

　　次韵临汀邬先生 

　　水满江门弄钓时一篇谁借病翁诗忽闻天外舒长啸都与人间作广基海月偶纡南海望风花未遣北人知欲知此后相思处千载神交在舞雩 

　　赠童子久住侍父入京 

　　还着小坡随长公天葩未吐孝经通青襟谁不羡童子白髪我徒成老翁曝日家声从此大凌云气魄葢人雄曲江清献乡先逹敢道后来无此风 

　　三赠文都 

　　小住江门四十年隔坡相应荷相怜窻开四面客通刺酒覆三杯月到船身上紫袍知有相画中碧眼亦真传明朝庾岭高回首万里晴波正接天 

　　静轩次韵庄定山 

　　崆峒道士出山频还入崆峒作主人当说梦时都是梦未逢真处更求真蒲团坐破千峰目信手推开六合尘无极老翁无欲教一畨拈动一畨新 

　　次韵奉答廷赞别驾王先生见寄 

　　年去年来无复年浮生此梦尚依然不知草阁千峰外坐到蒲团几个穿马迹交时驽亦进鸟鸣哀处鳯还迁兖州别驾怜同姓不欠人间二顷田 

　　次韵梁平乐见寄 

　　江山吾爱艶阳天花栁青红共一川眼底秪应无外物笔端何病不能圏几畨作梦因何事两度传缄莫有縁共语喜逢丘御史沉疴端为长官痊 

　　次韵答太虚上人 

　　雨过山中百卉寒人间回首又春残徒闻有病肱三折未试回生药一丸石洞栖贤终苦节太虚持律最清端年来虽阐莲经教却与无言是一般 

　　次韵沈督府见寄 

　　谁是朱陵洞里人世间此画合描真一瓢未醉山中圣七字先传笔下神青玉有期看我老紫芝无语为谁春还公一岳一万丈半点飞云是近邻 
　　不住东西四百峯铁桥山浅笑迷踪喜闻世外无尘地来伴岩头挂月松药鼎便分煨芋火道人元是卖姜翁先生数上衡山顶紫葢峰前望白龙 

　　寿呉黄门母 

　　何处思亲锦巻封荷花高映寿颜红喜看沓杂来天上不觉依稀是梦中几岁风光依北极半帘月色见真容不辞颂祷遥相贺却对江山语未工 

　　用筠巢翁韵兼呈翁 

　　酒处能歌未尽陶还从酒处说功劳每因兴去开三径日对花来醉几遭春意满胸成浩笑花神觌面见挥毫南山向晚无真意只谩悲吟也未高 

　　邸报刘亚卿先生以今冬十月得请还东山喜而有作 

　　衡岳五峰青贴天诸仙高步碧云巅特书八字非常见遣告三生是别传一壶想共朱陵酒七字先哦紫葢篇（紫葢山名）今夜江门看邸报东山元与岳相连 

　　和答李子长见寄 

　　贤圣由来病有之那堪一病屡移时心寛不怕思眠早性慢终应得老迟白首喜同湛雨坐青灯细话子长诗定山却喜刘文靖贤辈如何都不思 

　　次韵庄定山曲阜道中 

　　曲阜之民如崇阳五畆之宅树以桑太牢不惊天子诏百里岂负圣人乡争得緑蓑挿羽翼可怜白髪来羹墙先生也未忘洙泗独立源头一咏长 

　　次韵庄定山谒孔庙 

　　六经如日朝出东夫子之教百代崇揆之千圣无不合施之万事无不中水南新抽桃叶碧山北亦放桃花红乾坤生意每如是万古不息谁为功 

　　卧游上游荘湛民泽 

　　上游洗足意如何到我来时还放歌秋半写空迷菊酒月明舞烂钓江蓑闲将野马为宾主笑把山花当绮罗人道上游真个好上游固好遇人多 
　　黄云之高高几何黄云山人发浩歌短响入云白雪曲长裙拖地赤藤蓑黄鹂自爱蔵深谷野鹤高飞出罻罗山路相逢休问讯山灵掩口笑何多 

　　次韵张主事答邓督府 

　　万古人心万古天江门渔父笑空眠幸逢岭外千山静共荷台端一老贤羣趋岂尚班行簇美誉当令世代传却忆东山天下望不留今日镇三边 

　　拨闷谩书 

　　拨闷江楼病有诗诗成即事直堪嗤江山莫叹无前辈造物何尝不小儿物遇岁寒形至性天于定后见真机大易发挥羣圣达碧玉山人近有诗 

　　自怡堂为增江湛演题民泽世父也 

　　十畆林中半是塘一蒲团卧花中央百年真乐起人世万壑清风在此堂洗足正当铁桥水振衣小坐黄云冈四百影斜孤顶月任是神仙也括囊 

　　丁长官祠秋祭示里人 

　　苍凉月色皎秋晴海阔天高思已冥当日疲癃均乳哺于今畎畆尽墙羮一祠已表桐乡爱列传还须国史成霜耀星华朱鸟上水涵山骨铁桥清 

　　梦庄定山遣使来问梦中以诗答云 

　　定山归后再清康夜半呼儿喜欲狂梦遣长须来问病故应早岁见羹墙文靖一生随老笔太虚四大作禅床南北地殊生异世先生何处问行蔵 

　　晓枕 

　　碧玉山楼晓枕眠独吟楼上笑阳闗人世谁为儿女态道流空说化形仙衡岳开山秋正好舂陵望岳地相连碧云野路无羁绊五尺丹藤两屦烟 

　　答雪斋先生惠厯 

　　沧波老父多闲日碧玉先生着破巾一榻久便深谷卧百年长借内台春新书每用知时令宠贶多应及里人鹤舞云飞皆得意坐看百粤尽归仁 

　　次韵吾县博见寄 

　　黄菊开时霜满林山风吹冷薜萝襟肯忘沂水归时咏也到庐山酒处寻自得不须言有命太虚元只是无心白头不作人间梦一笑江门契亦深 

　　次韵邓督府见寄 

　　眼看百物随时过路有千岐到处多想见精神官里坐不离文字手中摩白衣管领千峰醉黄菊商量九日謌尧舜浮云无一点庐山何敢更嵯峨 

　　衡山和李子长见懐欲过江门 

　　新诗把读大开懐久病诸生拟到崖身上緑蓑都舞破雨中黄叶忽飞来酒逢菊日何人送（子长八月五日书至江门与重阳尚隔一月已言菊日者识喜也诗人兴到落笔类多不实如此云）月照柴闗每夜开庐阜归来见束髪华阳巾好为君裁 
　　秋来风月不开懐暮遶朱陵百丈崖青玉拂开坛上舞紫鸾抟入手中来野心云水潜孤笑老眼乾坤病一开谁道李家无子弟紫冥句在不堪裁 

　　再次韵答子长 

　　懐极开懐是恼懐捉君手拍到天崖杖桃南极星随去人到西山鳯不来久坐或闻仙驭过登高时见洞门开谁知山石书题遍笑倩何人为总裁 

　　次韵汪鼎夫侍御寿母生日 

　　可恨白云无羽翼白云朝暮在江南君亲于我皆无尽忠孝须君两不惭锡命有封当第一折肱治病不论三高堂寿斚重阳近又借黄花一度酣 

　　次韵吾县博登嘉会楼见寄 

　　醉下江边百尺楼浩歌一曲有陈留想当诗舫忘眠夜正是庐冈见月秋青紫要途何足顾江湖豪气未全收去寻野马氤氲地即是人间第一流 

　　赠林教谕汝惇 

　　舞雩声响在春残只隔人间几片山偶此通名秋竹院共君弄艇芦花湾常于岭右观诸夏刚被梅花送一寒普赠乾坤唯一点万古长留宇宙间 

　　赠镌者何侃 

　　一镌一字一磨砻万岁千秋感激同未蜡碑前元属我到书丹后却须公万里云霄回鸑鷟满池风雨舞蛟龙不知费尽闲心力谁傍斯文与计佣 

　　赠何侃如潮州刻三利溪记用潮州见寄韵 

　　咫尺荆州地肯容清光偏照荜门中独怜孺子才堪赏不道诗人巧更穷已见千碑传好事可辞束帛聘镌公潮阳父老如相问为说周陈共此风 

　　九日和朱子韵示陈冕 

　　正是诗忙酒乱时满楼风雨不湏归碧苔院里多秋色红树溪边又夕晖九日共餐花有菊暮年谁羡锦为衣沧江野艇来何处遥望孤云在翠微 

　　答马龙惠笔 

　　挥毫杀尽山中兎雪管秋风又到门入手当为天下技秃头终瘗水边材八分墨妙还江浦科斗书成也状元思与两贤同把笔夕阳江郭断离魂 
　　未推贤辈上骚坛宗庙前头有一门已近宫墙窥此道恐如游骑走他村圗书有秘谁先觉坤复求端我亦元到得满懐风月在不妨行坐弄吟魂 

　　示诸生 

　　无我无人无古今天机何处不堪寻风霆示教皆吾性汗马收功正此心水火鼎中非玉液鸳鸯谱里失金针道人欲向诸君说只恐诸君信未深 
　　浮生扰扰白头新又见人间一度春尔辈何时宜发愤老闻夜雨欲伤神此身天地逢人少落日江门呌鹤频为报杨朱莫相笑孟轲不是褊心人 

　　闻缉熈授平湖掌教 

　　偶从道路得行藏南北音书又一乡溟海心情真自逺平湖风月可谁将山中旧坐香根老耳畔新声木铎长衰病未知何日起扶留窻下正抄方 

　　次韵廷实示学者 

　　树倒藤枯始一扶诸贤为计得无疎阅穷载籍终无补坐遍蒲团亦是枯定性未能忘外物求心依旧落迷涂弄丸我爱张东所只学尧夫也不孤 

　　读茂卿次韵呈定山先生诗有梦入罗浮之句用韵寄答时世卿在白沙 

　　鹤避茶烟信有之买田招鹤是何时百年睡息深华岳九曲歌声断武夷有客到斋言种树呼儿挿栁当编篱谁知万里东桥月梦破罗浮亦有诗 

　　东桥茂卿住处 

　　彼此衰荣更共之年过六十是衰时藜羹颇恨无莱妇卉服都忘在岛夷水暖河豚吹细浪露寒秋蠏过疎篱江天好景无人画每要先生藉入诗 

　　太虚上人以所注定山种树诗见寄喜而赋此兼稿呈定山 

　　四十年前从事劳老来万首放诗豪这回种树心全了若个山僧眼总高尖送定山居寺近音来南海与神交白莲不结杨州祖宾主依然是逺陶 

　　追次康节先生小圃逢春之作 

　　时物纷纷共鬬妍好春多在语莺边傍花随栁我寻句剰水残山天赐年竹径旁通沽酒市桃花乱点钓鱼船而今我爱孙思邈自古高人方又圆 

　　悼李九渊 

　　九韶已死征君老我与深之事偶同此夜北风吹白髪旧时明月对苍松声名还许辈流上岁月忽消铅椠中莫笑腐儒无厚业尊前又手鳯驹鸿 

　　过康斋呉与弼先生墓 

　　桐园三尺聘君坟犹有门人为扫云此日英灵应识我斯文风气莫如君吟残老杜诗千首看破伊川易几分未了平生端的事九原风露倍酸辛 

　　吊邹汝愚谪石城 

　　少年为意尽峥嵘谪死天涯二十春旧雨不留花县榻秋风还闪石城旌儿啼母絶家何处水宿山居路几程人事每将天不定文章何用博虚名 
　　江月无光江水寒角声杳杳夜漫漫孤儿岁月初离乳夫子风流尽葢棺身后岂知名可贵世间长苦路行难鸱夷不乱当年计还得云门枕上看 
　　弱女孤儿哭作团归槎渺渺倩谁看乾坤敬士此邦伯生死交情非长官逺陌不堪穷望眼寸肠何直百忧端欲陈薄奠无由致园橘山蔬领一盘 
　　修短荣枯分各该荒江落日为谁哀词林当日人如梦唐肆今朝马又来功利纷纷难入手乾坤滚滚负多才若将祸福论天道颠沛如公岂理哉 

　　留别诸友（时赴召命） 

　　台书春晚下渔矶中岁行蔵与愿违鸥鹭自来还自去江山疑是又疑非难将寸草酬萱草且着鹑衣拜衮衣但得圣恩怜老母满船明月是归时 
　　昆仑西北是官陂灭迹烟霞我自迟独往恐逢江上雪相思还寄陇头枝风云想见千年会消息终还七日期总为髙堂难离别乾坤行道岂无时 
　　欠服松花一大车颠毛垂白齿牙疎非闗圣代无贤路自爱清风卧绛厨道上或逢人卖屦眼中谁谓我非夫他时得遂投闲计只对青山不着书 
　　钧渚风长袅故丝水花含笑海鸥疑都将老子行蔵意分付东溟水月知自昔愿从巢许后而今岂异帝尧时凭君寄语张东所更与飞云作后期 

　　石门次林缉熈韵 

　　与君倾葢定前言来往青山十五年老我自知难用世劳君相送过贪泉清言晩对江边寺离思秋生鸟外天留取西华一樽酒春风还拟上江船 
　　孤舟昔系飞来寺白首重来十四秋君看秋风吹彩鹢何如老子坐青牛留情世事终何补得意云山亦易休见说夔龙满朝着九重应许放巢由 

　　不寐 

　　一饭不忘沟壑心白头氷雪更相侵妻烹野菜供晨馔儿点松灯对夜琴赋拙但留司马壁碑成不卖退之金无端婚嫁相料理独聴疎钟到夜深 

　　次韵张东海 

　　老去人间久废谈青衫不改旧图南道超形气元无一人与乾坤本是三何物坐中春坱北几时镜里雪■〈髟上监下〉鬖白沙诗语如禅语试着南安太守参 

　　南安赠龙溪李知县 

　　玉枕山前逢使君西风吹破玉台巾手中玉斚休辞醉鬓脚黄花别是春鳯厯流年供俯仰龙溪他日看经纶凭君若见蒙庵老为说于今白髪新 

　　回岐道中 

　　回岐接水树冥冥又是朝京一日程两耳如闻重译语几时不见五仙城朝无儿稚歌行酒夜有巡船卧打更欲识羁情多少在昆仑深处白云生 

　　聴秀夫诵定山先生之作 

　　高格英风忽两聨故人耳顺是今年谁还敢拟三千首我也前知八百仙淡淡菊花秋满把陶陶松蚁日高眠定山倘许吾扳驾突过尧夫击壤前 

　　庐阜书舍和潘百石 

　　半畆还叨地主恩北来冈阜亦称尊水揺荔子红当槛雨洗萆麻緑遶门饭后一床便独卧晡时三■〈角戋〉喜微温何人为借丹青手冩过书斋也未村 
　　一饭区区亦有恩千秋罍洗定谁尊先生终日卧隠几童子几人来扫门晴旭满窻啼鸟乱春寒如酒着人温江门烟景还多少独倚寒松望逺村 
　　青山别様与人恩絶胜黄金买得尊从此往来乔木下可人风日短篱门窻临緑沼晴曦动炉有丹砂伏火温莫道我无徐孺子又同庐阜又同村 
　　沧溟着艇未还恩又结庐冈土宇尊六十乃扶居士杖寻常不过酒人门江山尽放襟懐阔风日频来笑语温只欠一诗闲道破无人走告定山村 
　　城中借竹且蒙恩竹在崇冈竹故尊万里沧溟都座下一条官路自江门长驱李白诗中逸不舍尧夫酒后温笑问地官张主事病翁今日住何村 

　　程乡学生钟宏求社学记赠之 

　　千里来携欠一图东南村构几模糊人扶世教何妨切老向斯文自愧疎云谷许还徽国主周溪流到长官居秋风海上无穷意也向程乡社学书 

　　陈秉常雨中看栁 

　　种得东风栁一千江山意思日无边闲遮一老青春坐更縳孤舟白日眠近水云烟相隠映他山桃李自嫣妍莫辞细雨频来看争得风光在眼前 

　　○四言诗 

　　题画松泉为张别驾 

　　吉水流石涧生两松树洗耳挂飘无此佳处幸逢尧舜那无巢许 

　　拨闷 

　　久病在床展转莫舒我欲观化有握其枢人有善愿天必从之我病几时我念西驰我行次且如饥思食如寒思衣动惟厥时匪亟匪徐鱼跃鸢飞乃见真机天岂不知天偶遗之吾将尤谁我聊任之拨闷以诗 

　　示湛雨 

　　有学无学有觉无觉千金一瓢万金一诺天命流行真机活泼水到渠成鸢飞鱼跃得山莫杖临济莫渇万化自然太虚何说绣罗一方金针谁掇 

　　示黄昊 

　　高明之至无方不覆反求诸身霸柄在手 

　　与民泽 

　　圣人之学惟求尽性性即理也尽性至命理由化迁化以理定化不可言守之在敬有一其中养吾徳性 

　　○五言排律 

　　月桂自白石移来 

　　金粟初分我花仙不吝人烟霞三畆宅草木百年身影入青霄旧香传白石新为谁工态度本自惜精神翠竹旁通径绯桃正隔津生忧儿女狎莫摘老夫嗔坐久风回席行迟露在巾当时尊玉茗平地隠氷轮收敛还真性生成荷大钧相逢山水地一笑武陵春 

　　贞节堂栢 

　　栢下拜羣孙年华栢既尊皇风动高葢圣泽溉深根一事堪诗传千年仗鲁论撑空疑有力印月自无痕日出江门近春回海角暄细香浮竹院深色映篱门身谢看花坞家贫卖酒村陶然緑阴处髙枕弄吾丸 

　　景云田蓢尾 

　　蓑笠堪从事少年农圃情乘潮打两桨落日照孤城山庙题诗过汀鸥伐皷惊提携新耒耜寂寞旧棋枰挟被防春冷拥书读晚晴儿曹依本分吾道在躬耕 

　　旌节亭瓦雀 

　　瓦雀喜亭栖丹青意自迷雨余穿丽日花底啅香泥并语声全碎追飞羽忽低悠悠去缯缴欵欵恋榱题卵育非无地儿羣或引梯惯行书案上渐满井栏西不羡雕笼养真堪画巻携由来亲白首那更避青藜狎久如私眤喧多类滑稽行蔵非社燕饮啄溷家鸡度岭千回歇排风几寸跻冥鸿于汝辈沧海一涔蹄 

　　○七言排律 

　　王佥宪问一谩述 

　　客来问我一如何碧玉高楼夜夜歌庐阜一壶开我酒江门八尺赠人蓑杏坛多士无颜子洛下遗书病首科且就玉衡观转运那曾珠斗见森罗古来相遇难如此无怪人间说梦多 

　　南海祠下短述 

　　虎门千顷雪翻腾中有长鲸鼔鬛行看弄渔舟移白日欲抛尘土住沧溟江西不得夸彭蠡李白何须醉洞庭天际有山皆古色水边无树不秋声一春桃李风吹尽万里乾坤雨洗清画舫乘空书巻白晴霞映水布衣明不辞海上儿童识亦有祠前老树精岁岁放歌来此地晩年偏喜不簪缨 

　　代疏答五羊诸友 

　　白头哭子岂堪闻信有玄穹怨不仁精爽已归千佛国玄纁未赠九原身求之梦后心如失病是愁中药不神鬓脚又添今日白庭花何异昔年春东君此意谁分付又遣黄鹂唤向人 

　　○古风歌行 

　　聴李深之说緑护屛圣池歌 

　　天风吹断云冥冥阴崖露滴池水清牧童投竿蛟龙怒空山白曰雷霆惊好事何人解寻觅李生为我言歴歴安得健步上峥嵘万里直见沧波横更凭猛手碎嵯峨一径宻遶青松多池旁是我安乐窝近者青松逺沧波红尘溷溷如吾何 

　　除夕呈家兄 

　　去年除夕色未槁今年除夕兄已老小弟朱颜不如昨但说穷通无丑好山中茅屋二十年日月逝矣如奔川兄弟五男并四女啜菽饮水同炊烟慈母年高白髪少二十孀居忧未了眼前黄口那得知争觅梨栗相喧炊我年未老筋力衰耒耜即付大头儿童牛生角禾登垄为我且给通家麋 

　　别苍梧席间呈谢大叅段都阃 

　　苍梧城中三日雨晓坐肩舆辞两府叅西藩者谢大夫枉与段侯同出祖麻衣搭飒滥西席对坐一文兼一武三人相逢岂易得一金便作华筵主酒酣拥葢回仙亭立马苍茫别容与 

　　赠陈冕 

　　南有沧溟水北有昆仑山我屋正在溪山间瞻望不逺行实难白云朝暮常漫漫桃花欲开梅又残问君此去何时还 

　　过端溪砚坑 

　　峡云锁断端溪水白鹤羣飞峡山紫独怜深山老鸲鹆万古西风吹不起安得猛士提千钧乱石溪边夜搥碎 

　　行路难 

　　颍川水洗巢由耳首阳薇实夷齐腹世人不识将谓何子独胡为异兹俗古来死者非一人子胥屈子自殒身生前杯酒不肯醉何用虚誉垂千春 

　　修外海赤坭岭墓作 

　　赤坭冈头封马鬛生荆死竹无日月晩生曾孙贱又劣仰首苍天泪流血载鉏入山日已决北风吹我篙橹折悲鸣中夜声呜咽晓踏荒山马蹄热开榛伐树功务捷指挥羣仆口喋喋须臾豁见天然穴高下山川甚蟠结西南诸峯青不絶东北漫漫海波贴向来浅土悲灭裂再握又恐灵气泄复以玄石置墓碣永云云来千万刦人生贵贱那可必下山复作儿女别 

　　钓鱼效张志和体 

　　红蕖风起白鸥飞大网拦江鱼正肥微雨过又斜晖村北村南买醉归 

　　秋雨书事寄黄叔仁 

　　岭南气候殊中土七月初穷乃无暑树杪昼蒙宻宻云檐前夜滴丝丝雨忽闻海上长风生巻入寒城翳钟鼓东舍今晨母敛儿西邻昨夜夫葬妇人间生死不可期恸哭苍生奈何许 

　　与黄叔仁乃父题东溪巻（并引昔余大父渭川府君居此溪上与黄氏故邻也去之六十年矣阅此巻有感而作） 

　　春烟漠漠溪溶溶鸟鸣终朝低竹丛桃花乱落溪水红白首一人扶一笻醉中忘却溪西东谁载咿哑进酒篷朝歌夕舞烦儿童吾庐若在兹溪上如此风光不让公 

　　悯雨寄叔仁 

　　去年无雨榖不登今年雨多种欲死农夫十室九不炊天道胡为乃如此自从西贼来充斥一十九年罢供亿科征不停差役多岁岁江边民荷戈旧债未填新债续里中今有逃亡屋安能为汝上诉天五风十雨无凶年 

　　得林宪副待用书奉寄 

　　午枕起攀庭树株见戴白笠送君书开缄快读不见字世间滚滚终何如倾葢一谈未可少怅望万里徒区区愿言保此无壊身烈火不解燔空虚 

　　自伍光宇墓还登蓬莱絶顶 

　　故人坟前浇我酒白日欲西回马首磴危道险不可跻下马长须扶两肘三步一噫五步停引絙出舌肺肠鸣此时平地虑（阙）昂首十丈梯（阙）以手捉仆肩以足踏崖颈跻攀欲上分寸（阙）恐翻身落深阱山北鸣鸺鹠山南呌■〈车勾〉辀豺虎伏莽（阙）令人愁小童鱼贯上复休絶顶（阙）一望隘九州岛岛弱水涓涓（阙）一杯沧溟流穹然青者吾罗浮神仙葛白俱蜉蝣湖西先生去十秋五羊诗客徒淹留数公陈迹或可搜死者已矣吾何忧后来诸生继前修努力莫倦蓬莱游 

　　有鹤寓懐先 

　　有鹤独睨临江楼雪衣（阙）幽问尔莫是苏耽流苏耽一去三十秋人间膏火不可留欲往从之嗟无由鹤闻我言九回头欲去不去増绸缪四野无云风飕飕奋翮万里须臾周顾我（阙）非丁侯 

　　兰 

　　兰兮兰兮翳灌莽棘刺蒲芽递消长野竹抽稍一千丈巨石盘云覆仙掌鹡鸰三三兼两两鼓翼飞鸣齐下上仰视玄穹极高广稊稗瓦甓皆真赏半酣一爬谁老痒五羊城中锺雪舫 

　　答惠菊 

　　玉台山中冬酒熟玉台氤氲闻紫菊香帆带雨来山家九尺一茎纷天葩主人持酒向花笑坐下无花诗不妙近者击壤歌二千菊花之音如响泉陈村老人植菊手玉蘂金华光照牖世人有眼不识真爱菊还他晋时人一瓢酩酊庐山下万乘之君不得臣 

　　读东坡年谱 

　　坡翁春秋六十六脚债一生偿不足黄州去后惠州来无何又向儋州宿瘴雨蛮风经几时放归旋就昆陵木熈寜以下至元符中间老稚围船哭妇女仓皇吏卒欺坡翁已就台官狱平生几册箧中书一一旁搜付回禄西望眉山不知处俯仰乾坤何局促假令坡翁活百年长领词官称玉局气节文章古所难先知孰与愚公谷丈夫当自慎出处何尔呶呶蒙毁辱 

　　戏题张千户画松张侯画松 

　　人不识松不画横惟画直上干青霄下盘石倒巻苍龙二千尺神物安可留屋壁变化虚空了无迹不然恐遭雷斧辟左手执弓右持戟取胜无过万人敌侯莫画松费笔力 

　　梦匡庐 

　　老年心折何处山昨夜梦鼓浔阳柁九天无云瀑布飞声落长江震呉楚望湖亭边延五老逺之近之无不可欲携五老还沧溟一囊又借长髯我 

　　与世卿同游厓山作 

　　海风昼号山木折墨浪夜撼苍厓裂有庙于此昭臣节吾昔大书吾脑热天冠地屦华裔别万古不使纲常灭角声呜鸣旗猎猎楼船将军过击楫楚客傍观黙无说肝肠里有三公鐡南山老人红玉颊久坐松根待明月 

　　题梁先生芸阁 

　　圣人与天本无作六经之言天注脚百氏区区赘疣若汗牛充栋故可削世人闻见多尚博恨不堆书等山岳舍东丈人号芸阁髙坐松根自鸣铎抠趋童子慎唯诺口授心传为小学孝经论语时叅错子史平生尽拈却寄以斯名聊自谑讲下诸郎颇淳朴谁敢作嘲侮先觉读书不为章句縳千巻万巻皆糟粕野鸟昼啼山花落舍西先生睡方着 

　　题马默斋壁 

　　屋后青山屛翳合檐前緑树烟花匝主人闭门履不纳跏趺明月光遶榻客来问我笑不答但闻山莺啼恰恰橙橘盈园野芳杂门外一江深映合四时八风谁管押烟飞雾走龙腾甲拙者孤舟持酒榼成化十年甲午腊 

　　偶得 

　　衡山西游何时还暂寄渔蓑水石间又恐风吹江日残扁舟打落芦花湾教儿且筑大云山 

　　可左言赠宪府王乐用归瑞昌 

　　可可可左左左费尽多少精神惹得一场笑唾百年不满一瞬烦恼皆由心作若是向上辈人达塞一齐觑破归来乎青山还我白云满座莫思量但高卧 

　　赠左明府考绩之京 

　　六十花封一高要高要得公当不小阿衡事业世岂知天下经纶此中了百里万夫大小同语默出处非殊调君今老绩赴天官我只弄我江门钓 

　　力疾书慈元庙碑记 

　　北窻一榻羲皇前青灯碧玉眠三年慈元落落吾所怜两崖山髙青阁天崖门之水常涓涓一碑今为东山传虚言不扶名教颠久病江湖落日前呜呼此意谁与言 

　　坠床诗 

　　母子之爱天所维庐冈数步扄幽扉近者梦寐常追随坠身床下如僵尸把火来照我为谁久病不死长命雏侧身东面魂依依 

　　六月十夜枕上 

　　岁岁与年年几见春秋过枕前有时自放春风颠尧夫击壤歌千篇大醉起舞春风前碧玉不知今几年望望衡山眼欲穿世卿兹来何延縁 

　　枕上 

　　江门水上庐山颠蒲团展卧羲皇前洗手一弄琴无弦江门之水常渊渊月光云影江吞天安得古今名家如刘文靖庄定山题一言洞视千古如浮烟江门水与银河连又何必栖栖向钓鱼台上来打眠夫然后信性气果江湖行蔵动星象同符羊裘老子未化之迹可见之形以为旷世之贤而思齐其贤也耶 

　　示诸生 

　　江门洗足上庐山放脚一踏云霞穿大行不加穷亦全尧舜与我都自然大者使问跃与濳守身当以藩篱先世间膏火来熬煎市朝名利相喧填百年光景空留连丈夫事业何由宣昔者緑鬓今华岭呜呼老去谁之愆 

　　病中寄张廷实用杜子美韵 

　　碧玉丈人天性直长以语人人不识胸中一部莲华经江云浩浩江泠泠时取黄鹤楼中老铁笛傍崖吹之江神敛袵无人聴安得张乖崖来分与衡山一半今日在衡山为我作粥便是当年事业成 

　　与谢天锡 

　　先生大事久未襄造次千人不启齿先生老穷旋涡佛灭顶惊心罗汉水麦舟遇我葢非难凶岁探囊诚未易佳城许让白牛冈借助希微非我意为我寄声谢韩子纷纷薄俗古今然所幸男儿穷有志后山之后岂无人百丈中流看砥柱 

　　民泽自白沙馆告还谒母故以归为望 

　　黄云山人风韵竒击壤亦唱尧夫诗顷者省母増江湄梅花雪月如见之西风千畆稻埀垂再把葫芦斩纒归山门莫作儿女态阳闗三迭走嘘唏（黄云乃民泽所居之洞也） 

　　赠黎申兼呈克修梧州 

　　苍梧夜雨连床庐阜冬帆独透梦中彩笔子须投海上黄云我当种短歌送子子合知无病呻吟何足讽 

　　王乐用佥江门看病别后赋此 

　　木叶吾衣草吾屦鸟解唱歌花解舞天际虹桥万丈高袖里青蛇三尺许破帽冲开华顶云西望衡山久延伫堂堂名教天命之六六洞天谁是主五羊城中老法星日昨江门看病去 

　　感事示黄生叔仁 

　　亲老需甘软家贫乏囷仓卖文应不免为恨故难忘挥俗黄生激辞宾子觉刚尔曹虽得罪无愧在门墙 

　　陈白沙集巻八 

　　●钦定四库全书 

　　陈白沙集巻九 

　　（明）陈献章 撰 

　　○五言古诗补遗 

　　闻陈宗汤湛民泽欲过江门遇■〈风贝〉风不果用张廷实韵寄之 

　　斩蛟须射虎水石敢谁欺老梦不知逺客来何怨迟千休千处得一念一生持衰白如曽见斯言或可依 

　　与民泽 

　　漠漠黄云冈珊珊铁桥水宇宙几千年洞天今有主借问子为谁平生子湛子 

　　题民泽九日诗后 

　　我思陶长官庐山一杯酒世逺道弥光岁岁此重九酒中有歌者划然金石奏谓从秦汉下藩篱士夫口藩篱茍不顾其中更奚有寥寥二千里长夜不复昼俛仰宇宙间孤光映疎栁民泽长者言藩篱自兹厚兹晨偶拈出以洗薄俗陋 

　　景易读书潮连赋此朂之 

　　日往则月来东西若推磨及时愿有为何啻短檠课强者能进取不能空坠堕四书与六经千古道在那愿汝勤诵数一读一百过嗟予老且病终日面壁坐古称有志士读书万巻破如何百年内能者无一个书生赴场屋势若疾风柁不悟进为退反言勇者懦吾闻邵康节撤席废眠卧又闻范仲淹画粥充饥饿砥柱屹中流有力始能荷汝患志不立不患名不大师友为汝资薪水为汝助黾勉在朝夕用为老夫贺 

　　噩洲阻风 

　　平冈儗农事一语五日留今晨阻长江风雨眠归舟老牛不乳犊寜为水草忧念此结吾懐人生易浇浮父子且有此他人复何求冥冥苍山屛??清溪流童仆屡反侧晨炊渇薪槱鸣鞭走泥潦视我能来不行止各有时天道匪我由会当息风涛鼓柁辞鸣鸥 

　　送李世卿还嘉鱼 

　　楚地多佳人可慕不可求长江崩西浪五岭障东曍翩翩李叔子晤语沧溟秋诸贤当未衰济世吾何忧归去襄南州问询李与刘 
　　襟懐有全楚胜处多卧游大崖月同同赤壁风飕飕行蔵君自知可以与我否我若登南岳寄声黄鹤楼 
　　富贵何欣欣贫贱何戚戚一为利所驱至死不得息夫君坐超此俗眼多未识勿以圣自居昭昭谨形迹 
　　在物有常性水湿而火燥在人无常情所恶变所好昨日见其恭今日见其傲蔓草轻芝兰清源亦黄潦世情毎如斯聊为行者告 
　　疾风起惊涛舟以柁为命柁乎茍不操舟也何由静是舟如我身孰知身之穽是柁如我心孰祛心之病不如弃其舟免与风涛竞 

　　送梁国镇 

　　葢有蔵器人我病元非果徘徊思逺道欲往悲定跛梁生千里驹东西无不可飞辔入长安垂杨春婀娜 

　　喜康沛至（五言六句） 

　　三年念游侣奄至庐冈曲睍睆枝上莺相呼入幽谷平生真淡意至老方耻独 

　　○七言古诗补遗 

　　拟移木犀于上游黄云示民泽 

　　木犀金粟散天香在秋之季庐山阳湛生期我上游庒移根千丈黄云冈万丈黄云千丈山金粟花开不等闲金粟氤氲塞两间先生与尔同岁阑 

　　对菊 

　　渊明无钱不沽酒九日菊花空在手我今酒熟花正开可惜重阳不再来今日花开颜色好昨日花开色枯槁去年对酒人面红今年对酒鬓成翁人生百年会有终好客莫放樽罍空贫贱或可骄王公胡乃束縳尘埃中簪裾何者同牢笼 

　　○五言絶句补遗 

　　罗浮 

　　罗浮海上来高高几千丈铁桥倘不闗诸峰竟流浪世人未得仙斯事安知妄九等真洞天朱明惟上上 

　　题子长寓舍壁 

　　子长亦何病夜夜此呻吟世无白家媪谁会子长心驴背推敲去君知我是谁如何义两手刚被子长笞 

　　慈母石（为门人区越） 

　　慈孝相感激天机谢人力谁来石下歌见母不见石 

　　乡贤咏 

　　马持国 

　　平生十数策决定要经纶不惜魏公幕知心是直臣 

　　马晞骥 

　　我邑登贤载君家父子俱清风端一砚五马达乡闾 

　　伍逢起（宋义士） 

　　中原不可复志士愿终违直把真心去何妨假首归 

　　罗希吕 

　　孤高还寂寞道否即诗穷自古皆贤达今人有此风 

　　周修（刚直为黄斌所杀） 

　　闭目青天下捐躯百刃前匹夫如有志沟渎不须怜 

　　张撝 

　　城西十日雨病叟得无饥亦有罗希吕厓山赏小诗 

　　黎秣坡（名贞戍辽东） 

　　儒术声名旧戎衣日月长酩然尊酒下眼孔得辽阳 

　　题庄子泉 

　　闲看千丈雪飞下玉台山争知白沙子不是南华仙 

　　题茂叔莲 

　　船入荷花内船冲荷叶开先生归去后谁坐此船来 

　　题渊明菊 

　　篱下花堪把先生有酒不遥看白衣者不复问江州 

　　题和靖梅 

　　发与疎梅白身将寡鹤亲孤山残雪后清絶凭栏人 

　　○六言絶句补遗 

　　夜书南安店壁 

　　千里红尘倦客几年白髪衰翁野店孤灯夜雨寒房四壁秋虫 

　　次韵景云苍梧徃复 

　　朝辞白土低岸晩泊和尚高冈樵唱云边细路渔家石角轻航 
　　云木幽疑絶境江流东见通津苍梧逺寻仙侣端溪颇恨人情 
　　天地安排蓑笠江湖放浪渔船或者天随是我斜风细雨前川 

　　○六言 

　　栁渡一帆秋月江门几树春云来往一时意思江山万古精神 

　　赠陈聪还莆 

　　缊袍不妨学道絶榖可以求仙相府胡为慢士纸田自有丰年 
　　青钱不满杖头雪茧徒劳免颕相逢浪劝归耕实欠苏秦二顷 

　　○七言絶句补遗 

　　懐张诩 

　　南北东西一马尘相思何处不伤神竹边闭阁长无事犹厌山云软素巾 

　　鲁两生示民泽 

　　九五当朝须劝驾两生朝突不留琴想见古来交会事鸳鸯谱里尽传针 

　　黄云右闗（长短句） 

　　万丈黄云千丈山金粟花开不等闲吁嗟乎金粟丈人与尔同岁阑 

　　黄云左闗（长短句） 

　　万丈黄云千丈山金粟花开不等闲金粟氤氲塞两间吁嗟乎金粟丈人与尔同岁阑 

　　赠秀夫如江东（乙巳秋作） 

　　浦口来寻旧路岐柴门过午未开时青山十里花围断不许游人折半枝 

　　读陈庸诗稿 

　　天上霓裳久寂寥人间何处不诗瓢寄言雪月风花好都在骚人仔细描 

　　张廵 

　　独蔽江淮阻贼兵乾坤回首尽膻腥何人肯救睢阳急不使忠臣负忍名 

　　许逺 

　　援絶城孤力不任逆胡天讨竟成擒却怜当日奴羹进酸尽平生长者心 

　　南霁云 

　　万人回首看浮屠肯讯将军跃马呼谁续睢阳三日命进明先斩后擒胡 

　　秫坡先生钓台 

　　少年朝暮钓池傍嬉戏哦吟送夕阳却忆子陵台上月至今千古共流光 

　　乐岁呈杨大尹 

　　舍北歌童搥破鼔舍南舂妇着新裙田家少遇丰年乐尽道今年是十分 
　　元夕将来拍鼔哗茅檐灯火醉家家长官愿似丁明府甲首终年不到衙 

　　寿陈静轩七十次世卿韵 

　　甲子如何管得翁全无白髪有青瞳赤泥更是游仙枕兄卧西头弟卧东 

　　午睡起 

　　道人本自畏炎炎一榻清风卷昼帘无奈华胥留不得起凭香几读楞严 

　　用韵寄锺美宣 

　　緑栁黄莺紫水涯市桥沽酒醉春沙江花一与诗人别如此风光属自家 

　　昼睡为雀所喧 

　　野风吹隙檐翻雀昼搅床风雀搅眠若道神仙无一事老夫当日未神仙 

　　失仆 

　　粥罢腰鎌亦上山晡时怅望负刍还乍疑乍到忘归路月满东楹未上闗 

　　定山许撰一峯墓志东白许墓表久不见示 

　　先生老去铭当出东白人来表可闻却爱大流山上月清光先到一峯坟 
　　今古多闻迁史记一峯何必我同年先生存作垂千古东白曰然我亦然 

　　金鳌阁 

　　横浦秋成百尺桥金鳌阁上见山遥凭高无限归来思何处飞云不可招 

　　铁汉楼 

　　铁汉元来亦是夸羁魂入夜遶天涯数声羗笛楼前月落尽寒梅一树花 

　　墨花台东坡遗迹 

　　汝弼即是张长史尧夫方爱陈公甫何处思君不见君墨花台上廉纎雨 

　　横浦桥 

　　乘舆十月犹溱洧子产未知为政在隔河骑马是何人下马问讯张东海 

　　濂溪台 

　　黄菊花开又一年南山无分对陶潜不知风雨随侬否恼杀台中一夜眠 

　　葵庵 

　　葵花爱日臣爱君臣与葵花共此真试问春来桃李树纷纷同者是何人 

　　春中 

　　时光堪喜亦堪悲岁岁春随斗炳移送老一条卭竹杖夜挑明月上台矶 
　　北风吹我早裘轻不借肩舆一日晴九十日春都不见跏趺榻上看云生 
　　龙溪不赏去年花今岁春光喜在家多谢花神怜旧识尽情开向白牛车 

　　梦长髯道士以一囊贮罗浮山携以遗予纪以絶句 

　　一口囊盛四百峰翠林香雾春冥蒙低头笑问长髯老何处方壶有路通 
　　千仞飞云只手拏采鸾停处是仙家青牛骑过铁桥去踏碎璚瑶一路花 

　　同马黙斋候麦秀夫夜过白沙和韵 

　　东风吹老桂花天坐久寒生月下毡见许夜深移艇过笛声何处二更前 

　　待马黙斋不至讽以是诗 

　　花前谁共引杯长风送歌声到赭郎莫唱雍门弦上曲从来此曲断人肠 

　　白沙社有懐书张廷实诗后 

　　海上竹枝非楚声壁间科斗是贤名粤堂东望不知处惟见白云天际生 

　　依韵答周太守瑛见寄 

　　白马山前雪满扉隔江云树晚依微津头日日行人过不见长安旧布衣 
　　相逢记得入京年梦破邯郸不受牵更说莆阳风景好木兰溪里木兰船 

　　醉乡 

　　管勾仙家碧酒春醉乡今日属何人天高地逈无人到试就陶潜一问津 

　　睡乡 

　　漆园蝴蝶故翩翩一落人间今几年试向髑髅原上朢八荒明月正堪眠 

　　梅花下感事 

　　桃李村村待发蒙孤芳憔悴不成丛天涯一寸肠如结吹断江城晓角风 

　　月夜与何子有饮梅村社赠之 

　　溪北溪南踏月游梅花村落似罗浮东风夜巻残潮去留得何郎半日舟 
　　人日今年又共君他人交态白头新开懐一夜梅村酒时复停杯问故人 

　　梦先兄持絶句见示及觉忘其前聫以意足之 

　　松林土屋闭斜曛人世悲欢那得闻闲处酿成玄碧酒秋来携过武夷君 

　　京师初归答容琴月 

　　旧游风月未应忘到手新诗喜欲狂记得长安秋雨夜三人灯下说西良 

　　三洲岩闻虎 

　　草动云飞十里风三洲岩下吼声雄先生自对山灵笑不道前身是逺公 

　　经坡亭 

　　水绕寒柯雾半笼逰丝轻曵钓船风三洲覧遍题名处闲向坡亭说长公 

　　枳殻 

　　■〈艹陪〉蕾枝头春意长卧看蜂蝶往来忙不知今日闻多少熏得先生枕席香 

　　题携琴访友圗 

　　松崖日暮水声深何处携来緑绮琴磵石隔林人不见只疑魍魉是知音 

　　答徐侍御索草书 

　　寒窻弄笔敢辞难也得先生一破颜不要锺王居我右只传风雅到人间 

　　代简旧友克明梁先生 

　　琼山緑水旧游行沧海归来语后生几醉几醒醒后醉世间何事合留情 

　　至日梁听松■〈目卓〉白石惠生鱼（克明弟） 

　　朝来何处得庖鲜白日村边响夜舷布被蒙头呼不起真成至日闭闗眠 

　　周文都伍伯饶马玄真诸友约钓河豚值雨弗果伯饶复遣人来约答之时玄真文都在病 

　　七月十日秋正来渔翁夜上临江台斜风细雨不归去若个玄真安在哉 
　　秋入江门风怒号江水未落涛头高晴明三五君须记月下溪边迟小舠 
　　河豚正美周郎病玄真不出公奈何丝纶一握三千丈独钓东溟雨满蓑 

　　梅月用庄定山韵 

　　四时万物无非教人傍梅花月傍轩若道不闗梅月事宣尼何事欲无言 
　　溪上梅花月一痕乾坤到此见天根谁道南枝独开早一枝自有一乾坤 

　　和世卿 

　　越山楚山皆白云楚越如今不必分三十六峰同一样不如何处武夷君 
　　草树云霞亦假名高斋何处不先生解寻正路宫墙下榜也如今是典刑 

　　次韵董子仁见寄兼以林蒙庵周时用提学 

　　江门花鸟欲春阑脚带云霞步步寛君到闽中试借问龙山何事别长安 
　　还将病骨畏秋声一枕江流是我生若道严陵偏不事汉人更有圣之清 

　　鳄洲山遇虎 

　　登高停棹鳄洲山独自忘机虎迹间忠信于人真可仗爪牙当道却须还 

　　鳄洲阻风 

　　牛饥仆冷不能嗔短曲长歌互有神今日谁家能走马泥深还挂一壶春 

　　晩发厓山 

　　江水初寛白鹭飞厓山欲莫赤枫微孤舟独背汤瓶去不共前川钓艇归 

　　厓山杂诗 

　　寒云黯黯日模糊南有苍厓对捻须今夕孤舟不成寐白鸥飞尽我跏趺 
　　北风半夜巻沧溟杖屦船头候晓晴满目寒云吹不散一帆细雨湿汤瓶 
　　万古青山自落晖白鸥穿破水云飞孤舟江畔无情思闲与儿童咏緑衣 
　　北风何事更长吹尽日孤帆逗水湄吟遍天涯归未得江神应爱石斋诗 

　　经都会故居 

　　腊月四日仡归装舴艇衡寒到石塘忽见溪边旧环堵恨随流水绕春长 
　　总角展书溪树根风光不比洛阳园碧桃尽属西王母緑橘先分小弱孙 

　　秋日东轩漫题 

　　离崩匏落不禁秋卧对萧骚月半钩彭泽须收三顷秫菊花无酒笑人不 
　　黄叶纷纷江水流人间何处不悲秋江边野老无名姓笑向沧江任白头 

　　寄马黙斋 

　　江山风月满吟坛谁把渔郎荐老官眼底秋光供点笔等闲休作负彭鸾 

　　追和白石马教授奉寄其玄孙马竹隠 

　　山深谷冷老烟霞君住孤村第一家一榻清风明月夜钩窻闲对紫薇花 

　　赠曾确还博罗 

　　风袂飘飘过五羊五仙遮道问行蔵庐山莫道无分付领得春风古桂香 

　　示儿 

　　张公九世尚同居忍字専书一百余受唾由来称长者而今市軰却嗤予 
　　门前宾客偶相投忽忽浮生五十优君贵我贫俱是分敢将丘壑傲王侯 
　　圣心太极一明蟾影落千江个个圎五十年来如梦觉临岐更出示儿篇 

　　游白云 

　　担头行李但书囊撰胜寻幽到上方身与白云同去住客从何处问行蔵 

　　灌溉忽县尹送酒至 

　　一瓶西注一瓶东两径初移緑未浓忽见白衣持酒至拟留一斗待秋风 

　　次韵答丘侍郎 

　　五月江门荔子丛绣衣下马擘残红儿童争走鸟台节笑挽青荷立水中 

　　玉台赠黎民瑞 

　　青天何处一登台脚踏黄云万丈开闻说程乡长官好抱琴归去抱琴来 

　　读近思录 

　　杨墨偏高子莫疑孟轲精一古心期日长对巻无人到风雨巡檐一咏诗 
　　六经不假羣贤补却忆宣尼下手时白首斋心颜子坐青灯横几大临诗 
　　大学西铭迤■〈辶里〉摊从前只假半年闲谁家绣得鸯鸳谱不惜金针度世间 

　　寄黄仲昭 

　　江西诸子在春风我有新碑落永丰海阔天空无可寄只将狂斐为君通 

　　次韵胡提学访■〈禾览〉山 

　　斜风细雨緑蓑衣江上人家半掩扉莫向天涯歌独醒白头渔父笑人非 
　　今朝黄鸟唤春回桃李还知帝力栽昨夜殷雷无意绪黑云将雨满山来 

　　访教谕何宗道 

　　树隠肩舆行欵欵花催春鸟闹闗闗苏公渡口云连水宗道庐前雨满山 

　　峡山别胡提学还至九江作 

　　峡山飞出两三航满载离愁下九江夜泊孤舟不能寐自烧银烛到秋江 

　　画兰 

　　谁将水墨冩横披竹石荆兰也自冝记得湘潭秋雨后清香犹带楚臣悲 

　　对菊 

　　陶家园里旧开丛复入山窻对此翁一曲一杯花下醉人生能得几回逢 

　　喜孙读书 

　　闲看溪水绕橙根自握刀鉏斸小园日午课诗孙渐长上堂夸与阿婆言 

　　芙蓉文笔 

　　丈人日暮看芙蓉湘水西来第几峰兎颕刺天无属我今为松桂主人公 

　　寄李子长 

　　能将玄酒注金巵混沌谁教更凿之我借元初溟滓好为君惊喜为君悲 

　　题孔雀圗 

　　儿女心情未遣知白头笑赋雀屛诗可能乳得西周鳯来寿君王亿万朞 

　　题蒲石画 

　　一石青青荫几蒲半篙烟水欠模糊江门有个丹青手也把江门画作圗 

　　雨中送客江上偶成 

　　细雨江边送画桡肩舆如梦看春潮不知此处谁分付笑倚南风酒未消 

　　次韵呈长官赠邹汝愚 

　　江门还我自由僊七洞天西小洞天南去北来船过尽无人肯住钓台前 

　　再韵呈呉献臣 

　　双鳬海上果谁僊竚看飞腾上九天为问南迁邹吏目几时归去玉皇前 

　　候方伯刘东山先生至 

　　客从天柱得琅函来试丹砂岭以南有个道人眠不起洞门深锁白龙庵 
　　易传遗书共此函偶拈一事问河南数千里外涪州梦透到龙门何处庵 

　　次韵谢天锡登三层顶望昆仑池作 

　　两眼高凭何处空白龙犹在有无中旁观莫道昆仑小气葢东南万万峰 
　　手拍昆仑歌泬寥虹桥月下拜相邀回头笑向玄真子纔到葵山怕路遥 

　　卜居茶井 

　　海鸟回翔何处归海山春到白龙西欲搏九万无风力认着昆仑便托栖 

　　寄陈秉常用天锡韵 

　　早援深谷探花原举手来扳笠顶天谁与浪传青鸟信君今疑是白龙仙 

　　次韵沈别驾见寄 

　　我生之初我有真百年泡沬往来身一丸也恨无分付谁是乾坤会弄人 

　　夜坐 

　　露冷风清正酒酲谁家今夕不胜情人间老去无愁思独倚疎梅看月明 

　　次韵复赵提学 

　　雨打风吹一树花孤根不肯向人斜晩逢青眼何须恨未到朱楼莫浪夸 

　　与倪麟 

　　沙水东西两石桥夕阳飞马剪山腰不知酒兴还多少一路清风吹不消 

　　挽竹斋 

　　屋里沾裳罗一峯门前又报竹斋翁一年气运天何极两叹交情日未穷 

　　题画鹰 

　　秋风垂翅下云衢野性翩翩不受羁欲借一枝江畔宿等闲花鸟莫相疑 

　　梦曾晳 

　　倾葢寜知是梦中絶尘标致却春风千秋此意吾能说不与由求面目同 

　　读韦苏州诗 

　　夜雨斋灯巻未收清谣白首对苏州晦翁两眼沧浪碧也为先生一点头 
　　五言夙昔慕陶韦句外留心晩尚痴敢为尧夫添注脚自从删后更无诗 

　　道经七星岩 

　　百丈岩前石鼓鸣山人今夜动山灵同舟亦有知音者共聴乾坤第一声 
　　七星岩下醉神仙犹占龙床水底眠我有一尊延寿酒月明今夜对南山 

　　戏赠二谢生 

　　婉转青囊传二谢渊源来自马蹄洲山人眼是庖丁手解把屠牛破土牛 

　　与李世卿约游圭峰 

　　方壶使者与公期老我三山乞住持且约圭峰为社会一圗今古付王维 

　　和世卿 

　　山霭霏霏碧满蓑清风不奈俗尘何人间久矣无高鳯何处如今楚鳯歌 

　　次韵奉答李方伯介轩潮连见寄 

　　姓名秋榜忝同乡四十年来守故常拄地撑天吾亦有一茎青玉过眉长 
　　不侍氷颜累十秋可堪相近阻相求此心未许旁人识公在山斋仆在舟 

　　弘治己酉春姜仁夫进士以使事贵州还取道广东过予白沙自己夘至丙戌凡八日辞别三首予亦次韵为别明日仁夫至潮连寨方十余里遣隶回幷得三絶和之通前九首吾与仁夫之意皆不在诗也岂尚多乎哉仁夫浙之兰溪从学章先生徳懋吾廿年旧好故吾诗两及之 

　　江门线路几人通两月公程来向东何处敢劳君着眼短墙疎竹是家风 
　　云去云来等是浮独凭高阁看江流南风莫送东归客更共江门一日游 
　　家近桐江旧钓台鳯林何日暂归来平生章子如相问道我山中日闭斋 
　　一着将穷一着通谢公全局算江东眼中论事如章子是有当年国士风 
　　洞门终日白云浮洞里桃花覆磵流谁道乃公闲似我不曽携杖白云游 
　　百尺江边有筑台自从君去望君来黑头了却人间事更约焚香共小斋 

　　次韵仁夫潮连寨见寄 

　　极目长江伤我心满身风雨立江浔帝城此去几千里一度逢闗一寄音 
　　今古相望日已赊包羲已上孰名家不识乾坤真易简借人门户甚抟沙 
　　得到鸢飞鱼跃处正当随栁傍花时今人不见程明道只把中庸属子思 

　　弹子矶候黙斋不至 

　　军人打皷泊官船黒雾蒙蒙水下滩隔岸相呼不相见竹笼牵火上桅竿 

　　清溪道中 

　　西风吹冷峡山云红叶清溪点缀新惟有白头溪里影至今犹戴玉台巾 

　　蒙里驿呈送行诸友 

　　相随征路二旬余笑指前山别老夫却到前山心未了西风灯烛两踟蹰 

　　南雄读罗一峯记书院文 

　　丘坟何处草离离千里湖西梦觉时落日小池桥上路催人下马读残碑 

　　度岭 

　　天地风云会有辰开元可是欠经纶千寻松下看流水十八年中度岭人 

　　玉枕山和南安太守张汝弼 

　　一枕秋横碧玉新金鳌阁上见嶙峋使君得此元无用卖与江门打睡人 

　　过天柱峯 

　　天柱峯前望故乡西风淅淅鬓苍苍愁肠暗为慈亲断谁道青山是剑铓 

　　宿回龙寺 

　　酒醒回龙欲二更迢迢秋漏彻江城何须不理东湖棹徐孺庭前月自明 

　　题云岭 

　　路旁指点一峯坟一老西岩坐白云尽是唐人诗境界千林红叶访征君 

　　与丰城知县王本俭 

　　剑水相逢梅始花春风吹动长官衙诗家到此须分别不共河阳一处夸 

　　赠刘进夫还永丰兼寄罗养明杨荣敷罗清极湖西诸友 

　　江船恋恋费行纒我托刘郎亦是仙何处青山君忆我月明湖上酒醒眠 
　　一峯原上夕阳斜云掩闲门几树花见说西风吹不死散分春色与邻家 
　　淦川银烛照离情画舫行人一月程相忆却怜山寺逺不曽夜半到钟声 

　　题刘主事显仁挽册 

　　曾倾白下郎官葢忍读青田太守文今日九原谁是伴里中新有一峯坟 

　　和娄侍御 

　　偶与梅花作主宾旋将幽意托龙唇曲中若有千年调也要先生会入神 

　　赠祝秀才乡试 

　　祝生南赴应天闱万里秋云一鹗飞我有兰溪他日意敢将裁入送君诗 
　　兰溪章子多诗别得见平生祝器之衰老不知言语费逢人信口话庖羲 

　　和罗洗马韵 

　　五十东溟始愿违安知不是慕甘肥今朝怕上花衢马犹恐黄尘染素衣 

　　赠江通判 

　　明朝别驾过金坛暂到茅山亦不难我忆江门归未得为君沽酒庆茅山 

　　谢何秋官恵米追次陈后山韵 

　　相逢不肯诉家贫眼底斯人又姓陈惭愧太仓分一斗乾坤多少病饥人 

　　过漷县风大作取舟中储酒饮之 

　　黄菊开时归意浓泥尊名酒未开封不辞拚作陶潜醉受尽长河一日风 

　　谢壁间李学士和予藤蓑诗偶成奉寄 

　　西涯一曲我藤蓑对此相思可奈何今日玉台应说我海门何处扣弦歌 
　　春雨江门着旧蓑钓船相近问如何白鸥分定闲眠界犹唱西涯学士歌 

　　剡溪 

　　剡曲溪中双桨鸣老翁访戴是虚名雪消月出归来夜只有诗情与世情 

　　云封寺有曲江遗像戏题 

　　尝疑大块本全浑不受人间斧凿痕今日云封禅寺里曲江遗像任尘昏 

　　不寐 

　　旧雨今雨漏湔湔长更短更声相连何人酌我今尊酒暂醉慈亲卧帐前 

　　石门读贪泉碑 

　　芙蓉花发西华寺逺访残碑到石门一曲贪泉歌未了夕阳红近水西村 

　　赠曹侍御璘谢病 

　　饱蕨青山更饱眠襄阳归去自今年眼中未有如公早柱史前头或姓钱 

　　杂咏 

　　过午城中走帖还老夫对酒社东山诗家进步如撑艇又上前溪一两湾 
　　傍花随栁兴飘飘涧水牵情到石桥勃窣未堪还自笑眼前刚好被春撩 
　　不坐人间彩鹢舟怕逢渔父问因由君家酒艇轻于叶试遣长须为我谋 
　　拍月萦炉一小舟欲穷仙岛路何由须君一见安期老指点苍茫为汝谋 

　　得世卿诗 

　　笑颜别后几回开诗到衰翁辄举杯击壤狂歌千首在一春无计寄君来 
　　东野功深偏洗削退之意到每优柔眼前一二聊拈掇正好承箕对孔修 

　　梦中作 

　　日出东山尚未眠闲寻溪水弄溪船人间一种惟予乐只在溶溶浩浩间 
　　踯躅江边水没桥沿溪贪赏不辞遥独怜归马无鞭策未忍临风折栁条 

　　题征仕郎张公孺人区氏墓志后 

　　卫幕已镌东白志西涯又撰孺人碑莫道不传家世事当年兼有两公知 

　　种萆麻 

　　山渠面面拥萆麻锁尽东风一院花江上行人迷指顾老夫于此炼丹砂 
　　短檠他夜照书床一■〈角戋〉萆麻也借光老去圗书收拾尽只凭香几对羲皇 
　　红朶青条摆弄同人间无地不春风莫轻此軰萆麻子也在先生药圃中 
　　萆麻得雨緑成畦如此风光亦老黎饮后小庵搜句坐山禽啼近竹门西 
　　萆麻遶竹径通云云里樵歌隔竹闻手把长镵种春雨风光吾与老黎分 
　　种子萆麻合种瓜青山周折两三家老夫来构茅茨毕别种秋风一径花 

　　次韵李宪副若虚白沙别后途中见寄 

　　江门春浪两涯平半醉船如天上行坐冷烛花归问夜逢逢津鼔欲三更 
　　咫尺圭峰不见台春云将雨几时开山中一径无人到除是青天画舫来 
　　江城无处不通潮风迭寒漪色更娇诗舫飘飘向何处高凉西去不胜遥 

　　和鹿步韵 

　　黑甜一枕鼻呼雷江浪如山梦里来乾坤何处留双眼不向三洲鹿步开 

　　赠汤地理师 

　　春泥没屐大江潮溪北初经独木桥千丈峰头望东海三山正对杖头瓢 
　　锦囊以上不堪言老郭元来亦是仙笑杀城中诸年少欲持阿堵问君传 
　　南越山川拄杖交东风何处送归舠一条路打朱明过直下潮阳看海涛 
　　云水相逢是偶然江亭烧烛话新年眼中但有牛眠地指点青山不要钱 

　　赠邹处士还合州 

　　人间忧喜也无期万里间闗一马归莫洒东风别时泪春光又满老莱衣 
　　石城米贱云门镇吏目身轻翰苑官归去山中偏好睡家人不用逺来看 

　　题也可荘上见一空 

　　交交黄鸟弄春晴也可山荘隠几聴莫以山林笑流俗山人元是此山灵 
　　青山何处倚鸠藤回首尘埃几折肱林下一壶谁共醉渊明只好对高僧 

　　醉中作 

　　酩酊高歌掩旧书青山日月笑居诸一畨春雨无分付枉种桃花三两株 
　　酩酊放歌何处来东风吹笠上溪台台傍有个高飞鸟飞向三山去不回 

　　观物 

　　一痕春水一条烟化化生生各自然七尺形躯非我有两间寒暑任推迁 

　　早饮辄醉示一之 

　　清晨隠几入无穷浩浩春生酩酊中我若扶衰出门去可能筋斗打虚空 

　　得廷实书 

　　洗竹添花张户曹忽抛闲散事煎熬东门春水无人钓又长溪头几尺高 

　　田夜读（田白沙孙也） 

　　朝来窻璧尚涂鸦灯下吾伊且赏瓜不是风云天上梦阿田家世本桑麻 
　　扫突炊秔及早鸦东皋时有未芸瓜田家乐事如翁少男恋诗书女恋麻 
　　忆年童稚髪如鸦稍稍东陵学种瓜今日肯嗟头似雪江门三畆但萆麻 

　　纪梦 

　　偶然嘉恵得邻封无数金钱出袖中欲向萱闱谈此梦隔帘斜月未闻钟 

　　得世卿子长近诗赏之 

　　漠漠江天对把诗竹坛风日引杯迟翁歌此曲儿当续问着别人都不知 
　　飞云高起大厓深两处天教两鸟吟莫把陇山来比并山头鹦鹉被人擒 
　　诗到尧夫不论家都随何栁傍何花无住山僧今我是夕阳庭树不闻鸦 

　　邹吏目书至有作兼呈呉县尹 

　　倾葢投缄不自轻人间造次几晨星天涯放逐浑闲事消得金刚一部经 
　　落花遥对石城春半箧残书一病身茶筅粟瓶供客尽不妨人笑长官贫 
　　天涯仙客病浑家开过东风几様花容易江山得重九问君何地落乌纱 

　　张侍御叔亨将赴京遣人告行求赠言不已赋此以答 

　　不为冺冺即波波天命委之人奈何秋鴈未来君好去文章覆瓿不须多 

　　梁文冠抄诗 

　　口谩吟哦手谩抄风坛疎竹昼相敲不知今日沧溟上天放何声此处高 
　　雪月风花信手抄皇王帝霸入推敲伊川击壤三千首都共南风一项高 
　　君到诗情每被抄玉台秋磬借僧敲门前荷篑知心否云锁千峰月正高 
　　屋下尘编不暇抄狂歌试把铁桥敲秋风背取诗囊去且看擎天柱杖高 

　　梦缉熈 

　　花前把酒问平湖君到闽中忆此无梦里征帆西下疾两人江畔笑相扶 

　　宗廉送明瓦屛风至次韵答之 

　　小中虽异大中同明处韬光暗处通三直五横真本子人间无路献重瞳 
　　瓦木铺排得此身乾坤何物到头真道人具得屛风眼还向小斋来卜邻 

　　渡厓海 

　　争如天上弄银河不使鸣榔乱我歌有酒只邀王母醉托身明月挂婆娑 

　　题石泉 

　　蟹眼不絶西坡陀涓流直下成江河君钓石泉歌不得江门渔父为君歌 

　　赠宗兄汝学使广西还 

　　匹马行行西复东一鞭腾破雪千重寒梅初放一枝白间破江南无数红 

　　○五言律诗补遗 

　　承张方伯报旌表家慈贞节 

　　大喜来何处劳公一札香圣恩元浩荡老母自氷霜此报符佳梦他时益大防无论一家恵举俗頼虞唐 

　　旌表家慈书至（十一月二十七冬至后一日） 

　　迢逓来金阙光辉动荜门世知慈母节人带圣君恩笑喜翻疑梦荣封却未言痴儿何以报忠孝策诸孙 
　　荆扉无外事散步数鸡孙特地开双眼从天降一言江山同出色存殁各沾恩斟酌杯中酒春风欲到门 

　　病中咏梅 

　　去岁夸身健寻梅到几山酒倾崖影尽衣染露香还北斗今何向南枝半已残下堂儿女笑老脚正蹒跚 
　　孤山一片雪千古独称竒此外不能到人间都未知正嗟同赏絶又过半闲时回首西岩下南枝映北枝 
　　人生如逝水花发见南枝对影身犹隔闻香席不移延縁看月久勃窣下阶迟坐恐芳时暮扶衰了一枝 
　　何处梅梢月流光到枕屛江山都太极花草亦平生阁冷香难即窻晴影似横冻崖妨足蹇藜杖意高撑 
　　隠几日初下东岩兴复饶月高寒自照花近夜相撩浊酒频堪冩清弦岂易调罗浮在何处魂梦与逍遥 
　　水陆花何限梅花太絶尘如何开眼处不见赏花人北坞风微动南梢月自真老夫前席坐得意不无神 
　　山阁数株梅山翁手自栽有花娯我老无计避人开色映书帷浄香寻墨沼来庶几吾服汝不作委蒿莱 
　　风月江山外乾坤草木间巻帘疎影动拄颊暗香还约伴多为地吟诗别作坛终南虽白阁不恃小庐山 
　　何处花堪忆江门水背过满身都着月一片未随波高倚松为葢清连竹作窝白鸥衔不去飞入钓鱼蓑 
　　借如桃有实方朔不来偷山近重重见人无浅浅休路经寒水断香被白云留寄语林和靖江门是一丘 

　　陶佥宪约逰厓山立张陆公祠 

　　西风吹桂楫公泛两厓间落日看碑过中流掩袂还迹留新栋宇名落旧江山二百余年下谁无一日闲 

　　游厓山次李九渊韵 

　　前刼消磨尽中原恨未沉兴亡先有谶秦贾竟何心一一凭天地劳劳笑古今千秋厓石角泛艇一来临 
　　不待祥兴后神州已陆沉孤臣空有泪大块本无心索寞皇圗旧经营庙宇新暂携二三友斜日共登临 

　　答丘苏州 

　　三年思楚水尺牍走苏州沧海疑真迹黄堂是旧逰辽东忆贺子广徳问周侯顷日相传报青天更倚楼 

　　壬午京城除夕 

　　爆竹沿更响燕城觉岁除客懐元自在诗兴乃何拘大地行蔵活风花点弄迂天遭老文侍华酒幸相娯 

　　○五言排律补遗 

　　锺氏席上赋四十韵 

　　九日江涛穏孤舟客子来两畨惊老瘦一别长婴孩爨婢携筐出溪童负水回家家秋酿熟处处菊花开馔有江鱼美拳无俗子猜敬恭存酌醴意思剧甘醅暂去终投辖将留故下镅稍喧防笑语屡起雪罇罍石榻偏成卧柴闗莫乱推交情双烂漫高兴一崔嵬树暗虫飞乱山深猿啸哀萧骚鸣磵竹緑浄映溪苔吹篴丹枫浦鸣榔白浪堆平生羡渔牧此地讶云雷掬涧头垂膝看云手拄颏天机闻答响物理识枯荄小立依林隙微吟近水隈直防纱帽落不放玉山頺穉子能看客诸君总爱才烧茶供小枕醒酒当残杯迹混何须灭心空不假灰相依南郭倚独傲北枝梅孔氏终懐宝颜公未凿坏因君投僻逺为我剪蒿莱瓜接青门邵堂开緑野裴疏渠下滚滚辨土得每每盛恵兼羣从香名尽八垓自惭非俊杰何足忧琼瑰欲报王孙饭深愁漂母咍流连过日暮感激把诗裁问客分粇粒呼奴拾芋魁生涯从料理胜事亦胚胎松栢当轩大桑麻绕舍栽清泉几仙井白石一天台阆苑何劳拟桃源若可陪东皋晨傲睨南陌夕低佪或作骑牛者何尝跃马哉峰峦皆锦绣屛翳亦楼台堪觉赓诗苦无寜苦雨催凭将一斛水尽涤句中埃 

　　○又五言古诗补 

　　赠容珽 

　　翳翳峯顶木袅袅峡中溪下有飞古寺上有哀■〈犭员〉啼我昔经过日登临上扶藜中流日黯黯两岸风凄凄逺行会离索四顾仍低迷羡子意气豪别我无一凄行行至斯峡为我试留题 

　　真乐吟效康节体 

　　真乐何从生生于氤氲间氤氲不在酒乃在心之玄行如云在天止如水在渊静者识其端此生当干干 

　　○又古风歌补 

　　慈母石歌（为门人区越作） 

　　岩石江头峻如壁舟人指为慈母石慈母名来不可闻巉岩兀嵂秋江碧我闻慈母名起我父母思人有父母谁不思我思父母徒伤悲忆昔生我童穉时家贫逐日圗生资析薪与我代灯烛鬻衣与我买诗书朝夕俾我苦勤学戒我勿似庸常儿况生我命苦多疾父母提挈绵岁月一朝我病忽呻吟父母吚哑面如漆父母衣我兮寜自寒父母食我兮寜自饥我今身为一命仕薄俸堪将备甘旨二亲已去掩荒丘薄俸还将饱妻子几回举筯食腥膻黙黙不知双泪涟收泪还将酒杯奠杯奠不到音容前慈母石世罕有汝在江头天地久我思父母不能养恨恨当同尔齐朽呜呼罔极恩难报幸今頼有移忠孝尚当竭力事吾君庶可扬名酬二亲诗曰谁化江边石世传慈母名神枯真可想意得貎如生行路三回顾题诗独见称丹青在人目千古共沾缨 

　　戒懒文 

　　大舜为善鸡鸣起周公一饭凡三止仲尼不寝终夜思圣贤事业勤而已昔闻凿壁有匡衡又闻车胤能囊萤韩愈焚膏孙映雪未闻懒者留其名尔懒岂自知待我详言之官懒吏曹欺将懒士卒离母懒儿号寒夫懒妻啼饥猫懒鼠不走犬懒盗不疑细看万事乾坤内祗有懒子最为害诸弟子聴训诲日就月将莫懈怠举笔从头冩一篇贴向座右为警戒 

　　陈白沙集巻九 

　　●钦定四库全书 

　　陈白沙集附録 

　　行状 

　　先生讳献章字公甫姓陈氏系出太丘髙祖判乡曾祖东源祖永盛号渭川少戆不省世事好读老氏书尝慕陈希夷之为人父琮号乐芸居士读书能一目数行下善诗年二十七卒卒之一月而先生生母太夫人林年二十有四守节教育之祖居都会村至先生始徙居白沙村白沙村在广东新会县北二十里后天下人重先生之道不敢斥其名字因共称之曰白沙先生以宣德三年戊申十月二十有一日生于都会村先是有望气者言黄云紫水之间当有异人生黄云紫水者新会之山川也又有占象者言中星见浙闽分视古河洛百粤为邹鲁符昔贤所说及先生生身长八尺目光如星左脸有七黑子如北斗状音吐清圆大类中州产尝戴方山巾逍遥林下望之若神仙中人也自幼警悟絶人读书一览辄记尝梦拊石琴其音泠泠然有一伟人笑谓曰八音中惟石音为难谐今能若是子异日得道乎因别号石斋既老自谓石翁少读宋亾厓山诸臣死节事辄掩巻流涕一日读孟子有天民者达可行于天下而后行之慨然叹曰嗟夫大丈夫行已当如是也弱冠充邑庠生其师某者见其所为文异之曰陈生非常人也世网不足以羁之明年丁卯中乡试第九人录经义一篇戊辰辛未两赴礼闱俱下第闻江右呉聘君康斋先生讲伊洛之学于临川之上遂弃其学从之游时年二十有七也康斋性严毅来学者絶不与语先令治田独待先生有异朝夕与之讲究受业归讲学之暇时与门徒于旷野习射礼未几流言四起以为聚兵众皆为先生危先生独处之超然时翰林院侍读学士钱溥谪知顺德县事雅重先生遗书先生亟起毋重贻太夫人忧先生以为然遂复游太学祭酒邢某一日试先生和杨龟山此日不再得诗大惊曰龟山不如也明日扬言于出（阙）由是名振京师一时名（阙）庄■〈日上永下〉贺钦辈皆乐从之游钦时为给事中闻先生议论叹曰至性不显宝藏犹霾光即用我而我奚以为用即日抗疏解官去既出太学歴事吏部文选司先生日捧案牍与羣吏杂立厅事下朝往夕返不少怠郎中等官皆勉令休对曰某分当然也识者谓其抱负之大而克勤小物如此得孔子为委吏乘田之意侍郎（阙）而贤之遣子某从学先生力辞凢六七往竟不纳成化己丑礼闱复下第有神见梦于人曰陈先生巻为人投之水矣其后二十年御史邝某闻之礼部尚书某从吏云某所为也先是先生寓居神乐观科道诸公往来请益无虚日既而某被科道劾疑出先生故特恶之深且曰彼戴秀才头巾尔动人若是脱居要路当何如耶揭晓编修某时为同考试官主书经房索落巻不可得欲上章自劾冀根究不果时京中有会元未必如刘戬及第何人似献章之语下及舆夫败卒莫不啧啧称屈曰可惜陈先生不中时即有人梦曰经纶不属陈先生矣羣公行慰先生先生大笑庄■〈日上永下〉进曰他人戚戚太低先生大笑太髙二者过不及先生颔之其居神乐观也北士麤鄙者数人约曰必共往困折之及见先生神乐观洞然气沮口噤各不能发一语反致羞而退因语人曰果异人不可狎也今右布政使周某时同游太学所藏古人墨迹爱踰拱璧先生因借阅经旬不还某数取先生笑曰（阙）君尔君得非所谓玩物丧志者乎某遂有所启发南归杜门却扫潜心大业道价向天下四方学者日益众往来东西两藩部使以及藩王岛夷宣慰无不致礼于先生之庐先生具饮食供宾客了不知其囊之罄也自朝至夕与门人宾友讲学论天下古今事或至漏下亹亹不少厌倦翌旦精神如故虽少壮者自以为不及也江右藩臬左布政使陈某等修复白鹿（阙）以山长书币走生员刘某等聘先生为十三郡士者师先生报书谢不往壬寅广东左布政使彭韶上疏略曰国以仁贤为宝臣才德不及献章万万犹叨厚禄顾于献章醇儒乃未见收用诚恐国家坐失为贤之宝疏闻宪宗皇帝可其奏部书下有司以礼劝驾先生以母老并乆病辞时巡抚右都御史朱英惧先生终不起也具题荐末云臣已趣某就道矣且告之故曰先生万一迟迟其行则予为诳君矣先生不得已遂起至京师朝廷用故事敕吏部考试会疾不果赴上疏略曰臣母以贫贱蚤寡俯仰无聊殷忧成疾老而弥剧使臣逺客异乡臣母之忧臣日甚愈忧愈病愈病愈忧忧病相仍理难长乆臣又以病躯忧老母年未暮而气则衰心欲为而力不逮夫内无攻心之疾则外不见从事之难上有至仁之君则下多曲全之士愿乞养病终养疏上宪宗皇帝亲阅者再三明日受翰林院检讨俾亲终疾愈仍来供职葢异数也先生以表谢不辞学士李某赠别诗云只有报恩心未老更无辞表意全真葢实录也祭酒某先生同省人也素忌先生重名及至京师使人邀先生主其家已而先生僦居庆寿寺某寓之后因修述阴令所比诬先生学士某见之不平为削去归经南安知府张某问出处对曰康斋以布衣为石亨荐所以不受职而求观秘书者冀得间悟主也惜乎当时宰相不悟以为实然言之上令受职然后观书殊戾康斋意遂决去某以听选监生荐又疏陈始终愿仕故不敢伪辞以钓虚名或受或不受各有攸宜尔某唯唯暨归岁有荐辟先生皆援诏不行初应诏而起也道出羊城所至观者如堵至拥马不得行归之日五色庆云遶其所居之第经日始散弘治庚申给事中呉某以先生及尚书王某侍郎刘某学士张某祭酒谢某等八人同荐与二三儒臣入内阁柄用上方勑吏部查勘命将及门而先生殁矣是年二月十日也享年七十有三殁之前数日蚤具朝服朝冠令子弟扶掖焚香北面五拜三叩首曰吾辞吾君复作一诗云托仙终被谤托佛乃多修弄艇沧溟月闻歌碧玉楼曰吾以此辞世殁之日顶出白气贯天勃勃如蒸竟日乃息前一夕五皷邻人闻车马骈阗异之急出见一人若王者状仪节甚都出先生庐而去以为大官至及旦询之无有也先配张生子二人曰景云作小诗得唐人体裁曰景旸充邑庠生先生生卒女二人壻黄彦民指挥倪麟后改谭某孙男三人曰田曰畹皆庠生曰豸尚幼继室罗无出先是知县左某以医来先生病已亟矣门人进曰药不可为也先生曰饮一匕尽朋友之情饮已作诗遣之殁后一月提学佥事宋某移文当道请入祀乡贤祠都御史邓某疏乞恩典草已具寻卒御史费某疏乞不拘常例赠官谕祭不报是年七月二十有一日葬于圭峯之麓辛向之原逺近会葬者几千人左布政使周某赠白金三十星助葬诔之以辞刻石于墓三府暨藩臬诸公门人亲友逺近相续设奠致赙殆无虚日于戏生荣死哀吾于先生乎见之矣先生少负气节每出少挫归辄对伯兄泣不食房婢偶露体告太夫人必黜之乃已迨晚年涵养深至不可测孝弟出于天性事太夫人甚谨太夫人非先生在侧辄不食食且不甘先生在外太夫人有念辄心动亟归果然母爱子慕惟日不足太夫人颇信浮屠法及病命以佛事祷先生从之御史王某曰此见先生变通处也北行时不能别太夫人欲仿徐仲车故事伯兄不可曰吾弟为人子吾独不为人子兄弟泣争义感行路太夫人卒从伯兄之请太夫人殁以七十年之孤子居九十年之母丧哭擗食素一如先王之礼太夫人老耋康强如壮先生以古稀年顾多病尝虑一旦身先朝露不能送太夫人终故自太夫人七十年之后也每夕具衣冠秉烛焚香露祷于天曰愿某后母死后丧太夫人服阕絶不衣锦绣曰向者为亲娯耳通判顾某曩见先生束木带解所束玳瑁带赠至是反之一念衡山靡间朝夕曰自今以往未死之年皆赘也事伯兄如父坐必隅坐虽迹处山林其爱君忧国之心视诸食禄者殆有甚焉宪庙之升遐也哀诏至先生如丧考妣故其诗曰三旬白布裹乌纱六载君恩许卧家溪上不曽携酒去空敎明月管梅花知言者读之当知先生之心无一日不在天下国家也为人豁达大度不见小利未第时邻人有侵其屋地者欲威之以力扬言于众曰陈氏子异日他出我必辱于途及见不觉自失先生曰尺寸地吾当为若让其人惭竟不能作恶而去又有侵其田者处亦如之后复有盗葬其祖墓者先生怒曰此义不共戴天也彼不即悛吾即讼之官吾敢沽虚名而失大义哉盗葬者闻之果悛巡抚湖广都御史谢某遗先生寿木甚美一日其交厚陈某者卒遗言必得木如先生者其子以告先生即举以畀之林良者以画名天下尝专意作一图为先生寿惠州同知林某至阅之爱甚先生亦即畀之无吝色知县赵某颇着贪声惧先生遇尝道露其事遗白金数铤为太夫人寿先生不得已受之戒家人勿启后某以赃去官先生追而还之其人感泣提举汪某慕先生特甚在北海特作怀沙亭以寓仰止亦数以白金为先生寿其卒于官也先生尽封还以为赙叅政伍某佥事戴某辈以次各遗白金欲新先生居却不可乃营小庐山书屋以处四方学者初年甚窭尝贷粟于乡人佥事陶某知之遗田若干顷晚年按察使李某仿郑富公故事破数百金买园一区于羊城先生皆却不受封劵至于三四往返御史熊某仿洛阳故事欲建道德坊于白沙以风士类先生力止不可乃议创楼于江浒为往来嘉宾盍簪之所榜曰嘉会先生曰斯可矣先是某亦以疏荐于朝都御史邓某仿林逋故事檄有司月致米一石岁致人夫二名先生郄之以诗云孤山鹤啄孤山月不要诸司费俸钱行人左某出使外夷以其师某意致白金三十星先生亦郄之太夫人兄弟之子陈某幼无依先生收育敎之成人至割田庐以树其家尝买婢得邑人尹氏女既而知之叹曰良家子也命内人抚育之如已女及笄择壻嫁之友人庄■〈日上永下〉病遗书求先生门人知医范规者往规贫不能赴先生即备行纒服食津遣与人交无生死炎凉之别都御史朱某柩归桂阳为文遣子不逺数千里设奠尚书彭某御史袁某经歴张某辈之殁也亦然其闻罗某袁某张某之讣也皆设位哭为之缌服三月叅政胡某为提学佥事时雅重先生常选生员有异质者十余人往受业今学士梁某叅政李某辈与焉其后某遭忧先生特吊其母丧于新喻及吊呉康斋墓于崇仁罗某墓于永丰访庄某宅于江浦其论治道以正风俗成人才为急务知县丁某之初知新会县事也出其乡人给事中董某书为介求执弟子礼先生百凡启廸以致四礼大行民爱之如父母及卒于官先生综理其后事如已事后民立祠于白沙先生记之其始终成就皆先生之力也顾某为同知知德庆州卒事遭不测先生毅然任其事曰朋友之责也后闻其子至乃已李某裹粮自嘉鱼数千里从学白沙凡二年先生服食行纒待如子弟复筑楚云台以居之台榜一联云有月严光濑无金郭隗台其欲来天下之善葢如此学士王某闻而叹之盛称先生见黄公钓台记门人林某始有志于学后为贫累先生欲成之谋田于肇庆同知张某以某不归乃不果迎先哲宋丞相菊坡像为文祭于家隅坐瞻仰若子弟之于师者乆之程节妇锺氏子也孀居二十七年贫甚先生加其节表之以诗复岁时遗以绫布君子谓先生使其大得志表先德举贤才当不遗余力也厓山大忠祠慈元庙之建与夫祀典之举也皆发议于先生与副使陶某右布政刘某佥事徐某共成之大忠祠成太夫人梦金冠三人从甲士数百谢于门慈元庙之未建也先生梦一女人后饰立于大忠之上曰请先生启之后十年建庙即其所也故先生吊慈元诗有依稀犹作梦魂通之句先生精神尝与神明通居外海陈某宅有异人来见语秘不传临殁梦与濓溪两厓答歌于衡山之五峯皆纪之以诗北归时泊舟江浒夜半有人呼急起未几水至溺死人畜无算因得免先生德气睟面盎背无贵贱老少莫不起敬给事中贺某执弟子拜跪礼至躬为之捧砚研墨既别肖先生小像悬于家之别室出告反面有大事必白罗某改官南京修撰先生谓曰子未可以去乎某即日解官去壬寅别都御史朱某于苍梧也某预约束叅随官竢先生至掖之从甬道出入先生力辞不能某曰古之圣帝明王尊贤之礼有膝行式车者况区区乎中贵某谒先生庐至江浒却肩舆走数百歩入京师时经南安知府张某仿曹叅师盖公礼以待先生道出淮阳总戎平江伯陈某往复差官具人船护送极其礼意之隆暮年欲卜筑衡岳都御史沈某创屋士人某等割田以待左布政使周某甫下车即谒先生于白沙欲请先生入省南面坐受拜咨问以风一方以先生病不果尝经山乡热甚思生菜值山氓植者良少前此贵客重价求之弗获先生至山氓羣来献之京师走家童市靴于肆工人问自先生亟易以佳者其至诚能动往往如是先生之始为学也激励奋发之功多得之康斋自临川归足迹不至城府朱某时为叅议造庐求见卒避不见闭戸读书尽穷天下古今典籍旁及释老稗官小说彻夜不寝少困则以水沃其足乆之乃叹曰夫学贵乎自得也自得之然后博之以典籍则典籍之言我之言也否则典籍自典籍而我自我也遂筑一台名曰春阳日静坐其中足不出阈外者数年故其答某问学诗曰古人弃糟粕糟粕非眞传眇哉一勺水积累成大川亦有非积累源泉自涓涓至无有至动至近至神焉发用兹不穷缄藏极渊泉吾能握其机何必窥陈编学患不用心用心滋牵纒本虚形乃实立本贵自然戒慎与恐惧斯言末云偏后儒不省事差失毫厘间寄语了心人素琴本无弦乆之又叹曰夫道非动静也得之者动亦定静亦定无将迎无内外茍欲静即非静矣于是随动随静以施其功故示其门人张某诗曰知夜则知朝西风涨暮潮千秋一何短瞬息一何遥有物万象间不随万象凋举目如见之何必穷扶揺又曰登高未必高老脚且平歩平歩人不疑东西任回顾岂无见在心何必拟诸古异体骨肉亲有生皆我与失之万里途得之咫尺许得失在斯须谁能别来去明日立秋来人方思处暑又曰两脚着地此何闗白云与尔同去还正当海阔天高处不离区区跬歩间葢其学初则本乎周子主静程子静坐之说以立其基其自得之效则有以合乎见大心泰之说故凡富贵功利得丧死生举不足以动其心者其后造诣日深则又以进乎颜氏之卓尔虽欲从之末由也已之地位而骎骎乎孔子无意必固我之气象矣其学有本原进有次第的然可据如此迨其晚年超悟极于高逺则又有非他人所能窥测言语所能形容者矣其始惧学者障于言语事为之末也故恒训之曰去耳目支离之用全虚圆不测之神其后惧学者沦于虚无寂灭之偏也故又恒训之曰不离乎日用而见鸢飞鱼跃之妙门人各随其所见所闻执以为则天下之人又各随其所见所闻执以为称果足以知先生之道也哉故其诗曰千年无鲍叔一懒有柴桑葢亦叹天下之莫我知也所恃天下之大千百世之逺其心同其理同必有知言者诵其诗读其书当有以知其人卓卓哉孔氏道脉之正传而伊洛之学葢不足道也是故见诸日用虽与百姓同也至于不言而信不怒而威闻风者兴起沐化者心服葢有莫知其为之者使得大用于世绥来动和之效庶几乎先生尝以道之显晦在人而不在言语也遂絶意著述故其诗曰他年傥遂投闲计只对青山不著书又曰莫笑老慵无著述眞儒不是郑康成有劝之者对曰伏羲著述数画耳况画前又有易乎君子曰先生著述可谓富矣自一言演之可万言自万言敛之可无言今其诗文不下万余首独非著述乎其为文也主理而辅之以气虽不拘拘于古人之绳尺故自有以大过人者其为诗也则功专而入神品有古人所不到者矣葢得李杜之制作而兼周邵之情思妙不容言故其诗曰子美诗中圣尧夫又别传后来操翰者二妙少能兼今苍梧山东皆梓行其集惜乎未全也至于挥翰如其诗能作古人数家字山居笔或不给至束茅代之晚年专用遂自成一家时呼为茅笔字好事者踵为之故其诗曰神往气自随氤氲觉初沐贤圣一切无此理何由瞩调性古所闻熙熙兼穆穆耻独不耻独茅根万茎秃又曰茅君颇用事入手称神工又曰茅龙飞出右军窝皆指茅笔也天下人得其片纸只字藏以为家宝康斋之壻某贫不能自振造白沙求书叹十幅归小陂每一幅易白金数星庚申朝廷遣官使交南交南人购先生字每一幅易绢数疋时从人仆携一二幅恨不能多也先生敎人随其资禀髙下学力浅深而造就之循循善诱其不悟者不强也至于浮屠羽士商农仆贱来谒者先生悉倾意接之有叩无不告故天下被其化者甚众南畿僧太虚知名当世亦以其学求正于先生先生复书以逝者如斯夫不舎昼夜告之曰我以此证也先是先生道南畿见太虚告以念老母太虚为朝夕圣前祝愿至先生归相见乃已其笃信如此呜呼若先生者君子谓周子之后一人而已者非耶某也无似自成化辛丑见我先生于白沙我先生即以国士待其后受教多而辱爱厚临殁具书趣至白沙寄以斯文告门人罗冕曰吾道吾付吾某矣示以诗云古徃今来几圣贤都在心上契心传孟子聪明还孟子谁今且莫信人言又曰万丈祝融何处山三年碧玉梦相闗多少尽工传不去都没贤今尽幅寛又曰病乆唯听命诗成不浪传门前花十丈玉井正开莲数椽刚到地一栋正横天不亡吾道在万万岁相连因执某手曰出宇宙者子也既而曰孔子之道至矣愿母画蛇添足又曰用斯行舎斯藏子其勉之吾言止是矣呜呼言犹在耳不肖某斗筲之器何修何为而后可以少副我先生付托之重乎先生殁后门人聚议以湛某为行状李某为墓志铭梁某为传而墓表则属之某也某之为行状也仓卒事多未备某窃惧乆而湮晦无传暇日因重为补葺以为天下后世君子告且备异日史氏采录焉谨状弘治十四年岁在辛酉闰七月甲申门人承直郎戸部主事张诩状 

　　白沙先生墓表 

　　天旋地转今浙闽为天地之中然则我百粤其邹鲁欤是故星临雪应天道章矣哲人降生人事应矣于焉继孔氏絶学以开万世道统之传此岂人力也哉若吾师白沙先生葢其人也先生以道德显天下天下人向慕之不敢名字焉共称之曰白沙先生先生生而资禀絶人幼览经书嘅然有志于思齐读秦汉以来忠烈诸传辄感激赍咨继之以涕洟其向善葢天性也壮从江右呉聘君康齐游激励奋起之功多矣未之有得也暨归杜门独扫一室日静坐其中虽家人罕见其面如是者数年未之有得也于是迅扫夙习或浩歌长林或孤啸絶岛或弄艇投竿于溪涯海曲忘形骸捐耳目去心志久之然后有得焉于是自信自乐其为道也主静而见大葢濓洛之学也由斯致力迟迟至于二十余年之乆乃大悟广大高明不离乎日用一眞万事眞本自圆成不假人力其为道也无动静内外大小精粗葢孔子之学也濓洛之学非与孔子异也中庸曰诚者天之道也诚之者人之道也诚者诚之其理无二而天人相去则逺矣由是以无思无为之心舒而为无意必固我之用有弗行行无弗获有弗感感无弗应不言而信不怒而威故病亟垂絶不以目而能书不以心而能诗章云汉而谐金石胡为其然也葢其学圣学也其功效絶伦也固宜或者以其不大用于世为可恨者是未知天也天生圣贤固命之以救人心也救人心非圣功莫能也圣功叵测其可以穷达限邪且治所以安生也生生而心死焉若弗生也吾于是乎知救人心之功大矣哉孟子曰禹稷颜回同道韩子曰孟子之功不在禹下此之谓也先生虽穷为匹夫道德之风向天下天下人心潜移默转者众矣譬诸草木一雨而萌芽者皆是草木葢不知也其有功于世岂下于救洪水驱猛兽哉若此者天也非人力也先生讳献章字公甫别号石斋既老曰石翁吾粤古冈产也祖居都会先生始徙居白沙白沙者村名也天下因称之其世系出处见门人李承箕铭湛雨状者详矣诩特以天人章应之大者表诸墓以明告我天下后世俾知道统之不絶天意之有在者葢如此弘治庚申春三月望后门人张诩廷实撰 

　　明故翰林院检讨白沙陈先生改葬墓碑铭 

　　惟明宣德戊申岁十月二十一日白沙陈夫子公甫诞于新会惟育成于妣旌节林氏惟生于考琮乐芸之既卒乐芸生于渭川渭川生于东源东源生于判乡惟乃高祖惟夫子有生乃异始读孟子志于天民二十年举于乡二十有七年罢于礼闱从学于呉聘君闻伊洛之绪既博记于羣籍三载罔攸得既又习静于春阳台十载罔协于一乃喟然叹曰惟道何间于动静勿忘勿助何容力惟仁与物同体惟诚敬斯存惟定性无内外惟一无欲惟元公淳公其至矣故语东白张子曰夫学至无而动至近而神藏而后发形而斯存知至无于至近则何动而非神故藏而后发明其几矣形而斯存道在我矣夫动已形者也形斯实矣其未形者虚而已矣虚其本也致虚所以立本也语南川林生曰夫斯理无内外无终始无一处不到无一息不运会此则天地我立万化我出而宇宙在我矣得此霸柄更有何事上下四方往古来今浑是一片自兹以往更有分殊合要理会终日干干存此而已甘泉湛生因梁生景行以见语之曰噫乆矣吾之不讲于此学也惟至虚受道然而虚实一体矣惟休乃得然而休而非休矣惟勿忘勿助学其自然矣惟无在无不在斯无忘助矣问体认天理曰其兹可以至圣域矣问参前倚衡曰惟子是学矣问东所张子敏也子何不之讲白弗问弗讲且顺其髙谈然几禅矣甘泉生曰人至无无欲也至近近思也神者天之理也宇宙以语道之体也干干以语其功也勿忘勿助一也中正也自然之学也皆原诸周程至矣惟夫子道本乎自然故与百姓同其日用与鬼神同其幽与天地同其运与万物同其流会而通之生生化化之妙皆吾一体充塞流行于无穷有握其机而行其所无事焉耳矣惟夫子学本乎中正中正故自然自然故有诚有诚故动物惟岁丁亥游于太学祭酒邢公为之彰厥誉一峯罗子定山庄子为之左次辽阳贺子为之执贽惟岁壬寅方伯彭公督府朱公为之荐其才夫子疏于朝曰臣母以贫贱早寡俯仰无聊殷忧成疾老而弥剧使臣逺客异方臣母之忧臣日甚愈忧愈病愈病愈忧忧病相仍理难长乆臣又以病躯忧老母年未暮而气则衰心有为而力不逮乞归养钦授翰林院检讨不敢辞自尔荐书岁至不行或劝之著书不答夫不辞以尝系仕籍也恭君命也不行达可行也夙志也不答著述之精寓诸诗也夫道知语默动静而不失其正焉耳矣惟弘治戊午遘疾弥留弗兴越二年庚申二月十日乃卒方伯周公孟中葬之圭峯越二十有一年惟正徳辛巳胤子景云谋及门下晋江知县梁生景行翰林编修湛生若水庠生邓生徳昌汤生■〈雨上禹下〉大学生赵生善鸣处士梁生景孚曰惟予家中否惟予兄弟二人景旸也先折惟诸子弗振惟我显考之藏卜罔知吉至以累子若水辈乃以邓生汤生具以十一月十二日改葬皂帽峯下闻于宪长汪公鋐以闻于巡按谢公珊下于府太守简公沛为助之金总鎭韩公庆闻而先助之吏部方公献科益助之府命县典史贺恩义官邓南凤士人马国馨董葬事乃襄事余置祭田买其前湖湖曰自然昭至学也昔者水也闻诸夫子曰天下未有不本于自然而徒以智力收显名于当年精光射来世者也夫自然则诚矣故夫子之生也人荣之其死也人哀之其诚之所为乎铭曰混沌既凿源逺益分分乃支离体用弗原孔孟而下若更一门门各为戸竞出异言浑浑濓溪有沿其源一为圣学示我大全学絶道丧千载棼棼天笃夫子握会之元泝程而周再复浑沦何名浑沦溥博渊泉直指本体挽漓而淳孰惑寓言孰惑其禅惟此天理二途判然师于捄世可谓元勋念功考德永护兹坟母毁支木以伤其根门人翰林院编修甘泉生湛若水撰 

　　白沙陈先生应召录 

　　献章自幼颕悟一日读孟子有天民者达可行于天下而后行之慨然叹曰大丈夫行已当如是正统十二年丁卯中乡试戊辰辛未两赴礼闱不第年二十有七从抚州呉与弼讲伊洛之学丁亥复游太学祭酒邢让试和杨龟山此日不再得诗惊曰龟山不如也以为真儒复出云成化十五年壬寅广东左布政使彭韶总督两广军务右都御史朱英前后具本荐于朝韶疏畧曰心术正大识见髙明涵养有素德性坚定立志愿学于古人荣辱不足以介意云云吏部移文广东布政司等衙门趣令起程献章以母老及病未辄行英疏先有曰臣已令献章就道矣谓章曰先生不行如英欺君上何不得已强起于成化十九年三月三十日至京师朝见赴部告以久劳道路旧病复作延月余于五月二十五日吏部题奉圣旨恁部里还考试了量拟职事来说以病在床褥即令侄男陈景星赴通政司告转行本部暂令调治七月十六日扶病听试至部门复以病发再告复延旬日八月二十二日得报母氏忧念病作待章南归以日为岁二十八日遂疏为患病陈请乞恩终养事疏畧曰臣母以贫贱早寡俯仰无聊殷忧成疾老而弥剧使臣逺客异乡臣母之忧臣日甚愈忧愈病愈病愈忧忧病相仍理难长乆臣又以病躯忧老母年未暮而气则衷心有为而力不逮夫内无攻心之疾则外不见从事之难上有至仁之君则下必多曲成之士惟陛下以大孝化天下以至诚体万物海宇之内无匹夫匹妇不获其所者乞勑吏部放臣暂归田里俟母养获终臣病全愈仍前赴部以听试用则臣母子未死之年皆陛下所赐疏上九月圣旨陈献章既该巡抚等官荐他学行老成可用今恳切求回养母吏部还查听选监生愿告回家的例来说吏部查例覆奏初四日圣旨陈献章既系巡抚等官荐他今自陈有病乞回终养与做翰林检讨去亲终疾愈仍来供职以动履艰难不能拜舞令景星具状鸿胪寺告俟筋力稍纾勉强赴阙称谢既又病不能兴乃具疏命景星谢恩而归先罗伦送之有曰白沙先生处南海者二十余年矣观天人之微究圣贤之蕴充道以富尊德以贵天下之物可爱可求漠然无动其中者归经南安张弼问出处对曰康斋以布衣为石亨所荐所以不受职求观秘书者冀得间悟主也惜乎当时宰相不悟以为实然言之于上令受职然后观书殊戾本意遂决去某以听选监生荐又疏陈始终愿仕故不敢伪辞以钓虚名或受或不受各有攸宜尔弼唯唯征吾录曰公膺荐时当国者不及李南阳辄令公就试吏部葢南阳能优礼康斋而公之礼数似不及公无加损但当时宰相人品之不同可见矣李南阳阁老于康斋处士千古稀见岂可以此责之万安辈况媢嫉者乃乡人耶余独恨一峯修撰之谪曽不少遇以待处士之心嗟夫此脱然荣利者所以称难而于二公应召故独详之也与陈建通纪曰筑一室曰阳春日杜门端默其中以明心为务以明心为务之说不知从何得来又曰内监梁芳素慕献章名言于上特授翰林检讨俾亲终疾愈仍来供职献章不辞上疏谢恩即归意以授官出自梁芳及不辞为非不知谢恩疏具陈圣旨查例与吏部覆奏凿凿可考授官不由梁芳明矣疏曰臣虽至愚亦知衔负恩徳圗报称于亲终疾愈之日不敢负朝廷待士之盛意不敢违臣子効用之初心此所以不辞其大意亦已见于东海之对矣彼建者乌足以污之康斋先生之荐本自内阁大臣所以展尽大贤之礼石斋先生之荐由于司抚外臣所以礼数不及石斋征时琼台丘公方为海内所重而石斋又以公居显位不相见遂以此不合故人多疑石斋为公所沮后来三原刘氏求退科道劾丘公媢嫉或其渐然矣读山雨不来昏昼景及南极海旁诸郡浅之句吁石斋岂尤人者哉 

　　送白沙陈先生叙 

　　白沙先生处南海者廿余年矣观天人之微究圣贤之蕴充道以富尊德以贵天下之物可爱可求漠然无动其中者孟子曰饱乎仁义不愿人之膏梁令闻广誉不愿人之文绣周子曰见其大则心泰心泰则无不足无不足则富贵贫贱处之一也其斯之谓与夫天生物也人为贵其与人也心为大其人居之以礼位之以义道之以知出之以信成之以配天地以明日月以行鬼神以流河海以奠山岳以绥万邦以蕃草木育鸟兽大行为伊吕穷居为孔孟不其大与孔子曰富与贵是人之所欲也贫与贱是人之所恶也先生不欲富贵而乐贫贱独何心哉见其大而已矣尧舜禹天下大圣也为天子天下大贵也有四海天下大富也孟子曰人皆可以为尧舜荀子曰途之人可以为禹为尧舜为禹岂其为富贵哉为其大而已矣走而为大者麟飞而为大者凤介而为大者龟鳞而为大者龙人而为大者圣贤飞走鳞介有为大者以人而不为焉不亦禽兽之耻乎赵孟之所贵彼能大之亦能小之也自我而大者彼恶得而小哉大自人者小人大之一时大之君子不大也小人大之君子大之天下大之后世大之大自我也然后可以为大也先立乎其大者然后小者不能夺也然后亦可以为大也可大者独先生哉先生南归道金陵诸君各为四韵诗以别谓余言余顾谓诸君自立其大者余何言 
　　成化五年已丑夏五月廿又四日永丰罗伦书 

　　赠诗 

　　建安周　源 

　　人物明时第一人欲将斯道觉斯民才追班马文章古学究闗闽道德新虞网岂能笼彩凤鲁郊终见获麒麟孤舟日向金陵去回首春风入梦频 

　　禹穴涂志文 

　　洙泗汪洋讵有限派分濓洛与闗闽茫茫泣面岭南去濯尽人间多少尘 

　　湖南谢文祥 

　　白沙先生年四十屹然砥柱中流立肩头负担重千钧万古颜曾与长揖先生岂是不忧君先生岂是忘民急先生岂是薄公卿先生岂是躭蓑笠大行此道便铺张穷来此道还收拾先生明日辞金陵我怀陡觉殷忧增白云大袖弄溪水吁嗟尧舜谁与为 

　　仁和项　麒 

　　秋水青瞳静青天白帽高吾儒有矜式斯世孰甄陶迹混山林槁心亲湖海豪乾坤好风月吟弄乐陶陶 

　　姑苏沈　锺 

　　名字流传宇宙间鲰生何幸此跻攀光阴半百随流水培塿之中见泰山阅世双瞳如许大括囊万里又空还斯人未得沾恩泽著作功成定不刋 

　　括苍潘　琴 

　　潮生晚风急孤舟去何之谁知三载间乃有三别离平生旷达怀不以去国悲辟彼纵壑鳞万里焉能縻所嗟参与商未有重见期深林翳长林不肯炫所竒幽花出灌莾恐受众目疑君应慎所履慰我长相思 

　　华亭郁　云 

　　旅馆惊相见同为上国宾问年皆老大惜别又逡巡湖海双蓬鬓乾坤一伟人掉头留不住归卧碧山春 

　　兰溪章　懋 

　　洙泗逈且深伊洛浩不息建溪一以逝渊源遂湮没浙水泛功利西江浸虚寂漂沦二百年未流靡终极明经取青紫滔滔不知溺谁哉障汪澜为我存一脉有美罗浮仙金声玉为质岩栖四十春遗编自探索章甫非我心铿然只鸣琴寤寐千载人今古如一日兴丧天岂知弃捐吾自失负重道路长行行慎无斁安得辞世纷云山随杖舄共对梅花春细问先天易 

　　江东龙　瑄 

　　献纳违初愿行藏任此身欲论天下事谁是眼中人岁月归时晚江山到处春相逢烟水外尊酒话垂纶 

　　宜兴沈　晖 

　　献筞未得志拂衣归海东大材偏不偶吾道岂终穷著述谁来裔衣冠复古风天长羽翼短安得附冥鸿 

　　于越姚　璟 

　　多君志道德英迈允超羣元气时应会光风世更闻陇梅开夜月溪水涨秋云昨幸韩荆识东归惜袂分 

　　莆田黄仲昭 

　　考亭遗迹久荆榛风度眞堪继后尘千载武夷人仰止罗浮从此共嶙峋 
　　天涯两度挹春风瓮里酰鸡待发蒙明日又从江上别离心一片逐冥鸿 

　　江浦庄　■〈日上永下〉 

　　百年吾道在东周天下斯人岂易求谁为齐王留孟子自知尧舜有巢由凤凰气象终千仭北斗光芒共九州岛万里东南溟海阔苍生何处问乘桴 

　　题贞节堂（四首） 

　　茶陵李东阳 

　　高门绰禊过高楼节妇名题在上头绰楔如山屹不动门前江水自东流 
　　面面青山遶白沙萧萧白髪映乌纱欲知内翰先生宅元是南州节妇家 
　　岭南风景値千金楚客謌成万里心莫作楚謌謌此曲阿婆元解岭南音 
　　大忠祠下非无路贞节门中更有人莫道人心不如古湏将节妇比忠臣 

　　寿石翁陈先生六十一诗序 

　　先生今年两见戊申葢六十有一矣箕楚人也在门下作竹枝歌载尊酒于堂上为先生寿时先生之乡闾诸君亦相率为诗歌俾予冠以文为先生寿承箕曰前申秋时太夫人进寿八十有四箕尝再拜为礼太夫人不以其疎逺而拒我也诸孙肃然衣冠长者在前少者在后皆北面立阶下轻清纡徐抑抑扬扬歌古之诗以侑觞先生西面立喜形于色先生非乐我也太夫人在高堂康健和悦气静而志闲子孙皆恂恂寡过先生心无悔恨身逺利禄天下之人异之今翕然以顺无逺近无贵贱咸来问学先生怡然随问而答初不强括之亦未尝轻拒人也暇则闭门高卧人不能以势相诱孔子曰不知老之将至此岂人之所能知也今孟冬廿有一日先生初度晨诸君诵予文予歌诸君诗诸君又从而和之相与拜跪成礼而退将无烦先生顾客使箕他年披然白髪重上先生之堂作曲于首所谓鹊南飞者毎遇斯晨载歌而觞觞而醉醉而起舞相与忘先生弟子之老得随杖屦飘然遗世独立而乐夫天命焉先生岂遗诸君与我也诸君于是再拜先生言曰承箕之言盖以人事之至顺而信天道之必然天岂不可必乎 

　　陈白沙集附録 


