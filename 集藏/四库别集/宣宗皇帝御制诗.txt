《宣宗皇帝御制诗》（明）朱瞻基 撰

宣德二
宣德
天佑皇明启治平年年南极耿元精笃生申甫扶鸿运定看昌龄过广成
右赐少保兼太子少傅户部尚书夏元吉
宣德二年四月
过史馆
花朝诗
重阳歌
招隐歌有序
城楼春望
上林春色
喜雪歌有序
恭述　祖德诗有序
赏菊诗
除夕玉楼春
猗兰操
山水图歌有序
玉簪花赋有序
西山晴雪诗有序
万岁山丹桂秋芳歌
梧桐秋雨吟
苑中早春诗
喜雪歌有序
重阳诗有序
幸史馆
早朝
上林冬暖
四景
赐太医院使徐升拱
赠太医院使徐升拱还乡诗
赐少傅工部尚书兼谨身殿大学士杨荣
绿竹引
赐会昌伯孙忠还乡诗有序
○过史馆
荡荡尧光四表巍巍舜德重华　祖考万年垂纪乾坤六合为家
宣德四年十月十五日
○花朝诗
五云精护蓬莱岛瑞气纷纷动瑶草凭高一揽六合间万象澄明春意好葱葱佳气蔼山河大地无尘海不波松篁桧柏翠浩荡紫杏丹桃繁绮罗燕语莺啼浦新听鱼跃鸢飞总天性轻车骏马穪年芳处处壶浆乐游咏斯时三农皆举趾东阡南陌鸡鸣起丁男把耒妇女馌齐力欲教田畯喜况值新年风雨时百榖丰穰真可期边陲民谧物生遂嘉与臣庶同欢嬉翠殿彤台白昼长花绕龙池春水香瑶筝齐唱锦瑟和郁金酒泛红玉觞花辰广延深似海君臣遭遇实千载岂但遗情共令臣一致华勋待元凯圣王制礼崇时令自昔明良恊恭敬阳春德泽生光辉延伫嘉猷辅仁政
右赐行在兵部尚书张本
宣德二年二月十五日
○重阳歌
初霜授衣鸿鴈南飞长河水清直见底云净四山开翠微转盻韶华属重九风落梧桐到杨柳家家欢聚赏佳辰弹筝击鼓传芳酒时菊纷开五色奇紫蔓香压珊瑚枝摘萸把菊各相况长共今年今日期深居九重重民事乐民之乐同民意却忆去年此日秋正高左仗黄钺右白旄东廵边陲斩逆虏束缚丑■〈娄页〉如猿猱搜剔巢穴无遁逃倒搀银河洗腥臊成武功班师旅六军意气凯歌盈路只今戢戈橐矢天下宁纤尘不惊八极清况值年丰百榖成西登琼岛一长睡胸襟宇宙同高明世传觞菊令人寿太液应当酿为酒满泛黄花作酎上奉　圣母齐天万万年下饮臣民共攸久
右赐礼部尚书胡濙
宣德四年九月初九日
○招隐歌有序
朕惟贤者制治之具肆即位以来屡诏有司举德行才智之士将与共图治道然林泉巗谷必有远引而不轻出者朕夙夜念之不能已已夫枉已求售非志士之本心而洁身独善岂圣贤之中道故尝作招隐之歌欲使幽远之贤皆明朕志庶几憣然有奋起者盖昔人尝赋招隐矣彼其所激欲与俱去遯世遗人一巳之私朕之所怀天下之公题虽同而志则异观者亦亮于志焉耳卿等为国臣人之忠其必有以勉副斯意勿徒视为空言可也
吾观天地化育功四序五行分任之轩辕尧舜致熙皞亦有六相兼皋夔君臣师济自往古大厦岂是一木为况予凉薄资九五丞大宝四海之广兆姓繁侧席仁贤翼王道长林大泽高丘巨壑岂无怀抱才德者萧散幽间乐其乐叩舷清溪弄绿水结巢云松招白鹤云松苍苍白鹤飞翠罗摇曳春风时朝镵黄独夕茹紫芝放歌考盘什吟咏梁甫词如玉在璞韬其辉天之生才将有为岂使独善而无施彼不轻施吾当致之屡下求贤诏明珠宁无遗中夜有怀起待旦劳心咨求忘日宴嗟尔贤人何乐空谷有莘憣然起畎亩傅巗何尝终版筑磻溪白首还鹰扬卧龙亦复兴南阳旱岁人间望霖雨大川利涉需舟航嗟尔贤人无徘徊石泉麋鹿非尔伍风云天路为尔开脱却　芙荷衣挂在青崖隈翻翻并驾蒲轮来黄金如山筑高台待尔为咏薹与莱毋为令我怅望思难裁
宣德六年二月十五日
○城楼春望
风和云淡春三月楼头参差雨作晴隔水飞花随舞蝶夹堤杨柳带流莺偶因闲暇怡天趣总为融和畅物情宇宙无穷生意在山川满目照人清
○上林春色
山际云开晓色林间鸟弄春音物意皆含春意天心允合吾心
宣德六年二月初二日
○喜雪歌有序
腊后五日之夜大雪待旦而霁盖丰年之祥也因作喜雪之歌与羣臣同乐之已命光禄赐晏其悉醉而归歌曰
一冬晴明人不厌腊月雪飞尤所喜从古农□重三曰来年有秋预可拟今年春初始雪雨已见农穰连遐迩况当嘉平越五日遇雪相欢讵能已昨夜风从广莫来号空卷地初停雷斯须慢慢糤玉屑千树万树梅花开大地平铺皆一色光辉未数璚瑶白西山苍翠不可寻但见凌虗耸银壁冯高四顾真奇观日上扶桑朝不寒乾坤萃和作祥瑞满目忻愉增意气昔人劳农享腊维此时更说来年丰有期村村腰鼓聚晏饮庶几时平今见之嗟予菲德居九五爕理功能寄承辅举觞乐相拜　天庥永念皇天与　皇祖
○恭述　祖德诗有序
昔者胡元之季　上天厌之眷求圣德俾作民主我　仁祖皇帝有纯粹之性诚一之德蕴至仁而弗矜笃大义而不衒体正而养和履醇而抱洁循乎自然安乎大顺盖动与天游静与道俱易所谓大人鲁论所谓至德者也用集　天命大开厥祥笃生我　太祖皇帝其仁如天其智如神道冠百王德侔五帝迅扫六合绥宁万邦正天纪立人极诗书礼乐之华典章法度之盛超越隆古矣　皇祖太宗皇帝以大德承大统神武赫着圣仁弘施近悦远来内安外服茂勋鸿烈允光于前　皇考仁宗皇帝丕宣大犹恢彰美化仁恩惠泽益广益深是以普天之下莫不尊亲同心爱戴至于今日顾予菲薄克遂丞继揆度所自厥有民微实由　仁祖皇帝原本之隆肆　太祖皇帝开创之大而我　皇祖　皇考德以恢廓而维持之万世之业所由定也　列圣之德与　天维一谨序述为诗九章以诏后世诗曰
上天信崇高临下明以赫元季政昏乱　帝用厌夷狄眷求令德宗亲乃善庆积巍然启其祥疆宇俾开辟 【 一章】 　恭惟我　仁祖躬备大圣德天性禀纯粹温恭而允塞笃志在仁义兼亦贵稼穑宝玉之所藏山川被光泽 【 二章】 　维时属遘屯畎亩足自适进退与道俱玉德怀贞白　皇天鉴昭晣宝命所由锡笃生　太祖圣配天立人极 【 三章】 　海内如鼎沸土壤分割柝苍生靡怙恃俛伏毙毒螫仗剑起濠梁奉　天拯焚溺再驾定东南一举下西北 【 四章】 　旷哉六合内腥秽悉荡涤三光复宣朗五典重修饬远齐尧舜功近过汤武绩遂令普天下休养乐生息 【 五章】 　太宗削奸回维绕奠　宗祏圣文既炳焕神武尤赫奕贤才进登用乘德各修职庶邦承覆载贡献来九译 【 六章】 　昭考抚盈成至仁弘隐恻民安视如伤恭已临万国继志与述事夙夜怀兢惕　皇风益清穆王道弥正直 【 七章】 　正本所自隆　仁宗实启廸祥源深且广天派四洋溢　圣神诏传序茂衍万世历造商本玄王兴周美后稷 【 八章】 　兹予嗣鸿业时几谨申敕　四圣赫在天攸久贻法式保佑赖深眷负荷愧绵力稽首臣咏歌庶民示无斁 【 九章】
宣德六年十一月初一日
大清朝紫微腰间胜龙双宝剑秋水光晶寒舍潋滟　啸风呼霆作霖雨屡注仙瓢苏下土功成剑用归希夷玄天至道本无为眼前民患忍坐视恤人一体天之兹旦来谢别何匆匆骑鹤径度江东之江东之江东龙盘虎踞五云表钟翠　接三茅峰茅家兄弟青冥上白日骖鸾定相访还来赤松子亦有安期生上朝南极受昌星好山好水清且明西方出金桃南斗斟云液长生有曲舞且歌年过广成千二百
宣德七年二月二十六日
○赏菊诗
座上满斟绿酒鬓边斜插黄花可咲龙山胜会何如阆苑僊家
右赐都指挥马麟
宣德八年九月初日
○除夕玉楼春
迎新送旧今宵好爆竹声中春意到彤楼紫殿瑞烟高御柳官桃方信早　屠苏酒畔谁年少守岁笙歌欢彻晓明朝明旦庆三元坐待玉壶更漏报
宣德　年
○猗兰操
昔孔子自卫反鲁隐居谷中见兰之茂与众草为伍自伤不逢而托为此操予虑在野之贤有未出者故拟作焉兰生幽谷兮晔晔其芳贤人在野兮其道光光嗟兰茂兮众草为伍于乎贤兮汝其予辅
宣德七年正月二十日
○山水图歌有序
长春真人刘渊然事　太祖皇帝　太宗皇帝　仁宗皇帝以至于朕凡历四朝阐玄元之妙着感通之功摅恭秉　诚老而逾笃今已耄年忠存闲佚辞归南京朕重其去也因取孔子　仁智寿乐之旨援笔作山水图赐之而题诗其端以寓所以睠厚于老成意云
东华之东湛明景彩霞环绕蓬莱境琼芝瑶草春不穷丹光夜动黄金鼎渊然老僊崆峒客万里回来此栖息手持如意青芙蓉两脸潮红头白雪头上琢玉冠身中雪绣衣朝朝飞神驭炁起汗漫直上天香早折僊桂枝笔花五彩开凤池蓬莱之上直奎壁近侍九重天咫尺永乐　圣人临御初鞠躬稽首陈嘉谟　仁宗监国文华殿左右谋猷共群彦朕承大宝君万方相与共理资贤良倾心写成任旧老而卿引疾先还卿五历星霜复相见霜鬓萧萧秋满面是时朝旭光升紫殿明相对清言良慰情留之累月未尽意归心又欲东南征太液清泠涵碧藻杨柳芙容相映好鳬鹥鸂■〈涑鸟〉弄澄波紫雾红云拂璚岛芳肴在俎酒在壶公歌鹿鸣续白驹君臣大义是所重心须廷阙身江湖鴈荡峰高清不极中有谢公旧游迹采芝斲苓苓可长年应在天南忆天北
宣德八年六月十一日
○玉簪花赋有序
庭阶多玉簪暑雨作霁金飙生凉其花盛开不兢于春阳之时而秀拔于早秋之候洁白妍丽异于群卉翫而嘉之乃为之赋
春阳萃和万类萌蘖众卉争妍千葩兢发岂若玉簪之翘翘独后羣芳而秀拔于时少皥司令金气应节翠叶纷敷素蕋未折忽微雨之沾洒涤初秋之余热乃粲然而盛开伟光营之纷揭方其海旭乍升旸光昭晣湛若铅华明如佩玦冰姿素淡霜容皎洁翩粉蝶兮欲迷何缁尘兮可涅及夫羲和停轮皓月行空繁影在地旖旎玲珑如霓旌兮下降类云彩兮迭重承夜光兮色犹晦涵湛露兮香逾浓违頳紫兮纷华抱奇尚兮贞白谢东风兮不兢怀秋素兮自得呜呼尚高之士恬退之节林逋西湖之滨元亮东篱之侧葢以联芳而并洁也
宣德八年七月十五日
○西山晴雪诗有序
宣德壬子冬十一月癸未夜天气微和瑞雪再降不亟不徐达旦而霁人咸以为丰年之兆予情忻悦登凤阁望西山但见羣玉千里一色因制词以识喜云
脱布衫带小梁州
喜看这山与云齐喜看这雪正晴时喜看这天花绚彩喜看这玉龙献瑞　喜雪后微云四散飞凤城外总是玉屏围遥接太行西明晃晃无边际但见那松郁耸琼枝与蓬莱阆苑同光霁与龙楼凤阁联辉湛西湖宝鉴中浸太液冰壶里满望似瑶台玉垒境界冠华夷
○万岁山丹桂秋芳歌
秋涵太液玻瓈碧倒影空明秋一色梧桐杨柳欲迎霜红敛芙容澹不芳万岁山前万桂树耸特凌虗出烟雾连蜷夭娇胜虬龙翠葢苍帷蔼纷布开花又如黄金缀栗攒珠泛晨露云消六合澄无际但觉天风满天地夜中晏坐广寒宫俯视河山邈人世举酒酹姮娥今宵玉鉴何嵯峨白兔捣灵乐何为长倚桂树柯酒虗可望不可诘惟是鼻端不断芬芳多蕙兰琐琐焉足道艾纳芸晖亦非宝总不如僊种月中来玉露金风共清好北辰近饶蓬莱岛银河光气通琼沼应是飙车羽轮降天地真香信先传下云表
宣德九年初一日
○梧桐秋雨吟
秋风如梧桐复听萧雨滴历银床夜向东阑璚簟凉生巳无暑雨声不续当前墀涓涓洗净珊瑚枝琤然一夜暗瓢坠阴虫步砌鸣声悲流光如水赴东海春去秋来迭相代草木荣枯各有时谁谓秾华可长在春天百物应始妍秋气凝肃材乃坚只今此木巳堪用庙制乐焉能
宣德五年八月初一日
○苑中早春诗
淡沲东风微雨来苑中亭馆净尘埃不教柳下将黄伞自爱阶前步紫苔双燕近帘娇共语百花临水兢先开也知天意回春早却笑当年羯鼓催
宣德八年六月十一日
○喜雪歌有序
朕承天序位羣臣万姓之上夙夜劳心以生命为虑仰荷　天地　祖宗之佑下资文武之臣恊赞燮理之助及兹一阳将复六出呈祥葢来岁丰稔之兆遂作喜雪之歌与羣臣共乐之巳敕光禄寺酒馔对此瑞景文宣宜各尽觞歌曰
天气肃肃当岩冬大地凛冽号朔风扶桑曜雪韬瞳眬屏翳一色浮鸿蒙斯须素景摇大空霏花掺叶何丰茸六出巧自造化工覆纩敷缟远迩同缀璚贴璐缘墙墉轻盈宛转穿帘栊千门万户先玲珑积平坎窞增二封冻合沟渎流靡通林沼幻出银芙容遂令松篁失青葱翰飞蠕动寂敛踪万几之暇坐九重岂不自足鲜与醲一念所重存瘝恫荷戈披甲防虏戎况复怀此为忡冲维时预兆年岁丰滋润牟麦消螟螽腾欢溢喜畎亩农　皇皇宝命承　昊穹明明大统绍　祖宗顾惭菲薄怛省躬夙夜兢业持寅恭仰荷　郊庙灵贶隆在庭文武卿与公恊勤匡翼燮理功暨百执事咸奋庸即此宁不均欢悰玉华皎皎心境融光禄眷丰琥珀浓赏瑞满引黄金锺相与共醉乐时雍
宣德四年十一月十五日
○重阳诗有序
重阳节屇霁景澄明正乐太平时也朕念尔羣臣辅翼之功理应同之特赐花糕菊酒复制诗一章以寓期勉之意云
海宇清宁百谷丰重阳佳节万方同摘萸把菊开芳晏尚启群臣弼亮公
○幸史馆
天命余躬抚万方丹心切切慕虞唐退朝史馆咨询处回视文星烂有光
○早朝
晓月流辉照衮衣九重曙色尚熹微禁钟纔起群僊集韶乐初鸣彩凤仪柳外祥飙随雨葢花稍香雾护龙旗鸡鸣美咏传千古谁羡阳春和者稀
○上林冬暖
蓬岛雪融璚液瑶池水泛冰澌晓日初临东阁梅花开遍南枝
○四景
水影虗涵一镜中晴光摇荡暖云红小桃花重初轻雨弱柳丝柔屡舞风
暑雨初过爽气清玉波荡漾画桥平穿帘小燕双双好泛水闲鸥个个轻
新秋凉露湿荷丛不断清香逐晓风满目檂华春意在晚霞澄锦照芙容
池头六出花飞偏池水无波冻欲平一望玻瓈三百顷好山西北玉为屏
○赐太医院使徐升拱
云间秀敏人中英襟怀磊落冰壶清羣书博览析理明青囊金匮尤妍精济人利物心秉诚江南江北驱芳声峩冠博带属老成轺车应召来我京医人医国咸见穪回生起死如通灵抡材特受官品荣苍颜皓首享遐龄锡尔凤诰彰尔能追封云仍尔所生朅来思孝摅衷情恳告祭奠归先茔朔风猎猎征帆轻长江万里烟波平故乡昼锦光荧荧壶觞亲旧欢相迎私恩公义当并行北辕宜早登回程两全忠孝惟在卿竹简千载留清名
宣德二年九月二十八日
○赠太医院使徐升拱还乡诗
太医老卿八十余胷蟠千古岐黄书鬓含白雪面红玉长纡锦绶鸣璚琚光华近侍今二朝政恭和宝功业高五花鸾诰宠先世南望飞云心孔劳归荣遂尔追达情吴郡松江水清冷春风花开景明丽待尔重来朝　阙庭
宣德二年二月十一日
○赐少傅工部尚书兼谨身殿大学士杨荣
武夷巍峩青插天丹山碧水相连延扶舆旁礴之所产往昔奋起多名贤只今维续杨花分汉清白吏有远孙明经荣登苐词垣　皇祖承　天御天下竭职论思靡余暇怀忠秉诚履坚贞临事果达智识明禁中颇牧才卓茕风云骥足千里轻顾余菲德嗣天位旴食宵衣急图治普天之下率土滨安危休戚系一人大厦之兴藉梁柱为邦之资辅弼臣卿事　太祖兼　仁考历年固多身未老方兹倚重传与保士有大抱负尧舜其君民勖哉弼违补阙辅吾人齐昔芳贤辉千春
宣德九年十一月初一日
○绿竹引
蓟门八月雪花浓何事种竹能成丛凤城之阳禁苑东琅玕万树凌青空光摇太液波心月高出三山顶上松祥飙拂拂来天上鸣金戞玉声玲珑蓬莱宫中日如年高柯密叶霏云烟春阳挺秀百花表秋月增辉僊桂边九夏繁阴覆灵囿祥麟瑞鹤相周旋六花凌寒羣卉老清标转觉先光妍轩皇昔时初制律截筒来自昆仑谷江心磻石桃竹杖斩根削皮夸紫玉如何蓬莱宫中竹雨露偏多生意足盘根固节千万年远胜猗猗淇水澳上林花木熙青春灵芝瑞草争芳芬爱此苍苍太古色竹边几度停游轮世云凤凰食竹实又云凤凰栖竹枝凤笙九奏太平曲凤兮凤兮今来仪予将拭目而视之
右赐都督孙忠
宣德四年二月十二日
○赐会昌伯孙忠还乡诗有序
会昌伯孙忠中宫之父也中宫有贤德佐朕之治内及母之教朕既崇忠节秩又推恩其三世中节告归省内展焚之礼于　祖考孝之道特　赐诗以光其行云
秋露如玉金气凉丹桂飘拂天香扬雕鞍绣勒五花马东望山东归故乡纯诚粹美无斁度被服芙容佩宝璐碧桐翠竹映潇洒白石青金惬贞素上承百世之石宗好仁施德善庆崇妥生贤淑位中壶辅我内治光轩龙推原所自锡嘉命五等之爵隆褒封貂玉荣次侯与公其光三业显秩同织金鸾诰五花文亲捧升堂归拜亲手誊黄纸荐丘垄冠衣簠簋纷前陈髫童白叟满道路聚望叹羡咸欣荣光华佳气溢乡里山川草木皆回春人生富贵还家好况是丰年秋获早广延芳酒会亲知敬展寒暄慰耆老不伐不矜行且惇既贵守约贵永存及时勤德在勉励无忝济南兹善门门前北望归来道冰未合须回擢爱亲奉国两不忘令誉兼全忠与孝
宣德四年九月初三日
