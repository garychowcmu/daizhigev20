金氏文集 宋 金君卿

提要
原序
巻上
巻下
 　 
 
提要

　　《金氏文集》，二巻。宋金君卿撰。

　　君卿，字正叔，浮梁人。《江西通志》载“君卿，登庆厯进士，累官知临川权江西提刑、入为度支郎中。”洪迈《夷坚志》载“君卿读书浮梁山”一条，称其“策髙科，厯郡守、部使者，积代至度支郎中”，与《通志》相合，然亦不详其事迹。考曾巩《元丰类稿》，有“卫尉寺丞致仕金君墓志铭”一篇，乃为君卿父温叟而作，称温叟四子：君着、君佐、君卿、君佑，皆举进士。君卿，以皇佑二年，官秘书丞；五年，官太常博士。得以褒崇其亲。其叙述颇详。又称君卿，方以材自起于贫贱，欲以其所为为天下。慨然有志！则其人亦非碌碌者也。

　　《宋史艺文志》载《金君卿集》，十巻。《江西通志》作十五巻。考《永乐大典》，载是集，有富临原序一篇,称临川江明仲求遗稿，编成十五巻，号《金氏文集》。则《宋志》称十巻者，悞矣。

　　原本久佚，今掇拾《永乐大典》所载，仅得十之一二，然北宋文集传者日稀，此本尤世所罕见，残珪碎璧，弥少弥珍。谨以类编次，分为上下二巻。《集》中所作有【文彦博、韩琦生日诗】【范仲淹移镇杭州次韵诗】【和殴阳修颍州西湖及芍药二诗】，是君卿所与逰者，皆一代端人正士，故诗文皆清醇雅饬，犹有古风。【陈灾事贡举诸疏】剀切详明，尤为有禆世用。又如【和介甫寄安丰张无仪一首】即用《临川集》中【安丰张令修芍陂之韵】，而据君卿诗，知张字为公仪。为李璧注所未引。又【和曽子固直言谪官者一首】，检《元丰类藁》无其原唱，知此篇为巩所自删。均可互资考证。

　　富临序称君卿长于易。甞着《易说》、《易笺》。今并不存。犹有《传易之家》一篇，具载传授本末。疑即《易说》。前所载之叙録，今既无可考，姑并附于集末焉。  
　 
原序

　　金氏文集，故尚书度支郎中金公之文也。公讳君卿，字正叔。少颖悟，善属文。康定中，文正范公出守鄱阳，延致门馆，议论纵横，闻望卓著。踰冠，举进士，登甲科。治五经，尤长于易，尝撰《易说》，《易笺》，自谓可以起诸儒之膏肓，清辅嗣之耳目者矣。

　　仁宗时，公以便亲，调官江左。最为踈逺。屡上封章，极言利病。即毁其奏藳，故今传者，十无一二也。知制诰曾子固尝志【先府君谏议墓】，以为公能以才自起于贫贱，欲以所为为天下。慨然有志者也。至和中，公上封事，乞建国根本。此人所未敢言者，公不畏逆鳞之怒而引文景光明故事以言之，此足见公之志也。

　　公，所至之地，兴修学校，教导诸生。自公之暇，常为诗篇，言词绚美，文格清新，有韩柳之风焉。故，所进【仁宗挽词五篇】，翰苑中编为巻首。所作赋诗，尤为藻丽。文正公尝榜公赋于郡庠，以为格式。详议法律，皆主平恕。铭诔传序，公正不欺。时人称公有良史之才也。神宗更立法，度以底于治，故公受命出使，皆兼数职，奉行制诏，绰有条理。熙宁中，降勅书奨谕曰“尔使于逺方，尽瘁乃事，推我新令，为天下先。”此又足见其匡君泽物之用心也。

　　公以忧勤成疾，享年不永。噫！倘使公遭遇其时，居卿相之任，则澄清天下未易量也。

　　临川江君明仲，学出于公而不忘公善诱之，力求公遗稿，十得其一，编成十五巻，号《金氏文集》。以临尝参佐于公，实知公之所存，惠然见借，诵读再四，如觌其颜采，命笔为序，庶几垂信于后世。俾观公之文，即知公之所存也。逺矣！公之登科入仕，治已化民。备于墓碑。今吏部侍郎彭公器资之所作也。载于集后。

　　元佑六年五月日序　富临撰  
　 
巻上

　　○赋 

　　【应天以实不以文赋（推诚在天岂尚文饰）】 

　　惟圣作则，惟心应天。当务实以正本，岂尚文而致愆。上顺帝心，但贵诚而不怠；仰承干造，讵饰诈以为先。圣人，考古建中，握符居上。且谓，一细民之行者，当率以正；应上灵之心者，固非可妄。由是，宅大顺以昭事，尽至诚而寅亮。遣伪之饰，恶真之丧。天元贵信，我乃抱诚一以相符；天道棐忱，我乃屏浮华而靡尚。谅夫，牧羣灵之命，保重蓄之资。顾洪造之非逺，奉一心而敢欺。志在顺纪，动皆乗彝。斥虚诬而自任，与精祲以相推。念髙明之聴卑，率由善应即真纯而履信，安在文为是何天之所应，本于诚；民之所顺，在乎徳。不可以矜忲干民之誉，不可以罔蔽违天之则。所以，推以悃愊，奉兹钦翼。矫枉以归正，考宜而建极。对明威而凝命，务达精衷；体正观以宣猷，奚烦末饰。得非，应之以实者顺天理以惟精？应之以文者违天心而足明？违之则速彼谴告，顺之则享夫治平。故我，悉道钦承之意，都捐矫举之名。至如：宋景之言退，星不虚其应；西邻之祭受，福盖主于诚。由是，虑善干干，饬躬亹亹。思正直以无贰，逞浮夸而失则。岂期灵贶之鉴，佑保珍图于盛。伟简于上，帝贵其约而不贵其华，崇彼令；仪从其厚而不从其菲，展矣哉。恭已临下，畏天作君。显中孚而上达，任至徳以升闻。禀成汤精一之志，体文王陟降之勤。不然安得——圆穹助顺而应诚，翕臻景佑；黎俗承风而化上，悉弭繁文。宜乎，前史着之而为规，后王奉之而有证。恶文而实以为贵，任德而妖奚足胜。夫然，本诚悫以御邦，自协天人之应。

　　【惟善能举类赋】

　　躬秉吉徳，时惟善人。但推贤而是尚，故举类以惟亲。昭著徽猷，既务援能之理；荐伸同志，式彰济美之伦。探往牒之垂言，伟哲人之为义。轸乎济俗之念，急乃求贤之利。是必——举尔各从其类，志非吾党，敢甄拔于昌朝；道契威仪，当进扬于显位，谅以，懿识旁达，纯诚内凝，察言行以旌美于朋侪而荐升；有滞必进，惟贤是称，将大用以无失致太平而聿兴。忠美祁奚，举解狐之同徳；智称鲍叔，知管仲之多能。盖由，明哲允昭，忠良克阐，进其类者，必已之类；称其善者，必子之善。为乎国纪洞几先而有开，擢乃邦良由道同而益显。况夫，寅奉臣职，思隆化基。不进贤，曷以赞夫邦治；不举类，未足彰乎已知。必也务申援拔，罔间谋惟。推来歙者汉之臣僚，等侪是重；知子产者郑之良佐，朋类寜遗。彼或伐善自彰，蔽贤是务。有柔良不能以显拔，使侧陋奚由而善遇。兹贻尸禄之诮，曾为匪吉之务。诚在——招致贤材，旌明仕路。其达也由乎徳，进敢私爵禄之荣；其举也当以彚，征孰远亲仇之故。懿审彼徳行，同吾丑夷。讵爱憎之间矣当举称以从其。所以，子桑显孟明之贤，进非异类；文举荐祢衡之杰，道本相推。大哉，引重巨才，彰明茂緖。非其类者贻世之辱，同其荣者得臣之序。是故苟非为善之徒，曷能明其所举。

　　【中爻辩是非赋（位居尊故能辩是非）】

　　八卦分位，六爻递居。惟中正之所据，辩是非而匪疎。处内无邪，断二体盛衰之际；履尊逢吉，推三才消长之初。昔之作易也，始列三爻，重分六位。必有主以领其会，必有尊以统其类。惟居中也，乘刚柔而不私；辩于外焉，定吉凶而悉备。彼且来助，吾惟独尊；位与时至，理随势敦。进可以察来而彰往，退可以推亡而固存。统之有宗，别四惧三凶之赜；象动乎内，识初难上易之原。兹盖：寡者众之所归，本者枝之所附；苟居体以获用，致断疑而成务。至如：干九据飞龙之位，正无常有悔之由；坤六履黄裳之尊，示后顺先迷之故。故知：上不曰五，上体畴依；下不曰二，下体何归。所据所因以无失，取物取身而岂非。亦何异——太昊司春，正四序燠寒之分；北辰居极，分列星盈缩之辉。是以，一阳居尊，五阴何得而不显；一阴处上，五阳何得而不辨。总本末以昭著，烛幽明而大阐。杂物撰徳，观其变而玩其辞；占事知来，遏乎恶而扬乎善。况夫，动不可以制动，制动者惟静之所乗；外不可以治外，治外者非中而曷能。正厥理以无悖，归于尊而足称。圣人以是——揆兹爻变，补乎化兴。宅会要而凑万方，否臧攸验；握璇玑而观大运，淑慝皆征。用能，尾吝首孚，自我之所理；腓凶拇悔，由吾之所拟。稽得丧以斯显，辩安危而于是。故，君子，乐而玩者爻之辞，鉴兴衰而修已。

　　【大飨不入牲赋】

　　六服将币，一人示恩。故临飨以物备，不入牲而礼存。欢然命侑之诚，必行诸庙；略尔烹牢之事，皆止于门。圣人，祗讲礼经，饬修时会。加帝宠以勤至，示飨仪而甚大。谓：上有祖宗之祀，宜亲割于庙中；此惟宾客之来，可就烹于门外。观其：绣斧而扆，鷩衣而旒。亲屈于飨，交欢尔侯司乐；升鼎乃进，且殊歌舞之牛。臣以严上而来，君亦推恩弗枉。严上所以有朝聘，推恩所以有燕飨。献皆如命，礼存傧诏之司；牲不丽碑，仪自割烹之掌。噫！训俭者必曰飨，贵诚者必曰牲。傥入乃杀，因迎宜烹。奈何，内黩庙灵之重，上召君徳之轻。牲，所以外；礼，由此成。尚腶修而饮宾，恩足以见。缺昭夏而弗奏，理从而明。无曰，于此不勤，在诚弗照。而况，用以祭器，行之祖庙。迹君亲之意尤重，勉臣子之心可劭。躬临体荐，敢忘恭接之劳；杀自宗祊，深得制宜之要。大抵，事合义则损而获益，飨非礼则亲而反踈。故我接宾至以优，甚较祭仪而略诸。筮彼冠焉，专尔灵蓍之命；止其相者，示予交摈之初。未若，几虚爵盈，文昭武察。凡敕备物，率循大戛。宜乎不越枨闑之前，牲于此杀。

　　○五言古诗 

　　【代人送广州刘待制】

　　元精生俊臣，其器疏以博。浑玉谢雕镌，古乐镇浮薄。文章发粹藴，云汉相纷搏。轩昂仕路间，独立羣鸡鹤。朝端耸风采，众聴嘉蹇谔。縁饰吏事余，中有名教乐。按狱祛烦苛，馈粮得丰约。卭蜀号险艰，静制犹扄钥。归来奏成绩，高议凌霄鹗。往厘东南计，讵足烦精略。中道发诏书，飞荣上天阁。抗旌出五岭，广府开巨幕。提封犬牙制，被海珠贝错。况当蛮獠冲，尚苦蜂虿蠚。日望公之来，坐见起民瘼。先声百粤外，猾寇千里却。行当静海隅，天步清且廓。栖栖外台吏，正困缰炼缚。忻闻大斾过，一见如刮膜。下坐聴语言，渴引醇酎酌。退嗟蝇虫痴，敢议骥尾托。愿公南辕还，四海霖雨作。嘻嘘和气行，瞬息羣动跃。及此分寸苗，庶几秋有获。

　　【南埜书懐】

　　险途吁可憎，浅俗寖浇竞。进物莫若利，趋时不如佞。吾道何由亨，谗人方丑正。予生与时戾，所赋得刚劲。力古耻浮文，论经斥非圣。强勉悦时事，难乎易天性。木舌不卷柔，枯株微荫映。沿洄避风波，进退触机穽。八载脱流铨，恩与万家令。移官瘴岭下，亲闱阻温清。南荒地多暑，岚氛午犹暝。因思古令尹，舒惨系民命。士元都下治，汲黯辞以病。几欲慕伊人，去就得非轻。虽然万夫长，亦足观以政。升进由渐阶，困穷亦前定。所以勤吏术，欧民一其行。澄清疏浚源，披攘塞邪径。吏手不得纵，奸豪无敢横。训染所难入，未免加笞榜。宿黠殊欲悛，良民适相庆。仅慰百里心，莫耸四海聴。世人重苟且，耳目非卓夐。庸儿难共议，宁与智者争。咄哉蝇虫痴，不喜圭玉莹。尔舌徒扬箕，吾心本如镜。质诸古圣贤，周孔与扬孟。当时穷达间，犹不免讥评。况于吾徒者，得谤适为幸。丈夫抱事业，力行以待聘。神龙潜于渊，不耻羣蛙黾。骐骥絷于野，无嫌困泥泞。一旦亨天衢，挺身立朝廷。礼义张国维，威福尊君柄。接武皋夔际，致主勋华盛。各将日月垂，功与天地并。彼已乌足论，摅懐成笑咏。

　　【双桧分题】

　　名蓝压城闉，嶻岌耸双桧。得地不孤立，陵风自相对。根盘乖龙狞，叶剪苍璧碎。交柯纽顽铜，迭影森翠盖。劲无丝萝托，直与松栢配。争髙丈夫气，耻学儿女态。雪霜正柔落，草木任颠沛。同心岁寒间，正色烟霞外。斧斤未翦拂，志节已髙迈。出羣才可惊，有作器必大。考室须栋隆，济川俟舟载。

　　【区著作湘潭旧隠有二亭焉求诗以归水心亭】

　　危亭揭池心，池水清且滑。九秋烟露浓，四面芙蓉发。此时浩歌去，万事不挂舌。把酒酣清风，投竿钓明月。

　　【寄题张秀才此君亭】

　　一径入丛深，四轩森翠玉。红尘不到处，清秋长在目。主人厌薄官，欲蹑髙士躅。日日念此君，招我湘江曲。

　　【题胡主簿澄清轩】

　　危壁敞新轩，西风满兰芷。披襟豁万虑，举目照千里。丈夫固有待，澄清不虚纪。勾稽职虽贱，为仁决由已。芳盛无良苖，源污无洁水。愿推天下心，先从邑中始。

　　【过姑孰溪，观李白旧诗。洎乐天《吊太白坟短句》，因而继和】

　　水从照亭来，荡漾涵秋浄。楼台阚空渺，倒影入明镜。溪山久寂寥，胜游谁与并。新月生暮寒，讴声发渔艇。

　　【凌歊台】

　　风流六朝士，曾此登髙岑。太白访幽踪，飘飘成微吟。牧之感遗事，名字留碑阴。我来徒感慨，千载一披襟。

　　【汴渠】

　　洪河贯中州，随汴凿支流。滔滔万里来，禹浪东南浮。粮道所由齐，日逝千斯舟。嗟哉隋皇帝，祸起江都游。先身不先民，及乐不及忧。逺弃宗室重，死作社稷羞。胡为得民力，举锸成巨沟。后来蒙其利，厥功固难酬。愿思所以失，宴安仍仇雠。

　　【慈竹】

　　欲知慈姥心，看此矶上竹。四时无改易，一节念幽独。蟠根石罅牢，倒影潭心绿。直恐霜雪姿，化为水苍玉。

　　【哭刘卿材】

　　人皆哭仲途，我独悲卿材。仲途于卿材，犹赐也与回。回行不可泯，孔弦有余哀。卿材不偶圣，人孰知贤哉。龙马驾鼔车，不如一驽骀。燕金正挂赏，痛惜骨已埋。操舟过君家，登山甫徘徊。墓树忽不拱，犯雪色不摧。携觞奠其下，洒涕沾苍苔。

　　【丹阳湖】

　　岛树压丛云，波光铺塞雪。逈浸寒无暑，平空晓犹月。吕父巳入周，范蠡未辞越。扁舟谁与同，浩歌几千阕。

　　【留题杨子陆清照亭】

　　县舍敌幽居，萧然敞轩槛。髙迎逺峯入，下与新池阚。清景月生昼，寒光冰满鉴。狎鸟自相得，轻舠不容泛。对此须澄心，宜哉水为鉴。

　　【书简寂观】

　　欹危烟霭间，覆压山岳半。境穷天地寒，气古金碧烂。泉源长清霁，云木杳凌乱。寻髙下来逺，白日已西窜。

　　【赠僧惟益】

　　益也非庸僧，黄巻粗渔猎。身虽阛阓中，耻与喧嚣接。朝弹侧楸局，暮杵青黏叶。妙理脱扄键，髙谈腾辅颊。繄予困缰锁，荏苒沿吏牒。不见才七年，霜髭已盈镊。借问何所因，苦吟诗满箧（师通禅理，兼治儒书，髙吟弹奕之暇，复精方剂，故悉道之）。

　　【僧灵辩南归】

　　僧如灵辩者，翘枝秀丛林。浩荡游九州岛，穷竒发清吟。巨轴谒明光，朝奏暮拜恩。■〈艹戾〉袍拂天香，珍重如腰银。逸足不可羇，归云渺无根。清明汴口开，一叶东南奔。故山盘氷溪（师之旧刹，前阚冰溪），百尺数纎鳞。洗耳外名教，洒然鸥鹭羣。应笑未归客，青衫京洛尘。

　　【文相生日】

　　圣贤不世出，会合未可知。朝廷余百年，天将右重熈。经纶须得人，公为生斯时。维时秋九月，爽气横海涯。三叶凋阶蓂，嘉梦符熊罴。岂特锺岳灵，囊括昴与箕。夹山州之望，罄竭敢自私。复疑于其来，释老亲抱持。道貌莹襁褓，公相乃余姿。胜衣惜寸阴，问学俱忘疲。过目已解悟，知妙初无师。峩冠践场屋，发策趋丹墀。儒馆聊税息，伟望临华夷。知公孰能尽，荆公每嗟咨。谓与公所学，展矣无可疑。所忧异世习，老不见设施。勃兴得神考，丞弼须皋夔。公始在劝讲，朝夕输论思。君臣由一徳，协合踰埙篪。法度日新美，小不遗毫厘。衔恤俄去位，虚伫同调饥。迨归不阅岁，再迁居近司。荆公镇江左，成绩忧废隳。润色固赖何，可但如曹随。一朝困憸言，补外垂十朞。眷倚晚益厚，爰立兹可期。先帝遣神游，登用多非宜。恭黙久不言，狙诈事谩欺。经始稽典坟，利泽覃四维。反指为虚政，屏弃无孑遗。勲旧比共驩，东南困流离。高懐信安恬，国尔闗盛衰。所增在式廓，上帝初耆之。年来辟四门，比徳皆纷披。羣才得彚征，灵光动晨曦。而公屈方面，疑叹均一辞。肇此始生日，川至来繁禧。矧上思肯构，绳墨繄谁尸。典策备广庭，三节方星驰。归与庙堂上，百辟劳瞻仪。步趋谢几杖，康宁见期頥。阜俗犹禔身，温饱兼惸嫠。陶冶既礼乐，于变无浇漓。英声播金石，是皆出人为。公嫓自黥劓，了不见成亏。庄周肆诋訿，所以尊仲尼。发挥自公手，千载无沉迷。邦人申寿祝，稚艾肩相随。具幸公少留，此语真愚痴。

　　○七言古诗 

　　【恠石】

　　凡物以恠见憎嫉，尔独何为人采拂。巉顽累迭百千状，人兽鬼魅相髣髴。裸蛮面缚夷吾囚，日剥风皴子胥骨。比干爱主心见剖，孙子兼人足先刖。枯龟灼墨足兆圻，蛰蛇惊春暂蟠屈。古器断烂犹斵雕，老木鳞皴半枯杌。僧轩闲杀日月长，劚地挤排破烟郁。檐溜滴穷蛾子垤，蔓延引入蜗牛窟。我来不以尔貌取，所爱铿然最坚质。终当锻炼持补天，安此兀兀为玩物。

　　【清江台】

　　贡章湍险吁可惊，岸翻石走轰雷霆。崩奔出贑一千里，江势到此纔渊渟。道山仙府相照映，盘泊下饮苍龙精。金沙洗淘洲屿出，红紫错杂围春城。郡台峩空压万瓦，况值开霁宜髙明。老郎官冷厌缰锁，亦有罇酒难独倾。旋烹茗粥别官佐，明朝又作新昌行。

　　【寄题浮梁县丰乐亭】

　　百流南泻昌江浔，涵光吐润生良金。从前良令固无几，矧复惠政留于今。四十年来耆旧语，李谢刘杨遗爱深。髙君气象又宏逺，能以和易调羣心。政平讼简日多暇，逺嚣凌俗开胷襟。旋治东园敞轩闼，四睇环耸千髙岑。已占溪山足清思，更添桃李成浓阴。斯亭不独与民乐，乐得贤者同登临。嗟予万里走燕赵，弱羽归飞思故林。空吟絶致未能往，徙倚南风聊寄音。

　　【留题张氏頥文阁】

　　鄱阳才子锺庆门，巍冠大帯何纷纷。诚心乐道自頥养，雾豹蔚彧珍其文。朱栏碧瓦江之垠，更敞髙阁凌烟氛。烟中数岫列窻牖，急雨洗出青无痕。乍来耳目益开爽，况日文酒酣天真。前年诏下起嵓隠，子直奋起轩浮云。不嫌官小喜及养，敛板归拜髙堂亲。子方归宁亦同乐，与子登眺开芳樽。定交酌寿虽所愧，相望兰桂长清芬。

　　【九日过长芦泊小港留题龙山古寺】

　　轻舟晩过长芦渡，西风吹帆落沙溆。空桑古市渔家烟，信步闲寻石城去。石城苦逺日苦晚，﨑岖半入龙山路。山回路转翘林处，披开白云见幽寺。家菊海榴矜晚芳，落华鸣泉足秋思。野叟耕塜出壊石，虚城埋狐井射鲋。老僧推门揖我入，古碣荒唐草中觑。仰天一笑六朝事，过鴈书天作文字。

　　【留云山居呈长老元禅师】

　　衡阳岗阜羣龙奔，截起万仞磨天阍。宿云收踪着平地，星辰满轩斗可扪。河汉鸿涌岩泉喷，六月飞雪冰（去）木根。下视吴楚区域分，众山培塿乌足云。我来环走竟朝曛，摆脱缰鎻忘尘纷。更闻髙论益清旷，如挹仙袂游昆仑。

　　【寄题张秀才此君亭】

　　羣山四向盘青云，山足一径萦云根。拂云截径敞轩槛，槛外百卉铺重茵。矜春哆哆弄颜色，散漫红紫何纷纷。主人养髙不累俗，欲以清节遗子孙。剪花芟草植修竹，半巻画箨含霜筠。渐迎风露竟百亩，碧油黕地无纎尘。对之气思自潇洒，行吟足以穷朝曛。吾居接境未始到，手驰大笔胡能云。劝子无渝岁寒操，惟日虚心比此君。

　　【范资政移镇杭州一百韵】

　　圣门髙弟游渊源，当时所得惟十贤。科张言行政与学，兼此四者谁能然。公含天资得具美，出文入武材谟全。轩昂盛时进以道，行髙徳巨齐回骞。发为文章动惊俗，邈与游夏争差肩。手凿大窍破混沌，分得清浊归坤干。斯文去圣日已逺，泯塞不絶犹涓涓。公恢吾儒独振起，力引巨海吞百川。周旋六经后诸子，陟彼泰山望八埏。提携千篇去奏御，列宿环拱分经躔。章韶夏濩忽冥昧，琥璜圭璧惭雕镌。词雄语险气复鋭，猛将正怒挥戈鋋。羣邪众枉困凌暴，辟易万里穷无邉。飞名禁林号独步，多士仰则犹权衡。惟时朝廷政不一，众口噤愔同寒蝉。公郁竒材未得吐，盘虹积玉胷中填。囊书万言究大政，径欲鍜石持补天。自从谏言抉心胆，慷慨大论君之前。采诗止诵闗雎化，稽古下陈无逸篇。材髙于时众所忌，谗机巧网相包纒。如公之言遽见斥，嗟嗟吾道何其邅。上思贾生久不见，一日开悟俄诏还。归来复践谏静列，正似猛矢加劲弦。遂登天阁承顾问，凡日三接亲邃延。乃眷京畿作大尹，有美闻望如庭坚。公言臣节矧可夺，宁方而折何能圆。咄哉小人正用事，亦以茅茹相引牵。大凡威福自人主，其下臣子敢得专。设若园林养材木，腐枝朽枿须剥刓。方今之患犹大肿，未得良药何能痊。大书斥言不忌讳，贯理若以珠贝穿。天子为之彻旒纩，乐以从谏如转旋。退思谓言即施设，返逆众耳遭呵訮。黄鹄孤飞下太液，势力不胜枭与鸢。遭罹网罗不得奋，摆翮垂翅江之壖。身虽江湖岂云乐，与国忧戚常悁悁。谓时久安虑必逺，往往达旦目不眩。俄而烽警半夜至，黠羌豕哾窥西偏。庙堂竒兵不施设，主帅肉食骄且孱。王师之行屡挫衂，边邑骚动何喧阗。朝廷方议择儒将，诤臣列奏飞封笺。起公于西代天讨，推毂以送操中权。奉师尊行天子命，徳望逺振威先零。指挥风行纪律定，士卒增气百十年。先期长戈断尔臂，随以巨杵舂其咽。羣凶胆落禁不发，若卵压以泰华巅。谕之天意使安然，踧踖闻命敢不虔。西人父子相得喜，咸愈大疠就粥饘。帝曰于予荐太庙，拾得巨鼎容牲牷。遂以公归赞大政，思纳治道于平平。公言一物未云获，惴惴若已推诸渊。观今正得仲舒策，夫欲善治须改弦。公孙之才卒克用，救弊一变期朞年。国侨首议立谤政，习俗未久非所便。祁寒暑雨辅天令，嗟尔小人犹怨焉。甚哉仁义岂迂阔，言未及吐谗人■〈口贤〉。边氓方复思召虎，谓以王命来旬宣。公扬天休布惠泽，一切苛政咸使蠲。期民陶然释重负，时雨骤作苏枯荐。被甲邉士众千旅，又煦鳬藻相依沿。狡兔窜缩飞鸟伏，良弓收势蔵诸鞬。时将劳还亟大用，上书愿得东南迁。帝曰老臣重休息，方且畀汝南阳田。南阳之民悦以化，焱若暖气来穷燕。隆冬寒严雪积苦，赤子乳负蒙裘毡。上方南顾孰予济，赖公往镇苏民编。江东百城控越絶，齐俗轻剽穷奢妍。三民劳力事故教，揖揖蚁蚋团腥膻。望公之来日以治，坐使薄恶随而悛。虽然一方仰其赐，安得为惠周幅员。吾民崆峒岂有识，瞻望徳业何拳拳。凄然末学门下客，忆昨舍耕趋士联。饭蔬饮水亦云乐，勉望箕业犹桮桊。于时鄱阳被公化，乐以教育为民先。公嗟吾儒实已落，勉勉欲以经义传。强扶驽骀决逺到，足力不骋烦笞鞭。渐摩师教日巳久，有类污壤遭坯埏。良工遇物以规矩，方圆大小随陶甄。鍜磨拂拭仅成器，未省所用何如旃。逢时清明輙自喜，才卵而翼思翩翾。幸歌嘉鱼乐贤者，数罟不弃鳙与鲢。区区一入太常选，谁顾尺蠖犹连蜷。退思生成有本末，未能岂敢忘蹄筌。公时提师出万里，一伏门下无由缘。皇皇寸禄及亲养，乃以名字归冬铨。度量未免习为吏，束缚日以官事煎。方愚动与时事戾，进退坎塪谁与怜。男儿三十志未就，却顾文字羞丹铅。营营孤飞失所托，耻与燕雀争连翩。愿奋羽翰脱榛棘，日逐鳯鸟翔飞烟。跋公之门已俯附，孑孑斾旞当风褰。十年始得拜车下，若出秽薮游飞僊。公之声名世轲愈，民望其赐犹蹇连。况当景盛天子圣，将议明堂张九筵。肯如大过栋已桡，方购梁木扶其颠。定须笼材器所用，鸠敛天下无弃捐。经营架构非一干，愿得身备栭与椽。公归辅成此基构，手斡元化随天旋。致君无为坐以治，四气成顺岂有愆。自然民物日陶遂，返我薄俗如羲颛。

　　【夜泊竹筱港寄鄱阳朱安石】

　　江阴沧漭云四垂，风苹雨杜饶秋悲。孤樯转汀落处晚，渔歌傲笑鸥羣疑。肥鱼新酒且可挹，万绪一破忘者谁。惊波到枕不成梦，鸿声半夜东南飞。

　　【和李公素舍人真州通济亭诗】

　　虹堤崛起开危轩，四彻空旷围山川。刺天万里烟树外，破浪一去风中船。青黄乱眼裂春锦，鸣声聒耳惊秋蝉。亭前深处不百尺，神物窟此犹安然。

　　○五言律诗 

　　【和御制观龙图阁三圣御书】

　　累圣传真迹，天苞炳瑞文。珍蔵留紫禁，宝构拂丛云。焜耀三辰烂，周旋八体分。宸心追睿辙，尤念保邦勤。

　　【送张明逺归丹阳】

　　此行非逺别，何用惨离颜。纵棹溪亭外，清歌罇酒闲。相期在西笑，从此望南还。归去重回首，夕阳江外山。

　　【张子礼鏁应下第南归】

　　官小事如麻，去官书满车。干时不得荐，垂翅又还家。知命独无愧，沉英众所嗟。风波信一叶，流落向天涯。

　　【寄题广信郑倅潜道斋】

　　养志浮名外，潜神圣壸中。诚心如自得，乐事固无穷。斋静横宾榻，诗成促递筩。英琼何以报，惟有四般同。

　　【淝山东归】

　　巨区苦行役，今日又东归。揽辔月盈把，出林霜满衣。眼看风叶乱，心逐野云飞。税马山前驿，长天又落晖。

　　【寄题毕郎中宅御书阁】

　　帝构笼多士，春官喜得人。庆氛腾宝札，睿睠宠词臣。敞第张层构，传家号絶珍。更蔵书万巻，酣咏乐天钧。

　　【病间偶作】

　　壮矣尚无成，区区京国行。食贫谙世态，卧病见交情。万事风埃过，寸心霜雪明。谁知丈夫志，日月照功名。

　　【灵辩大师归江南】

　　睿赞释真筌，惟师得本原。歌时诗百首，祝圣颂千言（师注：御制赞并诗颂，特恩赐紫）。巨轴朝闻御，方袍夕拜恩。江南归旧隠，髙卧老乾坤。

　　【清风阁】

　　势压最髙峯，四轩横断虹。江山形胜外，疆埸尽图中。景物浩无主，尘襟到即空。何须迟炎暑，特地揖清风。

　　○七言律诗 

　　【戚郎中红黄拒霜花】

　　霜晓禁寒色不摧，若论花品是竒材。红如锦帐香囊绽，黄似霓裳舞袖开。幸与畹兰同素景，耻随篱槿委轻埃。郡斋得地逢嘉赏，不逐羣英烂漫栽。

　　【题晋匡庐先生庙】（先生周武王时庐于山之下，时人贤之号曰庐君。因以名山） 

　　山压重江万里波，半空精铁锁嵯峨。先生死去云情薄，六国兴来佛事多。万利金莲开碧落，一祠茅竹蔽丛萝。游人但逐僧归去，古隠荒凉谁肯过。

　　【送广州刘待制】

　　光揺剑外使星还，天阁平跻侍从班。暂命剖符开广府，先声指日定诸蛮。浮江大斾翩飜去，过岭新恩次第颁。济俗有谋方适用，巻舒应在笑谈间。

　　【招王阚二同年（王玘、阚逈）】

　　偶忆去年逃暑饮，与君通夕屡忘归。旋沽美酒开罇渌，更买新鱼斫鲙肥。今日忽惊池水涨，小亭依旧柳阴围。停舟待月波心去，携手相过莫我违。

　　【寄题六安县徐介夫园亭】

　　峨峨武步对精庐，潄玉寒泉灌石渠。醅脚满篘先臈酿，茗丛栖坞及春锄。清风俦侣檐前竹，黄巻生涯架上书。养志待时应自信，临卭人莫诮相如。

　　【瑞金莲西池双莲汪簿有诗见寄因以和之】

　　惠政多应草木知，藕花呈瑞向西池。双红共蒂初含笑，众卉千名总合竒。宠降帝妃妫汭日，恍迷仙佩汉皋时。若教潘令河阳见，肯羡东风桃李枝。

　　【南塘闲泛二首】

　　雨收平淀饮残虹，苹末无风碧印空。寒浄浑疑踏冰去，清光直欲贮胷中。客樯隠隠逐飞鸟，钓舸悠悠任转蓬。日暮韩堤犹极望，却将耕稼问渔翁（昔日田夫今渔翁矣）。

　　水郷真个似三吴，碧淀涵秋水鉴湖。十里香风起莲萼，半空飞雪下鸥雏。堤森古木严征仗，塞缭方田展角图。闲舣洛阳桥畔饮（桥在淀南洛阳堤上。雄莫州之中），风涛还到此中无。

　　【同陈郎中游南塘】

　　水光烟色满南塘，十里横连古战堭。千顷芋畦楸罫局，万章云木羽林鎗。渔歌闹处菱花紫，田妇归时秫穗黄。贤守公余行乐去，许陪旌骑问耕桑。

　　【周涛权宰大冶，以湖光亭诗见寄，因和之】

　　面揖清光万顷陂，满檐秋色曙阴微。回环逺岫烟中辨，片叚闲云镜里飞。富冶地饶民讼简，洞庭风便客舟稀。知君已厌江山思，亭下行吟日望归。

　　【寄所知】

　　正色当官取悔尤，清时无告独包羞。狱中剑气犹盘郁，火里琴材未见收。自古圣贤由直道，遭时诬毁亦幽囚。愿持仁义为篙檝，敏手中流救覆舟。

　　【秋鴈】

　　北来南去年年事，微物还应不自由。缯缴多机当逺谢，稻粱已饱更何求。潇潇风雨衡阳暮，渺渺烟波震泽秋。夜过边城牢闭口，断膓砧杵不禁愁。

　　【寄别致政王中允】

　　羡君髙尚褫朝绅，始是人间自在身。深坞结庐穷水石，半山开径入松筠（皆君家之景）。肩舆访寺常携鸖，酾酒邀朋祇垫巾。我欲效尤归未得，又驱疲马踏京尘。

　　【郁孤台】

　　鳞鳞万瓦遶云根，环列诸峯势独尊。屹若灵鳌浮海面，俨如谋将立辕门。赣流东汇龙蛇走，崆阜南来虎豹蹲。乘月偶为逃暑饮，欲扪南斗当清樽。

　　【南康县清暑台】

　　子康踈畧人皆笑，即墨孤危众所攻。遇主卒封齐万户，会时犹位汉三公。二贤养正堪忻慕，百里徒劳且晦蒙。闲上髙台散幽郁，独开襟袖挹清风。

　　【冬至日代书呈诸兄】

　　人人欢聚庆新阳，我独飞心恋北堂。薄宦飘流成底事，数年牢落在他郷。徒将逺意凭归鴈，不及诸兄捧寿觞。何幸前春改官去，彩衣相逐戏亲傍。

　　【寄题三灵山程先生瑞墨阁】

　　翼舒层构倚云霞，日下无双处士家。千迭灵山横琬琰，八分宸笔动龙蛇。趋庭素业皆黄卷（先生子侄皆从学），揭版新诗半碧纱（闻卿相新诗甚多，我倦迷津欲归老，赖君曽为指仙槎）。

　　【滕王阁】

　　无复朱楼万幕垂，碧流青嶂似当时。不须越舞并秦唱，自有韩文与杜诗（阁有韩退之文小杜诗）。残雪未消春到晚，彩毫争落酒行迟。满帘红日江天暮，隔浦一声杨柳枝。

　　【和曾子固闻言事谪官者】

　　四海疮痍剧猬毛，爱君三谏未能逃。所期力济生民福，不为名存信史褒。想见斯人心独喜，愿为君党义尤高（时有愿与党人之语）。忠言已入身甘窜，始见吾徒气思豪。

　　【送虔州知州】

　　所莅驱除弊一新，政成草木亦知仁。已书治最称循吏，好蹑家声作诤臣。飞诏罢归漳水日，去帆催向汴堤春。未央赐对须南问，应记尘劳负弩人。

　　【离山阳阻风少憩归思浩然】

　　雨寒风横暂停桡，楚望亭南十里遥。舟刺水村衔燕尾，桥横烟市隠虹腰。归程不待春潮涨，孤愤难凭斗酒销。幸有同途江外客，不吟何以慰无聊。

　　【赋得忆梅寄朱公美】

　　七度经春不见梅，水邉亭下独徘徊。因思昨夜腊前雪，定是此时花盛开。逺信浪从江外至，新声刚向笛中来。如何便得南归去，共把清香醉几回。

　　【和周涛见寄（时知南康县）】

　　薄宦留连未得归，思亲懐旧两依依。岭头梅信凭谁去，枕上鸿声到此稀。君喜及瓜催北向，我嗟垂翅倦南飞。何时共作东都客，不厌京尘化旅衣。

　　【和介甫寄安丰张公仪之什】

　　前贤立事岂徒然，惠政须教振古传。芍水灌余三万顷，楚人祠已二千年。近闻令尹开新闸，不避风波上小船。堤筑已完舆颂洽，去时民吏重留连。

　　【游阳府寺】

　　山肋盘纡一径斜，水烟深处梵王家。闻雷已荐鸡鸣笋，未火先尝雀舌茶。吟客披云题石壁，药僧和露扫松花（四物皆寺中有）。纵游向晚寻归路，渡口平沙卧古槎。

　　【蒙诏书奬谕寄呈王介甫相公】

　　凤口衔书出九重，帝王亲赐紫泥封。神光下烛将飞剑，真赏重鸣既哑钟。砥砺若为酬睿睠，驱驰何敢叹尘踪。仙翁更借提携力，竹杖由来解化龙。

　　【重修龙兴观寄呈江吴二尊师】

　　坛宇榛芜几十年，遗基重葺控长川。羽人便是双飞鹤，仙籍须增一洞天。蓝峤逢秋无败叶，龟池经夏有甘泉（前有山曰蓝冲岭，旁有石龟池，泉甘宜茶，虽大旱不涸）。操舟过客宜停棹，暂到尘襟自洒然。

　　万户晴岚生紫烟，絶尘佳致甲昌川。轻舠急桨风中叶，碧瓦朱栏水底天。雨夜龙涎腥柱础，霜秋桂子落嵓泉。二师自得幽栖趣，向此灰心肯复然。

　　【和永叔颍川西湖】

　　名游无似郡城西，况是棠阴讼简时。信歩桑间春去后，榜舟湖面夜归迟。烟波际目无穷乐，沙鸟留人逐处随。应为独醒须强醉，浩歌风月倒千巵。

　　【花沼分题】

　　寒光浄色照花林，更喜诗家共赏心。谢客不成春草梦，杜郎须强海棠吟。惟忧别去歌云散，不管愁来鬓雪侵。且试主人新酒令，片红飘琖十分斟。

　　【和永叔芍药】

　　不逐羣花散漫开，风前一笑尚淹回。使人便有留春意，对尔强湏衔酒杯。时与乐并真胜会，笔縁情赋尽髙才。如何只得新诗看，也似南园纵赏来。

　　【题赠南台山院主吉大师】

　　三纪修行箬笠僧，布衣褴缕发鬅鬙。邑人与卜幽栖处，象法能通最上乘。常宿灵嵓敲玉磬，旋营精刹布金绳。江西望镇称台岭，使者重来喜共登。

　　【黄通有诗见寄因以答之】

　　一别俄然十二春，男儿志气可因循。简编少见承平日，世路稀逢磊落人。未免驱驰从县道，已甘荣悴任天钧。惟君知我须同醉，且喜清时禄逮亲（与君俱为邑相逢话旧皆以迎亲为荣）。

　　【题披云阁】

　　仕路无如衣彩荣，喜闻弦诵日趋庭。欲光子道兼三乐，须念家传重一经。已敞髙斋临水镜，更张层构倚山屏。佳名切砺男儿志，手扶浮云见日星。

　　【挽仁宗皇帝词】

　　臣某言：大行皇帝好生之徳感人之深。至于海隅日出，草木虫鱼，莫不涵濡膏泽。奄弃万国之日，虽耕夫织妇，蒭牧小儿，号咽于道。齿于仕者，莫知所报，何以为心？恭闻昭陵大礼逺日有期，穷边小臣不得奔诣执绋之列，临纸挥涕，撰成挽词五首。谨随状上进，西望灵驾，无任彷徨殒咽之至！

　　广轮三万里声明，四海讴歌号太平。恭已爱慈同汉景，息民寛厚似周成。九郊上帝天和应，载飨明堂孝意精。惟有升中独谦徳，只应留待嗣君行。

　　优贤从谏致时雍，舜目尧眉俨睟容。灵算格天齐睿考，瑞元开筴倍神宗。梦回彩仗归霓阙，愁入宫声咽暮钟。臣子诉号空殒血，鼎湖无路许攀龙。

　　慈俭身先治道间，未尝论罚不从寛。成功日比尧年盛，与子人知夏鼎安。凭几遗音伤万古，抱弓衔恨泣千官。昭陵栢老伊川竭，宫掖三千泪始干。

　　深仁醴泽浃威灵，最是櫜兵与缓刑。坐接迩僚均父子，手挥宸翰走风霆。臣心未报空号慕，蒭牧无知亦涕零。视古诸侯从俭约，忍思遗诏尚丁宁。

　　亿万民灵四百州，衘恩哀慕几时休。惜回长夜钧天梦，归侍仙都泰帝游。苍野路遥斑竹恨，翠微宫冷白杨秋。国人雨泣西郊暮，烟惨风悲亦为愁。

　　○五言排律 

　　【感梦因接梦中所得诗句】

　　我后同尧舜，君臣咏载歌。天颜春日煦，庭列众星罗。雅奏钧音合，秾香瑞气和。逢辰膺帝睠，既醉任颜酡。荐翣珍蒲异，仪庭舞兽多。太平无一事，图报顾如何。

　　【梦赋诗寻得唐韵册检看见恩字韵】

　　太平无事日，藩服尽宾门。九奏张新乐，千官奉至尊。光华逢舜旦，赓载诵尧言。在沼祥麟萃，来庭彩凤飜。需云和气应，宝兽异香喷。下列容沾醉，何从报主恩。

　　【和陈屯田秋雨】

　　雨势正漫漫，空阶滴未残。重阴连地暗，爽气逼人寒。柱础因云润，池鱼得水欢。晓畦蔬甲绽，夜枕瓦声干。乱片飞林箨，衰红泣砌兰。前溪有归客，清思发毫端。

　　【文相生日】

　　羲御三星次，尧蓂九叶开。霄躔符有道，天骥下呈才。气思凌诸谢，渊源过二崔。光华逢日月，腾跃契云雷。迅步登文陛，严声凛栢台。幽潜均照烛，精胆破奸回。地重图书府，人瞻柱石才。堂基峻亷陛，鼎味仰盐梅。师钺方谋郄，枢庭喜得裴。往平蛟穴去，还入凤池来。元化经纶内，真儒事业恢。威名摄穷裔，美利泽枯荄。阴徳天须佑，精诚日可回。祥光纔偶圣，妖彗不为灾。全粹圭无玷，晶明斗有魁。龙旗聊偃息，鸿渚暂徘徊。重倚周分陜，丰功稷启邰。国医先药石，庙酌首罇罍。促召君前膝，图勲位正槐。羣情欣爱日，憸党极寒灰。王礼修尝禘，天官总货财。劘民归砥砺，播物就坯胎。动植逢时若，君臣咏喜哉。两京繄屏翰，大政辍公台。上徳皆宣布，邦经一制裁。人和鳬喣藻，兵肃鴈衔枚。诞月君恩重，娱宾骑从陪。寒飙从激冽，乔岳镇崔嵬。金鉴光长满，霜松劲不摧。下寮违几席，并塞走风埃。劳瘁鱼将涸，覉孤雉在■〈罒上每下〉。何当备驱策，犹冀竭驽骀。共庆歌岩石，无阶献寿杯。矧留天睠久，行聴玺书催。黼衮荣三入，膏霖霈九垓。如收东阁士，愿与北山莱。

　　【韩相生日】

　　商飙迎素律，兑泽荐元精。象顺奎钧烂，天锺义气清。千龄将圣偶，冢辅为时生。粹蕴森羣玉，冲襟贮四瀛。大方捐朴斵，淳辨复韶韺。先帝龙飞日，朝阳凤一鸣。振文齐木铎，保国敌金城。旧徳方图任，鸿钧正倚平。具瞻归峻岳，众口说和羮。固结君臣分，穷探礼乐情。用人兼畎亩，得士尽豪英。省罚蠲茶法，均徭审地征。镇浮还美俗，恤隠起疲氓。考古渊源博，含章气思宏。太平论极至，坠典悉兴行。文物期三代，规摹小二京。纳忠髙子孟，任重等阿衡。国本重离正，身谋一羽轻。殊方想风烈，皦日照功名。嗣圣嘉深识，明神格至诚。官仪端表宪，圭瑞竦桓楹。邦揆车遵辖，时髦鹿在萍。戍亭无警燧，廊庙有竒兵。达节天须佑，真儒道始亨。黄裳坤徳静，玉铉鼎功成。坐致唐虞旦，前无丙魏声。昌期逢庆诞，睿宠极光荣。烨烨台符应，诜诜喜气盈。南岩同久固，西昴共晶明。史克歌眉寿，芳风愿载赓。

　　○五言絶句 

　　【宿徳兴周秀才书阁】

　　十室所可重，喜君吾道同。因过一携手，醉卧六经中。

　　○七言絶句 

　　【谢朱公美遗瓜酒】

　　龙蹄甘美蚁头香，逺逺缄封遣老郎。便向嵓亭逃暑去，恨无人共把觥觞。

　　【双溪】

　　双泒飞来一镜寒，合流南注息惊湍。雨余山脚云收尽，两幅青绡绕翠峦。

　　【盛暑偶游旷亭书于再生樟石碣之阴】

　　万里雄风海峤来，客襟聊为旷亭开。千年古木清阴合，若比庄椿是美材。

　　【寄别朱公美】

　　三载乡坊义最亲，驱车还是走京尘。虽无士会兼人智，犹有临岐赠策人（尝许马挝故有是句）。

　　【石龟塘】

　　石化神龟不计年，方塘依旧洌寒泉。氛埃不到真仙境，拟倩麻姑种碧莲。

　　【南塘】

　　二月江南烟雨多，南塘一夜涨春波。堤邉游女最归晚，争引渔舟作棹歌。

　　【留题分宜前山吴隠士白云亭】

　　面挹晴光锦绣川，却临苍涧玉声涓。逸民自有山中乐，不问山前令尹贤。

　　江上青山山上泉，酌泉烹茗白云间。长官不扰民无讼，共喜登临一日闲。

　　【水心亭分题】

　　雨脚新收晚照开，水心亭上一曽来。红裙只解邀人醉，竞折新荷当酒杯。

　　【金沙亭】

　　亭阚方池物物新，花中名品富长春。诗僧用意栽培处，四季常教有主人。

　　【五色雀】

　　罗浮山有雀，各自为一色，栖于絶顶。每遇海风调顺，晓日照曜，即逐色以类，相从次第，羣飞入于云中，莫知所集。俗传此雀好乐声。昔南粤尉作乐于山之上，翔集者久之

　　晨氛澄霁海风调，彩绚珍禽入绛霄。闻说舜庭方可乐，可容飞舞聴箫韶。

　　【义乌】

　　海上有乌不羣飞，亦不常有。惟孝义之家或翔集焉。土人谓之义乌。

　　徒知感义海边州，未效精衷已白头。苑囿清阴无限好，栖身容借一枝不。

　　【赠南华拱禅师】

　　祖叶雕零四百年，法灯今见拱师传。堂头海会僧三百，昼课莲经暮叩禅。

　　【池亭避暑】

　　新花犹未出圆荷，月射风飜卷翠波。对酒强须通夕醉，暑天清景此为多。

　　【和张公达端见寄】

　　殷勤寄语张夫子，休爱三山胜处游。闻说诏书催入觐，便须飞步上鳌头。

　　【和康甫兄见寄】

　　梦想南亭倚翠岑，手栽松竹已成阴。白云不是无留意，出得山来四海心。

　　【李白坟】

　　谢公山下见孤坟，下阚平江万顷云。尽日舣舟空怅望，谪仙风骨在遗文。

　　【偶书茭湖院】

　　波漾晴光入户庭，隔湖烟扫髻螺青。老僧犹厌当官道，面壁焚香昼诵经（佛室之阴老僧终日面壁看经）。

　　【赠成秘校】

　　四门嵓下一翘英，满腹诗书学已成。讲义羣庠初应辟，绛帷罗列尽诸生。

　　【病起】

　　黄祖城边下石船（粤人云舟桨出泷谓之下石），蕉林暗地雨如烟。只知问俗求民瘼，却愧经旬卧瘴天。

　　【金竹峯】

　　重重岩萼插晴空，云际丛开菡萏峯。疑是葛仙归洞府，移将江上九芙蓉。

　　【大云仓阻风】

　　走越游梁万里回，却临江渡已残梅。归帆未落青溪尾，云压寒风水面来。

　　【石】

　　地隘风波势已惊，更容顽险暗中倾。自嗟忠信犹防患，却任舟人委曲行。

　　【披襟台】

　　紫微行乐不到处，絶胜何人共赏心。况是难逢开口笑，强须携手一披襟。

　　【留应圣宫】

　　松扫醮坛青羽盖，杉围精馆碧油幢。葛张二老今何许，云外归来鹤一双（宫乃葛张二真人上升之处）。

　　【题晞上人齐物堂】

　　莫论西竺与南华，了得真筌只一家。声色外来无物我，茫茫名利是空花。

　　【题公定兄滴翠亭】

　　数岫翠岚浓欲滴，一轩静境閴无尘。暑风满枕日髙起，谁识羲皇傲世人。

　　【真珠亭】

　　新寺回廊入翠微，亭前珠树鬪芳菲。寄言游者休披采，还似人懐薏苡归。  
　 
 
 
巻下

　　○表 

　　【谢广东运使表】

　　臣某言。伏蒙圣恩，授臣前件职任。臣已于某月日到本路南雄州界，礼上管，勾讫。【抚俗劝风，助农，宣化择才而授旷职】是虞，臣某诚惶诚惧！顿首顿首！

　　窃念臣，志业无成，朴忠自许。更以外台之计，当其立法之初，班布教条，蠲除民瘼，朝廷美利，夙夜推行。敢圗上简清衷，亟迁烦使，人皆悯其【孤宦犹走穷荒】。上欲遗之逺民，别观微効，此盖伏遇皇帝陛下，财成万世之法，独髙三代之英。黙运神几，毕收羣策。丕冐徳泽，煦蘓海隅。臣敢不尽瘁公家，疚心疲俗？！力勉涓尘之补，上酬覆帱之仁。

　　臣伏限守职在逺，不获蹈舞玉阶，臣，无任瞻天荷圣，激切屏营之至。

　　【谢再任广东运使表】

　　臣某言。伏奉圣旨，候今任成资日，令再任。仍升一任者，第颁连最之优，重锡逺方之寄。荷恩逾厚，揣巳知荣。臣，诚感诚惧！顿首顿首！

　　窃念臣，器业不精，技能殊短。歴试驽骀之用，莫着于显能；荐膺宪漕之司，粗收于薄效。敢圗睿眷，特简主知，谓尔遐陬，或容虚授。此盖伏遇皇帝陛下，恩光日丽，泽浸云游。顾虽蒭狗之微，亦被蓼萧之渥。臣敢不钦承皇赉，祇守官规。益加砥砺之勤，上答乾坤之造。 

　　伏限职守，不获躬诣阙庭。臣，无任瞻天望圣，激切屏营之至。 

　　【江西提刑落权字谢表】

　　臣某言。伏蒙圣恩，授臣【提点本路诸州军刑狱公事与落权字】，余并依旧者。在臣子粗修于职分，敢觊褒优；盖君心欲广于仁恩，使之勉激。臣，诚感诚惧！顿首顿首！

　　窃念臣，滥中科选，白头朝行。朴诚自照于孤衷，勤悴行周于三纪。顷蒙清问，误被圣知，俾领使轺，询求民隠，难除艰而弗顾，惟利病之是圗。奏课未优，冐荣逾分。此盖伏遇皇帝陛下，神功黙运，盛徳辉光，鼎新百为，舄奕前古。立子侨之谤政，俗巳安行；即文王之康，功民斯忻。戴致天下，涵濡于惠泽而仕者，倾竭其才能，羣策尽收，微劳必録。臣敢不寅遵圣训，益励官规，纠绳岸狱之繁，劝课耕桑之本，推行美化，上答鸿休。

　　臣伏限守职逺方，不获蹈舞天陛，无任瞻天荷圣，激切屏营之至。 

　　○状 

　　【仁宗朝言贡举便冝事奏状】 

　　准勑节文【今年贡举事】，令【尚书礼部贡院】依例施行者，臣不避诛罚，敢以愚见，谨条【贡举事，切于时宜较然易行者】有三，析于章左，伏望圣聪【俯加裁择，发于睿断，早赐施行。】臣，人贱言鄙，轻凂宸旒，无任俯伏待罪，战汗屏营之至。

　　一事。臣伏覩皇佑二年明堂赦书节文【贡举人，曾经先朝省试，下特免将来文解。如省试不合格者，别具名闻奏。】臣妄测圣心，盖谓【其人尝蒙先帝乐育之恩。又恤其久于场屋而特加优异也。】臣窃观先朝举人类，多在耆艾，气体衰朽，或素无生业，迫于赀费。而天下州郡逺者，动万千里。夫以贫病衰老至甚之人，骤为万千里之行，则其为劳亦甚矣。至如前岁诏下，先朝举人【希觊恩泽，望风而至都下】者，甚众。是时，朝廷别无恩旨，例赐钱三千，俾为归计，而属岁疠疫，在道【或病或死者】不少，诚可悯伤。今而诏下，臣窃思，其人力能徃者，十无三四。其三四中，劳其筋力，苦于道途不幸，而病且死者，抑又可料，则是，得以名闻者，百才一二尔。伏惟陛下，躬祀明堂，使民知孝有生之类，莫不涵被恩渥，故人人鼓舞歌咏，喜逢盛明。在先朝，学校之人，蒙陛下预开优恤之意，特异于常。今其间，力不能往者，独不蒙惠泽之流均及其身，此人可悯也。臣今欲望圣慈特诏天下州郡，先朝举人有愿赴省试者，听之。其间有贫病衰老，就试不得者，委本州岛郡勘会得解。后来但不曾犯真刑者，具名闻奏，乞朝廷就赐一上佐之官，以毕余年。臣观此等人，虽材或有短长，然自束发从学至老而志操不变，是亦有意于善也。今若朝廷恻然悯其夙心，使至暮年终被恩命，少酬愿望，庶不辜生平嗜学之志。上以广先帝乐育之恩，次以彰陛下优老好善之实，而又使天下之人晓然知为善之利也。

　　二事。臣闻汉世学者，皆以専经补吏，故士者，治身从政，罔悖于理。当时所得类多有道之士，而后世不克循之，故所进之人未有如两汉之盛也。国家因近代之制，用词科以取士。向者，有司命题发策，多不専于经典，往往杂取诸家小说，故朝廷患其如此，亦尝颁示条约，得于国子监经史中出题目。近岁巳来，遂于注疏，及但系监本诸杂文字中擿裂句读，以为题目。况本朝文物寖盛，国庠典籍部类实繁，学者若専志于经，则不足以备科试，将遍而治之则力有所不逮。由是，靡靡然，秖务驰骋涉猎破碎文义，以绚饰辞章而巳。求其【内可以美其身，外可以谋王体断国论】者，盖几希矣。凡士之出处，语黙鲜能及于古者，亦由不専于经术而然也。臣，今欲乞申勑【内外主司，凡试进士诗赋，只于九经正文中出题目，其策论亦详于三史及荀孟扬雄书中通用。】如此行之，则学者，皆务深于经术而有道之士出矣。

　　三事。臣窃见，向来开封府、国子监两处应举者，常至数千人。其间，虽有竒才异士，然亦类多托籍冒名，浮薄不逞者，杂于其中，或纷挠礼闱，动致喧争；或轻议国体，妄生谤讟，是非杂揉，玷我士风。朝廷近年亦患其然，故尝诏立赏格，许人告讦，徒使狡诈之人夤縁为奸，兴构狱讼，殊亏事体，适长浇风，以至于引试之际，则士人汹涌，讙噪不可止御，至有殴击吏卒，肝脑涂地者，况天府国庠，乃朝廷观礼示化之地，而萃集浮薄不逞之徒，为弊至此，甚可怪也。今年，自闻诏下，四方之往者，不絶于道，臣恐前岁之弊，未能遽巳也。窃原士之所以轻去州郡而乐趋府监者，大抵以近者，州郡立定解额多不均一，及开封府国子监素无定额，比之外郡稍寛，故外郡解额少处，竞奔凑京师及府监。举人保明行实约束未尽，致有冒名之弊。臣今以诸郡应举人数计之，有十人解一名处，有二十人及三十人巳上解一名处。又况每岁人数多少不定，若只限以旧额，实见不均。臣，今欲乞申勑【开封府、国子监及天下州郡、例皆以分数取人，二十人中与解一名，则不惟取士之均，又使人皆乐就于乡举矣。其开封府进士，须得在『京户税委』实居止；去处不实者，论违制之罪，虽去官经赦，见任官委保，不得原免其衣冠。子弟今后就学上庠者，须得本贯。见任官与发保明文牒，方许入学类试。】则府监无伪滥之弊矣。

　　【仁宗朝言灾异事奏状】 

　　臣伏读六月三十日诏书。节文【以大水为沴，应中外臣寮。】上实封言。时政阙失，无有所讳，逺方小臣不能详知国体，惟陛下赦臣进越之罪，留神裁择，幸甚幸甚！

　　臣谨按：《五行传》【宗庙废祭祀，则水不润下。】伏惟皇帝陛下，仁孝之心格于神明，时亨月荐，曾靡有懈。咎谴之来，不应縁此。然臣之愚虑，叅考经传，殆宗庙主器，社稷本根之重，陛下或未之思耳。窃惟【古先哲王，虽巳大治之后，不能无灾异，惟恐惧修省思所未至，为所未为，以应天心，则灾异自然而消弭。】臣不敢逺引他说，试取两汉近事以明之【若孝景、孝成、光武、孝章之世，冬雷霪雨、日蚀星殒、地震川竭之变而能早定封建，固国根本，然后灾变消伏，享国长久。】陛下睿谋英断，敻髙前古，岂特周旋【孝景、孝章】之间哉。然比岁以来，日月薄蚀、地震河决，天之告戒不为不至。陛下恻然引咎归巳，故尝避正殿，损常膳，节服御，释系囚，以圗消伏天鍳。不违水沴仍作，故臣愚以为，冝询诸故事，思宗庙主器，社稷根本之重，以为鍳戒。臣又闻《汉书五行志》曰【地上有水，比。言『性不相害 』，故曰『比乐』也。】而相毁垫沦失比之象。又易曰【君不宻则失臣。臣不宻则失身。几事不宻则害成。】今朝廷大政，言未出口，则已喧传于道上矣。愿陛下超然逺虑，奋干刚之断，诏股肱大臣，早定封建之议，羣小之人无得预闻。不然，臣恐【阴下相为，蠧贼侵陵】之祸萌于今日矣。诗曰【畏天之威，于时保之。】陛下垂精留意，天下幸甚，天下幸甚！ 

　　【代人谢王学正状】 

　　窃以宪上帝圗书之府，为天子礼乐之司，罗猎英豪，笙簧坟典，自汉延熹而下，迄唐开元以来，真主代生，誉髦间出，有文徳文林之盛，森厥羣书；有集仙集贤之名。号为清选。逮夫，周季革戈鋋之暇，圣朝腾日月之光。若稽尧舜之典章，沛举汉唐之风懿。得人以富，视古为优，惟其贤才，任以文事。恭以某官。发挥灵气，泮涣而有其文，修饰令仪，柔嘉而继其则。非威凤祥麟之族，则丛蓍朱草之英。瑞我圣辰，媚于王国，蚤自，副宸衷之亲选，取天下之显名。官聨廷尉之平，任居刺史之责。治最岁上，诏言天临，入告大猷，不亵小物。尚书给札，大夫之志可观；藏室紬书，文士之荣固重。行见光辉，贤业藻润。帝谟反世俗，漓而为醇；使斯文，粹而不剥。天衷是简，民望攸归。通贺记之未遑，俄飞文而先及。仰荷一谦之益，弥同十读之恭，藏去为荣，镂铭何斁。

　　【代人谢两府省主中丞状】 

　　窃念某，绪风奇薄，器范疏微。早逢吉于圣辰，偶滥肩于仕缀。甘心冰蘖，居懐百谪之虞；勉力驽骀，近効一官之智。旋进膺于烦使，获经赞于外司。徒施将挽之劳，安出阜民之策。殚挈瓶之小智，曷济于逺谋；掇画地之虚声，巳浮于实效。敢谓，朝言孚允，天命涣新遽加使节之光华，仍领计台之事任。循涯溢幸，揣巳知归。此盖伏遇某官，独运鸿钧，导扬和气。旅庭备物细何间于羽皮；考室抡才一无遗于榱桷。致兹，孱品亦被钧恩。谨当益励愚冥、勉圗锱撮，上补乾坤之造，次酬坯冶之仁。

　　【代人谢欧阳龙圗状】 

　　伏念某，气不甚灵，智亦非卓。窃名卿品之末，从事宾筵之初。仕也未优。学其将落。徒欲，企踵贤人之事业，莫知所裁；潜心夫子之文章，庶几有立。近以被符，计漕假道，化封殆接，淅以及郊愿英材而乐育及阶与进许，侍于坐隅；为豆有加饫，承于钧礼。属奔趋于吏役，遽邈越于宾荣。仍锡诲言，以圬朽素，拜贶之辱，在谦则鸣。伏惟坐棠阴而政成对秋饶而体裕丘轲圣哲，偕见忌于谗锋；尧舜聪明，独俯回于民听。即膺诏节，伫秉国钧。某，逺阻师承，徒飞魂黯，惟祈为国寳尚，以时节宣。

　　【代人谢林学士状】 

　　窃惟讨六经之大源，得五帝之至要。作而为事业，言而为文章。见用于时，坐进此道，则可以——美教化而移风俗，安社稷而序民人，与之太宁，跻此鸿业。歴代所以劳于谘访，宠以详延，若崇文丽正之庭，天禄石渠之阁。在此选者，时惟贤哉。方今得人，鉴古为盛，返视皇质，追还唐文，不有大方之家，曷登华韪之贯。恭以某官。言辩而古，徳萃而新。造天人事物之渊，知礼乐情文之际。飞步亨衢，策名上科。秩宗之旷典未修；载繄雅识，史氏之遗文可校，雅属俊才。时方圗贤，识者悦徳。某，逺蒙庥庇，弥耸翘依。不圗损徳之愈光，俄以长笺而为遗。谛观及再，藏去为荣。仰祈：副中外之佥言，重起居而享福。

　　【谢昭文相公状】 

　　伏念某，志虽自劳，才实难强。若渐鸿之无应，未始安栖；同渫井之不污，谁其见恻。恓然寒宦，蔑尔先游。岂有致身冡宰之尊，论道岩廊之暇；枉诲函而驰贶，被钧宠以过优。开激尘蒙，辉光囊槖。黄锺之应，既先于幽潜；宝璧之求，可消于灾孽。此盖昭文相公，协赞勋华之际，周回伊吕之间，秉钧陶民，使皆成君子之器；诎巳待士，惟恐失天下之贤。顾虽介善之微，亦被一言之赐。窃惟疎拙，无补涓埃。徒坚厉锐之心，有望伸知之地。戴恩之重，仰止髙山；圗报之诚，有如皎日。 

　　【谢定州部署李防御状】 

　　伏念：恓然寒宦，仰止恩闳。自逺徳辉，寖逾弦朏。向归宁于亲里承方走于边亭以于役之惮劳，尚未驰于谢恳。敢期钧瞩，逺损珍縢，仰荷谦光，悚铭心藴。恭以某官。英声颷动，盛徳日隆。朝廷倚重于才谟，天下想闻其风采。尚淹俊望，出镇列藩。伫膺召节之来，别迓斋坛之拜。惟兹孤蹇，永誓依归。

　　【谢钤辖太保状】 

　　伏审：荣被宸纶，摠司戎律。伏惟庆慰，恭以某官，壮猷开济，妙畧渊通。屡奏肤公，喧闻于声牍；荐膺宠数，进重于事权。适修庆之未遑，俄飞文而先及。悚铭忻抃，交集于中。 

　　【谢黄河都大李崇班状】 

　　向者窃审，宠被俞恩，就迁要任。走空边而鲜暇，驰庆削以未遑。不谓谦光，首贻缄襞，载惟诚照，徒剧心铭。恭以某官。沈毅喏章，端良植操。暂领河防之重，伫闻岁最之成，别迓宠光，用符瞻颂。 

　　【谢府界提点赵舍人状】 

　　伏念：邈违贤范，俄易岁筩。不图谦徳之光，密损珍縢之贶。喜闻履道，无爽天和。恭以某官。植操端良，虚襟澄粹。屡更要任，蔼着休声。即膺谘访之俞，别迓宠荣之寄。更祈寳辅，庸副翘瞻。

　　【谢瀛州机宜殊状】 

　　窃伏声华，未亲贤范。不圗巽徳，枉被珍縢。承受署之云初，惟对时而享福。悚铭兹剧，忻慕殊深，恭以某官。逢辰淑清，毓徳明茂，冠俊游于茂府；允藉才谋，驰庆誉于朝端。别迎晖渥，敢祈宠卫，庸副翘瞻。 

　　【谢州县诸官状】 

　　向承惠问，特荷勤劬。裁谢后时，悚惭增剧。迩惟履道，无爽天和。更觊宠珍，前迓荣渥。 

　　【谢信安军通判冯国博状】 

　　近偶缇舆，过从关垒。绪言开激，尘慊豁清。遽尔违仁。俄而浃日。岂圗损徳之重，特枉好音之贻。承郡政之优余，宝哲躬而庆裕。忻瞻愧荷，交集于中。 

　　【谢通判职方状】 

　　伏念：岩岩之表，久郁遐瞻；恳恳之诚，旷焉修问。不圗撝抑，犹赐齿存。枉珍襞之见诚，若话言之入耳。拜贶之辱，寘懐敢忘。恭以某官。量引百川，材兼数器。逺民蒙福，喧驰敏政之声；清议推髙，行副急才之诏。萧辰柔落，福履粹和，尤觊宠珍，以需荣渥。 

　　【谢瀛州钤辖礼宾状】 

　　伏审：祇膺宸眷，荣摠戎权。伏惟驩慰，恭以某官。风声悚时，才智周物。素号诗书之将，众推帷幄之谋。屡奏肤公，已腾于隽望；摠司师律，允藉于通才。果被俞恩，宠升要任，方圗修庆，遽枉飞文，悚荷忻瞻，牢凝尘慊。 

　　【谢瀛州王摠管状】 

　　窃髙盛名，殆兹有日。钦挹俊表，邈焉无阶。方从事于塞垣，幸蒙庥于戎府。敢图撝抑，密损笺封。荷隆礼之过勤，镂尘襟而增愧。恭以某官。忠贯金石，望髙嵩衡。才出千人之英，名号一时之杰。运筹决胜，素韬堂上之竒；投壶雅歌，自有军中之乐。伫升边最，别奉恩俞，敢觊宠珍，用符瞻颂。

　　【谢知原州朱六宅状】 

　　向自边亭之别，俄惊岁钥之迁，修问几稀，翘心徒切。敢谓劳谦之徳，荐贻灵简之文。仰服勤渠，苐增愧悚。恭以某官。忠贯金石，名髙嵩衡。出守名藩，茂凝于风绩；入扬边最，行被于恩华。敢觊珍頥，用符钦祷。 

　　【谢邻近知州状】 

　　蚤游仕涂，素髙于硕望；窃伏邻壤，未觇于光仪。矧托荫之甚秾，苐傃风而增慕。恭以某官。才宏器博，义峻仁温。帝所宠嘉，实庙中之寳镇，时方倚重，为天下之金城。行奏最于严宸，别跻荣于要任。敢私珍宠，前迓荣光。

　　【代人谢王待制状】 

　　蕞尔沈踪，恓然寒官。自窃名于仕缀，蚤闻谊于朝端。况，盛徳日隆，英声颷动。逢辰结主，朝野共髙其才谟；奬善育才，世人争识其风采。孤危无似，忻慕徒深。然，附骥以驰，无因而致。执鞭而事，犹谓之荣。幸尔夤縁，适于愿望。近获趋于乐壤，得侍谒于精光。贲然谦徳之鸣，煦以善言之暖。宠加钧盼，感极愚衷。违离之日未多，向往之心已甚。 

　　【谢曹比部状】 

　　向趋乐国，获奉精光。遽然而南，俄巳弥月。虽密亲于壤制，阻前侍于宾荣。恭惟顺宅髙明，招来茀禄，伏以某官。美化之渐，振起于疲氓；和风之翔，均体于逺俗。顾惟愚闇，实在恩庥。向往之心，瞻依莫及。 

　　【谢杜寺丞状】 

　　伏审：锡命枫宸，跻荣棘寺。伏惟欢庆，恭以某官。政有媺惠，行无小疵。升闻最绩之成，俄被懋官之宠。庇之大邑，可尽通方。先辱飞文，岂胜感抱。 

　　【谢运使王司勲状】 

　　伏念：越去恩宇，屡更岁筩。婴吏局之阻途，上记文而寖阙。敢图撝抑，犹赐齿存。飞教见贻，悚铭何斁。恭惟某官。道方器博，义峻仁温。超跻郎署之荣，厯揽计台之重。足兵足食，宻赞于邦经；来旬来宣，一苏于民瘼。伫闻骑召，别迓龙光。某，逺此庇身，无阶省侍，惟祈上体宸眷，寳绥哲躬。 

　　【谢知郡状】 

　　伏念：近縁吏役之间，经从乐壤；伏谒宾荣之下，密奉愉颜。贲然谦徳之鸣，煦以善言之暖。隆礼斯及，寘懐敢忘。逮越去于坐隅，早淹移于弦朏。钦懐贤范，镇惄翘悰。伏惟某官，表峙髙冈，刄投余地。坐棠阴而讼息，顺秋饶而气宁。佥论已同，召节非晚。愿保福履，以迎天晖。徒诵从依，弗谖诚素。 

　　【谢邻郡得替知州状】 

　　窃伏邻封，获庇贤人之徳；遽闻诏节，入承天子之光。瞻淑斾之启行，惄劳心而如疚。不图巽徳，密损遒函。依恋既深，悚铭增极。 

　　【代人谢知谏院余舍人状】 

　　窃以舜臣九人，职惟纳言之重；周官六太，序分司谏之聨。盖言旷其职，则无以襄帝谟；谏缺其人，则不能闻过亊。繄贤是赖，监古而然。况复，惟命是宣，将以为天下法；有阙则补，然后见忠臣心。苟非哲人，曷副深简。恭惟某官。量硕而俨，徳华而温，气凌虹蜺，名动朝野。游文经术之际，剧谈王教之端。入告大猷，不亵小物。矧主知之固厚，果召节之宻颁。入对龙光，荣升省署。羣望悦徳，上心简能。演如丝如纶之言，益资逺识；领司聪司明之寄，仍藉通才。某介守维，藩庆闻宠。擢大厦成而燕贺实，慰于瞻依；雕虎啸而风生增，忻于气类。不图巽徳，首坠珍縢。言推实而振浮，诚发中而形外。敢不拜贶，永以寘懐。为颂之懃，遽数奚悉。 

　　【谢祈州马侍禁状】 

　　洵违标峙，绵易候筩。方傃徳之增深，辱飞文而先及。钦详婉意弥慰，翘诚迩惟。厘干局以优详，总计储而丰茂。克绥寳履，庸迓天光。冬序正严，风期邈阻，倾瞻之素，宣绎奚周。 

　　【代人谢李端明状】 

　　鸿仪清逺，久此遐瞻。漏驿迂踈，旷焉修问。兴懐自视，腼目宜多。岂图府政优余，谦光垂照。染炙筠之秀牍，副刋琰之新文。发自温诚，惠然来及。拜嘉巳往，藏去为荣。恭以某官。腾日月之贵名，抱珪璋之全徳。朝家寳器，儒者宗英，伫当天心，入副柄用。愿加重爱，少副颂言。 

　　【谢浮梁知县状】 

　　久饮兰芬，未亲岩峙。不图损徳之重，先枉置函之音。灿若诚辞，藏诸心绪。复聆缇轼，将戒梓封。当拜徳之有期，预傃风而增抃。方兹炎溽，宜在均调。延咏所深，薄削奚罄。 

　　【贺北京贾侍中冬至状】 

　　伏以中孚气应，适膺刚长之辰；君子道亨，宜飨神明之佑，恭以某官。智出物表，行为帝师。三镇魏区，久烦于元老；重调商鼎，伫快于舆瞻。践履日长之辰，涵凝时万之福。某庇身在逺，拜庆无阶，瞻望台光。无任祝颂。 

　　【贺都运冬至状】 

　　伏以乐准之清，肇迎于阳复；哲人所履，宜乐于天常。恭惟某官，文贲天经，才周物表。按百城之重，率蹈于中和；履一阳之辰，招徕于茀禄。伫归要列，以畅逺猷。某幸此栖休，无阶拜庆，企望威重，无任依颂之至。 

　　【贺屯田都监太保状】 

　　伏审：光被宸恩，荣膺宠寄。伏惟欢庆恭以屯田太保。温良无玷，沈粹有谋。宻侍黼帷，素闻于庆誉；出司戎律，久属于通才。矧设险之防边，兼营田之为利。雅繄资术，以重事权。想巳启途，伫谐瞻拜。更祈珍毓，庸副倾依。 

　　【代人贺参政侍郎状】 

　　伏审：寅奉玺书，奋庸钧席。伏惟驩庆，国家以四陲不警，百度以修。犹听舆人之音，虑稽和气之应。思得儁弼，共跻泰宁，故我勲贤，当兹明命，恭以某官。名重国器，身为儒宗。岩岩其锋，耸闻于朝采；谔谔而立，倾属于天心。自归藩翰之隆，遂尹王畿之重。庶讼时简，昌言日闻。有功在民，归美于上。果膺大柄之委，入赞鸿钧之和。帝载咸熈，民情胥洽。某，自惟孱品，素荷钧恩。莫伸厦燕之诚，徒切春虫之跃。 

　　【贺漕使到任状】 

　　伏审：永休中诏，主计外台。凡在下风，率皆慰望，恭以某官。器疏以达，行粹而温，精思法于文辞，逺致藏乎事业；自擢郎署，进扬公庭，上听纳于谋谟，外颁宣乎命令，平反庶狱，威惠协于民中；更按列城，风声耸于朝右。人皆悦徳，上方简能。必将延寘于臣邻，方且周旋扵事任。乃眷资术，实烦漕输。竚见，馈千里之粮，利不害义；变七闽之俗，漓而为淳。归告逺猷，遂跻大用。 

　　【贺唐宻学到任状】

　　伏审：摠戎专阃，布政刚辰。凡在下风，率皆慰望，恭以某官。徳均衡石，识际天渊。汉室优贤，素髙长孺之直；周人结诵，正思山甫之归。暂镇抚于列城，伫入调于元鼎。傃风伊迩，拜庆无阶。瞻望钧严，无任悚抃之至。

　　【贺饶州知郡驾部到任状】

　　伏审：承华睿检，视政刚辰。伏惟欢庆，恭以某官。逢辰淑清，毓徳明茂。进扬朝宁，练达于政经；厯览郡纲，蔼闻于风绩。乃惟繁剧之地，尤藉经通之才。伫见政成，别膺天宠。某，久兹暌阻，徒积倾瞻。载懐惟梓之恭，尤切依仁之素。

　　【贺唐都运转宻学知瀛州状】

　　伏审：进贰枢庭，总戎朔部。伏惟庆慰，恭以某官。忠贯金石，望重嵩衡。久烦逺驭之才，临按列城之重。且喧闻舆论，惟思汲黯之在朝；而绥抚我边，尚赖樊侯之将命。遽膺制诏，就揽戎权。谅席暖之未遑，即骑召之来及，秉钧廊庙，蒙福生灵。某久被庥光，实增欣抃。

　　【贺浮梁知县状】

　　伏审：宠被宸俞，荣临邑政。伏惟欢庆，恭以某官。育徳粹美，逢辰淑清。驰卓起之清声，富经通之逺术。万夫之长，尚郁于英才；一节以趋；伫归于要列。某庇身在逺，拜徳末由。莫伸维梓之恭，徒剧髙山之仰。

　　【贺谢知郡转金部状】

　　伏审：进承天宠，擢冠郎曹。伏惟庆慰，恭以某官。诚鍳通微，知渊格逺。慥慥而言行顾，彬彬而华实参。所莅有声，惟帝时简。请而为郡，奉条诏以宣和；宠以司珍，分星躔而称重。方图展庆，俄枉驰函。贲若情文，谦其撝抑。肇此素律，邈焉清辉。惟祈上为治朝，善绥寳履。

　　【贺北京贾侍中状】

　　伏审：祇奉玺书，保厘朔部。伏惟欢庆，恭以某官。识贯天渊之际，名动日月之光。房玄龄善建嘉谋着闻民听，魏弱翁奉行故事简在帝心。矧经术之宗英，遘帅臣之宻宠。自均劳于藩翰，固蒙福于京师、望重功勲，日隆恩礼。师尹赫赫，尚纡岩石之瞻；民心颙颙，愿苏霖雨之泽。方图北顾之重，乃眷魏都之雄。统制边州，谨严官钥。载烦硕徳，表正一方。想遗惠之在民，不待朞而报政。伫塞舆人之望，重调元鼎之和。某早滥玷于仕巾，尝进瞻于台座。快驰七闰，忻慕一心。适从事于穷边，实备恩于钧冶。南向台屏，下情无任悚抃之至。

　　【贺谢饶州寗先辈状】

　　伏以先辈，越轶珍羣，曜明素志。词场得隽，固已儒家之荣；禄养逮亲，尤为人子之庆。敬以士乡之旧，贲然谦徳之光。殷勤遗书，藻绚盈幅。拜贶之辱，寘懐敢忘，想归侍于髙堂，即之官于便郡。勉加珍育，前迓宠荣。

　　【贺知通以下正状】

　　伏以国颁治象，民协宫声。惟贤哲之履端，宜神明之来相。恭惟某官，行充乎内，坐移浇竞之风；天棐其诚，日享安荣之庆。对兹正吉，别迓宠光，为寿无阶，傃风徒剧。

　　【贺总管防御移知州状】

　　伏审：承华睿检，换镇要藩。伏惟庆慰，恭以某官。量引百川，身兼数器。忠精自任，为天下之金城；才实相髙，乃庙中之寳镇。声猷藉甚，恩礼便藩，敢望宠珍，庸申贺悃。

　　【北京文相公问候状】

　　比者，往赴边亭，进趋京国。荧煌之座，载幸于省瞻；鄙吝之心，获成于教育。承眷殊厚，揣已惟惭，遽逺旌旄，俄更弦朏。望星符而结恋，极肺腑以懐归。恭以某官，敏徳自天。与圣为偶，百辟维之。表宪本朝，倚以重轻。均劳暂镇于两京，蒙福未周于四裔。师尹赫赫，久郁诗人之瞻；民心颙颙，愿苏霖雨之泽。蕞然孤进，仰记钧庥。敢祈体宸扆之眷懐，宝哲躬之介祉。南望台屏，下情无任依归之至。

　　【南京吕谏议问候状】

　　向者，归省亲闱，经从畿甸。星符有烂，幸遂于趋瞻；宾豆载加，厚承于顾遇。逮违钧范，俄易岁筩。思拜徳以无阶，第驰诚而结恋。伏惟履兹韶署，纷若龎禧，恭以某官。逢辰淑清，毓徳全粹。蹈以中和之域，乐然名教之途。暂司官钥之严，蔼腾民颂；伫陟鼎司之峻，以副舆言。敢祈体上倚毗，倍加珍宠。

　　【张唐公舍人问候状】

　　向者，使华修聘，台斾及疆。进拜峩峩之仪，饫闻亹亹之论。旋阻违于钧范，巳屡换于时弦。引企髙山，牢凝尘慊。恭惟某官。全徳敏行，称重于臣邻；忠规宻谋，屡禆于衮阙。出分藩阃，入代纶言。更践华途，蔼闻庆誉。直节端毅，长孺复见于本朝；忠谊开陈，不疑有愧于前古。矧素髙于士论，重固结于天衷。行副舆瞻，赞襄大政。某窃栖边，垒誓托钧，休敢觊上体眷懐，以时珍宠。

　　【代人与李防御问候状】

　　伏念：疎逺之迹，特荷顾存。尘纷所婴，寖阙修问。矧托恩辉之芘，敢谖肺腑之诚。伏惟履此祁寒，萃然休祉，恭以某官。世号一时之杰，材出千人之英。卫社肤公得绛侯之惇厚；端朝清节暂临玉塞之雄。倚若金城之重，即膺迅召。归践鸿枢，惟是沈踪，实系钧荫。

　　【宣事舎人问候状】

　　向者，皇华修聘，使斾及疆。幸进拜于温仪，获饫闻于绪论。仰承巨庇，尤剧中藏。旋属暌违，殊深翘企。窃惟谷养之暇，日拥天倪之庥。恭以某官。望重髙嵩，忠贯白日。材谋开济克绍于家声，风绩蔼闻茂膺于天宠，萧辰在序钦觌未涯敢觊上体眷懐精调福履。

　　【欧阳叅政侍郎问候状】

　　伏念：某，家被钧恩，怅逺门墙之久；邅逥穷塞，俄惊岁月之迁。尘凝向往之心，自益困蒙之吝。恭惟某官。道贯圣域，行为帝师。翼大政以同寅，表众明而作宪，无一夫之不获时；方被泽于阿衡，未朞年而有成，议者比材于公旦。美风教而为巳任，讲礼乐而兴太平。经纶盛时，炜耀前古。有若微类，亦涵化育之仁；则惟沈踪，尤恃陶成之赐。某，瞻望钧重，下情无任恳颂依归之至。

　　【都运龙图问候状】

　　伏念：阻进趋于恩馆，遽回薄于星躔。俄闻帝命之俞，已促玺书之召。局辕驹之困踬，顿逺钧庥；慕蝇骥之附驰，牢凝尘慊。窃惟，履萧辰之向凛，整大斾以戒行。顺序兴居。荷天茀禄，恭以某官。智周物表，行贲天常。谋王体之经通，练边防之几务。望之雅意，方喜于还朝，杨绾髙风，伫闻于移俗。议者悦徳，上方倚毗。藐然孤蹇之踪，仰止陶成之赐。瞻望钧重，无任依归之至。

　　【荆南判府吕侍郎问候状】

　　伏念：违逺门墙，淹逾弦朏。进侍风诲，邈无由縁、徒欣慕于辉光，剧牢凝于尘慊。伏惟，府政优暇，哲躬欢康。恭以某官。蹈以中和之风，怡然名教之乐。久繄全徳，更治要藩。梁园方浃于休声，荆渚尚烦于逺镇。周称山甫，切望于遄归；汉重次公，伫闻于大用。岁躔回薄，台座阻遥。敢祈上为庙朝，精调寝餗。

　　【代人与转运问候状】

　　伏念：按封之会，久郁遐瞻。更月以还，寖踈薄削。恭惟某官。布风猷于列屏，留意思于本朝。均节财赋之余，乐为名教之地。以时慎履，介福自天。正属兰时，尚遥岩峙。钦颂之至，勿谖于懐。

　　【李相公问候状】

　　伏念：台符洵阻，弦朏淹移。窘兹将挽之劳，殆阙置邮之问。伏惟均美鼎味，益隆福基。恭以某官。柱石王家，龟蓍物表。宠居帝戚之右，时契梦嵓之求。精忠所毗，羣望攸悦，拜斋坛之命；倚重勲贤，践鸿钧之司。协平帝载，对兹炎燠。纷若休祺，瞻望庥光。下情无任激切之至。

　　【代与洪州知府少卿问候状】

　　向被鱼符，获交郡政。以齐舲之遄往，愧主礼之勿遑，去徳而来，傃风第剧。迩审涓辰视政，宣哲于藩。甫覃敦睦之风，以厚剽轻之俗。江淮绵邈，徒切于翘诚；岁月峥嵘，愿绥于宝履。别迎休宠，庸副瞻言。

　　【郡牧吕龙圗问候状】

　　伏审：荣归天阙，进侍宸旒。宻承昼接之余，俾来时万之福。藐然孤宦，仰止恩闳。思拜徳以无阶，苐傃风而结恋。恭以某官。达节广度，洞开照物之诚；忠规宻谋，早着沃心之効。有施为于当代，皆辉映于前修。蜀道蒙休，再覩文翁之化；南山播咏，久纡尹氏之瞻。乃瞻勲贤，俄颁召节。议当旦暮，入秉枢衡。同一徳以斟元，表众明而作宪。有若微类，亦涵钧仁。则惟沈踪，尤恃恩署。敢祈上为宗社，倍保寝兴。某瞻向台光，无任依归，悚激之至。

　　【福建提刑郎中问候状】

　　伏念向者，假道淮滨，获觇鸿仪之粹；栖身塞北，俄惊星舎之迁。思拜徳以无阶，第傃风而结恋。恭惟某官。身兼数器，量引百川。自更镇于剧藩，巳升闻于茂绩。乃睠列城之重，暂烦逺驭之才。淑慝旌明，羣吏望风而耸动；惠和均着，疲民举俗以蒙休。即被俞恩，别膺大任。窃祈珍宠，庸副瞻言。

　　【南剑知州少卿问候状】

　　窃伏英声，未亲粹表。第傃风而结想，思拜徳以无阶。恭惟某官。逢吉昌辰，跻荣膴仕。蹈以中和之域，恬然名教之途。卿等宠荣，雅繄于全徳；侯藩更镇，方慰于逺民。巳闻奏最之成，别拜优贤之命。敢祈上体，眷倚倍保。寝兴依颂之诚，削劘非尽。

　　【代人与王殿丞问候状】

　　伏念：不亲绪论，绵易岁时。介此近封，日闻休誉。何主画之余暇，枉文縢之见贻。仍审扄和，动皆离祉，恭以某官。才猷渊敏，志虑直清。升秘殿之荣资，贰左符之外寄。伫登最绩，列俟宠灵。未卜披从，愿言庆重。

　　○启 

　　【贺韩龙圗转谏议知瀛州启】

　　伏审：祇膺宠诏，进拜崇资。伏惟庆慰，恭以某官。令色令仪，辉光于朝采；大言大利，宻简于帝心，出分连帅之雄，擢冠七臣之重。即符公议，归秉国钧。某素荷齿存，实增庆抃。瞻望钧重，无任激切之至。

　　【落权字谢两府启】

　　伏蒙圣恩与落权字，仍赐勅书奬谕者。外补虽顽，尤可审观于吏术；微劳必録，盖将勉激于官司。公朝推恩，能者知劝，如某滥巾仕缀，白首郎曹，学粗识于古今，才未周于体要。偶縁召对，悞被圣知。愧将命之无堪，方及朞而奏课。日虞邮罚，敢觊褒优。此盖某官，身逢千载之隆，量引百川之会。谓皋禽之幽，逺必应以诚；顾井渫之洁，清可为之恻。俾令寒蹇，侥冒恩荣。思报未能，糜躯徒尔。仰向宾闳，无任悚荷，依归之至。

　　【贺北京贾太师启】

　　伏以正吉，始和适班，常于都鄙，仁贤胥庆，宜获佑于神明，恭以某官。着效真儒，助宣元化。协恭一徳，时方倚重于阿衡，营致太平，议者比才于公旦，外严宫钥，安辑都城，虽两京举被于仁风，而四海望深于霖雨，光齐台极，坐拥春祺，伫促玺书，重调鼎餗。某栖休在逺，献寿无阶，瞻望钧严，无任依颂之至。

　　【贺运使司封启】

　　伏自某官，宠分使节，来慰斯民。凛然清声，固巳风翔于壤制；闻者交抃，居尝日望于辉光。时惟狱事之繁，遂缺邮书之献。苛礼之废，明贤所容，气序犹清，旬宣多暇。伏惟阴徳来辅，哲躬安休，恭以某官。义峻而仁温，行髙而徳巨。暂兹外委，以畅逺猷。馈千里之粮，利不害义；按百城之治，威以济寛。上方图贤，议者悦徳，即膺骑召，入侍天光，某自视孤危。窃祈荫映，无阶瞻拜，惟日倾依。

　　【广东运使到任谢二府启】

　　窃念，某虽自励，材实无他。逢辰正喜于有为，强力只堪于俯使。矧穷裔漕输之任，须藉得人而已。老病羸之躯，恐难集事；择才而授。责任非轻，义不辞难。星言揽辔，退循孤蹇，但切悚惶。此盖伏遇某官，辅成万世之功，亨会一轮之运。仁而庇物，器以使人。致兹薪槱之微，亦预选抡之末。敢不强扶，驽蹇永托。钧庥过此。已还未知所措。

　　【江西运判到任谢两府启】

　　奔走江壖，敢惮劳役。拜伏宾合，邈无由縁。窃念某，学专于古而有昧，适时义询于公而不能苟悦。冠年得第，猥叅英俊之躔；白首为郎，莫伸涓埃之効。逢真主非常之运，是贤相有为之秋。股肱载赓于明良，雨露沾濡于动植。拔茅连茹，彚以征而不遗；鸣鹤在阴，声虽微而必应。致兹庸蹇，亦被甄收。此盖伏遇某官自诚，生通与圣，为偶以益稷之谋，致主以丘轲之道。泽民思浇，俗一变于淳，使匹夫皆被其泽。有若微类，亦滋深仁。则维沈踪，永托钧庇。

　　【再任运使谢两府启】

　　逺分使指，仅书优等之劳；恭拜王言，仍被再留之命，荣浮外望，愧积中懐。伏念：某学不逮古人之明，才不适今世之用。早尘科甲，晚困郎曹。向辱神圣之误知，荐叨金榖之烦使。按行列壤，敢辞频冒于岚烟；推布新书，窃欲大均于赋役。方惧岁成之无状，岂图天语之有加。复委事权，更升资任。此盖伏遇某官，发挥国论，禆赞宸谟。推至公以进天下之贤，用久次以凝天下之化。遂令寒素，亦荷宠光。敢不勤服官箴，恪修吏道。阜安民俗，俾兴役力之歌；丰富邦家，庶格足兵之治，仰酬覆载，次答钧镕，过此以还，罔知所措。

　　【代贺发运待制启】

　　伏审：诏言来宣，巳按临于壤制；闻者交抃，咸引望于辉光。且慕贤之深，殆兹有日；虽执鞭而俟，犹以为荣。况趋外台，得备下吏，钧荫所及，私幸为多，恭以某官。义峻而仁温，道方而器博。肆醇深之大辩，浩乎无穷；拯雕弊于斯文，翕然以定。爰自擢禁中之清选，腾天下之美名。日亲堂陛之隆，进陟圗书之奥。归奉大计，徃安列城，屏翰乎边陲，布宣乎命令。含章发于事业，决策动乎臣邻。上心圗贤，羣望悦徳。方以军民之本，系乎兵食。山泽之利，富于东南。暂繄才谟，専总事任。议当旦暮，入赞枢衡。某，延跂旌麾，无任抃颂之至。

　　【谢省主判寺内翰启】

　　海壖持节，愧无优课之闻；天綍均恩，留委外台之重。宠荣踰分，惊悸发中。伏念：某，生遘承平，进縁误选。比领按刑之职，就移将漕之司。知余财可以聚人，故首农桑之劝；知新法可以惠下，故勤夙夜之行。尽瘁再朞，一新庶务，敢谓上聪之过听，特颁宸语以推褒。既令治财，仍与升任。此盖伏遇某官，直道佐国，公心荐贤。处泰之时，茅茹而进；居益之世，龟朋不遗。遂致单平之踪，亦叨幸忝之命。敢不仰遵圣训，俯究民情。讲求山泽之利源，圗足朝廷之财用，少凝绩効，庶答恩私。卑情无任感荷，激切之至。

　　○记 

　　【忠义堂记】 

　　嘉佑六年，赵侯子深，被命守雄。明年政成。始新厅宇之北开轩。目之曰【端正】。又从而立堂，揭之曰【忠义】。摭近古【端庄忠义之士】，书其名氏与其行事焉。

　　若汉之大贤人如【董贾扬雄】，名将相如【萧曹吴邓】辈，功勲徳业，焜耀竹帛，又岂徒一节行而巳哉。今取其迹之尤著者列焉。有致位卿相者、有立功将帅者、任师傅者、将王命者、宗室戚里之贤者、定祸乱者、死国事者、达权救弊者、执经守道者、进罹其险者，不复备举，上自周秦，下迄五代。若此选者，实繁其人。今所录者，惟汉唐，可其壁用四十有二人，聊以备闲燕之观，思其人，见其所履，虽愚者，勉之，亦足以发其志，矧才者乎？

　　余尝闻【王安汉，虽苦多务而日寻记传；张校尉，虽号雄猛而爱尚君子。】祭征虏之悦，礼乐张度辽之喜，讲论皆周旋车中。然犹好事如此。赵侯雅意，乐逢治平。公之暇，委蛇庭户间，日翫古人之名节，有足开益，宜无愧于前所谓诸将军也。

　　嘉佑八年四月一日记 

　　○志铭 

　　【吴司封墓志铭】 

　　公讳伸，字仲举，世居鄱阳太伯之南，吴为着姓，芮起鄱君五世，为诸侯王，至大司马。汉七世孙延之，亦尝为鄱君令公，盖其后也。曾祖汉琛、祖承谕，皆不仕。父绍文，累赠光禄卿，母葛氏赠丹县太君，妻范氏封南康县君，先公而亡。有子。男二人：长，良嗣。天资孝谨。公初为郎时，以祫飨恩例得奏补。次，良辅，纔十岁。用公遗表恩，今皆为太庙斋郎。女，六人：长适进士徐庚；次适国子博士尹忠恕；次适渠江县令王倚；次适秘书丞张奕；次适潭州观察推官李师旬。李尚幼。

　　公力学自奋。天圣初，擢进士第，补【庐陵狱官余杭法掾】迁【歙州军事判官】【荆南节度掌书记用举者】改【著作佐郎】厯【建昌、依政二县宰】【益州路转运使举辟成都监■〈扌寉〉以岁课増羡】除【湖州通判代还推知祥符县】秩满出守【安州寻授荆湖北路提点刑狱】，公事未几，乞都移守四明，政成归觐。朝廷优老，得宣城郡。繇著作凡九，迁至【司封郎中】。

　　公素其分，以恭俭自处，虽巵酒杯羮，怡怡如也。当官亷，畏审持文，法济以恕，故吏无敢窃舞，而民亦不忍欺。南安太守，既病且老，以赇抵吏逮及者，三数百人，留狱未决。诏制命公往核其事。至则，悉与释縳，待之以不忍之情，即日狱成。祥符赤县，民讼纷伙，虽得亷吏，不为贵势所移者几希。公恂恂自守，不容有私谒，而政号平简四明。并海之田，水利可及而民力所不堪，公与为之堤，堰石碶，凡百所。垦辟滋广，民实利之。公厯官四十二年，无小过失，所举吏凡百员，亦无以事废者。故枢宻使田公况，实惟名臣。今延帅程公【戡】、丞相曾公【公亮】、文公【彦博】，国之元老，皆尝褒荐，士以是益重之。

　　公惟嗜经史，藏书踰万，帙多自雠对，虽年踰耳顺，手不释卷。治平元年冬，公既得宣守以归，至于仪真，谓其家人曰【吾奉职厪事，不愧为良吏。少小时力家事，勉就学，自不敢自期。今日若得归拜松楸，然后请老，琴碁自适，以毕天年，不巳乐乎？顾桑榆晚景，惟恐未如所欲尔。】左右愕然，不意此言曷为而发也。数日遂感疾。复谓其子曰【此吾亡所无以药瞑眩。我为汝克家，吾死如甘寝矣。】十一月二十五日丙戌，易箦于舟中，享年七十三。子良嗣会旅榇归于故第。明年十一月初四日庚申，安葬于芝山西南之隅。里人金某，勤良嗣之请，为之铭云： 

　　公于居乡 孝友柔克 起家为郎 稽古之力 初补理官 狱有阴徳 作令畿赤 自公退食 将命荆湖 无旷厥职 守安与明 黾勉勤绩 亷足自将 志无不得 生营阡陌 手植松栢 既寿而归 夫复何戚 有子其承 请铭其石 

　　【程府君墓志铭】 

　　府君，讳某，字某。休甫之后也。曾祖某不仕。家于歙，干符中徙焉。遂为新昌人也。君质直，善治生，自奉以薄而泰然若有余，以诚接物，故人亦莫不诚。里之人贷而不能偿，必折券而使之去。邑之污吏有利其贿者，以事动之，虽屡至公府，不屈，竟逭邮罚之辱。尝憩门庭间，见笼翠碧禽者，赎而纵之。君卒之日，翠来入其堂，翔集于柩之上，跂然而鸣，若欲见而不可得，如是者，累日。人皆异之。诚心所交，乃能格物，非信厚而何始。娶王氏，前亡。继室滕氏。子三：长曰某，应进士举；曰某；曰某，方在幼学。嘉佑四年秋，君以疾终，享年六十七。明年庚子某月日葬于某乡之某山。葬之前，其子某造吾门，谓吾曰【尝闻之，圣人不轻十室，今夫浅俗，惟耳目所习。是非莫定，非得世之所谓贤人者一言，将焉取信于后？某幸从学，周旋乡土间，恨不得为公之御有年矣。重以先子宫赞府君，有一日之旧，公其为我铭之。】吾固辞不获，勉而书云： 

　　彼酣而蒙 羣聚于室 同则拂经 异则罹疾 审择其宜 惟履之吉 利诱于中 汩尔常性 勉之就约 或几于正 诚以固之 乃终有庆 

　　○杂着 

　　【传易之家】 

　　鲁商瞿受易于仲尼。仲尼卒，商瞿授楚馯臂子弓（一云子弘）。子弓授江东桥庇子庸（一云鲁桥庇子庸）。子庸授燕周竖子家（一云周丑子家）。子家授淳于光羽子乗（一云东武孙虞子乘）。子乗授齐田何子庄。及秦焚书，以易为卜筮之书，独得不焚，故传授不絶。

　　汉兴，田何授东武王同子中（读曰仲）、洛阳周王孙、丁寛、子襄、齐服光四人焉。皆着《易传》（丁寛作《易说》八篇，三万言，训诂、举大义而巳。王周服皆作《易传》二篇）。周王孙授魏蔡公（《蔡公易传》二篇）。王同授齐即墨成、广川孟但、鲁周霸、莒衡胡、临淄主父偃、菑川杨何叔元（《叔元易传》二篇）。叔元传燕韩婴、河内司马谈、大中大夫京房（非焦延寿弟子京房也）。后丁寛复从周王孙受古义，号【周氏传】。然周王孙即寛师【田何之学】也。寛授同郡田王孙。王孙授沛施雠子卿（一云长卿）、兰陵孟喜长卿、琅瑘梁丘贺长翁，繇是，有【施孟梁丘】之学焉（施孟梁丘氏《章句》各二篇）。

　　施氏授河内张禹、子文、琅瑘鲁伯。禹授淮阳彭宣沛戴、崇子平。鲁伯授泰山毛莫如少路、琅瑘邴丹曼容，繇是，施家有【张彭之学】。

　　孟氏则改师法，以候阴阳灾变，书《诈言》，得自师田生，而同门梁丘贺证明之，且非田生之法也。授同郡白光少子、沛翟牧子况。由是，孟家有【翟牧白生】之学。

　　梁丘氏者，始授大中大夫京房易。房出为齐郡太守后，更事田王孙。然则，京房、田王孙，皆田何家法也。汉宣帝时，闻京房为易，明求其门人，得贺。贺年老授于子临，临始从父学，亦尝事施雠，后卒行京房法，授五鹿充宗君孟（君孟《畧说》三篇）。君孟授平陵士孙张仲方、沛邓彭祖子、夏齐衡咸长宾。繇是，梁丘家有【士孙邓衡】之学。

　　今《子夏传》即邓子夏，盖出于梁丘家也。其后又有【京房易】（房，字君明，东郡赖丘人。非大中大夫京房也。）。房始授业梁焦贑延寿，贑云【常从孟喜问易。会喜卒，房以为延寿易即孟氏。学时孟氏门人翟牧、白生皆曰非孟氏法也。房后以灾异得幸，授东海殷嘉、河东姚平、河南乗弘，皆为博士。由是，有【京氏之学】焉。

　　又其后，有东莱【费氏易】（名直，字长翁）其学无章句，本以古字，号【古文易】，以【彖象、系辞、文言】解说上下经。授琅瑘王潢平仲。由是，世传【费氏之学】。又沛人髙相与费公同时，亦无章句，自言出于丁将军，传授子康及兰陵母将永。由是，有【髙氏之学】焉。

　　汉宣帝时，施孟梁丘，皆立博士。至元帝，世立京氏易，惟费髙二家未得列于学宫。成帝时，刘向校书，考易说，以诸易家说皆祖田何。杨叔元、丁将军，大意畧同，惟京氏为异。向，以中古文易经，校施孟梁丘经，或脱去旡咎悔亡，惟费氏经与古文同。然受其学者，未盛于世。时，梁丘贺以卜筮得幸宣帝，及至显官。故学者宗焉。其后五鹿充宗贵幸善梁丘易，元帝好之，欲考其异同，令充宗与诸易家论，充宗乗贵辨口，诸儒莫能与抗，皆称疾不敢会。又，施雠之门人张禹，以经术为成帝师，位丞相，封侯成就。弟子尤著者，彭宣、戴崇，皆至公卿，故施氏梁丘之学，尤盛于当世，以至孟氏、京氏弟子俱为博士，故二家之学，亦行焉。髙相子康为王莽所杀，故学者衰废，而费氏独行古文易，然而未得立者，盖亦不幸者矣。

　　其后，东汉诸儒【习施氏者】，则有沛戴崇、洎子宾、陈留刘昆威公、洎子轶君文。【习孟氏者】，则有南阳洼（音圭）、丹子玉中山、鲑阳鸿孟孙（鲑胡佳反。又苦圭反。一作鲑：胡瓦反者，非）、广汉任安定祖。【习梁丘氏者】，则代郡范升辨卿、京兆杨政子行（一云范升、杨政皆传孟氏易者，非）颍川张兴君上、洎子鲂，惟张兴最知名为梁丘家宗弟子。自逺方至者，着録，且万人焉。【习京氏者】，则汝南戴凭、次仲南阳魏满叔、牙济阴孙、期中彧。惟【髙氏之学】，无传焉。建武中，陈元长孙、郑众仲师，皆传费氏易。其后，马融、荀爽亦为之传，自是费氏兴而诸家之学衰矣。陈、荀、马，皆当世大儒，故费氏之学，益盛。今辅嗣之学，盖出于费氏古文易也。

　　再原汉之言易者，一出于田何，其传者，若周王孙同杨何，大中大夫京房、丁寛、田王孙皆本师法。然当髙惠文景之时，学其未兴也。至宣元间，施、孟、梁丘、京氏四家及髙相之学，多以阴阳灾异为说。惟费氏本以古字号【古文易】，以【彖象文言】讲说上下经。为有本末。又校之诸家，独与中古文易同流。及马郑等家，其学遂盛，独辅嗣天，启其衷而入圣门之奥，考其渊源，虽本于马郑之学，然其流溥博，出于诸家逺矣。噫！易之大原，皎若白日，函光于牺，旭于文，迄我圣师而后正中焉。

　　昳于秦，薄蚀于汉，诸家之说，棼焉。而圣道微矣。辅嗣特起，斥去异端，天人之道，俄然而明然，犹时若氛翳，未能廓然。若将有以待焉尔。在其贤者，心圣人之心，犹得观望其光景者哉。重卦之人，孔颕达曰【重卦之人，凡有四说。王辅嗣以为伏牺。郑康成之徒，以为神农。孙盛以为夏禹、史迁等以为文王。】其言【夏禹及文王重卦者】，按系辞，神农之时巳有，盖取诸益与噬嗑，以此论之，不攻自破。其言【神农重卦】，亦未为得。今以诸文验之，案说卦云【昔者，圣人之作易也，幽赞于神明，而生蓍。】凡言作者，创造之谓。神农已后，便是述修。不可谓之作也。则幽赞用蓍谓伏牺矣。又引下系云【上古结绳而治，后世圣人易之以书契。】盖取诸夬，既象夬卦而造书契，伏牺有书，契则有夬矣，故今辅嗣以伏牺既画八卦，即自重为六十四，为得其实。

　　君卿谨按：扬雄作《解难》，其辞曰【伏牺之作易也。绵络天地。】今以八卦文王附六爻，孔子错其象，而彖其辞，然后发天地之藏，定万物之基。又，《法言》述文王之渊，懿曰【重易六爻，不亦渊乎？】司马迁曰【伏牺至纯厚，作易八卦。】又云【西伯其囚羑里，盖益易之八卦为六十四。】班固亦云【商周之际，纣在上位，逆天暴物。文王以诸侯，顺命而行道，天人之占，可得而效，于是重易六爻，作上下篇。】孔安国云【伏牺氏之王天下也。始画八卦。】又系辞云【包牺氏之王天下也。始作八卦，以通神明之徳。】此经据灼然矣。辅嗣独摈诸家之说，孔颕达从而解之殊不达，系辞之大义妄引，盖取诸益之说，惑之甚矣夫。易曰【天地设位，易行乎其中矣。】则是两仪定位，虽未有易之书，而易之道，已着矣。若文王之前，虽卦象未备列。而古先圣人顺天地之道与。  
　
