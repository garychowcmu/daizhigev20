石桐先生诗钞　　（清）李怀民 著



　　●石桐先生诗钞总目

　　石桐草堂集钞二十四首
　　秋■〈妾〉集钞二十四首
　　种瓠集钞十三首
　　后轩集钞十二首
　　观海集上钞六首
　　观海集中钞四十一首
　　观海集下钞四十六首
　　东斋集钞二十首
　　芸磵集钞十三首
　　东斋后集钞九首
　　粤游集钞十二首
　　岑江集上钞三十一首
　　岑江集下钞二十七首
　　回帆集钞五十四首
　　还山集上钞三十七首
　　还山集下钞十九首

　　●李石桐先生诗集序

　　石桐先生之病逝也，当乾隆癸丑之仲冬。余时亦感剧疾，遣族孙孟坚往问二日。而孟坚返曰：“先生昨夜殁矣！殁时，告其家人曰：‘身后事无足言者，惟吾诗集尚须料理。吾殁，可向单廉夫索序。’旋又曰：‘此自廉夫事，吾无与也！’遂瞑。”悲夫！悲夫！先生何信鉊之深也！
　　先生殁，既葬，其子贻璠持全集来道先生遗言，一如孟坚语。余哭而受之，告贻璠曰：“余岂真能知此诗哉？少鹤在，余不得独任。待其归，与共论订，庶无憾耳！”又五年，而少鹤殁岭南，余于是无所复待矣！发其全集读之，录诗如千首，为之序，而并以原稿付贻璠，使藏于家。
　　诗自明代以来，声气门户之说纷然淆乱，其变极矣！先生当虞山渔洋主盟之后，独能奋袂其间，刮磨湔洗，一举而空之。虽其说未能大行于天下，而十数年间，清才之士亦有闻而信之者，则先生廓清之功，顾不伟与？先生天资高妙，而措辞安雅，不事藻绩。其萧然闲放之趣，有非他人才力所能仿佛者。至其会心惬志，足感人于性情之中，与向之相率而为伪者不侔矣！
　　间尝论诗人，自宋南渡以后，若先生者，可为豪杰之士矣！呜呼！此岂可以声光气焰求哉？先生尝谓鉊曰：“吾诗自《岑江集》后，稍能自立，如得数年不死，以附益之，便可尽删前所作者，独存此等数百首，颇可观也。”言未久，而先生殁。惜哉！惜哉！故《岑江集》以后多为先生所自选，余又录《草堂集》以下十之五六，并列存之。庶览者有以验其先后功力之不同，而知其学之勤也。
　　国家承平日久，文教覃敷，通儒硕师，缀文之士，莫不致希日月之末光，骎骎乎庙堂之上矣！而山林槁僻之人，犹能竭其心力，以息数百年如蜩如螗之乡，后之人读其诗，论其世，必将有反复流连，生其异代之感者，此其人真足知先生之诗矣！先生之葬也，王君熙甫志其生平颇详，兹故不著论其诗之所得者如此。同里单鉊 序

　　●石桐先生墓志铭

　　先生，高密人，姓李氏，名宪噩，字怀民，以字行。所居有十桐树，因以为号。
　　祖华国，举人，知直隶阜城县，有惠政，去而民祠祀之。父元直，进士，由翰林改官御史。宪庙时，疏劾大臣，直声震都下，号为“憨李”。御史有四子，长高，进士，历官至山西潞安府同知，再知绛州。次即先生也。
　　李氏三世以宦绩，而先生暨两弟复以文章著名一时。两弟者，宪暠叔白、宪乔子乔，学者所称莲塘、少鹤两先生也。先生早孤，与两弟相师友。幼时，即善为诗，每得一家诗，与两弟效之，辄似然自，以为非是，乃取《离骚》以下，迄国朝人所作诗，尽览之。又十余年，其诗遂工。
　　先生古诗宗陶、韦律，法中晚唐人。尝教人曰：“唐律法备于中晚，所谓格律也。学律而不入格，唐音藐矣！故尤自喜其五律。”初，先生以文受知学使者，与两弟同补弟子员，一时“三李”之名噪甚。此后，试辄不利，戏效时格益然，乃尽焚之，一意于诗。尝与少鹤依张为《主客图》例，搜集元和以后诸家五言律诗，辨其体格，奉张籍、贾岛为主，而朱庆馀、李洞以下客焉，名曰《重订中晚唐人诗主客图》。学者遵奉之，因取先生与少鹤所为效张、贾者，垘其后，曰《二客吟》。所居待鸿村在胶水西涯，有沙水树石之观，偕两弟旦夕啸咏。侧近知名士时相过从，与纵游海上诸山，流连唱酬，诗日以富。
　　先生文亦工，以试不售，遂无知者徒称其诗而已。为人高伉疏豁，疾世尚圆，通恒教人，为古狂狷，以此龃龉于世，老而益困。
　　乾隆癸丑岁感疾，卒实某月某日，距生于乾隆戊午（1738）某月某日，享年五十六岁。
　　先生天姿敏妙，多杂艺、歌曲、铙鼙之类，皆究其理致。晚年尤好作画，得意者，辄自题咏曰：“吾画不能悦人，如吾诗矣！”
　　初娶高氏，继傅氏，子三人，某、某、某，女一人，许字周氏。
　　莲塘、少鹤各有诗集行世，先生诗集若干卷、制义一卷，藏于家。某年月日葬于某地，宁■〈火阜〉为之铭，其辞曰：
　　入海擘蚌月在手，出以投人骇而走，金縢石室閟深黝。防呵不慎电下取，隐隐郁郁象徵斗，谁其见者千年后，埋石幽宫俟永久。

　　●石桐先生诗钞

　　○石桐诗钞之十桐草堂集

　　海上
　　数里闻涛响，到来烟雾迷。平看疑地尽，回首觉天低。
　　落日片帆外，暮云孤岛西。苍茫人绝语，独有海禽啼。
　　送族弟梦锡北游
　　白首尚求试，知君驱马迟。共当身贱日，相视路岐时。
　　春雁雨迷影，野棠风绕枝。文章知有数，不敢问归期。
　　秋日，东园闲居四首
　　霁后添凉冷，偏知小院东。新封窗满日，初脱树多风。
　　草静下饥缺，叶低藏病蠹。此时机虑息，还似在山中。
　　二
　　庭前槐叶落，不复听鸣蝉。朝食当新榖，秋衣著旧绵。
　　惜花愁雨夜，晒药看晴天。渐次中秋近，楼头月又圆。
　　三
　　荒斋人不到，当路长秋苔。澹日合云上，凉风吹雨来。
　　鸟喧园枣熟，蝶乱井葵开。复是去年候，草堂思几回？
　　四
　　本无家计累，容易作闲身。买药寄山客，写诗呈故人。
　　微霜竹篱净，晓日石床新。园里菊花发，又堪招近邻。
　　赠单绍伯先生
　　一家背谿水，郭外有柴关。野近每独往，僧来相伴闲。
　　病犹恋诗酒，老复爱云山。愿得捧琴杖，逐君泉石间。
　　夜坐闻远水声
　　孤村群动息，远水夜闻声。想得暗流处，无人空月明。
　　遥应连石急，复似杂松清。独听浑无尽，机心自不生。
　　寄赠庐山人
　　高隐庐峰下，终朝理素琴。客留春夜坐，诗对晓山吟。
　　野墅养幽性，涧泉清道心。何时策藜杖，云外远相寻。
　　送赵玉文东归
　　天边候雁飞，白发望荆扉。落叶满山径，秋风孤客归。
　　何时到乡里，前路授寒衣。知是无人问，空洲理钓矶。
　　东谿送客
　　春云乱远空，送客小谿东。茅屋鞦韆雨，板桥杨柳风。
　　路分高碛上，人去远烟中。独有双白鹭，沙边飞不穷。
　　游道士谷二首
　　未至二三里，混茫全欲收。乱云迷谷口，急雨下峰头。
　　陇麦山田错，苔花石径幽。何来风气冷，萧飒转如秋。
　　二
　　鸟啼山客去，一径下深松。薄雾散幽壑，夕阳生远峰。
　　出林初见月，离谷尚闻钟。还望杖藜处，白云依旧封。
　　远归
　　暝色动山郭，近乡频拂衣。田园新麦熟，风雨远人归。
　　母念应扶杖，儿迎早候扉。从头说风土，语笑满庭闱。
　　古城晚眺，兼送晛南表兄、颖叔妹丈归南山
　　一片丹霞飞，回光照颜色。坐闻禾黍声，索索远秋急。
　　迢递何代城，危堞不复识。当时歌舞欢，但见荒草白。
　　感兹一长叹，佳会安可失？南山郁苍翠，烟树杳何极。
　　故人竟不留，空碛摇松柏。
　　对月忆海东旧游
　　荒村一片月，曾照海东游。树暗山城路，花明水寺楼。
　　春风几回别，皓魄十年愁。欲溯当时乐，飞光不可留。
　　雨后入城，晚复归，南村道中
　　宿雨疏欲歇，四山滞朝雾。野风吹草衣，策蹇下寒渡。
　　数峰入杳茫，微辨前溪树。有人驱犊来，叱向远烟去。
　　二
　　斜日敛村口，余晖带林薄。天末烧归云，明晦变众壑。
　　阪犊归且鸣，枝鸟起还落。萧然禾黍风，无人烟漠漠。
　　历下感秋
　　朝昏变气候，秋思转茫茫。旅病觉寒早，独眠知夜长。
　　湖风晴似雨，山月晓如霜。那更闻新雁，楼头去数行。
　　览镜
　　独坐览清镜，萧然贫病兼。漫嗟人共弃，相对我犹嫌。
　　骨相本来薄，身名合用潜？不须生妄想，频复就爻占。
　　挽歌
　　村边高岭岭头路，亲戚送我远郊去。
　　四山风雨春冥冥，今夜断魂宿何处？
　　野棠花发柳含烟，又是清明寒食天。
　　一闭元庐无晓日，坟头新草自年年。

　　○石桐诗钞之秋■〈妾〉竹集

　　东园眺望书怀
　　黄鸟弄清响，交交高树颠。出步原野旷，倾聆何怅然。
　　落日下西崦，晚凉生麦田。倚杖试长啸，屣履睇平川。
　　闲愁动暇日，高怀属远天。众山向夕昏，野人相与还。
　　临眺但无语，讬值甚幽闲。岂无江海志，此乐不可捐。
　　园居三首钞二
　　荒圃二三亩，种蔬兼种花。栽葵留宿柢，分菊护新芽。
　　野蔓架成壁，山条劚作笆。初泥茅屋净，坐卧野情赊。
　　二
　　由来疏懒性，合得住荒村。佃客使裁柳，家僮教灌园。
　　花求远县种，药长旧年根。为爱当风坐，茅亭不作门。
　　过无怀先生故居，今为单方伯第
　　旧是黔叟宅，今来崇構新。乍惊行处改，常忆往时贫。
　　楼榭何曾识，莺花别作春。独怜庭际月，还照执经人。
　　题七舅新居
　　新向溪头住，门前有水云。远山晴始见，高树夜偏闻。
　　带露收园果，方春掇野芹。不才惭宅相，好共事耕耘。
　　四月八日，忆少年城中旧游
　　城外青青垅麦低，春衣初换怯凉飔。
　　隔林箫鼓溪头晚，始是先生放学时。
　　烟际钟，和韦苏州同、叔白、子乔
　　沈沈远钟度，漠漠生烟合。日落山暂明，风定树犹飒。
　　不见暮僧归，微茫辨孤塔。
　　瘦骡
　　羸驂筋力少，知是主家贫。称作闲人骑，宜将病客身。
　　寻诗同伫兴，步月亦怜春。瘦骨高如许，无劳鞭策频。
　　将作书与张啸■〈广外穌內〉
　　陌上逢驿使，深心讬毫素。欲寄千里书，故人在何处？
　　前年滞河曲，去岁守京路。昨闻还济阳，全家城南住。
　　今来无信音，踪迹杳烟雾。
　　赠梦锡移居
　　县西门外宅，东野近移居。有客寻荒径，无钱补草庐。
　　谷风秋树远，城月夜钟疏。时见携童子，开窗教读书。
　　送子乔赴都，谒陈相公，为先侍御乞墓表
　　才华信不贵，崇尚在六经。愚生三代下，常怀大道明。
　　汤公及李公，奕奕光彤廷。陈公继其后，亦复相媲并。
　　贤者在高位，草野皆为荣。尔去识真儒，黾勉非私营。
　　德容良可钦，金紫慎勿惊。尔怀有诗书，尔身有修名。
　　常恐自掩没，不游君子庭。携手岁云暮，高树起秋声。
　　升车始逶迟，晓风千里征。上以溯先德，下以砥高行。
　　子乔赴都后二日作
　　暝鸟栖初定，遥砧响欲阑。此时还不语，孤兴正无端。
　　牛女夜犹灿，风霜秋已寒。城西岭下路，幼弟去长安。
　　秋日杂兴无首钞一、四、五
　　日入庭户暗，蟋蟀鸣前楹。初月含冷光，星汉皎互明。
　　微风生树闲，始觉单衣轻。沈沈万籁静，忽忽念有生。
　　弱冠耽书史，摧折期所成。壮岁不自立，日月忽已更。
　　短韵何寂寥，聊以寄我情。当世不见知，安用身后名？
　　四
　　既云拙进取，复不事生产。厌厌在世中，岁月供偃蹇。
　　亲戚或相诮，妻孥亦愤懑。一编聊自娱，浩歌秋已晚。
　　文字期永世，所讬良非远。新晴气象分，天高片云卷。
　　流盼悦时景，冲襟得萧散。如何倦游子，劳劳不顾返。
　　五
　　清露被原隰，湛宇垂高秋。日夕陟南冈，平野圹悠悠。
　　四顾但萧条，慨然思远游。振衣眺极浦，逝当理轻舟。
　　借问欲何之？酆镐古幽州。崤陵峙其左，渭水西北流。
　　自昔列圣宅，余迹今尚留。涉涂未及半，雨雪阻我求。
　　还归衡茅下，怅望怀隐忧。
　　中秋宴集，示叔白、子乔
　　华月升悠悠，寒空浩漫漫。复此家人欢，时就北堂宴。
　　田秫自成酒，园果乍堆案。即今恋田庐，去岁悲乡县。
　　无才甘沈沦，有道耻贫贱。笑乐复如何？弥用深叹惋。
　　祷雨
　　道人伐鼓钟，田父共瞻拜。里神殊非古，小民乃忻戴。
　　蚩蚩竭愚诚，洋洋或如在。嗟余徇田庐，稼穑固攸赖。
　　草枯豆苗稀，孰测青冥外。出门望平野，寥天动云旆。
　　喜雨
　　沈云滞轻雨，迍邅不肯下。倏尔飘菊丛，殷然响瓜架。
　　稍繁独起听，才密遽云罢。冥冥疑有凭，斟酌向中夜。
　　田父携斗酒，日入会茅舍。好雨虽不多，聊足润■〈禾罢〉稏。
　　明朝好种麦，东田叱双驾。
　　与颖叔登楼
　　登楼旷遐瞩，峩峩见南山。村舍昼恒静，峦壑澄秋鲜。
　　孤吟发高响，我思浩无边。海波远不兴，云气但苍然。
　　时见海中屿，浮出空濛间。君复耽幽赏，永日此留连。
　　送山人
　　山翁暂来访，相送越邱樊。自识过桥路，遥归背岭村。
　　新霜出高树，寒日下平原。惆怅自临水，翛然返荜门。
　　冬居
　　自识福泽薄，甘分守顽愚。朝寒常晏起，初日照我庐。
　　呼童埽庭户，盥漱临前除。猗猗堂前梅，临窗影扶疏。
　　禽雀亦乐闲，下阶自相呼。即此适情愫，聊复读我书。
　　开卷试长吟，不知岁月徂。
　　冬日
　　冬日照原陆，沙平水流折。木落岭势高，青松自重叠。
　　牧犊过桥鸣，山翁负芻歇。伫立候所思，烟深鸟雀灭。
　　南山寻张道士，晚宿柳家村
　　杖策寻道友，晨起登陇阪。海日晓苍凉，云山冬偃蹇。
　　渐觉怪石多，时随幽涧转。隔溪问樵人，叩户惊仙犬。
　　法侣喜逢迎，道言复开展。暂访情已移，少别日又晚。
　　烟际村落昏，谷口钟磬远。却投山南峰，峰峰夕阳满。
　　自题《秋■〈妾〉集》
　　旧卷闲来读，苦吟今几春。尚多违古意，渐不悦时人。
　　气味全宜冷，平生合得贫。无须问千载，会取此中真。

　　○石桐诗钞之种瓠集

　　早春病中
　　阶前雪消尽，风气亦清和。心赏随年薄，春怀因病多。
　　听鸿离野岸，看月上庭柯。明日东城会，何人醉复歌？
　　早春闲游
　　村居人事少，懒性独相宜。不为看春景，尽成闲坐时。
　　风光舒冻草，煖色上晴枝。偶值同谿客，还来步水陂。
　　春霁田原，赠颖叔
　　林际春景霁，绿野涵清辉。罢耕牛自鸣，田父负耒归。
　　稍爱清流响，时见春禽飞。野吟自无虑，况君已息机。
　　与叔白、子乔话上党旧游
　　遥遥西郭门，出宿三十里。禾稼盈秋陇，中田饶夏水。
　　时惊野凫飞，半夜相催起。朝辞重邱城，暮投邯郸馆。
　　稍听赵人讴，始觉海乡远。却送先归人，家言夜缱绻。
　　矗矗神头岭，直上何崔嵬。晓度吾峪关，霜月正徘徊。
　　长兄骑马至，稚子亦先来。上下留山亭，望见五龙山。
　　山中多松柏，郁郁浮云端。自我居潞城，方暄已殂寒。
　　扰扰牛车鸣，日暮浊漳曲。我行长子道，往事纷在目。
　　昔人不可作，荒居白日速。
　　春日怀旧
　　去者已冥冥，来者复营营。鸟鸣春树巅，端居忽复惊。
　　欢娱尚不足，何况忧患并。新悲有余念，往迹无留形。
　　对此应觞酒，当风聊自倾。所得保冲襟，了此今古情。
　　雨后，东园艺菊，寄紫（巳走枝儿）
　　卧闻林雨喧，起视山云蔚。已看小桃开，周览新畦翠。
　　倚门唤童仆，稍复亲闲事。及兹芳春晖，植彼淩霜卉。
　　远松出深柳，春华独不媚。殷念谁与同？闻君有此志。
　　溪上即事，寄柳叟
　　偶上晴溪望，尘喧都不关。野桃经雨落，沙鸟与人闲。
　　投杖卧春草，临流看远山。长隄一舒啸，遥寄数峰间。
　　溪上，寄子受兄弟
　　一绝驰骋志，再经岁月周。时时出里门，闲闲俯清流。
　　烟树含远翠，好鸟鸣春洲。岁初始耕作，雨余变田畴。
　　节易恻中念，景和感昔游。况子隔城阙，何以慰远愁。
　　古挽歌
　　高燕未云罢，谈笑遽成昔。主人华堂居，日月来相偪。
　　寿耋会有终，昧哲亦同寂。槁骸释忧欢，幽室闭朝夕。
　　神冥无遗响，形化存往迹。子孙笃虚仪，亲故寄空恻。
　　如何还相哭？共是远行客。
　　约南溪看桃花未得往，化事已阑，寄诸弟城中
　　未及赴春约，桃花已先落。况兹风雨天，草堂阴漠漠。
　　暮色悄已入，鸣鸠殊未歇。寥寥此时意，书之寄城阙。
　　对雨，和韦苏州
　　晨兴方凄凄，永日遂淅淅。沾濡花上重，潇洒树间密。
　　稍急始纷喧，渐繁转寥寂。空宇难独对，幽窗易成夕。
　　端居复无聊，赖兹披往籍。
　　初夏，城南道中即事
　　我行造城曲，揽辔眺晴空。雨足麦初秀，原野飘长风。
　　茂树拥深翠，落英缀残红。已盼时序改，稍忻怀抱通。
　　行吟忽忘疲，周览遂无穷。田夫陇头饭，山翁林下逢。
　　即复道里闾，熙然侪庶农。所贵平生意，谁顾形迹同？
　　夏日，园林端居即事
　　闲园一独坐，忻忻众鸟吟。重云忽开朗，夏日照长林。
　　新绿无遗壤，茂树有余阴。芳时良难得，胡为抱疚心？

　　○石桐诗钞之后轩集

　　伤逝
　　私心常恻恻，家人亦皇皇。临晨惨将别，镫烛俨华妆。
　　斯须不可留，奄忽掩辉光。余事勤櫘椟，僮御尚匆忙。
　　独无可究理，起坐但彷徨。午景照正中，始觉夏日长。
　　恍恍疑有凭，惊风自飘扬。出入安所习，触目成悲伤。
　　洞房遽已静，素帷夕复张。幼子初学语，呕哑在我旁。
　　抚此平生欢，弥用摧中肠。
　　送终
　　凄凄感凉气，微雨霁中宵。平明戒徒侣，送子归东郊。
　　淹留复何益？临发转摇摇。出门看远道，荒草延中皋。
　　昔归从此路，与子渡河桥。念今不复返，回视庐宇遥。
　　收泪促前征，隔垅望松梢。左右循常仪，黾勉肆其劳。
　　片时尚喧聒，终当永寂寥。临穴抚长恸，决绝在今朝。
　　黄土一收覆，白杨正萧萧。
　　夜经墓下
　　荒荒下残日，漫漫入榛路。凄风吹野花，平冈生夕雾。
　　故人竟何所，萧条杂古墓。鬼火出阴埳，怪鸟宿深树。
　　夙昔方同室，素性况善惧。仆夫共惨颜，仓皇窘归步。
　　感燕
　　堂中有双燕，今朝成孤翼。日暮独来归，临巢不复入。
　　啾啾梁栋间，细语人不识。宛转堕床第，奄为侍儿得。
　　毋乃中情乖，坐令亏尔术。此意实同伤，胡忍重相逼。
　　开户自放之，达晓情未寂。
　　感秋六首钞一、三、五、六
　　辗转聊假梦，微凉夜中醒。骤雨忽惊飘，旋歇还寂静。
　　暗虫续幽响，孤竹摇虚影。独寤念候改，长怀感宵永。
　　单裘自无眠，荒鸡何用警？
　　三
　　郁郁雨连日，荒村夜来晴。物情感气候，各自为秋声。
　　俯念人事乖，仰视天象明。昼景延余热，午风散微清。
　　端居既寡趣，出门仍滞情。
　　五
　　端忧捐众务，永日常独闲。野侣共相招，薄暮游前川。
　　临流一萧散，落日满秋田。林木多高风，漠漠望远山。
　　晴景良复佳，幽抱殊未宽。樵牧归已尽，却回思悄然。
　　六
　　云销众星出，始昏散疏朗。空院益凄清，中庭聊偃仰。
　　淡漠转无语，休暇自成想。夜久露初下，天高气逾爽。
　　始自念授衣，谁家砧杵响？
　　潍上阻雨
　　栖迟竟何事，客意坐相违。独宿惊风雨，来朝又不归。
　　残镫欺病眼，湿气薄秋衣。遥念东园树，应多落叶飞。
　　端居感怀
　　动息遂成素，室家复其常。日远情渐疏，时变迹弥亡。
　　秋天易阴漫，薄寒中我裳。方如在远道，寥落悲故乡。
　　杳杳怀往事，沈沈抚流光。仓猝结中念，安定集众伤。
　　闲斋延余恨，浩思日飘扬。
　　落叶
　　落叶溪头路，昼阴寒鸟喧。独来亭上立，迢递见东原。
　　寂寂残秋换，凄凄风景翻。应知垅头树，昨夜染霜痕。
　　除夕
　　悽悽改时节，不语独沾巾。此夜还新岁，于今成故人。
　　空堂设虚位，遗榻掩荒尘。岭上东风早，惟应墓草春。

　　○石桐诗钞之观海集上

　　北宫【邱长春道院】 
　　宫在县楼北，石门题玉清。何时得仙处，尽日有松声。
　　断碣埋秋草，残钟入暮城。青云不可接，闲坐感浮生。
　　访于君惠先生幽居
　　回鞭指西日，客心倦长途。嘉树蔼如荠，造此静者庐。
　　主人常独游，日夕林野娱。下马聊延伫，秋色照轩除。
　　扃锁室东户，窥见架上书。栖禽稍动竹，晚风始飘梧。
　　山翁傍晚归，霜雪生须鬓。再拜乞高言，诲我方徐徐。
　　道深意弥歉，养至中乃虚。性情果堪挹，文章固其余。
　　归拟守冲漠，躁念终当祛。
　　与友人登琅琊台
　　积水方沆漭，众山复萦回。连袂越危磴，杖策淩高台。
　　是时秋正深，向午云尽开。迥步穷两仪，流盼周九垓。
　　片席指吴越，虚亭走风雷。长啸答吾侣，忻念同此杯。
　　境旷意弥适，兴极情转哀。白日倏西匿，惊飙千里来。
　　盛时若奔湍，壮心忽凋摧。欢乐慎勿违，慷慨沾襟怀。
　　夜登海山亭望月
　　天风吹不休，潮势正郁勃。峰头夜尤静，一上睇寥阔。
　　浑浑苍雾中，厌厌生残月。蜃气相吞吐，水怪时出没。
　　凭视但无际，高歌惨不发。苍茫自冥怀，懔栗复惊骨。
　　十月一日，夜宿单子（巳走枝儿）宅
　　朔风变商律，严城夜方肃。聊以初寒时，闲就故人宿。
　　遽宇煖香茗，清镫照华菊。展卷俯新文，探古启陈牍。
　　静业忽超逸，幽绪始开触。形迹寄事外，性情免拘束。
　　谅知非世资，此道幸相属。
　　子乔自县中来言，书田单先生贫状，至食木叶，并邀各赋一首为赠
　　食尽门前树，先生空忍饥。祗应到死日，始是不贫时。
　　古性原无怨，高情独有诗。即今三日雪，坚卧又谁知？

　　○石桐诗钞之观海集中

　　赠单书田先生
　　朝日照穷巷，寒雅叫枯桑。破宇断烟火，唯见屋上霜。
　　叩户似无人，剥啄惊空堂。古貌稍难近，初接方回遑。
　　室中无一物，四壁生清光。败絮乱不整，点缀在衣裳。
　　身窘道益泰，吐气固能扬。时时金石句，纵横出饥肠。
　　我对交敬愧，大论何坚强。侧闻室人语，呢呢多怨伤。
　　顾此男女忧，焉知狷与狂。丈夫率有志，良为此辈戕。
　　卓哉陶元亮，前修邈难量。
　　雨后，与际上人步溪堧，遂登南冈相地结亭
　　荒村遘时雨，微晴振条风。林表散游瞩，烟树犹濛濛。
　　始见水禽集，或鸣沙草中。已乐清波广，遥爱南冈崇。
　　云气连远野，春华带长松。攀跻乘余兴，览眺方无穷。
　　聊欲因结搆，适与山僧同。
　　春郊燕集，示子昇
　　忻念春候早，二月花尽开。熙熙晴昼煖，好风自东来。
　　野客偶然聚，壸榼游林隈。芳树暖交阴，鸣鸟时相偕。
　　下瞰绿畴尽，一水淩空回。世乐安可极？心赏幸无乖。
　　适赖数斗酒，歌咏得吾怀。
　　饮酒示子乔
　　万事皆心许，一身不可期。今夕共君酌，明日非所知。
　　念彼百生聚，忽焉成死睽。试问未死人，岂尝识此为？
　　蚩蚩抱质游，何用相悯悲？兹辰复澂霁，山水交清辉。
　　红芳虽暂歇，绿树延华滋。所贵身体适，乐宴及良时。
　　春晚，与子乔闲步，寄叔白城中
　　昧质得闲寂，荒居绝纷冗。复此同心儔，萧散步阡陇。
　　风歇林未静，月出水方动。始宜春服轻，稍披野烟重。
　　踪迹转孤僻，神志益森竦。入时性已乖，力古气犹勇。
　　对语人不闻，严城片云拥。
　　北城览旧，示叔白、紫迄
　　野色北城北，遐览逞高步。稍分原上村，自识郭门路。
　　断烟起平畴，远思生春树。偶步淡初忘，忽触纷已寓。
　　杳杳岁时欢，依依往来处。陈迹日纵横，流光不可驻。
　　兹赏幸莫违，转眼又成故。
　　单青侅太守见过，即事酬短句
　　日落山水静，闲云寄遥野。孤兴一翛然，依依归白社。
　　岂谓安蓬荜，复能来车马。深林月欲生，空庭露初下。
　　薄筵就荒俭，名彦接高雅。仰聆金玉垂，稍容怀抱写。
　　世路空悠悠，谁念苦吟者？
　　酬子迄、梦予赠砚见寄
　　蕴耀君自幽，安朴予无炫。负质固云殊，寓蹟稍难判。
　　冷韵复相谐，短章来欢眄。同心崇古华，努力惩时绚。
　　臭味日冥寂，招携追闲散。少嫌井庐异，尚觉形影闲。
　　郁郁夏木深，漠漠春景换。孤兴方触笔，清梦遂投砚。
　　廉正义不违，磨礲神所眷。此意永相期，薄言酬缱绻。
　　晨起，西斋闻莺
　　薄阴迟春晓，荒墅耽幽卧。理身已疏散，揽衣尚慵惰。
　　微微雨意成，稍稍风光大。自爱南窗静，还向西斋坐。
　　敛迹避众喧，检情就闲课。方此林际莺，终朝独相和。
　　石门寺，西山宴集
　　屡为石门游，爱此西岩好。寺后一径斜，山阴数峰小。
　　列坐选石坡，野酌席芳草。薄阴散平楚，微风飒林杪。
　　乐宴惬幽侣，缓歌应谷鸟。日落山气寒，路暗松声悄。
　　海堧晚澄霁，客心旷虚渺。还当续此欢，方舟穷云岛。
　　赠别王蜀子
　　不谓能相赏，得君于众稀。片言意初合，前日识犹非。
　　每约入山宿，新同观海归。来朝隔林谷，室望白云飞。
　　雨霁，与近邻小游
　　屋角雌鸠鸣，山家知足雨。凉飔始振条，阴霭尚延圃。
　　适野聊薄游，遂及田间侣。沙水浑亦洁，忻然过前浦。
　　登高瞰原隰，新华满禾黍。明丽出远山，飒爽启晴宇。
　　岭霁云犹烧，林暝月已吐。乘兴共还归，分散松径语。
　　寄子受三首
　　纷喧无定赏，寂寞有真性。好古延清芬，媚时得俗病。
　　胡然性所乐，而求与众竞。试问千世文，得失孰为政？
　　敛情寄闲旷，逸韵发歌咏。所保在冲襟，余事及酬赠。
　　促迫斯不容，平生抱孤兴。此道少荣辱，矫欲逃数命。
　　顾言结素心，永世仰冰镜。
　　二
　　贵贱虽异等，名位本虚器。优伶蒙绣裳，乃与公侯类。
　　内蕴苟不充，浮华焉足恃？昔圣廑此念，良用笃厥志。
　　吾侪等斵输，聊欲鸣一艺。疾徐难共喻，甘苦常独嗜。
　　群歆久弗惊，众耻勉无弃。薄长时自负，朗然增气势。
　　持此较世荣，何由失吾意？
　　三
　　白杨西郭路，累累多邱坟。暄时来此游，登高观夏云。
　　披拂垅头树，感念坟中人。岂不同此欢？音响谁复闻？
　　古昔豪杰士，身死言不泯。形质随化往，文字传其神。
　　胡不少留意？逐俗但纭纭。朝游酒肉场，暮追狎客群。
　　但务四时乐，坐亡千载文。一旦纩息定，灭如风中尘。
　　寄言同学友，勉为身后身。
　　积雨平度道中，先寄鸣九
　　长途亘方倦，积雨绵未歇。滃然生湿云，望山正愁绝。
　　寂历荒店宿，徘徊孤驿发。已揽晓衣重，未改午风热。
　　阻顺稍不惊，微劳足怡悦。况与素心期，故人隔年别。
　　海南寺感旧
　　昔日海南寺，松杉荫绿苔。小堂曾乞住，荒径独寻来。
　　僧殁鹤犹在，客稀花自开。临风竚遥念，欲去重徘徊。
　　山店
　　村店依谷口，树边聊小休。鸡鸣寂傍午，客思冷如秋。
　　石径早桃熟，山田新麦收。居人足闲乐，磵底濯清流。
　　归南村
　　已知乡路近，原上有新瓜。旷野风催雨，孤村客到家。
　　山楼先树出，松径隔溪斜。聊得闲园里，应开栀子花。
　　谢颖叔赠茉莉、小松
　　茉莉稀偏贵，山松小更佳。寄来从远道，移植向高斋。
　　当暑饶清馥，淩寒惬素怀。闲庭独看好，时复与人偕。
　　答客《劝止吟》诗
　　自于人事远，僻性日深沈。岂敢厌时宠？其如乖众心。
　　澹中成独赏，尘外或知音。重感相期意，尊前《劝止吟》。
　　立秋前一夜感梦
　　别绪沈方弭，因闲忽暂投。中宵感微梦，明日又新秋。
　　稍念音容阔，偏惊时序周。即今难自遣，况是去年愁。
　　子受求余盆桂，意不可拂，临遣凝竚，诗以送之
　　早岁从西郡，茫茫二十春。偶逢洛阳贾，还是潞州民。
　　音语听偏识，山川忆不真。却看头白尽，犹说使君贫。
　　始晤永言，招同云圃、周丈，明湖泛舟
　　同舟惬夙好，复此秋雨霁。临水始悠然，乘风忽无际。
　　云树昼绵缈，湖山暮迢递。感时缅旧游，慕德属新契。
　　浅酌情已酣，毕景欢仍滞。不辞一言拙，仰祈高章丽。
　　咏下第，寄王蜀子
　　理数全无据，文章自不关。顿令消意气，偏解郁襟颜。
　　偃蹇仍非病，萧条祗似闲。幽人岂知此？随意看秋山。
　　山中，与颖叔闲步
　　同心适携手，逍遥步野田。落日照寒芜，疏木参远天。
　　披彼海边风，爱此门前山。举头看浮云，聚散皆偶然。
　　讬处无纷扰，性情亦萧闲。努力笃静业，岂结尘中缘。
　　山中寻王蜀子，晚归东村
　　心识幽栖处，闲寻未觉劳。山深落日近，秋尽暮天高。
　　短彴通人迹，长松坠鹤毛。却回云际宿，还听海门涛。
　　题莱阳仲生所赠王石谷《早春小雪画卷》
　　知是右丞笔，画中诗思清。柔条著春浅，微雪比霜轻。
　　无鸟竹间响，有人桥上行。常怜远投赠，闲对觉情生。
　　岁暮，寄南山王蜀子、城北单子迄
　　莫谓众所欲，当感始难祛。莫谓世所就，当务始不如。
　　发蒙启灵慧，正赖圣贤书。处纷或外轻，观寂知内虚。
　　严冬万物藏，寝迹委荒闾。日短易昏夕，淩淩星宿疏。
　　风林及暮静，寒鸟时夜呼。冲怀窅方深，耿念郁未抒。
　　良友不在兹，萧条岁聿除。
　　酬子迄长至日雪见寄
　　长至雪初下，当看未作诗。高情解相寄，静理独能推。
　　遥想捲簾处，共谁凭几时。即今消复尽，空见日痕移。
　　冬暮村居杂咏，寄叔白七首
　　寂寞应甘分，清泠味若何？四时欲行尽，一岁又闲过。
　　夜雪晓方觉，朔风晴更多。寻常闭门坐，抱膝自吟哦。
　　二
　　翳翳荒烟合，村家近晚餐。犬偎日阳短，鸟啄木声乾。
　　暗牖寂已暝，茅檐低正寒。闲愁方岁晏，触次亦无端。
　　三
　　暄时此亦静，寒月更须闲。野客雪中去，村僮城里还。
　　新书借未读，旧句定犹删。聊复倚藤杖，门前看暮山。
　　四
　　贫后依荒坞，忧来行近园。雀争墙外树，牛入路旁村。
　　日落昼风止，烟寒冬岭昏。樵人归又晚，深巷叩柴门。
　　五
　　盥漱临堂户，清霜日气澄。鑪灰留夜火，砚水结晨冰。
　　事少常如客，情多始羡僧。疏慵生自惯，何处著人称？
　　六
　　茅堂耽夜坐，布被恋朝眠。诗句还随历，身名不称年。
　　森沈残腊日，错莫早阴天。只对陶公集，闲哦饮酒篇。
　　七
　　孤吟知兴远，闲坐亦深更。僮睡呼不醒，镫昏挑暂明。
　　夜寒如有悟，钟尽即无声。晓寄城中客，还能识此情。
　　送远道人归九仙山
　　西岩白云里，师去及春晖。日晓双峰出，天晴一鹤归。
　　磵花粉棠艳，山菜刺楸肥。谁见孤吟罢，松间倚石扉。
　　题远道人《省故乡》诗后
　　道人家住大江南，雪满穹窿有旧庵。
　　化鹤归来城郭是，几人楼下看苏耽？
　　送流人
　　说著路人感，况于心所知？舆图到穷处，春梦是归时。
　　江树瘴云暗，山城蛮鸟悲。何因见边使，却寄望乡诗。

　　○石桐诗钞之观海集下

　　酬王蜀子
　　雅道谁能好？希声淡过琴。不逢千载士，空负一生心。
　　古意常先得，闲情或对吟。从教尘世上，难更说知音。
　　和新亭、蜀子《访远道人，时游九仙山未归》之作，并寄远道人
　　仙家云巘里，松径有柴扉。野客每相访，山人远未归。
　　春风动遥念，诗律发清机。讵识同斯感，天寒早雁稀。
　　南山早行
　　杖策寻烟渡，前村尚晓钟。山中过新雨，日气满春松。
　　雾谷暗人响，水沙澄鸟踪。却回看别处，犹见最高峰。
　　落花
　　恨紫与愁红，飘零西复东。离枝犹带雨，拂树乍惊风。
　　客去小斋静，鸟啼春榭空。物情有荣落，祗是与人同。
　　子乔招游石溪，与诸生会诗，听远道人弹琴，即事遣闷，示子乔
　　岂不念佳赏？亦复爱群英。滞晓洒轻雨，溶溶夕还晴。
　　窈窅深谷中，杂然杯杓倾。仰盼云木秀，俯听石泉清。
　　华章灿已陈，疏弦方屡鸣。顾此足云乐，怅复牵微晴。
　　一觞虽共酌，尽日神独醒。方惭尘外侣，何以答诸生？
　　雪后晚望，寄子迄
　　风色向林际，冷吟还水边。夕阳晴照雪，归鸟暮沈烟。
　　树远分高寺，山昏合冻天。仍怀北城下，镫火独萧然。
　　哭单伯先生二首钞一
　　先生笃幽静，清苦本能诗。古性少相合，菲才时见推。
　　每容榻前醉，常感病中思。今日捐俦侣，知音更有谁？
　　寄任大文温州
　　欲寄新诗句，怜君在永嘉。暮山蛮雨暗，春树越江斜。
　　异国初谙俗，前书已到家。相思谢楼上，空复海云遮。
　　寄子乔容城
　　燕山独游客，几日住容城。关马雪中役，淀人冰上行。
　　登楼望乡国，书赋谒公卿。何处逢张籍？仍传越女名。
　　春日，寄王颖叔并序
　　余妹适王颖叔，家珠山，北近海。余常就颖叔读书，妹亡，不复往。春日，感旧悲悼，寄此诗。
　　大化转四时，律穷数还更。恻念春候至，暄景为我明。
　　蛰虫各潜动，枯荄亦滋荣。惟人乘此气，既死不复生。
　　死恨安得知，生悲有余情。端居怀所历，遗感方回萦。
　　久谙山民俗，多识海鱼名。往往夜风雨，犹似听潮声。
　　存者既疏阔，逝者长杳冥。涕泪但满眶，怨结谁能平？
　　酬李孟亭
　　若较最清净，自知输老僧。四民中有愧，五字外无能。
　　看长砌旁草，闻开溪里冰。非君频见赏，淡泊有谁称？
　　送单青侅之任铜仁
　　不惜炎州去，天南诗景饶。城开万山小，路向百蛮遥。
　　红觜过江鸟，黄头出洞苗。未谙远人俗，何处复停轺。
　　子迄城下新斋
　　县内最深处，竹斋新闢幽。闲来坐此卧，不异住林邱。
　　野性多孤兴，诗心善远愁。时还因玩月，独步上城楼。
　　酬新亭《重经海曲见怀》
　　海曲同经处，春风过几时。每言成往事，独坐亦常思。
　　带郭楼临水，依山竹隔篱。闻君重历此，怀旧意迟迟。
　　子乔、东亭所栽竹已抽新笋，因感去年予在海上，今子乔游津门，成此诗
　　去年新竹移，海上报余诗。今日春苞解，燕南自不知。
　　独看过雨后，斜立带烟时。徒倚东亭上，风吹向北枝。
　　送人往杭州
　　南屏山下去，复是晚春天。沽酒宿江驿，待关逢越船。
　　长桥雨中没，架屋渡头偏。见说西湖好，君应住几年。
　　单使君说巴力风土
　　更向伊吾今哈密卫外，心知过紫台。无时不有雪，经世未闻雷。
　　路绕凉州出，山环热海回。使君头已白，曾到此中来。
　　单菱浦寄示《雨夜悼亡诗》，却酬此篇
　　哀思无昵情，哀响无繁声。从君泛古瑟，商弦亦和平。
　　洞房兴初集，独夜雨易成。微微凉飙举，稍稍木叶惊。
　　自令寒韵远，谁见孤影清？千里感幽怨，峡猿不复鸣。
　　缅邈淡若遗，所贵丽以贞。昔贤垂章句，宁教伉俪轻？
　　赠新安令
　　高闲古时性，合与众心违。束带嫌犹重，看山说未归。
　　春阴县斋冷，昼雨吏人稀。近邑多陂淀，时闻鹳鹤飞。
　　寄怀王蜀子病还故山
　　时节去悠悠，亭皋野水流。怀人雨侵晓，归客病兼秋。
　　闭户多黄叶，穷经易白头。思君无限意，不独感离愁。
　　送周松幹游辽东
　　关外独游客，风沙几日程。霜秋过燕市，边路入辽城。
　　荒驿逢人住，深山避虎行。平时无处士，谁重幼安名？
　　咏贫士，赠林鸣九
　　落木深秋节，贫家雨又风。旧衣春典尽，新榖日支空。
　　冷灶偎饥犬，晴阶卧病僮。独应书卷里，时复见梁鸿。
　　送林二偕刘明府之任河南
　　落叶满行路，送君秋已残。长贫为客惯，渐老别乡难。
　　雨气岳边暝，霜天河外寒。宁知洛阳令，还解重袁安。
　　张阳扶自济南过宿别
　　漂泊来何处？惊心鬓欲华。故乡惟有墓，去日已无家。
　　坐久孤镫暗，夜凉春雨赊。来朝更分散，还是隔天涯。
　　石门寺，晓起礼佛，遂步至南磵
　　鸟鸣春山曙，升阳暖松间。禅扃晨未开，随僧犹晏眠。
　　从容始披衣，盥漱草堂前。仰见数峰峻，杳霭当晴天。
　　步阁礼金像，默讽无生篇。耳目稍已净，钟磬但悠然。
　　缓步蹑石磴，倚杖听磵泉。时见山中人，动作亦萧闲。
　　岂无人事劳？幽兴此中偏。安得遗世累？遂此山居便。
　　与颖叔宿山庙
　　空廊春草深，游客到时心。日色众山暝，树声高殿阴。
　　迎门无道侣，共宿有栖禽。对此易成感，况君悲昔今。
　　游麻衣洞将归，因雨复留，赠王颖叔兄弟
　　偶来遂连夜，将别复悠悠。春雨应无限，归心自可留。
　　微风山叶动，孤烛草堂幽。转眼又成故，还堪几载愁。
　　订《中晚唐诗人主客图》既成，怅然有感，题卷末二首
　　古来耽此道，清味本酸寒。思入如中病，吟成胜拜官。
　　物生皆不隐，情动即教看。未识成何用？凭将鬓发残。
　　二
　　前生应有罪，天谴作诗人。但见无双士，常膺不次贫。
　　青山穷道路，白首役精神。独为求知己，淹留万古身。
　　题宋氏表兄村居
　　草屋依依八九间，豆棚瓜架映柴关。
　　新除空地拟栽竹，别起高斋为看山。
　　树里折回溪水远，窗前飞过夜禽闲。
　　村南柳市春醪热，时约邻翁与往还。
　　泺口山寺
　　鸟鸣石桥外，流水寺门关。秣马客方倦，埽阶僧自闲。
　　烟松浮晓日，华殿倚秋山。聊可息尘念，胡为岐路闲？
　　登华不住阁，读吕仙诗
　　凭槛晓风急，客行悲早秋。日边海乡远，天末岳云流。
　　故垒不可见，仙踪何处求？无因却情累，驱马但悠悠。
　　登岱，过灵岩寺，雨后作
　　山雨晓未歇，整辔趋岩陬。飒然披晨风，萧条川谷秋。
　　晴霭乍明晦，峦壑互沈浮。鸟飞云雾中，时一闻啁啾。
　　崎岖造禅宇，杂沓松柏稠。暂与山僧群，忻从樵者游。
　　日气表孤塔，天色分华楼。俯兹古磵树，羡彼寒洞流。
　　适将蹑高崇，亦复爱深幽。
　　与叔白登太山绝顶，怀子乔燕中
　　不信人能到，相看已是仙。云中还有路，山上似无天。
　　真觉吴门近，初惊海域偏。未知重岭外，何处是幽燕？
　　赠蟠龙山洞道者
　　深洞几年住，道成休诵经。共眠看虎迹，久静觉人腥。
　　弟子头还白，山云色独青。世中遥望此，空复嶂如屏。
　　济南闻族兄梦锡没
　　气高言语新，白首亦精神。乍听悲难变，寻思恐不真。
　　论交群从晚，为学一生贫。明日看闱卷，城中少此人。
　　送友人秋捷后，复还济南
　　稷下争名地，此游生彩辉。听鸿关月晓，驻马岱云飞。
　　九族知同饥，双亲念早归。唯余嗟病母，门户渐衰微。
　　阻雨地藏庵
　　临海草庵小，云中三两间。偶来逢雨住，几宿共僧闲。
　　石气冷侵阁，树声秋满山。黄昏叩门者，知是採樵还。
　　甲午秋日，同王新亭、颖叔再游大珠山
　　时愤偶不遣，迹寓情遂滞。岩穴求故心，悠然复忘世。
　　理杖追前贤，握手仍夙契。入谷闻松声，临壑见崖势。
　　清泉穿石底，奇峰表天际。海堧自阴淡，霜野转明丽。
　　犬吠秋涧响，樵归远林霁。萧条有余欢，宠辱谁能计？
　　宿山家
　　谷口敛斜晖，树中烟火微。鸟栖游客倦，犬吠主人归。
　　夜饭烧山栗，荒眠藉草衣。自知无寇盗，不拟作荆扉。
　　冬日，会西庄示弟
　　密云结昼阴，回风散夕雪。稍爱檐除静，还念川岩别。
　　虽无车与马，步寻聊可悦。暮色墟里昏，岭势寒松列。
　　荒塍人去尽，冻烟鸟飞绝。茅栋远林巅，荆扉尽日闭。
　　已忻冷味合，复共清觞设。野会少拘忌，贫家足精洁。
　　适兹乐萧闲，尚不羞蹇劣。
　　寄新亭、蜀子
　　五字谁能乐，栖迟鬓欲丝。名教身后出，心薄世间思。
　　淡味疑无趣，寒吟似有悲。未忘将此志，报与故人知。
　　送张阳扶佐庄使君幕校士河南
　　富儿重安居，贫士轻远游。衣食苟不充，奔迸宁得休？
　　前年游稷下，将母住齐州。母卒始归葬，暂一省林邱。
　　本无置锥地，故乡安可留？今当涉河洛，但为妻子谋。
　　出门瞰春光，碧草千里愁。故人重话别，清酒持满瓯。
　　洛中何郁郁，龙门带伊流。圣贤生其间，遗迹应独求。
　　行行蹑中岳，崇高物象收。素襟谅宏达，登览旷悠悠。
　　使君方爱才，重士千金酬。士声嗟已靡，古道少复由。
　　虽不当其位，可以佐旁搜。所贵在明义，坎壈岂足忧？
　　游庐山西磵亭
　　携琴向山舍，遥见庐敖峰。瀰迤平陆绝，屈曲幽壑通。
　　瀑流故不长，春冰结深重。石房复精洁，绕屋闻松风。
　　俯饮磵泉水，慨念尘世踪。主人况能贤，招我栖此中。
　　东亭月夜宴集，分韵得“宵”字
　　东亭竹间月，好是雪晴宵。有客共来集，吟诗孤兴遥。
　　夜华分远甸，春霭罩寒条。更爱清徽冷，临流一雨挑。
　　盆菊，和叔白诗
　　梅本盆中植，轻寒始放时。漫疑春信早，不受晓霜欺。
　　镫下挂疏惢，砚旁横短枝。移来傍粉壁，还似画中窥。

　　○石桐诗钞之东斋集

　　哭单子迄二首
　　忆从相识时，五字共牵思。有景皆同赏，无愁不并知。
　　教看未成句，使定欲删诗。细数城中伴，此情还向谁？
　　二
　　新斋几回宿，壁有去年诗。竹户无人闲，书童见我悲。
　　秋霖初歇处，庭菊尽开时。从此一哭罢，出门何所之？
　　西石
　　愚性在林谷，所遇即佳赏。一石虽云孤，探索罗殊象。
　　仙观搆云际，危级百层上。其后列重峦，排空竚高朗
　　崎岖造绝顶，险尽得平壤。是时山雨过，峰壑竞秋爽。
　　览眺无不及，稍稍襟怀敞。临风忽慨然，吾友竟长往。时友人子迄殁。
　　检旧卷，悲子迄
　　诗中见名姓，始觉往来频。自此无知己，相看成古人。
　　闲酬多为雪，远念每当春。知有平生句，装留几卷新？
　　冬晚，自城还，投宿东村即事，示子和
　　欲访幽人宿，严天掩暮城。朔云凝不散，孤月迥初生。
　　出树野镫影，隔溪寒犬声。深斋拥鑪火，又共一宵清。
　　对雪，寄子和
　　寂寞遂终夕，晶莹忽通曙。垂幔若遗情，开轩始惊晤。
　　骚屑方委栋，氛氲正飘树。被物乍同收，因形乃分赋。
　　积重或偏敧，乘弱亦轻附。烛幽时濬达，弥缺必丰注。
　　野人悄将归，栖鸟寒犹露。晓色已侵昼，澄辉更延暮。
　　憬幽知悦性，念群转荣虑。欲出访郊扉，扁舟尚迷渡。
　　雪夜，忆子乔、新亭、颖叔九仙山中
　　知宿何峰顶，应怜此夜寒。未眠僧舍静，共坐佛镫残。
　　隔牖松风急，上方钟磬阑。幽情已堪忆，况是晓来看。
　　东斋雪晓，寄近邻
　　昨暮东斋雪，清吟徹夜寒。频闻洒窗急，独起捲簾看。
　　已合晓枝重，远连平野宽。萧条村径漫，知访荜门难。
　　任二十六鹄其兄大文以事遣温州，近以《秋日感怀》诗见寄，酬此篇
　　闲贫阅时物，偏易感离愁。日苦雨连夕，朝来天已秋。
　　荒鸡鸣屋后，野水涨原头。况复故人远，短吟谁与酬？
　　孤山伯夷《碣志》：“待清处”。
　　宁识待清处，云中孤庙寒。一峰临海远，千载此人难。
　　寂历晓风吹，霏微秋雨漫。山前名利客，日日往来看。
　　三友亭并序
　　历下有三人友善，谋湖上结亭，方拟其名，一人者病卒。亭成，二人悲之，命其亭曰“三友”， 三友皆能诗。
　　结搆湖亭意，秋风生水滨。宁知此情古，翻使得名新。
　　槛外过寒雁，风前忆故人。如何同画壁？不及昔时春。
　　题子乔《载鹤游玉清宫图》
　　邱子炼丹处，石门松树边。独来还对鹤，相视或疑仙。
　　久立看残碣，高鸣入远天。何人惜孤兴？复为画图传。
　　和子乔《赠劳山僧》有序
　　子乔北行次沧州，有少年僧，察其音，似故人张阳扶，叩之，果阳扶甥也。先是阳扶流寓济南诸邑，皆携姊甥往，后远游，姊老，不能从阳扶去。久之，甥遂为劳山僧，将入都受戒。子乔遇之，感而赋诗云。
　　知是儒家子，为僧始几春。持经非有愿，离母只缘贫。
　　驿路看残雪，乡音识故人。长安见殷浩，应为泣沾巾。
　　赠朝鲜诗人李炯庵记室
　　见说长白外，云山东去深。一方虽隔海，五字有同心。
　　江浦晚收稻，石田秋种参。未谙风土记，空读《竹枝吟》。
　　答三诗客
　　年长寡嗜好，身贱得优游。徂夏方绵渺，奄忽又及秋。
　　候虫始当阶，昏星亦复流。种豆在南野，秫稻盈西畴。
　　雨旸赖天时，勤劳喜岁收。得为太平民，乐兹农圃俦。
　　黾勉二三子，章句时见投。空言非所取，古道阻且修。
　　努力保冲襟，庶以名理求？匡居非碌碌，元亮何其忧。
　　迟子乔久不至，感怀而作
　　栖迟野墅负聊珂，昨夜轻寒淩曙河。
　　蔬圃杂花秋色满，豆棚深叶雨声多。
　　高堂且喜年如许，四海休夸志若何？
　　为念征人早晚至，前书已报渡滹沱。
　　送邑宰张明府南归
　　为官几载贫，因病忆江莼。在县常无事，还家祗有身。
　　随行一舟月，出送满城人。去后野棠树，年年花发春。
　　瘞骡
　　灵蠢虽异性，造化本同理。乘气各有生，茫茫竟何恃？
　　一朝生气尽，形骸共当委。有骡在中厩，买自西山市。
　　家贫不食粟，瘦骨崚嶒起，前月燕南行，病侄羁千里。
　　雨雪哉奔驰，早夜恣鞭捶。游子竟不还，罢骡亦归死。
　　敝帷适相资，畚锸老省视。逮物岂能仁？中情自难已。
　　念彼跋涉力，瘞之北园里。园中鸟雀喧，寒林薄短晷。
　　物生宁罔觉，嗟人乃如此。
　　赠张道士
　　学道去家远，海边来几春。元踪常不定，白发恐非真。
　　自未离诗酒，人传使鬼神。终当入蓬岛，鹤上试轻身。
　　九日，与诸生暨桂龄、欢龄、喜龄南冈登高
　　暂罢清斋讲，聊适苍郊意。佳节依古名，心赏随时寄。
　　绕林曲径转，隔水寒冈岿。冠者方雍容，童子共嬉戏。
　　卮酒得并携，盤飨乏兼味。鲜肥宁不慕？淡泊亦云贵。
　　杂坐礼自饬，小饮情已醉。秋阳布晴暄，松风激虚吹。
　　凭高始周览，望极集遥思。作诗命同心，庶各酬尔志。

　　○石桐诗钞之芸磵集

　　族子诒经访予芸磵，置酒示诸生 
　　濩落非世用，屏迹在田园。汲汲二三子，谬推为时贤。
　　馆之清溪侧，花发溪中妍。溪南多乔松，松下无杂喧。
　　辄复摘章句，晨夕相穷研。孺子来何所，求我林水间。
　　适有盈觞酒，更谋通夜欢。诗歌究夙好，探讨发古编。
　　嗟汝贫苦居，并日乃一餐。如何慕闲逸，甘以辞冕轩。
　　及身感沦没，宁问千载传？尚务储世资，勿效风露言。
　　诸英幸努力，覆辙今在前。
　　再过南园，感旧伤怀，示高氏二妻叔
　　记得门开路向西，谢家梁燕满春隄。
　　堂前柳絮看如雪，七字吟成不可题。
　　二
　　落拓词场老瘦生，羞将短发对冰清。
　　东床信宿依稀是，二十年来负此情。
　　叔白游劳山，九水寄示图记，报以诗，兼寄同游杨子西溟、杨九水人
　　嗜好由来合，平生几首诗。春山偶独往，胜迹必同知。
　　寺远欲回暮，水多因转奇。他时剡溪棹，此路不须疑。
　　赠赵郎
　　纸窗镫火夜荧然，几宿清斋对榻眠。
　　他日怀人屋梁梦，半庭春树月婵娟。
　　喜王生见过，赠以诗王生宁■〈火阜〉，字熙甫
　　人生中寿今过半，髭发未改筋骨变。
　　况兼积郁病肝胆，逆气上卫下湧疝。
　　以此伤和肠胃弱，人间珍腴无所羡。
　　纵博狎妓皆不好，更薄裘马屏诸玩。
　　惟有文字心所耽，少小习之老不倦。
　　学成欲求当路知，奔走荒山困锁院。
　　可怜偏僻不入时，以水泼石冰投炭。
　　尔来二十有一载，名场大小三十战。
　　如今精气渐消歇，委运浮沈绝忻叹。
　　授书村舍非谋贫，聊借生徒近笔砚。
　　时过神敝学不入，了无新得成懒漫。
　　王生年少何为者？棱棱气骨跨霄汉。
　　励节定教追古贤，为文誓使矫时彦。
　　不忘访我来荒坞，月明置酒临松涧。
　　今古究论无次第，诗书狼籍堆满案。
　　言言当心语语合，不觉意气增百万。
　　烛尽壶空未肯眠，坐听鸡鸣遂达旦。
　　燕山勒石知不逢，南亩躬耕仍未惯。
　　我今不死何所贪？独此勃勃犹可恋。
　　游王氏池亭，题诸生诗后
　　看竹不知谁是主，野人有酒自相招。
　　轻雷忽送海边雨，无数鹤鸣翀远宵。
　　青州道中
　　一雨晓风变，道旁蝉已愁。感多少年事，晴极远天秋。
　　识路不须问，随缘非必求。人生异悲乐，共是雪盈头。
　　济南赠单公子鉊
　　好是西园贵公子，天生野性自萧闲。
　　为寻贫士不骑马，拟作吟僧常住山。
　　半日究论惟古昔，几年投赠隔河关。
　　趵泉秋雨明湖月，喜得连朝与往还。
　　秋夜明湖宴集，赠单公子鉊
　　爱此碧流水，值彼清秋晏。方舟载华觞，宾客辑名彦。
　　星月挂城角，歌管起波面。杳霭烟树幽，耸动楼台现。
　　兴极夜方永，道合情弥恋。贫蹇负才豪，贵盛惟德眷。
　　作诗记良会，洵羡非荒宴。
　　阶前委毛羽，山雀了今生。满牖空晴景，开簾失晓声。
　　栖边笼自挂，啄处粒还盛。此恨谁当识，娃僮倍有情。
　　酬赵伯式
　　自识文心拙，何曾解称时？虽蒙先达赏，未免寸衷疑。
　　是试皆求入，无名不见遗。如何垂盼处？辛苦独能知。
　　题芸磵图，留赠宋氏兄弟
　　好是清溪大树庄，庄多松柏绕溪旁。
　　雪中不厌立寒月，雨后每来看夕阳。
　　此地几人同啸咏，他年有梦惜风光。
　　漫留粉本何须重？一载相依未可忘。

　　○石桐诗钞之东斋后集

　　郭里南太守见过，即送往兰州 
　　忆我悬弧辰，祝念在四方。读书缅往迹，壮志常慨慷。
　　无由致身远，空负七尺长。里井闲岁月，奄忽四十霜。
　　故人帝都来，舆马惊村庄。昔为同学友，今佩太守章。
　　别离二十载，徧游雍与梁。屡嗟蜀相功，几回吊秦皇。
　　朝当出玉门，熊首指敦煌。逝将从子去，行行至洛阳。
　　逶迤过商山，遂经渭水旁。渭水绕长安，自昔争名场。
　　所求如未遂，贤达亦感伤。感伤可奈何，绝塞观大荒。
　　单于遗垒在，瀚海何茫茫。遐览一挥涕，沈抱庶可扬？
　　负疴不获俱，坐令悲穷乡。
　　青州馆对月，忆叔白、子乔南行
　　一片家山月，分程照远游。何时渡湘水？今夜宿青州。
　　独卧未安枕，对吟应在舟。那堪两地恨？并入北堂愁。
　　宿小村，怀叔白、子乔南中
　　独宿小村夜，乍无州郡譁。依偎侍童小，离别故人赊。
　　雨歇尚愁路，月圆应到家。远人岂知此？举酒向天涯。
　　道旁礼佛，题山寺壁
　　道旁还礼拜，稽首泪先零。天定若无改，佛悲何有灵？
　　祗教除妄想，应惜枉劳形。法力自深广，归家惟奉经。
　　死归生
　　死归生，捨生拼死来求名。
　　炎天日午烁冈阪，里门未出何曾经？
　　况兼徒步少车马，中乾外强烦郁并。
　　竟死道旁鲜弟兄，中野暴骸行人惊。
　　昨夜山雨秋风晴，丧车载归牛铎鸣。
　　生时与我不相识，殁归同宿晓同征。
　　知君珠玉罗万斛，积未得吐目岂瞑？
　　道左吊君慰君灵，我亦求试来齐城，一言未献返乡程。
　　春阴
　　才望春晴却又阴，梅花畏冷不开心。
　　北堂侍疾年垂暮，万里南天无信音。
　　久不得子乔消息。
　　哭王东溪
　　贫贱仍无寿，贤人自昔悲。巷穷吊车绝，品重贩夫知。
　　农子自于野，病妻空守帷。堆床破书里，有我寄怀诗。
　　送三岁儿筠龄归圹
　　正得还真自在休，百年讬体亦山邱。
　　略尝世味如斯足，底用劳生到白头？
　　岑溪书来，得悉子乔近事，并言彼中十月桃放
　　季子鸣琴处，山桃几树新。霜村方爱日，花县已逢春。
　　自见栖南雀，还教诧北人。祗今寒食近，嫩惢未全伸。

　　○石桐诗钞之粤游集

　　渡黄河 
　　我行大梁道，日夕黄河渡。河水浩漫漫，故乡在何处？
　　风起广沙岸，烟昏远野树。孤舟乘危波，惝恍不敢顾。
　　游子杳天末，谁识南荒路？
　　尉氏县
　　朔气乘风傍晚晴，啼雅流水夕阳明。
　　树边寒色动乡思，料峭归人暮入城。
　　叶县对月，寄东桂生徒
　　东斋孤月冷凄凄，几个寒雅树上啼。
　　寄语诸生休怅望，行人已过大梁西。
　　过古宛州，感孟襄阳《南归阻雪》篇
　　志伸盛意气，揽辔轻四方。志屈颓意气，泥情恋穷乡。
　　气盛万里近，气颓百里长。不然宛与许，故自逼襄阳。
　　胡为孟夫子，到此多叹伤。况我家东海，跋涉趋汴梁。
　　汴渠达汝颖，遂以涉湖湘。湖湘何足道？行复极炎荒。
　　过天门县，留示县尹匡淑辰
　　南游浩荡杳乡关，尚有故人江汉闲。
　　卧病孤舟不相遇，片帆竟过天门山。
　　孤舟
　　孤舟乡梦觉，残月空江落。到晓不闻声，风动系船索。
　　长沙感贾生
　　含愁渡湘水，况复负疴身。舟泊长沙郡，心怜失意人。
　　寒城又斜日，旧宅只荒榛。往事风烟杳，空余志未伸。
　　湘口感刘子厚
　　素耽子厚诗，心驰永与柳。田居侍亲老，远役吾何有？
　　蓦来非驱迫，万里西南走。洞庭几惊魂，岳麓重回首。
　　竟到迁客地，潆洄古湘口。二水停风雷，澄浤无纤垢。
　　南涧在何处？遗迹应不朽。西山望见之，披寻须我友。
　　如何多叹嗟？转与昔人偶。名区不遑览，忧心时抱疚。
　　别离岁当金，迢递月在丑。柳州行复经，吾将过南斗。
　　日落
　　日落谷风息，山高江月斜。孤舟少邻舫，深树是谁家？
　　客路年还至，乡园雪正赊。宁知小儿女，还解忆天涯。
　　全州登陆，宿唐家司，闻湘水声
　　千里湘流送客程，漓江未入欲分行。
　　【水行至分水岭，始舍湘水入漓江，此因水浅，舟不可行，故登陆。】
　　多情山店复相值，夜半侧闻离恨声。
　　溶江道中
　　一自别湘水，大溶还小溶。有村皆隔竹，无径不由松。
　　云积岭头涧，日沈山外峰。中华知己远，时与峒苗逢。
　　（标题模糊难确）
　　江春入旧年，北客趁蛮船。素业留齐域，晴光换粤天。
　　无书家更远，有志岁频迁。不欲窥明镜，恐丝生鬓边。

　　○石桐诗钞之岑江集上

　　岑溪悲叔白七首
　　岑城
　　叔白，少以莲塘自号，盖取周子爱莲意耳。及来岑，有莲塘山者，心恶之，竟卒于岑。
　　蛮州历劫瘴烟清，獞峒猺山春色明。
　　一自莲塘留谶语，千秋遗恨在岑城。
　　洒然亭
　　洒然亭，岑溪县堂西亭也。子乔宰邑，忧旱祷雨而应，故名。叔白为之记书亭壁上。
　　洒然亭子古榕闲，日见云生大甕山。
　　不忿雄文成绝笔，却教粉壁泪痕斑。
　　钟氏园
　　当余在家，南雁至，寄诗词，知有钟氏园。及来岑，访前踪主人，犹时道莲塘先生结客纵酒之事。
　　钟家池馆好风光，万里偏知结客场。
　　独自寻来还寂寞，竹闲蛮鸟断人肠。
　　易使桥
　　岑宰为民造桥，名曰“易使桥”，上有亭。叔白招集邑人登。而落成之时，值上元，鼓吹镫火，极一时之盛。
　　江上思归折柳条，夕阳山畔雨潇潇。
　　清歌进酒人何在？肠断春城易使桥。
　　孝子祠
　　丁孝子名密，汉人。土人立祠祀之。叔白代子乔作诗，祷于祠，为母祈福。
　　日暮秋风孝子祠，当时拜祷有新诗。
　　神光不照连枝树，空使慈乌夜夜悲。
　　清风亭
　　叔白最爱此亭，并悦其泉之清。尝携琴，与子乔招集邑人，作会亭上，习射弹琴，邑人乐之。
　　亭上山风清客心，瀑泉幽冷和鸣琴。
　　可怜已作广陵散，无复人间听此音。
　　望冈楼
　　望冈楼，岑邑北城楼也。叔白常醉楼上。其兴往往悲故乡云。
　　破除客闷此登楼，叠叠云山无尽愁。
　　逝者已含终古恨，病躯何事滞边州？
　　七月七日，与子乔会岑诗人于钟氏园，分韵得十蒸，去年叔白有此会。
　　新欢意方接，旧感慨已兴。复此双星节，秋云霭然蒸。
　　石径聊独游，山亭亦共登。览彼红惢异，俯兹碧池澄。
　　吾弟幸休暇，政简庶有徵？胡为激长恸，往迹不可仍。
　　清风泉者，岑溪葛仙岩瀑流也。叔白苦爱之。属纩时，命汲泉水濯体以殓，复过其下，悲题四语
　　苦爱仙岩片石青，寒泉濯罢目方瞑。
　　瀑边定有幽魂立，万古千秋倚石听。
　　西园对月
　　万里西园月，还应照故乡。残乌啼落木，新鬼吊空堂。
　　荆树知犹在，松亭宜就荒。家书前日到，亲友几人亡。
　　西园示新亭
　　说罢离愁依旧闲，空园日暮鸟飞还。
　　芭蕉过雨声初歇，又见云生叠叠山。
　　岑溪
　　更向苍梧外，吾家北海滨。入城多怪鸟，编户半流人。
　　那识蕉花发，初尝荔子新。宁无广闻见，不似故山春。
　　新理小园亭，示子乔
　　独无烦剧劳，小营劚蒿莱。园亭虽不广，时有山风来。
　　且喜栽竹活，昨夜蕉花开。县僻官常闲，时复同一杯。
　　吾母幸康悦，身世安足怀。独为罢弹琴，乐事中还乖。
　　哭林鸣九二首（钞一）
　　识君方总角，春宴咏榆钱。一别七千里，相知三十年。
　　寄书犹未达，此信岂应传？哭罢仍疑在，清标尚俨然。
　　哭雨苍舅
　　苦作临岐约，相要勿久违。边城犹未到，泉路却先归。
　　去对庭花别，回应墓草围。更闻移宁宅，比舍锁双扉。本与舅同里。
　　将去岑溪，留别同乡流人艾归
　　知从北州遣，几载作流人。蛮内语偏识，天涯情自亲。
　　离乡无贵贱，共客识酸辛。莫羡扬颿去，依然粤水滨。
　　送子乔移官苍梧，至陆云界，去年叔白来迎处
　　记得经过处，风光少不违。来朝又梧郡，前岁别荆扉。
　　往路虽云转，此行犹未归。所嗟去年雁，还是一行飞。
　　道旁山村
　　却羡藤州道，闲闲置小村。疏林露茅屋，深竹隐柴门。
　　鸟路山峰转，渔梁磵水喧。宁知瘴烟地，风景逼乡国。
　　石桥晚泊
　　系缆石桥驿，江风生暮寒。故乡杳何处，春水月漫漫。
　　连岸竹交荫，塞空峰乱攒。家人岂知此，祗是向南看。
　　龙岩洞
　　春晴小江岸，竹里暂停舟。忽睹一峰异，下寻双洞幽。
　　龙藏云不散，仙去灶还留。孤兴无人识，匆匆感触游。
　　再泊戎墟
　　又向蛮墟泊，孤舟几往还。谁知我名姓，空习此江山。
　　镫火海商集，棹歌渔父闲。幽居归未得，坐惜鬓毛斑。
　　送石白水归湘潭
　　年少楚南客，双亲犹在堂。远游虽失计，难得是还乡。
　　过阧山连岳，分流水入湘。心知北归路，相送意茫茫。
　　送子乔充粤西同考官入省
　　三十载辛苦，锁闱求赏音。每当下笔夜，想得入簾心。
　　玉石眼谁别，雪霜头已侵，汝行休慢易，此恨古来深。
　　下第感汀鹤，和黄生瑸
　　失意逢孤鹤，偏怜伫野汀。高标空自许，清泪有谁听？
　　远树雨中暗，暮山江上青。不须增怅悒，辽海几人经？
　　叔白亡，王蜀子致书相吊，报以叔白所遗洋刀，并《刀赋》，兼寄此诗
　　人事自不齐，天道宁可问？逐逐千庸愚，落落数才俊。
　　举眼见成败，谁能识利钝？从古抱奇才士，湮没赍此忿。
　　所赖贤者知，犹有千秋论。慨为当世惜，不独一身困。
　　夭寿数之常，得此可无恨。蛮刀不华饰，都市顽铁溷。
　　一朝遇有心，倾赀买不吝。取以试割切，无物可迎刃。
　　遂作感刀赋，自有虹光喷。寓物本非留，聊讬抒其闷。
　　其人苟不朽，此刀何用殉？代为知己酬，金错尚无逊。
　　感叔白为唐尉悲故乡诗示闲云并序
　　岑溪县尉唐君与叔白会饮钟氏园，醉后怀乡，不胜凄惋，同坐龚生亦共欷歔。龚自言去乡为三年之约，而尉宦游且二十余年，叔白为之赋诗。其年秋，尉竟卒。不数月，叔白亦以病殂于岑溪。余与闲云先生话旧及此，因为诗示闲云，并寄龚生。时共客粤中，又三年矣。
　　人生无最苦，衰贱故乡别。闲时梦已凄，醉后情更热。
　　县尉何方人？羸瘁头似雪。去家二十载，升斗甘腰折。
　　谋归身无赀，流转江湖阔。并坐有龚生，曾为三年约。
　　期逝人不还，挥涕相向说。吾弟方纵酒，闻之肝肠绝。
　　丈夫非际会，安用久漂泊？叹息未及终，精英溘然没。
　　其年尉亦亡，往事逐云灭。故土良可念，人命等秋箨。
　　龚生胡不归？吾棹行当发。与君趋海乡，鱼蝦味不恶。
　　送阮三老还越乡
　　借问南游客，乡程路几千？言归感白首，忆别是青年。
　　过岭初见雪，转江犹换船。春风到家日，知傍岁除前。
　　王熙甫见寄其师叔白哀词，单菱浦为之序，感酬短句，及示菱浦及东斋诸同学
　　谐情自有偶，不属钗与裙。继志自有后，不必儿与孙。
　　丈夫奋一世，要使百世闻。生或应其声，死或传其神。
　　斯人谁不死？死身不死人。妻子相环哭，但思返其魂。
　　魂返宁有术？道在灵不泯。孰能重斯道？千载生如新。
　　煌煌古圣训，朋友列五伦。
　　不   寐
　　不寐听芭蕉，多时未寂寥。梦回何处夜？蛮雨正潇潇。
　　弟病官方累，母衰家更遥。炎州霜雪少，应向鬓边饶。
　　哀岑役陈辉有序
　　昔马伏波以谗不得归葬，千古冤之。此陈辉者，独非没于王事哉？区区贱役，何敢论功名？然竟暴弃山隩，无收葬者，役之生亦惨矣！李子诗之以抒其怀。
　　役为县官使，来往报晴雨。官清身无衣，妻亡室无侣。
　　昨闻死山隩，怀藏书带羽。道病不知时，暴骸委豺虎。
　　在世急公役，鞭策亦良苦。宁谁录微劳，冥冥竟终古。

　　○石桐诗钞之岑江集下

　　送钱少府罢官归姑苏
　　蛮雨粤江春，春愁有几人。共嗟别乡远，偏感去官贫。
　　楚泽波还小，吴洲花正新。自伤归未得，空送北舟频。
　　徐孝廉松园以豹皮赠子乔，为酬此篇
　　县宰钦文蔚，山人赠豹皮。漫夸千腋集，常重一斑窥。
　　品自金钱贵，情同缟纻遗。高标矜雾隐，合与素心期。
　　为龚生作乡墅小景，各系韵语寓怀，待鸿庄
　　几年归梦滞天涯，故里风光记不差。
　　千尺寒河烟树拥，小楼一角是吾家。
　　东亭
　　是谁结搆傍秋溪，应有寒乌月上啼。
　　好似吾乡小亭夜，长松疏柳板桥西。
　　西林
　　夹径山松皆十围，碧云香雨昼霏霏。
　　村头常是临风醉，几度斜阳送客归。
　　十桐井
　　高敞园窗西面风，世间事不到心中。
　　他年记取沧州客，抱甕闲人号十桐。
　　待乡信不至，示闲云
　　方春送归使，目断瘴江云。计日人当返，经秋雁不闻。
　　山城荒寂寂，蛮雨昼纷纷。此闷复谁共？短吟聊示君。
　　侄孙洵自故乡至
　　万里悲乡梦，愁心不暂开。猺狼五岭外，生死一身来。
　　细问小儿女，频嗟荒竹梅。视余颜未改，须鬓已先摧。
　　酬赵玉文秋试济南，阻雨长山客舍，书亡弟叔白题壁句见寄
　　一从泛江棹，不复问山程。野店谁还宿？秋宵独有情。
　　雨声疏未歇，笔迹俨犹生。良友况如此，那堪为弟兄！
　　南中食栗，示子乔
　　新霁复当晓，已寒仍未霜。堕风随落叶，晒日迸秋场。
　　屋上壶犹菉，田中豆正黄。南来都不见，此果似吾乡。
　　粤中秋兴，用放翁《石镜山前》诗韵，示子乔
　　榕树风高敛夕辉，南游浩淼此来依。
　　漫离乡井谁相迫？无与功名底不归。
　　江浦秋阴成雨易，山城日暮见人稀。
　　田园久别应荒废，手植丹枫皆十围。
　　酬同乡天河令乔令思移官崇山见寄
　　知宰极边地，三年鬓已斑。对愁犹有子，屡转不离蛮。
　　瘴岭天常晦，荒城昼亦关。相思情倍切，春梦共家山。
　　谋归慰母，喜而成句
　　故乡归路不须愁，北去长江皆顺流。
　　好挂双帆渡湘浦，恰逢三月下扬州。
　　草堂久别贫犹在，桐圃全荒闲更修。
　　且喜慈亲能强饭，海鱼正贱梦初收。
　　尝爱放翁《示友诗》，近日，闲云先生读《剑南集》，即用其意广之，示闲云
　　诗以道性情，不能掩其恶。宁有市侩心，而慕高闲乐？
　　高言不宜俗，闲情始有讬。不高定不闲，有吟皆强作。
　　试观古吟者，缥缃满东阁。掩卷论其人，桀桀尽鵰鶚。
　　陆子勉气骨，斯言真石药。与君溯风骚，勿使昔人怍。
　　九日望冈楼宴集，忆故山同学
　　时节会宾客，凭高怀乍宽。虽同此楼醉，未若故乡欢。
　　江甸日将晚，炎州风亦寒。遥思古城上，新句又传看。
　　南中气候不齐，虽寒月时，复炎蒸。独今年秋令，大似吾乡。因忆少时，每语人：“不喜春夏，性宜秋冬”，乃其年使然耳。哀乐过多，渐就衰颓。暄时安其融和，感凄爽百端交集，况复在远道乎？因作《感秋诗》
　　忆昔垂发年，时令喜当秋。披爽身且健，凌高志方遒。
　　览此纤翳澄，快彼繁缛收。人事漠不与，焉知悲与愁？
　　倏忽三十载，苦乐迥不犹。夙期时已过，妄想知难酬。
　　亲爱并凋丧，去者多于留。时一感忆之，方寸攒戈矛。
　　蛮州苦炎热，严冬蒸汗流。今岁气候改，凉风应时投。
　　熊罴撼大树，中夜闻飕飂。天忽泬寥清，日转晶明浮。
　　峩峩绕城岫，历历舣江舟。远慨生目中，旧欢触心头。
　　死别已多感，生离那不忧？壮怀安在哉？日夜梦沧州。
　　寄语早年客，慎母慕远游。
　　与闲云散步，登城楼，遂访学舍小饮，示王、秦二广文
　　羁迹共萧索，相携为近游。闲行爱冬日，缓步上城楼。
　　适意原无定，逢欢亦可留。暄然遂同醉，聊用遣乡愁。
　　题自画《溪山秋居图》
　　男儿不封定边侯，破灭龟兹平尉头。
　　便当埽径招羊裘，东山诗酒相优游。
　　春花秋月吾自有，万里抛作蛮荒投。
　　蛮方瘴疠山水恶，出入但与猺獞俦。
　　白日无聊坐空馆，信笔挥洒模林邱。
　　远远秋水疏疏林树，竹篱茅屋平沙洲。
　　人生若不逞妄想，如此位置非难求。
　　带金奉节岂无慕？壮年已过川东流。
　　一名尚艰榜首署，千古安望青史留。
　　但愿归寻故山乐，故山佳似图中幽。
　　橅云林画，寄赠族侄子处士五星
　　每学云林画，如哦平淡诗。山教临远水，树不著多枝。
　　要使无人爱，闲模只自怡。聊对寄高士，堪对捻吟髭。
　　送龚生归慈溪
　　慈溪水边住，春岸越禽飞。十载梦中客，一帆天外归。
　　花怜木犀发，脍记石鱼肥。自识还乡乐，离筵泪莫挥。
　　寄赠刑部郎李松圃，题诗卷后
　　生事在诗篇，清才更少年。拜官原应宿，探句自如仙。
　　野兴独寻寺，秋吟多在船。无须见标格，一卷已脩然。
　　粤中送友人游龙州
　　远道更为别，谁能不泪挥？依人无地善，久客几时归？
　　柱见临关立，鸢愁堕水飞。伏波千载后，游到此间稀。
　　送张巡检罢官归吴，兼示钱少府
　　诗人爱闲散，官罢亦无忧。钓渚梦前夜，山衙吟几秋。
　　临江别蛮吏，过岭问吴舟。相伴有钱起，归问登虎邱。
　　闻王仲则殁
　　老去如秋树，迎寒叶自飘。每逢乡信至，便有故人凋。
　　约几同游屐，欢犹梦昨宵。还家访东海，谁共听春潮？
　　登望冈楼
　　散步此楼望，慨然悲故乡。凉风生木末，愁绪极天长。
　　江岸秋田阔，山城落日荒。无人结高会，明日是重阳。
　　哀岑溪仆薛桂
　　生者竟何似，死亦徒然耳。死在故乡宅，有父兄妻子。
　　生悲无奈何，死事殊未已。死丧在他乡，死日声遂駬。
　　嗟尔从官游，不著真名氏。将为报其孥，未识何乡里。
　　埋之北原上，累累蛮冢里。春露与秋风，谁其分别此？
　　还故山，留别岑溪诸文士
　　日日望乡悲，将归又感离。久住土音晓，渐亲殊俗宜。
　　入梦江山蹟，系情文字知。此别隔云海，再逢难可期。

　　○石桐诗钞之回帆集

　　《回帆集》自叙
　　怀民居岑五载，始得奉母北还，既喜还乡，又幸吾母年八十，游万里炎荒，康强以归。于是，心怀颇广于路。历山川名胜，船窗开览，兴发慨然。怀民之南游以奉母也。母志在南，故不可以游而必游；母未厌南中，故不可以久而必久。其在途亦然。凡吾母所过，则过之；所止，则止之。否则，虽名山胜蹟，不问也。是以过桂林，未观栖霞洞；过永州，未访西山南涧。衡州不登祝融，洞庭不上岳阳楼。过黄州，不游赤壁；九江不寻匡庐。此数胜者，非不凝情遐注，吾母不乐留，则亦不往观耳。然在舟侍母之暇，必设几砚，即目所寓，靡不有诗。余才钝，诗必数改，每一诗起稿，经数州郡而后定。甫定前诗，而后诗复乘之，且多不及诗，故其诗甚劳而不多。在路凡五阅月，有诗如千首。同行闲云先生时与倡和，顾先生爱我深，并忘其丑，不相为助，是以别录成帙。待与云老分路时，先寄故山同人，使更删削前路。金陵以下，如有题识，仍当续入。丙午（1786）春三月六日怀民自识于皖江舟次
　　粤中留别
　　居者冷悄悄，行者纷蹙蹙。生人有别离，谁禁拭双目？
　　怀归岂不切？久客情已熟。寒暑易絺裘，忻戚换歌哭。
　　花鸟日渐狎，江山亦相属。举桮再为欢，斜日照林谷。
　　舣舟惨不发，离言更重复。风波讵无期，茫茫未能卜。
　　过藤县，感秦少游藤县，古藤州
　　少游窜岭南，放还至藤州，卒。吾弟叔白客死岑溪，皆负才望而不得还故乡，感作是诗。
　　少游既放还，返棹喜洋洋。身委紫藤下，魂魄归淮扬。
　　我来藤江渡，落日照平冈。遗迹何处寻？烟水但杳茫。
　　英奇多不偶，庸驽易福庆。远游底所成，寂寞今还乡。
　　泊小村，寄子乔岑溪
　　厓边泊舟处，犬吠有人家。披径芭蕉叶，绕村荞麦花。
　　夕阳依水尽，初月向山斜。遥寄空庭坐，才应放晚衙。
　　赠旧榜人
　　一自秋风别故林，几年客恨瘴云深。
　　榜人相见还相识，只道星星鬓发侵。
　　崇林峡
　　峡口回风急，重云复作阴。两条青矗矗，一道碧沈沈。
　　不见峒人出，稍闻蛮鸟吟。宁知历此险，来日已惊心。
　　舟行感寓，示闲云
　　两足日著土，闲居淡无味。登舟未半程，举步思履地。
　　系缆争上坡，如恐不容遂。乘风亦可悦，水懦固无畏。
　　徒以人情乖，嗜乐轻其易。子者皆非美，夺者罔不贵。
　　物理苟不推，耄老同儿戏。
　　龙矶晚泊
　　荒凉粤岭瘴云低，深谷无人草树迷。
　　日暮孤舟何处泊？冥冥江雨鹧鸪啼。
　　平乐遇同乡刘明府松岚，即别
　　屡误剡溪访，乃有石邱遇。辍棹一欢然，天涯感乡故。
　　云山杳无际，江郭霭方暮。会合良难期，分舟复相顾。
　　山村
　　山村望处好，翳翳起炊烟。江绕清见石，山环高入天。
　　人家寒树里，红菉夕阳边。隔水无由访，题诗记泊船。
　　题泊处江山二首
　　碧峰列似屏，澄江渟如镜。镜心入屏影，华缛隐空净。
　　当此系我舟，自然惬幽性。散步聊俯仰，移情始讴咏。
　　静夜已堪怜，圆辉矧方盛。
　　二
　　远流极地尽，绝顶造天杳。寒月天中生，峰势杳边小。
　　淩淩照浤澈，层层辨回绕。孤舫悄无声，时一喧水鸟。
　　对此岂能卧？独赏亦达晓。
　　画山并序
　　昔，米元章不信古画，而轻弃之。及见此山乃惊不虚，诚不虚矣！要岂遂成，画乎画山，不知其何以名？若以元章事成名，则元章之谬甚于古画。此故虽小，亦人情之辟，故不可不辨。
　　画山不似画，亦并难名山。截然一壁立，错杂黑白斑。
　　松枿根莫附，猿狖愁攀缘。其余尽粗莽，矗矗惟撑天。
　　如斯观已止，无复瘴曡峦。是谁摹其形？致令嗤米颠。
　　当时强不信，亲见始骇叹。骇叹诧怪变，犹难命荆关。
　　我问山下人，奇丽方在前。我乃相其背，庐峰非真颜。
　　便欲理轻策，阻我缘仍悭。坐惜画山名，名画终不传。
　　入桂林界，寄子乔
　　山偪江路狭，逆流舟上难。行穿巨峰尽，坐喜暮天宽。
　　别浦黯然杳，故乡何处看？桂林犹岭外，风雨岁将残。
　　登伏波岩
　　危岩耀城端，杰阁临江湄。停桡一登览，凭槛周思维。
　　栋甍戢鳞次，帆橹排云差。南眺及百粤，北顾倾九疑。
　　萧条雨方收，激烈风犹吹。感叹升沈迹，缅渺今昔悲。
　　气集形万象，物化凭二仪。藐躬将安恃？名绩庶可垂？
　　五载游岭表，一棹归海涯。■〈去曷〉来阅江山，俯仰惭须眉。
　　伏波去千岁，巍巍有新祠。
　　桂林，会李松圃郎中冬斋集宴，兼呈许明府巽行、朱布衣小岑、朱别驾心池
　　江山启名都，人文萃一方。萧闲岁阴节，兰室生寒香。
　　主人方好贤，高宴崇词章。显贵既满座，幽隐亦以彰。
　　赏韵屏丝竹，摅襟缓飞觞。性简理自勤，趣深道乃光。
　　积慕情故洽，始遘形已忘。惓言结新知，渺予悲故乡。
　　毕景欢未足，往路缅何长！诘朝但回首，云水空苍茫。
　　酬朱小岑并序
　　小岑，名依真，桂林人。早岁笃学，耻作应世文，遂绝意进取。予耳其名，过桂林相访。以诗见赠，酬此篇。
　　几载感姓字，一樽忻对倾。青年羡高节，白首误时名。
　　徧历风尘苦，全输石室清。漫劳夸冷句，潦倒负平生。
　　泊榕江
　　舟子争流罢，寒天日又昏。帆回转山堠，树暝背江村。
　　渐觉蛮峰改，犹延瘴气温。乡关知尚远，且喜近中原。
　　和闲云《湘南始见冰》
　　几载炎州住，何知朔风寒？晓江惊乍敛，归客喜初看。
　　稍聚流凘薄，终坚泽腹难。吾乡春又至，柳岸到应残。
　　贫官仆并序
　　余自岑溪北还，子乔使仆相送，道逢来往官舰，侍从煊赫，或争道淩逼，仆辄惭愤，歌以劝之，为其可以风也。命曰《贫官仆》。
　　贫官仆，形蹙蹙，身上单寒无厚服，道逢旧伴狐裘鲜。随侍官船官新迁，气势居然当我前。贫官仆，尔勿怨，尔择主不善。尔何不从要钱官？使尔口肥身披煖。尔不见，官之子，犹著粗布衣，船中索饵带啼饥。
　　舟中除夕寄子乔
　　江头啼暮雅，野泊数帆斜。岁夕怜残夜，船房似小家。
　　榜人勤水祭，儿女忆山衙。遥念起还早，独听晨鼓挝。
　　元日，得桂林李郎中书并诗篇《舟中即事》，酬寄
　　春烟改旧林，停棹别离心。一纸桂山远，故人湘水深。
　　余寒风尚烈，长昼日偏阴。赖对新诗好，闲酬消旅忱。
　　舟行入永州界
　　舟行入楚境，好是早春时。适性原宜旷，名山不必奇。
　　经旬陡渠转，几载岭云思。寄语南游客，无须过九疑。
　　题湘水
　　最是湘流放棹轻，楚南千里碧波清。
　　不分草色春初入，欲合天光雨乍晴。
　　傍岸云山原缥缈，临江竹树更鲜明。
　　如何呜咽滩头石，帝子年年恨未平。
　　湘口古湘口馆，潇湘二水会处。
　　犹见潇湘水合流，馆亭尽废有空洲。
　　柳公遗迹无寻处，一线朝烟是永州。
　　夜泊冷水滩，叔白弹琴处，示闲云
　　历历滩边石，何人石上琴？孤舟逝不返，流水有余音。
　　江黑月埋雾，夜寒星耿参。知君曾伴听，系缆共沾襟。
　　再过浯溪，登峿台，示闲云
　　披寻爱名蹟，登览及春晓。拾级陟台端，振衣出山杪。
　　澄湘照初日，楚山正缭绕。已辞桂岭深，还望洞庭渺。
　　临高一洒然，俯仰畅襟抱。前踪何蹙蹙，漫游但草草。
　　方寸苟未广，近视亦难了。俗儒登泰山，岂复中原小？
　　从知古贤达，常令胸次浩。与君游浯溪，慎莫羞元老。
　　题浯溪僧舍
　　为访名贤蹟，禅堂时一登。居知邻漫叟，山定有高僧。
　　对客竹疏静，绕门溪碧澄。不缘奉亲老，常住此还能。
　　江雨
　　霏霏漫山雨，漠漠空江昼。双橹悽未停，孤篷寒欲透。
　　天昏日易夕，谷转风还骤。杳霭没烟帆，料峭出隄堠。
　　客发变何早，乡心感多旧。前滩近衡阳，春雁仍为觏。
　　过衡山，悲叔白二首有序
　　叔白慕邺侯为人，庚子（1780）岁，偕子乔先来至岳下，乘月登览，徧搜七十二峰之胜。
　　半夜歌罢白衣去，郭李勋名自中兴。
　　千载何人解相似，无缘不遇懒残僧。
　　舟行，示闲云
　　泛泛潇湘渚，春洲柳已明。山遥知水阔，风正信舟行。
　　竹寺幽堪画，江村好是晴。同看足闻赏，不必问归程。
　　过长沙
　　盤盂周秦遗，宝之万镒重。儒术法三代，迂阔乃无用。
　　盛世不复古，何贵麟与凤？旧宅湘水头，聊过一帆送。
　　太傅安在哉？城郭人民众。嗟我非其才，归园学抱甕。
　　洞庭始见雁
　　一住蛮城里，候禽无复宾。自看楚山月，相遇洞庭春。
　　乍恐依帆杳，初惊入耳新。转怜行断处，零落独沾巾。
　　登洞庭湖洲
　　鼓枻洞庭水，水落春未达。高洲聊可登，骋目湖堧阔。
　　迥拟驰平野，浩若游大漠。草木旷不殖，人禽迹亦绝。
　　曡石蛟龙宫，沈沙鼋鼍殻。帝子几时降？广乐何处作？
　　想当飞涝下，凹凸尽汩没。睇彼深广中，谁信此堪讬？
　　巨浸适未觏，还泛潇湘月。
　　过岳阳
　　烟罩江城列万樯，洞庭春色晓苍茫。
　　榜人不解题名胜，双桨匆匆过岳阳。
　　蒿洲闻驴鸣
　　知殊仲宣癖，岂解爱驴鸣？薄暮江头听，故乡墟里情。
　　立边村径远，归处柳烟横。自识中州近，岭南无此声。
　　与闲云登黄鹤楼
　　夙慕司勋诗，常怀黄鹤楼。太白尚难企，我辈何须游？
　　客行楚越遥，楼下停归舟。乘闲携我友，登高豁远眸。
　　霭霭俯万瓦，喧喧属两州。云绕大别山，春生鹦鹉洲。
　　喜见嶓汉导，来会岷江流。舳舻被波面，帆樯如林稠。
　　慨彼名利奔，岂暇今古愁？危搆何代创，名迹几回留。
　　昔人焉知我？千载空悠悠。有句不必题，倚槛歌相酬。
　　黄州
　　晓起问赤壁，挂帆江气凉。春条隔隄蔼，危堞竟山长。
　　雨里过樊口，云中别武昌。无由访陈蹟，烟水但茫茫。
　　泊湓浦
　　白傅风情在，江皋杨柳斜。落帆逗湓浦，何处听琵琶？
　　日暮烟横郭，春深客忆家。欲寻添酒夜，波上雨声赊。
　　望庐山
　　湓城西郭客停桡，望里名山孤兴遥。
　　欲访香鑪看瀑布，浔阳江上雨潇潇。
　　雪后过彭泽
　　雪后过彭泽，山城雪顶看。天临大江晓，峰出小孤寒。
　　迷漫才分树，荒凉尚有官。陶公赋归去，此邑宰应难。
　　芜湖月
　　一片江城月，天空霁色新。今宵待关舫，多少忆乡人？
　　楚雪消方尽，吴歌听未真。晓风解相送，早及秣陵春。
　　过和州，怀张水部
　　高瞩博望孤，对峙梁山遒。行识乌江渡，斜入洪波流。
　　感缅张水部，格韵千载幽。诗义齐孟韩，岂止翱湜俦？
　　师之三十载，力罢道逾修。冷编藏怀袖，风尘谁见收？
　　怅望古城在，遗踪应尚留。依依夕阳树，漠漠带春洲。
　　如此江山好，骚人何处求？
　　燕子矶
　　未访秦淮榭，初看燕子矶。长隄系舟晚，片石带霞飞。
　　几处画楼映，数行烟柳围。还搜六朝旧，江上又斜晖。
　　金山寺
　　回舟泊江岘，江寺置波涛。水气宫门静，星辉塔顶高。
　　云中落孤磬，窗外集千艘。欲访老僧话，知嫌迎送劳。
　　登金山寺塔
　　晓乘山巅塔，塔俯但苍雾。下界已茫然，应有造天路。
　　人喧识京口，树暗迷瓜步。呼吸浪吹觉，造次风引去。
　　咫尺海潮闻，不辨导江处。
　　与闲云尝中泠泉水
　　谁品山泉味，还推第一名。由来中泠水，偏喜注瓯清。
　　寺顶吴僧汲，船头越女烹。君家石门好，可忆磵南行。
　　闲云家大珠山，尝与品石门寺玉泉水。
　　叔白南游，有五和子乔新月别瓜州诗，余北归，复泊瓜州，感伤往迹，寄子乔
　　扬子渡头晚，落帆生客愁。月明应似昔，此宿又瓜州。
　　旧句远还忆，孤吟谁与酬？凋零无复道，那更滞边州？
　　将至扬州
　　客路六千里，乡音曾未逢。晓隄瓜步雨，春树广陵锺。
　　江水分初小，吴山别几重。停舟暂寻问，或有故人踪。
　　泊高邮州
　　朝与隋苑别，暮向秦邮泊。堰草暝凄凄，湖天迥漠漠。
　　时愆晚春寒，岁歉繁城索。残月尚淹滞，昏星乍昭灼。
　　客宿未离舟，马行始闻铎。渐喜乡路近，犹感异州讬。
　　独夜警不眠，频听隔江柝。
　　淮上往清江浦
　　舍水寻乡路，长隄放霁晖。海天淮上望，齐客岭南归。
　　野店驴鸣过，烟村燕掠飞。故园知渐近，方语半依稀。
　　道旁儿并序
　　余行经淮上，有小儿哭行道旁，行人谓饥民之弃稚也。命仆将归客舍，仆曰：“饥！将不胜收。”噫！尽收安能？此呱呱者，余实遇之，又安得不顾？因歌以喻仆夫。
　　道旁儿，哭声悲，阿母饿死。阿爷负我逃，淮乞不得食。行抛儿呼爷，不应仰天啼。阿爷行疾，儿何能追？一解。问儿谁家子？儿不识姓名。乡里行人，聚观叹息耳。父子不相顾，谁其收哺育尔？二解。晚风寒，大路昏，关闭，人家依傍犬吠嗔，荒荒旷野多死人。三解。
　　宿江店
　　孤馆临江口，门前船火明。乍忻离水宿，犹听挽舟行。
　　店小镫常暗，年荒客易惊。频搜北来信，一倍惜归情。
　　沭阳道中
　　歉岁廑行路，路旁榆柳疏。冷春过榖雨，荒店宿桑墟。村名。
　　村夜少鸡犬，客餐珍菜蔬。北来谁马首？不敢问乡闾。

　　○石桐诗钞之还山集

　　潍县访韩公复
　　陶令移居处，城南住几家。荒村隔溪问，茅栋晓林遮。
　　对酒心还壮，论诗日又斜。不愁回路晚，明月戍楼赊。
　　送王熙甫登科赴济南
　　今日东门帐，亲朋尽出城。独惟从古学，人自重新名。
　　缁水吟诗渡，长山看月行。早知薄意气，不访叶儒生。
　　题自画《林泉孤赏小景》，寄赠方比部
　　良朋不相见，动经三十年。视君如飞鸟，一去薄九天。
　　我乃甘沉沦，独效鳞潜渊。渊天势虽隔，故旧不可捐。
　　荒荒散椽屋，历落秋水边。中有孤吟士，白发手一编。
　　兴来偶成画，非迂亦非颠。寄彼台省人，顾此幽林泉。
　　雪中望溪，寄族侄五星
　　埽径眺溪雪，雪中亭子孤。暝烟几家静，高鸟一枝枯。
　　水冻痕犹别，桥平迹尚无。由来冷味合，此兴未能俱。
　　与单丈仲温话旧
　　春阴连晓冷凄其，荒墅偎鑪醉此卮。
　　凋谢亲朋还賸几？飘零家室更依谁？
　　壮心销灭浑相似，早岁嬉游不可追。
　　非是雨多留客住，旧情除却莫能知。
　　哀邻叟
　　共是远行客，先归岂复惊？聊因属邻近，未免感平生。
　　几醉寒暄节，如闻语笑声。终知成寂寞，奈此惜今情。
　　过王希江故居
　　一从榻前别，不复过荒庐。当昼门还锁，盈阶草未除。
　　蠹侵墙有画，尘覆案无书。近日多疑义，何人更启予？
　　重展始祖墓感旧，示族众
　　稚齿曾同展墓田，城西树色忆当年。
　　垅头礼拜班常后，谷口忻奔归独先。
　　分派弟兄多不识，历朝翁仲尚依然。
　　松楸凋落无须恨，绿发童孙尽白颠。
　　单齐云殁于秦中
　　久客意何如？别时春水初。犹闻离洛浦，未答入关书。
　　病榻留僧舍，归魂到我庐。无坟生宿草，此恨恐难除。
　　莱州，赠林郎故人林鸣九孙
　　倚杖临风思渺然，柴公隄上月娟娟。
　　莺雏啼罢自飞去，城郭如斯悲昔年。
　　二
　　去日怀中呼幼字，今来海上震才名。
　　与郎三世为投赠，莫厌词场老瘦生。
　　留别翟照四
　　故人十年别，须发雪霜新。感慨多谈往，流连遂匝旬。
　　儿童还解恋，奴仆亦相亲。明日青山隔，离思又几春。
　　与子乔、海明子千溪亭饮宴
　　闲登此亭望，适乐同心赏。快谈积别多，长歌踞高朗。
　　蛮岭自迢递，松杉正苍茫。始悦夏风清，更当霁月上。
　　落落披襟袖，泠泠照宏敞。坐久夜无声，但闻水流响。
　　复理东亭，改“归云”，为感旧，示子乔
　　东亭，余所居村东松闲亭也，吾弟叔白所構名之曰“归云”。庚子（1780）岁，偕子乔南游，叔白殁于粤中。既归，亭遂荒芜，十年不治。今春，始稍修之，感伤赋此诗。
　　东皋结亭子，平远眺南陌。映窗植修篁，四面绕松柏。
　　阴晴作明晦，时有云气积。以此名“归云”，诗酒酬佳日。
　　王子希江沈幽士，微吟好独立。林君鸣九自潇洒，徙倚多风格。
　　任生子昇称善书，挥驰满东壁。张老远晖方外人，叔白之琴客。
　　无闲雪与月，亦复昼连夕。一去百越游，十载遂绝迹。
　　归来寻旧欢，诸君皆安适。松竹尽翦伐，栋宇亦倾侧。
　　稍复理荒秽，渐次事修葺。佳木会重栽，斯人宁再集？
　　更名为感旧，与尔抱长慼。
　　寄和子乔《湖亭宴集遇雪》，兼问历下诸老友
　　湖亭别几秋，梦里少年游。遥想当筵雪，还胜载月舟。
　　数行疏柳暮，一片远山收。故旧谁同赏？知应共白头。
　　东亭览旧，寄李五星、王熙甫
　　修除事已新，风光喜无减。值此冬景和，频上孤亭览。
　　寒云远汀散，斜照平冈敛。依然爱南山，吐岭三两点。
　　触物兴自发，缅旧情方黯。何当携手来，杯酒同一感。
　　送单子固游苏州
　　诗客耽游赏，南州几载还。古风出京口，停棹问吴关。
　　水宿春星阔，舟吟昼雨闲。知君选名胜，先上洞庭山。
　　冬夜酬单廉夫
　　对坐孤镫下，深斋夜向残。垂帘鑪火静，拥雪竹声寒。
　　胜事年今过，名场兴已阑。惟应冷僻句，寂寞共君看。
　　高士裘并序
　　李五星苦寒坚卧，其友王熙甫、单子庸为制羊裘，强起游眺。余闻其事，作高士裘。
　　洛阳城中三尺雪，袁生冻卧僵欲折。
　　俗令不惜故人怜，囊底尚有傭书钱。
　　持向东市得老羖，韦以大布宽于旃。
　　由来朱紫轻毳褐，此裘著敝誓不脱。
　　千金狐腋裹羶腥，羊若有知死胜活。
　　从此柴门昼不关，城西积素辉连山。
　　耻向泽中钓时誉，独揽登高吟晓寒。
　　幸语高士卫尔冰霜骨，慎莫负薪傲炎月。
　　东亭晚眺，怀南中友人
　　空山风雨收，夕曜满林谷。倚杖一舒啸，萧然寄高躅。
　　杳杳春波广，霭霭云树绿。故人不可期，寥天自穷目。
　　送子乔再官粤西，兼寄岑溪诸文士
　　早年弄柔翰，骋怀在四方。名场不见收，散置淹穷乡。
　　近益衰且疾，盛志日颓唐。子今气方壮，欲济有舟梁。
　　得位足明义，高卑岂复量？粤西我所游，地远而不荒。
　　民情昔已谙，再历形尤彰。所贵变其俗，莫矜折狱长。
　　离隔虽万里，同心犹一堂。庶酬平生志，勿结儿女肠。
　　行行过岑溪，辍棹少徜徉。士风近如何？吾道应更昌。
　　为我谢诸生，努力爱春光。读书期致用，无取虚文章。
　　熙甫晓雨寄《丹桂》诗见示，因感子乔南行，即示二子
　　昨日山村雨，幽眠未起时。侵帷寒乍觉，连夜晓还迟。
　　少别犹相忆，远愁宁得知？无因逢铎使，空与二难期。
　　宿南山村，赠新亭兄弟余不到南山又三年矣！
　　还同此堂醉，几载不相过。往迹亲知少，荒村风雨多。
　　宵深落镫灺，秋早战庭柯。莫惜弟兄好，共看须鬓皤。
　　过雨苍宋氏舅故居
　　晓日苍凉远水滨，萧萧落木下秋畇。
　　偶过旧宅频嘶马，直入空庭不见人。
　　压径颓垣垂野蔓，隔窗破榻积幽尘。
　　十年回首浮云散，徙倚西风泪湿巾。
　　送王熙甫始举进士，之官吏部
　　十载苦吟身，榜头名姓新。柴荆别山友，冠带入朝人。
　　雪积鹤厅曙，日长花院春。清曹咏诗好，莫厌寄子频。
　　哭单子庸有序
　　子庸名可墉，邑诸生。侍病母以孝闻，读书务实行，未见于世而卒，三十二，无子。
　　努力起周程，将观圣道明。非年此人死，在世耻予生。
　　积善仍无后，潜光未有名。安从叩冥漠，空复泪纵横。
　　孤山忆惜行
　　忆昔总角初成童，严亲携我游晋中。
　　同车兄弟婉变笑，山头指点名贤踪。
　　初谓一过行不再，辛苦求名三十载。
　　山上朝风寒复暄，山下暮云晴又晦。
　　朝朝暮暮行此山，山青如故朱颜改。
　　祗今十年不复经，踪迹疏阔梦常在。
　　偶然驱马出此途，往事闲闲语仆夫。
　　季去岭南叔也死，斜阳犹照孤山孤。
　　冯相国故园
　　知是丞相宅，候门无使通。画楼昏暮雨，高树落秋风。
　　池草连花径，山禽散竹丛。盛衰有如此，叹息古今同。
　　潍县访韩公复，出吟樱桃园，追寻不遇作
　　公复先生城南住，驱马东寻铁牛渡。
　　剥啄空林门不开。牧童指与樱桃树。
　　原头一径八烟微，每日先生扶醉归。
　　村村落照不知处，红叶满山秋雁飞。
　　雪中喜子乔书来，并《南行诗卷》，寄城中诸友
　　岁暮寒方盛，暝阴晓不开。愁中看雪下，岭外有书来。
　　乍睹平安字，频教引满杯。新诗更封裹，明日寄城隈。
　　腊日廿四日，携儿辈游村市，寄子乔
　　贫居远郊外，村市小溪口。除寒物象新，丰年人气厚。
　　鸡犬扰衢巷，烟火暖榆柳。祀灶须白餳，馈岁贵黄韭。
　　提携前村稚，伛偻东家叟。煖帽宽布裘，跨驴越陇亩。
　　长者引我前，少者逐我后。最幼不能行，佃客强之负。
　　出门眺平野，残雪耀林薮。相逢少衣冠，三五乡邻友。
　　儿童得所欲，吾亦视寡有。未夕忻然归，斜阳挂茅牖。
　　讬处既休暇，乘兴皆其偶。念子在边城，出入慎闲守。
　　得赵玉文书，即寄玉文
　　一纸凭谁寄，离愁岁月多。清贫还似昔，衰老近如何？
　　春草漫漫路，晴川杳杳波。无因重握手，盛事日消磨。
　　题画扇，赠单太守归田
　　钓游几处尚依依，城郭斜阳春草菲。
　　五马归来头似雪，青山不改故人稀。
　　二
　　不须重枉使君车，记取东皋暮雨斜。
　　扇底写来风景似，小楼深处是吾家。
　　王熙甫考功，自都门索画，为模王司农笔，并题此诗
　　麓台于为画，力将时俗矫。当时虞山王，举世竞传宝。
　　先生下视之，值不一钱少。念子岩穴士，学诗用此道。
　　常恐古人诃，不顾俗情恼。别我今一载，离梦山川绕。
　　搦毫思其人，拟此娄东老。自然性情合，投赠惬素抱。
　　独行古不容，冲襟良难保。勉旃善所守，慎勿学为好。
　　辛亥九日，寄弟并序
　　前一日，葬侄瓒，独行田野，俯仰悲啸，伤死别而感生离也。即有远行人书其意，寄子乔。
　　早年逢时令，兴趣偏豪狂。衰年逢时令，中情多感伤。
　　当此摇落辰，惨淡白日光。仰听哀鸿叫，俯视篱菊黄。
　　欲命樽酒酬，亲爱半凋亡。孤踪临旷野，徙倚眺崇冈。
　　时自念往会，涕泪沾我裳。我裳不胜染，两鬓尽成霜。
　　翘首嗟予季，栖栖在何方？荣名良可慕，晚途恐不长。
　　归哉莫淹滞，且愿守我旁。
　　题画，寄怀翟照四
　　苍苍山郭绿如烟，中有幽人埽叶眠。
　　梦里胜游浑似旧，纸窗风雨又三年。
　　雪后，归南村道中作
　　偶出耽清赏，巾车趁雪还。溪痕迷野渡，日色辨前山。
　　斜径孤樵晚，高枝并鸟闲。欲投烟际宿，荆户未昏关。
　　除前，病中，望岭外消息
　　卧病离愁切，严风逼岁除。闲思一年事，祗见两封书。
　　著体肉原少，添龄发益疏，不知猺岭外，瘴疠复何如？
　　病起，寄城中诸伴侣
　　壬子（1792）上元
　　病起心情少，闲阶移步难。乍忻晴日好，犹畏晚风寒。
　　冬雪积还在，腊梅开已阑。城中镫火盛，谁共到明看？
　　早春病后，闲步至天风埠，坐石桥上，见南去诸山，寄山中人
　　村边一闲立，仰爱春日煖。信步过东溪，行行不觉远。
　　遂至南埠下，小憩石桥版。积幽雪尚明，解冻流乍款。
　　轻飔飒林杪，余烈未全善。久坐不逢人，隔岭稍闻犬。
　　静中世味淡，病后众情遣。独复念旧游，南山方在眼。
　　书五星诗卷后
　　不忧贫饥死，恐学古人难。但使得诗好，即来寻我看。
　　座中镫灺尽，窗外雨声残。名姓莫愁隐，千秋著简端。
　　书宋生步武诗卷后
　　细数东斋伴，萧条独此生。眼中无字句，镫下十年情。
　　漠漠空山寂，潇潇夜雨声。吾衰不堪问，珍重异时名。
　　送族弟茨亭之京访王考功熙甫
　　山村夜来雨，草色陌头新。相劝一樽酒，将为千里人。
　　莺啼上林晓，花绕禁城春。为语鹤厅客，清曹莫厌贫。
　　刘明府正孚都门寄书，并新订诗卷，报以短韵
　　村外一鸠唤，小园花盛开。山人入城返，朝客寄书来。
　　忆别粤江远，闲居华发催。新诗进高格，不复骋狂才。
　　题单太守《崂山绿石》
　　谁凿东崂骨，巉岩一片分。宝光曾近海，山性欲生云。
　　压径迷莎影，临阶合藓纹。怪来最清澈，相对有虞君。
　　用南齐晋平太守虞王石事。
　　宿潍水村店，喜其泥壁新洁，为作画，并题此诗
　　背岭荒村晚，长途倦马尘。素心爱幽洁，野店喜初新。
　　此地常为客，拈毫赠主人。题诗示来者，泥壁莫嫌嗔。
　　哭犹子珩三首
　　死生有定数，夭寿亦同理。数尽寿而终，远客达乡里。
　　夭逝非其年，如行半途止。半途可奈何，不复保乡梓。
　　田州百粤地，孤庙临漳水。平生所娇爱，乃忍弃置此。
　　我梦无由见，啁啾杂蛮鬼。生人语不通，死悲向谁是？
　　儿兮莫怨归，渠爷在交趾。
　　二
　　精气尚俨然，孰谓今已亡。远书每难凭，所往何其荒！
　　胡然数行字，一一报我详。详言已非误，举室皆皇皇。
　　平时知去远，音容忽复忘。既念殒尔生，时时在我旁。
　　遂使平生事，推想及毫芒。文战虽未胜，诗句已成章。
　　不才尚足悲，况为群从良。
　　三
　　忆昔送尔行，洒泪不能去。期尔志四方，转悲反成怒。
　　宁知南浦别，竟无还乡路。尔父何颠沛，奔命不遑顾。
　　尔身不自保，岂能阴为护？逝者长已矣，生者讬何处？
　　长号向南陲，魂梦日惊怖。
　　八月十一日，渡潍水，观打鱼有感，题店壁，示东归入关客
　　问渡潍溪口，秋风水面生。半山斜日晚，一棹小舟轻。
　　驻马临渊立，何人举网惊？闲观惜衰老，无复羡鱼情。
　　送南行人去后，坐南陌上
　　天寒阴欲雨，木落峭含风。岭外去何远，原头望不穷。
　　闲思书未尽，转恐力难通。寂寞更无语，唯闻叫渚鸿。
　　中秋夜，寄子乔粤中
　　时，余与子乔各有丧子之痛。
　　凉宵新雨后，久坐未能眠。佳节情偏恶，当空月正圆。
　　独看转清汉，应去照炎天。那更伤心共，愁吟滞极边。
　　石枣村感旧
　　姨母适村王氏，年衰，夫亡子散，予来省视，题东堂壁。
　　停车石枣村，村舍旧知门。零落几家散，支离一老存。
　　积阴荒径湿，斜照古楼昏。往事自能忆，盛衰谁与论？
　　临水
　　临水闲独立，水流静无声。无复羡鱼志，聊爱秋波清。
　　泠泠白日照，皛皛天宇晴。林木动凄飒，凉风西北生。
　　渐衰忽不禁，悄然肌骨惊。年华逝如此，壮怀吁已平。
　　陈迹日积多，百感交中情。欲语谁能喻？偕俱唯海婴。
　　念我同心言，有弟在边城。
　　喜五星、步武、丹桂过访，置酒，因忆子乔南中
　　寂历荒村暝，群鸥喜并来。正当秋月满，才见桂花开。
　　各出袖中句，共倾镫下杯。因思宦游客，孤棹粤江隈。

　　石桐先生诗钞




