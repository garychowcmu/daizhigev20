　　钦定四库全书　　　　　集部五
　　提要
　　陈秋岩诗集二巻　　　别集类四【元】
　　【臣】等谨案陈秋岩集散见永乐大典中然不着其名亦不着时代考焦竑国史经籍志有陈宜甫秋岩集当即其人而爵里则终无可考集中接刘介臣书诗云防回梦里寻君去三尺书来约我归闽海浪肥春雨过和林沙逺晓云飞则当为闽人又有庚辰再随驾北行二诗庚辰为至元十七年则元世祖时尝为侍从又有读元贞改元诏诗丙申十月扈从晋王领降兵入京朝觐诗考之元史丙申为元贞二年晋王名噶玛喇【案噶玛喇原作甘麻剌今改正】裕宗长子天性仁厚御下有恩王府官属自内史以下俱请命天子不敢稍专尝出镇北邉叛王永和尔【案永和尔原作岳木忽儿今改正】等闻其至望风请降至元二十七年封梁王二十九年改封晋王所云领降兵者应即此事则成宗时又为晋王僚属其诗多与卢摰姚燧赵孟頫程钜夫留梦炎等相为倡和而诸人诗乃罕及之其始末遂不可复详矣原集焦志作一巻然篇什稍多疑其字画偶误今据永乐大典所存者编为上下二巻其诗大抵源出元白虽运意遣词乏深刻竒警之致而平正通达语无格碍要自不失为雅音也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　秋岩诗集卷上　　　　　元　陈宜甫　撰乐府歌行
　　饮马长城窟
　　我来长城下饮马长城窟积此古怨基悲哉筑城卒当时掘土深望望筑城髙萦纡九千里死者如牛毛骨浸窟中水魂作泉下鬼朝风暮雨天啾啾哭不已昔人饮马时辛苦事甲兵今我饮马来边境方清宁马饮再三嗅似疑战血腥昔人有哀吟吟寄潺湲声潺湲声不住欲向何人诉青天不得闻白日又欲莫此恨应绵绵平沙结寒雾
　　望乡歌寄卢疎斋
　　天漠漠兮夜茫茫草萧飒兮金风凉白日淡兮雾惨沙碛冷兮云黄有人兮独立而惆怅悲歌兮南望而思乡遡孤鸿之影灭兮书不得而远寄惊走之伏莽兮那思驰骋而发狂上駞车于半坡哑轧之余响认寒庐之防防兮浮炊爨之烟苍天将寒兮感物变歳欲暮兮单衣裳三载不浴兮黧瘦质之尘垢鬓根防雪兮乱飞蓬之秋霜心一去兮万余里望不及兮云飞扬懐千载之向上兮人已云逺留万古之遗恨兮绵绵久长髙台荒兮哀李陵节旄落兮感苏郎蔡琰悲愤兮儿呼母而失声公主悲歌兮愿为鹄而鶱翔彼丈夫女子之不同兮其情况则一耳今我之念昔兮谁后我而悲伤天宇之开廓兮去留野鹤之容易垂我王之悯顾兮总归吾土而徜徉如醉夣兮意撩乱重怅望兮廻中肠怅望兮苦歌思之沉欝抱琴兮托遗调于宫商
　　夜闻陇西歌有懐牧庵左丞
　　君莫唱杨柳枝游子多别离君莫唱金缕衣人老更无年少时自古唱歌易悲感思入碧云愁黯黯阳闗三叠不堪闻河满一声肠已断君不见大风云飞扬汉歌思沛乡又不见楚王气葢世泣下愁乌江英雄胜负总尘土一様萧萧白杨墓山河大地只如昨歌声暗促年华度我来陇西成浪游寂寞春残又到秋斜阳已落荒垒暝片月自照交河流此时旅肠悲火热陇西歌客歌清切学将鹦鹉树头声化作杜鹃枝上血寒风不动马不鸣余音嫋嫋含余情却疑古来出塞曲至今流落传邉庭我为沉吟愁不懐古思乡赋歌意歌声已断歌思长白云衰草天茫茫
　　毡车行
　　北方毡车千万两徤牛服力骆驼壮清晨排作鴈阵行落日分屯夹毡帐辙分古道辨东西白雪黄云不可迷后人迤循旧迹那知创自轩辕时两轮奔奔如日月经年轣辘何时歇辗教沙草緑还枯防过河氷冻仍裂江南野客惯乘舟北来只夣烟波秋于今天下皆王土欲得回辕到彼游
　　夜静听道友董舒隠弹李陵思汉因赋长歌以写其当时之意云呈傅初庵
　　幽人南来弹玉琴泠泠一曲悲南音况作李陵思汉调使我夜听忧难禁将军虽云去已久得君为写千古艰难心初撚指下才轻举黄金殿上闻天语将军肯行天子许战胜良功立须取大弦忽变轩昂声指挥劔客真竒兵倐然百骑合争战乱箭如雨强弓鸣小弦喑呜复抑欝不觉计穷力应屈微臣虑逺深自谋莫逆帝心果安出须臾声答鴈声长雁来无书徒忆乡孤忠空照日耿耿惭愧强谢苏中郎续续泛音转迢递遥望长空防千里髙台挥泪落斜阳望断汉宫五云起司马忠言犹且疑臣心只愿苍旻知臣虽不归筑防在后人或为臣伤悲我为听琴哀此意何况飘蓬沙漠地防年屡过将军台云淡霜寒草憔悴今宵听君弹此曲喜为将军鸣不平曲终夜长万籁静使我归兴欲恋岩上松风清
　　四歌行
　　有父有父溪村居苍顔白髪七尺躯醉时髙歌乐疎旷家无担石常晏如东邻西舍邀即去不复晚景悲桑榆有儿流落在天末未得归隠同樵渔呜呼一歌兮重长叹遥望家书寄廻鴈
　　有母有母年七十家中倚门望儿泣昔年典衣供学书惟愿功名当早立去年缝衣念逺游老眼穿针恐行急儿也驱驰荷圣明薄俸寄归嗟晚及呜呼二歌兮心悲伤白云万里闽天长
　　有兄有兄纯且良少年糊口游四方前载相随逺归侍三人戱防登髙堂胡为伯氏早云殁使我不得如鴈行如今逺求养亲禄仲氏有頼常在傍呜呼三歌兮悲百种姜被孤寒不成梦
　　有姊有姊在建阳夫家辛苦事农桑兵后全身喜相见陈情未已酸离肠留钱漫效故人意悲啼寄语思爷娘别来三载消息断也应忆弟留他乡呜呼四歌兮懐昔日抱我听书近邻室
　　五言古诗
　　初春月寄王眉叟
　　娇娥对春初新画一眉月脉脉天涯心迢迢拜瑶阙微光射边垒行客忆离别今年十三度随处见圆缺料得山中人怜我冐风雪素衣尘欲缁髪星忽忽惟此哉生明偏照归心切
　　泾河诗一首寄王克斋同知
　　古人云泾河水流本浑浊今我来泾州见水绕城郭尘顔照清泚似怪缨可濯古来有谗士曽厌清流恶
　　读灌夫传呈傅初庵学士
　　堂堂灌将军非与侯者俦挺身入吴垒发愤报父雠声名震朝野意气凌斗牛鸿毛视贵戚加敬贫贱流及其去官日只结魏其侯武安约无信是启怒所由况于行酒间一语輙不投遂乃致竒祸魏其甘与侔朝臣两可奏太后鱼肉忧上书竟不辨弃市渭城休地下为鬼雄怒目亟复雠武安族已矣一死俱荒丘虽云冥漠事亦是朝廷羞
　　道友黄石崖寄恵李伯时所画石鼎聫句圗诗题其后
　　美哉刘进士天赋俊逸才堂堂校书郎琢句如琼瑰相逄一夜语持论无尘埃苍髯丑道士骨瘦撑枯柴痴坐黙以哂二子不足排等闲指石鼎共赋聊摅懐心运巧思下笔神鬼哀二子技渐穷道士方咍咍叠出险怪语不自人间来更阑烛见跋炉火成寒灰诗成各假寐鼻息声如雷曙光己不见莫挽仙踪回明朝语昌黎叹服称竒哉雄文照千古事迹不可埋龙眠画入神写意兼形骸厓翁秘之久寄赠来金防披圗再玩味使我昏眸开精神俨如在恨不吾同侪长歌续遗响清风绕茅斋
　　双耳忽鸣
　　双耳忽尔鸣似非人籁传晴雷殷白昼石涧奔寒泉曽瑟固宜舍陶琴可无弦心试静想触类问苍天
　　徐州读黄楼碑
　　黄楼灰烬余基峙东门外雄碑刻石赋烈火烧不壊美哉词翰人光熖好文彩世间两竒絶呵防有神在风流尚可想山川见英迈清河通茫黄河急流防隄防太守功一力去民害重城不沮洳至今感遗爱我来立斜阳一读一再拜企慕贤弟兄清光照千载
　　送琴与阎子静承防
　　我从西陲来只挟书与琴书以阅古道琴将回古心谁谓今之人寥落无知音先生一邂逅磊磊开胸襟慨然志气合起我击节吟请君弹文王周雅尚可寻再理杏坛操鲁风尤所钦莫调出塞曲游子悲难禁君归抑何赠所愧无瑶琳举琴以送君聊比双南金
　　旧扇吟寄程雪楼防使
　　去秋藏箧中依旧明月在携持骨格轻发挥力量大四海蒙清风炎官悉除害不以用舍期握手永相爱留忠斋承防南归蒙寄广香盐梅作别
　　渴心久生尘鼻孔徒撩天岂意留夫子修书念臞仙竒香清垢衣盐梅止馋涎气味忆吾土安得随归鞭
　　范侍郎自燕都来恵韭
　　久居大漠天不见生刍束惯储狐味饱啖牛羊肉故人燕山来新韭剪春緑藤筐慎爱防道里经十宿抖擞犹芳鲜恵我意良笃红盘饤翠雾下筯兴已足一洗腥羶肠稍慰藜苋腹永懐夜雨吟歌声绕梁屋
　　龙虎山靖通庵前有古树腹空忽生新竹自腹中而出同山诸友吟咏甚多予乃继韵
　　山中有古树矫矫蟠深根磅礴数十围秀色何氤氲鐡干霜雪老苍皮苔藓防虚心守贞固众木同推尊堂堂此君种深感母子恩四月剖脇生苍苍凌天门胡为老龙精养此幻小孙拳拳慎懐抱器质如瑶琨恐是孤竹君见此再世魂或疑费长房化杖从飞奔峥嵘日已长期汝未易言清风满岩谷直节挺乾坤扶持得神力呵防严虎贲俯怜老大身有頼清防存天寒借垂芘风撼为屏藩相依若唇齿气味同兰荪许容女萝附削去荆棘繁我歌美真宰髙标在淇园
　　蚁出一首同张太监赋
　　三月春雷鸣朔方启万蛰茫茫沙穴中众蚁出如翕乱走若经营引队类出征相逄共耳语得食同羶我亦蚁虱臣飘零寄兹土不招南柯夣顾盻重怜汝歌诗为徐行惟恐伤汝生
　　富阳李宗勉丞相坟
　　丞相何年薨欝哉此佳城石羊卧烟雨两马矫欲鸣翁仲唤不譍夜语招山精徃昔朱旐来人诧死塟荣凿山进深邃砌石宏经营结庐慎呵防樵牧焉敢行岂不有子孙嵗嵗酹酒倾岂期百年后返使神鬼惊风涛翻浙水乱卒交纵横民居掳掠尽犹记死者名操戈立塜上啸动疑山崩舂锄鬬挥手举石犂为坑红棺碎霞色体貎浑如生提撕解寳帯收拾金满籯一锥控渠口采出珠光明形骸委泥草老树饥鸦声恐公徳不及身后祸乃萌或为此财累以致害不轻未从史书见重感空坟茔舟人指示予歴説为怆情长林落日暝逺浦寒烟晴歌诗吊防漠江濶愁波平
　　七言古诗
　　谢平原赵郡公赠山桃杖
　　君不见少陵桃竹杖拔劒或与蛟龙争又不见东坡铁拄杖迸火石上飞裂星二公去已久今遇平原叟吾衰气未馁欲趁牛马走美君出入真如飞山桃拄杖长相随秋岩老人所好惭愧慷慨掷与之赤蛇入手鳞甲缩可游天下弃车毂大道徐行鬼神哭探出一指豺虎伏横挑百钱寻酒家不须经卷挂南华春风好访瑶池去试问蟠桃防度花
　　京兆廉访使赵彦泽赠椰瓢稯扇
　　昔闻赵广汉治民立政为銗筩又闻赵悦道宦归只有琴鹤从观君矫矫真华胄如神擿伏清廉同我来相逄再相别感赠二美情攸隆瓢分海南烟雨之椰子扇裁华山云壑之七防左手携瓢泛春酒浇除磥砢生顔红右手携扇却夏热烦襟萧爽香尘空酣歌慷慨意不俗自笑鄙语难形容愿君饮氷去酷吏我当斟酌元气扬仁风
　　隆徳县望火台
　　近山一台突兀势逺山一台出天际何时筑此望烽火留及如今太平世六十年来无甲兵西方乐土边陲清君王神武今混一藩篱大剖无金城尚余此台屹山顶照月愁风拄孤影昔人触目心胆寒今日空迷野烟瞑行歌为我重悲伤愿台万年无火光
　　李陵台
　　将军少年真英雄陇西家世凌边锋竒材劒客五千士自当一队驰威风浚稽山前突戎骑被围未蹈生擒计强弓劲弩百万兵流血成丹皆战惊谁知管敢漏机密遂使空弮冒锋镝归无面目见君王将身未免降勍敌继曽杀李绪尚欲谋归去蒙恩虽已深实起懐乡心髙陵筑台望乡国中郎去后空哀吟累土髙一尺望天近一尺谁为削平山望见长安陌望乡不见春复秋将军一去台空留我家住在南海上今日登台重凄怆辽天漠漠飞黄云草中但见牛羊羣家山不识在何处教人空自忆将军
　　题金城县汉李夫人墓
　　延年歌发汉主惑縁何倾城再倾国为言美人絶姿色旷代不遇难再得瑶台金屋流春风夫人绰约真天容等闲承恩媚一笑六宫烁伏花顔红宠深体弱忽寝疾不愿君王顾衰质儿将有托即瞑目死别那知恨无极玉箫声断知何许落日悲风愁万古一从香骨塟金城芳草青连茂陵土
　　额叶布哈触网得双白鱼烧以待予为歌长句
　　一双白鱼不受钓截流有网无由逃银刀鼓跃眼光转濡沫湿喣空喁嗷城门失火幸免耳烂额焦头那及此旋防二美出凌烟天池快意烧龙尾雪肉肥鲜慰老饕金钟釂酒发诗豪醉来还唱渔家曲欲驾云帆钓巨鼇
　　橐駞雏一首寄吴成季
　　槖駞雏生来已髙三尺余昂头便觉气貎殊学跪有礼端荘如主人念幼寒廹肤覆以锦毯花糢糊母歩亦歩趋亦趋一旦百里力不瘏有时跳梁挽骏驹耻在牛后黔驴沙泉足饮草满墟肉峰易耸身魁梧防尔负重行天衢
　　一蠓吟同留承防赋
　　一蠓飞从何处来泊我书叶如防埃眼明细辨见形状喙潜脚动翼稍开虽云区区至微命汝亦含灵存本性不随蚋蟆人肤独立暂时那忍屏君不见荘生广论万物齐蚊可托焦螟栖仲尼一聼老聃语自媿闻道犹醯鸡呜呼古人已徃不复返对汝兴思重嗟叹
　　五言排律
　　和吏部赵子昂久雨见寄
　　屯营襄武地秋雨久难禁云色浮天近客愁连海深隂迷山寂寞冷滴树萧森鴈湿低垂翅马行淹壮心少陵忧草色无已笑鸢吟泥泞难相屈徒懐谊断金
　　谢张畴斋恵笔
　　深感赠予笔江淹好夣醒听陈古人意吟取与君听毛髪欲上指锋芒初发硎黒云蒸九泽砚水卷沧溟造化宁无补江山助有灵峡流春汹汹溪雾昼防防大手夸无敌英贤得宁馨我才惭朽木吟思荡浮萍纵欲窥天巧那能瑞帝庭徒扛九鼎重难钓五侯鲭蛇悔多添足蝇知误防屏班超投有志王述怒空形防敛浮光彩闲修静典刑养生抄素问学道写黄庭批注钻防标题相鹤经诗瓢宜泛水文合书铭适意添花谱垂名厌竹青品茶追陆羽颂酒继刘伶白髪为何事青山可暮龄慇勤祝毛頴尔勿叹伶俜
　　过华清宫和温庭筠诗二十二韵
　　前王遗构地今我独来游渭水烟如昨骊山树己秋苔荒老姥殿草满夕阳楼下马山腰曲朝元云顶头周廻认故迹想像走诸侯春暖回龙驾天寒进翠裘时平安御极曙早肃宸旒节镇威咸服农家稼倍收温泉媚池沼和气舞旌斿歘盛真妃宠骄生义子羞寰区平似掌逆党曲如钩眷顾迷方寸须臾撼九州眉愁太液柳齿啮未央榴龙子扶新日猪儿杀怒虬蜀山旋六御桃野放羣牛岂不天神力能消父过尤山人禆圣徳猛将运兵筹既复安巢鸟难忘汗血骝纷纷史上记忽忽梦中休故国雄三辅嵬坡怨一丘日边通路逺天际断云愁叹息人何在山泉依旧流









　　秋岩诗集卷上
　　钦定四库全书
　　秋岩诗集巻下　　　　　元　陈宜甫　撰五言律诗
　　读改元诏
　　诏下改新元元贞体大干风云开景运日月丽中天桃实三千嵗萝图亿万年微臣仰春泽早润及穷边元贞丙申十月扈从晋王领降兵入京朝觐
　　奏凯引降骑长歌入帝都人皆带弓箭我独载诗书考绩惭无补懐归盍早图故交相慰劳尊酒话勤劬丙申秋同锡喇平章重过和林城故宫
　　昔日宪皇帝和林建此宫中原尽朝贡嘉运防英雄沙漠皇风逺蒿莱古殿空最伤西蜀道六御不回龙
　　庚辰春再随驾北行二首
　　天地苍茫濶其如旅况何氷融河水浊沙接塞云多土穴居黄防毡车驾白駞栖栖无所乐逺近聴朝歌四更催蓐食结束閙比隣人去留残迹车行拥后尘云开还有月风冷不知春幸得狐裘在温存逆旅身
　　梁王春宴
　　碧草春光合青云羽卫屯和风生帐殿迟日转辕门乐缓新声奏歌长倚和喧微吟动髙兴未数汉梁园
　　晚霞
　　红霞散天外掩映夕阳时织女抛残锦蚩尤播火旗江风吹叶落野火傍山移爱此光华好沉吟欲去迟
　　秋夕一首寄李明府
　　独坐真无赖清吟谁与同壮心惟浩叹往事已成空明月秋砧起西风画角雄如何今夕梦多在故乡中
　　秋蓬
　　秋蓬元脆弱蟠结强扶持一夕因风断孤根到处移行人搔白首书客感厐眉莫使心如此朝朝可自治
　　九日明朝是寄吴成季
　　九日明朝是征人未到家书无来使便菊有故园花秋鬓霜根短西风雪片斜持螯闲老手愁思满天涯
　　九月九日有懐平原郡公赵五山
　　经年留朔漠此日又重阳游子泪沾雨行军气挟霜沙场愁草白篱落忆花黄忽念登髙处凄凉更一觞
　　同卢疎斋学士泊舟桃源县
　　客行河水上倚棹望桃源近有人来住新栽桑满园沙鸥宜緑水驿马又黄昏忽聴渔歌响武陵愁客魂
　　舟中负暄次赵吏部韵
　　燠燠耀红轮熙熙曝背人晴消两防雪满载一船春天地温存意江湖冷落身因思献君去欢喜整乌巾
　　洛阳
　　一出新安道停骖防洛京草埋东汉殿树暗则天城风月浑依旧山河几战争客行懐往事更值暮猿声
　　晚行渭南道中同张太监赋
　　驿路多酸枣行人翠色中凉风生渭水落日照新丰犬吠前村逺鸦飞暝霭空客逰便水竹去马惜匆匆
　　隆徳县徳胜寨
　　五代以来陇右之地为吐蕃所有宋祥符间曹武穆公复其地筑寨屯兵以守之古碑犹在李时杰请予赋诗以纪勲臣之遗迹焉
　　将军拓边地曽此立竒勲野草生空寨荒城锁暮云山留旧耕迹苔暗古碑文得失如翻掌后人徒忆君
　　夏日旅中
　　五月骎骎过迁营又转车乳禽鸣野草乱螘走荒沙雨老荨麻叶风吹大防花地凉无苦热自是客思家
　　闻塞笛有懐赵詹泽防使
　　客行思故乡闻笛转凄凉不见梅花落空愁塞草黄鴈声沉逺汉牛背送斜阳出塞翻新曲谁知恨更长
　　次卢疎斋韵
　　不聴琵琶久携琴为写忧黄钟明月夜青塜白云秋悲怨当时语凄凉此日愁曲终意不尽鸣鴈过幽州
　　塞上闻鸡呈崔中丞
　　塞翁带鸡至啁哳塞垣深唤醒征人梦遥思君子心霜寒秋草短月落晓星沉拟促刘琨辈相同舞劔吟
　　次程雪楼御史见寄韵
　　昨拟赋归去那知又再来黄云驰驿道落日唤鹰台得句懐三影通灵慕万回知君重思逺难寄陇人梅
　　晚立
　　晚立动诗兴凉风吹角巾空山答犬吠残照送行人天外五湖思边陲万里身家书春暮寄何日到南闽
　　懐川晚立
　　清川绕县衙小立共汀沙暝色催归鸟春愁对落花江湖频恋阙风雨更思家出处成何事唯添两鬓华
　　得家书报父病忧闷而作
　　亲年逾八十随分老江村旧喜更生齿今忧病不言孤云怜白首薄日畏黄昏幸得加飡外犹能饮一尊
　　张叔纪自燕寄书赋此以答
　　六年书两得意重语殷勤梦话蓟门雨行吟沙塞云苍蝇思骥尾野鹤笑鸡羣南望空惆怅天寒日又曛
　　理髪一首寄傅初庵学士
　　清晨独理髪髪短似须长白日行何速苍顔秪自伤林间空水石马上亦风霜憔悴今如此诗歌未减狂
　　赋纸被呈王克斋同知
　　楮糜秋水滑造出已端方一片雪如席防多春满床梅花频有夣龙脑不沾香只抱天然白绮罗难久长
　　观曹娥庙碑同张师道学士赋
　　防流七日哭竟与水浮沉河伯不敢受父尸终可寻断碑秋雨暗古庙暮云深忠孝男儿事吁嗟女子心
　　歌风台
　　髙祖去已久归如魂魄何俗传西汉事碑刻大风歌山逺分滕壤氷开响沛河荒台两间屋衰草夕阳多
　　陪赵左丞晚过临潼
　　临潼天欲暮骑马去骎骎翠涌骊山秀清流渭水深路繁酸枣树市接古槐隂明日长安道新诗拟共吟徐浩然任西京经歴考满回京访子于城西寓舎赋此以寄
　　燕山逢旧友喜欲舞婆娑屈指三年别论心半夜过车轻寒马徤囊澁荐书多却问西京地民风近若何
　　次詹天游学士见寄韵
　　怅望日边客天遥云水重书中曽寄语梦里忽相逢细雨埋芳草寒烟入古松何时一晤语尊酒又从容
　　送京兆侯伯伟归觐
　　十年江海上英迈已超伦斗酒辞狂客千金夀老亲隂风吹北塞明月照西秦驿马天涯去中原花正春
　　寄史兰谷少监李海一尚书
　　天寒幽蓟逺懐友苦劳心最喜加官秩曽烦寄俸金雪消兰玉秀春暖海涛深何日蓬莱馆觞飞共醉吟
　　送徐留村之上饶教授
　　圣朝方选士补治举纲此道重昭灼惟公妙左张燕台秋月白葛水晓风凉同是江南客离情易惨伤
　　懐李明府在闽
　　别来经两载出处喜平安举世多权吏惟君独冷官林霜黄橘熟山雨緑榕寒边使归来日音书定得防
　　失马次张畴斋学士韵
　　想因贪草去杳莫听嘶鸣失岂不为福无之何以行雪深空有迹鞍在未忘情只合在驴背吟诗兴转清
　　悲猎
　　浅草卧才穏俄惊猎骑鸣尘迷三穴失电过防坡平防疾飞鹰攫踉蹡走犬争月中那得路捣药乞长生七言律诗
　　扈跸作
　　丹诏香传紫禁泥九重台殿晓云低碧桃露重初鸎语青草风微去马嘶劒佩元依新日月旌旗惯识旧山溪野人扈从惭无补空落诗名在陇西
　　赠汪帅
　　风严帅府气昂霄三十青春贵不骄将相一门多厚禄功勲百世重清朝珂鸣紫陌春行马箭入黄云晚射雕武略不施边塞静防廻氊帐话逍遥
　　后赐狐裘
　　青紫貂蝉分不容狐裘犹得赐微躬恩来窈窕宫庭内春在蒙茸领袖中披拂防桥驴背雪侵凌蓟北马头风何时诏许江南去着向烟波理钓篷
　　读忠斋题西游稾诗有懐
　　治由经济信真儒周度谘询用厥谟嘉爵已崇承防贵至尊常独状元呼吴天歳月频清夣燕地风霜久白须展巻有懐歌雅什可惭鱼目暎骊珠
　　读舅氏欧耐轩遗槀
　　舅没于今二十年文章零落更谁传朝廷不喜刘蕡防风月空留李贺篇得米养亲供子职有才无命岂天然人言我貎偏相似收读羣书即旧氊
　　题张骞乗槎圗
　　雪涌银涛八月秋风吹巾袂兴悠悠坐来蓬岛千年树穏胜莲花一叶舟星照横机问织女月明清渚立牵牛偶然得石归来后却厌金章万户侯
　　题吴防鸾写韵轩诗
　　衣染红尘防歳除琪花瑶树忆清都光寒秋月歌明镜香暖春风曳绣襦仙态自来天上别韵书应怪世间无彩云梦防箫声逺日落江山空画圗
　　鐡柱宫
　　大冶飞红役鬼兵南昌雄镇得清宁地神肃防天风静鐡气遥浮江水腥铜柱石髙空有信金盘露冷竟无灵还知许令神功异直对西山万古青
　　仙岩
　　飒飒松风吹鬓毛溪流洗耳逺尘劳七千余鹤春归晚二十四岩秋正髙露滴桂香浮酒盏山蒸云气润诗袍扁舟半是乘槎客吟振雷声撼海涛
　　鳯凰台
　　白云苍藓古台基忆得当年鳯去时深慕楚狂歌往谏空懐虞徳见来仪英雄磨灭青山在梧竹凄凉落日悲草满鹭洲吟思逺薄材难和谪僊诗
　　同狄子玉司马登和林佛阁留题
　　边城寂寞碛云黄兴废令人重感伤鸦噪夕阳迷佛宇烟凝秋色暗宫十年故国人何处九月隂山草又霜共倚栏杆懐徃事金仙无语塞天长
　　同张尚书赵侍郎饮于长安酒肆主人从予乞对句标题予为题曰万斛香浮金掌露四时人醉洞庭春上马后足成一诗
　　偶从酒肆乐天真又见羲皇化俗淳万斛香浮金掌露四时人醉洞庭春休官最喜陶元亮荷锸当随刘伯伦晋代风流无复见更谁传此醉乡神
　　闻崔中丞举荐李明府
　　牕萤干死册尘埃满拟功名寄酒杯富贵逼人从分定等闲乘兴出山来马鸣晓入皇都府鹗荐秋飞御史台君与石温同去就乌公元自识竒材
　　沛丰懐古寄程雪楼御史
　　大蛇中断战旗红一旦兴亡起沛丰三月灰飞秦事业四方云合汉英雄张良虽有运筹力项伯当全舞劒功帝业如今何处是歌台荒草自春风
　　送东崖刘大使重赴上都朝觐
　　气与岳云相荡摩诏催驿骑渡天河江南徧览湖山秀蓟北重来雨露多逸思可齐鹦鹉赋闲愁休续伯劳歌伫防医国陈竒术春养苍生合太和
　　咸阳懐古寄李叔固尚书
　　鹿走咸阳王气微防朝争战防安危水声如説隋唐事山色不殊秦汉时春事管弦宜进酒故陵烟雨易生悲向来豪杰俱成夣空费行人吊古诗
　　寄友人作
　　年壮共嗟吾与君苦愁诗思乱纷纷边城古路开残雪夜月孤鸿呌断云天逺望乡懐渺渺嵗穷流水叹沄沄眠醒独更堪清冷烟陇空寒山笛闻
　　有感
　　尔因何事多湮郁俛首长鸣苦不休忆载浩然寒链句思从果老旧仙游戍楼风起角初咽战地云昏鬼亦愁莫笑穷途悲歳晚帝城春近逐骅骝
　　忆梅懐傅初庵学士
　　十年不见梅花树长忆暗香氷雪顔心逐暮云飞庾岭梦随寒月到孤山缟衣叩户来何晚翠羽传书去未还一自西湖幽响絶岂无诗句落人间
　　用阎子静承防赠行韵奉寄
　　唤醒旧梦十年前老得清闲似散仙防度行吟燕下月遥思家住海云边蒲团夜学修丹术花宴春忘舞锦纒好信不来鸿鴈逺断肠人在幕南天
　　得姚牧庵左丞书赋此以答
　　忆从相别醉吟乡漠北燕南防雪霜四海竞传三语掾一书偏慰九廻肠智囊賸有安民术荷橐能无荐士章拭目防君承宠渥春风花对紫防郎
　　重接刘介臣书
　　记得登舟惜别离天涯相望两依依防回梦里寻君去三度书来约我归闽海浪肥春雨过和林沙逺晓云飞今秋拟逐归鸿便为説家中莫寄衣
　　闻艣声一首寄张子有尚书
　　泛泛扁舟緑茫艣声吚送凄凉孟郊句澁沉吟苦贾谊书成太息长响答渔歌来近浦清摇人影舞斜阳纵然唤醒江湖梦游子难禁铁石肠
　　懐李海一尚书
　　记得去年寒食后君从北上我西游山川总入英豪气风雨不堪离别愁归马有知元识路来鸿无信动经秋燕台又拟相逢日共説长安古帝州
　　寄舅氏欧澹庵
　　南海山村别业成有园堪种地堪耕携书自教儿孙读对客曽谈宅相荣饮酒颇同康节兴年髙肯慕太公名遥知散歩秋风外吟防寒潮落又生
　　北方松子寄天师希微真人
　　穷髪之北有山冈松花结子成千章苍皮已防霜雪操玉齿偏凝雨露香未论封公羡丁固更思辟谷学张良殷勤好向仙岩种生意林林防緑秧
　　吊李时杰
　　忠殁谁称叔又贤属官随母入幽燕将门气槩终无忝诗笔英华早已传广不封矦知有分贺悲短命却同年寡妻幼子哀哀哭地逺天寒最可怜
　　西山晋柏
　　当日旌阳种此株千年霜雪不曽枯叶惊蛟泣秋江雨榦作龙拏夜目珠定有丹培资地脉许容藤附入山圗不知诸葛祠前树得似仙坛一様无
　　石竹花次留忠斋状元
　　瘦小琅玕聚碧丛雕红镂白靓芳容词人彩笔摛文锦玉女罗衣唾绣茸鳯拟结巢非所托蜂因采蜜巧相逢一枝欲寄仙娥去云隔蓬莱水万重
　　同张学士赋莲房
　　霞衣零落防烟波香结骊珠聚碧窠齐露玉纎含翠袖圆同佛顶涌青螺柄持络绎丝纶出心展勾萌造化多今夕扁舟湖上兴醉来同和采莲歌
　　同张子友尚书赋芭蕉
　　荣瘁根苖换嵗年緑云光照玉阑前双开掌扇平遮日一卷新书直奏天自可题诗供醉笔不堪听雨搅愁眠若教种满人间世得鹿纷纷到梦边
　　孤鴈寄王眉叟
　　澹澹长空防阵横西风吹断独飞鸣可怜落落失朋侣似我行行忆弟兄影度墨河秋月冷声沉紫塞暮云平江湖自有重逢处努力圗南不用惊
　　吊马骨
　　逐电追风意气休尚留枯骨委荒丘龙姿寂寞归圗画雪片糢糊惨髑髅露湿寒沙残月晓风摇衰草白云秋千金不遇涓人买空有啼鸦吊汝愁
　　五言絶句
　　闻鸡
　　度闗人己逺倚劒夜初分我亦待清曙前村多白云
　　七言絶句
　　驾行道中见老农
　　老农村里别无营饱饭惟知乐太平天子驾来应下顾低头鞭犊自春耕
　　同汪总帅赋秦王马跑泉
　　劳苦逺行饥渴煎霜蹄轻跑涌寒泉如今又照骅骝影不似当初出战年
　　呼鹰台
　　当日呼鹰意气雄髙台挥羽立秋风自从一饱飞扬去空有鸦啼夕照红
　　题明皇游月宫圗为赛音平章赋
　　内乱俱平外攘生着心防到月华明若能惯歩蟾宫路何必龙舆望蜀行
　　昭君出塞圗为姚承防赋
　　低拨琵琶怨思长不禁尘染汉衣裳君王岂是无竒防闲却将军用女郎
　　渭水
　　万古清流绕郡廻防朝宫殿化飞灰钓璜人去秋波冷嵗嵗西风鴈影来
　　过交河作
　　黄昏饮马伴交河吟着唐人出塞歌后四百年来到此夕阳衰草意如何
　　北去李陵经防秋筑台憔悴望乡愁可怜陇右天穷处不见交河只泪流
　　次张斯道学士韵
　　不是金华眠石化成羣逺出黒山隂苏郎一去无人管散入寒烟野草深
　　和林城北唐阙特勒坟
　　特勒魂飞已寂然闲华落尽草芊芊大唐碑碣秋风里犹是开元二十年















　　秋岩诗集卷下
