北郭园诗钞


杨序
卷一
卷二
卷三
卷四
卷五
附录一
附录二
 
 

杨序

　　昔高达夫五十始学诗，祉亭先生亦归田后所作为多也。盖发于性情，深得三百篇之遗旨。其品格在晋为陶靖节、在唐为白乐天、在宋为邵尧夫，间有逼肖元遗山者。

　　先生自家居奉养，托迹郊垧，日以歌咏为事，世比之山中宏景，介休林宗。所筑精舍曰北郭园，万峰环峙，秀甲瀛壖，宜其得江山之助，不求工而自工矣。

　　同治九年九月，乡愚侄杨浚雪沧氏谨序于堑城之试笔寓庐。  

卷一

　　五言古诗

　　七言古诗

　　五言古诗

　　感遇

　　即事

　　家大人诞辰书示二弟

　　同黄雨生水部（骧云）泛舟西湖

　　志懒

　　感作

　　示松儿

　　书带草

　　盆菊

　　感叹

　　北郭园即事勖诸儿

　　感时

　　赏菊

　　草堂题壁

　　警世

　　有议析爨者，感作

　　论青鸟法

　　慈茔为盗所发，遗体如生，恸纪其事

　　明发泣怀

　　自题泥塑小像

　　排遣

　　读易示诸儿

　　即事

　　观物

　　咏疟，为苏昆山上舍（国琮）作

　　观孔雀屏

　　谐言

　　诸侄入泮，作此勖之

　　示长孙景南

　　达观

　　解嘲

　　闻雷

　　叹老

　　题陈育庭鞠我图

　　闻有司置盗冢者于法，感作

　　生辰值雨作

　　闰五月七日儿辈续祝生辰

　　感遇

　　青山千余仞，仰见白云飞。出岫何太急，为霖当及时。伤哉造化孩，待哺杳无期。斯人今不出，匍匐将何之！

　　蜉蝣阅朝暮，易死复易生。蠢彼?么辈，扬尘薄太清。雄兵四十万，不战功何成？悠悠我心忧，白日欲西暝。阴风振林木，感叹几时平！

　　即事

　　狐兔何纵横？大地遍荆杞。干戈何扰攘？谁洒河山耻！蒿目战争场，相持鹬蚌死。忆昔炽彝氛，荡乱将一纪。何期不逾时，西粤纷刀矢。小丑任跳梁，蔓草渐迤■〈辶里〉，无计靖妖魔，一埽逃穴蚁。提帅百战孤，吁天拊髋髀。宫傅陨大星，狼烟何日止？悲哉沙虫军，鸢旗屡屡靡！继之山左饥，泗决没田里。呼山庚癸哀，横流奔马驶。羽书驰九阍，群臣魂魄褫。议赈杼柚空，顾表恐失里。况复艇寇肆，沿海啜脂髓。更逢大厉秋，爨骸将命抵。吁嗟世事乖，丝棼孰得理？努力报清时，长城帝所倚。

　　家大人诞辰书示二弟

　　亲年六十七，懔懔怀无逸。世路薄春冰，人生爱春日。秉性厌纷华，经史课儿侄。生平所愿望，箕裘能继述。我今三十余，何时报鼎实？请还读父书，埙篪吹一一。长着老莱衣，高堂安且吉。

　　同黄雨生水部（骧云）泛舟西湖

　　鼓棹溯中流，骋目穷千里。夏日何炎炎，湖心平似砥；四面围山光，双塔东西峙。对此息尘襟，坐看白云起。嗟彼岳王坟，千载栖霞址；胡为铸铁者，累累墓前跪！乃知判忠奸，惟在身后耳。寄语行路人，猛省当如此。

　　志懒

　　老至精力衰，事事嫌繁渎。我辈共论文，亦复厌心目。回首少年场，见闻虑寡独。结社集良朋，为期三五六。惭愧老斵轮，推我为耆宿。岂知岁月更，展卷苦羁束，扬之愁失当，抑之恐太酷。举手谢群公，让我享清福。

　　感作

　　我生本不才，庸庸何所见？一官归去来，幸侍寝门膳。倏忽廿余年，流光如掣电。到处皆险巇，人情多幻变。轩冕似泥涂，昔贵今亦贱。不如收桑榆，行乐且安便。

　　示松儿

　　男儿贵自立，弧矢昔所悬。相期在千古，不让今人前。我年三十六，一第幸登天。蹉跎犹自悔，兀兀嗟穷年。穷通虽有命，尔志当益坚。譬如登华岱，奋迹陟其巅。且披邺侯架，更着祖生鞭。光阴如过隙，转瞬难久延。桑榆收已晚，时逾境亦迁。门闾吾望子，勿复废钻研！

　　书带草

　　在昔称康成，著述传吾道；两序列生徒，高密儒生噪。不其城外山，山下生瑞草；称之曰书带，形肖名亦好。我闻周濂溪，窗前生意绕；又闻杜荀鹤，科名有吉兆。屈轶长明廷，紫芝来四皓。同是托灵根，一一成大造。未若此葳■〈豕生〉，左萦复右抱。为语儿辈知，此乃吾家宝。一室拜经神，青青长摛藻。

　　盆菊

　　丛菊生荒园，何殊置榛莽；移植入乌盆，名流日相赏。物色出风尘，由来事标榜；乃知天所生，亦视人培养。

　　感叹

　　人同天地生，职业随所止；士农与工商，执业分彼此。欲耕当问奴，欲织当问婢；兼之有弗能，专之乃足恃。繄余读父书，精勤日砺砥。所幸先人谋，衣食颇自喜。讵知五旬余，拂袖归田里。蓼莪既废吟，伯兄亦云死。门户强支撑，家督从兹始。问舍与求田，况复生平耻。惟存知足心，守约戒豪侈。有基苟勿坏，差自慰乃尔。

　　勤俭为家宝，此语得真诠。生众而食寡，交济乃无偏。譬如成泰岱，积壤到其巅；又如浚深井，掘土乃得泉。予家无恒产，衣食敢云便！况更崦嵫迫，食指动盈千。亦知有兴废，岸谷海为田。所贵读诗者，能吟山枢篇。

　　能痴复能聋，许作阿家翁。斯言有至理，尚口恐致穷。我生思大造，泽物雨和风。当其气郁塞，辰雷何■〈鼓上隆下〉■〈鼓上隆下〉。须兼恩与畏，嘻嗃归至公。我读家人卦，照然若发蒙。

　　赏菊

　　有菊当有诗，有诗当有菊。无菊诗何工，无诗菊亦俗。采采南山隈，清香愿盈掬；不见古高人，吟诗三往复。柴桑处士家，隐者花为族。

　　草堂题壁

　　我欲游名山，此地无峻岭。祇此一亩园，规画亦井井。编篱藉篔筜，薙草辟■〈圭黾〉黾。茅屋三两间，已足供游骋。人生易百年，转移在俄顷。何如此小住，朝夕今以永。池塘春雨痕，花坞夕阳影；数弓虽不廓，颇亦称胜景。

　　警世

　　人当入世初，便作呱呱哭；可知此一身，都为忧患伏。贫富虽不同，名利纷相逐。何人悟大造，有剥必有复。沧海变桑田，高岸成深谷。劳劳复奚为，天地如转毂。

　　有议析爨者，感作

　　棣萼同根生，风雨连床契；纵或死生殊，依然伯与季。余独嗟雁行，生初厥有四；乃今孑然存，时陨鸰原泪。犹子相晨夕，差幸左右侍。道北与道南，原无隔膜异。不图阶厉者，一朝出中馈；愿勿听妇言，彼此生嫉忌。田家紫荆花，荣枯谁所致？卜式让田宅，终得千羊饲。

　　论青鸟法

　　吾岂异人情，尊生而贱死？不分地吉凶，但论人臧否。嗟彼堪舆家，群逞谋生技。愚者坠术中，指挥任所使。区区土一坏，千金弃敝屣。福利以惑人，罪魁此为始。在昔范公坟，万弩石齿齿；山灵倏变幻，朝天千笏倚。郭璞着葬经，天乃斩其祀。可凭不可凭，兴衰难尽恃。岂知相阴阳，冈原随所止；处处有佳城，何必夸奇诡。枯骨可荫人，生者胡为耳？一卷青鸟经，归根在天理。

　　慈茔为盗所发，遗体如生，恸纪其事

　　我母殁十年，马鬣营高垒。何来意外遭，槥木痛伤毁！衣服幸无亏，毛发亦条理。譬彼枯树春，精气尚存矣。当其环观时，众论纷比拟。为考古遗书，一一道原委。相传乃尸解，集仙传曾纪。冥冥造化间，孰为主宰是？大哉圣人言，知生焉知死！

　　明发泣怀

　　营营过一生，敢期能表暴。明发怀二人，咨嗟独仰屋。云胡罹劫灰，毁伤及山谷。有儿负疚多，百身难再赎。

　　自题泥塑小像

　　绣丝平原公，铸金鸱夷子；传人或象形，自古乃有此。嗟予复何为，天地一蝼蚁。即令面目真，不过土偶耳。敢云年七旬，矍铄差堪喜。珍重执简编，所期在后起。兀坐弥勒龛，玻光绝尘滓。勉从儿辈请，岂曰前贤比。研媸本天成，慎修凭一己。悠悠千载后，谁臧与谁否。

　　排遣

　　作文少者事，老大非其责。既老尚好文，笔砚何役役！堪叹少年场，科名易弋获。未擅雕虫工，空持腐鼠吓。枉自执一编，时时劳笺擘。鸡肋空咀嚼，弃之良可惜。且与古为徒，兼以安形魄。

　　读易示诸儿

　　五经众说郛，惟易汇众理；道通月窟中，义蕴天根里。嗟彼读易者，不过混沌耳。不知先后天，图自羲文始；爻词彖象系，周公及孔子。彖以括其全，爻各随所视。三百八四爻，取象皆虚拟。其间德位时，当须判臧否。承乘兼比应，毫发难差徙。吉凶同悔吝，占词辨由起。二五位居中，论正或未是；惟中能兼正，余虽正莫比。互卦与错卦，旁通悟其旨。一阴复一阳，变化无涯涘。何人执此编，一一穷原委；由浅而及深，幸勿踰前轨。

　　即事

　　新官对旧官，一时顿改易。新官莫自雄，旧官莫交谪；区区一传舍，彼此皆过客。我怀召伯棠，更思莱公柏。南阳召与杜，父母歌畴昔。胡今复扰攘，萑苻遍山泽。蛮触起战争，秦越分肥瘠。持后以较前，岂止差寸尺。谁云后来者，不肯让前席。杞人好忧天，徒忧终何益。

　　观物

　　鲁鸡伏鹄卵，未可强越鸡。岂力有优绌，物性自不齐。我家双孔雀，能生不能伏。安得气成形，此理殊反复。有鸡来相亲，煦煦何其仁！如何世间人，一体分越秦？

　　咏疟，为苏昆山上舍（国琮）作

　　我闻古人言，壮士不病疟。苏君虽孱儒，秉姿亦谔谔；如何遘斯疾，驰骤苦束缚？一寒更一热，间日息复作。当其寒生时，如坠冰山壑；遍体皆严威，战兢及手脚；衣以狐貉裘，犹等绤絺薄。倏焉执热来，炎炎气蒸烁；如火方燎原，眼星忽错落；请公自入瓮，汗浃始退却。嗟哉此冰炭，变幻难捉摸。医者各进言，一一诊脉络。或云非人致，中有鬼作恶。请诵杜陵句，援引何确凿！我欲调荣卫，阴阳无乖错。由来正胜邪，斯言可一噱。

　　观孔雀屏

　　天地有至文，精华无终秘。下及鸾凤姿，振采昭奇瑞。吉光片羽珍，雄雉翚飞异。罗浮五色蜨，更复献其媚。曷若孔家禽，锦簇娱人意。托产自炎方，离明九德萃。云海任行藏，丛篁寻位置。鸣向上下风，配以雌雄队。三年毛羽丰，莫漫轻相弃。胡为牢笼中，局促相拘系？饮啄即常充，逍遥若无地。讵知久便忘，驯习袪骄恣。有时遇晴笼，亦自鸣得志；矗立云母屏，展开画翣翅；金碧逞辉煌，一幅丹青绘。渐摇淅淅声，疑是骤风至。顾盼颇自雄，岂徒门户珥。纵未九苞齐，亦足居其次。

　　谐言

　　取士贵得真，勿徒事弋获！如何朝拔尤，及暮又改易？岂比水淘沙，抑或风退鹢？一言戒尔曹，光阴毋弃掷！

　　秀才天下任，斯为万里程。乃今忘远志，藉此以谋生。千金不足惜，一得已自荣。忽忽穷途哭，何心夸利名！

　　熏莸原异器，彼此各分途。奈何沽名者，昂然七尺躯；青蝇附骥尾，一旦同驰驱。有谁能鸣鼓，诧曰非吾徒！

　　诸侄入泮，作此勖之

　　少年急求名，不妨苟为就。枉尺而直寻，勿安于媕陋。譬彼牛蹄涔，去浊存清溜。一勺虽无多，涓涓夜复昼。赴海纵大观，滥觞已非旧。斯言非尔欺，请以书座右。

　　示长孙景南

　　我昔当尔岁，小技尚未售。尔年方十七，已作泮宫游。今兹二十一，年富力更优。天姿或可造，勿与庸俗俦。所居好恬静，落落迥不犹。期保千金体，心气归和柔。此是养生诀，并为学业谋，传薪今莱尔，力穑当有秋。

　　达观

　　月自有盈亏，水亦有潮汐；往来相循环，阴阳互为宅。惟人独不然，死归生是客。自少以及老，如同驹过隙。死者不复还，生者仅寄迹。修短况不齐，须臾成今昔。我独循至理，死生任所适。修身以俟之，圣贤语不易。

　　解嘲

　　豪客与修士，志趣本异途。胡为相比例，毋乃天渊殊。谁肯安韦素，寂寞古为徒。让君有侠骨，挥霍千金娱。我惟苦面壁，积学十年余。吾道足千古，何必较赢输！

　　闻雷

　　二十四气候，循环为天时。化工原有准，翕辟本无私；如何未启蛰，雷电乃并施？彼苍诚太急，此事谁主持？将毋切仁爱，庶类待蕃滋；鼓之使及早，欲长其生机？我闻田叟叹，谓此总未宜。阴多晴必少，符合若龟蓍。可征天地大，人犹或憾之。与其泄而速，不若秘而迟。遵养以应节，位育有纲维。我欲问诸天，苍苍高不知。

　　叹老

　　由来姜桂性，惟老辣乃生。茯苓结松下，待汝千年成。系人亦如是，谁不求长生？阅历岁时久，金石开其诚。

　　题陈育庭鞠我图

　　堂上八千椿，阶前慈母竹；人生非空桑，所当念顾复。母兮生儿苦，儿兮赖母育；一旦忽别离，终天抱痛哭。今日见形容，写以南山竹。问君何所取？厥义通于鞠。矧此秒容淡，是母爱所独；欲开晚节花，我母享其福。我闻君斯言，为君长叹服。南陔白华篇，同作补亡读。

　　闻有司置盗冢者于法，感作

　　生者与死者，阴阳分两界；生或能互仇，死必无相害。如何发邱壑，攫金肆无赖？乃知厚葬非，斯世何昧昧！或言晏（殊）与张（耆），祸出人意外。有盗掘张坟，漆城多珠贝；既偿其大欲，畚土为掩盖。继乃掘晏茔，仅一木胎带；群盗一何愤，弃之杂尘■〈土盍〉。此语殊不然，怀宝多自坏。犀角及象齿，古今同垂诫。煌煌有司言，所见何其大！

　　生辰值雨作

　　占时过午节，翼日即弧辰；宾朋前致辞，佥曰福天申。繄余方苦旱，心忧眉亦颦；敢期增大秩，愿享太平春。为霖望穹昊，虔祷东海滨；幸邀甘泽降，■〈雨上脉下〉霂昏又晨。苍苍不欺我，感召真如神。事固有相值，天心非不仁。

　　闰五月七日儿辈续祝生辰

　　七旬逢七年，诞辰值七日；既三复以四，遇闰数更溢。七旬逢五月，五月正重午；更欣夏日长，天中节再午。嗟我岂蹉跎，汝欲将寿补。大笑语群儿，更番为起舞。二首与六身，测亥义亦古。假年傥学易，河洛可参数。

　　七言古诗

　　七年七月七日，景孙祀奎星，招七友为斯盛社，书此勖之

　　齿落志感

　　咏斋头自鸣钟

　　北郭园新成八景答诸君作

　　先慈遗服题示诸儿

　　闻丁述安司马（曰健）郡城购园亭，多植花木，亦分八景，书此寄之

　　读东坡「无事此静坐、一日当两日」诗感赋

　　和东坡石鼓原韵

　　和汪韵舟少尉（昱）元日咏梅菊作

　　题铁丐传后

　　七年七月七日，景孙祀奎星，招七友为斯盛社，书此勖之

　　七月七日占星斗，胜友七人盛文酒。心香一瓣拜奎星，天上文衡主持久。相期云汉踏金鳌，山盘十五戴其首。愿尔努力各飞腾，上应列星同携手。神如首肯来默相，报赛年年荐蘩韭。

　　齿落志感

　　大造生人无虚设，此齿亦在五音列。当其腭锋方少时，编贝一一恣餔歠。饔飧不曾噬腊愁，称名可匹来嚼铁。忽忽到今六十年，屠门每过空呜咽。一饱惟求张苍乳，三寸终负张仪舌。吁嗟乎！头童发白犹无伤，耳聋目昏尚可说；奈此堂堂雍齿侯，无人为汝祝哽噎！持粱■〈刺上齿下〉肥着力难，得毋彼天厌饕餮？

　　咏斋头自鸣钟

　　鸿钧橐钥妙莫测，忽遇神工难秘匿；制器能符十二时，相传西土入中国。非编非镈能自鸣，一龛错采纷雕饰。其中法线转辘轳，关键体天行不息。针芒更分短与长，徐者为时疾者刻。豁然一一发清响，计时按晷无差忒。复有奇观阃阈开，一木横挂当胸臆。秋千甫罢奏钧天，噌■〈口宏〉鞺■〈革答〉相搏击。琪花更插双铜瓶，不惟有声亦有色。霎时突下水晶帘，万籁无声一何默。我闻在昔未央宫，或为山鸣倾崱屴；又闻丰山有九耳，霜降则鸣气所逼。何如人巧夺天工，时止时鸣叶天则。胜似铜壶滴漏精，准于缇室飞灰急。春明我已罢趋朝，坐废朝兴日中昃。敢将移置供萧斋，教与儿曹寸阴惜。

　　北郭园新成八景答诸君作

　　笑余买山太多事，新筑小园喜得地。回环曲折略区分，编排一一增名字。小楼听雨足登临，晓亭春望堪游憩。莲池泛舟荷何裳，石桥垂钓香投饵。深院读书一片声，曲槛看花三月媚。小山丛竹列篔筜，陌田观稼占禾穗。周遭八景系以诗，题笺满壁群公赐。既非洞天六六开，但有蒿径三三翳。堂坳尺水当海观，封垤拳石作山企。斯为倪迂清閟图，补作平泉花木记。莫言撮土此三弓，亦足引人入深邃。玻璃户牖生虚白，四序能延清爽气。巡檐索笑颇复佳，顾影独酌真成醉。座客闻言各欢呼，妙谛可抉南华秘。非鱼子岂知鱼乐，看花我更得花意。此是平生安乐窝，他时当入淡厅志。

　　先慈遗服题示诸儿

　　年年寸草留春晖，登堂犹见慈母衣。此衣何为出玉■〈穴上之下〉，涕泣说是当时殓。自从失恃经十年，无端换劫红羊天。岂知金石原不坏，竟体浑坚争下拜。吁嗟此服已泥涂，鲜明颜色不少殊。金棺未灰重泉下，不似银杯能羽化。身兮服兮两无亏，箧中折迭心为悲。相传蜕解多奇事，此语恐属齐谐志。我惟传衣什袭藏，子孙世守毋相忘！

　　闻丁述安司马（曰健）郡城购园亭，多植花木，亦分八景，书此寄之

　　劳薪暂息闲无事，新修廨舍三弓地。隔断红尘境自清，先忧后乐心心寄。山房双桂苦栽培，小山招隐非公志。榴花艳照眼中明，五月开轩应献媚。松生书屋市地阴，此是公家梦所致。埽径吾亦爱吾庐，广厦谁作万间庇？惟公邱壑足胸中，不拘于吏为仙吏。故山猿鹤不须愁，数笏石存归岫意。

　　读东坡「无事此静坐、一日当两日」诗感赋

　　一日清闲两日仙，人生何为名利牵！愚公移山智者笑，夸父追日时易迁！我今行年已七十，得过且过皆由天。坡公大笑应许我，此是一百四十年。 

　　和东坡石鼓原韵

　　元黄开辟当子丑，鸟迹龟书肇仓叟。周宣大作籀史文，字形变幻蛟螭走。车攻马同古什存，高歌脍炙尚人口。伊谁考证独评章，吏部在前长公后。忆昔中兴大会同，俯视齐州烟点九。不惟采芑有遗编，鱮鲂一一贯杨柳。雕镌篆刻纪功勋，淋漓大笔光牛斗。物聚所好似非常，何异千金悬于肘。胡为沿久废荒郊，无人赏识埋蒿莠。嵚奇磊落挟风霜，日与麋鹿为群友。阅历秦汉迄隋唐，莫辨鱼鲁与楚■〈孛攵〉。坡老着意搜新奇，一波一撇认蝌蚪。嗟尔剥蚀费推寻，问字天不遗耆耇。欲从宵雅时咿唔，雌黄聚讼声相嗾。此物谁为伯仲间，夏鼎殷盘周癸卣。移来太学争摩挲，依稀鳌鼓奏蒙瞍。硬黄响搨遍人间，几等禹碑立岣嵝。始知古迹难销沉，护持神力何其厚！远溯吉甫共和年，岁月遥深谁识某。纵横遗器信辉煌，六经纪载此中有。成康以后得嗣音，合并南山颂台杻。咄哉下士苦诘曲，载酒亭前夸刍狗。不见凤翔富搜罗，旷怀直与古人偶。八观巨制悼时俗，青天在上一搔首。为怜石鼓发长言，小儒见之莫击掊。斯文直欲凌古今，牙慧不甘他拾取。惟我熙朝厘定真，稽古字字刮瑕垢。圜桥重立排甲乙，先代法物同遵守。承平一片雅颂声，碑碣题名垂不朽。灵台偃伯敷文教，巩固山河金石寿。

　　和汪韵舟少尉（昱）元日咏梅菊作

　　世人竞羡春花早，我说秋花迟更好。春花从无百日红，惟有秋花偏耐老。花花相对换新年，观者一时齐称妍。当筵不惟菊度岁，寒梅一树相比肩。此物何为同位置，老圃孤山争献媚。留此孤标傲世姿，化工指点非无意。君不见西湖处士家，水边篱落枝横斜；又不见五柳先生宅，葛巾大醉欢今夕。抚时且共霜中守，乘兴看花兼把酒。劝君畅饮延龄杯，劝君小试调羹手。

　　题铁丐传后

　　君不见伏枥老骥难遭遇，只眼风尘谁独具；又不见古来英雄落拓多，冷暖人情可奈何！当其穷在下，甘为知己死；一旦判云泥，此谊东流水。黑云牢网无羽翼，何人援却苦海溺。回首绨袍受恩人，今朝谁解故交戹。利禄熏心，不记分金；凉风天末，我欲碎琴。吁嗟乎！淮阴去后恩惠委尘氛，余子何足数纷纷。谁其继者，古粤铁丐吴将军。  
　 
卷二

　　五言律诗

　　五言排律

　　五言律诗

　　感慨

　　唐升庵司马（均）卸篆，代者马敦圃司马（庆钊），喜而作此

　　禁米运出口

　　慨时

　　景孙读书邻花居

　　自题拙稿

　　郊居即事

　　鸩毒

　　听春楼

　　望屺亭

　　凌虚台

　　诸君赠诗，作此答之

　　新春

　　林鹤山观察（占梅）生子，和元韵

　　邻花居即事

　　中秋日黄蜂集木兰花作

　　景孙丧妇作

　　秒夜感怀

　　自夏至冬，得痒疾，夜辄不寐

　　乙卯，奉曹怀朴司马（谨）、曹馥堂司马（士桂）栗主祀敬业堂，郑明经（时霖）捐金为祭品，诗以志之

　　水田福德祠，余少时偕弟藻亭（用鉴）读书处，近渐废圮，命儿辈重新之，感赋

　　不觉

　　独坐

　　冬至日女孙行纳采礼

　　女孙归宁

　　总戎曾蓝田姻丈（玉明）连日互相酬饮

　　前岁，赖得力、罗庆庆两盗未获，吴水妹复在三叉河内山聚劫，升庵司马入砦议和，感赋

　　红梅

　　友人觅馆不用，书此志感

　　韵舟少尉纳姬

　　案头杂咏

　　感事

　　卷篷

　　叹衰

　　读剑侠传题后

　　感慨

　　老至偏多难，生民涂炭时。盛衰无定局，今古一含悲。大地鸱鸮恶，高堂燕雀嬉。万牛回首日，梁栋要人为。

　　唐升庵司马（均）卸篆，代者马敦圃司马（庆钊），喜而作此

　　识途推老马，得驭定为良。幸有前车鉴，当无覆餗伤。官箴重柱石，民命固苞桑。九鼎群奸铸，相□化日光。

　　禁米运出口

　　救邻宜惠籴，王政已推详。深愿舟多泛，焉如户鲜藏。取渔愁竭泽，割肉笑医疮。为语关津客，防饥念故乡。

　　慨时

　　无才堪报国，笑汝竟为官。鸡犬升天易，牛羊在牧难。兢兢谁自履，琐琐尽高冠。洗耳吾归去，何如乐涧盘！

　　景孙读书邻花居

　　不出门庭外，潜修托草茅。丹铅谁默契，文字几知交？努力传家学，游心在典爻。退闲无一事，吾岂等悬匏！

　　自题拙稿

　　一卷尧夫集，同为击壤声。雕虫嫌尚小，画虎恐难成。藉以娱衰老，奚堪起后生。他年投圊好，月旦任讥评。

　　郊居即事

　　野处半郊城，西风淅淅声。晨钟兴废寺，夜柝短长更。深巷闻砧急，前村获稻成。何当冠盖过（裕子厚太尊过访），又作折腰迎。

　　鸩毒

　　鸩毒来西土，斯人何久迷。阿房三月火，函谷一丸泥；能使心肝黑，全令面目黧。昏昏成世界，竟认作刀圭。

　　听春楼

　　壁立千峰拱，危楼独向东。建瓴檐注雨，涵镜月当空。户牖堪延爽，亭台此最中。晓来高处望，红日正瞳瞳。

　　望屺亭

　　古屋隔尘寰，孤亭屹此间。有风皆入座，无壁怕遮山。列岫凌空接，浮云入望间。青苍松柏在。我亦泪潸潸。

　　凌虚台

　　拾级共攀跻，层台百尺梯。几疑无地险，直欲与天齐。海气收偏近，山光望转低。孤鸿明灭外，指点夕阳西。

　　诸君赠诗，作此答之

　　纵得江郎笔，难生五色花。无端髭屡断，枉费手频叉。劳尔珠玑赠，增予瓦砾嗟。敢云诗律细，箸作称名家。

　　新春

　　领略春光好，其如鬓二毛。自惭生世拙，敢许在山高。花下时题壁，松阴独听涛。闲来无一事，展卷课儿曹。

　　林鹤山观察（占梅）生子，和元韵

　　四方男子志，今更挂桑弧。天上诞麟种，人间浴凤雏。共夸田得玉，早叶梦投珠。清福知谁享，孤山一幅图。

　　邻花居即事

　　日月双丸弹，春秋一草庐。寄身无别业，退老此幽居。庭静花添韵，窗阴竹补虚。有时成午梦，亦自到华胥。

　　机心忘已久，群鸟亦相亲。稻啄红鹦惯，笼开孔雀驯。匡床供鹤料，埽壁净咮尘。更有能言鸭，呼名代接宾。

　　中秋日黄蜂集木兰花作

　　似择乐郊适，飞来近草堂。寻花期酿蜜，引队解尊王。蚁聚嘲封垤，蜗争笑画疆。分甘吾莱尔，采采木兰香。

　　景孙丧妇作

　　纔得司中馈，翻教泪暗潸。南园真蜨幻，东海有鱼鳏。别汝时何速？怜他命太悭！独看天上月，破镜不重还。

　　秒夜感怀

　　秋色平分日，园亭迹渐稀。风凉时入榻，露冷夜侵衣。萤火流三径，虫声唧四围。况当人意懒，旅雁月明归。

　　自夏至冬，得痒疾，夜辄不寐

　　莫道无关事，爬搔已切身。如何成小癣，竟夕大劳神。岂有形相隔，何曾技未伸？不胜虮虱感，下界耻称臣。

　　乙卯，奉曹怀朴司马（谨）、曹馥堂司马（士桂）栗主祀敬业堂，郑明经（时霖）捐金为祭品，诗以志之

　　我爱两曹公，千秋血食崇。有基期勿坏，吾道至今隆。俎豆修闾里，河山感雨风。瓣香谁共热，白叟与黄童。

　　一掬苍生泪，捐金欲报将。去思留栗主，赛社奠椒浆。古谊儒生笃，明禋吏治光。年年祠下拜，遗爱在甘棠。

　　水田福德祠，余少时偕弟藻亭（用鉴）读书处，近渐废圮，命儿辈重新之，感赋

　　忆昔读书处，经今五十春。斋庐曾借我，祠宇久依神。祀社枌榆在，比邻主伯亲。何堪风雨蚀，几欲废明禋！

　　里闾轮奂改，今莫醵金迟。藉此灵光在，长将肸蠁期。衣冠尊古貌，豚酒拜群儿。一瓣心香祝，连床记早时。

　　不觉

　　不觉吾衰矣，蹉跎岁月迁。循途如转磨，息驾幸收鞭。心是沾泥絮，身同退院禅。所欣无一事，藉此度余年。

　　独坐

　　镇日无闲事，萧斋独坐宜。茶香消世虑，书味话儿时。门户持全局，河山戒漏卮。盛衰原定数，息息个中知。

　　冬至日女孙行纳采礼

　　六管吹葭日，称笄岁正当。朱绳欣始系，弱线恰添长。新结丝萝聘，待催鸾凤妆。女家三夜火，为尔喜开觞。

　　自少依慈母，而今将别离。关山虽不远，伉俪勿相违。姆训三章教，儒风一卷诗。将门原有相，此去好扶持。

　　女孙归宁

　　已毕造舟礼，言旋正秣驹。诗书吾望婿，棨戟将能儒。惜别庭闱恋，归宁道路纡。渭阳偏爱尔，相近好常趋。

　　总戎曾蓝田姻丈（玉明）连日互相酬饮

　　新缔高门匹，更番各叙亲。云泥忘分隔，乡国倍情真。一曲梨园乐，千杯柏叶醇。他时作图画，此即是朱陈。

　　前岁，赖得力、罗庆庆两盗未获，吴水妹复在三叉河内山聚劫，升庵司马入砦议和，感赋

　　群盗如毛起，山林聚啸多。画行频带剑，宵寝亦横戈。官不严搜捕，民相唤奈何！况无降虎力，羽翼更添苛。

　　红梅

　　腊至春还早，红梅次第开。施朱妆点额，索笑醉含腮。映雪何人瘦，经霜为汝催。绮窗深爱护，欣占百花魁。

　　友人觅馆不用，书此志感

　　世道斯文替，谁云缝掖尊？投餐期适馆，负笈孰登门？空着予冠岌，谁怜吾舌存？万间开广厦，此事不堪论。

　　韵舟少尉纳姬

　　孟光仍举案，添得柳腰蛮。罗袜云初织，晶奁月似环。衫裁新样锦，妆改旧时鬟。好结征兰梦，使君开笑颜。

　　案头杂咏

　　墨盂

　　不藉端溪石，壶中墨渖凝。铸铜圆肖月，着絮薄如冰。源自流三峡，香应贮一升。笑他磨盾鼻，徙费手频仍。

　　笔套

　　珍重生花品，朝朝待染翰。藏锋原蓄锐，在橐正防干。剑匣形应似，锥囊处并看。中书犹未老，脱颎庆弹冠。

　　帽架

　　借汝挂冠好，护持何谨严。有谁偏折角，切莫更欹檐。独立依棐几，安排傍典签。多情应尔恋，霜鬓晓寒添。

　　香盒

　　如许云烟闷，篆来卍字纹。月明蟾啮锁，灰烬麝留痕。袅袅重帘绕，团团一缕闻。伴将金鸭睡，不羡博山焚。

　　感事

　　剥啄声何急，官书一纸来。催科真不拙，避债已无台。筹饷难稽日，宣威似震雷。青衿者谁子，举室正呼哀。

　　卷篷

　　暑气何方却，端资此一篷。敢夸丝作障，聊藉竹为功。延爽来深院，驱炎幕远空。卷舒随意好，引月更通风。

　　叹衰

　　一瞬吾衰矣，残躯唤若何！同游诸子少，入梦故人多。值此艰难日，空寻安乐窝。生平心力尽，岁月久蹉跎。

　　读剑侠传题后

　　一代虬髯客，栖栖逆旅身。生灵看日蹙，肝胆向谁亲？敝屣轻天下，风尘识美人。至今东海上，遗迹说千春。

　　弃魏竟依刘，风霜淬镜秋。只身原蠛蠓，小技亦狝猴。生死于阗福，艰难蜀道忧。一鞭城北去，黑卫路悠悠！

　　朱门深锁地，尨吠寂三更。疏网佳人脱，良宵好月明。此间难久住，如汝算多情。他日洛阳市，相逢卖药声。

　　来去潞州道，登床盒竟偷。多才偏女子，如梦尚公侯。因果前身事，干戈一夜休。阮咸歌别后，凄断木兰舟。

　　五言排律

　　咏闽儒三则

　　冬至后数日，斋中山茶红白一时齐开

　　北郭园即景

　　和黄寿丞上舍（蕃云）作

　　虎邱泊船

　　风气

　　咏闽儒三则

　　李延平先生

　　遯世终无悔，平居四十年。科名惭末第，河洛悟先天。一室箪瓢乐，千秋衣钵传。机倪阐神鬼，奥窔洞山川。斯道存文字，吾身可圣贤。冰壶真了彻，圭角独磨研。况抱邱林志，能操笔削权。忧时长默默，恋国复拳拳。大节完忠孝，名言记简编。风云当路幻，日月此心圆。危坐能终日，豪情属少年。至今过剑浦，水竹荐羞笾。

　　李伯纪先生

　　千古樵川水，重招丞相魂。文章肝胆在，社稷姓名存。十议终何补，两宫休更论。君王自明圣，臣子独烦冤。先世推西陇，何人割太原？输金真左计，刺臂有危言。我更悲坏士，长嗟过墓门。遗书成劫火，残碣入田园。华表无丁令，丹青付子孙。已醒三月梦，难叩九重阍。铸铁汪黄错，观兵樊邓屯。独怜留血食，庙貌太师尊。

　　蔡西山先生

　　一卷参同契，读书破万行。测天知朒朓，吹律叶宫商。河洛千秋秘，■〈革舀〉钤百技长。先生能啖荠，老友许联床。忽下门人泪，何来御史狂。含沙多鬼蜮，昭祸岂文章。风雨孤舟别，江湖去国忙。难忘萧寺语，长恸道州亡。斗酒空山酹，遗编败箧藏。不孤属吾道，小谪亦何妨！有子称同调，何人吊故乡。九原应一慰，两字迪功郎。

　　冬至后数日，斋中山茶红白一时齐开

　　黍谷春回后，曼陀绽晓霜。门庭方有烂，花事正相当。分朵红和白，连枝色并香。应无形尹妒，想是虢韩行。玉茗先生宅，丹砂仙子裳。一丛深爱护，倩尔为催妆（时值女孙结编）。

　　北郭园即景

　　北郭郊原地，家园正落成。避嚣仍近市，卜筑恰当城。雉堞门前拱，鸦锄陇上耕。畦通环带绕，山远列屏横。花木先春发，楼台待月明。窗虚风气爽，院静竹阴清。积石峰能耸，穿池水自盈。此间消受乐，坐听读书声。

　　和黄寿丞上舍（蕃云）作

　　书带草青青，题门愧德星。退闲乌就养，置散雀罗庭。座乏谈心辈，车谁问字停。一毡传旧学，十载抱遗经。尚幸身还健，如从帝乞灵。猥蒙佳什赠，强饭胜参苓。

　　虎邱泊船

　　何处韶光好，轻帆泊虎邱。江山多胜迹，冠履尽风流。锦绣成花坞，烟云入酒楼。梵钟天欲曙，宝塔影初收。铸剑终腾气，谈经可点头。瓯评茶荈夕，碑护藓苔秋。片石千人坐，名泉第一幽。可中亭上月，独照古今愁。

　　风气

　　风气日趋下，滔滔递变迁。何堪今日后，不似我生前。狡诈心逾薄，骄奢俗自便。夸多因斗靡，踵事复增妍。珍错穷山海，香资费万千。人情忘俭朴，恶习更绵延。剽悍携刀剑，乖张逞棒拳。蜗争起蛮触，铃劫遍山渊。国帑虚谁补，民财困可怜。泛舟空乞籴，铸铁亦为钱。已漏千卮酒，难寻九仞泉。狂澜流不息，空盼障川年。  
　 
卷三

　　七言律诗（上）

　　七言律诗（上）

　　仿元人东阳十咏

　　秋碪

　　秋钟

　　秋屐

　　秋笛

　　余年四十五，眼已花矣，近复能灯下作小楷

　　自叹

　　颂张焕堂司马（启暄）德政

　　荏苒

　　堑垣因粤匪掠争，民领不足，时适唐升庵司马赴艋，诸绅驰商禁口，从之；乃瓜代者至，惑于他说，旋开旋禁，感而作此

　　警学歌者

　　有感，寄述安司马

　　堑垣普施南坛

　　赠斯盛社同人

　　闻延建诸郡捷音

　　咏朱履

　　再赠斯盛社同人

　　朽蠹

　　陈迂谷中翰（维英）移居狮子岩，斋额曰栖野巢，赋此赠之

　　又之茂才客游鹿港，富益斋司马（谦）邀同赴兰厅，道径堑垣赠诗，即和元韵

　　拟游淡江访迂谷，阻雨不果

　　游栖野巢访迂谷，留饮赋赠

　　鸡笼纪游

　　和许荫庭明经（鸿书）、刘星槎茂才（藜光）题赠北郭园原韵

　　再和荫庭

　　北郭园即事

　　述怀

　　友人自豫章来，喜食蟹，云不尝此味十三年矣，作此赠之

　　侄孙纪南入泮

　　对菊

　　自遣

　　余主明志讲席，入都后，代者为藻亭弟，今春假还，仍主之，志感

　　哭棨亭弟（用钰）

　　即景

　　新春

　　苦雨

　　偶咏

　　壬子生日

　　荐阶茂才小饮北郭园赠诗，和原韵

　　荐阶赠诗，再和元韵

　　颂述安司马德政

　　丙辰元日

　　有感

　　正月三日即景

　　送神迎神作

　　罗兼三（登榜）自豫章归

　　叹老

　　遣闷

　　述德

　　铁钱

　　改葬先茔

　　咏斋中梅柳

　　元宵感事

　　司马薛耘庐（志亮）、李信斋（慎彝）、曹怀朴、曹馥堂四公遗爱在民，余捐金奉栗主与娄秋槎司马（云）同祀于书院敬业堂，诗以志之

　　闲健

　　仿元人东阳十咏

　　焦桐

　　樵柯斫后谢高冈，爨下余生事可伤。烂额不妨邀上客，燃脐至竟■〈示固〉中郎。河山厝火千秋错，台榭飞灰十指僵。愁绝江南老词客，梁园枯树总销亡。

　　蠹简

　　管领长恩旧事虚，此中何乐竟为鱼。杀青未遂终非计，贪墨无成笑久居。差喜汉家先按籍，莫教鲁壁负遗书。蓬莱自有神仙骨，脉望能灵恐不如！

　　破砚

　　呵水何曾弗值钱，磨人磨墨总堪怜。一场瓦砾封侯地，半截江山草檄天。但得良田休问税，难防众口莫求全。无端又抱弹丸恨，掷得枯鱼各惘然。

　　残画

　　荆关董巨已蒿莱，金粉飘零纸上哀。嗜好有人恋邱壑，模糊何处着楼台。曾拈寒具从头看，留补屏风信手裁。千古丹青磨灭尽，解衣盘礡亦庸才。

　　旧剑

　　依旧龙光射斗牛，鹈膏零落几经秋。难于死后交情见，说到微时下诏求。当酒莫教谈世事，替人曾记了恩仇？十年敝匣摩沙遍，鼙鼓西风伴故侯。

　　尘镜

　　菱花无色掩妆台，寂寂帘栊有暮埃。莫太分明招妒忌，略些混沌学痴呆。灯前敢对新官笑，身后长怜孺子来。肯使潜形魑魅遁，披云我欲九霄开。

　　废檠

　　风雨荒鸡破屋天，曾同不寐对青毡。照人欢乐原关福，阅尽光阴亦可怜。墙角何心甘弃置，儿时有味最缠绵。如何饥鼠残膏恋，懒上华堂玳瑁筵。

　　败裘

　　败絮蒙茸不厌贫，多年颜色黯生尘。河山破碎缝纫日，虮虱爬搔痛痒身。未必上书终说客，可能贳酒对佳人。寒更莫话牛衣侣，席地衾天别有春。

　　断碑

　　古陇斜阳老犊耕，墨花落尽石花生。闺房有恨淮西泄，雷火何辜荐福轰。世代销亡原浩劫，墓门谀媚总浮名。却愁八字分明在，齑白零星读不成。

　　卧钟

　　霜打土花断纽红，楼头僧去万缘空。啼鸟废寺愁眠夜，白鹤归舟幻梦中。不寐况当三月暮，大声曾答万山风。景阳坠后天明失，梳洗何人管六宫。

　　秋碪

　　白帝城高风又霜，声声乱■〈石午〉为谁忙？空山明月千家梦，深巷寒更十指僵。留得商音生片石，悄无人语答孤螀。年来又累催刀尺，万里天涯远寄将。

　　秋钟

　　如水霜华月落时，丰山消息莫迟迟。楼头梳洗人初懒，饭后阇黎壁有诗。万事即空都似梦，三生同听总相思。啼乌犹是枫桥路，渔火孤舟话别离。

　　秋屐

　　楚岸行吟杜老身，劳劳足茧叹风尘。空山落叶霜天滑，过雨苍苔石晕新。能着一生真厚福，莫令群犬吠诗人。淮淝草木萧条日，折齿归来说破秦。

　　秋笛

　　惆怅何人更倚楼，楼空人去两悠悠。此间可许胡床据，有曲曾从大内偷。夜色空庭真似水，天涯落月尚如钓。梅花莫诉当年恨，迁客西来有李侯。

　　余年四十五，眼已花矣，近复能灯下作小楷

　　自笑看花雾里同，此心如镜倩谁砻。精神敢诩仍无恙，世界何因更发蒙。岂有金鎞能刮目，幸看银海已回瞳。老天怜我耽书癖，为放光明在此中。

　　自叹

　　解组归来鬓渐皤，问年已觉六旬多。盛时早啖红绫饼，旧梦曾游瑞锦窠。子舍光阴留寸草，君恩重迭到岩河。名山事业传人在，未报涓埃愧若何！

　　颂张焕堂司马（启暄）德政

　　能绍椿庭弓冶谋，一行行吏着勋猷。初登仕版才方富，乍试新硎学自优。赤嵌曾歌来暮曲，澎城尚系去思讴。翩翩不负佳公子，为报君恩借筋筹。

　　榆社归来叹二毛，太平幸得好官曹。甘棠树下新祠宇，细柳门前旧节旄。酌水自盟心不扰，销兵能使俗无嚣。磺溪今日逢龚遂，赖有循良竞卖刀。

　　荏苒

　　荏苒光阴已七旬，依然牖下若吟身。得归闾里原为福，能守田园敢说贫？缄口不谈阿堵事，抚怀自愧葛天民。如何结习留文字，犹有青灯未了因。

　　堑垣因粤匪掠争，民领不足，时适唐升庵司马赴艋，诸绅驰商禁口，从之；乃瓜代者至，惑于他说，旋开旋禁，感而作此

　　我本乾坤一腐儒，微言敢许动当途。为防枵腹伸乡约，谁绘流民达上都。升斗价腾民怨沸，舟车禁弛佐情趋。如何学得狙公法，朝夕纷更作远图。

　　警学歌者

　　白雪阳春漫擅场，难逢顾误有周郎。须知鼓吹群经在，勿负金丝四壁藏。古乐好将虞典溯，淫声莫逐郑风狂。千秋谁解弦歌意，许汝彭宣到后堂。

　　有感，寄述安司马

　　水懦何如火烈强，养痈终见逞鸱张。伏戎已长三年莽，聚啸难通百里粮。冯妇君原羞臂攘，庖丁我最叹刀藏。新村无树凭谁伐，小憩令人忆召棠。

　　堑垣普施南坛

　　胜会盂兰簇一场，南坛跽拜去来忙。殽堆珍错罗山海，饭贮筐笼罄稻粱。无主不知谁子姓，有魂何处觅家乡？年年此夕中元节，宣赦门开礼法王。

　　赠斯盛社同人

　　磊落英姿正少年，诸君结社各翩翩。留松开径邀三益，种竹成林得七贤（同社七人）。壮志好登瀛海岛，文光齐射斗牛躔。积薪望汝能居上，联臂相期尺五天！

　　闻延建诸郡捷音

　　十八滩头起瘴烟，相望烽火叹年年。安危谁是中流柱，冲突须防下水船。得埽萑苻期迅速，毋滋瓜蔓苦牵连。昨宵闻返元戎斾，报道销兵一快然。

　　咏朱履

　　权作白头朱履客（杜句：未为朱履客，已作白头翁），何当相赠壮闲行。山中我是担簦侣，天上谁为曳革声。好伴衰翁助颜色，还教健步慰生平。红尘踏遍长安路，正好归来趁晚晴。

　　再赠斯盛社同人

　　萧森竹木映窗纱，聚首论文日未斜。牛耳登坛惭我执，龙头夺锦许谁夸。心苗好种文章福，腹藁能便气象华。得失全凭三寸管，榜中花即笔中花。

　　朽蠹

　　六经以外难窥测，老去方知学尚荒。谁笑半生惟祭獭，漫陈百轴似搬姜。可怜努力终无补，况值衰年更善忘。自分此身成朽蠹，奈他嗜好在巾箱！

　　陈迂谷中翰（维英）移居狮子岩，斋额曰栖野巢，赋此赠之

　　四面青山爽气浮，何人卜宅最高头？此墩终属谢安石，胜地今为陈太邱。古寺钟沉狮子吼（地近狮子岩寺），疏林日暮鸟声幽。分明一幅倪迂画，合与先生雅号留。

　　又之茂才客游鹿港，富益斋司马（谦）邀同赴兰厅，道径堑垣赠诗，即和元韵

　　扬帆一夕海东来，览古谁登百尺台。入幕芙蓉初日丽，圜池芹藻古香开。羁身作客愁生计，迁地为良许借才。此去吴刚有同伴，桂花看汝月中栽。

　　解组归田学杜门，龙钟一老敢称尊。衰年黄巷仍为伴，故物青毡幸尚存。差喜足音到空谷，相携佳句倒芳樽。最愁风雨中秋夜（是日中秋风雨大作），莫共乘槎贯月论。

　　拟游淡江访迂谷，阻雨不果

　　明月屋梁颜色亲，情当久别恋尤真。敢持牛耳寻盟主，犹恐猪肝累主人。五载离怀成旧雨，连番命驾阻征尘。与君同是归田客，何日名山共买邻？

　　游栖野巢访迂谷，留饮赋赠

　　谷饮岩栖物外闲，今朝何幸得追攀！牙签架上书千卷，锦缆门前水一湾。底事移居嫌近市，何心挂笏共看山？知君胸次饶邱壑，一任白云自往还。

　　山中世界本清真，兼味盘餐笑语亲。北海开樽逢此日，西窗剪烛话前因。衣冠相对人希古，风月为邻我是宾。甚欲勾留穷一览，江潮催梦又归津。

　　鸡笼纪游

　　已偿婚嫁更何求，胜阜差当五岳游。贴水雌雄寻鲎屿，隔江大小辨狮球。茫茫波浪天边涌，一一帆樯眼底收。别有孤峰峙空际，遥从砥柱溯中流（土人名为鸡笼杙）。

　　和许荫庭明经（鸿书）、刘星槎茂才（藜光）题赠北郭园原韵

　　乡关踪迹溷樵渔，买得田园且卜居。桑亩可能开蒋径，萧斋今欲仿陶庐。欣将隙地资归隐，聊借余年读旧书。为语儿孙须树立，向平婚嫁莫愁余！

　　春明解组为娱亲，弹指俄成白发人。且喜昂头来峤外，敢将洗耳向江滨。为贪幽僻山兼水，幸引宾朋夕又晨。花外楼亭池畔月，区区度此百年身。

　　再和荫庭

　　老夫归计问耕渔，新筑吟窝徙旧居。僻地无尘留静境，凌霄有竹爱吾庐。敢夸门地称通德，尚望儿曹读父书。我本疏慵忘宦况，为牛为马任呼余。

　　一卷陔华乐养亲，依然海上作闲人。挂冠早见辞天阙，■〈氵敕〉石长思问水滨。得藉邱园娱晚节，且培林木对芳晨。角巾已遂柴桑愿，省却浮名绊此身。

　　北郭园即事

　　愧无广厦庇欢颜，舞鹤匡床日往还。四壁丝匏有文字，数村松竹是家山。天教境界邻城郭，地幸喧嚣隔市寰。我本武陵新避世，苍苔十里掩柴关。

　　述怀

　　无端画饼愿空酬，忽忽余生已白头。婚嫁幸完儿女债，田园谁足稻粱谋？成阴林木同名节，垂暮光阴等幻沤。富贵浮云随分好，微躯此外复何求？

　　友人自豫章来，喜食蟹，云不尝此味十三年矣，作此赠之

　　郭索由来价易偿，幸将乡味此间尝。一帆蒪菜思吴郡，十载家山别豫章。岂有将军甘负腹，应知公子本无肠。而今正好秋风饱，且自持螯一举觞。

　　侄孙纪南入泮

　　回忆归田解组时，髫龄乍见早称奇。成篇一一诗书诵，属对泠泠响应随。洗耳幸传千里报，关心又到九秋期。頖宫骥足初教展，努力加鞭莫放迟。

　　对菊

　　物候催移岁月忙，繁英代谢感风霜。人夸老圃秋容淡，我爱疏篱傲骨香。晚节几同韩相国，孤标此即鲁灵光。平生何处寻知己，五柳门前隐士乡。

　　自遣

　　富贵祇归春梦婆，柴门无事日张罗。已成书癖消闲好，欲索枯肠奈老何！坛沾晨星同辈少，天涯今雨少年多。敢夸驽马途能识，聊对桑榆托浩歌。

　　余主明志讲席，入都后，代者为藻亭弟，今春假还，仍主之，志感

　　载酒仍看问字奇，再来渐觉鬓成丝。追陪杖履趋榆社，惭愧丹铅托绛帷。少不如人何况老，才难信己敢称师。青毡本是吾家物，十载门墙共护持。

　　哭棨亭弟（用钰）

　　相随日日雁行亲，卜筑家山托比邻。谁料汝为长夜客，始惊我亦暮年人。还教妻老持门户，却恸儿雏累米薪。屈指弟兄亡过半，此身虽在已伤神。

　　即景

　　连旬阴雨望时晴，扶杖聊为郭外行。啼鸟有声闲布谷，叱牛到处看催耕。一泓池沼春三月，两部蛙蟆夜六更。最是名园风景丽，新栽花柳已抽萌。

　　新春

　　梅花万本笑巡檐，久迭朝衫岁又添。春漏日迟钟报晷，萧斋书积架分签。池塘有梦寻青草，风雨催人到黑甜。差喜此身仍健在，不劳家计问齑盐。

　　苦雨

　　年华初度已清明，阴雨连旬尚未晴。麦饭纸钱人上冢，提壶布谷鸟催耕。可怜柳絮飞仍坠，又值秧针插未成。为祝东皇香自爇，莫教物候误苍生！

　　偶咏

　　檐檐无事掩柴扉，草长阶前藓自肥。扫叶时开元亮径，灌园早息汉阴机。满腔春意心常在，一穗书灯愿不违。退院我同僧寂寞，只应兀坐到斜晖。

　　壬子生日

　　六旬又长五年期，两鬓星霜已似丝。闻见四朝还是福，艰难一第不为迟。隙驹转瞬惭添齿，盥兕连朝醉祝眉。差幸筋骸仍健在，家园杖履免扶持。

　　蒲酒觞开览揆辰，此生修短本前因。故乡旧雨稀同辈，天末晨星剩几人！敢拟灵光存鲁殿，同游衢壤作尧民。自惭樗栎终无用，居上由来望积薪。

　　自叹

　　劳劳世事欲何为？自古名流志不羁。快意每耽丝竹肉，遣情或寄画书诗。迂拘似我全无用，懒拙教人共笑痴。只有一经聊独守，平生端未负须眉。

　　荐阶茂才小饮北郭园赠诗，和原韵

　　幸逢孔李属通家，难得英龄富五车。愧我鬓丝添作雪，羡君手笔梦生花。多时蠖屈才逾壮，此去鹏搏路岂赊！自古晚成原大器，一杯相属莫咨嗟。

　　功深面壁已多年，一梦邱迟碎锦妍。文选维摩承祖德，法书萧寺继前贤。莲花入幕称佳士，鹤氅同舟望若仙。曾伴词曹星使出，天涯衣钵待人传！

　　邱园养拙拜经神，敢比躬耕郑子贞！懒扫门庭留鼓吹，曾携杖履近星辰。林泉有梦依天上，文学何缘托海滨。幸遇足音空谷贲，多君不薄退休人。

　　七年书剑感飘零，今日相逢水上萍。折柬相招来旧雨，衔杯无语怅晨星。才如曲逆贫非病，人是次公醉亦醒。此别为君操左券，应从千佛列名经。

　　荐阶赠诗，再和元韵

　　谁能只手挽狂澜？莽莽乾坤醉里看。绛帐十年吾已老，青毡一领汝犹寒。得供菽饱知非易，说到薪传大是难。千古几人能述作，文章我愧尚推韩。

　　如此头颅唤奈何，蚕丝到老已无多。聊同蚓吹重泉出，敢许蛙鸣两部歌。自笑桑田容我适，无端铁砚课孙磨。诗书且领清闲福，日月凭他似掷梭。

　　颂述安司马德政

　　盘根错节独恢恢，两载需公保障才。每为鞭长防远道，却愁火灭更燃灰。栉风沐雨知谁苦，卧辙攀辕盼再来。如此劬劳真父母，替人召杜许追陪。

　　谁借阶前尺地扬，春风桃李遍公堂。万间广厦罗冯铗，一勺廉泉润赵囊。月旦衡文亲几席，璆琳得士列门墙。却惭笔砚荒芜者，许我青毡炙末光。

　　丙辰元日

　　蜗角蛮疆息战争，海隅又复岁时更。持家生计忧难补，比户官祖苦尚征。对镜二毛惭易老，观书双眼幸犹明。为充天庾催输粟，转漕功谁第一成！

　　有感

　　缃帙何曾富五车，稍能吟咏足豪华。无多远识辽东豕，自笑拘墟井中蛙。嘈杂声音惟和蚓，编排字句欲涂鸦。詅痴符己人人画，覆瓿文章莫漫夸！

　　正月三日即景

　　年华今日叶三阳，微雨初睛曙色光。胜地谁游卭竹杖，名园仍守古柴桑。衣冠揖让分甘赠，杯勺纵横索酒尝。赢得老夫仍独坐，欲寻梅柳问东皇。

　　送神迎神作

　　阊阖鹓班玉笋联，如何诸佛亦朝天？云车风马家家送，卯酒辛盘度度虔。乞奏绿章香一緀，拈投杯珓酒当筵。邮程计汝无多日，只在新年接旧年。

　　罗兼三（登榜）自豫章归

　　音书久已断文鳞，今日刀环幸再亲。一十三年沉苦海，二千余里作劳薪。西江流水难销恨，南国归帆许问津。从此家乡长聚首，赢他遗骨■〈疒〈癶上土下〉〉边尘。

　　叹老

　　为底踆乌岁月催？挥戈莫挽夕阳回。关心此后情难了，触目当前志已灰。老得余闲庸是福，身能早退拙为媒。悠悠世家凭谁料，剥复盈亏任去来。

　　遣闷

　　蓬门寂寂久张罗，兀坐如僧奈老何！已分闲云容我懒，可怜短墨当人磨。春来欲访梅花讯，梦醒初听鸟雀歌。如此韶华聊自遣，敢云托体并山阿？

　　述德

　　当知贻厥起寒儒，凿砚为田得食租。毕世俭勤尝薤韭，千秋俎豆盼枌榆。刊碑父老谈名姓，遗矱儿孙谨步趋。犹记弥留清白语（先君易箦，手书「一生清白」四字），传家即此是良图。

　　铁钱

　　竟化铜山作铁钱，一文偿十百偿千。度支已告脂膏竭，阿堵无殊品质悬。如此六州真铸错，可怜九府欲通权。从今万选何人重，却对泉刀一黯然。

　　改葬先茔

　　牛眠欲卜几盘桓，劫火连天泪暗弹。生有宝田传世在，死无石椁护身难。一坏骨肉仍同穴，百代衣冠择所安。此后儿孙应稍慰，天长地久共漫漫。

　　咏斋中梅柳

　　小斋梅柳斗韶光，各自争春各擅长。柳竟让梅花掩映，梅犹输柳叶青苍。有花无叶徒夸艳，有叶无花自逞狂。好是人工能补缀，移将花叶两相当。

　　元宵感事

　　春光艳说到元宵，为底观灯更寂寥？无复鱼龙喧百戏，谁看蹴鞠转三桥？祈男柑向龛前乞，听卜香藏袖里烧。此是海邦今夕景，不妨记取作风谣。

　　司马薛耘庐（志亮）、李信斋（慎彝）、曹怀朴、曹馥堂四公遗爱在民，余捐金奉栗主与娄秋槎司马（云）同祀于书院敬业堂，诗以志之

　　四十年来惠爱遗，馨香始报未嫌迟。竞传循吏堪留传，为记前尘倍去思。一代名尊司户竹，千秋泪坠岘山碑。可知直道人心在，召杜应为后起师。

　　闲健

　　古稀只隔一年期，矍铄全凭口福贻。傲骨本难腰委折，衰躯未藉杖扶持。名归画饼终何用，梦破炊粱敢自痴。造物予闲兼予健，老翁尚忆放翁诗。

　　晚景真无一事娱，得邀闲健度桑榆。河山非昔交游少，朋辈无多笑语孤。每欲倾杯愁量窄，偶思对局怕棋输。不如还把残书看，到老依然是故吾。  
　 
卷四

　　七言律诗（下）

　　七言律诗（下）

　　盂兰盆词

　　落叶

　　白梅花

　　五雅吟

　　游金山寺

　　送述安司马入郡

　　碧纱幮

　　家恬波茂才（祥和）纳姬

　　园居遣兴

　　如兰、如金二侄入泮，书以勖之

　　读书

　　飓风

　　乙卯秋、姻丈陈昙轩封翁（克劝）八十初度，余偕子妇赴祝，今秋复寄双孔雀赠之

　　玉兔耳

　　虎爪黄

　　老来妇

　　明志书院勖诸生

　　感事（为鹤山作）

　　明年五月为七十生辰，先期示儿子

　　闻警

　　景孙体弱，未严课而诗文日进，喜而赋此

　　冬至祠祭

　　女孙于归有日，途梗未通，曾蓝田总戎适携少君来迎，喜赋

　　红梅

　　除夕

　　钟馗除夕嫁妹图

　　即景

　　迂谈

　　斋居遣兴

　　赠佐才侄（廷扬）

　　丁巳春日柬述安司马

　　和曾籋云茂才（骧）见赠元韵

　　迭前韵曾籋云

　　生日志谢

　　同年富益斋别驾枉顾，赋赠

　　望雨

　　和籋云见赠元韵

　　和籋云望雨原韵

　　读籋云诗寄赠

　　示儿子

　　籋云将归里应秋试

　　赠蓝田姻丈

　　曾汝舟孙女倩（云峰）自彰携女孙归宁

　　作诗

　　七十自寿

　　生辰得雨

　　咏柳

　　败将

　　羸卒

　　柝声

　　机声

　　琴声

　　雁声

　　蛩声

　　鸡声

　　蝉声

　　盂兰盆词

　　旛花龙伞玉京山，载鬼驱车簇市阛。堪笑冕旒争一饱，大难桎梏赎千锾。丹青磨灭麟空绘，华表荒凉鹤未还。鼎食钟鸣都往事，可怜袍笏尚人间。

　　十万青蚨撒手哀，曾无富贵到泉台。舍身瓦器终求蜜，敌国铜山总化灰。甲乙何人操鬼簿，卵胎有劫付轮回。纸钱今夕新盈贯，莫便揶揄作态来。

　　馁魂窣窣逐良辰，犹是烟蓑雨笠身。甘露可能沾白骨，火坑暂许咽青唇。田园笋蕨谋孙子，邱陇牛羊属别人。寄语此间多菜色，饥驱难饱藿羹尘。

　　钿影钗光土一邱，声声梵筴唤回头。有情眷属完婚嫁，绝代红颜是髑髅。百日成妖南岳障，千金酿祸绿珠楼。重泉莲步艰难苦，结得香花入袖不？

　　又是哀丝豪竹天，梨园子弟散如烟。一场笑噱留唇舌，十载生涯付管弦。托钵赧颜新鬼唱，赠袍熨体故人怜。而今听彻皈依佛，应悔征歌到昔年。

　　校籍头衔属地官，众僧解夏具盘餐。一瓢此日分羹足，千跖生前下箸难。萧衍面牲终早计，冯驩鱼铗莫轻弹。老饕欲破蔬茹例，多事瑜珈护法坛。

　　寸魂尺魄亦登场，玉碎兰摧事可伤。五载孱躯非寿者，一家泥首礼空王。今宵佩■〈角枼〉应来受，再世衔环总渺茫。愿祝莲花生净土，莫教容易化衣裳。

　　一坏何处哭文星，误坠秦坑梦不醒。三尺红罗留字去，十年磷火逼灯青。酸儒枵腹哀呼癸，饱鬼顽皮岂识丁。笑煞宫花成底事，是非忏尽法华经。

　　苦海沉沦不记年，沙虫猿鹤化三千。英雄末路钓难脱，水火何人发倒悬。嚼齿九原呶厉鬼，断头大将立刑天。恩仇到此冰销未？洒遍杨枝碧血膻。

　　元都狮吼斗狰狞，■〈施，虫代方〉犬重围破铁城。尘世收场皆傀儡，魔宫褫魄到公卿。四山宿草月将曙，满地纸灰铃有声。太息中原兵燹苦，烽烟十里水灯明。

　　落叶

　　凄迷莫辨路西东，古木萧萧度塞鸿。入世何人不易节，出山几辈免飘蓬！满阶月冷苔无迹，一夜霜高泪欲红。终是托根未牢固，敢将摇落怨秋风？

　　迭迭重重万里沙，高音四起乱筝琶。空山落月惊寒蟀，孤驿斜阳数暮鸦。自古落花不返树，几时飞絮得成家？遥怜湖海飘摇子，离合关心天一涯。

　　白梅花

　　孤山隔断软红尘，冷淡生涯铁石人。尽洗铅华空色相，独留雪月见精神。接■〈冖八离，上中下〉倒着谁过访，茅屋相依不厌贫。信是百花头上占，白衣能酿万家春。

　　五雅吟

　　五柳头衔岘首碑，六衙昼永且弹棋。几清案牍书堆满，堂有琴声月上迟。薄俸无多堪豢鹤，小胥镇日只钞诗。春风桃李河阳暮，又向湖西看水嬉（吏）。

　　不觅封侯觅爱卿，春深柳锁亚夫营。扇巾潇洒真无敌，裘带宽闲旧有名。驴背老存垂钓叟，虎头前是叶繻生。沙场听惯投壶唱，十万貔貅亦解声（将）。

　　旅食莲花借一枝，寄人篱下总堪悲。半生知己牛僧孺，绝代怜才严挺之。元夕张灯邀上客，权门弹铗笑群儿。平原去后扁舟渺，谁上当年乞米诗（幕）。

　　缘天深处爱逃禅，杖锡名山不记年。■〈飠不〉饦高谈坡老宴，袈裟醉贳沈郎钱。半龛明月寒偎衲，古剎梅花夜擘笺。携手白莲成一笑，吟魂犹逐虎溪烟（僧）。

　　负笈携囊学抱琴，昆仑酿熟玉杯斟。不甘守舍通关节，却喜浮家有藁砧。答客一生羞垢面，爱才如汝算知心。柳车赖汝奴星送，莫作咸阳捧剑吟（仆）。

　　游金山寺

　　挂帆飞渡大江流，重踏金山最上头。缥缈云烟笼石塔，苍茫树木隐沙洲。银涛涌出三千界，玉宇回看十二楼。身在东坡图画里，当年留带是奇游。

　　送述安司马入郡

　　长亭祖帐正归期，父老殷勤颂口碑。奈此多情争卧辙，那堪相送怅临歧！来曾何暮歌襦裤，去有余思托赋诗。可是阳春留不得，万家壶酒拜旌旗。

　　碧纱幮

　　卍字围屏护碧纱，玲珑四面净尘沙。冰绡笼月疏偏密，雾縠疑烟静不哗。禅榻初醒孤枕梦，诗龛曾伴一灯花。好教容膝同酣睡，肯许罗浮纸帐夸。

　　家恬波茂才（祥和）纳姬

　　海外羁栖久犹眠，萧斋兀坐似孤禅。亦知井臼依鸿久，难把沧溟唤鹊填。螺墨新妆今日黛，琶琵胜谱旧时弦。从兹红袖添香夜，佐读刚逢学易年。

　　园居遣兴

　　半亩园林景色幽，禽鱼花木足遨游。何人乘兴同看竹，斯世浮名尽幻沤。道味须从闲处玩，物情最爱静中求。此间真趣谁能识，悟到南华蜨与周。

　　如兰、如金二侄入泮，书以勖之

　　两两阿咸素志伸，摩挲喜作石麒麟。藻芹一水游今日，棠棣双开趁早春。如此成名真拾艾，须知吾道在传薪。家风幸守青毡旧，努力清芬望后人。

　　读书

　　自笑前身一蠹鱼，白头仍向酉山居。千秋于我终乌有，万卷如今付子虚。祗此嗜痂留痼癖，忽将食跖弃残余。穷年兀兀无长策，不为功名亦读书。

　　飓风

　　秋风一夜起狂颷，飓母西来怒气骄，何似排云驱万马，乍疑传箭落双鵰。倾摧树木山皆动，喷激波涛水亦摇。最是关情收获近，田畴禾稼恐枯焦。

　　乙卯秋、姻丈陈昙轩封翁（克劝）八十初度，余偕子妇赴祝，今秋复寄双孔雀赠之

　　登堂祝嘏纔经岁，转眼添筹又一年。鸠杖优游泉石畔，凤毛环绕几筵前。画屏日月称觥夜，绮幄云霞舞镜天。此去鸡窠知有分，几人能作地行仙！

　　玉兔耳

　　亭亭玉质出幽丛，计日将毋小卯同。夜月侵时疑孕月，秋风拂处欲追风。添毫欲借中山笔，捣药应资上寿功。莫误梁园寻旧种，陶家本是主人翁。

　　虎爪黄

　　金精禀气异寻常，握爪般般色自黄。几展雄威啸空谷，独将劲节傲寒霜。九秋冷入山君梦，一醉催开寿友觞。好向东篱同把臂，悠然何必问柴桑！

　　老来妇

　　雁阵声中百卉雕，深丛叶叶逞红娇。浓妆可有秋娘妒，艳质偏于老圃饶。生似鸡皮年少日，啼残鹃血可怜宵。人情竞说春光好，如此容颜岂寂寥。

　　明志书院勖诸生

　　多年解组寄浮沤，文字因缘一席留。聊借毫端评月旦，敢夸皮里有春秋。赋成五色虽迷目，笔埽千军始出头。我倘识途惭老马，年年栈豆欲何求。

　　感事（为鹤山作）

　　何人不识金银气，千古铜山是祸胎。舞或能工长在袖，债如可避苦无台。祇缘腐木虫先附，莫怪闻膻蚁自来。至此补牢应一悔，始知奴辈利吾财。

　　明年五月为七十生辰，先期示儿子

　　修短非凭自主持，何须祷祝望期颐！古而不死人何在，生可长延我岂辞。酒进艾蒲难益寿，文成屈宋亦谀词。得瓜得豆分明判，祗此心田雨露滋。

　　闻警

　　化日光天代几更，斯民何幸享升平！百年衽席登仁寿，一夕萑苻起战争。火始燎原须扑灭，草经滋蔓易纵横。东南半壁成涂炭，养虎无端祸已萌。

　　此是红羊换劫年，无端杀气动蛮天。何人专阃河山寄，天地斯民水火悬。风鹤一声惊草木，沙虫四野化烽烟。出师太息英雄老，十万貔貅尚裹毡。

　　到处闻声向镯铙，良田万顷作荒郊。当关一将空称勇，捣穴无人更进剿。国帑民财遍罗掘，吴头楚尾恣咆哮。六朝金粉成灰土，例与人间总幻泡。

　　二十年来返故林，极天戎马动愁吟。愧无大海回澜力，仍抱孤臣报国忱。身老何堪频抚髀，时艰敢幸早抽簪。瓣香自向苍穹祷，献馘相期奏凯音。

　　景孙体弱，未严课而诗文日进，喜而赋此

　　暮年藉此足欢娱，镇日摩挲笔砚俱。冀汝清声逾老凤，喜无■〈覀之〉驾异凡驹。文章有福关聪顈，轨范相期共步趋。最慰书香传一脉，天将晚景慰桑榆。

　　冬至祠祭

　　缇室葭灰应岁寒，年年家祭荐杯盘。世遥端赖馨香报，老去方知拜跪难。百代清芬传俎豆，一庭文苑列衣冠。君恩重迭丝纶捧，肸蠁应承告庙欢。

　　女孙于归有日，途梗未通，曾蓝田总戎适携少君来迎，喜赋

　　男钱女布亦寻常，酬酢纷纷此日忙。自检衣裳添作嫁，竟劳钗钿助催妆。襜轺远道行亲迎，棨戟名门附末光。知汝一篇娴内则，善心应解事姑嫜。

　　红梅

　　已过东篱菊傲霜，何来冷艳衬红妆！万株偏带胭脂色，一赋犹留铁石肠。垂老生涯归独鹤，迎年花事问寒螀。应教纸帐重重护，第一春风绛幔香。

　　除夕

　　忽忽光阴逆旅身，祭诗此夕话艰辛。频闻爆竹千家响，又换桃符一度新。粢饵甑炊寒具品，椒花瓮酿来年春。老夫疏懒浑无事，随例衣冠拜岁辰。

　　钟馗除夕嫁妹图

　　堂堂如戟好髯须，一幅丹青嫁妹图。岂筮羲爻归帝乙，休教营室误黄姑。女萝山鬼三章曲，槐笏乌靴七尺躯。恰值桃符新换日，终南迎送有神荼。

　　凤历新颁溯斗躔，七旬自是古稀年。河山两戒升平日，闻见四朝僻壤天。酒饮屠苏杯共醉，音调太簇律开先。遥知烽火今犹警，愿祝东南奏凯旋。

　　即景

　　一春连日展晴晖，应识风光草际归。梅蕊已开花尚少，柳芽初茁叶犹稀。每思健步还留屐，便欲寻春且掩扉。万紫千红看未遍，肯教相赏暂相违？

　　迂谈

　　莫厅迂谈笑口开，从来大匠费心裁。金防跃冶洪炉守，树盼参天土脉培。未必文章关口耳，谁云混沌属胚胎。读书万卷君须破，好仿昭明且筑台。

　　斋居遣兴

　　小筑三间安乐窝，蒲团坐破老头陀。呼牛世上吾能答，旋马厅前地岂多。幸可消闲搜典籍，有时乘兴托吟哦。园丁为报春光到，如梦莺花一剎那。

　　赠佐才侄（廷扬）

　　适馆依然肮脏身，一枝可借岂愁贫。青云不坠心犹壮，白日频过气未伸。辙鲋斗升谁话汝，铗鱼来去久依人。堪嗟肉眼多同辈，肥瘠相看似越秦。

　　丁巳春日柬述安司马

　　无分攀辕爱日瞻，音书一纸到阎闾。暮云春树三年别，流水桃花两度兼。淮老临行曾乞霸，赵人戴德尚思廉。知君到处苍生祝，指顾康侯锡马占。

　　遥闻卜宅又新迁，宦海劳劳暂息肩。听鼓转蓬仍走马，登车揽辔好先鞭。风尘未了三千牍，樾荫长留十万廛。我愧青毡还自守，头衔如水度衰年。

　　和曾籋云茂才（骧）见赠元韵

　　旗鼓雄坛百万兵，淋漓大笔冠群英。无官好叙天伦乐，得地偏逢入境清。今日衣冠萃东海，多年琴剑别春明。小山咫尺如招隐，桂树经冬亦向荣。

　　迭前韵曾籋云

　　紫电青霜武库兵，如君岳岳复英英。直原在己身难枉，热不因人心自清。岂过屠门思大嚼，为分壁火借余明。相期此笔凌云去，升斗沾恩亦足荣。

　　生日志谢

　　投老乡关二十春，回思往事笑劳薪。朝廷于我同疣赘，乡里凭谁许善人！两序生徒留月旦，一经家学守轮囷。祗今四海多兄弟，愧寿阿同己卯辰。

　　同年富益斋别驾枉顾，赋赠

　　北辙南航四十春，翦灯一夕话前因。箧中新检同年录，海上欣逢聚首辰。治谱如君闻已久，高轩今日始相亲。天涯握手嗟何晚，回忆苔岑尚几人！

　　望雨

　　播种清明候已迟，今将榖雨未翻镃。方虞先蛰雷频发，何意愆阳泽靳施。泣到鲋鱼仍涸辙，唤来鸠鸟更晴曦。在山自笑闲云閟，未作甘霖慰怨咨。

　　和籋云见赠元韵

　　久遂初衣结草堂，奇书百轴自生香。江山此去留模范，文物如今几典章。筑室相依三径在，登坛虽老一军张。毕生到此将何用，我且倾杯对酿王。

　　和籋云望雨原韵

　　袯襫耰锄尚未亲，谁为琴剑太平民？莫疑恤纬非关己，窃恐■〈舌氐〉糠累及身。沟洫已枯频待泽，桔频纔歇又生尘。吾儒岂有回天力，祗自忧煎作杞人。

　　读籋云诗寄赠

　　卓荦英才愿未偿，饥驱无力赴名场。长途屡蹶蹉羸马，修脯无多渐饩羊。挟策能伸三寸舌，忧时空结九回肠。匡庐啸咏终何补？恐有旁人笑汝狂！

　　示儿子

　　喜惧亲年汝亦知，人生几见到期颐！情须称量心常泰，福要能消分自宜。一脉书香当振刷，百年门祚赖扶持。关心葵笋家家饷，西崦何堪待泽时！

　　白桃花和籋云作

　　莫嗟鬓影几成霜，篱菊当秋老更香。谁赠绨袍怜范叔，曾烧丹鼎学淮王。枯桐爨下终知遇，宝剑匣中宁久藏？且暂笼樊依野鹙，冲霄看汝好飞扬！

　　籋云将归里应秋试

　　红雨飞残日又晴，铅华一洗本天成。初开玉佩江干梦，新翦冰绡竹外明。沅水美人双鬓缟，天台仙子五铢轻。可怜靧面重重恨，留与梨花订此生。

　　赠蓝田姻丈

　　海疆借汝作干城，极北磺溪一柱擎。堪叹河山成浩劫，能令草木亦疑兵。貔貅在昔称威武，蛮触于今息战争。独向鸡笼山上望，摩崖大笔合书名。

　　里闬相依谊最真，茑萝幸施倍情深。云泥虽隔欣联臂，风月何缘托比邻。君自虎罴称上将，我仍鸥鹭作闲人。请看玉树阶前立，稚子能文是石麟。

　　曾汝舟孙女倩（云峰）自彰携女孙归宁

　　云衢发轫此初基，努力英年及早期。驷马高门欣迈种，蒹葭倚玉望荣施。勋高虎帐家声远，锦夺龙山祖德贻。莫道将门惟有将，文坛如汝亦称师。

　　作诗

　　时时拥鼻作诗人，衰老余闲砚席亲。岂有江山供晚景，无多风月结芳邻。编成束笋难医俗，步学重台且效颦。自笑三章下里曲，聊同击壤太平民。

　　七十自寿

　　微躯七尺宰官身，弹指春华去日陈。家世巾箱多茹苦，生涯饘粥讳言贫。千章乔荫承先泽，一领寒毡作替人。缓带敢同羊太傅，金环了了忆前因。

　　一卷琅琅读父书，趋庭曾记惜居诸。五经鼓吹依函几，十载篝灯课草庐。拜母相传能择里（丙寅年自垄迁堑），生儿敢负望充闾（余十三岁能文）。每思三命铭恭语，遗训循墙尚宛如。

　　负笈纔逾弱冠时，黉宫尺地许扬眉。待赓苹野三番试，曾踏槐花两度迟。人羡开荒先得第（台湾土著成进士自余始），我惭摩垒独搴旗。高堂白发双亲在，赢得浮名慰所思。

　　小驻东瀛又十春，更从北斗望星辰。分班枢部文兼武，画诺仪曹夜复晨。拳曲非才难报国，初衣欲遂为娱亲。南陔日月从今永，馐膳筵开酒再巡。

　　解组归来鬓渐皤，问年已是六旬多。欲循子职悲亲逝，未答君恩奈老何！闾里多艰谁保障，涓埃无补悔蹉跎。磺溪一水清如许，独对秋风理钓蓑。

　　迁流日月几寒暄，故我依然虱处裈。敢说有才堪用世，谬从无佛独称尊。艰难夸父羲轮逐，惭愧灵光鲁殿存。今日更增非分感，五花捧诰拜皇恩。

　　朝簪久脱谢京华，击马阶前往事赊。自诩名山客着屐，欲将身世问乘槎。鬓丝垂老浑如雪，枯木逢春笑作花。回首大罗天上事，红绫早啖剩零牙。

　　马齿纔添七十辰，恰当斗柄指双春。古稀每叹同侪少，夏五争推置闰因。两度杯盘邀上客，百年风月几闲人！老夫今日成衰朽，蓬矢桑弧负此身。

　　生辰得雨

　　湖海归来剩此身，廿年间散守江滨。空留出岫为云态，犹作平畴课雨人。已博斗升分涸辙，竞传孤矢正嘉辰。长去报束惭何敢（束哲传：众为歌曰，束先生通神明，请天三月甘雨零），聊伴尧天击壤民。

　　咏柳

　　长条细拂午风轻，添得园林景色清。满地夕阳谁击马，一庭细雨每藏莺。随花掩映饶佳胜，与竹高低互送迎。若便柴门招隐去，也应五柳号先生。

　　春明门外逐车轮，一色青青迹已陈。铺白毡如迎贵客，舒青眼总属才人。曾依九陌弹衣汁，犹拂千丝埽路尘。生性缠绵情最软，故应独占渡江春。

　　败将

　　登坛犹是汉嫖姚，垂首沙场马不骄。一付头颅知苟免，半生肝胆愧全消。惊弓欲避同飞鸟，解印无功纪插貂。莫笑于思曾弃甲，十年猿臂病无聊。

　　羸卒

　　桑干负戟又葱河，万里奔驰两鬓皤。懒听军书征姓字，强将病骨曳干戈。千山风鹤闻声惮，一辈沙虫奈老何！似此颓唐呼不起，淮阴无计将多多。

　　柝声

　　折戟沉沙二百年，重闻严柝抱关前。白裘狗盗应难遁，绛帻鸡人不再眠。百堞孤城环守地，万家残月薄寒天。声声莫怨西风急，管钥微臣隐亦贤。

　　机声

　　鲛室波寒不废机，何堪促织又声悲。倩桃悔抵青楼曲，苏蕙愁编锦字诗。十载故人从阁去，一灯慈母课儿时。报章拟向天河索，牛女当年事亦痴。

　　琴声

　　碧梧庭院七弦悲，埽地焚香待月迟。山水有缘应识我，斧柯莫假更何之？机心此后鸣蝉捕，绝调当年舞鹤知。霜籁一天花落去，可曾魂梦入牙期？

　　雁声

　　旧国啼霜浅渚边，入秋诗思冷于烟。江南客梦三千里，塞北音书十九年。露白不堪如此夜，月明无可奈何天。伤心寒到芦花水，莫叩潇湘渔父舷！

　　蛩声

　　亭院萧条秋草生，孤灯四壁夜三更。从军有女思何苦，卒岁无衣懒亦惊。高枕最难将梦续，空阶况是欲天明。半间堂圯昏钟动，落叶江山漫战争。

　　鸡声

　　振衣猛省恶声来，起舞刘琨匣剑开。断尾却怜身自弃，雄冠犹冀世多才。危关无路何人唱，茅店残更有月催。寄语司晨休错过，汝南埘榤长藁莱。

　　蝉声

　　独听宫槐寒雨晴，荒凉不似去年声。此心高尚原难饱，无口何缘解喜鸣。莫作化身中夜泣，争禁久客万愁生。劲风危露休呜咽，我亦头衔一例清。  
　 
卷五

　　五言绝句

　　七言绝句

　　五言绝句

　　新拟北郭园八景

　　新拟北郭园八景

　　小楼听雨

　　南楼凭几坐，过雨又潇潇。有味青灯夜，为予破寂寥。

　　晓亭春望

　　闲立此孤亭，春光到眼青。东南山最好，金碧列围屏。

　　莲池泛舟

　　鼓楫正中流，莲塘泛小舟。连城桥下过，四面芰荷浮。

　　石桥垂钓

　　且理钓鱼丝，石桥独坐时。一竿遗世虑，最爱夕阳迟。

　　小山丛竹

　　有山兼有竹，宜夏亦宜秋。绝似篔筜谷，新封千户侯。

　　深院读书

　　逍遥深院里，一片读书声，金石开环堵，应推福地名。

　　曲槛看花

　　新筑辟藁莱，名花倚槛栽。迎年长有菊，羯鼓不须催。

　　陌田观稼

　　好雨平畴足，门前似罫棋。绘来台笠好，一一聚东菑。

　　七言绝句

　　目力

　　叹老

　　盂兰会

　　虚名

　　童子普

　　中元观城隍神账孤

　　安晚

　　十年

　　梁儿添孙喜赋

　　戏作

　　舂槟榔

　　三月菊花

　　小孙放风筝，志勖

　　借菊

　　凌虚台

　　和迂谷题赠北郭园原韵

　　感作

　　杂咏

　　孔雀生卵不自伏，以雌鸡代之

　　斋柳为飓风所催，以绳系之

　　即事感怀

　　不寐

　　独坐无聊，为景孙评文

　　老来娇

　　冬至前二日大雨

　　补悼亡作

　　叹老

　　感悟

　　自解

　　春晴望雨

　　灯下口占

　　自叹

　　题曼倩偷桃图

　　戏赠鹤珊

　　消闲杂咏二十五首

　　目力

　　目力无多不似前，看花如雾更茫然。笑他秋水双瞳翦，我已劳劳七十年。

　　叹老

　　裘马五陵同学辈，云龙下上日相亲。那知到老交游尽，落落孤踪剩此身。

　　盂兰会

　　中元肆赦事荒唐，点鬼如何岁岁忙。变幻岂真有地狱，人心险恶即桁杨。

　　焰口家家说账孤，盘堆珍果酒盈壶。若敖有鬼如真馁，博得酆都一饭无？

　　姓氏编排各一行，先期觉路列灯光。喧天箫鼓鱼龙舞，举国今宵尽若狂。

　　虚名

　　一生尽博此虚名，经济文章两不成。天亦曲全宽赋予，免教泯没度升平。

　　童子普

　　寸魂尺魄竟丛丛，普施彭殇一例同。知否草元亭下路，童乌今日哭秋风。

　　中元观城隍神账孤

　　神辇扶来卤簿哗，满街首火迓爷爷。不知男女缘何事，为解凶灾共荷枷。

　　恤祭阴孤饭满筐，抛遗尘土杂余粮。可怜南邑珠同贵，莫贷监河半粒偿（时台郡米价腾贵，民有食薯叶者）！

　　安晚

　　最爱安闲乐晚年，人生何事被尘牵！我今亦自称安晚，要与吾家作比肩（郑清之自号安晚）。

　　十年

　　十年难学到诗翁，少不如人老岂工！只为村居无一事，聊将晚景付吟筒。

　　梁儿添孙喜赋

　　七十筵开北海樽，纔经两月又生孙。老夫正喜含饴弄，他日能兴通德门。

　　戏作

　　转眼光阴境易迁，敢云心绪似当年。而今已作泥沾絮，不学神仙只学禅。

　　舂槟榔

　　生长蛮烟瘴雨乡，非关消食馈槟榔。可怜衰齿全无用，薄味仍须借汝尝。

　　三月菊花

　　历尽风霜年复年，天留晚节斗繁妍。春花不比秋花瘦，此是延龄第一仙。

　　处士家非富贵家，偏教冷艳作春华。莫嫌老圃无颜色，又向东君殿百花。

　　小孙放风筝，志勖

　　昂藏意气入云烟，喜放风筝到九天。要识扶摇能直上，全凭一线手中牵。

　　借菊

　　三径新开欲仿陶，愧无素艳负清高。借人颜色秋花好，伴我来题九日■〈飠羔〉。

　　凌虚台

　　亭亭花木恰相宜，添筑高楼景更奇。赢得亲朋相过访，敢夸好客郑当时。

　　和迂谷题赠北郭园原韵

　　斋居环堵半依城，到老全无一事成。差喜青灯仍有味，时听儿辈读书声。

　　一局残棋袖手观，园林拓地水云宽。人间熟梦知多少，敢托高名不爱官。

　　闲来又自种花忙，为借春阴奏绿章。他日亲朋重访处，好教认作郑公乡。

　　感作

　　劳劳相送碧油幢，遗爱重寻系马桩。一笑衣冠同傀儡，上场又说换新腔。

　　杂咏

　　兴到时将墨细磨，长笺一幅自吟哦。此中别有长生术，自古神仙脉望多。世事如今果大难，人情反复似波澜。只须静守江头看，不上滩来便下滩。

　　孔雀生卵不自伏，以雌鸡代之

　　螟蛉果臝负来奇，松柏曾相附兔丝。谁料朱公同饮啄，家禽从此是同支。

　　世俗多忘位置卑，攀鸾附凤漫相欺。却怜五色圆文辈，转与微禽共■〈土桀〉埘。

　　斋柳为飓风所催，以绳系之

　　生来弱质易飘零，谁向风前独乞灵。我欲长绳垂地绾，莫教人误护花铃！

　　即事感怀

　　身世由来似转篷，拍浮一笑总成空。何如早返中流楫，几个归帆遇顺风？

　　不寐

　　迟迟钟鼓数残更，一枕黄梁梦不成。犹记早朝趋侍日，花阴曙色听宫莺。

　　独坐无聊，为景孙评文

　　故交零落已无多，风雨漫天自啸歌。幸有小同亲侍立，一庭书带影婆娑。

　　老来娇

　　千红万紫斗繁华，独立西风对暮霞。羡汝经霜颜色好，一枝一叶胜如花。

　　何须顾盼属东君，叶叶流丹映夕曛。偏向空山饶晚节，秋娘未许妒同群。

　　冬至前二日大雨

　　南檐曝背一冬晴，忽听芭蕉叶有声。记否雪花如掌大，围炉旧梦在春明。

　　补悼亡作

　　伤心死别廿年期，往事依依泪暗垂。回忆深闺初待字，当时辛苦觅门楣。

　　二八于归正及笄，钗荆裙布作山妻。记曾花下相携日，我亦淳于竟赘齐。

　　竟谢繁华井臼操，多君晨夕独勤劳。草庐次第春风到，看取门前驷马高。

　　添香夜夜理残篇，但祝儿夫早着鞭。人愿天从同一笑，黉宫长忆听钟年。

　　食性能谙赖有君，南陔馐膳相夫勤。秋风一棹三山梦，戒旦鸡声尚汝闻。

　　秋闱三度两春明，计日看登万里程。差喜泥金相慰藉，看侬甲乙榜题名。

　　兰台走马正应官，惆怅临歧泪暗弹。祗为瘦躯愁汝病，别时容易见时难。

　　频年药石觅参苓，瘦骨谁怜镜里形。却幸归田汝无恙，眼看儿子擢明经。

　　一索充闾喜气盈，笄珈三度拜恩荣。如何西笑拈花去，未听儿曹奏鹿鸣。

　　剎那五十一年身，营奠营斋更怆神。此去应无泉壤憾，鸾章新拜太夫人。

　　叹老

　　百岁光阴一笑堪，我今得七尚余三。自惭于世都无补，生死书丛作蠹蟫。

　　系腰观井说彭籛，泥絮风情入定年。不管雨云纷变态，得邀无事便神仙。

　　感悟

　　富贵功名岂夙因？半由天定半由人。而今回忆当年事，始觉先机验若神。

　　自解

　　功名何必较赢输、一枕黄梁有若无。领取老庄齐物论，此中劳逸总悬殊。

　　春晴望雨

　　清明时节未纷纷，天半谁为出岫云？但卜天心来日雨，家家豚酒赛榆枌。

　　灯下口占

　　荏苒光阴只自怜，一灯兀坐爱逃禅。老夫不解烧丹术，赢得清闲便是仙。

　　自叹

　　晨星朋辈鬓皤皤，回首前尘一剃那。试看儿童都长大，始知人世阅来多。

　　题曼倩偷桃图

　　托根仙界实离离，王母堂前结子时。漫道仙家能辟榖，如何臣朔尚称饥？

　　岁星等是地行仙，偷得蟠桃阆苑前。三度去来真一瞥，人间已是九千年。

　　戏赠鹤珊

　　托迹潜园宇宙宽，故乡岁月乐盘桓。使君疑是陶宏景，既爱山林更爱官。

　　消闲杂咏二十五首

　　吴宫教战

　　无端盘马学弯弓，满地燕支一笑空。回忆兵符金帐窃，魏妃还是女英雄。

　　阵云惨淡暗吴宫，狼籍桃花血溅红。千古马嵬同一辙，美人无计奈英雄！

　　高渐离筑

　　十载潜身托宋佣，解装未出发先冲。如何又误咸阳击，暴魄空教褫祖龙。

　　游子吟

　　落拓江湖壮志违，扁舟何日挂帆归？伤心累却深闺妇，无岁秋风不寄衣。

　　班妃团扇

　　炎京阅尽扇中身，长信宫寒月似银。料得秋风肠断日，相怜惟有竹夫人。

　　忍冻敲诗

　　蛮烟瘴雨暗江滨，瘦尽梅花悟昔因。到底不知风雪苦，策驴犹自觅前身。

　　砚冰料峭笔呵频，耸立吟肩雪一身。怕冷诗僮私自语，可怜辛苦作词人。

　　避债台

　　纷纷叩阙索逋人，高筑危台不讳贫。堪笑一朝天子贵，头衔至竟亚钱神。

　　饯春

　　离筵狼籍落花辰，燕子莺哥孰主宾？寄语东君须痛饮，十千婪尾莫辞贫！

　　龙王嫁女

　　一派笙歌出禹门，波臣水伯送鱼轩。他时九子传奇种，赑屃真堪作外孙。

　　鸿门宴

　　鸿门风急剑光寒，炎汉天心欲改难。生斫卯金亦痴事，空教碎斗发冲冠。

　　酒衣

　　衾天席地醉江干，别有干坤酒国宽。千载知心■〈剩，贝代月〉红友，绨袍合赠故人寒。

　　典尽金貂怯影单，垆头一醉不知寒。菟裘营向糟印老，衣被春风两袖宽。

　　广平赋梅

　　几生修福到清闲，铁石心肠伴玉颜。宰相头衔花一品，调羹赋手重人间。

　　征边

　　貔貅十万抵胡天，拔帜登坛众志坚。虏得降王期报国，论功不羡勒燕然。

　　明妃出塞

　　万里胡沙月暗天，琵琶声断玉关前。解环羞寄征边将，为结君王再世缘。

　　一曲声寒马上弦，酸风苦雨泣胡天。出宫得见君王面，犹胜阿房卅六年。

　　元旦新门神到任

　　头衔初换喜新迁，印绶长披玉阙前。从此门前无狗盗，劳他锁钥管年年。

　　旧剑

　　补缀原关中阃事，莫邪不用太无聊。牵衣我欲持三尺，斩此安昌答圣朝。

　　一纸炉

　　纸爇银铛巧制高，纯青火里煮松涛。趋炎到底成灰易，多事抽薪止沸劳。

　　此去无须埽叶劳，列铛松下夕阳高。可怜世上人情薄，冰炭丛中闹一遭。

　　征边将

　　万里风寒夜枕戈，为君收拾旧山河。封侯岂是儒去福，愧向胡沙奏凯歌。

　　琵琶

　　大小盘珠落指头，忽雷声绕四弦秋。明妃去后浔阳老，塞草江花一例愁。

　　斗酒

　　森严酒令出奇筹，拇战纷哗未肯休。忽报降旗坛上竖，乘酣奏凯过糟邱。

　　照身镜

　　空中色相证瞿昙，看取狂奴故态憨。我自前身认明月，举杯一笑影成三。  
　 
附录一

　　劝和论（咸丰三年五月作）

　　北郭园记

　　汪韵舟少尉（昱）闽游诗草序

　　劝和论（咸丰三年五月作）

　　甚矣人心之变也！自分类始而其祸倡于匪徒，后遂燎原莫遏，玉石俱焚，虽正人君子亦受其牵制而或朋从之也。

　　夫人与禽各为一类，邪与正各为一类，此不可不分。乃同此血气，同此官骸，同为国家之良民，同为乡闾之善人，无分土，无分民，即子夏所言四海皆兄弟是也。况当共处一隅，揆诸出入相友之义，即古圣贤所谓同乡共井者也。在字义，友从两手，朋从两肉；是朋友如一身左右手，即吾身之肉也。今试执涂人而语之曰：『尔其自戕尔手！尔其自噬尔肉』！鲜不拂然而怒。何今分类至于此极耶？

　　顾分类之害甚于台湾；台属尤甚于淡之新艋。台为五方杂处，自林逆倡乱以来，有分为闽、粤焉，有分为漳、泉焉。闽、粤以其异省也，漳、泉以其异府也。然同自内府播迁而来，则同为台人而已。今以异省、异府若分畛域，王法在所必诛。矧更同为一府，而亦有秦越之异！是变本加厉，非奇而又奇者哉？夫人未有不亲其所亲，而能亲其所疏。同居一府，犹同室之兄弟至亲也，乃以同室而操戈，更安能由亲及疏，而亲隔府之漳人、亲隔省之粤人乎？

　　淡属素敦古处，新、艋尤为菁华所聚之区。游斯土者，啧啧称羡。自分类兴而元气剥削殆尽，未有如去年之甚也。干戈之祸愈烈，村市半成邱墟。问为漳、泉而至此乎？无有也。问为闽、粤而至此乎？无有也。盖孽由自作，衅起阋墙，大抵在非漳泉、非闽粤间耳。

　　自来物穷必变，惨极知悔，天地有好生之德，人心无不转之时。予生长是邦，自念士为四民之首，不能与在事诸公竭诚化导、力挽而更张之，滋愧实甚。愿今以后，父诫其子、兄告其弟，各革面、各洗心，勿怀夙忿，勿蹈前愆，既亲其所亲，亦亲其所疏，一体同仁，斯内患不生、外祸不至，漳泉、闽粤之气习默消于无形。譬如人身血脉，节节相通，自无他病；数年以后，仍成乐土，岂不休哉！

　　北郭园记

　　凡境由于天造者，其施功也易为力；而其由于人造者，非穷缔构之能、极心思之巧，无由化平淡为新奇，此事之所以难而功之所以倍也。

　　堑城背山面海，自东而南而北，层峦迭巘，高出云霄，当有名胜之区，足以供游览而资栖息。然距城较远，且径险林深，彝兽丛处，仅为樵猎往来之地。

　　余自假养归田，屈指至今，已十余载。自顾樗栎散材，无复出山之志。窃效古人买山归隐，以乐残年；乃此愿莫偿，求一胜地而不可得。

　　庚戌，适邻翁有负郭之田与余居相近，因购之为卜筑计。而次子如梁亦不惜厚赀，匠心独运，构材鸠工，前后凡三、四层，堂庑十数间，凿池通水，积石为山，楼亭花木，灿然毕备；不数月而成巨观，可云胜矣！

　　嗟夫！以邻翁艰难创置，至其子孙不能有，乃为我有，而次子复藉此区区，相其阴阳，因其形势，欲极一时之盛。夫亦知前事之废兴，即为后事之龟鉴者乎？余既爽然喜，复惕然忧。顾今已老矣，无能为好山好水之游，而朝夕此地，亦足以杖履逍遥；仰而观山，俯而听泉，寻花看竹，闻鸟观鱼，岂不快哉！至于盛衰之道，祗听后人之自致，非予敢知也。爰额之曰「北郭园」，盖因其地以名之。而诸山拱峙，翠若列屏，又与李太白「青山横北郭」句相吻合也。是为记。

　　汪韵舟少尉（昱）闽游诗草序

　　诗之为言志也。在心为志，发言为诗。故虽游眺所及、歌吟互答，若属绪余之事，而其温厚和平，未尝不本原于学问，兼通于治术；古人所谓登高能赋可为大夫者此也。

　　汪韵舟先生以辛卯（道光十一年）东调来台，为淡厅尉，与余交最久、知最深，每于公余谒其丰采，聆其议论，援古证今，了如指掌，盖吏而儒也。乙未（道光十五年），余赴选入都。越四载，复乞养假旋，先生尚任斯土。余方惜其一官濡滞，而又幸天假之缘，俾得重承謦欬也。

　　先生既见闻淹博，而器识复深沉，判牍如流。所莅之区，卓有循声，长官咸嘉赖之。顾性耽吟，簿书之暇，啸歌自得，升斗微资，弗计也。辛丑（道光二十四年）春，钞拾各稿相示。余受而读之，觉其旨深而味长，其志和而音雅。其为语也，巧不入纤，朴不蹈俗。盖以生长名门，得力于父兄师友，方期大展生平之志，乃不得已而幕游山左，继而薄宦闽南，虽足迹所至，屡见重于当途，终怅怅然自以为非本来之面目。读「闽游诗草」，愈见先生不独吏而儒，亦且尉而仙也。

　　夫太上立德，次立功，次立言。先生之发言为诗，其志岂仅立言已哉！然先生之学，已于诗而见之，其必传也夫复奚疑。  
　 

附录二

　　皇清赐同进士出身诰授中宪大夫晋封通奉大夫恩给二品封　典加四品衔赏戴花翎礼部铸印局员外郎祉亭郑君墓志铭

　　北郭园全集序一

　　北郭园全集序二

　　北郭园文钞序

　　皇清赐同进士出身诰授中宪大夫晋封通奉大夫恩给二品封典加四品衔赏戴花翎礼部铸印局员外郎祉亭郑君墓志铭

　　道光癸卯（二十三年），予权噶玛兰厅事；取道淡北，获识郑君祉亭。嗣两摄淡篆，交益笃。戊午（咸丰八年），复檄赴筹军饷，而君已先数月归道山矣。嗣君如梁捧状泣述遗命，以君易箦之夕曰：『志吾墓者，非朱某不能』。予自维风尘抗走所资，藉良友匡勷无出君右；矧其文章、政绩、行谊，卓有可传，安敢以不文辞？

　　君讳用锡，字在中，祉亭其号也。籍同安之李洋乡。先世由漳迁金门。至父乡贤公东渡，遂家于淡。少顈异，能读父书，淹贯经史百家，尤精于易，言理而不言数，尝采各说着「钦定周易折中衍义」一书，凡数十万言。性好吟咏，不释卷。主明志讲席前后八年，汲引后进多闻人。课日每自拟文诗为诸生式，试隙一秉至公。复制折卷以书法授来学者。先是淡学隶彰化，未设学校，君请大府，以彰学司训分驻之。淡自开辟，志乘无书，君集弟友纂稿藏为后法，俾典章文物昭昭可考，为功独伟。

　　君年二十三补弟子员。由廪膳生举嘉庆戊寅（二十三年）省闱，为予同谱。道光癸未（三年）成进士；开淡一百余年，通籍自君始。遂以大令起家。时年伯乡贤公及太夫人尚在，归省之。适制军孙文靖公莅台，君请详建堑城；既蒇事，上其督造功，叙同知衔。捐输出力，复改京秩。丁外艰，服阕，甲午（道光十四年）入都供职，签分兵部武选司行走。乡人有谒选者，私宅未尝接见。乙未（道光十五年），补授礼部铸印局员外郎，兼仪制司事务；凡遇郊坛祭祀，烈日、严霜，不辞劳瘁，必恪恭趋伺，首先至焉。精勤称职，长官嘉之。太夫人邮书，每诫国事为重，勿以家念。乃违晨昏者三载，孺慕益切。丁酉（道光十七年）春，乞养旋里，侍余仍嗜学不倦。遇扞卫桑梓事尤力。壬寅（道光二十二年），洋船扰大安口，措粮率自募勇赴援，生擒洋人白者一、黑者三。事闻，赏花翎。土地公港复获草鸟洋匪，奖加四品衔。乙己（道光二十五年），奉母事毕，以禄不逮养，不复还朝。咸丰甲寅（四年），旨令在籍同进士施琼芳等协办团练劝捐事务，兼以倡运津米，恩给二品封，为一时旷典。

　　君孝友慈惠，尤人所难。尝建祖祠二，禋祀必虔。为太夫人寿，则捐榖三千赡父党母党之贫乏者，以祝大年。淡南北漳、泉、粤各庄分类成习，君着劝和论勒石后垄，复躬诣慰解。咸丰三年，晋、南、惠三邑人与同安人约期互斗，君籍同安，乃移驻三邑人李某家，以示无他意，变遂止，全活者多。间如建学宫、修桥渡、赈饥寒、恤孤寡，一视同仁，施棺施药，俱能善继父志，数十年不辍；乡人咸称道之。顾处世谦和而治家独严，所编家规，子孙至今恪守，犹榜于门焉。晚筑北郭园以自娱，著述日富，凡诗文若干卷待梓。病之日，里人皇皇称祷。洎病革，道路哭失声。

　　君卒于咸丰八年二月七日寅时，距生于乾隆五十三年五月七日卯时，享年七十有一。配陈氏，知县士珍公女，先卒。簉室洪氏。子三：长如松，道光丁酉（十七年）优贡、丙午（二十六年）举人；员外郎衔内阁中书，捐升主事。次如梁，候选同知；陈夫人出。三如材，庶也。女二：长适连江县教谕郭公成金四子廷理，庠生。次适詹事府主簿陈公维菁长子鹭升，翰林院待诏。孙九：景南，庠生；自南、宣南，如松出；图南、比南、安南、绥南、雅南、植南，如梁出。女孙六，择对皆名门。以咸丰己未年（九年）葬于香山之麓，后改葬堑南关外竹仔坑乡，穴坐已向亥，兼巽干分金丁巳丁亥。铭曰：文星在东，开先南宫。枢部筮仕，仪曹趋公。挂冠归田，乃近孝衷。根抵六艺，发为事功。泰山北斗，景挹高风。佳城郁郁，千秋崇封。

　　赐进士出身诰授中宪大夫噶玛兰厅通判淡水厅同知台湾府知府即补道前翰林院庶吉士年愚弟朱材哲顿首拜撰。

　　北郭园全集序一

　　道光癸未（三年），礼部贡士，吾闽通籍者十三人；祉亭郑公与其选，余亦忝附骥焉。

　　公籍隶台湾淡水，台湾土著之登甲科老自公始。当时春明握手，往来数相见。未几，公归省侍，余在京邸，彼此遂暌隔。及甲午、乙未（道光十四、五年）间，公以部郎进京供职，适余奉讳旋里。余服阕再至京，公又已请养归。浮踪相左，常以不获多聚首为恨。咸丰三年，余自粤归。维时疆事多警，闻公在本籍办团筹饷，保障有功，心窃向往之；而远隔重洋，竟无从相见也。今则距公殁十有六年矣，其次君稼田观察奉公「北郭园全集」，邮寄杨雪沧侍读转达，属序于余；受而读之。

　　诗钞多归田后所作，抒写性真，不甚事雕饰。杂文无多，而劝和论一作，助宣教化，特有裨风俗。制艺则酝酿深厚，有国初诸大家风力，与试帖若干首，大半课余草也。凡各册，雪沧侍读皆有弁言；制艺又经梁礼堂吏部论定。品评备矣，无俟再赘。

　　独念公早岁淡于荣禄，笃于行，邃于学，既而力于王事，懋其勋绩，以承宠荣于朝，卓然为海东硕望，楷模一乡。公之著作，自有可传者在，岂以余言为轻重。而稼田顾卷卷属余者，则以五十年前大罗旧侣，谊托金兰，人唯求旧，意良厚也。今读公之集，回忆曩昔，亲承謦欬，恍昨日事。因慨念十数年来同谱凋谢，如飘风坠雨之相续；不但吾闽十三人唯余仅存，即访当日同榜二百四十人之散居海内者，屈指亦复寥寥，殊不胜暮景晨星之感！而如公行纯业盛，其传也无疑焉。稼田观察善继先志，尤堪钦敬，爰书数语以归之。

　　同治十二年二月，同年愚弟林士传序于榕城乌麓山馆，时年七十有三。

　　北郭园全集序二

　　郑祉亭先生殁十有二年矣。嗣君稼田观察捧其遗稿泣告曰：『此先大夫数十年心血也，将谋付剞劂氏；乃人事蹉跎，家庭多难，自亡兄荫坡、犹子小坡相继凋谢，予既困于生计，而诸雏复未长立，深虑遗佚，今编次之役敢请焉』。予受而读之。窃叹老成典型于兹未坠，况习闻先生之嘉言懿行，啧啧闾里；而稼田善继先志，独能拳拳弗失，予奚敢辞。时庚午（同治九年）五月也。予甫纂淡水厅志，簿书丛集，几欲以一身了十人之事，寝馈不遑，日点窜者将及万言，求一暇晷而不可得。稼田延寓于北郭园，晨夕过从，相与搜求遗事，皆有本之言。独惜开淡至今百四十年，著述阙如，后学无模范。先生通籍为此邦第一人，其诗文、制艺、试帖，炳炳具在焉。文献攸关，更不容缓。迨九月厅志告成，遂踵而编次之得十卷。

　　先生与予寄籍，一磺溪，一榕郡，然同温陵产也。今幸获交稼田，相依日笃。而一门之内，食指千计，黄童白叟，咸蔼然可亲，恂恂有儒素风。益叹先生遗泽未艾，不其山下书带及见于今也！予以海外羁人，得此邂逅，殆文字因缘有夙契欤？嗟夫！海天豪翰，所沾匄来者厥功匪浅，先生斯集既开壖北之先声，后有作者，其亦闻风而奋然起矣！

　　同治九年十一月，乡愚侄杨浚雪沧氏倚装书于堑城北郭园之试笔寓庐。

　　北郭园文钞序

　　祉亭先生文多散佚，此五篇乃稼田观察从丛藁中检以相示。劝和论一作，已刊石于后垄乡，一时传诵，虽密菁村氓，几于家有拓本。十余年来，渐移默化，其消弭之功岂浅鲜哉！

　　夫文字有关世道；三不朽中，立言居其一也。傥于人心有所裨益，即此数章，而先正之典型具在，亦何必多云。

　　同治九年九月，乡愚侄杨浚雪沧氏谨序于堑城北郭园之试笔寓庐。  
　
