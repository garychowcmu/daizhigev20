白云樵唱集 明 王恭


　　
　　
　　钦定四库全书
　　
　　集部六
　　
　　白云樵唱集
　　
　　别集类五
　　
　　明
　　
　　提要
　　
　　臣等谨案白云樵唱集四巻明王恭撰恭字安中闽县人自称皆山樵者闽中十子之一也成祖初以儒士荐修永乐大典授翰林院典籍明史文苑传附载林鸿传中其诗凡三集一曰凤台清啸乃官翰林以后作此集及草泽狂歌则皆未仕以前所作恭没之后湮晦不传成化癸夘南京户部尚书黄镐搜恭遗稿始得此集于吏部郎中长乐黄汝明家因属汝明编次分为前后二集巻首有永乐三年林环旧序兼为三集而作者序中所刻次第以此集为首知其诗在草泽狂歌以前巻末又有永乐中林蕙诸人所作皆山樵者传赞辞说则刻成之后续为增入者也恭与同邑髙棅齐名同以布衣征入翰林然棅出仕后诗应酬潦倒无复清思恭则厯官未久投牒遽归迹其性情本躭山野此集又作于田居之日故吐言清拔不染俗尘得大厯十子之遗意其格韵逺在棅上当时次第甲乙以棅居第三恭居第四殆亦所谓耻居王后者矣
　　
　　乾隆四十六年十月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●白云樵唱集原序
　　
　　余家居时闻吾闽之长乐有王先生恭者以诗鸣先生时遯于樵自号为皆山樵者不欲与世接予以故未及见来京师获与长乐人士通籍于朝者交间于篇牍中获覩先生所作及有能传诵其一二者恍若聴张乐于洞庭之野阅武库所蔵不觉茫然自失已而叹曰风雅辍响大音不完光岳气全英隽间出如先生者天固将使之鸣国家之盛岂终穷饿其身使自鸣于山巅水涯与樵歌牧讴相唱和而已哉永乐四年朝廷方开石渠广延天下士先生以荐至相见于玉堂之署观其神清体癯须鬓如雪葛巾野服翛然如孤鹤振鹭知为风尘表物得造化清气盖多也因坐与之谈诗其论五七言长歌律絶句则一欲追唐开元天寳大厯诸君子而五言五选则时或祖汉魏六朝诸作者而为之宋元而下不论也予喜曰朝阳之鸣待先生久矣无何果以诗名彻宸聴得翰林典籍余益信天之所以昌先生之诗者有在而又信诗果不能穷人也退直之暇因得先生合集观之有所谓白云樵唱草泽狂歌凤台清啸凡若干巻其谈道理致则天地造化道徳性命无不臻其妙其模写物槩则山川风月虫鱼草木无不极其形容其叙人事则兴废得丧戚愉悲乐无不委曲尽其情髙而不浮深而不僻清新而不巧古雅冲澹而有余味信能合诸家之长而泛溢旁出者也先生间以集征为叙予谓诗以道性情也近世学者多不先以理性情为本而徒区区于笔蹊墨径之间至或窃古人之陈言成说而掇拾补缀以为工是作者愈多而声愈下也若先生始自放山水之间不以势利撄其心其志趣冲澹襟度赡豁固己黙契道妙而又得肆力于学以充平日之所养故流坎随遇不碍于物盖由先生道明而涵养性情者得其正故也是以形之诗一皆浑涵忠厚之发不加绳削而自合是岂寻常雕章镂句者所能彷佛哉先生之诗不患世无知者苐患虽知先生之诗而不能尽窥先生之蕴是亦未知先生也故尽其素行之槩于篇端庶见者得有以考其实焉
　　
　　永乐九年春二月吉旦赐进士及第翰林院修撰莆田林环崇璧序
　　
　　●钦定四库全书
　　
　　白云樵唱集巻一
　　
　　（明）王恭 撰
　　
　　○五言古诗
　　
　　舟经彭蠡
　　
　　杨帆过彭蠡逺见匡庐色瀑布天上来芙蓉望中碧东林钟磬逺沽酒浔阳夕枫树忽鸣猿凄然念郷国
　　
　　题诸葛孔明像
　　
　　炎祚忽云季诸侯骋雄图栖栖刘豫州三顾何勤劬汉贼不两立一心抱区区临崩寄大事忠愤常郁纡鞠躬乃尽瘁贤哉此丈夫
　　
　　钓台懐古
　　
　　新室簒炎祚中兴复舆图故人即轩冕先生独樵渔一出尽交态拂袖归桐庐岂唯黄绮辈得与巢由俱我来访遗迹髙台倚荒芜酾酒酬千古悲风起天隅
　　
　　铜雀妓
　　
　　朝上铜雀台夕弄管弦哀酾酒望陵树悲风千里回飞缦絓青汉舞袖空徘徊君王不可见玉座成苍苔
　　
　　塞下曲二首
　　
　　横行羽林儿生小邯郸里出塞入塞时顾勲宁顾死去年战桑干今年战楼兰马上擒突厥帐下降可汗谁知百余战封侯竟艰难
　　
　　登埤望烽火落日烟尘紫百战久不归空闺泪如水汉兵十万余尽没长城死城下有精灵啾啾月明里
　　
　　明妃曲
　　
　　行行出塞门饮血思长安穹庐冻不暖雪飞边草干汉国回头没严霜镜中寒金铛煑羊酪强接单于欢夜半鴈声急琵琶哀自弹
　　
　　秋胡妻
　　
　　河洲美王雎所托有深意委身事良人誓死终不二君行赴陈汝妾独深闺里采采陌上桑翩翩路傍骑黄金是何物视之若泥滓日夕采桑还行人已归止入门拜髙堂适来狂驰子相顾黙无言懐惭复何已羞与斯人俱将身赴河水
　　
　　妾薄命
　　
　　妾家丛台下花颜耀青春嫁得金吾婿飘飘事边尘昨闻羽书至阵殁交河滨战马委沙碛兵符属他人念此每欲死淋浪泪沾巾罗襦为君解瑶瑟不复陈始信古人言容华多误身
　　
　　游天台国清寺
　　
　　飞步赤城标连峯积空翠杳霭葱蒨间千秋隠灵异石桥孤鸟外香界清晖里羣壑澹归云遥林引寒吹遂造丰干庐垂萝覆溪外真僧五百人各了西来意愿此学无生超然谢尘滓
　　
　　寻清冷台访洽上人
　　
　　端居在人境久没尘壤中探竒不惮逺于焉得佳逢石恠互森列台髙絓虚空林端宿云去竹外微径通岩壑深杳霭天花雨■〈月葛〉茸洽师禅门秀戒臈同古松说法超上乗苦心归妙宗予惭善根浅迷方莫能从暂此松下石聊疎浮世踪
　　
　　秋塘曲
　　
　　妾家住寒塘夫婿平原客白马五陵游空闺断行迹忆昨别君时蒲生栁条碧及此君不归登舻感秋色
　　
　　送春词
　　
　　袅袅杨栁枝纷纷五陵儿翩翩白鼻騧灿灿黄金羁昔为浣纱女今作吴王姬不惜送春去但恐换秋眉
　　
　　悼邻妇
　　
　　入水江有鱼采山林有木栖栖东邻孀悲凉守空屋年荒鬻钗钏服食恒不足虽有膝下儿身为富人仆浮生几何时奄忽风中烛一旦寿命终萧条但床蓐骨肉已不收亲情复谁哭徒然束缚去瘗彼沙冈麓为问里中豪畴能念穷独姬文昔埋胔千载耀芳躅
　　
　　拟古
　　
　　明月照我室揽衣起中堂北风巻帷幔罗袜微有霜崇兰委芳质寒螀鸣近床平生所亲者宛在天一方相思无由理况此寒夜长单居易为感不觉涕沾裳
　　
　　暮秋过陈氏园林
　　
　　幽人栖隠处苔径连深曲秋至垂橘黄霜清大梨熟方池泛大影可以澄心目饮水共忘形何须狥荣禄
　　
　　舟次镡津
　　
　　木落川气凉鸿飞水容夕微灯射逺沙夜榜邻幽石月色凄少寒霜花坐来白遥见九华峰苍苔但萝薜
　　
　　书上方方壶醉墨山水
　　
　　林下多白云溪口饶水木长啸鸾鹤羣翛然在空谷悠悠山色闲浩浩波光绿寄醉墨壶中唯应道机熟
　　
　　与同志泛舟得浄字
　　
　　登舻发清啸落日镜湖浄微月波上澄归云鸟边逈水木生夏凉孤崖破阴暝矧兹簪佩同复此沧洲兴中夜棹歌还遥峯响烟磬
　　
　　秋日山行
　　
　　清秋发佳兴着屐穷翠微鸟度黄叶涧猿啼白云扉野寺隠孤磬遥峰当夕晖浮云淡空宇石濑清心机缅懐苏门啸愿拂林中衣长歌望薜萝思与尘世违
　　
　　独酌言懐
　　
　　林居絶轮鞅独酌形亦忘百年会衰朽一室任荒凉寤寐友千古游心见羲黄所以陶潜翁颓然卧柴桑
　　
　　九月一日过崇信兰若
　　
　　荒山响清梵竟日无行迹释子支遁流相逢澹空寂云归天际闲鸟度林中夕境浄秋色多心逺羣机息妙契两忘言微钟出萝薜
　　
　　送林汉孟游温陵
　　
　　月出螺渚寒扁舟水容夕独树起鸣猿遥山帯行客清源钟磬音金粟烟萝碧髙唱人莫酬探幽向禅寂
　　
　　送别
　　
　　鸡鸣海气白驱马临长陌逺树帯鸣蝉孤城对行客蓬累我萧然萍流子何适相送独销魂青山澹寒色
　　
　　仲秋送人之塞上
　　
　　河洲始鸣鴈白露沾我衣念子背郷国秋风度金微举头见黄叶倏忽四散飞如彼逺游子飘泊何当归人生无百年会面安可希行当慎霜霰皓首以为期
　　
　　雨中懐瓢所
　　
　　积雨抱幽独斋舍何寥寥缅懐博陵子隠处唯一瓢濯足双涧深行歌七岩遥如何在城市巾舄生尘嚣蕙草日已萎松花日已凋相思不可见梦落寒江潮
　　
　　夏日过憩天王寺
　　
　　炎暑不可度端居日方永同袍四五人共爱山中静飞阁轶氛埃丛林逗萝径潭静日已秋竹深午犹暝初沿双溪转稍入空中境婉婉林鸟声悠悠野僧定平生好幽玩尽日惬佳兴山水发清机风泉澹初性日夕徐徐归云间响孤磬
　　
　　经友人故宅
　　
　　策马孤城下经过泪盈襟开门絓蟏蛸井灶莓苔深念彼泉下人凄然杳难寻萧条故篱菊识我平生心揽辔向前路徘徊出寒林谁知山阳笛恻怆犹至今
　　
　　送别陈平叔归黄山
　　
　　置酒鴈峰上酣歌豁冲襟临觞不尽醉何以慰我心望望遥天云苍苍逺州树落日波上风残钟鸟边屿此别虽未逺重来复何时论交愧知己握手翻成悲君卧黄山云我弄沧洲月云月两悠悠相思坐超忽
　　
　　思诚斋为曾照磨赋
　　
　　冲漠窅无眹苍苍但幽玄仲尼既摽本兹道常豁然末流矜小智百伪汨其天达人贵精一思将体乎干斋居澹而黙万彚纷我前浑沦灵台奥缅尔太极先众妙倏有契洞然冰鉴悬始从勿妄语终以谐圣贤谁欤洓水翁千载感微言
　　
　　潘源润思义轩
　　
　　志士顾名节商人竞刀锥义路久荒没人谁得其蹊夷齐独何为行矣西山薇猗彼延陵子髙踪邈难期清风激颓靡薄俗渐浇漓岂意千世下人犹想刑仪端居贵名教动息懐所宜冥心戒茍得百行从可知仲尼有明训朂尔恒自持
　　
　　林伯予师宴堂
　　
　　交久敬弥笃仲尼称其贤廛居任湫隘豆肉不掩肩美哉君臣义金石行当宣遂令太史公忻慕思执鞭吾子重髙节尚友千古前堂开七岩下中有双涧泉宴坐澹无私恬然忘外喧寤寐梦先哲道存犹未捐余惭石父贱感激应谁怜
　　
　　同林汉孟池景大静得轩壁
　　
　　胚浑本无象圣人亦何言唯应遂初心庶以窥其源冥栖守玄黙水木澹丘园浮云浄空宇爽气当前轩妙契忽自领恬然忘外喧孰云吾道逺乃自灵台根
　　
　　连川医者许得明悠然楼
　　
　　楼居结遐想髙超世人羣冥栖寄寥廓心逺遥天云举目见归鸟夕岚浮氤氲清晖旷无际揽之不盈分缅懐沈蛟井金绳閟苔纹灵贶亘千古英声耀前闻以言岐黄秘稽首长桑君毋令上池水独涴灵台焚
　　
　　梁董教乐善堂
　　
　　志士迈恒调所践唯格言心以善自乐身将义弥敦结堂奉修■〈氵髓〉孝养勤朝昬庭门水木秀春至池草蕃世情徇荣禄所向多异门谁知贵天爵此乐难具论
　　
　　题松陵吴文刚长春轩
　　
　　习隠向微道了然玄牝门口含金鹅蕋身寄桃花源结宇閟青阳寒林变氛氲逍遥太和际发生灵台根结想梦岐伯飞声继轩辕希君黄芽秘永矣驻精魂
　　
　　古田陈叔重着存堂
　　
　　风树叹亲没含凄竟何言空余永感下慨此雷露繁苹藻洁时祀焄蒿动精魂音容恍在睠謦欬恒若存堂虚俨像设林木当前轩林木有时变此心常弗谖
　　
　　清江散人为林孔逸写前林过雨图
　　
　　清川帯长林雨后宜水木澹沲天影寒孤光霁人目归云澹空青虚窗响悬瀑日夕山气佳心闲道机熟烟际下遥钟西岩数峰绿
　　
　　题虎
　　
　　麟凤那可驯托迹穷幽邃羣动争朶颐纷纷竞相噬何意爪牙雄隠身翠微里朝膳松下麋夕饮涧中水矢心不咥人逍遥白云际日与龙为徒优游保终始
　　
　　寒夜宴集陈拙修西轩
　　
　　飞霰夜仍集寒飙鸣近林感君玉壶酒微昬忽盈襟中庖出丰膳剧饮成讴吟宾言无多酌主称宜再斟人生亦奚为所愿常盍簪何必候离间临风想徽音顾惭悠悠者辱此恵爱深穷匮不能答嘿嘿以铭心
　　
　　书懐寄所知
　　
　　孟冬天气肃北风何凄凉引领望江介凝霜沾我裳非无越郷感别久以为常终懐首丘念欲往川无梁越鸟辞旧林燕禽正南翔清川去悠悠离心日已长盛年不再至玄鬓忽已霜驾言适皇邑逺结金与张片言不合意东还守空堂因书诉知己恨恨中自伤
　　
　　书溪山林薮图
　　
　　花溪过残雨隠处青苔纹松栝逗天影萧萧鸾鹤羣以言丘中赏遗身寄孤云金梯与神遇华顶青氤氲
　　
　　传别驾风树巻
　　
　　疾风吹庭树逰子常苦心禄养已不逮江湖行且深鼎茵岂云乐藜藿宁自任懐哉古人意锡类犹至今鄱水漾寒波楚云还逺林含凄念幽壤几欲忘华簪
　　
　　题郭熙水墨为陈沧洲作
　　
　　飞流积天镜胜寄来花源寻林烟露晚扫石泉萝偏莹神庶遗境歴寂焉累烦身与鸟共逺兴将云独还以求沧洲侣永矣洗心言
　　
　　题林彬家画
　　
　　谷口翠微路深溪明药丛宴林候巾舄巻幔来羣峰心逺鱼鸟狎迹幽猿鹿同行当复揺棹杳霭东林钟
　　
　　送郑上舍缙省亲之朔州
　　
　　解薛受圭组分符抚黎甿何意五马荣翻垂曼胡缨持法在权贵皇仁无此情狂歌夷门道感激谁为平驱车出宛洛悠悠念徂征恒山郁空翠晋水空流声部曲不见让嫖姚岂知名下去且勿叹宁亲向边营何必儿女别临岐泪纵横
　　
　　送新宁簿丹徒镏公之天官
　　
　　翩翩瑶台凤鸣声何嗈嗈本期金琅玕蹔尔栖棘丛谁云小千室守道随污隆三考未迁秩一官恒屡空兹晨复辞满祖道嘶华骢驿舫茘支雨江邮榕叶风輶轩上京口坐聴金陵钟到家未几日谒帝明光宫余亦弹冠者何由托冥鸿
　　
　　九日宴集盘石得诸商
　　
　　飙号大野萧索如孟诸落日送飞鸿千岩寒木疎置酒登啸台举眸极空虚酣歌醉僊菊列坐飘长裾身寄猿鸟外神游元化初飞声瑶池凤逺致麻姑书遥海上孤月寒潮帯归鱼天空百泉响独鹤哀有余不见松栢路苍苍闭玄庐谁知委运去千载随荒墟且复酌美酒挥刀脍双鱼人生非乔松不饮当何如
　　
　　岁宴别施伯予还冶城甥馆
　　
　　沂泗不可极河汾亦悠悠真源了无迹谁知遡其流爱尔尚苦节担簦适来游披荒得微路稍见窥前修尔家新宁墅来往冶城秋夜雨梦甥馆残灯忆家楼臈日湖上别北风吹布裘寒山对绿酒大雪飘行舟我有跌宕懐翻然积离忧临岐叹孤凤去去鸣丹丘
　　
　　寄新宁林伯坚秀才
　　
　　三峯过残雨独树冥返照鸟外寻片云霞边发孤笑若人沧浪心挂席凌海峤白社偶香缘清江隠渔钓缅懐中林期负我苏门啸荣贱非所知君其可同调
　　
　　钱塘徐教谕春萱堂
　　
　　陟屺积遥想望云郁重襟夫子树丛萱罗生北堂阴爱日耀朝景繁英媚华簪采掇忧可忘盼睐情何深方欣禄就养亦尔道自任南陔有遗响白华多好音愿言保贞素永懐慈母心
　　
　　赠徳成岩道者
　　
　　巢居逈无迹浮人岂知名振文掇霞采孤坐白云英神闲了遗境欲澹将寡营摽枝与野鹿邈然两忘形适来本何期倏别宁钟情长啸忽归去啾啾鸾鹤声
　　
　　又
　　
　　岩栖帯灵境寥寥布金园跫然足音少所遇麋与猿井灶白云里枕席莓苔痕悬灯梦石榻蝙蝠飞前轩腹中楞伽经心解口不言众方委尘劫此独求真源笋笠挂絶壁巻衣弄潺湲夜半月出山泉萝四垂门了然忘天地独与静者论
　　
　　遯素轩为张伯和赋
　　
　　圭组岂不贵藜藿岂不饥达士顺流坎道在随所宜回也一瓢饮禹稷恒忧时傅岩亦何卑莘野宁久微夫子尚名教遯世不见知遗身衡门下守素无外驰大道且囊括时来将有为非徒野鹿性偃蹇如摽枝
　　
　　题闽清林中叔默林耕隠巻
　　
　　结宇隠空翠耦耕梅花林羣岭寄孤鸟众溪澄一心春至觇泉脉遥遥西顶岑夤缘片云上杳霭穷源深潭雨飒已至虹蜺生我襟翩翩洪厓子采药青萝阴手持若木杖笑拂丘中琴以言得仙道岂必服黄金言既忽飞去诸峰龙夜吟榛篁閟秋影石洞闻幽音翘首望不及苍然何处寻还归理吾稼宁用竞华簪
　　
　　梦游武夷吴十董大客上
　　
　　夕发紫霞想神游紫霞峰回飙泛轻棹九曲青芙蓉又不见武夷君幽溪但蒙蒙九函閟仙蜕千载如花红白鹿行不返丹楼烟霭中羽士尚控鹤真人犹豢龙相携三姑石眺晚闻霜钟毛竹隠初月天鸡鸣万松夤缘金梯上更厯千数重双壁忽中断氤氲垂药丛平铺亘百里旷逺谐心胷居人半鸡犬鼎灶并房栊云衣巻山罽石床疑鬼工洞中两神女莹色桃花容一笑粲玉齿再言情已通愿留就金液果然惬竒逢愁君乏仙骨兹去迷灵踪
　　
　　题冯公夙家蔵方壸神岳琼林图
　　
　　吾爱方壶子翩翩列仙流咽津结龙虎逍遥与天游有时发仙秘戏扫琼林秋趋然粉墨外坐使真华愁兹峯表神岳漫漫元气浮祥飙转琪树肃飒珊瑚钩玄凤隠朝景三花媚灵湫伐毛紫霞里濯足泉萝幽黄金变绿髓千岁栖蓬丘世人哂丹汞饭稻甘蜉蝣披图有遐想其将方外求
　　
　　林思器席上燕别髙漫士得思字
　　
　　月出东大堤含辉正流丽同心以绸缪何乃生离异置酒登髙台台中筦弦思临觞不能御恨恨心已醉忆昔俱少年眷言不相弃及兹别离时衰境倏已至念君逺行游严驾越淮泗阿阁入云中皇居俨迢逓京邑多故人谁为愿微细恨无承风翰随君发遐裔浮云东南翔夕景忽西逝安能守穷贱皓首以遗世
　　
　　题林汉孟瓢所
　　
　　东林富猿鹿下有静者庐四壁无长物一瓢常晏如青萝覆虚牖落叶纷前除初疑许由室终类颜子居饭糗常自乐饮泉非愿余双涧时浣衣七岩闲著书何须洗双耳始与尘事疎
　　
　　赠周谷泰赴召天京
　　
　　王风变诸夏光岳生才彦遂令布衣臣歘起皆缨弁马卿宁久微宁戚岂长贱扈从甘泉宫承恩未央殿金陵郁龙虎佳气浮葱蒨天子坐明堂羣公牧州县竒居倜傥懐而无故郷恋耻学儿女仁含凄别亲串绿水暎行辀青山对华饯兹去复何辞皇情有深眷
　　
　　方壶渔隠图
　　
　　沧波深不极孤棹独容与白发尚渔竿何心恋珪组翛然水木兴浩荡沙鸥侣回首莓苔峯苍茫夜来雨
　　
　　题郑氏家蔵古画
　　
　　凉雨静氛壒孤云结层阴飞流激荒涧嘉木澄幽林鸟啼谷中静人间川上心谁为后来者当期此投簪
　　
　　题山水小景
　　
　　习静喜还山山水趣方永灌木澄幽阴风泉溜华顶清聴空外遥吾心坐未醒空山落叶时渡口潮初长逺树帯虚亭闲云霁孤舫古路今人行浮生几回往
　　
　　书问耕堂
　　
　　龎公喻刘表仲尼小樊迟为学贵自广遗安亮无危若人隠耕稼取乐宁在兹用舍随所遇荣贱心弗移闭门面场囿开轩瞩清池棕叶覆我牖藤花垂我衣方春始微雨薄言往东菑田叟既相勉耰种恒及时稻苗日已长稂莠日已稀逺心易无闷悟物兼忘疲虽云体力倦斗酒聊自怡伐檀夙有戒素食良可讥岂不善微禄知命复奚疑
　　
　　次韵奉答郑助教
　　
　　凉雨浄炎燠微风松下来眷言青云客晼晚沧洲懐翰墨冠时辈风流倾众才髙情表千仞逸足凌三台既欣簪佩狎复与缁锡谐清言方屡接又恐心期乖短褐逐渔钓衡门翳蒿莱宁知枉髙驾酌我林中杯尽醉无复辞俱忘形与骸
　　
　　书金碧山水
　　
　　羣峰绚金碧积水澄天镜丛木生夏凉孤云破朝暝波深鱼鸟同地逺衣冠胜意惬遂忘机神闲庶遗境扰扰尘坌中吾将弄烟艇
　　
　　书林良箴云山幽隠图
　　
　　沧江湛回流野树帯逺色白云东山来雅与幽兴集静抚丘中琴时散林下帙余亦淡荡人相期此投迹
　　
　　为中林州题山水小景
　　
　　离居杂尘想久别山水深兹来惬清玩复得谐夙心积雨川上霁萧萧枫树林空翠洒飞阁孤云闲逺岑若人此真隠缃帙与瑶琴怅望独不见空期鸾凤音
　　
　　书髙谩士为陈容斋作山水图
　　
　　落景逗秋思深潭澄夕氛金梯拂萝月苔泉镜中闻但觉灵境幽都无浮世纷白鹿知闲游呦呦清溪濆焚香鬼谷暝辍棹花源分莹神写冰弦石床梦氤氲而我烟霞侣今随鸾鹤羣唯余瑶华音山水同清氛华顶何寥寥我行多白云长歌采三秀不堪持寄君
　　
　　题画二首
　　
　　二十卧云壑长吟招隠篇梯岩结幽构凿石开山田时经翠微峯扪萝拂青天脱巾挂修竹酌酒挥五弦别来如蓬转兹赏竟茫然白首竟垂钓萧条东海壖徒有鸾鹤心终无黄绮缘今晨展图画因以思林泉何时还旧隠遂买秋江船
　　
　　鹖冠饭雕胡分与时人浅道存心自玄岂必泉萝逺绿水浄鸣琴空林对虚馆山中春桂枝倏尔飞霜满寄语青云人投簪事应晚
　　
　　题林景时水墨山水
　　
　　向壁见空翠满堂烟霭生都无粉墨姿但觉泉籁声羡尔丘中赏沿源结幽盟闲寻天窻外时拂青萝行身与云共逺心将猿独清予亦淡荡人因之谢浮名愿飡金鹅蕋飞步窥蓬瀛
　　
　　书周造士扇头
　　
　　极浦澹逺姿遥峯写修书清晖袭房栊缃帙生华滋嘉尔日在泮还山仍下帷唯应结幽兴与我琴心期
　　
　　陈思孝怡偲堂
　　
　　伯仲我同气结交我同门恳恳互规谏夸毗奚足云常懐连枝爱岂必箎与埙所亲谅已笃疎者情亦敦若人尚古道堂构依山樊庭闲水木秀清晖蔼前轩谷鸟时一鸣深池芳草繁伊彼伐木咏感兹棠棣篇于焉见高义薄俗难具论懐哉鲁中叟千载垂嘉言
　　
　　赠别陈少尹思孝服阕之天官
　　
　　晨登无诸台南望冶城阙垂杨夹岐路一日几人别行人恶离别仆御愁不发斯须竟参辰况乃千里诀行人难久留结驷登瀛洲连宫出阊阖上有佳气浮鳷鹊丽飞观铜龙起髙楼结托尽中贵经过皆列侯侯家连戚里日夕歌钟起金貂锡元勲赤舄何几几宦游良不恶冠盖相萦络谁懐长卿贫沈疴守藜藿
　　
　　初秋同叔弢彦时游崇山兰若
　　
　　习静厌纷扰幽寻给孤园翛然香林下似得桃花源一鸟落天镜千花秀禅门纷吾道机浅谬接甘露言月色隠秋思荷香清夜魂终希偶缁锡永矣超尘喧
　　
　　为醉樵书水墨扇头
　　
　　入山不辞遥爱此泉萝僻悠然与心期孤云澹而白谷神养玄牝应寂了空色思与静者谐投踪寄苔石
　　
　　题髙漫士
　　
　　山郭雨新霁孤云湿犹飞岚岭隠空翠石林闲清晖时与同心人逍遥爱荆扉都无浮世累共我饭蕨薇日夕笑分去微风拂罗衣
　　
　　虚白子水墨图为陈思孝题
　　
　　开图见嵩山妙趣忽已领蒙蒙花源阴窈窕多灵境石洞閟苔纹天窻逗云影迎秋鹖冠凉先雪荷衣冷长夜何所闻龙鸣在西顶
　　
　　题传别驾存省堂
　　
　　大路久榛芜末流异溪径淳龎日已隳遂令此心病众伪挥我真百邪乱吾正谁知灵台中澹然大虚静驯扰无外驰澄明见初性嘉尔有道人于时复存省
　　
　　张节推存心堂
　　
　　形妙结元化虚灵独函中弥漫八弦内廓尔天地同以言道自守了与真源逢澄明烛万变百体俱随从外视失初性荡然若乗空谁应静夜气复与灵台通若人抱月神日夕懐深衷常虑爱物浅思将拯疲癃名堂有逺意岂帷昌厥躬
　　
　　书陈思孟家蔵古画二幅
　　
　　胜寄结幽梦逺林适孤寻澹然花源里杳蔼云木深胸次不碍物但闻丘中琴唯应弃瓢者永言谐夙心
　　
　　又
　　
　　絶壁凌山梯连峯出孤岛天虚灵籁寒月隠泉萝晓长啸入苏门跫然足音少
　　
　　赋得云溪别棹送宪从事赴京师
　　
　　手折台上栢送君天外心云飞隔溪水望望隔层阴仙棹去俄顷沧波杳难寻行将拂霄汉发轫当在今我有千古懐寄情江海深别离贵有赆愧无双南金
　　
　　题刘炷家蔵画
　　
　　秦人避嚣处鸡犬桃花林水石隠天镜泉萝闻夜琴纷吾厌氛壒欲往路弥深永懐苏门啸邈然尘外寻
　　
　　书水墨图
　　
　　岚岭閟幽构清晖长在门闲寻鬼谷隠杳霭迷仙深灌木逓葱蒨飞萝垂可扪豁然心境异邈尔朝市喧苔际坐亭午微飙散氤氲潭清浣予衣蕺芳佩兰荪緑水深见底澄明莹心魂孤云石上起与尔俱无言
　　
　　题髙廷礼为陈拙修绘沧洲隠
　　
　　我昔放仙鸟梦游东海滨行歌小山桂遂偶沧洲人结交龙门子招邀浮丘生都无簪冕系而有山水情浮丘逐铜辇龙门登玉堂皤然沧洲隠与我唫沧浪有时猎羣书宛在竹深处境静不遑眠中宵启前户龙门惜暌离故写无声诗别后见云树相思但凄其
　　
　　偶书醉樵扇头
　　
　　幽谷夜来雨遥岑积鲜云山光与潭影清辉并在君佳期发琴兴念尔鸾鹤羣何为解萝薜怅然坐离分
　　
　　阜阳陈果之爱日堂
　　
　　慈竹隠疎幔慈乌巢近林春阳发众彚寸草齐倾心懿彼堂上人辛勤嗣徽音至恩谅莫酬廓然天地深以兹常爱日承颜竞分阴常虑日苦短徂年易骎骎皇天锡难老菽水当在今何必太行颠望云伫层琴客游阜阳墅闻风感微忱谁持大手笔以着贤母箴南陔久不作为君起讴吟
　　
　　游竹林深处因赠拙归居士
　　
　　深林霁初霭氤氲逗萝径烦熇遍朱火爱此山中静拂石云共眠横琴鸟皆聴神闲境自玄物澹心逾逈超然维摩居水月初见性行苦人未归岩栖独清浄
　　
　　建安王彦真善墨竹道遇新宁林彦时写岁寒烟雨为别索余就题其上
　　
　　黄鹤久为别苍茫云海涯青鸾尔何来婉娈湘山期烟雨变丛色虚心独华滋于焉脱节劲岂逐春华萎二十五清弦一弦一凄其鸾惊复分去鹤怨仍伤离纵使鸾鹤悲终归集瑶池梧树秋不实天霜落寒威谁能慰孤凤日夕恒苦饥缄情寄幽梦忆君苍筤枝
　　
　　题画扇
　　
　　山空水云浄月出洲渚白寒苇梳幽风孤蓬逗秋色垂纶久忘鱼击汰非干泽终愧坐磻溪皓首钓人国
　　
　　陈大家题董羽神变图
　　
　　神踪发幽秘变化谁可知玄感竟莫测孰能驯扰之当其永潜翳曾不异蛟螭时来一奋激沛然与天期
　　
　　为游道人书栖真图
　　
　　尘外俱太古尘内多浇漓夜即吸沆瀣晨将弄参差恬然不婴物至道其无为
　　
　　送陈和中赴召
　　
　　河洲发仙舸明日过镡津云是金台客西游谒紫晨乳酒白玉壶送行多亲宾酣歌供帐下策马长江滨越水碧到海楚山青入闽挥手谢余去遥遥动车尘三月金陵道千花白门春皇居九天上簪绂罗羣臣飘飖双凤侣追随五龙宾日夕饭琅玕毋为凡鸟嗔兹行必特达飞书报郷人
　　
　　钱林一崟负谴赴京师
　　
　　泽国噭春鴈风花送离筵挥觞念行子驱车发闽川秉笔事藩府辞家已三千何知公冶系徒使尼父怜翘首白云冈含凄鹡鸰篇回林顾天属逺道同周旋白璧非不贵精诚合其天明当抵京邑秦台镜髙悬含恩沐春露发兴归秋田故里足禾黍西崖好林泉选幽拂霞坐寻云谒金仙闲来结吟社蹔割寰中縁
　　
　　琴乐子墨菊杂以竹兰贻张氏清玩
　　
　　何事采三秀清时謌考盘缅懐长林子荷衣而鹖冠坠露当朝饮落英为夜飡清冷上池水一吸无留残嗟尔郢中思徒劳抱琴弹唯应褰芳者可以同岁寒
　　
　　雨夜舟中作
　　
　　落日浮洞庭宵分逗烟舸侧闻巴陵钟遥爱君山火片雨潭上来凉声满髙卧龙鸣秋籁寒蛟泣灵珠堕瑶瑟何凄其苍梧晓来过谁能问重华空鼓潇湘柂
　　
　　哭沧洲陈景明处士
　　
　　盥栉中夜起悲謌泪盈襟衔哀思明哲徒有不死心昔来论久要落落襟期妙当以古人求今人少同调君家足文献胜事令人羡脱畧逺膏腴追随狎贫贱出入恋同声去留无吝情争闻栁下风竞播栗里名平生爱精猎著作多盈箧晨抄不辍手夕诵未交睫客来即命觞谑浪如疎狂醉后又分咏敏捷皆成章有时忽得句夜半叩予户开门见月明相邀到天曙心迹两悠悠功名无所求共吟萧寺雨同醉镜湖秋长懐武夷趣欲往嗟迟暮终羡子长游空怜向平去我本东西人移家托芳邻绨袍意所恋尊酒情益亲铭镌向心骨倏尔惊存殁开箧见遗书迸然涕俱出忆昨登洪山徘徊苍翠间俛仰遽云殁玄庐竟掩闗吞声不能道感激沧洲皓怅望无还期沧洲长春草
　　
　　题吴奉使贪泉巻
　　
　　宁浣盗泉水宁爨恶木薪贪泉尔何物一歃移我真甘冽滋华池清冷沁丹府谁知灵台根倏尔成幽蠧我闻濯缨者尚取沧浪清朝歌与胜母昔贤憎其名至人方寸间澹然太虚浄常以坚白存何忧及缁磷于役念靡盬时时顾王程唯应贪泉戒永以资廉明
　　
　　○歌行
　　
　　夷门懐古
　　
　　策马夷门道萧条愁杀人魏王公子不复见大梁宫殿随灰尘七雄戈剑纷相击秦兵已在邯郸陌晋鄙难回朱亥椎如姬早中侯嬴策春去秋来百草青古城落日烟尘生眼前不见抱闗者世上空传侠客名秋天揺落多愁思信陵原头木应死谁见豪门爱士时惟有东流汴河水
　　
　　隋堤栁
　　
　　君不见长堤栁何袅娜广陵二月三月时两堤人看青丝亸忆昔繁华大业秋此地曾经系彩舟莺声忽起黎阳变风光不驻江都游千年往事东流去栁色依依旧行路伤心不必叹销沉回首唐陵几株树
　　
　　羽林少年行
　　
　　生少事嫖姚出身羽林子力战三边岂顾身报雠千里曾轻死相看雪刃气如虹白日横行都市中鸣鞭走马入州县纷纷郎吏争趋风自言家住邯郸陌出入金门侍君侧门前不数五侯宾醉里常轻二千石日晚长楸校猎归可怜人马生光辉自矜恩宠常如此大笑傍人终布衣
　　
　　赋得函谷闗送人入秦
　　
　　迢迢函谷闗北壮秦山路闗门今古几人行荆棘荒凉惟古树君不见伯阳迢逓西入闗骑得青牛去不还田文爱材客满座鸡鸣犬吠今茫然秋风黄叶重闗下金锁平明出车马男儿独数弃繻人隠士曾闻抱闗者君去西游几日归五侯七贵相追随归时为问闗城吏莫笑行人终布衣
　　
　　谩歌
　　
　　饮君玉壶酒聴我击剑歌孝王宾客久寂寞梁园修竹今如何五陵年少无知已胶漆陈雷更谁是昨日青云四五人弃我悠悠一杯水锦袍白马何匆匆当街上马生春风并辔朝回双树下看花醉倒五陵东他人逐势争先后伫立道傍齐拜手君不见张良韩信贫流落江湖聊寄生一朝恩宠赐颜色岂得长为飘泊人
　　
　　从军行
　　
　　少小事嫖姚辛苦烟尘里力尽三边境未归身经百战常轻死古戍苍苍絶塞边黄沙白草暗祁连将军金印不得佩麾下铁衣今已穿往来阴碛狼山下破讷峯南战初罢走马交河雪下时洗兵瀚海鸿飞夜战骨萧条翳草根边烽寂寞照营门只知边将封侯贵不见沙场愁断魂
　　
　　书郑伯固冷斋巻
　　
　　肉食厌藜藿貂衣哂逢掖朝醉邯郸春莫宿平原宅香街白马动行轩羡君读书长闭门华堂绮席仍击钟羡君一瓢常屡空石崇舍下金如土田蚡门前客无数君将富贵等浮云却向人间独辛苦髙斋巻幔对青山曲几残尊野菜盘帘前水鸟将心逺灯下松霜落梦寒几年在泮闲搔首禄米何曾足沽酒弟子频分出首符故人已结朝天绶他时青紫系黄金莫负悠悠冰雪心
　　
　　温陵留别陈四博士
　　
　　军城腊月桐叶飞北风萧萧吹客衣旅馆狂歌转萧索故园长望空依微吴姬酒醒春还早那似繁华旧时好五陵白马尽浮云甲第朱门共秋草怜君十载教温陵不向青云叹未能堂下诸生揖胡琼海内贤豪趋李膺往来京国知名久健笔雄词世稀有草圣曾惊御史骢风流每醉将军酒他郷生计近何如桐下萧条杨子居夜雨长愁旧国栁秋风忽忆故江鱼叹予飘泊红尘里相识惟君最知已问我年来只布衣念我家贫尚如此悠悠萍水各东西也似飞鸿踏雪泥百年心事难倾写千里云山又解携迢迢金粟清源洞野鸟山花日迎送别后清猿夜夜声知君空有相思梦
　　
　　故人陈孟敷董教三衢适以事归未几亟还竟弗获面使人怏怏故有是作
　　
　　朝济越江帆莫投冶城郭寒日衣上残微霜草头落城南种栁春复春几度经过忆故人故人得官未得意青袍束带聊裹身萧条客舍三衢里一片柯山对乌几得钱便买浙江鱼浑家衣食公田米忽闻君来喜不定几日狂歌候萝径斗酒空余别后期扁舟祗是山阴兴如何归骑太匆匆冠盖纷纷祖钱同嗟予参差忽不见怅望青天飞塞鸿
　　
　　题闽士倪生渠阳军中春晖堂巻
　　
　　倪生倜傥人眼白天下士腹中千巻人岂知未肯低头拾青紫如何孤剑独从军迢逓郷山隔楚云鸿鴈声中空吊影鹡鸰原上叹离羣故园梦逺心常到惆怅庭帏日应老落羽偏怜反哺乌春晖倍忆忘忧草春晖烨烨照营门游子时时念母恩白云几度频回首边月何人不断魂荒城古戍无州县瘴水蛮烟杂霜霰相逢俱是五溪儿寄书不到三秋燕昨夜宁亲赋独还西风残叶穆陵闗衣沾彭蠡湖边雨路指无诸郭里山君家更在罗江浦丹茘花香酒如乳菽水重欢膝下情风沙不记军中苦匆匆又说别家林衣上仍缝慈母针时平边塞无烽火知尔长悬爱日心
　　
　　题水墨小景
　　
　　江城何人夜吹笛零落梅花晓无迹仙桥苍茫隔海青人烟寂歴连秋色何处征帆天际归夕阳枫树鸟边微矶头亦有垂纶者甘向沧浪老布衣
　　
　　歌行送别林良箴
　　
　　拔剑击铜斗醉作游子歌凉风萧萧堕梧叶清猿袅袅啼緑萝羡君为人好风采谁那襟期隔山海握手频分两地愁卜邻空费千金买买臣萧条主父贫布褐羮藜多苦辛我今与子俱未达蹭蹬岂若寻常人伯劳东飞燕西去斗酒相欢别岐路座上同声歌送君杜陵野客心偏苦双溪竹屿入云林君去携书更抱琴近闻下榻多贤者若个交游情最深
　　
　　题洞云耕隠巻
　　
　　悠悠江上云落落洞中叟老大还耕谷口田风流亦种柴桑栁萧散孤云野鸟边夕阳门巷桔槔悬秋风落叶黄花酒盘石垂萝白日眠晓篱野菜迎霜緑晚饭山厨旋蠧谷羞逐邻翁日贩缯懒随年少时干禄门前春雨泥复深辛苦由来不愧心鹿门向在云深处刘表殷勤那得寻
　　
　　浮峯歌送进士陈以义贡京师
　　
　　海上迢迢江水东江心絶巘青芙蓉横空积霭几千丈緑萝袅袅花蒙蒙深沈玉镜浮仙岛黛色青青不堪扫芳草矶头望欲流夕阳渡口看还好翠壁红泉髙际天闲云古木相连延岚烟瀑雨猿声里僧舍人家鸟道边仙舟江上何潇洒此地那能驻君马思尔青云得意时莫忘幽期緑萝下
　　
　　海上仙槎赠丘二之儋州长史
　　
　　海上仙槎流泛泛槎枒古木连枝蔓凉秋八月风正髙凌轹鲸鲵泛霄汉依微珊瑚树髣髴扶桑株宛疑太乙红莲叶絶胜鲸髙赤鲤鱼随风飘飘五云上烟霞为蓬浪为桨坐看神女弄珠游卧聴鲛灵剪绡响忆昔漂流海岛间载得仙翁去不还又乗汉使河源里星斗离离衣上寒析木津黄姑渚白波漫漫澹空宇袖得天孙采石归始知身到银河里君为仙吏下炎州黎母山青瘴海秋功成毕竟朝天去且着灵槎汗漫游
　　
　　送林九博士秩满之天官
　　
　　我闻昔时伸蒙子乃在筹峰白云里一朝髙议动金门千载香名照青史君是伸蒙几叶孙世泽流传今尚存宁将词赋客梁苑肯随剑里趋平原重林书舍何潇洒花屿南头董峯下巷曲能回长者车门前每系青骢马未年三十教黉宫官舍潇然多好容坐上谈经若流水众中答问如撞钟今年官满朝京国残叶秋风逗行客淛水寒山鸟外青吴门曙月烟中白九月秣陵鸿鴈飞霜花扑人初着衣日晚行过石渠署天明入觐黄金扉蓬莱参差五云遍锺阜苍苍压淮甸凤阙韶音袅袅闻龙池栁色深深见此去应懐明主恩石田茅舍不须言男儿亦在功名早何必栖栖恋故园城隅别酒同倾写愧我萧条孟诸野相送寒江万古心他年来问山中者
　　
　　陈思孝石田山房
　　
　　阿谁书室山阴墅旧是郎官栖隠处山头先雪剪茅茨石上开云种禾黍禾黍秋香酒满杯緑萝花发映莓苔龙龛树底钟初断金漆湖边月又来柴门尽日人稀到山叶无风自飞堕阶下红泉鸟饮残谷口青泥鹿行破忆昨郎官未仕时石田茅舍此栖迟青山醉逐渔樵伴白眼羞逢杜宛儿金陵大道青天上别后丘园也惆怅四壁寒蛩夜夜声一帘草蔓青青长往事浮云共渺然风流嘉政殁仍传旧箧愁看书尚在开门时见揭犹悬看君亦是青云器野性还应爱山水髙卧山中絶世尘萧萧风木更悲辛男儿达节有如此未必寻常畎亩人
　　
　　赋得剑津送郑孟宣之江右考文
　　
　　闽溪迢迢絓絶壁平津之水深千尺神物湮沈不复知往往潭心飞霹雳银河掩映流寒声玻瓈井底双龙行九华山色纷照耀丹枫寂歴秋风鸣吾夫子浮丘生送君几度持文衡扁舟触热那可度来往津头须濯缨
　　
　　送林彦宾重庐州省兄
　　
　　斗酒不忍别空歌叹离羣梦随楚天鸟心逐淮山云九月梨花红千门响砧杵朝拂车上霜暮投月中墅一别连枝几断魂秋风又念鹡鸰原此行莫作分飞鴈看尔双双归故园
　　
　　题林良箴琴乐巻
　　
　　太朴日已逺希音竟谁怜见君奏流水邈然无徽弦弦中掩抑多深思世上谁能识君意爱客宁无沽酒资得钱祗是修琴费四十年髙尚不官琴心应与道心闲羡君布衣能自乐知君一瓢能自寛兴来拂宫羽泠然转清商脱畧徽轸外人琴两相忘阴林折竹寒萧洒暗水流冰雨飘瓦雪海凉天落鴈秋空山腊月乌啼夜山妻聴曲欲忘贫稺子弄弦心亦淳闭门不受知音赏应似悠悠太古民
　　
　　陈平叔醉墨堂
　　
　　黄山笔冢连糟丘墨池酒泉相映流霜毫画酣玉薤露云笺夜酗蒲萄秋黄山中人鹖冠子身裹緑萝着双履萧洒唯应继右军濩落偏能如长史山人草圣自豪雄何事栖迟酩酊中年过五十无名位其奈萧然沧海东砚屛颠倒乌皮几落日垆头睡初起向壁凭陵小吏惊据床挥霍郎官喜七闽大姓五陵儿握粟持金岂顾之心同气合即挥洒归卧山中无所为想当脱腕临池处兴入寥天与神遇深沈铁绠锁寒蛟偃蹇乌藤絓髙树鱼丽云鸟势萦纡疑是将军破骨都骖麟翳凤何飘忽倏忽仙游蕋珠阙又如祇苑说空禅灵花厯乱迷诸天离丽落磊千万态流水行云皆自然醒来不记濡头墨千尺寒涛照眼白淮海仍传寳晋风长沙复见蔵真迹黄山茆宇思悠悠柿叶青青覆酒楼白头未遂中书贵风流亦似醉郷侯
　　
　　黄氏小圃
　　
　　汉阴丈人心不羁生小灌园无是非宁辞白发常抱瓮大笑傍人皆用机吾观夫子偏同调未肯逢时发哂笑五十仍无簪冕荣半生独得丘园妙君家累叶尚髙节太华三峯见秋月仙都白首卧松云官署清风洒兰雪霜露凄凄薄故林几回风木感情深疎灯细雨懐亲梦白石清池养道心药栏花径青山下若比平泉更潇洒清斋时对去官人习静长留采芳者涧水世事日灌园浮云世事不须论从教纨绮轻荷叶不分膻腥薄菜根有时兀坐榕阴里悠悠目送孤鸿起向人不饮少陵杯开口常轻马迁史燕彩堂深日日春来清堂上好娱宾嗟予江海流离客愧尔林泉淡荡人
　　
　　题邑造士吴中美胡山书室
　　
　　邺侯架上书如积金薤琅玕映奎璧纵横断墨莽多岐浩荡真源了无迹延陵书舍带湖山湖上书声掩霭间闭户不知秋叶落巻帷或见暮云还山童洗砚春池黑仙侣吹藜夜烟白半榻清晖草带间一帘风露芸香夕青春衣彩尚趋庭永日琴尊复聚星吟边狭水牵长镜醉里青天扫画屏几年在泮非常调犹未携书发西笑心迹空冷鱼鸟知文章已作簪缨料同辈纷纷似子稀诵诗三百解人颐愁君便逐青云去谁共山中薜茘期
　　
　　送别陈思孝赴天京兼寄董郑二先辈
　　
　　沙口栁条色沧波断归鸿君承紫泥诏西上蓬莱宫忆君久抱干将器三尺鹈膏未曾试君不见骅骝叱拨人岂知一蹴方看小千里黄金不独累层台宣室犹闻此夜开郭隗已知天下士汉文偏爱洛阳才只今四海同车辙万乗宵衣候明哲报主应懐国士恩承家莫负郎官节郑虔况是槁门客早晚龙池道相忆仲舒三策已成名阙下相逢亦寄声青丝白马金陵道酒幔河桥对春草天朝此去故人多江海谁怜布衣老舟从故里莫停桡春水桃花半落潮自惭落拓空华发看尔飞腾上赤霄
　　
　　筹峰歌为长乐尹王道斋赋
　　
　　海上羣峰一峰别羣山向下如丘垤云开华顶见琉球天尽沧波带吴越元气鸿蒙湿不飞凉霜五月袭人衣逈临飞鸟空青外始识筹峰天下稀石林阴洞何冥密万籁天声散秋色南涧飞泉鹤梦清太阴积雨龙漦白我闻伸蒙子云卧清晖里一旦金马门名髙此山水忆昨伸蒙骂贼时悠悠往事亦堪悲支离一代忠臣义感激千秋达士知郎官作县先名节独访遗踪吊前列载酒唯浇石上苔回鞭不醉山中月东山歌酒兰亭笔疎散当年竟何益愿君遗爱比桐郷功名记在筹峰石
　　
　　送长乐林彦衡之嘉禾文学
　　
　　先生考满家尚贫十年坐见淮山春一官今来未得意匹马东还喜拜亲君家世业多文献堂上储书万余巻腹中琅玕不自矜宛西骐骥令人羡承恩今复教吴中禄薄官卑道益崇铜墨相逢皆磬折衣冠骈立竞趋风闽天九月秋萧索寒叶吹霜鴈边落垆头酌酒醉黄花大堤凉月照金沙金沙堤上愁为别一片孤帆度江浙若遇三衢见故人为言白发镜中新
　　
　　题张师蘷木石
　　
　　荒村怪石连树根古苔蒙茸野棘繁蛟龙腾空虎豹蹲寒霜落月啼清猿石门窈窕通仙源我欲飘飘絶世喧栎山老人无复存往往人间惊墨痕梦着银箫亦断魂埀萝飞鸟如可扪石泉泠泠洗心言白云飞来谁与论
　　
　　赋得鹤山访旧送别余缓自军中还温陵寻许秀才
　　
　　余生笑结曼胡缨许子衣褐应逃名绿波芳草怨离别渭树江云今古情昨夜城头吹笛声相思起聴落梅行梅花江上潮空白黄鹤山中月自明石田茆舍温陵上饭稻看书亦疎放去日儿童半白头旧时猿鹤今无恙念此令人思转悲郷心已挂刺桐枝明朝疋马温陵道不负秋风鸡黍期
　　
　　送李浩复永宁
　　
　　对酒击长剑男儿重横门行骑紫缰马笑结曼胡缨常思肝胆沥竟未嫖姚识时来激忠愤身与鸿毛掷尔今年少才堪数逺逐旌麾在行伍幕下还教重阿朦军中已见留孙楚七闽自是古秦封今日温陵镇尚雄时平瘴海无边警天尽琉球见逺峯往来射猎寒沙碛住久翻忘异郷陌紫荚花深骑影迷刺桐叶暗炊烟积昨日单车奉檄归过门应得访庭闱蹔随旅鴈云边落又逐征帆海上飞燕然北去南交趾石刻铜标今尚尔为报边头将士知丹青好在云台里
　　
　　书三山竒观图
　　
　　七闽山水多竒胜秦汉封疆古来盛无诸建国何英雄赤土分茆于此中荒城野水行人度细栁青榕旧宫路浮世空歌逐鹿时断矶不辨屠龙处忽从图画见三山正在无诸故垒间丽谯官署人烟积塔庙琳宫野照闲琳宫塔庙相辉映平逺清泠海天逈落叶霜传鸟外钟垂萝月隠烟中磬东城西郭骑纷纷旌节朝朝候使君谁拂尘衣访仙迹独凌三岛望孤云
　　
　　送释大冶归省还西塔兰若
　　
　　西峯塔影连青汉天半铃声度飞鴈朝散灵花世界香夜悬灯火星河烂此僧年少着袈裟手持木杖口楞伽身寄空门如槁木心将秋水植莲花两峰宴坐谈空寂何事家山动遥忆定里啼乌返哺声别时春草忘忧色学道由来不顾郷道成应复念髙堂衲衣暂借斒斓舞寿酒唯倾般若汤清风溪上回轻舸红叶吹霜向人堕愿结三生石上期只恐他生复无我此别悠悠几日逢回风暮雨送行踪孤云野鹤悠悠去目断金鳌一片峰
　　
　　送华石上人还樵阳西塔
　　
　　金天向西多佛祖寳筏东来多梵语直指单传悟者稀沙门衲子徒辛苦初闻祇苑布黄金复有袈裟入少林夜雪齐腰将见性霜刀落臂始安心西峯法侣多僧气曾与空门掌书记半偈应超最上乗万縁只合西来意白云郷馆去迟迟忆得从前别母时今日重寻故园树几回落叶又抽枝秋风野水黄花路浮世相逢偶相聚玄度清谈不复期道林笑别知何处去去沧波难重陈青山明月与谁邻连天塔影空青外唯将法雨谢时人
　　
　　书香山九老图
　　
　　唐家名臣白居易暮年脱略青云器抗节羞趋当路门拂衣起谢人间事以兹疎散爱香山洛下羣公亦遂闲玉堂金马俱残梦流水孤云同去还石楼烟树朦胧见八节回滩泻秋练云衣落落古松姿鹤发皤皤冻梨面人生宦达应如此岂必浮名絓青史楚国三生少见机竹林七子徒为尔名遂身闲古所稀洛阳山水又清晖青山何处无佳赏白首湮沈空布衣
　　
　　题会稽吴汉津逺游巻
　　
　　骥足小千里鹏飞搏九州岛唯应星轺使得以穷周游騑騑四牡今何往秦汉山川古风壤圣主恩绥下国时王人位列诸侯上官船昨夜广陵秋二十四桥闻棹讴长淮栁色迷津吏一片扬州带驿楼单车又发闽闗道九曲溪山旧来好沈剑波深歴歴云钓龙矶断青青草君不见主父西游久不归苏秦金尽故交稀宁持使节衔君命出入臣藩复帝畿春风太液花如雾夜月瀛洲访仙侣白下亭西卖酒家凤凰台北吹箫处故园迢逓会稽山镜水仙舟也梦还若使功成拂衣去此心长在五云间
　　
　　奉寄浮丘郑助教兼柬董记室
　　
　　西胶博士金门客白马青袍夹城陌天池种藻上林花身受皇恩不顾家春风几见桥门栁禄米唯应足沽酒囊无一物寄妻孥箧有空书示僚友忆昨骊驹未别郷新宁山水竞风光县人争揖芭蕉馆墨客都寻柿叶房六平山下秋同屐半占峰南夜联席别后相思何处寻凤台碧草连天色王门记室最情亲官暇相过徳有邻飞札定应思漫士因风也或寄樵人
　　
　　答黄嗣杰兼柬王介轩先辈
　　
　　沙馆忽归梦枫州空月明与君别来凡几日相思不觉闻秋声来清小苑霜初肃扶留叶大甘蔗熟青山绕舍云半间黄菊吹香酒千斛瀛洲仙侣久忘机昔时骢马今布衣共君兄弟日携手闲看孤鸿天外飞
　　
　　书漫士为陈拙修绘沧洲别墅
　　
　　金堤沙北镜湖东前窥筹岭后炉峰沧洲老人年七十朝朝宴坐于其中葛巾竹杖何萧散卧爱清晖不知晚魏阙青云梦里过谢池碧草吟中满五岳仙游去路深击鲜子舍费千金如何白髪沧洲上野鹤闲云一片心龙涎酒琖鸬鹚勺逺胜仙家大玄酪送客天明水鸟啼弹弦夜静檐花落龙门髙士扫新图挥霍霜毫倒墨壶京国浮丘亦知已题诗早晚寄东湖
　　
　　送林彦衡子婿游汉赴嘉禾吉期
　　
　　蜀葵初黄栁飞雪棹歌声里行人别别思空随海上波客心已醉吴中月嘉禾山水盛繁华才子今游若到家金屏射中双栖鸟红烛争开并蒂花问君今年二十几大颡疎眉有如此少君不愧鲍家郎乐广应期卫公子氷玉相亲情更多泮林官况近如何为言白首甘藜藿岂望青云到薜萝
　　
　　空江秋篴浮丘郑助教索予赋之
　　
　　桓家野王弄秋玉流落秋亭半枝竹君山老人何处归梦入潇湘洞庭曲浮丘仙客五湖心复向沧波学凤吟不吹玉塞梅花调不奏青楼杨栁音商声迟迟羽声急寒苇飞花露香入水灵解佩撇波来山魅吹灯倚云泣万事无心一叶舟夜寒星斗落船头数声絶岛鱼龙曙三弄澄潭鴈鹜秋初闻凤在冈倏尔鼍吟水天籁风泉何处鸣落木寒狷一时起浮丘子通灵仙汗漫终悬魏阙情曲终又欲蓬莱去日抱云璈朝玉京
　　
　　酌陈师贡
　　
　　云卧碧溪里别来凡几春口中独未言声利身上何曾染市尘君家兄弟多逢掖吐论遥轻二千石髙蹈寜耕数亩田折腰耻作诸侯客倾盖逢君惜未深见君同调复同心祗今交游重朱绶何人贵义轻黄金世人共笑悠悠者击刺狂歌孟诸野万事秋空一片云得钱且醉黄垆下闻道朝廷礼数优衣冠阙下尽名流爱君更欲君先达顾我沧江空白头
　　
　　耽犂子歌为长乐郑友众赋
　　
　　新宁才人心不羁腹中三礼犹耽犂生事常懐汶阳北梦游未识灞陵西青山白野闲来坐离黍吹花向人堕潇洒还同谷口耕风流也学南阳卧谁知宣室聘雄才不使遗贤滞草莱使者飞书催上道郎官立马送离杯几回待诏金门里枥上华骢末由试甲第歌中少故人五侯宾从无知已以兹翻忆鹿门春却向清时便乞身匹马行辞白门栁羣公饯出秣陵尘故园独树闽川道数亩山田半秋草孺子应知食力安渊明况及归来早入门长啸复长歌仍把春衣换薜萝自言林下耽犂好不道天朝荐剡多
　　
　　题髙漫士为王明府绘吴航胜览
　　
　　无诸故国新宁县西控雄藩古侯甸文物遥通汉职方河山旧入秦封建霸气荣光几百秋卉衣椎髻变中州清朝礼乐弥寰宇比屋弦歌见鲁邹六平逺树烟中出百里清晖趣非一一片沧波海屿秋千门霁色扶桑日沧波东逝日悠悠忆昔英雄驻采舟御国归龙何处在太常云去至今愁伸蒙岩头桂香晚中丞石上苔花满陈迹空余野鸟飞英声不逐浮云散我侯逺抱连城璧僚佐相辉应籍籍近郭行春露冕时古台下马弹琴夕风流墨客龙门士挥霍霜毫寄深意都将胜槩纪方舆更喜贤侯重民事
　　
　　白马篇
　　
　　宛马如雪色青丝鞴来好五陵侠少年骑向长安道长安道上花正香吴姬垆头红粉妆翩翩白马系髙栁据坐胡床唤酒尝自矜出入金门里立在殿庭谁敢视武皇升天去不归人马萧条翻被欺不及田翁学种谷日日村中抱黄犊
　　
　　老将行
　　
　　生小事边州罢归头尽白玉门逻逤别来深云鸟鱼丽旧曾厯三尺吴钩两斛弓絓在闲门髙阁中羽林一二少年辈昨日封侯欺老翁翻思战场里秋霜断人骨髑髅夜夜声满天尽是长平旧降卒
　　
　　赋易水送人使燕
　　
　　燕山北起髙峩峩东流易水无停波北风萧萧筑声切昔人于此送荆轲图中匕首非良计堪叹燕丹无逺器髑髅空死樊将军日暮秦兵满燕市往事空余易水寒白翎飞下地椒干经过此地对流水知尔踟蹰马上看
　　
　　筝人劝酒
　　
　　新丰美人青楼姬绛裠素腕娇双眉暂歇秦筝劝郎酒西凉葡萄金屈巵郎君但饮休辞醉百年悠悠梦中是神血朝凝不复知日暮青山北邙里回身更整十三弦金鴈离离绕钿蝉十二栏杆月将坠锦筵红烛浮青烟人生欢乐那能久岂悮星躔倏奔走妾容未改君少年日日尊前劝君酒
　　
　　长相思
　　
　　长相思相思春复秋秋风扑帘霜入楼巻帘见月令人愁鹤闗音信长悠悠络纬夜鸣声断续梧桐萧飒寒椶緑秦筝独抱咽繁弦为君弹作相思曲相思复相思思君君不知愿为鸳与鸯双飞向天池岁岁年年无别离君不来长相思
　　
　　行路难
　　
　　古镜蟠龙野苔色赭颜欲改青须白三尺鱼肠烛下看玉壶击碎心未寒悠悠漳水轮台树信陵平原渺何处骑射纷纷杜宛儿骄嘶紫燕跃青骊铜駞陌上春风暖田窦门前客应满白头执戟不迁官尽日草玄门自闲雪风萧萧面如割史云桁上无全褐君不见羊膓九折坂覆辙相寻岁华晚君不见瞿塘滟滪滩败蓬如舞落惊湍田文失势冯驩去廷尉门空鸟啼树二君所见何太迟署门谢客徒尔为食客满堂尽珠履剖胆输肝竟谁是阶前车马若云屯倏忽苍苔生满地感激令人气不平中宵起坐待天明唯有君家梁上燕秋去春来无世情
　　
　　望秋月
　　
　　望秋月在家见月如等闲几度天涯望秋月明月虽同非故山举头问明月古往今来几圆缺明月如有言问我少年今白发君不见汾水秋风鸿鴈来邺中歌舞尽苍苔忧欢只问今时月曾照离宫与露台今月应将古月同古人今在九泉中谁言金粟西陵下不见流光到梓宫
　　
　　妾薄命
　　
　　玉钗堕地无全股双凤蟠龙两飞去虽蔵匣底终弃捐欲卖傍人不直钱辘轳宛转黄金井手挽铜缾系纎绠谁知绠断缾堕泉千尺深沈不窥影铜缾堕泉钗堕地君心何得生离异
　　
　　去妇词
　　
　　刺促何刺促东家迎鸾西家哭哭声休使东家闻东家新妇嫁郎君满堂笑语看珠翠夹道风传兰麝薫浮云上天花落树君心一失无回悟明知遣妾何所归饮泪行寻出门路青铜镜面无光采苦心尚在容华改东家新妇倾城姿似妾从前初嫁时
　　
　　东楼歌
　　
　　东楼美酒黄金杓客子迎霜葛衣薄西楼朝饭盘有鱼客子家林无斗储他人方寸那堪托倾倒三杯吐然诺咫尺相看隔九疑不待明朝异山岳君不见牙籖缃帙满床头不及雷塘百亩秋君不见诵诗三百徒为尔秦青一弄倾人耳沧波去去堪乗兴野鹤孤云本无定毛生自荐祗徒劳鲁连岂顾千金赠行路难难重陈史云只合长苦辛落拓还骑少游马往来嵩华青山下
　　
　　代闺人答轻薄少年
　　
　　繁华啸芳年蔓草对幽思妾本赵燕姿误身任侠子长安任侠矜少年五花白马黄金鞭平明驰逐新丰市日晚吴姬垆上眠玉骢一别知何处可惜佳期梦中度笻竹丁香起暮愁枕屛十二巫山雨露尽冬青犹未回转头黄叶委苍苔空帘尽日无人见寂厯黄昏月又来
　　
　　水墨鸜鹆
　　
　　山鸜鹆羽■〈监毛〉毵声断续不逐雌雄向空谷何事孤枝抱寒独山桃野竹更芳菲纵有虞罗也见机红香落尽忽飞去深山古木行人稀
　　
　　孀妇吟
　　
　　开箧见珠翠思君前日情祗言恩爱长相顾岂误音容隔死生东流逝水何时返倏忽青天彩云散铜镜妆台不复窥罗襦绣被荒尘满月明繐帐凉如水灯火荧荧照虚位寂寞空帘鹊影闲萧条穷巷虫声碎东邻车马如云屯西邻謌舞日纷纷不羡他家夫妇好宁甘守节在君门新坟峩峩倚山麓春去秋来草应緑夜半伤心不忍啼天明独抱孤儿哭
　　
　　送陈沧洲游浯水便登方广岩
　　
　　闽山西来多法园溪西一道通仙源林花贝叶相辉映道林凿齿皆清言遥岩二月霜花积千丈垂萝袅烟碧水帘风巻半空寒石室云来万山白真僧不见宾头卢片月孤峯色相癯六时天乐闻钟磬百尺风潭写画图仙舟此别饶佳趣岂学悠悠向平去林僧定扫壁间苔山人况有惊人句书
　　
　　闽宪淮安陆公骢马朝天巻
　　
　　骢马新凿蹄翩翩锦障泥朝鸣栢台下莫走金陵西金陵西上连双阙白门秋风桂香发手中玉斧绣为衣马上霜威面如铁故园淮水望犹賖心念王程不顾家阊阖九重归使节炉烟咫尺诵皇华朝回月隠南宫树梦里犹聴七闽雨一道风霜露冕时几年红海星轺曙圣主恩深念逺臣穷荒今日赖咨询功成毕竟登台辅应继贞元第一人
　　
　　题新宁陈叔谟留耕别墅
　　
　　识子青年未官禄闭户看书心亦足南亩东皋厌逺寻退耕却在灵台曲灵台一道自通天中有冷冷几窍泉犂牛钱鏄知何用仁作春苗义作田大田多稼多为尔岂必流传到孙子何似君家方寸中子孙食力垂无穷
　　
　　奉赋佥宪陈公鹤峯亲舍
　　
　　栢台使者金门吏家住恵阳万山里青山厯厯孟家邻乔木苍苍郑公里黄鹤连峯入翠微白云亲舍对清晖山厨日送茅容膳野服时逢莱子衣别来久矣懐郷国身受皇恩归未得林鸟频闻返哺声萱花几变忘忧色七闽露冕肃秋霜揽辔唯应忆范滂会使郷人看昼锦恵阳山水有辉光
　　
　　题张少尹淳溪燕居巻
　　
　　溧阳咫尺金陵道行人尽说淳溪好美髯公子未归时饱食河鱼饭秔稻公子青年气最豪身长七尺锦宫袍清寒玉露金茎直萧洒云天海鹤髙别来倍忆淳溪栁密叶青青覆虚牖爱日堂中五彩衣春风席上连枝秀三年佐县得哦松官舍萧然多好容应待郷林归省日又从霄汉沐恩浓
　　
　　赠黄典幕修筑堤防
　　
　　君不见召公埭白渠叔敖郑浑功最殊年丰粒米多嬴余闽州属县沧海隅筑海为田农力劬炎风赤日秋草枯漫漫斥卤连荒芜民饥不足供王租我公到来人复苏鸠工筑防备不虞滨涧严湖水可潴污邪瓯窭变膏腴禾黍油油接桑榆公田有谷兵有储春风二月花满途村北村南开酒垆黄堂白叟但劝娱驯雉不惊雄哺雏红莲寳幙莹冰壶玉树掩映青珊瑚讼庭无事鞭用蒲功归令尹名不沽政成秣马朝京都便当发轫青云衢愿作霖雨霈九区非但小邑蒙沾濡
　　
　　赠照磨瑞桃歌
　　
　　成周嘉禾纪王瑞一茎芃芃连九穂汉家宫殿发灵芝金光晔晔生铜池紫文缃核浮香来复见君侯府庭内王母仙根岂浪传玄都佳种今犹在繁花并蒂玉交柯异体同苞孕太龢非闗雨露生成别自是公门佳气多红莲幙下开仙馆何必天台羡刘阮鹦鹉斜飞不敢窥祥乌欲下空偷眼锦袍朝觐又承恩采摘唯应奉至尊宸居玉食天齐寿九节昌阳何足论
　　
　　送闽县尹松江张公秩满之天官
　　
　　吴苑梨华赤闗闽霜度时輶轩首京路蹀躞嘶青骊郎官旧隠松江口门前种得先生栁忽逢明主垂衣裳肯使遗贤滞陵薮三年制锦动香名千丈澄潭照眼清日与同官俱坐啸顿令豪吏尽销声君家文献非常调健笔雄词世应少卓茂何妨密县卑鲁恭岂谓中牟小凤台西上雪花飞琴鹤翩翩也自随云霄相逐夔龙逺留此甘棠去后思
　　
　　歌行奉饯闽守姑苏陆公秩满之京
　　
　　吴门山水多竒秀使君独继宣公后锦袍新绣鹭丝纹银印低垂虎头绶闽城官栁拂双旗花里行春五马迟讼庭几度闻鸣鵙仙馆三回见茘枝功成又欲朝京去逺心已絓南宫树枇杷开花鸿鴈霜此时正及郷山路车傍父老持百钱马上同官惜别筵冦恂好借留河内黄霸终须出颍川金陵客舍春还早快马轻裘满驰道使君行箧但萧然唯有贞元谏书草
　　
　　赠闽藩叅政永嘉杨公秩满之天官
　　
　　春闱战胜得名香锦袍白马尚书郎景星流辉焕霄汉鸣凤展翼翔朝阳承恩出入蓬莱殿天子殷勤寄方面七闽父老候幨帷八郡诸侯拜车传无诸旧国古雄都更喜明公遂剖符千寻泰华悬秋月一片清冰烱玉壶忆从西笑离郷陌鴈荡天台梦中碧恋国常思沥寸忠匡时每欲陈三策三年报政出闽藩千里趋朝觐至尊好留召伯甘棠恵应沐周王湛露恩
　　
　　赠闽郡别驾江右传公考满之京师
　　
　　豫章才子龙门客别驾闽州声籍籍春帆曾食汉家鱼秋灯几聴南雄笛王程迢逓不辞难守道何妨未转官白云片片郷山逺风木萧萧陇日寒银妆束带乌纱帽锦作朝衣紫鸾诰佐郡长悬魏阙情归骖又指吴门道江亭把酒别同僚卢橘花深惜去桡南宫此度非常调应接鹓鸾上九霄
　　
　　题陆太守瞿塘日暮图
　　
　　白帝城头乌欲栖瞿塘峡里暝猿啼山通剑门峨眉逺水落荆门郢树低公孙旧业知何处十二危滩虎须怒鴈飞愁度百劳闗行人畏到三巴路絶壁连峰马道賖石林残照几人家垂萝夹岸迷天影午夜沧波逗月华巫阳缥缈望中开行雨行云尚有台山花不省襄王梦野鸟何知宋玉懐岷江一道向西来蜀客帆樯逦迤回洪涛有时不可下滟滪当头大如马纷纷世路羊膓曲岂独瞿塘骇心目尽知险处重周防谁肯安流虑倾覆使君髙谊轻常调吏散披图但长笑明朝身到五云端下见瞿塘一杯小
　　
　　三山朱孔周南楼伟亲
　　
　　飞楼轶浮埃逈绕三峯翠楼中十二曲栏干下瞰苍苍但鳞次七闽重镇旧繁华九陌三衢十万家连营国步军容盛法宇仙台鸟道斜遥天塔影回孤鴈何限清晖巻虚幔洗马濠头过雨香钓鲈矶下春潮满白云飞上越王山忆昔豪华午梦间城池百战今谁在草色千门几度闲玉章绘衮分秦土琱弓白马空陵树霸气荣光共渺然屠龙射鳄知何处登临懐古兴悠悠酌酒弹弦醉不休博陵才子能髙咏灵武词人解唱酬门外金羁多上客独怜王粲未销忧
　　
　　白云樵唱集巻一
　　
　　
　　●钦定四库全书
　　
　　白云樵唱集巻二
　　
　　（明）王恭 撰
　　
　　○歌行
　　
　　赋髙漫士适安堂题于方壶所寄画
　　
　　小隠翻成大隠媒终南捷径近蓬莱君家草堂独萧洒半占峯南松际开草堂松际秋声里四壁清晖映乌几巻幔朝眠日出髙野鹤孤云祗如此孤云野鹤澹忘形嬴得丘园养性灵飞腾未应郎官宿嘉遯犹当处士星吟诗作画多闲放心迹悠悠古人上玩宇天空豁逺懐啸台夜雪闻清响王门记室旧交情国子先生若弟兄清时共逐鹓鸾去白首谁同鸥鹭盟顾余别是沧浪客蓬荜相逢即相得对酒龙门月色秋放歌鸡屿潮头白壶丘仙墨思纷纷千里神交寄树云坐卧草堂时见画知君不羡北山文
　　
　　送刘宗实被荐之京
　　
　　先生昔事李轻车庙略纵横有竒策刀头见月夜飞鞍楯鼻吹霜晓研墨露布军中论五兵前锋校尉尽知名纵横出入龙骧幙长揖经过骠骑营承平四海无烽燧归卧东山兀然醉谁知鄂荐下青冥又巻龙弢赴丹陛鸣驺拥路百花香海燕初飞鴈北翔分手独怜孙楚别傍人休道鄜生狂
　　
　　送凤阳开仲贞逺省外父复归于建上
　　
　　客有佩长剑行趋骠骑营入门拜旌节冰玉仍双清门前系着青丝骑冬青吹花香拂袂上马谁怜矍铄翁东床正忆风流婿军中置酒气偏豪红烛金杯虎帐髙奴子平头揺羽扇美人纎手送车螯家临帝苑长淮树芳草萋萋望郷处又逢海水动离情却指芝城是归路芝城梅水接蛮烟两地惊心惜别筵自愧临行无可赠何人更有绕朝鞭
　　
　　送张少府朝觐
　　
　　闽州少尹家何处梦里青山溧阳树讼庭无事独哦松走马金陵看花去青绳御路连青天五陵侠少黄金鞭红桥青幔多买醉少尹囊中无酒钱朝回道过郷山口春风又发秦淮栁溧水芹边二校文相逢为问平生否
　　
　　感懐
　　
　　不弹贡禹冠不结萧朱绶几处移家任转蓬半生失路唯耽酒兔园挟策也徒然欲逐长沮学种田秋风四面相如壁旧物空余子敬毡异郷沦落无朋友论交昨日今何有误将偃蹇对时人岂谓新知不忠厚万事萧然一布衣白头梦想故山薇抱琴欲奏猗兰曲目送云天一鴈飞
　　
　　偶书
　　
　　片善不敌金万言一杯水谁为枯鱼叹邈矣南华子今人结交希结心古人贵义轻黄金麦舟与人不复见捐廪轻囷何处寻
　　
　　送别曾伯刚归青浦
　　
　　太常峰南正雪飞严公湖上梅初发遥天片日下沧波断鸿声里人将别借问君家若个山白云携得杖头还碧罗旧业连青浦髙卧心闲梦亦闲看君意气非常调未肯逢时发西笑萍梗长留沧海踪诗书不作青云料客里相逢情最亲离居自愧家常贫旧游冠盖今谁在白首襟懐有几人念君此行何草草岐路吞声不能道遥传掬泪到麟峯伤心为吊方山皓
　　
　　题岐阳郑彦林家蔵五马出浴图
　　
　　天皇雪消冰始开天寒赐浴皆龙媒奚官剪拂荷君宠为惜流沙大苑种房精夜照荣河水灵物蜿蜒尽飞起春雷十日绕龙池赤骠骅骝电光里唐家天上宴连枝花萼楼前初鞴时红缨并逐仪鸾去七旒双旌何足竒
　　
　　送林七洙省亲之休宁
　　
　　无诸城头春雪飞臈酒未醉缝春衣独怜游子江东去正值闗河鴈北归江东逺树徽州出羡尔王浑得官日白首虽寒博士毡多才已判文衡笔前年买棹问平安南浦东江正采兰新安到后枇杷熟闽徼归时络纬寒还家三径秋声早故垄松楸不堪扫有泪空悲二弟殇多情更忆双亲老兹别蹉跎几度霜频将飞梦遶髙堂沙头见月长回首天畔懐儿更断膓儿今亦是儒林秀寺簿云孙少卿后玉堂文献故家声鱼佩金龟虎头绶鲤也青年曾过庭诵诗三百未成名担簦别墅稀同调记室王门得从兄青骊又指宁家处不比王阳去时路山城小店越人烟夜火残钟楚闗树千里迢迢候起居家人日夕念双鱼到时早觅新安使兼寄皆山樵者书
　　
　　长歌赠别髙漫士赴召天京
　　
　　故人垂钓沧浪矶故人雄词天下稀故人今辞■〈犭员〉鹤去手持白璧登王畿白驹皎皎离空谷振鹭飞飞出林木晨劳睿想叹凌云夕感宸衷梦操筑虽云畊种食为天未许清时隠大贤薜萝旧结山中赏符印今看腰下悬知子过吴会所遇多同声为我道离别相思但钟情五年顿隔浮丘面昨日灯前梦中见八口相随赴辟雍一官又转陪同辇鲁筵记室久分簪前度书来怅逺心几时走马山东去汶水寒流兖树深当年共结渔樵伴星离雨散肠堪断千里沧波一片云东飞玄鸟西飞鴈忆昔相逢乐事偏沧洲堂上酒如泉题诗醉扫岩泉壁枕籍山僧膝上眠此时欢乐应难再屈指同心几人在云壑风泉半是愁碧空片月悬秋海白头樵子真堪笑落拓何曾迈常调握手频为倾盖欢多情竟作分飞鸟闽州山水送离觞茘枝垂花卢橘黄輶轩欲发逢梅雨祖道骊驹不堪驻待子东门供帐时我乗欵段沙头路
　　
　　书郑克刚云泉清隠巻
　　
　　伯阳居柱下曼倩金马门大隠朝市间玩世非避喧何如小隠云泉里黄裳竹杖青丝履白云为伴去还来石泉泠泠洗心耳云本无心犹为君吟边卧内共氤氲泉飞隠处偏清响雪夜凉天梦亦闻道人解作山林事兴入丹青老将至一饭王门不愿留归来岂负云泉意道人家本住西镛何事因栖海上峯我欲寻山采芳去云泉深处候髙踪
　　
　　夏日同龙门髙漫士游碁山寺
　　
　　逸人共结萧朱绶六月闽天火云厚觞熟梅边告我行欲行且尽垆头酒碁山海上古招提银瓮丝绳兴复携三峯直下几千丈仙人奕处清猿啼知君平生爱灵境为君拂拭青萝影野殿杯浮蕙草香石渠水浸甘瓜冷祇园树里贮行庖蹔解尘衣挂竹梢诗成破却山灵胆醉倒倾翻老鹤巢回岩积翠连飞阁遥海苍苍暮潮落舞影争嫌白日斜歌声未道离情恶拟从方外寄余欢云是山僧谒县官野鹿回看避仙佩沙禽何意讶儒冠千金流水犹能注陌上离驹不堪驻愿君身到五云端莫忘碁山送行处
　　
　　赠严校尉复职
　　
　　还镇东校尉家林若个边桐栢苍苍际淮水居巢城下范增郷放桀山前槖皋里忆昔军中独数竒壮心每遇嫖姚知骑射曾矜羽林子纵横不数并州儿时来忽领偏裨将肘后铜章百夫长唾手封侯未有期刮目逢人已相让霜蹄蹔蹶气犹豪鵰鹗低飞铩羽毛孤营错莫三秋梦一剑空余百战劳升沈去去何须叹圣主恩深迈刘汉始知燕颔岂徒然莫把龙弢等闲玩银带琱弓匹马归木棉花发鹧鸪飞夫人堂上收残泪稺子门前捉锦衣闽州水镇梅花寨祖道骊歌动江介酒尽沙头双玉瓶幙中主将遥相待
　　
　　和髙漫士梅江謡
　　
　　梅江水流浩浩居人尽说梅江好自从海上筑城池使车络绎无昏早梅江水深复深行人一见懐千金老夫平生爱江水日饮一石无贪心青萝盘盘数峯色兜髙望见扶桑白蜃气朝凝鲛女宫珠光夜照天吴宅居人生小住江皋架壑梯岩结构牢沙鸥不省逢机事江叟何曾识县曹峩峩百雉连山郭夷岛清宁无摽掠将门子弟解逢迎大侄儿郎谈礼乐有时江上渔歌发捩柁抽向江空阔蹒跚竹篓紫蟹肥拨刺金盘素鳞活龙门子何处来向予西指凤凰台京行此别三千里怅饮应须数百杯谢公好为苍生起山中猿鹤徒为尔到日秦淮有鲤鱼尺书先寄梅江水
　　
　　送炼师张铭新归上清
　　
　　羽人重周游踪迹半天下渡海窥蓬壶寻云厯嵩华朝登徂徕顶夕眺琅琊台盘桓三珠树酝藉九霞杯长生大道应无外婴儿姹女遥相待金鹅结蘂养神丹玄牝垂根长脐带学道何妨蹔出山收琴卖药到人间五侯七贵希相问抱得瑶笙鹤上还还山宴坐璚林久龙虎峰南一回首秋风入洞鴈蹄霜忽忆郷山菊花酒归来宛是辽城鹤满面犹酣太玄酪仙歌未了泪纵横残日潇潇陇树声谁知云水烟霞性也动松楸霜露情寒冬别我无诸郭遥指仙都在寥廓横天鹤影佩声微惟见千山雪花落
　　
　　髙漫士为许宗显作山水图
　　
　　水墨有逺态醉来常讶真烛前瞥见三湘意便欲牵裳行采苹满堂飞翠疑可掬眼花忽堕愚公谷主人捧觞我不闻但觉啼猿与秋瀑林间巾舄如有情谁向沧浪唱濯缨飒然片雨归彭蠡恍惚孤云还赤城醒来始悮双毫妙我与龙门昔同调世人观画不观神老夫兴在丹青表
　　
　　许宗显椰子杯歌
　　
　　君家一双椰子杯逺从交广带将回剖开瘴水蛮烟腹割断玄霜玉露胎乌梨木柄银錂口若比匏尊应更厚莲房半侧碧筩深中有黄流泛郁金最怜竹里泉中洗不厌松边石上斟人言此杯能辟蛊倾银注玉空论富少陵未许称木瓢谪仙且莫夸鹦鹉山人心爱口不言肯遗还山酌白云君不见丰城双寳剑当年知已亦平分
　　
　　王氏牧隠巻
　　
　　山人不种亦不耕买山放犊应逃名闲吹一曲无宫调髙卧千峰不世情瑶琴在床书在箧河汾到君今几叶懒随时贵竞簪缨耻逐浮人尚渔猎五月南风陂水深白云将兴满山阴人牛看到相忘处始是山人一片心
　　
　　送陈孟敷牧潮阳
　　
　　别久相逢不问官握手且尽平生欢腰间金带懒不系壁上虎符人自看醉来借问今何职皂盖朱旛二千石郢上行人有去思潮阳父老遥相忆作郡休令五马迟须知明主爱惸婺行春鳄渚沧波晚浇酒韩山落木时槟榔叶暗蛮天雨吏散公庭鸟啼曙带印虽云案牍劳懐人莫忘渔樵似樵人偏辱使君知为惜交情在布衣他日诸郎如问绢应传清节到林扉
　　
　　书邓子静畊
　　
　　隠阿翁隠处何潇洒竹屿南头凤丘下守道偏将谷口人养拙应同汉阴者而今发白老丘樊带经也或究微言生平不梦五陵道嘉遯羞过七贵门世人未解此翁意此翁心迹孤云是低头不肯揖陈蕃食力何曾愧徐稚脱畧凡机无世情幽人野鹿伴经行秋风别墅黄花酒夜火山厨緑芋羮有时濯足苔溪晚放犊寒陂不知逺几片青山荷蒉歌半林落叶同僧饭盘石悬萝地更偏独携髙兴寄秋田且喜琴书应有托蔡邕虽老仲容贤
　　
　　海上酬三峯诸友
　　
　　晚家大堤曲几见大堤春开门对三峯宛若平生亲别来沧海东倍忆三峯好眼前不见同心人梦飞只在三峯道早晚归来大堤曲三峯垆头酒应熟
　　
　　山水扇头
　　
　　山苍苍兮白云谷窅窅兮夕氛鸿髙飞兮逺逝蝉薄暮兮空闻泛木兰兮容与隠薜茘兮氤氲纷吾老兮既拙担相从兮夫君
　　
　　题梁氏家蔵十牛图
　　
　　渴莫饮污渠水饥莫食衰草根孟诸桃林春正緑洞庭笠泽多清源五侯枥上皆骢马笑杀田翁事畊稼阴山劲卒气偏豪几日销兵卖寳刀羣行聚散无迹逺遥望长洲日将晚不闻宁戚歌不见百里奚猛虎当头向前去空村尚有緑林儿
　　
　　答陈伯坚蝤蛑并诗见寄之作
　　
　　郭索蹒跚隠深泽百尺寒丝谁钓得双鳌落刃碎青霞满殻流脂泛金液感君特寄到沙堤竹篓乗来不涴泥尊前正值霜橙熟堪笑吴王一蟹低
　　
　　书陈果之阜阳亭
　　
　　阜阳山水多佳致亭子幽幽翠微里鴈池梓泽不须论緑野平泉只如此平泉緑野多乔木未胜君家阜阳曲书幌遥临雪海青饮缸倒浸南山緑石门沙岭竹边房同谷方池映橘霜霜煎夕照松声逺云际飞泉月影凉畊童牧叟闲来去草衣笋笠还朝暮主人尚拟鹿门居坐客都迷辋川野羡君三十着儒衣潇洒亭中独下帷殷勤且毕青云事他日还应画绣归
　　
　　书倪氏经锄堂
　　
　　西邻无牛长苦辛东邻多牛今家贫儿孙生小不识字头白终为畎亩民君家累叶皆儒雅岂学邻翁但耕稼数亩荒畦手自锄一巻遗经坐仍把厨中有粟床有书万事浮云心澹如向人懒掉仪秦舌避世翻轻沮溺徒方今圣代多推毂玉帛戋戋贲幽谷我亦休畊汶上田与尔相期在乔木
　　
　　澄清歌为闽宪佥孙公赋
　　
　　骢马何处来翩翩下霜台七闽大道无尘埃袖中明月连城价腹里琅玕柱石材闽山青峩峩闽水浄如练露冕巡行厯州县手持白简绣作衣胆落金吾铁为面佐理由来有政声纲纪百粤共澄清清如金茎云间之露白澄似冰壶秋夜之月明山亦收其雾川亦敛其滓泰阶荧荧悬六星秋毫遥遥洞千里列郡官曹亦如水忆昨霜威徧齐鲁汶阳泰岳沾时雨又持玉节按闽荒郷心几度梦浔阳方今天子多殊渥暂遣遐陬访民瘼早晚功成列上台令人更忆孙弘阁
　　
　　题小米水墨
　　
　　寒山深白云萧萧枫树林岚烟瀑雨生衣簪緑萝袅袅悬我心灵源中石齿齿散髪轻舟弄云水欲得风飘洗双耳茆屋荒冈絶四邻青林残叶少行人苔边僧磬连孤鸟竹里仙家隔素尘布衣未了生平事愧尔双毫写幽思白头遥想米家风梦落濡须墨池里
　　
　　送郑克复睢阳军
　　
　　空山忽鸣鵙露白秋草寒离居感物候况有行路难从征睢阳里饮马黄河水孤剑二十年寸心五千里朅来问郷馆捧檄仍征兵戚戚慈母恋依依兄弟情行当辞复去悠悠念王程黄云白鴈秋萧索野水西风汴城郭洛苑初霜赤叶飞大梁古道黄花落戎衣此去勿迟迟莫向清平叹数竒白头好遂还郷计姜被重欢彩重戏
　　
　　送林洙之徽州省亲
　　
　　去年沙头栁堪折与尔严君惜离别今岁沙头复送君栁条拂面花如雪新安今去问平安莫叹严君尚冷官胡瑗由来布衣士郑虔不厌坐毡寒看君亦是竒男子白面疎眉有如此懐里琅玕人未知手中结绿谁堪比别后秋风归未归他郷应复念慈闱经过莫上滕王阁辛苦须缝莱子衣
　　
　　连江陈氏春晖堂
　　
　　谖花媚凉秋慈竹后霜色春草同生雨露荣寸心莫报阳春泽以兹感激念春晖薄俗如君孝养稀三时每供茅容膳五色都缝莱子衣他人朝夕唯甘旨温凊何曾得亲喜菽水而今不尽欢萧萧风木徒为尔知君闲门野水滨青山独树孟家邻清时正尔观风教锡类唯应及里人
　　
　　书渔樵畊牧四画
　　
　　扁舟夜唱沧浪曲朝饭兰皋爨湘竹垂杨轻拂鲤鱼风千丈春潭晓未緑日暮双双得紫鳞渔家生计任长贫豪门绮席银丝脍愧尔渔郎多苦辛
　　
　　山人岂是悠悠者何事樵歌孟诸野萧条茆舍住寒村生小何曾识县门东邻作商走风雪西家为郎叹离别人生未必胜樵夫朝朝暮暮对妻孥
　　
　　石田新雨苔花碧禾黍秋香百余石谁教酿作瓮头春醉里看山了残帙读书何必问时清纵有荒年莫废耕鹿门精舍青山里春去秋来无宦情
　　
　　畊童生小无所知惯骑牛背度晴陂横吹紫竹无宫调笑杀五陵游侠儿荒林野水凉萧瑟山叶吹霜鸟边落信陵坟上草青青几见残碑砺牛角
　　
　　书岱峰先墅巻为邑曹掾陈氏作
　　
　　岱山连云转林麓中有山人旧书屋春风独树孟家邻垂萝野鸟愚公谷山人去后余泉扄落木寒猿那可聴阶藓犹存故行迹檐峰不改别来青后人戚戚悲霜露竟日凄凄感风树啼鸟空闻返哺声白云况是闗心处寸禄休嗟名位卑多才又喜际明时萧曹事业应须继林壑光辉会有期
　　
　　题陈沧洲家蔵王甥至之山水图
　　
　　公乃王郎之舅氏昔年遣兴沧洲趣白水应同万古心青山不尽平生意初疑衡霍乱峰回石廪芙蓉天上开又疑瀑布香炉顶飞红沓翠空中来连林杂树纷隈澚屋头清晖霁人目片片春云带鹤还淙淙野水流冰緑云间鸡犬更谁家云际风泉半落花回岩积霭天梯小絶壁悬萝鸟道斜白头久叹同声逺临水看山梦犹懒濯足矶边月自明弄琴石上苔应满不见羊昙四十春西州云物几回新丹青此日堪惆怅岂必山阳笛里人
　　
　　屿南林公谷寿自号云外道人上清方壶为写茂林云外图索余题其上
　　
　　屿南山水新宁少况是君家茂林妙林间潇洒薜萝衣双舄飘然凌翠微连岚过雨看城黛片片云来度沧海谁识孤云是此心此心更在孤云外萧散无心任去来因风几度到瑶台暝随西顶龙飞去晴带空江鹤共回自言放浪云林久大道由来贱刍狗曲几冥看老氏书衡门静对先生栁乐山楼上兴悠悠遥惟却巻横湖秋一声长笛飞霜里云影离离半寒水壶公醉墨天下闻况是仙都鸾鹤羣而余大梦独未觉不知云为君兮君为云
　　
　　赠凤阳王将军时镇平津
　　
　　王将军凤之雏骥之子武弁承家佩金紫春风早食金琅玕昨日长鸣渥洼水玉帐遥临剑水清少年白晳又専城尊前醉墨歌千首案上军书论五兵故园久别临濠路忽忆先茔感风树鼎湖龙去凤西飞扳鳞附翼今何处君家叔父爱文章风流亦羡紫罗囊须知七叶功名在应继三槐徳业昌
　　
　　国子先生郑孟宣以赐告归省丘墓暇日访余新宁之沙堤余因载酒于沧洲野堂以燕之适文墨友方外交翕然来集酒酣乐甚分韵赋诗余得酒字时庚辰孟秋七月
　　
　　上客何处来系马堂阶栁马头尚带秣陵尘衣上犹香白门酒宁知此地重携手张灯复话昔年旧问我萧条但布衣念我栖迟向田亩沧洲地主忘年友把酒相欢两情厚鸟外晴波对急觞天边白月当虚牖山林已是忘形久更喜支公说空有旅思休惊一叶秋佳期况及双星候狂歌击筑君知不痛饮何须问牛斗明日相思壁水遥唯有新诗满人口
　　
　　题吴氏养拙巻
　　
　　世人竞巧智子独尚浑朴世人机事有机心子独无机心亦乐闭门山水少逢迎曲几琴尊隠姓名太羮玄酒无滋味标枝野鹿俱忘情世人大笑延陵拙不学仪秦谩饶舌作室翻嫌樗里谋悬樽却羡蒙人说东邻少年取锦衣西邻歌舞日光辉清时何用嗟沦落饮水看云谁是非
　　
　　吴云归兴送别王明府子侄还姑苏
　　
　　何处发归兴吴江多白云晴教积水青枫合寒带空洲逺鴈分游子前年别张掖酒泉南头夜霜白扁舟忽过钓龙台回首姑苏是郷陌小阮曾为叔父知十年应负竹林期参差雨雪遥相问迢逓闗河又别离羡君兄弟东归去白马双嘶首前路行人未聴虎丘钟春风已绿吴门树莱衣重戏莫迟迟百里邦君有所思悬知旧国看云处不比甘州见月时
　　
　　书乐邑长史高凉黄公性成六平清致
　　
　　轩丘之人何坦荡奋身拟在萧曹上三语曾闻作掾名一言尚遇知音赏谁云枳棘不栖鸾暂屈长才向小官月俸持还酒家去春衣犹似帝京寒六平峯下开仙馆案牍闲时任萧散南涧飞泉卧内清西林爽气朝来满自从下马少鞭笞邻邑争传赞画竒遂使郎官唯坐笑每逢才子即聮诗有时独上横琴石万水千峯起遥忆金马长悬魏阙情铜鱼不记郷山色南营考绩待朝天莫笑行囊但一钱应知太史求循吏籍籍声名继颍川
　　
　　题髙漫士水墨图
　　
　　髙君兴发泉石间含毫挥霍写云山白云无心去复还青山对人闲更闲垂萝飞鸟疑可扳浅浅石濑流潺湲岚烟瀑雨清心颜迩来京国推名画片纸应论百金价啸台声响人竞闻不道无声更潇洒
　　
　　题马自牧水墨山水
　　
　　鸟外悬萝青几峰红泉翠壁花蒙茸人间不见问津者林下空余避世踪昨夜山中度凉雨落木寒猿半窻曙日夕天空镜水深不辨仙源在何处
　　
　　题梁董教岁寒亭
　　
　　君家结亭乐幽栖佳树阴阴唯鸟啼横经不知白日转搴帏坐见青山低城南城北春风满陌上春容正堪玩白马朝穿桃李蹊朱轮夜过金张馆臈月寒天雪更深看君亭上独行吟眼前草木俱揺落知尔青青松栢心
　　
　　奉答陈先海先辈
　　
　　朔雪寒鸿半江海五侯池馆谁相待支离王粲身未达落拓苏秦舌还在梅陇霜前早识君三溪花畔又论文栢山夜雨闻钟梵华馆清灯对水云今年复过沙京下百丈峯南是君舍衣冠萧洒辋川人山水依稀鹿门社别后那能寄逺书秋风空钓鴈池鱼狂歌酒店墩头月思尔桃枝湖上居
　　
　　题屿南林遵性学圃轩
　　
　　君家书室依林垧日夕清辉多在庭出户时看花屿近巻帷唯见董山青苍苔古木连深曲悬萝石上孤云宿露叶垂篱菘薤香水藤拂槛瓠瓜熟任是闲门客到疎自甘萧散学犂锄新凿小池宜抱瓮时闲髙馆复携书纷纷甲第皆粱肉何事丘园未干禄稚子能羞苜蓿盘家人解压葡萄绿寂寂林扉絶四邻角巾野杖亦容身公门若更栽桃李先数林泉种圃人
　　
　　题周家山水图
　　
　　野人不到山中久见山若见平生友咫尺相看解有情几畨别去仍回首石林精舍小茆庐便欲牵萝学隠居周郎拍手向予笑云是吾家山水图角巾野杖行潇洒又似商颜采芳者瀑水淙淙岛外飞岩花寂寂云中下潭声树凉萧萧世人何必轻渔樵霜枝可薪鱼可食时来不负金台招
　　
　　题山水图
　　
　　忆昔扁舟过南楚飘泊潇湘洞庭浦积水寒天梦泽深疎钟淡月巴陵曙君山独上思凄然竹树苍凉绕暮蝉空陵草没皇英骨古井苔荒栁毅泉一别湘江向十秋披图逺忆旧时游青枫寂厯烟中烧逺岫依稀鸟外愁云帆去去寻仙岛我欲因之拾瑶草再三招手呼不来令人独立伤懐抱
　　
　　题画马二幅
　　
　　世人徒爱马不解与马知长鸣倦蒭秣力殚翻棰之饲以玉山禾饮彼清泠池龙性复矫矫始知真权竒荷君剪拂君门里厮养年深亦知己感激羞懐伏枥恩常思一日行千里
　　
　　素练漠漠风沙黄画者得母东丹王圉人牧马山阴口曾是边头射鵰手紫骝连钱白鼻騧蹴沓霜蹄来汉家岂知物变长安道人马伤心对秋草迩来御里貌青龙独数天闲飞越峯
　　
　　书琴髙跨鲤图
　　
　　焚香礼瑶席逺望空悬竚翩翩列仙人骑鱼撇波去忆别人家二百秋蹔来复去谁能留冀山青青涿水緑相思不见令人愁华阳亭下秋风晚应教嵇生广陵散何处重期太古音荒城落叶苍苔满赤鲤迢迢海上行春风几度到瑶京笑予亦是谪仙者未得骑鲸归上清
　　
　　奉饯林思和秩满之天官
　　
　　三月闽州栁堪折泮林上客来作别自言官满欲朝天不向家山卧明月君家兄弟并承恩冠盖聨蝉共一门看君已是丈夫行况复少卿贤子孙太常峩峩彩云里君见才名亦如此黄鹄髙飞隘九州岛骅骝一蹴行千里倾盖逢君惜未深相看又动别离吟兴回暮雨孤尊酒目送南鸿一片心吴樯积水丹枫坝淮树青山秣陵社白下亭中醉墨时凤凰台上弹琴夜故园迢逓白沙堤榕叶青青拂石猊功成早着还郷绣毋令睇望空云泥
　　
　　书松陵夏尚忠王明府道斋故人也明府绘望云图令其子归遗之索余题其上
　　
　　毗陵客舍洮湖里郷心祗忆吴江水闗门千树别来青笠泽孤云望中起孤云迢逓故郷山也似梁公马上看肤寸任随零雨散飞扬还带莫天寒看君已抱连城璧何事犹懐兔园笔朝饭歌残苜蓿盘春衣梦绕斑烂色王郎此去揖清芬明府缄书逺念君他时好在青云上回首姑苏是白云
　　
　　牛上翁
　　
　　时既和年既丰乐莫乐如牛上翁短衣半湿杨栁露长笛吹老棠梨风君不见苦竹岗头淇塾水鹧鸪相呼作人语马上郎官攅两眉海北天南路何许翁家有粟牛有莎世人造物如翁何牛饱归来浩浩歌江上儿孙雨一蓑
　　
　　为陈必宗题髙漫士山水
　　
　　水墨不求似意在丹青表前朝独数僧匡然后有方壶可同调龙门此日发天机挥霍霜毫亦神妙遥林积水湛清晖金削芙蓉连翠微中有白云朝暮飞云飞尽逐青山去山灵笑谢红锦衣主人原是幽栖者乔木苍苍此山下我亦沧波淡荡人醉里闲寻有声画
　　
　　为陈必尚题山水图
　　
　　太常积飞翠朝夕侵我庐严公湖上水色映灵台虚鴈峯屋上三山峭散帙鸣琴亦髙妙半榻闲云鹤梦醒一帘初日藤花笑顾余性癖爱清晖终日相过尽醉归几度离家声别调何时恩许卸朝衣黄花九月髙楼酒无那明朝又分手座中应感去年人马上空攀未霜栁酌酒看山兴暂同君家兄弟气如虹萍踪自愧无南北聊寄相思水墨中
　　
　　题髙漫士为周仲器作黄山书室图
　　
　　海上见空翠黄山积扶舆连林结幽构中有千巻书白日但垂帷抱琴常晏如何必邺侯家于焉董生庐有时岩际书声起天籁泠泠拂流水清响遥传野衲禅余音半落鲛人耳芸草春香静掩门河汾洙泗共谁论闲将活水澄心镜向人大笑翻忘言翰林墨客拈双笔挥霍新图兴偏逸寒松满屋疑有声白云巻帘怕飞出轩佩追随入泮林玉堂天路五云深白头为尔伸长句直是渔樵一片心
　　
　　赋得幔亭峰送人之建上
　　
　　鹤岑戛然开洞门仙翁骑龙宴曾孙曾孙大醉仙翁别木魅鲛童吊溪月葛花蒙蒙簝竹荒石云紫蕨参差凉银湾逗帆啸苍突玉函千年蜕金骨峯头药草九节香胡麻作饭与君尝待君骑鱼还故郷
　　
　　题侯明府河阳满县花巻
　　
　　君不见河阳潘郎花作县茏葱千树行人羡县南县北正花开二月三月花如霰拄笏香浮按牍清揺鞭色映宫袍茜看君为政应不烦还如桃李竟无言成阴共借阳和力结实都含雨露恩莎庭吏散心如水山鸟舍花下厅事花底时闻宓贱琴花边或驻王乔履前年玉斧将绣衣胆落金吾铁面威今年复把郎官笔可怜铜墨生光辉河阳只爱芳菲色未胜君家曾种得春风早食金琅玕岁寒莫负凌霜栢
　　
　　美朱嶙为仲弟诉寃
　　
　　北门天霜秋草衰南山桂树青连枝鹡鸰低飞声正悲弟急难兮兄痛之边头军帖严有期将作辽阳征戍儿阿兄含寃摧两眉誓将生死长相随天门九重龙虎威逞鳞猛须谁敢窥以额扣阍天始知天始知事还白不使全家隶兵籍君不见同胞纷纷日相訾行义之人乃如此
　　
　　为郑可久题漫士画
　　
　　龙门画史多神墨纷纷见者谁能识自从走马入鸾坡片纸人间求不得髙堂素壁洒林泉王屋嵩丘逺岫连对榻长飞洞庭雨开檐欲放苍梧烟玉融才子中林士脱落尘机爱山水想是龙门大醉时挥霍含毫为君起猿鹤山中那可招暂时看画忆渔樵长安莫道终南近自古云林逺市朝
　　
　　送王借之永嘉训迪
　　
　　谷口离歌动行箧马首西风巻残叶芹水今看释菜严棘闱旧覩穿杨捷东嘉形胜古名州鴈荡峯回浙水秋驿馆莫投菰米饭山城寒过木绵裘广文官舍江天里官暇弹弦聊隠几抱膝休歌梁父吟传经且授毛苌义权门要路四时春念尔官卑禄更贫闻道此郷多大布不须遥寄到樵人
　　
　　书少尹陈思孝松庭清晓巻
　　
　　官署双松何彩翠吏散人稀苔满地独坐松间是阿谁才子风流太丘裔薄晓松枝清露繁公庭无讼寂无喧常思佐理苏民瘼不分端居愧主恩乃翁倜傥龙头客曾事先皇佩铜墨京使争传徳政碑邑人共说郎官泽枯鱼肆索几何时倏尔空愁风树悲莫言累叶仍州县九棘三槐应有期
　　
　　长乐陈士宜三桂堂
　　
　　七闽南宋旧繁华乔木朱门非几家新宁甲第开三桂云是中山有妫裔拖金跃马绾银章兄弟蝉聮被宠光绣箧黄绫官诰重银勾华扁御书香儒英门对千峰秀三树蟠根日应厚密色三时绿覆檐飞霜九月凉侵牖阴阴丘木护泉宫岁岁云孙尚扫松秋菊春兰时祀别褒衣博带古人同故家文献今如此累叶犹能拾青紫请君回首赵家陵大梁落叶秋声里
　　
　　陆推府望露思亲巻
　　
　　陆侯东胶士家林西楚郷别来念亲舍目极孤云翔孤云飘飘洞庭渚梦飞不到三湘浦天门西望数峯遥澧水东流寸心苦昨日承恩别紫宸闽州父老候车尘争看壁水环林秀来佐朱幡皂盖臣莫言束带恒推府韩琦赵抃多殊遇三尺探知犴狱情一帘隔断苞苴路朝朝讯谳不辞烦名宦由来古所言若待锦衣归省日夫人含笑问平反
　　
　　赠新宁陈五处士大初应召
　　
　　祖道百壶酒千人歌送君玉壶击寳剑壮气横孤云玉壶击断歌声作逺海春潮为君落别路行看指凤皇青山不得随猿鹤主父西游感慨多马周辛苦遇常何何如髙卧东山顶一上金门解绿萝问君今年几十霜须眉稍白髪半黄长松岁寒起凌厉良骥老大方腾骧龙肿好为苍生出莫爱丘园长隠逸作县还堪鲁卓齐为邦尚可龚黄匹君到皇州春正深龙池栁色动郷心白门酌酒看花醉青琐闻莺委佩吟同游倏尔皆朱绶笑我蹉跎空白首玉堂西掖故人多相逢为问平安否
　　
　　唐主簿陟屺图
　　
　　陟彼屺兮何所思日眷眷兮心不夷望雷阳兮不可见返余辔兮首中逵雷阳一发春无际浩荡鲸波数千里匹马天涯思故园夫人堂上悲游子子有园林瘴水滨家人曾浣彩衣尘槟榔花下红谖草别后纷披几度春自云薄宦沾微禄梦飞不到雷阳曲乞身归养应及时莫比前人叹风木
　　
　　送闽藩从事吴景从考满赴铨科
　　
　　闽藩大府多从事延陵公子非凡吏簿书八郡览清名刀笔千人让初试南宫今去考功名迢逓河山入帝京画省堂中拜方伯丽樵门外别同声纷纷祖道螺江口午日蝉声市门栁丹茘髙堆玛瑙盘玉壶满载葡萄酒官船击鼓离歌发一片炎云海波阔彭蠡惊心楚树秋白门买笑吴门月西游毕竟沐恩多应与羣公接佩珂若对韩休髙待诏道予问讯今如何
　　
　　龙龛龙集并序
　　
　　新宁有佳山水而龙龛又山水之尤佳者也搢绅巨公往往辈出由清淑扶舆锺秀所致也今年夏浮梁丞陈思孝服阕将赴天官余走送海上因造兹山丞乃率其族人赍酒馔蓦香炉峯憩望海亭抵水乐堂遂觞余金仙之居少长咸萃凡十余辈既酣丞昆季果之卫之举酒属余赋诗辞不获已遂书于壁聊纪一时之会时永乐甲申六月十又四日也
　　
　　莲宇最髙处青萝隠丹梯钟鸣海色动四壁闻天鸡簝竹苍梧野翠分石林阴洞未归云香炉峯小开窻见水乐声寒隔坐闻回风飒飒吹松栝落日澄潭见毫髪龙眠水底呼不醒千岁寒漦雨苔滑而我发遐想兴来随所之缘云踏鸟道披荒上天池天池色映黄姑水手接飞藤洗双耳鬼谷仙源杳霭间鴈荡天台只如此望海亭中载酒来石楠花气拂金杯葛衣醉倒翻经榻纱帽狂歌施食台龙龛法似心无垢宴坐禅扉说空有玄度难酬支遁词凿齿曾于道安厚浮梁少尹欲朝天羣从相看惜别筵遥想五云双阙下时时飞梦绕林泉
　　
　　书陈思中钟山草堂
　　
　　东人结庐云水间有时飞梦游天闗西人白马长安道身寄玉堂心在山草堂只在钟山口石门南头岱溪右古木垂萝遶四檐红泉翠壁当虚牖怜君白面鲁诸生却爱幽居隠姓名兴来满载东山酒春至还寻谷口耕巻幔横经坐曲房穿林着履采芸香天寒煑茗僧同榻月出弹弦鹿近床岩扉近舍多幽处向子何须更长去心逺能忘朝市喧机闲自得烟霞趣独鹤孤云任此身至人舒巻道为邻草堂亦有山灵在莫学周颙却笑人
　　
　　题髙漫士为果之绘阜阳别墅
　　
　　吾爱龙门子解作无声诗今为玉堂客留此粉墨竒满堂山水多佳处何限清辉阜阳曙百道泉声缥缈间几片云来欲飞去石门沙径逗微曛飞红沓翠长氤氲仙人炼处丹梯近野衲行边鸟道分房栊正对钟山色龙龛苍茫岱溪白盘谷重逢李愿居辋川复见王维宅主人兄弟俱好竒酌酒鸣琴更下帷客至频移剡溪棹兴来或赌山阴棊龙门绘事今无价千里相思五云下我是林泉一布衣为尔翻为有声画
　　
　　题■〈含鸟〉鹑
　　
　　山禽奔奔好羽毛翼短飞低恋榛莽荒原野径薜茘稀莫惮王孙便飞去原头八月起秋风寒菊初花枸杞红雌雄相随莫相鬬官里频将锦衣绣
　　
　　书三山造士刘恒哲挹翠轩
　　
　　三山苍苍冶城里楼台十万歌钟起君家正在冶城西门对千峰翠如洗黛色空蒙连翠微和烟着雨又霏霏澹随野鸟偏宜梦浓带孤云欲染衣日出尘歊满城陌羡君开帘见山色九衢鞍马市声喧羡君游心竹素园君莫爱张仲蔚遁迹空山避朱绂君莫爱陶弘景自甘泉石烟霞病五岳名山竞逺寻那知城市有山林泮池来往堪乗兴终是云霄万里心
　　
　　题陈敬山晋安丹室
　　
　　丹室人间那可寻嵩丘王屋五云深先生结茆在何处坐令九转成黄金芙蓉出鼎秋花吐曲密房幽夜窻曙阳遂光中结坎离方诸影里交龙虎早服还丹变羽翰弱流东逝任漫漫秦皇汉武徒辛苦骊山茂陵荒草寒有时买药春城暮门掩西林杏千树相逢稽首长桑君与君竹木枝头露
　　
　　题龙山归隠巻
　　
　　山人在山心自闲偶逐无心云出山云飞飘飘落江海忽讶山人何得还山人旧是霜台吏曾与绣衣掌书记八州郎吏揖清芬三尺儿童识名字万事人间转眼非山人大笑拂衣归昔时猿鹤今无恙别后杉松又几围林泉未胜功名好羡君忘机一何早每因京使买琴弦屡向词人借诗藁兴来蹑履到僧家竹里焚香白日斜合屿壶山落天镜五峯百丈横秋霞我昔逃禅此山里日坐灵花咽潭水夜半龙鸣万籁声四五沙门忽惊起几年奔走愧尘颜欲借金梯复再攀愿留十日与君饮醉倒白云秋半间
　　
　　书髙漫士为道人游月窻作水墨图
　　
　　兹山连峯势磅礴空翠蒙蒙坐中落始悟方壶醉里涂复讶商公兴时作竹涧堂临溪水滨龙门墨客问通津相逢大醉仙家酒戏墨持归鹤上人鹤上仙人与山好每见此山应絶倒云断嵩丘少室闲龙鸣华顶天台早我亦平生苦爱山尘縁未割竟何颜愿随飞落花源去一见秦人遂不还
　　
　　送宪吏郑彦林考满赴吏部
　　
　　我昔维舟东上潭见君家住岐阳南门垂栗里先生栁身着栢台从事衫前年寄诗沙头道去年期我山中庵匹马今朝又离别斗酒何年共笑谈今去皇州霜正落况逢淮树叶初酣吴女当垆巻细袖白门烧酒破红柑人人尽道山公好于尔长林无不堪
　　
　　题髙漫士逸墨山水
　　
　　古人逸笔多大意寿岩寳晋方壶是今之画史谁最竒玉堂待诏予知己此君别自有天机恰似张颠草圣时醉来也解头濡墨醒后翻言画者谁满堂积翠横仙峤主人坐聴苏门啸万籁天声发指头百道风泉出心窍欲借岩扉隠鹖冠绿萝青壁共谁攀江云渭树悠悠别聊寄相思水墨间
　　
　　秋夜宴集濮阳别墅
　　
　　逸人家住千金水别墅闲畊濮阳里人言此水直千金尔独丘园厌声利莫爱西堂梦草时羡君亦有好连枝河东三凤只如此田氏一门谁更竒荒林野水金沙路曾是先人旧行处满月寒花色自幽断肠风木声偏苦禾黍登场酒复篘断壶剥枣宴同游满堂醉舞多年少愧我猖狂今白头云间片月悬秋汉遥海星沉夜将半感君兄弟苦留人谓我天明莫分散
　　
　　题林遵性墨竹
　　
　　屿南山人心不羁含毫醉扫苍筤枝斩钉截铁何怪怪兔起鹘落偏竒竒国初始重方壶笔若比湖州更飘逸丹丘金错未足夸吴兴籀法应难匹临榻由来失本真当场落墨要惊人山人独向灵台悟信手拈来如有神
　　
　　九峯贞隠巻为道人游月窻作
　　
　　君不见闽闗西来剑水东连峯九个青芙蓉吾师若个峯头住物表孤髙淡忘虑三花五粒常满树焚香阅遍五千言云笈七签玄又玄太素既雕师自然庄周列子书满箧宴坐丹房不交睫霞步云裾风猎猎大道窅窅复冥冥神谷不死忘我形泥丸宫中可通灵世人习隠只是隠饮酒何曾悟玄牝尘刼纷纷师一哂
　　
　　牧牛图
　　
　　禅客观心如牧牛人牛两忘心即休恰如牛上小童子百虑不闗神自由黄桑贯鼻素丝索水浅莎长草衣薄驯扰由来任本贞倒行逆拽空牢落
　　
　　题南岳夫人图并序
　　
　　月窻道人手是图指为南岳夫人且索题其上余稽其实乃晋司徒魏舒之女名华存遇景真真人授以黄庭内景之秘即此是也虽然亦莫究其实俟识者辨之予又观其风神萧散意态浓逺无乃吴道子阎立本之笔耶
　　
　　彼美人兮何得仙炼太和兮保长年駄白牛兮降朱鸟心黄庭兮口不言质姱嫭兮心澹静巧靥辅兮体轻便发鬓云驻兮肤莹雪规修蛾兮目成■〈土绵〉曳霓裳兮结罗袜被纹縠兮云锦鲜错木难兮佩明月丹胡卢兮腰下悬挟两婴兮先僮婢负躨跜兮如逺邅萼绿婉娈麻姑比肩幽渺沕穆委虵蹁跹倏鸾翔兮千仞忽龙游兮九渊御祥飙兮复褰举仙之人兮俨若旋衡山岩■〈山上敖下〉■〈山含〉岈层颠绛楼彤楹泥丸丹田独舂容兮于大道众莫知其玄之又玄余既觌芳仪而自失兮神怳怳而内迁邈灵爽兮不予顾山寂寂兮水溅溅荒唐诞幻不可测漫汗丹青那可传
　　
　　答黄嗣杰
　　
　　来清小圃堪娱客主人迩来闲不得朝到县门夕到家山风吹落栀子花竹边石上烧茶处与君别来几朝暮我有相思一片心为君臈日抱瑶琴
　　
　　髙凉梁惟正爱日堂
　　
　　来日短短去日多百龄悠悠易蹉跎事亲不可得而久日短心长知奈何帘前白日闲来度强半光阴夜中去长日须教十二时时时好在承颜处游宦因兹想故郷铜鱼山色对髙凉家临电白城头树走马别来凡几霜忆昨西台着绣衣今为花县亦忘机寥寥廨宇秋灯下海阔天遥有梦归
　　
　　海上逢陈生
　　
　　陈生拜揖当路岐未道姓名那得知别离不觉二十载倏忽相逢如有期忆子年纔十五六负笈朝朝向予读我今须鬓已皤然子亦形容过半宿别路萧条霜正深无钱沽酒又分襟到家若见平生友为我殷懃达逺心
　　
　　宪从事新宁陈氏归隠巻
　　
　　识子何太迟谁家见颜色胡瓶臈酒介轩楼红烛离堂孔彰席忆昨见君毛骨竒白面虬须秀两眉九苞凤羽朝阳日百炼鱼肠出匣时清署淹留凡几载百司共喜文无害何意翻捐从事衫到家偏着斑斓彩阶下红萱映白茆活鳞香稻徧山庖帘前肆伍凌霜竹借与慈乌来作巢莫言村西一丘壑小山松桂长如昨心逺能教地自偏何必庐阜天台有猿鹤
　　
　　书新宁髙鲁仲心逺堂
　　
　　门外有人事门里无俗声超然心境静邈尔尘虑清宛如林下安禅客身寄蒲团意空寂又如仙客味丹经玄牝门中澹而嘿有时拂几独鸣琴希声忽度缁帷林猗兰掩抑东归思沂泗春波千丈深横经只在闲堂里浩荡真源了无际卧想羲皇轩后时坐梦无懐葛天氏松桂青青半占山泮林多暇日应还谁知一片灵台曲更在孤云杳霭间
　　
　　王克刚碧萝山房
　　
　　醉樵醉樵家何处垂萝拂窻泉绕户屋头万万翠微峰巷口千千石楠树寂寂垂萝翳古松萦烟摆月又丰茸花飞晚榻僧同坐叶作秋衣手自缝山人直是幽栖惯来往红尘亦萧散采樵时少醉时多在泮日长归日短归去山中百虑消芭蕉叶长蕨初苗狸香玉面时登馔酒熟黄精屡洗瓢草书逸兴如涛涌满城见者神皆竦铁限年来踏又穿霜毫岁久埋成冢羡尔幽居对绿萝青云髙兴近如何还将墨客龙门画来觅皆山樵者歌
　　
　　书梅江陈汝畴家蔵古画
　　
　　吴丝半幅无全缕越树淮云楚天雨兵燹流传不记年丹青漫灭空存古絶壁连峯窈窕间剑门迢逓对荆闗疎钟逺火褒斜谷落叶秋风子午山西游去去羁尘绶草衣笋笠今何有箕山不见弃瓢人渭曲难逢钓鱼叟君家父子爱林丘静里乾坤不着愁南塘耕毕闲看画醉倚千金水上楼
　　
　　书黄士杰来清亭
　　
　　太常东来凡几峯仙山独削金芙蓉君家作亭此山下坐聴秋声连万松仙床石室垂萝畔何限清晖落飞幔北阙青云梦里闲西山爽气朝来满少饮翻能学醉翁草玄何必似杨雄讨论未悟天人理啸傲还将麋鹿同玉堂争识傅岩子簿领香名亦如此君有灵台一片清来时不在清晖里
　　
　　为林中州书棠梨白头
　　
　　有鸟有鸟头雪白羽离披一雄啾啾挟两雌髙飞畏弹射栖宿不分离山果熟时无苦饥哂彼炎州翠杀身徒尔为何如此鸟之智如愚痴老向林泉谁得窥棠梨结子竹花谢春去秋来同一枝
　　
　　髙凉梁惟正贤妇歌
　　
　　君不见铜鱼山髙崒嵂蜿蜒下有龙湫窟神秀清泠杳蔼中散落谁家作英物清门女大初嫁夫射中金屏与梦符勉郎也似乐羊妇懐节偏同曹大家郎骑骢马西台客妾向空闺侍姑侧朝吟刘向列女篇夜诵曾参孝经策愿为王雎不顾情愿夫天路受恩荣铜鱼山崩海水竭世上应磨贤妇名
　　
　　奉题清逺伯水墨图中写松竹梅
　　
　　君不见徂徕峰顶秋涛作琅琊台上天声落君不见黄陵庙前千万枝楚云湘雨青离离不知何树临寒水冷蕋空香拂征骑乍逐吴歌曲里残又向边人笛中起君侯受钺下闽藩草木还沾雨露恩山中亦有凌霜栢思向侯门深托根
　　
　　题龙虎将军凤阳童公思亲巻
　　
　　将军少年论五兵刀头几岁成功名腰悬鹊印行分阃令严虎帐居専城望郷更在云飞处思亲梦绕临濠树羽檄星流恐后期彩衣日逺那能顾忆昨鸣珂出帝京一门兄弟被恩荣谁知畧地攻城手偏动瞻云陟屺情上流浇酒三军醉半菽饥分苦留意应嫌食子徒徇名却笑辞亲空囓臂南镇闽川胜玉闗唯将忠节慰慈颜由来葵藿倾心处只在春晖寸草间
　　
　　题剑溪上人坐禅巻
　　
　　释子安禅何处山镡津溪上薜萝间身将鹤畔松同古心与岩头云共闲九峯禅观通云月百六滩声广长舌翠竹黄花总是禅西来直指何言说磨砖作镜无光彩刻舟求剑知何在吾郷兄弟刹那间若问江湖三十载戒刀禅尺与蒲团定里休将色相看直教铁铸脊梁骨不用安禅禅自安
　　
　　书林景时墨竹二首
　　
　　水墨扫金错每惜柯丹丘鹘兔互起落复爱文湖州吴兴老人已仙去纷纷作者谁能悟石室流芳何处寻壶丘羽客心偏苦虚白子通仙灵三湘雨色闲青青皆山樵人酒半醒晚风吹梦秋冥冥明朝飞上君山去一曲璚箫龙为聴
　　
　　楚山修玉凌云起影落谁家画屏里断粉残香夜不收寒枝只是生秋米多情遗牒度湘皋别有篬筤节更髙为君饮尽上池水看此毵毵长凤
　　
　　毛西昌邓奉使安泰堂
　　
　　楚国多秀士邓君如凤凰刷毛霄汉上览徳岐山阳君家文献犹存古安泰堂中如乐土开帘时聴九江潮酌酒晴看五峯雨散帙断弦絶世情坐来心地自然平夫人堂上无愁色稺子阶前同笑声东城南陌何凄断绿野平泉也凋换三湘窜逐怨江蓠万里羁危对秋鴈此际问君谁似君日髙犹卧半床云只言永结烟霞想何意今随鹓鹭羣使车到处争迎送乳酒青丝白银瓮西上金门自此升山中茆屋空多梦
　　
　　送郑居仁以楷书赴召
　　
　　尔家山房多柿叶架上床头饶古帖栁骨颜筋手屡摹王廙锺繇每精猎兔园挟策几经秋不见将名干五侯一瓢只谓山中隠匹马那堪西上游河桥酒幔青青草祖帐离歌满官道行箧春衣莫畏贫上将权门与君好髙阁阴阴遶凤池紫花鸾绫光陆离擅场点笔须经意莫比家林醉墨时
　　
　　九鹭鸶
　　
　　属玉何翻翻羣飞向空阔非无霄汉心蹔尔弄流沫绿水几片云青山半行雪有时寄芦花相将乱明月此鸟清臞絶世尘往来烟波不属人若教尽逐鸳鸾去谁共沙头鸥鸟亲
　　
　　渔樵耕牧图
　　
　　山水相逢任疎散孟诸日夕歌声逺大野春苗叶未齐长川水草香犹短峡口泉萝隔世尘云间鸡犬是秦人重林峯壑无归路流水桃花几度春白头未悟丹砂理纵酒狂歌鹖冠子一片孤云野鹤心秋来梦着青青里
　　
　　水墨横图为姜养恬书
　　
　　梗树重林隔花逺仙源一道縁溪回太常峰顶千秋雪石门洞中万古苔石门隠映灵湫窟积水澄波洞毫髪龙鸣午夜发天声僧定空山见秋月美人家住石门东散帙垂帷杳霭中千嶂云来窻户白半岩雨过野泉红美人自是儒林秀叔父风流今白首醉来莫赌山阴棊兴在宁陪竹林酒门前水硙霜花米席上春盘脍鲜鲤何意匡庐四五峯飞落君家画屏里君今见画思隠沦谓我年来得句新谁知纸上千章富不换仓中五斗陈
　　
　　赋得沙堤送别造士王克刚赴召入翰林
　　
　　新宁海边沙作堤人烟两岸草萋萋潮归鹅鹳印行迹雨到枫州沙更白沙山缭绕大堤平故老虚传宰相名渔梁晚波牛渡浅堰口春泥马蹄软新水还流旧水声古人过尽今人行青幔红桥几回别官栁秋风不堪折才子辞郷近九重衔杯堤下动别容遥知草诏明光里沙上空流送别踪
　　
　　总赋山阴十咏
　　
　　泮林才子多爱山吏书共往青萝间洙泗河汾恣探厯天根月窟穷跻攀振茏玉树分岚岭一室寥寥是心境龙吟絶涧静琴声鴈落曾标慧灯影石林精舍梵钟微埀萝叶暗桐阴稀负薪扣角非同调解聴书声忘却归有时散帙烟霞表澹澹长空际飞鸟江心潮没一峰浮石首云间众山小青幔红桥酒瓮香江蓠初绿棹歌长相逢白发非春事忆昔金门是夕郎倾壶采秀多狂趣世人那得知其故赤霄麟凤伫翱翔莫忘山阴读书处
　　
　　东溪精舍杂咏为吴中美作
　　
　　延陵精舍东溪口六曲屏山对虚牖絶壁连冈入万松一磵盘陀大如斗盘石垂萝宻更偏黄精潭上写冰弦化成水月三千界古洞烟霞小有天烟霞杳微茫水月澹忘知谁知鲁中叟发彼川上喻溪水东流接泮林云泉佳处萃青衿金门旧隠时同屐白头老樵来聴琴孤亭五月秋声起列坐柽阴爱流水借君矶畔濯尘缨何必箕山洗双耳
　　
　　雪溪行旅歌为古县陈齐之赋
　　
　　君不见燕代城头雪花白片片飞空大如席居庸闗口秋即寒白翎冻损地椒干骆驼凌竞马不发巻发虬须胆欲折公主琵琶苦调多都护狐裘冷如铁行斾遥遥出栁林贾胡车上尽駄金葡萄十斗饮不醉瀚海层冰千丈深回看宫阙连天起万岁山髙玉华里雪散春回宫草青百年王气东流水江南春早雪声残行客休髙行路难西游大道青天上不比居庸闗外看
　　
　　题前给事陈行四读书室
　　
　　给事先朝罢官日拂袖还山坐虚室牙牌角带厌羁縻大布乌巾任闲逸邺侯架上五车书玄宴床头万巻储心中有悟即大笑懐里无钱常澹如忆昨逢君领郷贡何限居人走相送南陌看花日几回春闱得桂今成梦君家面面好林泉莫把荣华记昔年一瓢且醉山中月数亩还收江上田江田潮满春苗绿瓜地秋香橘林熟古洞云龛鹤共行石门沙岭僧同宿玉轴牙籖半草堂闲教子弟竞三场经旬不出蟏蛸户见月唯开薜茘房西风黄叶何萧瑟镜里秋霜数茎白壁间犹挂汾亭琴扁上时看紫阳墨知君守道更忘贫缃帙恒开絶四邻垂帷闭户且安命未必琴书付别人
　　
　　无声诗趣赠林质斋画史
　　
　　风流摩诘居辋川在官也或思材贤兴来解作有声尽醉后无声诗更玄长林才子非常调却与蓝田共心窍乾坤意气转清冷散落天机发神妙居庸雪花凝不开紫云二室连嵩台萧条三峡流泉去倏忽空江秋雨来夕林返照縁原骑残叶疎钟隔村寺郎官湖上酒满船浣花溪口駄驴醉权门列戟揖清芬众史骈肩逈不羣朕墨逺过曹氏子羸裎偏动宋元君闲居委巷尘踪少藐视千金一毫小耻随延寿枉蛾眉懒学边鸾媚花鸟湘山湘水别来深忆昔王门遇赏音白首回家无长物黄花满径与孤琴别离已久重携手自笑无钱可沽酒扫素含毫不作难为貌山林布衣丑
　　
　　题林逸人水竹居巷中州逸人隠于横塘所居环树修竹凿池以通潮汐暇日常宴坐其中与道徜徉澹如也因以水竹居自名其堂且索予长句诗就主人击节而歌歌竟请书为赠文
　　
　　清莫清如金塘之碧筱澹莫澹如玉溆之澄澜红泉一道写天影青林五月惊秋寒草堂宴坐如空寂逺过山阴子猷宅初疑飞梦落湘皋彷佛苍梧起瑶瑟磷下苔边好濯缨看书髙枕谢浮名白鸥小艇沧浪调黄鹤孤琴静夜声闲门永日无车骑半榻清风兀然醉动处偏澄静者心晚节方知此君意客来呼酒共论文烧笋烹鱼每夕曛自耽老兴工长律更喜儿郎书八分忆昔闻君访仙岛壶丘员峤多灵草九转黄金祗浪传数茎白发归来好如今髙蹈隠郷山学得刘伶善闭闗只愁西伯非能猎忽到滋泉水竹间
　　
　　寄题灵武王孟扬南湖草堂
　　
　　湖南小山谁结茆潮阳使君归避敲五马行春何处在空梁落月多神交后人此地还庐墓日望寒松叹风树损庵画坐想音容密斋夜起悲霜露阿翁曾与石为邻今见盘陀若大宾阿翁当年与山好仰止今朝思古人澄湖积雨秋波浄菱叶荷花落天镜出户唯将鸥鸟亲罢琴也逐渔樵兴君家事业何可当兄弟聮翩如凤凰新制文章行满箧旧蔵袍笏尚堆床溪藤歙砚相辉焕金薤琳琅映华翰秘阁图书出晋唐故家彝鼎超秦汉我昔登龙候使君满堂宾客正论文南阳醉墨今何在太史清诗久不闻前朝冠盖多如雨谁共使君同日语地下逢人不愧心人间有泪空传古三十年来别永阳白头无复更登堂心随辋口栾家濑梦落盘中李氏庄看君岂是悠悠者昨日桥门动声价合浦初还照乗珠流沙逺致空羣马到家又结草堂期曾对山灵发誓辞名遂古来应税驾南湖谁假北山移
　　
　　吴航髙鲁仲将赴春官同学友绘其郷龙门胜槩离为十咏分题于上余独裒众目总而歌之以识其别
　　
　　清晖髙楼连翠微清晖主人常下帷春帘半占和烟巻秋笛三江带月吹楼扉正对三江水半占青山落乌几文笔浮峰鴈影边夏云夕照天声里岱阳千树拂晴霏迢逓风帆鸡屿归绿波芳草潮头白空翠蒙蒙来湿衣竹枝歌断瀛洲渡渡口行人自朝暮江心船若送僧钟何限年光此中去有时蹑履闻天籁樵夫牧叟非余类吴岭三山只蹔窥青云北阙遥相待北阙青云西上游龙门今夜发仙舟明年桂枝君应得还忆家山醉倚楼
　　
　　赠别曾君伯刚游广东访陈潮州
　　
　　曾君逺游何所亲潮阳太守君故人豪士满堂皆赆别嗟予四壁常家贫看君岂是弹冠客闻道芹边久虚席网罟宁加纵壑鳞樊笼不掩冲霄翼家林别去且迟迟道过温陵谒旧知司校闲堂连别墅参军遗像有新祠清漳山水旧城池罗氏繁华昔在兹驲路停骖空吊古河桥买醉更题诗双旌出迓韩山口未话郷心即携手逺道休愁馆谷稀故人俸禄堪沽酒
　　
　　九日燕集题髙牧隠清晖楼画壁
　　
　　我昔大醉清晖楼烛前醉眼如沧洲九华五老将心逺七泽三湘随梦流湘纹卧簟清如水纨扇平头小奴子黄叶声声枕上来白云片片床前起酒醒楼扉曙月凉青绫犹觉茝兰香向来水木通幽处始悟丹青落醉郷兹晨看画重携兴更喜仲容初战胜黄门给事此同游玉堂待诏曾留咏九月黄花酒满槽主人洗盏客持螯风流笑傲清晖里到处争传牧隠髙
　　
　　瓢所应召指所居喧中寂索诗为别
　　
　　博陵有道者生事唯一瓢触目尽扰扰冥栖独寥寥傍人笑问何能尔云是灵台本如此云海天虚夜月闲霜林木脱秋声起有时斋沐坐禅床复爱真人曲密房鼻端有白分明见腔里无机自在忘草玄更倚扬雄席饮酒不愁元亮壁吟思千重境又玄凡情一洗心皆寂旧隠东林野水边蹔辞猿鹤谢兰荃玉堂冠盖思同调沧海渔樵写赠言仙舟腊月闽川道大雪飞花遍江岛稽首喧中别故人他年来访商山皓
　　
　　书皎白处士墓表后
　　
　　少微经天何烨烨处士不言情亦惬仙源渤海出清河南宋尚书今几叶人言处士曾懐寳脱畧凡机一何早仲举空怜徐稚髙王弘未识渊明好三十儒衣鬓尚玄萧条元季事戈鋋金天厌见搀抢动洛邑长愁郏鼎迁谁似当年独髙洁清风飘飘洒兰雪仙客神交碧落游仙人口受青囊诀别墅闲堂野水滨日长髙枕道为邻龙门月出翁山晓鸡屿花明宰岭春堂前玉树惊摧折颜巷俄闻丧贤哲天上文章记玉楼人间皎白传清节况有承家伍桂芳若为黄鹄叹孤房伤心忽洒亡人泪丸胆曾留教子方生平约契归同穴百岁何曾昩成说宦游令子逺辞天千里家林泣归血福山原上草离离地下焚黄会有期黄阁词臣书墓碣白云居士赋哀诗
　　
　　送长乐池二鲸之春官
　　
　　京行二千八百里马上青云帆下水平时送客使人愁此度离歌为君喜自从鼓箧凡几载踏槐一旦香名大青袍士子羡英声白面诸生让先辈我亦爱君毛骨殊九苞威凤空羣驹秋闱笔下若流水鲁史胸中如贯珠愿君此行无草草百步穿杨即飞报西望青云不可攀来往空歌鹤岑道
　　
　　赠龙门髙十六沂应会试
　　
　　龙门髙生倜傥磊落英妙年春秋五道落笔顷刻如流泉胸中云梦已八九腹里琅玕俱洒然昨日战胜如登仙仙棹西游拾青紫巨眼青春阅才子五色云中得桂枝聮袂看花杏园里君家叔父闻应喜
　　
　　阜阳陈全果之将赴春卿逺来索别遂作长句兼简郑林三二先辈
　　
　　新宁造士谁最竒阜阳说诗多解颐散帙长歌小山桂垂帷或梦金明枝凉秋别我游郷试寸晷风檐初得意垂棘悬黎又逺投淡墨毡书拟髙第腊雪飞花满路岐送君南浦亦凄其古来离别生亲爱若问傍人那得知仙舟几宿经吴楚水绿苹香酒如乳扬子空江晓上潮白门逺树春含雨冠佩纷纷集凤台千人角鬬骋雄才宫花拂帽琼林醉银烛朝天紫禁回君家大阮春坊客宗弟金门早通籍退食应悬霄汉心趋朝好献天人策一别云泥怅望深看君此去得聮簮倘逢梅雪凭相问若得浮丘道逺心
　　
　　赠吴易平还温陵
　　
　　延陵家住温陵东南窥大海连空蒙五夜扶桑气先白四月刺桐花正红延陵自是黄冠客名姓几时隶兵籍案头庄列万余言箧里孙吴二三策一着戎衣又十年三时讲武复谈玄闲教弟子六七辈朗诵黄庭千百篇寥寥一室梅花寨钟磬冷冷发天籁鲛女闻经罢泣珠渔人聴法争持戒心本孤髙絶世嚣有时飞札问三茅醉磨夜斗七星剑梦斩秋潭独角蛟昨夜营门领飞檄秣马征兵逺行役道过郷山得到家松门霜雪回春色我昔青年爱游衍席帽肩舆不知逺金栗峰头鹤共眠清源洞里僧同饭云树荒台秋草蕃温陵大姓几家存繁华不见今头白待尔重来仔细论
　　
　　送金鲁仲省亲赴滇南
　　
　　汉武祠碧鸡遣使下滇池舆图既混一岂必论华夷山川遥遥隔中夏椎髻何曾沐王化鸟度犹愁中庆春梦飞不到昆明夜九月凉秋百草凋孤臣畸士共魂销风霜但觉南冠冷雨露那知北阙遥子行悠悠赴絶国心恋严君多感激八千里外怨暌离十九年中断消息念此令人欲奋飞遂将行箧巻征衣鹡鸰原上分秋影谖草堂前叹夕晖闽闗西上连吴越独树淮山青一抹野饭朝行云梦钟棹歌夜渡巴陵月輶轩几日到云中万碛千山路不穷青山好处休停骑白首营门望阿戎
　　
　　云峰歌送闻上人归
　　
　　七闽山多如蜀川千崖万岭疑登天六华峰髙雪作顶五月夜半闻寒蝉芙蓉石室人稀过莲宇香台尚经火无字碑横任鹿眠摩香石冷从猿卧忆作法园初布金三千缁锡绕丛林径行龙象诸天影禅寂鲸鼍万籁音杉枝青青低拂地木人也悟西来意五百年光转眼休重见真僧出凡世镡津法侣解楞伽却下九峯登六华枯木庵前挂如意留香堂上搭袈裟朅来下界相逢处幸接微言沐甘露凿齿由来识道安逺公自是竒玄度法舟今去几时逢尘世空瞻象骨峰归见住山烦问讯西江一派是禅宗
　　
　　书髙翰林绘闽峤归云送周扩泰还长乐
　　
　　一风东来吹海山南云北云飞度闗北云毕竟从龙去何意南云将鹤还云飞适与飘风遇片片经天散仍聚但见无心出岫闲宁知变态为霖去周子辞天便拂衣龙门解薜上金扉吴钩入水疑双化赵璧连城喜独归归来海上还耕钓食稻安眠开口笑白首谁同晚节髙黄山独契归云妙闻道龙门怅别深为君双笔绘家林秋天夜夜多归梦应羡孤云还故岑
　　
　　赠温陵王玉坚游京师
　　
　　王郎解剑还郷里六年不梦军中事垂竿静钓鳌江云买舟忽过梅城水自说年来爱逺游束装今去上皇州溪行笋笠三山雨水宿蒲帆五月秋棹歌明日过京口我亦西游今白首分手前程莫叹嗟白门相过应沽酒
　　
　　题髙待诏为用衡作水墨图
　　
　　延陵逸人偏爱山梦飞一室窈窕间仙舟往往弄溪月幔亭绿水声潺湲别来林下多幽思乃与图中偶相似蕙带荷衣絶世嚣孤亭对坐说前朝白头晚悟青晖意醉里援毫为君起借问风流画者谁玉堂待诏髙廷礼
　　
　　书董景和家蔵髙待诏山水图
　　
　　我昔杨舲过彭蠡香炉瀑布空青里浔阳渡口买江鱼落帆酌酒看潮起吴楚归来静掩门旧游山水共谁论伸蒙岩头醉秋月太常峰前闻夜猿林扉只爱长潇洒那知忽尔天书下何日东还遂隠心抱琴来访垂帷者
　　
　　题佥宪山东髙公永思堂巻
　　
　　临淄城头风树悲东流汶水归何时愁看风树将流水因思亲没无还期■〈艹縻〉芜堂下秋霜色日夕焄蒿动精魄三时凄怆想音容一气幽明本无隔佳城遥望郁苍苍春去秋来宿草长此日丰碑应表墓他年幽壤定焚黄绣衣玉节承恩厚郷县枌楸别来久藁荐东还未有期栢台西上频回首
　　
　　海上赠陈汝机
　　
　　君家海上如栖遁食鱼饭稻应无闷兴来满酌任天真醉后忘言乱方寸古貌清严躯干微隠侯体弱不胜衣昂霄耸壑皆先代樗散空疎无是非贤郎藻思今希有古诗诵得三千首迹逺谁同方寸交心知岂在杯中酒客里相逢两度霜对君无计学佯狂自怜落拓钟情者爱君父子情俱忘
　　
　　书王景撝丽泽书室巻
　　
　　东邻贩缯为贾衒西邻握笔趋州县北邻金多家富豪笑我儒生事书巻君家住近翠微峯屋里芸香户外松朝经暮史有余暇饮水曲肱无戚容永日埀帷坐占毕复喜朋来同散帙活水旁通丽泽回真源直向灵台出逐句寻章失本真端居谁复贯天人鸢飞鱼跃无穷趣云淡风轻总是春以兹学究幽玄理浩气弥浸小天地四壁犹堪薄万锺一瓢自可轻千驷开门合屿带壶山一片清晖几席间家僮洗砚沧浪近稚子晒书篱落闲阿翁今年七十五鹤发飘然映章甫绣衣骢马焕林泉禅室香床度花雨彩服翩翩日过庭羡君容鬓未星星常因益友开三径不负传家教一经自愧贫居破茅屋土中白蚁何其毒万巻床头一蠧休明日从君借书读
　　
　　仆以贫居湫隘凡书籍成部帙者悉置床头一夕风雨暴作中夜烛之尽为白蚁所壊方累月痛惜适值景撝持巻来觅拙作故结末云耳景撝家多书必有重本岂蕲辍赠三五帙耶
　　
　　白云樵唱集巻二
　　

　　●钦定四库全书
　　
　　白云樵唱集巻三
　　
　　（明）王恭 撰
　　
　　○五言近体
　　
　　金陵送人落第归江南
　　
　　凤台寒日莫千里送君还别梦愁京雨乡心絓楚山落花偏拥棹归鴈独临闗应醉家林月青云好是闲
　　
　　野望
　　
　　极浦遥山外荒江瘴海头夕岚松叶暗孤屿鸟声幽塞笛飘寒泪邻讴起莫愁连天秋草色归思日悠悠
　　
　　送郑浮丘被诏重赴京师
　　
　　闗河残叶下征棹复西游逺火台城逈微霜禁苑秋诏书天上出宣室夜深留浩荡论经史时时近冕旒
　　
　　送刘逸人还山
　　
　　天高寒日莫念念独还山緑树悬心逺孤云入望闲水流侵石榻落叶拥柴闗别后分遥想诸峰杳霭间
　　
　　梅江夜泊
　　
　　卸帆依暝渚带酒宿沙头戍鼓严更漏寒钟落钓舟霜明城下水月暗海西楼薄晓啼猿罢苍苍逺树愁
　　
　　山人入城
　　
　　行行别翠微迢递入城扉故旧多零落人烟半是非清霜寒使马落日动军麾薄莫遥钟起还寻旧路归
　　
　　题无诸庙壁
　　
　　野庙大江干萧萧树色寒断碑荒草没画壁古苔干龙去春潮在■〈犭员〉鸣海月残英雄那可问东逝更漫漫
　　
　　客中闻子规
　　
　　闗路草凄凄枫林杜宇啼思深湘岸曲声断郢云西故国春归尽他乡客去迷凄凉听渐近疲马亦长嘶
　　
　　春莫田家
　　
　　野藤埀谷口林径少人行茅屋先春补沙田候水耕篱深孤犬吠树密一鸠鸣花落家僮扫寥寥逺市声
　　
　　江楼闻笛
　　
　　纎月絓枫林晴楼覆夕阴谁家吹凤管永夜作龙吟杨栁边头恨梅花客里新天明汉江上唯见水云深
　　
　　古镜
　　
　　匣里菱花镜摩挲恨转深土花浮緑晕秋月闭寒阴汉女曾窥貌秦人己照心蛟龙今剥落徒尔折黄金
　　
　　夏夜曲
　　
　　初日照回廊鸣珰出洞房竹清残暑气荷泛小池香雪腕宫罗润云鬟夜月凉庭前有梧叶早晚落银床
　　
　　翡翠
　　
　　羡尔炎州翠双栖羽翼微雨香红玉觜风扬碧罗衣避鹘藏深竹衔鱼上钓矶呉宫矜首饰莫道网罗稀
　　
　　送人从海城军
　　
　　从军江海上征棹去微茫瘴雨孤城白秋风大野黄旌旗连蟹舍烟火近鲛房但使封侯贵何须忆故郷
　　
　　送人还岭海
　　
　　别君沧海上况是暮秋天乱叶惊离席孤云逐去船荔枝瘴雨外椰叶夕阳边回首风尘隔相思共渺然
　　
　　松寺清秋
　　
　　迢递青莲宇云边事事幽松花山路晚鹤梦寺门秋黄叶僧前落清泉屋上流所嗟尘累久那得此淹留
　　
　　秋日游山寺
　　
　　荒山残日晚秋思正凄凉野鸟啼花径溪泉溜竹房钟声云外逺树色雨中黄更与询休辈焚香坐石床
　　
　　送衲子游方
　　
　　乞食向人烟心闲处处禅浮杯江上月浣衲涧中泉蜀道峨眉逺庐山瀑布悬孤云自飞去谁得扣玄玄
　　
　　闻刘一敦擢监察御史
　　
　　几年游璧水一旦候金扉勅赐骑骢马人看着锦衣天连枫陛晓霜借栢台威此际如相忆毋令尺素稀
　　
　　挽邢逸民
　　
　　流落衣冠没他乡几度春青山行卖卜白首坐忘贫昔爱林中酒今为草下尘平生数行泪为尔独沾巾
　　
　　老将
　　
　　发白未侯封休论旧日功酬恩空有剑锡宴岂无弓闗塞孤愁外风霜百战中太平应弃掷流落灞桥东
　　
　　挽僧
　　
　　人间??久住只履独西归夜雨虚禅座寒山塟衲衣鸽栖青草塔猿吊白云扉从此无期会空令泪欲挥
　　
　　夜到渔家
　　
　　渡口集昏鸦縁村径路赊枫青迷野水竹宻暗江沙逺火人声絶孤帆日影斜扣门惊犬吠如入子陵家
　　
　　宫人入道
　　
　　雨露恩宁薄烟霞思独迷向人披鹤氅无分卷龙衣女伴愁将别君王梦亦稀他年青鸟使衔表到金扉
　　
　　经漂母墓
　　
　　寂寞淮阴路荒城接楚原谁能懐漂母曾此饭王孙孤塜今犹在千金不复论身惭非国士兹去向何门
　　
　　昭君怨
　　
　　掩泪向边州君恩此日休身随塞上逺心是汉宫愁雁塞春难度龙堆草易秋玉容何足贵翻作羽林羞
　　
　　山路见落花
　　
　　野花埀岭口无主亦芳菲色映林僧帽香随木客衣凄凉猿折去零落鸟衔归日暮人行絶山风吹更飞
　　
　　送林山人入城
　　
　　林栖无外事访旧入东城渐失闻猿处多逢结驷行古榕蔵驿舍残栁拂军营薄暮遥钟起纷纷薜荔情
　　
　　题王孙挟弹图
　　
　　金衣骑小铁迢递茂陵山按鹘花边落鸣鞭栁外还断猿惊羽箭过鴈落金丸归醉琼楼夕天街雪正寒
　　
　　寒村访隠者
　　
　　谷口微霜度寒村独见君西风正萧索落叶不堪闻古路无行客闲门有白云为怜幽处好不忍便离羣
　　
　　秋暮寄山中人
　　
　　水国催寒早微霜几夜砧懐君隠居处残叶乱山深野鸟无遗迹孤云不系心悬知灯火夕闲坐听猿吟
　　
　　书江山别意图送羽人还神乐观
　　
　　羽人何处去归事玉宸君飞佩花间别横箫鹤上闻过闗闽树断絓席楚江分想到斋宫夕圜丘候五云
　　
　　同故人曾伯刚燕集陈家楼
　　
　　偶作山阳会翻惊梦里逢盍簪怜草色携手叹萍踪雨暗楼中树云闲鸟外峯故人湖海气应不愧元龙
　　
　　书谷口云深图
　　
　　连峯转幽邃竟夕白云多峡里非人境春深但女萝仙源空翠逺香界断钟和鸾鹤飘飘去尘踪独奈何
　　
　　题黄声玉环清楼
　　
　　楼虚千瘴合水木澹清华积雨仙源白归云鸟道斜褰衣凌野翠卷幔拂秋霞想见横经夕苍藤落数花
　　
　　梅江送林中州归龙塘
　　
　　清时尚不官道在任家寒夜梦梅花帐朝吟苜蓿盘鱼风吹鬓冷蚌月照衣残归去乡林下横塘竹万竿
　　
　　题郁判官望云思亲巻
　　
　　吴岳片云横偏闗逺宦情乡林孤望断客路寸心倾带鴈迷亲舍縁霜度客旌太行曾按节千古重懐英
　　
　　题陈孟敷耕图
　　
　　野情鱼鸟边孤兴寄秋田霜降黄花酒山空白日眠云根缃帙散林杪桔槔悬予亦栖栖者遥知沮溺贤
　　
　　拟唐储光羲题陆山人楼
　　
　　爱尔幽栖处楼居水木清松高清鹤梦竹宻助猿吟帘卷山光入窗虚日色明独惭官府系临眺不胜情
　　
　　拟唐祖咏江南旅情
　　
　　支离那可道摇落倍凄然归梦将秋月愁心对暮天吴山苍霭断楚树白云连日夕凉风动乡原若个边
　　
　　拟唐祖咏题韩少府水亭
　　
　　少府爱清晖孤亭近翠微石林娯晚坐池水净风扉野鹿衔花过溪云带鸟归何须谢缨冕临眺始忘机
　　
　　拟唐祖咏苏氏别业
　　
　　忘机依别墅丰水带南山野竹连孤屿溪云伴独闲鹿鸣花外去鹤梦雨中还寂寂何人到年年但掩闗
　　
　　拟唐王仲初边上送故人
　　
　　羌笛与铙歌相逢奈别何闗河孤梦断边地几人过沙碛鸿声小轮台雪片多看君马上去??取醉颜酡
　　
　　寒夜拥炉有懐
　　
　　拥炉寒夜坐寂寞对闲居冻雪千山白情人万里余京南无过鴈汶上少来书愁絶残灯里横窗片月虚
　　
　　送人奉使市马
　　
　　使节向宛西承恩出御堤千金求骏骨万里得霜蹄汉武思神骥燕昭重駃騠归朝应早计苜蓿苑中齐
　　
　　送僧游金陵
　　
　　金陵维帝里宫阙五云间师到是何日禅西若个山浣衣天界晓清梵紫金闲早晚门人念东林定里还
　　
　　上巳游五云寺
　　
　　诗酒兰亭会如何共逺公行看五云里絶似虎溪中清梵花台雨名香竹径风未须论祓禊自觉万縁空
　　
　　暮春送人还温陵
　　
　　斗酒惜分襟温陵驿路深闗河孤客棹沧海故人心荖叶迷行斾桐花醉客簮清源仙洞好知尔日登临
　　
　　征妇怨
　　
　　夫壻逺从征云中路几深作旗余帐帛买剑断钗金被绣香兰浅妆奁凤影沉年年衣上泪随恨寄寒砧
　　
　　挽黄蘖大休上人
　　
　　只履复还西令人忆我师空门了生灭尘世漫凄其驯鸽栖新塔灵花落故枝愁来双树下空有泪如丝
　　
　　送人之云雨
　　
　　云中路不穷迢递入乌蒙马上看山别天涯见月同昆明波淡淡金齿树朦朦异域空相忆音书几日通
　　
　　送人从温陵军
　　
　　温陵南海上孤剑独横行策马经花县看山到栁营明珠来市舶荖叶遍山城长揖嫖姚幙从容论五兵
　　
　　赠倭僧
　　
　　叅方离日本乞食向中州沧海无行迹浮天但法舟扶桑孤岛曙贝叶旧房秋借问西来意无言坐石头
　　
　　送人使重驿
　　
　　奉诏浮东海鱼龙护去舟双星别鳷鹊几日过琉球絶岛夷王拜重番使节游归朝应早计休起见京楼
　　
　　梅花戍观练兵
　　
　　笳吹动江城将军练五兵水摇金甲影风度角弓声戎幕斜连海军麾遶下营时平严武备非欲树功名
　　
　　夏日游碁山寺
　　
　　载酒空门下林幽暑气清半天闻梵语双壁隠钟声野鸟知禅意孤云薄世荣何应谢尘事从此学无生
　　
　　夏夜泛江因造澹山
　　
　　画舫宜凉夜沧江酒气清星河分棹影鸥鹭起歌声海旷天低水潮平月到城澹山有佳处遥见蚌珠明
　　
　　送中州逸人归龙塘
　　
　　幽栖何处是积水近柴扉樽酒沙头别輶轩月下归竹深林鸟待村逺故人稀遥想斋居里狂吟竟落晖
　　
　　挽林医敬仲殁爪蛙圗
　　
　　君懐秦缓术埋骨向扶桑昔卖人间药今修地下方魂飞随汉使客葬感夷王此日龙门道清■〈犭员〉益断肠
　　
　　寄衣曲
　　
　　秋风飞虏尘闺里捣衣频拭泪逢边使缄情寄逺人不辞劳妾手未省称君身莫待封侯日归来但着新
　　
　　梅江送林泽中归屿南
　　
　　卖药偏成隠相逢但布衣梅江秋外别花屿雨中归逺火千峯夕遥钟独鴈飞自言今白首此去故人稀
　　
　　客中见新燕
　　
　　可怜江中燕几日到乌衣欲向谁家去多应旧主非落花深巷小乔木画梁稀自笑天涯别秋风想未归
　　
　　题渔舍秋烟
　　
　　茆宇邻鲛室青山落钓舟菊潭霜渐冷枫树叶皆流酒醒闻边鴈机闲见海鸥烟波随处好妻子亦无忧
　　
　　山居春晓
　　
　　仙源隔几尘林馆更宜春叶暗青连雨云孤白近人浣衣溪沫緑濯足埜苔新余亦无机者诛茅愿卜邻
　　
　　寒夜宿张藻宅偶赋
　　
　　旅人眠不安抱剑夜中弹月映花林白霜凄画壁寒澹云孤梦逺流水半生残想是平原馆萋萋草正繁
　　
　　都门即事
　　
　　都门闲望处车马满香尘禁绕龙池树钟残凤阙春衣冠三辅客剑履五侯宾唯有扬雄宅门前草自新
　　
　　○五言排律
　　
　　奉赋闽藩叅政凤阳张公忠孝堂
　　
　　淮右多卿族天朝重缙绅东胶呈彩凤左辖应祥麟荒服资文化名藩寄大臣一官忠孝在三调渥恩均恋阙瞻天逈荣亲爱日频懐英云独望令伯表深陈郷逺龙飞处堂高鹤发新涂山青歴歴濠水緑津津衣彩趋庭梦腰金报主身甘棠何彩萃风木忽悲辛霜露思泉壤云霄睇玉宸心随葵藿尽情感蓼莪真堂构仍先志纲常激后人所希登宰辅特此赞皇仁
　　
　　寄三衢陈八董教
　　
　　懐君属秋暮离思满凉天百越孤云外三衢独鴈边■〈犭员〉鸣飞楚叶潮落见湖田泮水横经緑柯山巻幔连醉吟官舍雨兴扫墨池烟旧业闲三径移家恋一毡风霜怜宦薄雨露喜生全交态今寥落相思独惘然逢秋惊发变怅别使心悬欲拜桐溪墓因行雪夜船
　　
　　书宋儒陈烈官诰后
　　
　　吾爱陈夫子名高庆厯中官卑心独古迹遁道弥通屡荐金门剡难羁璧水铜七闽沾化雨百代仰儒风芸阁丝纶在芹宫祀享同云孤怜故物应复继高踪
　　
　　欧阳明府弦歌亭
　　
　　令尹文忠后卢陵世代深青年宜带印白日但鸣琴浩荡春阳泽雍容太古音一亭崇礼教百里动讴吟露冕朝氛浄褰帷午树阴风云飘逸气山水写冲襟桃李清官舍棠梨罥客簪昔闻常衮化今识子游心高士恒分榻贫人屡赐金所希金石刻千古作佳箴
　　
　　美宪佥陈公重修玉融天寳陂
　　
　　咨访代宸聪霜威八郡中褰帷询潦旱按俗悯年凶地古潴防失江流斥卤通绣衣亲计粟玉节坐鸠工瘴海秋腾隼闗河晓驻骢已兼修废坠非但慰疲癃陂水寒仍緑鹾田岁又丰永贻饘粥惠宁忘我侯功利泽思王景恩波感白公铭心那可报鑴石纪无穷
　　
　　书黄典幕盘石书室记
　　
　　盘石邻幽构青山独下帷别来乡望断心逺宦情微官舍羁黄绶亲闱念彩衣秪应悬魏阙那得恋春晖故国铜鱼杳音书白鴈稀家林唯有梦时遶薜萝归
　　
　　题新宁陈叔永环秀楼
　　
　　胜地三峯峙名家几叶繁太丘聫逺裔沩水接长源飞构冈峦入连甍紫翠樊楼开孤鸟上人语白云根爽气朝来合清晖夕更繁旁窥冠徳秀前眺太常尊萧寺香林旧隋朝古木存烟空遥见鴈秋杪近闻猿葭菼平临海鳬鹥宛在亹棹歌回竹浦渔笛带枫村幔巻霞生席檐虚瀑照门尽携山水兴全隔市朝喧鱼沫吹帘影藤花映履痕机忘泉满听琴静月当轩萧洒衣冠里栖迟竹素园境超扬子宅人拟谢公墩静赏疑盘谷幽寻讶陆浑高谭皆玉屑列坐总瑶琨自笑东山隠叨逢北海樽丹梯期再会重与了心言
　　
　　林景时云山圗
　　
　　鹫岭积蒙茸连山翠几重险疑金粟洞高讶玉华峰溪逈云藏屋林深雨翳钟客帆秋外小仙佩鸟边逢梦遶三花树歌残五粒松考盘多在涧惆怅独迷踪
　　
　　题姑苏吴文刚中和堂
　　
　　吴君有道者隠处入松陵堂构中和在人将太古称箕裘今奕叶簪绶世飞腾榻有留徐穉门多候季膺兴来书满案欢极酒如渑山水长招隠琴樽或聚朋桃溪春涨小笠泽晚波澄芳草帘频卷孤云几独凭松江全带雨苕水半流氷琳馆闻霜磬香台见夜灯茆亭深絓月雪洞尽埀藤贤圣惟心到乾坤一气凝仲尼嗟已逺兹道更谁征
　　
　　书沧州翁家藏高漫士山水图
　　
　　草屋带沧波连峰扫黛蛾路疑盘谷入门讶辋川过野杖依松桂春衣换薜萝弄琴鱼鸟近巻幔水云多机静都忘世盘成遂永歌纷纷人代里缨冕欲如何
　　
　　○七言近体
　　
　　呉城懐古
　　
　　姑苏城下刺兰桡却忆吴王古市朝香辇路边春寂寂馆娃宫外草萧萧千年往事空啼鸟半夜疎钟自落潮明发不堪回首处暝烟秋雨过枫桥
　　
　　送客之扬州
　　
　　广陵西上路悠悠此日怜君赋逺游呉岳晓钟迷逺骑楚天凉雨到孤舟琼花观里春何在炀帝宫前叶渐秋二十四桥歌酒夜玊箫吹断使人愁
　　
　　经鄂王坟
　　
　　疋马南行度浙河汴城宫殿逺嵯峨中兴诸将思恢复负国奸臣主议和黄叶古祠寒雨积青山孤塜夕阳多六和塔影西风里陵树萧萧野鸟歌
　　
　　赋得白鴈送人之金陵
　　
　　燕山榆叶望秋稀雪羽潇潇向楚微夜雨芦花看不定夕阳枫树见初飞影随汉骑营边落梦遶羌人笛里归君到石城霜渐冷暮云声断欲沾衣
　　
　　送僧试经赴金陵
　　
　　奉诏西游说梵经秋风应到石头城帆飞楚水舟中饭梦落淮山树里行一锡独携空界月三车遥对广庭声禅心彼此随縁住尘世空惊逺别情
　　
　　赠别友人之长沙牧
　　
　　青年作郡被恩荣五马萧萧向楚城闗外叶飞乡舍逺湖南草緑吏人迎岭云漠漠空离恨津树依依若送行君到长沙应暇日定懐贾谊不胜情
　　
　　送人游庐山
　　
　　庐峯天外丽清晖金削芙蓉合翠微石镜倒明华顶曙香炉遥絓瀑泉飞谪仙吟处苔应没惠逺门空客到稀此度山人多邂逅为君谈笑拂尘衣
　　
　　江城春尽偶作
　　
　　郭外空林带夕霏海天离思逺依依流年又逐残春去华发空惊两鬓稀啼鸟落花孤梦断白云芳草旧游非家园此日堪惆怅况是天涯客未归
　　
　　逢废塜有感
　　
　　败圹崩茔不记时况逢寒食最凄其天阴磷火沉荒树雨积苔花入断碑尘世谩伤千古事人生谁是百年期白杨风里堪惆怅日暮闻猿但益悲
　　
　　甲戌岁九日旅懐
　　
　　客里凄凉欲暮愁忽逢佳节倍离忧西风白发惭乌帽旅舍新寒忆敝裘千里故人同落叶十年归梦隔沧洲别来记得家林赏黄菊花时醉不休
　　
　　■〈武上贝下〉野寺残僧
　　
　　古寺萧条絶四邻寺前松栢几回春月明下界犹闻磬年老荒山少见人贝叶旧听双树法衲衣孤坐两朝身秋风已烂蒲团草悟得西来意自真
　　
　　送人贬海南
　　
　　官亭几度饮离觞此日怜君谪逺方马上看山椰叶暗津头沽酒荔枝香秋深岭表犹多瘴腊尽天南尚少霜憔悴更须懐直道临岐何必泪沾裳
　　
　　送越山隠士
　　
　　怜君久住在空山寂寂岩扉昼不闗落木寒泉青嶂里素琴孤鹤白云间五陵年少何曾到三径秋来秪独闲欲问尘中何事业青云能有几人还
　　
　　题彭韫玉秋山行旅圗
　　
　　闲门秋晚叶皆飞征路逢霜客渐稀独树断狷愁逺骑隔林残烧映行衣西风一饭人烟少落日千峰夕鸟微莫向他乡留滞久故园山水候君归
　　
　　温陵留别陈方山先辈
　　
　　温陵雪后鴈声寒芳草青青客未还千里离情江上月十年乡思梦中山荒城对酒应难别逺路逢春好是闲沧海故人零落尽临岐那忍听阳闗
　　
　　题郭韩臣家藏赵大年汀渚秋烟巻
　　
　　大梁公子写沧洲几百年中墨尚留芳草秪疑韦曲社青山多是洛阳秋天边积霭鸿初断浦口微霜叶尽流遥想繁华何事业汴河东去更悠悠
　　
　　题长乐林生叔达湖山幽处
　　
　　楼前积水映丹枫清隠林扉趣不穷人影逈临飞鸟上书声遥在翠微中青山对酒闻狷断花屿横琴与鹤同此日长安凤城内五陵车马正匆匆
　　
　　题墨梅
　　
　　林下花时雪更繁萧条苕径共谁看空香半入髙僧定霜影全侵鹤梦闲任着邻歌江上发恐随边笛月中残故人天外遥相忆欲寄南枝愧独难
　　
　　喜林崇高见过
　　
　　十年萍梗愧西东千里佳期此日同圗画秪今追北苑衣冠谁复识南宫乡心几度春云外诗思千峰暮雨中欲把酒杯留醉赏沙头归佩莫匆匆
　　
　　和林孔逸见寄之作
　　
　　淮阴漂泊叹王孙生事萧条一剑存春草闲堂思旧业暮云孤馆寄荒村月明野寺同栖鹤落叶寒山听断猿倾葢相逢谁似者且陪歌舞倒芳樽
　　
　　次韵陈九狂客西岩见寄之作
　　
　　黄金沙界绕岧嶤钟磬微微下九霄禅榻鸟啼残雨过香台经尽落花飘心持半偈縁应浅身寄迷途恨独遥堪笑此生何住着期君天路逺相邀
　　
　　赋盘石秋风送别
　　
　　盘石苍苍入翠微秋风袅袅碧罗飞凄凉半度谁家笛飒沓全吹野客衣孤嶂断猿声渐逺荒岗残树叶将稀由来此处堪乘兴何事同心又逺违
　　
　　次韵答高漫士（二首）
　　
　　萍梗飘飘未遇时此懐唯有故人知离心几度曾相梦交态于今更不疑黄菊青樽谁共榻白云高馆独埀帷遥知玩宇楼中月应怪登临每负期
　　
　　林馆深秋黄菊残微霜枫树叶初丹浮生秪解刘伶醉失路应怜范叔寒落日断鸿愁里听故园衰草梦中看龙门知已能相问欲和阳春愧独难
　　
　　寒夜宴别陈叔晦（得霜字）
　　
　　县城高馆宴离觞共对寒灯别意长孤嶂啼猿惊落叶谁家残笛度微霜云山驿路遥相送鱼鸟沧洲旧莫忘知尔懐人何处是秣陵春树逺苍苍
　　
　　送林彦宾之淮上省兄
　　
　　斗酒何须惜路岐此行偏感鹡鸰诗青山野店淮南暮孤棹微钟雪后时猿断晓闗惊落叶鸿飞沧海忆连枝十年官冷英山下几度看云怅别离
　　
　　玉融谢生见过
　　
　　客里留君喜盍簮天涯携手便同心青山旧业何须叹野馆残尊且共吟沧海断鸿将落叶夕岚疎雨带寒砧他乡况是交游少萍水相逢思转深
　　
　　哭陈叔晦
　　
　　祗道青云定有期忽闻长逝使人悲尊前握手难重会客里论心更与谁月隠屋梁愁独夜魂飞淮海梦归时青山何处荒坟树未絓吴钩泪已埀
　　
　　留别冯公鲁兄弟
　　
　　海国微霜叶已丹玉壶清酒夜漫漫天寒客路鸿声晓月落芳江树影残情在不堪分手去兴来犹恋故人欢惠连羣从偏能赋一曲骊歌欲和难
　　
　　送蒋节庵炼师还建上
　　
　　十年江海慕清芬何事逢君又别君花屿到来应几日茆山归去独寻云清溪碧水琴边落黄叶秋声鹤上闻自愧萍踪无住着欲将飞佩息尘纷
　　
　　送林思礼岁贡成均
　　
　　十年漂泊故人稀岁晏逢君又逺违候馆莫鸿惊别梦粤河残雪照行衣潮生楚岸风帆夕树遶淮山驿路微此度桥门应早达莫忘书札问林扉
　　
　　病中喜郑浮丘见过
　　
　　煮药烟中静掩门泮林官暇动行轩天涯踪迹惭多病客里心期忆共论空馆乱虫孤烛夜荒原残叶数家村相逢未久还分别愁倚秋风独断魂
　　
　　早秋懐林良箴因忆东峯诸上人
　　
　　正月孤帆别逺津秋风林下怱沾巾他乡久住愁双鬓故国遥看隔几尘江海又逢初下叶闗河同是未归人坐来更忆东山赏共对闲僧话夙因
　　
　　为陈榖骏赋东墅闲居
　　
　　习静何须隠翠微一闲心逺便忘机窗临絶屿云来近门掩荒洲客到稀禾黍露寒秋酿熟兼葭霜冷夜渔归知君悟得幽栖趣却向清时■〈禾互〉布衣
　　
　　初秋寄清江林崇高先辈
　　
　　十年沧海寄萍踪迢递乡山思万重鸟外明河秋一叶天涯凉月夜千峯心知久别魂应断生事中年梦亦慵无限相思何处着越山仙岛树蒙茸
　　
　　寄三衢董教陈孟敷
　　
　　离别中年梦亦惊未应王谢独闗情家林久已无音信江海今余几弟兄浙水断鸿秋半影粤河残叶夜中声遥怜姑篾千峯里何处相思月自明
　　
　　奉饯郑浮丘赴召天京二首
　　
　　三楚文衡忆重持泮林宁厌一官卑论经已被先皇诏懐策今逢圣主知长乐曙钟宫漏永蓬莱宵烜佩声迟承平正尔需贤佐莫对乡山怅别离
　　
　　黄叶山中把酒杯行人西上凤凰台闗河马色迎寒度江郭鸿声带晓催三礼才名天下少九重丹诏日边来悬知此别云泥隔拟欲弹冠愧不才
　　
　　与连川吴彦器夜酌
　　
　　延陵才子旧知名今日应怜好弟兄客里襟期疑是梦天涯萍水况多情清秋一叶琴中落黄菊孤尊月下倾倾葢相逢还又别不堪江上断鸿声
　　
　　送陈平叔归黄山
　　
　　沙头宴别酒微醺客里那堪独送君蓬鬓相看浑似梦萍踪无定又离羣黄山草圣谁同调处士香名世共闻莫叹蔡邕今已老仲容年少总能文
　　
　　题玉融郑可久游建溪巻
　　
　　谷口闲耕岁不丰烟波何处寄行踪孤舟夜泊镡津度九曲朝看玉女峯残叶市桥溪上酒夕阳萧寺鸟边钟逺游知有懐亲梦应到乡山苐几重
　　
　　逢杨珣感旧
　　
　　十年萍梗愧相违我尚飘零子未归江国鸿声惊别棹河桥草色照行衣他乡共叹生涯薄往事空怜故旧知日暮临岐倍惆怅伯劳东去燕西飞
　　
　　近体留别杨二高隠客三山
　　
　　别情羁思共何如迢递乡山梦有余仙井碧泉思旧业客庭芳草对离居闗河夜笛鸿飞外海国春帆雪霁初愧我萍踪无住着知君终食故江鱼
　　
　　寄蒋节庵炼师
　　
　　观门迢递碧萝阴尘迹空懐物外寻沧海月明人去逺瑶池秋晚鴈来深孤云野鹤悠悠别积水江枫夜夜心遥想山中多胜事相思时复寄瑶琴
　　
　　赠别王董教弟归沔阳
　　
　　白酒黄花醉共驩景陵归思又漫漫愁看南浦连枝别况是西风落叶残三楚帆飞湘鴈逺五华人去海霜寒故乡却恋多鱼米应念贤兄尚冷官
　　
　　送林彦时谢得圭之建上
　　
　　才子溪行秋兴深仙舟同泛复同心也知王粲偏能赋谁识稽康更解琴驿馆夜残明候火市楼霜晓度寒砧遥怜别后阳春调客里何人为赏音
　　
　　书建宁守宣城苪公敬亭山房
　　
　　宛陵南面敬亭峰山水青青思万重雪霁双溪寒对酒风来逺岫夜鸣松窗临太白看云处门对玄晖玩世踪闻道一麾今出守未应林下独从容
　　
　　题宋王驸马西园雅集巻
　　
　　西园簪佩日聫翩共爱风流戚畹贤金将池台连帝里玉堂词翰蔼宾筵机闲羽士弦中意心静林僧竹下禅莫向繁华惊物换大梁宫树也萧然
　　
　　闽江别意送陈伯武服阕之天官
　　
　　无诸故国栁条新折栁空江怅逺人残雨緑芜分别路断云归鴈送行尘孤舟荡漾家林梦双阙依稀帝里春遥想仲容终宦达定应风木更悲辛
　　
　　暮春寄曾伯刚
　　
　　红烛深窗独梦君十年多难愧离羣愁看青浦无来鴈吟对沧波见夕曛枫树几回秋外落竹枝谁忍夜中闻相思况是残春雨目尽遥天漠漠云
　　
　　同高漫士夜集陈叔谟山庄
　　
　　倾葢相逢意转亲六平高馆醉残春流年白髪看花尽几夜青灯对雨频心逐断鸿犹惜别兴随芳草更留人龙门知已情何限飞佩应怜寂寞滨
　　
　　莫春邑中与漫士别时沧洲叟命邀不果来
　　
　　县城春莫雨纷纷歌罢骊驹厌独闻蓬鬓相逢俱未达萍踪无定又离羣緑芜客路风将逺黄鸟官亭酒半曛江上草堂谁倚和杜陵白发更思君
　　
　　赠别林伯予召天京兼柬郑助教董纪善
　　
　　蓬莱荐剡五云深才子囊书赴上林双涧野僧留别偈七岩山色寄离心广文官舍期同饮记室王门待盍簮明到秣陵应话旧为言江畔独行吟
　　
　　青云知已半京华沧海逢君又别家莫雨独瞻原上栢春风遥泛日边槎呉门渺渺江波晚淮树苍苍驿路赊闻说九重怜孝念未应辜负旧烟霞
　　
　　寄曾伯刚赵景哲
　　
　　鸿鴈南飞不寄声暮云春树逺含情白湖高馆何年别青浦孤帆几日行香界竹深僧共隠市楼花满酒同倾谁怜白发沧江上闲倚东风听晚莺
　　
　　为樵僧赋闲云轩
　　
　　城郭纷纷静者稀野云多恋定僧衣依微乍入灵花去潇散仍随法雨飞心寄虚空忘色相身将生灭悟禅机世人未识孤寒意遥听经声礼翠微
　　
　　秋夜陪郑助教苍林宴集分得深字
　　
　　沙堰云归半夕阴露荷烟筱浄烦襟明河一叶秋声早红烛虚庭醉影深璧水旧游千里会青山归兴故园心沧洲况与苍林近此地应期重盍簮
　　
　　挽陈方山先辈
　　
　　清朝遗老旧叅军几处移家逺世纷白马公孙何事业青袍书记向来闻西风野水山阳笛秋草黄花郭外坟零落异乡空有泪凭谁书记岊江云
　　
　　岁暮岱峯同龙门漫士留别高景度先辈
　　
　　龙门岁晚惜同心迢递龟峯逺更寻残雪乱山频对酒白云芳草又分簮离堂夜烛猿声断别路江枫鴈影深名下只今多俊逸临岐高唱比南金
　　
　　送别林彦时之建上
　　
　　黄叶纷纷秋满天故人今夜惜离筵他乡见月长为客别路风霜半在船剑浦緑芜连晚烧幔亭荒树带寒烟明朝碧水丹山下知尔相思若个边
　　
　　送严主簿罢官归黄州
　　
　　罢官归种故侯瓜乡国苍茫楚望赊湘水无情空吊古江蓠初緑暂还家鸾栖野棘谁同调玉点青蝇未是瑕宣室他年思贾谊更持黄纸到长沙
　　
　　闽江别意赠丘孟政服阕之天官
　　
　　锦袍纱帽去飘飘风木声中思转遥春树暮云愁对酒緑波芳草暂停挠白门月曙闻孤笛杨子江寒见落潮此度宦游须补报未应空荷圣明朝
　　
　　山水圗为造士陈叔能书
　　
　　屋上羣峯旧隠居澹云凉月午窗虚满庭芳草人稀到半亩黄精手自锄积水断桥寒鸟外夕阳鸣磬夜霜初泮林莫羡苏门啸未许寻山共结庐
　　
　　辛巳九月邑大夫率僚佐及羣士燕六平峯
　　
　　薜萝迢递隠仙都簮佩登临载玉壶闗树早霜秋外落奥河寒笛鴈边孤红泉翠壁人皆醉緑酒黄花晚更须此会明年谁最健重寻山水采茱茰
　　
　　奉和国子先生郑孟宣退朝听莺之作
　　
　　蓬莱佳气满瑶京禁栁青青听曙莺辇路乍闻千啭晓春风遥度万家声近随天仗和鸾驭散入云门间玉笙不独清平歌此调高台还有凤凰鸣
　　
　　书闽郡照磨江右曾公秩满之京便道省亲巻
　　
　　欲赋莱衣未有期且将簮弁恋明时三年考满孤琴在千里宁亲一鹤随建水暮帆钟杳杳楚城寒鴈树离离过家暂醉西江酒莫遣都门疋马迟
　　
　　送陈乐舞省墓归闽复还天京
　　
　　宫县声绕凤台春万舞雍容对玉宸华表忽惊千岁别恩波遥借一归人边淮独树斜连海故陇寒楸逺入闽莫向尘中成久别太平天子重明禋
　　
　　题姑苏王仲瑚松陵展墓图
　　
　　花县宁亲着彩花松陵回首念荆扉乡心正逐吴云断离思偏逢朔鴈稀丘陇蓬蒿随处没边头风雪几人归明朝疋马姑苏道遥望松楸入翠微
　　
　　题玉融郑伯勲龙江环翠楼
　　
　　旧游西上久从官何事楼居尚考盘近郭雨深千树绕沧波云尽数峰寒帘前落叶兼秋听笛里飞鸿拂曙看好是瑞岩僧磬晚满衣清露更凭栏
　　
　　玉融潘原润将义葬其师黄山陈平叔一日持广赙集过予愧贫不能助遂赋此以赠之
　　
　　布衣相对两忘贫共忆黄山泪满巾高士姓名因有传中郎书籍与何人墨池雨冷苔空积笔塜秋深草自新惆怅一杯何所寄唯应高谊独悲辛
　　
　　简曾伯刚
　　
　　逢君倾葢转销魂多少离心不忍论白首异乡无旧业青山衰草闭闲门闗河夜雨频惊梦鵰鹗秋风久负言莫向樽前同感慨旧游能有几人存
　　
　　屿南宿别贡士林执中
　　
　　红烛离堂酒半醒骊歌今夕若为听故人好是身随桂浮客空嗟迹类萍花屿晚钟湖上别凤台春树梦中青应知昼绣长林下白首还来到玉瓶
　　
　　癸未元日简龙门高漫士
　　
　　喜得春回共酒期醉来持镜转堪悲年惭伯玉知非晚身笑相如见遇迟衰鬓又逢残腊后劳生几度改元时遥怜小隠龙门下应对椒盘独咏诗
　　
　　赠林士仁服阕赴京师
　　
　　秋衾铜辇梦来稀墨绶新县映赭衣风木不堪寒夜听寒鸿偏向别时归晴天入楚千峰出积水边淮独树微想到凤台朝觐后宦游何处念春晖
　　
　　题萧将军家藏山水图得青字
　　
　　十年身被白云留见尽青山到白头微雨数峯孤磬夕半林残火几家秋风波不系袁宏棹鱼鸟相懐谢尚游闻道将军戎暇日偏能看画想沧洲
　　
　　越山秋色送秦校尉还观海军
　　
　　稽峯闲望赤城标霞气苍茫水雾消独树过江呉地尽断云归海楚山遥空林木叶惊秋雨极浦鸿声带晚潮相约买舟寻贺老知君终事霍嫖姚
　　
　　送林叔仁计阶之京
　　
　　泮林官满欲趋朝况值金门早见招粤国青山江上别秦淮秋水鴈边遥砧催帝苑霜初落马度官城叶渐飘若得浮丘书信便为言衰老尚渔樵
　　
　　赠林汉孟赴召天京
　　
　　七峯岩下旧逃名何事輶轩赴上京白首相逢萍梗别青山谁共薜萝情疎烟野火丹阳骑逺树春风白下莺想到都门知己在南宫西掖有逢迎
　　
　　题呉景元江皋云卧
　　
　　宦游西上正纷纷何事江皋独卧云梦里杜兰随意緑镜中鱼鸟向人分潮归沙馆当窗见渔唱枫洲巻幔闻身外浮名都不系唯应林叟得逢君
　　
　　和林孔逸见寄之作
　　
　　西岩爽气乱峯头此地曾陪静者游雨霁珠林芳草遍春深兰若落花幽清池白石俱禅意野服黄冠半道流自愧浮生无住着飘然江上一孤舟
　　
　　赠别刘宗礼还京师
　　
　　官■〈舟召〉一棹大江流才子还京赋逺游帆带夕芜依御苑梦随凉月到家楼长淮鴈影催寒曙近郭砧声报晚秋此度金门应早达莫令乡舍久淹留
　　
　　送浮丘郑先辈被命重赴京师
　　
　　丹阳京口暝烟收几度劳歌送客游吴岳晓连秋雨碧御河寒带鴈声流衣冠召对金门里文翰周旋玉案头闻道汉庭深顾问承平不遣贾生忧
　　
　　赠别林孔逸从蓟丘军
　　
　　越城砧杵暮纷纷多少闲情此送君别路寒山惊落叶深秋孤鴈忍离羣苏门日照霜中树羌笛寒凄塞上云闻道汉南曾独立也将书剑去从军
　　
　　寄凤池故人锺大
　　
　　谷口遥钟半掩门疎灯空馆住荒村椶榈叶上惊新雨砧杵声中忆故园多难未销豪杰气长贫难荅旧交恩凤池月色歌钟里应念残山独听猿
　　
　　书延平王将军闽山胜览巻
　　
　　逺携兵印镇南州山水青青马上游玉帐醉看华顶溜琱弓闲挂剑潭秋双溪树底泉声合九曲花边瘴雨收自是承平多胜事七闽应许擅风流
　　
　　道人延翠轩
　　
　　山水婵娟扫黛屏清晖迢递到柴荆云归独树天边小雪罢孤峯鸟外青寒藓带花侵巻幔野泉流叶近闲庭浮生只解人间事未得从师种茯苓
　　
　　寄沧洲狂客
　　
　　三年憔悴得君怜君上青云益惘然客里思乡何日到天涯见月几回圆未期岁晚同携手预恐新正对别筵贫贱独惭无可赠临岐空忆绕朝鞭
　　
　　奉荅陈沧州
　　
　　白发沧洲似者稀瑶华应愧寄林扉每怜独客如萍梗更有何人惜布衣梧叶满庭残暑退青山对酒小凉归莫愁璧水音尘逺早晚闗河候鴈飞
　　
　　寄刘大
　　
　　闲宵灯里梦刘郎梦觉还惊是两乡孤馆几回江上月流年空度镜中霜青蒲野水林扉静黄鸟山亭酒瓮香遥想丘园多乐事也应飞札慰离伤
　　
　　留别黄山周氏兄弟
　　
　　候馆逢霜落叶深更堪憔悴对青衿荒村野水残阳路逺树孤云故国心絶地也怜频送酒情多谁忍更分襟惠连羣从皆清俊别后相思总解吟
　　
　　文笔山房为延平郡造士朱员赋
　　
　　文笔山深隔翠微清晖迢递映书帏门临絶涧逢人少帘巻孤峯见鸟飞四壁泉声喧午梦半檐藤影落秋衣镡津自昔多才俊词翰如君世所稀
　　
　　挽黄山周正卿
　　
　　与君相识便相知却叹相逢最后时沧海几回明月夜黄山终负薜萝期秋风野水寒猿断落叶荒原吊客悲遥想泉台今不恨传家应有凤毛奇
　　
　　书番阳戴氏侍萱堂巻
　　
　　乐平才子旧知名曾是清朝被宠荣萱草别来应有梦白云频望不胜情闗河迢递娯亲舍铜绶淹留近海城他日锦衣归省去故园鄱水有余清
　　
　　欧阳明府江上草堂
　　
　　青原山上草堂开竹杖黄冠日往回雨过新潮低巻幔云连孤嶂落衔杯闻棊每忆林间榻静钓还思石上苔佳政秪今人共说未应陶令赋归来
　　
　　题晦之城南秋堂
　　
　　汾阳孙子久忘机万巻经书隠翠微闭户不知秋叶落巻帷时见白云飞岩花色映乌纱帽涧水声寒薜荔衣想是过庭趋讲暇也应城市往来稀
　　
　　题郑浮丘碧蕉书馆
　　
　　郑老心闲却忘官泮林唯对碧蕉闲盈轩色映乌纱帽拂几凉生苜蓿盘半榻秋声寒外落一帘幽梦月中残杜陵野老时相问应遣题诗叶上看
　　
　　玉融陈氏怡怡堂
　　
　　魏帝连枝不共荣淮王斗粟若为情风霜况是同根蔕骨肉应怜好弟兄山色晓帘沙鴈白海天秋屿雪鸪鸣合欢也似姜肱被长奏埙箎酒共倾
　　
　　题江山烟雨图
　　
　　梦渚苍苍入楚烟岳阳南面雨如悬人家寂歴青枫外仙峤空蒙独鴈边飞阁逈临闻笛处微钟遥到钓鱼船孤帆莫向潇湘浦云暗苍梧水泊天
　　
　　次韵答黄嗣杰
　　
　　满林乌桕飘残臈独客闗心漫倚楼几处移家惊落叶十年归梦在孤舟青塘野鸟当窗白积雨寒山巻幔幽何似董湖高隠处朝朝巾舄与同游
　　
　　题郑克曼复睢阳军手巻
　　
　　緑发辞乡白发归逺因行役问庭闱离心又惜连枝别愁思仍随独鴈飞汴河霜落寒砧早梁苑烟空晚树稀行到洛阳秋色后栁营长是忆春晖
　　
　　沙堤燕集次韵答王介轩黄嗣杰
　　
　　沧洲沙馆共欢携红烛青尊月易西孤客独怜萍尚泛幽期那似鹤同栖霜飘败叶催残腊鴈引寒声入夜溪何事故人俱断酒风流佳句若为题
　　
　　题澹游雨竹圗
　　
　　孤舟凉雨楚溪头叶叶寒声镜里秋湘水夜传金奏响郢云朝拂玉英流空香暗逐王孙梦残粉深闗帝子愁鸣凤不来春杳杳为谁遗牒向中洲
　　
　　送粮长林思器赴召京师
　　
　　王贡曾稽夏禹篇汉庭输饷独推贤遐方已献编民数大姓应操赋粟权千里山河趋魏阙一帆秋水入吴天枫墀若听纶音后归兴西风白鴈前
　　
　　酒尽沙头白玉瓶海云闗树逺行经孤舟落叶丹阳渡残笛秋风白下亭三楚人烟天外小六朝山色鴈边青怜君此去应观国行听韶音到广庭
　　
　　送林思隠之金陵
　　
　　布衣何事欲朝天螺渚霜空见发船闽树晓闗分楚泽越城寒火接呉烟白门酒熟谁同醉华馆灯孤笑独眠阙下名公多旧识莫令归兴后春前
　　
　　同沧洲翁答高漫士兼寄高牧隠
　　
　　多病文园兴未休沧洲鱼鸟待君游花边复扫留徐榻矶畔空期访戴舟渤海诗名今独步蓝田牧兴世争求悬知牧隠风流在共醉清晖半占秋
　　
　　耿将军具庆堂
　　
　　曾逐嫖姚立战勲汉庭方识耿将军千锺已遂荣亲愿一剑常思报主勤花拂莱衣春尚早月明姜被夜初分东呉此乐应稀少忠孝于今几处闻
　　
　　秋日寄王介轩先辈
　　
　　林下萧条隠角巾黄花时节忆同人陶潜解印宁辞倦苏晋长齐岂是贫华发流年看独变青山明月梦来频近闻筹谷多僊赏忘却沧洲野水滨
　　
　　寄林彦衡训迪嘉禾
　　
　　欈李山川接上腴鱼盐粳稻满东吴横经不道官犹冷禄薄还堪酒屡沽霜落乡林思旧橘秋深江郭忆寒鲈绨袍别后情何限莫惜新吟寄野夫
　　
　　次韵答王介轩
　　
　　曾是天池缀晓班绣衣行郡逺人欢秋风忽梦柴桑栁故畹还歌楚泽兰匣里吴钩谁复羡尊前郢曲和皆难佳期忆在来清馆共对榕霜五夜寒
　　
　　懒慢唯应漉酒巾鹑衣无计合时人一瓢陋巷谁能问四壁秋风独忘贫北阙青云随梦逺西山明月忆归频卜邻幸与沧洲近又欲移家住海滨
　　
　　送郁判官秩满之天官
　　
　　东胶冠葢旧称贤佐郡曾分刺史权官署到来应似水礼闱今去独朝天家临故苑长洲树钟度寒山半夜船遥想五云霄汉上从容又赋帝京篇
　　
　　书王明府家庆
　　
　　几年戎马怅分飞此日君恩赐独归张掖寒云行处满鲁城霜鴈别来稀西江买棹寻花县南国趋庭换緑衣官满他年应昼绣呉门乡树碧依依
　　
　　赠邑造士陈汝登之军中
　　
　　汉家烽火在边庭才子西行独请缨自是寸心懐补报也将孤剑学从征天门久欲陈三策沙漠今看论五兵莫对泮林愁此别他年还着锦衣荣
　　
　　典幕席上同高漫士奉和王尹元旦宻州忆子诗
　　
　　张掖何人独冠军逺随征骑入边尘天涯栢酒愁中断寒尽椒花客里春鲁国山河应独望甘州风物更谁亲斑衣此日棠阴下骨肉何须叹越秦
　　
　　奉寄龙门高漫士牧隠二先辈
　　
　　玩宇平临半占峰清晖遥映翠微松云来鸡屿应还倦鸟下龙门去亦慵池草任随吟处长江花偏待醉时逢十年自笑无家别谁念沧浪逺寄踪
　　
　　挽陈方山先辈
　　
　　七闽冠葢盛繁华白首温陵独寄家爱客尚悬高士榻隠居唯种故侯瓜归魂杳杳乡林晚旅榇迢迢驿路赊谁料别来成叹逝九原长望使人嗟
　　
　　寄别陈志鸿罢官归高凉
　　
　　解印行歌出将营千军流泪共含情邹阳书上谁称屈王粲才高赋谩成天连故国铜鱼逺霜落寒江白鴈鸣自愧神交惊此别不堪离恨更沾缨
　　
　　得官何似罢官闲闽海秋风一骑还五岭黄茆通驿路百城寒水接乡闗离心不醉霜中栁归梦应寻鸟外山闻说旧游多鹗荐未应空老薜萝间
　　
　　浮丘郑公国子助教余病不能饯寄诗以别
　　
　　成均典教遂忘机圣主恩深许暂归疋马又从江上别孤舟还向鴈边微初霜落叶惊呉苑夜火寒砧入帝畿自笑不才逢盛世故山空老薜萝衣
　　
　　荒居病起对空林邻笛谁堪折栁音白首襟期惊是梦沧波离别惜同心梨闗月出鸿声小笠泽天寒骑影深遥想圣朝多雨露未应官冷解朝簮
　　
　　题松山司警余公海城春意
　　
　　曾劳弓剑事边尘复绾铜章领徼巡匹马向经呉地雪一官遥寄越城春莺花水镇朝衙静虾菜江乡夜逻频三载铨闱应不负定知霄汉沐恩新
　　
　　赠琉球典簿程氏赐归番易
　　
　　冠带趋朝沐宠光曾将声教化夷王扶桑东际非吾土彭蠡西流是故乡白首还家江上骑青山独对雪边房悬知陆贾风流在不羡裴家緑野堂
　　
　　送陈履中侍大父入京
　　
　　君家大父逺朝京念尔辞家侍此行緑酒红亭西上路白云乡树故闗情孤帆夜落秦淮水双阙时闻禁邸莺莫道重闱今别去乡人遥待锦衣荣
　　
　　挽江山陈仲晋
　　
　　墨绶新悬鬓己皤宦游西上易蹉跎青山竟掩孤坟在浮世仍传并秀多门栁不堪愁里赋琴台谁忍醒时过愧无公子鱼肠剑挂向空林野树柯
　　
　　送闽藩从事考满
　　
　　西游怅饮气偏豪多少同声惜户曹别路断鸿将去棹乱山残雪送征袍蓬莱春近莺声早阿阁云开凤影高明到五门朝觐后相思空有梦魂劳
　　
　　赠陈逸民
　　
　　万事忘机一布裘似君宜向古人求秋风几度惊双鬓夜梦无应到五侯多暇兴来犹散帙老年身倦少登楼蔡家尚有文姬在对酒当歌且莫愁
　　
　　连川赵原沧洲图
　　
　　冠葢纷纷多宦游怜君生事寄沧洲半池草梦飞残雨一片荷衣挂逺秋巻幔云山天外小近人鱼鸟镜中幽遥知霜露松门夕秋气寒泉兴未休
　　
　　偕陈叔弢宿崇山兰若期少尹陈思孝不至赋得近体一首遂书于壁
　　
　　化成烟磬晚微微何事同心也负期双树焚香栖鸟定空山对酒白云随风飘仙梵清机逺月隠禅枝夜坐迟明发寄声贤少尹支公浑似郑当时
　　
　　送兵卫从事考满赴铨
　　
　　几年从事总兵机千里輶轩入帝畿骠骑别时多载酒故人分处尚留衣秦淮逺火春鸿断长乐微钟晚雪稀闻道宦游西上好莫将莼菜忆东归
　　
　　赠张明府入奏
　　
　　满县棠梨春着花郎官书奏觐京华帆开楚水犹逢鴈道过金坛得到家紫禁曙钟云外听白门春酒日边赊遥知马首春归早不待青门尽种瓜
　　
　　送人代兵后还乡
　　
　　十年弓马似君稀到老还乡愿不违祖道百壶孤棹别温陵千里逺人归江桥夜火霜蚝熟野馆秋风海菜肥好是北堂调膳后闲看儿女笑牵衣
　　
　　和詹时雨哭永宁许将军
　　
　　剑锋销尽马啼穿夷虏慿陵尚冦边谁念将军能死国逺持兵印独归泉荒城听雨伤秋早沧海招魂怆暮烟忠愤向来同感激温陵南望泪澘然
　　
　　奉寄齐府纪善郑孟宣召还京
　　
　　三年书信逺寥寥知在临淄道路遥空使多情长忆别谁知白首得还朝曳裙几醉齐门酒奉使应劳汉使轺想到九重频顾问好陈三策辅唐尧
　　
　　寄陈仲全编修兼左春坊
　　
　　宛陵曾采泮芹香一上銮坡被宠光禁里疎钟移夜直花间鸣佩出春坊思家几度江田緑念别休惊陇树黄遥羡阿戎同禁苑朝朝如在竹林乡
　　
　　高待诏自京回必逊王修撰寄声相问赋诗以答之
　　
　　几年分教向长沙此日摛文在帝家清禁日斜还视草白门朝退暂看花玉壶载酒多同醉青鬓流年想未华近得故人天上别感君传语问烟霞
　　
　　寄翰林王孟敷兼促皆山樵记
　　
　　钓鲈桥上惜分簮别后闻君入禁林近道相如能献赋谁言贾谊少知音永阳独树还家梦魏阙晴云捧日心寂寞山林樵采事何时为记比南金
　　
　　诗寄梁浮丞陈思孝工篆入翰林
　　
　　故人西上怅离魂几度封书寄荜门别梦正悬江口雁相思谁那岭头■〈犭员〉晨朝染翰临飞阁日夕闻钟出禁垣宸睿若教金石刻知君不久独承恩
　　
　　寄赠林志仁博士
　　
　　麟经独抱上王畿宫锦新裁博士衣六馆夜凉闻漏起五门天曙退朝归凤凰台上吹箫逈鳷鹊楼前见雁飞西掖环林应不逺相逢休道故人稀
　　
　　寄潘源润因悼黄山陈平叔
　　
　　偶因行客问潘郎忆得黄山醉墨堂斗酒几回浇宿草松门何处闭秋霜尺书不到边鸿断三径犹存旧业荒何日逺寻高待诏扁舟能过辋川庄
　　
　　寄玉融郑三秀才
　　
　　空斋病起怯秋声无那啼鸪向夕鸣凉雨一天孤烛夜断鸿千里故人情寒花浥露江蓠白独树含霜瘴海清遥羡胜游多上日瑞岩僧舍喜逢迎
　　
　　三山林文质索咏鹤骨笛
　　
　　谁窍青田一片霜宛疑横吹到山阳声兼陇水将魂断曲尽梅花带髓香华表仙歌惊落月瑶台秋梦怨清商唯应吹上天坛去好伴云璈事玉皇
　　
　　为林中洲题马圗
　　
　　汉家神骥出宛西凤臆兰筋破月蹄冀北羣空知汗血长杨猎罢见霜蹄青丝引辔穿花入黄帕蒙鞍对御嘶莫道时平淹栈豆飞腾思与六龙齐
　　
　　送陈自立游古田
　　
　　孤舟何处兴堪携红树千山野水西别路鸿声天外小荒江帆影望中迷到楼残笛兼秋听向壁新诗倚醉题我有相思寄流水寒潮唯到白沙溪
　　
　　挽鳌峯十二明
　　
　　伤心叹逝恨千重云想秋衣月想容青草泉门今独闭緑樽池馆几时逢碁山访寺余残雪花屿寻春有旧踪何处临风堪洒泪沙头南望见鳌峯
　　
　　谢得圭东岚秋思圗
　　
　　海上僊山连翠岑夕岚孤树逺沉沉遥天落叶鸿边尽絶岛残钟雨外深烟火数家余旧业渔樵几处动归心秋来好是莼鲈美知尔看圗忆故林
　　
　　高要严氏具庆堂
　　
　　严助闲堂野水滨每同兄弟日娯亲到家几度瞻云逈恋阙还应爱日频山色半帘铜皷曙潮声入坐顶湖春史臣定写茆容传笑拂端溪紫石匀
　　
　　海天离思送林生复琼州军
　　
　　十年弓骑向边州暂喜还家又别愁緑酒江亭乡树晚断云南雁海天秋鲸波万里孤舟逺椰叶千峯片雨收明到琼台霜渐冷知君长夜看呉钩
　　
　　初秋留别石田阜阳诸公
　　
　　相逢那忍别匆匆緑酒清诗兴不穷病起异乡惊暮雨坐来高馆见秋风闗河一叶离声里江郭千峯醉影中堪笑人生多是别盍簮能得几回同
　　
　　石田佳处阜阳亭几度清游到玉瓶金井夜凉初叶下石门云尽数峯青林间扫榻同僧定洞里鸣琴共鹤听正好欢携仍又别不堪愁思晚冥冥
　　
　　懐安蒋明府望云思亲巻
　　
　　马上闽闗若太行白云飞处似河阳宁教带雨将归梦莫更因风度逺乡亲舍几回空外忆宦情偏向此中忘遥知吏散棠阴下柱笏行看欲断肠
　　
　　挽梅江陈以仁先辈
　　
　　龙峯耆旧几人存独客心悲不忍论华表鹤归尘梦逺少微星坠海云昏留宾别馆空悬榻点易寒窗静掩门零落为君歌薤露行人无泪也销魂
　　
　　题宪检校沈公望云图
　　
　　隠侯家世巽湖阴何事看云怅别心亲舎几年违色养宦游千里戴华簮乌台月暗懐乡逺鹤发秋来入梦深自昔忠臣縁孝子白华歌尽有余音
　　
　　赠判官秩满赴天官
　　
　　府僚官满动行轩西出闽闗望白门千里独随征骑别一亷多付路人言趋朝不用逢杨意荐剡于今有巨源明到南宫应考绩政成此外更何论
　　
　　送邑造士萧戴贡胄监兼似国子博士林志仁
　　
　　西上青云引兴浓泮林才子蹑仙踪边淮独树千峯雪极浦寒山半夜钟璧水到时春鴈尽金门朝退故人逢风流博士如相问白首林泉事事慵
　　
　　暮春宴集海田张氏家楼（分伤字）
　　
　　谷雨新晴海气凉逺山楼外色苍苍烟深野树闻歌鸟风急飞花落羽觞玉屿金塘看月出锦筵红烛醉宵长独怜踪迹犹萍梗客里挥毫谩自伤
　　
　　○七言排律
　　
　　赠邑长史高凉黄惟成
　　
　　赞襄花县独驰名高论心闲政自平寸禄只充沽酒费一廉谁似到官清公余束带横经坐吏散空庭着履行芹泮下车严释菜棠阴悬榻待时英宦游此日非梅福宣室他年是贾生宛马向来空冀北呉钩终见发丰城高凉月隠乡林梦淮泗秋深魏阙情知尔长才姑小试不惭黄宪旧家声
　　
　　夏日游碁山寺燕集
　　
　　尘中何处避炎蒸静爱空王澹爱僧沙界树凉晴作雨石渠泉响暗流氷青山载酒随闲到飞阁观潮倚醉登水绕莲花通寳藏路回兰若转金绳仙人棊局埋幽草开士禅扉闭古藤荒殿鸟啼时近榻香台狷卧夜窥灯老来行止愁无地病后欢携愧有朋明发别离方外去何时清兴又同乘
　　
　　挽镏牧
　　
　　龙阳孙子叅军裔簮绂承家世已长千里河流通地脉一天奎璧焕星潢衣冠况复明三礼文采唯应备九章华馆朋来秋寂歴枫江云断夜凄凉贾生年少人皆惜李贺才多世共伤新垄渐随蒿里没旧书犹带泮林香云迷花屿空飞梦月暗满江更断肠惆怅筹峰峰下路一回行到一沾裳
　　
　　白云樵唱集巻三
　　
　　●钦定四库全书
　　
　　白云樵唱集巻四
　　
　　（明）王恭 撰
　　
　　○五言絶句
　　
　　送刘逸人还山中
　　
　　落日鹧鸪鸣遥村送独行峯回看不见望望有余情
　　
　　秋阴
　　
　　寒云将逺空落叶与飞鸿汉苑秦陵外悲凉是此中
　　
　　黄叶
　　
　　带雨飘阶冷随风着幔凉愁心故宫树片片落寒霜
　　
　　闻渔笛
　　
　　渔人将楚竹吹向月明中莫奏凉州曲金河有断鸿
　　
　　古镜
　　
　　寳镜何年铸龙纹积暗尘非闗磨洗倦恐照白头人
　　
　　归鸟
　　
　　片影云边没孤声月下微云霄千万里何似故巢归
　　
　　听■〈犭员〉
　　
　　十年闻笛恨此夕更沾襟别泪三声下孤愁一夜深
　　
　　栁塘鹭鸾
　　
　　烟栁拂波声霜衣泛日明青山对孤影宁倦五湖情
　　
　　鹧鸪
　　
　　緑树残春外双飞锦翼齐长沙有迁客莫向雨中啼
　　
　　访邓山人
　　
　　飞鸟落藤花林幽小径斜白云深解意相与到君家
　　
　　踏青
　　
　　雨晴原草新黄鸟恋行尘年少看花伴如今有几人
　　
　　草色
　　
　　拂拂度林垧霏霏上野亭王孙归未得空向雨中青
　　
　　沧洲十咏
　　
　　緑湖
　　
　　云归苹叶齐雨积波声小日夕水容青飞来双白鸟
　　
　　渔艇
　　
　　白鸥将野棹荡漾波光冷木落秋气多孤篷逗霜影
　　
　　莲塘
　　
　　荷静香露圆波深藕根白白晢谁家儿折花水边剧
　　
　　古栁堤
　　
　　寒潮落沙堰高栁入荒烟莫把长条折秋来欲系船
　　
　　白沙冈
　　
　　连峯沙似雪迢递带沧波好是残阳外人稀野鸟多
　　
　　钓矶
　　
　　片石翳云根隠映波光晓君看直钓翁机静忘鱼鸟
　　
　　桃花蹊
　　
　　幽蹊入林深仙花满高树笑谢沧洲人来去桃源路
　　
　　竹里轩
　　
　　露叶凝晓烟霜枝老苔石夜半独行时清凉满巾舄
　　
　　瓜圃
　　
　　烟蔓日已长露花日已滋为问东陵子何似青门时
　　
　　秋香亭
　　
　　池浄秋气寒黄花日朝露巻幔待情人幽香满林路
　　
　　郑山人幽居
　　
　　林虚孤鸟白花落乳泉香寂寂埀萝下圗书共一床
　　
　　漫兴
　　
　　乱山波上逺片片似修眉山下蘼芜草春来感别离
　　
　　苔
　　
　　要路何曽着闲门积渐多五陵松栢外随雨上盘陀
　　
　　春原牧马圗
　　
　　芳草满春原青骊度郭门回看天廐上若个是承恩
　　
　　度白鹤岭
　　
　　鹤岭翠微分山行半白云停骖不忍去前路市声闻
　　
　　夏夜山中
　　
　　静夜月微明翛然万籁清山禽忽飞起偏傍竹林鸣
　　
　　水墨枯木
　　
　　色借苍苔古春随野蔓空回看五陵上无树起秋风
　　
　　宿鸟
　　
　　深林纎月上啧啧独栖时夜半山风急惊飞过别枝
　　
　　陈沧洲游方广岩不果行
　　
　　闻说乘溪棹寻源过水西如何雨花处欲往路先迷
　　
　　王将军席上赋旧战袍
　　
　　先皇亲赐锦着向战场秋销尽蟠花色将军更未侯
　　
　　题鸜鹆
　　
　　毛衣如涴墨性慧独能言寂寂空山去休随众鸟喧
　　
　　赠人游北京
　　
　　胜游何太逺飞佩入燕京惟有湾河水东流是旧声
　　
　　秋猎
　　
　　猎马向风飞琱弓白锦衣平明射鵰去日暮五陵归
　　
　　落叶
　　
　　秋风林下起乱叶正纷纷只可醉时看不堪愁夜闻
　　
　　使客
　　
　　弓骑猎平原春衣污酒痕经过无旧主苔闭孟尝门
　　
　　送老兵还乡
　　
　　解剑辞边将萧条白发新无家也归去胜作异乡尘
　　
　　初秋寻乌石兰若
　　
　　不到禅扉久灵花又早秋白云飞欲去还被逺公留
　　
　　为灵武王孟扬题水墨扇头
　　
　　飞步凌翠微竦身出林杪孤笑不可攀云边数峯小
　　
　　林良箴溪山秋兴扇面
　　
　　万叶琴边落孤云鸟外微家林好归去谁厌薜萝衣
　　
　　题画二首
　　
　　虚舟泊回潭烟澹水容夕谁解沧浪心山空月白下
　　
　　微风漾花潭夕景澄天镜孤棹信潮回苍茫海波逈
　　
　　题葡萄
　　
　　斗酒别凉州明珠落贝丘似将寒露影添作汉宫秋
　　
　　题东篱晚香图
　　
　　池上凌霜菊别来凡几秋今朝见圗画忽起故园愁
　　
　　书墨菊
　　
　　翠叶迎晚烟黄花过秋雨我思柴桑人西风但延伫
　　
　　书黄桂家画鸽鹑
　　
　　争饮耻羣鸡高飞谢黄鹄落日坡草寒萋萋惯幽独
　　
　　书墨竹二首
　　
　　何处动秋声摵摵篔筜玉遥夜清不眠懐人在空谷
　　
　　■〈监毛〉毵翡翠羽错落珊瑚枝凤鸟久不至琼箫空自吹
　　
　　书海棠禽
　　
　　袅袅棠梨枝珍禽啄花去一片落长门思君恐迟暮
　　
　　书梅花双雀
　　
　　几欲衔环去天寒旧路迷梅边偶相得并作一枝栖
　　
　　书林景时效米老
　　
　　云雨时青枫寒山野望中谁将醉时墨遥寄米家风
　　
　　书陈平叔山水扇头
　　
　　鸟没山意寒渔归水容夕长啸望林扉微风动萝薜
　　
　　○六言絶句
　　
　　题画
　　
　　白首支离傲世青山独坐忘言长啸一声何处断云流水仙源
　　
　　书扇头
　　
　　茅屋埀萝野烟青山独树凉蝉白首岂能忘世桐江未胜滋泉
　　
　　题水墨小景二首
　　
　　白鸥门外孤艇黄叶山中一瓢惆怅青云旧侣相思不到渔樵
　　
　　絶顶闲云翠微孤琴野杖荆扉惆怅同声别逺青山叙日行归
　　
　　墨竹
　　
　　秋影半枝金薤上池凉露何多谁把玉箫吹断湘江一夜寒波
　　
　　书山水圗为希召作
　　
　　緑树村边茆舍暮云江上渔舟白发青山归去玉堂金马悠悠
　　
　　○七言絶句
　　
　　送人从北平军
　　
　　蓟门霜叶正纷纷不见燕台只见云君去试看台下草何人更忆乐将军
　　
　　匈奴牧马图
　　
　　草白阴山朔雪晴匈奴牧马近燕城只今犹有湾河水日夜东流恨不平
　　
　　长信宫落花
　　
　　深宫花谢使人愁片片随风满御沟妾命自怜花共薄君恩那似水东流
　　
　　兰亭懐古（二首）
　　
　　曲水飞觞迹渐陈山中花木几回春风流内史归何处空使今人忆古人
　　
　　祓禊亭中自渐低昔人行处草萋萋多情最是山阴鸟啼向春风满会稽
　　
　　杜鹃花
　　
　　蜀鸟啼来口血深染成花萼满空林芳魂不逐风吹散还向天涯醉客心
　　
　　渔笛
　　
　　扁舟吹笛度横塘欸乃声中也断肠莫道渔郎无别恨武陵虽好是他乡
　　
　　西岩兰若
　　
　　白云深处磬声微祗树林幽映竹扉几度月明禅榻夜洞■〈犭员〉溪鹤也忘机
　　
　　寄山中友
　　
　　一别青山音问稀白云流水思依依不知老鹤巢边树几度开花几度飞
　　
　　题方壶道人山房二首
　　
　　洞门一径入烟霞九曲溪泉绕洞斜铁笛一声山月冷独骑黄鹤问仙家
　　
　　羽人住处是仙源蔓草藤花掩洞门看罢黄庭人不见唯余寒溜与霜■〈犭员〉
　　
　　题张良归山圗
　　
　　抽却朝簮别汉家赤松相候在烟霞如今悟得全身计不似从前博浪沙
　　
　　采莲曲二首
　　
　　吴姬日暮隔云歌玉腕罗裙采芰荷画桨浮空看不见娟娟微月照湖波
　　
　　渡头凉月映罗衣红藕香深暑气微忽见郎船过江去一双鸂??背人飞
　　
　　步虚词
　　
　　緑章封事奏瑶京侍女如花弄玉笙夜半朝元人上鹤九天环佩月中声
　　
　　寒塘曲
　　
　　玉燕古钗堕寒水曲塘无波深见底茨菰菱叶烂成泥唯见芙蓉抱香死
　　
　　老马
　　
　　百战沙场老此身长楸宫草几回春只今弃掷寒郊路犹自悲鸣恋主人
　　
　　秋闺
　　
　　埀帘空见月昏黄络纬啼来也断肠几度系书君不答鴈飞应不到辽阳
　　
　　孤鴈
　　
　　钿弦声里自成行无那分飞落楚霜前侣飘零何处在青春作伴好还乡
　　
　　闻子规
　　
　　枝上声声怨落晖居人闻此也沾衣啼时莫近湘山路更有长沙客未归
　　
　　咏秋风
　　
　　青苹江上响潇潇吹得林间万叶飘何处凄凉最闗别数株残栁灞陵桥
　　
　　挽僧
　　
　　禅室焚香夜坐同寺前新塔起悲风浮云自是同生灭空使行人哭逺公
　　
　　秋山
　　
　　絶顶风凄万木黄露寒云白色苍苍夜深一片藤萝月照见天河水气凉
　　
　　秋江送别
　　
　　江亭相送欲斜晖黄叶西风动客衣惆怅孤帆今北去数行白鴈又南飞
　　
　　梅花城闻角
　　
　　何处金笳报五更梅花零落满江城人家久住应惆怅况是今朝在客情
　　
　　挽道士
　　
　　云卧山房秋草青步虚声断月冥冥凄凉行到空坛上拾得松间旧鹤翎
　　
　　秋色
　　
　　清晓微茫带逺鸿晚随残照上丹枫莫将风笛频吹却恐落乡园野树中
　　
　　酒旗
　　
　　半幅青帘栁外新新丰市上几回春只今緑水红桥路南北应稀买酒人
　　
　　秋荷
　　
　　西风一夜镜湖秋零落残春逐水流犹有多情双翡翠月明梦逐采莲舟
　　
　　野塘翡翠
　　
　　兰苕深处好相依时向沙塘自在飞莫畏黄金收翠羽呉王宫里美人稀
　　
　　访僧不遇
　　
　　寺门深闭对青山何处浮杯更未还万壑千峯人不见满林霜叶磬声闲
　　
　　野花
　　
　　引蔓离披覆緑苔碧萝深处为谁开自怜冷落山林下也向春风笑一回
　　
　　芭蕉
　　
　　叶巻花红色未干乳莺啼断雨声寒玉栏干畔宫帘侧不似家林醉里看
　　
　　闰九日赋
　　
　　昨日龙山把酒杯今朝还上最高台西风不待重吹帽黄菊何因缓缓开
　　
　　赋得草色寄同袍友人
　　
　　色借罗衣緑更新乐游原上几回春只今烟雨河桥路愁对青青忆逺人
　　
　　村居
　　
　　草径茆扉带软沙隔林鸡犬几人家青山尽日埀帘坐落尽棕榈一树花
　　
　　江亭送别
　　
　　緑杨江上把离杯君去金陵几日回淮岸苍苍吴树逺相思应在凤凰台
　　
　　春鴈
　　
　　春风一夜别衡阳楚水燕山万里长莫怪春来便归去江南虽好是他乡
　　
　　蚕妇
　　
　　粉黛无心鬓影凉十年犹着旧衣裳东邻西舍迎鸾日正是春风陌上桑
　　
　　送人之京
　　
　　送君南浦饮离觞官栁青青野水香借问风帆何处落秣陵城下树苍苍
　　
　　衰栁
　　
　　西风昨夜灞陵秋千树萧条带驿楼莫道离人空有恨暮蝉寒雀也闗愁
　　
　　江上闻篴
　　
　　江上遥闻吹篴声荻残枫冷最闗情断肠况是凉州曲何异山阳客里行
　　
　　海城秋晚
　　
　　西风一鴈海城头羌笛声中水乱流枫叶萧萧山月下戍楼残火几家秋
　　
　　秋城闻鴈
　　
　　海国凉秋白鴈声行人一骑发边城故乡闻此肠堪断况复今朝在客情
　　
　　客舍闻捣衣
　　
　　山馆■〈犭员〉啼碎客心恶闻何处响孤砧数声惊觉还家梦一夜挑灯忆故林
　　
　　同友人寻梵宇
　　
　　清溪一道出寒林莲宇萧条野树深无数青山看不厌白云芳草两同心
　　
　　村居
　　
　　枫林草屋半苍苔寂寂柴扉映竹开啼鸟数声春自好五陵年少不曽来
　　
　　春山对酒
　　
　　山顶春泉带雨香数声啼鸟近壶觞遥怜曲水兰亭下寥落风流野草长
　　
　　新燕
　　
　　海燕双飞下栁塘主家台榭已荒凉玉窗绣户春云外不忍翻飞过别墙
　　
　　山窗夜雨
　　
　　深涧埀萝暗竹房半枝残烛雨声凉萧条树叶千峰里不独啼猿断客肠
　　
　　老僧
　　
　　寺前萝径尽荒苔懒向人间再渡杯阶下双松今百尺青青曾是少年栽
　　
　　游岩泉寺
　　
　　野寺迢迢隠碧岑曲栏荒殿古苔深可怜一段岩头水洗尽浮生用世心
　　
　　送人回京口军
　　
　　扬子江头杨栁花金山对面是京华行人归醉军城酒北向青门正熟瓜
　　
　　秋声
　　
　　西风初起鴈声微千里闗河叶尽飞借问凄凉何处落五陵松栢逺依依
　　
　　翡翠
　　
　　品流曽不让山鸡珠树林深碧羽齐莫近梁王池上去野烟寒雨草萋萋
　　
　　山楼对酒
　　
　　楼前积水映苍苔巻幔孤云落酒杯更尽一樽秋雨外故山曾有几人回
　　
　　赠闽山隠者
　　
　　隠者闲门映竹溪白云来往伴幽栖松花正熟山中酒半亩黄精叶又齐
　　
　　碧筩饮
　　
　　试折青荷当玉觞緑茎通处泻琼浆几回醉买西楼月卧载莲舟梦亦香
　　
　　月下闻筝
　　
　　愁心不见薛琼琼何处银筝半夜声肠断十三弦上月一弦一柱总闗情
　　
　　郭干臣五马山房
　　
　　昨夜愁声落汉原长陵金粟尽啼■〈犭员〉谁家风木无穷思五马山深独闭门
　　
　　为高漫士题支离傲世圗
　　
　　南苑芳菲雨露新空山寂寞独离尘也知樗散非时用却倚云林冷笑春
　　
　　渊明
　　
　　带印何如漉酒闲五株残栁旧乡闗石头城下秋烟冷正是东篱采菊还
　　
　　题画马
　　
　　逸思由来不受羁长楸宫外草萋萋流沙路逺空回首宁向龙池影里嘶
　　
　　海上送别林崇高先辈二首
　　
　　海上新晴野水春烟村花鸟送行尘十年客路堪惆怅况复今朝别故人
　　
　　朝来候馆唱离歌客里云山奈别何忽见陌头千树栁青青那似故情多
　　
　　闻狂客游西岩余不能从赋此以寄
　　
　　狂客登山逸兴新欲同清赏愧无因此身得似巢林鸟飞去飞来不属人
　　
　　东山留别林良箴寓舍二首
　　
　　凤林溪上见秋风客里相看欲转蓬鸿鴈萧萧霜渐冷别离况是叶声中
　　
　　秋原千树叶初飞夜火遥村听捣衣莫向他山倍惆怅家林犹恐未堪归
　　
　　寄陈孟敷寓三衢
　　
　　姑篾寒山色似苔越城霜菊为谁开野藤洞口楼西月付与何人照酒杯
　　
　　次韵答林遵性
　　
　　君去秋襟谁共开客庭辜负菊花杯西风野水寒禽外无那相思倚啸台
　　
　　茆斋霜月图
　　
　　■〈犭员〉断霜空月影微半枝残烛掩柴扉五陵年少皆缨冕何事寒山独布衣
　　
　　野航风雨圗
　　
　　枫树萧萧野水西楚天云雨正凄迷沧江欲暮风潮急谁泛扁舟更出溪
　　
　　林虚白画商山四皓
　　
　　几年云卧得清闲总被留侯悞出山若使汉储非早计緑萝青壁也何颜
　　
　　为郑浮丘题花鸭
　　
　　曲栏鬬罢欲离羣还忆吹香几上闻积水天池非不到野塘寒苇月纷纷
　　
　　生色拒霜
　　
　　彩毫将恨寄清酣梦落西风濯锦潭却忆故园凉月曙断英残粉湿秋衫
　　
　　黄蜀葵
　　
　　芳心曽为太阳倾云叶离离玉露零想似茂陵仙梦逺栢梁秋雨洒金茎
　　
　　题林良箴所藏文与可墨竹
　　
　　兎鹘萧条墨影深湖州真迹重千金梦回月冷闲堂曙空翠蒙蒙上客簮
　　
　　为高漫士题方壶效米小景
　　
　　暮云春树意俱闲鹤上瑶笙去不还梦觉屋梁残月曙半帘空翠米家山
　　
　　澹游雨竹
　　
　　梦入零陵见旧丘忽闻瑶瑟不胜愁觉来一片空山雨散落潇湘万叶秋
　　
　　林彦衡典教英山余以墨竹寄之因题于上
　　
　　好是篔筜玉一枝露寒金薤影离离泮林官冷闲看画知尔家园落梦思
　　
　　书云山小景
　　
　　野杖闲行日未曛商歌休思世人闻生平最是知心物祗有青山共白云
　　
　　题方壶清响生琳琅
　　
　　壶丘仙客写琳琅金薤临风片影凉夜半苍梧飞梦到冷冷瑶瑟满潇湘
　　
　　题王献之书展巻
　　
　　练长谁涴墨淋漓年少偏令太守知他日王孙求草圣莫将疎懒傲当时
　　
　　题陶靖节图
　　
　　束带何须见督邮宁辞五斗便归休秋风几度黄花酒醉看飞鸿过石头
　　
　　和靖观梅巻
　　
　　门掩孤山少见人梅花霜鹤自为邻秪今玛瑙坡头月唯映巢居合下尘
　　
　　鹡鸰野棘
　　
　　野棘荒原日又残萧条孤影夜栖寒如今已遂连枝好又恐分飞在急难
　　
　　白头公
　　
　　竹下棠梨花渐稀白头相对语依依五陵年少多金弹莫恋残春忘却飞
　　
　　题董教沔阳王以义水墨扇头
　　
　　暮云归鸟也知还烟树苍茫楚望闲想是泮林官暇日此心遥在五华山
　　
　　为浮丘郑助教之子矿题山水扇头
　　
　　桥门博士本忘机柿叶房深隠翠微好是白云携不去朝朝飞上老莱衣
　　
　　书柯丹丘墨竹并古木幽篁
　　
　　凤箫吹断夜初澄云叶离披玉露凝絶胜洞庭凉月曙数声瑶瑟度零陵
　　
　　孤根曾是老风烟直节从教雨露偏忆得乐游原上路汉陵千树也萧然
　　
　　题扇头
　　
　　醉逐吟鞭任去迟夕阳前路更多岐上林春物仍堪赏莫负秋风薜荔期
　　
　　题画赠逸人
　　
　　潮水春深緑到门半林残火独家村荷衣不醉长安月只那乡山夜夜■〈犭员〉
　　
　　题高牧隠家藏西园雅集圗
　　
　　清朝戚畹尚风流簮佩林泉结胜游转首西园摇落后大梁佳气也成
　　
　　秋题竹木翎毛
　　
　　蜻蜓转逐断香飞歌鸟残春听渐稀为报琅玕应结子荒山秋晚凤凰饥
　　
　　墨兰
　　
　　仙佩销残楚畹香为谁琴里寄凄凉荒苔野棘稀人到摇落寒山秪自芳
　　
　　澧云湘水思悠悠捐佩空歌总是愁自负山林幽隠性不教人见也风流
　　
　　金薤琳琅九畹秋湘皋环佩为谁留空香总逐寒霜尽不比西风落叶愁
　　
　　题梨花班鸠圗
　　
　　绣颈斓斑锦翼齐梁园春树好飞栖乐游年少偏嫌雨莫向花间自在啼
　　
　　书冯公肃耕读小景
　　
　　埀萝云卷读书声谷口人稀晚自耕不见五陵松栢外秋风离黍故宫情
　　
　　送乐舞生陈志淳还京
　　
　　踯躅初红栁作花五云西上是京华承平欲奏钧天乐莫遣仙舟后别家
　　
　　方壶竹
　　
　　一鹤东飞出楚云手携湘緑下入羣几多金薤琳琅影散入秋声夜夜闻
　　
　　云树圗寄林和斋
　　
　　曾记沙头怅别离秋风几度梦新安暮云春树无穷思都付离人两地看
　　
　　题郑浮丘家藏方壶水墨风竹
　　
　　仙墨香销凤影残上池凉水夜初干似将帝子苍梧瑟共作秋声万叶寒
　　
　　天籁萧萧何处鸣湘江云叶助秋声几多金薤琳琅影何限丹丘别里情
　　
　　寄董时贡鲁府纪善
　　
　　秋风黄叶满贫居遥忆王门独曳裾闽海几回深寄别秣陵何事少来书
　　
　　玉融潘源润师事黄山陈平叔师殁哀甚以讣音来告余答诗且寓伤悼之意云
　　
　　白首悲来薤露歌黄山烟树奈愁何逢人共惜扬雄逝唯有侯巴泪更多
　　
　　流水孤云无见期屋梁残月梦中悲慿将一掬清秋泪洒向黄山旧墨池
　　
　　别野霜空柿叶凋曲堂云掩墨香销碧萝野径黄山里谁更登临望落潮
　　
　　老去谁堪逺别离断云流水死生期伤心欲解延陵剑絓向空林若个枝
　　
　　挽方山阐维那
　　
　　双树花飞送断香六时经梵转凄凉青山何处堪埀泪残月疎钟下影堂
　　
　　禅心无住复无依何处飘飘只履归想是石桥西畔去寒林空葬旧僧衣
　　
　　来本无心去即休他时何处更同游可怜施食台前鸟任是无情也解愁
　　
　　翠竹黄花何处寻一团蒲草夜堂深骊珠忽度恒河水空使浮生哭道林
　　
　　题梨花鹦鹉
　　
　　何处珍禽緑羽衣梁王池上恋芳菲也知解语为身累从此无言竟夕晖
　　
　　为高延礼书秋荷鹡鸰圗
　　
　　双影萧萧镜水清露荷遥夜落秋声西风野照荒原夕谁念孤飞忆弟兄
　　
　　寄胄监郑助教并董鲁府记室
　　
　　秋声昨夜满凉天多少离情梦日边埀老更堪逢此别如何王谢惜中年
　　
　　官暇行吟璧水秋曳裾闲惜凤台游白门共醉吴姬酒谁念沧浪是别愁
　　
　　咏白莲
　　
　　银浦凉云澹不收露台仙掌夜悠悠玉箫吹断瑶池月错认华清水殿秋
　　
　　题姑苏吴文刚逺德祠
　　
　　苕霅双溪遶墓林松陵霜露古祠深宋朝冠葢儿孙在秋菊寒泉一片心
　　
　　为郑彦林题渔樵耕牧四画
　　
　　腊雪飞花溪正寒短篷孤棹兴漫漫莫怜公子鱼须笏换与沧浪一钓竿
　　
　　谷口云深夕磬微隔林樵唱数声稀兴来一片松萝月长为清光入夜归
　　
　　三亩谁同荷篑心一瓢聊隠在山阴晚来醉倒柴桑酒不省门前春水深
　　
　　踯躅花残野水生闲吹芦管应同声草衣不带新丰雨高卧云根听犊鸣
　　
　　题墨菊
　　
　　故苑寒花何处寻荒山秋雨緑芜深一枝独笑西风里也似柴桑玩世心
　　
　　为高景度题山水
　　
　　盘石埀萝野翠分半山啼鸟坐来闻上林春物遥相待何事将心寄白云
　　
　　题林能画竹
　　
　　残粉空香玉露埀石坛星夜影离离白头已遂滋泉钓拟待秋风寄一枝
　　
　　为林执中赋茂林十咏
　　
　　独树闲堂少四邻东风黄鸟唤行人若教飞上龙池栁还忆家林薜荔春　右乔木新莺
　　
　　海云飞尽见氷奁止水无声堕玉蟾凉影满天秋袂冷为谁遥夜独钩帘　右方池霁月
　　
　　笑拂孤桐媚此君似携余兴度湘云夕林径小人稀到弹与辽天海鹤闻　右竹里横琴
　　
　　三絶韦编理尚玄若为残帙究先天巻帏坐对梅花月悟得羲皇未画前　右梅边对易
　　
　　竹里烹葵挂马鞭松间敲火起孤烟谁知半向林中榻无限风流寄辋川　右烹葵邀客
　　
　　山盘霜韮夜中尊细雨清灯竹下门不是少陵才独健暮云春树更谁论　右剪韮论文
　　
　　花里春云拂树开半林初日映寒苔数声幽鸟啼来近似惜红香落酒杯　右花坞朝阳
　　
　　云影蕉台秋气清半檐凉雨夜深情湘帘不巻犹残醉徧向萧萧叶上声　右蕉台夜雨
　　
　　琴边霜菊袭人芳鸟外寒松落幔凉若道丘园心赏薄渊明何事忆柴桑　右松菊流芳
　　
　　半亩桑麻绕舍青雨余晴翠入闲庭春来多少生生意分付林扉昼莫扄　右桑麻积翠
　　
　　题墨竹
　　
　　羞与宁王作管吹肯随嬴女凤楼期清平未奏云门乐几见天寒坠叶时
　　
　　书陈叔永高漫士所作小景扇头
　　
　　鸟外羣峰合翠微半湖烟树隠楼扉桐江未胜龙池好聊向寒矶钓夕晖
　　
　　题墨梅
　　
　　官路宫墙野水滨空香何处更宜人相思莫听桓伊管吹落寒城五夜春
　　
　　题呉中美水墨扇头
　　
　　埀萝书室隠清秋千丈澄湖一叶舟回首上林春物早未应长被白云留
　　
　　书陈抟大睡圗
　　
　　驴背谁教一笑还白云高卧万机闲大梁陵树秋声里西华烟萝午梦间
　　
　　题界画二圗
　　
　　飞构凌空际楚天逺临衡霍见湘烟阁中歌舞今谁在芳草春波似昔年
　　
　　连甍复道露台秋簮佩行随翠辇游应是栢梁宫宴罢侍臣词赋尽风流
　　
　　题施子安家藏萧翼赚得僧辨材兰亭巻
　　
　　兰亭禊事迹空陈片石犹传定武真自是宸居贪翫物不闗萧翼解瞒人
　　
　　书高淮水墨扇
　　
　　偶坐孤亭趋不稀片云空翠湿罗衣相逢莫话前朝事剰水残山只鴈飞
　　
　　书陆大守山水二图
　　
　　露下沧波叶尽流千峰残雨一丝秋孤帆谩忆桐江上未胜滋泉下直钩
　　
　　云际飞流见底清惟应官暇爱山行萝衣相对林中净忘却春风五马荣
　　
　　书鸲鹆小禽并枝圗
　　
　　娇养曽嗔解语迟数声偏醉五陵儿想应脱畧樊笼去甘与鹪鹩共一枝
　　
　　衮尘骝
　　
　　暂缷银鞍赐浴归锦尘香扑衮龙飞谁怜习战阴山北满地黄埃苜蓿归
　　
　　墨梅
　　
　　花落含章点翠蛾曲随羌笛动情多闗心最是巢居阁淡月凉云玛瑙坡
　　
　　题林峤扇
　　
　　出谷闲行埜杖随水南村北夕阳时山禽也解轻儒服谁更中林独下帷
　　
　　无酒
　　
　　三径无资鬓已皤一瓢闲却在烟萝何时得遂弦歌兴尽遣公田种术多
　　
　　古寺
　　
　　白猿啼近雨花台林下僧稀野殿开借问萧梁何处在空陵无树有荒苔
　　
　　野寺僧残门半开春风禅室见莓苔数株松栢无枝叶尽是唐人手自栽
　　
　　送老兵还乡
　　
　　曽逐嫖姚出汉闗故乡宁负老来还到家莫恨无金印数亩山田梦亦闲
　　
　　百战沙场一剑知龙钟双袖发埀丝扁舟且逐还家兴莫向燕然羡勒碑
　　
　　二马圗
　　
　　紫骝嘶逐玉花骢曽是沙场百战功今日宛驹无汗血落花芳草灞陵东
　　
　　挽送校尉
　　
　　驰逐三军出楚闗白头慈母望生还归魂不到闽溪月飞度临濠若个山
　　
　　访羽人不值
　　
　　仙坛花落正纷纷洞入丹丘半白云童子开门不相识言师西去访茅君
　　
　　咏胡椒
　　
　　结实重畨小更繁中原无地可移根自从鼎鼐调和去姜桂纷纷不共论
　　
　　咏倭扇
　　
　　半剪青荷一片风月华荡漾露珠融谁知万里扶桑物尽属中原掌握中
　　
　　老渔
　　
　　生事终年在水乡龙钟双袖鬓如霜于今不耐矶头坐闲弄儿孙卧草堂
　　
　　僧房秋夜
　　
　　古木闲岩坐入禅碧萝飞处一灯悬萧萧天籁千峯月梦落秋潭午夜泉
　　
　　美人吹箫
　　
　　石栏干畔緑蕉阴紫竹闲吹学凤吟寂寂长门春掩静商声那得到君心
　　
　　送人度分水闗
　　
　　铁锁重闗路渺漫岭头分水夜声寒君今欲度归何日应使行人羡郭丹
　　
　　羌儿吹笛
　　
　　雪浄阴山片月微数声羌笛起依稀不堪吹作梅花调多少边人尚未归
　　
　　咏秋风
　　
　　朝来拂拂洒征衣吹得闗河叶渐稀回首茂陵何处在空余汾水白云飞
　　
　　观猎
　　
　　九月淮天百草枯晓分千骑猎平芜弯弓射杀南山豹归醉呉姬卖酒垆
　　
　　书王孙射鴈圗
　　
　　锦袍朱帽緑弓弦却射飞鸿灞水边不识栁林闗外路白狼黄鼠满秋田
　　
　　挽方山上人
　　
　　新塔荒山生埜烟飘然只履向何天禅家自是无生灭尘世空余有泪悬
　　
　　慈乌
　　
　　朝天寒陇莫霜林来往长悬反哺心借女庭前双栗树空山不用结巢深
　　
　　秋园晓步
　　
　　凉风飞露冷飘飘菱叶茨菰色渐凋莫叹林塘秋气早五陵烟树亦萧条
　　
　　为陈安素题洞玄子所寄墨梅
　　
　　江郭遥闻鹤上笙也将仙墨寄多情相思几度闲花落厌听孤城一笛声
　　
　　题王羲之爱鹅圗
　　
　　双翎闲泛墨池氷悟入霜毫思不胜遂使萧郎穷墨妙兰亭应是掩昭陵
　　
　　题赵太祖蹴球图
　　
　　天上欢娯蹴画球太平应得侍宸游龙姿已是黄袍贵何事军中乐未休
　　
　　信鸟
　　
　　双鸟枝头弄早春若为飞去报音尘青绫月冷空庭曙正对残灯忆逺人
　　
　　竹梅双雀
　　
　　倦飞双雀也知寒梅竹霜空羽异残回首梁园千树晚栖迟聊寄一枝安
　　
　　书朱氏家藏墨竹
　　
　　丛色修修覆石根春风曾见长儿孙清时好制虞庭乐何事青青老故园
　　
　　书朱氏家藏画鹰
　　
　　一别长杨脱锦绦秋风闲立气偏豪纷纷野雀休惊啅自向山林惜羽毛
　　
　　题孤竹
　　
　　直节何辞老石根几回风雨共苔痕自从悟得孤生意行到梁园却厌繁
　　
　　高景度画沧洲景寄舅氏陈拙修
　　
　　緑杨风引白鸥波波上遥峯扫黛蛾莫道同心如白水渭阳回首更情多
　　
　　甬东诸葛宗道所作山水小景陈师贡索题其上
　　
　　蓬莱宫树晚茸茸却望青青逺寄踪应想旧时猿鹤伴独携归兴度深松
　　
　　题陈召外馆山水圗
　　
　　云木深深少四邻緑萝青壁断行人扁舟已是桃花水更问仙源隔几尘
　　
　　书四爱图
　　
　　内史风流逸思多黄庭读罢兴如何道林祗解怜鹰鸟未胜临池独爱鹅
　　
　　放鹤亭边月影凉六桥行处见微霜瘦笻不过钱塘水只对梅花嗅冷香
　　
　　种藕池边秋草深朱华曽此遇知音只今惟有濓溪水照见千秋万古心
　　
　　南宋诸陵草树秋尚怜太史旧风流如今九畹青青色正在湘潭雨里愁
　　
　　题墨菊
　　
　　湘江闲唱九歌声栗里应辞五斗荣谁为秋来风物冷露黄烟翠不闗情
　　
　　题木芙蓉
　　
　　西风吹袖玉颜酡摇落襟期奈尔何一自鴈池清赏后梁王宾客已无多
　　
　　书画马四图
　　
　　桃花满背汗沾毛太仆承恩意自豪休道盐车稀骏骨逢人谁是九方皋
　　
　　玉河氷水浴青云啮膝骄行逈不羣神骏祗今图画里灞陵谁貌旧将军
　　
　　监牧年深得马情如今犹系茜红缨官中几日无游幸闲向龙池缓缓行
　　
　　背上青毛玉作团圉人欲控更回看春风几度长楸草不见交河雪满鞍
　　
　　白莲图为番昜郭巡警赋
　　
　　素袜凌波緑锦裳参差玉佩夜微凉清芬已在瑶池上况是新承雨露香
　　
　　书方壶清响生琳琅
　　
　　鹤上瑶笙去不还却留仙墨在人间秋风更洒篔筜玉犹似凌云响佩环
　　
　　书萧子厚牧牛圗
　　
　　闲吹芦叶应村讴贪弄山禽忘却牛原草青青陂水緑莫令文绣感庄周
　　
　　柯敬仲古木竹石圗
　　
　　龙虎飞腾凤影孤水苍鸣佩小珊瑚汉家陵树秋萧索也似秋声落画图
　　
　　题苏明逺墨菊
　　
　　九月傲霜秋草衰黄花偏解与秋期玉堂天上同声逺满目寒香欲待谁
　　
　　为陈石田题雪窗悬崖双清圗
　　
　　丛竹香深蕙草寒孤高遥在翠微间上林何限看春客未借金梯此再扳
　　
　　雨竹
　　
　　篬筤枝上雨冥冥不似黄陵倚棹听忆得小堂清响夜银灯犹在酒初醒
　　
　　为潘序班伯时书渊明漉酒圗
　　
　　酒漉乌中不用篘醉来身外更何求黄花栗里秋光满好是无心见督邮
　　
　　山水圗为陈思孝少尹题
　　
　　孤亭闲坐共忘机华顶飞泉半夕晖莫讶小舟频载酒山林今日故人稀
　　
　　酒船一棹镜湖波云掩稽峯半薜萝休道谪仙今独少山林狂客也无多
　　
　　题赵仲穆山水图
　　
　　渭水寒流霜叶踈桐江荒树埜台虚何人更把秋风钓兴在沧浪不在鱼
　　
　　题陈卫之云松轩壁画李白观泉
　　
　　朝罢金銮是醉乡香炉飞瀑晚苍苍布衣早悟云泉兴不到秋霜满夜郎
　　
　　羽人并舟圗
　　
　　松下仙舟一叶闲緑波芳草异人间莫将云水烟霞兴共逐浮丘竟不还
　　
　　绘梨花白头
　　
　　何处飞来共一枝任他头首也相随梁王池上春多少几见开花结子时
　　
　　题西村陈氏所藏高待诏水墨四幅
　　
　　松桂春深野鸟啼緑萝飞处隠仙梯瘦笻好是行来好云白山青水满溪
　　
　　春水重林旧草庐半村残雨带归渔空山不是无猿鹤惆怅何人更隠居
　　
　　水国霜空絶鸟飞乱山寒翠袭行衣何人独在林间隠却向清时更息机
　　
　　水墨年来谁最工玉堂词客我心同林泉天上悠悠别那得相寻似画中
　　
　　赵景哲效米水墨
　　
　　濡须不见米南宫墨客犹传寳晋风应有离情何处着尽随残雨上青枫
　　
　　高廷礼水墨二图
　　
　　龙门醉后墨壶倾京国遥传北苑名今日玉堂相梦夜花昙春树更含情
　　
　　重林茅舍清溪口山人醉倒黄精酒峰头昨夜春雨多起拂萝衣听寒溜
　　
　　偶题林本清界画
　　
　　云里仙台别望遥三花飞近水精桥秋山未下麻姑鹤虚负璚楼品玉箫
　　
　　钱舜举羽毛
　　
　　娇鸟双飞恋浅红乐游原上晓嘶骢别来已少看花伴空对芳菲落画中
　　
　　我惜钱郎粉墨奇莫将花鸟让徐熙湘帘几度银灯夕只讶菱謌太液池
　　
　　题林遵性临方壶墨竹
　　
　　我惜琳琅若故人一回行见一回亲谁家搨得方壶影醉眼看时只悟真
　　
　　墨兰三图
　　
　　去国谁惊蕙草秋几回馥郁向中洲只今泽畔行吟处湘水无情也解愁
　　
　　翠叶瑶花凉露飞山林谁共爱芳菲花时莫更纫为佩满目秋风楚客稀
　　
　　三月微霜九畹寒断香残粉思漫漫多情公子今何处白首空歌澧有兰
　　
　　书李白问月
　　
　　银瓮闲倾采石春水天凉月夜无尘如何翠辇西行处凝碧池头照别人
　　
　　高太史墨竹
　　
　　乍见琳琅忆澹游恍然金薤想湖州谁将史籕临池法醉扫湘江几叶秋
　　
　　书补之墨梅
　　
　　杨家墨妙世间稀曽是明光勅赐归今日画圗流落处断香残粉思依依
　　
　　梅花城留别
　　
　　此会明年未有期便将轻别作长离多情莫学千金水纔满空江又落时
　　
　　腊日山城见雪初故人别后会应疎沙头无日无来鴈相问从今秪寄书
　　
　　白云樵唱集巻四
　　
　　●白云樵唱集附録
　　
　　皆山樵者传
　　
　　闽有高士王皆山氏生当方内承平时豹林谷之隠者其人中虚外夷铲锄城府博学强记貌甚伟言甚文礼甚度解饮酒尤善歌诗有白云樵唱等集壮年落魄不羁未为世用自治城来樵于长乐之筹岭董岩太常六平诸峰凡舟崖翠壁靡不登歴无有定所故自号曰皆山樵者时人莫之识而予先辱交焉每遇风恬日煦即相与聚首歌伐木诗酌数行酒挂幅巾林下聆黄鸟好音幽懐泊如也自后予别去宦游十余年为山东文学掾迁转国子博士山川伊阻霜朝月夕慨邂逅之无从今季秋皆山亦以儒士被荐来京预修书于文渊阁暇日过桥门执予手曰子故人知我者也曩为贫故不得不业于樵以救沟壑之饥与买臣辈为伍兹幸忝登名荐书齿诸逢掖士子于朝以仰望圣天子之光明视向时樵者号野矣将更之若何予曰是焉用更为哉葢士之生也修仁义懐道德时有遇不遇昔贤哲布衣时不耻贱为事如伊尹耕莘太公钓渭胶鬲鱼盐傅说版筑百里奚为人饭牛者比比皆然则子当季披敝裘腰斤斧入山林伐菑翳剪条枚为薪为蒸以爨以煁非野也宜也今既征于朝矣籍甚声名方骎骎向用则当为金门大隠当世大樵吾知上之人将蕲子献邓林美材以供明堂建章千门万户之用下之人欲子砍月中桂以为寒者薪而区区培塿之松栢牛山之萌蘖弗取也子幸毋谓吾心志长而斧柯短斯副所望尔故虽仍旧号庸何伤传曰穷则独善其身达则兼善天下子独不闻之乎皆山抚掌笑曰善哉敬佩教音服之无斁请书以为传永乐丙戌腊国子博士长乐林慈志仁书于成均之署
　　
　　皆山樵者传
　　
　　七闽为东南奥区其地有武夷诸山之胜西北引匡庐天姥相去峙立不千里而近古之隠德之士名可得闻而人不可得见者恒不在于此山之巅则在于彼水之涘若今所谓皆山樵者其殆庻几于斯人之流欤樵者少业为士漫游江海间中年乃弃去名迹葛衣草履樵隠于七岩之山逮今二十年矣当其披云岑履月磴砺斧清涧之滨弛担中林之野仰观孤云俯听羣籁油然兴发拊石而歌之歌曰朝采吾樵兮庶无累于我心又歌曰陟彼西山言采吾樵幽幽长林可以息劳尧舜之世岂不美兮邈西山之莫招我思古人于焉逍遥歌以长啸声若鸾凤山鸣谷答林树振动修然若将蜕污浊而超鸿蒙者既而乃曰夫环吾闽皆山也山皆可樵也顾何必于是乎于是复持其斧斤东采海上诸峰西登武夷造九曲之深往来于幔亭仙掌间又将道三衢入烂柯山求古人陈迹而览之以候安期羡门于烟萝云径之表冀有所遇因自号曰皆山樵者云
　　
　　论曰昔庄周行山中见大木焉伐木者止其傍而弗顾周曰此木以不材寿又曰夫直木则先伐矣此皆材之累而中道之夭于斧斤者樵者入山有年其所见得不有同于是乎遯世之士虽非中庸洁身守志君子取焉余为樵者着传越五年朝廷搜罗遗逸而樵者以聘至京师且入东观与校雠之列暇日过余翰林相视一笑余因戏之曰君得不以会稽之章绶而来乎樵者笑曰子幸毋深诮吾吾之斧柯固无恙也因为重书前传漫识于此时永乐五年丁亥仲春之望翰林院检讨独山王偁孟扬书
　　
　　皆山樵者赞
　　
　　闽士王恭自谓皆山樵者善为诗有唐人风格葢博学隠者云赞曰葛天之民太古之音越唐过汉戞玉铿金布衣萧然不慕宠荣强之而起朝阳凤鸣翰林院学士庐陵解大绅赞
　　
　　皆山樵者说
　　
　　新宁王先生以皆山樵者自号予谓合火水石土积而高者为山而草木生之是生草木者山也载山者地也举大地皆山举山之草木皆樵也博哉号乎盍求其称也诗曰瞻彼旱麓榛枯济济薪之槱之左右趣之先生安重不迁为人敬慕有类于旱麓之可瞻故曰皆山才美外见有类于榛楛之薪槱资夫日用之不可无故曰樵者彼以众人之樵而视先生之樵是不知其卓卓也今天子嗣位先生舍其斧斤观光于朝行步锵如出言粲如如华虫黼黻可以文盛世如金钟玉磬可以鸣治音樵之进于是也至矣予于是乎观丁亥冬十月二十日长乐林仲贞书长安西之公邸
　　
　　皆山樵者辞（有序）
　　
　　皆山樵者姓王氏名恭闽人也闽地皆山而恭以文学行谊隠以樵故以自号今年六十余矣工于诗有盛唐之音平生罕与世接黄冠草履往来闽中濯清泉息茂树引觞独酌负薪行歌人莫得见也乃者朝廷大征天下儒硕兴石渠虎观之事闽中以恭应诏余时代匮词林得与恭相识幅巾鹤发风骨癯然翛翛乎似非尘世中人也事毕告老而归过予言别作皆山樵者辞以送之环七闽兮皆山郁苍翠兮盘盘若有樵客兮山之间葛衣草履兮风雪颜朝出游兮负薪暮来归兮煮石松涛撼屋兮萝月白濯足清冷兮于焉以息超然逺世以自洁兮遁迹空山而莫俦岂遗污浊而蝉蜕兮傲睨万物以尚友乎巢由石渠天禄兮邈彼瀛洲以翱以翔兮俾余校雠顾轩冕岂余心之敢慕兮望皆山乎赋归休清风浩浩兮白云悠悠斧柯无恙兮返吾故丘彼会稽之章绶兮曾何足以少留永乐五年龙集丁亥季夏立秋日赐进士及第翰林修撰承务郎庐陵曾棨书于京师寓舍之九竹轩
　　
　　右皆山樵者传赞辞说乃前辈解大绅王孟扬曾子棨林慈林仲贞诸先生为王皆山先生作也皆山先生善鸣于诗遗有白云樵唱诗稿予已为之版行又得福州举人呉锵以此文寄到南京予重前辈之文章而益信皆山先生之才之德足为后学之模范也遂録此附于白云樵唱之后成化癸卯十有二月后学九仙山人黄镐跋
　　
　　白云樵唱集附録
