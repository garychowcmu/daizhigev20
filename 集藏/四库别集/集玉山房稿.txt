钦定四库全书

　　集部六

　　集玉山房稿

　　别集类五

　　明

　　提要

　　臣等谨案集玉山房稿十巻明葛昕撰昕字幼明号龙池徳平人官尚寳司卿昕以荫起家初除都督府都事阳武侯薛鋹以贫故几不得袭昕力排羣议鋹始得袭封寻迁工部屯田司郎中议裁惜薪司炭额百余万又汰厂司内官五百六十一人祸几不测然连三疏争之竟如议又争戚畹郑福滥请恤典虽不行天下壮之其风节颇侃侃不阿其它文亦踈爽骏快无媕妸龌龊之气肖其为人惟赠孔剑峯一序似乎溺于左道不类昕之所为然昕不得其父母遗像孔以术追写如生故喜极而誉之发于孝子之心不自知其言之失犹可以曲谅者也是集为其子如龙等所编凡疏一巻赞语一巻诗一巻序一巻志状一巻记铭跋一巻启一巻书二巻祭文一巻今仍其旧第着之于录焉

　　乾隆四十四年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　集玉山房稿卷一

　　（明）葛昕 撰

　　○疏

　　寿宫营建事宜疏

　　题为钦奉圣谕事准礼部咨该本部题万厯十二年九月二十一日司礼监太监张宏等传奉圣旨朕奉两宫圣母阅定大峪山吉地兹仰奉慈命遵皇祖故事预作寿宫一应营建事宜礼工二部会同择吉日来行钦此钦遵恭捧到部臣等查得嘉靖十五年我世宗肃皇帝预择寿宫旣得吉兆随即命官营建规制尽善福祚无疆今我皇上睿谋逺识亲卜大峪山吉地复恭奉两宫圣母阅定为万万年寿域随勅臣等会议预建事宜仰见大圣人之作为同符皇祖超越百王乃卜世卜年之洪基而非寻常营作所可拟也臣等祗承纶命敢不殚心经画仰赞巨典谨遵照嘉靖年间事例叅以今所应行逐一议拟开列上请恭候圣明裁定节奉圣旨是伐木祭告遣公徐文璧兴工告九陵遣公徐文璧朱应祯侯吴继爵郭大诚蒋建元伯王学礼刘应元卫国本王伟天寿山驸马侯拱宸后土等神尚书杨兆各行礼钦此该本部拟奏差官处办木植砖石物料及工匠夫役等项径自题请施行臣等卷查嘉靖十五年预建寿宫经费浩繁规制物料俱候内外重臣亲诣天寿山规画会计议处具奏所据处办钱粮工匠等项及本部应委司官合行事宜相应急为议处仰惟皇上神谟宏逺睿思精详法皇祖之弘规承两宫之慈谕特勅臣等预建寿域诚足以培亿万载灵长之庆一切营建事宜该臣等遵奉成命已会同礼臣恭照嘉靖十五年事例将开山兴工吉期并应差内外大臣已经具奏题恭候圣谕钦定职名其科道兵部司属锦衣卫内官监等官移文各该衙门听其径自题请至于各项物料数目合遵先年事例候钦命内外重臣会同科道等官亲诣大峪山督令官匠人等踏勘从实会计前来另行具题外所有臣部总理工程提督工程并催攒物料兼督大石窝等处堂上官亦均候圣明裁定其应差司属官员及议处钱粮木石砖瓦等料并工匠夫役应行事宜议拟列欵上请合候命下臣等钦遵施行其有未尽事宜仍听臣等内外大臣会同酌议具题
　　计开
　　一议分职掌照得大工工役重大司官湏委任分理各有专责庶便考成所有本部司属合无一一分泒职掌除本司掌印官臣昕管理钱粮不时徃来工所调度一应工役其常川在工验収木植砖灰石料催攒夫匠管理工程似应差委司官四员山台两厂管造粗料司官二员神木等厂収发木植司官一员大石窝马鞍山白虎涧开取石料及烧造石灰司官三员瑠璃黒窑烧造砖瓦司官二员大通桥查发砖料司官一员其临清烧造城砖通州查发砖木即札委本处注选司官各行管理不必另行差委以滋烦费
　　一议处钱粮照得工程重大支用钱粮自当浩繁今查本部节慎库见贮屯田等司堪动料价事例为数不多合无先尽见贮银两支用其各省直拖欠本部各项解京钱粮应照先年差委司属官分投守催但恐于各地方未免骚动今次合只严行各省直抚按官勒限将各该司府节年拖欠匠价料价并见开事例银两除蠲免奏留外上紧尽数催征按季作速解部接济臣等多方撙节务期有济如再不敷仍查照嘉靖年旧例具题勅下户部兵部查发协济庶钱粮不致缺乏而工程可为永赖
　　一议查处木料为照工作肇兴首莫要于聚材本部各厂旧存木植近因鼎建慈宁宫殿及添修龙跸殿等处将収贮楠杉鹰平取用数多见存数少即今大工需用柁散等木除照例泒行各商买办外楠杉等大木合先将各厂见存者委该司官会同内监酌量取用一面仍移文川广等处抚按官查照先题数目陆续催解前来接济再照在厂木植径运大峪山工所道路窵逺为费不赀合无行内官监差掌尺寸官作在于各厂查照原估栋柱等项照数截成粗料方行运行赴该工出细遗下顽头木屑即尽发瑠璃两窑烧造瓦片庶于工作两济
　　一议采石恭照寿宫兴建惟用石料数多而开山凿取拽运更艰查得嘉靖十五年各项石料俱在大石山窝马鞍山牛栏山等处开取即今应用石料仍应照旧在于各山取用合无先差监部官带领匠作前赴各山勘验分别青白石及白玉等石某塘堪充某料预为会计多召匠作分塘照数开取先尽地工所需刻期开出听运务要坚细合式期济实用
　　一议烧造砖瓦照得瑠璃等窑并苏州临清等厂烧造砖瓦徃年率有粗恶不堪应用虽节经移文严督如法烧造犹自玩习如故今鼎建寿宫非寻常工程可比前项各料合行内监并各厂委官查照先年式様务要澄浆得法火力俱足体质坚细各记窑户姓名以便查考其大通桥张家湾砖厂本部即行该管司官将见积各项砖料查明呈报听候运用不足数目仍照先题事理行催苏州临清等厂照数泒运立限解赴前来应用又查得昌平州迤东地方先年原有窑座俱曽烧运上用砖瓦其道路去陵颇近合无多招窑户即于该州地方采取细土如法烧造务期精坚合式仍听各窑户自运工所验收与临清黒窑各砖相兼应用尤为省便
　　一议烧运石灰照得砖石所需全赖石灰为数颇巨若验收无别则弊窦易生查得马鞍山烧运灰色洁白军庄灰性稍次且道路有逺近价值有多寡合无以十分为率军庄止准烧三分严行该管司官各另给号票运送监工官处对票验收原駄不得卸地堆积以滋守候等弊仍不许将军庄灰充马鞍山白灰及将沙石挿和希冒价值违者管工官从重究治庶宿弊可厘而灰皆实用
　　一议均买办照得物料有贵贱价值有盈缩本部虽有会估尚有开载未尽者一遇泒佥买办各商遇有利者钻刺承揽无利者展转推避今值大工兴建预支银两动以万计若不议拟画一不惟钱粮难完抑且有妨工务合无查照先年及今惜薪司柴炭事例将本部铺户分作四把中间审其家道殷实及有行止者一二名为首众各连名保结每遇闗预支眼同赴领敢有侵费而同把不举首者坐令均赔庶苦乐相当永杜规避钱粮可济实用
　　一议取车辆照得装运木石等料车辆在湾厂责令通惠河郎中差泒在内厂分拨见役车户承运但本部及湾厂原额官车数目不多分运石木不敷应用查得嘉靖十五年旧例原额泒取直隶各府车户装运合无仍行各该巡抚衙门转行顺天眞保定等府附近州县佥泒车户报部仍候本部明文至日方酌量解部应用亦不得一槩滥行泒扰其运过脚价照估散给完日先期发回庶输运有济工作无悮
　　一议处匠役照得大工兴作木石瓦撘等匠合用数多遽难召集查照嘉靖年间事例随工匠役行戎政衙门及五城兵马司宛大二县拘集其开山石匠行顺天眞保定等府州县佥解合无将前项各匠俱各照例在内仍行戎政等衙门多方拘集在外应取开山石匠仍行各该巡抚催取解部俱要精壮艺熟者方准收用本部照估给与工食各匠伙内令推有身家行止者准作头役便于约束众匠其承领工价见工分给仍严禁头役侵克俾各匠趋利赴工方为有济其大工兴建之日民间私工不许占恡匠役有碍拘佥仍行各城巡视御史出示晓谕
　　一议处军夫查得嘉靖十五年营建寿宫兼修七陵至用官军十二万更畨应役今建此大工合公同内外管工官估用军夫若干照旧例咨行兵部行移京营摘拨赴工应用其永巩二营摘拨杀虎手并见在各朝房看守钱粮军人巡山防山要务严谨不致踈虞仍各免其撡偹其京营军夫俱听提督工程官及兵部司官点闸同工部司官量工拨泒与本部募夫相兼供役仍照例给与盐粮造册送户部闗支
　　一议支银两照得夫匠之在山工旣离京窵逺薪米不便照常等候出给实收不免有悮工作合照先年事例给发预支银每次二三万两差官解发昌平州寄库听候提督大臣按月酌量给发放支陆续另发接济该工司官仍每半月出给实収一次赴监视工程科道挂号每一月开具掲帖送提督大臣并呈本部查明照数扣除每季终该工清查出给数目仍该找给银两若干报部以便筭给年终通将给过钱粮造册奏缴
　　一议处供应照得在工诸臣驻札山陵非岁月可计俱应量给廪饩但昌平州素称凋疲一切应付俱责令处给势必不敷合无移文顺天抚按衙门查将偏僻州县驿传及无碍银两酌量泒发该州协济每年终各将泒取解送过数目咨部查考庶免偏累
　　一议处军夫匠作止宿处所照得大工兴举人人露宿原无室庐倘遇风雨何以存息合无咨行提督并天寿山内外守偹许于红门内外近工逺树处所听居民人等随便撘设浮铺出卖饭食其做工军民夫匠或二三十名亦许撘葢席舍一二间居止如敢有棍徒生事抢骗吓诈财物者悉听巡视官校访拿究治
　　一议取水泉照得山中水泉甚少军民夫匠屯聚万众仰给于水时不可缺查得嘉靖年间兴建寿宫旣截取河流复多开井眼合无行令内外提督等官督率钦天监官相勘附近工所地方但于龙脉无碍处所即多方开浚井泉务足军民夫役朝夕汲用统乞圣裁奉圣旨寿宫营建事宜旣议停当俱依拟行总督工程命卿杨兆提督工程何起鸣催攒物料等务王友贤各照例领勅管理

　　议酌开纳济工疏

　　题为遵明旨酌开纳以济大工事照得万厯十二年二月二十二日臣等因恭建慈宁宫殿将来预建寿宫合用楠杉大木题行采买及縁经费重大库贮诎乏臣等议开纳事例以济各项列欵候酌议另行题请奉圣旨是这木料着该省抚按官多方采买陆续解进以应大工急用毋得迟延误事亦不许加派扰民钦此钦遵除楠杉等木咨行各该抚按衙门采解外所有开欵事例臣等谨将本部户部见行事例及先年开纳文武职官监儒吏承等项会同吏礼兵部细加酌议停妥俱于选法无碍相应遵旨开欵上请恭候命下本部出给榜文晓谕在京者不分寓居土著依亲探亲等项俱准通状赴部取具乡官印结先行给帖纳银一面移文各衙门及原籍官司查明给与札照并通行在外各省直行令各项人员亲赍银两赴部上纳有愿于在司府州纳银并丁忧歴役未满情愿欲纳银两者俱一体准収不许留难罚纸致阻告纳之途仍咨南京工部遵照题奉钦依一体通行开纳各项银两俱照季终类总解部各该布政司及直隶府州以文书到日为始置立循环文簿二扇将纳过员役日月姓名银两数目逐一挨填明白比照本部催征料银事例选差的当员役按季赍送本部倒换稽查仍照例置簿一体填写送巡按衙门查核所有収贮银两各地方官仰知大工需用甚急不得擅留别用如各司府州钱粮不能应期催征仍将例银那移扺数不行按季解部者悉听本部叅究本部仍将纳完过各项人员类开文簿各一扇咨送吏部兵部查有诈伪等项情弊不问已仕未仕严行各该官司追究详夺以凭从重叅治再照前项事例臣等縁本部钱粮万分缺乏乃借权宜之策以济一时之急候前项大工完日本部即行奏请停止伏乞圣裁奉圣旨是

　　请罢开矿峒疏

　　题为恳乞圣明顺天心収地产以助万寿大工以拯良弱穷民事该顺天府房山等县民史锦等奏称水峒等处产有矿银奸民掏窃获利甚多乞要比照嘉靖年间开矿事例设官公取所获之利官四民六分収上可少助大工下可拯救穷民等情奉圣旨该地方矿峒应否开取着抚按官上紧查勘明白具奏该部知道随该顺天巡抚都御史张国彦巡按御史张文熈各题称旨行该司道督同各州县正官亲歴水峒儿等处踏勘似难议开仍将各峒口照旧封固严禁偷穵钦奉圣旨工部知道臣等看得银矿之在各山封禁已乆不许擅开葢不惟恐民竞利易以酿乱且地近陵京外接边境利孔所在隐忧可虞况得不偿失终难济用今该巡按官会勘立请禁止前来诚老成长虑之见相应依拟合候命下本部移彼处抚按官将前项各峒口仍照旧封固严令地方官不时巡缉毋致奸宄潜聚以启它虞以后小民敢有再如史锦等擅自假公奏扰者即便严行究治庶奸徒屏迹地方无扰矣奉圣旨这矿峒旣难开取罢

　　议恤运车疏

　　题为畿民节办车輌万分艰苦乞赐矜悯从长议处以销隐忧以固根本事该顺天府尹徐元泰题称前事钦奉圣旨工部知道臣等卷查嘉靖十五年预建寿宫旧例派取顺保等府车数至五百余辆比时尚称不敷今次在顺天保定等府各止派车一百六十辆葢以元宫重大首赖于石非车不能输运至工议将各府随到车辆与本部额设车辆相兼载运迄今尚未运及百之一二本年二月二十六日该本部右侍郎王友贤诣大石窝等处驻札经月查催石料目覩车辆数少恐暑雨届期载运不前具题催攒奉圣旨这车辆着该州县上紧解送应用不许迟误工部知道钦此照得预建寿宫全资于石而转运到工必资于车今次所派车辆较之先年不及少半葢縁先朝庙殿工兴民间称苦莫过于车而臣等深鍳徃辙恐其重累贫民旣捐料银又捐事例咨给于起车之日处之不可谓不厚及车到之日又给预支以免赔累每车每运自石窝徃返七日每车折四丈上下即得银十五两运价尤不可谓不优辇毂之下耳目自在岂有用民之力而不曲为之处者该府轸念民瘼真若痌瘝在身谓运石派定车辆无容别议言之诚是又惟恐大木将来仍复遗累预求停免相应依拟合候命下本部移文顺天保定等地方作速通将原派运石车辆趂此未雨之时俱限十日内催解到工将估定应用石料刻期运完尽放归农决不乆覊以妨民业其应给脚价查照原题随运随给亦断不令时刻守候至于川广大木到湾之日止责成本部在官车户陆续载运并不复行派扰该府仍通行出示张挂晓谕畿民有车之家各要安心作速赴工运石以后惟听其徃来定不复行佥派时当营建之初委实惟石为艰该府亦必同心共济不得延缓后期以致悮事则民力不伤而大工攸赖矣奉圣旨是以后运木车辆你部里临时酌处母得重累畿民

　　酌派文石疏

　　题为恭奉上旨传宣等事准内官监掲帖开称万厯十三年五月二十六日御前覧过浚县并三河开取到花斑石俱不堪用本日奉圣旨还着徐州开取有花様坚美的来用神领山白玉石■〈扌东〉选好的相兼应用钦此本监于二十七日覆奏奉圣旨是工部知道钦此钦遵为此合用掲帖前去工部行令该司钦遵明旨前去徐州开取就彼成细前来应用等因到部送司除神领山白玉石即行差官督匠开取以后相兼应用外卷查嘉靖十五年预建寿宫合用花斑石三千一百块即分于浚县徐州采取后因应用不敷又复分派徐州浚县等处采办本部各差官分投前去公同各该抚按及兵偹并府州县掌印官选择匠作开取解用今准内官监题出合用花斑石共四千九百五十块相应酌行采办臣等看得前项石料旣奉明命于徐州开取敢不祗承德意以壮亿万斯年寿域但念徐州地方南控吴楚北接齐梁水陆冲繁转输要会实国家襟喉重地节年以来频遭水旱灾伤小民嗷嗷待哺蠲租赈贷仓库空虚即今多方安戢犹恐不足以奠民生而妥民志若一旦将此数千石块尽责之营办不惟造办不前躭延岁月有悮工作抑恐经费不赀烦扰地方民穷怨起隐忧可虞其如皇上爱养元元戢宁方夏之意何况美材难得即今并工尽力于此一处求之恐亦未易以取盈也查照嘉靖十五年皇祖朝预建寿宫需此花斑石料亦于浚县三河等处兼取选用至今在寳城殿宇者一体坚美此皆臣等耳目之所睹记是先年采取未尝独于徐州而浚县等处亦在所不弃也兹者大工取用此石合无再照旧例将内监开取石数三分为率徐州量派一分其余仍于浚县三河遵化等处着落各该地方官亲至出石处所开求前石务要花様纯全体质坚润本部仍分委能干官员题请前去各该地方会同彼处抚按及司府州县掌印官选择髙手匠作严行催督务照发去尺寸各细心拣选开取其不堪石料不许混开开成选中即在本处琢磨成细上紧陆续差官管解前来应用庶石料四集大工易举徐沛凋疲之地不至重扰我皇上亿万年之庆弥衍于无疆矣奉圣旨徐州地方旣称凋疲这石料准开取一半解用其余浚县等处协办合用工食你部里还与设处毋致扰累小民

　　议取官木以济工用疏

　　题为钦奉圣谕事案照预建寿宫工程重大节该本部题奉钦依楠杉大木鹰平条槁行川广芜湖等处采解其松木五万九千五百余根例该召商买办随经批给铺户耿应祯等分投収集续据各役告称张家湾等处并无客木即徃山西产木处所収买经过五台县河门口地方见有漏抽入官长皵木四千余根松木二万八千余根召人认买变价济边又有在山内木大小六万余根告乞查处等因随该本部移咨山西巡抚衙门委官查勘回称五台县河门口堆放木植果有三万一百九十二根又据部差舍人吴大经禀称本处木料除河门口外各山尚有六万余根又据本处客商李希夔等告称五台地方见在松木三万有余乞批拽运等情臣等看得大工物料节奉明旨着上紧办造川广大木虽已派采而柁皵松木召买颇难各厂正值匮乏尤宜急行措处今五台县既有存积木料数多又经咨行山西巡抚衙门查勘前来相应题请合候命下本部移咨山西巡抚都御史转行该司道官督同府县等官即将前项入官松木照依咨开堪用数目给文差官管解赴部以济大工之用其水脚酌量地里估计合用若干就于该府収贮本部事例银两募夫拽运前来不得分毫派扰小民其各商原报在山松木听令原领有本部批文者许其入山自运前来不得阻勒解到之日仍听本部拣选照估给价収买应用庶木料有偹而需用不乏矣奉圣旨是

　　请罢助工之令疏

　　题为传奉上旨事该内阁逓出掲帖该文书官宋坤口传圣旨寿宫工程浩大未有次第应用钱粮数多闻嘉靖年间朝殿等工抚按官各进有助工赃罚银两工部还查见在钱粮有无足用助工事是否可行明白来说钦此臣窃以帝王举事贵圗亿万年之业尤贵得亿万姓之心大业集而民心不失斯保世滋大享祚灵长之道也我皇上乘干履泰鼎建寿宫中外臣民翕然欣戴其于亿万年之业固已预圗之而于亿万姓之心亦佹得之矣臣等职司邦土义切急公即帑藏空虚未敢言诎而委曲措处亦已用至五十余万金矣今元宫重地几已垂成而殿庑诸工尚无次第乃圣心逺虑俯询钱粮又欲仿嘉靖年间助工之例以足工用臣等仰奉睿谟亟宜乗此清问援例请助以济大工但臣等反复深思有未敢以遽请者葢海内地方与昔殷厚不伦又畿甸山陜灾沴频仍大江南北洪水横溢而苏松两浙复以杼轴苦湖贵四川复以征材苦江西以陶噐苦河南以版筑苦滇粤以用兵苦诸边以备宼苦抚按诸臣仰承德意不敢多事以扰民而所贮赎锾些须藉以佐公家之急故外之不继且内焉是资甚则有咨行各部求权宜以处者又其甚则有请之内帑求颁给以济者此岂不知庙堂之上财用之不足哉诛求已徧计无所出耳兹一旦而以助工之诏传之四方抚按诸臣其势不得不责之有司有司未必皆贤万一奉行未善借言明旨公肆科罚株连波及逮系责追累累道路窃恐大工未必济而且重遗我百姓困也不大为圣心所弗安乎臣等区区之愚伏念预建寿宫乃国家重大吉典正臣子毕力供事之秋必使财不费而工成役不劳而事济方为忠爱之完画恭查本部库内积贮尚有事例银六十万金尽足目前支费将来若复难继自当查例上请借用惟期不至悮事臣之责也何敢他诿伏望皇上俯从本部之议容臣等渐次经理务在勉图成功光弼盛典无以费巨而烦宸虑无以财诎而藉外锾则亿万姓之心胶不可解而亿万年之基亦因以永固而不替也臣等不胜惓切祈恳之至奉圣旨朕念工费浩繁财用不继欲照嘉靖年间事例权宜措处你部里旣这等说且着用心经理如有不敷预先查议题请以济大工

　　请増大料运价疏

　　题为议处大料运价以苏车役以重吉典事该督催物料本部左侍郎王友贤咨据车户杨福等告称前事臣等窃谓役民以力者必使常有赢余俾利有可趋不必驱民以法而民自乐于从事本部向于车户一欵当大工创议之始未暇计其装运大料多用骡头撘挂之苦漫然责以拽运虽比照旧时会估量行议价中间委属亏累如大石窝运价仅足供草料饭食之费如遇改辙车撘挂即亦称困至马鞍山运价则又不及大石窝逺甚况今明楼全料俱在本山尚未运到十分之二三衙门车户宁受比责竟不肯徃役垂涕诉告咸以大料价少亏苦为辞若不及今速处将来必致悮事合候命下本司掌印官仍会同监视工程并厂库科道官及见工司官将大石窝大料自十一丈以上至十六丈俱各比新估量加脚价马鞍山运价即照依大石窝事例一体给价以济燃眉之急其余大工应用一切大料等项运价原无定估者容臣等临时酌处给价务使车户不致亏苦通候大工完日即行停止后不为例如此不惟京湾车户乐于载运即四方车户慕利而来者众矣奉圣旨是

　　请广鼔铸以佐大工疏

　　题为钱价腾贵工用不便恳乞圣明俞允量行添铸以济大工事该提督工程本部左侍郎曽同亨咨据见工本部郎中徐泰时呈称前事臣等看得国家之设制钱所以足国裕民顷者本部遵奉钦依铸万厯金背钱十五万锭每积至三百万文恭进内府一次又以六分之五咨送户部折放官军俸粮此钱一布小民喜于行使致令嘉隆旧钱一时停格不行诚以皇上制钱轻重适宜轮廓龎厚利于民用也乃此钱原铸有限流布民间未多即京城内外已苦钱贵况大工夫匠日聚几万朝夕饭食交易利于用此钱而苦于不足亦理势所必然者旣经提督侍郎曽同亨咨议前来欲添鼓铸以便工费诚与臣等所见相同合无即从所请恭候命下臣等行令寳源局原管铸钱员外郎沈修除将钦依限铸锭文照常鸠工成造先后陆续恭进内府并续送户部外本部另动节慎库事例银两另雇炉头量行添铸专济大工每月一次约二百万文解发工所令其搭银行使候工有次第夫匠数少即行停止后将动支过事例银两若干铸过万厯金背钱若干文造册奏缴偹查再照目今新铸制钱每银一万两买办铜锡煤炸及杂料工食该铸钱七百一十八万文而民间行使率以五文扺银一分是银一万而得一万四千两有余之用也况钱数渐添银易倒换物价且将渐平足国裕民莫便于此伏乞圣明俞允勅赐施行大工幸甚臣等幸甚奉圣旨是

　　议处协济大工疏

　　题为大工方殷库贮匮乏乞赐议处协济以纾急用事据监督节慎库虞衡清吏司主事徐榜呈称照得本库实在应支寿宫银止十万余两事例停止欵数旣多仅存数条输纳渐少而四司节年料价各省直拖欠不可胜计即今内外大小营造工费无筭前项银两不敷若不预为区处诚恐临期有悮支放呈乞酌议等因到部送司案照预建寿宫工程重大支用浩繁先该本部条议工费银两先尽库贮见在料价及开纳事例银陆续支用如有不敷查照嘉靖年间旧例题请户兵二部协济等因节奉圣旨寿宫营建事宜旣议停当俱依拟行钦此已经通行钦遵讫今该前因相应议处案呈到部伏念臣等猥以踈庸荷蒙简任每见工费浩繁輙日夜焦思与内外诸臣悉心计议初到部莅事日库内収贮事例等项银两犹有三十万之积臣方窃计各省直应解本部钱粮或可陆续接济不意数月间一应工料支用外所仅存者止有前数在各省直应解料价等项银两又且不多臣始不觉惊惶以如此大工之费臣不能预为计处致有此燃眉之急臣诚无所逃罪臣等复详查本部工费钱粮先年原无定额遇有传造兴作临期料计数目酌量分派各该地方征银解部用剰存积是以库内间有余羡足偹缓急自嘉靖三十五年以后工作频兴当事者因约一年之费着为定数分派各省直名为料价每岁额数止五十余万两并匠价等银通计不过七十余万即今川广大木抵湾应发运价鹰平条槁价应找给与夫各司应支发银两在营缮司除修过翊坤宫并弘德殿等处方在筭给实収及寳善门玉熈宫天坛重城都城千歩廊房等处修理支费外若年例之修仓砖料司礼司设内官监经厂工料与夫苫葢大木板枋约该银二十余万两虞衡司除见办银作局水银等料寳源局铸钱支费外若年例之盔甲王恭二厂兵仗局寳钞司乙字等库龙沥等纸酒醋局料价烧造磁缸买办硝黄以至修理大庖厨约该银十五万两都水司除传造铺宫婚礼针工局冬衣铺葢并见今筭给川漆价银等项支费外若年例之噐皿厂六科廊尚衣监金簿供用库柴炭板厢司设监干清等宫龙床光禄寺小红杠丙丁二库串五丝御马监白麻马槽桩料价织染所蓝靛苏木等料约该银三十万两屯田司除见应支寿宫钱粮外若年例惜薪司光禄寺之柴炭内使折价巾帽局靴料御用监御马监银作局织染局料银约该银三十万两通查各司一岁支费不下百万两出浮于入以致移东就西不胜补凑之苦至于各处未解料价及事例银两在浙江江西则以织造烧造留湖川贵三省则以采木留顺天大名徐州则以采花斑石留淮扬请留修堤河南请留修府第苏松请留造方砖陜西等处请留赈济存多于解以致取彼与此日以那借为事今自寿宫而下内外营造万不容缓而各项支费毫不可缺欲照徃例加派小民则各省直重罹灾困皇上方蠲内帑以赈济之臣固知皇上之心所不忍也查得嘉靖年间建造慈宁慈庆宫及预建寿宫题行户兵二部动支草料子粒银三百四十余万两协济建造殿堂朝门等工该礼部等衙门会题借支户兵二部余盐课银缺官柴薪等银四十万两及光禄寺召商买料积余银二十万两庙建采木等工费又各支南京工部班匠料银及南赣桥税广东椒木香料盐引杂货等税亦以国家之费取足于国家之财而维时当事诸臣亦不忍坐视同室有待哺之困不笃共济之义如此也即今寿宫工料之费已用过八十余万而未完工程尚多其费葢未可预计外而若临清之加派砖料瓜仪之召买木植以及近日各府库之墙垣房舍暂议停修者又不与也先该臣部具奏如遇钱粮不敷之日临期题请议处等因奉圣旨朕念工费浩繁财用不继欲照嘉靖年间事例权宜措处你部里旣这等说且着用心经理如有不敷预先查议题请以济大工钦此钦遵今兹万分缺乏之时苟无权宜措处之计有悮于工程匪细伏乞皇上轸念大工繁重及年例额派并各宫修整事非得已勅下户兵二部查例其行协济惟复以户部饷边赈饥支用不足似难照常协助特令兵部将缺官柴薪子粒桩棚草料马价等银共发四十万两南京工部匠班料价苇课等银先该本部题发二十万两充四川采木之费后因停免三运前银未经给发乞今再量动十万共凑三十万两即行解部以济目前之急此外容臣等将先年议开各项事例见今停止择其无碍选法者并新议一二欵会同吏礼兵三部议行开纳以偹将来不继之需如工费少足即行停止恭候命下本部咨行各该衙门照例议处济用其应纳事例另行开欵上请臣等非不知国家之财当为国家蓄之且事有司存何得蹈损彼益此之嫌顾事至于无可奈何势出于万不获已故不得不循例以请也再照各处料价原为本部年例供应之费开纳事例原为预建寿宫之费前此曲从各省府借留葢出一时迁就权宜之意殊非事体伏乞天语叮咛各抚按严令有司偹查二项银雨除十五年以前奏留者作速截数扣解自十六年为始以后俱不许擅自议留及听其逋欠不行催解如有仍踵前弊容臣等并该科查叅处治庶目下之用少纾而将来之工费有赖矣奉圣旨是大工繁重钱粮不敷着兵部于太仆寺南京工部于苇课等银各动支三十万两协济

　　覆留开纳银两以佐荒政疏

　　题为敷陈救荒要务以济时艰以图永赖事准户部咨称前事臣等看得山东道监察御史黄正色题称浙直江西河南山东山西等处地方灾荒要将本部见行开纳事例颁示天下令纳级纳监人员俱输粟本处听凭有司随时赈济一节为照本部开纳事例葢以内外大工经费甚繁而各省直年例料价连岁以灾荒征解不前库藏日匮不得已而酌有前议然各欵开自十二年三月至十三年五月即归并户部一十七欵停止一十六欵十四年五月又停止七欵至十五年九月以来库贮万分匮乏题奉钦依新议増复数条今准吏部咨乂将光禄寺署丞京卫经歴各行停止所存欵数未多近日来输纳益少内外工费正虑不敷今御史黄正色备陈灾伤要将本部事例留赈饥民无非恤灾救荒以广我皇上惠养元元至意但前项银两在浙江苏松徐州等处俱以织造采石题准留用陜西年前已留备赈一年近该户部始题议令照旧纳解本部无容别议外及查陜西北直隶等处近来得雨麦称有収榖种复布小民颇有更生之望惟山柬济南东昌兖州府与河南开封府各地方尚称未雨今若一槩议行存留恐以无多事欵行之有灾地方未必眞济小民而有司借此复议尽留则内库将益空诎是以煦养虚名而耗不可已实费也合无将所称灾伤地方行各该抚按官备勘所属府州县果系灾伤重大至八分以上除户部赈恤不给又或该地方别无从措处不得不留此以救目前之急者听各分别州县明白具奏以凭议覆定夺其被灾稍轻地方仍各照旧収银解部济工恭候命下本部移咨南北直隶并山东河南江西各巡抚及咨都察院转行各该巡按御史一体钦遵施行庶几国用民生两有利赖矣奉圣旨是

　　请减芦课疏

　　题为恳乞圣慈寛减芦课以纾民困以广德意事该巡抚应天等府地方都察院右佥都御史郭思极题称前事钦奉圣旨工部知道臣等案查得前项芦洲原系五年一丈万厯九年该南京工部册报沿江一帯洲场原额一百七十一万一千八十二畆课银四万一千九百七十八两有零新丈増出洲场二十九万七千六百七十畆新増课银二千四百九十余两已经题奉钦依照数征派在卷又查得诏书内一欵一各省直清丈田粮如有虚増地畆及将山坡湖场升则派粮贻累军民者准与更正钦此为照则壤成赋经野大端今沿江一帯芦洲日当巨流间有淤滩新出者即有冲坍新没者以此抵彼数难顿増乃近年来承丈官员惟知搜括尽法遂尔骤加课额此不惟目前小民苦于征输抑恐将来国课动至拖欠旣经该抚臣具题前来援引恩诏请免改正委应依拟但节年新増芦课征収谅已在官况已奉有蠲免分数难复议豁其九年新増课银合无恭候命下本部移咨南京工部督理芦政主事及转行各该巡按责令各州县掌印官从公核实果系本年虚加即与改正径自明白奏请除豁以后每遇五年一次丈量经管官员务要虚心踏勘的确剂量増损不得故求浮额以病民生亦不得滥行豁免以亏国课庶课银约有定额而民困可纾矣奉圣旨是

　　请免新増红萝大炭疏

　　题为岁办钱粮不敷恳乞圣明停免増添木炭以苏商困以重边防事该惜薪司署司事御马监太监陆敬等题称工部易州山厂采烧办纳长装木炭五十万觔专候干清宫并圣母两宫金盆及妃嫔宫所潞王公主等处日用时不敢缺乃额办原少用处数多虞至匮乏无从区处伏望年増添三十万觔接济供应奉圣旨这木炭旣供应不敷准照数増办应用工部知道钦此臣等看得长装木炭专供上用每年额派五十五万觔行易州山厂督并各商办纳■〈扌东〉择修整不比小炭易办今惜薪司具题乞要岁増派三十万觔奉有俞旨臣等敢不仰承明命遵行増派以裕供应但易州山厂地近边鄙民生疲苦烧造大炭林木日乆砍伐已尽近年以来各商至越闗渉险数百里外采运木植烧造交纳万分亏累该易州主事徐即登具呈前来方欲具题议处以少苏其困惫以昭我皇上安戢地方爱养元元至意今该监据请増添前数殆踰一年年例钱粮之强半不惟积累贫民力不能支山场逺地料亦难办以四方招集涣散之商应一旦加添重大之役恐适以速其逃亡转贻拖欠也窃谓该厂大炭额派有时即十余年来未闻称不足用固皆我皇上俭德鍳于成宪撙节有方所致今办纳虽难在易州厂接年拖欠亦自陆续报完在红萝厂年额实未短少何为輙至不足陡有三十万之加也且见采地方旣称无料若复加添必取之沿边山谷山木渐至荡然是边偹籓篱尽撤向来闗禁之不敢稍弛谓何乃可不为之深长虑也伏望皇上轸念边境疲民采烧前炭艰难万状及念边塞重地林木借以为险于戍守大有闗系俯将额外新増觔数特赐停免乞勅惜薪司查将此项年例大炭仍照徃年额数爱惜支用不得骤议増加果如供应不敷即于红萝厂白炭内■〈扌东〉选进用供应自可不致缺乏而疲商庶免重累矣边地幸甚臣愚幸甚奉圣旨这所奏知道了还遵前旨行

　　请减岁増红萝大炭疏

　　题为岁用大炭増加数多商力不支恳乞圣明量赐裁减并议汰冗员省铺垫勤収纳革一切夙弊以便供应事先该臣等题覆惜薪司署司事御马监太监陆敬奏称请増大炭乞恩停免一节钦奉圣旨这所奏知道了还遵前旨行钦此臣等窃惟大炭之设其来已乆接年供应未闻不敷今一旦准加添至三十万觔或以近未如祖宗朝专取供御前用耳仰惟我皇上俭德光昭动恤民隐近如减光禄膳羞江西烧造磁噐浙直织造叚疋何非加意穷民乃兹大炭独未蒙俯听免行加派者岂以山厂林木取办固易易乎然上供事有言之似易而势实不能支则莫如今日此大炭葢其用一色甲木近地不可得商人采办越重闗数百里外褁粮歴险上下山谷穷数日之力纔得一肩荷背负至烧出成炭短小条细皆不中选照式起解十未获一此采办之难也及输京师湏借车辆千里驰驱动輙磕损业已近厂复多弃置又复不胜赔累之扰迨至报官上纳守候日乆方得盘収多经蹂践奚止壑缺徃徃转取后拨填补眼前少加羡余数亦无几今渐増殆十之八一年名为五十万觔其实已暗増至八十余万觔此又包办之难也铺垫秤头已足轮収内官又各索茶席钱火者猫食亦求数篓价少不如意一藤条径碎水磨合式炭几篓以废弃物尽没厂庭此又其过门之难也且原额掌厂贴厂等官一厂不过数员今渐加至百数十员总计八百余员矣十羊九牧各有分例每上炭一拨铺垫不赀尚复私索抑勒诚有如科臣所言而未尽者此又非滥费无告之难耶夫以旧额钱粮上纳之难已如此商民苦不聊生业思逃亡即仍旧额犹恐时诎举赢未必年年完纳乃又复从而加征至如此之多的知力不能为势不能支矣臣即今一时勉强应命缄黙弗言以致日后逃亡益甚正额且亏乃咎臣言之不早臣固无所自文其何以収东隅之失使公家虽稍苦民而竟实获増添利益哉逆知其必不然矣伏望皇上轸念边氓困苦新加派数的不能办科臣并臣等先今具奏毫不敢欺特将先项大炭姑量加数万觔后不为例或将三十万觔分作三年帯征总扣足数即行停止恭候命下臣等谨遵裁定数目查照定价给发银两一面行令易州厂主事一面咨彼处巡抚都御史转行附近州县招选殷实商民寛其别项差役听令广开山场多方采烧自万厯十四年为始将新加炭觔随年例大炭依期上纳仍乞勅下司礼监行惜薪司掌印官除该厂额设掌贴佥书外亟将夤縁乞添冗员议行大一汰处或只令其本厂帯衔不得与収放之事以困贫商更严谕该司要知大炭寸寸皆民筋力脂膏加意爱惜只照旧例专候上用其供匪颁钦赏准令止用拣选坚实年例常炭仍申饬该厂减铺垫禁索需平觔秤勤収纳一洗残害夙弊使各商得易完办钱粮由此红萝一厂推而至外西南北厂俱准惜薪司新掌印官陆敬欲减工费银两新议及其内厂裁定収纳事例凢柴炭一厂务期一日収完不许似前阻拦掯勒延迟月日以滋弊端充溪壑欲行令各厂一体遵行外仍容臣移文保定巡抚都御史着落近厂州县官各种应用橡木以期数年后取用更许僻逺山民将自烧装炭径与厂商交易以济目前采求之难于催科之中寓抚字之意欲取之不尽先用之有节则我皇上仁慈恭俭至德岂但畿辅小民罔不瞻仰感戴而休养生息之恩将延及边闗内外殆莫不喁喁仰诵圣明鸿号熈于无穷眷命绵于维新宗社无疆之庆端有在矣奉圣旨这添办大炭你部里旣说边商困苦采纳艰难准每年量添十五万觔候积剰足用具奏停止该厂冗员及収纳事例着司礼监选差亷干内官会同该司掌印官用心查核酌议裁减停当来说
　　（此疏具稿正堂以部科两抗疏拂上意力命停奏恐取谴责竟不画题愚走白三相公亦面止之谓旨如径内批恐阁中亦难収拾愚对以为职旣奉旨留司乆任完大工事则何忍年年见中外诸商之苦诸商每四年会科道一审编京中大室一次及之有至四年而不倾家逃窜者乎如此不已恐戾祖宗取彼填实京师至意此疏原非出堂上即将本职调外任罚俸一年皆所不恤相公壮之径冒昧具题上初震怒命东厂太监张鲸亟缉奏语真妄将深加罪祸且叵测继从监厂见勒令众商各自供掲控弊乞命草单曰始以为外衙门故饰词抗拒该厂积弊固以至此极乎乃降斯旨寻准钦差司礼监官覆部五厂中官共汰五百六十八员名外每厂柴炭年不下十拨每拨铺垫遂减五七百金总计五厂一次収纳较常輙减费以六千计其不中式者又准商人领出不得没官秤头亦平収期复速而商人始得免赔累苏息有望矣记此以见圣明干断非左右中涓所能惑动云）

　　请更大炭山场疏

　　题为岁用大炭増加数多议处更拨山场以便采办供应事该保定巡抚右佥都御史贾三近咨称易州兵偹道右叅政兼佥事余国宾呈议前事又据督理易州山厂主事张新呈同前事臣等看得易州大炭系供御用日不可缺但徃时年例只五十五万觔山场转采渐逺已称难办今又陡加十五万觔则至另议拨山场犹虑弗给亦势之必至非过计也所有勘定前项车头港等八处旣经抚院督行该道会官查议前来事称妥当相应依拟题请合候命下本部移咨保定巡抚及咨都察院转行巡闗御史通行该道会同该主事将前项勘定山场定立界址即设立窑座每年照例明开呈部印给批文责令铺商窑户在界址内采办青信白枣等甲木烧造大炭依期解纳其余杂木根株不许乱行砍伐自取罪谴守口官军亦不许与铺商故分尔我挟私妄言亦不得通同商民偷行混砍盗卖致损邉闗籓篱其伐过山场若椒树沟等六处及今新拨给地方但有采过甲木身干各严行榜谕守口官军务要加意巡守长养新枝以护成材听备采用每季各地方文武官吏逓不致伤伐甘结分投该管厂道衙门查考如有奸徒盗砍私烧小炭者许守隘官军及邻近窑户人等或擒或告送厂道衙门以凭惩究有故纵者事发一体治罪其议招民种植甲木一节本部先年已曽有文行令从长议处在本道亦曽准该府议将砍伐空山即令各口官军随时补栽今径欲该厂广行栽植及时灌溉期五年后永省采烧禁山查照各处山场原不系该厂主辖该厂库藏除办年例大炭无复分毫官银存贮可以支给藉令招商种植其地方当坐落何所以后此山场即属该厂管理仍听司道节制近而地主刍牧逺而官军逻廵有无掣肘得博实効与否容臣等再咨该抚院督令道府会同该厂再加酌议明妥及合用钱粮从何措处毋事虚文以滋糜费推委悮事另行具题钦遵奉行再照此岁办大炭在祖宗朝皆取足原额觔数即我皇上御宇十三年以前亦未尝称不敷用前岁偶縁商力不支积有拖欠该惜薪司具奏乞加添三十万觔该本部奏请减免奉圣旨这添办大炭你部里既说边商困苦采纳艰难准每年量添十五万觔候积剩足用具奏停止该厂冗员及収纳事例着司礼监选差亷干内官会同该司掌印官用心查核酌议裁减停当来说钦此钦遵年来因収纳寛平冗费半减贫商戴恩竭力输纳葢闻逋欠者已渐完而加添者且源源至矣积剰虽未敢必足用似可逆覩况今畿甸旱荒甲木益少禁山频伐藩篱渐撤不止倍目前难继之忧抑且重日后叵测之患伏望陛下鍳臣愚忠勅下该司将此大炭念料不易办加意撙节只取用供应御前余者量赐裁省仍望涣发德音将来岁加添数目再量行停减若干觔以寛采办山场庶免旦旦之伐或亦可省以后更拨之扰葢此炭尺寸围长有制刮肤水磨十不选一但省纳千觔则当省伐山木几千省纳万觔则当省伐山木几万况此山木藉以长养永峻边关保障之防而惠泽覃敷其所以培植困商之命脉登受山川之灵贶殆且无量矣伏乞圣明采纳地方臣民幸甚奉圣旨是大炭岁用不敷难以停减还照前旨行

　　请正肃王葬价疏

　　题为丧礼乞恩事该礼部咨称前事臣等卷查先年亲王造葬银两数目原无定例万厯七年该本部议定亲王葬价或王或妃有先薨逝者给银三千八百两后薨者给开圹工价银八十两冥器丧仪银六十八两八钱八分郡王如系帝孙或王或妃有先薨者给银三百五十两如系王孙减半造葬镇国将军以下俱遵照嘉靖四十四年例尽行裁革已经题奏钦依俱各通行遵照在卷又查得肃王缙■〈火贵〉以肃怀王从叔由辅国将军进封袭王止支辅国将军禄其葬价似应酌议今恭看得各王府恤典亲郡王大有悬隔固以爵禄为厚薄亦以亲踈为隆杀今肃王缙■〈火贵〉以旁支进封而岁支辅国将军禄米仅止千石分既殊于亲王亲亦别于帝孙其造坟工价若遽给银三千八百两似于典制或过合无将缙■〈火贵〉比照亲王葬例银两量行减半其余差官营造铭旌纻丝金簿龙钩一如亲王体制颁给但恩典出自朝廷应否如议减给惟复别有定夺伏乞圣裁奉圣旨是该府系亲王葬价着照例全给

　　请正德王葬价疏

　　题为乞恩丧礼并检举事该巡抚山东右副都御史李戴题称前事臣等卷查亲王造葬价银原未定有额数至万厯七年该河南巡抚都御史周鉴题为申明宗藩条例以杜冐滥以饬法纪事内称亲王造坟工价有司曲意阿承甚有多费至万余两要乞查照大明会典规制估计工料夫价实该若干着为定例该本部查得会典开载亲王造坟规制工料仅一千九百余两而夫匠之价大约与物料等及行据河南布政司册报崇王妃宋氏造坟工料夫匠等项共享过银三千八百两似合会典规制即行议题以后亲王或妃薨逝造坟工价俱只给银三千八百两于该藩封内郡县查括库贮无碍钱粮给发该府自行买料顾役造坟不许派及民间一钱亦不许沿途及坟所搭葢棚殿扰民如该府有分外渎扰者听彼处抚按官将辅导拨置员役叅究治罪有司滥行应付者以赃论黜覆奉钦依通行各该抚按钦遵外又查得万厯七年后周王在铤衡王载圭晋王慎鋷渖王恬烄秦王谊澏岷王定耀嫡妃王氏通该本部照例题给银三千八百两各该布政司如数造册奏缴并未有奏请加添银两事例叅看得德王翊錧造坟工价先该本部题遵明例照会山东布政司如数给发应用该府辅导官员即宜钦遵明命听领价值却乃故违新例分外渎扰以致司府等官失于检查而抚按等官亦遂转为奏请本部正欲具题叅究续该抚按自行检举相应议覆查照该王府葬价例外复请増派数多此自长史司官吏朦胧情弊乃各该承行官吏失于检查輙为转呈抚按罪委难辞而抚按亦即据以奏请亦与有责但查得大明律内一欵凡公事失错自觉举者免罪其同僚官吏应连坐者一人觉举余人皆免罪所据前事既经检举具奏前来除吏杨承宣依律免罪该省布政司济南府经该各官似应照例一体免罪其抚按官事虽偶失覆查文已曽经屡驳相应免究该府长史司官吏托辞旧卷明属故违法应罚治合无恭候命下臣等咨行山东抚按衙门将德王翊錧葬价止照原题事理给发该府自行造葬额外加増银两悉行停免原勘详卷准行注销其抚按并经承官吏俱姑免究该府长史司长史合行罚治该吏仍听抚按提究发落庶法纪明而恩礼恊矣奉圣旨是既检举各官依律免罪该府长史着罚俸二个月

　　请复靖江王恩恤原例疏

　　题为恳乞天恩循旧赐恤以广圣惠事该靖江王长子履焘奏请前事卷查嘉靖四年七月内准礼部咨开靖江王庶长子邦寕奏父靖江王经扶病故已经本部覆奉钦依行移该布政司照郡王减半事例给银一百七十五两造葬去后嘉靖五年七月内伊子邦宁奏复全价本部议得洪武年间靖江王府系与秦晋同日受封比之亲王虽若有间比之亲王府下郡王亦颇不同若照郡王坟价减半给与似非所堪合无照依先年郡王造坟全价事例给与不必减半该布政司委府佐官一员督理等因覆奉世宗皇帝圣旨是准照郡王造坟全价事例给与银三百五十两钦此钦遵在卷及查万厯十年五月内准礼部咨开靖江王长子履焘奏父靖江王任昌病故题遵郡玉例减半造葬本部覆奉钦依行移广西布政司支给半价造葬去讫今又该礼部咨送前因为照本府宗派自国初分封歴世以来备沾优渥原与亲王府下郡王礼数有差今于坟价止照郡王近例减半给与委非所堪既经长子履焘具奏补给前来又经该司查有前例相应题请合无恭候命下本部行广西布政司照依先年郡王坟价全给事例给银三百五十两送与该府应用本司仍委府佐官一员督理完工其冥器丧仪等项照例一并送用毕日该司将送过价银数目造册奏缴仍具数呈部查考但恩典岀自朝廷非臣等所敢定拟伏乞圣裁奉圣旨是

　　复増宗正葬价疏

　　题为追述功德恳乞转奏俯赐恤典以光泉壤事该礼部咨覆河南抚按衷贞吉等会题周府宗学宗正睦■〈木絜〉恤典钦奉圣旨睦■〈木絜〉学行素优依拟加祭给葬以示激劝臣等案查宗室旧例镇国中尉坟价银五十一两八钱六分逓是上下数有増减于嘉靖四十四年间概行停给各题奉钦依钦遵在卷但今看得宗学宗正镇国中尉睦■〈木絜〉病故所有造坟工价虽例在停给为照本宗行滋树德志乐为善化育先严乎身范文章早擅于艺林谊笃天伦学窥理窟既奉明旨加祭给葬若止给中尉坟价似亦未见朝廷崇德尚贤殊渥合与辅国将军葬恤银九十二两五钱行移河南布都二司军三民七征给该府依例造葬庶亲贤之化并隆而宗藩人人知劝矣奉圣旨是

　　请慎戚畹恤典疏

　　题为恳乞圣明遵祖制慎恤典以光圣治事该锦衣卫帯俸都指挥使郑承宪奏称伊父封骠骑将军郑福病故乞照永年伯王伟指挥王鉴恩例赐给坟地续该礼部题覆钦奉圣旨酌量给坟价银五千两自造不为例臣等仰惟皇上之意必以承宪亲臣重违所请而坟价之给示坟之不应造也又必以亲臣之父例无给以坟价者而令其自造不为例示例之不可自今始也臣等即宜将顺德意夫复何言苐祖宗以来二百余年原无帯俸指挥为父请乞祭葬者且永年伯王伟身都贵戚戴圣夫人保翊圣躬人情典制均宜造葬而承宪安得援以为例况以从来所未有之恤典一旦加恩至五千两之多宁不骇四海之观听启私门之妄觊乎臣等上为国家爱典常而下为承宪计乆逺则此坟价者踰礼越制是不可不杜其渐也昔在开元中用窦孝谌故事葬王皎而侍中宋璟力争以为不可玄宗嘉纳之至今赞美不置皇上逺追尧舜近法祖宗陋唐帝不为而于承宪之请独不可以大义裁之耶事闗职掌臣等不敢缄黙伏望圣上将准给坟价特赐停止庶国家典制不以一人废而以保全承宪永享爵禄者其端亦不出此矣奉圣旨这所奏知道了还遵前旨行
　　（国朝恤典文武葬价俱有定例惟皇亲毎出圣裁亦但本身而止都指挥使郑承宪为父乞恩原为非分乃巧于为说不曰讨葬价而曰讨坟地又有附援曲为力请是以赐予过厚至于如此该司再呈堂抗疏请减奉圣旨卿等说得是但郑承宪身后坟价已不许再来乞请了还照前旨行钦此钦遵不得已咨同户部措给莫之能挽矣当时各部科肯一体共争至再至三或亦仰动上意庶稍从减顾但一言而止户部复经目本司为推诿不其难哉乃嗣后承宪死其家更营谋造葬而上终不听可谓有干断已人臣义顾可无和衷与）

　　请告疏

　　奏为奉差事竣寻感危疾恳乞天恩俯容在籍调理以延残喘事臣山东济南府徳州德平县人由官生隆庆四年除授中军都督府经歴司都事歴太仆寺寺丞户工二部员外郎郎中升尚寳司卿万厯十八年十月内奉命前徃周府沈邱王致祭治丧事毕臣以九年于外不遑将母便道回籍恭候钦依限期钦遵复命不谓臣素患便血股病入秋偶受风寒痰喘脾泄不止臣有祖母王氏见年八十有八日抚摩臣惟恐臣不蚤愈臣以上虑钦限期迫势难戒行下为亲忧过服药饵转致邪火益炽头目晕眩动欲昏仆左股痛楚寸歩难移屡延医生吴茂章等胗视佥谓臣受病深沉非旦夕所能调治湏俟经年庻望平复伏念臣世受国恩过蒙拔擢顷以供役寿宫滥冒卿列再叨加服色俸级顾十年部署徒效驰驱而三载掖垣殊惭尸素仰兹髙厚之恩真捐糜不足为报也乃今进退如此狼狈抠趋阙廷未可卜日安敢不披沥衷私于君父之前丐寛假恩以慰释臣祖母心以徼全臣微躯命也查得原任太常寺少卿徐一槚光禄寺少卿程奎俱以奉差事竣患病奏乞回籍调理荷蒙圣慈俱俯俞允今臣事体实与相同又臣少丧父母亲无伯叔更多二竖有衰年祖母之依恋伏望皇上怜臣遽难动履之病兼抱万分不获已之情勅下吏部查照事理题覆将臣准令原籍调理庶残喘或可苟延倘幸不即填沟壑犹有日效犬马奔走图报称于万一也职不胜悚惧控吁恳祈之至奉圣旨吏部知道覆奉圣旨是 

　　请乞祖母恩恤疏

　　奏为遵例陈请恳乞天恩俯赐恤典以光泉壤事臣祖父致仕太子少保都察院左都御史葛守礼禔躬清谨夙受我世宗特逹之知嘉靖三十四年以南京礼部尚书致仕穆庙登极起户部尚书寻乞终养再起刑部尚书改左都御史事我皇上屡疏乞休伏蒙圣恩加秩给驿特赐岁米人夫致仕万厯六年正月内在家病故该巡抚山东右副都御史赵贤巡按御史王藻各奏请恤典该礼部题覆奉圣旨准照例与祭葬还与他谥钦此又该吏部等衙门题请赠官等因奉圣旨葛守礼赠太子太保寻赐谥端肃遣山东布政司右叅议严用和致祭中书科中书舍人张世科造葬安厝讫惟时臣祖母累封夫人王氏年已七十五岁感仰天恩屡嘱臣等世竭图报乃不幸于二十一年十一月二十日病故查得恤典条例开载凢二品以上文官妻曽受本等封者照例与祭葬又称二品文官曽经谕葬妻故在后授封夫人者例合开圹合葬今臣祖母王氏累封夫人应有恩恤似当据条例具请又查得原任都察院左都御史王廷妻封夫人杨氏刑部尚书何鳌妻封夫人沈氏病故各该本部覆奉钦依与祭开圹并癸其夫伏念臣祖母生前已受封夫人三次而臣祖视二臣又特加有宫衔恩数出自朝廷固非臣下子孙所敢希兾然风木徒茹于一念愍恤实仰乎九重伏乞勅下礼部查议应得恤典上请行令有司开臣祖父茔圹准令合葬祭坛内仍列名并祭则臣祖父母均荷九天之渥泽润及重泉而臣举家感戴圣朝待大臣之优礼当图报于世世矣奉圣旨礼部知道覆奉圣旨准照例与祭开圹合葬

　　集玉山房稿卷一

　　●钦定四库全书

　　集玉山房稿巻二

　　（明）葛昕 撰

　　○恩恤赞语

　　少师大学士李公春芳

　　性资纯粹问学渊深史馆积有勤劳春曹雅称寅直裂麻承眷忠贞夙着于当时奉诏抡才藻鉴犹传于今日世庙重凭几之托庄皇嘉定策之勲翼翼小心培元气以臻和平之化谦谦雅度陶士习以成师济之风迹未老而辞荣真难进而易退庭闱养志孝友式重于乡评泉石凝神操履允孚乎士论宏材懿徳完节全名蔼然先进之仪刑惜哉耆硕之溘殒所有恩恤宜从优厚

　　少傅大学士吕公本

　　夙侍讲幄载典文衡入参大政荷圣主特达之知归赋闲居收里闬孝友之誉荣福咸萃寿考令终礼问已备于生前恤典宜隆于殁后

　　少傅大学士余公有丁

　　天性冲醇问学深邃辟雍弘作人之化讲幄摅弼亮之谟公敏夙孚于佐铨寅清茂着于典礼肆罗俊乂矢竭忠勤翊赞皇猷殚心尽瘁应得恤典宜示恩崇

　　少保兵部尚书王公崇古

　　吁谟壮猷赤心伟度备倭海上屡收馘获之功总制朔方大着安攘之畧执凶叛而申我法纪布昭圣武于遐荒孚逺人而坚其欵诚永贻谧宁于列鎭生前既隆礼问殁后宜备恤章

　　太子太保大学士严公讷

　　性资醇谨问学渊深夙称东观之名流无负中朝之伟望秩宗典礼绩懋着于寅清铨部持衡明并符于冰鉴迨参宻勿益殚忠贞及贲邱园尤持雅操合齿徳爵为世所共尊积岁月时于人无异议髙风令誉全节完名所有差官造塟于例实为允协

　　太子太保大学士陈公以勤

　　徳性充醇忠猷宏邃立学纯正而文章擅藻于词林履道端方而行谊夙孚于士论侍潜邸懋启沃之功荐鼎司着匡弼之绩休休雅量表率百揆翼翼小心昭事圣主方急流而勇退式髙恬淡之风当处盛而鸣谦弥见清修之节生无忝夫名臣殁有需于巨典

　　太子太保工部尚书杨公兆

　　心本坦夷行崇博大由郎署而方面随着贤声自抚廵而总戎尤懋伟绩筦枢多安戢之畧董工宣节省之猷况未老而辞荣殆急流而勇退所有造塟一应差官

　　都察院左都御史陈公炌

　　操履端方藴藉冲粹扬厯中外正直之誉望久隆佐总部台耿介之休声茂树精白无忝于屋漏忠贞每寓于风裁用舍以时夷险不贰居家乡评推重立朝士论攸归似应造塟以示优异

　　礼部尚书汪公镗

　　问学闳博夙效编摩讲读之劳徳性温醇晩收长厚恬退之誉行谊允孚乎闾里恤典宜备乎彛章

　　礼部尚书万公士和

　　心性醇恪操履端贞秉直道以立朝允矣国人之望崇素节以励俗居然先进之风文章早擅于艺林行谊尤隆于乡党所应祭塟自有典章

　　兵部尚书石公茂华

　　性本忠贞猷兼文武曹郎着氷蘗之声岳牧表旬宣之绩一抚重鎭居然千里干城再秉节旄允矣三邉鎻钥樽爼收折冲之效金汤树屏翰之勲赈恤心劳擘画力瘁所有差官造塟于例实为允宜

　　工部尚书郭公朝宾

　　性本忠贞才优康济自郎署而为藩为臬聿着芳声跻卿贰而司农司空懋彰伟勚正直兼之忠厚博大运以精明持耿介而终始不渝雅负端人之望敦朴素而内外无问式昭先进之风清修夙协乎舆评操履尤严于晩节所有营塟相应差官

　　工部尚书朱公衡

　　才猷卓荦器识弘深闽海作人多士沐菁莪之化青齐开府一方贻安戢之庥治漕而转输永頼视部则经画尤宏爱洽羣黎所至尸祝而肖貌徳孚舆论厯官氷蘗以禔身相应差官以示优典

　　工部尚书倪公光荐

　　筮仕岩邑循良早播于民謡久任银台明慎允孚于士论绰有先軰之风无忝大臣之节应得恤典宜按旧章

　　南京吏部尚书丘公橓

　　赋性严凝禔身孤介批鳞抗疏直声已着于早年剔蠧维风劲节弗衰于晩遇清亷无忝羔素古人之风度宛然训诂足式章缝后进之传习斯在生为熈朝耆旧殁为海邦典型所有造塟相应遣

　　官南京吏部尚书王公本固

　　宅心清谨制行端严立朝而夷险一节雅负正人之望居乡而清白不扰绰有先达之风似应差官以示宠异

　　南京都察院右都御史海公瑞

　　刚介之操孤髙之行谠言罔知逺害直道见谅于先朝为民不忌侵官正气尤凛于晩节应予恩恤宜备典章

　　南京礼部尚书何公维栢

　　朴貌古心清操直行立朝正色风采表于士林晩岁辞荣徳望髙于闾里理学称邃舆论攸归相应造塟用示优异

　　南京兵部尚书郭公宗皋

　　直谅之心忠贞之性犯颜敢诤风霜备厯于当年敌忾折冲勲烈尤隆于絶塞生前既蒙礼问殁后宜备恤章

　　南京兵部尚书阴公武卿

　　存心坦夷制行端悫扬厯诸曹随在底鎭静之绩膴藉两京没齿收清修之誉应予全塟仍复差官

　　南京兵部尚书郭公应聘

　　天性冲纯行谊端恪建节岭外懋收平定之功筦枢留京载表鎭静之绩物望弥久而弥隆出处以礼而以义无愧大臣应予全恤

　　南京兵部尚书戴公才

　　天性端凝才猷恢豁秉节重鎭聿树安攘之勋筦枢留都式光鎻钥之托立朝而正直有称居乡而孝友无间相应差官并造坟圹

　　南京刑部尚书孙公植

　　真醇之性耿介之操由郎署而晋卿丞随在驰清修之誉厯宪台而正部院所至树直谅之声迹贲丘园心辞宠命式征风度懋着休闻所有营塟似应差官

　　南京刑部尚书钱公邦彦

　　天性冲和行谊修洁扬厯中外正直之誉望弥隆退贲丘园谨厚之休声日茂应予造塟以示殊恩

　　南京工部尚书孙公应鳌

　　持身端谨制行清修夙称柬观之耆英雅负西垣之伟望抚治则仁洽黎庶陈谟而忠殚讲帷世共推服人无异议相应造塟特遣专官

　　吏部左侍郎兼翰林院学士周公子义

　　徳性端凝问学渊邃清操无愧于屋漏简质可拟之古人况夙效编摩之劳今特厪恩恤之旨仍应差官用示优异

　　集玉山房稿巻二

　　●钦定四库全书

　　集玉山房稿巻三

　　（明）葛昕 撰

　　○诗

　　西山北望

　　迭嶂回旋处蓬壶宛在兹潺湲逺浦度蓊郁秀云驰虎豹千官卫龙蛇万岁枝凭虚颙对望佳气帝王居

　　郊园偕西峪丈泛舟

　　晓日临芳墅簮聨秘苑卿层山回艇秀新柳拂衣轻鸟杂流泉韵花传擿鼔觥圣明大惠酺身世总升平

　　游天宁寺次锺砺山韵

　　禅宇多幽意招寻此共过花芬袭委佩露蔼帯松萝树老虬龙影村深牧竖歌三竿未下榻不羡夜鸣珂
　　幻海苦尘扰避喧此地过诸天俨法象一水入烟萝鸥傍矶头钓樵传谷口歌松簧来絶巘清韵胜瑶珂

　　赠东升上人

　　法王来西域梵刹挿东天复阁松杉逈浮图星斗悬涛声酬鸟语云影荫川田乙夜无生话尘心顿惘然

　　秋日湖上

　　公余湖畔赏携仲步虚房琴鼓清流碧杯浮嫩菊黄浩源通太液逺嶂抱披香曲罢饶佳况鸣榔夜渡湘

　　送弘阳王丈之南光禄

　　无言建业逺自是帝王州抱玉终还售懐珠安所求金山纡紫气皇路拥青斿何处追芳度行看觐冕旒

　　偕张丈登峄山次韵

　　周鲁纡行径相将重惠连春山余客兴晩树丽宾筵鸟语腾花气鳞游触芰钱烛残还剧思玉屑话便便
　　迭嶂盘旋处书门一径分树新浥过雨籁爽逐流云帘水从天落经声隔洞闻主人意逾适命酌更成醺

　　赠易海州寅丈

　　海内懐知己屈指谁更深十年同宷谊一掬为公心我偶中州节君多鲁国霖班荆恣笑语感慨旧槐音（屯司有大树堂）

　　路文园亭

　　有羙名园地停骖一笑临习池留霭日王榭枕芳浔世事谁鞅掌吾徒自素心莫谓投簮逸苍生望正深

　　送李县尹

　　平原劳小试汉吏竞鸿猷龙阙飞鳬去花城制锦逰政清推建德俗羙羡雍邱昼日公庭静鸣琴意自幽

　　游灵岩寺

　　古寺何岑寂名山喜更过曲流山外涧翠倚石中萝贝叶浮禅榻昙花度鸟歌芳林多乐事身世欲南柯

　　将台晩眺和苏馥山

　　紫陌天衢开射闱衔杯览胜夕阳归千家云树葱茏合上苑霞光晻映飞塞北方传息战鼔朔南又报典征衣草离花谢年年暮回首髙台挹落晖

　　赠友人任蜀

　　冀北此日空羣望海徼当年驭逺名圣主抡才偏保障遐邦仰化待干城石崖云度三春早邛水鳬飞双舄明天上鹓班离思切文翁万里震贤声

　　赠全太史使赵过省

　　名藩宠沐分符日天使承恩出禁闱双佩暂辞金马去片帆遥向玉河飞赋成梁苑花生笔舞近南山彩作衣我亦陈情归未得羡君世美共春晖

　　寿王母太淑人

　　碧桃几度海南开青鸟翩翩云际来人世喜逢周六甲使君今已近三台葱茏寳树连芳合灿烂天章取次裁回首高堂同白髪愿言常对百年杯

　　明宇周丈留云洞次韵

　　曾问留云洞里竒由来天上使臣稀龙垂钟乳悬犹接鹊啄岩花落更飞似入武陵迷旧径欲乗槎木叩支机蛮方思甫归王化引领枢光卜太微
　　七十峯头一探竒素心原与碧云期山僧觧说谈经口樵父能传治水碑峭壁迎风苍树合悬崖蔽日古藤垂就中絶胜应难赋搦管徒赓白雪词

　　杨冢宰东归

　　熈朝上宰抽簮日一代题材旷古今赵国完归三献璧汉庭加锡二疏金桃増万树仙源近禄永千锺帝泽深感慨都门羣祖帐髙风千载剩玄心
　　抗疏金门久息机承恩今始遂初衣庙廊共惜山公隐海岱欣迎谢傅归緑野堂开春正永绥山兴剧梦应稀闲身自许烟霞外赤舄还期曳紫微

　　邑涯邢公八袠

　　八十年来白髪繁守中漫自说真元乡邦奕代簮缨族齐鲁名家齿徳尊浥水碧波当海屋犂邱黄石种云根他年轩后行清跸好上崆峒至道言
　　作伴求羊足隐沦素书丹灶百年身徳培天汉三珠树庆衍仙班几玉麟皤鬓鹤颜清岳岳峩冠豸绂乐申申遥知舞彩添筹处一曲歌鸣万洞春

　　李丈奉使东藩

　　九重将命出严城符剖东藩拥传行道载黄华香更逺槖装白雪夜还明霓旌飞度淄河色丝竹应闻鲁殿声最是寅恭多世雅津亭何以慰离情

　　文所殿下赐韵和答

　　拥节遥临帝子乡皇华犹自愧星郎一从波浥天潢润顿觉风生玉殿香金谷春光空秀丽梁园词赋迈寻常赓歌白雪应难和一曲巴音对别觞

　　别崇岗宗侯

　　偶持使节过中州帝子相看意气投徳誉不殊河献侣诗才堪作杜陵俦草堂醉我青春燕郊舍怜君信宿留携手髙台极目处神京海甸总悠悠

　　韩中丞丰水园

　　稷下仙洲几曲深千层荷气笼幽岑髙松宻结藏雄阁修竹阴森带瑞禽百和香凝清客兴数峯翠叠逺人心乗槎不尽回溪緑杳蔼烟光海色临

　　游大慧寺

　　梵宫髙揷碧天西绮桧层盘叆叇迷有恨伊人縁底事雕栏独对雨凄凄

　　重过泰山

　　几年今复过名山石磴苔深鸟道寛万壑行云千里树尘寰俯矙倚危栏
　　偶过小轩逢道士飘然示我步虗声明月临川风影静浑忘身在玉虚京

　　山园春秋

　　戏折桃花帯露餐白云迷合俯逥湍轻风萧瑟松阴下舞玉霓裳入耳寒
　　瀛洲方丈与蓬壶谁道人间此景无三径独开心会处山光水色足吾庐

　　暮春峄山偕对宸张丈

　　闻道山灵异此日遂登临主人饶逸兴况复值春深嶻■〈山上臬下〉千峯矗浸浔百窦吟禅堂栖古木桧响带幽禽洞逺岩花馥池明岸芷森陈荀期不愧何事慕宁歆倾盖余投分臭味几知心我懐归北阙君岂耽山岑努力康皇业行看雪满簮

　　易太守席约登东山

　　君自古良牧我亦葛天民羡君声藉藉愧我车辚辚山花逐客笑野鸟傍人驯一谷呈天异万籁发吾真行李依东道酣歌偿丽晨执御吾何事朱幡漫尔屯

　　周敬所恩纶三锡编

　　河东有三鳯令望昭后先伟哉周氏郎旷世式蹁跹伯氏璠玙髙谱系更有仲季难兄弟一朝奋翮起天池次第剖符成锦制汉庭出玺褒明仁温纶宠命何缤纷父兮母兮兄及弟袍笏簮裾华如云我幸同寅周仲子有懐髙雅良无已藉诵龙章三锡编荣光自昔称完羙二陆已轶闻八荀或啬位难封易老失古人何似世泽亲显被司马家学自可寻声华落落茂槐阴多君慈孝传家史忍使忠盟负短簮

　　李丈椿庭荣寿图

　　老子昔去周函谷度青牛关尹攀紫气道徳衍千秋翻然忽思游人间李树复指雍之邱雍邱优游七十载笑把一筹添沧海鸾停鹄峙何矍铄青鬓朱颜常不改有子腰金侍紫宸汝作纳言帝命新事业方辉伊陟谱奉诏归欢未老人献罢纶綍舞莱服筵列松乔洛社宾南山献颂当此时青鸟正栖灵长椿椿年绵邈梅作友椿庭蓊郁槐当牖和羮若作须梅实食报咸知种槐叟肆余栎材何足论生平窃幸登龙门燕山聊寄灵椿颂颂君世泽满乾坤太史岁岁奏国瑞老人一星光晨昏

　　许丈使陜

　　都城祖帐旌旗拥送君将命如殽陇腰褭嘶风千里间壶觞落日情种种人生离合最关心况是相知知更深候馆阳关三唱彻漫将别思继骊音忆昔承恩同鼓箧君为成人我髫髪与君璧沼游春风更披春风鼓春色成均卒业归闾里地邈齐梁任爰止青霄万里兾图南奋翼扶摇争迅举可怜君先我着鞭参军枢府望岿然由来司马夸神授重光奕叶相后先我今筮仕从君列吁谟犹仗君胥决皇皇使节又南征鞅掌纷糺谁与协君家世业铭鼎彛磊落如君亦足竒荣承纶命欢亲侧雍雍昼锦生春辉丈夫事业不可量世平主圣身余壮早来奏绩上承明箕裘好副明时望君不见长孺正色气不覊徳裕风猷特遇知二子竖立何炳炳肇基俶轫吾与伊共期努力图掀掲孰云汲李勋庸非可为

　　吴中丞席有感

　　春风蔼蔼春日暄肃将王命临梁园梁园景物由来胜开府至今康万姓忆昔先公曽此署余方舞象随朝暮风尘荏苒几经年秉节重游感慨素主翁矫矫夸人龙开阁满座意豪雄三生不负盱山斗五夜尊前肝膈剖狂呼长啸发酣余倾盖劳君故非偶我歌酒倒樽我醉月倾轮曽闻嵩岳关贤佐愿祝君家作甫申

　　集玉山房稿巻三

　　●钦定四库全书

　　集玉山房稿巻四

　　（明）葛昕 撰

　　○序

　　赠中丞冲翁顾老公祖开府辽阳序（代作）

　　今岁辽东抚臣缺上念东北重镇屡有邉警诏简贤能畅邉务者属其任于是九列云集佥推兵宪顾公时公正受命督西北水田驻蓟州因即具疏辞免若曰疆理苟成龙鳞刻镂庶几比汤池天堑为国家永頼微臣方汲汲荷畚锸终所事敢贪开府之荣以堕将成绪乃朝廷谓公才之亟于边也竟勑以徃命下之日辽左士庶欢动颜色某不佞喜辽之得公又喜公之得辽复喜朝廷得封疆之臣威名徳望如公者有以壮长城而永屏翰也辽阳为神京左臂与敌比邻其甲士材官仅仅八万余徃独当一面之冲颇易为镇自大宁徙而旧城废敌之出入东西无常所此八万者分而应之聚散不敌也且敌之入也每团结千万骑而攻一堡乃人各固其汛地不相援应众寡不敌也所恃辽人习战自为家计投石超距即农夫或自出以扞圉而懐乡重徙之念足以作其志而为之豫而尤所幸者今元戎控驭有方筹策当纪律明止如山行如川赏罚以时有以固吾人而消敌忾故愚以为辽阳无必胜之势而有可胜之民无必胜之民而有能胜之将是在督抚重臣衔命奬率之而已惟公徃佥宪八闽则计处邵武之乱擒其首恶参议广东则勤剿岭东之冦墟其庐舎在滇南则定土司之难在两浙则觧饥卒之棼是必其胸中甲兵素富故能投之所向无不如意而声施洋洋朝野间妇人走卒无不知之昔范希文节制西夏西贼相戒以勿犯而宋季金人之南下也望岳家军旗帜輙引避莫之敢角盖其威名夙震足以先声夺之气不战而屈人之兵若此以公之赫赫闻望流宣穷漠其以致疆场宁谧知必不后于二公矣夫辽阳连年被兵赤白羽书沓至总今九边独所称盘错处也兹以公徃夫非利器得试之秋乎愚故贺公之得辽驷马轻车良父御之于熟路卒无车覆马败之患者讵其人之胆智哉亦习然也公兹之往出所服习谙练者以从事非常试比愚故贺辽之得公方今四夷宾贡九有安澜独以辽阳故歳勤宵旰公之威望如此其与地相得又如此古所称善将将者非与以有能之将统有制之兵敌国有不闻风褫魄而輙乱旗靡者乎愚故贺朝廷得封疆之臣也虽然朝廷设封疆之臣拊循赞理任巨事兼用武特其一耳地方利病欲其巡察闾阎疾苦藉以抚字辽东僻在海隅雄关为限舟车之利往来鲜通坐而待哺者土之毛耳一遇荒歉人常相食而广谷平陆戎马纵横百姓所为饔飱计者与敌共之夫亦防御之策未尽而养生之道未弘乎夫人有害生者尤有养生者害生者去而养生者未得犹未善也以公之威棱立覩销萌絶衅不去其害生者其将奚养窃闻辽阳沃野膏壤昔称富厚何独于今不然即今西北水利初议纷纷公才一措手井井有成试出其万一而布之辽俾三韩蓁莽之墟尽为阡陌畎浍则壌可以宻民屯而防御备农事可以藏武备而利逺頼外侮不至康乂益勤百年争战之场一旦化为含哺鼓腹之地尚亦有利哉惟公以营西北者营东北以安闽广滇浙者镇辽左举此加彼底绩自易愚将拭目观厥成更为朝廷得鼎鼐之臣贺若公之勋庸日茂朱绂方来声施函夏业永鼎彛史策当信书于异日兹不敢文也

　　赠懐堂张先生擢南户曹郎序（代作）

　　明兴二百余禩皇风沕穆黔黎熈皥彰彰具得人弘化之效肆皇上嗣大厯服励精治理今年春特开明堂朝羣吏察贤不肖最著者明严彰瘅其注意任人尤亟亟然士生斯时凡懐瑰抱竒幸际风云者孰不争相磨励期自效明时无负德意哉余友懐堂张君以少冏牧拜命留都主地曹政国家简贤图治至意暨君之幸获自效盖豫然可交庆也懐堂君为三晋世家渊源德业无暇论惟君赋性凝重自束髪肆力文章敦行谊守朴茹素期无堕家声在先大父襄敏公奉若世宗肃皇帝清风劲节柱石岩廊其硕望盖昭揭旗常表式乡闾为荦荦闻人已而君敬承象贤畧无赫赫贵介意既登仕籍约已奉公砥砺官常宛然襄敏公家法盖自余入视冏篆与之朝夕观其外若悃愊而中实井井有别逆覩其藴藉知为大受器继而余在南都每闻君贤声輙为君喜及再入司纳言尤嘉其底绩专曹使得跻膴仕以竟其施将无忝毛仲万岁之云辏锦合匹直一缣冏政庶其有頼哉无何有此命夫恒情重丙轻外孰不以君之贤宜膴亲内任顾膺留都命哉然国家之神气系戎马而元气尤系财赋君在冏署操塞渊之思攻驹数马策较在骊黄外以是致牧圉蕃庶政绩卓然然而格大通方之材正当厯试之重且要者以遹观厥成也矧留都重地为东南财赋会国家根夲实系于斯非君其孰宜徃然则朝廷之特兹攸托不泥专任责成意岂其量移以勚无他倚毗抑亦处之散闲使之寡自效哉呜呼君今膺是任且歉然惟恐不胜而余私计其在冏之贤举而措之裕如者当今官人惟其贤不问其方盖未有功而不録以君纡才雅望精敏会计使输将仰给咸有攸頼大司农上其绩圣天子可之召劳大庭若春王正月面旌诸卓异故事即不次膴藉其不光辉先哲以躬逢其盛哉余于君有旧寅谊且夙侍襄敏公之门墙而得君之深故于葛君之请华其行也不邑邑于别而喜致之颂与规若乃缔念留京重地厥寄在安扰邦国惠飬元元辨五地之物生十二土之名物以土均之法齐赋敛佐大司徒以保息养万民不徒明允出纳充实天府为功以实体主上精明敦大之意则君自有熟筹奚俟余言

　　赠渊泉何老父母赴召序

　　渊泉何公宰邑甫三稔政成化洽两台交荐于朝既赐玺书褒羙宠念且逮其尊人已越明年天子开明堂朝诸侯精核吏治主爵大夫复亷其声华劳勚署上考未几以风宪员缺疏名髙等请上召用报曰可于是檄下郡邑君侯诹日戒行李邑老稚均攀辕之思诸大夫士尤悒悒不忍别葛子尤感重焉载申于有众曰若知朝廷用人与大丈夫之用世乎夫循良自重于汉代因之厯厯可数然官成名著即荷车服弓旌不次宠异甚至爵关内侯晋陟宻近托之耳目心膂之寄岂故偏重内曹恝然于所部州里乎哉亦岂但藉此鼔舞一世使百执事知所淬砺哉诚以朝堂京国政事自出征君贤矣不有重任以大其设施将无以深究膏泽于天下也君侯崧岳锺英登甲戌进士来治吾邑未期年贤名赫赫拟有华亭理繁之席幸卒不果邑人士于是得藉此覆庇而君侯亦因之终三年淹此奚啻遂而借冦之愿也乃君侯竟不以邑褊小不足治而既竭心思聿成化理揆之昔人之喻诚栖鸾鳯于枳棘托蛟龙于池沼试觧鸡以牛刀也竟何以大其设施厚自表见哉盖今之吏治称最上者敬事勤民有猷有为有守而君侯自下车即按令甲明政刑裁冗费均徭役煦煦时民之寒燠而休养之赋完讼减民不惊肆顷奉大司农申积榖之令顿使仓庾充盈陈陈相因闻抚宪者虞城隍不治辄窥农隙浚池崇堞百雉岿然改度是尤大有造于吾邑者也乃其自奉俭啬无异寒素两入觐中朝垂槖而行无所馈遗今戒行矣吏括其前后奬予金无虑百数退譲殆不欲受飘飘然琴鹤自随风味此何愧古循良得扩而大之于据要跻崇之日其惠绥元元砥柱靡靡乌可以涯涘测哉然此犹逆其将来也今当宁以茂异招延非欲其翊赞鸿谟黻黼大业寄之以耳目心膂之任耶君今行矣不为柱史必为諌议大夫古称有言责者郑重至与宰相埒固以居殿陛争可否庶职所不能自行者悉得言而见诸事格心补阙至封驳内降上逹民隐俾薄海内外徳泽周洽皆其职其事也顾岂易易乎哉言有得失利害随之人有邪正扶翼驱逐异之要非不激不随忘物忘我明习典故持厚无华焉已也昔范文正台諌称良矣欧阳君犹作书规之希文欣然览竟卒为一代伟人声施后世君侯持正博学固尚友古人不多逊譲者也由是为良諌议良硕辅遡其所自曰自徳平循良始吾邑不与有荣施哉别驾王君乡进士郭君率诸祖道曰吾君侯雅度纯懿中朗而外直行峻而气和浑涵冲挹人不得而澄挠之知异日必不得而怵惕而歆动之饶为良諌议良硕辅无疑其于吾师端肃公选侯藉治吾县之意有光矣哉子大夫言不佞也请遂次之以为赠

　　贺凭溪郭世兄乡荐序

　　葛子读易髙津之阳客有造而敦之曰子大夫乆不居乡其悉吾金兰会之盛乎吾邑丁嘉隆际士懐竒瑰鲜能自售逮先逹太保公开塾作士至捐厅事书院赀彻学宫而更新之广其制自庚午岁即有郭氏叔侄拔会中同举于乡今凭溪郭伯子又歌鹿鸣而来矣诸友咸愿得一言以贺也余素以不文辞而客固请余谢曰会斯举贺其将欲颂其英年腾踏为金兰光乎抑将嘉其能亢厥宗为门第荣乎客唯唯否否余谓郡邑有气运必休桢灵淑之气隆洽发鬯而后笃生哲人为国之桢士自有家运湏世徳作求培植积累奕叶无已斯有后昆克昌克炽者出建掀揭事业于宇内吾邑自饬庠庙文运聿通葆光翕秀于今盖廿余年况今复辟门浚池剏坊导河清淑之气不可谓不隆洽发鬯此固当有名彦应时而起者若伯子先世隐徳姑无论即自其大父松江公父山阳君居乡醇厚且咸有惠泽于民生吾少友山阳尤知其克滋树未艾德则其有凭溪振家声殆未可与白屋骤起者同语也然则今日讵足为侈贺乎盖闻周礼乡大夫以三物教万民而宾兴之天王拜受贤书登之天府诚重其徳非第以艺也其在王制乡论秀士升之司徒曰选士司徒论选士之秀升之国学董之乐正曰造士又论其秀告于王升诸司马曰进士听其辨论官材而爵禄之其遴之讵不严望之讵不重哉我朝稽古定制事本成周凭溪君今日固选士发轫始也迹其颕敏博雅负卓荦不覊之才制行磊磊落落不拘廹尺矱而腹笥百家含英咀华至发为文豪宕遒爽輙郑重于当路行将必大魁天下为世膴藉使重念圣天子吁俊宾兴至意孳孳身心道徳景行周孔伊傅则其乗邑运振家声致身荣显必有大树立于朝廷直跻公辅其为吾会光不亦重可贺乎抑伯子素娴于文早蜚英腾茂今而弱冠登第固自视欿然矻矻问学不倦意谒春明筮仕将为文学臣乎苏文忠规友少年膺荐力劝其飬充取约厚积薄发流既溢而命持满无譲古之所以大过乎人者盖根深末茂膏沃光华理有固然而韩昌黎众称其文起八代之衰乃其文不在应制诗赋而在排佛一表退鳄一约亦惟是以道德发经济之文也呜呼文不根极理要有关政体当世用即非无稽弗询抑何以称华国而蔚然名世哉伯子豪杰士必能辨诸此矣他日独对后刍狗所録献文仅为经生语而大抒经世匡时谋谟笔补造化业埓鼎彛言代天工事纪旗常灿然收一代文名俾中外翕传吾会有此人文耀世其于科名髙第孰多可嘉孰重乎客曰士而获售登庸分也世俗故极阐羙艳谀之失为佞子言深而质该而典望郭伯子厚矣闻日且戒行会友谊有忠告请遂书之供张之祖道之次

　　贺桂亭周先生岁荐序

　　岁在癸邜邑茂才周君桂亭受贡荐其会友郑振阳偕蔺王刘赵诸生造予庐征言以贺予再以乆疎笔砚辞不获则漫应之曰自古抡才官人之典莫备于成周今观王制命乡论秀士升之司徒曰选士司徒论选士升之国学曰俊士盖本虞庭之教胄子敦其九德咸事而中取日宣三德日严祗敬六徳辨官材而庸之殆不专以娴于文词也至汉世称得人之盛实亦以孝弟力田文学方正殊科并辟我朝稽古取士特重太学初惟以人材岁贡罗天下士胪列六堂积分课优逓登之率性修道者即授台省郎署而重用之如吾邑董公仪张公暹万公永年不其人哉嗣而三途并用鳯翔虎变孰不策名实建勲绩巍然名世又何能以轩轾之俗日浇漓人情虽右科名而左贡荐然而岁举通经邃养之士多争相砥砺于明时即近而世庙中叶北山董公由六合令而宪臬大省焕然金紫立征倭功今上初年安肃令孙公举循良而著名乌台皆吾乡人也朝廷何尝薄贡荐哉窃谓科第亦聊以一日之长幸而遇识之者耳且或春入庠而秋登第何易易也若贡荐自选弟子员称附而増而廪经几风霜甚至白首穷经纔一应聘通仕路恶可妄自菲薄苏氏洵曰天之所以与我岂偶然哉天固与之我自置之自卑以求售其言自小以求行其道其名曰弃天曰亵天不弃不亵而人不我用则其责不在我夫士亦第自求濯磨树立耳资格何足以限之吾观周君才德兼具盖厚养有志士幼而蜚声艺苑顾屡踬场屋淹留庠序今以抡才称俊而献之天子政选士发轫始行将效用国家日矣尝怪士之恒居非不逺自期待愼厥身修及涉世途名利纷扰于前荣辱怵艳于内率变塞改节荏苒而染指转圜若炙毂而乃咎人之不我重此安所称国士不其负吁俊宾兴至意哉周君孝友天性蔼然家庭人无间言而其接人制行谦退温雅至忠人之托赴人之急未易详举昔陈司训公不禄旅邸以只身周旋其事必诚必信任怨任劳不遑宁处至有谤之而不恤卒俟其孤至尽哀以付此何譲孔门子贡俦哉不以死生易交情余于今庶几见之矣他日登籍有官守资其事父急师者以事君寕肯初终二念利害异心险夷歧守哉是必将修之家者献之明廷卓然为一代良吏名人无忝前喆其为吾邑光不尤可贺耶夫学邯郸者失故步以心原不纯移于流俗耳易曰素履徃无咎孟子曰尚志周君勉哉倘以阅世多而饬躬久不以予言为迂而弁髦之则予今日为矢于周君勉应诸君命异日或亦足以藉信矣

　　贺封太淑人王母寿九袠序（代作）

　　万厯壬辰新城王少司徒见峰母太夫人寿跻大耄德平尚寳龙池葛君驰介语余曰王太夫人今寿九十髙矣四月十日实为初度之辰愿得太史笔藉手以贺不佞与见峰翁夙同朝盖席闻母夫人治家内外雍肃其饬躬专气致柔頥贞葆素更兼见峰翁鼎食色养是冝享戬榖而登上寿也夫洪范叙福先寿而必继之以康宁攸好德盖非滋德无以获康宁无以臻胡考猗欤王母人谓以踰耆之年神旺气固迓福殊未有艾是盖以夙佐赠公尽忠于国而躬抚后叶至于二三世之贤故心多快愉而寿也不佞载考其里史传诵母徳所为聚顺养舅姑一切苹藻纺绩应酬筦钥之劳略不以烦娣姒及臧获上食奉衣时休燠而调凉暄皆丰洁当亲意旨至于自奉则躬浣衣适粝食室无重橑噐无彤髹惓惓焉丸熊画荻督子若孙俾接踵制科里选今或跻公卿大臣或布列藩臬宪台郡守或试南宫应里举绅笏满床锦衣竞爽而母固欿然安之无少矜诩乃今春秋髙矣犹树徳不倦谆谆训子姓无苛害人性好施与日食贫人一升每冬必煑粥以饭不能举火者乡闾頼全活甚众此其攸好徳为何如则其耳目聪明步持强驶驻颜阗髪台背息齿是必踰期頥而上以纪数筭者矣昔汉桓少君佐鲍司隶开家贵晋上公其流泽之长后三世举致身荣显求其故第以早甘勤俭若躬挽鹿车提瓮行汲亦所不辞今司徒兄弟俭德永圗勲烈爵位固不啻太尉昱等以既食母之报而司徒子若侄师师济济咸为国宣力摅猷禄位骎骎日起不知鲍桓后有如此一时之盛否窃谓王氏殆过倍之衮衮公侯异时尤不可限量已夫能作福于人必将集福于躬以母之孝慈若此无论见峰翁行应简召霖雨海内苍赤所徼福无已而诸藉在藩臬监司郡守者皆心母之心流泽斯民及于诸英鹊起宾用见峰翁既岁当此日承颜庭闱大致燕喜栢峰昆弟暨霁宇诸君各遥祝官舍逺致拳曲甘旨聚献乎南北杖履骈供于中外和气盎然充牣阀阅太夫人第名之而喜曰此子某某孝此孙某某慈欣然各加一匕箸庶几増益一神爽何异奉沧海为上尊罗泰岱为嘉豆而世称琼浆玉液天孙云锦又何足多然则母之寿殆一纪一筹贮添海屋而筭宁有纪极乎客闻之曰蟠桃之说迂而不经青鸾之降逺而未情今惟遡母天伦人事以祝寿筭曽不出夫户庭是可书次以为母长生久视之明征

　　寿王宜人八袠序

　　隆庆辛未继斋王子督输瀛海九月四日为母宜人设帨之辰惟时宜人寿登八袠矣神完气足悦愉且康诸卿大夫驰使以贺有征言于余者余曰若知寿之有道乎夫上古气化淳穆人生其时眉寿无有害遐哉不可尚已越若抱朴守约葆光頥和亦获长生久视之效是寿者天其所以寿者人也传称有徳者必得其寿而洪范则以寿统诸福继之曰攸好徳是栽培之理申锡之义然尔繄宜人降衷悃厚肃愼闲家妇道母仪嗣徽诗传以是先君子厯宦有声多所黙赞天子嘉其相助特锡章服而继斋君继之自登显科跻膴仕罔不矢心王室兢业官常是皆母德之遗也易谓视履考祥其旋元吉象曰元吉在上大有庆也矧不于其身必于其后且更可绎平格之旨与抑继斋君之事其母也承颜视睫饶称志养至出内范慈惠以莅众使民盖深得锡类之义而母宜人翟冠绣服日益抑畏勤约笃厚终不变塞又间出清愼之遗风以励翼其予焉是即其慈孝之相成天固将黙鍳厥衷以笃隲祜诗曰既多受祉黄髪儿齿又曰保佑命之自天申之不其然哉或曰继斋君今之闻吏也菲泊安其躬膏泽究于民粤在民曹及兹督课悉有以培国计而厚民生是亦足以寿其亲也已于戏宜人雅自修厥徳以永天年而继斋君又为聚百顺贻以康宁岁时为寿坐宜人于华屋曽不自知其难老而貤荣也然则继斋不日寄专省秉国钧奠仁寿于率土更藉以益悦其亲君之令闻令望永无斁而天之申重宜人之寿亦将绵秩于无穷矣乎不佞谊忝葭莩窃喜宜人之寿之有成也为之辞曰金风正兮辰良寳婺灿兮光芒锦衣绚兮斑裳愿介祉兮萱堂樽开瀛海兮称觞景转桑榆兮春阳更孙子兮洋洋伊今始兮祜方将多厯年所兮终允臧

　　赠髙士孔剑峯祈真有应叙

　　夫神亦难言乎哉记者谓夫子不语神然系易称阴阳不测删诗表其格思不可度思他日极赞其德之盛又曰圣人以神道设教而天下服曷尝不语盖未易为凡民道耳余少失怙恃茫茫莫留遗容每于学士大夫家谈及冩生事未尝不颡泚而心愧之壮入仕途叨有焚黄勅诰尤不胜风木之戚逮守尚书郎两召善绘真者尽括其家藏传神帖采所貌五官有类吾亲者命凑而成一像展转数月弗能肖也时盖以为抱终天之慕莫可如何矣万厯乙未冬冯少宗伯琢庵公忽荐孔生剑峯来曰生惯冩真适王侍御明野过我曰剑峯在白下曽相晤盖通神术知射覆能预代人为诗文异日只字不舛其所谓真盖请诸大仙追貌人先世亡形非比今之得丹青理者能貌生人尔也余窃意思虑未起鬼神莫知渠至能烦仙笔为游神冩真乎抑幻也姑试射覆果桴鼔影响不爽时冱寒水氷不便为追真事约以春和而去顾生一别逺踰期不至顷方遣使访邀之青州俄晨门者曰徂冬孔先生至矣余讶其如意而来即诹日设坛先生斋沐发符牒越三日偹诸色陈杯中并笔砚香花置坛髙处中层端设椅座俟真降临而身退居别宅持诵乃约余自致斋祷肃将缄押图书尺素手张之坛上出则自坛以外各重门俱严扄钥封识又越六日晩敦余更致祝于斋室期质明开坛宻耳曰子大夫毖敬哉躬启户入焚香拜始可升坛缔观即寂未降笔愼勿懈念益加精诚感格亟如前黙祷仍缄钥户出翼辰必有所见也余既依肃礼坛下窥上原设椅座旁移动业惊异之登坛一视则两笔各蘸色纵横几案色盂或涸或更置而吾父母峩冠盛服俨然生容在尺素间矣题其上曰灏气空蒙满十洲乗春聊作采真游霜毫慰尔终天慕烛影当年事莫求纯阳子时写字画如虬龙矫徤遒逸非凡笔可致毛骨为之耸然亟趋出招剑峯拜坛下谢送神祇生诧以为向写真工致无出此右也者于是闾巷哄传父老暨眷妪争来观曰何幸复覩尊严慈形神色泽冥冥中故能頥神驻颜耶旧老苍头妪婢望拜阶除有歔欷不能自禁者曰是吾先主父主母鬒然鬓髪故厯今如一日也嗟乎忆吾父卒于隆庆改元吾母卒于嘉靖乙卯盖踰三四十禩矣即不孝昕兹始得一再覩其生容方知明受朝廷命服却念数十年来虽勤梦寐亦未有此冠冕偕至时是何异游宦各天今遂锦旋于里舎得以顾盼其子女复见其曾孙而曾孙亦欣欣相告今始得识吾大父母面何其竒异一至是哉愈叅对不觉感极而悲泫然泪下矣不佞昔尝读史见古之招魂者第能令思者见化者音容于杳茫而不能留肖其真于当时又谂逰魂徃徃在暗帷中哽咽不平缥缈彷佛若有若无焄蒿凄怆迹其色像彷徨窅然令人难见兹吾父母怡然至止仙坛衣冠雍容宇度轩豁藉神大笔存像尘寰光天化日中人人可谒见景仰之敢戒后昆今而后湏知仰上真无量仁贶思所以供奉酬答至剑峯君能请仙屑从绘事慰人子孝思以释悠悠无已之慕可忘申报之谊哉孔生浙产名承礼字立之吾先师六十代孙有侠气知剑术数学甚精德性磊落不媕妸于人缓急当庙堂用必能绍休前哲之炳军机伐奸谋者捧腹季主李少君流何足独多剑峯应有取义盖其别号也

　　集玉山房稿巻四

　　●钦定四库全书

　　集王山房稿巻五

　　（明）葛昕 撰

　　○志铭

　　巩昌府通判小川郭公墓志铭

　　公讳錋字伯盛前别驾古川郭公冡嗣也生而警敏有大志弱冠游邑庠以父命受学先端肃公一时英列公名为重古川公令虞城奏最擢判云间过家见老母欲留公从臾佐厥孝飬已而不禄茕茕哀毁诚信襄事有妹四二幼未嫁弟山阳令鐩茂才铿孝亷锵各未授室而母孺人性严急期望诸未成立子惟甚公念切奉志拮据理婚姻事延邑文学率弟辈攻举业不异父师弟軰咸孜孜安之孺人固罔或不色喜也屡赴省试下第酬酢之暇吚唔丙夜不辍庚午春先端肃公招之来曰志欲鋭乎精业于专若暨若叔皆异资盍暂图静养以即冲举而仆仆之为为授古文辞与定程限公奋筑室东郭外父公墓侧闭户读作未几呈课先端肃公公曰子中矣是秋果抡魁与其叔讳文成者同上春官公既获立身不及侍飬先别驾为憾归谒墓次族里方颙望欢呼公奠讫呜咽流涕不能仰视待左右扶掖乃起无何母孺人又卒襄事情文偹尽一如丧古川公而哀毁过之里闾相属感叹以为庶所谓终身之慕者古川公居官亷介无膴遗公以诸生故庀度才给饔飱至是凄然起语诸弟吾兢兢弓冶幸不大沦落贻先人羞若何不兼力家务为二三兄弟计因课业毕輙经营农事复出已坊价立子母钱出纳一切惟允家自兹津津就裕能旁构别业数所竟并祖宅推与诸弟而自创宅以居无几微芥蔕意乃公虽理财成家读书一如作秀才时连踬南宫壮志不少衰癸未偕计入京届鎻闱矣感风恙不能赴公曰其命矣夫何必甲第能大有为者越秋谒选又仅仅署一府佐不足以独行其志舆疾归来荏苒再岁而卒悲哉悲哉忆古川公初捐馆舎日门祚萧条族属强悍至结恶少孟某者庭辱公余时偶在坐为不能堪公怡然忍受不少动气而气亦不挫终制其锋及他人事周旋一一中节非烈丈夫能乎哉又常试事入府从夏口道旁得一弃儿携回子之迨长与配妻遣去抑又何仁人君子也公孝友褆躬此是余事顾卒不得一施于有政而年未周甲遂尔殁焉者何也然公之去世垂三十年矣妻孺人三旬孀妇抚八岁孤子以至今日而家有益丰里无间言谁其贻者矧夫文名才誉今犹炳炳乎公子以季宪副稚瞻状征铭世讲之家重以少年之友余即不文辞谁宜志且铭者按状公髙祖讳贵曽祖讳洪祖讳诠代隐徳于农父古川讳文显以易经选贡起家歴直隶松江府通判前母于氏母李氏生于嘉靖乙未正月十六日卒于万厯乙酉四月十二日配刘氏邑河间府通判本元公女继刘氏临邑济源县主簿尧焕公女再继赵氏陵县深州吏目一兰公女子一渐娶邑大名府通判王公文通女继邑庠生于君师闵女赵出女三一适陵县学生赵献璧一适临邑庠生王图逺继刘出一适福建建宁府检校乐陵马如锦赵出孙女二幼万厯乙巳十二月二十日塟古川公原茔为昭穴两刘孺人祔焉铭曰谋未断国于家理兮家未享成视诸昆季胥成立兮惟孝惟友惟兹贞石庶允文兮位不满徳才不究施寿不永筭天道茫茫诸不可期限兮

　　封孺人葛室谷氏墓志铭

　　孺人谷氏名贞兵部侍郎海丰岱宗公之长女母杨累封淑人幼聪慧端饬少长闲姆训能知经书字义精女红重耻持范十七岁归余柔顺静共恪执妇道家人宜之余祖母治家严夙夜服劳色养勤劬周至饮食衣服凡在上者必身亲为之无诿娣姒复克自抑畏息息恭谨余母早逝不及飬每用以为念躬理苹藻以荐岁时必致敬洁祖父母及吾父因翕然称其孝余少习举子业毎夕肃侍至夜分了无惰容拳拳以义相规有友道焉余筮仕京师祖父时总台宪以各衙门出入有迟速命从便立灶深不豫请止之曰祖孙各举火殆异爨也即俸薪之入一一完封归公室恐涉私蓄雅有同志家务无大小无攸遂必咨白后行语以当为事輙欣然承应虽力疾亦未见辞劳苦觖怨其处余二妹在室温而惠暨于归装资所需半出手制至推箧笥所有以与少无难色与娣姒处雍雍和睦垂十余年相敬爱无纎毫枘凿意余家几世同居亲踈聚食百余尝以风闻语宻叩之噤然不答谓一无所闻一日偶诘之曰夫子制义妇言胡足听人家至有难处毎归咎构惑于室中予即不能为贤妇出名决不肯蹈哓哓■〈言翕〉訿之诮多言以为能离间分割以为善宁死不愿也余为之敛服而敬谢之十余年来学能忍以庶几寡尤寡悔私讼盖得其帮助者良多至于转移调剂使阃以内长幼尊卑相处无间其黙相之功不容掩也迹此不足称贤妇哉然自归余既多病常鬰鬰万厯改元以覃恩勅封孺人制词褒羙类其性行捧读喜形于色是年病始少差在余家十八年其脱然无恙者才五年耳戊寅春嗽病方愈陡闻吾祖端肃公讣惊怆魂飞咄怏不知所为荣卫因骎骎日消医强之茹荤自寛竟不能听无何泻作而疾甚矣疾革前日犹强起理装示未惫复戒妪婢勿以其病甚白余恐余不能堪呜呼相为之意至此极矣孰意竟殀而且客也耶伤心哉伤心哉孺人俭朴温和由天性复以贵家女为贵家妇苦自裁损寡言语耻矜诩即逺亲贫邻亦特喜与之会会无不奬其为人至传以训其家者其服饰未尝求备澣濯布素坦然安之即一线一缕不忍轻置检阅嫁时物今皆宛然新也尝自以多病生育未广每延术妪卜宜子者纳为侍人爱护之如婴儿有过曲加掩护服饰至亲为之整祖父母亟称其贤不置此又可以为难矣生二子长如龙甫七岁尝亲授之句读聘兵部武选司主事王君象干女病间召来一提携之爱其谨洁曰是真吾妇次麟甫二岁呜呼有子不待成立而遽背之茕茕依人状不忍言即儿后欲知母之为人暨塟于何日月某山向亦且冒冒然莫能知非余勉为之志后其孰语之者嗟嗟哀哉距生嘉靖乙巳五月二十五日卒于万厯六年四月十九日年仅三十四岁七年己卯二月九日厝于舅姑塜之侧为昭穴系之铭曰妇嘉内子徳歌女士繄行其式称兮弗偕夫荣弗待子立嗟人各有命兮以约处饶宜寿而殀其亦数之定兮我铭兹石用诏后裔何以慰吾痛兮

　　○行状

　　文林郎右军都督府经厯司都事仁轩谷君行状

　　岁辛丑之三月海丰茂才甥炳持其父行数事谒余曰先考涂殡十又七年矣兹幸从韩堪舆得吉壤将择日而归藏焉敢乞元舅为我述行实请志以殉余阅其述事落落若此耶甥泣而言曰炳生三岁父即见背一言一动茫茫其何所知逮澡髪跪问吾母母輙哽咽垂涕面壁不应儿恐伤其心也遂亟不敢更请间伺色喜再叩輙复泫然陨泪曰家庭内吾知其能孝友能忍恕勤读泛爱阃以外吾何以知之试访于汝舅及父老诸舅久仕京华无从问曩时里闬故旧今有存者亦寡矣炳敢冒摭其闻之未确者以诬吾亲耶余感其言蹙额歔欷为凄然久之不忍辞按君名茂椿字汝寿号仁轩世为济之海丰人大父讳通作人慷慨知兵机隐徳于农有识咸敬重之封兵部车驾清吏司主事赠兵部左侍郎大母门氏有徽柔徳勤俭范家厯封太淑人父兵部左侍郎讳中虗号近沧晩年别号岱宗母杨氏厯封淑人行谊俱悉诰勅表传志铭中闻于世不具述君生而颕异相貌类江南人精神耿耿凝定长而狥齐饶有悟性好学不倦未冠补邑庠弟子员即蜚声艺苑人期取青紫如拾芥而竟踬场屋不偶常从父翁逰宦四方恂恂雅饬畧无贵介公子态父翁抚蜀罹外艰覊于交代先遣君行治丧则素冠麻衣缧缧如承重者时值暑月左右以长途劝易轻苎曰服父命也未抵庐苫焉敢更人稍迂之亦从而孝之道厯郡邑世讲家或为父翁门生故吏有馈遗毫不敢受曰未禀命焉敢拜人又从而亷之郑重之抵家临祖柩尽哀代父朝夕哭奠闭门读礼无惰容戚里招欵慰皆辞俟父翁归而后已众咸谓真慈孙云居乡以恭谨侍伯叔谦和处乡党洁身澡履戸庭鲜出常来吾家谒先大夫见其敬慎笃实有问必起身以对寡言笑如处子枲衣草屦安子舎中则喜曰真乗龙佳客哉郗鉴之坦腹东床者不是过矣隆庆己巳以父翁抚台考绩奉旨入监读书万厯戊寅筮仕戸部照磨所检校辛巳升照磨部故库贮缴废盐引充栋截角磨勘过者率取以纸斤赏犒胥隶下遂夤縁攘新觧至未磨勘者君举发其奸躬自查刷追索不应得而有者数千还库乃奏记堂翁请第发年久浥壊者然但坚白纸亦湏待有功或补缺欠工食着为例堂翁深贤之以为有才甲申迁通政司经厯君以出内王言及转逹民隐职在毖恪敏核故时吏胥亦得以迟速其实封晨门者亦得以关阑其章奏非体也鋭意返正请上官第加审驳其奏词之刁颇者吏畏民懐声誉藉藉以起司事冗日有接本之役观政进士实任之会进士铨尽君朝入衙门理簿书午趋阙待旨遂至积瘁感痹症辞官未允而病夷于左股矣铨司亷其劳绩乙酉特酬以左军都督府都事例银台郎即内转无径五府者盖破格云君至府感时知遇则力疾振饬枢务府带俸勲卫当承祖爵者司与核实例执门生礼以重贽见君独郄而礼貌之外省并京卫隶府应袭武职旧毎苦吏胥抑勒需索君一一为之禁革体悉周至他府僚虽有忌恶之者弗恤也君以养疴金马门优游卒岁为得策俄而有传病患于君尊人者父翁驰使来询且欲躬视于郊关君遽不自安曰父母惟其疾之忧今若此是重不孝罪也遂力请差还里两亲见其貌瘦而足趻踔抚之恸君更不安曰所贵人子承欢膝下耳椿年踰舞象矣不意抱此拙恙不可掩转厪亲虑岂可俾常目遇之增恶懐因亟请居他宅便医药人以君见之周也守身事亲两得之矣盖心安则情摅养静则体健以慰父母痊可庶有期也孰知二竖为祟大数来廹溘焉不起乎哀哉谂君疾革炯目谓家人曰葛端肃公祖舅招我倘不我留即归而竟长逝矣鬼神事不可知此亦竒异也哉君天性孝友事父母敬谨惟恐不得其心有时新必以献而后食昆弟中有侮之者竟容忍若罔闻知又俭朴性成做秀才时偶衣纱裙翁见之曰此岂韦布饰耶永屏去推及衣着各从雅素华丽者终身不御少壮狷介自守业能不迩声色不思封殖迨出仕后乡亲延欵有邀妓侍者则尽日端坐无顾盼戏谑语如泥塑人众或诮为道学先生是何必逊哉又与人交不设城府不念旧恶视乡曲前辈礼下之等侪与之怡怡后进接引之畧不门第亢厉常有某某两昆弟以厚逋负反肆泼啧啧无状君不与校后彼有急来请荆仍为援救之于长令此岂叔季世情所有哉君生于嘉靖二十七年五月二十二日卒于万厯十三年十二月十八日越二十九年四月十八日始会塟于黄太里之新原格局爽秀气脉融洽真郁郁佳城也追慨君生平身居贵阀约如寒士既多疾疚复未永年才不究其施位不满其徳福不酬其行斯亦其命也夫今得斯地既安厥躬更将福祚后人也天其复兴谷氏耶君配葛氏即吾妹通书史守坚贞君卒躃踊欲经以从不得断饮食数日舅姑谆切力劝勉以孝慈乃忍存活抚孤盖自称未亡人茹蘗持素至于今已若干年戸部陜西清吏司员外郎文肃先生讳引生长女封孺人子一即炳邑庠生娶季氏陜西靖虏道兵备副使岱石公讳东鲁之女甥炳将携芜状走先逹门屏请铭君幽宅愧余不娴于文未足以应其求也呜呼颜渊本贤得孔子而名益彰愚所谓仁人君子悯撮其行而表之金石谷君庶方藉以不朽哉

　　○行述

　　先祖考太子少保都察院左都御史与川葛公行述

　　公讳守礼字与立号与川葛姓出葛天氏代有名人公以上五世始居德平一世讳士能二世讳亮三世讳友才四世讳智由岁贡任鳯阳右卫经厯里谥恂正先生配张氏五世林塘府君讳环配李氏实生公两府君俱以公贵累赠吏部侍郎戸部尚书都察院左都御史张累赠夫人李累封太夫人公天性端介幼即聪敏大父授以书史輙了悟甫踰十岁侍大父宦鳯阳自为饮食以奉路逢楼舟鼓吹问之即为职官遂奋发戒饮问学日新十七逰邑庠十九补廪饩文声丕振屡试居首邑侯唐公期以魁觧给马神庙舍为读书所庙近娼居曽不知其门户一日有妓被凌走避书房輙令扶出有董生约同读公至见其自奉颇厚退谓淡泊乃士之常此何以明志也辞不徃富戚郭某等馈华衣文绢虽贫弗受戊子发觧有司约出五百金为赆具籍将征公以年当饥馑恳辞数四竟请其籍焚于堂己丑会试入京馆有暴死女为祟众皆闻惧公独不觉是年登进士除河南彰德府推官有袁大江者贷郭洋金积负不再得流落起为大盗捕获觧张佥宪庠处袁大言曰吾非常盗郭洋背有龙文欲辅举大业已约河北数百家为翼招皆懐庆卫辉彰徳富室及士夫子弟张信之行盛同知时雍鞫审相同复以事大行公再审全无验其诬郭洋等者旧衔也林县县学及马柳泉公俱为洋保袁始吐实公具由以报张怒翻异曰此事甚大初入仕不知嫌疑可避乎公曰正谓事大故从实具招若避嫌疑一身计耳数百家无辜关系相去何如张意不平后竟如拟三府良家郭洋一族俱得免张以公忤已意屡短于抚按堂僚后张升贵宪副去王肃庵来廵按问公曰李顺孙在河北何如公曰才敏逹文案立办张庠何如公曰谨官箴秉法不挠王作色曰此皆大有物议何独不闻厯举其事公谓大人监察庶官固当亷访下官伺上司长短何用且恐失忠厚故不为也张曽无一事容公而公不较如此署府印遇节朝赵王王命以朝服见公谓朝王旧礼皆吉服执不从王刑逼引礼官以恐喝长吏再三为劝公曰宁违令旨何敢错服闻宁藩初命各官朝服惟李崆峒不肯事竟如何竟用吉服时两行人在侧谓执之甚是崔后渠公闻之云不图葛子有是识有是力也先赵府以汉王事请减护卫正身还锦衣卫余丁留彰徳日繁以泅脱差役起家殷富者数百家安阳羙田宅半为所占而徭役独累居民公审编皆入安阳籍居民始苏丁众欲合在锦衣者具奏公竟不为之动良医王彦章怙势武断先夺李臣地被行刺害其家人后董仲文典王月地又夺之与价值不及半事发行公赵王面谕公断地与章使文招虗公谓李臣之事殿下所知渠不悔悟仍蹈覆辙宁复有家人代其死者竟直文而彦章如法王欲拓府第以逺僻隙地易近府紧要四衙门长史宻申廵抚既准旋召府县官至张盛筵出重币凂之公曰今日之事为公乎为私乎王曰公公曰众亦知公惜殿下以公事私行也此事长史申之廵抚主之府县官无与今用宴币倘事成人将谓府县官受贿卖之矣岂不成私殿下遂亟撤币而罢改建永城县有蒋臣翟璇者两家争胜各集数百人相闘逾夜各死一人乃互讼四年不决公得其情曰盛明之时乃敢聚众厮乱为首者皆当死据伤各有对可偿据称致死图頼各宜自偿遂各坐一人众咸称当狱始决连累数百人始安有生女先许嫁夫乆出不归乃更他婚者公谓妇人贵从一而终律虽离异然复曰不愿者倍追财礼良有深意竟以不愿科断使先婚者无夺妇之耻未婚者无娶残之嫌妇人无再醮之丑是为三成后上司仍断归前夫一妇两夫同渡妇愧投河死人益服公委筑夏口白河与张同知郭通判分工公计处详宻后二工溃公所筑独存钱鲲王鹏与公同推府随廵按毎辅其不及且为荐扬问其故曰先生出身少一节廵按相待已自有间若复有长短相形益难立矣吾不欲独显诚欲相成也人以为难辛邜入场王肃庵以公尽心特委于废巻中细阅取中数人如经魁李时春谢江等皆举进士在彰徳三年余大半公出毎出必自赍费金外一无所受至汴城查盘毕以所余买铜鑵一枚归过河冰待渡仍卖以为费抚按交荐云年妙而志向不群才髙而法守亦执又云推勘讼多平反操履行维清洁已无私心人无怨言又云惟刑之恤而明清俱备豪强頼以震慑守已之正而请托难干士庶为之称扬委修黄河堤岸云连遏横流而救万民之生命委署县事整顿刁邑治土豪而为一方之保障旋奉勅奬云惟亷惟恕克慎克明平反功多刑无枉纵荐章交上最绩是书进阶为文林郎癸巳缺风宪行取公时年二十九十月至京佥谓迟两月则三十可得科道公曰吾但知顺命安分耳遂升兵部主事守山海关太宰汪诚斋称公于王浚川曰渠在彰徳甚有声望崔后渠亟称之未几同乡李正夫升出吏部以众荐举公代铨司吕东汇欲见公李惓惓劝行公曰若徃拜则涉于求竟不徃寻用李中丽公谓此吾两同年用之犹我正夫曰不意公如此之髙山东正气也愈为敬重至关岁饥饿殍盈途设法以赈多頼存活山海旧无乡饮为创立并乡射礼举行观者如堵旧无养济院为建屋四十余间分男女备井臼人月给米三斗三年满日除支外尚余谷二千七百余石以武职不知重丁祀为制祭器偹仪文亲临加敬童子谭坊贫而向学捐俸为娶闻宫氏子孝特为表扬朝鲜入贡国王及使臣各有贽公却之使臣曰旧有此一旦异常恐国王见罪公书示曰封疆之臣无私交故不受使臣以徃来过关为扰复强公公曰关以御暴不以为暴送往迎来柔远之宜若受是私征也终不受渠感服拜谢其国王为公立石于鸭绿江岸后有出使者见之归谓人曰与川公见重于海外如此关禁进贡夷回不许夹带牛角弓面等物有犯者公除夷人名不复来乡大夫颂云郄髙丽之方物清誉播于海邦发女直之私藏严威震于荒服山西商游辽东者多取假引过关旧但令毎引纳银三两公戒谕必待原籍真引仍行山西立号簿为对一人投假引试之公验知追问如律前弊一洗人皆以给引回籍后公为山西参政乡民迎拜称谢曰各家有子商辽东至二十年不归者闻明公守山海必验真引人始归家迄今有父母妻子之会公之赐也关原禁马守关太监因而取利一二士夫亦为之公曰朝廷设禁有司藉为竒货可乎榜令一人一骑者听成羣则罪于是商人既便而转贩者息锦衣校尉常假称海廵于沿邉诓索有司皆礼待至关踵故态进见公曰海廵必有衙门差遣票帖可出看渠谓系卫差有帖不与人见公曰关法盘讦奸细焉知汝非奸人鎻系押搜得诓索财物若干具招连人赃觧京发大同充军后无复纵索东方者关宅旧凶公处三年不觉满日移出公馆吕岩野入宅輙惊惶逹旦而卒人以公为神佑云十六年回部与杨公虞坡张公西林立会读古今名臣奏议大学衍义补诸书堂公称曰三人可谓仕而优则学矣同僚羡之十七年丁父忧杜门谢客独居三年服阕李中丽文选升太常以公前譲欲荐公仍为吏部太宰许松皋文选王象山嘉宾皆允乃作书托人接催北上公以日浅不行旧吏部林东城春周枣山乡皆起复先至中丽甚恚来迟公曰随遇而安可也中丽不欲无代以本部胡缨溪鲸为众忌议出之于外用其缺公闻曰挤人而夺其位岂君子之心果尔予当乞病归必不忍就遂补祠祭主事旋升主客员外仪制郎中仪制事务旧无前件簿籍有所题行只凭吏举致令迟速颠倒甚有遗弃者公为置簿随事登记挨次施行亲为注销由是事无遗而吏弊亦微宁藩同逆者家属发髙墙后以人众难容许回府为庶人因复营谋请封夏桂洲掌部时准袭中尉乡居已若干人公至司有踵请者公曰此辈法当诛灭为庶人幸矣具稿参驳宗伯严介溪曰桂洲准行已久渠现在阁何可遽变况我亦江西人顾参之未便不如立案不行公谓此奉旨看了来说法不可行理难遽已只得据正题覆意外之祸听之而已得旨不准封令甲郡王故絶止许近支以本爵管理府事不许继封时山西交城懐仁襄垣三府皆故絶亲支奏请继封公立案不与行来人潜住京师上下打点皆听许之只伺公出司则再举二十年二月会试公以三试进题皆在中夜感伤寒危急各府人伺知即上本吏胥蒙蔽署印者随与题覆三府俱获继封公病少差见报惊诧复大病交城因奏讨仪仗吏复索贿乗醉犯言被东厂缉知搜出打点记帐司礼监阁部皆万吏八百写字者一六百一四百独无公问何故无其人曰非郎中病不敢进此本公名大振又亲郡王无嫡子准庶长袭封秦府永寿王妃故无出有庶子又擅娶邵氏请封次妃部参奉旨姑准为内助名色生子惟燱封鎭国将军永寿故其庶长子奏准主丧居府内未及袭卒子懐墡为庶长孙惟燱夤縁得封其母为继妃遂以已系妃出与墡争封公谓燱生于母为内助之时与正妃不同墡系长孙父见奏准主丧居府墡当封稿呈未发值公病在告部乃题准惟燱袭王后懐墡诣京具奏王浚川在院叅详径直懐墡而惟燱财爵两空人以公有定见云是年封王拟差官已定费鹅湖公子懋良为尚寳适自家来又欲求差夏桂洲以亲力为之请介溪强以张尧年差与之既题懋良以晋府道迂辞疾不行桂洲介溪又为言请易之公谓朝廷之上岂容以公子性任意行止四司皆为之劝公曰朝廷命下臣子死生以之渠敢诈疾国法何在予宁忤执政终不敢从遂自诣桂洲言桂洲曰吾在阁题有何害公曰尝忆刘太常鋭亦阁老子初与人争差既辞疾不行被叅得重谴可为前监公曰郎中执是遂促懋良行宁藩逆废令弋阳王以本爵管府事乃求审理与之以教授职卑奏欲以审理辅导公叅之得旨戒谕未几乞长史与二人乞校尉与五十名其校尉巾帯事在仪制公曰弋阳欲全比亲王是入继亲王也何谓以本爵管理府事竟不允后长史亦被言叅革二十一年三月有称周府辅国将军睦榣子者驰部甬道进见身敝絮裸露猥不可状问其年貌与玉牒不同介溪初欲送会同馆旋疑其诈又欲送法司公曰馆有四夷人亵国体甚送法司如真何以处之皆不可乃题请顺天府送周府行廵按查处又念系宗室也为制冠履衣服送之汴果认收养去会试开科各布政共帯银二千两送部公用嗣有务侈者不敷取顺天废寺银充补公谓前开科未有废寺银皆足用今何可指此妄费但节省可足乃自其身及吏皂之需近所添者皆裁之既送録夏桂洲多用七百本犹索二百介溪许之公以无对介溪大怒以送部堂数多譲公公曰旧规如此且二百本为多较七百本如何介溪黙然公侯伯袭爵在礼部堂上及司官皆用厚币公一无所受三年满部注考云以浑厚之徳处躬以纯实之心莅政亷靖无訾端确有常二十一年王湛泉与龄为文选推公河南提学曰吾欲兄正一方士习公至任惓惓以崇徳行敦本实身心体验为首阅巻铢两必较低昻不爽乡试无考遗才者所取前列厯科登荐殆尽法严持正士大夫不得入一书相干其子弟有诸生应退及童子稍通未録者则命有司明禀稍从寛假曰朝廷优礼臣下尚有世荫乌可使缙绅后无衣冠盖情法两尽也尝谓提学职一方风纪孝子顺孙义夫节妇之旌表必由之至于名公巨卿勲业在朝行谊在乡一旦物故只听其子孙陈乞无力者竟湮没堂堂缙绅不能比于乡人之匹夫匹妇何其失伦因于何柏斋王浚川既殁特具呈抚按转乞题请给赐如例归德夏邑之间为河南南北直隶山东交界而北至兖州东至淮安南至庐州西至开封皆近千里地则众尾之会盗贼出没人各雄长公修河时熟知之因忆刘项之后其地兴戎不乏国初不立府为失筭督学之暇与李石迭廵抚言李谓改建府治非地方有事不可时雒宪使三峪甚是公公曰待先生廵抚时幸勿忘未几果代廵抚公再用议请遂会题得允改归徳为府设县附郭二千余里之中始得填实南北东西聫络不逞者无所容矣任中按院荐公古朴不偕于俗体端方素重于清曹考校而进绌公平崇表而稽核详当官师有儆黉校肃然迄今河南人犹称为眞宗师云二十四年升山西参政分守冀南道驻汾州庆成永和二王府在中甚狡悍前有参政刘公者以难处移驻介休人益无忌招纳亡命出没行刼城市戒严道路梗絶河南黄宪副润升大参分守报初至适会于少参敖曰吾方自此来因甚言地方之恶黄遂弃官去以公补之公至即返驻汾整饬武备量为什五分布街衢严晨昏启闭中外得无虞宗室竒潾表檬亲为叔侄先以讦奏成雠聚众相鬬军民连累者不可胜计公委曲转谕仍示以利害所终二宗闻之曰听葛先生言使我惕然乃设宴好合各诣衙门哭谢去在汾三年无复相犯升本省按察使蒲州有山阴襄垣二府互构讦奏数年不结公为调停题覆两府争遂息晋府庄田散在太原鴈门宁武之间皆其牧马山场册籍用寳钤纪后以旁支入继年乆子粒不收山中居人占为己业王府查出竟更招佃戸遣官主之居人遂啸聚三百余人杀官倡乱连年不平公至拘首者服以罪令比照百姓办纳税粮例行令崞县收觧该府不失禄额而山中居人亦欣然就法佥宪朱公征慎许可人也尝谓公未至晋府宗室拥途强索至不可行公至则退避无一来者及公升去复如故盖公威望素重处置得宜故能潜消豪右之气如此晋人好斗轻生犯大辟奉决单者累至三百余人谷聚庵廵按临决前夕尚未拟定以其名纳壶中令门子用筯夹之得数人阅其招又与众无异难而问公公曰论招情均应死但细阅中有犯两死罪者请详之谷再复检视慨然曰此皆死有余辜散在册中初不觉也事遂定二十六年冬升陜西右布政使哈宻遗孽寄住肃州城下生齿日繁野性渐横人畜禾稼岁被伤掠公常虑主客不敌之患与廵抚杨公虞坡计便宜适王肃庵仪谪肃州兵偹道过省公谓之曰肃州时务寄畨为重坡公方求人处公其人也杨授之经画肃庵用其计不数月畨人尽安置境外肃州无虞公有力焉韩府宗室纵横假讨禄米入省骚扰如冠服等项动勒索布政司一二千金岁以为常公至陜王杏里昺为左使宗室四十余人来王阖门避之遂赤身羣卧门前公出谕曰宗室贵重何苦如此渠惊起曰葛先生也因言欠禄米冠服等项公令回待查给不从适各处觧银大户在司公呼大户至前曰汝等所觧钱粮要用心看守万一有奸人乗机盗窃甚勿干扯众位贤宗也遂皆驰去不复来二十八年升左布政使二十九年入觐有宗室至潼关欲入京奏事者传印台廵抚留还馆榖公回停止供应反复晓以利害其中长者曰先生言句句是我等不知故每每来今却知即速回不复来矣后公在南京会张正野兵侍相见礼毕复拜谢曰我初升陜西左辖时念惟平凉宗室难处既至一年不见心颇疑之又逾年不见因问左右知公先日有处此亦阴受其惠也民有张某以民田一谷献秦府曰此本府牧地其父曾管王遂立石刻曰秦府牧地民以告公公查册系添注问其父年则计当时未生遂断与民仆所立石王屡遣人为言公以晋府事正对争端乃已初秦王入继主者輙派给禄粮公谓此当奏请王不悦一月后户部果题叅奉旨切责布政司掌印官而府长史承奉俱提问公之入觐也库官禀称有余银数千当送公用公谓吾自有官盘纒何湏此渠称旧例如此留亦终为后来者有耳公斥之曰焉知后来者非贤作正支销可也分毫弗受分宜当国贿赂盛行各布政供奉不赀独公无所馈朝觐赁居各府出银若干为用云此旧规公辞曰布政取府则府取州县州县又将取之百姓是交征也恶可竟以俸金自赁考察过堂属中卫幕有老疾当去者公为之觧冢宰曰考语原布政司所定何自异公谓此皆去省逺未尝面见止据各府申文注之今至京来叅始知其不然自是布政差错何可以屈小官也时夏冢宰屠总宪亟口称曰吏部堂上肯自认错人谁其肯迹此当为贤能第一矣岁八月十三日升河南廵抚履任之日均赋役抚流移严武偹奬贤能黜贪恶稗官债令闻风觧绶经过士夫出俸为会布政司银分厘不取台諌阁部亦无所馈遗也三十年四月十五日升户部右侍郎六月十九日奉勅总督宣大山西等处粮饷公督理详明威惠并施复题趂时召买粮草以裕军需以便官民及审度兵势敌情预拟督调战守以成安攘等疏九月二十一日奉命回部管事总督苏舜泽廵抚刘公玺各有厚赆公弗受总兵赵国忠馈文币银噐约二百金公并其帖却之渠谓先任者犹以此为薄更索百金焉有并帖不受者大为叹服十月升吏部右侍郎三署铨印量地方之逺近为选官之定法关节不通人无私谒太宰阙当推执政者各欲用其私人至假上旨挟用之公悉不听特推屠公侨周公延题上众用惊异虞坡诸名公亟称羡不置公以守令最关民生而进士自期逺大乃近时进士名额限三百领郡邑者纔半题增四百名至贡举有贤特为引荐一日谓杨文选曰举人亦有好者何为淹滞杨以无对公亲披册示之曰某某经十余荐何为无好者即优擢之吏典出选旧惟吏部及锦衣卫吏得授八品其行移通否不论公谓均之为吏岂可使有势者独便宜乎但据考之前后除授又例吏旷役乆则革福建吏二百余人以先廵按有事未与考既补考具文送部该司拟尽革之公谓渠以先无按院非其自旷二百人前程乌可一旦轻弃乎皆与选以去一日太宰万治斋问公曰知吾所以敬公乎吾向家居见舍亲某曾为仪制家资巨万叹曰仪制之富人也如此既复见舍亲曽为仪制吏曰亦不尽然有山东葛公者不惟不取即携亿万无敢至其门后予起南京又闻公评推重今为同僚见公之清正端亮有过所闻公诚当代一人而已三年满授通议大夫领祖父母以下诰命中有迪哲悬公计弊吏治官师有所匡率士心頼以维植等语仍録荫送监读书三十三年升吏部左侍郎三十四年升南京礼部尚书初至革教坊供办本部公席时东南用兵日久公应制条陈御倭四事一任能将以定武功一调近兵以便节制一修城堡以永保障一劝富积以济急用累千余言复举偹倭将才若干人上嘉纳之三十五年以关陜地震李相公南渠出察九卿严世蕃等考最公以老致仕时年正五旬也有以时艰得退为贺者公谓身为大臣义非洁已何以贺有叹壮年去位者公谓吾以书生跻正卿足矣何叹为先是世庙已知公清曾向中官称之后公退推补南礼书世庙问葛守礼何徃左右以年老致仕对世庙惜之归家奉太夫人以孝闻日课子弟侄孙读书庠生执业从逰今多有登科者闲居涉猎书史东莱博议及通鉴纪事本末皆手断注经书义多发前贤所未发偹载先君过庭纪闻録中间理农政曾无一事干公府上司欲为建坊闻而恳辞乡人贫不能举丧者多给棺敛林某等以贫售地价减旧值公不忍更倍与之四十四年鲍廵抚荐云学识弘深操持方正厯任三纪誉望夙布于明时退处十年风节益孚于众论隆庆元年起户部尚书以母老具辞奉圣旨卿才望素优司农重任特兹起用宜作速前来供职不准辞太夫人复强公行乃勉赴召至见钱法不行疏以当严禁令和籴时估参差疏以当谨权量民逃地荒请下诏劝农勿并庸于租经用不足议令各省铸钱以便民裕国悉荷施行一日相国问时弊安在公谓下陵上替情盛法微吏不肃政不举奸不戢民不安天下未平以此之故会阁臣不和言官因各为攻击一唱百和部院皆然独公无所离附人仰为中流砥柱云是年覃恩授资政大夫领祖考以下二品诰命中有议论足以润色乎国经操持足以转移乎士习秉政无私竭忠罔懈等语寻两疏乞终养人谓公疏可比陈情表奉圣旨覧卿奏情辞恳切准归养归家事太夫人饮食起居必亲爱日之诚弥笃太夫人终丧礼曲尽如居父丧然不以年髙少简隆庆三年罗按院荐云耿介超俗之节直逼古人忠诚许国之心不渉时套抱经济之大畧而执持弗乐于诡随挺振頺之髙标而恬静消变乎华竞诚无愧于大臣之体宜早膺乎帝简之荣四年服阕二月起刑部尚书公疏辞奉圣旨卿老成练逹清愼素闻邦禁重任特兹起用宜遵旨速赴任不准辞再辞奉圣旨卿宜遵前旨上紧前来供职不准辞遂赴召至则疏请申明律例严禁酷官以全民命修举农兵以壮邦本以保万世疆域方士王金等先以进药世皇会当驾崩皆问死系狱公谓堂堂帝王谓为人误害书之史册后世谓何会中伭髙公题前事公审王金等前招俱虗具疏奏云皇考四纪当天既三代之罕有六甲终命亦五福之兼全迹将大渐之时曽无卒暴之患归咎硝黄之说何有指实之凭事理贵真不可妄意法律以正岂得轻加遂通为减释世庙之诬以雪各省招呈至部必亲为阅详度驳稿盈箱人命死而复生者不可胜纪是年十一月二十四日改都察院左都御史具本辞免奉圣旨卿方正老成风裁素着总宪重任特兹简用不准辞入院即请明名分以正纲纪以定民志禁奢僭以明礼节以厚风俗奉圣旨这所奏有禆风教依拟通行禁约又题申明廵按事宜以贞宪体奉圣旨这所奏深于宪体有禆便行与各该廵按御史着实遵行又以京师东南常患淹没请仿井田遗意以防水患以限戎马驰驱五年进士登科疏正始进门无私谒权贵敛手门生有馈以师生恩义强公公谓即门生礼亦不受不尤愈乎竟辞之初楚王为世子所杀谋出武冈王后世子诛二子幼武冈遂摄府事楚府财物半为所取而寡妃孤子大受凭凌都台赵公参之渠遂遣人携重货行贿皇亲中贵各黄金五千拟送部院者黄金二千及入京知掌院为公輙避去曰来时即恐葛公当事今果不协矣后公竟参革管府事方新郑之当国也以华亭旧衔必欲相报公劝之曰朝廷大事多端公当图光明俊伟之业不宜报复不听值有承风旨者籍华亭田五千顷其世官三人拟问革申文到院公皆为复之新郑遂以不附已怨公及新郑以裁抑中贵致两宫今上策罢忽遭王大臣之变有遂令王招为新郑主使者欲因而甘心以偿夙怨已拘其家人仍将逮髙人情汹汹惧祸不测公与虞坡杨公力救之得免及王大臣送法司刑书欲详问公止之曰不可挟寸刃至宫门即当诛此足断矣问之倘再有言更滋多事人以公为得体是年应诏自陈奉圣旨卿职总宪台老成端愼宜益尽心振肃风纪以赞新政不允所辞六年七月二十二日以二品三年考满蒙恩特遣奉御张名赐原封钞二千贯羊一只酒十瓶至私第万厯改元覃恩锡三世都御史诰命中有立朝凛正直之气有古人风论事咸简要之言得大臣体等语未几以衰病乞休奉圣旨卿老成清正委任方殷岂可以微言遽求休退宜安心供职不准辞再乞奉圣旨朝觐考察在迩卿宜遵旨即出供职毋得再辞公勉出视考察事虗心精核品隲当公议复以赏罚之典乆废人无劝惩请举卓异者上面加赏谕贪酷者奉旨拿问人咸悚然思奋万厯二年二月以七十引年乞休奉圣旨卿老成亷正精力未衰宜照旧供职以副委任不准辞再乞奉圣旨朕方属任老成用图治理卿清慎端亮年力未衰宜益用心供职以副委任不准辞三年考察京堂自陈奉圣旨卿职宪台老成公正宜益用心甄别众职以振风纪不准辞是岁当六年考满乃三乞休致云臣六年已满若考满到部而律以七十致仕之例则在七十之外者难议复职在臣自处当先期引退不必再考以俟幽黜奉圣旨大臣以徳望为重不专在于年力卿先朝耆旧清望素隆正宜励翼明时岂可引疾求退宜照旧供职不准辞复谕辅臣云葛都在皇祖时大有声望渠今挺然未老可勉留无放去时公志已决各部诸老皆留公公不听复四乞休致奉圣旨览卿奏既情辞恳切特准致仕着驰驿去仍加太子少保有司月给米四石歳拨人夫六名应用以示优礼旧臣之意公具疏辞免奉圣旨优礼旧臣先朝彛典加恩已有成命不准辞遂具本奏谢仍命孙太仆寺丞昕奉以归归以俸米祀先垄馈幼所从学诸师之后余遍给族人亲故每朔望拜天地家庙节令必祭必恭暇则端坐书斋渉书史终日无惰容优游林皋视在朝转壮健万厯四年促昕回朝是年仲孙曦领乡荐五年春昕升戸部员外郎人以为公余庆所及十月推起吏部抚院复荐公朝野属望愿公复起讵知星辰虚位来日已无多耶呜呼哀哉六年正月朔犹礼羣祀拜圣恩如常二日出拜乡亲观者称充养益盛三日赴家宴四日拜林塘府君生忌五日辰兴喜天霁曰今牛日也牛其安乎方栉沐陡尔疾作遂端坐椅上不复言家人惊惶延医调治乃天不慭遗至二十日溘焉长逝矣痛哉痛哉方公为礼部郎时病垂危者数一日苏而告家人曰夜来梦见上帝帝谓我念尔正直还与寿三纪今适符其年数也呜呼异哉先是除前数日梦召拜天官因具疏辞既觉述以示曦始以曾子易箦之言自比末谓欲守盖棺之节以遂首丘之愿讵意甫旬日而竟如所言耶里中人亦同夜梦公起用持咨文者其人丁姓乃公得疾时则丁日也既疾曦梦公衣冠与乡士夫为别而元宵日昕梦公应召至京冠盖甚盛公果逍遥于九天耶呜呼异哉痛哉公生懿行不能尽述至其动遵矩矱言必凖绳抚孤侄同已出凡接人必以礼位尊而自视欿然宦久而清约如寒士则有耳目所共闻见者居同五世庶几义门人无间言实为徳化乡人闻公疾问候者满闾巷虽妇人亦有愿代者既逝逺近闻之靡不恸泪前冡宰虞坡杨公称公于中丞见峯王公曰公之政绩足以尊国庇民而不居功公之气节足以亷顽立懦而不徼名元辅太岳张公称公于都諌吾山光公曰不动声色而措天下于泰山之安者惟与川公当之立朝居乡可概见矣公生于弘治乙丑二月十二日卒于万厯戊寅正月二十日享年七十有四配王累封夫人邑乡耆讳榛公女子一为先考讳引生邑学廪生早卒赠文林郎右军都督府经厯司都事娶邑医学训科靳公天寿女为先妣赠孺人女一适徳州翰林编修芦公宗哲长子庠生茂早卒孙男三长不孝昕以公荫任今职娶谷氏封孺人次曦山东丙子觧元娶任氏次晧聘王氏孙女二一适官生谷茂椿一诺官生殷盘曽孙男二如龙如麟昕出曽孙女二曦出俱幼不孝昕闻之记曰无羙而称之诬也有善而弗知不明也知而弗传不仁也不孝生也晩兼之愚昧不能悉先大夫懿行不明诚罪若所述事畧不敢有一字之虚以诬先灵至于得传不朽惟名公巨笔頼焉兹将以某年月日塟公于某处伏乞惠言以贲泉台以诏后世殁存均戴衔结是图■〈扌攵〉泪陈情无任哀恳之至

　　累封夫人先祖母行述

　　先祖母夫人王姓父讳榛母盛氏生而端凝不轻言笑王大父家故充饶诸女孙争羙衣食侍婢以自奉母独好俭朴从一老妪兀坐静室精女红终日不出门户家人甚重之二十二岁归吾先少保端肃公奁具悉请从薄约时吾家尚寒素于归即克敬戒日亲炊爨井臼以供舅姑甘旨戚里翕然称贤先公嗜学每至夜分不寐必预篝灯缝缉伴之读兢兢数年如一夕公始举于乡邑令唐公以公从游八年特籍五百金为赆母佐公力辞之固守藜藿食韦布衣晏如也公成进士倅彰徳毎以恤刑活人为劝为兵部职方郎守山海关官衙后有桑园即躬蚕缫以为衣服赞公谢郄各处方物一无所受及公督学河南尝大病日夜侍汤药至不觧衣帯控吁者匝月公生平无媵妾母屡劝之纳不听会公为方伯朝觐乗隙为购之于家得一人盛饰之肃以待公公归自京闻而笑曰吾欲为此久为之矣实时竟送之回怜其家贫即捐所聘仪并衣饰以嫁乡人尤两多之公自南宗伯归养太夫人太夫人年已八十矣旦夕起居母瞻视惟谨每饭侍食必手调酸咸以进子孙妇但令轮操烹饪佐中馈畧不至使膝前一代其劳太夫人逝居丧尤尽礼制中外称公纯孝并母夫人称焉公再起大司冦寻改御史大夫值华亭新郑两相构径忘夙怨曲为之觧纷排难华亭家得以安既而江陵惑于巨珰甘心新郑欲听内成王大臣狱公初争之不得忧心孔棘促装请老而卒以危言激江陵竟定国是新郑与戚总戎故陈司礼三姓得瓦全逺迩震慑者帖然母实有幄中黙赞之力云公有弱小弟四人女弟一人悉帯之随任读书受姆训母于其少体公之爱衣食督训之恐后及长悉为之及时婚嫁至倾箧笥脱簮珥以佐嘉礼无恤也至弟与妇半早殁更亲育遗子女抚摩偹至各视其成立婚嫁又如之故一门五世同居千指垂七十年内外雍肃无间言盖庶几古称义门已母天性仁慈而实严毅待宗族以寛厚有急必周恤之每惓惓规之存好心行善事间有喜谇语自封者絶其晤至待曾孙軰每正色教以义方戒出恶言语詈人凡糈果玩弄之具令无得恣所取自幼至长终不予一华衣尤不许持一钱曰少小惯手自便最易壊心志长大其何以収拾之不肖軰幸各成立服官政始不为之痛禁也又心甚公平视同居幼弟孤侄軰无异亲子孙饮食一物必均分给春秋散布枲衣服下及臧获即有精粗均一一计口手授仍先尽各娣侄房而后及孙曽軰箱笥原无厚藏不欲扄钥曰一家人奈何防范之如盗其正大无私类如此至外家每念王父早亡惟母氏有所遗以隆孝飬用报罔极他若外弟侄軰即有贫乏但择贤者周其急作非僻者虽不孝请之周必转戒勿与曽不姑息偏昵私加一惠用是王氏族虽众竟知敛戢无敢干宪至官府者又勤俭出于天性公自通仕籍由郎署藩臬而中丞少宰以至宫保尚书母亦由封孺人晋淑人载加夫人恒徳如一夙兴夜寐家事即米盐酒浆裁剪组绣琐细必身亲之年逾七十子孙妇軰恐其劳顿请代輙不怿曰吾为此自乐不觉其疲也常躬浣濯淡素衣锦绣惟节令始一披服不孝与弟曦既留宦京邸间于佳节制新锦驰为寿輙书戒勿得复制师巫逺絶曽不许一入宅门乃敬畏神明殊至饮食必先祭有新味必献之家庙而后食每遇歳时伏腊必极诚敬先期戒偹自视办饬果品牲糗夙兴盛服以承祀跪拜启祝惟谨凛然如在其上晩年尝自徳天地祖宗之佑尤勤于天地宅灶香火日两礼拜垂老寒雪暑雨无间先是壬午岁不孝以都水郎中有临清之役役竣欲迎养京邸母唯唯既而戒行李亦令代为束装及行之日请升舆就道则笑曰吾昨云去者恐尔恋恋家乡吾耄矣岂能离老亲戚话故旧事逺适而拘拘一官舍乎不孝不敢强趦趄乃行及癸未春改屯部有董寿宫大工命迟至六月公移来催不置母召而责之曰吾家世受国恩盍思所以报朝廷即尔父母生不待养独不思图一加赠乎昕重违命只身至京领役踰三载应考绩则母先期令弟晧驰京谕曰母谓今虽暮年转觉善饭力壮犹然自能综理家事其勉修职业心乃甚喜若学儿女子态一味求归不为养志矣昕因不敢言旋庚寅冬领周藩役再过家母迎而笑曰吾闻尔在工省费比嘉靖陵四百余万金以为必刻下忤中贵或草率完事而殊不然今又行李萧然除钦赐银币俸薪外无多长物眞清白吏子孙复抚诸曾元首曰此吾家眞寳金银何为不踰贪吏千金乎昕役竣当复命以母春秋髙惮行欲请终养母又蹙额不许不得已请养病荷蒙恩允兾得专侍慈闱少尽爱日之诚也讵谓天不憗留忽尔一疾而竟不起耶呜呼痛哉母佐吾祖端肃公开家躬恭俭以率下阃以内事巨细无不亲理裁事以义成人羙而掩覆人美事舅姑以孝称相先公以顺称处亲戚以温厚称其它懿行不能殚述但即既寿而康母仪逺诵大耋祝厘邻郡毕至殁之日精神炯炯不乱尚问某人饭否讣传逺迩悲悼临丧者十九痛哭越岁谈及犹澘然泪下亲族至如丧亲妣哀之分爨各门侄軰亦来同不肖枕卧苫块缧然草土中是必有以感之者矣岂声音伪为也哉母生于弘治甲子四月十八日戌时卒于万厯癸巳十一月二十日子时享年九十岁子一即先君讳引生廪生赠户部陜西清吏司员外郎娶靳赠宜人女一适光禄寺卿徳州卢公宗哲子卫辉府通判茂赠孺人孙男三长即不孝昕娶谷氏兵部左侍郎海丰讳中虚公女封孺人赠宜人继娶邢氏东光庠生讳梦龙女封宜人次曦翰林院检讨娶任氏刑部左侍郎平原讳士凭女封孺人次晧国子监生庶母窦出娶王氏陜西苑马寺少卿阳信讳辇女孙女二一适海丰谷公子右军都督府都事茂椿封孺人一适太子太保大学士殷文通公士儋子中书舎人盘封孺人曽孙男五昕出如龙邑庠生娶山西布政司右布政使新城王君象干女如麟娶山西按察司副使临邑王君再聘女如彪如夔尚未聘女二长诺湖广襄阳府知府邑人季君东鲁子永祚次尚幼曦出男一如鳯聘宻云县知县禹城杨君士鸿女女二一适河南布政司参议李君汝相子庠生若虚次适举人党君天爵子庠生庠元孙元祯如龙出尚幼兹昕将遵例请恤合塟于端肃公谕塟之原谨述母行实如右仰惟尊慈必鍳昕不佞不敢没亲善之意尤不敢诬亲所未有言行而强铺张之慨赐次状将据以求当代巨公名笔志其墓道而传信焉昕不胜茹哀控吁之至

　　显考文肃先生妣靳行述

　　隆庆六年九月初五日准吏部验封司手本本部题奉钦依颁给覃恩诰勑内开中军都督府经厯司都事葛昕该授文林郎妻谷氏该封孺人共勑命一轴父葛引生系生员该赠文林郎中军都督府经厯司都事母靳氏该赠孺人共勑命一轴谨将先父母行畧述之如左用尘尊瞩备采察焉先父讳引生质禀清癯少英敏始学授经史句读课程即倍同列八岁能代外傅发诸讲觧闻者竒之甫弱冠补邑庠生食廪饩廪米膳钱悉付叔祖收掌积为公家费无私蓄雅敦朴素不欲羙衣服饮食家大父厯官南北班列六卿后匹马从逰殊无贵介公子象自行必买马代步曽未假牌票涉驿逓有司欲见輙避之处乡恭譲和厚与人交毕露肝膈至修己治行则孝殚养志义不再婚髙洁孤介一言动必兢兢循绳墨逺声色如仇避货利如污交逰中惰行有宁甘市人笑语惟恐君闻者尝乡居有恶少猎夫酗酒无端肆犯君但杜门不与较质明走伏谢仆从或与里人争角即仆从直必扑之卒得人赧服以为能容寒舎五世不分百口同爨君综理庶务井井有条正已率人为宗约使守之阃阈严整师巫絶迹妇女虽戚家亦不得轻来徃内外帖然无后言擅动者子弟有少过失但端坐不语悔艾至无以自容能改即优色遇之家道肃睦人谓有古遗风焉其它行若周于生軰之急施徳不报建社学义仓复乡射礼文舍药疗疫执先民行掖人为善为乡人同口称颂则又不能殚述也吴学宪公严核徳行师友举列上等受异赏君最不喜有也后又复有亷访者众更属君輙作书力辞不居人益称服每议论古今事秩秩有伦序故典不烦考索有问及漫举记忆条对听者愕然壮尤嗜学屡蹶场屋愈淬愈励虽弱不胜衣毎得新刻佳集縁首究尾寝食俱废见者恐其劳力劝止之不听也孔文谷程松溪崔后渠诸公每谓当大用且必在著述之列乃年方四十有竒竟溘焉落莫不获建明于世其亦有命矣夫殁之日逺近惊讶不觉坠泪咸谓天夺正人之速师友念其贤不置佥易号曰文肃先生谋梓君手着四礼摘要族谱论草易觧诸书行于世又旋有谓当祀乡贤者以吾家不敢当竟未果云先母靳出邑望族为医学训科林泉公之子温恭且惠敬慎寡言处异母兄弟姊妹十余人融融和譲衣食听分其下无少介意自归先君恪执勤俭烹饪酒浆必躬亲之虽多从婢不以相代事太祖母大父母以孝称家先姑于归女工多出已手间有不备輙宻出所有补足务得欢心以悦父母事先君最顺坐云始坐见輙起敬始终如一先君喜夜读书日虽以主馈疲甚必秉烛祗候了无惰容相敬宾如也雅好节俭锦绣缄之在笥惟节令一着余皆布素珠翠尤不喜治但见寸缣断缕必收贮之备用无敢轻弃也不喜私畜身为贵家冡妇太母以倦勤命摄家务钥键皆在己手一米一钱必禀命始用即母家有所请求亦必请知作大母或先君意与之毫末竟不敢私授盖黙契无攸遂之旨云不肖軰生数岁即遣就傅戒玩惰出不逊语尤不许持一钱戏弄惟恐蠧志待义妇婢子甚有恩有过惟作色詈语即为深恚鞭扑自未见加家人无小大皆追念徳之尤人所难诸叔公方学步履见即敛避加敬少长遇令节即仆仆跪拜不艰常曰人小分自尊大乌可慢易之人以为大贬抑处之自如盖其天性尔也年三十余先先君十二年卒其细行不能悉举右方陈述特其梗概焉耳兹幸得并沾恩数叨与勑赠之荣义有褒辞惟太史氏代天言吹枯嘘朽敢摭拾一二冒尘名笔倘赐采而辑之章诸纶綍光昭奕世存殁幸甚

　　翰林院检讨亡弟仲明行述

　　葛君曦字仲明自六世祖讳士能初家济南郡之徳平县生五世祖讳亮五世祖生四世祖讳友才皆隐徳于农传至髙祖恂正先生讳智以易贡起家官鳯阳右卫经厯配张生林塘府君讳环举孝行有学不仕配李氏祖讳守礼厯官太子少保都察院左都御史赠太子太保谥端肃髙曽祖以端肃公贵俱厯赠吏部左侍郎户部尚书都察院左都御史髙祖妣赠夫人曽祖妣封太夫人端肃公配王封夫人生赠户部陜西司员外郎文肃先生讳引生是为先考配靳赠宜人是为先妣生弟仲明曦行二仲明生而颕异竞爽不羣四岁先姑卢孺人授以诗经章句应口成诵先大父爱之嘉靖乙卯弟年甫十一岁陡遭先妣变入而哭踊尽哀岀见大父母即能强颜笑以相慰觧是岁大父有南宗伯命奉曽祖母过家不欲南行曽祖母固强之因俱留眷属家居弟固请随大父而南大父怜而抚其首曰尔幼恐不能离若父若祖母弟则径依依牵衣随歩趋以徃至南京盖八阅月随大父觧任归寻就外傅学属文便间能出警拔语吾父口授之古文率两遍輙成诵试令自读时义偶恃其质弗读卒勒之背诵匆匆纔得一目即记强半其遗记者輙摹仿章法随口编纂以对吾父尤竒异之十五岁充邑庠弟子员旋补廪饩晔晔有文名每大小试輙居首论尤见赏谓有祖父家风数刻其巻以传同軰敛服畲文宗乐吾又特奬举其徳行毎以公辅期之曰是不但魁东省娴于文词而已者书坊力索其文刋售江浙则谋于余曰弟甚不欲听之名实久已难副彼至执聘礼来何为哉人纵不诮我矜诩奈何自灾木为彼贾利乎余深然之竟于各会中索其稿以藏俾无觅处岁在丙子举乡试第一名克绳祖武会试两科弗第更奋发读书坐卧一室兀兀穷年即同会友非会文日欲频见之无由也癸未成进士改翰林院庶吉士制行谨饬不敢毫干外事人有请托乞代为缓颊他署则毎过余蹙额曰弟性苦不办此奈何余义而赞之曰国家作养人才储公辅噐尔见良是岂有处子知人家短长燠休乎弟则欣然色喜谓得同然畅饮而退馆课外自勉强问学毎谓人过壮年书难记识常于夜分起而翻阅披诵甚至昧爽甫一假寐良亦苦心矣及授官馆职益力搜猎史传考镜今昔大政事私拟区画雅欲尚友古人发为诗文颇为执政公所噐重丙戌出使秦藩至藩邸嗣王暨宗室有所馈遗率不敢受至赐文衣名马则輙促藩史具文领回以为郄谢左劵藩邸有旧吾庠弓司训老病且子幼甚苦王藩琐细差弟即力请寛其役且引其子恳校士公为补弟子员郡邑父老有少见先公宦此为方面政事者相率扶杖而来谒曰吾軰世受公家老祖恩某等老且惫无力蒲伏山东以谢公家今幸见公犹见旧藩使恩台清白吏子孙固宜举措种种乃祖风也彼中绅士一时传而叹息无巳时值关中饥经过地方多见饿殍怆然不忍尽出囊金并括剰有廪饩及交际仪随路分济之归而行李索然焉便道归里将复命以吾祖母年髙甚难其行知契者劝之曰独不念养志耶移孝为忠固亦孝也会祖母又以缴节大义相责不得已行至十五里外犹然踌蹰欲归盈盈泪下祖饯者俯首强之以酒有不忍仰视者行道为恻举目送之己丑校士礼闱所拔士二十二人皆宇内誉髦俊彦初传播其文突然一词皆称易三房文纯正必端士既接其所荐拔士又咸谓其眞可为朝廷得人贺其亦庶几不忝其职欤越岁陪推南司业南畿士有拭目而望其至者弟则亟欲归养祖母俾予一意竣国家大工事注籍几三阅月契厚者业为图章以华其行乃政府竟以人望敦留之不为上请疏庚寅冬余有事周藩役将行弟深以不获同舟为憾送至都门外邑邑绻恋不能别余既差回两走书谓欲乞身曰弟时时觉衰惫相寻鬓盖斑斑见二毛矣余甚诧异之何物为此不祥语岂谓无几何时初只苦妻孥逓病而卒溘然身即不禄耶嗟嗟伤哉弟天性沉毅多虑豁达耐事举动言笑不苟外虽恂恂镇黙中实泾渭了然若奬进后生覆庇善类成人之羙则自少有此襟度极不喜与人屑屑较长短居家无论尊卑有拂逆者黙然闭阁鼾睡以排之睡熟而出便霁色如初尤恶人无端作间语有强■〈目舌〉之者初畧似中其说俄即顿悟语人曰几为彼所惑竟不之听又性孝友察于伦理侍先大夫病常旬日不觧衣帯其处兄长怡怡敬顺终身对晤无狎亵戏谑支漫语毎谓人而无伦至干犯上何异异类家众稍有踰礼分乖家教者必劝喻引归之正上下称谓畧不欲有所假借必使返守定称循分秩名深得易之闲有家意故余家五世同居大小数百指雍雍肃肃一门为乡邦推重虽大父母家训严整有素其黙相之功实不可没云又性好施与作义事邑人士有婚丧不能举者多济之无居食有所予借竟不责其偿宗族亲戚更加之厚若为会友陈大义寓金代买宅舎若为贫疾贡士鲁行可佐之资斧获选金乡司训又先之于所徃而揄扬之若为稗官靳绍元宦游失意免其旧称贷以周济其衰老若令白守道领积饩倡义起创眞武阁若再捐金修学宫各补县学风水缺若为王分教名震者棺敛若为岁灾流疫民病头瘟构方合药令医生李鸣金等分投疗治境内所得苏活甚众又与人处好饮人以和忘人小过有慢之者多方容之邑有愚痴富室于某常恣意有所毁侮人为不平以告则笑曰古大臣尚有面容士讪者此何足较竟置之不问其在仕途亦颇能譲贤周急与物无忤衙门前軰皆以为可敬同侪皆以为可友若同馆王少邝借百金怜其旅殁母老径以金寿其母不取又且为营后事若为同年邓梅源卒于潞河差家人为之周旋代卖所携长物以资其旋家费若为乡场座主宪副麻庆川公病淹都寺中数月旦夕延医调治视药饵水浆厯乆不倦竟其痊可补官去乃已皆可征之事云制行存心乃尔而客而卒死乃尔睠兹苍苍可从而问诘哉仲明之妻任氏为前刑部右侍郎平原士凭可依女封孺人生子一如鳯时甫十岁女二长适河南布政使司右叅议临邑李公名汝相子庠生若虚次适邑举人党公名天爵子庠生庠距生嘉靖乙巳七月十五日殁于万厯壬辰九月三十日得年仅四十有八岁卜将某年某月某日塟于先赠公陇右为穆穴惜也子少于素行谊茫未之知余故忍痛概其生平大节如此仰惟名公大笔雄海内矧与弟素称知已敢乞慨然采择其右并摭拾同院中可録事而余山居有不及知者次为行状将据以请之当代巨公以志其墓以图不朽云昕北向不胜哀恳谨状

　　集玉山房稿巻五

　　●钦定四库全书

　　集玉山房稿巻六

　　（明）葛昕 撰

　　○记

　　葛氏续宗谱碑记

　　葛氏族自初来徳平之始祖八传而至于昕先大夫既作合族通谱先少保公已括叙之镌于祖垄之碑阴矣繄吾父先吾祖十二年即世仰荷封显佑伯威灵锡有斯地而龟筮示祥士庶协吉遂从禇徐二堪舆氏竟营为一兆而安之万厯戊寅春吾祖少保公薨朝廷悯念耆旧勋德特差中书张公世科同藩司长方公攸绩勑建寿域于香里鬲津河之阳于是葛氏宗子山原并钩盘阳今谕塟尚书公茔有三幽宅焉乡狃山俗不惟于阳居安土重迁其有立茔分厝者相视甚于异爨盖未覩江南大贤有夫妇且不同穴者耳夫人生有天经地义其天伦天性之亲奚以身之居处同否误以为有亲疎而胶柱俗见然则比屋及同室而处者可谓盛族之祖孙昆弟异宅而居骨月休戚之谊当有间耶愚愿后之子孙第求卓然自立无忝尔列祖异时任便附于何山即自能亢宗振家种德遇仙另获种玉眠牛地其一脉由来天伦情意何故蒸蒸出藩篱阡陌外哉夫习俗移人贤者不免兹弗有说以破其惑联其心诚恐世逺年湮亦或有染于窥观之见也者则何以究其失也吾祖赠太保端肃公实开我家上光宗祧以佑启我后人今虽膺大塟于城东敢敬请冠斯新表之碑以明有宗下详宗枝子孙即传至九服外一一惟逓世接书石满乃许另寻贞石谱之期传至无穷其各枝应自起为小宗者将来子孙繁盛此石难容不妨请伊嫡长高曽祖为冠另立碣以纪之于此表自相照应按图一稽即百世可知矣呜呼此世表直上下视之可以充蔼然孝慈之心横次第视之可以起油然友于之念不但可遹观九族之伦序尔也凡吾后人将欲敦伦广爱以光大宗族者其尚三复乎斯文

　　○铭

　　酒器铭（有序）

　　夫自酒泉出于地而星应于天越惟上古污尊抔饮黍稷斯馨矣爰是享帝事亲养贤颐老畴有外于此哉故崇伯虽恶旨酒而不能废饮穆生即不善饮乃亦以醴为去就迨腾之周诗曰既饮旨酒永锡难老曰宜言饮酒与子偕老曰尔酒既旨兄弟匪他厌厌夜饮不醉无归曰我有旨酒嘉宾式燕以敖是其为用广已又曰瑟彼玉瓒黄流在中酌彼康爵以奏尔时顾弗重夫器欤然书严酒诰礼尚拜将传戒弗淫易曰需于酒食贞吉而诗亦云酾酒有衍至以武公纯懿而悔过饮戒曰暇饮此醑初筵抑抑是曰既醉不知其秩侧弁之俄屡舞傞傞是谓伐德不醉反耻可不畏哉夫孔子惟酒无量不及乱固自吾徒法程何降而有酗诞于肆楼沉湎于瓮侧岂未绎康爵之戒欤无宁陶令日醉徐尽此杯中物太白斗酒百篇可尚友焉耳吾畜有酒器若干或取以释倦懑或取以延亲友材质精粗不一率皆能畅怀纡思排虑合欢盖不计其天成人为同一舒泰气象而中廓然有容者也谬尝比之幸得良友豪朋岁时为寿又每以盛满为规若弗自凝贵使人得而侮之滥觞贻悔卒以曲糵之托为昏迷之逃雅客修士将厌恶尔覆尔弃尔咎为祸胎潜置勿用没世而名不称焉奚惟贻主人忧尔实自承其羞
　　铭曰黍之德馨香树之兮高甿秋风兮登场如日兮酝芳有器兮挹浆呈献兮北堂欵宾兮孔良贶神兮洋洋颐真兮徜徉适可兮斯当承受兮酌量满溢兮弗臧促人兮醉乡酬酢夙兮勿太康踰中怠兮败厥常勑汝多材兮宰未央以介景福兮寿考无疆

　　○题跋

　　刻孝经引

　　夫蒙以养正作圣之功世主表章六经皆惓惓于大学嘉惠成材其于童蒙之教未数数尔也唐太宗特表孝经训廸海内卒能身致太平聿臻刑措所为弼教成化洵非细故余为诸生时犹及见蒙少必读小学而孝经一书即穷乡塾师亦知令其徒童而习之今小学在里师处不多见而孝经至市坊无售本如之何望民兴行以成善俗宜乎悖德忘本者接踵也因取旧本重刻之家塾俾养蒙者知所以为敎当先揭大伦云

　　録秘传内宅要诀引

　　夫外宅以山川融结锺生人物其来尚矣上古穴居野处中古陋有巢氏之木处而颠也始剙立宫室然尚未详为葆灵毓秀之制自周以涧东瀍西惟洛食开明堂立城市听民居处而各缭周垣以收风气于是有周书秘奥宅经出焉顾迄今大江以南犹有不城池郡邑至零居小姓安垒屋中仅如星列率不墙属乌识内宅风水与外阴宅并重哉阴宅书习讲者众固自汗牛充栋已阳宅书近传有天地人三盘以八卦九星明五行迹衰旺依游年定休咎如黄涯梅大尹注辑者天盘也国朝刘诚意姚广孝佐创两京殿庭宫阙及府部一切公署皆宗之下逮庶人稍异真诠而否泰立见然其词多不雅驯说者谓原出藏经释氏据而増衍其说故嘉隆间有牛僧凭据大旨文饰其术以祸福人家其铺张悠谬尤为乱真也以人生命建造宅舍为人盘夫夫妇同室各禀一命此固宜徃徃弗应以徃来迁移为地盘二宅阴阳家主之此比执五音之谬者差可耳盖八干四维分属五行至徃来迁移即假以生克为灾福亦不过一时用神岂知宅门与主房太岁临方过位渐即不应安可故置宅本体爻象不论乎然此中有救药宅灶法取以祈禳土科抽换用爻愈时不迍邅可也安足并定位五行生克实理完局论哉故地人两盘今俱不暇録外有韩惺庵中丞卜居图解韩西玄侍御通天照水经郭箕川中郎阳宅秘书内大逰年发微皆与此巻相表里可取而合观之至变宅刻强以五行之不接续者为相生又取人盘地盘之原各宗派者合作一家参用牵合附会殊误世人同志究心于此者当自得之矣

　　葛氏谱宗族小引

　　山东葛氏相传德平昌邑商河前胜国时为同祖后以兵燹迁徙靡常谱无足征伦序因无由考惟我太祖高皇帝底定北平河朔间多旷地有诏令先代避地者各听相土占籍葛氏近支遂同东来分籍三邑各为邑之初祖今虽无谱牒可核然袭闻二家徃来者皆推德平为宗派若昌邑少司马讳缙公及商河乡耆守贵公直欲认为先公族弟而本家累世传说世次亦近似顾无旧牒可据是以谱系难之繄先祖命先父创立斯谱业已疑以传疑而不敢轻信径笔之矣盖犹夫不能上认前代之融显暨王室僊宗旨也向断初来吾邑为始祖故今特自始祖详表嫡长宗枝以及各枝派虚左方以俟后之子孙拓叙焉其接表吾祖之昆弟侄孙以谱作自祖父续于昕亦亲亲之谊云后昆于各派出五服之外复大修此谱自有宋之欧苏我明之许贾家乗例只接详吾大宗谱听继别为宗者各续补其谱俱以吾家宗谱为冠得之矣

　　刻孝经跋

　　孝为百行之原圣贤格训人固当童而习之然孝经一书垂宪万世非不昭揭如日月以贻来学乃晩近鲜知取诲蒙幼以翼大学而迩来至原本不数数见窃谓备指南车者乃能不迷逺适得时雨化者率有所成就彼彝伦天性虽人人各具而非有提撕何克振起今庠序士大夫家且不体贴着察其在穷陬愚氓从可推已夫夫也不谙行己灋度则胡以取资成锡类事业无忝尔生哉某因阅古石经文有感遂校正镂板于家塾摹公海内呜呼自天子以至庶人咸借此为修齐治平之本读是编而孶孶勉勉奉以周旋希虞廷孔门诸孝行庶几不负宣尼父惓惓嘉惠之意乎

　　忠勤祠帖跋

　　泺川公当世庙时守尚书郎分榷务已籍籍有氷蘗声逮参贵藩以死勤事朝廷愍褒而赠祀之人尚未悉公奇节完行也乃卒之年仲子见峰举于乡寻登膴仕嗣后子若孙衮衮庙廊金紫相望万厯间公以仲子贵再赠少司徒而公蒙孙中丞霁宇始刻公输大木祝嘏词及平蛮传布于世学士大夫传诵之今又得苏之呉生应祈手集古法帖镌申王二相公新补墓表神道碑俾薄海内外莫不悉公之古心素履以为后昆之盛盖咸食其报方且未艾也呜呼自霁宇家有王欧字新帖出行见搨者云集竹素腾贵三絶并称懿美无斁已生何幸得领斯托同兹贞■〈石民〉共垂不朽而中丞光祖孝思其所以答罔极之报不既深且逺乎语云天听自我民听归德日众意者公必更洊受国恩显爵进律享子孙之报于无穷矣因喜用识其感

　　葛氏族谱跋

　　嘉靖辛酉先大夫承先少保公命作葛氏族谱距今盖三十有五年巳时吾季弟名尚未之书及若族之人则有两世未谱者即某曩遭家变及二十余年游宦京邸因循稽修之愆亦自不可文乃今召问族人先世行谊齿表曰不知也问其仪容嗜好曰不知也甚有名字重犯他门已名而不知矣然则此谱乌可徐徐修乎抑今方岳嗣湮惟始为大夫者斯可称大宗立通族谱许襄敏公述礼经言之备矣吾祖端肃公歴事三朝列六卿长实开我家又身承宗祧自始来吾邑者则维宗祊垂宗谱其又奚让焉故前特命先君创斯牒今继作通谱譬欲绳有纲而水有源无论本支曽玄之叔季传至不可知自明绳绳相承即族人随世分派称小宗者一上遡之殆臂根身而指属肱后之子孙即繁衍传至曽玄云仍欲查世系一开此巻据流穷源孰不镜烛曷有不知而复蹈干犯之诮哉于戏此谱实三齐葛氏世系始编也后为宗子者须一年一填注十年一大修纂使举族之人有所宗考其诸继别为小宗者每五年各一叙其自所为谱下期至于生无不书则分之为各门合之为一宗又总而上共归一祖念兹在兹其相维相亲之谊庶乎其蔼然有可望也哉若増光此谱则惟在砥行成名在宗党为孝子顺孙义夫节妇在朝廷有所树立为世名人无忝尔祖其护此谱有宗法宗田家训通礼四礼摘要详吾祖吾考手笔兹不赘録

　　葛氏四代表传跋

　　夫人生平制行恒托志铭以传不朽愚谓志勒贞珉千万禩固可得而传更不逮表传尤足信今传后盖文成之从容无论摭拾事行几尽且未有不娴于辞者矧昭著于外非如志铭匆构应求一缄金石殉地下异时虽子孙欲见无繇也昕先世志铭高祖考恂正府君则前大司徒蒲汀李公为之曽祖考林塘府君南大宗伯后渠崔文敏公为之先祖考端肃公内阁大学士少师凤盘张文毅公为之先考贞悫府君则少司马岱宗谷公为之咸埏封有时所谓欲见无繇已其惟表传乎然表传即昭昭于外率树之长林丰草中非谒墓下无自覩不有他帙摹传亦曷以彰播寰宇发潜德之幽光俾清节懋行丰功伟烈之在当时垂休美于无穷也顷方有感于新城王子廓氏刻厥祖赠少司徒泺川公忠勤祠碑及祝嘏词遂为学士大夫追诵采木平蛮功歌行帙册一日肆布窃念昕先世表传犹然长林丰草中也适呉门周公化兆龙呉锡祉应祈前后至敝庐引登祖山因摹搨残泐碑文而授之公化遂走京邸邀诸同志分书细楷爽竞玄珠用嘱呉君刻寻临邑邢子愿氏为我撰书先太夫人传文而吾邑郭伯音氏为我重书端肃公诔赞同付之呉君锡祉君又恳其亲文贰守子悱书神道碑踰浃月而各镌成呜呼葛氏四世表传暨碑铭诔赞俱当代名公巨笔词典事核格严论确自当为识者爱而传今而又得善书镌者寿之乐石可称三絶具美固逆知后日必如黄庭阴符度人经西京赋诸名帖并传无斁然则吾先人淑行庶或不湮没于荒原剥石已乎因慰以识岁月

　　集古法书跋

　　予既録先公表传托时贤胪分细书为金石文以传而乡闾尊老见之或曰刻则精矣以公纯行懿德似更宜大书深镌以光永世盍仿昔宏文之集圣敎今弇州之纂清容乎书法品流将互藉以相发已余悚然増悟肆索古帖碑简载辑赠挽诸章乃一家书无论残编泐幅即具累千余言者字匪我设括三五篇中率未能凑今文一首幸制词严重独蚤构完他遂但采一段如録铭而畧其文揭赞而畧其传收叙而撮其紧闗语共呉君锡祉按据搜阅旧搨之善者自中古迄胜国上下数千年间凡名家手泽所应检临輙披拂钩摹风骨惟肖斯已蒿目敝精踰旬月而始成盖古字顺慎通用不能信于今而傍借续貂实有戾乎古文宁从阙曷敢漫为点画以误先哲神解结构也呜呼书契作以代结绳文字之有关民生稔矣矧学士大夫从而依归师法也哉然而是役也由丁酉岁博访海内故家之藏借以佐家塾夙有者至于今始克成帙即呉君屹屹载笔亦自谓平生精力殆殚于此矣种种名迹前后晖映不几备古名家书体邪窃意诸诗文似亦得撮要钩玄已夫贲止人文物华天宝为吾宗昆其佥知所以珍护之哉

　　哀终録续编识后

　　曩岁梓先公哀终録重收奠诔诗文至徃来仪但令司货者书之草存一簿耳昕一入京补官越十年始获旋里颇闻家中有失报亲友庆吊者诘之童仆则诿以原簿偶失无从考核盖徒咎分摄家軰然而余之踈节抑何能以自文也兹録凡惠奠赙者无不纪即梓而摹散之诸子弟俾执以酬举如期庶不失礼于人呜呼此録虽词章未备第由谕祭文奏疏公移观之可以仰君恩读志状诔传可以知亲德按祭唁可以征乡俗世谊之雅凡我后人其尚思所以报称也哉

　　文肃府君墓表识后

　　先考行谊既述状请铭纳诸圹中嗣闻父老有道逸行者则輙悚恧再求墓表于大梁曹傅川公公为叙事且拟谥易名用垂不朽即欲树之墓道第思吾父始捐馆舍众执友业谥为文肃先生题木主矣兹已歴年讵可易祝史尝所称述而今之从乎繄昕被命留起曹董今大工事六年每询之僚友诸荐绅咸谓公之拟赠的有行据曷可疑先大夫诸名实已孚中外孰可没古人谥无分德之美恶仅以一字近世则惟括善行求其当耳盍并而勒诸石愚唯唯否否窃谓周公奉君父以天道一惟至公夫士敦一行自足信今传后若展获之谥为惠韩愈之谥为文是也如悉众善而萃之躬又胡可摘一长以掩众美或以此易彼若有无当于行者哉盖殁之谥即生平行称书不云日宣三德日严祗敬六德九德咸事目如寛而栗愿而恭乎况自有春秋谥法世本广谥至侈为十五家谥各自师其说不必符古吾父素履考祥既无忝前后诸称而不孝追意纯德渊懿正直狷介严毅仁厚明敏诚笃悉备之不可执而名则二谥并存用征舆归夫奚不可乃今但镌公所为文故确之呉名士周公化氏遂请搦管径以贞悫表诸贞珉焉若先所谥文肃盖已有专书口碑习传斯不共载也后之子孙其尚识之哉

　　文肃先生荐举公移识后

　　先君潜心性道砥节砺行四十余年刚方正直明敏谨厚饬大德而勤细务后进之士咸知推服奚直同里闬者然以数奇竟终其身业儒而不获一试于朝宁受民社寄参帷幄间此齐鲁宗党及宦游于斯者所为搤擥追惜窃谓君既具博综之才而且躬理学之行曷为不售于时岂君不屑破觚为圆以趋时好抑亦庙堂高逺辟举之非今令甲也君即世之三十年为万厯丙申史臣余公继登以修正史疏请举海内懋德隐逸与融显有建明于时者鳞次编校以成一代鉴书信今传后俾万世下有所瞻仰其意见甚雄确当宁允之勅大宗伯檄下各该部郡惟督学使者责有司延访以闻于时县学从黉生公举以白之学道遂首及于君邻封乡贤大夫复起而从臾之里耆士庶合词共请学使者得执以闻之当路请当路即摭闻于朝宣付史馆收録听编摩矣呜呼皇史宬恭藏国史皆缄置以金柜石室从诸庙宝训俨然星列于天府一经金縢下键之诏即辅臣亦未易索而读之然久而未有不播诸当时后世者则是呈申固史笔摭事之筌蹄而艺苑英华之本实也敢敬次其原行公移语勒之墓道以见有道之世公论朝野具存云

　　集玉山房稿巻六

　　●钦定四库全书

　　集玉山房稿巻七

　　（明）葛昕 撰

　　○启

　　上张凤盘相公

　　伏以彰美传盛有赖名言崇德表贤允惟知已闾巷附青云而施世月星藉白日以生辉恭惟阁下学洞天人德嫓圣哲权衡人物廓然天地之无私纲纪文章焕矣斗山之再作致吾君于尧舜功高而道俱高措天下于泰山德重而言并重五百年必有名世再见夔龙三千载幸值昌辰实逢周召伏念先大父得侍同朝夙承知遇兰台秉法受成谟以免瘝旷者越有多年枫陛辞荣仗大庇而遂优游焉曽获旷典田园戴德比知我于生身云汉驰情誓报忱以没齿迩遭不禄藉沐天光既例锡乎隆恩复优渥以美谥名荣千载式昭人世之光礼备一时永示泉台之庇饮江河而觉饫刻心骨以何忘顾某思昔宣尼题季子之墓奕世光昭文正记严陵之堂高风宣播匪有大制何信将来伏愿念兹旧谊俯采微长特赐片言用贻后叶一挥珠玉实踰华衮之褒载勒琬琰日并尊彝之宠斯则衔结罔足为报誓将率犬马于儿孙一切名寿未尽所期更愿绵簮笏于兰玉

　　复杨太保梦山

　　伏以家乗传信仰藉衷言国史纪贤实征名笔窃念先慈太夫人阅世荣登九袠造家渊秉一心惟是壸范幽潜繄难笔颖纪叙乃伏蒙我门下念先公之夙好俞不孝之哀求博采徽懿慨挥珠玉显褒黙相之外政直补史疑微阐齐德之母仪实光彤管韦铭载见韩诔同辉光烛天章足永世鸠宗之贲重缄金鼎擅泉台示后之珍大故未襄有稽登谢盛使报命先附感私东望不胜慰戢之至

　　谢曽堂尊司空

　　伏以随事推恩固大人之锡类因功效节实小吏之为荣惕然惟德是将惠矣庸知所自乃者仰荷台命颁赏陶功便道枌榆少展事刘之爱滥竽埏埴莫摅报狄之忱况厪万斛之珍奚啻百朋之益侈张轩乘绚筹屋以腾辉侑献尊罍贲萱堂而介福庭帏共戴闾里増荣感切循墙酬惭无地肃牍称谢祈幸鉴存

　　上陈渡溪大司空

　　恭惟台下纯德天成懿行日邵徧歴多部清望着于寰区膴藉两京雅誉镇乎中外某猥以薄劣夙荷帡幪偶当忧谗畏讥之时幸托推心置腹之谊遑遑就事不惟藉以寡尤碌碌因人亦且从而懋赏追思曩昔得遂省归于今苟持之秩禄曷非明赐之休光也顾屯司事省似可藏愚乃大役工兴有惭竞爽虑近蚉负怀切鹈濡仰惟高明冀埀提诲谨当奉以周旋庶有副乎造就清和届令正阳明用事之秋颐养对时愿眷锡申重之渥

　　上石东泉旧堂翁

　　伏以天生名世系夷夏之巨瞻帝笃元卿睠枢机之重务惟德隆而物望斯遗大以投艰恭惟门下三朝元老一代伟人不声色而措万姓之安本忠信以倾八方之志早射金门之策胪唱紫宸旋依玉陛之班朝归青琐犯颜敢谏威凤振翙于一鸣昻首孤行云鹤翱翔于千仞誉书屡逮简召独膺厯晋贰卿再登八座节麾出镇聿腾骠骧组练之威寿域宏开遂定虎踞龙蟠之宅裕民足国刘度支上策萦心内顺外宁范制使西酋破胆矧今穷敌求効欵诚必仗宏猷以善其后惟嘉谋之入告快眷命之维新此诚朝野同瞻军民胥戴者也某夙叨属吏依日月之末光兹辱使旌荷铸镕之厚徳倐尔阅岁及于再春千里台垣徒驰神之孔棘一椷行潦聊积愫之维将伏愿泰运弥亨国是大定黄沙屏漠风恬青海之波紫塞无尘云净黒山之顶奠山河于盘石功勒旗常懋勋业于史书名流天壤

　　复王见峰司徒

　　伏以花甲初歴又觉五十九年之非鼎命来临顿倍三十六宫之暖猥叨大贶更辱华章视履怀惭对休戢德仰鹤颜之驻世窃永陪几杖之思顾蒲质于浮生尚时奉心息之对率勒谢意嗣布戢忱某可胜感仰之至

　　上李渐庵中丞

　　恭惟台下三秦毓秀一代蜚声江国系秉渊之思海岱深甘棠之咏晋综漕政民天膴頼充盈协赞枢机京辅胥托宁谧批鳞而抑听记法垣之体日尊正已以率辖班廷僚之度尽肃曩者首揆式卜师锡佥同顾以纲纪地崇圣明眷切维兹誉命之肆逮更仰倚毗之方殷台鼎席虚统均须属一旦钧衡望重安危允赖千秋某夙承剪拂报乏涓埃逺辱辉光感増山岳敢专下力祗布谢私外肃侑缄仰惟察内

　　复雒泾坡中丞

　　伏以黄竹握分风生怀袖紫金缄启韵响球琳捧纨制以存仁发瑶函而戢德时临长夏序属炎蒸惠焕清飔庆来爽垲运机轴于指掌流锦江灿烂之明霞兼形象乎方圆耀银汉光芒之皓月祝融载遁回凉思于朱明屏蔽遥临敷丛阴于赤曜凭南熏以鼓舞载赓解愠之篇依北渚而奉扬式仰宣歌之化伏愿惠风大畅华闻益流九夏清和转钧枢于白帝五明昭揭应延揽于黄扉

　　贺林东城太史

　　伏以王正初启四方仰淑气之融宝厯新题万国庆台阶之顺道同天泰福与时臻恭惟台下弼亮三朝仪刑百辟严氷蘖以肃纲常扶玉铉而宁华夏世跻仁寿德鬯休明兹当正始之辰倍享宜新之祜谨裁尺素用布寸丹伏愿百顺骈臻诸祥毕至申命孔固随黄道以偕春正气常伸竚赤绂而进律别将谢意并祝新禧仰冀麾存俯抒驰慕

　　贺刘水山参军

　　伏以阴阳并运干元成资始之功伉俪相将周南重于归之化恭惟门下敬戒拟箴肃雍载颂华堂奠雁日迓龙种之宾邃阁张屏式映鸾和之从床腹逈抜于玉树鹊桥隲渡于银河大义斯成壸仪聿始矧当正位允叶宜家缔好朱陈后之日今之日春长世上之松萝俪徳鸿光百斯年千斯年庆衍人间之麟凤夭桃阐化仰瞻和气门庭涧藻将私乐只燕喜闺闼幸惟照入不胜欢言

　　复易海州方伯

　　伏以位尊方岳地据天中望重节麾恩需日下惟山人之踈性乆莫遂于弹冠乃长者之隆情忽逺勤夫寄栁感深特达愧切先施恭惟台下帝里仙姿熈朝相品粹玉刚金之行事百度惟贞青天白日之襟期片尘不染一鸣冀野骁腾空万马踌躇厯试衡郎盘礴解千牛髋髀既褰帷于东鲁润泽圣人之乡更弭节于南黔威詟望帝之宇周旋内外美百炼之锋芒谙练岁时允百僚之师表帝心简在民誉属兹福星辉河洛沃闻揽辔即澄清棠荫余邹齐竚望裂麻来绥镇斯固名世挥霍之经纶讵尔故人颂祝之悃欵也弟弱冠登朝仅效铅刀之一割多年弃野漫督农事于三秋曳履看山长叨帝力执经课子聊续祖传自分絶壑之孤云无风引出岂期朝阳之暖律有地送来恍惚面颜沾濡謦欬长安联署堪谈春夣于坡公兖郡登楼忆赋暮云于杜老辱遗双鲤问食无鱼敢报七弦谐我同调睠怀宠节附候祉征不尽瞻依统惟涵照

　　谢邢知吾观察

　　伏承锡类遹念先猷特荷鸿裁垂光家乘感实均于存殁言曷称夫高深窃念先少保端肃公学严屋漏业骏阶升砥砺三朝清望具时贤赠咏经纶一代吁谟载殿陛哀文典刑易世犹新继述惭愚未逮属者感贻孝于栁笔阐扬假墨妙之灵仿集古于欧公搜剔穷铁史之巧正歉芜就取笑大方敢谓奇观厚徼宠异恭惟门下一方文献六代云英片言敷人世之华道丕光于景曜维心敦交游之谊意尤急于追隆爰抚腋集之章过厪额言之辱清芬予先世奎章俨华衮昭垂品藻侈书流笔画遡图文精秘下及勒拂猥辱褒嘉作求何能博雅有愧捧瑶函而宝重绵我祖德宗谟领缃帙以流传光兹六书八法盖韩山片石宁复擅美于曩时而梁室千文藉以长存于大地荣施若此报称谓何艶香饼于清泉莫能实之庭下采芹蘩于行潦聊以倾夫戢中躬诣未皇迟将用歉统惟照谅不胜翘跂

　　启郑诚轩父母

　　伏以与万物而同游达人斯见偕兆民以共乐贤者为能恭惟门下猷为超迈藴藉渊源融融乐只之怀蔼阳和于宿座熈熈康哉之政纳黎庶于春台敢卜望辰敬枉台从条风戒令始祈出豫于东郊曦驭当空旋俟垂光乎敝止金绳焕彩玉树承辉幸惠遄脂式光令序

　　启杨四山春元

　　伏以礼本于婚懋昭两间大义纳先以采尤谨六偹全文妄扳二姓之欢喜奉千金之诺蒹葮何幸松栢长依顾月老传言久叶赤绳之定而星期协吉载拟白璧之投谨涓四月十日之辰恪修一聘三星之好束荆惭玉镜莫増五采之紃射雀启金屏聊效寸丝以献先函报使至日登堂谨启

　　启赵奉吾春元

　　伏以问吉以通厘降重当及之事修仪惟备好合谨先下之情念惟荪茁之成材久拟兰闺之叶凤敬请期于仲夏容戒亲迎先卜会于芳辰祗修纳币涓兹十有二日之吉寅邀大宾申登薄敬红牵夙定敢窥玉杵于蓝桥轮御其旋敬竢银河之鹊驾幸承金诺恕乏璧投

　　集玉山房稿巻七

　　●钦定四库全书

　　集玉山房稿卷八

　　（明）葛昕 撰

　　○书

　　邢子愿孝亷

　　日前扰厚渥领诲言太翁溽暑逺来冒雨而归竟未能一摅下悃歉负可知再披魁章芜衷为爽三复玩味真有不忍释焉者神畿脱颖万里图南以振公家之文声步乡逹之故事非吾丈而谁也弟寡昧之人兀然閴处既懒且病懐抱多恶举子业聊寘之高阁盖以洞达学踈实亦无縁结良朋为徙魔障耳念之可惭可愤先君论草得心书纸尝愧套袭驰炫每又恐至近名竟从其逸失或贮笥为蠧鱼之薮弟意欧阳之文奇迈不及韩公而事根理要究未即相下且眉山自负才贾生而辞晁董当时岂不以为狂且任然而谓其言不识用于今传于后与否殆不期人信而自信之吾亦惟计手泽存焉耳因妄次为编加之梓然亦祗求知齐鲁间不至随草木忽忽淹没此中豪杰云集似未可从旁观期众是也谨缄一册但献知契余以鲁讹方在校点欲赐全阅当第陈之匆冗中乗隙为复草率不庄惟心原谅

　　王凤洲公祖

　　惟翁一代制作咳唾皆世所希觏者日前之恳盖为家大父歴履图叙也图备恩宠暨家居课生徒奉慈闱捧檄诸状窃比年谱之意期作家乗以诏后裔志君恩于不朽耳非敢侈张荣显耀乡闾也乃其政行之迹进退之节实不敢琐尘清听至谓鲠直清正厪主上经幄奬藉朝士大夫多信之似或可佐笔颖耳幸惟尊照裁括之至祈至祷

　　袁东谷丈

　　十余年来奉敎深辱道义之雅至庆吊之际维持调护尽志尽力盖有骨肉莫能加焉者此等知己海内指岂多屈哉顾惟晤别无常恃此神交虽不间以形骸之隔然老丈拜兹宠命千里行色亦不获具杯酌奉饯都门外歉其何以自文也恭惟庙堂特此重藉暨诸大老意念注属亮业知之稔矣中间几宜惟在措置之宻运用之妙求不失时中不拂民欲耳曽以吾丈之肩事任怨任劳清心毕志又复有阻挠之可虞者乎第南北强之义所愿辨之已悉者更晰之毫厘宁我容人和光忍辱母意必于其间庙堂必将有特鉴深信焉何患计命部体为国为身不两得之也新春人事甚多使辄索报率此附言依依不尽

　　孔龙宇衍圣公

　　久不瞻承拜手敎恍见眉宇祖制光复虽在庙堂主持然非翁纯孝至慈黙孚昭格淜湃狂澜岂能回之于既倒也弟当事不无构怨招尤亦窃自幸得报先师灵宠即尔尔其何憾哉日稽讯问正避多嫌顾辱念及驰仰倍切多仪例未敢登容面谢不恭之罪奉晤有期欲言种种不既备

　　靳东园母舅

　　书来辱腆遗深感注存违久之悰悬念应相同也徃年细事何厪过计鄙劣之人正恐取尤乡里常来徃多矣岂能人人周知而为之所哉承谕自思良用怃然有间幸眀以教我俾知应酬是荷士君子策勉前修所贵及时家务冀齐而后肆其力于功名则无期矣公卿将相宁有族类乎至亲不敢辄以寒暄语逺将喋喋用见祝望之意云尊亮不次

　　郭续川窻丈

　　令族兄来逺承寄声深感舍弟蚤旋颛冀得领教雅惟兄志同意合想日日淬砺并絶外驰共相与以有成也古人精进譬之上水之舟而安命之说未可施之学者顾力行何如耳舍弟极道兄在会中奋发督勉意且恃爱故亦喋喋及之不为寒暄知必重亮

　　程春野父母

　　年来寒家辱爱数矣家大父寿辰又过承腆贶注存为感曷极风便敢肃此奉候起居并谢前读审编之议洞悉民瘼已备述之当道兼呈览新方伯公祖矣闻者翕然叹服将全省之民席庇徼福苟不至饥寒困苦奔走而死者皆赖此议秋毫敢忘所赐也第猾愚大室奸兹公议特以病人而利己耳岂知始行或少寛其力而一二年后驱亡者多实滋受其弊乎是在为父母者明揭谕之破其幸小利而取大害之惑所为至祈征车载脂参侍有期东望飞鳬敢敬扫轩以俟

　　王凤洲印翁

　　张怀老夫人丧廿有六日长发矣衙门体谊日见裁割不知少堂老先生犹玉赐一奠否徃见谢主簿奔讣衙门共有奠仪且具祭轴即青田翁命怀堂兄为文也近日杂科吏敢于诸君嫉甚投间抵隙恨不及屏抑以逞其快何老先生深非之而不能挽衙门体面扫地尽矣语不云乎亷逺地则堂高惟翁海内宗盟古心雅量决不直此下流情态以稔其恶敢披诚及之幸尊裁察焉渎冒威严喋喋为弟子致师保语亦知非翁未可以此言进也缕覼有怀不敢率尔倾吐容躬陈不尽

　　谷司马岳丈

　　眷属来悉知尊履纳福殊多浣慰又闻近日稍以家政萦虑此可委之人而综其大畧耳一一欲齐势所不能奈何以吾至贵之身试不齐之人情乎矧顺境日席尤不堪逆来之事守惟律身裕自后贤诸何足计别谕或不直在里闬然洙泉应书及之夫子谓见恶人以辟咎盖机械之人原不可以常理律者宁人负我鬼神成算亦可欺乎是宜听之而已维时冗剧欲陈不尽

　　何渊泉父母

　　舍弟幸叨贤科仰副尊望尺寸皆造就德也感戢何极窃计入觐伊迩正期躬谢乃先承注念腆锡真愧歉兼并矣驰慕何如编审事昔常尘听兹谂乡里来者诵至公至眀之政甚惬仰怀众谓程父母审编有一二乡尾似稍严者以书算偶失额数前不可移而后可仍旧或増益也小民朝三暮四之情岂能谅之是以有云云也闻台下尤深烛此括境内民户而总调剂之维时吏胥且退之门屏之外自可遂孔迩之心矣第巨室从寛先哲微权一邑人民只取足供一邑之役尔与其升之使瘁毋宁平之使有余力颠连者固已悯存而骎骎就饶焉者亦为吾日后可用赤子一体与息培养之德曷量乎有孚惠心勿问元吉仁政备之矣夙承衷爱再辱下问辄披心腹不觉喋喋惟尊照亮之不一

　　又

　　久不奉候尊起居逺承谕教念及北方永赖之图诚民社之大计也以久废修整之区非大劳力且费则无以奏伟绩而年年徒粉饰一次倾圮卑薄者徒日増无益之扰真有如门下逺揽愚何所容喙也风水之说虽似迂谈然影响随应即以敝邑庠征之已有左验顾难与虑始之情岂但绳枢瓮牖之子尔尔哉试姑自南门水沟稍修葺之以救目前以观人心祈惟断之于独喻之以上司之意有不能自已焉者悦以先民将忘其劳输役分功将免大费推而凿筑但幸勿欲速计程度工期以一二年春秋农隙之间渐次考成或亦有可次第举之之理不佞生斯长斯被绣受禄于朝者幸免随锸畚之役岂敢与谋以启呶呶之口哉是在台下裁之而已辱下问不遗敬此披陈童观管见惟有以敎之匆匆中附候兼谢腆仪临楮依依欲言不既

　　郭似翁大司马

　　前承赐奠哀感弗胜窃惟先大父生平莫逆知已海内如门下指未易屈志状之托欲藉名笔以信今诏后亦私谅我翁或不忍过拒也第某生也晩于先行无能多识而有疑当阙者实不敢强入以累真实至近年来三四可纪大事又以恐忤时政不敢尽言又不忍冺没无闻是以稿再成而复易欲直备之无从惴惴虞不孝罪尤滋甚久饬担笈冉冉于今不能辄蒲伏而东也兹勉成一帙终不免漏万之愆敬恳四叔祖代行躬候台右伏乞俞念哀衷据尊闻见补其畧阙近事关当路有待而言者亦希姑为之所行将执以丐庙堂诸大老表志并勒贞石用托不朽则岂惟殁而有知者惬生死之交子子孙孙感戢轸存当永无斁矣某以卜兆覊绊不能逺出祗谒台阶陈覼缕罪曷可赎谨东向稽首发启惟尊慈原而谅之瞻望海云临楮依依不尽

　　赵汝翁公祖

　　先大父生平受老公祖知雅海内盖鲜俪已迩来更厪轸恤一感念辄欲涕下戢私曷能控冩万一也侧闻台下业命有司画处祀典及祠中除扫户又闻县学申请前事殁存悲感其何有极第思此盛举一岁仿乡贤有二祀共须十三四金编派均徭中万不敢当祗听该县区处措办事势实难妄意欲将寒家护茔地二顷立为祭田即令洒扫户佃种岁収其租以供两祀之需所司但将敝邑无碍钱粮如见行盐票等岁量处银一二两付该吏办香烛以便亲临主祭用彰光宠其洒扫户亦只凖士夫优免供丁事例但复其人本身无复编审津贴费庶寒家拜受尊慈大惠斯安而德意亦且垂之永逺无斁矣外补具呈伏乞特赐批允以诏后昆使世世知此盛举恩数端有自也伏惟鉴亮无他幸甚

　　王霁宇亲家

　　方秋崖来接惠翰如见光仪久渴之怀恨不能一促席晤语也堪舆门户无虑数十家今反复究证惟见主峦头者为是盖外之堂局明备斯可论内下手工夫只论星卦拘如李生传授似觉偏执盖以之评旧地行穴则是而以之卜新地寻龙则泥亲家不斥此说为非近必特有精进之见乎笥中如有画筴图阴阳辨疑地理正宗乞假一览即宅上另卜新兆云云须翁丈自有确见久谂贵茔佳甚不直征之土脉何遽一昭之地即未堪乎然果得大地几倍胜此亦未为不可统尊更酌之也方君术优尤精选择兹来赴前约更望数日间事有次第即促之回万万水濓亲家同此见意

　　李振亭父母

　　日前具启漫及丈地事诚虑人心不古台下真切为民之意上司未必加察万一只求虚増额数民终不获宁息妄意将存庵父母查出多余地或令人揭首出若干以塞好事者之为特未敢眀言耳岂知至欲有履畆求益者大抵敝县地每畆以二百四十步计每一步弓旧准四尺今用三尺二寸五分新步弓则每畆自该加出虚数二分三厘零每顷加出虚数二十三畆有奇诸公祖诚欲要此亦可坐而定也何用于此苗成之时不惮一切驰骤之劳使无知小民惧法虚増畆至四分七八厘苟且目前甘贻后患以父母原旨揆之知有隐忧多多矣然不敢言之赤子区区私筹非于慈母之仰望而谁望也幸察寄到刋册并题稿加意为民塞无端之害造无穷之福以永无穷之令闻阖邑人士世世知感

　　又

　　里中人来极道编审徭役之公士民胥服犹得三年徼福于门下也地方受赐多矣比以引嫌未敢启谢兹解马人至辄承手敎知台驾于六日已发济阳矣怀悒殊切闻近邑有奸民告以地起差者上司公祖且欲准之夫有田则有租有家则有庸旧制也种地贡粮养子应差俗识也敝县地原多沙鹻甚至不毛穷民恶产无所售者已不免以人养地若如奸计更复起差是真率地食人矣小民何辜哉古者劝农至以力田开科诚抑逐末者意今之编审三年必有一易盖为消乏者设也若独苦农为一切法殆只益富贾大室则户亦不必审矣屑屑奸民始但幸已膏腴地少苟免一时力差岂知燕雀处堂莫计焚次即贻子孙无穷之害乎良可为浩叹已吾邑福薄失我慈母幸有郑诚轩藉重的知此关系颇重惟尊慈遗爱无已便中通颂言及之惠斯益溥矣举邑感戢曷极别谕领悉容专驰复匆匆具候欲言不既

　　杨本翁公祖

　　敝邑李令尹宰邑且二载矣恺悌明敏亷平公慎种种德政若催科抚字节省财费审编丈地作士爱民以致刑清讼简真有循良实迹应无逃尊洞察下也兹者量移济阳无非老公祖培植之德顾敝邑小民闻之如失慈母莫不欲挽留之兹闻阖县将有借冦之请仆不肖恨未能从邑人后祗叩台阶敢肃尺牍用布鄙悃伏惟台下曲赐鉴察焉倘遂民私即戴帝德渎冒威尊不胜惶惧

　　谷岳翁司马

　　某于此月已补官工部都水矣薄命下才旬日辄有重大逺差辞之未可任之为难莫非命也侧闻近日清平公道渐着盖至诚积久而孚作伪一败而彰理有固然无足异者直道而行之民犹谓至愚而神乃明明在上使人是非终溷善恶莫辨或亦必无之事也君子三乐首先自得想门下于俯仰之间弥怡然顺适矣敢敬述臆见为寿且贺近日各省丈田刻薄有司争加额数以炫风力殊失庙堂原旨第发此端者将谓宜民民不称便将谓为国不审浮额虚数终可据以加赋否若敝邑李公真可谓有定见也便中代敝邑一谢言何如

　　曹傅川中丞

　　先君生平受门下知爱特深行谊在三十年前着见盖有晩生所不及悉者海内惟门下夙知之以故墓表敢敬恳左右意者门下或不过拒也侧闻日来静頥天和不知暇日命侍史一脱稿否敬再録志文并叨赠副郎新命闻之尊前万希留神焉先公文集序虽有敝邑父母郑公为之说者咸谓当专丐之台阶深符此区区私臆然未敢辄率尔也敢附询门下惟尊命之倘赐俞允容专敦请某临缄不胜驰遡之至

　　林震西旧寅丈

　　春中再肃启候不谓台从早已荣发缅惟高谊实劳我思侧谂抚字艰心待命元元知所以徼福门下重矣朞月成化大陟伊迩间中优游古今匡庐彭蠡之上辨禹汉旧刻吊陶灌诸友咏什投囊中想业已骎骎富矣仆才本庸下兼之事务少更叨列屯曹正值山陵多事碌碌扰扰真不知终作何状爱我如翁丈其将何以推敎也适辱紫溪丈寄声恍承眉睫率尔具候并谢不尽

　　刘水山世丈

　　一别光仪忽忽十易寒暑矣庆吊中凢几何第多在都市尚未能专候起居道私臆矧丈之逍遥泉石付尘嚣于不知者闻见踈而遣询难盖有可推也然弟自甲戌后凢三具启门下曽未奉有裁答心窃惑之及今拜手敎乃知前牍半属沈阁人生聚会之难自古言之而一尺素相来徃亦如此其艰哉丈数学甚精而诗好古体近日所诣量尤非肤浅所能窥测闻修邑乘制作当于是焉见之乎其它象罔独得旨趣譬之黄锺渊黙何日得抠趋左右倾心叩闻以藉启我愚蒙也弟壬申儿甫学述文丁丑儿始授句读资皆中人然同茹失恃之苦余尤无足为知已道者谂长公器学既大成诸孙且彬彬矣日夕课读相助启天伦乐事不其鞠然可想象哉先公捐养暨舎弟仗庇登科逺承念存曷胜感戢风便敢肃此驰谢外具副言薄敬见鄙忱云冗剧不备

　　沈巽吾寅丈

　　顷闻二府工匠稍稍得石前去者今自归来颇慰迂想据周主簿称真定已有石一百四十余块才发三十九块在保定可推无乃未足以养众匠乎逺方人有特苦处不比李宗禹辈幸更加意抚摩之倘车有分别不蚤与装运或徃返稽迟违原票限不可不严加查核也又新运石至寿工多无票兼无人到者闻两廵视甚不以为然似须另宻约束各车至山即日发行一转定以七日为期报回定照到票核实之仍即着落委官分布车辆逐晩照见工报夫匠例务要眀报车辆起运回转数目使各塘石匠勿有不均之叹车辆无有等候之苦以示招来意幸甚委官勘合即有处矣钱粮分派批縁候内监久开不出是以迟迟然三日内外亦当即到到可约此工内提督知之钱粮分二批截出内外总提督意也铺户铺垫听彼裁处吾辈阳托不知而阴有所恃可也总欲禁之非是昨已宻语任养老矣席片据铺户报已到工三千领皆绵苇者弟犹责其舍贱而用贵二次荆把筩亦云在此俱已办完而台札似皆未见者可即比其见在次身仍提正身究治之也外公移一函前手本希并裁复拱候不次工上月纸俱送上矣附闻

　　郭小川春元

　　人来访丈动定知渐胜徃昔颇慰然犹以不蚤闻勿药为恨也药饵聊能逐邪助正至真气之充痰邪自屏须用一恬澹工夫培真元抑嗔心始可得之老氏书曽细读否渠皆退步学问实为众生进修根基幸丈不以为异谈恒置一部于座右时揭之消永日也如何佳酝逺承把盏歉不获话对转令怅然风便率此道谢不尽

　　三山寅丈

　　弟自石窝归辄辱枉重及抠衣走候而台驾已发怅然久之王安行便敢付公文四缄希赐验入大工料物颇多乃工非一二年可完业白堂翁将截半各批派钱粮矣贵工已送铺户王福延张泽幸将目下紧须物料各若干即明开来以凭派发又见工零星用物皆当三丈径票催铺户办之此旧规也弟非敢为避事人亦非敢作揽事者百里虽近音常隔絶惟心照之苟利于工弟无不忻承命也诸惟高明直敎又见工石窝二处应发银两在库向各径关白一堂翁杨老先生面称甚善昨疏稿竟为何堂翁纽作一股杨堂翁亦谓莫可奈何果如此胶固见工发银亦须谘白王堂翁义果何居三山发银除白王堂翁又当关白何堂翁何异逺赴廵视两衙门挂号乎恐亦非所以处王堂翁也惟三丈见何堂翁以不知就中的里调停之至祷宻宻

　　任养弘寅丈

　　伏承手谕读未竟令人愤懑陡作嗟嗟此岂独刁顽小民之过天下事惟惧有中制若而所为徒使豪杰扼腕耳不其坐悞公事哉幸丈旷然逺览备以就中事机及二三刁泼足坏事状态极言驰白今喜事者再约沈丈徃一面讲弟当从旁佐之务使权有所归刁风以息别谕一一领矣白虎涧恶少最悔不即置之法今此扰扰未必无所效尤行将严捕之矣真保等府车六十辆陆续俱到堂翁更虑石块不给恐人得以借口谓衙门取车之多谆谆申欲蚤有区处吾丈想亦知此意兹顺德府解到车十辆颇恐辄拨马鞍山何也御奸氓须有妙术幸兄丈即有以待之铁已发矣涿州不见解官至京领银何也房山银得无将尽乎外府车户多有来告领脚价及预支者业差人送白沈丈处幸一一查眀速赐裁发不备

　　禇爱老司空

　　伏承台谕备询鼎建新宅之式不敢不据所知以对大都此术门户虽多实不能有出五行相生议论虽繁实不能有外吉星为主贵宅果座北向南此正坎宅法应四层开巽门合生气卦非可以巽宅修盖也第五层只可向外稍高无妨其两厢似不须用改移于四层楼之两头以壮贪狼生气之势二角门亦不须用只宜墙上委曲开一便门通此天井中作储蓄库厕所可也其余图俱是但三层不可用楼房脊视二层厅高至足矣二层属武曲金主功名只可譲四层主楼岂可逊三层文曲之水宅两傍夹道只可使一邉直通北楼之侧一边须用截断周围穿通路衢行走此在王公家则可人家亦当忌之也后便门是当壬癸方开东北隅有隙地不妨营造小房屋若起高大房则未可旧呈览宅经乃拣选紧要一家之言新刻书一册虽杂不便漫阅坎宅图下所注云云俱非诳语敬附使行照察不备

　　郑诚轩父母

　　张吏来辱手敎即询铨司谓考满文册先投无不可者但须俟两院疏至乃类题耳以故令少待之大都稍迟旬日维其时矣固不泥疏至与否也谨先此驰复左右仆本樗散无用之材不耐吏事鞅掌迩来殊切白云之思荒径之虑也偶役山林陟彼高巅极目南盼望中恍惚棨节徘徊上下烟霞之表怅然驻念久之门下亦时有此怀否耶此中新议日见纷轕大老不能安志荐绅私标党援有识者忧之亟欲同二三知已忘形狂呼摅我心中所欲倾吐而指不可多屈公交车何日北辕幸惟载膏用迓宠命新开事例二册侑缄余悰种种不尽者毛先生悉之

　　徐匡岳寅丈

　　方幸参晤遽尔奉别此衷曷胜依依恭喜视事有时仙境渐陟簿书清暇优游今古雅况盖有可想见者矣回首弟辈不有尘凢之隔乎厂户具告偏累状欲堂翁行抚按令该州有处弟谓此事似小该州夙亦非有倨傲称者率尔此行不无激成之变以故两具文移惟丈更裁酌发之期真有便于铺商而不失我部体足矣匆匆谨此复候不次

　　李近翁老公祖

　　恭惟旌节至止厯上通省士民欣仰福曜手额相庆乃某夙辱知爱者竟无縁同二三老稚伏迓道周方用为歉使来辄承尊注存下问真感悒交并矣于便使敢肃此称谢并候敝省僻在海隅荐绅耻于嘱托用强百姓似亦无豪猾大恶区区贫弱所恃静抚摩之耳兹徼老公祖生成之德临之在上席庇叨福宁有纪极哉外谂近岁惟丈地一事苦人迄今闻者惊怖盖以贫民惧造单虚报之扰士大夫室不啻同之乃引避而无所控诉即如省会郊圻以不毛山场起科种种虚増畆数贻累无已逺可推矣顷江公祖疏请云云诚是然而就中宰持长计俾有司承宣德旨各行所无事使民不扰费如语所谓不动声色置人于袵席之安普世世永赖之利非于台下企二天之望而焉适也僻省除此并抑送访窝访一节或亦更无事矣喋喋陈复恃尊夙爱敢参私臆赫然鉴之临缄依依岱云不胜瞻遡之至

　　徐匡岳寅丈

　　前承手敎于地方贫商可谓加意惓惓弟切同舟之义既乞停免未能即欲得从减之命以安众心顾机会辄未之逢而又适丁堂翁被谮注籍且无人具疏其奈之何再奉议欵诚凿凿语然须议之抚按者恐无救燃眉真保等府即肯分办本色上纳乎斤秤之定深中惜薪司弊窦如果肯复旧额篓十七斤是今之加増徒博一虚名也即题奉俞旨不审真有益于事否耳甚矣其难言之也此外又更当何以教之考满常事何厪念存勉拜易缣折仪敬附璧上惟心照焉匆匆称谢不尽

　　王儆吾掌科

　　惜薪司商困苦极矣内珰以存留者拖欠追并不前新编者各思规避无已至有剪髪易名不知所以收拾则请増木炭固以宫闱日加数多莫可奈何不知其说敢一言及减官恤商节费议折以清其原否也十年加増今几何时又不敷用岂以原额数之少乎其中弊窦创孔多矣兹仆适自山回尚未见堂翁未审抄出作如何处前白老掌科闻仆谈及曽有前席意倘趂此时贵衙门将其事一直剖尽极陈商苦请上清其源流以贻永利如减官议折云云岂但大造各商钱粮不匮即敝衙门亦受赐厚矣新旧额数记忆未清不敢冒对明入署中当备查奉览且躬走请教也不尽

　　徐匡岳寅丈

　　辱承大惠出自知已谊可无辞第以贺为言则孱劣实未敢当耳翁丈岂讶其不恭乎再此控谢加炭事知尊徃来于心劳矣弟以内商逃逸钱粮拖欠展转逺迩奚啻同忧然各厂柴炭虽不能减数而一切积年冗费似已得省少半特不审能持之久否贵厂商原隶红萝厂者何招之比例告裁而寂无一应乎此时此机不可失幸令便捷者十数人来速将各项苦费具词陆公弟当勉为之所也杨堂翁拟于廿四日开籍进部门下似亦当有启候询且慰且请出视事此亦一体谊也芜稿再具冀上少从然辞虽摭拾台教恐实未足以启宸聪俯听耳不日即封进矣大石窝祭告约于腊之六七日今午礼部始题遣官本尚未奉旨弟从行者则三堂翁两中贵也躬晤有期欲言不尽

　　惜薪陆监

　　内外柴炭铺户前蒙调停已感德意但积习之弊诚难顿厘兹不但渠辈苦有难言衙门欲清楚前件真有莫可措手者诸不完预支铺户已参送法司拟问永逺戍可谓尽法矣而一二日内易州铺户早间纔控吁出衙门之恩午间又哀告入折价之议如终不可讲旧年逋负益积将来事情可虞则岂但部中之不利哉使事至此极即将铺户尽行重罪其何补于吾内外衙门惟公清德又值此清明之会万惟留神谕令各厂贵属宁使商人得通融济事勿使将钱粮弃损官民两病幸甚幸甚盖此非不佞臆度之言即如易州该拨炭已候月余不能上纳矣原派斤数既将加倍而又条条须长装大様不许有一细小者动辄倒篓使上好者亦顿至碎弃乃掌厂畏法受制于众人控诉无门其何竣事迹此他可类推矣惟公留神不但利益官民实积阴德于冥冥中也至祝至祷

　　徐匡岳寅丈

　　旬日连接手教恍见光仪弟命义官具白其旨即尽彼口中且请翁丈有书于内铛及详此中情节申之堂翁以见区区此一事非直铺商之难实吾辈亦莫可奈何也王极事正门下所当为所者而兵马敢凭借法司拏人法司竟不顾器而投鼠汪洋大度置之不较已过厚矣又何计之深逊之至至如所云乎大都此时时事每多倒置牵拘而鸾凤不若鹰鹯之捷便在在有之亦何足引以自艾惟付之度云流水而已如但有闻不敢不为丈力辩也迩以沿途棚工撘卸为卿寺公掣肘之极仆仆尘足日夕兢念今始得了事此苦心堂翁即知之亦知之已耳向谁言哉向谁言哉指日冬矣焉得共丈二三知已围炉借酒以倾我私

　　又

　　各厂柴炭事难以收拾有如薄堤之障洪流东补西救势终溃决殊可畏人即如顷萧宦之举虽为周秉内相所指示抑可谓无忌惮甚矣述白堂翁堂翁颇直弟之拏人谓丈义不可无一言以极发挥夙弊为二三疲商诉痛苦不然将来狼狈当至何极也二拨炭署中五月初四日投文而彼帖然若此盖一点灵觉亦知稽迟为非矣二帖附览陆珰帖来已旬日在此事前周内使帖则今辰始至弟亦未敢逊言应之也附白不一

　　公亦山寅丈

　　一别数年不瞻道范兼之内外奔走询候亦且踈阔然曷敢间辍此仰止之私也恭喜宠命藉重同曹方拟修问未能而惠敎已至复有念于先太保公令人感戢真交并矣时当宁正有寿宫之役采石徐州何幸得翁丈综理其事也此中凢有役于此其应均摅南顾之忧乎乃者不佞苐忆前王云老曽开石花六十様如大小竹叶各色团花欲其请上选用仆力执未敢即据题请诚恐钦定一様文理则势难于那动以此不可缓之物料万一一种遽难如数为之奈何盖此中取大竹叶及黄色者然永陵宝城垜石各色花様俱有大抵只明楼一周花色一律俱佳余亦上一二块为好竹叶纹余取其色之相似而已此惟仰丈雅有石画并有参酌明示也鸿鱼匪踈旦夕无吝金玉不尽至祷

　　贾中葵巾丞

　　台谕车辆事深仰台下为地方至意敝衙门亦何敢不以百姓为念弟此等大工业奉明旨遵旧例行则诸凡不得不查照成宪保定申文极称难办亦无非惓惓为民乂欲行真定河间协济是惟在台下酌处耳至谓每四辆车一运除部给银十六两仍议私帮银三十六两又谓州县每月给银十八两则从来所未有事访之敝衙门见在山场车户及顺天昨年为慈宁宫运石车户可知彼该府云云亦得之州县州县得之积猾旧车夫揽头等役云耳脱如其言敝衙门及顺天车户岂皆赔本赴工而安心只领脚价乎必不然矣盖双车亦欲用梯正恐方箱单薄无济实用或至累民四辆车京中见有亦未多故衙门又自造数十副以备紧急之需今拟四十副梯专待贵镇各州县解到车辆凑用此外更无他策其双轮车如不能俱得车梯姑以三分之一派寻常箱车备日后取装木用其二分尤希台下即准照原咨速行区处报部取用即逐辆各从寛给与造梯银无不可也前徐华老大京兆同王继老力讲贵镇多运货商车请顺天减数量加贵镇衙门执未敢听寻访两府皆有四轮梯车私雇于敝衙门见装石者事遂中寝不知台下亦曽闻之否也万惟体察不胜至感

　　保定永平太守

　　手敎谆谆仰尊爱养部民德意苐此大役有万不可以姑息了事者使但可以缓可以已敝衙门即不知为百姓谋亦当为老丈计即不沾沾求博不扰民之名亦当知避哓哓苦离乡土之怨也但近如慈宁宫已卜三月择吉兴工忽又谕定于二月二日以故政府堂翁即促阎春霍诸丈赴工收料期四五月料石出细兴工此岂衙门几车户能尽办哉既有题奏请派取顺保车辆于势似必不可已矣丈意欲令河间等府分办云云是惟在贾抚台翁处主之耳衙门原非为银两不足故为此征求计使京中有车可觅不须烦外又何为舍近便而图之迂逺至种种旧例官民各私帮贴之议又诚非愚昧所闻知及见今所有事也盖衙门车别无先给工食只靠运价别无草料盘纒赴工即同外府车辐输运此不须征之山场见工即宻访贵治各州县车见在京雇于人者可知也且弟备访民间私雇两府四轮车一辆每月不过银十二两量贴草料见今已有在工运石者州县果以朝廷大工为重处事如家将有车人户明白晓谕日给蒭秣盘纒而又量有以处之使旧役棍徒积猾揽头不得蒙上侵下俟至山场勤谨转运听本部一一蚤给与脚价何异私雇于人又何苦楚之有此孰非仁慈德意哉兹覆咨云云诚不得已为之说愚意除将四轮车即如咨议处先发将百辆双轮车以二分之一分派极疲州县听备寻常方厢车以俟后取装木其二分或用见成或新造车梯合并为四轮车一车准作双轮二车数至工赴运殊实得利每辆即减骡马至十二头但求臕壮可用亦无不可也又闻双轮车川口多薄小车轴颇单细兹欲装石尤当晓谕车夫使各自有斟酌用过收拾车辆之费待取赴工应役日不妨逐一明开见教即为一一处给官价也顷顺天屡谓贵治多商车请减派数因以昨年内工已用过彼一次特为减几十辆兹二府取数正两相停顺天业欲报部又观望贵治若何不觉喋喋至此要之慈宁宫工止当此工十分之一顺天派车一百八十辆实取用一百辆则今日事其贵治二府有可推矣伏惟心照不恡区处可胜惓惓至祷

　　沈李两寅丈

　　车户石匠工价想已各放停妥其应在京扣给者须蚤裁示先差人投知会手本到司二日乃可令各役趂三六九期赴库领银任养老已领札付矣望后即当至工即迟亦必不踰中旬也医士已趋命否闻时颇有肿项病然乎弟有在永陵管工时已试过方药用无不效请一试之何如四尺五尺并海漫石尚不见运到而运戸在见工有等待石料不出之说何也乞即明以敎我车辆近日核实的有若干曽照前收拾编号标其柱否何堂翁命以后各车户有别差不赴山中者须令领敝司照票为验不然即督责之一谕众役使有警省如何

　　杨本庵抚台

　　表里为公祖观风盛举矧追念徃哲彰君赐为之后昆者方藉光宠感盛德之不暇何敢云辞第兴作必有所费蕞尔邑里不佞实不愿重有所劳敢将寒家预办木石敬括取之充用乃县主郑父母公笃世讲谊又为非德旨而郄之若此高谊懿举倘别厪一一区处致有累里人是重不德之罪矣惟尊鉴原鄙私曲赐俞允所请不惟殁存知感即里闬旧门墙士亦且仰诵至德无量矣临楮刺刺不庄不次高念吾丈托致感意附闻

　　提督工程张监

　　黒城砖窑户昨岁有敢于钻刺者情真可恶义当揭其名亟有以抑之青天白日之下狐鼠何能害人祗自取罪焉耳今事已越数月矣向来如小修整朝房及撘盖将台一切零星支用宁用白城砖而不及此者无非欲避嫌以待事久论定也兹屡准敝僚文移催发通州白城砖已行河道衙门约其严催车户水陆并运量亦渐次有输到者独念白城砖每个除烧价二分四厘外运价河路先给二分自湾至工所又该给三分四厘比之黒城砖烧运总价悬絶则日后如仍取杂用愚以为似不无可惜也适杨堂翁以明楼铺石砌砖有日谆谆令仆知会门下准收黒城砖用惟尊逺览裁察敝堂属皆无他肠亦非有人敢行请托幸与在工诸丈断然行之若以其中尺寸有不合式他复别有可议是惟在尊约巨川会廵视二公及敝僚友定折算数使公私两不亏累可也公务相■〈目舌〉知必崇亮不备

　　邢知吾太仆

　　不见光霁于今有年惟丈才名擅世忌畏易招接引过勤非类思附春中果有一二啧啧至令总宪冢公意适不符见于面目可为世情假公者叹然天理在人心是非有定论其如本无可缁湼何冏寺量移当路深以为自有微意其元旨固非弟椎鲁人即顿解然捧读此祈假大疏暨见温旨则岂直吾之心迹朝廷公议皎然申白于天下而融融奉双亲之暇孰非性真乐事养望増能为异日蔚然虎变地哉仆方幸丈陡得息肩暂席此优游快愉转念不佞覊此鸡肋况所值事如蚉负山不知终如何解脱也局外静观其将何以敎我神与书驰欲言不尽

　　饶理亭寅丈

　　连日屡承手敎具悉起居并此中动定浚石调采之议杨堂翁暨东冈公无不可何堂翁与刘巨川意则不可必也已专力与共商确之矣委官原无足计较门役吓人蝇头竞得区区此等习气耳被弟述风闻一语手足顿然无措但力求证于门下弟谓非翁丈准给与花红且称有才干则当径取回耳渠来当更帖耳听命矣解到石内监意未满之以后更须留神再加拣选而后发莫宪公虑之甚是也徐石解到四块三当上意尤喜纯然竹纹者其谓大团花小团花则各匀净成一体非比此中石一块内大小相杂颜色未一也附言草草不尽之悰寻当嗣致

　　公亦山寅丈

　　日前莫绍老使至未奉清敎读赍来公移又见未有尊衔窃谓翁丈应有他冗或未及知有此使也以故政府与内府揭帖皆径补丈衔不意圣明忽从内官监索弟原手本区区代致私臆亦藉爰尘御览是以前启有祈吾丈公同署衔之请以及委官当更用文职寄备铺垫银两未动云云也适拜惠教未辱言及岂前启亦尚尔沈阁乎惟高明幸各览照及之诸不及一

　　莫绍庭丈

　　花斑石于二月二十八日已呈御览矣数色俱在取中尤加意竹叶纹者第不欲其中犹有筋线耳部中移内监手本不谓亦即彻御前其中云云则体台意为地方工匠地也行当有公移备述之矣此后发石幸先尽竹叶纹团花者只以无赤筋线间道为凖相公似谓此石解到稍迟弟曲以河冰水浅为解且谓本地想有多开出者但不知去取未敢径发盛使至可即将见有者刻期先发行也解官携铺垫等物一无所用处今即璧返绫套亦即令匿之恐内监以为例日后照块索之也匆匆即有山工行不尽之悰容再悉之

　　登州王太守

　　公贵治福山郭似翁年伯祖先太保公莫逆交也道德文章气节标特即古人中亦自不多得者晋公谢政岿然一代硕人卫武居乡伟矣三朝耆宿此不但海岱章缝仰为斗山之尊即中外缙绅知景忠孝之德今年踰九旬礼当存问幸门下亷及月旦特赐申言倘圣明俯念旧耆勑修养老之典则山泽増光敢忘吹嘘之恩一念义衷仰惟鉴亮

　　梁云岳世丈

　　久失询候怀仰殊切慈闱奉娯有时入朝想已卜日风便敢率肃此驰询掌珠之喜迩来通家弟兄落落天涯秉轴者虽未见异常刮目然吾党亦实未有蔚然自树为南北赤帜以消前南使君之口者则人又将焉尤也古重世卿今薄世胄不但武勲将帅其家异视岂终以吾曹亦扬别驾滕二尹之不逮耶可叹可叹吾丈昆玉夙负清名即令兄久厌人世乗化而去者至今荐绅犹有遗想或亦高刘二君自有以致之也言之殊令人赧颜乃二君则尚顽然不悟发公子语吾曹前径不知若何竟止矣弟碌碌膺山陵之役请身未遂进退维谷所幸老丈遄来共修职业弟亦将努力进修以冀少免吾世讲家诸先世羞幸甚匆率具言不尽

　　王霁宇太守

　　久不奉候怀仰殊切亲家资望深矣每见陪推而不即真何也岂三晋士子不足以当陶镕更有大省多士待之也张铭盘丈云云但固恳弟宻为之处弟意正欲如敎云云以故迟迟待事稍定今得亲家从中为之调剂解纷使体不失而事有济胜薄劣调停曲处万万矣厂商与军民有司好为分别由来如斯至钱粮加而故不许开窑座私炭行而公炭禁止即如铭盘丈愤急以见获私炭具疏以为后日钱粮不敷之地部中固不可拂其说也又闻有一三府作意与之抵牾使渠不堪殊甚岂即门下所教者乎兹署中有一二同张公里闬者已聚而有私议矣惟门下为国为地方大有区画两玉成之耳贵治车原放三十辆贾石老何为三十辆中又放十五辆有慨于北山之诗云云自古兴大役有不动大众动众于役有人知感者乎公疏谓欲为民请命即政府亦不直其说久之幸堂翁面审贵治清苑安肃车户在工者谓在县领造车盘纒银俱有在山自得价四五十金不等尽彀日用并未敢受丝毫帮贴此可见只在有司措处何如及府太尊敎令何如耳一时干济清明藉藉共传良可为知厚贺也周子峰欲得前注四书讲意甚急幸拨冗检发至祈至祷

　　何徕山堂翁

　　谨启黒城砖原派为背城里及方墙上等处用其木料出神宫监等处则以嘉靖年间亦俟大工垂成而后用之兹据内监欲用乃深恐有首事名谓廵视意既不可测即衙门司官亦未毅然同心为言当用者坐是迟疑难决无怪巨川之不慨然东冈之有多祝也然此事职昨已援各寿陵例宣言于人谓可用无疑幸惟面谕各司官当知此中微旨故作已意劝之用但未可言渠欲必用耳忆吾衙门从来只办钱粮至于用料造作一属内监中外谁不知之窃谓渠既有此机括须趂本堂与渠在此速收之即取用若干填里以后渠即入京诸中贵当有所恃无别词穆掌科处职明午即恳杨老先生与之言也衙门前解土车户即开工呈报名数廵视及见工处亦俱有送姓名前萧郎中数拘至工辄遣之回窃闻司官有欲督责其过者是以将车骡从而回散不敢应役兹必欲致之须价有定増本堂牌行徐郎中或萧郎中令其申明德意招之使来彼始敢应命耳不然不如听廵视及工上新招并愿投充者之为愈也冒昧上请伏惟台台原鉴人情事势所必至云职临缄不胜悚栗之至

　　又

　　顷与内监议砖事深信职言渠今日始知至工白城砖已二百三十余万见做成细料无几其二百万业埋土中及杂用过已职又以临清原只派砖五百万未必尽数都来无磕损亏折者即加派烧运亦明年夏秋事渠是以鋭然要数日内即收黒城砖背里至爱惜所谓水磨砖者欲备无关系处作皮面用不忍以之背里此须听其刻期又趂白砖少时决计收之两衙门并吾堂属暨兵部锦衣同然一辞以为当用内珰即有一二崛强不解事亦自不能胶前说撼成议此岂直钱粮应手接济不受彼辈啧啧尔哉此工办料兴建今已三年所费人力心思多在地中非有宝城明楼基岿然峙起圣驾奉两宫率阖朝臣僚驻斯阅视其孰细为之关说工绩多在人所不及见处乎故职意愿台下速催内监决意并力起城至于用土数多势不能减须早加价广招车户张内监欲如徃年永陵培土故事土车昼夜如水涌至不可禁此无他亦祗以价高人多诸从寛便故也司官有请减原批定价无非欲节省钱粮意但事有经权缓急待人聚土多宝城殿基周围皆已筑起更稍减价似亦无不可者窃以为有土时示欲退人彼有债负在外且将自求减价容留也又寿字砖未可滥用当另顿起数万作様砖张内监亦是职言除様砖更欲留作近面墙用更乞台台札谕缮司及沈呉主事并此中司官各留意选收幸甚统惟尊裁

　　又

　　谨启昨奉台札即候石老先生白拨军运土事请须令各军自带车辆或骡勿得空身赴工故加土价转致本衙门先募车戸亏累难前也蒙谕穷军难以辄责雇觅车骡运土事可俟再拨议行再语李临淮则唯唯遵命即令旗牌号头传示云云此拨军来谅或车骡不齐万祈姑念职前鄙议勿轻用军使见役车户辄难措手俟徐郎中至面令与萧员外虚心议处祗期修事或径比照砖石八九十月加价事例此不惟安见役者之心诸饶车骡家当有自来投认者矣顶石知此时须之甚急除大石窝行任员外俾将先送本山空闲车梯借见役轮换长轴作改辙车装运仍行马鞍山暂调改辙车四五辆助运数次想旬日前后可次第至矣白城砖运如暂可缓姑将拨军共调在大通桥或汤山一处多者宁调役见工更面谕兵部司官使差一二管军官亲赴发砖处所约束军人无得蹂践跌碎整砖并听职前行分别寿字砖另行堆垜缓运似于大工不无有禆均乞台裁

　　又

　　谨启昨别刘巨川犹以砖石土少为言查照石料祗以向来车辆放假兼之道路难行今据任员外报该工已发券石四十余车今赴寿工又行催改辙车即运柱顶其马鞍山白虎涧今见有石载道俟各外放假车至石自源源而来矣土车除原派土车户送工职前已解过大小车共二百辆又令张凤来林凤陈恺耿应祯四家日各上土一方听用兹粮运将完车骡应当倍至职惟期丈量土方少从平恕勿苦减其尺寸则人心自乐于趋役土不患其不足矣白城砖小车戸已加脚价而转运尚迟迟者祗以军人抬价高耳使并军人于大通桥或汤山一处则无军搬运处所其价自平小车户当无不奔走用命职昨归会东冈即面恳传帖与巨川俾用黒砖当时即遣一掌司行刘应不拂其意白砖以后似亦不必太督廹也咨稿二首谨如台谕呈览惟尊裁之小委官在三山各窑厂注考容异日专上见工各小委官虽东冈屡以为人多就中颇有去取并风闻有优劣分别想总无逃台下洞察此时似当令徐郎中阎员外再甄别之外石窝任员外原得罪于台省小嫌人皆知之昨东冈亦颇悔其过听为马所丞语侵任君穆掌科奈何区区欲为中贵报怨发挥无已乎敢乞台台大赐主持公是俾孤立者得以瓦全大工始终完美无开议窦以滋上疑则阖署司属俱当戴德无涯矣冒昧具陈言出肝鬲伏惟崇察幸甚幸甚职临楮不胜仰祝之至

　　王霁宇亲家

　　日来以寿宫有事当调停者奔走内外颇费心力幸事就绪矣易州厂事以昨承教是以力止张铭老宁耐待之何为今尚未妥更有决裂相持者此关系御前日用钱粮内厂见有文书在部催办万一迟悞堂翁亦与有责焉是以见铭盘呈深讶之即命据为具题以为衙门后日地诚以昨冬再疏请减此大炭十五万圣意未喜不先明说有以挠之者倘日用果致不继则将谁任其咎也弟以为此一题恐非余兵尊公祖之便力请稍俟尊议若何窃谓金水口地方南北涧等处原系奉钦依许采烧大炭山场新添炭斤旧窑座奈何反行拆毁并绑拏窑戸独严究取此料者致两三月不得举火而又有他把总恶军之所为乎伏祈亲家亟为解纷恳余公祖善处此事以重国用以存部体勿以左右言语小嫌相尤相构则阴福下吏愚氓岂但张丈一身知感哉至祝至感

　　又

　　易州厂事自芝亭在时即每以为言盖军民文武之判久矣在武职惟知重我邉防而不知办炭亦自请有信地犹夫厂中祗恐钱粮不完利害切身视钦依地为分内应管山场也厂商之所肆采求官军之欲遵严禁志各不同嫌自易起岂必道尊指挥部中奋臂而后有两不相能之迹哉此事前铭老见教甚苦弟业屡劝之已兹厂商以内监催钱粮甚急欲实上年请加炭斤意动即绳以橔锁虽堂翁遣与之言弗听也此辈日回诉其主人而其主人更觉困拂于外则其决裂具拟堂呈亦人情必然余老公祖甘棠之爱依然眉睫弟岂敢率然祗为衙门僚友曽无所顾计哉辱承手敎及读余老公祖帖令人赧然至读铭老帖亦亟亟止勿具题则弟似亦颇有前见者连日冗极使者立索报语倚马具言什不悉一

　　张铭盘寅丈

　　厂大炭吾司最要紧事弟昨岁不量抗疏请上减新加数及减铺垫三分之二四厂罢闲中官至五百六十此辈衔弟入骨只窥炭不接济为复怨地承谕事有掣肘亦即难为不佞岂敢不尽忠谋求处妥当而后已第杨堂翁尚未开籍行止摇摇又偶值有吾僚王光庭疏事上意未测人言啧啧以故稍欲有待姑乗彼有悔悟听其还吾旧请地如金水口界内南北涧铅铜沟虎石塘等处而徐有启与抚院正擅毁窑座私烧之罪耳昨语政府呉把总京主使恶军反拏我官窑戸相公笑谓有此颠倒事亦云俟廵抚不能处则奏之昨又有书与霁宇丈为厂商索回前开地尚未见答奈何受彼空名实无所取材处也且金水地方原未奉有旨开采苐恐南北涧非其界内地及更徃北耳窃计翁丈劳心于此应有三年须备有数年料可用庶不负此一畨讲论目今事体若何幸明示之及南北涧等果否坐落金水口以凭具咨倚马北发匆匆不尽勘合昨已题请今午旨应下矣兵部领出即专驰上附闻

　　郑峥阳寅丈

　　易州厂事弟以余公祖甘棠之爱力请堂翁姑止具奏听彼中调停矣乃昨见相公意颇不然谓有窑座旧地原奉题请拨给者今新长养成材正当采用把口官军盗卖有素乃反究官窑戸为砍禁山耶又云此炭岁前屡疏请减新加数中官因而退闲者颇多今不能如期供进奚但不利彼管厂者此机括似不专闻二堂翁之关白也彼奏中所谓乞将擅毁窑座及私烧炭人惩治并问把金水口把总呉京军人卢自成等擅拏官窑户罪归还旧有窑座奉钦依拨给信地若南北涧老虎塘等处似皆当委曲听之不然彼只知虑钱粮迟悞利害切身恐非所以解纷省事也宻寄一言幸速有处盖喋喋实欲两便耳翁丈但以述闻漫及勿露闻自不佞何如 

　　陈愚所宪望

　　四海世讲十载如新顾弟以于役山陵尘足扰扰虽亦僦居阿巷旦夕频见颜色而曽未能修杯酌候长者专领敎语迄今实有慨于衷也恭惟门下以夙望藉镇徐淮兼理漕政大祲遗黎所恃以休息而全活之者何限侧闻弭盗救荒试辄有效而亨屯拯溺尚厪筹划传说茶城之或淤或通旋开旋塞有降神预言其事如桴鼓应声此殆非人力所易为至黄之上流在豫州几坏省会有窃决而北之者突至曹州东明汇为巨浸其汹涛奔腾渐转而南以堤阻当则遂淫溢堤上任其四注如尊谕自徐逹淮水皆高地数丈黄水亦高运河五尺势易倾灌下流而淮所凭以宣泄支河又多淤塞总之上而湾口既狭下而海口复有套沙则为今计似无出扩湾口开斗门使沙辟水归以为顺流计耳当宁正为此忧特简常使君来明春当借筯门下协恭底绩矣花石复采非为不足以前解到者多未合格堂翁亦极念地方之苦故发库银佐费又不敢尽取盈贵治矣承谕谆谆敢不仰体第圣驾来春阅工此峙之宝城为御览首及者恐未能一听天时人事之便也万惟留神大工借庇实多不肖或亦藉以逭罪戾矣前有公移只约开数二百有奇行将复有的数报到仰念夙爱知必亮原倚马具言祗谢并候惟崇照不备

　　王中宇亲家

　　忆曩时比庐而居数日不晤顿觉间阔而今一聚散动即岁计人生飘泊真如萍梗惟吾丈誉望日隆官阶日晋开府卿贰行将推及弟扰扰尘足一郎十年陵工未决完期妬忌转觉渐盛其何以淑幸早脱驾亲家知已幸一一敎我也弟性甚愚踈尤最懒俯仰人所恃一堂翁谅此区区悃实月计有余耳而相代者如奕同署君有欲自雄者每思所以乗机排挤之然则进退维谷前途茫然其理之当然命之已定抑亦自取宜尔乎老亲系念更有弱息不能时督诲之摇摇此悰今秋当决归计矣闻亲家道履清胜深慰逺怀熊罴之祥其将叶兆乎若人情则贤于梦卜多矣弟有寒亲王姓者望五始举长郎乃数年间即得八丈夫五女子敢以是为亲家异日祝若服饵药石只宜平补万不可用热剂四制香附及金匮当归丸则真女科之圣药也曽试之不刺刺长谈聊以代面

　　田易吾掌科

　　儿曹极辱大哥相爱蒸蒸然同胞兄弟也一向未到书房仆方滋惑曷敢当尊过记念乎新延业师为福建林君为人博雅有学改后生文大优前师翁丈其亦欲闻乎承谕董生事彼盖欲援曽入会举场者眀例昭然谁敢曲为之迁就若此谨録原欵奉览夫附学生纳监例银三百二十两彼竟要二百五十请改正库帖是武生贵重于附学生矣幸善辞之驰复不尽

　　陆莲峰钞关

　　昨为张雄事特具公移专力驰上想已达台右矣舍亲刘兵马卒然物故只遗一女狼狈至不能敛诸凡皆弟为之竣事仁者闻之应为酸鼻兹讨雇官船而南孑孑孀妇诚恐关上阻索敢藉宠灵特差一力护之出关即死者有知亦当思所以衔结矧生者乎伏惟慨然惠俞感谢不一

　　何岘屏寅丈

　　吾丈行不数日有路凤冈使来率附候言兼有所请想已达尊掌记矣报代力至辱手书知地方多难处事谅兄丈自有妙用大抵不激不随自昔兼重门下方正刚毅何患振刷不前第恐世态悠悠未能用柔忍耐遇事慎思耳夙感知已久欲具有俚语表道义相许至谊乃词不宣衷意隳冗棘无能漫尔致忠告何能悬度赞石画乎且也无我应事乌用人谋千里一行愿言心照

　　任养弘寅丈

　　弟天性迂执椎鲁与人由来寡合惟丈一见倾盖厯久而情愈新古称心交莫逆今幸见之诚不知其何以得此也省觐经岁竚望还朝何为尚恋亲闱罔思报国其夙昔道谊名实相期谓何而一旦辄为此逃人絶世之举耶弟老亲今已踰八惟恐弟辈请告归里终养二字尤所讳言太翁年虽渐高闻原无恙思丈金紫尚未之见恐亦不欲其辄有此引退弃强仕之年因循而老也兹堂翁特念丈在工苦心始焉重违孝思亟欲为丈博一荣陟以酬夙昔之拮据而后听之既又以事颇未妥尤欲藉忠益竣此大工以期显被亲礼此诚始终大义不可辞焉者也今限既寛至七月区区惓切之私盖可想矣伏惟念此工重典钱粮支费在三山为独多所托相代者今又复更袁而李幸的于闰六月北发孟秋上旬期握手署中以道间阔之怀外具菲仪幸惟莞内

　　何岘屏寅丈

　　使来辱手敎知经理砖厂清查弊源劳心孔多此正堂翁相托之意非此综核名实直言之其何以自善成始终一局也厂中原发未明数想丈自有洞烛措处途中沈之河及藏之土者其何道以清查出使官民得两利乎不知悬赏格以待来报来首者人肯相信否也若堂翁不敢不为知已力赞第恐复挠于咻之者耳惟丈从长锐然断之以行期济此中大工可也缮司谓内监科用数多未必为的倘神宫监等项拟用黒城砖者今果换用白城砖则何以待之况一切工程同时立木又荒度桥路圣意不欲有所停作乎万惟先时有待勿至临渴掘井照察幸甚

　　朱正田乡丈

　　久不询候怀仰殊切承谕蔺三川公宅事足仞翁丈雅意但寒家一二闲宅俱欠修理甚有倾圮不蔽风雨者故毎以广置为戒今蔺宅系渠家祖居奈何欲轻弃之仆先人敝庐原只两楹今业已益而为五不啻足矣又何为而复有开拓之念乎原契璧完幸代为我辞谢之耳心亮是祈仆每念老亲不能遂归辄津津汗出欲沾背然寿宫事体重大实有难于乞身者亦无怪政府堂翁之不我听也摇摇心旌进退维谷门下其何以教我乎时踰麦秋想遂优游率附候言诸不及悉

　　殷洗心婣丈

　　恭喜奉使此人间荣快事人心叵测吾世禄家人皆先以鲜礼逆待之一路及至地方相接士大夫及下僚愿言加意善处凝重畏抑谦虚忍让亷静无求三思出语斯成老伯义方之训得安身之法也今岁大计不比徃昔议论指摘四出又加之以无名帖传布即谨愿者累足立矣盖一经点画即为后日话柄是不可不慎也处家要俭素检身若不及此吾世家波若心旨骨肉至谊套语有未忍言亮之亮之令弟致意许二哥致意冗极不次

　　惜薪司陆监

　　前逋商柴炭议之政府无非道逹德意共成美名不谓事竟不果然即存此虚数岂能责之一二旧商哉惜也名实俱无据耳抬柴夫银衙门严催至再已谓不如限即照例叅劾乃州县正官且以百姓流离逃亡为辞法不加众是须再少俟完否然后可分别处之也不然亦须天语督责据以再催岂有尽两府有司尽论治事耶后库解银谓每百两加耗五钱何为乃短少正数辱敎业与廵视二公言之矣意固以为似足帑藏公同兊银轻重不一亦属常事解官库官亦无所利而为之照案幸甚此复草草

　　王儆吾掌科

　　于鉴把持积恶得免叅送实以重违台命前封印日始发城示警诚以此辈实繁有徒也兹内惜薪陆掌印虽来谢过该城尚未有公移申复前件且彼与罗龙同恶共济即以其子为生员特释之人其谓法何既奉尊敎俟数日当有处也匆匆此复不尽

　　黄仁斋茂才

　　前辱枉重未及申谢旋闻归轸在途此心殊歉承谕事弟可以为无不祗领然此则有未可者徒取诸彼之戒自所当念而多怨之由尤当为知厚深逺虑也土居不可执利而况孑然萍合者乎此甚易喻也逆耳忠告似便听闻惟执事计之不尽

　　集玉山房稿巻八

　　●钦定四库全书

　　集玉山房稿巻九

　　（明）葛昕 撰

　　○书

　　任养宏寅丈

　　知已云逺劳思良切忽接手教备稔起居清吉尊翁老先生康强福履天伦乐事真令人可想慕此岂以三公易者哉吾丈可谓髙蹈完人矣弟碌碌一曹外不能卓有树立以报国恩内不能承欢朝夕以娯亲颜进退维谷无足齿道门下其何以教我俾蚤得税驾计也再迟二月具疏乞身或者人不复罪我为怨望乎顷者酬劳吾丈不以为获报之薄而顾为弟他有期冀且感且恧耳依依欲言冗极不尽

　　田南原公祖

　　福山郭似山翁年伯祖莅官风裁忠介居乡长厚俭朴一身而系世望九十余年矣武公虽耄兢抑惟勤异数方加溘焉不禄盖朝绅举悼痛之乡邦后生可知已所有恩恤章疏伏乞台慈留神速为玉成上逹奚直翁家存殁胥感鸿施已哉近来大老殁后有司率故为裁抑以干誉奸民或亦自有取尔者然决不可加之此硕徳名公家尤望老公祖威灵有以慑消之非翁家子弟有所恳言盖偶有感触云尔也万惟心照临楮依依

　　周明宇公祖

　　署中辱爱日乆毎几日离索辄觉悒念乃一奉别忽焉改歳驰慕盖可知已使来逺承记念言言真切是日前弟梦同丈笑傲金山之阿而明发即接手教其果神交耶恭喜新命豫州士子何幸得徼福门墙沐绛帐春风之化徒令海岱章缝引领振铎而怨慕之无已也大明川上之约又必须开府方伯而后可践乎颙竢弟本碌碌以椎鲁不能随圆之质丁诸君子喜为新竒议论之会蚉负大工免败亦幸薄劳自有当首叙者弟亦叨沾被出分涯矣门下不自以为报酬之薄而顾转念弟叨受之未渥乎何日握手道此积懐千里惠徳令人感恧即日桃浪涟漪幸望大河鼓鬐前进以慰诸士之亟登龙者

　　巡视穆道长

　　乆仰大雅末縁躬晤敝僚呉丈罣议以船戸多领运价也省疏据樊镛雠告十四年春迄十月船户以二十一万砖冒领二十五万价信有之则干重辟波及主者亦宜也乃对收簿全无影响七八月间即收船戸砖三十九万八千有竒扣先领预支四千二百余两彼之刁辞何所据耶又阳山新立砖厂非比旧有积顿者今在厂半叚碎砖见有数千而船戸自石坝转输交厂数一百九万有竒与寿宫收车戸数正相符合则无毫髪弊昭然矣兹工未停止船户未有截状不复领运何谓多领运价耶若以预支未扣完为说则内外何工无未扣预支况此奉钦依预给原非漫发私领也仰惟台慈持法平明伏祈光照覆寃明以镛之刁泼倾险闻则大工清楚衙门体面有仗尊庇多矣曷胜戴徳若车戸脚价年来虽増减出给实各照议定会估亦无可议且省叅语亦原未及之似总可略也统惟门下裁察抠谢不尽

　　王明野侍御

　　乆踈候问懐仰良切使来辱手教注念殷殷且感且愧顾腆贶其曷克当也敢敬凭使附谢日前为徐李剖悉功罪大疏时虽未见施行而公论甚多之古人有重谏草者矧已尽道吾所欲倾吐于朝廷之上乎今疏何事政府止之岂以其言过谠有难复议乎主上严明内外屏足而立调停了事主上且忌疑之大非昔比王荆老意在必行矣时事真有难言也张锦衣救李抚台已即示之罚乃于叙功中犹念之而波及其叙之者政府力救不能挽回付之长叹已耳讽谏婉谏其尤在直谏之右乎夫立于殿陛之下与至尊争可否是非固有言责者职鄙意谓忠良一道亦必度其果有不容已者而后言之斯为有益也此两端门下以何者为近是愿言一择焉不任至祝

　　路凤冈太守

　　偶接科邸报令人怏怏神索者累日使来再读手教云云嗟乎吾辈何不幸不早生于汉唐之朝也今世讲家以中式构谤者无论张相公后人春间王辰玉名家辈又蒙诟不入场门矣大臣子孙科目可疑府郡可吝岂将尽禁絶使不得入仕途而后可乎堂翁意亦甚好第势不能不他一暂借耳惟衍中自爱是为至祷

　　殷洗心妹丈

　　复启业将发行辱榖老赐顾深责仆与门下至亲而言焉有未详尽大约谓貤封有难于轻议者请封夲生父母起自嘉靖中年然而须报其见所为亲恩过而后他徐议之况承荫者有如武职世袭义乎吾之官由乎此而推恩则不然吏部亦必难之即如洗心书言或未见张蒲州事老师为官极品是矣髙老夫人当时亚于嫡母亦未沾封正洗心养母今恩当先报者何为不一先及若为他着必令老师诸门人觧体且甚非洗心自为计也言极有理但以不忍下笔有难亲复驰问仆直述以告舎弟暨相知二三人见皆符此谊不能不备以闻君子举事益在万全已有所重则人因有所轻幸猛省之幡然改念若令叔问及姑权其词以应之可也执事但迟迟上京则微意自在不言之中矣此意仆始不欲说破乃仆不言必无人言恐至悞事不避喋喋至于舎妹仗庇获叨封典岂直新亲戚家徃来之荣仆亦藉光多矣榖老又谓上公家其夫人向不出门即以相公之爱径用一袍服无不可似亦肝肠语也如何如何盖上公携其二郎来京为袭博士冡噐则原欲诸勋戚结亲但以榖老与仆力劝之戊辰诸老怂惥之抚台频有书来敦之耳故宅上应命利在迅速尤不可不知此旨万勿外露又祷

　　项玄池寅丈

　　日前方遣使驰候辄拜惠音及读副言尤感所见之同或堂翁意旨亦不出此也原隰髙下异宜此奚须辨藉令种必成株非十年之后未可用弃见可耕之田地恃不可必之槖駞亦何与我新政祗徒为山主人増口实耳恐不如保护旧甲木身根为愈也髙明以为如何然新旧公相代意见贵于相成至形之奏章似未便辄尽黑白异同语人以为一署自相矛盾有失浑厚谅兄丈白记堂翁必自有妙用也惟裁酌之是祝

　　王凤洲司冦

　　恭喜考绩北上棨戟且踰江干意即获奉徳教慰十余年阔仰之私也乃门下资望深隆不俟既奏最而后进律煌然简命已正留都台席依依斗山犹然在望则奉巵酒为寿并贺长公登髙第其尚须特召还朝之日乎但老亲年迈矣今某幸请出衙门谢山陵役计明春或始敢乞身东修觐省未审台慈何以提撕之以终夙昔知我之爱也舎弟藉手令噐长公人谓能甄收海内名士幸莫大矣何敢当尊殷殷记念乎率附候臆兼谢宠贶积欲控陈什未悉一临缄不胜耿悒之至

　　黄慎轩太史

　　仆昨两走候盖欲乞名言托不朽耳不佞自都水调屯部经营大工也庙堂误以会试修永陵省费而且先限二年竣事然此一役荏苒几七年猥叨金绮之赐十六次再升俸级颁食邸第何非殊恩乃圣驾阅工之日不谓复以大喜命各颁爵赏而不佞又叨与面赐花红文绮盖糜顶踵不知所以为报矣或以为日昔鼎建永陵至费六百万今此直费一百五十万耳坐是有当上意爰圗一巻真迹欲什袭家藏传之后昆惟太史公名笔敢祈一二语以征匪妄子孙亦当感戢与此巻俱永也傥无我郄足仞世谊巻稿奉覧教希即掷下数日后当以真巻乞挥洒也踵谢不一

　　曽博士

　　京中匆匆一晤不及会令尊翁一谈道所欲倾吐为歉宅上事乃大贤祀典有识自知重之今由庙堂而抚按司道府无不谓然正天理民彛也而朝夕相处宜相厚者乃不然无亦夙昔之所以处之者未尽其道乎此须托缙绅庠士公恳之而兄文复致委曲私忱必求其赞成无令作梗而后可也盖夲县根夲地渠倘执别意虽抚按亦奈之何哉辄尔与两院书移未可兹姑具易太府书亦幸时其可而投之俟抚按有他意当为専启以白厚仪璧返照入

　　项玄池寅丈

　　即厂民极感翁丈体恤已知种种徳政伏承台谕欲创厂志以垂永乆用意可谓勤而至矣成宪足征利頼无已同事者更有如前师心矛盾故分军民岂可得哉厂民自身而子孙抑何幸也新修会典事多舛错例更遗漏不逮旧本逺甚以成之翰林先生分局编摩未征之熟掌故各部老吏也鄙意向谓此书须经六曹掌印司君订证増损令异日无可指议斯称昭代会典传之圣子神孙万世无斁也语虽谆谆谁从而听之请关防疏草似当徐图工科底抄吾旧衙门昔年回禄已无存案若新衙门文书如勑谕至者截年缴之大内其徃来公移止有畧节手夲申呈絶不类各曹积有巻宗故即符验出照四方册符玺数亦只有挂号科条朱语簿耳请关防疏故无从而检録也匡岳丈代索减炭节费旨并原疏谓欲备修志用然则谬草其亦将采而刋之以信今传后乎如尔亦足酬区区当年嫌怨不避苦心矣将何以为报也若寿宫纪事弟自録题稿行稿钱粮料物数可廿巻只堪藏家塾耳不在其位敢请为部乗乎小儿两会课谨附覧教便中幸即大赐郢正发回使后生得有持循受爱多多又恳不尽

　　又

　　日乆虽未具候起居而厂中人来辄能诵徳政宛然言笑在觐惜无由一促膝抵谈耳堤工为世造永利而至不必以佚道使民仁慈殆渉禅学矣虽然诸非类此其何以速仁声如此洋溢也旱魃即虐此亦甘霖可为知已得志颙贺戍子向与窑户相煽构正以无丈夫在内善处今使军民之长各宻籓篱即上司有修衅别隙如徃来者亦将格而不能成大哗至如两敌不相下欲行章奏云云门下可谓烛破世态矣向厂商诉诘军民私烧小炭似为吾官厂害吾上者亦有过听失自重体四捕军夫州民私烧炭者刑法之吾厂商果亦不自采小料不市易其来售者此乌得不自重越境之咎拘捉之苦哉蔡人即吾人矧皆编氓赤子自有保爱之父母乎惟老丈若此洞鉴必有以黙运调剂其间微舎亲冯仰芹丈厂中亦自少事矣即果原拨地场内乏材司道亦何苦不换给以新场弟在吾署六年半毎藏此知识一味为僚谊穷商谠言亦以大体宜然耳此披露云云但亦只及执丈丈亦未可明语诸商人也彼原谙朝三暮四之旨语之不将疑其不我怙哉醴浆乆不入唇承惠即同儿曹共觞之不觉浮满举白陶然入丈薫风中矣言岂能悉谢什一嗣容专布

　　崔枞窓父母

　　适会钱学博谈及两院取生儒事漫为小儿业师缓颊请留因谂尊徳意亦欲豚儿一徃业已力恳代为仆辞谢兹再奉传谕并示公移尤感门下惓惓无已之念但夲生坚不欲行盖有鉴徃日书院众聚扰攘无益且诸豚犬非此君在讲书颇有未便似当俯听之若小儿年稚志趋未定一向禁出大门戒絶交游尤未能任逺行况数千里特为之延师在席日有章程督责乎语云才须学学须静夫以未成之学置之乱咻之中不惟难博虚名亦恐有累实行仰惟尊慈敦行重谊乞推犹子之爱赐以寜静之福是惟至祈幸终原照

　　周盐台公祖

　　先年敝县止行官盐禁民私贩官盐不敷民用挿和土灰派之里甲官为追价贫民大困乃势不能不沽之零贩者以致无籍射利之徒数百为羣私自行盐纵横近海之县一过村疃头畜径食人禾苖饮食率不还价值各持长鞭朱棍惟所欲为逻者莫敢谁何先端肃公忧之曽与蘓盐院公祖议濵海县各分给盐票票定斤秤使各行于夲州县境内而四方无籍徒始潜散宵遁廿年来人获贴席咸以为得弭盗法永免门庭祸患矣兹闻有大贾创为私盐妨公之议力乞裁革吾县盐票夫票既验之台端发之司府岂得目之为私敝县去海纔百余里何为与临海诸县殊视使其计行诚恐只快一大商报复且坐收重利始而困累居民继而窃伏盐徒紏众大发其贻害流毒地方可胜言哉伏乞尊慈念此举有关地方大利害仍查旧例一体准令给票充课俾土商与官商并行盗弭民安不直富商穷民两利下邑将世世感覆载生成之恩矣伏惟原鉴无他赐之施行不胜仰望

　　周志斋司马

　　昨过济上极承尊欵归来病冗有稽候谢甚歉也小价自京携恤典稿至谨専力驰上数年间阔一获抠侍乃辄承尊忘年之雅匹马并行犹然曹郎旧谊此已足为感至薄暮同话洪友鹤丈家五夜不灯火而抵采石虽亦遇雨幸免洞龙威妬以门下慈爱其亦夙闻之为不佞一慰乎溽暑维时愿言崇护鬰鬰佳城似应如穆卜在东郭外向址其果一一如尊见教者鄙意南山气厚况过峡石龙亦一岿然在枕茔局果定朝北坐下原不为虚假山还大培否东西北隅虽各有朝山而直北似渉空阔于路北筑一山植树以对峙主山或起大庄房楼台以面此阡何如髙明想自有玄觧念辱下问于兹荒度初不敢不效其愚也惟尊裁焉

　　崔枞窓父母

　　承示盐法议事核而义悉盐道公祖想亦即能听之盖初以奸商云云谓因私阻公不知穷民既奉上司印信票而又纳公税第不如大商之専利能頥使人耳岂辄得谓之私穷民犹吾颠连赤子也大商则四海九州岛之人就中似亦有别且区区二邑何足为彼加损况又听之自来未尝禁絶之乎盐院公祖犹愿门下仗义一言来稿敬留即当传示舎弟不佞行亦具一启期共为父母公移怂惥之也如何如何

　　于榖峰宗伯

　　恭惟门下自抗疏归田名流海隅寻膺内召融显荐登惟眷命之日新爰正位乎台席即今中外多事议论繁兴谓宜藉重端亮老成用定国是建大夲乃门下半载注籍十疏乞归必得遂请而后已逺近闻之殊切疑怏胡以行将大拜重托之身而为投簮髙蹈之举岂泉石念殷暂忘廊庙之忧而为肥遯谋抑亦以春宫大典主上独断犹非蚤暮可决策耶某年来辱爱最深渥仗宠庇归获旦夕倚侍老亲近且有疏叩阍求遂跧伏草埜顾日抱残恙虽熟闻棨戟东征不能辄任出门驰候台履谨遣下走代布鄙私咫尺清光莫縁奉晤悒歉其曷有极也缅念阳徳方亨亲族聚首知三竿睡觉百顺骈集定不以五夜抠趋相易然苍生系望当宁侧席万惟为国珍崇用迓天宠载衍螽斯敦我世谊某临风不胜仰祝跂慕之至

　　崔太府公祖

　　敝省濒海各府俱准行盐先大夫于隆庆三年恳苏直指公祖为敝府濒海州县俱为之所而荒邑亦在议中矣兹忽盐票几停乃得竟复如故非藉门下宠灵何以得之感戢感戢第官盐引云云果得大商终不下邑则土商之愿领代办官价何疑何难自变量多寡尤望台慈的有裁酌盐票后时难行须如尊议得总请发竟贻地方永頼之利奚但二三土商将孤村小民向受盐徒扰害者皆世世戴徳无斁矣谨为阖县小民称谢不尽

　　又

　　崔邑公甚有大造于敝里如发奸摘伏弭盗安民皆无暇论即今审编一节博访独断蒿目矢心上下戸则人人咸称平明今已审完有日帖示戸则草榜又手编差徭闻亦各有条理矣特尚未明开榜文赴台下用印耳顷以被论灰心徃事即欲焚其审册生辈士民力劝姑留适闻有文书请官重审盖诚出于情之无聊顾窃恐为地方滋大扰费为本公増出多事岂但仓卒审编万无今妥当事体已哉惟门下视百姓如赤子即不获为地方留大贤尚可为贤者永地方五年之利伏乞慨发尺牍以感触之强其完事如何如以必非人情幸劳简重老成不阿上官者只接完其编差免阖县几万穷民又赴县扰费一畨则阴徳当弥满平昌矣刘二府公祖叱名致意不尽

　　呉凤城寅丈

　　一署数年心胆相照意者不佞与执丈屈指海内无几也闻丈自入首司持昔方正清苦之节与印君渐有枘凿至一差不获领此自当令识者起敬乃印君突加三品想城工应不比寻常乎仰惟丈范我驰驱曽未见周旋如人而兹亦叅知大藩得行吾所学应亦未偶于此大藉于彼足征公道尚有未冺者可为正人贺已敝里去广川纔百里公交车徃返茫然莫专一起居踈罪焉文顾以丈翩翩云逵异时有便倘枉过故友于衡门之下否颙仰颙仰长君昨年已入试人咸津津诵兄之有子不佞长小儿碌碌如前次儿以多病尚未能出一补博士弟子员师叔其何以策励此落落犹子而乃进而语之又宠之以嘉惠乎率此附谢更乞至浙之日他有以严规之推惠新时义几种逺荷注念腆锡深切感戢外具菲仪愧不成享伏惟麾存至祈不尽

　　冯琢庵宫谕

　　忽接来札报讣令人五内俱裂先是只闻弟妇病甚亟欲遣贱眷视之乃内人就道动不得截然便行廿四日家中闻吾弟亦病叩之京差人云病过七八日已小愈因出弟书相示外尚见有书三函心竟惶惑即先令弟晲弟晧驰徃廿九日康丈寄书心动魂飞甚惊怕人而可恨二家僮又交口说病已出汗廿四日已能饭食弟因亟遣豚儿驰来嗟嗟岂谓空有亲骨肉奔驰不见药物一切后事竟托之异姓兄弟耶侧闻孤侄寄飬于仁兄宅上弟一念及心痛欲絶毒哉夫吾弟生平有何罪恶而使之至此极也老亲在堂弟不能奋飞出门恐河水冻尤望兄与泉皋仁丈亟为吾侄寻原乳母护之东来其弟柩及病妇俱当早遣登舟遄发以慰弟一家洒涙倚闾之望头晕手颤不尽欲言北向百顿至祈至祷容申谢

　　锺砺山公祖

　　恭闻简命方喜为仕路弹冠輙怅为穷黎失庇盖自台下守济徳政闿泽更仆未能缕数辱承下问竟复敝县田粮之大畆抑刁猾请地以科差此永頼之利人人知感而诵之将及世世无斁若却有司之奔竞断乡官之分析皭然介守确乎定见何莫非地方无疆之庥荦荦足永无穷之闻者乃夲省藩臬长胡不可借而之他方哉然福星分照有地行止非人能尼敢祈转保厘我东土以终惠绥诚通省之至望也闻将戒行路迂不能躬申贺私谨肃下走代致区区惟尊照存颙仰不尽

　　胡璞完中翰

　　日前劳公交车迂道过敝庐赐奠亡弟生死交情存殁衔戢乃匆匆中不能先知殊失欵候迄今念之不无悒歉不佞被求全之毁极矣惟我门下怜仆心事闻亟向列公剖白知已鸿私其将何以为报也风便率此驰候且谢不尽欲陈北望感泣

　　杨盘石宻云

　　不佞与老丈地接界疆谊聨世讲仰慕大雅于今有日矣顷为舎侄如凤议姻事不量述久要问之门下幸荷不鄙慨赐俞允逺得佳报曷胜忻愉当即抠趋走谢第道途修阻更兼老亲在堂不敢轻出门户谨遣下力代布戢私具有輶亵聊表微忱伏惟麾存外冯王邢郭四丈书希惟照入

　　成衡斋父母

　　侧谂监司公祖有风士民助修城工议诚亟亟为保障一方良图兹敬拟具银百两榖百石砖万方人夫三百名用佐公需敢请尊开工日期并收纳前具处所惟有以明诏之上司欲急修城及倭贼先声不审已掲示详谕小民否惟台下裁察焉欲言不尽

　　徐荐所公祖

　　数年契阔一旦藉庇恭闻徳政焜耀正以未能申一起居为歉也使来顾辱腆贶感恧奚胜于旋率此道谢备倭事宜苐期语之阃司俾知城守有具今得径闻于抚台尤妙顷孙老公祖有书来苦各州邑乏条筑御盗钱粮良与门下所谓炊粥织缕之意符合窃意欲作掀掲事业者须破拘挛常格夫天下犹一家前任宋军门公祖亟欲输敝省火药于京师西陲五六小丑倡乱亦至请发太仆马价四川藩储今倭警数十万蚁聚情形叵测据侦候者云彼盖遣五大将护以妖术候春汛分路入蹂山东平壤既据敛铁造火噐且有日矣而顾听小民燕雀安娯而不及时为一桑土之谋乎敝邑父母新任老成覩城社倾圮极有为地方计而亦窃忧公祖之忧是亦惟仰尊硕画区处倘既许有官钱粮支动士夫富民当无不思恊助者盖敝邑去海纔二百里耳与沾化阳信相错不足以称腹里卒然有犯奚直震邻可虞若此弹丸地幸各有备或亦有益于西南州县及省会处也髙明以为如何外敝县戸则原该上年有成议者前二公皆以奸民越诉之挠迟至于今其徳州并夲邑署公不敢率任其事亦人情也兹邑父母成公不获已审编过半矣事甚安妥穷民良善无不徳之盖以虚心为实政自应乃尔此当有以舒门下北顾之忧矣便附台闻应知不减司大帑时喜闻大工就绪也辱手札蔼然旧署意气故有慨于衷者直书之不敢自外有道髙谊为一切寒暄语云崇亮幸甚

　　黄慎轩太史

　　歳前两具启候且谢统未奉门下裁荅想长途沉阁抑或以未见驽使不率然发行也亡弟平生知已无踰执丈向读奠章中有谊当为状之语哀感曷胜乃入春来仆自抱病弥月寻以小侄腹中积块陡发热延齿颊日召医为扑燎原之势焦忧孔棘情况甚无聊今仗庇幸而全愈矣敢竟摭拾亡弟行实祗请采择而铺张之为传信据其于宦游间事独略者以丈共朝夕当悉知之无俟仆喋喋也尝谂纪行贵真无其事而有之谓诬兹具毫不敢为粉饰语希惟尊裁察焉外肃菲仪聊表逺忱伏惟麾存不胜颙慰

　　王次山方伯

　　咫尺清光莫能频候实以台台清肃未敢率聒有劳裁答耳然此心何敢不依依左右也塩票春中革而暂复灾民得藉以苏地方得藉以寜覆露阴隲可称无量矣仆邑旧父母何渊泉侍御公顷有书来谓尝于新塩院极力言复此事诚有见于所关民瘼甚大也惟尊终始主持之感戴曷极鉴照无他幸甚幸甚

　　李容所运长

　　塩政系军国大计特藉老丈持衡经理吁谟硕画谅必有所以足国裕民者窃意飞挽良法即乆壊于日増余盐重为商困向未有强议贫民买大贾引盐者是欲以蚉负山而不究竟利害也敝邑土商遵行盐票实得弭盗安民上策若责之以领大贾引势岂能乎惟丈通逹国体知夙有槩于衷幸赐裁决豁除并蚤发小票以慰元元来苏之望阖邑商民曷胜感仰盖弟之恳虽为贫民实与见在敝县行塩大贾两无相妨幸尊鉴察之不备

　　杨盘石亲家

　　小侄得厕兄半子之列虽天作之合而门下交情髙谊竟不惑于侄之戚属啧啧宜乎传诵藉甚直弟家知徳尔哉逺承枉教重以腆遗感通殁存忭怀曷已使旋谨此称谢并候起居依依欲陈百不悉具

　　耿敬亭契丈

　　十余年知已不晤一见如异世重逢令人悲喜交集老丈亦曽念及在西台时把臂论交长安街同候刘汉楼谈心语乎意门下蔼然相迎馆榖恐后临别更恋恋不忍释是必亦有慨于衷矣仰戢曷极风便聊此具谢太翁七十康强可谓陆仙以吾文纯孝缅想日奉潘舆尽莱子娯其快愉抑何如也敬用庆祝以摅健羡令弟亲家暨令公噐叱名致意不一

　　罗康洲宗伯

　　某生也晚自通仕籍早于舎亲殷文通公悉尊清徳懿行计日必当大拜盖不但诸生时知诵门下文章已也数年备员起曹及厕掖垣仆仆牛马走中见翁或膴藉留都或优游泉石徳弥髙而望愈隆斗山咫尺思欲抠候门墙其道无从也既某获予告跧伏海濵则更徒引领五云益无由一申愿见之忱顾此衷依依向徃曷敢一日置哉兹有先祖母之变例得乞请恩恤伏惟尊慈念先端肃公制行及先慈抚五世昆弟子姓同居七十年纯徳倘赐早覆小疏一善其词藉徼恩数则华衮増荣戴徳图报当镂之世世矣某临风不胜颙望之至

　　郑昆岩公祖

　　某之受知于门下有年矣粤自冏寺领教后寻以于役两部仆仆尘足中兼请告里居垂二十年不能通一尺素祗候台履实以鳞鸿寡便出处无时然景仰之思曷敢少置有道左右也恭喜简任藉重建牙济上露覆海邦谊当即抠趋随荐绅祗迓修贺顾自徂冬遭先夫人变缧然草土诚不任出门户通贱姓名于掌记谅台慈或必原而宥之兹仗庇请恤幸获所有彝章例当厪台下下所司议行部移已投之藩司想旦夕申请敢敬肃裁祇申下悃伏惟尊鉴不尽屏营

　　龚润寰柱史

　　世事悠悠总之不足追较昨阅邸报见尊量移北部尚未覩重藉然而即起家郎署不衮衮卿贰耶仆自归田意况举无足为门下道惟是上有老亲可奉欢娯耳今又为天不慭而我夺之茕茕在疚真不知有生之乐台台夙称知已其亦怜念之乎振新丈暂居黉序文声隆隆震敝省上官甚雅重之及门若呉生并豚儿龙麟顷府县彚考俱在优例不审应试学道若何令器二兄夙负竒气前见属文不蹈袭一旧句今想健翮裕然扶摇万里矣新秋乡书敬当拭目以俟乆失询候坐左鳞鸿便率道悰不尽情愫

　　呉小山中秘

　　弟自放归田里率不敢作长安书坐是知已如门下亦落落无一问候踈节之罪其何敢以自文也兹为先慈请恤业奉俞旨不审贵衙门代天言者为某公幸为弟一催之更乞少美其词行将镌之丰碑以传世云缅惟清望夙着掖垣蔚然名卿接踵王公诸贤匪朝伊夕矣托在素交何胜颙仰考徳簿想盈编皆白圏无复黒子矣握手何时愿言珍玉

　　成衡斋父母

　　昨白寒族军丁事非于各枝有所偏私实以此差自四枝名诚者致之传及其孙继宗继祖见今其曽孙守富守忠供役倘以富忠年老自应富子根生忠子舜生代之一核兵房军册可知也今舜生某脱已身揑攀五枝尧生軰无故而起争难之端异日何有止极此所以不能无言也惟尊照不尽至仰

　　程居左方伯

　　承教惠核定征收实册可谓防奸恤弱筭无遗策矣由帖之立使颛蒙明知则额里书毫不得上下手又闻勑郡县毋轻议条鞭法真洞见海际民瘼登之袵席而后已士民感仰曷其有极乃近有必欲行此法于敝里者不论则壤上下尽加徭力银于其中为召募收头之值是果锡福于吾民哉盖敝邑额地总小歩弓虚数万八百顷内只除三百为下田余悉一例起科大抵木棉上地不及十分之一除塩鹻沙滩不行犁者三千余顷黒薄落洼年或登斗粟者四千余顷谓之中地实无几耳邑人以土瘠不足养赡相率逐末实繁有徒而上户以昨年审添伙多一切徭役众擎易举如米大戸犹时虞交割留难而收银柜头或嘱托投充者中间情景不问可知果焉用过恤为勾去门银丁差令薄地贫氓代为供力役之征乎况召募云云见如章邱阳信等县诸侵欺拖欠覆辙尤大不利于官吏也仰惟台下仁心仁政覆露有年兹当攀辕之日敢乞特赐留神为小民一请命守道公祖处允县屡申竟罢兹举俾阖邑生灵免剥骨离家之患阴隲寜有量哉前汪老公祖将命敝庐生缧然草土中曽陈之未尽其说浚恒有戒不任再为喋喋恃在世讲对使占恳伏为尊鉴不尽惓惓

　　程聚所通政

　　弟乆不作长安书起居中朝故旧盖自适丰草长林之性不自觉其踈节也逺承惠教俨拜夙雅草土余息遽何以报风便谨率勒此称谢惟丈勋猷日茂芳问时新幸加珍摄用迓眷宠使人谓曩昔不能依阿权势者终膺大受则同志即不获斯遇亦藉光多多矣弟近营山园渐成一小壶天颇堪优游自老门下于开府日能取道一左顾乎千里附谈词不宣意

　　薛青雷掌科

　　某自跧伏海濵适丰草长林性率不敢作长安启候中朝故旧乃忽辱手教注念殷殷奚啻空谷之闻天籁真令人感愧交集莫知所以为报矣病废之夫更缧然草土已了无用世志而知我者鲍子古人等之生成则迄今至没齿何敢一日忘尊徳意哉风便勒候起居宠命不敢拜亦不敢谢伏惟心照

　　郑昆岩公祖

　　乆欲抠候抱疴末能旬月前辱惠始念知台节暂有留都之藉夫以周公不能免流言此何毁于日月苐今之移动大臣不于其事功之不可磨而以其影响之莫须有不于万民之依恋惓惓而以一言之萋菲刺刺使人安所措足哉生最不肖平生自信惟不能佞意吾省抚廵公祖清正不阿及休息赡养大有造于黔黎则自关中渐翁公祖后惟门下与月峰公祖二人而已兹何为而率然夺我覆露去耶草土余生不敢入省会躬申候臆谨専下走恭布积私仰惟照察不既

　　于糓峰宗伯

　　先公志表叙事多引而不发者得殷老伯传生平特立孤行获藉以阐向犹不知脱草于门下也兹续拜神道碑铭人争传诵皆以为无论词章典重不可及即叙事鬯悉文章家应咸退舎焉先公何幸得此名笔以大阐于没世也文中末擅易二语以奉尊教及某原呈状有未备者若朝鲜立石改建坊则济南刘二府公祖面谕以为亲见金吾易西厂二字盖核之家训中家训今始刻成如果可传编首幸慨题数句以证不肖某后跋非敢诬妄如何方修谢私又复赘■〈目舌〉极知不量然以台慈信先公之深故不觉缕缕耳万惟无罪申谢不一

　　谷甥茂才

　　使者前来承书问似以入学归徳贤甥知朽决改经及期望苦心乎今成前程固可喜实当以歳考知惧师表须择方正严谨者乃可为终身之托兹无论得师与否先要自知勉励进修以报亲恩毎日除温讲外约定计经书义各一首古文时论二板积之旬月工夫渐纯无不发逹上进者少会人戒多饮尤是养心良法刻刻在念可也闻贤甥尚未有字特表之曰用显以便徃来称呼更见相期至意可语母氏知之朽近日多火病常牙痛廿日或不能来也此复谢

　　万邱泽制府

　　今之谈东事者率以登莱为虑鄙意此在敝省为边方在朝廷为尾闾况自国初设有海防入镇大洋狡蠢倭奴谅知之稔矣何如黄县以北海丰以南有七十二港之可通海船而无一堡一卒之逻巡戍守尤属可虑乎顷闻当路差濵州尤二守侦探海警于此可知已歳前谂尊一拜简命即带健儿数百軰驰来不倚号召软脆奸猾南兵诚得胜筭倘再渐益以土著壮丁使兵农兼修犄角互恃何患水酋之跳梁犯顺窃谓兵不可恃南人在文武将吏尤当蚤秘有此独辨即如敝邻封李塩山令胸富万兵才捷曦驭一闻警报不日而筑重城积刍糗此似可量移麾下使司军旅储运助门下一臂力也又开府建牙须据上游地曩会武徳道公祖极谓当鼎建于利津万一用兵得建瓴而下势且北迩天津海口而大小青河遶径津津若为成议者其已有呈移详诸台端乎野人杞忧实切震邻辱承下问率布愚私仰希鉴照不尽

　　邢知吾亲家

　　成县主陡尔痰殂应门孑然幼童其子弟无一在宅者棺木至今无寻觅处可叹也昨募公为悬四五十金以购亦寂寞之应兹敢専价同公差人求之贵邑仰祈尊慈即谕门下人为一区处得见成及出悬价外者为上外封二十金为仆赙助者差匠验有即付价以来余当县中补之也琐聒仰惟丈仁心轸念幸速留神促价驰复至祝至祷

　　崔枞窓计部

　　乆怀徳谊闻问为踈仰惟门下优游计部培储军实古称避世金马门不啻过已何羡山林之废弃乎然山园渐有构营日渉成趣一枕羲皇理乱不知庄周蝴蝶之喻似犹多栩栩上下为梦与醒也翁故有道气者以为如何丘生情真可怜已区为之所力恳收録送府考矣彼其父原无辜矧此子有志文理疏通尽可望为渠父旋乡井地此时司府当路皆尊贵同年倘念旧子民数年糊口于四方茕茕野鸟之状慨一援手焉俾此子幸卒得成渠举家世世当不敢忘所以为报矣仆故敢贪天功如尊云云乎千里对谈不能缕悉愿言为国珍爱是祝

　　沈东华公祖

　　敝邑两税银粮旧皆不烦督责而完今以连歳荒旱办纳为难非頼刁父母公百计寛恤小民之弃庐地而逃者几无孑遗矣秋初荷徳意踏勘虫灾计承委君早已闻诸台下何迄今未见行文寛免也伏惟老公祖慈恻再下徳音俾邑父母竟得缓征以成其抚摩之仁以聨属无知赤子心歳已云暮抚台公祖处即不敢望别有拯恤傥尊弟于属内州县调剂一缓急之令弹丸邑穷氓不孤引领之私诚无量安戢功徳也直一二黎庶知感诵哉阖邑士民无縁上逹此区区屡托代陈冒昧渎听惟照察无他幸甚

　　叶台山宗伯

　　某东海鄙儒也忆昔仕隠金马门自舍弟从明徳游始获荆识自儿曹诵读雄制始日习有徳造道之言而私心切向徃焉然一跧伏山阿适鹿豕性率不敢作长安书寓闻问溷通显用烦裁答谬以为山林体宜尔也小刻粗成不谓从交游輙逹台垣既辱赏鉴輙赐名言奬予盖自端肃公以下悉知感戢直金石得以郑重流耀无垠哉敢敬専使驰谢诸惟照察不胜荣慰

　　王莘川亲家

　　舎侄完亲弟将释重负亲家亦为我喜乎非知我生我者未有念及此者也适检笥得前冯琢庵康骧汉为亡弟记遗财物单并成父母用印记季岱石靳母舅郭党诸君及各宅周亲同盘弟宅实在遗货册簿方缄于盘石亲家覧且希为亲一验收明吾心迹又偶得弟遗词絶笔感今思昔不觉涙下敢缄以奉覧便中幸逹知吾丈见之丈夫意气惟求天知非知我者不敢一披露也蘧使旋正值冗匆附谢不尽

　　王百榖太学

　　仆自通籍京国从四方交游获谂大雅乆矣乃日奔走署役鞅掌簿书欲通尺牍以问无繇也昨冬贵乡呉兰洲过我逺辱分贶佳箑深感注存亟未能率以修候抑以不事图书人无可请教于有道前耳兹跧伏海濵偶摘古帖辑先大夫愍章遂而成帙敢谨取正于左右傥足赏鉴愿慨赐品隲一二语于编左此帖当藉以逺传矣诸不敢遽请者以渉未同而言也极目驻云不任景仰

　　王莘川亲家

　　舎妹夫谷右军仁轩涂殡卜地于兹十又七年矣今幸得佳城前面自艮通巽两层龙砂湾抱明堂寛净横有两枝河接自西南来河遶抱歴申干环过作玄武水酷似先君之茔其后水北起髙阜数层贴身一大道阔丈余湾抱此地而南下其逺砂北又总绵亘一千里长堤诚上地也今已作垣点穴壬丙向在垣心鄙意艮龙逺来凢三大起落头逼东墙外博换坎山逺而且逊其髙处砂即清秀蜿蜒可爱亦稍离逺穴情似当偏右不必拘泥在垣之中亲家以为如何幸明教之又塟期韩秀溪已定于四月十八日午时不知然否幸尊以六壬卜其穴之宜天地人三处弟业嘱其从人以人伦妙选杂通书台歴决其时盖弟只有秀才炳一甥而舎妹但倚弟为之所以徼福利坐是惓惓恳恳就正有道左右云开圹伊迩拨冗裁答至祈至望

　　王霁宇亲家

　　十年积有欲言一晤大半忘却懐仁返辔徒切怅然想今节钺已扺蜀境矣老稚欢迎思徼安戢之福奚啻和风甘雨哉知台台所以覆露之必有以踰其望矣诸葛孔明张乖崖治蜀以严奏绩妻父欲变其俗几至激变是在善用提衡耳不痴不聋难作家翁蚕丛鱼鳬地何不可为邹鲁哉千里寄声欲言不尽

　　徐守吾兵宪

　　惟门下有専城之寄则着保障之绩有锁钥之托则成镇定之烈真足为世讲枌榆光也苐辽海地瘠逺称絶徼以资望声庸其将腹里膴籍乎幸取道过我以叙阔懐弟自予告散髪山林与鹿石狎真有付理乱黜陟于不闻者种种懒态何足齿及顾辱注念加之珍贶其何以为报也使旋率此言谢石刻初成摹搨日众率未全帙为人索去今借装潢成藏之书笥者一套先呈览教倘果当尊意不妨更専致上也跋语多尚未镌翁丈亦肯一留神慨给数言此帖当益増重矣又顷闻贾春老道山海关有先少保公専祠老丈从而新之感慰之极不觉欲涕敬率子孙北向九顿谢苐碑额未审立于何时上刻何字乞尊谕便使摹赐一阅何如不报之施容専申谢临楮依依不尽

　　程肖峩掌科

　　乆不闻问懐悒良切暂得林居天伦叙乐奚必出入青琐之为荣哉一时憇息八方瞻仰愿言加飡自玉是祝闻丈于贵郡东南隅营筑山园令人不觉神驰弟亦夙有此癖今已新成物外一区何日得杯酒相过以摅十年相望意气乎率便附候希惟崇照

　　王儆恒父母

　　敝县地近瀛海但遇雨涝即接泛滥潮水多成斥卤之场四境上地亦实无几土瘠民贫原不足称中县国初有见于此以一畆九分作一畆起科故今犹明载原额征粮三千八百三十九顷有零嗣后迁徙小民既多毎一清丈反行攘据湮没遂将七千三百余顷小地毎畆起科征粮然视他县粮颇称轻毫无杂差银洒派其中又頼祖宗良法三年一审编均徭酌量丁口贫富有身家者当徭役不拘地之多寡种田地者纳征粮外但轮办丁站坐是毎年苟完徭税公私便之盖门差徭役虽重实审有力轮当剂量帮贴得法亦自不至包赔若丁银原轻必自九则户以上逓加贫富斯称均平未可减而加之地畆重为贫民种薄地者累也大都丁银随各戸等则出办则轻而易加之穷民地中出办则重而难门差坐上户及有资夲家则易完可济催征缓急责诸下戸无生理编氓则难追动至拖欠逋负小民但株守田土尚有不能完纳赋税又可从而加征徭银俾照地当差乎今有神奸数十年来谋避大戸毎遇审编年分輙出告扰要比照上县行条鞭法一切徭役银两均派之地除免有家事重资夲者偏累力田小民欺上愚下无非自为至欲将八则户以上丁银减却亦派洒地中不曰一县徭役各项银两归地畆实加几分而但捻少派丁银一欵曰一畆不过加三四厘一时哄瞒无知日后加银谁出老父母初下车固未悉彼为一县之蠧善良之雠也窃闻邻县今苦条鞭者云毎畆加银至四分有竒但有十畆出银四钱余而加耗杂费不与焉回视平日毎畆止需银一分八九厘完纳难易可知已然又依旧佥上戸収头官不敢雇觅无身家者莫不悔误告变法无诉免处殆不啻若桎梏矣恭惟老父母髙明仁慈深轸大戸赔累目视今之新政体悉此軰周至而穷檐无告以人养地小民似尤当加意体念之未可益以徭差银两也倘以大戸自前审编后有五年劳苦亦但于审编时升擦存留速准更替耳自持太阿谁敢为奸况审户旧规事有把柄似与创行新法不侔且地未预定肥硗等第卒然按数派银以求孚人心免异议难矣事求妥当经乆断非匆剧可成不佞世居斯土谊关休戚仰惟台下虚心爱民惓惓议法无非欲安阖邑赤子于袵席冒昧上言伏为垂鉴无他姑仍审编或请以歴城五等例查明额地约于期年后徐行此法未晚也盖以原不能多收之薄地责必不能力办之重徭老父母调停委曲或称完课数年乔迁后万一有误认美意推行者将见逃亡日甚逋负日増无复望年完一年钱粮贫富且同盖矣谓小邑何谬语实为老父母一掬忠谋不尽欲言犹容躬致

　　关明吾亲家

　　时序易迈闻问乆踈实以弟僻处林阿専使南征道阻且长为难更乏顺鸿耳白下山林佳丽自古伟之亲家特此藉重与六卿诸大老共为朝廷倚毗其风流意气殊令人景慕不可谓非志得道行也春日融和多福维新适有旧役史过家之便率候起居并申积私朱明将近惟加飡避湿戒家人少食南面是祝千里寄声书与神驰不尽欲言来使应悉

　　袁存庵大叅

　　惟尊养晦丘园殆周一纪时某在郎署屡述再造吾邑徳政询之铨曹曰未见两院掲荐问之令亲王老云行当白之相公及当路乃竟乆隐山阿茫茫不知其觧兹方喜光复旧物谓开府可计日犹妄念在敝省也何为公交车旋出旋入岂欲避明春少年按老甲搜索乎在门下见几而作自不失为髙品第悠悠世情人无可否何以风有位饬吏治也仆最不肖从水部谬调屯司误委鼎建寿宫盖人避穆宗昭陵黜罚而强以责成之者乃日为有力牵扰挠乱而幸而工成旋获予告以归今且年跻耳顺矣父母亦与我能拙宦否某归里无所事事课读外营一山园日多长者车聚谈何日得奉尊颜于此十畆宫叙平原饮乎据便端候不尽缕懐

　　郭明龙宗伯

　　某在京虽未频奉徳教然间挹清光及念亡弟述尊清节苦心盖私窃仰止乆矣乃弟曦薄福不能乆侍台垣忽淹泉台遂十年所向因小侄幼稚未足任大事兹定于腊内安厝敢乞大章表诸墓道俾弟得藉以不朽存殁之感也行述侄凤自上惟尊拨冗赐教不任翘企悚仄之至

　　徐锺岳公祖

　　恭惟台台秉宪一方誉髦斯士藻鉴明而敷教寛诸生感徳如出一口儿龙既叨首録儿麟遂仗登科士重知已其将何以图报也某自放弃归里率不敢通候当路矧以宪台清肃正值引嫌之日坐是虽斗山在望未敢漫然一申候私兹场屋事竣儿麟书来述尊询及不胜感仰特专使驰谢并申积懐外具菲仪聊以将忱伏惟麾存荣藉不尽

　　郑寰枢大令

　　某自予告归里日课儿曹读书无复用世志盖十年于兹矣儿麟三走棘围不胜卞和之激今秋叨遇翁丈曲成备乡荐数知遇之徳不啻生成之恩当如何以图报也兹来谒谢幸据其原巻而终教之俾获寸进庶或不玷门墙言出肝膈仰惟崇照

　　康骧汉侍御

　　顷専使奉候想已遣回矣伏念吾丈性质忠实议论慷慨今籍台谏知献替建白必能言人所不敢言为朝廷重然吾夫子训有言行危逊之别又古人特愿为良臣是必有出世之见者似不可不在念也盖谈天下事惟求有济及人虽未必听而吾言终不可少者耳外此过激总非正道若弹劾人无论大臣须存忠厚务俾当者心服若乡先逹旧公祖万万当以时套为鉴戒也仆于门下夲髫龀交不直世讲亲谊面谈尚未有期千里寄声不能常语尊见以为何如

　　刁绍东武陟

　　惟明公之在吾县也清徳可质鬼神仁政遍及贫馁士民感戴殆浃肌沦髄矣偶闻终制而起极望复来下邑乃先有除拜欲调不果者人士殊切悬念也恭喜荣补豫地道里虽近实为隔省愿见之私何日其可遂乎前承为小儿注念不能輙觅便鸿申谢内转倘特为迂道一过我乎山园増筑业已成趣矣甘棠馥馥徒萦我懐端使肃陈感仰何既

　　王儆恒父母

　　昨有事于城东南三十里陇畆一望水乡无复种麦之望间存髙禾数叚亦俱黄萎不堪而棉已坠苞秫秀不实矣诚从来未见光景冬春荒歉可虑哉无论贫民无担石储即仆三五小庄早相继告匮前仗尊慈申灾上官何乆不见报而亦不闻接踏勘者也敢乞特奏记文郡公祖转恳抚台公祖早具疏请恩恤庶或有蠲缓赈济小民免流离逃窜乎仆于大司农有旧行当作书从臾之然非奉旨则部难剂量题覆以行万希留神一方苍赤幸甚

　　赵南渚司农

　　敝县蕞尔下邑地瘠民贫丰歳尚多不足餬口者今年春夏旱亢自六月雨连五十日不止而又加之以四来溢水陆地乗筏花禾尽没不知吾民其何以卒歳也见今已纷纷南徙就食县公意欲议赈苦仓粟先发不敷支用又恐明春无所以覊留孑遗者非得翁鼎力上请特赐民田租之半则茕茕吾子展转流移状其曷忍言抚台公祖闻业具疏为民请命矣仰惟尊慈亟为题覆分别拯救以慰苍赤悬悬之望答邑父母谆切徳意不胜感荷盖自古谓救荒无竒策以发赈煑粥徒粉饰吏治负朝廷浩荡恩无益百姓且以今待哺之民犹征税其必逋之赋使有家可恋者卖子鬻妻无家可系者各速逃亡明年虚蠲名色其谁享之此大胶柱不通之弊髙明必有概于中矣乞赐实图生灵幸甚

　　集玉山房稿巻九

　　●钦定四库全书

　　集玉山房稿巻十

　　（明）葛昕 撰

　　○祭文

　　邢封公暨配太恭人

　　呜呼太翁遂偕夫人以长徃耶惟翁受衷独粹凝命永新自事亲而从兄而强仕而封而老所为阅歴世变者几百十年而翁之制行孝弟任恤清介忍让笃敬好施和光秉义积徳有显隲为善如不及所为家人里闬服诵之者如出一口无论君子之至是邦逹官之莅是邑靡不物色其人望庐而式一方耆徳盖岿然泲水黎丘间矣繄惟太母夙备四徳俪体于翁有音其徽严以肃阃慈以训子盖诚俪风节于诗史相修持于鼎彛未昜缕指而事述也徃歳太母以垂耋考终余走吊于堂得以省太翁几杖窃艳称望百之龄犹自矍铄乃尔且业约乡党于今春大张会筵以介眉寿矣曽日月之几何而玄霜其忽陨里失所范家催所天哀通比巷痛彻蕙帷同穴埋玉奚必同时相将徃即幽宅耶岂故厌此尘嚣而共清都乎夷犹也呜呼人生树徳嫓美维难令闻肆讫虽殁犹存矧我子愿追芳大雅建勋明盛之世蜚声述作之林斯皇亟拜夫褒封予告蚤成乎爱日屈指二尊偕老康寕抚赤绂色飬于膝下者盖十有六年而况子立琳琅仲也畿闱待荐季也东土储元再及孙枝蔚焉竞秀川至之福方兹未艾生顺殁寕其又何憾于冥漠也耶某追维世讲悼之仪刑近且辱子愿氏结为儿女之好弥深肺腑之悲明发归窆我来执绋薄言祖奠侑以些词惟尊灵之不昧庶来格其洋洋耶

　　季太公暨配邓硕人

　　吁嗟太翁岂不毅然大丈夫耶盖人之常情靡不鬰鬰于贫贱亦靡不扬扬于富贵翁则生今之世有古人风不以贫贱而屈其操不以富贵而易其志方翁之垂老而丧厥子也家室萧条孤苦特甚茕茕郡伯生才数月于斯时也翁岂逆知有今日哉乃能不惮艰辛抚养成立且为之隆师卒不贫苦废业以故妇有完节孙早成名若是者可不谓人情所难乎郡伯既第门楣生色希附之徒犹欲借之以分其光乃翁固坦然恬退不有其荣亦且不知其为荣也一切请托正色絶之若是者又不谓人情所难乎吁嗟太翁岂不毅然大丈夫耶贤哉季母克相南翁惟勤且慈厥家利焉此又郡伯所以卓然树立而臻此大美也奈何禄养方隆宠褒将至溘焉弃鼎食而不顾厌尘世而仙游翁既返真母亦大化不其令人哀痛而莫之挽耶虽然天地逆旅光阴过客生为寄寓殁遂同归况翁虽不获养于厥子而得以享报于闻孙虽未受龙章于彤庭而亦已被章服于盛典生也有耄耋之上寿殁也垂不已之令闻呜呼太翁亦享有全福而可无憾于幽明矣某等分属至戚又忝年家之谊哀翁之殂惨尔期月今将执绋抑又甚焉敬陈薄奠侑之以辞尊灵有知庶几鉴而歆之哉

　　髙方伯暨配夫人

　　人生树徳嫓美惟馨令闻肆讫虽殁犹存呜呼念翁固缙绅乡党所推笃行君子也崛起登科筮仕民部余忝同寅知翁有素洁操质言含醇抱朴经画凿凿窃服膺多已而建明推重出守歙中周回方岳所在盖藉藉蜚声矣由兹拊巡卿贰可计日待胡为乎遽殁也耶方翁以右辖之任也甞过吾里聨床话旧是歳始结儿女子姻郊关分手后会订期金玉遐心彼此致嘱曽几许时而讣音西来悲丹旐之返舍哭老友于寝门嗣吊诸孤询知夫人樛木无恙淑艾可终藉成立也无何而吾妇夭矣又无何而夫人亦捐馆矣朱陈空结生死永别其能已于恻恻耶呜呼人生宇宙孰是百年名在不死子肖不亡以翁徳业文章可以不朽况诸郎鼎立鋭志图南已游胶庠养翮奋翼重振家声匪朝伊夕矣翁与夫人其亦无憾也耶缅想金兰契执肺石周亲乔木莫遂乎丝萝玉镜悼尘于蕙室徘徊方寸何能谖异世之感耶明发归窆合璧同穴陈辞荐酒聊写哀衷灵神不昧其共鉴格之耶

　　太保郑范翁老先生

　　帝里毓秀仲甫挺生士林山斗邦国仪刑一登桂籍连掇南宫初倅东郡持法亷平抡擢枫陛霜简以凝被命按蜀人避青骢爰陟西臬再叅司藩殚精弼教惠洽二天弘敷宣畅简在帝心融融物望晋秩抚巡保厘任重肃纪振纲庶续咸熈福徳丕扬总理宣大敌情驯习再晋枢筦仍督北鄙维翰维屏日消羽檄天子嘉劳召综戎政岂期西陲火酋逆命侧闻当宁拊髀厪虑师锡惟公文韬武备皇华促发振旅而行众咻罔恤铁骑风生所歴边地胆落欵诚决战则避招徕则成辑寕七镇伟矣西征经略疏议胪列陈星奏凯以归大惬圣衷宫保崇褒誉望弥隆安内攘外一代勲庸倚注益切赤绂方来急流勇退緑野堂开既适而康克昌厥后子姓琳琅孙枝荣秀诚轩冡嗣实宰我邑甘棠惠重伊谁之贻頥和葆粹洞悟蒙荘是宜难老卜筭引长胡为一旦台星殒芒岂厌尘浊而返帝乡老成不慭典刑何方朝野失色中外悲伤呜呼哀哉虽然难必者寿黄髪考终难得者后靴笏骈仍使臣讣报上彻宸聪轸悼无已赉予特隆名以谥易祭以天章制象进律恩恤孔光悠悠大梦郁郁佳城光前裕后生顺殁寕某忝列世讲徳教素承契交冡嗣兰臭至情惊闻仙逝悼兹些声遣使据词遥致衷诚载酒于觞崇肴于登彷佛昭格俨然两楹

　　少司马谷岱宗岳翁

　　壻之于翁世率等之泰岳诚以休戚关深丝萝谊重也彼悲哲人而痛梁木即门墙士不胜两楹之感矧居骨肉之间肺腑之亲更情有可哀者耶忆自闻讣缄词走吊悠悠踰年痛心绾结不谓竟尔末縁凭柩恸哭一泻心忧也惟某有结髪则翁冡女某有弱妹则翁冡妇女归沦亡妇失所天遗孤茕然相望两地虽怙恃不同殆情均有可悲者矣况某寡妹之孤为翁线绪幼更影只思欲零涕此翁常手书谓有舅家风骨可期成立抑足为林皋遣懐老年适慰者而今冥冥之中其谓之何耶嗟乎翁未冠成名未老悬车仕至卿贰泽覃方舆为龙为夔以时巻舒得全全昌蔑翁如矣第今遡翁享算甫及六十北堂榆景惊余衰白视履考祥亦真福未称全禄不满徳生平食报仅尔什一此殆闻者莫不吁嗟欷歔而莫之释矣翁喜静养玄释是绎方技可托是宜期頥翁秉纯粹性复好生仁者必寿谓宜上龄更余硕望中外所企苍生思衮天子聴履庶几赐环羮梅旱雨胡天不慭溘焉梁折而山圮也嗟嗟是皆天之既定尔耶所慰者箕裘有绍国恤周至有司营藏天使秩祀人定命凝后福可兾明当归窆尘嚣永隔絮酒拜使有涙涟洏

　　张宪副右川公

　　于惟先生泲水毓秀泰岱锺灵早发儁于东省已掇荐乎南宫官紫薇以视草爰度支而称明载课三呉国计用裕晋臬湖湘宪度贞肃迨赋归以言旋多中外之声施迹其敦俭啬于自躬是宜绥履享年则丰云胡二竖巧入膏盲载曦烈日忽陨玄霜既未老而县车早驱车于云乡岂其厌尘世之浮浊而欲頥神于太清耶呜呼阅人为世百年其期修短错焉谁其矫之矧寿已踰艾令名兼得兰桂满前翁亦生顺殁寕迨逍遥于五藴皆空之天一真自如之境矣乎先公赐兆翁实来营郁郁堂垣伊谁之功抚石仲以懐徳几欲邀夫惠风讵知东顾之无日忽神返乎瑶京也嗟乎夜光易沉梁木终壊天国香杳同此大块明发归窆执绋无能生刍玄酒布在两楹惟灵爽之陟降其尚鉴而歆之哉

　　右军谷仁轩妹丈

　　嗟嗟仁轩此生如此焉尔耶吾与仁轩生虽异姓谊则骨肉忆昔送别言犹在耳今乃舎我其何适耶京邸乆恙人为君虞幸抵里居似得安息顾反期月不能淹留耶君之云归谓省双亲亲何弗寕博送伊一终岂黙欲首丘而靳人知耶前月是日曽奉手书一函三札若不及焉岂知此即永诀辞耶吾妹多病极承庇覆今遗茕茕哀苦无诉其将何以终其恩耶更思弱甥方能歩履人事未知即为孤子其又将奈之何耶嗟嗟昊天谓人定可胜兹谛观之穷通寿夭祗数耳其又何言也耶悲君不见痛刺肝肠字与涕随投笔茫茫幽明悬隔其亦鉴我心忧耶缩酒于絮崇肴在爼死生契阔骨肉分枯倘有赍志而欲言者其托梦寐以诏我也耶嗟嗟哀哉

　　别驾卢绍涞姑丈

　　盖甞观夫理数才有必究其施徳有必隆其报何独于公未然耶惟公天资颕敏性行爽捷少擅时名能文与诗意必薄云汉而九万里者也而乃屡科弗售竟起家成均其故何耶就选铨曹两佐京邑盖声称藉藉已迨贰雄郡胼胝功着优加服俸仕途似亦利矣顾几何时而萋菲忽炽遂赋归与其故抑又何耶急流勇退知止审几优游卒歳上寿可期奈何一疾两竖为祟而溘焉竟不起耶呜呼痛哉公义让在家庭行谊在闾里徳业在苍赤藉周大司马公志铭固当传之无斁乃犹有目击遗事可述者公先光禄翁以故太史著作颇富公在冲龄片言什袭一旦值公外遣悉取而火之公归痛哭流涕累日迄髪斑白谈及未甞不饮恨涙且澘澘欲下也翁性严急夔夔仰承又事继母无异先慈此其孝思不可以风世耶京邑当辇毂下事多掣肘公毅然官聨一切力任了不知避嫌怨甞以京兆委新学宫征戚畹家木植俄闻大内祸几叵测而公处之裕如民大省费而工程以济不但如供送潞藩大用节恤云云者其肩荷为何如耶出判卫辉复移归徳在在徳政感孚尸祝殆令汉庭循吏不得专美于前近尹中丞诵公在豫条议注厝至比之更生贾鲁之流使得究其设施其勋庸曷可量也而乃中道云殂茫茫理数真不可究诘矣呜呼天地逆旅四时代谢夫人承家亢宗磊磊落落卓有名实殁亦可以瞑目矣而况上善长存令名不朽年踰甲子桂森满前上侈褒封后遗光裕则今乘化归尽或亦可以无憾耶第念姑氏曽受予经姑早仙游公兹鹤驭以此思哀哀可知已明发归窆与姑偕藏肺腑幽明永世顿隔嗟乎来为执绋预祖于堂公其昭格至止洋洋尚鉴于丹黄牲酤之外也耶

　　县令成衡斋父母

　　丈夫有事于四方兮所贵得适其志果终余行之不迷兮即异遭其奚计惟公自歌鹿鸣兮猷纡壮夫国噐晚而寄斯专城兮业期无所怵悸遂平修其政刑兮爰载虑乎俗漓躬一徳以贞教兮曰亟张其四维士喁喁以向风兮庶凭敦其秉彛更痌瘝如厉已兮皇皇焉登之春熈既寛公其征输兮复谆之以锄理统老壮而嬉安兮越妇子其寕止惟捍灾而御患兮薄劳瘁以靡已间上官之莫知兮守初心以如矢忽海上之传警兮亟勅缮吾兵容谓筑守之当预兮俄百雉其崇墉殪流盗之恣刼兮尽狗鼠以潜踪储菑畬以备眚兮渥答望乎三农励清操于宦成兮身益宅夫俭素甘粝蔬以自奉兮庖每絶夫梁肉遡四知其何愧兮盖三事之备具宜誉闻之上逮兮肆奬誉乎当路念民役之可轸兮期瘼害其寖微假编审以剂量兮竭心思于曙晖胡昊天之不慭兮纵二竖之具腓俾扁望而遁走兮溘一朝与世违悼旅榇之寂寞兮殆攀号之比封欲借冦以还生兮吁天门其何从迹舂者之罢杵兮可赎愿百其侬哀我人斯失庇兮奈降戾者之弗容嗟今人之阅世兮畴跻期頥苟俯仰之无怍兮颜铿悉隳繄死生之契阔兮重予有悲惟灵爽之自信兮无平不陂呜呼令闻留寿于无斁兮曷叹云亡矧聿食报于未艾兮子孙琳琅兹敬崇肴酹醴兮俨祖于堂祈惟彷佛居歆兮慰我彷徨

　　陈司训

　　元化冥冥孰测其故胡为名荣胡为凋遽于惟先生道徳夙具磊磊其才挺挺其度八行禔躬两京侈赋誉髦见推蜚声当路蚤辟贤关策名宾荐师表我邑教敷靡倦三物聿操六经以布崇雅黜浮圆规方矱绛帐春悬苏湖可侣仕优而学躭精文圃雅歩锺王云霞笔底飞絮落梅嫓迹杜李士庆得宗化称范俗云胡一旦溘焉不禄岂赋玉楼应召孔亟抑厌尘嚣上仙而去多士彷徨交游长喟用世方殷斯文乃坠迢迢故出首丘翳凄越兹薤歌周道惨兮呜呼泡影浮生百年梦幻视死藏舟逹观何间矧子贤哲书香克继东土抡元南宫待制享靳于身必昌厥后貤诰新来纯嘏莫究行既不迷俯仰曷愧年望老传寕憾大寐某等谊叨世讲悼兹素幔輀驾言旋爰修祖奠陈词酹酒生死阔仪惟灵不昧洋洋格思

　　岳翁邢文学公

　　惟灵赋质颕异性喜宗儒循齐迈众韦编诗书穷年惜晷蚤重博士一鸣惊人共企黉序爰思树徳表正乡俗饬躬励行处贫裕如惟是誉髦允宜用世乃数遘竒屡试弗第镜尔■〈樊，心代大〉修明懿足称辟举匪次今移典刑福膺康强难老永锡气和神王畴不期頥矧有祚胤养志伊同云胡溘焉梦奠两楹吁嗟伤哉名寿禄位自昔罕全月旦髙评雅擅其旋所贵后昆箕裘光系书香继承引而勿替食报啬躬嗣必膴偿曰持左劵兰桂芬芳生既克顺殁亦永寜大块长眠鬰兮佳城谂戒冥輀谊来执绋神人悼隔渍泪袭服崇肴酹酒侑之以文彷佛于堂鉴格明禋

　　文学刘进溪丈

　　呜呼公胡为溘焉殁耶果人不能胜天抑亦天之未定耶语称学优膴仕谓公之学非充养完粹者耶发为文章声华炳麟盖甞屡最文衡逊于后进矣有志者克终谓公之志非确然不拔者耶闻之披诵絶编殆且焚膏继晷矻矻以穷年矣是何竟弗究厥施効用于世也耶呜呼数有屈伸公之遇乃值数之竒而且算未云修曽不足以征其徳此则造物者之不齐使人深思之而不审其所以宜公之扼腕歔欷至婴贞疾而莫之能释也然穷通得丧冥冥者实其尸之人之修道修徳亦求无忝天之所与至彼荣悴其孰得而执之哉惟公令闻蔚然蚤着矧有贤胤承家式谷然则福之未与其躬必将与其后俾尔昌尔炽食报未艾矣余与公叨世讲谊故于其归厝而祖之也爰以事理之常慰之郁郁佳城卜云其吉祗荐牲醪聊饯窀穸

　　谷诚轩内弟

　　嗟嗟诚轩胡为遽至此极耶忆君豪迈之资豁逹之度沉潜之学开爽之识意谓必薄云汉徙天池九万里而图南者也而况以特立之威仪方播之闻誉寜但乡人士推逊之即君自期待落落不羣逺大树立矣孰意其遽至于此已耶嗟乎君有姊妹相继云殂父母盖既不能情抑矣而君复值数之竒徃吊鼓盆之戚窃悲君之茕茕意莫能释曽日月之几何君亦不幸而乖所之造物至斯其亦大汶汶惨以酷矣呜呼贤如伯鱼岂其济美而无闻于时厄如颜回岂其凝命而有疵于徳乃天有所不可定事有所不可知然则夜光先收丛兰易萎其亦物理自有是参差君今为神数欤命欤必有了不可欺者胡为乎系恋徘徊而郁悒然也某也方望君逐电歴块之足驰骖于帝车而乃閴为变之乗化倐返灵乎太虚追悠悠于楚些惊箕尾其星驰哀广招而莫由怆冥路之茫而崇肴载酒哭之以辞彷佛音容庶鉴我思

　　崔伯子

　　呜呼伯子胡为溘焉以殁也耶盖闻瑞芝挺于幽谷世知珍之曽不如椿樗之永年明珠产于深渊蛟龙且解据护率陆沉焉无得什袭以乆延意者造物于人亦忌卓荦不羣英华早露懿行允修才美兼全者耶窃闻伯子生而颕异长而狥齐守身若女逺货如污言呐呐不出诸口而动容周旋必求中矩度诚哉崇洛锺灵相台英发也孝友根于天性人不间夫亲言至执母之丧哀毁骨立茕茕三年屏妻野处是永言孝思殆古曽闵大贤俦也勤学游艺含英咀华虽病不胜衣而手不释巻至发为文章雄浑伟宕根极理奥辟之象罔独得元珠真称枞窓公之肖子无忝文敏公理学之后裔也此而得措为事业其何有于炳烈勲庸若但射策南宫出应制科殆鸿毛遇顺风干将剸蛟兕大鹏徙天池扶摇云汉而九万里者也胡为乎一无售于世而溘焉以殁也耶岂天之既定或茫茫无知抑修文孔亟白玉楼成故不暇为名世计耶呜呼伯子士有令名亦即称寿追惟懿行逺播人寰闻观风者盖将为子勒石题封请旨旌异矧剞劂氏又搜所为文以寿诸梓此皆足垂不朽之令名有禆世教何谓贤者不必寿人未必胜天耶呜呼余与君谊有世讲生不曽覩其面而殁得悉其行昔未能承謦欬而今乃诵其遗文悼哲人之云亡悲慈父之失子此于乡民感尊甫甘棠之爱而来为君执绋者不能不南望窆輀为之凄怆而欷歔不禁也词以将奠惟神知之

　　王太淑人

　　惟母系出鸿胄作配人龙六徳咸有启家亢宗妇道允修舅姑聚顺苹藻躬承寒暄时问相厥夫子警蝇挫针尽瘁王室简在帝心闲家有则克勤克俭慈惠媵姬樛木遗范藁砧中背茹荼拊膺断机丸胆义方式行惟嗣卓异名策天府卿贰藩郡泽被寰宇箕裘纉绪丕振休风源逺流长实大声宏世徳益滋门祚日起诸孙爽竞一时济美方伯锁钥宪幕风裁直指澄清太史雄迈里举庠俊振振绳绳海内衣冠王氏擅称母覩蓁盛喜训成绩圣恩覃敷褒封载锡龙章赫奕鸾诰辉煌翟冠云帔既寿而昌司徒纯孝备极起居莱衣嬉娯潘舆舒徐况复觧绶辞阙而东恩懐寸草养易三公是宜难老卜算无疆胡遽二竖巧入膏肓元霜忽坠鹤驭徘徊天不慭遗溘尔蓬莱紫霞罢宴婺宿沉芒阃则失范母教孰张讣音俄报逺迩怆神凢附丝萝曷胜悲辛多孙在宦歉也含袭司徒爱日孝思何已呜呼哀哉难必者寿踰耄考终难得者后麟凤罴熊难全者名母仪著称难致者贵靴笏骈仍帝勑葬祭咨尔司空制象进律光被鬛鬃四方会厝曰尽哀荣于惟太母生顺殁寜某也葭莩聨玉悼此些声驰来执绋视安佳城生刍絮酒词以倾诚媖灵如在歆格于楹

　　岳母谷淑人

　　惟灵锺祥名阀于归髙闳鸡鸣交儆敬恭代终其所以亢宗起家心亦劳止功亦成绩矣勤俭生成柔嘉天植孝顺舅姑寛慈下恤是皆足以延禧凝祉禔福泽于无穷也而况贞静秉徳终始弗渝家裕如啬身贵自抑至以垂老之年兀坐一室即里妪徃来少见其仪是又足以葆光頥真引仙算于勿替矣云胡年来嗣爱未利某伤鼓盆妹悼茕立迨藁砧中背疢疾是罹曽几何时而元霜忽坠矣呜呼哀哉倘所谓天道福善其报徳昭昭不昧然欤否欤我有孀妹为母子妇今母何之伊谁呵护我有孤甥为母元孙弱未成立重闱奚凭此闻者相与心恻而知者罔不衋恫也虽然人孰必贵紫诰崇封人孰必寿踰艾遐龄后孰必贤克振家声殁孰心寜谕葬光荣此亦可谓生顺死安者矣明当归窆兹来执绋词以写哀洋洋彷佛

　　王太亲家母汪恭人

　　泲源锺秀归嫔名宗柔嘉维则敬恪雍容秉家克俭禔身以恭布荆徽范衿鞶懿踪用相赠翁徳重士衡笃生令嗣表表人龙彼天不造孤孀零丁茹荼躬训门祚以隆贤科聨擢膴仕洊登赞厘邦土屯政其凝中山出守鸾凤遗风载镇陕陲锁钥允称孤自寡合时掩肤功辞荣觧组浩然而东母覩厥立曰慰和熊莱衣承娯祝算无穷云胡上善人理犹殃元霜陨坠鹤驾翱翔宪君爱日抱痛踊跄凢在葭莩能不涕滂呜呼难得者寿踰耄终天难昌者后兰桂阶前难享者禄鼎养有年生顺殁寜神怡九原某也谊忝晋秦夙景淑仪客歳起居犹见福绥难老永锡是宜期頥曽几何时繐帐云移些声逺逮良用悼惊兹当埋玉郁郁佳城物以将敬词以抒衷媖灵不昧歆格于楹

　　张安人

　　储祥寳婺毓秀名宗动遵矩矱阃闱于刑行拟敬姜徳耀梁鸿兰芳玉栗允矣女贞爰相夫君克敦内治伉俪早谐险夷不贰迨跻膴仕清约自持揆厥所由内政弼之时举宗禋燔炙必亲是用孝享无愧采苹仁慈肫至惠及臧获是用逮下家人允谐惟兹淑嫭百福宜遒云胡一疾淹然弗瘳闻自遘疾乆而且剧恐忧夫子重自抑畏敏勉馈浆克祈隲庇命也何竒竟尔莫易呜呼丰徳啬寿茫茫孰识生顺殁寜或亦可期内禆贤徳声闻宸聪翟冠帔服锡命光荣惟灵之寿食报于躬贞静芳懿昭垂简册既传而乆煌煌竹帛惟灵之寿未斁将来呜呼兹亦可以瞑目矣某等谊笃世讲窃闻音徽嗟彼婺彩有神弗宅黄云黯黯丹旐飞飞临风一酹灵爽其依 

　　刘母王氏

　　惟灵归嫔名阀姑嫜聚顺浣膳躬承燠休胥慎相厥夫子警蝇篝灯声实腾茂艺苑称雄乃梦熊罴聿生哲人传经振绪迈迹成均粤有孙子秉质清粹芹泮早游行看出类敬姜遗范孟母令徳正宜福寿有加无啬云胡忽恙卢扁自失溘焉以逝徒留母仪呜呼踰艾考终不为不寿生顺殁寜食报孔厚矧后济济而炽而昌兹乗大化亦人之常明当归窆佳城郁郁谨修祖奠拜兹繐帷崇肴酹酒世讲微虔媖爽如在祈停鱼軿

　　党母刘氏

　　持身勤俭秉徳慈祥苹蘩早托聚顺姑嫜鸡鸣儆戒内助允臧拮据家务不惮劻勷有子俊彦待聘南宫抚摩鞠育荻训实隆既覩成立慈颜色喜生享天年矫矫歩履难老永锡是宜遐龄云胡一夕摧耀婺星神返元化迹脱尘凢瑶池宴约鹤驾忘旋呜呼阅人生世七十者稀惟母康寜大耋庶几矧有哲嗣士林珠玑膴仕在望恩纶可期其生也顺其殁也安乗化归尽神怡九原某谊属朱陈夙耳阃仪鱼灯兹漆曷禁歔欷物以将敬词以抒衷媖灵不昧昭格两楹

　　徐孺人郭氏

　　婺宿降祥淑徳毓兮笄归名阀孟梁匹兮纯绵甘膬必躬饬兮侍养可托报刘虑兮胡大父母俄而疾兮胡乃舅姑病亦剧兮伺意餪滑强匕箸兮动止扶掖辛曷计兮天卒不慭四丧歴兮含敛殡奠井井具兮哀我夫子心茕悸兮夜礼星斗求身代兮诚祈格孚形神惫兮沉疴竟起徐宗大兮有感樛木慈惠蔼兮熊罴叶祥兰蕙蔚兮躬为呵保永无斁兮女中丈夫展其庶兮是宜遐龄待纶綍兮云胡溘焉先朝露兮居者于邑行恻注兮不朽者存传石録兮生刍絮酒笃世谊兮媖灵如在飘渺至兮

　　展祖墓文（庚寅）

　　昕自歳舎癸未被命趋朝以屯部郎鼎建寿宫遂淹留京邸不获省觐松楸于今八年矣于惟烈祖咸有一徳同我祖妣世培福泽用是謭劣如孙肩此重役由荒度之初以至垂成之日虽屡经震撼拂挠四出而矢此一心寛民节费卒竣厥功滥叨天宠既晋壐卿再加服俸又元孙如龙会登爨序遡流穷源何莫非列祖考妣阴佑黙植于冥冥之中贻谋之逺而俾食报之渥也兹以使命有事周藩便道过里告兹展视惟神鉴格呵护出入不肖孙幸藉无穷之庇将神垂裕益永无疆之闻有酒肃将有肴载陈化荐楮镪侑以虔告

　　祖考太公奠文（戊寅）

　　不孝孙今始得归庐次矣追维二年逺离膝下毎询起居且慰且思恨不能一蹴至阶前也乃自上年以考察公事相绊冉冉京邸以致吾祖抱恙之日不得早闻躬进汤药永诀之时独孙不在侧一侍含饭既殁之后又以朝廷事相妨题夲不能遄奔丧次匍伏殷奠不孝之罪真万死不足赎矣痛念吾祖世称纯徳固宜多益寿算也乃复康强少恙而卒有此大变弃子孙去岂天道之难谌抑命数之有定人定不可以胜之耶呜呼吾祖生禀明哲端严正直殁必为神烱烱尊灵徘徊九天之上意固欲为孙一陟降之彷佛其音容叹息也寂寂旌帷固有号尽气血悲吁追呼而杳不可即矣其何以写不孝郁思之痛悔慕之衷也有肴在爼有酒盈爵率儿哭临庶几如在

　　祖考端肃公告文（癸卯）

　　繄我葛氏代有隆徳起家剏业实惟我祖以易学开科忠诚柱国爰及祖母一徳相成所谓贻谋垂佑者固无涯也昕祗承祖训式勉后人朝夕惧典刑之或覆书香之不炽以为家门羞今歳癸卯曽孙如麟幸叨中式乡试觧额诚惭于先烈贤闗实辟自前庥窃念箕裘遡原水木敬卜吉辰率申展视惟神如在翩然下临尚兾翼其聪明俾早成立以克绳我祖之武世芳庶亦有永哉牲肴敬陈黍醴惟馨宾亲在列荐此明禋

　　祖母王夫人奠文（癸巳）

　　呜呼痛哉三日之前祖母此时尚能危坐啖奉棃果既而安然假寐神王气和孙等窃妄以为疾瘳有日矣何为遽有此大变耶昨秋感泄泄愈感痢痢愈偶右手足不仁亦愈自谓神之佑之然元气盖已潜损矣今感此伤寒恙医屡胗脉谓真阳症他无杂邪可保无事胡卒而痰气一升遂亟不可救药耶嗟乎天乎今虽痛裂肝肠九天九地无从招复矣忆想祖母治家勤俭凢阃内政巨细必亲日问外人饭者三家人饭者再即疾革时犹问塾师学生已饮食否询训家事亹亹语渐入细不辨实惓惓有顾复不暇之意今而声音杳隔其又谁我顾复也耶呜呼伤哉祖母懿徳昕昏迷不能悉述如事舅姑以孝食必甘旨相吾祖以敬清约终身聨姻党以仁周恤欲至亦不必细述若最人所难能有大造于吾家者五世同居千指翕然视各门如一室视孤侄如亲子饮食衣服必欲平均箱笥不喜严扄而其中亦原索然不喜为私畜六十年来抚摩长养弟侄暨女悉为婚嫁完其田产盖无不视之成立者至亲曽孙元却甞正色训敦俭素肃裁以义无煦煦私见美衣食动恐折福今异居侄軰亦来同孙卧薪枕块于柩次依依不忍去此自有以感之然而由今以徃再欲此堂侍食奉觞更起为寿其将焉能耶呜呼日月不居忽及敛期倘谓生禀有数则今乗化归尽在祖母亦可谓生顺殁寜昕等亦且奈之何哉独计吾父生不能送母终知必歉然九原生有三孙曦既以强仕而亡晧尚未有子女昕之薄宦归来凢兾得事桑榆暮景少尽爱日之诚也曽几何时吊者在户即欲追而从之何由哉俨然仪容长号莫应崇肴酹酒洋洋质临其幸鉴孙曽之苦悰哉

　　祖妣王夫人祖奠文（乙未）

　　惟我祖妣弃子孙养于今有日矣涂殡在堂荏苒歳月虽以上待开圹之命下待堪舆之卜然而乌鸟私情如生欲事实不忍忘顾复之恩而遽尔永别厝之郊原也然幽明世隔神道尚静况天使既已贲临承宣谕命礼祭而穆卜塟期大夫士庶罔不恊吉敢不肃遵明命用襄大典呜呼祖妣生与我祖同老殁与我祖同室此大义也衣冠出游相将陟降前有享堂左有宗祠神之所之无非履顺之地伏乞自厥明即厝之辰魄安幽宅神栖木主同吾祖以阴佑我子孙知神亦怡然其妥灵矣哉所恸不孝归养报刘云晚风木不息歉然中念更兼孙子渐知孝思而无縁图色养于生前也呜呼痛哉灵輀既驾再日不留崇肴酹酒用写心忧惟我祖妣媖灵其歆顾之哉

　　叔祖光禄公奠文

　　嗟乎叔祖何为遂至此极耶前月来京旋复归家闻家人亦有劝且徐行者矣匆匆复来兾补一命功名外物奚加于身奈何郁郁遂此沉沦赍志以殁也嗟乎痛哉弃世先日尚郊饯人归来就榻更营欵宾而顷刻一时忽焉就化天耶人耶是不惟人莫可测想已亦莫知其故矣茫茫阴阳隔絶难语招之无由呼之不应缅思行谊恍然眉宇奈何使人割此痛想释此大惑而佞婉其词以慰家人仰待之心耶思自予告迄今四歳优游里门不闻病疢骤来何为輙成古人岂造化故为此愚弄惟靳是一正寝使不得享令终耶不然年未踰艾气非孱弱徳足凝命心可永年何殁之卒而不能须臾待耶闻殁之前二日悚惕难眠何相会时曽不一语岂臧获軰传之者之妄耶嗟乎痛哉犹然旧形杳然无声号泣彼天彷徨莫从嗟乎痛哉自今之日形亦就藏彷佛仪容人之云亡嗟嗟有肴在爼有酒盈觞摇摇旌帷凄怆我旁痛哉

　　考妣告文（乙亥）

　　盖闻天之生物有开必先矧兹爵禄其所以受君宠而祗服事谓非先徳之凝有以启之不可也肆昕藐劣政事罔知叨受国恩一命早寄备员府幕既荷封章继擢冏丞忽几考绩揆厥夲原孰非我考妣未享之福俾之代食其报也义训佩而勿替簮组承以弥昌兹縁大父荣归得遂假送抵舎敬展墓道用毖松楸呜呼天宠貤加谨有待于卜日孝享肃具敬先荐夫时歆惟神如在洋洋格思

　　叔考贡士公奠文

　　惟灵慷慨之心倜傥之行重乎义而踈乎财腴于言而啬于用货殖弗工耕读力胜盖庶几古之俊杰已然而踦蹶文场终歉一第视吾二叔祖虽称克肖竟未轩冕亦不可谓无遗恨矣嗟嗟人生大较七十者稀年踰半百不为非寿矧有子成立有名逺播将来福泽短于躬者应有以食其报也他何足计哉独念吾家壬辰癸已适不造三叔会逢其期说者谓屈于前者者当昌于后此又惟俟天之命耳瑶天丹旐肃指幽宅神人世隔薤露凄怆肉骨至情繄何増感有肴在爼有酒盈觞聊申祖奠兾神质临

　　仲弟检讨奠文

　　嗟嗟吾弟竟此已耶人生百年曽不能分其强半耶谓仁者寿尔非能刻薄者但迹孝友温恭不惑间言恩周族里慈逮臧获至闾阎走卒愚妇皆称为忠厚好心人亦庶几称仁者矣谓强壮者寿尔非弱植者追思广颡丰頥伟然长躯读书秘府至于夜分忘寝不谓强壮者耶而竟止此何也嗟嗟痛哉忆昔余之奉差而南也分手国门余以他席之促且关键欲下不能强留尔依依随我歩我言娓娓不能休怅然而别嗣后书来犹毎举以为恨余窃谓后会易图此何必尔岂知当日即为永诀时耶前有书来谓余僻好木石栽竹成趣为士大夫佳致是矣至谓使天假我以年得以供伯康杖屦醉月飞花岂不厚幸又谓弟之城园不避尘嚣更欲别营菟裘以归老余窃怪之诧之非祥语也今老不能待而若此而归曽不及窥吾园墙前书真谶语露凶机矣岂鬼神使之下笔耶吾家五世不分人多义之弟曽举为美谈曩年畧分吾祖遗衣薪俸为出仕计耳乃自余庚寅归家数有书来求析无已余真不测其故昨年纔将地产通析尔但差人来受分单正疆界计斗斛数畜口以去耳曽几何日祗再収获竟不能亲来一视仓囤孳息一享新造家縁耶嗟嗟痛哉有官不待迁有子不待立有家不待主人孰无死卒而且旅骨肉各天病死莫倚此或天之既定矣若人知尔荣于外而不知困于内知峥嵘其身而不知忧戚于心茫茫难言吾与英灵相照相惨此则数之所遭矣夫何言哉若夫尔文已成章名托不朽皭然徳行众共称之此则死生又不足计者独念吾与弟有九十老亲月前犹忆尔转官归来共侍桑榆老景也而今乃尔老亲痛心至废食嗜卧吾将何以慰之孑然一子终鲜兄弟窃谓煦然爱之不劳慈成姑息方欲走书劝弟还当督教之及时而今视其呱呱而泣徒摧我心肠何忍言教又安得不姑息抚之乎冥冥中其何以相之佑之使之蚤成立也嗟嗟痛哉有肴在爼有酒盈觞鼎牲之外加以常对酌杂错及弟旧所嗜食者蔼然遗容空守匙箸而不见一举也徒使痛碎乎我心哉

　　除仲弟服告文

　　嗟嗟日月易迈吾弟辞人世而悠然长逝今不觉盖周年矣梦寐遘会毎悒悒犹樽爼常谈越惟一次惨容相对欲有所控而竟不发曽不言及溘归之故嗟嗟以弟之像之徳祖父之积行皆不宜乃尔岂以乗化委顺为常而诸不婴心抑当为人讳有难于明言者耶今从俗暂尔涂殡以需如凤之长成备礼举事惟灵有以启佑之使之聪明日开以食未报之福若夫未成之家不妨再造但得凤児卓立向学吾病十年不侵儿冠婚时当并宅舎荘园一苟完花粮储畜或犹依然可成一巨室也呜呼作祟者今亦物化矣恣窃者今亦屏迹矣回虽不寿而永寿于人心古有是语自古及今禄位名寿俱全者一代可屈指几人哉所感怡然四十余年曽无目睨面谩而人诬其有相枘凿田产之析弟尚有书辞之者而人诬其谓予寡薄以弟之贤忽闻此诽亦必有大不安于心者又弟忽病予不能早知疾革势无由永诀怅然心懐幽明弗异而卒然报服制之当竣也嗟嗟有限者服无已者心酌酒布肴兾真来格无亦九天之上九地之下其尚乗风忽归以歆承予之祝哉

　　集玉山房稿巻十
