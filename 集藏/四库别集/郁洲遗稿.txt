郁洲遗稿 明 梁储



钦定四库全书 

　　集部六 

　　郁洲遗藳 

　　别集类五 

　　明 

　　提要 

　　臣等谨案郁洲遗藳八巻明梁储撰储字叔厚号厚斋晩号郁洲广东顺徳人成化戊戌进士官至华葢殿大学士谥文康事迹具明史本传是集为其子次挹所编初名郁洲集香山黄佐为之序后其孙孜官中书舍人从内阁録其奏疏彚入前藳而并刻之厘为十巻名曰郁洲遗藁即此本也储厯事三朝当武宗末造盘游无度羣小弄权正杌陧不宁之时乃能与杨廷和等协心辅政龂龂焉屡以口舌相争集中所载奏疏如武宗自封镇国公则上疏力阻许给秦王闗中闲田为牧地则于草勑时为危言以动听事遂得寝又请回銮疏至八九上无非惓惓忠爱之忱虽辞乏华腴而义存规谏亦可见其大节之无愧矣黄佐尝称其生平著作多不存藁故集中诗文寥寥无几体格亦不甚髙葢非其注意之所在云 

　　乾隆四十三年六月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　郁洲遗稿卷一 

　　（明）梁储 撰 

　　○奏疏 

　　乞致仕疏 

　　臣梁储谨奏为自劾不职乞恩休致事臣才微徳薄素多疾病今年踰六十病日益増而久叨重位瘝旷无补其为可去无可疑者顾旧岁二三月及十一月间曽三次自劾求退俱未蒙圣恩俞允今岁正月间又同大学士杨廷和等以灾异之故具疏乞休亦未蒙俞允之旨臣伏自惟念尤有不胜其惶惧者请更以臣宜去之义重为皇上陈之臣闻君父之恩无穷而大臣之分有限为大臣者若昧其止足之戒冥行而不自顾则折足覆餗之凶咎随之矣况今内阁三臣之中惟臣年最老病最多才最短辅导最无状欲求因灾异策免以警戒于有位宜无有先于臣者皇上纵存念旧物未遽捐弃然其如臣之私愿未遂何哉如天下之公论未协何哉臣之此情实尤恳切伏望皇上特垂睿察即日容臣以礼致仕别选贤能以充任使庶几尽修徳弭灾之实以回天意而臣于林下亦得以终被无疆之泽矣臣无任待罪祈恩激切恳请之至为此具本亲赍谨具奏闻伏候勅旨正徳九年二月初四日奉圣旨卿职司宻勿劳勚著称正方倚任才识老成岂可引年輙求休致所辞不允吏部知道 

　　问安疏 

　　臣梁储等谨题二十九日早司礼监太监萧敬等节该传奉圣旨朕躬偶尔违和暂免朝参数日臣等闻命下情不胜瞻恋伏望圣明慎起居节饮食頥养天和茂膺洪福以慰臣民之望谨具题问安正徳十年四月三十日 

　　请停工疏 

　　臣梁储等谨题前日钦蒙发下工部一本为修理殿宇添盖房屋等事大意以为见今营建干清坤宁二宫工程浩大财力匮乏将内官监所奏修理太素殿及天鹅房船坞等项房屋工程停止臣等已拟旨进呈未蒙批出中心惶惑不知所为窃惟陛下宫寝未建中外臣工日夕不安工部职掌工作已经会计查处派征差官分投前去各处采取大木烧造砖瓦但値民穷财尽之时猝难办集非惟工部以为忧臣等皆切忧之恨无方略以佐经费今大工方兴若将前项不急之工一并整理则合用钱粮将何取给取之官则官无蓄积取之民则民已困敝况此役一兴大工未免为其妨误夫以可缓之役而妨当急之务深为未便该部计无所出利害切身事势窘廹言非得已伏乞圣明干断速赐批行将前项殿宇房屋工程暂且停止待后大工就绪民力稍舒之日该衙门另行具奏定夺臣等不胜恳悃之至谨题请旨正徳十年闰四月日 

　　劝止临幸疏 

　　臣梁储等谨题日者窃闻圣驾自西安门出外经宿而回不知临幸何所臣等初闻未敢遽信既而道路相传众口藉藉使臣等心志忧惶神魂飞越辗转思惟莫知所处窃惟天子出入必偹法驾必传警跸卫士环列百官扈从所以严至尊之分而防意外之虞也且如南郊大祀不过一宿虎贲之旅鹰扬之将周旋左右而直庐拱卫官军万余警柝之声夜以达旦至于皇城各门又令勋戚重臣守把祖宗之法至为详偹今圣驾之出不知环卫者何人居守者何官文武羣臣茫不与闻若徒无故轻身而出率意而徃扰扰尘埃中万一车马惊蹷之虞奸盗窃发之变出于意料之所不及未知何以偹之虽然天神协相决无是事而臣等私忧过计实切寒心夫千金之子尚不肯垂堂而坐陛下一身乃宗庙社稷之主纵不为身惜独不为宗庙社稷计乎仰惟圣性髙明天资英迈洞烛天下之事机已非一日必不轻易举动窃恐左右羣小贡谀希宠之徒倡引事端蛊惑聪明陛下偶未深思而遽从之上累圣徳下骇人心凡此导引之人其罪殆不容诛但事在秘宻非臣所知不敢妄有指议伏望陛下念祖宗付托之重体臣民瞻戴之情自今以后端拱穆清以保威重节宣劳逸以頥天和严内外出入之防正堂陛尊卑之分戒非时之宴逰屏无益之玩好仍乞查究导引出外之人置之于法以彰刚断之徳以解臣民之疑宗社幸甚天下幸甚臣等偹员辅导平时既不能调护圣躬弼亮治理兹有所闻若复忌避不言则欺君负国之罪死不足赎傥以为所闻不的干冒天威眀示黜罚不敢辞避臣等不胜忠爱恳悃惶愳廹切之至谨具题知正徳十年六月十六日 

　　议邉务疏 

　　臣梁储等谨题为邉务事近因陜西地方节报边宼声息特命大监张忠监督军务帯领参将宋赟湛臣部下官军三千员名从北路去都督张洪挂印充总兵官帯领京营官军五百员名辽东官军三千员名从南路去都御吏陈天祥提督军务各调度陜西将官杀贼臣等仰见皇上悯念闗陜军民重被荼毒故欲大彰天讨以靖地方古帝王安夏攘夷伐罪救民之心不是过也窃惟陜西自去冬北敌入套今年由夏徂秋不次入境宼剠各该总制镇廵等官不能设策防御致今八月以来拥众深入腹里平凉鳯翔地方又侵犯延绥米脂绥徳等处大肆掳剠我军曽无斩获之功上廑圣虑逺劳王师固非得已但敌人故智入套则西寇闗陜过河则东窥宣大今在套已及一年入掠不止一次饱其所欲满载而归腹里地方孳畜已空无可复掠此后水冷草枯似难再入冬深冻坚必将蹈氷过河为大同宣府偏头闗等处之患及照陜西守臣初未尝请兵该部原拟设主将一员帯领京营官军五百员名限十日内起程星驰前去调度征剿本欲救陜西目前之急已蒙圣明俞允深合事宜今张洪受命月余机会已过若复统领重兵纡回数千里以至陜西冬令已深河氷已合腹里恐无可寻之贼徒劳士马徒费刍粮何益于事至于亦卜刺余宼逼近洮岷则又逃难残兵守臣自足当之且陜西邉徼之贼四肢之疾也宣大门庭之宼腹心之疾也况近日朶颜夷人屡犯我邉与小王子结亲其奸黠未可窥测臣等私忧过虑不在陜西而在宣大窃谓宣府及辽东官军正宜养威蓄锐以防意外之虞以剿门庭之宼今乃逺调西陲为后时之举徼难成之功恐非至计倘或宣府以东烽火有警士马单弱又将征调何地之兵以应之乎伏望圣明干断合无令张忠张洪俱从宣府大同前去一面差人驰徃延绥探访如果敌兵尚在陜西地方抢掠镇廵官飞报速即前进督同各镇将官会兵征剿若潜伏套内势将过河前项军马且在宣大驻札休息听调待其过河各官应否改命提督宣大山西或敌众北遁归巢相应班师俱听兵部议奏定夺惟复照依兵部原拟先令张洪帯领京营官军五百从山西石州地方过河张忠亦先帯令奏讨团营官军五百员名与陈天祥俱徃赴延绥相机行事其辽东并宋赟等部下官军俱暂在宣府操候本处有警可以调用若陜西果有紧急声息方纔催调前去庶免徒劳人马亦不虚费供给况陜西延宁二镇兵马俱素称勇锐而大同逰竒等兵又见在彼处得人调度足可成功何至逺劳辽东之兵以示弱于敌人乎臣等又思得宣大二镇及山西偏头闗等处节被敌人宼扰地方凋残士马疲敝而宣府军威屡挫失事最多比之他镇尤为狼狈切近京师与宻云古北口一帯唇齿相连尤宜保护伏愿皇上申敕三镇守臣及时修饬墙堑操练军马禁剥削之弊以养兵力时粮赏之颁以作士气一应防邉御敌事宜预为区处贼来有以待之使地方不至重贻患害以贻九重北顾之忧臣等偹员辅导知而不言是为欺君畧陈所见如此伏惟圣明裁择谨题请旨正徳十年十月初九日 

　　请明敕遣中官疏 

　　臣梁储等谨题为传奉事该兵部掲帖开称正徳十年十一月十三日该司礼监太监温祥传奉圣旨司设监太监刘允着他前去四川等处公干写勅与他该衙门知道钦此钦遵传奉到部合具掲帖赴翰林院请写勅书等因照得内外官员钦奉勅内必湏偹开所行事务今太监刘允前去四川未知干理何事该部掲帖内不见开载臣等无凭撰写仰惟圣明在上事遵成法兹欲勅遣近臣于数千里之外公干必是事情重大伏乞明谕臣等知之庶使所撰勅文有所凭据谨题请旨正徳十年十一月十七日 

　　修书籍疏 

　　臣梁储等谨题为修理书籍事照得内阁并东阁所藏书籍年岁既久残缺颇多必湏专委官员用心管理方可次第修补今推得见在诰勅房办事中书舍人胡頥序班刘伟俱堪委用合无令胡頥仍旧职刘伟改典籍与同原管主事李继先专一管理前项书籍臣等仍督令逐一查对要见某书原数若干见在完全者若干残缺应修补者若干待查明之日再行奏请裁处縁系修理书籍事理未敢擅便谨题请旨正徳十年十一月日次日奉圣旨是吏部知道 

　　留逺人疏 

　　臣梁储等谨题暂留逺人教习以便审译事据提督四夷馆太常寺卿沈冬魁等呈该回回馆教习主簿王祥等呈窃照本馆专一译写回回字凡遇海中诸国如占城暹罗等处进贡来文亦附本馆帯译但各国土语土字与回回不同审译之际全凭通事讲说及至降勅回赐等项俱用回回字今次有暹罗国王差人来京进贡金叶表文无人识认节次审译不便及查得近年八百大甸等处夷字失传该内阁具题暂留差来头目蓝者哥在馆教习成效合无比照蓝者哥事例于暹罗国来夷人内选留一二名在馆并选各馆官下世业子弟数名送馆令其教习待有成之日将本夷照例送回本王等因实为便益据此臣等看得习译夷字以通朝贡系是重事今暹罗夷字委的缺人教习相应处置合无着礼部行令大通事并主簿王祥等将本国差来通晓夷字人再加审译暂留一二在馆教习待教有成效奏请照例送回庶日后审译不致差误縁系暂留逺人教习事理未敢擅便谨题请旨 

　　请重大祀疏 

　　臣梁储等谨题为大祀事照得本年正月十三日皇上大祀天地于南郊初十日百官听受誓戒十二日圣驾晨出至坛视具省牲乃御斋宫百官叩头至晩分献并执事等项官生人等各于西天门外候开进入是夜子时上恭诣大祀殿行礼礼毕还斋宫百官先回于承天门候驾随至奉天殿庆成称贺此祖宗旧制朝廷至重至大之礼盖人君至尊无对所当敬畏者惟天地此而不用其诚何所复用其诚仰惟皇上嗣极以来祗畏天显率由旧章故未尝有所违越一念之诚自能上通于天羣臣将顺之不暇夫复何言但比岁驾出銮回或至暮夜窃恐爼豆陈设不能蠲洁礼乐仪容不能整偹无以称圣明敬天之意且扈从供事数十万人若至暮夜则警跸不严兵卫不肃百官失趋蹡之容班行无等级之分甲马或交驰于辇道羣众或喧呼于御街非所以壮臣民之观瞻而启四夷之尊戴也况尘埃昏暗之中虑有不测禁门出入之际尤难闗防虽圣徳格天百神诃护万无他虞而臣子之私忧过计不能不拳拳于此也伏愿皇上深思大祀之重慎惜至圣之体驾出回銮悉遵故事俱在清晨使礼官得以周旋百僚得展诚敬则天地歆鉴臣民欢恱和气致祥实宗社万万年无疆之休也臣等偹员辅导不忍缄黙谨具题知伏惟圣明留意正徳十一年正月初八日 

　　请定大本疏 

　　臣梁储等谨题为定大本以繋人心事仰惟陛下嗣登大寳十有二年敬天法祖爱民任贤谨兵戎之练以制边陲奋威刑之施以惩奸宄如正徳五年以前贼臣擅权毒流天下陛下一变色而大奸伏诛矣正徳八年以前羣盗称乱逺近骚然陛下一指示而地方底宁矣今万姓仰徳四夷向风臣等承望清光之不暇夫复何言顾事有至大至急中外臣民同懐隐忧而不能一日释然者不敢不昧死言之陛下储嗣未建宫坊尚虚比年以来两京大小羣臣屡以为请虽蒙涵纳未见施行臣等偹员辅导独未敢言及者盖以祖宗功徳深厚庆祉延绵陛下以鼎盛之年绥方至之福螽斯麟趾之兆行将见之未足为晩荏苒因循又复数岁而椒寝之庆未征甲观之祥未着臣民忧惶日甚一日臣等若复忌避不言则是负君悮国罪不容诛矣窃惟自古帝王既缵大业即建储贰上以承乎宗庙社稷而下以繋属天下之心絶觊觎之念塞祸乱之源实在乎此其或储嗣未育则必求同姓亲贤以为之辅诗曰宗子维城故储贰者天下之根本而同姓者朝廷之屏翰也今大夫士庶叨一命之荣席百金之产如未有嗣必图所以继其后陛下富有四海之广贵膺万乘之尊而左右无属籍之亲京师无藩屏之托比者妖言不轨之徒徃徃藉以为词虽旋即事露伏法而意外之虞不可不虑此臣等之心所以食不下咽而寝不贴席也然此事重大秘密臣下固当言之若夫慎而行之则在君上非人臣所敢与闻伏愿陛下断自圣衷祗循成宪逺念前朝已行之故事近采两京臣下之进言宜早择宗藩近属之贤者二三人召至京师置诸左右使之供问安视膳之礼代奉先晨谒之劳简谨厚之人与之居命儒宿之臣以导之学使万方臣庶知朝廷有属籍之亲有藩维之重忧疑之心自此而释觊觎之奸无自而萌且圣徳格天多男有颂必当不逺待皇子诞育主鬯有人然后优其礼遇使各归藩邸事体无嫌理义俱顺如此则天地豫恱百神歆飨宗庙社稷并受其福况百官兆民有不欢呼蹈舞于光天化日之下者乎陛下所以延万年统绪之传而迓四海平康之治者莫急于此矣臣等一念忠悃发自肺肝触犯雷霆罪当万死伏惟圣明留神详察正徳十一年三月日 

　　请罢遣中官疏 

　　臣梁储等谨题为传奉事先该兵部手本开称司礼监太监温祥传奉圣旨司设监太监刘允着他前去四川等处公干写勅与他该衙门知道钦此钦遵臣等看得内外官员钦奉勅内必湏偹开所行事务今太监刘允前去四川未知干理何事不见开载无凭撰写已经具题未蒙明示近该礼部手本开称司礼监太监秦文传奉圣旨司设监太监刘允着照永乐宣徳年差邓成侯显等事例去乌思藏地方赍送畨供等物写勅与他该衙门知道钦此钦遵传奉到部开具手本赴翰林院请写勅书等因续于户部覆本内看得太监刘允奏要帯太监等官刘宗等八员锦衣等卫官舍指挥同知韦禄等一百三十三员名应付廪给口粮马匹车辆马快船只该用过番物件欲令四川镇廵三司听其便宜措置及选差骁勇官二员量帯官军计程支偹粮料直抵彼处徃回虎送又称抚犒各夷湏用食茶金帛绢布等物无从措办乞将长芦运司见盐一万引两淮运司见在正课塩六万引给与变卖应用等事情乞赐勅内开载等因荷蒙俞允臣等愚昧心有未安不敢不言窃惟西畨本夷狄之教邪妄不经古先圣王之世未闻有此顾其说流入中国浸淫已乆未能遽革永乐宣德年间虽尝有遣使之举我祖宗之意以天下初定特藉之以开导愚迷镇服戎狄非真信其教而崇奉之也承平之后累朝列圣止是因其年例遣人朝贡厚加赏赉答其勤劬未尝轻辱命使逺涉夷境陛下今遣近侍内臣前去赍送畨供朝野闻之相顾骇愕以为尧舜在上不应有此轻举而太监刘允奏讨塩自变量万动拨马快船至于百只又欲听其便宜处置钱物若拨官军虎送等项于法例俱不相应盖开中塩引本为供邉今外患未宁三邉粮草缺乏帑藏空虚缓急接济惟此一策且各运司该年塩课俱开中尽絶若许其帯塩不过收买私塩发卖射利乗机夹帯之弊不知几何塩法为之大坏邉方何以仰给况京储岁运与营建大木并在里河议者犹恐不能疏通若又添此等塩船徃来其间挟势骚扰不止地方受害而粮运大木二事被阻滞妨碍又照四川地方大盗初息民困未苏所奏便宜措置钱物在官已无积蓄未免科派军民民穷盗起将来事变殆不可测且自天全招讨司出境涉歴数万里之程动经岁年方得到乌思藏地方今帯去官军人役数多沿途俱是化外非有驿传供给人马刍粮俱要驮载而行所费巨万难以逆料途间倘有不给不知何以为处又闻番地多与黄毛边裔相邻时出剽掠为患使臣所至万一被其突出有所伤害亏中国之体纳外夷之侮此事理所有不可不虑夫以无益之事而妨至要之事且贻意外之虞举朝皆知其不可此臣等不能已于言也縁刘允受命逺出畨境利害切身亦非得已臣等深见事势之难前项勅书委实不敢撰写伏望皇上慎重国体悯恤人穷收回成命不必差官番贡等物止照节年事例就令彼处朝贡使臣赍回则礼意不失事体无碍物议不兴外患不作而圣徳益光治功无累矣臣等偹员辅导此等事情心知不可若隠黙不言他日陛下追悔前事之失责臣等不能匡正其罪莫逃谨昧死言之伏惟留神省览臣民幸甚天下幸甚臣等不胜待罪俟命之至谨题请旨正徳十一年三月日 

　　灾异求免疏 

　　臣梁储等谨奏为不职妨贤致生灾异乞赐罢黜以答天谴事臣等章句腐儒才非经济误蒙皇上简入内阁与闻几政今官跻一品位列三孤文臣恩遇殆罕伦比臣等其敢不勉图报称顾尝切自思之以学术则不足以代王言以谋猷则不足以裨国论徒冒辅导之名全无启沃之效况国家之大本未立中外之疵政尤多有司之征敛益緐生民之困苦已极凡若此类未易枚举臣等虽知之而不能言或言之而不尽迹其不职之罪决当罢黜无疑矣又况冬无瑞雪春有风霾小雨初零随即晴霁祈请虽切甘霖未降今二麦已枯五榖未种灾害迭见邉报屡至若使雨再愆期年更荒歉则将来可忧之祸殆有不可胜言者伏望皇上深思天戒裁以大义即将臣等削去官职罢归田里别选天下才贤入阁办事庶几犹有回天之望天下之事必将尚有可为者若复顾惜优容不令臣等亟去直待事变已极然后改图用贤则不惟无益于事而臣等之获罪于公论益又深矣臣等迫切陈词实由衷曲圣明在上必祈垂察而曲成之盖臣等一退之后既可少逭乎罪愆而羣贤彚进之初必有以大毗乎新政是不惟臣等之幸而亦天下之大幸也臣等下情无任激切屏营祈望之至为此具本亲赍谨具奏闻伏候勑旨正徳十一年四月初八日具官云云初九日奉圣旨上天示戒正宜交修卿等职居辅导调元赞化以裨至治岂可自引求退所辞不允着安心办事该衙门知道钦此 

　　请补缺官疏 

　　臣梁储等谨题为缺官事照得詹事府翰林院左右春坊司经局等衙门各有额设官员俱以文字讲读考试等事为职业累朝以来或以詹事少詹事庶子谕徳等官兼翰林院官或以学士侍读学士等官兼春坊官近年各该官员多有升任及事故等项去讫见今詹事止有尚书蒋冕掌管印信翰林院堂上止有侍读学士顾清一人春坊司经局止有左右中允刘龙李廷相二人各掌管印信况今年顺天应天二府乡试及明年礼部会试又例该用学士庶子等官充考试官诚恐差用不敷合无着吏部查照先年事例将前项衙门量拟应补员数并开具年深官员职名上请升用以便差遣縁系缺官事理臣等未敢擅便谨题请旨正徳十一年四月日 

　　议邉务疏 

　　臣梁储等谨题为邉务事近日北敌纠众深入白羊口等地方抢掠今青邉等口又报大势敌兵入境皇上大彰天讨已命太监张忠监督军务都督刘晖挂印充总兵官侍郎丁鳯提督军务都督桂勇都指挥贾鉴充左右参将各统领京营辽东官军调度各镇守臣征剿天威所临敌兵闻风震慑若不逺遁必然骈首就戮献俘奏凯刻日可期但兵事甚重难以逆料地方安危在此一举臣等任忝股肱一得之愚不敢缄黙谨条陈如左伏乞圣明省览俯赐施行谨题请旨 
　　一师克在和宜令张忠丁鳯刘晖等务以朝廷付托为重凡军中一应大小事务湏要同心协卢会议停当而行至于用兵机宜还用责成刘晖桂勇等听其进止庶几号令专一成功可必不可各狥已见互相执拗彼此乖违致误事机 
　　一帝王之师贵在万全无弊边隅有警来则薄伐去则勿追况敌人在邉已久今草盛马肥其锋必锐而我军趋之于数百里之外未免困乏宜令张忠养威持重凡出兵遇敌不可骤与之战轻遏其锋若见零散逰走之兵切勿轻易寻趂阵前佯败之卒亦勿轻易追逐须要哨看的确审度事势见可而进庶不堕其奸计倘或畏威逺遁地方不致受苦即系各官功绩不必贪图斩获首级功次轻进逺追劳我师旅恐陷不测 
　　一紫荆闗等处兵部已奏行廵抚都御史臧鳯速来附近地方驻札与分守将官同心协力操练人马其所管达官达舍宜令支与口粮给领马匹委官管领约束遇警即便发去与守闗官军协力战守仍行沿邉一帯分守守偹兵备防守等官各慎固邉闗刬削山崖挑穵赚坑严谨烽堠秣马厉兵常如敌在目前一处有警即便传塘走报邻境官军互相应援不可自分彼此推托误事 
　　一山西镇廵官宜令严督偏头宁武等关分守守备等官严加防御恐敌不得利于东而窥我之西又蹈前年故辙以为山西腹里之害 
　　一延绥兵马素为敌人所惮近闻副总兵安国所领竒兵游击将军朱銮所领土兵大同俱已调来恐数少不敷应援宜作急将游击杭雄所领逰兵星夜调来三枝会合当有七千余人随敌向徃截杀胜于他处兵马但此兵连年征调已极疲困宜令延绥巡抚官毎员名赏银一二两以作其气且大同宣府地方比之他镇不同仍宜令延绥总兵官王勋挑选战锋人马三千员名前来清水营驻札若声息十分紧急即便统领过河策应若套内尚有余党即调宁夏陜西两镇逰兵分布按伏防守此皆先年已行故事 
　　一用兵以赏罚为先今军中止是斩获首级者方得给与银牌数亦不多其论功行赏徃复核勘动经岁年夫锋刃之下与死为邻况常人之情见利则趋以速为贵邉军终岁勤苦日不聊生欲作其勇敢之气必须以重利激之合无令兵部于太仆寺马价银内再借支五万两作急差官赍送提督军务官处分发宣府大同管粮郎中处收贮于内量支若干差委的当官领在军前随宜给赏有功官军使之乐于用命事宁余剰银两仍解送兵部转发该寺交收 
　　一大同宣府偏头闗等处土著军民舍余人等中间多有材力勇悍轻生善斗之人若激之以利自能使之鼓舞用命胜于逺调客兵查得先年兵部题行宣大二镇事例该本部议称各邉土人有能奋勇设策斩获敌首一颗随即赏银三十两愿升者给与冠帯名为义勇永免本身差徭若能纠习乡丁截杀敌众斩首至五颗以上为首者加升署所镇抚夺获被掳牛羊等项以四分充赏等因题奉孝宗皇帝圣旨是便铺马赍文与各该巡抚官着好生省谕乡村军民人等果有设谋奋勇斩获敌级的照例重加升赏钦此钦遵通行外但原拟事宁停止不为常例今敌势猖獗比前尤甚合无令兵部查照前例通行宣府大同偏头关等处三镇掲示一应人等知会有功照例施行盖敌骑初入势合而强官军既不敢轻与争锋及其分散抢掠军马猝难调集应援若此策一行人人踊跃庶几随地寓兵敌人知惧不敢恣肆正徳十一年月日 

　　议处代府疏 

　　臣梁储等谨题近日该司礼监官传谕圣意以代府切临邉境天气苦寒又将军以下人等类多不法欲下廷臣议择他处空闲府第迁代府居住臣等窃以为祖宗以来分封藩国规制已定不宜轻易迁改永乐初年虽有宁府自大宁迁江西辽府白广宁迁湖广之举盖其时百姓殷富府库充实公私用度征发不难况分封未久宫眷不多所居宫室亦易营办一应事体比之今日大不相同臣等查得代府宗派十余年前所生子已五百七十余人女已三百余人岁増一岁今益众多若要迁居他处其亲王郡王宫眷子女必须盖造殿宇将军中尉仪宾亲戚人等亦须给与居址房屋大约言之虽得银二三百万余两尚恐不能济事见今公私耗竭军民困惫不知此银从何出办且如弘治年间寿王自四川保宁迁于湖广当时宫眷亦多又只将见成宫室畧加修饰居住然费用已是不赀民心已多嗟怨况今营建干清坤宁二宫大役方兴百需未备若一旦又有此举民力决不能堪非惟逼廹逃亡抑恐激成他变伏望皇上念国家大计利害不小特赐采纳停止前议天下生灵不胜至幸又该太监张淮等勘得代府潞城和川二王府奉国将军聪濯等违法事情刑部会多官覆奏臣等已谨拟一票封进以为如此处治已足示戒宗藩亦合在廷众论之公尤望圣明详察近该太监张淮等勘问过代府奉国等将军聪濯等违法事情刑部会官议奏蒙发下臣等议拟随已拟票并掲帖封进未能仰合圣意仍欲再下廷臣从重议处臣等看得勘官所叅多官所议惟聪濯聪灍二人罪过为甚义当处置迁徙次则聪洎聪温等其罪轻重不同亦当量加罚治至如代王及潞城和川二王其过失只在不能钤制宗室非有别项奸恶今若不凭勘官及多官勘议事理輙虑本府他日或有意外之虞一槩欲迁之他处如此处置自代王以下心必不服天下臣民亦必以为朝廷所处欠当各处王府闻之或有援引祖训具疏来问在廷内外臣僚何人作此奸谋立此议论仍守阙索取奸臣不知朝廷何以应之此事干系不小是以臣等虽再蒙圣谕仍不敢别有所拟伏望圣明裁察将所拟前票早赐批出以释羣疑不然窃虑欲除祸患反生祸患他日悔之噬脐莫及臣等虽万死亦不足以赎误国之罪矣臣等下情无任惶惧恳切之至 

　　请罢中官盐引等疏 

　　臣梁储等谨题为陈愚见以裨圣治事臣等窃见天下赋税岁入有常而国用日増无有限制虽年榖丰登尚难支持一遇荒歉尤为可虑况今敌患未宁军需粮草在在缺乏太仓毎岁解去各邉银两常不足以供一岁官军之费所頼以接济者惟有盐课一事可以备飞刍走粟之用然徃日开中引盐如正徳十年则开中正徳元年以前课额今数年以来各处运司该年正课俱以开中尽絶凡有奏请开中者未免预先支给盐法因此大壊猝有邉警召募客商多不上纳盖因公差人员奏讨引目数多一时就要尽数支卖本等客商皆守支维艰日渐贫困以至如此夫以太仓有限银两既不足以给各邉军马之需而盐课成法又日益废壊无以接济急用万一复报有重大声息势须多用粮草不知朝廷将何以处之近该太监刘允差徃乌思藏赍送畨供等物奏讨长芦运司见盐一万引两淮运司见盐六万引跟随人役类多挟势谋利或至各支一万引乃夹帯至八九万引以此载盐船只填满河道南北官民商旅舟楫一切阻塞不容徃来其所用拽船人夫二三千名威势逼迫役及妇人所过之处怨声载道非惟有壊盐法抑恐激成他变臣等实切忧之夫朝廷之所以遣允赍供以取佛徒者盖欲崇尚其教也然彼佛氏之教本以慈悲不杀悯念众生为心今允等所过地方军民供亿乃至于颠仆道途死亡相继就使佛尚有灵闻此苦事亦将蹙额不乐而不忍见矣如此而欲奉佛求福其可得乎又况乌思藏乃西畨化外之教其徒饮酒食肉不知戒律亦佛氏之所耻言者圣明在上正宜申严禁戒逺斥其人岂宜崇信供奉浪费国计以贻天下生民无穷之害也哉再照陜西延绥甘肃等处连年灾伤米榖薄收人多饥馑加以去年敌骑便入抢掠又有回贼累次作耗疮痍之民尚未苏息地方十分艰苦钱粮十分窘乏彼处官司计无所出见行奏乞赈济方患无以应之今该司礼监传奉圣旨差御马监太监张玉前去彼处造办应贡各様土宜物件其合用钱粮茶品等项欲令陜西镇巡三司等官及甘肃地方官员计处交与张玉置办凡百大小事情悉听张玉便宜处治所在大小衙门母得违阻令臣等备以此意撰写勅书臣等踌蹰惶惧未敢仰承圣意縁前项地方既值兵荒贫窘民不聊生前项措办钱粮欲取之于官则库藏匮乏欲取之于民则闾里空虚其太监以下人员至彼之日所费又复不赀为彼处官员者若欲抚恤军民则恐以违诏致罪若欲奉行诏旨则恐严刑峻法之下民穷盗起别生意外之患此固为人臣子者皆宜为国深虑者也而况忝居内阁义同休戚如臣等者乎又况甘肃切近土鲁畨诸界设若内地盗起彼必乗机入为邉患地方安危闗繋非小至于便宜处治惟统兵官员临机济务得以行之寻常公干岂可援引为例伏望皇上俯垂天听亟将刘允取回今后凡有奏讨盐引者一槩不与重念陜西岁荒民贫钱粮无处出办仍将张玉停止不差前项勅书免令臣等撰拟地方生灵不胜幸甚臣等无任恳切颙望之至谨题请旨正徳十一年月日 

　　郁洲遗稿巻一 


　　●钦定四库全书 

　　郁洲遗稿卷二 

　　（明）梁储 撰 

　　○奏疏 

　　劝止逰翫以重大祀疏 

　　臣梁储等谨题连日该司礼监太监萧敬等于左顺门宣谕圣意欲于郊天之后暂徃南海子逰翫臣等与同五府六部都察院通政司大理寺锦衣卫六科十三道等官众口一词皆谓朝廷至大至重之事莫有过于郊祀之礼今祀礼未举而先有意于逰猎则精诚已分矣何以感格天心吁祈歆飨而望其锡福降祥于天下哉况自祖宗列圣以来一百五十余年皆未尝有此举动今一旦忽然有之臣等乃不能极力谏阻以致皇上轻改祖宗之旧章怠忽郊祀之大礼纵耳目之细娱忘宗社之至计则臣等之罪大矣又况尘埃草野之中车马丛杂之际等威莫辨警跸不严万一可虞之事或有出于意料之所不及者则臣等虽万死亦不足以赎误国负君之罪矣以此不敢茍为阿顺曲从皇上采纳羣议断在不行则圣徳益光而圣治益隆矣宗社生灵不胜至幸臣等下情无任激切俟命之至谨题请旨正徳十二年正月初四日 

　　作飬人材疏 

　　臣梁储等谨题为作养人材事近该内阁题欲将正徳十二年进士照先事例会同吏部礼部考选庶吉士等因奉圣旨是该衙门知道钦此钦遵于本年三月二十九日会同吏部左侍郎等于东阁前出题弥封考选得汪佃等三十四名俱各文理优长年岁相应堪以教养合照例改翰林院庶吉士与第一甲三名进士舒芬伦以训崔桐俱于翰林院一同读书进学令掌詹事府事礼部尚书兼翰林院学士毛纪詹事府少詹事兼翰林院学士顾清教习文章内阁仍按月考试以验进益合用桌凳笔砚纸墨酒饭皁隶等项仍照例行各该衙门给发縁系作养人材事理未敢擅便谨题请旨正徳十二年三月三十日本年四月初一日奉圣旨 
　　计开 
　　汪佃江西弋阳县人　余承勋四川清神县人 
　　黄易江西弋阳县人　江晖浙江仁和县人 
　　王廷陈湖广黄冈县人　汪应轸浙江山阴县人 
　　刘世盛直隶赵州人　曹懐直隶无锡县人 
　　储昱直隶上海县人　叶贵章四川名山县人 
　　叶式浙江永嘉县人　马汝骥陜西绥徳州人 
　　汪思直隶婺源县人　王三锡山东曹州人 
　　史于光福建晋江县人　陈沂南京太医院人 
　　邝灏直隶任丘县人　史道顺天府涿州人 
　　第三甲 
　　刘穆山西临汾县人　杨士云云南太和县人 
　　张星广西桂林中卫人　萧与成广东潮阳县人 
　　林时河南汝阳县人　郑自璧顺天府大兴县人 
　　刘世扬福建闽县人　曹嘉河南扶沟县人 
　　阎闳山东临清州人　季方山西振武卫人 
　　汤推学江西安仁县人　黎贯广东从化县人 
　　席春四川遂宁县人　王邦瑞河南宜阳县人 
　　许宗鲁陜西咸宁县人 

　　修书籍疏 

　　臣梁储等谨题为修理书籍事照得内阁及东阁所藏书籍卷帙浩繁但歴岁既久残缺颇多臣等已督令典籍等官刘伟等逐一查对明白欲行礼部转行福建书坊等处照依开去各书内所缺篇数印写解京以慿委官修补今访得听选等项监生王嵒诸华殷甫王瀚俱写字端楷合无着吏部将王嵒等四名并于监生及铸印局习字人员内再考选四五员名开送前来供应书写待书完之日仍奏请送部选用未敢擅便谨题请旨正徳十二年四月二十四日奉圣旨是该衙门知道钦此 

　　作养人材疏 

　　臣梁储等谨题为作养人材事照得翰林院庶吉士原有教书官二员内毛纪已奉钦依升任内阁办事讫所有教书员缺合当推补今推举得礼部左侍郎石珤原任翰林院检讨修撰累升侍读学士及南京祭酒以至今官学行老成堪教庶吉士合无令本官兼翰林院学士专管教书未敢擅便谨题请旨正徳十二年六月十一日 

　　灾伤求免疏 

　　臣梁储等谨题为自劾不职乞赐罢黜以弭灾患事今年四五月以后各处地方水患非常南京国家根本之地阴雨连绵歴两三月不止且又雨中雷击神机营旗杆鳯阳祖宗兴王之地雨久而多水骤发临淮天长五河盱眙等县军民房屋牲畜谷麦尽被冲塌田野禾稼淹没无存老稚男妇溺死甚众苏松长镇嘉湖等府财赋所出之地四五十日内大雨如注夏麦秋稻尽皆淹死淮扬等处又南北襟喉之地自仪真以北至于清河逺近一壑茫无畔岸髙低禾稼俱无形迹房屋倒塌人畜漂溺难以数计淮安新旧城内驾船行走居民老小半栖城上河堤决口阻壊船只后帮粮运无计前行湖广荆襄处霪雨连旬江水泛涨人民困苦不减去年至若京城内外并顺天河间真定保定等府连日骤雨数十年来未尝有通州张家湾一帯弥望皆水冲壊粮船漂流皇木不知其几且毎年漕运粮米就使尽数运到通京二仓尚虑不足供用今先到粮船既已沈溺数多后来粮船又未知何日可到况大同宣府三镇毎岁主客兵马除草束之外该用粮饷大约共享一百五六十万今欲查议足勾四五年粮草之用又未知设何方法作何处置乃可以充足前数又况山东登莱二府及辽东地方自春至夏雨泽少降二麦既缺秋稼未登前项各处地方水灾旱灾并在一时民将何以堪命窃恐民穷盗起势所必至万一或有如徃年刘六刘七齐彦明軰起而倡乱势又不得不调兵征剿一欲调兵必先粮草今既公私匮竭又将何以处之将来事势诚有大可虑者臣等辅导无状实切忧惭辗转以思不能缄黙伏望皇上念祖宗创业之艰难思今日保守之不易新徳勤政以回天意布泽施恩以安人心特勅有司将被灾州县一应征派尽行蠲免被灾人户量行赈恤更望皇上特按前代异灾策免大臣故事将臣等罢归田里别求经济伟才代居重任则臣等今日虽难逭夫瘝官旷职之罪而他日犹幸免夫妨贤误国之诛矣臣等不胜激切俟命之至谨具题知伏候勅旨正徳十二年七月十八日 

　　请回銮疏一 

　　臣梁储等谨题臣等昨日在阁办理文书见午本未散候至申刻始出阁门及至长安门外则道路相传皆谓圣驾清晨已轻骑径徃教场随去天寿山等处臣等闻之心胆战惊莫知所措今储嗣未建人心危疑车驾既出谁与居守又各衙门一应题奏本并太常寺该奏大祀社稷并遣祭先师孔子此等礼仪尤为重大不知何以上达天听臣等职叨辅导实不遑安谨诣行在俯伏面奏恭请圣驾即回以安人心臣等不胜恐惧待罪祈恩俟命之至正徳十二年八月初二日 

　　请回銮疏二 

　　臣梁储等谨题近日圣驾逺出廵幸臣等先至沙河奏请还宫至今未蒙赐允臣等忧思廹切罔知攸措伏望皇上念皇城之内居守无人机密事务不可徃来传奏即日旋驾回京以上解两宫太后之忧下副中外臣民朝夕之望不胜幸甚臣等职居近禁辅导无状先是不能积诚谏正今又不能力请回銮罪该万死尚当乞恩罢黜以谢天下此情先具题知伏乞圣明鉴察正徳十二年八月初六日 

　　请回銮疏三 

　　臣梁储等谨题臣等伏见圣驾逺出廵幸本月初六日早该司礼监太监萧敬等于左顺门传谕圣意命文武百官不必迎驾一二日即回自初六至今已经三日恭候回銮未有定期中外臣民不胜瞻恋臣等偹员内阁义闗休戚匡辅无能徒切惭畏伏望皇上俯纳微忱即日回銮以安众心宗社幸甚生灵幸甚臣等不胜恳切仰望之至正徳十二年八月初九日 

　　请回銮疏四 

　　臣梁储等谨题伏自今月初一日圣驾逺出廵幸跋渉数百里经旬未返臣等虽职忝辅导不获与扈从之列连日出郊迎请未睹圣颜下情悬悬曷胜瞻恋谨待罪俯伏上请伏望皇上思宗社之重寄念居守之无人上体两宫太后倚望之深下悯中外臣民仰戴之切即日回銮以慰人心天下幸甚臣等不胜恳切俟命之至正徳十二年八月初十日 

　　求免疏 

　　臣梁储等谨题为自劾不职久妨贤路乞赐罢黜以谢天下事臣等本无才识误蒙皇上简置内阁累次升授官至一品顾平日碌碌曾无毫发补报近日圣驾逺幸近郊经旬不返臣等又不能直言极谏恭请回銮以慰中外臣民之望臣等负国之罪大矣伏望圣明裁断即将臣等所授官职尽行削去罢归田里以为人臣不能尽职之戒仍亟选贤能入阁办事庶几尚有格心之学济时之效如此则臣等虽终身疏食水饮亦且不朽矣臣等下情不胜恳切愿望之至为此具本亲赍谨具奏闻伏候勑旨正徳十二年八月十三日 

　　问安疏 

　　臣梁储等谨题为问安事伏见圣驾归自近郊上有以解两宫圣母之忧下有以慰中外臣民之望臣等不胜庆幸但自驾出以至銮回经歴旬又三日跋渉二百余里在臣下尚且不胜其劳况以万乘之主躬御鞍马朝暮寝膳岂能不减于旧伏望皇上自今以后慎重起居勿轻出入以益延国家亿万载无疆之福臣等不胜恳切祈望之至谨具题知正徳十二年八月十四日 

　　请视朝疏 

　　臣梁储等谨题昨者皇上廵幸回銮中外人心无不欢庆臣等伏望皇上斟酌古礼特于奉先奉慈殿亲行祭告次诣两宫谒见圣祖母圣母然后御门视朝使大小臣工瞻拜天颜得以遂其依恋之诚臣等不胜幸甚谨具题知正徳十二年八月十四日 

　　宗社大计疏一 

　　臣梁储等谨题为宗社大计事伏自圣驾谒陵之后中外臣民悬望回銮莫不心懐忧惧寝食靡宁近日获覩圣驾还宫视朝听政又莫不欢忻鼓舞交相慰贺臣等见羣心如此已有不胜其庆幸者矣然尚有葵藿微诚未能上达谨为君父恳切言之盖今前星未耀储位尚虚上未有以慰两宫圣母之心下未有以副百官万民之望此天下之大事宗社之大计不可不早定而预处者也伏望皇上先白于两宫圣母次召皇亲公侯驸马伯并五府六部都察院通政司大理寺及翰林院詹事府六科十三道等官羣集于朝诏以大义俾于宗室中推举近属之相应者一人具奏上请然后皇上断自圣心告于天地宗庙社稷迎取来京教养成就俾之问安侍膳司香内殿以待他日元子诞生然后出封藩服如此则恩至义尽言顺事行人心恱而天意从矣国家万万年无疆之休实在于此臣等偹员辅导义同休戚事有闗于安危大计者安敢不昧死言之伏望圣明俯垂鉴纳即赐施行天下幸甚宗社幸甚臣等下情不胜恐惧颙望俟命之至谨题请旨正徳十二年八月十八日 

　　修书籍疏 

　　臣梁储等谨题为修理书籍事照得翰林院原有习字秀才周一元章鸣鳯又该臣等题准取到监生王嵒等四名并吏部考送监生儒士刘髙等五名俱各供应书写所有月粮饭食并纸札笔墨合无照依先年誊録监生王琪等事例行移各该衙门支给应用未敢擅便谨题请旨正徳十二年八月十九日 

　　诰勅官疏 

　　臣梁储等谨题为诰勅事照得在京在外文职官员应得诰命勅命该臣等通行掌管又有尚书兼学士李逊学专一管理但其间查对手本创写草稿开具掲帖等项俱系翰林编修潘辰独任其事本官先因大学士徐溥等具本奏保钦蒙除授本院待诏歴升典籍博士以至今官其文学老成操履端慎既为舆论所推且能勤于职业不少懈怠又为臣等素所委用但今年过七十累疏求退未蒙俞允倘一旦得请而去后来继之者或非其人未免误事臣等亦不能辞责今访得尚寳司司丞刘锐性质安静学行勤谨曾在制勅房办事有劳无过堪以继理前事合无勅吏部将潘辰量拟升秩以酬其劳仍令照旧办事并将刘锐改送内阁诰勅房与同潘辰习学管理庶几他日得人任用事无稽误未敢擅便谨题请旨正徳十二年八月二十四日 

　　宗社大计疏二 

　　臣梁储等谨题为乞赐圣断早定宗社大计事臣等偹员内阁叨受宠恩尸位素餐万无一报近以宗社大计冒昧上请欲冀圣明俞允早赐施行庶上以慰两宫圣母之心下以副中外臣民之望顾恭俟旬日未奉眀旨盖由臣等平日不能尽职以致不能少回天听至于如此负国之罪益又大矣然区区犬马之忱终有不能自已者用是再沥丹衷仰祈圣眀鉴纳即日达于两宫圣母随召左右心腹重臣示以臣等前后章奏与之宻切计议断自圣心特于至亲宗派中照依编序钦定年行相应者一人差官迎取到京俾之司香内殿以待元子诞生然后出封藩服如此则人神胥恱而宗社永安矣臣等不胜忠诚恳切祈恩俟命之至谨题请旨正徳十二年八月二十六日 

　　请回銮疏 

　　臣梁储等谨奏为恭请回銮以慰人心仍乞特赐罢黜以光圣政事臣等数日以前闻之道路皆云圣驾将复有出郊之行当时殊未之信昨日及今日进阁办事俱未见文书发下臣等始信所闻不妄窃见我皇祖宪宗纯皇帝皇考孝宗敬皇帝当时虽建有皇储人心安靖然犹思患预防不肯轻出逰猎今元子未生九重大内无人居守一日万几谁与裁决中外臣民之心实皆惊惶无地寝食不安况鞍马之上劳苦百端虽天保圣躬必无他患然意外之虞亦有不可不深加防虑者臣等既沗职辅导安敢缄黙不言伏望圣眀鉴其愚悃即日回銮永为羣生造福首将臣等削夺官职罢归田里以为辅导无状者之戒别选贤才代居重任庶得尽忠启沃以裨圣徳以光圣政则天下幸甚而臣等亦幸甚矣臣等不胜忠恳激切祈恩俟命之至谨具奏闻伏候勅旨正徳十二年八月三十日 

　　请回銮疏二 

　　臣梁储等谨题为恭请回銮以慰人心事前日圣驾还宫之后京城内外官员军民人等无不欢欣喜庆祝颂圣徳不意近日以来又有此出闗廵幸之举大小人心比前尤加惶惧臣等及府部以下各衙门官员俱日诣左顺门跪进章疏伏请回銮但因未奉明旨以致一应章疏俱无由上达况皇城都城无人居守毎日护卫官军及辞见官员人等自朝至暮俱不敢辄自退出此事闗系不小臣等职居辅导与国家义同休戚不得不昧死为皇上再三言之伏望圣明宥臣等之罪察臣等之心俯垂天听降旨处分俾各衙门官员人等皆得有所遵守仍即日回銮视政以衍宗社万万年无疆之休臣等不胜战栗待罪俟天俟命之至谨具题知伏候勅旨正徳十二年九月初一日 

　　请用人随侍疏 

　　臣梁储等谨题为乞赐明旨以慰人心等事臣等窃见乗舆在外夙夜勤劳内外文武百官皆当随侍左右以偹使令今内阁并府部等衙门俱各开具堂上官姓名上请伏乞于内各点一员随侍以尽臣子之心臣等谨并将所拟旨意掲帖封进伏乞一经圣覧御笔批下施行庶使各知遵守人心赖以安慰谨题请旨正徳十二年九月初四日 

　　请回銮疏三 

　　臣梁储等谨题本月初八日早该司礼监太监萧敬等于左顺门传谕圣旨云廵幸数日即回着府部等衙门官员各用心办事钦此臣等闻之不胜喜慰然圣驾之出今已旬日邉塞险危之地鞍马跋涉之劳臣子之心不能不朝夕忧虑况今圣节在迩天下王府并文武衙门及外国四译人员进表朝贺到京皆欲拜稽阙廷瞻仰天颜以遂其山呼祝颂之诚此尤为国家大礼不可废阙伏望圣明留念早赐回銮以全盛典以安众心臣等不胜至愿谨题请旨正徳十二年九月初九日 

　　请回銮疏四 

　　臣梁储等谨题为再陈愚悃早乞回銮事伏自圣驾出京以来已经二十余日今恭遇万寿圣节凡亲而宗藩逺而外国其奉表来京与臣等在京在外各衙门官员人等皆不得一望天颜山呼舞蹈以尽其惓惓敬仰祝颂之诚况孟冬伊迩礼当时享太庙若不及早回銮躬亲奠献其何以慰祖宗在天之灵亦何以尽皇上报本追逺之意又况近京各处衙门多抄奉总督军务威武大将军总兵官印信钧帖凡调遣军马支给钱粮槩以此帖行之臣等伏见祖宗旧制一应军马钱粮非该部奉有勅旨俱不许擅行支应今乃一旦以此行之他日设有奸人乘机诈冒军卫有司不能辨别真伪一槩奉行安能保无他患伏望皇上思祖宗付托之重念两宫悬望之深即日回銮以安中外今后凡欲调遣兵马支给钱粮仍遵旧制而行前项印信钧帖俱乞停止以防意外之虞且毋使天下之人他日指为口实以为臣等之罪宗社臣民不胜庆幸谨题请旨正徳十二年九月二十日 

　　议处国计并请回銮疏五 

　　臣梁储等谨题为议处国计事近该户部节奉圣旨邉兵寒苦着户部上紧处置银一百万两差委的当堂上官一员管领亲到该镇交收以偹犒劳钦此臣等仰窥圣心轸念邉士欲加犒赏以慰其劳是即天地覆育之仁但今日事势则有大可忧者盖天下岁入钱粮自有定数分毫不可増添一遇水旱灾伤又当优恤蠲免难以充足前数况朝廷经费日増月益无有纪极即今宣大二镇城堡粮草处处缺乏镇廵等官节次奏讨银两该部题准已差侍郎郑宗仁前去整理但帯去银两不多随买随放旋复告乏今复奉有前旨不知该部又将何以计处臣等闻得太仓银库正收银两动支已尽其逓年积下余银仅有十五万两该部见在折粮折草等银亦止有二十万两又系见该给与在京军官夏秋二季折俸之数今该部欲将前项银两暂借那用仍开生员纳银事例以冀暂应一时之命臣等窃见在京军官俸粮寡薄专一仰给此银用度若过期不行给与身家养赡不敷未免致生嗟怨是诚不可不虑及照生员纳银事例本非美政先年或因紧急用兵及赈济饥民不得已偶一举行近岁以来行之太频以致人材冒滥选法阻滞尤有伤于治体伏望圣明深惟宗社生灵至计俯从臣等所言特勅该部将前二项所开银三十五万两以一半发与二镇添充买草之用存留一半发与军官养赡免令解送以弭众怨所拟生员纳银事例亦并不行仍乞早回圣驾以安天下之心以防意外之变臣等惓惓愚衷不胜恳切瞻恋俟命之至谨题请旨正徳十二年九月二十八日 

　　宗社大计并请回銮疏六 

　　臣梁储等谨题为宗社大计事伏自圣驾廵邉至今已三十余日臣等三人义应轮流一人常诣行在左右朝夕奉问起居因得少伸启沃为因居庸闗把守人员奉有旨意不容官员人等徃来是以臣等不能如愿至于邉警重务亦一切不得与闻臣等辅导无状致令皇上待之疏薄如此罪已不容于自逭矣二三日来始传闻驾在顺圣城内驻跸又闻敌人拥众去阳和邉外不逺且分营深入抢掠即今京城内外人心揺揺臣等下情尤不胜忧惧之至窃料北敌之计难测且觇知圣驾在外日久月深彼将陆续而来聚众甚多却乃藏形匿影外示寡弱使我易而无偹是诚不可忽畧尤宜周防逺虑者也乞勅随驾官军持重坚守切不可轻出接战及贪功逐利以致堕彼计中仍勅各该游击将官分布要害去处随宜分合相机战守彼虽出境逺去亦宜哨探的确方可整众星夜回銮如此则计出万全保无他患天下臣民皆知称颂睿谋神算实有出于寻常万万者矣此乃宗社安危之机天下治乱之本伏惟圣明深加之意谨题请旨正徳十二年十月初三日 

　　请回銮疏七 

　　臣梁储等谨题为恳请回銮以安人心事近日大同地方被敌人拥众深入直至应州等处抢剠伏蒙皇上独运神谋分遣将士追袭剿杀擒斩数多敌众畏威遁出境外臣等始虽忧惧既而不胜喜慰意以为邉患既宁回銮有日不惟使百官万民即得以遂其瞻天仰圣之心而随行将士亦得以遂其振旅还家之愿此诚皇上之盛徳宗社之洪庥两宫太后之大庆也今礼部具本奏请欲考求先朝故事举行迎驾及朝贺之礼縁司礼监朱经赍奏未曽奉有旨意以此未敢擅行拟进伏望皇上速示回期仍降明旨令该部遵奉议拟具奏定夺庶临时不致违悮至于各衙门近日题奏一应文书今次经司礼监面奏者亦乞照依拟票发下毋令壅滞如或遇有紧急军情应用军马粮草等项尤乞特勅各部实时查议处置许其径自差人驰奏行在庶不有悮事机臣等忝职辅导不称任使有所见闻不敢隐黙谨具题知伏候勅旨正徳十二年十月二十四日 

　　请回銮疏八 

　　臣梁储等谨题为速请回銮看牲以成大礼事今日早该司礼监太监萧敬等于左顺门传奉圣旨今特差太监张永魏彬张忠赵林赍帖传与司礼监太监萧敬等知道即今尚有邉报未宁目下不得便行所有闰十二月初一日起照旧差官轮流看牲不误大祀天地尔各衙门大小官员各要安心办事该衙门知道钦此臣等窃惟人君之道莫大于敬天敬天之礼莫大于郊祀是以我祖宗列圣百五十余年以来毎遇郊祀必于前一月躬徃看牲岁之首月卜日行礼所以天心克享而天下久安仰惟皇上为天之予受祖宗列圣之天下果然上体祖宗列圣之心以事天则天之眷我皇上亦将无异于祖宗列圣之时矣今驻跸闗外久未回銮顾谓邉报未宁便欲差官先行轮看臣等愚昧心窃未安况邉报纵有未宁自有各该镇廵等官分任其责皇上但当专其委任明信赏罚则邉境自尔无虞岂可以是为词遂欲废此百五十余年盛典万一天下臣民及各处宗藩有疑于此而具奏问故则将何说以应之此事系国安危利害不小伏望皇上俯从臣等所言收回新命即日回銮躬徃南郊看牲以成大礼则人心安而天意恱宗社万万年无疆之庆端在是矣臣等不胜恳切俟命之至正徳十二年十二月二十二日 

　　劝止廵幸并求免疏 

　　臣梁储等谨题臣等窃见旬日以来风霾大作日色无光道路相传又云圣驾将有廵狩之举中外臣民莫不心懐忧畏此皆臣等康济无能辅导无状之所致也今科道官伏阙陈奏乃其一念忠诚所发伏望皇上俯从其言以安人心以回天意仍将臣等即赐罢黜以谢天下别选贤能之臣光辅圣政用收桑榆之效则臣等感恩戴徳益深益厚终身饭疏饮水亦无复有遗憾者矣臣等下情不胜瞻天仰圣恳切祈望之至正徳十四年三月十四日 

　　辞免恩命疏 

　　臣梁储谨奏为辞免恩命事臣于正徳十四年七月初八日九年考满该吏部具题节该奉圣旨大学士梁储今已一品九年考满写勅奬谕加特进兼支大学士俸照旧办事还与诰命赐宴礼部钦此臣闻命兢惕罔知攸措伏念臣起自逺方才识寡陋平日仕宦虽稍希前辈长者之风然气禀所拘实深乏济时适用之器伏蒙皇上笃念春宫旧臣自正徳元年以来九转臣官以至今职中间骈蕃之赏赉荫叙之恩荣尤有不一而足者臣扪心揣已辗转思惟有何功徳而受恩至此兹当九年考满之际正拟推譲贤能力求休致庶上不累圣主知人之明下以全臣子知止之义顾值时方多事未敢遽言已私姑欲更俟旬日方可决陈前恳岂意今日乃复蒙此殊常恩典此臣之所以扪心揣已尤不敢循例祇受者也臣之此情实出肺腑伏望皇上体臣微诚恕臣罪戾凡诸恩典俱容臣一切辞免姑令臣暂且照旧办事候日下时事颇宁即许臣力辞求退则臣之受恩愈益深重矣为此具本亲赍谨具奏闻伏候勅旨正徳十四年七月日 

　　郁洲遗稿卷二 


　　●钦定四库全书 

　　郁洲遗稿巻三 

　　（明）梁储 撰 

　　○奏疏 

　　请回銮疏 

　　臣梁储等谨题为圣武既彰乞及时回銮以安羣心以答天谴事仰惟皇上为社稷大计不得已率师南征今罪人既得驻跸未归虽因臣等屡谏奉有秋后振旅之旨而近日以来都民惶惶或云每至夜间彼此相传以为耳目有所闻见互相惊恐不能安寝及行质问来歴则又各相推托莫知流言所自臣等窃惟圣驾所经万灵拥护岂宜有此或者因今岁郊祀报本之礼尚未举行天地之心容有未安自去年八月至今年七月宗社祭祀俱未亲行祖宗之心亦容有未安太皇太后大祥已过升祔之礼亦尚未举太皇太后神灵又容有未安凡近来所传人心惊疑之事其实非人心之自惊自疑也安知非天地祖宗及太皇太后在天之灵特欲用此惊动以促回銮之期也哉况今所获反贼宸濠等各项船只湾泊江上已经数月事乆变生难保必无又官军众多马疋草料日渐缺乏畿内府县供给尤艰且南自仪真北至张家湾沿途迎候人夫数十万计俟候月乆不敢辄散吞声忍苦莫由上达而延绥地方每报敌骑纵横拥众出入临边居民自相惊动是皆臣等日夕忧惶皇上所宜深忧逺虑再不可迟延玩愒而不肯即归者也伏望圣明上体天地祖宗太皇太后皇太后之心下念行在兵民万方黎庻举首蹙额朝夕喁喁之望深维大计即日班师俾人心无复惊疑则传闻之事自然止息归以成功告于郊庙社稷以泽天下则国家万年无疆之福端在是矣臣等扈从无状平日入告之言罕蒙信用今兹所陈于系尤重若复不蒙听纳则臣等死有余罪矣臣等下情不胜惓惓恳切祈望之至 

　　议郊祀旨 

　　臣梁储臣蒋冕谨题今月初十日该司礼监太监魏彬等传谕圣意以明年正月郊祀天地日期既近欲暂于南京行礼命臣等详议可否臣等闻命之余不胜惊惧反复思维决以为不可谨以愚见条列于后伏望圣明采纳停止前议早赐回銮以成大礼使天下后世无得而议宗社生灵不胜庆幸 
　　一我太祖髙皇帝每遇郊祀大礼前期已行慎重临事尤加敬谨圣言谆谆备载祖训诸书列圣相承守而弗失况我太宗文皇帝临御之日虽因国有大事不得已亲征巡狩及至郊期将近随即先事回銮未尝废礼在于今日尤当遵守 
　　一我孝宗敬皇帝尝因圣体违和未能出朝不得已暂改郊祀日期然中心兢业甚不自安每语近侍羣臣以此为歉及至圣体康复躬成大礼然后圣情悦豫在于今日尤所当法 
　　一臣等考得南京郊坛配位洪武时止有徳祖一位自迁都以后京师郊坛止以太祖太宗并配今若欲于南京旧坛行礼既不可除去徳祖配位又不可擅设太宗配位此事体至重至大臣等尤不敢妄议 
　　一郊礼以敬为主其牺牲制帛等项皆须预养素办乐器舞生仪节等项皆须预谨素习不然不敢行礼今若仓卒措置取具一时卤莽茍简徒为亵渎其为不敬孰大于此臣等岂敢阿谀茍从以速天谴 
　　一皇天眷佑我国家笃生我皇上以为天下民物之主今皇上父天母地继体祖宗正宜法祖敬天子育黎庻以尽报本之道若郊祀一事或有不谨则报本不诚天心不享天下臣民何以蒙福是以臣等不敢不摅诚尽言冀回天听頋前所陈事宜一时愚昧不能尽意罪该万死伏惟皇上宥察 

　　议郊祀再疏 

　　臣梁储臣蒋冕谨题连日该司礼监太监魏彬等传谕圣意谓欲暂于南京郊祀旧坛增减配位以便行礼臣等闻命兢惕莫知所为窃惟自古帝王郊祀天地而以祖宗配以尽报本反始之道皆天地之常经古今之通义未有辄以已意擅为增减者也我朝郊祀之礼初都于南京而奉德祖以为配继都于北京而奉太祖太宗以并配皆百世不迁之祀旧坛配位则有德祖太祖京坛配位则有太宗德祖配位既不可迁而北太宗配位又不可奉移而南不知今日仓猝欲行郊祀于我二祖一宗果将何以奉配天地臣等反复思之决然知其不可况二祖一宗奉配之初既博考于圣经又详集乎廷议既诏谕于宗藩又诏谕于天下不知今日欲有此举亦能如祖宗之时从容廷议诏告否乎此臣等所以始终决然不可也伏乞皇上俯从臣等先后所言停止前议早赐回銮恪遵旧制躬成大礼宗社生灵不胜庆幸 

　　议郊祀三疏 

　　臣梁储臣蒋冕谨题臣等窃考我朝郊祀配享之礼在洪武年则遵奉德祖以配天地在永乐年则并尊德祖太祖同配天地盖德祖配位居上太祖居次此南京坛位之制也至洪熈宣德以来并尊太祖太宗以配天地盖太祖配位居上太宗居次此京师坛位之制也今皇上偶因讨贼之故欲于南京旧坛仓猝行礼且又有增减配位之谕岂非欲奉迁德祖配位于他所而增设太宗之配位于太祖配位之次也耶若然则失礼甚矣盖德祖配位乃太祖当时躬自奉安者太祖配位乃太宗当时躬自奉安者子孙万年所同瞻仰今若擅迁德祖配位而奉太祖居其处又奉增太宗配位居太祖之处则太祖太宗在天之灵岂能自安乎祖宗之灵既不自安而皇上之心亦岂能自安乎况人臣变更旧制朝廷自有明法臣等二人安敢辄便轻议自贻诛戮伏望圣明断在不疑勿徇浮议以紊旧章早速班师回京以行大礼则天地祖宗无不歆飨万方臣庻同被庆成之泽臣等下情不胜恳切愿望之至 

　　乞致仕疏 

　　臣梁储谨奏为乞恩休致事臣久居内阁职业罔修扈从南征尤无寸补及罪人既得未覩回銮倍切忧惶莫知所措幸赖圣心颕悟亟命班师万众望之欢声载道皆谓圣明天纵德政日新还京之后必能深处穆清増修德政化成天下羣黎百姓自此有息肩之望矣臣积忧既久魂魄未招闻此好音始有生意岂不欲再陪鹓侣拜舞殿廷饱食安居望覩太平之治也耶顾行年七十疾病乗之心既健忘耳犹重听以此卜之决无久生之理此福过灾生之兆亦德不称位之所致也臣虽愚陋岂不自知敢以至情控于君父伏望皇上特垂睿察容臣致仕别选贤能以充任使臣无任瞻恩激切之至 

　　乞休疏 

　　臣梁储谨奏为老病不职乞恩休致事臣猥以庸才误蒙擢用滥竽内阁荏苒十年禄秩益増瘝旷愈甚妨贤误国之罪盖已无可言者若更不求速退其何以稍全晩节于将来哉顾频年已来銮舆屡驾既逺巡闗后复讨贼江南方圣躬勤动之时非臣子自图便安之日臣是以有怀耿耿末由陈乞今幸天心助顺圣武惟扬罪人既得回京有日逺近臣民咸知欢庆臣之愚恳亦可以具陈于君父之前矣况臣以七十之年当百忧之会惊魂未定灾疾横生心最健忘耳尤重听梦寐颠倒有兆不祥以此占之决无久生之理就使黾勉入京亦决不能趋朝供事矣伏望皇上哀怜旧物即容致仕俾臣得以服其命服生入乡闾展敬先祠祭扫坟墓誊累颁之诰命上告先代之灵不敢期望久长但得少延数月而后辞世则臣所以蒙被恩泽者愈益无穷矣臣之此情甚是窘迫若复不蒙睿察不容即去徒使臣淹留卧病受人嗤笑忠孝既于焉两负身名亦従此俱丧则皇上之所以留臣者无乃适所以益臣之疾而重臣之罪也哉臣情迫词促不敢文饰无任恳切祈望之至 

　　辞免恩荫疏 

　　臣梁储谨奏为自揣无功乞容辞免恩荫事嘉靖五年正月初八日该兵部差人赍送咨文一角到臣开拆内开嘉靖四年十一月二十日该司礼监太监戴永传奉圣旨朕入继大统致仕大学士梁储与定大策又逺至安陆迎扈来京其功难泯照蒋冕毛纪例还荫他一子做世袭锦衣卫指挥同知兵部知道钦此臣八十衰年茍延残喘温然天语忽至林泉臣感激之余继以涕泣顾惟自念实愧无功岂可以昔时一日之微劳受今日踰涯之世赏此臣之所以百拜陈情决然辞免不敢祗承者也臣请具言之昔武宗皇帝大渐之时深惟宗社大计实有我叔父兴献王长子宜入继大统之命臣等既趋至角门该司礼监太监温祥等八人御马太监谷大用等三人同传奉慈寿皇太后懿旨令臣等钦遵遗命撰冩诏书颁布各王府及中外文武等衙门并天下臣民知会当是时也臣等但有含哀收泪同词翊戴而已但有循用累朝典故以慎终正始之义载诸诏中以慰安上下逺迩人心以明示天下后世而已但有续拟合行事宜与内外文武诸司各供其事以竢銮舆之至而已臣等夫何功之有哉迨至次日臣即与迎驾诸臣星言速发经旬而至安陆既仰瞻天日之表旋侍驾辞陵而行当是时也臣等但知恭扶日毂翼龙以飞而已但知夙夜匪懈以事一人而已但知视于无形听于无声或先警而驰或后跸而至庶少尽其区区周防过虑之微忱而已况銮舆所至风日清明庶民子来百神拥护貔貅夹道靡敢怠遑舟涉大河如履平地此天与人归之明验祖宗在天之灵佑启致然也臣等又何功之有哉且自昔内阁大臣中间岂无功德懋盛之人然其子孙未尝有越受锦衣三品之职者近蒋冕毛纪等虽蒙特旨授之终亦辞而不拜盖以旧章成宪不敢违越故耳况臣素乏才猷尤无功徳昔年致仕已叨承荫子之恩今日家居又安敢冐武功之荫臣是以不避斧钺陈此至情伏望皇上体老臣戒得之心宥尘渎不恭之罪容臣辞免前项恩典以保全林下晩节则臣之所以感戴圣恩者益无穷尽矣臣下情无任瞻天仰圣诚惶诚惧恳切屏营之至 

　　郁洲遗稿巻三 


　　●钦定四库全书 

　　郁洲遗稿巻四 

　　（眀）梁储 撰 

　　○记序 

　　广州新开西河记 

　　吾广州城濠之水出入旧有二道在东南隅者由永安桥而北入中折而西至归徳桥而止在西南隅者由太平桥而北入中折而东亦至归徳桥而止及潮汐既退则二水中分而出若相背驰然者谈者病之久矣今巡按广东监察御史南昌涂公相之始出京也则尝闻其语于广之士夫矣答曰某未至仙城是未可以悬度也既而使车至则有监临乡试策试武举巡按当行之务盖未遑也既而登镇海南望慨然叹曰此固岭以南一都会之地然水中分而出非一方悠久之利也三司诸公皆曰然归而以地图呈公既谛观之曰夫归徳之水中分而出者以太平之水直流迅急今移建太平桥于城西十四铺之东浒而用其疏凿之土填实桥南北之水道则环城之水自然合流东注而并归于一道矣于是从此桥之西而益凿之或因其洼下以为深或顺其地势以为曲深皆丈二尺广皆七丈长直过十八铺栁桥馆迤西之南浒而水由桥中入以出焉长可四百余丈其疏凿之处或有与民居相碍者则别以官地官帑偿之他日东浒之桥宜仍曰太平存旧额也南浒之桥宜扁曰大观侈新制也大观之坤隅又宜镇以观海之楼于以观风问俗望氛祲而察灾祥无不可者众咸对曰然又明日则通判刘君瓘李君公信推官孙君益徃视事焉归而以财用所需为请公曰府库不可妄费民劳不可烦役近岁有官鬻淫祠之值有问刑罚赎之余皆贮库以俟用其支此以顾役乎三君应曰诺未几知府范君禄至又从而综理之于是良工受直而克勤耆民分曹而劝劳费用节故财虽少而不匮用财当故事虽半而功倍比公至自南巡则役已告完矣广人士乃拏舟而纵观之见水之环城东注者有顾我欲留之意见水之出入西濠者有萦回旋绕之势其外又得珠江巨刹而左镇之昔之僻地今即通津居贾行商徃来络绎脱遇风涛骤作则千艘万舫皆可以衔舻而入避喜曰兹固昔无而今有者也既而范君洎同知朱君鼐軰偕来以记为属予谨追惟往事而并志之曰斯河也昔巡抚都御史姑苏叶公盛韩公雍俱尝有志于改为矣叶公欲修文以致治故先斥盐司废仓之故地以大开府学之黉舍韩公欲讲武以卫民故先作南门归徳之重楼以新当时之耳目然修学成而叶公迁重楼作而韩公去故改为之议辍焉厥后都御史桂阳朱公英始委官议作之议者以为帑金非万两计仓粮非万石计丁夫非数千名计日月非假之以周岁则土木金石之功未易就朱公怃然叹曰吾方节用以爱人可遽劳民而伤财乎竢力役寛民心恱乃徐议之耳呜呼朱公谦让未遑于四纪之前志在安民公今审度于一心协谋于诸司择二三贤守佐而委任之曾不踰三月而一方悠逺无疆之利肇于此又未始伤财劳民也岂非所谓殊途同归者乎公又尝奏设三水县以寛三县迎送之民力别建乡贤祠于府学之西俾吾邦士夫有专祠不至与名宦相混淆似此之类不一而足其有功于广人甚大予老矣傥更一二年而不死尚当为广人嗣书之嘉靖丙戌九月戊子 

　　送陈文用任潮州推官序 

　　陈文用拜潮州推官之明日进见于天官冢宰尹公尹公语之曰大郡明刑之任非豪杰士不可今天子好生之徳洽于民心正有司以人事君之日而亦豪杰自尽之日也其不知所愼可乎于是文用将阙辞闽中同年以不肖与文用相得为深而潮州之地于南海东或能知其风土谊不容黙而为之言曰潮州自韩吏部为刺史之后易治之俗至于今是頼宋有陈尧佐通判洪天锡司理亦有徳于民者文用行矣将仰止韩吏部继二君而益大之乎文用之为人予知之矣通今博古旁及诸书平易一心吾軰推重不肖与之游一载未见其暴慢之容不易得之材也闻其尊府君抑斋先生为志不欲多上人诸父如侍读先生宪副先生皆迁自柱史有名称今三老之典刑犹存而伯兄宪使公荐扬中外又行且大用矣文用之所得者其家庭之所养者深乎以文用而潮之刑不足明矣且文用之所学者非吾夫子之春秋乎六经之有春秋犹法律之有断案是固吾夫子之刑书也春秋之时美恶隐矣其君臣父子夫妇长幼朋友之间皆失其叙为俗者既惟知事小慧而忘大道为国者又惟知背公义而市私恩则其于政刑之间所谓钦哉惟恤之意利用听断之明者其不见于世也可知矣发擿为明与姑息为爱之惑后世其不免乎夫子假鲁史而修之其属辞比事微而显隐而彰其事存乎正一王之法其心存乎垂万世之律其微辞奥义虽或时为三子者所隐晦而学者果能以平心正意读之而设以今日之身处之则其大义之数十者炳然在目而是非邪正得失之鉴在我矣文用以此学取魁天下其讲之熟矣举而合之于当今之律令引而伸之于凡物之大情其于明刑也何有哉竭其力以称吾君相之心以副吾诸友相望之意君家之所传固如是乎 

　　爱菊翁挽诗序 

　　吾友陈大理成斋子谓予曰爱菊翁者锡山华处士也翁生世七十有九年才智有余而不肯过用其心赀财有余而不肯过享其奉凡所以孝友于家敦睦于族洽比亲友而周恤乡党者足以厚风俗裨政教绰然君子也用是故乡邦人士庶尊卑小大咸敬而慕之没之日至空市以奔哭赙吊或又作为歌诗以寄其哀思之意是固翁之徳有以感之子其惠一言余乃取方伯陈公所作行状与匏庵吴公所作墓铭篁墩程公所作家传而合观之始知翁所以见知前軰者固自有素不特吾成斋子独称重之而已也且夫太平之世未应无隐逸之人然所谓隐逸者岂必深山空谷托版筑渔钓杳然絶俗而离世始足称其名哉凡邱园城市抱闗击柝皆可隐也今翁之居鹅湖也所居者邱园也然尝过锺阜登泰山入瞻六陵返观震泽浩然有长徃之志虽谓之通隐可也岂与夫拘挛枯槁之士自以为洁者哉余既重成斋之请而知翁之贤因为序诸巻首以慰乡人之思翁者 

　　送白秋官还南都序 

　　仆从士大夫闻南京刑部郎中白君辅之之名屡矣前岁君来觐阙下仆始于大司宼庭下见之及客岁君再至复数得接焉听其话言接其矩度喜其忠厚周愼而知其胤祚未艾也君还留秋曹诸君属言为赠猥以及仆仆闻之自古太平盛治之世天恒为之锺和毓秀笃生俊贤使其用志忠良为国黄发既以寿乎国脉亦足以裕其后昆是皆天实为之有人力不得而与者我国家功成治定克当天心受福无疆延及臣庶凡忠良黄发之出后先相望所谓可以寿国脉裕后昆如司宼公者不少矣然求其子孙之贤不违父志为士大夫所称道如辅之者又何其不易得也岂公之所以示法于家者有道而君之所以敬承于后者有非寻常所得而与闻者耶世常言世禄之家如再实之木其根必伤使皆如君也则正所谓世济其羙耳庸何伤乎君行矣叔氏方南归未返而太夫人尤思君不忘君何时当将母复来乎他日西阶肃客雨窓论旧君如续有所叩尚当次第敶之 

　　锦里椿荣诗序 

　　陈留刘养拙先生由正统辛酉贡士授山西平定司训转山东黄邑教谕迁南京国子助教至成化癸夘始以吾司直考绩恩受封翰林院编修文林郎而解职焉前后在职余四十年居都城又十余年中间虽亟得还家然凡所以筑室而嗣祖开径而怡老者力未暇以为也今秋忽动归兴适司直当奉命出使得随侍而过家焉此锦里椿荣之什所以作也或曰先生少秉清操平生惟惓惓以忠孝正直教人炫耀夸毗固非素志如前史郊迎负弩之说恐未足以为先生荣也答者曰在先生则奚荣于斯然乡里生贤实不易得生福寿人亦不易得陈留既古名郡而有莘里者又伊尹氏所以处而兴也入国朝百余年来尚未有翘然显者山川灵淑始于先生父子乎发之今徳星使节归照里门是虽一草一木亦将沾被光采而况其父老子弟有不自以为庆者乎是则先生之荣固陈留乡里之光而亦非特先生门户之庆也诗曰岂弟君子邦家之光余请于先生父子亦复云然因笔之为诗序 

　　送萧县掌教邝先生之任序 

　　某昔从伯氏学主羊城邝中美先生家时伯氏与先生甫逾弱冠而某裁总角伯氏与某随领乡荐而数年先生亦得举今从乙榜受萧县教谕追念畴昔忽忽若前日事而月征日迈不觉过人间世已二十载矣怅焉太息者久之载念先生于尔时文学已为侪軰推重某方学为应举文字而先生亟称誉之是无亦引进之云耳非某眞有过人可喜者也今先生数竒又如此乃使某得着鞭先焉岂非命也哉然先生处此未尝有不平之鸣■〈贝示〉众人之得丧若飞鸟之过目无叹羡诋毁之意而于某也加亲爱恋恋焉濒行又以赠言见属何先生之落落无忮心也推是心徃将他日居要道容天下之贤而推毂接引之无不可而何有于一邑之教哉昔三代盛时其君子盖莫不以仁智为学而其为仁智也盖莫不以爱人与知人为务后之君子其文章政事足自见于世者众矣何其能知人与能爱人者之寡见也岂非以人为异乎已之撰而又预恐其足以妨已之所为乎先生之于某也识之于童丱之年以至于今而爱慕之情不替不肖不足以当之然先生知人与爱人之实于此亦可以窥见其一斑矣萧之人士其必有广徳心而兴焉者若徒志于文章政事求自见于世而已岂先生急望于诸贤者哉于先生行姑书此以俟 

　　奉贺大方伯琴山王公序 

　　去岁我皇上承先帝遗命入继大统厉精图治百度维新中外臣工咸称厥任时广东右布政使缺上命按察使淳安王公为之未几而左布政使之命复下盖盛事也公视篆未期月而政行惠流广之诸生咸谒予而言曰公昔长行台有激浊扬清之任今官行省有承流宣化之责而皆廉勤公慎匪亟匪徐岭海旄倪更愿借宼君一二年而惟恐不易得今执事髙居林下独不能为生等揄扬之以慰吾乡党祝颂之意乎予曰诸君之言是也然公家世徳之长与福州士民前此去思之实诸君亦尝闻之否乎予昔过严州爱其山水明秀闻去淳安十里所有乡曰环水者尤风气融结之地而公之逺祖始居之英灵郁积之气锺为竒杰二十余世始发于公之父叔俱为良二千石再发于公与其仲弟少参君俱为方面重臣名位功业尚未可量也是岂偶然之故哉予又得闽人去思碑而读之知公在正徳年自省出守福州时瑾贼方乱政害民逺近岌岌公独能端勤安靖民不扰而事亦集既迁福建参政贵州按察使阖郡士庶犹思之不能忘是岂声音笑貌所能为哉夫以公家世徳之长如彼而福州始政之善又如此则公之今日所以显扬光大悠久无疆者夫岂无自而然哉然则古人所谓源深者流逺积巨者发迟基厚者室坚令终者有俶其言盖不谬矣诸生既闻予言遂作而谢曰不亦善乎生等已幸沾公徳泽又因执事获闻所未闻请书之为公赠予曰诺 

　　送张本充京行序 

　　先生去南海教仁化满九年而归两阅月矣仰椿萱之偕寿俯棣蕚之聮芳目庭阶芝兰之秀思丘垄水木之恩甘旨方将亲知己集肆筵甫尔邻里俱来两月之间匆匆犹一日也尊甫公曰凡吾今所以优游卒岁者帝力于我何如王事有期综家有人汝不可以家事稽王事先生领命遂行亲友十七人饮饯之于石门之下执爵而进者曰仁化僻在韶石之阳士不举有司已非一日先生考绩乃举二人其间县令佐缺当道摄以先生亦克有治先生何道致之以为先生贺从前而赞者曰运先生此心令一县可也守一郡可也宰天下可也请以为国家贺复举白而扬言者曰贺先生以贺国家先生之能吾軰之光也独不为吾軰贺乎山水长存好事不偶斯会也石门之灵其有黙相者耶固可为石门山水贺也于是执爵者导先生饮诸在坐者以次饮举爵无筭从侑以诗不能诗者罚予因序以为羣玉前驱云 

　　送冯时雍之任序 

　　戊戌之春礼官会试天下士居乙榜者三百有竒人制若曰诸士其各为予学官式用养成予多方士礼官咨之铨部时南海冯时雍署袁州府学司训事人且有为时雍不足者时雍独蹙然曰骅骝騄駬蝇附尾者且千里然而垂耳盐车曽不得与凡马齿古豪杰之士不得于世者则然矣吾何为有不足之叹非分之冀哉吾之所以不足者特以生全盛时得读先人书作清闲官恐无徳业可以导人悠悠九载间遂白驹过隙耳未知他日得人有如菁莪茂材如汉之陈重者否所至有治声如唐之卢肇者否奉行荒政为朱紫阳深噐重如宋之赵善坚者否陈卢軰生汉宋间为袁先哲名人磊落卓荦之士生今世独无天下名人者哉无之吾固不足有之吾尤不足吾何以不足吾未有诸已也问者伟其言而多之翰林吉士梁储其亲友也笔之为时雍逺行送庶几哉袁之人相与懋成其好事云 

　　贺阁老西涯李公七十诗序 

　　正统丁卯六月九日吾西涯李公实始生于京师玄武湖之西浒是时也我国家方重熙累洽之日而是湖也尤京师委祉发祥之地公之先少师又积善存仁实家于此有克昌厥后之道是三者相与会合而无间故公之生也锺和毓秀全备众美仁义忠孝乐善不倦自少至老徳无二三虽道不相谋者亦必以公为君子至公秉钧握轴谟猷宻勿口不言功以人事君常若不及弼谐先帝身致时雍受遗诏辅访落鞠躬尽瘁不避艰险不幸值权奸干政时事一变又能处之以巽而行之以渐包荒持重圗善厥后卒能感悟明主殄除元恶旧章成宪率由罔坠反正之功于兹为大然则天之所以慭遗元老与先帝之所以顾命旧学者夫岂偶然之故哉乃若根本六经沈浸子史作为文章其书满家若入告奏议之文代言应制之文纂修笔削之文其所以用之朝廷邦国以训敕臣工敷贲四海传之于千万世而不泯者其为用也大而博矣若夫碑志序记声诗词赋在公文章中又为余事然叙事如书铭赞如诗简严如春秋雄深雅健如司马氏或清新俊逸而有余味或纡徐含蓄而可深思或至足之余溢为竒怪沛然莫御而皆安流盖不专一能兼具诸体传之后学皆可为法古人所谓一代不数人者是固宜然矣储无似获侍教于公今且四十年近岁又辱公推毂起从南部入居内阁与闻机政自公谢事后储则无所依归矣然犹知遵用公画一守而勿失早晩欲编缉公阁中二十年小大制作以类相从请公再经目而以一语识之庶俾后来有所矜式使毕此志则储亦且归老于南岭之南矣明年此际虽欲再从吾邃庵戒轩诸公作为诗歌以祝公寿且不可得而况至公百岁之年又安得再从杖屦侍公逰乎兹因公初度之辰述公徳业文章之盛与储区区景慕之情庶几与诸公之作亦互有相发云 

　　俞尧卿寿七十诗序 

　　江都俞尧卿先生居人间世七十年八月十四日其诞辰也嗣子指挥敏自宁夏还京师将南归称庆膝下于是大司宼闵公而下凡八人皆先生从叔宪副公之朋旧也翰林学士王公而下凡三十二人皆敏京师所过从之羣彦也咸相与作为歌诗登之图轴附敏归致颂祷而余获遍观之重称叹焉诗之言人人殊然所以称寿赞徳道几筵衣冠之盛期传家胤祚之长者其意固不异也予复何言哉顾予为举子时实出吾宪副公门下后徃返江都数四受爱先生者不浅凡先生之寿且富而多子孙者予知之详矣请复言之先生虽武弁家自少厌投石超距之习孝亲友弟勤生节用以殖其财凡宪副公之所以获专心问学无内顾忧得为清白良有司者盖先生之所助者多矣况先生聪明闿爽舒旷坦夷虽终日燕笑未尝失色于人当其周穷恤患排难解纷时能竭力为之无倦意盖缓急危疑之际有足倚仗者则其获福于天而见称于士大夫者非偶然之故也今从孙百户兰既足嗣先公之业而敏之才猷胆气复能输绩于官效劳于邉若倪寛卜式班定逺之所为者其季子攻从子敦軰又俱已崭然见头角于庠序中他日继吾宪副公芳躅而起者庸不在兹乎然则先生福祉其尚未艾也余又将泚笔书之 

　　送大司空李公之任南京序 

　　今士大夫宦于两京者或自北而擢于南或自南而转于北未尝有定制也然常欣于北转而病于南迁岂留都安逸之福不足以当近幸之荣也哉意者大江之南其风土尔殊北产者或嫌于将息之异宜而久宦中朝者亦厌于江湖之逺渉盖或然耳然吾观大司空李公之意则不如是公固北产也由都御史为侍郎亦既有年以一时人望歴数之公宜在六卿之列矣今既拜南司空之命顾无几微不足之意见于言面其噐识岂易量也哉储闻公昔在成化时适安南与占城交恶公以给事中被命充正使奉玺书徃广藩议处其事人多为公忧之者公恬然就道卒能以檄书之词得安南要领其风节如此矧江南风土虽异中州较之殊方孰为难处公在吾广三年犹未尝戚戚今正位上卿奠天子留都公其肯以为不满乎且留都万年根本之地大蠧宿弊岂曰无之张弛从违最宜中适士论固难此久矣公兹行也能不以易心视之则主恩之报庶其在此矣大司徒何公少司徒王公顾公属储言为公赠聊为公僭书之如此 

　　送毛廷用司断中都序 

　　鳯阳根本重地国家建中都焉设指挥之卫七千户之所三十六皆于留守司焉统之留务既繁其狱讼之不易齐可知矣而留守司例不自听断则又惟断事司焉专之夫以留司断事之为重也如是茍畀之匪其人又奚可也弘治辛亥八月所司以断事缺告铨曹得广东副断事毛廷用而迁用之以君九年绩最也当矣而士大夫之识君者又以君经歴龙骧典署上林既洊有能名至于副断广东则职务之余并能旁及他务可谓能也已今不加显擢而但畀兹任或者未慊然于中乎然予一再见君君既无喜辞亦无怼色方惓惓求一语为劝戒其所存者又何如也因为之歌以诒之曰繄中都其何所兮在长淮之间矣胡郁葱其朝暮兮护万载之山矣杳吾望之弗及兮羡子牵之间闗矣尚祥刑之有暇兮寄吾什之余删矣再歌曰惟古圣之敷教兮曰明刑以弼之何后代之淫逞兮并原意而失之易明慎而弗究兮书钦恤而拂之所贵人之厚徳兮思解弦而易之庶丰沛之遗黎兮尚嗷嗷而今一之歌竟酒阑余懐未巳又告之曰司刑者下民之命也昔于公治狱有阴徳子孙果克称其门闾闻君有二丈夫子方采芹頖水君行矣尚加勉之矣 

　　送梁克龙之平乐序 

　　直广州之南五十里山之如仓如囷如圭如笏如釡锺屏障者众矣独抱旗之卓然秀异者实为之宗居抱旗之四垂兼山水之羙具禽鱼竹树之胜有衣冠文物之懿者惟泮浦一乡为然克龙之先实世居其间自其大父与伯父亦尝以科目出仕矣而人以为未足以当山川之秀意者其大发于克龙乎克龙自领乡荐入太学今二十年始从吏部选得一平乐知县以行又何其蕴之大而发之迟已所遇与人所期者未合也余则以为噐大者晩成徐行者逺到君子其亦勉之而已且夫握七品之符任专城之寄有父母之道焉劳心以抚字之毕力以扶持之虽由此而跻崇陟要可也他日虽以姓名配兹邑亦可也然则平乐虽小安知其不为克龙大用之地哉昔卓太傅之在汉固尝位三公封列侯矣然后世所称者宻县之政云耳非以至三公封侯也此在克龙加勉之耳余不佞以克龙之素知于我也恐其未释然于兹行也故以此言期之 

　　贺曹侍御考绩受恩序 

　　御史古官也在我朝职任尤重盖自郊庙朝廷以达于四方万里其供事于内与将命于外凡所闻见皆得究而言之至于纠违贞度举贤律贪宣上徳而达下情茀丰草以培黄茂皆其分之所得为者也士有志用世而居是职岂不足以罄其所蕴耶窃尝闻之御史者湏严重平恕不激不随其人也毋求其赫赫表暴之名而毎究其有体国爱民之实如是者始为得体若夫露才扬已喜擿瘢疵所以自任者轻而所求于人者甚重此其于时誉得矣不知于治道有裨乎否也新蔡曹君鸣岐始以进士出宰祁门莅政五年部使者荐其贤能至于再四迨升兹职励志弥坚尝被命籴粟于邉不三月间平籴至六亿余石盖事集而人不知扰归而巡视甲乙诸库再巡视东城与京仓所至风裁凛然既三载考绩吏部得受敕封其父母及妻于时士君子之知君者皆以为君之为御史殆所谓严重平恕不激随而务实者也其受锡命也宜哉其僚宷来属予文贺之且曰君之所宜贺者三能举职一也禄逮亲二也今将出按南畿得便道过家称觞膝下三也公能无一言以道之行乎余因举我国家所以重任御史与士夫所以评论治体而推重曹君之意并以诸公属序之语而书之于巻如此君今年力方刚万里修途发轫伊始他日当为君续书之 

　　送马廷羙复任安东序 

　　大臣子姓筮仕者大抵皆乐居内职而不屑外任盖生长富贵之中力不任于奔走才不娴于吏治一旦寘身州县簿领间前有追呼迎接推谳之烦而后无宿昔朋旧过从之乐所以不惬然于外任者亦无怪乎其然也钧州马君廷美以今大司马友松公长子蚤承家庭之训读书胄监殆二十年方谒选吏部公语之曰凡臣工无内外大小其所治所食者皆天职天禄虽君相犹未敢视为私物用为私惠人其可有觊幸于其间哉但当尽吾道以俟之耳既而得安东大尹以行公又命之曰凡臣子以不欺为忠养志为孝汝辞亲作宦寄兹民社但当竭忱敬事庶几古人不欺之义则夫所谓以志养者亦于是乎在矣可不勉哉君承命之官不敢违坠泊然布素以示民俭蚤作暮思以示民勤循行阡陌劝相不倦积粟至十余万石以为邑民水旱预备计他邑狱讼不决或有望君而来控者是亦可谓能其官岂止于与贵胄子姓不同而已哉先是君考绩至京师御史何君仲衡刘君宗敬曹君鸣岐尝属余一言为赠既两月君又以述职至重申前请余尝读史见迁固诸公所传循吏事未尝不追思慕其为人今天下太平百余年敢谓无循良守令若前史所述者愧余寡陋未获尽见乃幸于良臣家见此贤令尹岂非国家盛美之事而余軰所宜籍记不忘者乎惟君勿怠宦成益图报称古之所谓循吏是则三君所为殷勤属赠之意而亦余区区爱助之意也 

　　送四川佥宪张彦充序 

　　自井田制不行后世如屯田之法犹有寓兵于农之意然大抵出于一时作于一人随起随废未有立为法守贻之永世者也我祖宗创制立法在外都指挥使司所辖多有屯种之田其制盖百人为一屯种田若干畆岁课粮若干石居常自力于农无坐食之费一方有警亦可调以从征其逓相统帅既各有人又虑夫军民杂糅文武难相禀摄特置按察司佥事一贠往提督之盖总其纲纪平其曲直不特考其课最而已也近四川按察司员缺张君彦充以兵部司务升补其任士大夫闻者徃徃称为得人而吾乡里诸君又惜以吾彦充之遽去使吾曹无与为善也余窃以其言为过矣昔予侍大司马朴庵余公坐公言吾会广中诸贤固少然见吾本部司务张彦充与眉州知州许天爵二人者皆不易得之才也以二人者占之广固多竒士乎余时唯唯归而识之公今去部且三年而彦充果有兹擢许君亦升太平知府去矣岂非宰司之知人与士大夫之舆论有不可掩者哉彦充兹行冠豸执法旬歴乎东西川之间寛猛相济使民庶聴命军伍乂安国家良法美意不至有偏而不举之弊则所以増光于乡里而惠其友朋者多矣何必朝夕聚首乃能相与为善乎始余家食时见民田与屯田相参错率多被侵蟊之累控诉纔已旋复被侵蟊如故此民讼之所由不置也倘此弊在东西川亦然则夫所以处之者又岂无其道乎况今敕旨丁宁所以属望乎使臣者甚重彦充其勉之矣司马公之所期宰司之所推公论之所归尚求无负焉可也 

　　郁洲遗稿巻四 


　　●钦定四库全书 

　　郁洲遗稿巻五 

　　（明）梁储 撰 

　　○序 

　　送郭天锡知徳兴县序 

　　中国当典午与赵宋南渡时衣冠避地多自北而南者今江浙闽广之士皆昔贤之后是虽山川英灵融结之气锺于人物然亦岂非积厚流光之所致耶郭君天锡盖有唐中令公后宋末有经干府君肇迁于广逮天锡之世则十数传于此矣中间谱乗残缺仕不闻有甚显者唯宣徳正统间太守府君始起家进士出宰金华民心恱之留十余年遂守金华以没则天锡之世父也维天锡积学于家举秀于乡偕计至京师屡试于礼闱不遇乃就选天曹得宰饶州之徳兴徳兴江右壮邑也天锡将复绍金华之烈而追配乎古循吏之政不难也而天锡且撝谦不已猥以赠言见属愚尝怪天下英才如此其众平居讥评商确髙自儗伦者不少至于临民莅政徃徃有不能满人意者此其故何也岂其智识之不足以趋时而才力之不能集事欤然夷考太守君之在当时亦惟平易近民悃愊无华而岁计有余固未尝露才扬已以干誉于人也愚获交天锡有年其开明朴茂盖有前軰长者之风而能世其家学异日政平民恱闻望四驰百姓虽欲借宼君不可得使人知临民莅政可慰满人意者唯恳恳爱民者能之其虚骄张皇髙自儗伦者或未必能之也若是则凡所以补于士习者不既多乎愚闻昔中令在朝以一身用舍繋天下安危然功髙而主不疑位极而行无毁说者以为公所以能如此非有他术亦出于诚心直道是岂独郭之后人所当取法哉天锡绳厥祖武其于治民有余裕矣 

　　送林给事使暹罗序 

　　皇明天覆万国既正方域以安黎元至于四译君长之当嗣位而来请命者亦为之遣近臣往封之非以勤逺略也置其君所以安其民古所谓王者无外之义也于成化十八年七月甲子暹罗国王臣某遣陪臣表贡方物言臣某老倦于政将传位于臣世子某惟陛下命之上可其奏于是有司举礼典以正副使请上命刑科给事中臣霄充正使以行臣霄承命兢惕尚图所以宣德意而安逺人者臣与之言子能如是可以为子贺矣昔班彪有言匈奴多变诈交接应对得其情则却敌折冲后人常以此为得使逺之要然愚以为徒求之交好应对其末也五方之人虽道里殊风俗异皆可以诚而抚御之可以礼而信懐之焉耳彼其星散居海中者且数十百国去京师不可以里计王人驾万斛舟张如云之帆一日夜趠千余里然且累月始至其境彼或比年一世而贡于中国此岂吾任智数以致之哉又况暹罗世修职贡乃心中国自祖父以来无有二心者是固宜推心以待之而为使臣者亦惟俯从国俗简其礼数虽曰等威当辨亦惟当严于自治无以修饰邉幅为也则其君恱服而其民亦受多福之庇矣子温柔敦厚疏通知逺于此固将举而措之耳而又奚俟愚言之赘乎抑闻之飞走之族有所谓鳯与麟者逰其国则其国熟五谷而蕃六畜人不逢其害菑今子以威鳯之仪服麒麟之服衔天诏自天而下以辱临逺国人将争先覩之以为快是即所谓鳯麟者矣其国人又得无有焚香吁天欲使星之早至者乎吾固预知子之能宣徳意而安逺人也而又何虑乎臣霄既起拜祝辞而在廷诸臣又多作诗以送之编而成帙总若干首翰林国史编修梁储为之序 

　　送都宪韩公序 

　　巡抚江西副都御史韩公前以江西左方伯守制还家暨服阕尚未忍遽离祠墓吏部以闻复除广东左方伯下车始一月即有巡抚之命于是吾广人相与语曰朝廷岂遐弃我耶甫惠我以良牧而旋为西江移去朝廷岂遐弃我耶至士大夫相与语者则曰韩公名徳为中外属望久矣早晩当归朝秉钧轴大慰羣生虽江西亦不足以久淹辙迹而岂若广人所得专望攸暨者哉储闻而两是之盖吾广去天最逺被朝廷恩泽毎在后民闻公风采覩公徳政所仰恃于公者深矣而竟不获如所愿中情伊郁能不怅然然公岂遂忘广人者哉他时巡抚政成归朝秉轴是必有以处吾广人者矣又何为不豫哉储不敏近持使节归过羊城闻广人与士大夫言尝道其愚衷如此前大参姜君王君少参刘君张君属言赠公行遂不辞而并书之 

　　送少司空盛公赴召序 

　　萧山张公吴江盛公相继奉命总督两广军务论者以为人之气禀不同有刚善者有柔善者二公其皆以刚胜者欤人之政事不同有以严治者有以寛治者二公其皆尚严者欤故张公莅政甫三载而有除宼安民之绩盛公莅政未期月而有威爱并行之效皆所谓识治之长才也然张公以南京掌院召而盛公以易州山厂召愚意有不能自解者既而曰两广之地去京师渉万里易州之地宻迩畿辅去京师逺则入觐未有期迩则岁得入朝而议政然则易州之召其无乃以近地而处公也耶况两广之政其事似难而易易州之政其事似易而难盖两广军务虽繁吏治虽剧然而旧贯不逺宪章具在兵甲可用财赋未乏上张其纲下理其纪所谓似难而易者也易州之政则异于是盖山厂之设百有余年林木之取于逺山者益少薪炭之供于内府者日益多民已疲而力役不可休财已匮而征求不可废侵牟百起奸蠧丛生所谓似易而难者也然则易州之召其无乃以难事而委于公也耶夫处公以近地委公以难事朝廷之待公者厚矣公将何以为报称乎予请即向之所谓刚与严者为公陈之盖公之刚也匪直乎刚其外而实能刚乎其中能刚乎其中则其刚也有体今独不能时出乎九卦之所谓巽者而与时偕行乎公之严也匪直严之于人而实能严之于已能严之于己则其严也有道今独不能时出乎二典之所谓寛者以济于其用乎刚以巽而益行严以寛而益济如此则胡禁不止曷令不行夫亦何难之不可易而公亦何入而不自得哉此固吾曹之所以厚望于公而公之所以始终图报者也 

　　顺天府乡试録序 

　　我国家乡试取士之法自两京达之天下无不同者然而考试官之出于上命监试官之由于台选掌巻至对读官则吏部择之巡绰及监门官则总戎官择之司提调者俱先疏上闻至期乃偕徃供事若是者乃两京乡试隆重之旧典非天下诸藩乡试所得而并焉者也若夫三场题目司提调者既毎次进呈及试録已成复率考试等官同进呈于丹陛之下至于放举人之榜赴鹿鸣之宴亦皆同时闻奏而后退归府莅事焉若是者则惟顺天郷试为然虽应天府亦不得而并也国家之所以优崇京邑而异待其人士者固如是哉臣储不肖前弘治壬子已沗顺天府考试之命今弘治辛酉八月壬子复沗与侍讲臣灿同被命焉伏自惟念实有不任其兢惕者翌日癸丒遂陛辞以行迨入院门俛仰至公堂上则见夫棘墙板屋百尔具备盖府尹臣重府丞臣琦所以豫为提调者有道矣防闲周慎内外肃然盖御史臣完臣崇熙所以竭诚于监试者有道矣臣于此复何求哉遂与臣灿及同考试官臣聪等同入内帘精白供事毎命题之夕必瓣香上祝曰国家将以此求贤才吾軰亦以此图报称今所拟经书题目则取其有传注明白者曰无为以一端之说而取人也嗟尔多士安得沈潜经传约文会理如吾前辈诸君子者乎于诏诰论策表判题目则取其典故易知有闗于王体国论民生日用之常者曰无为以隐僻之说而困人也又安得博雅不杂辞尚体要如前辈诸君子者乎已而朝夕不遑更相戒饬分房阅巻裁定去留其中果有如所谓约文会理辞尚体要者则喜且不寐持以自贺曰是亦足多矣不知他日施于官守言责者亦能如前辈诸君子尽忠修职不自负其言也哉间或有问于臣者曰诸生皆诵法孔子其用志盖髙逺矣今一则曰前辈二则曰前辈无乃非所以进诸生于道乎臣以为不然何则前辈作事多周详后辈作事多阔畧前辈多雅实不为华貌后辈则文过其质言过其行浮誉过其实徳邉幅过其官理者多矣是岂忧国家毗世道求有益于修身治人者所宜尔哉孔子忠信笃敬下学而上达之道其殆且不如是矣前辈之思不亦宜乎或者既以臣之言为然臣故于序试録之末而并及之盖以见臣等区区今日所以为国求贤勉图报称之意而亦以少为诸士之劝也呜呼京邑天下之表也京邑所贡人士亦天下士之表也国家平日之所为异待汝者其意何在而何可不敬承懋勉以求无愧于天下之士也哉主司相属望之心犹未可以一言而尽也是为序 

　　会试録后序 

　　国家建学育才设科取士道徳既一风俗攸同士学于家塾者可用之于乡学国学学于乡学国学者可用之于乡试会试用于乡试会试者可用以对扬于天子之廷由此而用之于居官任职无不可者顾其所以用之者何如耳为法之善既如此至于科场条贯则又综理周宻品式具偹百尔执事各有司存内与外相成人与法相维较然画一可以行之永久而无弊其防范之严复如此士之抱利噐而就试者患己业不精而巳尔而岂患有司之不明也哉正徳三年春复当会试天下士上命臣鏊臣储为考试官既入院所以语夫帘外诸臣者无他辞惟曰成宪具存吾侪图所以报称者庶其在此尚相与慎之及乎三试既毕朱巻并入所以屡语乎帘内诸臣者无他词亦惟曰一敬怠之间而鉴别之精否取去之当否系焉吾侪图所以报称者庶其在此尚相与加慎之自是穷日夜尽心力经义求其醇以正者论判求其明以畅者诏诰表求其能宣上徳达下情者五策求其能学古适用者于三千八百余巻内拔其尤而登之録者三百五十人鉴别盖庶乎其不谬去取盖庶乎其稍当而臣等亦庶乎其可以藉手而见上矣然臣窃复有忧之盖天下之事言之非难而行之为难自古聪明文学之士能慎乎其始者常多能不渝乎其后者甚少今诸士子始以文学见録于有司旬日后遂将入对大廷驯有官守言责之寄其亦能言行相顾慎终如始致国家收得士之实而无贻有司不明之诮也耶主司今日所为深忧而过计者盖将为国家忧之为职事忧之不独为诸士子忧之而已也呜呼其可不慎欤掌詹事府事吏部尚书兼翰林院学士梁储谨序 

　　会试録序 

　　我圣祖髙皇帝临御之初立贤无方自洪武三年至五年毎岁皆开科取士既而谓所举未足以尽得人六年以后姑罢之越十有一年为洪武甲子始复诏礼部与儒臣重议定科举成式颁行天下永为遵守今四仲与四季年乡试会试之制是也则其法比前加宻而取士之道视唐宋以来科举之制尤尽善矣圣子神孙守为成宪后先豪杰胥此焉出岂不由圣祖诒谋之逺而致然哉抑尝闻圣祖有言朕毎观天象自洪武初有黒气凝于奎壁间奎壁乃文章之府心甚异之今年春暮其间黒气始消文运自此当兴矣时二十七年九月也当是时左右侍臣闻者盖无不拜稽称庆呜呼是岂非儒道之大幸而亦岂非科目复行庆延百世之嘉兆也哉正徳九年春正月礼部尚书臣刘春侍郎臣李逊学臣吴俨以会试之期伊迩预戒厥属各慎事无怠至二月已亥则知贡举臣逊学暨监试御史臣平世用臣汪赐等先陛辞入贡院莅事加慎焉又二日辛丑臣储及学士臣毛澄既恭承考试之命而右中允臣李廷相编修臣黄澜臣李时臣赵永臣翟銮臣景旸臣余本臣许成名臣张璧臣张潮检讨臣孙绍先左给事中臣张云给事中臣髙淓臣王爌署员外郎臣黄巩臣陈槐主事臣夏良胜等亦均有同考之责又相与陛辞入院莅事于帘内益加慎焉盖自三试既毕朱巻续入之后臣等各鞠躬尽瘁夜以继日惟恐简阅或不当无以称上意旨及乎简阅既久甄别既明于三千八百余巻中奉宸断取其文之中式者四百人第其姓名列为正榜又择其其文之明畅者二十篇刻之试録将以进呈乙览而传之于四方逺迩以昭科目盛事凡姓名之见録于此者亦云荣且遇矣况旬日间又将入觐大廷对扬清问登科释褐驯有官守言责之寄他日之都髙官任大事为国家建无穷勲业其本皆肇于此不知诸士子平日之所以抱负与他日之所以施为图报者其果皆能为麟为鳯以瑞世为雨为露以润物为楩柟松栢以成大厦为桑麻菽粟以济人利物用求无愧于科目且无负于国家培养恩徳否乎有则请为诸士子喜之幸之且属望之不然则非尔主司之所知也亦非我国家今日之所以求贤之意也呜呼诸士子其尚勉之哉光禄大夫柱国少傅兼太子太傅吏部尚书谨身殿大学士梁储谨序 

　　郁洲遗稿巻五 



　　●钦定四库全书 

　　郁洲遗稿巻六 

　　（明）梁储 撰 

　　○墓碑墓表 

　　龙虎将军上护军左军都督府都督佥事前挂印充总兵官致仕张公神道碑 

　　正德戊寅二月甲子公既卒于大同致政之私第其子副总兵协同镇守大同都指挥同知輗大同左卫右所正千户軏将以（阙）年（阙）月甲子葬公于郡城窑子冈祖茔之次而托其亲友都督朱君周具行状请纪绩于神道之碑公讳安字定之姓张氏直隶之和州人髙祖兴累从太祖髙皇帝征伐授大同左卫百户曾祖考政妣余氏安人祖考源正千户妣赵氏宜人考英指挥同知妣（阙）氏淑人后以公贵得推恩三代考俱赠骠骑将军都督佥事妣俱夫人公于成化某年以神木等处功升指挥使再以威宁海子功升山西行都司都指挥佥事又以守备大同左卫地方功升都指挥同知加都指挥使弘治己酉改守备朔州又守备天城庚戌奉敇充大同游击将军乙卯充副总兵协守宁夏从贺兰山境破敌升都督佥事挂靖边副将军印再挂镇西将军印俱充总兵官镇守延绥屡有白金文绮蟒衣之赐正德戊辰以宁夏有警挂征西将军印巳己以大同有警复挂征西前将军印俱充总兵官镇守其地庚午以年踰六十疏乞休致既得请遂优游林下垂十年而始卒距其生正统甲子享年七十有五元配盛氏继李氏潘氏各封夫人子男二即輗軏也女四长适都指挥刘汉次叅将李淳次都指挥李泽次应袭舍人毕汉孙男一本也女一尚在室洪惟我国家圣治宏敷右文宣武至西北二邉选用将帅尤难其人有如公者生长代北天资凝重家传韬略才兼智勇结发与敌人战常衣皁甲乗黑马执铁简出入敌阵徃来如飞人以张益德尉迟敬德比之尤能简练士卒知几料敌自偏裨至镇将四五十年间大小数十余战未尝败北前后巡抚总制多以可大用荐之大司马马公以为天下镇将第一我孝皇尤喜任之我皇上临御以来方以邉事倚重公而公则引躬求退矣岂不惜哉然公遗绩在邉陲勋名在国史余庆在其子若孙今輗身自积功歴升副将卓有令望足绳前烈他日兄弟所树立皆未可量也是岂非忠孝之报也哉公讣闻上悼念不已赐斋粮五十石麻布五十疋命工部如例治葬事自闻丧至周年遣官谕祭者五稽之故事尚当有崇报之典云铭曰 
　　孰奋其武克绍其祖孰有大勲而克退身人亦有言晩节难保孰克似公始终完好弱年秉志万夫之雄横戈跃马以奏肤功官以序迁恩由功致万里长城于焉是寄明明制敕公洊奉之桓桓征徒公迭总之四十余年有劳不伐身既闲居子仍继发窑子之藏上有云章胤祚绳绳邦家其光 

　　福建参政冯公神道碑 

　　成化癸夘七月二十六日亚中大夫福建等处承宣布政使司右参政南海冯公卒于官又六年为弘治已酉储始克拜其贵门冈之墓于是其松栢拱矣而平生一二逺者大者虑将忘失今不图咎将谁执敢用据实而书之碑初公之以进士选吏部也冡宰塩山王公异之退而曰是貌古而心直石而玉者也除验封主事踰年署员外郎王公没公竟守一节不变屡以职守忤其上官上官至奬同列以抑公公亦不为之动坐是颇淹滞岁戊戍乃以郎中久次出参藩政人或谓之晩暮公独以为报称不易末始怨得之之迟也公性简质又甚谨畏平居室无长物惟积书至数千巻尝避逺嫌疑非其人不妄与交谈毎旦趋朝虽风雨必先朝而至验封掌勋臣袭爵与文臣封赠诰勅吏员拨歴诸事动必视例簿而行一不茍以狥人盖十五年无毫发公私过岁丙申尝以郎中副驸马都尉王増授册伊王府颁赉稠迭独辞不受道州县有一二旧识欲致赆赠行公知其意遽趣驾不顾而去几于辞暮夜者矣在福藩奉勅书巡视海道及督沿海仓粮守哨诸武人岁晏輙厚饷上以行其私以为旧例也公闻笑曰吾亦有不受一例欲用之以革此弊海道以是肃然兴福漳泉之人至今称之卒之日萧然行李所贻厥子孙者惟清白耳公雅知人士夫尝有誉某可人者公曰非逺到噐也已而果然于乡里称东莞祁公顺与吾邑何公淡之为人二公皆以文学行谊为世推重不负所知公之取人盖出于识好之正而或见其竒中以为骨相占之者岂知公者哉公之先盖礼部尚书元之后族谱言尚书父式客广州卒塟南海之浔冈今里人指所谓丞相墓者是也尚书既幼随母北归至子某倅南雄老而即南海之何村居焉依祖墓也传几叶为公之九世祖畿又自何村迁今沙丸曾祖讳泰初祖讳观复乡里称善人考讳旻勤于课子以公贵再赠吏部验封清吏司员外郎妣卢氏室陈氏俱再赠宜人继室李氏封宜人公当遣子焚黄先垄时语子泽等曰吾昔与而族叔逊逰学其俊爽吾不及也既二叔领一荐而卒而吾独后凋受上恩贲先人于吾足矣富与贵汝曹当力学自致不能为汝作马牛也其深知止足类如此自公显后族弟遇歴南康教谕逾任福建市舶提举侄浩歴国子博士治歴浮梁训导其始皆一经传授之力也而尚书之宗至是再亢矣公三子泽克家济郡庠生洋尚幼女七人储即其次壻也公讳遵字宗辙别号蹊山生洪熈乙已二月癸丑居人间世五十有九年墓于贵门冈从先兆也铭曰 
　　在可推移尚克自持勿谓公迟处身膏腴不肯自肥吾义如斯当适意时西山支頥如脱絷羁今子朴茂而孙嶷岐若有所为盖天无私报人匪欺尚致疑者视此铭诗 

　　故金吾左卫百户赠眀威将军指挥佥事王君墓表 

　　君讳成字徳成姓王氏先世有居山后全宁乡落马河之新寨者其始祖也传五世至览全翁当国初时从中山武宁王牧马涿鹿充燕山左护卫勇士后从太宗皇帝奉天征讨累功升总旗娶李氏生三子君其长也性英敏卓荦自幼矻然如成人稍长承父荫为总旗居常习武艺讲求古今兵法兾以功名自表见正统己已诏选武士御边寇公从大兵战败彰义门外拔箭复入卒胜之升金吾左卫试百户英宗皇帝复登大寳重録前功遂实授百户君在官亷慎不苟取予待士卒有恩恵卒有李钦者尝欲售其奸而不遂构公以不法事赖当道烛其诬坐卒罪徙之邉君尚赆以金而赡其家其仁厚如此于时上下咸敬服纪纲振举凡军需利害之当兴革者君随事有所建白督府及本卫多行其议其处家也事亲有甘旨之奉而自奉甚俭约宗族乡党故旧凡有求者皆量力济助之至于教子孙接宾友待僮仆多可以为后人法者武弁有若人是亦可以为难矣元配夏氏继汪氏子男三长曰雄夏氏出也次曰佐曰佑汪氏出也雄既袭职而卒其子岱孙玺相继袭亦俱卒佐有文武才初以输粟济邉恩授武徳卫指挥佥事改腾骧左卫尝援例袭雄职其官阶则曰明威将军佥金吾左卫指挥使司事云孙十一人嶅嵤岊峻■〈启，山代口〉峘崧昆岑佐出也宻崈佑出也君生于永乐巳丑七月一日卒于成化辛夘四月十有二日塟顺义县龙山村祖茔之次今四十有九载矣近以佐之贵始得赐诰赠公如佐官二母及妻胡氏俱恭人佐受恩感极而泣乃状君行请予表诸墓予与佐故人也遂不辞而书之铭曰 
　　人有恒言积巨发迟君家世徳人罕及知迨君奋发效用于时没余四纪闻者兴思子今克肖阶至明威天恩下逮赠典斯貤松楸愈茂门户増辉追原所自致者其谁我拜君祠载作铭诗庶几来裔绍述无违 

　　眀奉政大夫刑部四川司郎中桂阳朱中孚墓表 

　　君姓朱氏讳守孚字中孚号竹园太子少保都察院右都御史诚庵公之子也其家世行实见于邓御史宗周之状详矣其弟举人守蒙来京师重求储表其墓曰先兄遗意也呜呼储敢不摭实为君言之惟诚庵公歴仕中外余四十年徳政被吾广尤为久且厚亿万维生视公犹父也储因縁兹义与君处且七八年不敢谓尽知君要之君盖有志通练而介洁者也少为贵胄公子能知力学以进士第自秋官主事歴郎中阶奉政大夫贵显矣然居常节饮食戒侈靡公退恒读书求益不止也谓为有志者非耶当浙东陆公闽中林庄公相继为司宼时不特诸司奉牍委之君而已如恤刑云贵録狱南畿皆朝廷所頼以洗寃泽物者咸请以命君至于推核徐杭一二难事亦惟君是任谓为通练者非耶君当官常择交游愼取与尝从云贵道广省诚庵公之故人下吏闻君严毅虽蔬果不敢言献不特无暮夜金而己君没后其子瑶所存唯旧田庐自余无别积固为仁不富之效也谓为介洁者非耶凡人好恶自古不齐君当时声闻四驰然辛咸甘苦异嗜岂谓无訾君者至迹其所以为说则固未尝以簠簋事污君以不渉歴少君者也岂非公道自不可泯乎哉岁甲辰公自广归掌院政有巡按甚狼藉自肆者羣御史丑之当路有极力维持以属公者君以清议白公事竟格不行今国史已入公传而于君云贵南畿徐杭之命亦繋于年月之下可谓西平有子矣惜公卒逾年成化乙已八月君亦病于家大事未襄母胡夫人在堂君衔忧以没事业不大施于世年纔五十有三耳非命乎然守蒙方举进士有名瑶也朴茂亦克称其家天其以弟若子示为善之报也欤铭曰朱在桂阳始由徐徙几世几年种福于此君家治狱阴徳实多尚征孙子天道岂讹君固通才复厉清操谁敢过谀允矣君蹈明明国史传信万年如君父子辉映后先人亦有言五十非夭君死有知亦复谁少君于文字素辱眷予予之不文曷应君需顾属纩言不敢遗堕谨摭所知列于墓左维英灵骨葬楚一乡是山松栢相与为长 

　　毅庵萧君墓志铭 

　　成化辛丒九月二十六日潮阳萧公卒于家越眀年正月二十三日其家人始得以凶问告其嗣泰于京师大夫君子知泰者皆徃吊之泰累然持其亲友吴地官主事裕之状诣储请铭公墓曰先人将托此以不朽拜且泣储与泰领乡荐同年居京师相与之日久视公丈人行也义不可终辞按公先江右人曰国梁宋干道进士第一守福之漳州子煜仕至左司郎中孙洵知广之潮阳县初家潮阳洵生昭元昭元生进士规规生宪佥御疾御疾生唐福唐福生程乡教谕徳俊徳俊之季子曰星星之四子曰正四正四五子公其嗣也母袁氏公生于望族长而通敏有智谋昻然自奋思有立于世耻碌碌随人后事父母尽孝正统丙寅父出粟千石赈民饥有诏以义民旌之公代赴阙庭谢恩徃返万里若之东西家无难色景泰辛未举宗为横逆诬构世业半入于官父因没于官邸公申雪于朝复其业间闗奉柩归塟内輋垄上闻者称叹之其事先于忌讳日若岁伏腊祭荐酌古今礼以行晩作祠堂一区用严祀事未就而卒公善处诸弟诸弟毎禀命而行于臧获軰严莅而慈畜之于宗戚乡党有恩意相接吉凶庆吊礼无不及其弱不能自存与大婚急丧贫不能卒事者时温存相助之至于踰越礼分桀黠为乡里患苦不可长者则未尝茍为逊避直前与之角必使之不获逞而后已故此軰虽未免有小言而感徳者甚众是非曲直有不讼于官而必之公之堂者至或为之具酒食和觧之尤善用人有所营建若诛茒垦土之事佃丁趋其役者或数十百人指授方略而善饮食慰劳之故人乐効力而事亦随集性不喜奢靡然于所当用者即倒囷不顾故虽田连阡陌而家无厚藏亦可以见积而能散者之效也天顺巳夘公又出赈济饥米八百斛诏义之赐七品秩为承事郎尝语泰曰吾頼先人余庆以有今日抑此未足为汝曹道夫竒男子当以济时行道为贤显亲扬名为孝尔其勉之泰自戊戌乙榜不就南归复敦遣挈孥入太学博文广业以成其志泰今歴事春官将取捷于甲辰之会试道有可期而公不待矣悲夫公讳铃字景锵号毅庵生永乐戊戌十月三十日卒距生之岁享年六十有四配韦氏侧室邹氏子男三长即泰次鼎次夔泰夔韦氏出夔先逝女二长壻陈宾次荘旭孙男及见者二曰良辅良弼泰归将以某月日塟于西岩山前之原铭曰繄维公昔年时渉艰危忧路岐亦既壮卓有为驱田禽披草莱人不足吾所裨输家粮荒年麋帝曰都义如斯官其身劝羣黎服宠光报何期愿子贤国是毗志方长发短而树永安风动之潮山髙水涟漪佳城完公来归谁氏铭太史辞慰重泉无后菑 

　　郁洲遗稿巻六 


　　●钦定四库全书 

　　鬰洲遗稿巻七 

　　（明）梁储 撰 

　　○墓志铭 

　　武定侯郭公夫人许氏合塟墓志铭 

　　昔在天顺辛己武定侯郭公昌卒朝廷赐塟于西直门外广源闸之原自成化乙酉其元配夫人曳氏卒合塟于左方今正徳壬申八月十五日次室夫人许氏卒又以是年某月甲子合塟于右方是时也夫人之嗣子曰武定侯讳良者已前卒其嗣孙太保武定侯曰某者又奉命镇守两广不得以家事辞官事次孙勲卫勚及弟绩劝勅曾孙房同竭力襄事仍具疏乞恩哀请上命赐塟祭如例且有斋粮麻布之赐亦盛典也既又奉翟编修銮之状请铭于余按夫人讳某字某姓许氏宣徳壬子正月初五日生于南京之大功坊幼有淑质夙闻内则父讳旺南京留守卫同知及其母罗氏钟爱之为择所从得公而受聘归焉时公尚为南京锦衣卫指挥佥事夫人佐理内政睦于上下公及曳夫人甚宜之至天顺戊寅公始以世嫡应袭祖爵于是族人有争袭者结党诬构奏诉公亦抗章自理事下锦衣狱两夫人亲抱幼子良就狱置对艰苦万状后鞫辩已白始置诸诬奏者于法然自此再踰岁公亦不幸即世矣曳夫人以子良袭爵优给请而彼争袭者仍诬奏不已朝廷遂两罢之命良为锦衣佥事又三十余岁为弘治壬戌时公议益昭朝廷闵开国元勲大宗之后封爵乆不嗣始以夫人之奏下廷议而命良袭封焉良谢恩于廷归拜家庆夫人以良见家庙退坐内寝劳良而语之曰昔吾与汝嫡母抱汝就狱置对时汝方患痘疹几濒死幸不死自汝父及汝嫡母相继即世后吾专理内政絶荤茹素日训敕汝曹子若孙今四十余年惟以汝大宗未复为念今汝能如此吾虽死亦可以此以见汝父汝母矣喜极复继之以泣子良軰皆拜泣不能兴其后良以诰命请朝廷遂赠曳夫人为武定侯夫人而封夫人为太夫人夫人复以兹意反复为良言之论者以为夫人在妇女中有烈士之行其于郭氏也有兴衰起废之功天将念营国威襄公元勲不可忘也耶不然孰能使夫人秉徳贞坚相其后嗣八旬康健贻法子孙而终能安靖厥家垂庆来裔也耶余请即事以为铭焉铭曰 
　　烈烈夫人徳音不已既相所天复成厥子厥子伊何为宝竹君始虽藏晦终乃大申施于孙曽载多受祉允矣公侯必复其始夫人之徳其孰儗之维尔云仍百世祀之 

　　封太安人李氏合塟墓志铭 

　　安人讳某锦衣百户李侯璟之长女成化乙巳归为京卫武学生叶君兰之配兰字文贤锦衣卫都指挥佥事文盛之介弟也两家既乆有交游之义而安人又早有宜家之徳凡所以事舅姑相夫子和妯娌逮羣下者咸有其道于是舅姑称重之以为使吾儿今日得以积勤问学无内顾忧而他日得以发身成名者将于是妇焉有頼矣讵意文贤竟于弘治庚申赍志而没年纔三十有四耳是时安人欲捐其生以相従以舅姑父母力慰喻之而止然嗣是犹终身伤慕不替教其子凤翔凤岐以勤俭为常训遂克底于成立凤翔今为锦衣百户得赠文贤如其官安人亦荣受恩典葢受封者凡几年而始卒今正徳已夘六月十日也享年止五十有二亦平日哀伤成疾而致然云凤翔等将以是年七月已酉扶安人柩于都城门外祖茔七里铺之原开文贤圹而合塟焉乃匍匐偕其従兄叅将凤仪奉佥都御史寗君仲升之状来请铭铭曰 
　　初卜笠兮告吉祥合琴瑟兮偕凤凰中胡为兮割肝肠二十二载兮称未亡命虽薄兮义则长于夫与子兮咸有光生同室兮死同藏昔志愿兮今乃偿嗟盛事兮宁可忘庶奕叶兮传余芳 

　　大明髙都督妻夫人苏氏墓志铭 

　　高夫人苏氏涿州义官英之淑女为今荣禄大夫后军都督府右都督朴斋高公得林之元配生天顺庚辰春正月八日卒于正徳丁丑夏五月四日朴斋悼亡不已思所以永其传者乃令厥弟锦衣叔庆以刑部侍郎张公纶所为行状来请铭谨为叙而铭之初夫人之于归也朴斋尚未贵显然门族髙大家政素繁惟夫人能以勤俭相之于是舅姑安其志养宗戚式其礼节僮仆感其慈惠邻里上下称其义让舅克斋翁每喜为人言曰吾儿有良相矣吾后庶其逺大乎后朴斋累有军功自锦衣百户厯都指挥使以至今官夫人亦累受封诰自宜人以至一品夫人每岁时令节夫人尝如例乗輶轩服入大内朝贺三宫屡荷宝钞帑币之赐其恩荣福履一时殆罕伦比然夫人之所以事上率下省费节财恤穷乐施者比之前时不异也不贤而能之乎以故士大夫之与朴斋善者尝以为朴斋之所以累立战功官跻极品恩遇隆重是固若祖考垂裕之休至论其门庭雍睦人无间言内政孔修职业修举则夫人之助固不可诬也夫人生二子长早卒次杰以恩荫授锦衣千户近亦卒娶徐氏妇有共姜之节夫人伤子早卒不释于懐遂成疾以致大故亦其命也讣闻上遣官赐祭塟以是岁六月某日塟于阜城门外玉河乡（阙）向之原从先墓也铭曰 
　　吁嗟夫人徳宜有子子既云亡寿亦止此吁嗟夫人勿怨勿恫后来诸子必亢乃宗吁嗟夫人不亡者在生有余荣后有遗爱吁嗟夫人归藏于兹尚永厥传太史之词 

　　封承徳郎吏部考功司主事冯公暨配李安人合塟墓志铭 

　　蠡县冯氏其始未详所自徙元时有西台御史曰守道者従其父始家于蠡即公之二世祖也公讳经字淑文曾祖彦举富平县主薄祖吉以季父南京工部尚书贯贵赠至大理寺卿父欢以入粟补义官母刘氏君生于正统辛酉五月二十二日由监生除松江上海县丞丁外艰复除苏州嘉定县丞既而乞致仕以嗣子司勲郎中兰初任恩封承徳郎吏部考功清吏司主事而没焉弘治壬戌四月五日也配李氏继张氏俱先公卒已封赠为安人子一即兰也由进士除考功主事迁司封员外郎厯今官女二长适长沙呉汝梅次适举人刘潮张安人女一适庠生刘汝霖兰之子长曰修次未名女一适儒士王复古始李安人之没实先公二十有一年塟于县之大百尺镇北之原兰常以仪文未称为慊兹卜以八月二十一日启其圹奉公柩而合塟焉凡分所得为而力能为者兰固将殚厥心莫之有悔焉耳矣铭曰我昔与公过従再四既伟公容亦逺公器古称长者公殆近之孝友之实验于色词疏戚卑尊咸知敬爱僮仆欣欣趋事无怠始焉作宦不卑小官两丞剧县志在元元晩念慈闱就封归养蘐草尚荣公胡告丧公先哭弟哀痛实多今日伯兄抱恨如何公之闺门实维雍睦贤配既徂恩义犹笃比于继室不替徽音乡闾之美传及士林六十二年未云中寿天之报公益昌厥后维公祖考赠过其封公有令子后将无同公昔之官期余再见公今亡矣敢藏公善先室之穴公此同归嗣有赠仪尚无穷期 

　　明故资善大夫礼部尚书致仕赠太子少保石城李公墓志铭 

　　昔成化戊戌常熟李石城先生始自翰林院编修迁侍讲又九年丁酉迁侍读学士后孝宗登极以先生有青宫讲读旧劳稍迁左春坊左庶子学士如故既而宪庙实録成与先生同职纂修者迁少詹事或太常少卿仍兼学士惟先生迁南京国子祭酒以去虽燕赉加禄之礼不缺焉然出入逺近之间礼意不侔矣说者谓当道厌人好直故用意沮尼于其中岂其然乎既而先生连遭内外艰俱特赐塟祭洎服阕起为太常少卿兼侍读学士遂迁南京礼部右侍郎转左侍郎拜南京吏部尚书复召为礼部尚书时中官刘瑾乱政受某府亲藩重赂欲以镇国将军为郡王怒先生执成法议之将中以危法頼上心垂察止令致其事以归刘瑾既诛诏吏部疏起旧臣有才识为瑾所摈斥者先生虽名在首列然雅意林泉无复有仕进意矣呜呼当道者能尼人于祭酒之时而不能尼人于宗伯之日刘瑾能怒人于议礼之际而不能怒人于疏起之时况先生幼学壮行克全晩节名遂身退贻福无疆是固平生好直之报天定固能胜人也岂瑾辈所干与哉先生讳杰字世贤以世居常熟石城里别号石城雪樵生正统癸亥卒正徳丁丑家谱遭元季丧失无所考今以曾大父居仁府君为始祖云既贵获赠大父济父希润俱礼部左侍郎祖妣徐氏郭氏妣徐氏元配章氏俱淑人侧室曹氏生长子曰而达应例授七品散官继配戈氏生次子曰而进授光禄寺署丞曰而遇授中书舍人皆先生荫也女五人钱奎赵原锡刘梦锡顾荣华翰其壻也孙男四元绍元贵元显元望初先生为编修侍讲时尝充经筵及青宫讲读官三为会试同考官两同兵部侍郎及都察院副佥都御史为清理武职贴黄为学士时尝主考顺天府乡试及为殿试读巻官又为纂修实録兼校正官为少卿学士时经筵讲读以旧臣仍首为青宫讲读又为纂修大明会典副总裁官后阙里孔庙灾命奉香帛往祭告为礼部侍郎时因夏旱命祭祷天寿山而雨又为泰陵山陵使既没蒙赐谕祭二坛有司为造坟安塟凡此皆闗系朝政大体故并书之公自幼颕悟至老犹手不释巻在仕路四十年归田又十余年有文集若干巻藏于家今其子某等皆淳雅有文行足以增光而裕后先生之泽固未艾也铭曰  
　　惟公尚直匪徐与亟虽为当路所抑晩而际遇出入皆荣宗伯归来道若可行虎豹九闗莫达鸿飞竟尔冥冥予之斯言亦岂足以槩公之平生也耶 

　　明故南雄府同知致仕进阶奉议大夫介庵郑公墓志铭 

　　昔成化甲午冬予与郡人呉美中琏李元善祥同会试京师至弋阳又邂逅莆田郑元美徽鄱阳胡大声韶相与偕行其后虽仕路出入不齐然始终交谊不替今四十有余载矣见存而仕者则惟胡大声为八闽方伯予亦尚窃禄于此元美则以府同知美中以县尹数年前以自请致仕而元美近亦亡矣厥子严州通判相既专人走书告讣复以乡人林大夫见素先生之状请墓铭曰此执事之旧约亦先生之遗嘱也遂哭而为之书序曰惟郑氏为莆田旧族始祖淑唐州别驾以文义鸣于乡髙祖玉曾祖福祖璇自国初以来皆隠徳弗耀父讳立始仕至饶州府学教授以元美考绩恩赠大名府通判并赠母林氏妻张氏俱安人元美性仁厚周慎居家以孝友称与人交情礼备至于慎终追逺敬老慈幼念旧恤贫之义尤惓惓加之意初释褐为南昌府通判职专管粮民俗既憙讼而豪右粮入多后期前倅每坐此去官虽元美毅然清白临之后尚为所构竟调判髙州府既丁忧服阕复改判大名府专管马政三府人士至今以洁已爱民称之用廵抚廵按荐升南雄府同知后乆不之任臬司遽以员缺报吏部据其言遂以王中补之洎元美到一月王中亦继至藩司两以上请吏部檄下元美当起送改用既而有新例凡先常调官俱致仕元美亦在例中有劝其更自理者元美不理竟归莆既归家无厚积泊然自守非公事不到府县门其后权奸死新例格不行吏部复有文移起用元美而元美竟亦不起遂以原职进阶奉议大夫致其事于时郡守张君琦曾有诗美之云吾欲相依时考徳瘦藤稀见郡斋行去岁元美生辰予亦寄诗为寿云归田曽未买良田谁似凌江贰守贤皆非过许也呜呼当王中始至南雄时元美视事已月余及王中死人谓元美必当补之然监于上者或有求赂意而元美不肯従往来士大夫每喜人善将迎而元美不肯为之屈以故事多龃龉竟使浩然有归志曾不获少安于位以遂平生之志是岂非命也哉相前来自严州予尝与之言及相谢曰老父今家居亦自无怨尤意惟以亡弟彬未仕而卒为痛耳然相今有子二人曰一彦一竒孙一人曰严彬亦有子一人曰一凤异日稍承庭训居官莅政有一可取则老父之志愿毕矣予闻相言重为元美慰于地下也因并书于此以志予哀云元美生正统辛酉八月初二日卒正徳甲戌十月初十日相将以丙子十二月二十六日塟于凤凰山乙向之原其地葢元美所自择云铭曰 
　　吁嗟元美家学有源百年隠徳昔閟今宣惟教授公仁厚正直元美继之一心翼翼谓宜大振以究厥施谁令中阨竟止于斯十载归莆曾靡怨怼视力行仁鄊有遗爱有子有孙以续其传唐贤之胤永勿替焉鳯凰山前生刍未束既志此词复继以哭 

　　院孺人黎氏墓志铭 

　　封大理寺右评事代州院君某之配孺人黎氏陜西按察佥事宾之母也早従封君于后京师用勤励谨约处其身以裕其家肆子姓服其慈训邻里慕其礼则朝廷封敕褒其敬慎葢所以为妇为母者具有道矣弘治（阙）宾考其评事之绩孺人与封君始同拜敕命踰二年庚申孺人随佥宪之官陜西辛酉四月五日卒于陜之庄浪享年六十有二岁（阙）月（阙）日返塟于京师轿亭原之左宾以其友田中书佑所状行实求予铭予与宾有场屋过从之旧谊不能却也铭曰 
　　人之生子恒欲其多多而不淑其惧如何猗嗟孺人一子惟肖女数如子壻官亦耀尝闻封君旧买南珠后售于贾利什于初孺人赞言此原某物请召伊人各分其一佥宪命下母病未痊子欲迟迟永倚膝前母曰不可王事靡盬我其同行汝行毋阻至于庄浪病复乗之犹举古训为子勉之人亦有言利能昏智死生之际夫岂小事孺人于此所见何明今闻其语尚有余清轿亭之原势来形止归榇攸藏过者式只 

　　亡室赠一品夫人冯氏墓志铭 

　　夫人讳徳坤姓冯氏故福建叅政南海冯公遵之次女母陈继母李皆宜人成化甲午公为吏部司封郎中尝报书我先君许缔亲焉明年予会试不第始亲迎南归时予在具庆兄及弟怡怡如也家用虽不丰然夫人能同甘苦无戚戚意处诸妯娌亦无间言后以予贵封孺人再封宜人弘治己未予有使交之行夫人随至吉安遇疾以卒五月（阙）有（阙）日也距所生景泰丙子四月（阙）日得年四十有四子六人时存者三次摅由军功今任广东都司都指挥佥事次揆授中书舍人次掲国子生后没亦授其子宸中书舍人女一适广西右布政使陈公稶之子勲今亡矣夫人没予续娶欧氏髙氏为继室各有子次挹欧氏出京学生次摠髙出亦中书舍人孙六人长即宸次敷敞孜彻教呜呼予幸承祖宗余庆得至显官使夫人而未卒则三品以上之诰命皆当次第受之矣今止能令次摅辈焚黄告祠墓而巳况自始卒至于今已多厯岁年顾今虽蒙恩遣官治祭塟荣被存没然孰若昔年早塟之为礼哉葢由予窃禄于朝乆不能归而时师风水之说又有以疑误诸儿辈以致于是悔无及矣尚何言铭曰 
　　辛已之腊其日甲申有来天使塟我夫人其地伊何石梗南村势来形止风气颇全凡附于棺庶其无悔尚俟他年我同归于此乎 

　　大明闵司寇夫人王氏墓志铭 

　　夫人讳玉浙之归安义官王伯璋女幼有淑质伯璋竒爱之语其配钱曰吾是女必不以俪凡子后得今太子太保刑部尚书闵公而许聘焉公时为郡庠生志必欲领乡荐而后有室及领乡荐亲迎则与夫人俱年二十有四矣公后由进士为监察御史为按察副使累擢都御史侍郎以至今官夫人由孺人累封至一品夫人始终五十余年凡公之所以致孝庭闱垂休后嗣亲睦族党礼遇僚寀徳望隆重岿然为朝野一时名臣者虽由公平生勉强行道之力然亦岂非夫人之贤徳实有以相于内而致然哉其尤可称述者当公为御史巡按河南时夫人留处京邸其姻有至自浙中遣旧仆来馈香粳白金为岁节常礼者夫人固却之曰公濒行时实有戒今不敢违也自公为侍郎以来夫人每岁时服命服入内禁朝贺清宁仁寿坤宁三宫荐被宝钞彩段之赐其显荣崇重至矣而夫人自处谦约与平昔不异且每有止足之戒洎公再疏陈情得致仕夫人尤喜动颜色既还家益佐公为光前裕后之计如是甫半载而有疾又二载而疾不可起矣正徳戊辰九月甲午也夫人生宣徳庚戌闰十二月四日有子二人誾闻俱应诏输粟于边授蓟州卫指挥使女一适臧颜亦指挥使而誾先夫人卒孙八宜勤南京前军都督府都事宜勋宜励俱国子生宜朂早夭宜绩宜効宜劭曾孙男九余庆重庆嘉庆延庆福庆徳庆积庆长庆大庆孙女四曾孙四其盛如此自夫人卒后属时有厉禁有司乆不敢举行旧典近礼部为之请乃得旨命赐祭二坛有司如式治塟事于是卜以壬申年十二月二十日庚申塟夫人于乌程金葢山之凤凰原亦欧阳子所谓葢有待焉者也铭曰 
　　金葢之原苕水之阳有鬰其林是为闵夫人之藏噫夫人之藏其尚与斯山髙而斯水长也哉 

　　○祭文 

　　祭李西涯文 

　　正徳十一年八月庚戌朔越九日戊午后学南海梁储谨以少牢庶品清酌之奠致祭于特进光禄大夫少师兼太子太师华葢殿大学士西涯李公之灵呜呼储晩进末学无所肖似其始也辱公知顾竟引置于内阁论思之列其中也公乃以直道勇退使储也不得有所则效以为依归其终也公又忽然长逝使天下苍生无复有东山之望然则储之忧恸夫岂直一已之情而已哉不尽之词尚当嗣布于几筵之下兹但畧陈其一二公独不能鉴我之隠忧心曲也耶 

　　祭伦迂冈亲家文 

　　维正徳九年岁次甲戌六月壬辰朔越八日已亥少傅兼太子太傅吏部尚书谨身殿大学士同郡梁储谨以少牢庶品清酌之奠祭于亲家故奉直大夫右春坊右谕徳兼翰林院侍讲伦君伯畴之灵而言曰甲科之荣会元殿元况在岭海士孰克兼君克兼之大福可占眷此良材早优文学平歩词林徳音濯濯宫僚既陟逺到有期后来公辅舍此奚之驷马初驰六辔如组税驾中途于何控苦去年将命试士南畿归而病作遂至于斯天乎命乎谁其尸责老我衰颓可任悲愕灵輀将发薄奠告心他日生刍俟更矢音呜呼哀哉 

　　祭陈侍郎文 

　　维弘治十四年岁次辛酉七月丁未朔越二十日戊辰翰林院学士梁储谨以清酌庶羞之奠祭于故亚卿仲濓年兄先生之灵昔我同年名余三百入满鹓班出聨紫陌难齐者命易失者时悠悠二纪几切欢悲或异升沈或隔生死沈者未量死则已矣如何今者复哭我公感今懐昔为恨何穷公之秉心实维良淑车攻御能逺到可卜近登卿佐清誉蔼然今春会面乐意难宣别冀好音忽闻凶讣兹对灵輀可任攀慕惟公瞑目实有佳儿维公不朽复有铭诗公年未六十斯二者固亦可以无穷期矣是尚不足以塞储之深悲也耶英灵如在庶几鉴此呜呼哀哉 

　　祭昌国张公文 

　　猗彼楩楠其生有自枝条既茂亦庇本根维公之先徳垂后嗣肆生淑姒以俪至尊如古邑姜功毗内治匪公积善曷启庆源庆源既长帝念不已髙官大爵洊沐推恩恩出不赀人无异议知公于国葢有功存谓享期頥以观至治胡祝在路胡吊在门寿虽不遐哀荣终始皇恩百世畀尔子孙公死有知复何憾止秖应恋国尚有忠魂储等职忝近臣于公存殁义存戚忻一觞致酹侑以藻苹神之听之鉴此兰熏 

　　祭许世昌文 

　　维嘉靖三年岁次甲申三月丙寅朔越四日已巳南海石溪病叟梁储谨遣小孙晨以清酌庶羞之奠诣故人许世昌先生灵之次而致辞曰前年腊日君至羊城自春徂夏疾病相仍茫茫琼海触热南征途经髙要遂殒厥生呜呼痛矣人尚忍聆之哉君生世胄乆擅才名功髙谤至位显身倾死生命耳柰此孤■〈惸，女代忄〉迢迢万里日泣铭旌魂其归国塟祔先茔知君贤子必敬以诚庶几来世后禄可凭君其勿憾鉴我哀情呜呼痛矣人尚忍聆之哉 

　　祭逺斋文 

　　维弘治三年岁在庚戌四月癸未朔越八日庚寅弟储等谨以羊豕清酌庶羞之奠告祭于伯氏叔逺先生之灵呜呼吾兄弟六人当成化丙午岁叔孚既先吾二亲而卒今三月辛已兄又继二亲与先叔而亡吾祖宗积数百年吾先人又尝救二千余人之命何吾兄之长材逺器而竟驾厄于中路寿止于四十有八不及见男婚女嫁时也谓之何哉储等今尚当相与扶植次抡辈使之有树立于世庻几以慰吾兄不昧之魂焉耳吾兄其幸听此言否于乎哀哉于乎痛哉 

　　祭黎翠峰封君文 

　　忝戚少师兼太子太师吏部尚书华葢殿大学士梁储谨以少牢庶品之奠致祭于敕封文林郎陜西道监察御史翠峰黎先生之灵曰迹公平生养髙田里闻达不求而富书史乡称善人曾无怨訾卒不显隆以昌孙子恩典初隆宜绵寿祉胡遽山颓七十而止今拜新坟情何能已呜呼哀哉 

　　又代儿次揆作 

　　嘉靖三年九月丙子吾亲家黎一卿侍御将奉其先君封陜西道监察御史翠峰公之柩自羊城返塟于従化韶山之原眷生中书舍人梁次揆谨以少牢之奠先二日甲戌敬诣柩前三献酒而致词曰惟公先世奕叶清风惟公徳宇冬岭孤松嗣箕裘而肯构垂善庆以无穷黄发无疆蔼尔着家邦之誉白眉既贵居然受柱史之封于以副乡里衣冠之愿望于以启郎君异日之勲庸一时盛事孰与比隆次揆猥以茑萝获施松柏昔每拜嘉今何报徳翩翩灵斾怅百里以将归鬰鬰佳城痛九原之可作我酒非馨我殽亦薄神其听之鉴此诚恪呜呼哀哉 

　　祭迟庵府君文 

　　正徳十六年岁次辛巳八月庚辰朔越十九日已亥孝男储敢昭告于显考诰赠特进光禄大夫左柱国少师兼太子太师吏部尚书华葢殿大学士迟庵府君曰储越从曩岁衔命使交获拜先茔不遑乆驻日月逾迈载越廿年万里家乡长悬梦寐幸逢明圣得请归休泛扫寒芜可胜永慕谨以少牢庶品之奠用伸虔告尚享 

　　祭呉美中主事文 

　　维嘉靖三年岁次甲申三月壬辰朔越二十七日丙申少师兼太子太师吏部尚书华葢殿大学士致仕梁储谨以清酌庶羞之奠致祭于明故江西进贤知县封户部福建司署员外郎事主事加四品服呉君美中先生之灵曰昔在郡庠气求声应君易我诗更相是正同膺乡荐同赴春闱自是厥后始恨多违君后登科出宰百里抚字心劳其直如矢人谁辨玉抱璞何施浩然归志騄駬难追适意林泉余三十载天道有知凤雏蔼蔼载承封诰重进官阶名完福备兹世孰侪今幸获归频瞻徳宇谓始自今勤陪笑语有懐莫遂有恨难伸词以告情君闻不闻呜呼哀哉 

　　鬰洲遗稿巻七 


　　●钦定四库全书 

　　鬰洲遗稿巻八 

　　（明）梁储 撰 

　　○诗 

　　金门待漏院试作 

　　十年丹扆梦中情几向长安对月明凤阙未曾开曙色龙池先已听钟声焉知落落孤踪士独抱区区万里诚却恨相如献词赋不将憔悴及苍生 

　　元夜 

　　四方民瘼已无忧圣主宵衣正御楼万岁山前黄道转九层台上紫烟浮星环凤扆高居处雷动鳌山最上头此夕欢娯知几许霓裳谁羡月中游 
　　已遣金吾弛夜廵更将休沐赐羣臣一年月向今宵好万国春从此后新王豫庇民征夏谚熏风调律叶韶钧踈虞乆滥瀛洲客窃禄年年未致身 
　　尊前休问夜如何且听佳人达曙歌圆月向人偏皎洁绪风吹面正清和星従左个将春至雁向南楼带字过翘首五云冣深处千觞应助圣颜酡 
　　万年枝上雪初晴千歩回廊月转明天为良辰留美景风传和气作歌声广寒自昔身难到弱水今宵浪已平愿向大庭歌此曲巻阿诗句合先赓 

　　寿刘阁老夫人 

　　何处飞来海鹤姿白头金紫照清时天教椿树长如此身是神仙自不知膝下彩衣丞相舞花边春酒上公持年年入奏升平曲不道祯祥正在兹 

　　送李守正吉士引疾还家 

　　西风吹雨湿窓纱阶下决明纔着花人在玉堂看起草病辞仙仗喜还家舟移潞水天初逺马入聊城路不賖预约明年当此日板舆随母觐东华 

　　寿崔太常次邃庵韵 

　　圣明亲简太卿贤重迭恩光照暮年惟学后夔能典乐不随方朔更求仙瑶琴待月成三友珠唾随风落九天明日药栏招手地也知吾得预宾筵 

　　送倪尚书 

　　东曹居第冷如冰共喜公来聚徳星诸老入门时秉烛晩生投谒亦分庭髙才司马休归洛白首侯芭愿执经惭愧浅才同甔石临岐犹拟挹沧溟 

　　和张元升宗伯游西湖见寄 

　　春风飞鞚帝城西杨栁阴阴夹御堤寺外断云千里目壁间流水十年题禅谈有味风生席诗思无边月在溪老衲不须留玉带百篇端已重招提 

　　挽周司寇 

　　未老辞官帝未俞七旬方得赋闲居却怜阳曲无归宅翻使台城有卧庐三尺龟趺庄懿墓万年金匮史臣书槐庭雨露今如许犹是当时积庆余 

　　寿座主彭阁老 

　　乞归先伴赤松游甲子今来又一周发白已怜身早退心闲还与国同忧书成东里终篇后名冠西江第一流姜桂自怜偏性在当时药笼愧同收 

　　寿丘阁老七十二 

　　琼山前度降神时初报寒梅第一枝麟出九真曾瑞世凤翔千仞更来仪苍生正喜归仁寿黄阁于今有俊耆浅薄幸随乡里后愿输忠悃荅无为 

　　送叔永如金陵 

　　车轮此去愿迟迟莫惜频频有和诗前度岁华方共惜后来风雨莫愆期谁令别酒初醒地正值飞鸿独下时今夜秣陵春草色想应先满谢家池 

　　中元谒陵次屠东湖韵 

　　松栝苍苍望不迷五陵风露已凄凄立当明月频惊雁行过荒村只听鸡原庙尚闻藏剑履闗门何用借封泥不堪马上成归梦还绕东华彩仗齐 

　　顷以事至留都旧寅诸老用词林故事燕于吏部后堂归成二首 

　　故人交谊重南金画省风流许重寻千里云宵违比翼十年江汉阻知音祥鸾自合归阿阁倦鸟惟思返故林多谢北堂今夜月后来应照我遐心 
　　停觞休讶饮迟迟蜡炬分行照翠眉头白尚怜公记忆力微虚负主恩私鹓鸾天上终相逺鱼鸟江边定不疑他日凤凰楼畔客相逢还更语相思 

　　萧总制致仕西归予亦自岭外至相会话别 

　　河桥柳色正丝丝故国逢君又别离江海论交惟此日山林归隠又同时公如白璧心何忝我恋青山力已疲从此侧身西望地年年空忆采华芝 

　　次三老阁前迎春草 

　　二月羣芳尚未花独怜仙草已抽芽风传紫禁香初逺月到瑶阶影未斜泉石故知惭小草江湖何处寄瑶华祗应待到重阳日犹有余香共菊夸（此草二月至九月犹花） 

　　送陈亚卿册封 

　　吟罢霞天菊未花驱车明日是天涯留人初揽淮南桂奉使还乗汉水槎八座官聨班最贵维城宗子颂非夸归来献赋明光殿依旧彤云绕翠华 

　　送傅北潭宗伯致仕 

　　水苍为佩锦为袪长照天家白玉除北阙早年仍听履东门今日已悬车尊前緑绮风吹断望里丹梯画不如此去若逢闗令尹好将道徳着成书 

　　和杨邃庵郊坛斋居之作杨民部旧僚也 

　　宝炬光中夜漏深万行珠树肃萧森阳回左个迎雕辇人在东坛整玉簪伐木尚怜求友义倾葵偏切侍臣心悬知扈从归来日应有文思颂徳音 

　　寿三原王太宰 

　　翘首班行八座尊清风归去隠三原为霖望切人心在调鼎功多国史存心逺尚怜思魏阙身闲聊得卧丘园庭前藂桂髙千丈应是明时雨露繁 

　　代夏景述懐 

　　小麦青青大麦柔榴花开遍殿东头日长麋鹿惟依辇波静鱼龙不负舟家国有贤天所鉴生灵无事我何求堪嗟汉武神仙意误却当年尚未休 

　　次西涯韵 

　　十年身已到璇霄开合犹闻引下僚玄圃会须呈璞玉终南当复赋梅条人才孰可追三代文字君应叹六朝试问澄江静如练何如澎湃浙江潮 

　　和蔡东轩驸马自寿 

　　一代豪华称戚畹百龄风骨似神仙旧闻朱邸邻珍馆新赐黄封出御筵尘榻每縁佳客下清风还许后生传欲知箫史酬恩地惟以忠贞照暮年 

　　使节荣归为江文源侍读作 

　　为因衔命到蕲阳还得承欢向北堂金册手持归赤社緑衣身着到钱塘鹓鸾一别思仙侣书剑何时返帝乡闻道江南民瘼甚愿裁封事上明光 

　　李程二学士被命教庶吉士唐大夫有作奉柬予次其韵 

　　奎璧光芒夜彻天两公新命领羣仙金堤晓日聨丝鞚玉署春风醉锦筵鸾掖文章瞻具美鲤庭诗礼属多贤中丞剩有新篇纪明日都城作话传 

　　东园次陈以道评事 

　　老来心事乐幽栖看竹怜君逺见携初辍班行来入社旧栽花木已成蹊东篱谁送陶潜酒半夜还分太乙藜从此过逢知不倦帝乡今已隔云泥 

　　寿郑介庵为其子通判作 

　　归来犹未买良田谁似凌江二守贤心已忘机犹爱国身无侈累却求仙听残曙鸟眠初觉吟对秋英句倍妍明发阿郎归省地岂无庭鹤共蹁跹 

　　送唐给事出使侍母还乡 

　　朝回长得奉慈闱又却乗轺侍逺归江水自饶鱼入馔门闾偏称锦为衣君亲恩重知难报江海情深念乆违驱遍羊肠无畏处也应持此报春晖 

　　送曾大尹 

　　宿云收尽好风来令尹帆樯此日开人为循良添怅望诗因离别句难裁枫宸玉帛千官会花县琴书几日回家近河阳春尚浅满城桃李更须栽 

　　游海珠寺 

　　是谁驱石到江心天为羊城镇古今风月不随人共老莺花宁藉我登临诗情肯与珠争丽酒兴还怜海共深恠得兰桡归去晩伫看灵雨遍山林 

　　江上作 

　　江月雾中明孤舟触浪行吹笳知逺浦沽酒听寒更旅雁依依去霜风落落鸣故园松与菊今夕倍闗情 

　　送冬官王申之 

　　郎署念庭闱秋来病乞归鸟乌心正切江海念无违衣带前时减灯花昨夜辉髙堂十月景犹待老莱衣 

　　北堂雨露诗为侍御曹汝学作 

　　天上恩波逺人间庆泽长慈闱初拜命先子重增光贺客朝朝满纶音字字香欲知图报地葵藿正倾阳 

　　端午赐扇 

　　宝月辉周制银钩灿禹谟九重新泽出万寿小臣呼天上清风好人间暑气无愿言均此施荡涤到樵苏 

　　敬轩何君顷以公事至京师事讫言归索诗为别因为之赋此 

　　王事有程期居京越一时不愁春易尽惟恨路多岐白酒先秋熟黄柑带雨垂故园归兴好莫惜寄来诗 

　　孝贞皇太后王氏挽章 

　　南有乌衣巷生祥旧不休文王初御极太姒已归周明发诗篇在闗雎徳泽流孰知从此去长夜竟悠悠 
　　二十三年内恭勤奉至尊心犹忧治世恩不厚私门中馈思民瘼端居念化原黄童兼白叟歌颂至今存 
　　四海雍熈极重闱孝养深宫中无遂事天下有徽音寿祝千千岁恩沾万万寻那知遗诏下哀动圣皇心 
　　圣徳那能纪风谣岂易听悲笳纔一动羣泪已千零旧事留编简余音入杳冥秪应松柏路还有五云扄 

　　次简正郎韵 

　　几岁乞归休衔恩尚勉留形容空自老松菊为谁秋病岂堪朱绂天应念白头秋鸿莫先去期傍我行舟 

　　次春日述懐韵 

　　南国东风早莺花动客情故乡难梦到覉客易愁生白发行俱变丹心秪自明不知従此去何处忆韩荆 

　　元夜应制 

　　云中珠翠压鳌头雉尾双双护冕旒圣主经年少巡幸春来方覩属车游 
　　丝管纷纷醉上元万家灯火映乾坤内庭别有光明烛留与人间照覆盆 
　　一曲阳春四海同君王犹自祝年丰不縁烟月娯清夜为采歌谣献两宫 

　　无题 

　　千门万户总光风别有昭阳一様红谁道翠华游幸逺又移春色醉重瞳 

　　月雁图送韩廷宣兄南归 

　　芦苇萧萧月明里飞鸿正值秋风起今宵暂喜栖息同明日茫茫隔烟水 

　　春草图 

　　漠漠春风緑遶池王孙何日是归期缁尘一隔江南路满眼青青亦自疑 

　　送乡人 

　　西风吹雁客还乡黄菊初开别思长南望石桥霜后橘不知何日对君尝 

　　老子 

　　主善为师道正隆宣尼此意正无穷如何后代相师者不及巫医与百工 

　　恭题宣宗御笔扇面上有宣徳六年字 

　　淇园湘水万千枝不似君王笔下竒髙者拂云低拂地想应重有凤来仪 

　　题画 

　　登山临水送将归去住心情只自知明日红尘车马地可能无念出山时 

　　题画鱼 

　　水苹多处着游鱼不应人间罟网须莫道市朝无吏隠试看堂壁有江湖 

　　题画花 

　　向来曾作看花人长恨花无十日春何似入君花谱内经年红艳不沾尘 

　　挽黄门林克翀其子任中书舍人 

　　黄门旧日读书斋阶下孤桐手自栽今日孙枝长百尺几时仙驭复归来 

　　四皓 

　　已为留侯定汉储旧山松桂未萧踈如何复向他山去应恐重劳使者车 
　　四贤心行可谁如垂老犹堪定汉储従此班行絶踪迹史臣何事不重书 

　　徐孺子 

　　不入东都党锢羣自于南畆卧闲云可怜一束生刍奠不负交情只有君 

　　吕洞宾 

　　炼得丹成欲度人江湖来徃意殷勤如何世上求仙者不似枯杨觧识真 

　　御笔画禽鸟 

　　谁抱遗弓望翠华临池曽忆掞云霞碧桃枝上双双鸟立尽东风几度花 
　　俛啄依依在野田竒毛偏得圣恩怜龙媒一去无消息犹恋雕笼记昔年 

　　鬼谷子 

　　纷纷兵法漫相传鬼谷书成秪数篇不见济民兼利物只闻孙氏蹙龎涓 

　　黄石公 

　　一自桥边半夜逢几従天上翊飞龙当时一策无人用岁晚归来访赤松 

　　红梅为东宫伴读段君赋 

　　罗浮仙子玉为容移入宫墙便不同应为岁寒心事好天将朱紫答元功 

　　鬰洲遗稿巻八
