东皋录 明 释妙声

钦定四库全书

集部六

东皋录

别集类五

明

提要

臣等谨案东皋録三巻明释妙声撰妙声字九皋呉县人元末居景徳寺后居常熟慧日寺又主平江北禅寺洪武三年与释万金同被召莅天下释教所作诗文缮冩藏之山房洪武十七年其徒徳瓛始刋行之明史艺文志明僧宏秀集皆作七巻此本有汲古阁印葢毛晋家钞本前有晋题识亦称徳瓛所刻凡诗三巻杂文四卷而其书杂文及诗仅共为三卷葢传録时所合并也妙声入明时年已六十余诗文多至正中所作故顾嗣立元诗选亦録是集然方外者流不撄爵禄不能以受官与否为两朝之断限既已谒帝金门即属归诚新主不能复以遗老称矣今系之明从其实也妙声与袁桷张翥危素等俱相友善故所作颇有士风当元李扰攘之时感事抒懐往往激昻可诵杂文体裁清整四六俪语亦具有南宋遗风在缁流之内虽未能语带烟霞犹非气含蔬笋者也

乾隆四十六年九月恭校上

总纂官（臣）纪昀（臣）陆锡熊（臣）孙士毅

总校官（臣）陆费墀

●东皋録题识

师名妙声字九皋呉郡人也姑苏志云景徳寺僧有诗（阙）生平多著述名东皋录命弟子缮冩蔵之山房总其事者白莲住山完敬修虎丘蔵主慧无尽善士陈君锡也洪武十七年甲子春法孙徳瓛跋而授梓凡诗三巻序记赞铭传跋杂文四巻其中载记同衣行业既多且详刘子威呉释传皆拾其余沫也尤长于四六俪语巻末诸山江湖等疏堪与月泉吟社往复诗启并传其兴福桃源诸记余已撰入邑乘云东呉毛晋子晋识

●钦定四库全书

东皋録巻上

（明）释妙声撰

飞鲸楼诗

崇楼言言上下太清鸣钟在悬飞鲸是名在昔先民制器尚形取类相感用谹其声此方真教由闻而入诞敷法音昭我玄极假物以鸣与世作则震惊大千羣响俄息维此积善灵僧之宫爰作斯楼警昏启蒙侯谁尸之曰沙门恵公胡溃于成矢誓在躬瞻彼飞楼峙于东海华■〈鱼畺〉在兹蒲牢震骇苦轮乃轫音场无碍于千万年迷者永頼

圭复庵贫乐斋

贫非乐也乐惟道义匪哲弗居孰云细事室如悬磬俯仰无愧终身欣然何忧何惧矧伊吾人宗自西方一饭候晷三宿于桑彼上人者如珪如璋肆求懿德其居允臧载瞻其居有琴有书亦有嘉宾来与我娱草衣藜羮屡空晏如从吾所好有乐只且往有钟鼎弗慎弗守彼有荣观弗图弗究沦胥以亡亦孔之丑我作是诗以咏座右

蒲庵

循彼南涧言采其蒲采之何为滫瀡是图彼蒲之良利用为屦载缉载紬如蓺稷黍我思古人惟睦之陈克用是道甚宜其亲我行四方十年于今母寔有命余何弗钦乃筑我居于越之野悠悠我思朝夕于楚乱离孔怃山川邈悠岂不懐归水无行舟爰有清泉在居之侧既浸既灌蒲叶嶷嶷蒲叶嶷嶷蒲生日多母氏燕喜我劳其何

藏晖斋诗（并序）

昔先佛心尝得徐兢所篆藏晖斋三大字于诸箧衍后荐经离乱图籍皆散失而是书独无恙洪武更伏岁辛亥孙徳瓛住石湖楞伽之上方取以扁所居室一时知名士形之赋咏蔵晖之名遂闻于世盖呉中山水以楞伽为胜而藏晖又在楞伽絶顶尽临眺之美宜乎其有闻也自遭世变凡法书珍玩流落何限而是书独存庸非天閟吾家旧物以章佛心之徳耶不然何波颓风靡之余而独能寿若是也哉瓛聨其诗文为一巻请叙其事追仰先徳不胜感慨谨纪实于左并述诗以示之兢名见宋史盖南渡后人尝奉使髙丽作髙丽图经三十巻并识诸此诗曰

易贵含章诗称养晦进德以愚明道若昧瞻彼曜灵运无停机匪息于渊害恒其晖君子则之以恬养志出处语嘿弗愆于义继我显祖庶免以之或升或潜允也其时其时维何像季师表骏奔东南于今有耀世殊事往手泽尚存天相斯文佑我后人于乎小子思绳厥武丕若诒谋无念尔祖无念尔祖淑慎其躬爰作是诗式铭尔胷

拟秋胡

来者靡居逝者其奈何来者靡居逝者其奈何岁短意长乐少哀多遗世独立岂无其它哀我人斯营营则那歌以言之逝者其奈何

瞻彼西山松栢何苍苍瞻彼西山松栢何苍苍所谓伊人在天一方至道在兹怀之靡忘岂不欲往道阻且长歌以言之松栢何苍苍

彼瑶者台赫赫何人居彼瑶者台赫赫何人居朝竞纷华夕已为墟鬼神害盈乃丧厥家昔为所羡今可长吁歌以言之赫赫何人居

送汤漕使赴省

冉冉岁云暮萧萧班马鸣蓐食俟明发走赴公家程江南足秔稌我仓今既盈中吴开饟台转海趋神京国用食为本均输寄非轻上计选才彦君今及此行堂堂紫薇垣冠佩罗羣英愿言慎词令専对贵尽诚江湖渺空阔冰霰浩纵横岂不念逸乐王事靡皇寕谖草日已长春兰亦向荣当思倚门望庶尽君子情

和感遇并杂诗

悲风抎黄桑茇舎依樲棘岁歉儿苦饥家贫母犹织寒窻秉机杼卒岁不成匹里胥夜蹋门叫怒催纴织蹇余晚归田耕不如神力一饭愧其人安敢自皇息

胡雁乗朔风矫矫厉羽翼江南稻粱地异彼阴山北所忧弋者篡缯缴在寻尺奈何随阳侣自剪排风翮岂知经罗网复惧膏鼎鬲本不飞冥冥于今悔何益

有虞昔南狩死塟苍梧山帝子泣幽怨至今竹斑斑重华骨已朽淳朴何时还我欲往从之洞庭汨孱颜梦寐奠灵琐怀椒候其间安得御风去挥手谢人寰

美利在于人翕张随所如上焉有好者天下将同趣宣尼常罕言防源知在初魏罃问利国孟子亦回车沛公田舎夫萧何刀笔胥提剑入咸阳仅収其图书谋生诫止足制用自可余横流竟莫返举世无寕居

西山一何髙草树郁樽樽仙灵此焉宅尚有秦遗民我欲蹑丹梯引手扪青天天髙迥无极欲上嗟无因令天若可上世上那有人

乔木岂无枝髙山亦有岑嘤鸣尚求友我独无知音沉叹和氏璧掩抑嵇生琴谁令抱奇蕴恻恻多苦心

题归去来图

奋身报韩仇决策扶汉鼎有怀千载上慷慨心独领家贫值时变乐道事幽屏赋诗聊自娱去县不待请髙风振六合名与日月并朗咏归去篇犹疑见烟艇

题沧浪醉眠图

沄沄此河水水浑不见底水浑犹自可水深将没汝舟楫无根柢风波无时休不如髙堂上饮酒可忘忧

赋槐市送人之越

日出槐市东送客槐市西桥边彩舟发城上夜乌啼叶宻春云合花黄秋雨迷赋诗誉嘉树长忆若耶溪

雨

宻云遂崇朝飞雨洒髙阁萧瑟傍松檐委迤带烟郭坐来池水满吟罢林花落已知禾黍秋不奈衣裳薄

贞寿堂

翼翼贞寿堂肃肃贤者居堂上鹤发母霓裳而霞裾贞节四十年寿今八袠余斯堂得嘉名请试陈厥初母也实氏吴番有先人庐良人溘先露生计亦沦胥誓言赋栢舟那复咏闗雎志存杨氏祀靡暇恤其诸大儿甫六朞小纔五月余辛勤立门户寤寐课诗书崭然见头角藉甚多名誉伯为邑大夫仲随李轻车彩衣日就养树谖满庭除兄弟进甘旨夫人御板舆令德兼寿考此乐复何如瞻彼堂之阴嘉树郁扶疎上有双凤雏和鸣自纡徐爵位日以髙禄养日以舒生封有令典厚积待吹嘘煌煌太史笔照映百车渠桓楹俯流水过者式其庐

题分金墩次唐元微之韵

吾慕管与鲍结交忘贱贫惜哉以君霸功烈犹陪臣分金念其贤多取讵妨真凡今交游者愿以此义陈吊古访遗迹岑邱委荒榛踌躇不能去伫立望夫人

七夕

七夕已复至徂暑适云消候虫依砌响梧桐带露飘双星限河汉孤月丽层霄歘吸仰灵气徘徊望斗杓独嗟天路永空悲清夜遥南飞有乌鹊惆怅不成桥

述古道雪斋

黄冈有雪堂西湖有雪斋胜选不在雪其人贤且佳苏公天下士与世寡所谐爱此林下趣品题自吾侪风流吾家述好古独兴怀南游得成印况与秦文偕神交契冥漠尚友遗形骸积雪遍大野流水鸣空阶湛妙信可乐勿愧食无鲑

樗轩

彼樗实散木三年踰十寻形质虽偃蹇柯叶自萧森物生各有适小大在所任敢期当世用聊致东溪阴清风树下至和我邱中琴羣鸟亦萃止怀人遗好音各遂天地性庶当君子心培根在封植种德务华深逍遥乐其下永愿辞朝簪

荷花咏

彼泽有嘉植淤泥擢朱华宛在水中央尘土无由加秀色一何丽幽气静以遐羣鱼戏其下游蜂亦来过而爱君子心独立终非他我欲集为裳佩之以揭车临波托文鳐遗彼帝子家采莲者谁子日暮发清歌歌长路且迥使我一咨嗟

易安轩

丰屋虽万间所托在寻尺南窻极低小亦足容我膝知止庶不殆适性聊自佚邈哉古之人瞻彼江上宅桑麻被墟曲榆栁荫沟术有子学书史有田艺黍稷于焉悦亲戚且以御宾客赫赫通侯居荣观亘阡陌持盈谅弗戒百鬼瞰其室永怀栗里翁旷达有清识欣赏方在兹庶用警晨夕

黄葵

庭树鹈鴂鸣众芳迹如扫爱此承露杯扬英向晴昊黄中本通理静退合天道所怀秉明徳非独颜色好陶潜爱佳菊归去苦不蚤三径已就荒壶觞亦倾倒邈哉千载上异代同襟抱揽彼草木微于焉托幽讨

送沈行恕

挟策事行迈言往五湖濵阴风结山岳落叶满河津之子忽已逺我怀将焉陈志士惜白日行客念萧晨况兹艰难际夺我心所亲中情茍不移在逺犹比邻毋为离别苦庶以道自珍

送心觉原之天台

煌煌西方教神化敷四海自从永平来东渐已千载玄风被遐邈佛日垂光彩法运虽中微亢龙终靡悔岂惟其数然无乃彼相罪诸公极扶持戮力净氛霭百足信不僵浡兴如有待维君富才艺嗜道甚饥馁感激赴前途力行知非殆丹邱郁峨峨白石何磊磊山川亦良是塔庙今犹在世道若翻覆主维藉玄宰欲树大法幢当着忍辱铠吾教得琏嵩禅林有元凯君名日已起我发行当改安得赴逺游相从拾兰茝

水仙咏

百草秋尽死孤花丽巗阿芳心太皎洁岁事坐蹉跎微月歩遥夜轻风生素波怀人岂无意路逺欲如何

纯煦轩

出日何杲杲照我床上书阳和被万物岂惟在吾庐夜气资息养天光发灵虚蚤起当匪懈愿言慎其初

兰雪斋

阶前春雪埋阶下幽兰生兰芳雪正消流水循除鸣馨香既飘越月露浩已盈长想读书处散帙有余清

邨居图

东村有隐者素髪飒埀领几上种树书门前钓鱼艇秔稌风露深葭菼天水永云飞洞庭小花落春户静怀哉古逸民披图发孤咏

渔隐

青山当■〈舟召〉头流水在■〈舟召〉下披襟独挥车鸥鹭与同社我本避世人初非渔钓者得鱼亦不卖有酒聊自冩百年如过鸟万物犹一马与世久相忘胡为不予舎

仙山图

芙容挿青天天近可倚杵楼观栖曽厓日月出其下地无凡草木人是灵仙侣苍龙守重闗皓鹤戏玄渚璚林何萧森瑶草亦蕃庑天人道固殊肹蠁自今古卑髙虽辽絶临制足官府吾闻昆仑颠其上有县圃此图无乃是兹理讵无取

松石室

松生厓石间其势不两大松根与石鬬摩轧发奇怪文章世所惊风气日以坏椎剥斧斤余俱伤而并败情文困追琢至道在稊稗上人禅者流独往脱天械燕坐一室中心游大千界松风与石濑萧瑟杂滂湃物我澹相忘灵虚絶纎介瞻彼五髻峰峭拔出天外长松将秀石出入妨（去）而隘日与二者俱消摇一何快逝将从君游吾衰怯行迈

漉酒图

弃官赋归来田家酒初熟脱我头上巾漉此杯中緑独漉复独漉漉多酒还浊酒浊犹自可世浊多返覆桑枯栁亦衰但有松与菊田父晚相过相与话墟曲共醉茅檐下此生亦以足

静寄轩

深居一室静独坐羣动息渉世谅无营照空欣有得风吹松上雨花落涧底石当期永日闲共此喧中寂

心觉原宜晚轩

青山多故情慰我齿髪莫爱此泉上轩深谐静中趣孤云赴逺壑落日在髙树牛羊下来尽鸟雀归飞屡境胜欣有得形忘澹无虑消摇歩前楹旷望一延伫怀哉未归客微径草多露

蕃王礼佛图

维西列万国有土此有人孰是无继立而能治其民佛化大无外万有入弥纶衣冠杂诞谲莫不悉来宾东方九州岛岛地文治亦相因岂知五经表各自叙彛伦斥鷃讥南运舜英疑大椿扩充固有道一视归同仁

送方禅者

岩岩秦余杭天作何大壮孤峯有兰若夐絶厓石上去天纔一握陟险仍万状云霞或相依猨鸟不敢傍天花落幽户松吹飘梵放上人禅家流勇往志所尚伽趺缚禅寂抖擞谢尘坱境静道易亲理得形自丧翻经悟空假缮性了真妄拂衣入烟萝飞屩度层嶂徒令世上人矫首一长望

汤时中寄樵

英英湘中彦寄迹吴山樵山深土泉美厥植多乔夭逝将乐嘉遯讵欲肩刍荛冰雪岁云莫荃蘅化为萧诗书道林薮采获日以饶逍遥杏坛上弦诵自朝朝春风曽点瑟秋水许由瓢幸遂邱壑志不受弓旌招

玉鹤焚香

白玉刻为鹤鹤背可焚兰朱火若萤聚青烟随烬残孚尹自旁达氤氲相控揣如闻九皋唳翻胜博山安娱客白日晚奉君清夜阑谁将别鹄操和我广陵散

耕云轩

呼龙耕白云开畦种瑶草一犂春雨足万顷晴苗好伊人静者徒中岁颇好道神仙遗服食采掇事烹捣色如青精饭大比安期枣食之生羽翰后天而终老

李氏慈竹轩

慈竹生堂阶下有谖草花花竹美相映亲年乐无涯秀色上春服清荫延萧斋驯乌飞缈缈鸣凤声喈喈微风度瑶瑟宻笋供珍鲑霜根随地长令德与年偕此物良足贵君家识可怀

题虞侍讲书白太傅八渐偈（七言古诗）

香山居士八渐偈青城先生隶古书金薤琳琅殊可爱文章官阀总相如白云开士成都客同是青城故乡陌天藻亭深翰墨香法云地古天花白白云悠悠去不返橘树雕伤坐成晚满把空怀明月珠招魂谁洒雕胡饭古人事佛今人非二老风流今古稀大胜潮阳韩刺史晚因闻道却留衣

题髙尚书九江暑雨图

尚书画山山巃嵸九江秀色开森茸况当五月暑雨交云气滃勃川光动五峯削出青如莲緑树彷佛闻■〈雨上〈云今〉下〉猨犹瞻谢眺青山宅不见米家书画船何人见门面山立头上乌纱翠痕湿谁唤山东李谪仙来观瀑布三千尺于今戈戟乱如麻使我披图一永嗟欲买沃洲归共隠江山如此属谁家

赠四明粥书单生

古人读书手自冩今人藏书充屋椽牙籖插架不解读何异愚翁工守钱单生持书入我室竹光落床乱缃帙居贫不能常得书为我借观留数日昔在鄞江识单生于今白髪老于行明年倘有江舩卖我欲从君觅论衡

栢子庭画松障歌

髙堂谁画青松障越栢下笔开殊状小枝交错鐡不如大枝森竦剑相向笔驱元气天为泣龙擘海水神俱王沧江风雨六月来白日雷霆九天上想当飞墨纵挥洒应遣酣歌助悲壮于时画者亦有人栢也用意实豪放犹忆海虞山里时往往见我索题诗豪缣到手不暇择烂漫图写寕复辞只今风流已冥寞使我见之増叹愕况当木落秋气悲抚事哀吟忽如昨乌乎柏兮那复见萧瑟凄风动寥廓萧瑟凄风动寥廓应有松子僧前落

题岳阳楼图

岳阳城南天下稀飞楼雉堞相因依云连天阙象纬近水满潇湘鸿雁飞洞庭始波木叶赤元气混茫天地白蛟龙出吟雾雨愁肠断江南未归客何人置酒楼两楹定是昔年滕子京可怜风流已冥漠犹有文章遗令名君山翠黛秋可扫湘君归来云缥缈空向人间对畵图十二螺鬟梦中绕

采兰堂

去年采兰兰叶长今年采兰兰叶短秉芳欲寄路漫漫国香零落风吹断莲花峯下采兰堂永怀焦镜不能忘上人开窻面山坐山水含晖吟谢郎三生误落夫差国翠结琼琚香不息目断王孙游未归江南春草连天碧

劾飞廉

飞廉事纣偾厥宗何自上天司八风嘘枯吹生在掌握窃弄神柄贪天功四月五月旱大甚天地翕赫方虫虫原田莓莓赤如燎种不入土啼老农雨师鞭霆走羣龙玄云四合零雨蒙胡为吹云使消烁更鼓烈焰翻长空斯民焦劳亦何罪得不哀怨号苍穹天虽处髙听甚聪汝敢迷罔斧尔躬天诛将加不可逭殛死大荒谁汝恫

龙挂

白龙下天欲行雨赤日巻水江中央银河东倾浪波接剑影倒射云旗扬下民方忧涸辙鲋上帝许借天瓢浆龙来劝尔一杯酒平地水深三尺强

寒食省墓示诸侄

汀栁青黄野花白村巷家家作寒食暖风吹尽纸钱灰泪落春烟収不得村西町疃溪湾路长记门前白杨树廿年不见泉下人有酒空浇树邉土人言贤者有子孙我家兄弟今具存生儿莫断诗书种继尔长原忠孝门

饮緑轩

御儿溪水緑于酒泂酌未须劳绠缶夜■〈奭斗〉明月光入怀朝洗落花香在手一瓢解尽全潮味万斛倒泻县河口共坐层轩冰雪生向来烦热今何有

题乗槎图

秋风驾洪涛灵槎中荡摇恍如乗舩天上坐帝青九万无纎毫黄姑织女长相见归来空记当时面至今海与银河通何因再得相从容

题墨竹水仙

美人独立潇湘浦袅袅秋风生北渚手把琅玕江水深香璚泣露愁痕古我有所思在空谷翠袖娟娟倚寒緑云断苍梧殊未来月明长照鱼鳞屋

题商德符山水

左山画山延佑初山如何其佳有余飞泉髙挂白蝃蝀奇峯烂发青芙蕖直疑三周华不注又似北岳医无闾嗟哉好手不复得藏去贵比英琼琚

题王弘邀渊明图

江州刺史何为者载酒邀我庐山下乃翁在山不在酒邂逅寕辞为君写逺公招之不肯留平生谁省王江州门前五栁至今在江邉桑树水空流

题画马

真龙矫矫空大羣奚官牵来气若云黄金骨法颇清俊画者似是曹将军驽骀髙骧饱刍粟白驹辕下伤局促方今相者多举肥莫画权奇须画肉

画师胷中有全马三马斯须生笔下中有一匹玉花骢似是西来大宛者不羣不食意气豪羞与二马同凡槽使我见画三太息于今谁是九方皋

皎皎白马白于练首如渴乌目如电天闲麒麟人不见画师为我开生面圉人牵浴定昆池落花满地骄不嘶青丝络头无一丈挽住万里昆仑蹄

前朝王孙善画马笔迹不在曹韩下君看榻上玉花骢风骨权奇絶萧洒却忆至元全盛时四十万匹皆吾师崇天门下宣入贡大仆牵来亲见之李君爱马人莫比意气相期论万里千金买得真骅骝蚤晚骑之见天子

赠骆自然（代人作）

骆生家在钱塘住正近曲江苏小墓生来无目最善音自小学歌今独歩忆昔太平开乐府新声传得宫中谱摩诃兜勒西域来子夜吴歌自风土一声悲壮梁尘飞二声激烈行云低三声四声山石裂魑魅夜走猩猩啼我来江上忽相见听我履声如识面殷勤道我攻词章吾今衰也何由羡落花游丝春寂寂来前再拜当筵立为我扬袂歌一行满堂闻之皆动色我本东西南北人如今天地尽风尘劳生触事易成感使我泣下沾衣巾骆生骆生吾已老往事悠悠勿复道已将身世等浮云莫把新词故相恼掩琴罢坐求我歌我歌哀乐何其多人生百年能几何骆兮骆兮奈尔何

有客

有客有客伊吾庐新除南台行大夫天子许骑内廏马百二十骑来东吴东吴驿传称过客馆人致饩官僚趋来者宣骄居者傲宾主不复论欢娯固将横榻表独坐何意剥床仍及肤吾闻相见有傧价揖让登降礼颇殊旧云三公礼数絶事不豫讲宁非愚王纲沦胥废风纪棰楚横加哀仆奴名藩岂无知礼者亏损国体非良图

花殇

去年髙秋洞庭客赠我两株木芍药手植东皋未浃旬绀芽怒长纫英坼今年春深花满枝嘘霞弄日相因依红簇火城丞相至锦翻晴昼买臣归当阶矜持颜色好使我行吟被渠恼看去还期到子孙归来聊以娱吾老那知零落委泥沙雨压云愁共叹嗟栁色莺声虽复在游蜂戏蝶落谁家飘香坠粉无人拾游梦妖魂归不得种树空思郭槖駞寂莫因悲洛阳陌草堂独坐见秋风弥信吾家谈色空安得人间名画手倩渠移入画图中

世寿堂歌

君不见南阳菊水流浩浩饮之令人长寿考又不见青城枸杞龙蛇形其人往往多长生乃知草朩有灵气能与短世制颓龄君看张家世寿堂奕世载德应寿昌山川清晖近交映髙曽白发遥相望堂中老仙年九十云雾衣裳冰玉质把笔犹堪细字书上马不用旁人掖门前肃肃来轩车堂上列坐讲唐虞心将造物寄游衍道与行云时巻舒问君何由乃能尔玉立扬休有令子买臣富贵已専城鲁侯归来还燕喜流根之泽深无期既有孙子能书诗人间共爱徳星聚天上寕无太史知彼美堂兮深且古彼美人兮才甚武愿持斯道寿国脉万岁千秋奉明主

新坟行

南山崔嵬青入云将军取山新作坟方春迫民就工役路上白日无行人西家旧坟双石马一日驱来华表下东家翁仲今尚存一朝移来在墓门塟期日薄云最吉鸡鸣而作夜不息新坟已成旧坟毁旧鬼衔寃新鬼喜新坟旧坟无了期南山崔嵬青不移

送演藏主归淛东

豫章老禅天下士今既无双古谁比十年不见怨飞鸿几度相思隔江水前年有书到空谷放在床头百回读至今散帙眼忽明时复看云思相续上人新自淛东来曽侍生公说法台洼水本生天马种邓林还出豫章材春雨相逢又相别明日扁舟异吴越君到双峰问我时为言舌在头如雪

题碧山草堂图送喜笑云

中国有碧山扶桑有碧山碧山碧山随处有是何人合栖其间上人何年辞海峤每望白云东向笑松枝西指月苍凉岁晚天寒翠蛟叫有佛处不得住草堂更在云深处碧山县知不负吾一锡凌空窅然去

送僧归日东

万里求师踰絶海齿发渐非心不改东土山川异昔游中朝师法今犹在故山弟子忆归期摩挲西指苍松枝南宗宻印已亲授莫道大唐国里无禅师

张仲和放白龟

有龟有龟白玉质遵养时晦逢时出形躯虽小甚有神岂是吾人袖中物清流为国莲为宫朝夕下上复西东庙堂巾笥閟朽骨岂若曳尾于涂中张公放之殊不意渉波直与长川逝三十年间事反复公今寿考身无事君不见以龟搘床足南方老人寿千岁

落花叹

朝见红白花莫见青葱树不愁花落总如泥但惜人生不如故滋兰公子江南客再拜东皇留不得九州岛岛尘土浩茫茫付与杨花作春色东溪野花自忘机坐对落花吟夕晖犹闻叶上黄鹂语不信东家蝴蝶飞

阎骧云壑图

白云冉冉生幽壑烟草芊眠春漠漠绕屋檆槠一万章排云瀑布千寻落我家住在三江口山水娱人不知久空翠常沾几上书江花每落杯中酒主爵郎中非画师有孙曰骧仍似之君家浑东那有此应写江南寄所师

次韵怀谭讷夫

吴山岩岩界空碧湖水春深好颜色芳草连天百鸟飞独怜王孙归未得骥埀两耳愁空山驽骀髙居十二闲黄鹄一去不顾返肯与鸡鹜留人寰落花冥冥闇南浦山水清晖浩无主先生岂不怀故都举世溷浊何须数渚有兰兮江有蓠我思君兮来何时一春两度梦中见是耶非耶空尔思

寛上人云泉

白云在天白于鹤下映流泉相喷薄松上盈盈不尽浮厓根决决无时落善利万物得深润还敛神功返冥漠倾湫倒岳意何如莫教湿却加沙角

题徐氏东园灌夫巻

我爱南州徐孺子灌园日在青山里手种縁溪千树桃落花出洞随流水陇上辍耕仍读书日斜犹是带经锄紫芝如掌谁能得黄独为粮自足储我欲相从拾瑶草洞庭始波春渺渺寄书为问东园公勿复悠悠橘中老

赠履生（有序）

鞮履之用尚矣名既非一制亦异度后世损益不稽于古惟华靡简便是尚今其名物漫不可考乌乎岂独履也哉彼东郭之无底领军之一屋又可资一噱也吾家衣履自有制度章式如律曰富罗曰亟缚屣皆今之履今或踰礼废法葢习俗使然耳有识者所当戒也若髙僧恵琳着屐升殿恵休一鞋三十年吾取马履生王德华常从吾徒游为人修整颇有方外意趣所至优待辄加常工一等故赋此与之吾行四方今老矣青鞋归来或无底孺子可教来进履富罗加絇穏称趾上山下山免去齿锡飞相从日千里恶用上公赤几几未能免俗聊复尔吉贝裁成亟缚屣东皋与尔同生死

龙河

轩辕骑龙上天去潜邸化作青莲宫芙蓉杳映师子坐龙髯拔堕乌号弓世雄梵相开满月帝释寳网生虚空觚棱影落大江水金刹旛飘楚泽风相攸将作领大匠说法开山由太中丰碑矻立太湖石鸿文托载青城公金陵王气方来复西方象教弥尊崇矞云五色帝居近天乐六时华雨蒙禅林东南今第一四海麟象聿来同怀人日月去如矢嗟我轩车来自东宿留少为十日住铺写拟费三年功六朝往事不可问自登髙阁送冥鸿

钟山

大江之南多名山钟山秀出乎其间神龙蜿蜒露脊鬛长■〈鱼畺〉赑屃饶斓斑上走怪石之揭■〈山薛〉下有流水之潺湲禅宫据会制甚古帝阙宻迩恩常颁虚空阑楯寳公塔松竹储胥圆悟闗天生贤懿扶象教地设险峻防神奸云车风马来万里象齿明珠奔百蛮山川灵气自融结玄运往复犹循环朅来说法奉明诏那有道德开天颜斋宫延问漏十刻杞菊赐馔衬百锾兹山纔留四五日探讨未得须臾间草堂之灵应怪我移文勿遽吾将还

对雪

青天璚林九万里朔风吹花如剪水谢家女子强多才却道栁絮因风起冻雀无食愁奈何纥干山头寒更多穆王八骏在何许千古空传黄竹歌

题赵承旨画中峰莲花吟图

老禅宴坐红氍毹心如莲花不着水信口试作莲花吟声落九州岛岛烟雨里吴兴学士开新图集贤待制大字书天生三老仍并世邂逅一笑山如庐清河先生好事者题封逺寄草庵下草庵老禅之子孙白璧明珠喜盈把呜呼九原不可作莲花如今亦冥漠踞湖山顶望江南青天飞来双白鹤

题空同外史传

空同外史天上来手把璚编相与开雄文妙画两殊絶翰林父子真天才玉堂清切何萧爽昼静不闻铃索响独许仙人王子乔缑山笙鹤时来往大篇短章不一书锦囊满盛明月珠雨中十日读不尽世上十年应更无空同之山在何处白云流水迷归路翰林先生今广成千二百年同此住

为陈仲孚题薛公逺墨竹

前朝画竹谁第一尚书髙公妙无敌近世多宗李集贤房山真迹那能得澹园学李殊逼真栁州半刺题衔新鹅山之虚况多竹画品近来应入神东皋溪傍草堂小罗池庙前春雨早三十里外见似人玉立长身照枯槁石湖今有太邱陈孤竹春阴生子孙清风髙节在封植知有王猷来欵门

王有恒听雨篷

江南雨多春漠漠籧篨中寛可淹泊坐听萧瑟复琮琤若在洞庭张广乐木兰之楫青翰舟斜风细雨不须忧笔床茶灶便终日知我独有沧浪鸥廿年携书去乡国芜城草深归未得援笔时作广陵散鱼龙出听天吴泣江湖适意无前期身如行云随所之平山堂上看春色还忆江南听雨时

行路难

天地无有邉日月茫无涯人于其间号最灵胡乃不学坐自乖饥食费稷黍衣被丝与麻古今一事皆不省何异木石插齿牙生者还复然死者其奈何万万千千尽如此令我起坐乆叹嗟

仙家近题刘阮图

白云满地迷行路溪流百折无由渡水上见胡麻有人双浣纱仙家知己近失喜惊相问洞口碧桃开郎君何处来

山中乐为沈东林题画

山中乐白云瑶草黄金药黄金药流霞片片共君斟酌东林道士清如鹤髙情逸兴将谁托将谁托陶潜松菊谢鲲邱壑

送端上人游江西

大江之西风气殊山川脉络连衡巫豫章杰出斗牛墟作镇楚越开雄都九江匡庐最■〈山上酋下〉崒五老离立朝香炉逺公自是天下士道德髙风形画图马驹踏人应奇谶禅源流注四海隅灵踪尚留窣堵石浊水如见摩尼珠无为上人东海客骏气不受人招呼聿来求我欲赠语浮杯径渡彭蠡湖我生块独处空谷欲往不可心烦纡子当努力事撢讨莫学凡子安瓯臾秋风初见洞庭鴈落月更聴枫桥乌行哉行哉慎勿疎向来人物何代无

次韵题南岳图

阳羡山中春鸟鸣百花竞发千峰晴白云生处是南岳古木寒泉空复情洞庭相望波浩浩欲往不识山阴道为问南归玉局翁买田筑室吾将老

寿彩堂歌

春罗作衫花纂纂衫袖宜长带宜缓朝朝日日在亲前祇恐身长衣又短君家有堂人不如堂上有琴仍有书花开酒熟意多暇宾客满座争欢娱况复亲年犹未老黄发相期同寿考故衣既敝又改为年年剪罗缝舞衣

题老马图（五言律）

老弃东郊道空思冀北羣萧条千里足错莫五花文苜蓿秋风逺■〈艹縻〉芜落日曛太平无一事愁杀故将军

题周景逺破山寺诗巻

蹔辍词垣重南来牧逺黎风流半刺史雅澹五言诗柿叶霜中寺梅花雪后池自公多暇日题赠付汤师

病起蔷薇甚开

蔷薇好颜色结架傍琴台微雨夜来过今朝花尽开祇应深待我也复可怜才且以永今日独咏亦悠哉

送韦道寕

闽粤无诸国东连瘴海滨去从持斧客聊慰倚门人夜宿桄榔雨朝行踯躅春知君清节苦莫厌庾郎贫

送张彦冲之京

天上青冥阔君门白日开侍臣班马赋经术董刘才仙馆征贤入公交车待诏来愧无青玉案送尔黄金台

送刘尹大来

县道临湖口人才得夘金江流思击楫山雨坐鸣琴尔父能为政吴人诵至今非君美无度何以嗣徽音

送钱掾之浙阃

元帅敦诗礼东曹得俊良何愁鸢跕跕已息陈堂堂借箸无遗策飞文动四方庾公情更好应共据胡床

题黄子久山水

黄公东海客能画逼荆闗意尽崎岖外情深溟涬间猨啼明月峡木落浩亹山谷口萝烟暝骑■〈鱼畺〉独未还

题蒋子厚竹居

縁溪竹阵齐中有草堂低对酒碧云合怀人幽鸟啼笋添门屡改叶宻径都迷亦有羊求辈时来共杖藜

和薛生早秋见寄

雨洗秋容澹江含雾气深候虫依井径归燕拂檐阴庾信江南赋灵均泽畔吟正愁闻古调讽诵重兼金

凉风起苹末落叶洒衣裳物色悲行客乾坤入战场参军髯尚短太尉足何香忽听吟梁甫怀人意甚长

杨花咏

飞飞辞古栁冉冉媚晴空爱尔白于雪况乎兼以风游丝相上下戏蝶或西东终然太轻薄飘转委泥中

龙兴白云禅师挽词

振锡朝天去归来独掩扉翰林曽颂橘刺史亦留衣行道空陈迹遗言可表微重来法云地犹想雨华飞

虫网翻经室苔侵影塔扉坐空尘点刦拂断六铢衣蜀道闗山迥支公绪业微祇应湖上月长见白云飞

慧日无梦禅师挽词

先世勲名旧逃禅徳业称弟兄双白璧风雨一青灯楼阁华云结虚空塔影层不惭甘露灭曽许传髙僧

水定茂仲实挽词

吾道何衰甚斯人亦已焉永怀流水奏空抱白云篇春树闲斋静秋风瘦影悬平生数行泪并落莫灯前

海印横经地相承得俊才天花闲自落讲帙病犹开生死人间世虚空刦外台愿车应载辖头白待归来

平崄厓挽词

说法归来后冥心味道真人天户外屦花雨定中身白首全高节清贫到古人江湖久无泪为尔一沾巾

盟鸥轩

客有忘机者开轩命白鸥同心如此水有约共沧洲尔性何其静吾生亦若浮自今期岁晚风雨亦相求

树谖堂

为爱树谖堂看花乐未央阿弥今老大稚子已成行秀色宜春服微香近寿觞永言纯孝者封植岂能忘

煮雪斋

禅客嗜春茶铜瓶煮雪花扫从松上落坐向竹邉夸水品应重録天真孰等差中泠岂不美终是混泥沙

雨中观荷

濯濯雨中荷粼粼花底波铜盘写珠露云锦落银河泉客巻衣泣湘灵鼓瑟歌鸥翻兼鹭浴情致奈君何

庐山图

送客出山去迢遥歩长松过溪闻啸虎笑语答疎钟白日倐已晚清风殊未终九江遗秀色怅望香炉峯

次韵髙尚朴初归草堂

乱定吾犹在庭花草自荣忧时双鬓白去国一身轻墟落人烟少闗河野燹明田园半芜没无力倩人耕

京回次韵沈生

行见桐花发归当芍药开路从天上去人自日邉来说法劳羣听承恩愧不才乍辞鳷鹊观犹忆凤凰台

次韵魏守题韩园

名园新雨后禅馆百花中苔径萦纡入萝龛窈窕通磬声金殿月旛影日坛风良牧留深眷因兹悟色空

赏静轩

云竹澹相于深宜静者居香飘晨梵合花落莫禅余坐有髙闲客床留止观书一身仍扰扰何处问吾庐

送人省亲

政尔相从乐胡然赋式微言思倚闾望梦逐白云飞蟋蟀依苔井蟏蛸在板扉赠君五色线归补老莱衣

次韵答伍公年二首

浊世佳公子前朝旧相门公侯今必复文雅道弥尊落日乡心逺春风海气昏闭门三日雨吟罢共谁论

解印辞河曲携家近碧山栖迟连草阁来往隔松闗见我殊同调逢人只强颜相知仍恨晚谈笑竟忘还

奉上袁侍讲伯长二首（七言律）

东南文献复何人一代鸿文制作新华葢星辰天宻迩翰林风月地偏亲夜分莲炬归鳌署晓拂炉烟侍玉宸奕叶流光知未冺凤毛能世掌丝纶

于越山川赐履余枢廷勲业重璠玙承家旧学三冬史阅世遗编万巻书古调欲从更锦瑟髙轩曽过赋华裾文章自昔论原本拟就司衡问所如

附袁文清公答诗二首

翠越经院多髙人碧窻点翰五采新天机不受梁燕语逸兴直与江鸥亲羡君解衣浣流水愧我束带陪紫宸屈指当今人物论从此有约同埀纶

至人天隠乐有余良玉不愿为雕玙昂昂盘石大士相杳杳归鴈旁行书白莲解结碧云坐緑蕉不羡青葱裾道人翻经悟空假始信尘世归真如

送锯上人之京

江南初春雪载涂送尔作宾于皇都冀北遂空羣騕褭海东生此真珊瑚中朝自古有师法开士只今多大夫万言草奏明光里阴翊王度如唐虞

汤氏义居

旌墨新题户有眉吴人争咏脊令诗君臣善贮丹砂药兄弟相怡白发期春巷燕栖交午木晓庭莺啭合欢枝流传美化君家始比屋连封见盛时

次韵赵尚书小瀛洲（省署轩名）

鳌海晴分五色霞凤池多隠列仙家黄封勅送宫壶酒青鸟偷衔御苑花云阁春阴迎歩辇月明秋影动归槎君王旧听尚书履回首银瓶隔绛纱

杨鐡崖书画船亭

图书满船秋近河虹月夜贯沧江波周秦碑刻最近古崔蔡文章安足多韦侯东壁玉花马房相西亭雪色鹅先生爱玩不归去援琴时作越人歌

次韵送张员外调选江西

御笔新除户部郎旧承骢马向炎方风生使节占星象云映朝阳下凤凰把酒匡庐邀五老赋诗江阁继三王九重虚伫思前席归听宫莺绕建章

江水春深荡客衣皇华西去马騑騑铨衡自任南曹重斧绣犹兼直指威下榻定留徐孺子临江长忆谢玄晖从容归接鹓行旧谏疏频烦达紫微

送王都事之闽阃

闽粤山川奠海縻将军分阃镇边陲幕中宾客三公掾楼下风云五丈旗夹浦茘枝巢翠羽满庭榕叶啭黄鹂愿将圣主忧勤意说与东南父老知

送邹弘道回江西

秋风袅袅锦帆开画省仙郎此日回江表价藩雄楚粤幕中词客重邹枚妙年莫负从军乐多难端须济世才髙阁巻帘看莫雨赋成不似仲宣哀

题焦元尚山水

淮阳先生爱画山下笔万里须臾间既开金刹倚寥廓亦有緑树临潺湲竹间鸟啼春雨歇洞口花落晴云闲知君髙志在邱壑着我溪桥相往还

送韦通寜

绣衣使者爱清才江表秋风一鹗来曽掌图书登策府又陪骢马入兰台幕中婉画须时出坐上青樽为客开况是会稽山水好题诗应上小蓬莱

送李徳基之越

四明狂客今安在谁识山东李谪仙彩笔遍题吴苑树锦袍初上剡溪船早茶入贡还分赐春笋登盘不论钱况是纠司公事少好山随处有诗篇

遣兴次张翰林韵

汉主忧勤减膳频谁令天下尚黄巾近闻李广军威振复道张骞使节新天意未忘清庙祀羣雄休犯属车尘史臣拟草河清颂还属词林第一人

秋兴

溪上凉风吹早秋长空澹澹水东流芙蓉露泣吴宫怨苜蓿烟连汉苑愁贡赋未全通上国王师近报下西州闗山万里同明月徧照诗人自白头

喜晴偶题

今年阴多寒未回二月尚复雪皑皑朝来始觉春意动溪上忽见桃花开东家蝶归苦不早江南草深还可哀中原消息久已断昔时英雄安在哉

谢恵橘

洞庭嘉实正离离满树黄金欲采迟香比陆郎怀去后霜如韦守寄来时开尝宜想千林晚包贡空含万里悲江汉风尘愁路絶食新聊得一开眉

次韵游石湖五首

阖闾城西佳气深青天翡翠斵千岑台荒不见麋鹿迹日落空闻樵牧音吴王宫殿絶壁下隋朝城郭清湖阴登髙吊古意不尽惟有沙鸥知我心

楞伽山如九迭屏何年截取匡庐青方同楚客赋招隠不学诗人吟采苓僧蹊尽种苾蒭草梵夹徧写多罗经诸天只在雨花外音乐六时来窈冥

黄山髙人之所居金沙花明白石渠无钱爱养方外客有口懒读人间书采来青菌总堪食种得黄精还可储郭西十里不一到题诗为问今何如

近闻移居湖水头兰若下瞰沧波流猕猴夜偷锡杖去鸥鸟日傍阑干浮扬州月照五湖白洞庭木落三山秋相望只隔半江水安得赠之双佩钩

豫章禅伯最能诗定水匡床面曲池騕褭来从西极道凤凰借得上林枝昙花不比人间色天女元非世俗姿忽把璚瑰惊十载淛江东望慰深思

寄才叔能

爱尔文章今擅场天孙飘堕锦机张海东若道无奇士僧中何为有此郎樱桃新荐忆相别橘子初黄烦寄将■〈雨上只下〉曹湖邉读书处向来弟子总升堂

龙兴寺思橘轩

橘子熟时天雨霜翰林曽宿赞公房只今纵有黄金实安得登之白玉堂作颂向来悲楚客题书何处觅韦郎孝思喜有文孙在犹解开轩咏不忘

赠谭讷夫

江南専制属元臣共喜羣贤拜命新多难政须弘济士字民当用读书人东风庭院莺花晓白日衣裳锦绣春台阁欲求三语掾非君谁可继清尘

赠袁仲章

吴江城郭太湖东乡郡新除用武功班秩政同唐六品世家曽拜汉三公一帘红雨清明候百啭黄鹂緑树风知尔本无轩冕意见人浑与旧时同

七夕

天孙不嫁惜娉婷此夕新妆翡翠軿银汉浪传乌鹊影锦机飘下凤凰翎张生槎动秋应返栁子文成梦未醒老矣不争儿女巧敢将词笔累仙灵

过石湖懐心觉原

湖波摇曳木兰舟山翠沾衣湿不収浩荡羣沤回白日虚空一塔傲清秋早春曽过松间寺此日空瞻鹤外楼最爱参寥好诗句风蒲藕叶满汀洲

送人游越

二月雨多春水生放船去作越中行沙鸥见惯浑相识野鹤逢将亦不惊禹穴桃花千洞晓若耶杨栁一川明江山信美非吾土况听长松杜宇声

书吴尹张德常恤民诗巻

闲居林下听风谣争诵郎官恵爱饶劝课不教遗赤土苛征无复到青苗狱词善用春秋断鳬舄宜从朔望朝应有文章书政绩吴山髙处刻琼瑶

双凤清逺堂

因读朱桓清逺记知有祇园清逺堂华云时到五天竺梧月曽栖双凤凰曲槛弹棊春昼永疎帘散帙午风凉欲题好句浑难觅除是髙僧俗姓汤

谋仲谟挽词次谢彦明韵

灵輀拂晓出门时忍听长歌薤露诗地下修文知浪语天宫说法忘归期燕窥旧幙疑空榻鱼泳新荷乐故池灵运向来曽入社一篇哀挽有余悲

赠王主簿

簿领劭农出郭西桑麻原隰緑阴齐吟残三月桃花雨蹋遍千村燕子泥陶令喜寻庐岳社杜陵甘老浣花溪欲知思爱深多少处处春风布谷啼

东皋晚望

江虹截雨雨脚断秋色尽在西南陲洞庭若在五湖外长空洗出双蛾眉占城稻熟岁字埧日及花开田姥篱杉根倚杖日将夕寒风落木牛羊来

苦雨怀东皋草堂寄如仲愚

四月淫雨寒凄迷边军夜归闻鼓鼙大麦漂流小麦黑富家叹息贫家啼书囊留滞北山北草堂故在西枝西焚香扫地早闭户莫遣加沙沾燕泥

过袁仲章

短棹相将采白苹落花如雨正沾巾为怀公子金兰契更爱郎君玉树新菜把每供烦地主酒杯先酌敬乡人却愁候吏催行马春水无由接钓缗

送陶元庸之越

吴越山川一水分总戎今属李将军旌旗影动鼋鼍窟鼓角声连虎豹羣徼外遐荒来送欵幕中宾客总能文想君禹穴题诗处长向姑苏望白云

次韵开元石钵

磨砻圭角象天圆佛手亲持不计年乞食屡经祇树下降龙因落沪川边悬时寒映当牕竹洗次遥分卓锡泉神物护持希世寳故遭刦火至今传

题郭义仲诗集

每诵新裁乐府词歴观羣制副深期兰苕翡翠春风后碧海珊瑚夜月时吴下篇章谁最好杜陵才力晚尤奇何由一鼓沧江柁春水相从咏竹枝

次韵竺隠和尚朝京二首

赴召共承宣室问还山同罢紫宸朝誓扶佛日行黄道敢望皇恩下赤霄长江东去涛逾险大火西流气尚骄归去自期唐懒瓒功名总付霍嫖姚

紫陌朝天候晓凉加沙何事造鹓行玉杯潋滟行椒酒金盌清凉送蔗浆西掖梧桐秋更碧内园仙果露犹香客星渐散江湖逺万里重瞻佛日光

发金陵

大船浮江江水清中流荡桨鴐鹅鸣楚云无情自西去吴山不断来相迎坐依北斗近人白卧见河汉当空横舟中有客且勿语听我竹枝歌月明

次韵答沈行恕京回之作

客舎春寒树影稀青山迎我入王畿云开雉堞瞻金榜日射龙章识衮衣御果近从仙苑赐天花多傍讲筵飞圣恩特许兼旬住携得香烟满袖归

次韵张叔平

有香难返九泉魂升济惟冯化佛尊望拜略同郊祀礼祝词亲出内廷门缁黄兼唱唐风盛王霸相叅汉制存敛福锡民精意享西来紫气满乾坤

京华虽好只懐归生怕缁尘化素衣因览山川寻古迹莫占星象动天威水深不惜浮杯渡发短何劳待日晞解道江南佳丽地诗家今有谢玄晖

次韵道行可清明雨

风雨萧萧夜向晨清明都付寂寥濵吹残野外无穷栁消尽江南大半春临水桃花还有浪衔泥燕子不生尘匡床坐穏浑慵起赖得同人语笑频

寄上竺日章和尚（时在京师）

年踰七十叹衰翁足不良行耳又聋无复白间听夜雨每因黄落识秋风有时百步三回坐何日孤灯一笑同想见朝回多论述天花飞落研池中

赠曽明府士章

茂宰题诗寄草亭逺烦白鹤下青冥彩毫落纸留鸿爪贝锦当窻织凤翎百里仁风随化雨两章秋月映华星林僧溪友争传写拟向青山共勒铭

次韵虎丘

有客题诗海涌峯髙怀渺渺托冥鸿勾吴伯业荒烟外梵塔觚棱杳霭中石坐千人庭可月剑埋三尺水还风目前无限登临意古木苍藤叫郭公

次韵寄径山以中和尚

山川楼观总邱墟双径还成化佛居四海重修舆地志羣龙仍护梵天书野猨供笔诗成后玉女焚香定起余大觉昔承天子诏解知山体本如如

东南地望絶尊荣国一重来更有情一院秋风薝卜老满山春雨苾蒭生它方弟子来传法上国公卿尽慕名随处花云围燕坐予生自愧老于行

次张士行草堂韵

西枝草堂西复西山回谷转路多迷蜜蜂出户樱桃发桑葚连村布谷啼自起开门留野鹤谁能立马候朝鸡经时不到云深处雉子将雏鹿有麛

古香堂

古香堂中古仙栢手种桂树今苍苍逺分灵种自月窟静爱天香来帝傍嘉宾列坐緑承宇稚子读书花满床唐诸王孙在何许且对小山歌断章

沈氏积善堂

翰林宾客散如云积善于今喜有君背郭堂成因旧扁传家书在足前闻屋头雨过乌尤好池上风清鹤不羣我亦袁公门下客题诗三叹感斯文

送僧归日东（排律）

碧海蓬莱外扶桑日本东居然成絶域久矣染华风王化能柔逺遐琛亦会同佛书龙藏古梵夹象胥通问道来飞锡浮生若转蓬中朝师法在厚往圣恩隆归羡翩翩鹤吟瞻肃肃鸿片帆惟就日万里若游空洗盌鲛人室焚香海若宫将迎烦国主感叹聚邻翁告别行何遽题诗愧未工悬知音信絶徒望海霞红

吴中行野人居

见说幽居好分明在眼中人家溪左右风俗瀼西东静者柴门僻村墟草径通往来迷町疃物色认梧桐栁汊容书舫芦洲隠钓筒留人菰米饭邀鸭竹枝弓畴昔游观盛名藩礼遇隆谈兵资逺略说剑动羣公叹息知几蚤归休克令终养生兼莳药髙兴托冥鸿怅望江湖迥栖迟我辈同诗成浑想象于以咏髙风

次韵郑明德题画

披图浑似武夷山坐我青溪九曲间万顷白云迷草阁一双玄鹤守松闗西峰隠者时相过东海仙翁去不还霜后橘林金错落雨余苔石锦斒斓登髙体物犹能赋傍险诛茅亦可攀何待白头空叹息便须赤脚弄潺湲

吴宫四时词（絶句）

栁色闇阊门霓旌拂晓云湖邉采香罢就阅水犀军

何处堪销夏龙舟过洞庭谁歌采莲曲江上越山青

金井落梧桐茱萸绕殿红君王爱秋色多在馆娃宫

宫阙夜如何风飘宛转歌更阑银烛灭落月在江波

题画

落日赤云西青山照大溪草堂松树下坐聴鹁鸠啼

一曲江南弄山长楚水遥江邉杨栁树谁系木兰桡

云气晓苍茫秋深草木黄霓旍下南浦云是楚襄王

江水去悠悠籧篨抱莫愁白头埀钓者疑是渭濵叟

塞北多冰雪江南足稻梁相求应同类莫近艾如张

帝子下北渚江寒愁不归空遗一巻石拂断六铢衣

百鸟共春风相呼乐意同不知縁底事尔作白头翁

有鸟名脊令在原飞且鸣人皆有兄弟惟尔独多情

白鹭白于雪于飞在洲渚谁言我最闲正尔心独苦

题红梅墨梅

妙德清凉地春风驻岁华茵陈三献酒玉色绚晨霞

玉雪本清真无端染客尘祇应溪上月照我意生身

东皋杂兴

三髙祠西湖水东浦口水与长桥通人言此中可避世来结茅斋如已公

茅斋政在溪水西水邉杨栁拂人低溪童荡漾唱歌过惊起月中乌夜啼

江雨霏霏梅子黄田家尽室治田忙青裙携饷谁家妇赤脚踏车傍舎郎

踞湖山南湖上村古迹往往至今存若道土风不好义何得此有分金墩

夫椒风巻太湖波勾践兵来踏浪过野老不知亡国恨至今犹唱越人歌

吴王避暑在山阴水殿风生白苎吟埜草荒烟那复识空留遗恨到如今

馆娃宫殿锁烟霏曲径香消草露晞疑是春魂犹未灭寺门花落雉朝飞

范蠡功成爱五湖空烟犹想晓篷孤从知乌喙难同乐不待君王赐属镂

蚤起开轩看洞庭天河新染玉痕青钓丝拂着琅玕树拾得烟中翡翠翎

吴江夜泊

月照门前芦荻花系舟不省是谁家一双白鹭忽飞去水上有人弹琵琶

吴山晓行

草露泠泠着屐行野桥村巷不知名长庚如李天将曙始聴荒鸡第一声

寄崔宗文

闲斋春树晚阴移旧雨曽来独尔思録事官清常俸薄多时不送草堂赀

寄贾吉甫

埀虹亭下白鸥波十里香风散芰荷见说掾曹公事简晚凉携酒听渔歌

次韵答友人

却扫溪西旧草堂秋风落叶满藜床石田租重斋储少乞我家传辟谷方

为许克谦题画

江汉萧条落木秋疎篁相倚小山幽知君肥遯非充隠方信人间有许由

杂题画

目极江南有所思余（阙）风雨落花时钱郎应恨春归尽独倚东风写折枝（钱舜举折枝）

陇上辍耕春雨余牧儿黑色短裙裾只疑李宻归田去牛角胡为不挂书（牧牛图）

帝子南征竟不还墨云零落九疑山偶因碧草牵春梦得到潇湘二水间（墨兰）

飞锡来从日本东受斋因过海王宫坐中貌得珊瑚树犹带蓬莱水殿风（日东僧竹石）

忆昔涪南献茘枝美人宫里一开眉劳民轻结当时怨看画深令后代悲（茘枝）

尚书天上早知名长忆君王聴履声回首白云山万迭苍梧何处最闗情（髙房山山水）

凤毛新沐翠毵毵春近瀛洲雨气酣晚下紫微归思切长身独立望江南（同上竹）

五马浮江一化龙琅琊王业藉诸公江南春草年年长若个能追万里风（五马图）

何人画此好头赤絶胜天廏玉连钱龙媒散落在何处苜蓿秋风生暮烟（阙）

此马真从西域来圉人髙鼻复于思将军新受征南钺藉尔追风百战才（阙）

故国江山入莫秋烟波留与后人愁古今不预兴亡事只有沧浪独钓舟（李唐山水）

五马南来王气空石城江水动秋风客儿岂是忘机者欲向东林结逺公（庐山图）

梦入梨云路不分幽香多在定中闻起来写得横窻影寄与山中满谷云（表上人梅）

罗含宅前春水生一柱观头黄鸟鸣吴船多上荆门路我欲因之万里行（楚山图）

春水微生雪乍融偶然行过御沟东倚风三弄昭华管凭仗飞花莫恼公（阙）

海棠枝上聚么禽相逐相呼乐意深偷入太仓时一饱岂知鸣鹤在东林（海棠偷仓）

汉家新得蒲梢马赐与韩嫣大出游緑树黄鹂忽惊起金丸飞落殿西头（挟弹图）

越栢画松松露骨老龙怒拔灵湫立天池一夜飞霹雳月落庭空影千尺（子庭松栢）

孔明庙前江水深千载尚见栢森森越僧西行不到蜀何以写得青铜阴（阙）

答弥仲纶

寳地珠林隠白沙曽随行客过柴车遥想故人开梵处毵毵花雨落加裟

江东纸价近能髙词客春来兴倍豪老去才情浑短尽空劳雪茧到东皋

与陶生

我有青山一片霞倩君为我制加沙明朝天上讲经去吹落满身优钵华

寄竺隠和上

两街都録有司存共喜吾家得辨臻辅教有书勤献纳洗光佛日荷尧仁

白云丹井经行处龙护生公夜讲台还忆两山羣弟子松枝西指望归来

寄夫璞和尚

对御经筵日日开香云长绕雨花台百官殿上齐弹指再见天台智者来

六十余州旧化风流传今复到江东龙盘虎踞京华地圣主重兴佛陇宗

东皋録巻上

●钦定四库全书

东皋録卷中

（明）释妙声撰

懐浄土偈序

昔庐山逺法师与入社羣贤着念佛三昧诗行于世近世樝庵严教主作懐浄土诗为七言四韵虽非为诗而作而情辞凄婉往往有佳句可诵尔后作者非一篇什益多盖有不可胜録者矣然骛髙者弗切徇俗者近俚鲜克当乎人心识者病焉吴之东宏其教者曰无隠法师自罢讲浄信即冥神西域行业纯白人从而化制懐浄土偈四十篇述其志以劝观其出入经论比物连类直而信质而尽盖樝庵之流亚也且夫浄土之教本乎心心与佛如境借智合则生佛土成佛道也何有自天台发明其旨而四明继之造修之法粲然大备凡欲从事于斯者舍此其无术矣无隠天台氏之学者也故其精诣浩博如此嗟夫吾徒之为文所以宣寄大化而善世云尔无事乎华靡之辞也世逺道衰学者倍其师说托焉以自放假之以为髙絺章缋句若专以其业者无当于道无得于己无益于物则亦何乐而为之也哉呜呼无惑乎吾道之弗振也无隠盖有见于此者矣于是独探原本具训以警其有功于名教者乎无隠俾为序引为之三复而题其端云

赠斯道成序

上人居东海之滨通内外学喜从贤者游与余遇于具区之上征言以为赠余语之曰子亦尝观夫水乎余尝自具区遵湖而南放于东澨登垂虹俯洞庭以临三江见汪濊停蓄震荡喷薄弥望数万顷包络三州浩然巨浸乃慨然太息以为天下之水莫此若也及北浮大江泝天险极吴楚之交其潮汐迅悍猋驰霆击神造鬼设瞬息数千里莫测源委于是目眩心掉赧焉自愧其见之晚也后观乎东海见江汉百谷之会日月星辰之所出入浩浩汤汤与天地混徒望洋而叹敞罔自失曰嗟夫水有至于是者乎向之所见若蹄涔耳杯水耳何足以语天下之壮观哉夫吾圣人之道犹大海也诸子百氏犹江若湖也人有学圣人之道遗其大者逺者而安于小成是犹习江湖之流而不知海之大全其敖然自足也宜哉孟子曰观于海者难为水游于圣人之门者难为言信夫今吾子富于春秋有志于圣人之道譬诸水焉固己絶江湖之流而侵寻乎海矣果能力学笃行而弗措吾见其入圣贤之域不难也东海浄信之堂有曰章法师宏台衡之学彼上人者善观水者也善言圣人者也子以吾言讯之为何如也

送焕书记序

书记古者聘问通好往来之辞后世以为职文翰者之目唐用之藩府韩子所谓通敏闳辨兼人之才者也吾氏以文害道学者弗之尚然经论之富未尝不由乎文也夫言以达志文以载道言而不文其行也不逺矣故大方广众必设掌书记一人所以敷畅道妙黼黻宗教内则岁时伏腊之会外与缙绅四邻交凡文词之事皆属焉亦良难矣道既降而文益胜人尤以是为美名而乐趋之求无愧于斯者亦或寡矣行中仁公住虎丘从游者多俊秀之士最后署书记而得焕无文者焉盖主人既贤其所与者必贤亦其理然也焕蚤从士瞻标公司内记于灵岩二公皆东南丛林之望以焕之颖悟明敏而得贤师友若是所造既已深矣而又以为未也又将纵观四方以博其趣而来求言以为赠噫余亦有愧于斯者也今老矣独喜子之成犹骎骎乎不已甚矣子之好学也夫是则通敏闳辨兼人者将在于子矣虽然此非吾道之至也茍即辞以明其理道果外是乎哉子行矣正车于途慎其所操其宁有不至也耶

三吴渔唱集序

古者咏歌谣咢之辞多出于草野所以写其悲忧愉佚之情着其俗尚美恶之故诗之国风是已若夫宗庙朝廷则公卿大夫之述作雅颂在焉自采诗之官废而诗道息然发乎性情者今犹古也故齐讴楚歌吴歈越吟遇事而变杂然并兴盖有不可胜纪者矣诗道曷尝息哉三吴渔唱集者郑君伯仁之诗也伯仁懐抱利器未得施用以其所藴悉发为诗宜有愤怼怨刺而和平清适方退托于渔樵非得于诗者不能也伯仁越人也而系于吴非忘本也盖触物引兴有不能自已者况吴越之同风哉伯仁家为东南名儒其过庭之学有自来异时用之朝廷鸣国家之盛者不在斯人乎于是为三吴渔唱集序

三友图诗序

会稽吴景贤善取友其行四方遇有合焉者辄与游弗置尝得时贤所画松竹兰三物苍古可爱因玩之无斁命曰三友求能赋者咏歌之既而授简于余俾引其首焉夫君子之取友顾何取于草木之微乎古之取友者于一乡于一国于天下犹以为未也又尚友古之人古人逺矣求之于今而未足也又取诸物之似者而友之盖友者所以成德也茍可以比德焉虽草木之微在所不弃之三者所以获友于君子也且夫松之为物也劲正独立善建不拔不为寒暑而少变竹则秉德有恒以虚受益有坚贞匪石之节若兰也幽洁自持无俟于外而苾芬不可掩是故君子无不爱之贤之或从而君公之其为世所重如此夫劲正不拔非直与秉德有恒非谅与幽洁苾芬非多闻与是足为益者之道矣宜景贤乐之而弗释也景贤尝长长洲幕亷慎敏事吴人懐之异时德愈修友道日广而得行其志庸非三者之助乎诸君之赋所谓与人为善盖莫非圣贤之徒也可无述哉

思上人游方诗后序

夫圣人之为教也其心则同而其迹或异以性本一故不得不同也以情纠纷故不得不异也善学者于其心不泥其迹于其同不崇其异道之行也恶有彼此之间哉自大教东渐天下化成古今缙绅先生学士大夫类多知其说者匪徒知之亦允蹈之匪允蹈之亦能言之今观其书往往能极玄理之奥合一贯之旨其言足以善民俗助治教所谓并行而不悖者不可诬也独韩欧氏迷迹而好异丑词巧辨肆为排诋既无伤于日月之明而又无益于其教徒使后世好名之徒窃其说以为口实岂非盛德之累乎呜呼何弗思之甚耶然二子始乖而终合信乎心之未尝不同也吴郡思古先上人业天台氏之学至正间将行四方遂昌郑先生首为序率一时名士赋诗以送之多和平之音无异同之辨文雅粲然殊可观也然古先竟未行而职教者留主长洲文殊寺数年人从而化者甚众今乃弃去翛然山水间虚已以游与物无忤如不系之舟如行空之云何可羁也古先从余游甚乆以道义相恱以讲习相乐而未尝以文字见托也间持此巻相示以请因得寓目焉余既髙古先之行而又乐羣贤之同也故援笔为后序云

周玄初祷雨诗序

常熟致道观鹤林周君玄初有道术能劾治鬼物及祠祭禳禬吴人多信之洪武二年夏大旱邑人士相与起君禜雨不崇朝雨连大澍岁遂有秋邑人愈尊信其术乃求吾徒之能言者赋诗以赠之而谒余序且道玄初之言曰夫天人之分固悬絶矣吾以眇然之身寄其间而能感而吾应召而吾从无不如志者惟此心焉耳盖天即理也神而明之存乎其人茍以心契理理合于天将无施不可独雨乎哉凡吾动作麾斥以示吾用者盖将骇常人耳目以神吾术耳然所以致雨者不在彼而在此也余闻其言曰噫此吾家惟心之旨也玄初何自而得之哉夫得其小者犹若此况其大者乎信乎道无二致也余尝过黄泥之坂入丹霞馆见其坛宇閴寂梧竹森映若化人之居意必有人焉俄而修然长身峩冠缟衣出见客即玄初也挹其言果有道者为赋来鹤亭诗而去今十五年矣及得左辖周公所为鹤林先生传而读之益知其传授端绪师友渊源有自而世方以禁架之术多君者岂知玄初哉此吾徒乐道其善而颂声作焉由是以知吾圣人尽心知性穷神极化之妙无所不在推其绪余而所沾丐者亦多矣故题其首简而申余意焉诗凡如干篇

送为上人序

西域诸国皆知事佛惟髙昌为至自王公以下多削染为僧方其盛时以道德智术为有国者所尊信足为吾教之重者比比有焉善为上人本其国人世为显宦由其父为常熟监州而为吴产自幼厌纨绮之习慨然有志于方外今年二十余而气质浑厚犹有北方承平世家故态信乎其为受道之器者矣受业西山之天池独恨无良师友以相激厉将游四方而博求之而来乞言为先容噫以上人原委之懿资质之美问学之勤孰不乐告以善道又何藉于聋瞽之言乎行哉行哉毋因循毋茍且毋怠惰必究其心之所欲得而后已则他日为所尊信而为吾教之重者吾于上人其有望焉

送义上人序

洪武三年春诏吴郡西白禅师住京师天界寺时议者以为教门得人四方英俊之士闻其风者争集于堂下禅师以为佛之道大而多容故来者辄不拒于是若吾义上人者亦得在弟子之列是年秋余被召至京师馆于天界而义方司其藏事翱翔乎广众中虽老于游叅者莫能尚也余惊喜且叹古人云士别三日当刮目相待况余与义有踰年之别乎于是又知禅师之道化人速感人深也如此义既代将为四方游踵门屡以言为请余与义有乡里之好焉有故旧之情焉今其行虽不吾告犹将贶之况其请之勤耶凡为吾学者务三而已曰戒曰定曰慧学虽有三道则一也以戒为墉以定为宇以慧为门守其墉安其宇辟其门道在是矣且禅师禅学位望皆当今之冠而又知遇天子朝夕承顾问慨然以吾道自任盖学者之龙门教门之木铎也道莫迩乎此矣子将求诸逺不亦异乎子姑安之勉以卒业使真如法味日渐月渍浄智妙明涣其大通则余之喜叹讵若今日乎余行亟不能尽所言然亦止乎尔而已以是为赠

小山序

昔淮南王安招致宾客苏飞李尚等八公之徒分造词赋或称大山或称小山说者以为若诗之有大小雅焉窃意小山者盖着书者之自号或其尝所游处人因而称之若梁何氏兄弟偕隠于会稽人称胤为大山点为小山云尔其词非有音节部分之别与雅不伦或恐未然也然招隠之篇词致髙古文章家尚之具区之北涯曰木履浦积水之阴有培塿焉其髙可隠也弃于荒烟町畽之间未始有过而问焉者友生丘国华顾而乐之春朝秋夕每钓游其处人亦称为小山云国华喜为诗盖欲以是自见于世其亦兹丘之遭也与且具区之傍岂无髙山大泽足以游目骋懐以成其趣者而取舍乃如此岂意之所适兴之所寄初不限于大小逺近也哉夫比兴之作词旨音调虽有古今之异然感乎物发乎情则今犹古也古犹今也国华才敏好学茍业之不己则其词当益修将与小山俱传罔俾淮南专美于前无疑也遂为序之以遗后之好事者

停云轩诗序

夫君子未有不须友以成者丽泽之乐切偲之益盖不可一日而离也离则思思则咏歌形焉咏歌既形则凡物之感于中者皆足以寄情而宣意此风人托物之旨而陶渊明所以有停云之赋也余尝谓是诗兴寄髙逺感慨之深见于言外非止思友而已此当与知者道也陇西李伯髙信义人也事亲之暇方汲汲于求友于是榜其燕集之轩曰停云盖取陶诗也陶之诗举世能诵之陶之心则识者或寡矣伯髙慕陶其亦知陶之心乎抑将取以文其外者也余闻伯髙逊敏好学诵诗读书尚友古人其知陶之心者哉夫得古人之心者其行必合于古茍合于古则取友之道其庶几乎停云之名其有闻于世也必矣钱唐吴君既为之记从而咏歌着于篇者凡若干人伯髙请文冠其首余乐伯髙能顺乎亲而获友之多也故序之采诗者将有取于斯焉

缪氏族谱序

古者因生以赐姓胙土以命氏因以为族所以表世德报有功使其子孙百世而不紊先王之泽厚矣后世风俗日薄宗法又废加以丧乱相寻疆宇分裂世系之次昭穆之序混淆散轶不可复考至有服未尽而已为涂人盖由氏族之学不讲谱牒不修故也可胜叹哉夫惟受姓之初由一人而分也受形之始由一气而禅续也以至于今则茫乎忽焉而昧其受或者妄引名族欲自表于世其诬祖之罪大矣嗟夫木则有本也水则有源也人而弗究其所自岂君子之道哉此姓氏不可不知谱牒不可不修也缪氏得姓未见于传记或谓秦缪公之后以谥为氏缪与穆同而音亦同其殆是也然汉儒林传有申公弟子缪生释者音谬岂自为两姓耶抑释者之误也当俟博古者辨之缪氏之孙曰爟字公阳世居淮之通州宋季避兵来吴事既定或归或留留者占籍昆山而其族益富庶蕃衍至公阳为四世以家乗未立汲汲焉惟失坠是惧乃断自其可知者为谱而传焉其不可知者固弗能强也噫为人子孙而能惓惓于先世不亦君子之道乎公阳蚤从名师问学笃本而好文能言其十二府君而下世有隠德至其父仲理君好尚儒雅仕虽未达而德益厚吾闻百年之计莫先于德德愈积而其后愈大是则缪氏之兴其在公阳之身乎余晚得公阳为方外友见命为序为书如右他则备乎自序云

送喜上人序

日本国在瀛海中去中州不知几万里自汉以来昉见于传记其人与中国衣服饮食不同言语不通然尝闻其风气浑厚有文物礼乐凡所以治其国者畧如中朝之制岂所谓东方君子之国也与虽其知尊中国贡献朝聘或至或不但羁縻而已惟吾圣人之教尊事甚至缁布之士来学于中国者顶背相望学成而归国主贵臣而下延礼施予异于他等其尊德乐道如此故来者若是其多也余所识者虽众或一见辄散去惟笑云喜上人者相从稍乆是以益得询其故实焉而其来也适当中国多故东南灵山名川宏法之场鞠为椔翳前辈为当世师表者往往物故其在者笑云亦时得而叅决焉若四明梦堂噩公楚石琦公皆厚于上人为作歌词以赠盖警策之言也上人天资颖悟为学甚力禅悦之暇颇读内外书恬澹专寂卓然不羣其与之偕者盖亦鲜俪焉既卒出世之业缅懐菽水之养遂将振锡于迈翩然东归语余曰后会未可期能无一言以慰道途之思乎余与笑云学虽异门其道一也道既一则所以告者岂复有异于子之所闻者乎然于子之行也窃有感焉昔在唐季五代之际吾天台一家之书散亡畧尽玄响几絶吴越忠懿王遣使航海以重币购之其书复完故四明尊者得专中兴之号今微言之绪殆将复絶而闻其书具在子之归也为我访焉噫中国失法求之四裔其亦重有感也夫其亦重有感也夫

送顾秀才逺游序

吴为山水之国地沃衍而民物伙自晋以来衣冠之族多家焉其风流文献之懿迨今不乏然其俗乐土重迁而游者甚少在孔子时能北学于中国者惟子游一人耳盖自古而然矣近世为国者疏忌南士而游者加少其季也所在兵兴土宇割裂游道遂塞今区域日广舟车甫通于是懐才抱器之士将复有四方之志者矣顾君德常其人也德常居震泽之阳开门授书学者林立慨然悲世俗之隘守其所闻不肯泛观而博取也乃束书策治游具告别于常所来往将泝大江过京口观光于国都渉淮泗凌洪河极齐鲁之交放乎东海仿佯而归征言以为赠余曰壮哉游也足以雪吾俗固陋之耻矣虽然君之游也将挟其所有游公卿以成其名乎将有竒谋异术希世用事以求富贵利达者乎抑将以尧舜之道要人主以康济斯民乎将览观山川交结贤俊以发其文章乎君将奚取德常曰不非为是也吾闻河洛天地之中圣哲所化而鲁则吾圣人父母之邦也意洙泗之间流风遗泽犹有存者诗书礼乐之传风气民俗之厚旁求博采耳濡目染庶几有得焉为是行也曰善夫君之游也行哉行哉吾于君将贺不暇岂复有惜别之意乎遂抗手而别

送臻上人西游序

会稽山水名天下由晋以来羣贤所游集也若吾氏则支道林竺法潜帛道猷辈其所与游则谢安石王逸少许玄度之流其髙尚之风名理之谈雅游之好皆极一时之选以今望之若神人然故竒踪閟迹往往而在他郡鲜俪焉尔后闻望才杰之士代有其人今虽前辈沦丧而后来之秀方蝉聨未已亦由古人风声气习有所感发非独山川之美然也曩月屋梁公在能仁时有臻上人天岸者实侍瓶锡遂为入室髙弟今月屋已矣犹惓惓不置欲张其师之道其风义如此亦非今人所恒有也今将游京师乃来乞言以为赆夫善游观者必之乎通都大邑然后足以尽天下之竒观矧惟神京佳丽巍巍翼翼为四方归则今善世禅师季潭公以道德文学为吾教宗盟麟象杂沓萃为渊薮子之往也若登乎昆仑玄圃之墟左右采瞩无适非玉又何求而弗获哉若是则会稽当今人物之论将有在矣余既老且病无复有意于世务瘖黙自养而喜子之游得其道也故强授此简为别

衍道原送行诗后序

昔在至正初石湖衍道原善为诗一时知名士无不与之游而尤为今翰林危公太朴先辈觉隠诚公所推许有碧山堂诗集若干巻吴郡山水近治可游者惟石湖为最山自西羣奔而来遇石湖而止夫山川之气扶舆磅礴郁积而不泄则秀润清淑必锺乎人道原生其间气质既美加以问学遍读内外书资以论着而独长于诗博采汉魏以降而以杜少陵为宗取喻托兴得风人之旨故其诗清丽幽茂而皆可传也尝以僧省堂选主嘉禾德藏寺才辩闻望倾于一时惜未究其学而殁殁时年四十三呜呼使天假之年其所可传讵止若是也耶吾闻位不充其德者其后必大今其孙金西白以英才伟学克纂厥世诏居京师天界寺莅天下僧盟焜耀莫比流庆之泽可诬也哉道原之赴德藏也诸公咸赋诗送之皆轶于兵仅得遂昌郑先生而下数篇西白惧遂沦坠既加编缉乃授简俾引其首余长道原一岁有先世交契之好其就外学也盖尝同师迨学出世之道也而又同教讲习问辨其相资也深出处周旋其相知也尽盖有师友之道焉而道原自得为多故余虽后死而终莫能过之也嗟夫自道原之亡诗法益变江山良是而人事尽非矣今余且老居僻处独慨念畴昔欲与道原上下其论则邈乎逺哉不可复得徒抱无涯之思而已独喜道原有孙而惓惓于先世之遗如此有古人之道也故不辞而序之

危学士赠渭上人诗序

始石湖衍道原与临川危先生为方外友盖以文字相知而未尝相见也先生歴官于朝为名法从为贤执政而道原之殁乆矣洪武革命先生归江南始克序道原所著碧山堂集者呜呼人生合并之难也类如此虽然士固有旷古而相亲并世而不相遇者矣而古今一时也交际一心也其精神会通复有愈于目击而面晤者岂古所谓神交也与若欧阳之于恵勤苏子之于叅寥辈方之于今事虽悬絶而风义之感犹一日也石湖山水为吴中伟观昔范文穆公乐而居之因自号石湖居士至今钓游之迹犹约畧可考士大夫之过吴者必一至焉而先生则因碧山集而概见好胜者宁无憾于斯乎方承平时楞伽诸寺竒胜相角皷钟相闻才俊之出其间者以道原为首能继其逸响者金白庵心觉原也今又得渭湜庵者焉信乎山川气脉未尝断也湜庵自秦淮之归吴也先生赋近体诗送之诗言髙僧者谓道原也执政家者谓文穆也方外之好先生盖屡致意焉湜庵表是诗见命为序余被召至京师得与先生聚旬日而道原则余莫逆之友也故不辞而序之俯仰今昔为之一嘅

宦游序

传曰仕而优则学学而优则仕未学而入仕则伤锦之刺兴既仕而弃学则素餐之讥至顾何取乎宦游之乐哉虽然一张一弛文武之道也士大夫捐亲戚去坟墓随牒逺方簿书期会之暇亦将游目骋懐以舒其烦郁升髙望逺以达其视听观风问俗以叅其治绩然后志以是得政以是成于是有山水之适燕游之好托之赋咏流传四方使人有所欣慕而兴感则庶几乎宦游之乐也哉不然则山川能说登髙能赋可以为大夫者岂无其人乎横金巡简张君秉彛世家平原气岸雄伟有逺大之器事亲从兄有孝弟之行兰州帅闻其贤辟置幕府再以人才荐召至京师授是职既至谓人曰吾去家数千里蒙恩至此惧无以塞责而是州素称文献之邦流风遗泽犹有存者吾得受教于君子矣欲表为宦游求羣贤咏歌之何如皆曰善乃请序以告焉余闻张君初筮仕即将命四方车辙马迹遍于西北而未尝至乎江南也今苏在天子畿内实古甸服民惮法易使巡检职专任重以巡逻为事则凡境内山川险易民物情伪将家至户晓无不周知而备尝加以天资髙明敏于从政竭忠尽力以报其上暇则从容问辨以増益其所未至他日于县于郡于侍从之列所以为治者出其藴素举而措之将自今始此则宦游之效也所谓仕优而学者不其然欤夫乐道人之善君子之志也可无言乎诗云恵而好我示我周行余请为张君诵之

送逺复元东游序

淛水东七州四明号为三佛之地三佛者谓鄮阴佛真身设利罗戒香寺痖女为古维卫佛并长汀契此曰慈氏为三也其瑞应昭著光灵赫然震耀于天下者非偶然也说者谓四明东负大海山川灵长风气和会民易从善庶几乎东方君子之国故圣贤过化灵迹为多岂其然乎由今观之则莫如补怛洛迦为最着然不与三者并列何哉盖兹山据海岸孤絶磅礴万象观音氏以如幻三摩钵提溥应羣有声论宣明靡间遐迩固不可局于一方论也矧惟南湖实法智尊者祖廷大教重光之地一家教观之所自出犹缝掖搢绅之阙里也为其学者不一跻其堂而噬其胾岂为知本者哉此余及复元逺公是以有东游之役也复元宗法智之道遍通内外书制行甚髙又济之以无倦今罢讲天竺方将观乎会通以致其道广览博取以益其学此其志岂区区安其固陋嶷然自足者比哉昔在泰定间余侍先佛心居南湖于时尚幼事虽目击而无得于观感盖五十余年于兹矣今复元之行也则徒然歆艳而弗利攸往其命也夫然余于复元窃有望矣去南城一牛鸣而近吾先佛心之遗塔在焉霜露之感匪朝伊夕撢讨之暇幸为省其径檆阶草能无恙不当时父兄犹有存者为我谢焉

送超藏主序

超上人既谢天竺中峯司藏事将游观乎江海之上来以言为请余尝悲好游之士类胁于外诱其能尊德乐义而嚣嚣者固善矣而犹有待乎人知若夫周流四方览观山川极天下巨丽之观将上下驰骋以昌其文词抑末矣吾徒之游则举异于是无上菩提修厥自我而决择在人世固有先我而觉者吾将往从之故有于立谈之间观感之际乐其所欲得者夫如是虽其人在遐陬异域万里之外犹将委质而受命焉况其迩者乎今前辈斯尽师友道丧其存而足征者仅在吴越吴则上人桑梓之邦也既皆得而事之矣今将适诸越越之硕师尤不易一二数资其见闻得以周悉而互辨则何患乎德之不立道之不明也哉虽然古人有云务外游不如务内观夫务外游者有待乐内观者无方上人其慎诸博览而约取即物以明真无徒事乎世俗之游也则几矣吾老且病无复有所适方愧独处此上人他日归当过我东皋之上出其所有相与共商确之则余也亦与有得焉岂非幸与敢以为赠

玉林序

吴江琪禅者持钱唐钱君思复所著玉林宇序将求羣贤咏歌之请文为介余曰无是为也岂无内教之足乐哉今夫龙藏金匮所秘贯华祗夜之属大小所摄动以万计其铺张鸿烈敷畅玄奥金石之相宣珠璧之交映未尝不合乎比兴之文也然其所载皆真乗实印葩华之词靡曼之音弗在也今吾子有取于玉则志近乎正而非世俗之所尚矣夫玉之贵于天下者以德不以物君子无故玉不去身匪事华饰盖以比德焉吾闻仙圣所居宫室服玩悉以玉至于生植之物草曰瑶草树曰琪树林曰玉林非止为佩为璲为环玦圭瓒而已玉之用也如此则能赋者托物引喻形之咏歌以勖尔德者必有其道子何得于玉之多也其为东方之美医无闾之产也必矣诗云言念君子温其如玉吾将有望乎尔

送法上人序

传曰君子学以致其道致者极至之云也则夫学焉者当笃志问辨致知力行以求其至不若是非学也今夫百工方技之流闻有善艺犹不逺而求之况君子之学所以成已成物者可不知所务哉佛之学以心为宗将以尽性命之奥达死生之变生一切心以复清浄妙明之本尤当精思遐览真叅实叩以极其至固有得一言足以充夫终身之愿欲者此有志之士所以老于行而弗止也寳寿法上人妙年秀发气质凝然有受道之器其大父信庵公以宿德隆望为禅者宗上人温恭朝夕于视听言动之间得所观感者多矣洪武乙夘始发轫而东首登北山行中禅师一见异之立署以掌僧事观其赠言所以期之者逺且大矣而上人欿然曽不以是为慊将行四方以毕其志踵门以言为请上人入有父师之教出受宗工之知其所藉者厚矣执此以往其进之易也孰御哉今虽道散师废深山穹林之幽岂无长往而不返者乎上人勉之其有遇也归以质诸二师而卒业焉所谓致其道者岂不在是行乎余与信庵有同年之好视上人犹子也于其请故不让而言之

麋孝子刺血书经序

夫亲莫甚于父母爱莫切于肌肤贵莫越于至道今有舍所爱求所贵而有益于其所亲者虽愚者亦将为之况贤者乎盖孝根于心人之所同也使有可以致其孝宜无所不至又何爱乎尺寸之肤哉古之圣人虑夫后世不繇其道将毁伤灭絶而不顾故着于经谓全而生之全而归之以为孝而又曰毁不灭性则亦示乎其旨矣毁而不灭其性可不谓孝乎昔元德秀李观丧其亲皆尝刺肌血绘佛像书佛经以资冥福史氏书之元李为唐之儒英文行有过人者使不合于道其肯为之乎作史者其肯取之乎吾佛之道广大悉备使人原始返终知所以生推因寻果知所以死盖人物之化固有虚灵不昧者存焉非佛之道孰能升济而至于善道乎为人子者欲致其亲于善道则舍佛而焉求此佛之为教而史氏有取焉或者不察骋其私智欲刋万世劝励之典可乎吴人麋友信丧父痛念无以自効方居忧即投诚于佛劙指血手书妙法华经近七万言祈以导神明超浄域以报其劬劳者呜呼孝矣哉盖季世孝道崩壊至有服衰绖而佚乐自若外托不敢毁伤之戒罢精神于声色而不恤兹惑之甚者也闻麋氏之行其有不惕然而兴感者乎麋字敬章笃志于道盖有得于佛者也故述之以附于元李之后以俟纂録者有采焉

王居士阅藏经序

苏人王居士本道来言曰某生年几五旬矣碌碌混于流俗今始知佛法之妙虽悔颇晚而愿学焉尝以为在则人亡则书佛虽云逺而其书具在庶可挹流寻源而至于道乎遂取佛所说大藏之经斋居翻阅冀将脱去凡浊而趣乎清浄之域然佛意宏奥章句微宻而未易窥测者愿有以教之于是为之言曰佛本无言而所以言者将导迷而至悟也悟不自悟必由言说由是经论之文生焉其自西徂东至唐开元録为五千四十八巻其后歴代译者尚多有之其在天竺而未至者尤不可胜计是为一大藏教其间有权有实有顿有渐有大小偏圆有了义有不了义精粗鸿纎罔不毕载得其小者则迁善逺恶得其大者则归元复性譬如饮海随量取之而海初无损益也然真如寂灭之理心路俱絶而况语言文字乎哉故曰修多罗教如标月指若复见月了知所标毕竟非月然亦未始舍指而求月也要由不离语言文字之间而达乎自性本有之妙不即不离道在其中此佛之所以教也本道勉之若夫如来一代设教次第始终修证之旨更仆未易尽也尚当为君言之

招隠轩记

昔淮南小山赋招隠士说者以为托意以招屈原今观其词似非为原设者特指意音节皆原于楚故说者云尔夫以八公之徒之才固当用于朝廷之上而顾为陪臣汉之公卿皆武夫崛起而贤者用未尽其才故自道其湮郁无聊之意若将有闻于上者其后孝武遂兴文学而贤才辈出矣此招隠之赋也与余尝爱其髙古幽洁自汉以来为文章宗无不喜诵而乐道由是以知古人英词妙语在天地间如元气流行要自不冺故能行逺也如此教上人西言居虞山之阴开轩东荣署曰招隠环植以桂且书其词于壁甚矣其好古也夫教方外士也其于世宜泊然无所累顾何取乎八公之词盖悲夫好荣之士溺利禄而忘返虽颠覆继踵而曽弗悟不知深山之幽丛桂之傍可以保身而全真意将招之来游以极夫攀援咏歌之乐盖反招之义也因其求记为作招隠辞使之歌之庶几有翩翩然来者乎山苍苍兮白云石磊磊兮水粼粼余室兮其下桂阴阴兮承宇羌独居兮自娱友廓落兮孰吾与哀斯人兮孔壬溺利欲兮丧厥心祸福倚伏兮古今一轨前车既覆后车弗止胡不归兮委纷浊养恬淡兮憩寂寞攀桂枝兮永言反淳朴兮道为邻超鸿蒙兮保真宅飡至和兮服无斁

拈花室记

育王藏主笑庵颜公归休于松陵海云寺题其室曰拈华室而征文为记维昔我佛迦文之将息化也在灵鹫拈花以示众众无知者惟大弟子迦叶氏破颜微笑说者以为传禅之始笑庵禅者也将以泝其宗原之所自出以求单传见性之旨此名室之意也或曰圣人授受岂细事也宜明白洞达深切告戒犹恐传者之或差也若尧舜禹允执厥中之词至今诵之今乃托物用意微启其端使之揣摩以表传道使微迦叶领解其卒无传者耶其故何哉盖佛之道本于无言而亦未尝无言也是故浩乎山海之积不足多寂乎渊黙不为少恒欲学者不离语言文字而达无言之妙此其所以教也然必极贤甚圣之才乃足以受无言之道迦叶于佛具体而微况在法华已承记莂故拈华之际一笑而领焯然无疑岂假谆谆然命之乎噫自非以圣继圣其孰能与于此是则拈花示意其旨微矣夫佛之道在身为律在口为教在心为禅用则有三其实一也其曰因戒生定因定生慧慧独不能成戒定乎达摩之来单明禅学谓之教外别传自其说行三学于是乎始判后世学者不深惟佛祖之意一而三之互有抵牾犹复置议其间弗达之过也笑庵之居是室也禅与律交修定与慧相养淡然无营以极其趣况当江湖之会洞庭埀虹如在几案方秋髙气清焚香燕坐收视忘听则心境浑融真性冥寂于斯时也华本不有拈复何人是当别有得于拈花之外者余将造焉又当相与一笑

福寿院记

佛以性为宗以神道设教而化成天下惟其无为也而后能大有为自国都郡邑名山大川至于江湖岭海之表幽深险阻之区莫不崇其祀尊其教所以为天子寿国而佑民者盖有其道矣故其宫庐门垣之制林园坛幢之奉惟其力之所能而莫之禁理固然也以其有为也故随世起灭废兴相寻于无穷以其无为也虽废兴相寻而卒不可得而冺者是以适丁壊空消委之余方且感慕兴起若陈溪福寿院者其一也院之成也其泉布粟帛之施出于觉斋王君而所以成则楚冈禅师宗玉之善导也初楚冈自闽来游吴至昆山主王氏王君恱其道遂延而居之既而病其湫隘不足以有容复斥别业地以广其址稍劝众施改作堂室表以门庑若爨湢库庾之属以次咸秩楚冈曰吾法有所为凡以为众也况陈溪为四方学道往来之冲烟包雨笠无所爰止如更为十方使有所归宿不亦善夫王君然之别筑僧堂以待来者又施田以益其食设佛菩萨天神之像钟磬幡盖之饰瓜华橙香之供法所宜有者悉具然皆去奢即俭化刓为朴务从简约裁足称事朝诵夕梵禅律并修于是俨然为一禅林矣经始于至正廿一年以廿三年十月告成乃谋刻石以着成绩传示永乆而以其辞属焉吾闻楚冈深于禅学制行清苦有古人之风不屑为人师而人自宗之王君好施乐善出于天性屏去华靡求道甚切是皆可书者也是院也非王君无以立非楚冈无以化相待以济相须以成故其易也如此夫记者岂徒识岁月营缮而已固将所以埀儆戒也则凡居于斯食于斯者毋惑外诱毋恬于佚以求乎佛建宗设教之本精思玄览内外交致庶几无为以极夫忘言自得之妙原始敦本以无忘王君之德则福寿之传虽欲弗永乆恶得弗永乆乎是为记

北山堂记

苏以山名州其山多在西环州之邑而吴江絶无山焉好事者或名其室以寓爱山之意而实未尝见山也妙智寺中山正公姑择亢爽作堂于湖阴面湖而宇于是一览而尽得西山之胜署曰北山堂志所见也毎梵放之暇则与其属若宾客登焉开户而望逺则髙青断碧惨淡依约而可指名近则晴霏空翠飘摇浮游而可俯拾平湖滉瀁与相吞吐澒洞歘吸乍阳倐阴可喜可玩可悲可愕争效奇献秀于一堂之上而来游者或倚槛而歌或操牍而赋或晏坐以思各适其适憺而忘返盖一方之奇观吾人之至乐也众咸曰是不可无述也使来速文余与中山善知其志之所存试即其堂而言之若西山者吾尝游焉其长林曲坞负冈縁涧往往有民生聚其间与渔樵之舍髙下杂处云霞花竹蔽亏映带乐哉阆风县圃之居也盖尝问其人则举莫知其所以美也徒熈熙攘攘为利往来而已余因叹性本之妙一汨于利欲则日用罔觉操存之效立乎物表则无所不见是犹在山者不知山惟置身于其外者能知之若中山者其知山也欤中山贤而且才而又乐于教育今其嗣曰致逺文行清淑克缵先绪其为斯堂也盖将体物以见志即事以明理观夫山川流峙烟云巻舒风雨霜露之沾被草木飞泳之动植无适而非道也岂徒崇饰游观务山水之乐者哉传曰知者乐水仁者乐山中山有焉余将登斯堂赋小雅之篇咏歌有莱以乐得贤之盛孰谓兹邑无山也哉

溪云山居记

有为全真之学者曰陈仲孚氏仿其衣冠瓢笠之制若自放于方之外者家在石湖当山水佳处而别筑室于楞伽峯下开户东乡字之曰溪云山居环树檆桂梧槚之属幽花美箭复相经纬以碧山为屏白云为篱篱之外近与人境接入其门则清旷幽閴超然若排埃壒而出天外洒然如执热而濯清泉也仲孚虽从其教而无枯槁絶物之偏日与名人士游从其间以抚花竹观鱼鸟谭咏为笑乐岂所谓托焉以逃者耶盖尝翫夫溪泉之流行山云之舒巻磅礴而若有得焉者因以自号亦以表其山居云余毎髙其趣屡往过焉仲孚曰子盍为我志之夫心扃虚明不物于物则凡天地间摩荡胶葛禅续往复无一物不契吾心之妙者匪特溪云而已君因夫已得而益充其量勉所未至以精求其本渊乎其静旷乎其适将释累遗形与造物者游于无何之表视世之溺利欲而不返者何如哉是在可书也若夫全真之道当有知其说者为仲孚言之山居成五年洪武乙夘夏五佛者某记

定轩记

吾友费允常之宅近市宾至无觞咏之所乃辟前楹而轩之以置席焉四方士友及他宾客之造门者踵相接也将迎揖让殆无虚日门墉之外则贩夫驵侩之徒与凡往来者肩摩而袂属井赋之输箕敛之兴则强胥悍佣嘂呶隳突至夜分乃已其轩也如此而题曰定轩客有疑者曰异哉允常之名轩也不几于谑乎且吾闻之定者安静不迁之谓也吾意允常当闭门谢客危坐终日如朽株止渊泊然无事乎当世乃称是名焉今吾观其日不暇给而自表若是得无欺我乎哉乃相与质诸东皋子东皋子曰允常之题轩也奚病夫心无天游则六凿攘之而不足志有素定则万变处之而有余今夫事物日交于吾前如丝棼如羮沸吾应之不忒彼触之不乱者素定故也昔孔文举在北海为袁谭所攻飞矢雨集而慿几读书论议不辍诸葛孔明与强敌对垒而羽扇纶巾从容指挥而整暇非志素定畴能若是乎子徒知无猷无营以为定而不知伧囊酬酢不害其为定也允常之题轩也奚病客怃然而退他日见允常为诵其言言未卒允常大喜曰微夫子孰能发吾名轩之意也哉谨闻命矣请书为记可乎东皋子曰诺遂笔之

莲花室记

夫草木之可爱者众矣而莲之为花独异乎羣卉亭亭焉不可狎而玩也皜皜焉不可淤而污也故爱者未必知知者未必尽惟佛也则藉之为用寄之为言行而为履坐而为床结为云散为雨居处游息无不与之俱岂但集之为裳葺之为盖而已其说法也又取以喻其书盖以其处于水而不着于水本于土而不留于土自疏濯淤泥之中而超遥埃壒之外开合同体花实同时深有合于所说之妙夫其书数万言而一花足以尽之其有以也哉彼袭芳香之娱托吟咏之适者未足以语此也沙门异成即普润法师翻译之堂筑室而居日诵是经不辍于口连环紬绎盖将终身焉而乐斯室之成也求文以为记佛以言为教而本于无言以念为修而至于无念寂而恒照照而恒寂于以复乎明静之体而极夫实际者也然则居是室读是经者当神会黙契自得于言象之表岂徒玩其花颂其言而已也昔智者国师由是而得道方其诵时见灵山髙会俨然未散克纂玄绪为佛者宗诚笃信开朗其于此非茍知之亦允蹈之者也故书以告夫未达者焉

普贤堂记

佛之道智与行而已发乎智成乎行其在法华文殊对扬所以昭其智也普贤戾止所以表其行也智以始之行以终之而能事于是乎毕矣惟普贤氏立大行示大修显大证俾夫学者冥达谛本归乎元极宏赞之功可谓至矣后千五百年而得天台智者大师妙契心要缵服厥绪爰立止观以明大道乃着法华三昧仪具列修证仪注理观周宻微妙用埀大训凡欲澡雪垢浊排遣惑累优入圣域者舍此莫可求佛之方美矣尽矣无复有加焉此普贤氏之冥化其得专祠也宜哉沙门传教作普贤堂于虞山之阳以奉斯事然时方多艰未遑宏构草创简畧具体而微先是同盟之士合四十人恒于献岁发春爰集私室用为祈年而启处弗虔品式制度有愆旧章于是相率以劝度地荐贿遂成斯堂教尝游于余托为记述夫道在力行以求其至古人所设岂徒空言他时施者益劝堂宇益辟当务期大全究竟极诣母安小成以自画则斯言也其足征乎堂经始于至正廿三年越明年乃成又明年天台氏学者某记

小隠轩记

隠者所以全身也全身将以存其道也盖吾身者任道之器身不遑恤道恶乎存夫君子抱道蓄德固欲施之人非独善而已也时之不可道之不行则有含章铲采韬景灭迹自放于山泽长往而不返是知隠者盖有不得已焉耳茍行止进退皆合于道当于义将无适不可山林即朝市也朝市亦山林也则隠者岂有小大之辨哉吾徒之学尤汲汲以利物为务恒惧有不被吾仁者故有不择地而处不待时而行者矣道上人来西有志于学能自拔于流俗尝掌灵隠僧事众皆恱之争愿与之交而士林之英亦喜与之游也居吴山寂照院即西南而轩之册其眉曰小隠几席之外惟图书缾锡而已萧然无他物诵习其间若与世相忘者余爱是轩简朴而幽洁虽乏髙明爽垲而深静閴寂不闻人声有丛桂在旁甚偃蹇毎至辄留连澹而忘归道因请文为记吾观道之为人其才足以显白于世况今法运潜兴诸方丛席殆将复见往昔之盛职教者方求贤自辅髙位广众其俯可拾非乆居此者是则小隠者得不为大显之资乎若夫风和气清树阴在户宾朋满座攀援桂枝倡酬咏歌以适一时文雅之乐余虽不敏尚当为君赋之

野望轩记

凡为游观者则必搜奇抉胜蠲翳浊就清旷殚月废日而后成得于此必遗于彼鲜克有兼者焉若夫不越户不徙席不登髙临深而万象毕陈意态呈露莫能遁逃者其惟兹轩也与轩在具区之上洚溪之阴仲谟谋上人之别墅也轩之南东暨西皆平畴沃野人烟墟落逺近隠见水泉阡陌交贯聨络浮青荡白胶葛下上田夫渔子带笭箵而负袯襫岸耕水擉谣咢逓发樵童牧竖啸歌踯躅与相应和居人过客来往旁午轩之深广仅倍寻又三面皆牖疏明洞达图史之外可容数人毎钩帘而坐清晖秀色溢于几席迩可揽结逺尽无际晦明朝夕各极其趣景物之变日新而无穷信游观之具美者也上人读内外书喜赋咏故来者率文雅之士以余尝为兹轩之客也乞文以志之昔禆谌谋于野则获于邑则不岂愚智之相絶哉盖视逺则志明气舒则神和故虑由是得谋用是臧则居是轩者将磅礴万物内外交养匪特游观之乐而已夫一轩之微固无足记者而其效如此是安可不书以贻后之好事者焉余始见有吴兴魏文敏公所题扁闻今不复存轩亦再建云

友竹轩记

陈留谢聘之儒者也性嗜竹故居多竹名其轩曰友竹轩而征文为记夫友者友其德也友其德不于其人于其物岂有说乎昔卫武公年九十有五犹进修不已诗人美而歌之其诗曰瞻彼淇澳菉竹猗猗又曰菉竹青青菉竹如箦其引兴髙逺遣辞有序何其善形容君子之德乎哉卫地固多竹非武公不足以友之竹虽美非诗人不足以言之意当是时举卫国所有皆事我者也惟竹也可与友其在于今见猗猗青青者则思武公焉思武公而不见得见似人者宁无空谷跫然之喜乎谢君种学绩文乐道行义盖尝出为安丘令辄自免归其居是轩也日以问学自修讲习为事暇则顾瞻咏歌如在淇澳善学卫武者莫君若也使年齐卫武其德业盛着可量也哉乃欲余为之记余何足以知之矧于君无一日之雅徒南望澄湖之上云林之间有竹如栉有人如玉余又安得而见之哉他日当因此君上谒获升斯轩尚论友道叅益者之列余虽老矣尚未晚也记则以俟能者

菊田隠居记

诗言立我烝民昜称耒耜之利书曰厥田上下夫田为生民粒食之本尚矣未闻蓺菊而田也蓺菊而田盖出于逸民畸士放浪山泽离羣而独处取草木之芳洁以苾芬其口体故有餐落英泛湛醪托物喻意若将遯世而忘返者之为耳恶有陇畆耕耨之事哉松陵黄伯庸菊田隠居其亦是类也夫或曰伯庸善事亲得子道甚尝闻南阳山谷中地多菊有泉流其间委为潭其人饮者多寿考伯庸之为盖庶几南阳之寿以恱其亲者此殆是也然余闻伯庸事亲之暇躭味经史闭门授徒以为养方将秉仁义之耒耜而耕乎六经之菑畬是穮是蓘是获是积以富其有又将施诸人人不特修之家庭而已是不亦伯庸菊田之素志矣乎伯庸征余记于是乎书

思本堂记

陇西李尚德更其居室髙明而爽垲既完矣题其堂曰思本而求文为记余乃为之言曰夫形生之初本一人之身也似续之传本一气之分也本之深者其末茂德之厚者其流逺此必然之理也盍亦观夫水与木乎木之苍然拔地而特立柯叶畅达凌风雨而伏光景弥乆而益大水之滔滔汨汨昼夜不止及其至也深广莫测何以能若是哉由有本而然也君子思其本益自修而衍其泽其有不兴者哉然其思也当自近者始近者吾亲之谓也吾之有身本于吾亲自吾亲至于吾祖逺而至乎髙曽之所自出又推之以及其宗族一人之身一气之分者则孝弟仁爱之心宁有已乎此思本之致也尚德好贤乐义方为朝廷任漕餫之寄事集而民弗扰暇则事亲教子克尽其道是堂之成岂无美名可为荣观者乎而汲汲焉以思本表之此其志盖可知矣岁时伏腊宗族宾客之集于斯堂也弦歌具陈笾豆在列长幼有序寿觞既举慈颜豫和献酬交错尽欢而退此天下之至乐而不恒有者也于斯时也能不以是自佚而惟祖德是念可谓善思其本者矣尚诫其子若孙世守其德以毋忘其名堂之意不亦伟乎诗云永言孝思孝思维则吾将于李氏见之

松雪窝记

余友亷独清以书来为儒林盛彦英求记其所谓松雪窝者余闻古人之居室也中正靖深冠婚宾祭之所在者曰堂髙明虚敞朋友讲习咏歌之所托者曰轩藏修曰斋宴私曰合游目曰观与夫廇寝奥窔之属皆所以违寒暑休四体适性情而已未闻以窝而名居者也释文者曰窝穴居也窃意若史汉匈奴传所谓区脱之类是已然彼为候望者设而非游息之所也惟昔邵子在洛自富郑公司马温公而下醵钱买宅以舍之乃自号曰安乐窝门生故人欲致其来者亦作行窝以要之凡十有二家考诸纪咏可见其为当时所慕如此则以窝名居自邵子始也邵子抱道足学逢时明康不诎其志深居简出玩心神明其令闻令望于今不衰儒者之表也夫古人一言一动足为后世法况其所履者乎是则彦英之为盖有所受者矣彦英吴之大家也世有隠德至彦英清操弥厉浮湛里俗不自表襮尝别称儒林耕叟一时文人若番昜周公遂昌郑公铁厓杨公皆喜与游而乐道之髙居荣观乃所固有皆斥弃不取而退托于寻丈之室三尺之几六尺之床頺乎其间颂诗读书求古人之志其可尚也夫余尝观其命名之意盖有在矣夫松者羣木之长也苍然髙寒阅岁时而不变雪者天下之至洁也一万象混垢浊而不污物之髙洁岂复有加于此哉君子仪其髙则卓然而能立鉴其洁则皭然而不滓盖假外以养其内者也彦英其亦有得于此否乎以此复于独清而书以为盛氏松雪窝记

于氏祠堂记

墓祭非古也其礼以义起者与礼縁于人情则夫墓者吾亲体魄之所在也于是焉求之孰不可哉虽然此犹为游方之内者言也吾徒宗出世之学当谕其亲于道生以志养残以道济使死而不亡者去沈塞而升髙明孝莫大于是矣吴江西鄙于氏有讳安者于今为五世祖有子六人其季为僧于妙智寺名益光受田二十畆于乌程之矫字圩既庵其上以修祀事其殁也则瘗骨焉至正间兵兴田为有司所夺庵亦毁仅存其竁宗子德桂房有孙僧曰致逺与从弟僧思义复建祠堂于族居之近立木主祀五世府君而下别割田以给之愿得记俾乆逺佛之教以孝为至道其慈仁所覃自吾亲至于途人之亲自吾世极于既往之世视之一也视之一宜无所不爱况一气之禅续者哉此吾徒所当尽心焉者二师可谓知所本矣夫为人子者孰无是心哉是则永乆非待乎记之有无也逺字复元业天台氏之学有文行世尝主天竺之永寿寺云

行春桥记

洪武戊午岁春三月重建行春桥成设大会以落之邦人士暨道俗会者数千人先是宋淳佑间径山淮海禅师实来行桥有文在石于是仍请今径山以中禅师行桥以修故事人谓相距百三十有余年犹一日也既事众请掲其概示诸来者按状洪武七年四月桥壊公私大沮计无所出盖桥当郡西南孔道又山水回合为吴中竒观据要领胜桥不可一日废也明年优婆塞正宗方事经始惧弗克终乃以属长洲僧善成成倾诚劝募寒暑匪懈由是人孚其化泉布粟米之施日至乃大鸠工发材悉撒而新之取石必坚佣工必良植枋必宻以深以为石湖乃具区之委至是束为澄渊湍流剽疾喜与石鬬弗若是不足以支乆也役且半会将作有大营缮尽括匠氏以去役几中止秀州人钱玄济素习桥事机智便巧并善砻斵泅深履险易甚平地来未朞月而遂以完告桥之修广制度一仍其旧而坚致过之见者惊喜以为天实有相之道焉夫桥梁有司之事也使谂于有司则必赋于民民将观望抵捂其能弗扰而集乎就令弗扰而集也则取具苦窳又可冀其坚乆耶佛以慈悲宏济利天下而桥梁居八福田之一鼓其善以劝而人乐趣之故无烦官厉民而卒溃于成也然岁丁连侵百贾腾踊劬躬尽悴犹阅三岁更三手而后成抑何其难也二三子之勤亦已至矣来者思其成之不易尚毋忘嗣葺以永其利哉可无述乎

青来轩记

扶风马彦英居具区东澨开轩而西乡颜曰青来取临川王文公诗语也公昔罢相居金陵筑室白下门外与杨徳逢为邻暇日过徳逢题其壁有两山排闼送青来之句至今隽永人口公因选唐诗尽得诸家体制其絶句力追唐人议者犹谓与唐人尚隔一关然其身处廊庙而丘壑之志始终不渝出语若与书生寒畯相角畧无绮纨华靡故态为世所取也宜哉吴以山水为国而松陵实据湖江之会垂虹截然界其左具区汪然注其右洞庭两山崒然起乎其间澄波万顷与相澒洞浮青淡緑震荡开合晓夕而百变大抵民居官舍胶葛下上于山光水影中不啻排闼之青护田之緑而已盖天下之壮观也今蕞尔之轩寄乎其上自非喜幽寻而乐胜选者孰能有是哉彦英遯世乐道好从贤者游将朝夕兹轩啸歌觞咏穷山水之乐诵临川之诗求古人与之友亦可尚也然吾尝闻善游者务内观毋徒弊弊然以徇其外也哉是为记

偃松轩记

广信赵君率初为吴丞观风具区之上语余曰吾读书处有松盘礴而偃蹇苍寒古色凛然有离人独立不可狎之状盖先世所植也吾爱之甚筑室其傍因题曰偃松轩子为我记之余尝谓寓意于物者物不能为吾累山川草木风云月露摩荡流峙往过来续皆足以乐吾情性之正而草木生植华茂尤易观感故君子取以自近而其趣则有不同者焉若屈原于兰蕙淮南于桂树王猷之竹陶潜之松菊皆乐之不厌形于咏歌此数子者岂留连于一草一木之微以玩其华也哉其兴寄之逺名言之妙未易与俗人言也况松之为物贯四时凌氷雪有受命不迁之操培养深而歴年乆明堂总章之材于是焉出君子之志拟诸形容得无似之乎此偃松所名轩也与尝闻广信山水之秀甲于江东世有文献君家其间自髙曽以来常雄于乡读书从政宜有原本其来吴当兵草甫定徭赋烦剧文移旁午君从容谈笑而曹务辄办累于物者能如是乎矧今仕优而学将见德周才全为世大用异时泽被生民功成名遂退休是轩以全夫寓物自得之乐余虽老矣尚期登君之轩抚君之松道旧故为一笑是为偃松轩记可乎君曰可遂退而书之

善庆庵记

佛之道本于无为而建立度门以施其教者必有其地是故丛林幢刹之盛遍于区夏而莫之天阏者也然窃观古今上下千数百年之间所以成壊废兴者则未尝不由乎人焉善庆庵在郡城之北六里湖泾之上始于宋绍兴年间古刻图牒皆轶而莫考其可见者元泰定丙寅有嗣芳师者实中兴之至正丁酉毁于兵癸夘主僧处林与其孙善来同心戮力不惮劳勚以起废为已任未几悉复其旧丙午又毁于兵片瓦尺椽无存者自是草葺以居国朝洪武十二年已未乃始大有营缮奉佛有堂栖僧有庐宾至有所门垣爨湢皆足称事灯香幡盖钟磬梵呗大抵视前有加焉望之郁然成一方之具体者矣林公别号茂苑晚年笃志于道若法华弥陀金刚般若诸经皆诵至一藏年八十余乃卒来号仲行功敏任事前后作兴其功居多故能有成也如此吾观善庆兴仆起灭于数十年间而终成于祖孙二人之手非偶然也况当是时所至宏法之场一废而不能复者有之而善庆浡兴于消靡陨获之余抑又可谓难矣所谓成壊废兴存乎人者岂虚也哉今仲行而下手度之孙三人曰普圆正宗绍隆皆谨厚好修善继其业者也后之来者皆以二人之心为心则善庆之传庸有已乎易传曰积善之家必有余庆斯言其有征矣

海萍记

天地之间物莫大于海莫小于萍以萍而寄于海犹泰华一尘太仓一粟耳然大亦一物也小亦一物也相与并居天地间孰知其为大孰知其为小将先海而后萍乎抑先萍而后海乎盖不可致诘也洎乎下上相摩物我相倾强弱相陵是非相乗而小大形焉小大既形则品类万殊虽巧厯莫能举其数矣博物者曰杨花入水化为萍是知萍物之化者也方其未化也随风东西飘摇浮游无所根蒂其既化也与波上下聚散开合靡有底止人之生也寓形宇内有异于是萍寄于海者乎死此生彼倐起忽灭千变万化未始有极有异于是萍梏于化者乎夫善观物者不物于物故能成其物齐小大一彼此惟有道者能之余友询无言以海萍自号而欲余为记余与无言佛者也试以吾言谂之盖尝闻之世间所谓极其大而无限量者虚空是也而我心之量复包虚空而有之虚空生我心犹一沤之生于海也沤灭而空亡则万有俱丧而况海与萍乎海与萍不可得而有子欲以自表而余复记之无乃不可乎虽然此理也有事焉无言深契道本妙体空有方将以幻修幻则是也庸何伤故为记之岂无闻海萍之名而寤者乎

桃源小隠记

昔晋人记桃源谓秦人避乱率妻子邑人来居此初无神仙之言也今武陵为内郡山川风物犹昔恶睹所谓桃源者盖当是时秦政虽虐而遐荒之域以逺而获免穷山浚谷犹可生聚民乐归之耕田凿井长子老身衣食无仰乎外遂絶不与世相接者尚多有之自晋以降利尽山泽寸地尺土无遗者顾安所得武陵之桃乎是故好事者相传以为仙云是后弗屑为世用者往往托此自表今遗迹犹可概见海虞山在琴川上游去北郭不能百步当其左胁有曰桃源洞者其亦昔人之遗也与而徐君彦宏之先陇在焉彦宏因筑室其傍题曰桃源小隠谒余为之记徐氏世为海虞望族自赠同知余姚州事讳岩起府君以来而家益大方其盛时一门衣冠文物室庐园池之胜甲于他族面山有堂曰致爽堂前花石森植一时名公卿与夫四方游士过从琴咏之乐殆无虚日家塾有师弦诵弗辍子弟就学者盖彬彬焉亦云盛矣至彦宏之身值世改物故家旧族无复存者而彦宏于其间消遥自得犹有异时承平故态方且尚友昔人而追其隠此其心无累于物而能与世上下其家教使然也问学之功可诬也哉彦宏既居桃源日有诗书讲习之乐山水鱼鸟之适澹然自足无求于世固无愧乎武陵之人然孰若举一世而桃源之故曰隠在我不在物昔人山林市朝之论不亦陋乎是则桃源之隠彦宏为之小又孰为之大哉余尝为致爽坐上之客今老矣获见其子孙之贤不失旧物故尚论其世而乐书之徐君名洪彦宏其字也

浮玉轩记

周官扬州其浸五湖今太湖是也议者谓上禀咸池五车之气故一水五名道家以为仙家浮玉之北堂其言虽不经然名山大川能出云雨以泽生民者必有神灵司之自古有天下者莫不尊祀考诗书可见已今夫具区之泽澶漫数万顷襟带三州为众水所都鼋鼍蛟龙之所窟宅秔稌货财之所生殖与夫鳬雁鱼鳖蒲荷菰苇菱芡之饶其美利在人盖不可胜计自吴东南数郡之水皆其支流别派脉络聨贯衍迤磅礴然后朝宗于海盖天下之极观也包山之幽林屋洞在焉松江之墟甘泉祠在焉其为列仙之馆岂虚语哉若鸱夷子皮固尝用人之国功大名遂而能脱屣天刑扁舟不返意其精爽宁与草木同腐烟波超忽风帆雨棹尚想往来于其间则浮玉之堂庸非斯人之徒之所托乎然环湖而居者相属也无不乐其清晖胜赏而未暇悉其原故浮玉之名未白于世湖之北涯徐生升居之始轩东荣为宾至之所问名于余余因字曰浮玉升乃请文为记夫具区之大固未易论试即今轩而言之东则湖江之交万景所会而埀虹跨其上人烟墟落髙下隠见北则崇山横陈倒影在下空明荡摩滉瀁天碧其状也如此而曰浮玉玉非浮者也直假物以喻焉耳当沤波不惊万顷一色如登昆仑之墟悬黎夜光符彩溢目或风起水涌涛声澎湃又如张乐洞庭之野五音并作宫商相应此非浮玉则何以名之哉升颇好事乐善毎宾朋来集开户而望则向之所陈者举无遯形酒酣啸歌恍疑鸱夷天随辈聚精会神相与酬酢于俎豆之间不但把袂浮丘拍肩洪厓而已或谓浮玉絶景也非一轩足以表之者昔贺知章归会稽诏赐鉴湖剡川一曲其风物亦美矣然领其胜者亦曰山阴一茅宇耳古今人虽悬絶不同其山水之娱游适之趣一也登是轩也岂无有慨于斯乎故为记之以与来者共焉

玉峯书隠记

昔汉之东观学者称为道家蓬莱山言其经籍之多也所谓羣玉之山号为册府者乎今昆山据乎东海世称羣玉峯友人吕君克明读书其间因题其所居曰玉峯书隠于乎何其名居之善且协也夫书者圣贤载道之器也学者欲求圣贤之道舍书其何以哉然必笃志问辨精思紬绎而后庶可几也而隠之云者髙举逺引之为尔彼其志无所事乎斯世方取诸物以自见盖将托焉以逃者也书则道之所存也而非托焉以逃者也庸可隠乎窃尝思之所谓隠者非独遁藏为隠也盖有潜心之义焉吾闻克明之居是居也沈潜乎诗书六艺之学诸子百氏之书固已采撷其精醇咀哜其芳腴上下古今牢笼物态发为文词以应来者之求而取名当世矣方将大究圣贤之藴以修诸已而淑诸人不得行于今必有闻于后此克明之志也是则玉峯之隠得不为章显逺大之资乎克明俾余记故为之书

友桂轩记

友桂轩者谢君彦明读书学文之所也彦明天分甚髙好古文六艺之学释老百家之书亦靡不观善博览强记甫弱冠已知名荐绅间诸公亟交口延誉而彦明不自画犹极撢讨肆力为文词会科目既废得专意古学毎下笔辄以古为师法驰骋上下稍有不合者弗出也独恨居穷乡下邑无良师友又有亲在堂不忍逺去左右以尚友古人为未足则取诸物以寄其遐思焉庭有古桂特异他植意甚乐之日讽咏其下心领目击精神会通有直谅多闻之道焉遂以名其轩云余尝与彦明消遥乎轩上相与商确雅道共叹古人文章之妙彦明曰子于文亦有异闻乎余曰余佛者无事乎文然生当盛时及见前代文章大家诸老颇接其余论其言曰昔唐子西有云六经以后便有司马迁六经不可学故学文当学司马迁又曰学司马迁当自班固始后以其言而窃窥之若夫秦汉则去古未逺王泽未熄故其文非后世可及自尔以来代有作者而莫盛于唐宋然视秦汉则有间矣自训诂之学行而古文遂微近世文运中兴制作尤盛其间卓然振古豪杰之才无让于昔而牵于时尚不得不靡而从之此其文终有愧于古也与抑又闻之古人论立言者谓汉不如秦秦不如周世愈降而愈下时势则然也今之论者往往守其师说好是今非古而吹求其失不亦过乎古语有之家有敝帚享之千金斯不自见之患也因诵所闻而遂及此非论文也至于轩之所以名则又闻之曰古人乡无君子则与云山为友里无君子则与松柏为友坐无君子则与琴瑟为友今夫仰观俯察于天地之间山川动植风云月露孰非吾友独桂乎哉而桂也产于南州实禀炎德坚贞而不渝含章而时发有文明之象焉彦明盖有取于是也乎若夫拟诸形容与夫攀援咏歌之适则有诸君子之文若诗在不敢剿说而渎告之也

故古庭法师行业记

古先硕师智足以知诸佛立教之本言足以达羣经指意之奥随顺物宜而异其施初无彼此宗途之辨也后世学者弗能观其会通以崇其道顾乃专门各家务为角立甚至相诋訾吁此道之所以衰也与若夫生当叔世卓然不惑于流俗不泥其师说取诸异同叅会融贯得古人宏法之心者其惟古庭法师乎师名善学古庭其号也生吴郡马氏年十二出家于大觉寺十七得度为僧明年从林屋清公受华严于光福无所得又明年闻曹溪寳觉兰公有人望往依焉公授与法界观门并玄文要旨师受习尽通其义兰公慎许可独谓门人曰学阇黎名实相副吾道其在是乎自尔咨叩益力凡贤首一家疏钞若华严圆觉楞严起信诸部微辞奥义极深研究昼夜忘倦由是深入法界壸阈作十玄门赋示圆宗大旨人争传写之时有说华严以应观法界性为十界差别事以惟心造为真如理者师闻之曰真如生灭倒置错乱一至于此至正甲申遂贰寳觉师讲继为报恩第一座会宣政院请师开法昆山荐福当路者欲令出门下师赋曹溪水四章以拒之甫二年即弃去庚寅众复起师主阳山大慈学者愈众毎示众曰吾蚤通法华累入法华三昧昔长水问道于琅耶又从灵光受学灵光天台教人也古人为法乃尔吾徒专守一门可乎国朝洪武二年己酉光福人合道俗备威仪书币请师居之光福为铜像观音道场师既至施者翕然三年寺僧以输赋违约当徙贑州有司以师素不与事欲为剖析无行吏卒亦敬师有道相戒勿犯而师以前业不可逭漠然无辨是年夏与僧徒六人偕往抵池阳马当山示疾殁于寓所闻者无不惜之师道貎癯甚若不胜衣而戒检清白善让三业未尝斯须放肆闲居独处三衣不去体经书不释手尝与同学原澄以大乗同别之义互相质难为法华问答数条又尝主修法华期懴撰法华随品赞三十篇辨正教门关键有録杂着诗文有集皆传于学者师生前朝大德十一年丁未殁于洪武三年庚戌自生之年距是得年六十四门人处仁法慧惧师行业将遂散失乃请启宗佑公撰次行事欲刻诸石启宗与师雅相亲爱最为知师者其言可传信凡今所记载皆启宗所论定假笔于余者欲示其公也呜呼古庭要为奇伟卓絶不可泯灭者其传无疑也或谓师遇难不善自解纷者噫夫至人利物以身徇道夷险一致其肯趋利避害以自全乎若师之事乃法运之厄于师何有故备列之

兴福寺重修塔记

常熟为县即虞山而治焉治之东有崇教兴福寺宋建炎间文用禅师开山所建也初禅师善宫宅地形之术暇日以其说相（阙）而言曰兹邑之居右髙而左下失宾主之辨宜于苍龙左角作浮图以镇之言于县令李公闿之李善其说乃除沮洳大筑厥址而塔其上仅六成而师殁咸淳间有渊塔主者悉撒遗构更建今塔其髙九级时日观温公为制化疏逺近响应财施云委遂落其成上施露盘表以金刹周设栏楯金碧丹雘下上焕映巍巍然为一方之巨观者矣人皆谓渊公即用禅师之后身也尔后县升为州风气益完民物富庶盖实有阴相之道焉阅岁寖乆觚棱檐梠日就頺陊识者惧焉国朝洪武八年寺僧浄慧大合众施而兴修之十六年癸亥工始讫功旧观既复来瞻来依人用嘉叹乃求书其事以示永乆昔晋沙门昙彦与许询同建塔于越城未就而询亡至梁岳阳王萧詧来镇越彦犹在乃告之曰许玄度来何莫昔日浮图今如故詧恍然悟其前身今绍兴应天塔是也由此言之则渊公为用禅师后身无疑也又安知今慧公非渊公之后身乎来者尚有感于斯文也哉

东皋録卷中

●钦定四库全书

东皋録巻下

（明）释妙声撰

海上人观音示梦述

夫梦生于思思本于心心者神明之舍而梦者神明之交也周礼六梦其一曰正梦谓无所感而自梦余则属思思有邪正则梦有吉凶而占梦之法其来尚矣吾圣人无谋之应无往不在而咏思之切者恒庶几见之精爽之交发于梦寐灵异之征盖必有先焉者记曰清明在躬志气如神嗜欲将至有开必先是之谓也长山寺沙门法海素奉观音大士惟谨乃至正十九年庚子八月十五日乙夜梦一妇人来谒若有所求者视其右无臂明日以事至聚坞行湖滨见波中有物浮沈而来初不以为意已而渐近抵沙际迫而视之乃观音大士旃檀像也而折其右肱因省昔梦遂再拜奉迎以归购善拟形容者补而完之涂以黄金复别制冠缨杂佩宴坐岩壑间肖补怛洛迦海水出岩下上作帝青色频伽军持善财之属咸备韦■〈马犬〉摩利支翊卫左右金碧焕发俨然如生凡瞻拜者莫不踊跃欢喜而又哀慕倾动而叹其异也吾闻观音氏从闻入道故能无闻而无所不闻而海深于梵学以音声为佛事者其脗合也宜哉或曰自经乱离剥庐毁像者众矣而大士独眷眷于海者如是何耶余应之曰子不见夫月乎夫月之在水清浊毕照清者见浊者不岂月之性然哉水有取之也故至人示化随感而应时出光景以警惑者之耳目岂数数然以此为事也哉况古今应验不一而足好事者既编着成録矣子独不闻乎或者唯而退海求记其事遂为述之以俟采録者焉海字中山云

妙智寺碑

吴江西洚妙智寺建始于唐开成五年会昌之废乆不克复名既轶于郡乗又今石刻无存者故事实无所稽考所可知者宋有僧庐于旧址一传而得智雅而中兴焉寳觉圆通法济法师道公上疏徽庙论复佛教事以言剀切去国名重当世至南渡复尊事之因率众具礼请为开山第一祖妙智遂为名刹绍兴初年也雅公度弟子四人子徽子岑絶弗嗣子端子嵩析为四派又支分为十一而星居焉淳佑间太古齐公传次住持能大其业有孙曰毒庵亲既通禅学兼博究外书特称该赡下及雪明亦皆善继者也元至元初孙厓谦以宏天台教知名遐迩乡化而寺益有闻矣自时厥后世方承平尊隆像教而寺亦随盛信庵諴在山常各以私田百畆来施而常住山最乆尤倾意营缮若三门库院垣庑涂术之属咸一新之首座同庵全立金刚神为门卫于是穹堂邃宇华幢像设黝垩藻绘靡不完好钟皷歌呗之宣帑庾供亿之裕隠然为一大方之家云至正丁酉洊罹兵燹旧宇无遗者时德庵迪住山劝分首座一山定施米五百石为倡众协从之及合他施建大雄寳殿规制雄丽视昔有加丙午又毁于兵国朝洪武二年住山云溪雨构库庾及爨室继雨而主者南轩凯力图恢复中山正乃首建观音大士殿殿有堂髙明宏敞像大士于中傍列天神龙鬼侍卫之伦严奉如式十六年春谷年为住山作库院余虽未备而可大之业固可见矣众乃相与言曰吾寺古刹也及今无所登载则将又如前之不足征也乃来谒辞余请授显者则又曰闻昔北涧禅师尝有记今无知者如得文补其亡以修故事不亦可乎余窃观妙智为寺上下数百年间废兴相寻其兴也辄有才智敏达之士为之先焉至于今犹代有其人盖其地风气完固而清旷称佛所居天人合符有相之道其永乆而弗替也宜哉乃为据事直书具文见意贻诸来者复系以诗曰

具区之南洚水之西泉甘土良神灵所栖昔在有唐爰有贤者考图相攸作我攸宇古刻弗传邈无闻知在宋中业有智雅师维智雅师法胤伊始其在于今皆其孙子乃基乃堂乃寝乃室作而弗居以授有德有德维何曰惟道公敢批逆鳞大亢其宗思陵尊之陟降帝所聿来开山为第一祖赫赫我祖闻于四方亦既戾止道是用光厥后多贤世济其美智禅交修实绍实似逢时清明像教是崇华构蠖濩郁何隆隆曰諴曰常各以田施瓜华之奉日益以备物盛而毁菑变相仍不有废也将何以兴谁其兴之曰雨曰凯际今昌时成大愿海奕奕新殿奠于北墉作者谁欤曰正之功此方真教从闻而入于穆大士其道允迪乃睟其容乃正其宫福此下民佑于家邦道藉人宏真由俗显念兹玄祖其则不逺其则不逺后者之师言始自今百世承之

故慧辩普闻法师塔铭

昔慧光慈忍法师天泉和尚主教吴下埀五十年四方学者辐凑鳞集于时王公贵臣学士大夫及他宗异学莫不顺风乡化法席之盛未之有也得其法者虽众知名者数人若夫位尊望重光明盛大者惟吾慧辩普闻法师而已师讳祖偁字曰章晚号用拙翁苏之常熟张氏子也年十二出家福山大慈寺聪敏秀发絶出其侪类凡真乗宻印及外书经史过目辄忆不忘十七祝髪进具戒初谒慧光于北禅一见器之即令入室未几俾掌僧事已而东游至四明时我庵无公住延庆石室瑛公居育王皆待以忘年友过会稽安阳韩公明善为文赠之词林诸公交相延誉名振一时既首众报慈又为上天竺第一座出世住郡城永定教寺说法为慧光嗣迁昆山广孝嘉定浄信国朝洪武二年善世院移文升住上天竺以髙僧选留京师瓦官寺有旨就天界禅寺升座为众说法闻者倾服上数召入禁中问佛法大意师奏对详允称旨勅止宿翰林院以备顾问师虽荣被殊睠视之漠如也八年秋得旨还山先是营别业于苏城东偏曰安隠既归缁素向慕者益众十二年八月十二日示疾临终不及他事惟力疾念佛而化春秋七十一夏五十四茶毘日送者咸闻异香火作五采火灭其骨亦成五色孙道叅德完洎四众收合余烬即安隠起塔如西礼门人得法者觉斯纯妙等数人师之为学也一家所传教观诸师章疏微词奥旨必精撢极究不畅达弗止为学者讲授明白简要不泥章句听者忘倦至于博览强记人亦鲜及凡古今纪载山川人物唐宋以来前言往行对客援引亹亹不休以是知名缙绅间在京师尤为今翰林承旨宋公濓侍讲危公素所知又善任权智干城像教在广孝浄信时值雕攰之余帑藏赤立赋役如猬而能处之泰如上竺为江南宗刹众号难齐而能随机摄伏众藉以安呜呼师可谓内外真俗兼济者矣其徒缀缉遗事请为塔铭余长师一歳相知为最深而师志节坚忍故晚年所到为不可及身后之托其可辞乎遂因其言而诠次之惟存实録尽削虚美故无其文铭曰

于赫皇明尊崇像教妙选鸿硕诞敷玄奥维时慧辩具大辩才对扬明廷帝曰休哉一家所传有教有观统宗会元道合一贯师于其间蚤克有闻髙视一时卓尔不羣四坐道场匪徐匪棘式际昌时遂臻夫极迨兹归与承命自天世方具瞻胡不永年哲人云亡四众畴止惟留摩尼照此浊水福城之东安隠之原倬彼灵塔为章梵园厥徒烝烝刻此贞石我铭用昭保之无斁

雪斋铭

清河张善夫图其居曰雪斋者求文词以侈之其铺张雪斋之义备矣昔杭有僧曰无择居西湖凡轩前草树竹石皆淫之以蜃恒若雪集状苏文忠公过之以为事虽类儿嬉而胜还可爱为题曰雪斋后守彭城又作诗遗之秦少游为记由是雪斋之名闻于世士大夫过杭而不一至焉则以为恨夫一斋之微而名至于今弗衰者繇苏公品题与秦之文故也今张氏之居羣贤之文实在庸讵知今之雪斋非昔之雪斋也与余于善夫未之云识因羣贤之文而知善夫为佳士也为制铭曰

玄阴郁积阳欲茁絪缊旁魄不得泄元精上浮化为雪天地浑沌若未割消落万污归一洁有人长身古须鬛神游素始超浩刦以白为室表里■〈日制〉皭然中居滓弗泥阖庐有扉书常闭弹琴咏诗聊卒岁慎毋于人隳尔节

敬修铭

敬之义训释者虽多皆不若学庸之慎独诗之毋贰尔心与夫不愧屋漏之深切着明也天台讲者德完字敬修留心内外学进修不已兢兢业业恒恐失其命字之意因演其义而为之铭曰

敬修之要存乎厥心戒谨恐惧何往弗钦相在尔室虽极幽深勿贰勿欺上帝汝临坐不愧席寝不惭衾日慎一日式昭德音于穆西圣诞扬玄风一哉心乎曰此是任客卿子墨敢告于司箴

松泉铭

松与泉天下古今所常有者也常则不书此何以书志美也其志美者何盖君子有所取焉尔君子有所取焉者奈何以其近道也何言乎近道松之生气亢金石百折而不挠有似乎君子秉德有恒也原泉混混昼夜而不息有似乎君子进学有本也虽然松或材而斧斤至焉泉或猪而鱼鳖生焉其性则移而弗克全乎天矣惟深山穷谷人迹所不到无向者之患而幽人畸士朝夕与俱乐之而不厌而后能遂其性此虽所托或异殆亦有数存乎其间也余所志者静庵宁公居南岳数年日与二物者游因自号曰松泉隠者山中人宜之甚乐之甚今虽弃去犹随所寓掲之以自表视其志初无累于物合所谓澹而不厌者为之铭曰

彼髙者松彼深者泉气函太和道合自然髙而弗夷深而勿窒敦本养原各臻其极道之云逺吾谁与邻爰取诸物以全吾真有静者宁来居南岳仪其髙深寄此冲漠心由境迁有万其趣物各付物吾心晏如松泉泠泠风露浩浩水流花开山髙月小

清凉泉铭

瞻彼吴山有井新渫载冽载寒乃甘乃洁其德有常其用靡竭善利万物逝濯执热勿羸其瓶勿幕其繘功埀永古并受厥福

跋管夫人所书金刚经

故魏国赵文敏公书法妙天下一翁二季奕世载美何其盛哉而公夫人管氏亦善书岂天以翰墨之懿锺此一门耶今观夫人所书金刚般若公为图变相于巻首巻不盈咫用笔殊草草而曲尽其妙珪璋交映真希世之寳也昔王逸少初学书于卫夫人后自名家则赵氏之学有自来矣初余在海虞缪仲素家获见此经时慧日雪窓明日以他画易之后以授髙太尉纳璘髙亡散落人间而琼上人得之琼以求识遂并疏其所由来于左缪以上则余未及知也凡观是经者当究佛理以尽真原寻书迹以求往行毋徒为美玩可也

赵魏公书四十二章经跋

佛教东被四十二章为汉初经虽辞意简古而一大藏教实基于此或谓腾兰始来当首出大乗诸部而顾先是经何哉盖当是时无大受之器不欲以非常之事骇常人耳目故且由渐入观时设教盖圣人利物之冥权其二师善诱之术也与松雪翁平生书经甚多兵兴以来存十一于千百耳此巻乃早年所书楷法精宻尤所寳爱吴郡如琼上人秘诸箧衍不轻示人乃出以求识余方应召自京师还跋涉良苦伏读至声名显着身已故矣譬如烧香人虽闻香香自烬矣三复愧叹怳然自失谨识于下方

跋石室和尚应生传后

育王石室禅师既示寂而有安南之事昔淳熈间四明沃生由般若力生日本为国主背有铭曰大宋沃承璋沃未暇论也而禅师究最上乗佩南宗宻印为一代师表又能以文字广第一义谛其道着矣况得先征于埀尽之际亦既知惧而求解于佛然犹不免况其它乎吾闻至人应化恒出入羣生之中同其类而随导之禅师岂其人乎不然则凡学佛而昧于斯者能无畏哉洪武乙夘十月十五日与述古道读白莲虚中和尚所著石室翁应生传有慨于中谨识于左

跋中峯和尚帖

右普应国师中峯和尚手书一通姑苏善士刘季德所藏者也初季德父椿有丧子之戚乃手写佛经施国师以资冥福且祈再生复为父子国师摄其施此其报帖也已而季德生生时有征验人皆能言之夫前后身之说书于传记者不一而足今亦往往有之耳目所接不诬也古人谓死者归也骨肉归复于土魂气则无不之也此知其一耳夫孰知人之死也形虽凘尽而其神未尝亡也死此生彼干流旋转变化起灭往复无际此理之常无足怪者易传谓精气为物游魂为变者是也或者弗察指为诞妄彼冥然罔觉者固无与乎此而聪明才杰之士岂有不达此而得为大人君子乎所以曲为之说者欲崇其教耳若夫安其所习毁所不见则亦蔽而已矣书中称张文定者乐全先生安道也大苏公者赠太师文忠公子瞻也二公皆宋之大儒盖尝书经为亲爱之冥导近世赵文敏公子昂亦书般若圆觉荐其室魏国夫人及子由亮是知古今贤公卿大夫未尝不留意此道此通人之量固或者所不识也国师此书不着年月而有卧病岩穴之言其在延佑至治间天目所遗者乎至治癸亥则国师入寂矣季德闲居乐道恬于名利而好从吾徒游咨诹善道信乎其为再来人也此书宜加保藏传诸子孙世守其德必有兴起者矣

仲愚字说

夫学以致其道非智莫能尽也或谓道非聪明才智所及惟愚者庶几得之殆非也彼有道者内秉明哲而外同于物示若无有非实然也故善任智者恒若不得已耳不得已故事立而已不劳焉所谓行其所无事者也岂若浅文夫然哉役自私之智持小有之才以求衒于世身且不遑恤何有于道乎故孔子称回也如愚又谓寗武子之愚为不可及老子曰君子盛德容貎若愚是皆睿而愚者也然为学之方鲁者必笃愚者必悫惟笃与悫则近道矣若夫安其固陋而自谓得道者直妄人耳如上人从余游年富气鋭方有志于道余惧其智而弗能愚也为字曰仲愚又为说如此

敬斋说

敬之义大矣自古圣贤所以成已而成物者曷尝不繇乎是考之诗书曰懋敬厥德曰敬天之休曰于缉熈敬止易之敬以直内礼之毋不敬皆其事也学者事亲修身应事遇物所当致力而尽心者故君子之于敬也如饥渇之于食饮也盖不可斯须而忘忘则易慢之心入矣传曰敬德之聚也能敬有德是知敬者德之所由生也可不慎与汝南周景安以敬名斋而来征其说余闻景安以孝弟立身以恪恭事佛如向所陈盖有为景安言之者已余佛者当以吾言而申告之佛之教本乎心凡言一心者敬之旨也成乎静凡言禅寂者敬之缊也夫欲上求下化自度而度人者莫先于此故又合悲智而言之谓之两田喻之如田者以其能迈种德敏生福也夫佛为法王光昭天下湛然无为巍乎尊髙以三界之大物无定心应不一方明则有天人幽则有鬼神以天之尊严而犹敬匪懈而况于人乎况于鬼神乎是故敬之不足而咏叹之咏叹之不足而又香华缨珞服御以将之盖佛者真如之理也至极之果也证其理臻其果不若是不足以有得也或曰佛宜敬固然矣然佛独无所敬乎曰佛之所以佛者以其能敬焉耳佛之敬讵易言哉观其因本遍事羣佛极其智力之所能经于曩刦不可以数计资之深积之厚至以无量功德智慧成其身巍巍然为有生之宗者岂无所本而然哉故曰敬人者人恒敬之信夫景安其勉之

叶津传

叶津以废举为业世居包山之东麓蚤商淮楚间所至交结其豪隽由是知名伍中颇读书好从学者游闻说古今治乱成败辄忆不忘晚归乡里益树橘自资以财相雄长而好施乐善自其先世然也性刚直不能容人短乡里既爱而又惮之元之将亡也所在豪杰并起淮张据吴会今天子驻跸金陵遣枢签廖公董舟师伐之师且至山之民仓卒惶扰不知所为津曰毋恐即舟抵湖口伏军门上谒说以王者吊伐意廖大喜与之酒即下令军士毋入山山以无事至正十三年也后六年张兵袭长兴弗克守将大发兵追之夜薄山疑有伏纵兵大掠驱掳男女甚众哭声震动津又引同志诣守将哀泣以请守将为归其俘之半时津子及孙亦在掳中许还其子津泣且言子弱惧不能自全宗祏之重在孙愿质子而归孙守义而从之乡人德之或有所赂遗一毫无所取人莫不服其义云津长不踰中人今年五十余眉须郁然论事犹慷慨可喜

论曰鲁仲连有云所贵为士者为人排难解纷乱而无取也即有取是商贾之事也津商贾人也而不为商贾之行见义勇为有古人之风可尚也夫

云法师像赞

旁行之书自西徂东不有象胥其言曷通猗与法师为时宗工精思紬绎华梵同风俾惑作明专此显功在宋七叶帝出乎震名扬于朝锡号普润四方遐仰独操法印东自扶桑西极流沙南尽朱厓北暨幽都人通其学家有其书嗟余小子遥接玄胄肃拜灵象惕焉内疚式瞻手泽尚荫遗构于昭在上或跃左右阴翊王度佑启我后

东坡先生像赞

岷山峩峩江水所出锺为异人生此王国秉帝杼机黼黻万物其文如粟帛之有用其言犹河汉之无极若夫紫微玉堂璚厓赤壁阅富贵于春梦等荣名于戏剧忠君之志虽困愈坚浩然之气至死不屈至其临絶荅维■〈王休〉之语此尤非数子之所能及也

七佛偈赞

古先觉皇数逾万亿继世承统其传有七如世七庙于以观德自近及逺匪丰于昵佛有前后道无今古以心授受无事晤语有偈相传用表厥绪虽逸于经其传亦溥海云之居左江右湖斯文在兹龙鬼来趋光照大千如摩尼珠稽首作诵永矢弗渝

士瞻标禅师像赞

气吞曹刘志摩云霄传佛法印俾人逍遥佛智之子太中之弟渊源所自无忝厥世山第一峯人第一流眼空湖海长揖王侯青松之下盘石之上得大自在千岁寳掌

陈长民往生传赞

卓哉陈君信道不惑游心澹泊送想遐域彼域之遐邈乎遥遥精一内融一念坐超既告诸子有训有诫从容有言敛袵于迈石湖之濆其水沄沄我求其人卓哉陈君

天台大师像为启宗和尚赞

自佛之东圣逺言湮不有睿哲孰开我人睿哲维何曰维智者载造圆宗光昭天下乃张八教乃敷五时双宏定慧兼善毘尼网罗百家折衷空有爰立止观以明授受彩眉重瞳天挺奇姿作如来使为帝者师道继往圣位邻极觉不可度思矧可名貎惟余小子忝缀斯宗莫飡法味徒仰慈颂峩峩赤城命家作古天髙日辉万物咸睹陟降在上相我觉皇佑启后人百世不忘

又为妙叔玄赞

东土小释迦陈隋两国师集诸宗之大成立一代之宏规即文字而诠解脱兼定慧以善毘尼传之万世而不谬质诸天地而无疑所谓等觉与妙觉与不可得而思议者也

髙云岩齿舌不壊赞

圆方流形莫灵于人精粗万殊孰不有身凡厥有身则囿于数曽不百年化为臭腐当其化时见者睨之匪惟途人骨肉且违孰知神奇不与物化升为髙明示其遗者考其所从实由厥心枯槁之余乃玉乃金猗与禅师叔世仪表潜德宻行维躬允蹈彼坚者齿彼柔者舌燎之方扬无壊无爇沨沨其声濯濯其灵道与神会浩养所成呜呼尔徒宜鉴于兹岂惟尔徒四方其训之

别源同法师真赞

渊乎其光晬乎其容居今而行古彪外而弸中语溪之阳海虞之东蒙蒙化雨浩浩慈风双溪元孙如庵的嗣渊源家学实绍实似位不充德庆有余祉愈大之传在其孙子

祭瀚北海文

何玄纲之解纽兮悲吾道之垂秋羣峯摇落而变色兮哀吾人之逢尤岂过盛其必毁兮抑驯致之有由惟若人之謇謇兮毎慷慨而懐忧宁溘死而先逝兮弗忍见吾圉之虔刘指苍天以为正兮遂陨身乎洪流呜呼哀哉兮逢时弗康萧艾怒长兮兰蘅为之不芳何若人之弗淑兮竟罹其殃所亡者微兮所存者长乗风上征兮觐我觉皇歴千古兮其名孔彰采苹藻兮奠桂浆懐髙谊兮何日而忘

祭观海岩文

昔在圆照道济天下据师子岩锻炼学者师表之严道德之尊周旋弼谐必有其人其人维何实惟我公既勤且乆绰有其风耳提心授克绍克似如日照壁如水传器法幢云仆众将畴依载瞻海云如见国师四十五年道则在是四方乡风爰依爰止虽无老成尚有典型寥寥江汉落落辰星陵谷变迁喜公犹在圆照之传学者允赖我生盖晚弗识国师前言往行于此求之鸟鸣之朝风雨之夕言谈亹亹开我胸臆近遭丧乱间者阔焉江湖渺邈音信谁传公今已矣我命如线一死一生交情乃见公多贤嗣我亦有孙尚期继好道义存存澄湖东西相望一水其人则逺有泪如洗

祭楚石和尚文

寂照之道盛行东南孰究孰承其后多贤惟公之生奋自鄞水独佩祖印髙视一世五坐道场始终弗渝法施霈然具有成书今兹之秋同集阙下忝与论思未展闲暇倚公多才庶几有成玄风弗竞慧日俄倾江湖渺然前辈沦丧又弱一个吾将安放呜呼哀哉死生之际真伪乃见视公之归其言克践其言克践闻于当扆万人来会同悼齐喜秦淮之阴长干之原将事茶毘已戒行轩今当永诀敢陈厥辞昭昭寂光庶来听之

祭谋仲谟文

朋友道丧淳风陆沈自古已然匪今斯今势倾利合燠附寒侵不有古者孰启我襟表表仲谋惟义是任匪石匪席乃玉乃金我老且病退休湖阴靡忘伊始而有遐心旧雨数来寒盟屡寻惠而好我毎接华音阅岁既乆投分逾深君有茂才为时所钦撢珍教海游刄词林嵯峩峭拔郁郁萧森逼人咄咄视我骎骎近虽遘疾不废啸吟遂兹弥留驯致不斟呜呼哀哉

良用贞禅师绍兴天章吴郡诸山疏

吴越同风于以修两浙一家之好教禅合辙盖将辟专门异户之偏书称立贤无方易贵同人于野某智禅兼畅名实相孚宻用宏机允也龙翔法雨髙风逺度居然魏国诸孙盖尝涉教观之津涯又复秉文章之机杼方将论荐忽覩横翔因棊说法空想逺公修褉赋诗政须支遁彼固有得吾谁与游黄绢色丝肯争较于智谋之末青鞋布袜期相从于山水之间勿遐尔心尚敦旧好

印空岩黄龙吴郡诸山疏

黄龙在大江之西丛林尊显人物生中州以北气质敦龎矧惟像教之有光于粲天章之下贲恭闻制可宜肃遐征某阀阅故家金闺华彦见中峯服为弟子勇裂冠裳登双径定其师承平分床座赐号因宰臣之论荐赠诗经翰苑之品题此行甚荣吾党胥庆表独立兮山之上云气溶溶望美人兮天一方余懐渺渺毋分吴楚共赞唐虞

招古心报恩诸山疏

百足之虫不僵扶之者众一閧之市立评学岂无师要须得古人之心方可救今时之弊傍求俊又共树斯宗某以道自娱懐才未试青鞋布袜北游欲尽东南翡翠兰苕文采与相上下况接交游之广益资闻见之多念报佛恩当宏法施送君南浦借蒲帆一日之风坐我北窓剪吴松半江之水力追古道少慰齐盟

津觉海崇法江湖疏

师以传道名位岂较于崇庳学不负人志气当期于逺大况际公堂之选弥増祖席之光君今此行人皆曰善某英姿特立禅学宏深渺法海之津涯辩才无尽与洞庭之秋色气势相髙是真寂照之佳儿及见诸方之元老试从鸿渐将睹鹏鶱霜满家林应念橘中之乐雪飘屋壁当思树下之居善保令名以崇法道

诚则明南禅吴郡诸山疏

僧伽由淮泗扬灵浮图如故钖邑与苏杭接境风俗攸同顾州牧为法求贤而我辈宁辞推毂今何时也汝其往哉某自诚而明因戒生定向沧江簸弄明月乆矣忘机俯洞庭笑傲埀虹超然独往况已摄心香于双峩之石又尝司龙钥于五髻之峯既得单传何惭专席孤舟明日毘陵道回首白云裹茗来寻第二泉同心如水

懐以仁雪窦法眷疏

登陆则有四明天台人才竞爽佳山而得虎邱雪窦心迹双清有如此几人哉兼之者乃公也某道传西印名动南州自松源的有师承是何家世视广慈实为大父无忝诸孙大同鸿佑既演上乗锦镜珠林重开玄奥元方难兄季方难弟孰敢争先伯氏吹埙仲氏吹箎尚期相应况接两浙一家之好奚辞三江九堰之劳吾以吾仁慰彼三佛陀地卿用卿法庶几二甘露门师道有光吾侪允赖

瀚北海灵岩诸山疏

佛法入中国与国运同其盛衰丛林有主人视人才以为轻重道之行莫非命也事至此当何为哉喜得兹良共隆斯道某名声藉甚器宇凝然见异人得异书比诸方所传自别有是父生是子入北山一语相投进司秘蔵之灵编日获荐绅之延誉况在法华穷探玄赜何妨智积复现神通五叶堂前夜雨总消千古梦百花深处春风又见一僧归同气相求惟邻是卜

闲野舟双塔诸山疏

口吞诸佛目视云霄度生之心何切近舍皇甫逺求居易知人之鉴实难慎简其寮是诚在我某法喜嫡嗣虎岩诸孙读出师表悟得文章尝思山泉发挥玄旨重修水品犹带郷谈乃瞻双塔之灵区旧是五山之快捷方式自此升矣吾将望焉野渡无人舟自横才全兼济沧江万古流不尽力障狂澜会晤有期同盟胥庆

逸闲叟髙丽吴郡诸山疏

终南述法界观大启玄宗圭峯着禅源诠未深本教不愧惟郭有道安可谓秦无人会而通之赖有此耳（某）皭然不滓大而多容普光明并驾齐驱芳尘犹在髙句丽入朝问道香币仍将嘉禾之座席未温相府之礼罗遄下道尊独步论协舆情淹速之度自有其时古昔之事复见今日始信道风遐畅争期法雨来苏建阁蔵书有待义天僧统隔江招手遥礼清凉国师既接苏杭无分楚越

云谷法师上竺江湖疏

黄河决昆仑而东注水会其元天台兼定慧而■〈雨上只下〉宏道臻于极自非得一代人才之选何以居中朝师法之尊彼方封已以自私赖此达人而大观允符物论简在帝心某道重王臣化行呉越文如圆岳词如休已可追配于古人教有办臻禅有琏嵩将复见于今日盖剡源之五世疑南屏之再来携香烟自天上来归操玄印据白云深处尽十方通为化境会九流同入圆宗梧桐生而凤凰鸣世其昌矣日月出而爝火息人皆仰之欢动三宗力扶末运

新伸铭承天山门疏

厯数开端式际盛明之运玄纲解纽当求宏济之才斯文得人则兴吾门待公而大某楚东人望济北宗英下笔万言孰敢相为伯仲齐名三隠共瞻独步东南道能移呉越之风人谓得江山之助吹回蛊滥的有师承天上归来佳气溢■〈雨上只下〉峩之表古人可作风光在长水之西八柱承天万年称寿

莹仲黙中峯诸山疏

道林爱吴越山川灵踪具在广智为东南师表法嗣何多瞻彼中峯蔚为名刹慨想古人之逺致宜留隠者之盘旋爰得斯人往补其处某神襟渊黙道义精深见龙河吹起布毛知非栁絮拈象管髙歌楚些写遍兰英盖尝细翻五竺之书又复分坐双峩之石翰墨特其余事风流亦足名家对虚空解讲法华扫盘陁去寻马迹兰若去天三百尺懐哉昔人宿麦连云有万家欣兹乐岁试君初武壮我宗猷

心觉原天台惠众江湖疏

一代之才则必为一代用矣天下之宝固当与天下共之况乎托辅车于两浙之间岂宜割鸿沟于一堂之上毋分尔界乃合至公盖同舟何患乎异心而拔茅方欣于连茹（某）妙明季子寂照文孙笔端自有摩尼恒雨七宝室内惟闻薝卜不嗅余香才足以斧藻宗猷道足以干城像季胜幢既建重席何惭与其施法雨于一方孰若畅仁风于万里天台四万八千丈尽在提封我辈东西南北人将从问道

曰章法师上竺江湖疏

负天下之才名可当重寄友一国之善士尚论古人传佛心印岂细事哉修我友盟所深望也某海月辨才之流亚慧光圆悟之重来尝对御以谈玄弹指喧殿迨敷文而载道肆笔成书万流仰海而会同片玉在山而皆润以雷鸣夏若岁有秋尚期乗白云而游帝郷毋忘见明月而思故国允矣东南之师表再造圆宗隠然教法之长城一匡像运愿宏法施副我深期

因本初法师卧佛京城诸山疏

京师天下之本佛事会同杂华贤首之宗法门方广兹欲宏宣其教是用建尔为师钦若皇猷慎徽玄典（某）如木有本游物之初小试松陵尘刹重重无碍髙谈性海事理十十俱融与其采蕨于西山孰若雨花于大邑无念尔祖归荣故郷法皷其镗卧佛亦当起立宗纲云弛吾人尚忍安眠式副我懐聿修乃职

慧敏机保寜方外交疏

五经之表复自有人何往非道三乗之书皆为善世不愧相师自非会其大同曷以臻乎玄奥达是道者吾将与之某妙喜八世之孙芦庵克家之子器资明敏蚤空百氏之筌罤笔阵纵横自出一家之机杼山泽固多竒士京华又得新知盖尝尸醉李之名蓝况复挹龙河之余润勤宣佛命丕赞天朝鳯凰鸣于髙冈来仪何晚白鹭中分二水化境如新请秉犀麾当留玉带

真本原寿寜江湖疏

焚疏钞以倍宗承殊非妙论即文字而诠解脱始曰通才盖教禅初本一源而孔墨亦相为用夙懐古道今得斯人（某）学有余师体兼众善早登讲肆以辨才表往圣之微后修禅那由静虑发羣言之奥墨妙最工于波磔梵流曲尽其纡余南宗之密印其在兹乎北方之学者未或先也依随正转道与时行载歌来莫之辞浮图如故永结岁寒之好道术相忘劝动三江五湖毋分此强尔界

开天启景徳吴郡诸山疏

姑苏之与檇李若东西家教门之论人才仅一二数苟或滞斯人于空谷何以兴吾道于南方期収共济之功尚笃同人之好（某）风神玉立藻思春敷瑰异之文渌水芙蓉何其丽也迈往之气陂泽菰蒲庸可隠乎江山风月争集于毫端棒喝雷霆总归于掌握况此鸳湖之胜乆须象驭之来起九渊之神龙俾滂沱矣隔千里兮明月思赞襄哉其始自今言归于好

泽用霖昌国衍庆三宗诸山疏

兼定慧以善毘尼当慕古人之道剖藩篱而去封植始覩大方之家况今泛巨海之全潮足以会羣流之归趣佥言惟允吾道遂东受（某）业碧山之堂育材白庵之室父子自相师友确有渊源江山助发文章咸资黼黻秀玉峯亲承密印鳯凰山既建华幢方期拾瑶草于滃洲又拟借华严于龙蔵乗长风破巨浪如登方丈蓬莱对明月思故郷应在姑苏檇李共隆佛运丕赞天朝

心觉原崇明奉圣山门疏

日将旦而海霞升方仰文明之治玉在山而草木润由资渐染之功是以丛林居必择师古人时然行道（某）兼通华梵淹贯古今下笔不休以文章而为佛事重席无愧随语黙而立宗风道行吴越之间名擅东南之美愿开法要少慰遐思宛在水中央去蓬莱而近只髙为天一柱障波澜而东之天子万年法轮三转

谨信庵会稽普润江湖疏

古者进贤犹拾级髙必自卑今之用人如积薪后来居上不有老成之士孰张欲坠之宗忽惊书币之逺将大慰吾侪之徯望某名实相称齿徳俱尊夜雨读传灯写雪窦千厓飞瀑一气转大蔵流北山万古清风遍游前朝诸老之门及见大方丛林之盛清节照映一世白业追配古人鸿一之道既有所传沃州之山相去不逺勿嫌地陿且破天荒探禹穴得竒书莫学中郎论衡之秘对洞庭赋招隠岂无小山丛桂之思呉越相望人天胥命

灯明极积庆诸山疏

石有玉草有兰识者须善于甄别耕问奴织问婢业焉当付其专政矧于传佛之家胡可非人而授方兹图任果得才贤某学富杂华英分檇李蚤游龟塔遂司纲纪之多仪得法沩州可谓渊源之有自固知积善而有余庆益信行道而无定方非徒夸郷里之荣将以演华严之大呉淞之水万顷我欲从之梧桐之叶十三岁云闰矣勤宣唐译丕赞尧年

原竺渊江阴广福东城诸山疏

国家崇尚佛乗屡陈清祀教门乐与贤者其畅玄宗庶几辰告于逺猷于以对扬于明帝畴咨于众今得其人某禅思渊深仪形山立向尧峯重开梵刹法道大行拂断碑忽悟前身题名宛在黎献普沾于化雨苏常争挹其髙风实为松源六世之孙可接禅悦一家之统宝云井既书成绩夫容城乆伫来仪诵澄江如练之诗洗空万象目大海全潮之体总会羣源毋负所褒往修厥职

行徳严法师卧佛山门疏

华严法界之海由北开宗呉郡大方之家具瞻在我必得斯文之大老庶几足张于吾军人物于今而复有谁浮图如故而来何暮某徧翻三蔵博综九流原本甚髙得法于宝觉尊者事理无碍判教如清凉国师叹司马不见招提疑长水复来檇李既奉宣室鬼神之问弥増西林道徳之光应不一方施无尽蔵况宗刹之简版遄至而宝珠之光焰方新二十重华蔵不动而游毫端具现八万岁金轮应期而出天下同书虚左以迎望尘而拜

圭复庵天平方外交疏

春秋责备固知贤者之才难真俗兼资庶见通人之用广思得宏中之士结为方外之游今一见之某等服矣某颙颙令望落落竒才左画方右画圆卓尔神机之颖悟甘受和白受采渊乎雅量之多容分金墩略露光芒白云泉政须题品扫空竽滥独振金声范公虚席以请浮山则吾岂敢东林沽酒以招陶令于道何妨载仰龙门来叅玉板

桢大用观音方外交疏

道林之马迹犹存空思神骏小山之桂树何在聊寄攀援自非当今人物之英曷继古昔髙僧之躅欣逢此老殊慰我心某目视云霄胷蟠邱壑建法幢于檇李盖承州牧之招邀挂飞锡于龙门尤得乡人之信化方抱白云而髙卧又携明月以偕行既秉化机宜宣大用得时行道毋忘戴笠乗车他日寻游来聴因棋说法愿求转语了取无生

道无言江阴广福常州诸山疏

佛法与王化相逺迩遂荒日本之东常州视吴郡为比邻况接江阴之近既宣风于絶域宜广福于羣黎爰缔斯盟共隆古道（某）禅月寜馨之子长洲清淑之英顽石点头亲受佛性无情之说龙河启钥借观人间未读之书盖尝乗博望之槎于以宣同文之化君亦劳止人其舍诸城郭是而人民非夫容何在洞庭波兮木叶下花雨其蒙相见有期同心伊始

宣蔵主秀峯诸山疏

形而上者之谓道道藉人宏适于用者之谓才才羞自荐忝执司盟之柄职思遗逸之忧猗若人兮翩其来只某受业入法流水歴试在双峩峯秘蔵森严管钥非君不可传家玄奥典型在昔犹存信乎非智不禅是以逢化则止佛智风规于今未冺吾宗故事有待重修濯足洞庭而望八荒髙情独往回首姑苏而无百里尺素难忘善继其宗同归于好

其显宗长兴广福江湖疏

水清则物秀固知笠泽之多贤徳厚者流光咸谓天岩之有后茂延厥世无竞惟人自非得具字之传何以任斯文之寄式观选日殊慰我心某人品甚髙风裁何逺班资歴试在乎上下两竺之间兄弟孔懐出于元季二难之右况乃同时而并化又将连茹而彚征菰蒲中有斯人哉梧桐生维其时矣胜幢髙建贤于万里长城道术相忘共此一天明月载敦旧好弥显今宗

昭明逺安言大寜江湖疏

慈云为一代龙门所出无非麟鳯昙谛乃六朝僧宝其遗压此池台况居苕水之上游密迩卫公之祠庙懐昔贤于今如在微斯人吾谁与游某名契梵天才兼鲍照由司宾而司懴常在灵山了非假而非空从容中道无忝名家之子宜为学者之师伯吹埙仲吹箎何其盛也草有兰木有杞曷不韡哉金钟玉磬可托遗音鄣曲桃城亦为佳处匪逺伊近曷归乎来汀洲采白苹妙絶江南之唱霅昼能清秀善宏佛陇之宗淑慎尔仪往敷来教

东皋录巻下
