  《白谷集》　　（明）孙传庭 撰
　　钦定四库全书

　　集部六

　　白谷集

　　别集类五

　　明

　　提要

　　臣等谨案白谷集五巻明孙传庭撰传庭字伯雅代州振武卫人其名或讹为傅庭误也万厯庚申进士官至督师兵部尚书讨李自成兵败潼闗殁于阵乾隆四十一年赐谥忠靖案史载崇祯十一年李自成自蜀还走陕西传庭扼诸澄城分兵五道击之降其骁将混天星过天星等朝廷恃以为屏蔽十六年出师潼闗降其伪将四天王李养纯擒其伪果毅将军谢君友自成惧谋降贼几尽灭乃以霖雨七日饷絶军乱致败遂以身殉今证以集中澄城报捷诸奏疏委曲详尽一一相符惟史载崇祯十二年正月戊辰刘宇亮孙传庭会师十八万于晋州不敢进考集中官军苦战疏内称解真定之围救济南之陷出口之役又率所统镇将官兵勠力合战事皆在正月戊辰之后又恭听处分兼沥血忱疏内歴举正月二十七日臣欲先发兵驰东安扼击而督察不从二十九日臣勉发曹变蛟杨国柱等兵先往次早复约督察同往或臣独往而督察又力阻云云督察乃刘宇亮也据此则兵集不敢进其责全在宇亮传庭特为所牵制故本纪连书之耳是亦足资考证也此集自一巻至三巻为奏疏巻四为杂着巻五为诗奏疏载自崇祯十年七月二十日起至十二年六月十二日止其于十五年复起救开封至十六年奏疏并佚不载殆传庭殉难全家俱殁其十五年以后稿本或俱失于兵火欤

　　乾隆四十四年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●白谷集总目

　　巻一
　　奏疏

　　巻二
　　奏疏

　　巻三
　　奏疏

　　巻四
　　杂着
　　清屯録（附）

　　巻五
　　诗钞

　　●钦定四库全书

　　白谷集巻一

　　（明）孙传庭 撰

　　疆事十可商疏

　　题为庙筭当一无不毖疆事尚十有可商敬抒愚见恭请圣裁事自流氛煽乱殆阅十年发难之初贼势甚小我兵日剿而贼势益大今用枢臣杨嗣昌之议复措饷二百八十万集兵十二万付之督理及臣等各抚臣以图大创谓灭贼在此一举矣傥任事诸臣繇今之道迄无变计臣恐今之措饷二百八十万岂多于向者已费之几百十万哉今之集兵一十二万且不逮向者见调之九万矣庙堂苦心而筹岂可再供一番尝试而天下事又尚堪再误乎臣不为臣等身家虑而为朝廷封疆虑葢事之可商者有十焉　一曰商兵夫剿贼须兵此必然之理也然兵必核实为我用否则纸上空谈有兵亦与无兵等今各邉之精鋭以屡调尽空即欲照部议集兵不可得矣如使可得皇上但据督臣所奏兵数一细按之似督臣之所以应大剿者竟未有加于前也且榆镇以闻警淹留宁镇以被衂归息皆不能即至夫兵力如故迅扫何期又况可忧不独在无兵乎此其可商者一也　一曰商饷夫未筹兵先筹饷士马所以贵饱腾也然必饷图可继饷始不窘今海内之脂膏已竭泽欲尽虽欲照部议征饷未必如数矣即能如数皇上但据督臣所奏饷数一细覆之似两部之所议以供兵三万者必不能供二万也且兵合于何日饷足于何期见支犹虞掣肘补欠更需时日调兵原期大剿饷将困于坐食又况可忧不独在饷之难继乎此其可商者二也　一曰商地夫用兵全在地利地利者我之所利而贼之所不利也向来贼势张则四出困则归秦贼之地利在秦明矣乃我又若惟恐贼之不得地利始则合督理之力而驱之于秦继则尽一督之力而守之于秦环秦皆山也贼既据山为巢兵又视山为阱贼自安闲于山内兵殆坐困于山外贼掠粮而兵不能断贼之粮道兵屯日久所需米豆日益腾贵至不能支是逼贼于山不能窘贼反以自窘此剿贼之大病也枢臣四面六隅之议毋亦欲我杀贼有地贼逃生无地耳若竟如此贼将踞全秦为窟穴而四面六隅几为空张之网矣此其可商者三也　一曰商时灭贼须审天时天时者我当其时则可胜贼当其时则可图也贼夏秋则横冬春稍戢贼之时不在冬春明矣乃我若偏怜贼之窘于冬春而不肯乘机者无兵每叹于冬初兵集已至于春杪屡值冬春我既无兵乘贼贼更乘我无兵不战而贼愈鸱张强战而兵或败衂繇是贼益肆而我愈无如贼何兵无能为而贼所埀涎之城堡日任其攻刼竟付之不能问矣夫有图贼之时我既错过贼反狂逞此剿贼之大患也部臣计饷一年毋亦谓我之杀贼在此一年而贼之灭亡在此一年耳若竟如此虽再易年亦无望获丑报讯而年复一年竟成不了之局矣此其可商者四也　一曰商贼剿贼必需知贼而后贼可图也贼动称十万动称数十万而老本精贼毕竟无几今豫楚江北虽皆报有多贼乃贼之强者悉在秦然秦贼自闯王被擒蝎子块张妙手就抚惟过天星闯将混天星三贼畧称悍肆而三股精贼亦自寥寥无多也今我如毕智竭力日夜惟三贼是图苐能于三贼了当一二股而秦贼便成破竹秦贼平而豫楚江北之贼便可传檄定矣如不握定要领早从大头颅处下手而泛泛从事贼必不可灭也夫贼虽无他志然原非善类未有竟不灭而竟无他志者臣不能不深忧其卒也此其可商者五也　一曰商我图贼宜先知我我之灭贼非更有可待也地方破残凡几人民杀戮凡几犹可徐竢修复乃上下人心涣散黠卒穷民到处思乱是吾之可忧者不独在贼葢自廿载供边十年备冦以来已悉索敝赋矣兹复议饷二百八十万兵十二万措办之难为何如此番兵饷岂可轻于一掷耶当如卧薪尝胆痛念此番兵饷非易使此番之兵饷不又似从前之虚掷而我之力尚可少舒我力舒而后来再有征缮犹可勉强供应也如不深维根本而悠悠如故后来之事益难矣夫我之元气久索尚尔克削不已宁有不危者乎臣又不忍深思其卒也此其可商者六也　一曰商剿觑定一股剿完一股此剿贼之要诀也今计不出此迎击既畏贼锋合围又苦兵弱遂不得不杀零截尾以掩餙目前而剿不成剿矣不思贼即众强自可设计以图之葢贼无城郭自固原日日寄命于我驱之于必困之途取之于垂死之日王师所以有征无战也如苐一彼一此争胜负于矢石之间即胜亦无闗于荡平况未必胜乎专剿之责在督理之臣各抚臣止可恊心叅赞必不能随贼逺逐也此其可商者七也　一曰商抚懐之以徳慑之以威此抚贼之要着也向之归命未必假我既有诱杀之嫌今之投戈未必真我已无坚拒之力遂不得不迁就笼络而抚不成抚矣不思贼即真诚无他我亦须张威以待葢贼已穷极思返我惟有以慑服之则狐疑狙伺失其故智又乘其欲尽之势迫以难犯之锋乃可永消反侧也如已恩穷威顿始望懐来于狡诈之軰即来亦难保其有终况必不来乎苐行抚端责之各抚臣而督理惟宜一意剿杀庶不启贼以轻视也此其可商者八也　一曰商将制胜之机在于择将总镇偏裨皆剿贼之将也乃能实实剿贼者几人即左光先曹变蛟二帅一则颇能详慎一则颇能勇徃然久歴行间究未能独奏肤功而此外之庸碌者尚多也臣谓曹左暂堪驱策其余亟宜裁汰失律者亟宜按以军法以警衰惰即如临洮总兵孙显祖年暮无功断难姑容则凡如显祖者均宜次第甄别此事之可商者九也　一曰商人戡乱之任在于得人督理巡抚皆办寇之人也乃能实实辧寇者几人惟督理二人一则劳着征流自可劵诸已徃一则功成靖邉尤可信其将来其余尸位应不乏人也臣谓督理并膺倚任其有不能办寇者似宜亟行更易如臣传庭心徒切而命实乖今且贻累督臣一事无成即或怜非祸始亦宜重加罪斥则凡似臣者皆不敢贪恋胜臣者亦不敢推诿矣此事之可商者十也以上十事伏祈穆然深思毅然独断于一切事情宜庙堂裁决者即行裁决宜该部申饬者即行申饬于文武诸臣宜照旧留用者仍行留用宜复议斥处者即行斥处惩前毖后改故图新封疆之事或有瘳乎臣身在局中实见情形如此用敢备疏请裁期于在事诸臣力图共济非徒以条议塞责伏祈圣明全覧施行崇祯十年七月二十日具题八月二十七日奉旨该部看议具奏

　　报甘兵扺凤并请责成疏

　　题为恭报甘兵扺凤臣遵旨调度并请防击一定之责成以便遵守事崇祯十年六月初一日准兵部咨为塘报成阶剿贼级功等事该本部覆题奉旨是这川兵应量撤量留着该督抚会商妥确速奏西凤留王国靖兵専听抚臣调度及川兵回日分别赏擢等事宜俱依议标旅屯军并着该抚上紧募练务济缓急不得迟延钦此钦遵抄出到部移咨前来随经移咨督臣洪承畴会议去后除川兵撤发回蜀已经督臣另疏具题外其甘兵奉旨给臣调度臣一面移咨督臣督发仍一面屡次移文王国靖催调今于七月十五日准督臣咨称原任总兵王国靖统领甘肃官兵二千八百余员名马骡一千八百余匹头于五月二十五日自礼县离营回镇将选留实在官兵二千七十九员名马一千三百二十八匹骡五十四头俱交付甘肃原任副将盛畧统领于七月初八日自秦州启行前赴凤翔西安聴贵院调度其官兵应支廪粮马骡料草自六月二十日以前俱于本部院军前饷银动给自六月二十一日起至七月初十日止共该廪粮料草银四千五百八十八两七钱六分已行布政司于収贮八九两年新裁公费银内支给其自七月十一日起应支廪粮料草则例总统副将一员盛畧日支银五钱见任甘肃镇夷游击一员赵用彬日支银三钱甘肃总兵标下坐营都司一员葛勇日支银二钱五分甘肃总兵标下旗鼓守备一员邓万锺日支银一钱八分加衔游击见任大平堡守备一员王万策日支银二钱五分加衔守备杨奎光等三员毎员日支银一钱六分千总曹撒頼等二十一员每员日支银一钱四分把总孙登魁等四十员每员日支银一钱材官红旗张六等一百一十一员名毎员名日支银八分百总管队大旗陈能等一百一十名毎名日攴银七分军丁一千七百八十九名每名日支银六分马一千三百二十八匹每匹日支料草银八分骡五十四头每头日支料草银五分以后聴贵院给发等因到臣该臣看得甘肃之兵奉旨属臣调度臣催取再四今始东来适寳鸡屡报贼警臣即檄令屯驻凤翔剿御此兵共计二千七十九员名并马骡月费饷七千二百余两计一年即该费银八万七千余两臣不得不照督臣原支则例按月支给督臣通计剿兵犹欲将甘镇续调之兵并以予臣苐督臣会移臣手书谓甘兵非贼敌手臣查此兵随征半载功级寥寥塘报可稽臣受防剿一面之寄安能全领非贼敌手之兵以图侥幸于万一查有部调镇臣王威亲统延兵南下威以宿将临戎威声纪律自与偏禆不同乞勅督臣将威兵留之西凤佐臣防击又可兼顾本镇其甘镇见到各兵内其中有应汰者臣清屯事竣刻下即亲诣凤翔逐名选验分别去留约或可得千余名臣闻延镇整搠待调之旅亦仅千余以此二兵合臣见在标兵并各防兵与臣所遣官市募者陆续齐集共可得马步战兵六千余名臣必能于分防恊击勉图报効臣于此窃有请焉朝廷驭边臣之法必责成分明然后赏罚画一臣职任镇抚奉皇上分防恊击之命东西皆当兼顾势不容骛东而遗西骛西而遗东理臣剿贼于东者也如理臣追贼近陜臣即应分防恊击于潼闗督臣剿贼于西者也如督臣追贼过陇臣即应分防恊击于凤翔傥东西防击各无陨越则臣可幸叨不谴如东西防击或有不效则皇上治臣之罪以为督抚戒臣甘心焉此外不特潼闗之东臣不能越境东出即秦陇之西业有督臣大兵臣亦不能舎郄根本与督臣尽聚西偏如今岁春夏间督臣提五镇之兵剿贼于陇右臣居守省会西凤郡邑幸得晏然即有零骑窥逞臣檄偏师一击贼即踉跄西遁数月以来臣虽苦无兵实未悞事迩奉严旨与督臣一并议处恩威出自朝廷臣子岂敢餙避然犬马微忱亦欲仰邀天鍳竢有处分部咨另疏剖陈外臣思地方之责成若不分明则庙堂之赏罚何以画一伏祈勅部复议分别责成除汉兴商雒臣已前疏吁请复设郧抚专辖外自今以徃如令臣遵奉屡旨于潼闗西凤之间调度兼应即以调度之效不效定臣之功罪惟命抑或念督臣久劳行间宜令督臣弹压于潼闗西凤之间使臣提分防恊击之孤旅随贼专剿臣亦不敢不惟命总期于责成分明赏罚画一臣非敢择便非敢避难惟有竭智毕能以求仰分圣忧于万一而已若似今者督臣提五镇之兵剿贼于西臣在省防守近省千里内毫未有失一旦并干圣怒使臣惶惑无措则此后臣将何以自免也统祈圣明鉴裁施行崇祯十年七月二十六日具题八月二十七日奉旨该抚亲统甘兵恊剿已有旨了这延兵留凤事宜及分别责成以定功罪该部看议速奏

　　纠参婪赃刑官疏

　　题为刑官委署婪赃遵勅先行挐问事臣惟剿寇必先安民而安民尤在察吏臣备员秦抚每于诘戎讨寇之余晷益厪察吏安民之本图故屡饬所属郡邑凡问理词讼不许滥赎加罚征収钱粮不许勒収羡耗日用买辧不许亏累行户榜示谕禁再三严切尤于署篆各官谆谆加意讵有贪黩恣肆如署泾阳县事庆阳府推官何守谦其人者泾阳一邑为三秦富庶之区前任知县王珵先经臣备察论劾臣慎重此缺不敢轻率拟补而西安丞倅寥寥无可委署藩司因议借才邻郡以守谦调委臣据详批允谓本官必知刻励自爱或不至染指膻地臣以迩来吏治日污秦中尤甚恐征収索羡锢弊难除宻谕守巡两道单骑亲徃掣柜拆验随据分守闗内道李虞夔掲报亲至泾阳抽验各里収完在柜粮银每柜抽验二封每两除正数外有加収羡耗三四分有五六分者有原収数少者却于流水簿并封袋揑写数多者其余在柜银两尚未尽拆等因乂据禀称自本月初七日以前収者何推官拆讫无可查考惟自初八日以后者贮柜无几抽掣数封秤兑每两正数之外余者多寡不一至少不下三分至多不过六分另单呈览中有一柜系収书作弊簿封与银数不符见发粮厅究拟另报臣又访得本官婪肆多端复将单欵事迹并被害证佐姓名开发该道就近秉公亲审明确呈报一面令该道先将収完在柜粮银公同教官逐封秤兑通完总算原该正数若干外加羡耗若干并将収粮原等及拆验之等严追封解去后随据该道呈报该本道共同西安府通判余昌祾该县教官李连芳等亲诣该县堂将前抽验银封验明本道原判朱封即追原収银等三把将各里银柜共一十一个逐一拆验秤兑正数银二百八十九两五分一厘八毫外加羡耗银一十四两五钱二分总计毎两外加耗银五分屡经申饬之后尚有此数就此计算本官任内共収银二万三千七百四十二两二钱零共外加羡余银一千一百八十七两一钱一分其前収过银两已经起解恐所加之数尚不止此今将収银吏赵参张光显田国玺原収银等三把固封呈解拆验之等系民间私等恐与天平不合请乞本院查审将三等发布政司较合等因臣面审赵参供称何推官原定等子每两比民间重三分秤时又髙抬六七分大约每两重一钱先因百谷里花户成光徳纳银六钱八分拆银轻少责二十板枷号二日身死是实又据张光显供称何推官平素火耗原有加一今回庆阳因本院告示严禁令戸房吏分付上粮花户从今秤平些是实又据田国玺供称何推官自枷死花户成光徳后因火耗轻少又挐三柜四柜九柜十柜十一柜花戸罗安等约十余人各责二十板十五板不等将十一柜九柜十柜各问有力杖罪六分自此以后花户俱加火耗毎两以民间等子在加一以外以降发法马毎两约加六七分又封银不论多少俱要成锭因此百姓所费逐多又供秤银若是平了何推官便说就是买卖也没有这様平秤之理等情各供明白及将解到原等与布政司法马较兑所差无几恐此等犹非収粮原等并将各吏所供火耗轻少拘挐花户枷号毙命及纳银无论多寡俱要倾销成锭情节并行该道与原发单欵一并审明确报去后今据该道将臣原发单欵（计十四欵）逐一审明登答呈报前来并粘连已故知县王光翰妻曹氏武生樊圣谟当铺行王周斗行张万库告状四纸同审明犯证申解到臣臣复行亲审无异该臣看得秦吏至今日固称数摘之瓜而秦民至今日更无可剜之肉连岁均输助饷派徧九州岛皇上独俯听臣言特免陜西者诚以十载兵荒之残黎实有旦夕难保之势不得不稍留一息以养将来回苏之脉如听不肖有司朘削吞噬而莫之问则皇上破格所免与微臣痛哭所请者不且毫无及于小民而止饱此辈之囊槖耶庆阳府推官何守谦司理既有察吏之权握篆更受保民之寄乃不闻洁已惟知溪壑是盈且加以残民岂但簠簋不饬凭奸僧为线索贿赂潜通视民命如草菅枷责立毙尤可异者以县令之妻忠将之母茕茕孀嫠望八埀死而本官无端拶指惨目伤心又何有于武生樊圣谟之横加责罚也本官酷以济贪断难逃于三尺除遵奉勅谕一面先行挐问外谨将审寔事欵备列纠参其庆阳推官员缺勅下吏部速选严限到任臣谨会同按臣谢秉谦合词具题崇祯十年七月二十六日具题八月二十七日奉旨何守谦即尽法追拟具奏员缺速补该部知道

　　恭报官兵两战获捷疏

　　题为恭报官兵两战聨捷事据分守闗西道李公门塘报大天王合陵雁等贼塘马逼犯寳鸡地方请兵援剿适甘兵奉调东来已至岐山臣随飞檄副将盛畧速返凤翔侦贼剿杀臣亦即亲提标兵前徃调度乃以天雨连绵至八月初二日臣统兵西发本日据副将盛畧塘报七月二十四日官兵至寳鸡渭河迤南八庙天王村伐峪与贼大天王赛闯枉等对敌斩获首级九十八颗等因到臣臣复谕令该将乘胜鼓励务期尽殱贼众旋闻贼被创之后犹屯渭河南伐峪八庙等处臣思贼在河南宜从盩郿进兵且贼方堤防河北正可掩其无备首尾夹击一鼓剪灭臣随提标下马步官兵一千八百余员名介马星驰又檄监纪同知张京督内丁二百名并咸阳驻防参将尤捷都司贺英守备马虎官兵七百一十六员名悉赴盩郿恊剿至初三日俱抵盩厔臣随发随征守备薛见龙从盩厔渡河与副将盛畧约期夹攻去后至初五日夘时臣督兵行至郿县闻盛畧已于初四日杀贼获功随据该将报称八月初四日官兵至贾家村与贼鏖战斩获首级二百三颗等因到臣又节据分守闗西道副使李公门塘报相同该臣看得大天王等贼从徽秦东犯逼近寳鸡督臣洪承畴大兵方扼闯过等贼于阶成臣檄甘兵剿击一战得捷臣复悉索标下马步从盩郿而西迎贼之前期会甘将以图夹击乃师方次郿而甘兵再战复捷之报已至贼两创之后窜伏山峪似欲西奔臣驰渡凤翔调度官兵两路搜讨傥奔轶不逺更无别股贼党为之声援则此贼必落彀中矣甘兵久在陇右未立功绩一入凤而两战两捷虽贼仅数千亦以新来之气可鼓耳副将盛畧都司葛勇并应叙录而葛勇斩临阵退缩一卒遂使军气大振功尤足多随征参将赵用彬加衔游击王万策旗鼔守备邓万锺加衔守备杨奎光中军祁功伟千总盛胤昌等均应彚叙获功军丁臣即照例赏给用示鼓劝臣缮疏将发九月初九日晩据都司葛勇差塘丁口报本日早该将遵臣屡檄期约标兵从顾川一带侦探大天王等贼会剿间忽见南山有马贼无数执打大旗络绎出峪循渭河南岸东走有贼营走出一人因贩椒被掳乘空逃出称出峪之贼系闯将过天星混天星赛闯枉四队六队八队小红狼等十数大股合力东来贼自寅至酉尚未走尽东西寛约四十余里声势甚猛次日酉时又据守备薛见龙报称徽秦东来大贼于初九日三鼓从东石家嘴探河口看贼之向徃从东路行又于初十日寅时从益门镇出来之贼俱徃东行两日尚未走尽等情臣于数日前即闻督臣督左曹两帅大兵驻札礼县贼日近县城索战若大兵不胜贼必倒东直犯泾三内地今贼果东矣大兵消息尚未知何如臣惟闯过等贼与大兵相持于阶成山中者七八月气熖风声并非昔比各贼固多有借之以为名者此东来出峪之贼亦未必即系闯过然据报两日之间自寅至酉尚未走尽其众可知忆去冬今春贼尽聚西凤即闯过等贼其众亦未至此当其从咸阳东窥泾三闯过纠诸股之贼合力狂逞臣提寥寥标旅犹能扼之使西使此贼即闯过也则是贼势未尝少减而尤少増使此贼非闯过也则闯过之势又不知若何而贼众之猖獗愈不可言矣且闻西礼之贼尚有未尽东者如此贼之来竟无剿兵尾其后督臣止分臣甘兵二千晋蜀之饷尚未解到分文臣新増之兵虽竭蹶募练焉能一蹴就绪乃欲以独力支此猖獗之寇岂易易也且初八九等日节据潼闗道禀混十万老回回等贼已至陜州塘马撒至阌乡有河南王都院陆兵道督兵追势必入秦傥东西之贼合谋并犯更可寒心除臣驰檄西凤州县固守城池并行潼闗道督闗门及韩合防兵赞画司务厅陈继泰督乡兵驰赴堵御外臣惟有酌量缓急徃来调度谨先驰报上闻伏乞埀鉴崇祯十年八月十一日具题九月二十一日奉旨据报甘兵再捷闯过混十万等贼东西交逞俱有旨了该抚须严加秣厉相贼形势与督理二臣恊力夹剿蚤奏荡平不得借口弛缷该部知道

　　降处陈谢并沥下忱疏

　　奏为臣罪蒙恩降处恭陈谢悃并沥下忱事崇祯十年八月初六日准吏部咨为驰报平凤商雒贼情暨闻石汉二邑贼寇入城事准兵部咨该巡按陜西监察御史谢秉谦题前事等因奉旨据奏贼突泾镇南窥西属又商雒纷告轶入石汉不闻疾救玩延流毒殊可痛恨该督抚身膺巨任遵限荡平何在俱着议处仍一面严饬镇将互援分讨穷搜尽殱速底廓清如再偾误诸将定立置宪典不宥其兴安传报情形该抚还确查驰奏该部知道钦此钦遵移咨到臣该本部覆题看得流贼横轶汉中时日不为不久攻克石泉因而围困汉阴民命旦夕正宜调发兵将救焚拯溺乃督臣洪承畴抚臣孙传庭二臣均膺讨贼之任坐视城陷置赤子于沦亡咎将谁诿相应各降二级照旧戴罪剿贼自赎等因奉这件旨洪承畴孙传庭着各降二级照旧戴罪剿贼自赎钦此钦遵抄出到部移咨到臣臣不胜感激不胜惶悚除恭设香案望阙叩头谢恩外臣窃惟秦事当壊乱之极实微臣受事之初臣自衔命入闗所见所闻皆堪浩叹臣已自分有必得之罪然私意挽回补救虽非臣力所及而顶踵捐糜臣所素矢逾岁以来率一旅标师东援西击恨不立奏荡平其侥幸所成徃徃出于臣力之外臣不敢老师也皇上给臣饷银六万两臣直欲当几百十万之用支用经年犹未告匮此外剿饷未尝分费锱铢臣不敢糜饷也巩汉所属虽失事屡闻苐非在大兵行剿之地即系抚治分辖之区他如西凤平庆等府幸皆保全宁谧臣不敢贻误地方也凡此皆皇上所素鉴举朝所共知惟是蓝田之变兵叛标下就中委曲臣茹苦难明实臣之罪乃蒙皇上矜其乖蹇特赐寛宥自此以外臣窃谓可幸无罪矣顷因按臣谢秉谦有驰报平凤贼情一疏臣奉有议处之旨臣皇皇莫知所措续接部咨因贼攻克石泉围困汉阴将臣与督臣洪承畴并议各降二级戴罪剿贼自赎覆奉俞旨其泾镇西属之有无失事商雒之曽否轶入该部并未议及想已知之悉矣惟是石泉汉阴之攻陷俱在大兵入汉之后尔时臣止虑彼中米贵饷絶特促布政司那借饷银七千两于标兵数百名内选拨二百名徒步分携从黑水峪解汉接济至于大兵救沔后奔亡之贼犹能攻陷两邑与夫民命之旦夕咫尺大兵犹待臣迅发将领驰赴此岂臣意料之所及也如所云均膺讨贼之任臣敢谓非臣之任第讨贼之所必需有三曰兵也饷也权也委付均则责成亦均臣之均与不均不待臣言之喋喋固尽在圣明鉴照中矣况即委付原均而东西逺近必有区别宁臣之敢于坐视乎为法受过臣所甘心故臣初奉严旨即有宁重无轻寕断无疑之请苐该部拟议之际权衡微觉未审恐罚臣不足以示后来之警则臣之所重惜也若夫不即褫斥仍许臣剿贼自赎此实皇上鼓励之洪仁臣虽驽劣不敢不竭蹶从事其能逭过与否臣莫能自必惟恃圣明在上无微不瞩朴忠鲠念终当仰荷怜詧也为此谨奏崇祯十年八月初九日具奏九月二十一日奉旨地方功罪督抚均属一体孙传庭着同心共济力图殱剿毋得诿缷该部知道

　　奏报赈过饥民并发牛种银两数目疏

　　奏为遵旨行赈已竣谨会疏奏报事崇祯十年二月初三日准户部咨该臣题为秦民穷困已极相率走险可虞恳特沛殊恩奠安危疆事该本部覆题本年正月初十日奉旨览奏秦省灾荒至极民不聊生深恻朕懐亟宜赈恤但目今部库匮诎兹特发御前银三万两再着太仆寺发银二万两光禄寺发银一万两该部拨给车骡着忠勇营中军李应忠星夜押解会同该抚按相度缓急设法救济务令饥民得沾实惠事完报销如奉行不善及乘机作弊者据实参奏仍查灾重之处停征钱粮并饬地方有司实心拊循不得虚应故事钦此钦遵移咨前来臣即檄行陜西布政司督令被灾州县确查应赈饥民户口三月初四日钦使赍银六万两到省暂停布政司听候分发臣同监臣李应忠按臣谢秉谦仰遵明旨会同商确除庆阳临洮二府属州县兵荒未若西安等府州县之甚者不遍赈外将西安凤翔延安平凉兴安汉中巩昌六府一州所属兵荒州县逐一详酌分别应赈量赈先以里甲之多寡州县之大小拟注银数及取册已到复为裒益其在巩昌府属者臣等与甘肃按臣黄希宪一体移会缘流寇扰害道路多梗赍册发银势难齐一有从山谷间道陆续投册者臣等即陆续会议银数一面行布政司分拨解发一面行各该道府委亷干官员公同监臣分遣把牌并该州县掌印官分凿包封逐名点散有临时不到或别有事故者即扣银缴还毋容混冒至秦韩两藩贫宗与卫所牧监穷军亦皆报册求赈葢罹灾实与民同徃例原皆并赈是以臣等亦酌议量赈其荒残最甚州县贫民无力耕种者仍各酌给牛种令每十人同领银一十五两俟其収获二年后止照原数还官収贮仍备赈贷之用今事已报竣总计赈济过极次贫宗贫生贫民贫军共九万八千一百三十九人共散过赈饥银五万六千四百八十四两三钱共给过牛种银三千六百五十八两六钱七分二项共享银六万一百四十二两九钱七分内一百四十二两九钱七分系秤兑多余之数臣惟三秦荒盗频仍哀此下民非死于贼即死于岁其顑颔未尽而仅延视息者葢已无几矣不惟含鼔非其故即耕凿亦鲜其人郡邑集镇强半邱墟阡陌田园祇余蓁莽一二孑遗皆窜伏于土穴山洞之中掘草根刳树皮以果腹甚至有人相食者各省灾祲困苦未有若斯之极仰蒙皇上特允臣等之请沛发多金遣使遥临涣纶逺播鸠形鹄面咸戴皇恩山谷水滨尽沾圣泽人心赖以维系即天意亦赖以挽回葢自钦赈既颁之后西凤近地遂得风雨无愆来年有获此实皇上轸恤灾黎感格天心之所致也其十年分灾甚之处如汉中兴安与巩属数处寇扰最久斗米价至两余所有应蠲应缓钱粮已经两按臣疏请奉旨止酌量蠲缓存留然汉中兴安及巩昌兵荒最甚之处一切钱粮俱万难催征至西安凤翔平凉所属之商雒陇扶泾崇等处残破已极遽难望荒芜于有秋近按臣谢秉谦复以商雒五属军饷赋役全书生员优免三项具题矣其余应免钱粮并延安旱灾雹灾俱俟西成之后勘确重轻分数同汉兴巩昌臣等通行酌议题请外今将赈过人数银数及发过牛种臣谨会同监臣李应忠按臣谢秉谦黄希宪合疏具奏至臣等于钦赈未至之先按臣曽发仓糓分赈臣于山阳镇安蓝田三县行司府措给过赈银共一千两然为数涓滴未敢溷列上闻为此谨奏崇祯十年九月初四日具奏本月二十六日奉旨已有旨了该部知道

　　报宝郿剿抚捷功疏

　　题为恭报大捷事先是大天王等贼从徽秦东掠凤寳我兵两战两捷斩三百余级贼败入顾川山谷臣抵凤翔仍督标兵与甘兵两路搜讨间又有栈道出峪之贼从寳鸡渭河南岸东犯又潼闗道报混十万等贼已近阌乡势将西闯闗门臣酌量东西缓急调度堵御情繇已于八月初一日具疏奏闻随准督臣洪承畴手书谓东犯之贼系小红狼蝎子块余党及臣询差官李明谓闯过混诸贼亦俱东犯臣亦即于十一日移文督臣并按臣谢秉谦会调大兵东来合剿随据统领甘兵都司葛勇报称出栈诸贼选精兵渡渭窥探虚实都司即率蕃汉兵丁擒获活贼一名来山虎缚解到臣臣面审据供出栈之贼系猛虎中斗星闗索一练鹰闯事王奎木狼黄巢闯将等股欲繇盩鄠渭华一带径下河南臣谕来山虎尔贼头闯王等已就戮蝎子块等已就抚今放尔回去宣布恩威有能改邪归正者皆待以不死若有好汉准随营杀贼有功一体给赏如执迷不悟本院督大兵尽行剿灭不直杀尔一人释放去后十二日午时据原发寳鸡探贼塘拨守备薛见龙报称本日寅时贼到髙店蔡家坡放火等因据此臣见贼渐东犯如过省南则鄠蓝临渭一带震惊如渡渭北则兴咸泾三等处可忧因一面檄行监纪同知张京督同参将尤捷等统延兵于寳鸡堵扼贼后臣提标甘二兵从岐扶渡盩厔驰抄贼前迎剿以盩厔地稍平衍便于冲击本日酉时师次岐山当夜有中斗星领步贼哨头草上飞的名扬威来投禀称来山虎蒙本院不杀放归故小的舍妻子来降又供各贼欲东犯河南等情十三日臣行次扶风据凤翔府通判陈元勋推官张凤鸣差役押被掳难民杜孝孝赍猛虎等八头目乞抚禀帖到臣臣一面给示开谕一面鼓励兵将赴武功渡河冲杀十四日臣至武功报贼复西退二三十里十五日臣复移咨督臣催发剿兵从凤寳东下与臣东西夹击至十六日又据原发郿县探贼塘拨守备薛见龙报称从贼营投来头目翻山鹞等一十四名并带男妇六十四名口马骡驴八十匹头查翻山鹞系前贼闯王舅子臣审明收抚随差千总张世强前去猛虎等营招谕十七日张世强回称行至河上与贼宣布招抚徳意见各贼虽口称愿降仍行抢刼似有潜徃东行消息等情是日又据潼闗道报称混十万等贼仍在阌灵一带屯札等因十八日寅时又据塘拨守备薛见龙报称贼在髙店等处围攻堡寨甚急等因臣自至武功大雨三日是日少晴臣即提兵渡盩厔进剿途中又据监纪同知张京报称大天王等贼从杨家河出口捉住乡民盘问猛虎等贼今在何处要去合营卑职即于十七日发内丁并延兵前去冲杀斩获首级一十五颗生擒二名日晡贼始逃奔上山等因臣于十九日五鼔提兵从盩厔驰至郿县东三十里槐芽镇遇贼我兵奋勇冲杀贼败西返日暮収兵次早臣至郿县据分廵闗内监军道佥事王文清塘报斩获强壮贼首四颗生擒一名射死无数収获强贼九名等因臣虑贼仍东溃一面檄潼闗道丁启睿并标下赞画司务陈继泰从蓝田一带差塘拨逺探如贼溃败或贼有从东路奔逃者该道即督闗门防兵该厅即督民屯等兵设伏堵贼一面督官兵于二十一日进攻贼据阻不出二十二日贼头闗索一练鹰复具禀令难民张义投臣乞抚臣仍给告示差乡导赵士学等徃谕并侦贼头住址及贼中虚实二十三日贼复遣书写岑彭等二名赍禀赴臣投见臣察彭愿抚最真授计于彭使构贼相图去后二十四日贼遣精兵近县窥探臣发马兵数队驰杀阵斩二级活擒马贼三名审明枭斩是夜岑彭约同贼精兵数十人潜驱马骡出营来投臣即于二十五日发兵分四路进剿贼凭髙瞭见先发老营入峪留精兵贼倚山待敌我兵马步并进奋勇仰攻鎗炮齐发贼不能支败退上山我兵夺岭大战获捷据监军道王文清塘报共斩强壮马贼五十二颗生擒一十三名塘报间又据降丁翻山鹞赴本院禀称鹞先年随闯贼时曾在扶风醴泉地方埋银二处醴泉埋银处所记识不真扶风城下埋银处所至今犹能记忆乞行差人押赴该县掘取等情蒙本院差官郭鸣凤李国艾押同鹞并行令扶风县印官同赴原埋银处所眼同鹞等掘取去后本月二十七日随据该县申称卑职同差官及降丁街民掘出银四大锭二百两碎锭六百九十三两共银八百九十三两同众称兑包封解赴军前等因蒙本院验明给赏翻山鹞等各降丁银一百两余银发监収厅贮库充饷讫等因复探贼自杀败狼狈已极循山西遁臣又星夜移文督按二臣会催剿兵从西面堵击使贼进退无路至二十八日二鼔有臣先后差役李玘均等同督臣差役賷督臣回文到臣臣阅督臣密字谓亲提左曹等兵于二十八日早至寳鸡据报猛虎中斗星大天王三贼合营俱屯聚寳鸡以东杨家店本日辰刻具圅会兵间传闻贼已向西行走未知何如贼情变幻时刻不定若果向西逼近寳鸡二三十里官兵势又不容等待延迟不速剿以至失此机会希即传齐官兵先量发马步各兵若干执火器速赴斜峪山口鸣炮扼堵再督大兵从东徃西击杀若左曹等兵一杀则各贼势必东窜正所谓东西夹剿可必成功如或今二十八日午未时以后贼苗头未尽向西来未甚廹近寳鸡则此中官兵必不先动必以今夜二更发兵二十九日黎明到贼处剿杀本院官兵亦即于今晩定更时发行次日黎明同到贼所东西夹剿等因臣当即传齐各将掌号发兵西驰合剿去后据监军道王文清塘报到臣又据监纪同知张京报称二十九日进剿各营共斩贼级八百余颗生擒一百余名又招投降上天虎等贼五百名内精贼一百五六十名俱到凤翔闗厢住宿等因又据总兵左光先曹变蛟差人口称相同除左光先曹变蛟等营斩获功级听督臣具题外九月初一日又据潼闗道塘报八月二十五日探得豫中之贼老营仍在地名中原西留东留鲁山等村屯札塘马到秦村伤人八口复至永泉镇离阌乡止二十里等因到臣该臣看得臣之振旅而出也为大天王一股也其众仅数千臣拟调度标甘二兵夹击尽殱乃臣提标兵方出甘兵已遵臣先檄两战获捷斩首三百有竒故臣扺郿而贼已西臣遂渡渭入凤欲另画攻围之计以尽贼而忽报大贼出栈葢即猛虎中斗星等贼也各贼哨目颇多猛虎则代蝎子块中斗星则代闯王统其党众以称老掌盘子者也贼出栈即遣贼拨渡河直瞰寳鸡甘营都司葛勇率亲丁生擒其领拨之来山虎解臣讯之知贼欲繇盩鄠歴渭华径犯河南臣释之使复还贼营宣布朝廷恩威以开其来归之路而携其死战之心臣一面提师东旋从武功渡河于盩厔川中迎击比来山虎去而草上飞随投未几贼目翻山鹞亦以来山虎之言率其精兵并男女六十余人继至翻山鹞乃与俘贼闯王相伯仲而久以骁雄敢战闻者也当小红狼投降之后众议欲以山鹞统其众因闯将总掌各贼之盘恶其勇力侪已乃以中斗星统之此贼归而中斗星之众皆不能自保矣贼复具禀求抚臣亦佯应之而惟决计以图盩厔迎击之举及臣武功阻雨三日贼犹逡巡寳郿之间又报攻克堡寨臣恐秋禾遍野贼或据险久屯臣遂于十八日渡河十九日从盩赴郿忽遇贼于槐芽镇贼之塘马与我之塘马方见而贼之老营即随其后官兵奋力扑贼贼护老营各输死鬬苦战半日仅斩贼数级贼老营渐登山贼乃引去官兵亦以日暮収营是夜臣与监军道臣王文清率官兵露宿本镇臣复悬赏遣竒兵姚敬邢公夜入贼营借抚行间而贼目孟絶海又率其妻孥随姚敬等来投絶海乃蝎子块营中之铮铮出色者当张镇被陷时贼得其蟒甲三领蝎子块与存孝及絶海各分其一今絶海犹披之其勇力可知此贼归而猛虎之众亦莫不相顾震悚次日报贼西折臣督官兵至郿侦剿而贼屯郿之南山下西踞五丈原东接洪河南倚斜峪闗各山口北则石河稻畦围遶其前臣于二十一日发兵诱战贼恃险不出我兵空返臣复谘度地形宻筹用间用竒之着使乡导赵士学徃复贼所尽得贼中情形及贼首居停之所二十三日晩贼复遣其书写岑彭等叩臣乞抚而岑彭尽输贼情于臣愿为臣用臣宻授彭意彭唯唯而去次日贼遣精骑近城窥探臣发马兵数队缚斩五人甲马并获是夜彭遂率其同谋归正之唐守玘等驱贼马骡偕来而贼头闗索之战马在焉彭至言贼甚窘畏各头目共议出山而羣贼惮险不从臣于是日晩分派标甘等兵于二十五日之五鼓四路并进贼方日夜惧臣进剿每至夜半即发老营入山精贼鞴马待战兵方出郿贼已侦觉狡伏两翼从中迎敌胜则肆彼长驱败则诱我入伏不意臣兵分路而徃埋伏之贼计无所施只得分头接战官兵奋勇披杀立斩其哨队精鋭数十级败遁上山我兵亦乘胜攻山追歴数岭贼之滚崖落涧者纷纷无数虑马骡悉为我得自行砍伤与推入崖涧者无算我兵争欲乘胜穷追而山径益险不可踰不得不収兵回营贼自是东犯之谋寝而西折之形见乘夜起发老营循山而徙营于寳鸡之南山精贼找撘窝铺狙伏山头以防臣蹴其后时尤捷之兵虽驻防寳鸡而为数不多不能出竒制胜臣屡咨督臣请兵夹击督臣慎宻东来禁絶行旅即臣请兵之差役亦虑其漏泄不肯先发于二十七日之夜至寳鸡次日近午裁书约臣于二十九日黎明夹剿贼距郿逺而寳近故督臣期臣兵于定更时发左曹等兵于二鼓发乃差使不能飞驰书至时已二鼓臣得之固知臣即发兵已迟然喜贼之必可大创也不觉从榻中跃起葢竭贼之力止防东边若西边则不惟不及防且不及知出其不意大捷必矣急传各将掌号启行谕以即不能依期驰至贼所但能扼贼东奔之路并严防诸峪使贼毋轶出俾左曹得以赶尽杀絶亦即各将之功比兵行则已三更矣途中复有石河稻田各兵将纔歴﨑岖复行沮洳心徒急而不能前也辰时至钓鱼台则见贼已登山左曹大兵已擒斩近千収兵札营甘营都司葛勇愤无贼可杀见山头有贼坚欲攻山匹马先登樵径狭仄马实难行徒步徃从者数人而已勇之夷丁挤拥山下方寻路急进而勇已中林莾伏贼之矢落马殒生各丁痛恨搜林斩获六级负勇回营各兵収札山下总兵曹变蛟闻各兵至亦领兵四队至山前与盛畧等相见而返畧等本日统兵回郿是夜贼从山内奔窜次日发塘出哨并无一贼复差步拨乘夜入峪哨探行百里外无所见忆此贼初出益门镇时气焰风声不可向迩旁观者皆以众寡不敌为臣危之即督臣寓书于臣亦言此贼若与大天王合则甘肃等兵迎敌宜慎臣擒获来山虎讯贼之情言将犯省会闯闗门东去中州臣为髪竖眦裂陈师鞠旅迎头苦战臣每晓谕各兵将以迎头之与截尾苦战之与掩袭其难易悬絶人所共知然荡平之功必应从迎头苦战做起则各兵将之有志功名者亦必应从迎头苦战做起各将兵但能迎头苦战即斩馘无多亦必从优叙录故各将鼔鋭诸兵奋勇槐芽镇之役力遏溃决使不得东下臣复于就中用间设竒颇费筹划幸頼皇上威灵屡发皆中贼之战马归我营廏贼之积金归我帑藏贼之心腹爪牙归我部曲且各兵将殱鋭逐北不避险阻使贼胆落西折逼贼之老营于西牵贼之精兵于东以成左曹数月来未有之大捷逺则河南之郡邑无虞近则盩鄠华渭之禾稼可保目前满篝满车转盼即千仓万箱诸将之功不可没也使贼从峪径狼狈西出督臣复发偏师遄徃扼击于徽鳯要险之处此贼其无噍类矣臣已移咨督臣谓当以左曹大兵仍侦闯过各贼所在驰赴图剿而以临洮总兵孙显祖及副将贺人龙之兵待此贼于徽凤之间掩击度督臣必有定画臣因西贼既败遁而豫贼之在阌灵者犹眈眈西窥未已督臣大兵见在凤翔郿县斗城兵难久驻遂令监军道王文清督甘兵驻盩厔留标兵驻鄠县臣暂回省弹压兼料理闗门之防如此贼仍出峪东窥臣仍介马星驰赴盩厔调度一日可至所有迎头苦战屡捷之诸将如甘营统兵副将盛畧游击赵用彬旗鼓守备邓万锺加衔游击王万策加衔守备杨奎光崔朝印王宗义中军祁功伟千总盛胤昌盛胤祥葛卫国卜言免张士英标下綂兵调征参将王永祥随征原任参将解文英统兵后左营实授都司佥书李国政郝光显实授守备张文耀调征守备李遇春王世惠督阵守备千把总郭鸣凤王加福鲁自友知事钱士芳参谋武清周中军千把总实授守备党威杨豹李文奎监军道中军锺鸣丰俱应从优议叙内李国政剿贼最久上岁十二月华渭潼阌剿混十万等屡着捷功今岁正月以孤兵入山解商雒之危剿抚皆有成效此畨聨络将士督阵冲锋又居中策应得本官之力最多臣标下别无大将独恃有本官宜量加游击衔以示鼓励至阵亡都司葛勇临敌身先士卒且晁峪之战手刄退缩之大旗军丁马尚徳而诸兵奋战获捷又亲缚贼拨之来山虎臣特破格旌赏勇益鋭意当先遂欲攻大帅不攻之山跃马巉岩陨命锋镝殊为可惜除臣赏棺収殓亲行致祭仍应题请优恤以慰忠魂伏乞圣鉴施行为此具本谨题崇祯十年九月初四日具题本月二十六日奉旨据报郿寳合捷具见督抚同心调度将士戮力行间着乘胜极力夹剿净此贼氛毋气盈弛懈复纵他逸兵部马上驰谕其有功阵亡兵弁着察议具奏

　　恭报司务厅练兵并请闗防马匹疏

　　为题请闗防马匹事准兵部咨遵奉明旨行据标下赞画司务陈继泰呈详到臣该臣看得用兵莫善于土著莫不善于逺调臣童而知之自入秦疆疢心寇患而兵单饷匮无力驱除恨不仿古人寓兵于农之意以握根本之图而収荡平之效惟是迩来之寇狂逞多年精强惯战实不易与每思标本兼举之计方议募调边兵以资目前之摧陷而又清练屯兵徐图自强臣实非敢薄土著而贸贸逺求也臣查司务陈继泰请缨一疏不禁称快继准部咨以继泰充臣标下赞画俾其募练土著三千随臣征剿臣既幸于无兵之日得兵又幸臣所有志而未逮者可于本官见之施行准部议云西安州县募有自守之兵一县三四百名岁费银六七千两故臣于本官未至之先行司议将近省州县民兵摘取二千名即以原有工食充饷各州县工食每兵每日有三分四分五分之不等臣令一遵部议悉准五分听本官至日选练支给如所取民兵不能如本官之意即听其汰回令扣解工食候本官另募则在各州县不徒养无用之兵在本官自可得见在之饷其挑拣教训又一任本官为之臣惟乐观厥成并不掣本官之肘此外臣有清出屯军所给鎗铳炮药一一精备正当分营团练之时拨给本官一千名与民兵合练俾成劲旅三千以禆征剿兹时将三月臣有鳯翔之行臣尚恐简训或有未周不肯轻试其鋭留防省城后恐豫贼西犯秦贼东逸惟令本官于潼蓝之间张声设疑乘敝击惰戒勿轻与接战葢臣方期本官以大用而不敢令其汲汲漫为也今蒙行查据本官申报选収各州县解到民兵九百六十名本官自募官生材勇九百七十名并臣所发屯军九百六十二名计数几于三千不为不多阅日已过八十不为不久又谓训以百日之功可効半臂之力臣谓本官既从实地做实事即百日之期亦可无限本官肝胆意气勃勃无前皇上惟执本官之言以责本官之效苟能裨补廓清即稍需时日非迟也乃本官又以茶马闗防功赏三事为请臣惟冲突须马故剿兵皆以马三步七为率本官鋭意杀贼不欲以寻常乡兵自格且云所选官生兵丁并屯兵内熟练弓矢精通剑戟善于马上技艺者屈指千余皇上于本官既不惜破格鼓舞将为各省练用土著之倡岂靳此茶马千匹使本官诎于前锋而安于后应也臣所那凑逺市西马千余匹见在募到边丁数百虚策以待其未到而需马者犹多本官亦知臣马无几不能分给故特求茶马应请勅下兵部将本年解京茶马二千匹内拨给本官一千匹以展其才此一千匹之路费草料该银三千五百两亦祈并给本官以充数十日草料之费其以后不足者臣即以饷动给至于本官文移动闗钱粮兵马须有闗防应请勅下礼部铸颁若夫功赏银两臣标下原无额设本官之兵但能立功岂患乏赏臣请于剿饷内一体那给似不必另请专设也再照本官原请募兵三千今三千内有臣发屯军一千名臣祇以屯军亦皆土著又不烦措饷而其人之年貎勇力不让募兵且器械精备似尤过之臣故拨令并用如目下临敌剿御募兵果逺胜于屯兵臣愿为本官另行措饷使其募足三千之数且不但三千即尽皇上所给之剿饷臣悉倚本官俱募土著以速奏荡平用力逸而収功大又不至酿衅贻忧臣何惮而不为也至于因用民兵扣取其原有工食臣祇以既有此民兵有此工食即其兵不若本官自募之兵而其工食岂不可为本官自募之饷莫非地方之物力莫非朝廷之钱粮何必剿饷始为饷而付此项于虚糜也此实臣区区节缩苦心然亦本部文私鬬公战之意而行之耳统祈圣明鉴裁施行谨奏崇祯十年九月初六日奏十月初一日奉旨该部看议具奏

　　报降丁掘获窖银疏

　　题为续报降丁掘获窖银事臣昨提兵于郿寳间击剿出栈诸贼収获降丁翻山鹞等据翻山鹞供先年随闯贼时曽在扶风醴泉地方埋银二处醴泉埋银处所记识不真扶风城外埋银处所至今犹能记忆乞行差人押赴该县掘取等情随经臣差官押翻山鹞至扶风同该县知县宋之杰掘获银八百九十三两解至军前臣给赏各降丁一百两余银七百九十三两发监収厅収贮充饷业经臣于报捷疏中附奏在案续据翻山鹞禀称醴泉埋银处所虽记识不真若至彼相度形势尚可掘挖等情据此臣票委参谋武清周押同前徃醴泉县同该县印官掘取去后今据该县知县韩景芳申称蒙委武清周押降丁翻山鹞等到县卑职即同委官并降丁翻山鹞等至窖银处所掘出原窖银两眼同秤兑共二千九百一十三两九钱封裹贮库等因据此臣行令于内给赏翻山鹞并众降丁刘君槐等三百五十两俾制买甲马随征报効其所余二千五百六十三两九钱贮库为照降丁畨山鹞的名拓攀髙乃前俘贼闯王髙迎祥心腹至戚而其智力亦与迎祥相颉颃者也迎祥于八年九月屯扰西凤其所刼掠之赀捆载不尽者悉穴藏于扶醴空阔之地诸贼皆不与知惟令攀髙知之迨迎祥成擒于盩厔而攀髙逺遁于汉南今始从栈道出峪感臣不杀其伙贼来山虎之恩率众来归遂举迎祥所瘗之金一一首出掘获查窖银处所于扶则在郊闗之外于醴则在园野之间乃攀髙等记忆既真不敢私起颇能守法输诚臣用敢即动原银从优给赏俾制买甲马随征効用由此或能格面格心得其死力为我用亦未可定除给赏各丁外先后二次共存银三千三百五十六两九钱俱应充饷或作军前功赏之需统俟事完同兵饷彚册报销谨题崇祯十年九月十三日具题十月初八日奉旨知道了先后掘获银两着充兵饷赏功等用彚册报销该部知道

　　清屯第三疏

　　奏为微臣清屯事竣三秦永利已兴彚报前后清出实在兵粮数目事窃惟清屯之举臣不揣謭劣谬欲修举祖宗久湮之成法于患贫患寡之时为足食足兵之计矢志殊迂用力匪易今幸邀宠灵克副愚忱竟臻成效以兵则向欲为省会四门各索乘障之三百人而不可得今则于前后左三卫清出实在营军九千三百三十八名于右护卫除旗军校尉七百八十名外清出实在修工军二千五百一十七名悉年力精壮营军已分六营团练修工军已拨令増筑省会三闗矣此臣清出实在之兵数也以饷则向尽四卫之岁入支都司卫所廪俸杂费及标下家丁二百月饷竒兵千人加粮而犹虞不足今则于前后左三卫清出课银一十四万五千二百四十二两零于右护卫清出本色麦米豆一万三千五百五十六石零今夏课银已将完而本色亦见行征収至原兑各军未起课之地应纳丁条草马等银共四千五百八十一两零犹不在内此臣清出实在之粮数也是役也兵不烦募征苐稽之断残之尺籍遂得万二千余修我戈矛事乃畚锸在将来终不敢谓战则不足在今日已可谓守则有余饷不假摉泒苐复自奸宄之槖囊遂得一十五六万两石金盈于帑粟充于庾在目前可支繁匮之军兴在后日可禆富强之永计矣至于酌其便于人情留其余于地力故当经画之初已无难于虑始即经挠乱之后竟无害于观成葢臣筹度逾年确有主见经营数月断在必行遂使二百载相沿之弊窦摉涤无余亿万年不涸之利源流通罔既臣于是益信天下无不可为之事而自今以徃凡有心为朝廷任事者亦不至以臣之多事无成为戒矣然其所以成始而成终者非臣一手一足之力所能办除原任西安府推官今行取王鼎镇当臣初举此意本官即力赞其可行及奉臣檄则直穷蠧壊之根不避羣小之忌精心擘画定力担当始事之功独居其最臣已于第一次清屯疏内题叙奉有准与优叙之旨听部考选外如分守闗内道副使李虞夔接管清理不狥情面至于军户地户争讼之案情伪百出剖断公明至各卫之册籍繁多毎卫輙至十余本而分郡分邑缕析于三十六州县者毎本辄经数造而续清续发毎州县又辄至数畨纷纭浩繁本官必经手经目劳绩鲜俦叙酬宜厚此外督征州县当屯政修明之始能加意奉行有裨军国大计与寻常岁额遵例催办者不同应照完课次第并行甄叙内如长安县知县贾鹤年清操轶俗催征有法首先报完夏课以为诸有司之倡咸寕县知县宋屺留心督催夏课遵限报完鄠县降级知县张宗孟悉心调剂使军佃悉得其平不急争一日之早完独深图长久之至计而夏课报完亦不落后渭南县署印西安府同知王明福奉文之初有一二奸徒妄思延抗本官擒首恶枷责示警旬日之内遂报完三千余两蒲城县知县田臣正项钱粮不逾夏而征完六分于屯课尤竭蹶从事遵限及额同州知州罗爌守洁才练使梗顽顿化课额能完华州知州邓承藩本州岛额课虽数仅五百七十余两而夏季遂完解八分亦见勤敏兴平县知县阎尧章额解亦仅数百而鼓舞军佃有方使人皆知纳课之便临潼县知县张鼎课额颇多完将及数以上各官均请议叙以示鼔励者也其余州县或解数仅多而准之原额尚不及半或解虽及额而按之银数原自无多又或解将及额银数亦多而始则奉行不力近于怠缓继复肯綮未得涉于张皇臣俱不敢滥举所有清出军粮臣谨造册奏报再清出屯课银粟共十六万余数固不为不多然较国初尚不敷原额秦方兵饷两绌臣搜剔有此自兹以徃庶几经理有方侵牟永絶以秦兵卫秦地即以秦饷养秦兵凡遇军兴不至动烦呼吁可永寛圣明西顾之虑若此项银粟则必不宜别有挹注也葢四卫军粮各有定数有一军即应有一粮有一粮即应补一军必军粮渐如原额乃能渐复先朝富强之盛内且有额支丁条草马司卫杂费等项又营军加粮军役工食与夫延宁各边班价俱于此中取给又向蒙圣明准臣设标兵三千除当年给臣冏金裁站新饷六万两之外以后着臣自行设处臣凛奉明旨至今未敢另有陈渎亦应以此项接支顷户兵两部计议会剿兵饷该给臣饷银二十三万四千两止拨给臣本省裁站并晋蜀均溢银一十八万七千余两尚不敷银四万六千有竒以臣见抽屯饷缓议昨臣通计剿兵原列标兵在内亦自应以此项通融凑抵又省会重地南北西俱无闗城东闗有城亦低薄不堪臣见行分守道督咸长两县分工修筑夫役即用右卫军丁而盐菜等费亦于此项支给又打造军器获捷赏功臣衙门并无额设亦应于此项那用则此屯课自各项支销外无多赢余即欲招补额军已不能不需之异日况军佃良顽不一未必一一通完臣若不预为陈明当兹司农仰屋之时或取臣所清出之课另充别项酌济则不但使秦地空虚如故且并有名无实之原额亦永不可问是臣徒费一畨苦心于秦无益而反害之矣至于十面合剿之举仰借皇上天威诸臣谋力果能刻期荡平则自崇祯十年以后秦与各省之剿饷俱不烦戸部拨给即或余孽犹存尚费驱殱臣有此兵有此饷臣为悉心料理自可支撑防击臣亦必自崇祯十年以后再不敢仰求接济于户部此则臣之所可自任而敢昌言于圣明之前者也统祈鍳照施行谨奏崇祯十年九月十三日具奏十月初八日奉旨据奏清屯既竣裕饷足兵孙传庭具见实心任事该部看议具奏

　　题被灾地方蠲缓钱粮疏

　　题为遵旨查明灾重地方仰请蠲缓事巻查崇祯十年二月初三日准户部咨该臣题为秦民穷困已极相率走险可虞恳特沛殊恩奠安危疆事该本部覆题本年正月初十日奉旨览奏秦省灾荒至极民不聊生深恻朕懐亟宜赈恤但目今库部匮诎兹特发御前银三万两再着太仆寺发银二万两光禄寺发银一万两该部拨给车骡着忠勇营中军李应忠星夜押解会同该抚按相度缓急设法救济务令饥民得沾实惠事完报销如奉行不善及乘机作弊者据实参奏仍查灾重之处停征钱粮并饬地方有司实心拊循不得虚应故事钦此钦遵移咨前来除监臣李应忠赍到赈银臣等会议散赈并分发牛种先后事竣前已造册具疏奏闻外其十年分灾重之处臣等仰遵明旨檄行布政司分行各府道确勘去后节据分巡闗南闗西河西商雒潼闗各道并西安汉中平凉凤翔巩昌等府及兴安州各申报所属州县灾伤有值亢旱夏麦无収秋禾未种者有虽布种成苖被氷雹打伤者有人民被寇杀掳逃散未能布种荒芜者有苖秀将成被冦残毁者或请赈恤或请蠲缓等情到臣臣复批行布政司覆勘彚报去后十月十六日准戸部咨该监臣李应忠奏为微臣赈秦事竣恭报散过银数并查蠲缓钱粮仰祈圣鉴事九月十七日奉旨据报赈济秦省饥民六十二处已尽沾实惠并节存改助牛种蠲缓勘明续奏知道了内称印官有栖身无地俸薪全无者该抚按确查廉善分别劝勉俾得坚心爱民以昭朝廷体羣臣至意该部知道钦此钦遵抄出到部移咨前来已经备行遵照去后今于十一月二十八日据该司呈详到臣该臣会同按臣谢秉谦黄希宪议得军旅饥荒乃从来偶值之变而秦则岁以为常臣等拯救无能乃蒙圣明注念危疆轸存遗孑大沛恩膏即使野殍沟瘠咸荷更生犹虑灾重地方穷民应输钱粮不能办纳令臣等查明停征虽古圣人如伤在抱何以加诸臣等祇奉明纶分行踏勘如商雒之累岁荒盗汉中之斗粟两余巩昌之罹冦最久与兴安之岩邑两陷臣等先后疏报俱在御前自应并以灾重邀恩其它西凤平延各州县或残破之极一望邱墟或杀戮之余呻吟徧野或民逃冦踞东作未兴或夏旱秋雹西成罔获臣等查核分别奏闻除西安属地有冦警稍息二麦颇登惟夏末稍旱并临洮府属虽经冦扰被灾未甚与凡稍可征输州县俱不敢概议蠲缓外查得屡经冦残地方与夫旱雹灾伤最甚之处如西安之山阳镇安商州商南雒南汉中之南郑洋县城固西乡沔县褒城略阳凤县巩昌之阶州文县两当成县西和漳县秦安平凉之泾州崇信华亭凤翔之陇州麟游兴安并所属之白河紫阳洵阳平利以上三十州县或屡被冦残或酷遭旱荒被灾一等应将十年分存留钱粮并新旧军饷及杂项公费羊价料价匠价并卫所屯派军饷俱蠲五分缓五分巩昌之陇西宁逺伏羌秦州礼县清水徽州并洮岷西固城三卫所平凉之灵台隆徳镇原平凉庄浪凤翔之扶风汧阳延安之安塞保安延长甘泉宜川延川庆阳之宁州真宁安化合水以上二十四州县并卫所营堡曾经冦掠民多逃窜地多荒芜即间有耕种又罹旱雹被灾二等应将十年分存留钱粮并新旧军饷及杂项公费羊价料价匠价俱蠲三分缓二分征五分西安之耀州同官永寿长武三水淳化同州蓝田朝邑韩城蒲城合阳澄城凤翔之寳鸡郿县岐山巩昌之通渭安定平凉之固原静宁庆阳之环县延安之鄜州肤施中部宜君雒川绥徳安定清涧米脂葭州神木府谷吴堡以上三十四州县并各卫所营堡亦经冦扰民残地荒又值夏旱秋成甚薄被灾三等应将十年分存留钱粮并新旧军饷及杂项公费羊价料价匠价俱蠲二分征八分至于石泉汉阴宁羌三州县俱新经冦陷百姓残伤已极十年分存留钱粮并新旧军饷及杂项公费羊价料价匠价俱应尽蠲以上所议蠲缓止及存留钱粮与新旧军饷杂项公费羊价料价匠价数项此外有禄粮为宗藩急需民运为边军急需站价为驿逓急需豫征军饷为剿兵急需俱未敢概议蠲缓至监臣疏称印官有栖身无地俸薪全无者蒙旨着臣等确查亷善分别劝勉臣等查得西安府镇安县知县秦来傒力捍空城贼偪境内犹能出竒斩馘已经兵部叙录先因薪俸无给至家口不免嗷嗷臣曾括金四十两以赡之凤翔府陇州知州文应麟受事该州当屡经残破之后无复州治该本府知府熊应元条议修复督臣洪承畴发兵镇守一时在事诸臣各有捐助臣亦搜捐赃赎二百余金以佐工料今城工报竣而拮据绸缪頼该州之力居多扶风县知县宋之杰委署之初该邑官舎民庐无复存者本官代庖数月劳来有方未几而百堵具兴市肆如故邑治渐有可观臣因以本官题升该县以偿其前劳且以鼔其后効平凉府灵台县知县敖浤贞方履任时贼犹踞城内本官受事于城外之南堡及贼渐引去本官招集居民缮葺城垣置备守具殚竭心力厥后大冦屡犯其境竟能固守崇信县知县髙斗垣歴残邑二载卧薪尝胆形神俱瘁今城已修复废坠可徐俟兴举而本官以忧去之数官者艰难困苦既已备尝黾勉勤劬复能自効与廉善二字有当用当遵旨劝勉内髙斗垣虽以忧去而劳不可没故并列以闻至于见在各官倘能初志不渝末路愈振以廉善始复以廉善终是在各官之无弃尔劳矣此外凡城经残破之处官之俸薪未尽无给而栖身实苦无地者尚有山阳永寿华亭麟游泾州褒城漳县秦安成县阶州文县两当石泉宁羌汉阴等处苐其官或经参处或久缺未任或新任而廉善未能自见臣等所以分别劝勉者亦不能不徐俟其后而官廨俸薪等项现饬各道府从长计议另疏题报为此谨题崇祯十年十二月初十日具题十一年正月二十六日奉旨该部看议覆奏

　　题按臣钱守廉恤典疏

　　题为励劳臣以光大典事准吏部咨遵奉明旨行据陜西布政司呈详到臣为照臣忠莫大于致身主恩特优于死事若其劳在边疆尤宜上邀殊典该臣看得前巡按陜西监察御史钱守廉立朝着謇谔之风报国矢捐糜之志有懐慷慨匡扶岂异人为殚力澄清髪肤总非我有入闗值冦盗扰攘之日纵横尽封豕长蛇按部际近邑残破之余来徃悉青磷白骨乃守廉罔辞险阻备极辛劳既巨细靡不身亲复安危引为己任筹兵筹饷捋蓄而肌骨为销议抚议征擘画而心神几瘁愤将士之骄玩成习直欲以绣斧代尚方痛我师之延悞罔功恨不以骢马当汗血故擒闯酋于盭厔实守廉画策于火攻収满冦于延安又守廉自受以戎索此守廉劳绩昭昭在人耳目俱有塘报可稽然守廉致病致死之繇不专在是也兼任三年之巡阅劳旦昼于简伍稽储亲核两镇之边防歴驰驱于冲寒冒暑故鄜宜之辙未返马上血倾数升比榆固之役方周榻间食惟几箸迨勉竣抡才之典棘甫撤而守廉遂不起矣按臣谢秉谦接任谓守廉以死勤事实不敢没其成劳亦臣所真知灼见若非破格优恤非所以励臣节而昭国典至守廉生平才品与夫察吏安民观风问俗诸善状为巡方职业之所应尽者臣不敢一一缕数也查得大明会典一欵凡在京出外文武官员不拘品级其以死勤事者会典取自上裁今守廉功在秦疆臣谨会同按臣谢秉谦合词具题伏乞勅部议覆施行谨题崇祯十年十二月初十日具题十一年正月三十日奉旨该部查例覆奏

　　移镇商雒派防汛地疏

　　题为微臣遵旨督兵断截商雒恭报到汛派防情形仰祈圣鉴事照得流冦煽祸十载势益披猖臣实不胜痛愤于十一月初十日具有微臣素负痴膓一疏以秦冦适去臣兵少集辄自请出闗剿贼方在候旨本月三十日准兵部咨为请旨责成剿贼第一事令臣兵断截商雒十二月初三日又准兵部咨为紧急军情事令臣速赴所派地方臣一面咨覆兵部一面厉兵秣马发拨逺探豫楚各贼西向情形间本月二十一日又准兵部咨谓兵机介在毫髪贼势急于奔湍申令扼剿谨具题逹事内云贼既自南而北势必自东而西或涉南阳走内淅则商南受其冲或过汝州走永卢则雒南受其冲苟一入商雒而万山环之岐径错出出蓝田则通鄠杜出山阳则达郧房出兴安则奔蜀汉而我官兵追之不及截之不能又散漫而无可如何故臣前议陜抚堵商雒实当贼首冲而潼闗一路有晋兵横截陜灵即诸贼不敢正视此形格势禁用兵之理有不可易者也本月初三日接得陜抚孙传庭微臣素负痴肠之揭自请出潼闗杀贼而欲令监军道张京领王洪祖大弼之兵别出郧西此或拜疏在未见责成之前可耳若旣见明旨责成该抚宜急趋商雒豫堵贼冲等因移咨前来准此臣于二十四日亲督官兵繇蓝田赴商雒议以后左营都司李国政统领马步官兵九百一十三员名屯兵炮手四百四十四名署中军事旗鼔都司王国栋统领马步官兵一百七十员名竒兵炮手四百二十名直抵商南以堵内淅之冲以甘营副将盛略统领马步官兵一千五百八十八员名屯驻雒南以堵永卢之冲以原任副将遣戍赵大胤所统马步官兵六百八十八员名并原任副将王根子所统蕃汉官丁一百八十四员名原任参将解文英所统马步官兵五百九十六员名守备张文耀所统马步官兵一百四十二员名操司孙枝绣所统马步官兵四百二十二员名俱驻商州居中四应及臣至蓝田据前发河南及郧西塘拨报豫楚各贼尚未有西犯情事臣因念商雒米粮腾贵臣前发商雒道屯课银三千两所买粮料不能济多兵驻防之用臣因暂驻蓝田二日又发屯课银令该县籴买料豆令旗鼓都司王国栋同竒兵千总董朝荐分派骡军转运查臣原买运骡仅二百余头计程运至商州六日一转每次运豆一百五十石以供千马六日之料尚尔不足其兵士所需粮米臣先行蓝田籴买并屯课折纳在仓者约千余石俱不及运臣因令赵大胤等兵于蓝田暂驻其盛畧甘兵见在潼闗臣亦行令暂驻闗上俟发李国政王国栋各兵赴商南之后即调赵大胤等兵齐赴商州盛畧兵亦俟臣另檄至即赴雒南臣亲提李国政王国栋各兵于二十七日自蓝田入山从七盘坡攀援而上侧身一望万山如簇行旅久絶草木蓊蘙并所谓羊肠鸟道不可辨识臣弃马而徒同官兵披荆扪石蹑雪凌氷下窄坡闗经蓝田每至险滑不能定足之处左右争掖臣臣不欲使各兵将窥臣之惫辄皆麾去行数十里所过村落庐舎无一存者晚露宿牧护关磷火生于寝处马溺时溅襟裾军中践更之卒于数武外喧传虎过者至再臣拥裘与随征健丁十数軰危坐达曙呼早炊无所具仅脱粟一盂盐蔬数茎其诸将士枕戈悬釡之苦固可知已洎涉秦岭道枕南岩积阴险滑更甚臣双足蹒跚欲踣者几再臣益贾余勇以示诸将之稍懈者再行竟日近商州仅一舎尚杳人烟比及郊闗亦以贼火成墟始见三五老稚行立道左然皆疾首蹙额似畏多兵之至不能相容者既抵州询商南城内居民约仅百家难以驻兵查有商雒镇龙驹寨两处居商州商南之中距州百里犹可运粮接济臣因将李国政王国栋所领兵马分屯两地择贼焚余之屋稍存椽瓦者居之俾于郧豫两路逺差哨探如商南以东但有贼耗李国政等兵即驰诣商南截剿一日可至其赵大胤等兵与盛畧之兵亦俟贼警稍西大胤等兵即从蓝田径驰商州盛畧兵即从潼闗径驰雒南俱两日可至兵在内而贼在外兵在近而贼在逺汛地已经派明闻警即可遄赴庶于扼堵既无悞而亦不自致窘困若闗门重地虽陜灵已有晋兵我兵犹宜设防臣行令原派防韩合叅将王永祥统领马步官兵四百二十七员名仍与潼闗守兵恊防至汉南大冦虽遁入川中而遗孽尚多与土冦相倚为祟如畧阳阶州城固洵阳白河之间或报千百甚或报万余臣虽行各该道相机剿抚度难尽灭且汉中米粮腾贵尤甚商雒见今云栈犹梗贩运难通臣行令赞画司务陈继泰统民兵二千名疏通机道给以三月饷银共九千两即作籴本贩运米粮入汉接济外有原任参将田时升所统马步官兵八十九员名并所督练屯兵一营及司务厅屯兵九百六十二员名与各营屯兵俱留防省城臣到汛派防已定谨具疏驰报至臣断截之方畧请豫陈焉方臣未至商雒而商雒之情形在臣意中及臣既至商雒而商雒之情形在臣目中其在臣意中者贼无处不可入我无处可防故臣谓惟有困贼于山之外击贼于山之内而已其在臣目中者贼无处不可入我无处可防如故而臣所以算贼者则似更进一筹固即该部所谓臣先入伏兵待贼毋令狡贼先入为伏待兵之说也葢商山之险阻荒苦我与贼共之臣既提兵先入则以逸待劳以静待动之势犹在我较扼贼而困之山外取效捷与索贼而击之山内用力易故或贼繇永卢入雒南或繇内淅入商南臣必能迎头击堵即或繇永卢内淅各山峪纷出之岐径奔窜于不商不雒之间然未有竟不商而突兴汉竟不雒而越蓝鄠竭臣之愚即不能灭此朝食乃如部议所云务必驱之东出俾禁旅理臣与豫晋之兵収功一战臣不敢不惟力是视苐贼众我寡贼合我分故该部复议调督臣洪承畴兵与臣兵合势断截倘督臣旦夕果至计乃万全然今川事决裂督臣或不能恝然东返而臣亦不敢以单薄自诿乃臣所虑者陜灵横截之兵未必能代臣塞崤函之罅漏诚以在人者不敢恃故臣仍以韩合之兵与潼兵恊防闗门臣所无可奈何者郧防之南竹房等处接壤兴洵臣鞭长难及不能并骛贼或自楚地从彼中阑入在臣即可缷责而藩郡震惊又在所不免然此自有治臣郧襄之汛兵扼之于前督臣汉兴之剿兵殱之于后臣犹不能不鳃鳃过计则臣为封疆无已之私衷也至于此中驻兵无地运粮最难臣惟望天心悔祸速灭此贼臣何敢妄冀立功不然则望大兵星驰电掣速驱各贼早至荒山臣得以未疲之力与之一决可侥幸寸竖仰报圣明亦臣之所愿也伏乞垂鍳为此谨题崇祯十年十二月三十日具题十一年正月二十二日奉旨据奏到汛派防情形知道了所陈方畧孙传庭着即相机扼贼毋致狂突仍饬督治诸臣力遏郧襄以障藩郡如玩悞诿缷一并重治该部知道

　　辞加级银币疏

　　奏为异数殊恩万难祗受事崇祯十一年正月初五日准户部咨该臣奏微臣清屯事竣三秦永利已兴彚报前后清出实在兵粮数目事一疏该本部覆题十年十一月初六日奉圣旨李虞夔加一级贾鹤年等俱纪录孙传庭清屯充饷劳怨不辞着加一级仍赏银三十两纻丝二表里用昭激劝今后各抚务以秦抚真心实事为法不得自狃匮诎徒烦仰请钦此钦遵抄出到部移咨到臣臣跪诵明纶不胜惶感伏念臣至謭劣悞蒙皇上简擢填抚秦中今几二载方臣叱驭入闗时秦徧地皆冦而问兵无兵问饷无饷臣惟照臣所请设兵数招集训练即以所请冏寺辽站等银六万两催解支给东援西剿亦累奏微功然兵力既单饷且虞断冦氛方剧迅扫难期臣日夜展转恨不折肢为兵糜骨作饷以遄靖狂飙早纾宸虑且以振弱济虚俾百二重闗可永恃无虞臣因查西安前后左三卫并右护一卫有军如许固一一可勾毎军有赡田一顷固一一可核臣窃叹国家兵饷莫大于是乃日疾首攅眉忧兵忧饷耶用是多方稽讨一力担承溯流穷源循名责实幸藉皇上宠灵一时道府州县诸臣靡不恊心共济得成厥功虽于兵食大计不无禆补然为国家应有之利臣子应尽之职乃蒙皇上嘉许过甚宠赉非常谓臣清屯充饷劳怨不辞加臣一级仍赏银三十两纻丝二表里用昭激劝且俾各省抚臣以臣真心实事为法臣闻命自天措躬无地夫以军卫民以屯养军原祖宗富强永图祇以法久弊滋尽归隠占致难究诘臣受封疆重寄何得悠忽瞻徇不一清厘即独劳众怨皆臣所甘况自有此举在臣既幸展布有资不苦襟捉肘露在地方之人亦以缓急足恃谓可席庆蒙安臣且一劳永逸有徳无怨矣而更以劳怨厪圣慈之矜怜叨明庭之晋锡则于臣谊涉欺罔而于君恩为逾格况臣自受命抚秦之初曽蒙召对平台亲承真心实意之圣训兹即以区区朴诚荷皇上之洞鉴昨于臣奏报之疏既嘉臣以实心任事今于戸部叙覆之疏又嘉臣以真心实事且俾各省抚臣以臣为法臣何人斯蒙皇上知遇至此臣生既非虚死且不朽况臣抚秦无状丛慝实多日者汉阴之失不即加臣以斧钺仅薄示降罚若复以负罪之身冒兹宠异虽圣明固有不测之恩而臣愚实凛非分之惧伏乞収回成命准臣辞免使臣心稍安臣罪稍逭臣无任激切屏营待命之至为此谨奏崇祯十一年正月初九日具奏二月初十日奉旨孙传庭清屯着劳叙赉已有成命不必辞该部知道

　　议蠲汉中钱粮疏

　　题为汉郡复值灾荒亟请拯救事照得汉中亲藩重地无岁不罹冦患而凶荒亦因之去岁之春斗米八钱穷民饥饿死者不知凡几仰赖我皇上发帑赈饥一二未尽孑遗幸得少延旦夕以冀天运之转移不意入夏旱魃为虐二麦俱枯及夏末得雨稍种榖黍晩田几幸薄収乃八月间闯将过天星等九股大冦复遭蹂躏迨十月去蜀西成已过颗粒未登兼以栈道久梗贩运阻絶即今斗米价至一两且无处籴买臣每询之彼中差来官役佥云在城在野殍殣相望白骨成邱臣心如割无计可援几拟再恳皇慈发帑赈济又思圣泽即可频邀而涸鲋亦难久待展转再四惟有疏栈通粜一策尚可以济燃眉适臣标下赞画司务陈继泰扼腕时艰条画具申欲以疏栈通粜为己任臣即据本官详议令统领官兵二千名疏通栈道臣仍檄布政司转行西安府借动屯课预给本官三个月饷银九千两内以四千五百两给散各兵充饷以四千五百两作籴本易买米粮驴头贩运接济臣又念栈道屡经流冦奔突人烟断絶各兵应用器具俱宜自行携带仍檄西安府动屯课银二百两给赏各兵以为制辧之资鼓励遄徃令于栈道挨程屯驻更班转运兼令设法招劝附近民人给与籴本同各兵徃来负贩除籴本之外得有利息即给各军民自润使乐于从事本官已于十年十二月二十六日于西安府领银督各兵从泾咸取齐前徃至十一年正月初五日又接按臣谢秉谦手本议再借银数千两易买米粮兼买骡驴另行委官设法贩运臣念彼中饥荒至极増本广运多多益善又行布政司复凑银四千两行分守闗西道李公门转发凤寳岐郿等县易买米粮仍令该道移驻凤县令凤翔府通判陈元勋移驻寳鸡催督各县将买完米粮运交凤县署印官収贮该道即设法雇募骡驴或募夫转运并令汉中道府急速设法给文贷价前来接运或鼓劝士民自行贩运至汉报数在官聴该道府仍即酌定出粜之价除原本之外营出利息亦听贩运军民自润然此两运籴本若即分给汉民作赈势难遍及故臣责成官为买粮督兵接运又招致民人负贩俾其络绎周转源源不断则所济于汉民自多至于彼中一切钱粮已万难催征业据布政司申详已具有遵旨查明灾重地方一疏议将汉属各州县本年各项存留并新旧军饷及杂项公费羊价料价匠价分别蠲缓内议宁羗州尽数蠲停南郑洋县城固西乡沔县褒城畧阳凤县俱蠲五分缓五分其存留军饷等银外尚有禄粮民运站价俱未议及今该处凶荒至此臣恐所缓之五分与禄粮民运站价即不议蠲亦难望其完纳似应全数蠲免之为愈也臣谨会同按臣谢秉谦合疏具题伏乞勅下该部复议施行为此谨题崇祯十一年正月二十五日具题二月十七日奉旨据奏疏栈通籴招劝赈济知道了所请蠲缓事宜该部看议速奏

　　奏报甘兵廪饷疏

　　奏为甘兵廪饷久有成额微臣接管委难厘正谨具疏奏闻以祈圣鉴事崇祯十年十月初八日准兵部咨该臣题为恭报甘兵扺凤臣遵旨调度并请防击一定之责成以便遵守事该本部覆题本年九月初八日奉旨督抚功罪一体恊力夹剿屡旨申饬孙传庭着与洪承畴等彼此同心随贼东西殱堵早奏荡平岂得分别以滋规缷若失时偾事国宪具存甘兵仍聴孙传庭调度毋容又更甘兵廪饷事宜作速厘正钦此钦遵抄出到部移咨到臣除臣与督臣洪承畴恊力同心随贼殱堵不得分别规缷及臣调度甘兵祇遵明旨外臣随将甘兵廪饷事宜移咨督臣会议去后至十一月十六日准督臣回咨内称甘肃官兵本部院原定则例系二月间调到之初即在临巩阶文洮岷徽成地方米豆价腾自应照各营事例一体支给今各官兵既改聴贵院调处皆驻在西安潼闗渭华泾三凤翔地方徃来不过二三百里力不苦于奔疲且地方米豆价贱粮饷自可节省以劳逸饥饱逺近之势较之自不能以相同所有甘兵与各官目酌量厘正等项应聴贵院裁酌相时随地先为厘正另行会题等因准此该臣看得甘兵乃督臣三边四镇所统辖之兵而臣则隔镇之抚军也彼自督臣军前发臣标下其所应支廪饷臣即未准督咨亦不便岐视况督臣曾以则例移臣臣安得不照督臣则例支给今该部据臣奏报覆请厘正奉有明旨臣当东手忧饷之时苟可以酌盈济虚岂非臣之至愿苐揆之情理厘正之举臣实未可冒昧故臣遵部咨移咨督臣会议及得督臣回咨调甘肃官兵二月间调到之初在临巩等处米豆价腾应照督臣各营事例一体支给今聴臣调度皆在西安潼闗渭华泾三凤翔地方米豆价贱自可节省应聴臣酌量厘正夫去岁春初临巩米豆价犹减于西凤后因大兵久驻价始日腾恐临巩贵而西凤贱之说实非定论即以劳逸饥饱逺近为言臣奉命措兵亦思灭此朝食倘遇赴汤蹈火各兵岂得不徃即使解衣推食在臣岂容少靳若任其逸不妨聴之饥而苐知减饷俟其劳方可许之饱而始为増饷又鳃鳃焉较量于逺近以为之裒损其何以使各兵乐为臣用而得其死力乎且各兵之在西凤距甘镇不较在临巩倍逺乎乂今随臣断截商雒非即向来官兵所裹足不前之地乎其劳逸饥饱逺近之处又何如耶况从来军饷由少得多则以为固然由多得少则以为骇然臣即悭吝存心刻薄成性实未敢以三军之怨讟为可尝试辄贸贸然轻议厘正也至于臣之所厘正亦不少矣各兵初属臣调度时毎月应支饷银七千二百五十余两臣于郿县亲点一过复行监军道王文清同总统副将盛畧逐一拣选汰去官目三十一员兵丁四百一十四名马骡七十匹头毎月共减支银一千五百六十余两是臣之所厘正也至臣约束各兵不得扰民间一米一蔬各兵洗心涤虑以奉令惟谨是亦莫非臣之所厘正也且枢部计议兵饷督臣之兵与臣之兵原无等差今臣标兵廪饷不敢概拘督臣则例而甘兵廪饷似不得不仍如督臣则例支给矣至臣之兵数原应一万今计臣见在兵数即除去甘兵尚在一万之外刻下臣即以臣练就兵马营制及分营将领详列奏报稍俟二月合剿后臣拟将甘兵缴还督臣如督臣不用则应发回甘镇臣已移督臣咨会矣伏乞圣明垂鉴为此具奏崇祯十一年二月初二日具奏三月初三日奉旨该部看议具奏

　　白谷集巻一

　　●钦定四库全书

　　白谷集巻二

　　（明）孙传庭 撰

　　剖明站银斟酌裒济疏

　　题为剖明秦省站银仅存给驿之数并请斟酌裒济以禆实用以佐急需事崇祯十年六月初一日准兵部咨该本部等衙门会题为兵饷遵旨熟商事机万难迟滞等事八月十六日又准兵部咨该山东廵抚颜继祖题为驿逓倒逃不饬缓急脉络难通等事俱移咨到臣巻查秦省节裁站银先该兵部坐泒八万四千一十二两零后据各府报到所属州县原开撒数止该八万三千九百五十二两零十年分议以三分之二给驿该给驿银五万五千九百六十八两零该部通查本年银数除督臣洪承畴题留剿饷银四万两又汉中新増兵饷银一万二千两止存给驿银三万二千一十二两零及臣覆查本年银内又应除前抚臣甘学阔题允俟事平始撤兵饷银一万两并前州县原开撒数少银五十九两零止存银二万一千九百五十二两零又汉中新増兵饷银一万二千两布政司原议以汉中所属宁南九州岛县裁站银八千三百二十余两兑给及查该府所属州县残破几半又值异常饥荒此项站银万难催征臣已行该司另以应存站银补给则又当除去银八千三百二十余两止存银一万三千六百三十二两零乃汉中而外又如巩昌之阶州文县漳县成县两当西和秦安及西延平庆凤兴所属各残破地方应征钱粮无论已未题免悉催纳不前站银岂能独完故即督臣原留之四万尚多借解汉中原留之一万二千亦臣以屯饷借给见今严催该司抵补该司若不能措又安所得一万三千六百三十二两给驿之银也则此给驿之银自应从十一年始及查十一年站银照该部原议以二分给驿该银五万五千九百六十八两零以一分报部该银二万七千九百八十四两零其报部银内又应除冦平始撤兵饷银一万两汉中新兵银一万二千两尚该银五千九百八十四两零乃十一年之民力岂遽加于十年即给驿之二分与事平始撤及汉中新留之兵饷亦断不能尽完无欠又宁有赢余可以报部乎此臣所谓秦中站银仅存给驿之数其报部之一分自应仰恳天恩勅该部即为除免至于给驿之数无论完多完少俱应给驿乃臣又请为之斟酌裒济者查兵部原议陜西用兵所在驿逓数倍艰难径免三分之二仍给各驿是该部原因秦之用兵而念其艰难因秦之艰难而始为给驿也乃秦之驿逓固艰难而驿逓之艰难实不一且秦之艰难又不尽在驿逓而更有甚于驿逓者臣身任秦事苐欲使此径免之二分实足以济秦之艰难以仰副圣明之德意以不虚兵部为秦请命之苦心则于给驿之中既不容混施于给驿之外又不得不兼顾矣查得秦中驿逓向因各衙门差遣繁多夫马苦累臣于入关之初设法严禁置立号票非系传报紧急军情部解京邉钱粮与夫取办军器等项例应用勘合火牌者不得用驿逓一夫一马于是滥差尽杜应付遂减臣又查近省各州县驿逓如咸宁长安临潼渭南华州华阴潼关髙陵富平三原岐山凤翔等处驿逓向皆佥募马户多有市棍包揽借口冲繁攀害里甲毎马里甲幇贴银八九十两甚有百五十两二百两者臣尽革市棍仍访其奸弊之甚者严拏勘问时尚未有兵部官飬马匹虽是美意实非良法之议臣行令各该州县以原额站银官买马骡于公所攅槽餧养走逓其马骡间有倒毙仍详申臣衙门批动站银买补于官无累于民无扰即不敢保后来永遵无斁而见今行已逾年颇有成效故臣接部咨之后于未经官养者固行令照旧于已经官养者亦未敢更改节据咸寕长安岐山潼关等处开报该驿站银自官养以来各有省剰不等今如槩行给驿欲给民则民未应差欲给官则见在已有省剰此项之给不几付之虚掷乎是此十余处官养之驿逓固可以无给矣此十余处乃本省有数冲繁之地经臣厘饬调停既支撑容易其诸次冲而少僻者自可类推即其中道路远近不一原额多寡相悬亦可以无槩给矣又有向来虽称冲繁近因前路梗阻差使罕至如凤翔之寳鸡西安之武功兴平等处走逓既减即宜量示优恤亦可以无全给矣臣何敢以朝廷轸恤艰难之赐而漫为市恩也至有昔称简僻今较冲繁如沔县畧阳徽州秦州清水陇州汧阳等处自栈道梗阻汉兴一帯差使俱改繇此路其臣禁裁伪滥之所减亦不胜此道路归并之所増自应遵照部议以三分之二径给又有残破驿逓无论夫马全无即驿舎民居皆被火毁如草凉三岔松林安山武关青桥马道开山等处俱宜另议修复工费不赀虽尽此原给之二分或再于二分之外更加一二倍犹不能济事故前抚臣练国事曽请有修复站银二万竟未敢轻举昨臣已借动买马今剿威大振贼灭有期凡各倒废驿逓皆应次第整理似不得舎此项而别请经费自应那各驿可以无给与可以无槩给及可以无全给之银以充修复之用故敢以斟酌裒济仰请明旨乃秦之艰难更有不在驿逓而甚于驿逓者无如防饷是矣查得韩城合阳马兰潼关等处防兵先年题准毎年支用兵荒银一万九千五百六十两七钱商税银二万九百九十四两初时计口授食无虞亏缺嗣因冦势披猖兵数日増饷额不敷俱于题留剿饷内凑支至崇祯八年部议将兵荒银改充韩藩宗禄其应支防饷于本省军饷内照兵荒银数拨抵其防饷不敷者亦应仍以剿饷凑支乃本年因调到剿兵众多题留剿饷且不能支剿兵之用故不能凑支防兵节经前抚臣李乔甘学阔批行布政司措给除正项外剿兵及防兵共长支过军饷银五万四千五百六十六两零曽经前抚臣甘学阔题请开销部议以未题先支未准仍将前长支银令毋年设补一万九千余两即准作拨抵兵荒之数自九年起防饷益无着落今查九年防饷支过银三万六千九百余两原额商税银止收完八千六百有竒十年防饷支过银三万六千一百余两原额商税银止收完一万一千八百有竒其余不敷之数皆于司库那借凑支以至于今那无可那借无可借除臣于稍缓处节次裁去兵约一百七十余名马约三十余匹而实支月饷岁费尚约需三万三千余两此在户部自知为应支之数且该部既以原支之兵荒银拨抵韩藩宗禄题明以军饷拨补乃因前抚臣于额外各有长支遂恡惜刓予自臣接管并额内应支之一万九千余两亦不准支故臣不得不行该司委曲借给今所借日多该司日申详促臣请补臣以时值空匮圣明宵旰方殷逡廵不敢渎陈顷臣清有屯课银两除支三卫官俸军粮解给班价及修闗军丁盐菜与夫造器充赏之外尚可凑补此项但户部因臣见抽屯课已将应给臣剿饷扣短四万六千余两又臣自崇祯十年该部拨臣剿饷一十八万之外以后即臣兵不能遽撤其所需之饷臣矢不取给于该部臣已于清屯事竣疏中明白入告矣是臣所期以屯课济朝廷之用者固不能一树几剥以应各项之需也幸此裁站银两兵部已题允给驿合无容臣通融支用除应给之驿逓与应修理之驿逓臣酌量径给及通融动用外余有若干即凑给防兵饷银总此给秦之物一裒济间而于彼既不致虚糜于此亦不患匮乏计盖无便于此者至给过银数布政司于年终分析造册报部销筭其户部抵过宗禄原拨防饷兵荒银一万九千余两止照原数以军饷拨臣抵补其九年十年用过防饷除毎年应支军饷一万九千余两并税银外九年长支过银八千六百余两十年长支过银四千七百余两令该司照数补完其前抚臣八年长支银五万四千余两候事平水陆路通商筏税银足额陆续扣还庶透支永杜而正项亦永清矣再照站银虽属在兵部防饷虽属在户部然两部协心体国岂分彼此且此银业已给秦矣又用以饷兵兵部岂有靳焉至该部原议以十年分站银给驿三分之二未及十年以后乃秦雕攰至极非邀皇上厚泽深仁徐为培养元气何能遽复则皇上之所以濡沬而噢咻之者岂忍自十年遂已即臣之所以仰恳再造者亦非直以秦十年之自处其窘未获实沾浩荡輙敢喋喋也统祈勑部施行为此谨题崇祯十一年二月初二日具题三月初三日奉旨该部知道

　　报流寇自蜀返秦疏

　　题为微臣遵旨东截剿兵邀贼北返谨驰奏上闻并报微臣回省调度相机防击以竭臣愚事臣遵奉明旨亲督官兵在于商雒断截已经具奏并节具塘报外今于二月十一日据西庆平凤监军道佥事张京塘报同日又准按臣谢秉谦手本到臣案照先于二月初五日据汉羌营游击韩进忠塘报同日又据分廵关南道刘宇扬塘报各到臣今据前因该臣看得自闯过等贼入蜀而秦之西南半壁亦并无大冦之迹矣督臣洪承畴复提固原总兵左光先临洮总兵曹变蛟及副将马科贺人龙赵光远等劲兵盈万入蜀远讨而又驰调延镇总兵王洪及宁帅祖大弼之兵厚集于汉畧徽秦之间首尾联络以防贼之奔逸而备我之堵击臣谓尽贼在此一举矣故臣奉圣明断截商雒之责成臣亦不敢望督臣分一镇之兵以佐臣之单弱即枢臣杨嗣昌低回筹度亦似穆然于臣力之难支而臣迄不敢稍萌诿缷且有督臣不能恝然东返之奏以决我兵入蜀之行臣之区区惟日望大兵灭贼于蜀使一骑不还则蜀之危解而秦西南之患亦可以永絶矣纵臣汛守之地或以力绵偾悞致干斧钺臣甘之已不谓自臣入山豫楚之冦反徘徊未敢突犯商雒及入蜀之冦忽又尽报还秦老营已札西礼塘马已至秦州矣查各贼自至蜀中三阅月皆盘旋于川西一帯在白水江西故所失城池亦俱系江西地方川西西阻羌番东南俱阻大江川兵亦尽聚于东南故贼不能东出夔门南走叙泸设使我兵即从川西进发川兵扼堵于前秦兵驰击于后贼逃死无路势成釡鱼不谓兵从川北南下贼遂从川西乘罅而北矣此实秦之刼运未已臣之蹇劣应值此厄夫复何言据报左曹两帅似皆在贼后王帅已赴汉中倘祖帅又不能拒堵于西礼则西凤平庆势复岌岌臣见防商雒豫楚诸贼如八大王等股犹鸷伏于榖城而叶县舞阳亦报有大冦扰掠瓦背余孽复出于嵩永之间臣原不敢遽离商雒苐西凤内地尤宜急顾查原任总兵张天礼领有马兵一百余名歩兵三百余名先奉督臣檄驻咸阳臣已移文促令驰赴凤翔防御然为力几何恐不足恃臣不得不驰还省城适中调度如西贼突犯凤寳恐商雒驻防官兵逺调不及亦应预檄赴省以备发剿俟臣至省酌量缓急调取谨先据报奏闻伏乞圣明垂鉴至臣母老子独迎养则水土不宜送还则倚闾难禁臣方欲俟大剿期毕陈乞终养而今不敢请矣贼既返秦此臣报君之日非臣报母之日臣所练就兵将尽堪一试臣惟有捐糜顶踵矢不与贼俱生以尽臣戮力封疆之义倘徼天之幸稍有寸効可以称塞万一臣乃敢披沥血诚万恳圣恩以还臣身于臣母俾臣母未尽之余年得以少延臣今年方四十有六竭万死以报圣明固有日也臣无任悚息待命之至臣草疏甫毕据商雒道副使边仑塘报本月十二日酉时据本道原差徃内乡探贼舎役赵自旭等报称年前克了邓州褁去难民一百有余蒙郧县给票各回本地从榖城来正月三十日到州州官审问难民说八大王长判子二营安榖城县内一半为民一半跟随郧院招成兵马他要剿贼又有镇平县差人在内郷县探报贼情二月初二日据报县官说四大营贼闯塌天老回回扫地王兴世王俱在裕州唐县泌阳县后有河南抚按两院统领祖左二将官兵马俱在裕州驻札跟剿其四营贼并不杀人放火俱在裕州讨招安不知真假等情据此则豫楚贼情俱缓臣断截商雒之兵益应预发还省无容再计为此谨题崇祯十一年二月十三日具题三月初三日奉旨据奏蜀贼返秦孙传庭驰还适中调度并驻防商雒官兵檄令赴省备剿知道了督兵必繇川北始达川西这所奏即从川西进发取道何路还着查明具奏

　　酌议量蠲民运钱粮疏

　　题为蠲缓已奉明纶查酌万难需待事崇祯十一年二月初三日据陜西布政司呈详到臣该臣看得秦中被冦残破州县及兵荒最甚地方崇祯六七八年存留课程等项钱粮凡拖欠在民者业荷圣恩蠲免矣至于民运一项系供延宁甘固四镇军需尽蠲则邉饷亏缺可虑不蠲则灾黎输纳不前另议抵补则公私匮竭从何取办臣仰遵明旨从长确议除临巩二府属州县九年以前起存钱粮已经前按臣黄希宪具题分别蠲免又汉阴石泉二县九年以前起存钱粮已经按臣谢秉谦具题全蠲俱经部覆奉有俞旨又汉中府属九州岛县十年以前各项钱粮昨臣已疏请全蠲兹不再赘今复将其余州县酌被灾之重轻议蠲征之等差如西安府属之山阳镇安同官永寿澄城蓝田商州商南雒南九州岛县凤翔府属之陇州麟逰扶风汧阳四州县与平凉府属之泾崇等十州县庆阳府属之宁安等五州县延安府属之鄜肤等十九州岛县并兴安州及所属白河洵阳平利紫阳四县应将所欠六七八年民运钱粮全蠲如凤翔府属之凤翔寳鸡岐山郿县四县应将所欠民运钱粮在六七两年者全蠲在八年者量蠲五分帯征五分如西安府属之咸阳耀州韩城邠州长武三水淳化干州白水富平华州华阴合阳蒲城十四州县应将所欠六七八年民运钱粮量蠲五分帯征五分如西安府属之鄠县盩厔长安三原临潼同州六州县应将所欠六七八年民运钱粮量蠲二分帯征八分总之原议蠲之数原皆不能征者也祇縁民力已殚在议征之数亦未始非可蠲者也祇縁军需难缺正该司所谓万不得已之情无可奈何之势也除将蠲免过存留课程等银遵旨造册报部外臣谨会同按臣谢秉谦周一敬合词具题伏乞勑部复议施行为此谨题崇祯十一年三月初六日具题四月初一日奉旨该部知道

　　恭报东西冦警并陈剿御情形疏

　　题为恭报东西冦警并陈剿御情形仰祈圣鉴事节据分廵闗西分守河西守廵陇右并固原洮岷商雒及分廵闗内临巩汉兴监军各道所报东西贼情臣已塘报阁部讫三月初三日据潼关道按察司丁启睿塘报初四日又据邠州知州邓元复塘报又据西安府同知管三水县事孔宏燮塘报同日又据西庆平凤监军道佥事张京塘报各到臣该臣看得自入蜀大冦复返阶文臣虑其饱而愈横且有左曹等兵逐之于后恐贼即出我不意疾走西凤故臣从商雒还省内顾然犹不敢遽撤商雒断截之兵者诚以屡旨责成甚严又臣荒山久戍之苦辛不忍自弃耳及嵩卢之小丑宵奔平固之警闻复迫臣方欲移缓就急尽臣所有之兵悉索西援乃河南按臣忽有传帖驰约夹剿情事甚急且有一刻千金之嘱而灵陜之晋兵又因期毕渡河臣何敢以西援废东顾故臣先将盛畧之兵调至临潼又将李国政之兵调至省城其赵大胤及王万策之兵亦拟并调出山发之使西而今不敢尽调矣乃六队大天王混天王诸贼已从平固分道而来左曹之兵俱落贼后又两帅相倚仍与闯过相持不能分图此贼祖王之兵虽在贼前或縁道左相失今亦俱落贼后遂听其爰爰东奔据各处塘报此贼分合无常飘忽不定众寡之势似犹未确及得监军道张京之报该道哨探最真此贼尽非小弱督臣洪承畴已摘发一旅付该道分提尾逐转瞬之间此贼便当越平庆突邠干瞰淳三矣臣朝夕摩厉与贼一决正在此候其又何敢借口于商雒之断截奉有画一之责成而遂任此贼鸱张内地剽掠惟意乎苐臣之兵合之差堪自强分之未免见弱然臣不敢以弱自诿也臣且将总兵张天礼之兵移令与该道合力逼贼又严檄该道谓贼在东而兵在西且贼塘已至镇宁该道惟逐贼使东勿纵贼复西即该道之功若夫迎头堵击设竒殱剿臣当惟力是视成败利钝悉臣任之臣今将李国政王根子张文耀之兵檄繇耀淳邠干之间随西贼所向奋力迎击而发叅将解文英之兵与王万策兵分驻商雒侦探东贼以应河南之夹剿潼闗有韩合叅将王永祥兵并闗兵马歩千名堪与王万策解文英兵犄角声援其赵大允兵暂更回省并副将盛畧兵中军郑嘉栋新兵亦俱屯驻近省听臣酌量东西缓急檄发策应此臣目前调度之大畧也为此谨题崇祯十一年三月初六日具题四月初一日奉旨兵部知道

　　复级谢恩疏

　　奏为恭谢天恩事崇祯十一年三月初六日准吏部咨该臣奏为微臣清屯充饷虽効微劳过蒙异数殊恩万难祗受谨披沥控辞仰祈圣鉴事奉圣旨孙传庭清屯着劳叙赉已有成命不必辞该部知道钦此钦遵抄出到部移咨前来同日又准吏部咨为微臣清屯事竣三秦永利已兴谨彚报前后清出实在兵粮数目等事一疏该户部覆题奉旨李虞夔加一级贾鹤年等俱纪録孙传庭清屯充饷劳怨不辞着加一级仍赏银三十两纻丝二表里用昭激劝今后各抚务以秦抚真心实事为法不得自狃匮诎徒烦仰请钦此该吏部覆题查得见任廵抚陜西等处地方赞理军务都察院右佥都御史加从三品服俸降二级戴罪孙传庭加一级应加从三品查部院无从三品职级合无将本官原降二级俯准开复仍免戴罪等因奉圣旨是钦此钦遵移咨到臣巻查先该兵部核叙擒闯功次奉圣旨洪承畴孙传庭着各加一级仍俟事平彚叙钦此该吏部覆题查得见任总督陜西三邉兼摄总督河南山西陜西湖广保定等处军务兼理粮饷兵部尚书兼都察院右副都御史洪承畴系正二品今加一级该从一品合加官衔伏候圣裁见任廵抚陜西等处地方赞理军务都察院右佥都御史孙传庭系正四品加一级该从三品查部院无从三品职衔合无拟加从三品服俸等因奉圣旨洪承畴着加太子太保孙传庭加从三品服俸钦此臣连疏控辞两奉叙升已有成命着即祗受不必逊辞之旨臣具疏谢恩祗受讫嗣因大兵入汉剿贼贼攻陷石汉按臣谢秉谦具题吏部覆奉圣旨洪承畴孙传庭着各降二级照旧戴罪剿贼自赎钦此钦遵移咨到臣钦遵在卷今准前因伏念臣有怀报主无术匡时顷以力寻济否之方辄尔勉为清屯之役祗甘劳怨敢冀宠荣乃叠荷褒嘉更渥邀叙赉虽劳微赏重式蛙市骏朝廷自有机权然噐小受盈濡鹈续貂臣子宜揆涯量用是特求辞免以慊愚忱何期未赐矜原更叨温汗幸藉司衡之裁酌适协引分之吁陈即臣秩之原无可加知君恩之益未有极矧戴华衮而逭斧钺侥幸已多又曳文绮而橐精镠冒叨复甚臣惟有追前愆以省过矢竭捐糜励后効以酬恩永图称塞而已臣无任瞻依感戴激切屛营之至为此谨奏谢以闻崇祯十一年三月二十五日具奏四月二十九日奉旨该部知道

　　题潼闗设险合兵疏

　　题为设险乃能据险合兵即以増兵谨请留用工军改移营将以固岩闗以明责成事崇祯十一年二月初八日据潼闗兵备道按察使丁启睿呈详到臣巻查十年十一月三十日准兵部咨该臣奏为遵旨查奏事该本部覆题十月三十日奉旨李烨然专辖地方任贼阑入漫无扼御岂得以不繇潼闗辄议调用着革职贼出入既不必繇闗以后堵御作何责成该督抚详查确议具奏不得朦溷钦此钦遵抄出到部移咨前来已经备行潼闗道查议去后十二月十二日据该道呈详随即移咨督臣会议去后今准咨复前来该臣看得潼闗夙称天险比来贼骑冲突惟意岂河山形胜忽异则以控扼需人今不古若耳查闗城之南有平野四十里直抵南山之麓为南原与豫之阌乡壤地相错寥阔漫衍实贼徃来孔道贼入秦出豫率从此奔窜此外依山傍壑有径可行者谓之峪豫秦处处为邻而处处皆山处处皆峪然繇豫入秦之峪其通商雒道地方者纷纭不可指数其通潼闗道地方者则惟葱峪瓮峪蒲峪潼峪蒿岔五峪通华阴■〈山间〉峪乔峪构峪石堤四峪通华州苐使南原四十里之罅漏一塞则阴华之九峪俱有一夫当闗之势而闗门一帯节节皆成难踰之险矣臣又查南原四十里俱下临禁沟深峻可凭故臣与潼闗道臣丁启睿筹划经年议于原上建三堡堡与堡相距约十里各屯歩兵二百名扼守声援又置一十五墩墩与墩相距不三里各宿火器手二十名俾凭髙击打火炮之力彼此相及其堡若墩俱傍禁沟筑建又将沟旁樵牧小径刬削壁立但堡墩先完各于前数置兵于内贼即有十万之众必不敢迫近沟下此臣所谓设险乃能据险也今墩已修完八座臣又发屯课三百两檄该道严督夫役并工修筑刻日可以通完惟是三堡之剏工费颇多该臣议将潼闗卫本年应拨延宁鄜州班军一千二百一十八名暂留一年以自为计在延宁不过免催一年逋欠之班价而可使全省咽喉之地金汤永固想延宁共济有心或亦必许留不靳也至设险既周固可无需多兵然此堡兵六百墩兵三百在不可少除墩兵即以卫卒拨用其堡兵六百专令伏险邀击非邉丁不可查闗门有见在夷汉丁仅五百名即尽充堡兵尚少一百名又自堡兵而外如别无一兵非所以建威消萌故臣欲共设兵一千二百名原不为多然当此单虚匮竭之时纵兵可另募饷从何出臣查先年因冦起延北设有韩合营兵除先拨闗门三百即在今五百之内又因防饷不敷陆续逃亡调用者未行招补今止存三百二十名又马兰防兵亦因备御延冦而设俱系邉丁除逃亡调用外尚存一百名今延北宁息两地又俱非重地臣于马兰且另拨有屯兵徃守此两地之兵俱应归并闗门合之闗门夷汉丁共九百二十名再于潼闗卫兵内拨炮手二百八十名共足一千二百名以马兵六百当闗歩兵六百居堡俱付王永祥统领以其营改为潼闗营以该将改为潼闗营叅将则不烦増兵而闗门自不患兵寡矣此臣所谓合兵即以増兵也查王永祥原衔系以游击署叅将该将资俸已深勤能练达屡有战功应改为实授叅将则该将感恩图报凡可为岩闗効竭者当益无不殚之力矣夫如是则天险以人谋増胜非徒有山河百二之名兵威以地利益雄居然成虎豹当关之势自今而后贼乃不敢正视关门倘或更有窥逞该道将自当并力堵御务令匹马不得阑入脱致踈虞该道将不能辞其责然或贼从内出则难槩为苛求葢我据沟设险险俱在外不在内也凡内出之贼必先据南原非墩堡所能御且贼众动称数万亦非墩堡之军所能格又各峪之径自内抱堵固易为力若贼原在内我即有百十戍守之卒站立且难尚望其扼堵乎若该道将能出竒击剿即当据功论叙至道臣丁启睿缔造筹划为重地永远计尤备极苦心应俟堡工通完查核优叙至于商雒贼入之路不啻万径千蹊实穷于扼堵无方则所以责成商雒道者惟有预侦早报严守城池以待援兵之至而已臣谨会同督臣洪承畴合词具题伏乞垂鉴为此谨题崇祯十一年三月二十九日奉旨该部看议具奏

　　报合水捷功疏

　　题为官兵出竒扼要恭报捷音事臣提标下副将王根子等兵驰赴庆阳征剿六队等贼先檄监军佥事张京督逰击崔重亨吴国伟兵从西紧蹑贼后又檄监军佥事王文清督副将盛畧赵大允兵赴中鄜埋伏于前檄定邉副将栁汝橒从北面堵截夹剿三月十七日夜臣抵庆阳据报贼老营奔东北水饭台吴旗营贼拨精兵尚在马岭潘家寺臣传令各兵秣马的于十九日平明进兵十八日据副使鞠思让报称监军道督崔重亨吴国伟二将尚在万安监是夜臣率各兵肃队前徃约四鼓将近阜城又据报贼营已移阎家岭臣恐我兵疲劳势难追击又以崔吴二将尚在万安监距曲子驿二百余里不能遽至因将兵马撤伏阜城歇息拟俟二十日进剿十九日卯时据曲子驿禀报崔吴二将兵马于十八日二皷抵曲子驿十九日进兵臣即督副将王根子叅将郑嘉栋逰击李国政等兵驰赴夹击我兵穷追六十里贼奔东北讫臣将歩兵屯阜城二十日帯马兵至庆阳探贼所向另图进剿二十二日据监军张京塘报本职奉总督军门牌委监逰击崔重亨吴国伟统领马歩官兵一千三百余员名于二月二十六日自礼县起程赴平固追剿六队等贼三月十二日师次镇原严督崔吴二将兵马扼险设伏驱贼东奔毋使西折以便大兵就近夹剿职思贼在曲子驿若我兵直抵府城则贼必西奔遂于十四日改繇万安监接据庆阳府塘报内称贼在环县地方曲子驿马岭河攻堡抢粮久屯不去等情职思该监离贼营尚二百余里路险沟深不宜趋利遂与二将等商议令于十八日五皷起行直抵贼营十九日平明交锋贼精健五六百骑倚险迎敌鏖战多时贼且战且却诱我深入官兵已追杀三十余里恐堕贼计乃始收营当阵斩贼首级夺获大旗盔甲马匹贼本日即东奔柔远川等情臣度贼虽东遁东邉一帯人烟断絶无可抢掠恐贼乗我官兵在西或南奔合水出犯三淳遂一面发叅将郑嘉栋统兵驰赴华池襄乐堵截一面发叅将王根子逰击李国政都司张文耀各统兵驰赴合水击剿二十四日至合水青冈原遇贼大战贼败东奔臣一面檄令副将盛畧赵大允兵迎头截杀一面檄李国政王根子等兵尾贼紧促穷追二十六日忽报过天星混天星等贼自阶文透出成徽突至寳鸡臣闻警即调李国政王根子郑嘉栋俱撤兵驰赴凤寳截剿又调叅将解文英逰击王万策俱赴臣军恊剿其六队之贼仍檄崔吴二将兵从西尾追又檄盛赵二将兵从东堵御臣于二十七日自庆阳繇华池先统郑嘉栋兵南发复檄李国政王根子星驰赴援臣已塘报阁部并合水捷功附报大畧讫本日据报三月十九日追贼远遁死贼忽东忽西各处窜奔二十四日已时官兵至合水县随据乡民报称贼从羊圏沟蜂拥前来前队已过黄家崖窑离县城二十余里马兵从旁抄扑三路齐攻死贼大溃各路官兵追杀二十余里至青冈原龙王庙当斩获贼级生擒活贼夺获盔甲战马随有贼数千接战迭相迎杀自午至酉我兵奋勇战经百合羣贼调聚各山精悍设伏诱敌我兵鼓勇直前当阵砍杀马上精贼数人旗帜盔甲弓刀马匹全获死贼披靡我兵乘胜又追十余里夷汉兵丁追砍射贼落马者数十当阵斩获首级无筭前后一日五阵追杀三十余里我兵全胜收兵回营于戌时回至合水县查得都司孙鉴等斩获老营队贼混名三只手等首级六颗新营副将王根子标下守备张大成斩获小头目飞山龙首级一颗中哨都司赵祥斩获上天虎首级一颗千把总王加栋等一十九员各斩获强壮贼首级一颗夷丁毛哥则等斩获老管队黒虎贼混世龙小天神二天王首级各一颗红蓝旗材官夷丁明罕等一十五名各斩获强壮贼首级一颗新营副将王根子标下都司赵祥等夺获大天王长子雷神保年十二岁次子三家保年五岁夺获贼妇卢氏常氏刘氏张氏逰击李国政标下守备李文奎等斩获强壮贼首级八颗把总吴养纯等斩获管队贼飞龙贼头鑚天龙老夜不收张飞等首级各一颗随征都司守备路哱啰等二十一员各斩强壮贼级一颗监营逰击张承烈标下亲丁张应太等五名各斩强壮贼级一颗都司张文耀等斩获上天虎不着地小鹞子首级各一颗周永图等一十八名各斩获强壮贼首级一颗材官范广等擒获活贼三名李敬等夺获贼妇陈氏王氏以上各营官兵斩获有名贼头首级并强壮精贼首级共一百五颗生擒活贼三名贼妇六口贼子二名俱押送合水县查验明确取有印结在巻所获铁盔甲二十二顶副绵盔甲六十一顶副弓箭刀共四百二十件验明仍付原获兵丁收执各营共获马骡三百余匹分别给赏有功员役各等情到臣三十日臣行次邠州据报过混等贼已过兴咸臣先因标下赞画司务陈继泰统兵汉南疏栈报归即檄本官统民兵二千名赴口子镇扼防六队等贼出犯泾三嗣因各贼杀败东遁臣复檄本官统兵赴泾河上下渡口堵截混过各贼去后续据各县报贼已至泾三时王根子兵次政平李国政兵次宁州臣令郑嘉栋之兵改繇淳化截径于四月初一日先赴三原臣催王根子兵亦繇淳化于初四日抵三原据陈继泰塘报三月二十九日丑时探至南原有贼骑二百余已到泾阳县之南渡职亲督官兵截之于信和堡与贼相遇当阵斩获强壮首级七颗活擒一名夺获妇女二口马骡驴一十六匹头盔甲一副弓刀十三件箭刀鋴炮所伤无数等因又据各县报贼从高富东奔臣先于沿途一面檄催叅将解文英游击王万策从商雒作速前来一面调原任叅将朱国栋田时升统在省鋴炮手一千五百名赴军前俟各兵齐集即随贼所向合图大剿该臣看得六队大天王混天王争管王等贼与闯将过天星混天星等贼自秦入蜀饱掠同归而六队自负精强恶为闯将所轧因先度阳平走畧阳歴礼伏越平固直抵庆阳将为久屯之计以其地有粮可因且险足踞也臣自闻贼东犯即申约道将分汛责成誓图剿灭比东西两川之聚结报探稍真臣一面檄监军张京督逰击崔重亨吴国伟兵又择总兵张天礼所部精锐益之俾从镇原一帯张势东逐一面檄监军王文清统副将盛畧赵大允兵俾从中宜一帯鼓鋭西截又一面檄定邉营副将栁汝橒率该营精锐塞其北遁之路臣亲督中军郑嘉栋游击李国政原任副将王根子都司张文耀等兵出淳三宁真径扑庆阳迎击臣于十七日夜四鼓率各兵入庆阳府城于十八日傍晚发兵约十九日早可至贼所剿杀及行逾夜半将近阜城而守弁郝光显报称贼营又北徙三十里臣念各兵远渉已劳若趋利于百三十里外恐犯兵家之忌又崔吴两兵不能齐集因撤各兵暂憩阜城不意崔吴二逰击是日于二百里驰至突逼贼垒遂与接战臣迅发各兵应援乃兵未至而贼已望尘奔矣仅二逰击斩贼二十七级稍挫其锋犹未大创贼奔之后据险不出累据侦役报贼精兵犹出没西川而老营则已宻移东川臣虑贼欲赚我兵于西却繇东川疾走三淳乗隙剽掠臣遂檄监军道张京仍督崔吴厉兵以毖西邉之防而以郑嘉栋兵发华池以李国政王根子兵发合水侦贼南向即纵兵截击比李国政等兵方至合水忽报贼果结队而南矣两将能谋善战决机迅敏当即申严军令奋臂先登而都司张文耀素怀忠义复经枢部叙升期以死报与两将联镳同进又各率所畜夷降丁健骁勇絶伦故能迎头苦战冒险穷追殱对垒之穷凶执渠魁之孽子虽功级仅百余然皆马上精贼较袭零尾后掩杀被掳胁从岂但一可当十至所获二孽俱皆贼首大天王之爱子乃悉为我俘则我师之勇奋与贼众之狼狈固可知巳夫贼当掠蜀新归凶锋烈焰不可向迩诸将之捷使我气振而贼魄夺即内地风鹤之人心亦有所恃以无恐其有造于风雨漂摇之危秦殊非浅鲜衡功论叙似不宜较量于功级之多寡矣王根子善用蕃丁此战尤最得蕃丁之力所擒大天王二子皆其部下官兵厥功居首本官曽经题叅拟戍尚未部覆后以擒闯功奉旨另案酌议今应行免议量与湔除李国政沥血誓众殚力殚心且此战之分合有法始终不懈实赖有国政为之指麾相应优叙张文耀率偏师一枝能与二将分路齐驱勇气无前亦应并叙其原获雷神保之赵祥胡椒大王之孙成才与督阵当先冲锋斩级之兵部差官施应堂都司守备孙鉴郭鸣凤崔应举任国柱王加福等各营守备千把总张大成李文奎李秀张鹏翼李国爱苗大胜刘友元贺登第吴养纯范广许成光等蕃汉兵丁毛哥则卜桑顾髙迁孙世才卜卜户白光明等亦应并叙至逰击崔重亨吴国伟星驰赴敌突尔一战实为各将之前驱中军郑嘉栋都司张一贵与随征都司李世春泒伏南路虽未与战劳不可冺亦应纪録监军道臣张京度贼去向如在目中而徃来邀击宵征露处备极劳苦并应纪録示劝定邉副将栁汝橒曽经檄调未到或因道梗至都司郝光显始虽探贼未确继能亲尾贼后得贼情形不时驰报俱应免议其获功官兵与对阵被伤兵丁容臣动屯课银两径行赏恤至贼既东窜臣查邵庄隆益一帯荒苦至甚毫无可掠随檄李国政与王根子裹五日粮紧促贼后臣又预设盛畧赵大允两兵于鄜延候贼夹击臣私计此贼业入彀中或即其应灭之时臣忽以凤寳告警牵臣以不得不顾之内地无奈撤兵而东凤寳之贼为过天星混天星两大股及邢家米闯将两小枝乗臣在庆即星夜奔突径越泾三今且渡雒河犯同澄葢及臣未至欲先据黄龙山为逃死地臣随飞檄司务厅陈继泰扼守泾河毋纵贼渡苐贼风驰雨骤又众寡相悬未易截堵尚在可原臣草疏巳毕又据监军道王文清塘报六队大天王争管王等贼围攻甘泉县盛赵二将统兵驰援至甄家湾与贼对敌把总王万虎斩获首级一颗塘马守备张守艾等又生擒贼塘一名抓地虎中哨守备张登朝生擒争管王儿子小黄鹰余贼奔溃立解县围又招出领哨贼头一名满山红管队一名小黒鹰救获被掳难民张希春等一十五名查贼因鄜东有兵遂从西原遶走及闻凤寳告警追兵撤赴内地贼径围甘泉旋被官兵冲击北遁等情又据监军道张京塘报称贼见在鄜州西原知凤寳有警本院大兵调回惟赵盛兵在鄜州贼准备打仗职兵自西贼不堤防机会可乗拟不至鄜州俟至张村若有路可抵贼营则宻会王监军订期夹剿等情臣仍檄该二道相机期会夹剿去后又据延安府报称大天王的名髙见系延长县人于四月初一日到雒河地方卑职将王副将擒获大天王儿子二名情繇冩帖招谕去后随据大天王禀称小的因饥寒所迫求生无路今王副将将小的婴儿收住一名雷神保一名三家保未知存亡既然有命恳乞本府转报将小的儿子送出一个来相见一面必然就抚等情臣相机操纵如果渠冦大天王悔罪输诚实心乞命即准收抚阵擒孽子给渠收养再照臣计前后东犯之贼约十之八九其未东者独八队闯将一股及闯王余孽中斗星一股此外无可指数之冦夫此冦非即破蜀郡邑之冦乎今独以臣当之臣兵自甘兵而外未尝另分邉镇一旅臣饷户部原议短给臣四万而蜀饷又毫未解至乃臣之兵尚堪支贼臣之饷尚堪支兵臣在昔或属空言今一一皆可明试臣惟有殚竭臣愚以尽臣仰报天恩于万一耳再敢冐陈者臣之兵分防协击者也乃使之兼防独击岂臣所敢诿缷倘旦夕各总镇念臣孤危皷义东援乃臣之至愿然而必不能遽至也即一二月内或至而兵又疲贼又道矣向臣请与督臣分地分兵东西分剿度兵力贼情必应如此时枢臣杨嗣昌迫欲灭贼以西安无贼恐臣意在规避其所举以责备臣者实疆臣之通病且臣奉有不得分畛画疆之谕旨固未敢更有渎陈今贼之大势八九在东止闯将一股在西以四总镇及各副将叅游之全力图之自应刻期殄灭其东邉之贼纷纭正甚殱除量非易易臣今复申前请自与规缷无渉伏乞圣明速勅该部复议贼势虽尽在东督臣剿灭闯贼之后不必尽发各总兵于东臣止愿分一镇携原食剿饷东援其余兵将尽在西暂时休息俟臣将各贼驱剿西遁督臣即督西兵迎头急击即不能使贼尽灭又必驱之使东倘贼复东折臣仍以臣兵及一总镇之兵迎击于东即不能使贼尽灭仍必逼之使西而督臣仍以西兵迎击如是则我静贼动我逸贼劳我饱贼饥徃还数次使贼疲于奔突而自不可支矣至应分汛地或即照臣前疏区画或枢部另为酌议其应分东援之镇必应于曹左两镇择拨一镇以两镇之汛地兵马皆与臣尚相关渉臣调度为便也臣向以尾贼亦可灭贼苐视尾贼者如何人耳今尾贼诸将官且忽失贼之处贼何能灭也故臣又谓灭贼要着必应如此如苐与贼俱骛臣不知奏效何日矣伏乞圣鉴施行为此具本谨题崇祯十一年四月初七日具题五月初二日奉旨该部看议速奏

　　报冦孽率众投抚疏

　　题为冦孽率众投抚谨报解散安挿确数以祈圣鉴事先于二月二十九日据监军道佥事王文清塘报贼首一朶云等四名率众投抚等情据此臣一面檄行监军商雒二道仍行山阳县审察如投抚果真即令解散安挿已于三月初三日塘报阁部讫今于四月初五日据山阳县知县常吉申报又据商雒道副使邉仑塘报各到臣该臣看得山阳地方与上津接壤一朶云等盘踞上津六郎关一帯出没肆掠于商雒为卧榻之贼一为官兵追迫輙遁入商雒其视商雒又逋逃薮也自秦兵驻防商雒贼营窟之计已穷而游釡之势日促故其化豺狼为鸿雁易牛犊以剑刀岂真悔罪慕义盖实无可奈何此正枢臣杨嗣昌所谓形格势禁之明效也苐恨荒山兵难乆处又秦冦殊多臣以有数之兵随贼四应不能逐日守山然有此五百人之投戈则我兵数月之苦守非徒然矣今据该县册报招抚过共五百一十九名内解散归各原籍者一百九十七名见在该县给田耕种者三百二十二名造具姓名籍贯清册前来固可无虞反侧永保辑宁矣其在事监军道王文清商雒道邉仑山阳县知县常吉应请议叙其差委员役小王虎刘应祥史邦遂杨世重张秀等臣酌量给赏外伏乞圣鉴勅部施行为此具本谨题崇祯十一年四月初七日具题五月初四日奉旨该部知道

　　报澄城捷功疏

　　题为大冦合股东犯官兵齐力奋剿仰仗天威恭报竒捷事照得大冦过天星等自凤寳东犯直越泾三富同在澄城县地方抢掠臣先于庆阳闻警驰回追剿料贼欲倚黄龙山盘踞为害臣亲提官兵夜渡雒河驰至澄城分兵五路按期进发于四月十三日在杨家岭虎儿田冯原等处大战获捷斩级千余生擒活贼及夺获男妇盔甲器械马骡无筭先于阵前差报部科讫今于本月十九日据潼闗兵备道丁启睿监军道王文清塘报准副叅逰都郑嘉栋等牒报三月二十六日过天星等大伙自蜀入秦突犯凤翔蒙抚院与按院檄令监军道督副将赵大允盛畧两营官兵从间道南下一面督率郑嘉栋李国政王根子张文耀等营各官兵前徃凤翔迎头截杀兼程驰至邠州据报贼已过泾三一面檄调原任叅将解文英游击王万策各统驻防商雒之兵同管饷西安抚民同知王明福前来合剿抚院复繇三水淳化至蒲城贼已繇同州地方晋城渡雒河意欲盘踞黄龙山一帯抢掠贼倚北山为营湏于东西两面并正南一路会兵齐进方可制胜随檄监军道督甘兵自中部宜君繇白水径抄黄龙山先据险要以扼贼路复檄潼关道督潼关精勇营自朝邑驰赴澄城合剿令原调商雒驻防游击王万策统领甘兵并原任叅将朱国梁统领屯兵星夜驰赴黄龙山与监军道所统赵盛二副将合兵檄令赞画司务陈继泰统兵扼雒河管饷同知王明福督叅将解文英及田时升驻蒲白以防贼溃抚院随于初十日酉时督领副叅逰都郑嘉栋等兵自蒲赴澄三更至雒河蒙抚院不避危险策马先渡各官兵联络过河五更入澄城兵马尽伏城内不许一人出入以泄兵机宻探贼营住县北沿山一帯冯原刘家凹刘家圪老南北赵庄上下弥家村党家庄虎儿田等二十余村首尾七八十里烟火相望联络不絶离澄城县七十余里随准监军道移会郑嘉栋等并督赵大允盛畧兵繇白水■〈走赞〉行一百八十里亦于十一日寅时到黄龙山屯兵夹剿约以鸣炮为号随蒙抚院绘图分兵四路其黄龙山之兵专堵黄龙山一路各照泒定村庄一齐剿杀随分马歩官兵八百七十员名炮手五百向东路剿杀武安村髙原村雷村寺庄之贼分马歩官兵一千一百一十八员名炮手二百四十有三赴西路剿杀宻石南北赵庄上下弥家村党家庄沟西上下村之贼又分马歩家丁八百二十一员名炮手五百分中路剿杀何家庄罗家凹杨家岭虎儿田乔庄之贼又分夷汉马兵四百余员名赴河西剿杀冯原刘家凹之贼督家丁一千五百八十三员名从黄龙山约会夹剿于十二日黎明潜至贼所申明号令贼已知觉将老营打发起身惟留精兵迎敌职各官兵照依泒定汛路村庄一拥齐冲死贼遁走官兵乘势追砍叅将郑嘉栋都司张一贵李世春等从东抄杀逰击李国政都司张文耀等从西路杀入副将王根子守备胡安等从中路杀入叅将王永祥从河西冯原一路追杀官兵力战死贼大败官兵穷追逼贼老营贼护老营益拚命死闘官兵齐力围攻当将贼老营冲开副将王根子家丁池化受将过天星亲姊张氏擒获其余擒斩射伤砍杀及落涧堕崖死者不计其数贼溃径向黄龙山奔遁尘土障天监军道督副将赵大允盛畧郭鸣凤等同王万策塘马哨见尘起知大兵从东南杀来即于马上传谕诸将士务要勇徃接杀各官兵无不踊跃直从黄龙山杀下信炮相接赵大允盛畧领官兵奋勇扑砍死贼惊见我兵从山头杀下复向东奔赵大允亲执白旗领冲锋官丁同盛畧一齐赴杀与李国政领李文奎李国爱等兵会合一处冲杀愈勇死贼弃马滚沟阵前喊称我过天星混天星从来未吃此亏乃复将各哨精兵传合一处■〈扌弃〉命抵当时已过午各路又将新造白甲官兵直扑贼中砍杀贼愈不能支遂奔石堡川又上射公山五路官兵齐力赶杀仰面上攻鏖战时已至申逰击李国政谓此战必湏穿搅贼营方可尽殱即领本官内丁二队喊杀直入贼中射杀穿红蠎甲贼头一名死贼大溃时巳至酉馘斩死贼千余滚跌及帯伤死者无算余贼哭泣逃奔有不入大营四散落草者亦不计其数天色渐晚乃鸣金收营监军道仍督赵大允等兵回黄龙山防贼暗窜白富各营收兵回营查得中军叅将郑嘉栋所部官兵斩获强壮贼级一百八十四颗生擒活贼五十六名夺获马骡五十五匹头妇女八口铁盔甲三十六顶副绵盔甲一十九顶副弓箭刀共六千一百三十五件阵亡家丁宋学孔等四名重伤家丁张英等九名轻伤家丁王天柱宁有德二名后左营逰击李国政所部官兵斩获贼级二百八颗内官丁李文奎等斩贼头目领哨老管队一撮风等首级二十二颗强壮贼级一百八十六颗生擒活贼八十名妇女十口夺获马骡三百二十七匹头铁盔甲四十二顶副绵盔甲七十三顶副弓箭刀一千二百一十四件阵亡随征把总一员王国武夷丁一名萨竒勒新营副将王根子所部官兵斩获贼级二百二十九颗内官丁王建都等斩贼头目领哨老管队虎头大王等首级二十八颗强壮贼级二百一颗生擒活贼四十一名妇女二十二口夺获马骡三百二十匹头铁绵盔甲一百五十顶副弓箭刀三千四十件阵亡夷丁阿桑等二名重伤官丁张一凤等九员名轻伤家丁一名中营都司张文耀官丁斩获贼级六十二颗内官丁范广等斩领哨老管队青背狼等首级八颗强壮贼级五十四颗生擒活贼一十二名妇女四名夺获马骡七十三匹头大旗一杆铁棉盔甲五十五顶副弓箭刀一千四百六十件铁鞭一十一根潼闗营叅将王永祥所部官兵斩获贼级一百二十七颗内官丁艾登举等斩贼领哨老管队红狼等首级九颗强壮贼级一百一十八颗生擒活贼三十一名夺获马骡三十一匹头盔甲弓刀器械共三千三百一件重伤官丁马蛟麟等九员名轻伤家丁李贤等七名澄城县乡兵斩获贼级三十五颗前右营副将赵大允所部官兵斩获贼级八十二颗内官丁郭鸣凤等斩贼头目管队明楼等三十颗内守备赵完英斩级一颗面刺大王二字据生擒活贼黒鹰认识系混天星哨头领三千人强壮贼级五十二颗生擒活贼二十四名妇女八口夺获马骡二百五匹头盔甲五十三顶副弓箭刀撒袋共二千二百一十二件重伤官兵张我耀等二名甘营副将盛畧所部官兵斩获贼级三十二颗内官丁辛土谷赤等斩贼头目新天王等首级一十一颗强壮贼级二十一颗夺获妇女二口马骡一百六十一匹头盔甲三十六顶副弓箭刀器械俱全阵亡家丁刘尚仁等六名甘营游击王万策所部官兵斩获贼级五十八颗内官丁刘建勲等斩贼头目下山虎等首级二十二颗强壮贼级三十六颗夺获马骡一十八匹头阵亡千总一员葛卫国家丁一名李进监军道守备朱贡瑞等斩级五颗生擒活贼一名夺获马骡九匹头黄龙山守备贾竒珍内丁袁汝钦等斩获首级一颗生擒活贼一名守备吕承诰斩级一颗丘加遇斩级一颗以上各营通共斩级一千二十五颗内据生擒活贼来虎黒鹰等并贼妇认出各营官丁李文奎等斩获有名贼头目领哨老管队一撮风等首级一百三十颗强壮贼级八百九十五颗生擒活贼二百四十六名俱当阵乞降解验审明各给免死票发回原籍夺获妇女五十四口俱发澄城县招谕亲属认领其所获功级验明发该厅县收贮仍取印结附巻讫各营夺获马骡一千一百九十九匹头马匹堪用者给兵丁准自备入营骑征骡头堪用者留营给价充官运粮其马骡并驴不堪者分赏有功并原获及同队同伍兵丁各营共夺获铁绵盔甲四百六十四顶副大旗一杆铁鞭一十一根弓箭刀撒袋共一万六千三百六十二件仍令原获兵丁收执随营应用阵亡后左营把总一员王国武甘营千摠一员葛卫国各营蕃汉兵丁宋学孔等一十四名阵失并射死各营官马三十一匹自马一十五匹重伤官丁徐成等四十员名轻伤官丁岳友才等十员名重伤官马一十八匹自马一匹轻伤官马六匹等因塘报到臣该臣看得过混两冦众盛精强并称雄于诸大冦之中烈熖凶锋不可向迩八年之覆曹帅九年之陷俞帅十年之衂祖帅皆两冦之为也今复掠蜀饱还声势益横又有邢家米闯将等诸小股为之羽翼乘徽秦夹剿之稍踈遂继六队大天王争管王混天王之后分道东窥知臣有事庆阳輙直抵泾三及臣未返西安遂飞越同合屯札澄城将倚黄龙山为负嵎地臣闻警驰追算贼幸中以我兵先发据山使彼众计穷营窟臣复提旅亲征衔枚宻进河山难渡臣即率众投鞭曙色未分兵已入城息鼓乃为精选向导细画地形分兵分寨期于一网兼收为冲为援毋令针芒或漏严门禁以防预泄得奸谍而破狡谋二皷出师五路向贼平原万队既若输地以来髙岭一军又巳从天而下贼惊駴莫测应接不遑加以士卒尽选练之骁雄号令遵申明之约束故能奏功一鼓斩首千余擒降累百死伤溃散及所获甲马器械不可胜记过混二贼仅以身免此实秦中剿贼以来未有之大捷也非赖皇上圣武旁昭神谋远运及朝臣计划周详枢部指授尽变与夫督臣同心共济按臣新任协恭岂臣之区区所能办也臣受寄岩疆奄及二载无禆戡定臣罪实深臣不敢借此自赎至于在事道将与行间材武如不为破格优异恐无以作奋新之气而鼔乐効之心故臣不得不以赏不逾时之旷典仰恳皇上立沛恩纶勅部甄叙如潼关道臣丁启睿分廵闗内监军道王文清俱应优叙臣标下中军叅将郑嘉栋徃来策应所获功级累累后左营游击李国政奋锐先登誓以死图报身中七矢而鏖战益力且部下所获功级最多新营原任副总兵王根子冲锋破阵功级独多于各营且合水之役俘获大天王之二子今又俘获过天星亲姊张氏查张氏有夫混名二虎子混名大星宿俱以惯战得名贼中过贼倚之如左右手张氏既获则过贼气夺而二贼皆可间之使为我用前右营原任副总兵赵大允设伏山上进兵悉如期会潼关营叅将王永祥率关兵驰至独分沟西一路掩击得胜逼贼使就我夹击而获级且多中营都司佥书张文耀所部降丁仅一百四十而毎战必扼要争竒都司佥书张一贵擐甲临戎能使千人自废甘营副将盛畧提甘营马歩一千虽获级较少然与赵大允联镳并进能无失夹剿之期原任太平堡守备加衔游击王万策繇商雒远至兵不及食息马不及饲秣即毅然随剿而获级差多以上各将均应优叙内王根子原任蓟镇马兰副总兵都督佥事降三级又因陜西剿贼题叅拟戍尚未部覆前以擒闯功奉旨另案酌议昨合水捷功臣已题请量与湔除赵大允以原任陜西流曲副总兵题叅遣戍前以殱蝎功部题奉旨戍案量与湔除以上二员俱应量予复职王万策新经甘肃按臣纠叅奉旨提问应照从轻量拟俾杀贼自赎张一贵前因蓝田兵叛奉旨戴罪剿贼自赎应免戴罪督阵兵部差官施应堂标下旗鼓都司王国栋随征都司孙鉴郭鸣凤守备胡安崔应举原任叅将郭清原任逰击张承烈分营督战鼓勇直前内施应堂王国栋孙鉴郭鸣凤胡安崔应举六员应各加一级郭清以原任寕塞叅将被劾奉旨提问拟徒相应论功末减张承烈以原任红德城游击被劾奉旨革任回卫相应论功叙用中营中军李毓椿千总刘吉明臣把总马负图后左营守备张鹏翼李文奎千总李国受苖大胜吴养纯前右营中军守备党威千总李遇春郭永寿武大定拓应卿新营中军王建都实授都司赵祥千总张大成潼关营千总马蛟麟以上十八员跃马当先摧锋斩鋭俱应加一级中营随征都司李世春千总杨王庭把总鲁典鲁宗用陈自兴后左营中军守备李秀守备杨豹路哱啰路着太千总罗国用把总贺登第刘友元随征守备杨成材官王友苍前右营千总赵完瑛新营千总杜成禄中营张文耀下千总范广把总牛希才潼关营中军艾登举把总刘福禄监军道下中军守备锺鸣丰把总孔珠甘营盛畧下守备杨奎光甘营王万策下千总席大卿黄龙山驻防加衔守备贾竒珍以上二十五员戮力苦战馘斩功多并应纪録原任叅将解文英田时升从商州调剿兵马急趋奔疲臣因令伏兵蒲城以防贼溃虽未交锋劳不可冺应俟彚叙驻札黄龙山西延捕盗同知徐文泌管饷西安抚民同知王明福澄城县知县傅应凤蒲城县知县田臣管饷咸宁县县丞喻品叅谋武清周雷鸣时或拨防兵随营协剿或选向导审察地利或转运粮饷备办军需并应叙録内武清周以原任知县被劾遣戍臣稔其素有才干故以叅谋委用今本官随征已久颇多劳绩至自募丁健杀贼立功所骑战马亦皆本官自备费殊不赀亦应量与湔除其各营斩获首级应请照兵部题颁新例毎颗给银五两用示鼓劝臣查有臣前题降丁拓攀髙两次掘获窖银三千三百余两堪以动用除即先照向来旧例毎颗赏银三两俟钦赏颁到仍照新例补足其阵亡后左营把总王国武甘营千总葛卫国均应议恤内王国武以所乗战马付之主将歩战殒身尤宜厚赠以旌忠义至标下赞画司务陈继泰虚怯无当本官倚借京衔鸱张于桑梓之地官民上下罔不侧目钱粮出入亦不清楚伏乞圣明勅部察议为此谨题崇祯十一年四月二十二日具题五月二十日奉旨奏内有功及阵亡员役该部核议叙恤钦赏银两着即给发陈继泰并即察议速奏

　　报官兵迎剿获捷疏

　　题为狡贼闻风先遁我兵迎剿获捷恭报调度期会情形仰祈圣鉴事照得流冦过天星混天星等自澄城大创后与六队争世王等俱奔窜延安地方臣因西安麦秋未毕将标下官兵分布白蒲富耀等处扼防五月初四日据分廵关内监军道佥事王文清塘报延贼苗头已向鄜州地方臣即檄调派防白蒲富耀各官兵俱赴中宜堵击并移会总兵左光先统兵自凤翔驰赴庆阳夹剿臣亦于即日赴中宜调度繇三原耀州行次同官县欲候兵齐即从中宜进剿初七日据宜君县塘报贼于初六日三更发老营奔马兰等处精兵天明亦去等情臣因贼势西奔恐兵从中宜尾追不能殱扫且虑贼从马兰突犯泾三一面督发逰击李国政统兵自同官驰赴中宜从东防击臣仍返耀州督发中军叅将郑嘉栋原任副将赵大允叅将解文英等兵驰赴三水扼堵并移会总兵左光先自庆阳截剿去后初八日又据塘报昨初七日探贼老营奔西北今仍折回店头蘓家险等处等情臣查贼屯店头等处惊疑不定官兵一至贼非西奔庆宁必南犯三水我兵宜三面约期紧促使贼遁逃无处随檄监军王文清监督副将叅逰郑嘉栋赵大允解文英王万策等兵从三水真宁扼剿以防贼溃臣亲提副将王根子都司张文耀等兵赴中宜与李国政之兵约于十四日从中宜进剿复移会该总兵亦于十四日驰赴隆坊进击贼溃势必南奔三真彼中有郑嘉栋等兵扼堵店头隆坊之兵创贼之后即乗胜追击苐虑贼情瞬息变幻兵机遥度为难仍宜随机应变俟兵至隆坊店头该总兵与臣彼此移会进剿的期如东西各有可乗之机期会可以无拘即随便图之去后十一日臣抵宜君据报贼知官兵至老营已奔老山惟过天星等精兵在于隆坊西北侯村河李家凹太平原等处打粮十二日臣抵中宜部议于十四日发王根子李国政等兵从隆坊进剿十三日卯时准左总兵手本回称本镇从合水邵隆进剿则宁州西华池无兵贼乘空逸出我兵返殱不及昨蒙军门手扎内云曹祖两总兵初四日自秦州起身走固原计十四日可到庆阳若贼转向张村邵隆北路自有曹祖两总兵堵截本镇准于十四日至贼驻之处剿杀请乞贵院提兵北进使贼同时两面受敌首尾难顾可藉运筹而成大功期会固如此议约但贼情变幻若早晚离店头西犯保安芦保则本镇兵近贵院兵远应遵宪檄所云东西各有可乘之机不拘期会随便而图之矣等因又据李国政塘报太平原之贼于十二日夜从猿猴神岭入山奔窜距官兵已远难以穷追臣随查此山人烟断絶不惟官兵未易深入即贼亦难久居势必出山奔突非西遁合庆环固必南犯真宁三水臣复移会总兵左光先督兵从西视贼所向如西奔合庆则该镇就近迎头截击如从合水北窜环县固原则该镇急移曹祖二总镇于彼处极力扼剿如南奔真三则有臣预发郑嘉栋等兵足资堵殱使贼不得西奔南窜务逼东折臣督兵从东扼击贼一再徃返掠粮不得困饿待毙可以尽殱移会该镇并咨督臣去后十四日又据王根子李国政等报过天星等知官兵于十二日到中部县贼于本日夜二更俱起营西奔繇猿猴神岭柏树店大山犯庆宁合水等处去讫等因十五日据监军王文清探报十二日左总兵在罗山镇打仗得功贼已大败奔骆驼巷徃东南中部地方等情臣查过天星之贼十二日二鼓方始西遁该镇所杀之贼必系混天星一股且各贼自闻兵西遁并未东折恐贼从西奔窜复移左总兵会查堵剿去后十六日准该镇手本移称本月初十日准贵院手本过混等贼折回店头蘓家险等处约会十四日彼此进兵以期夹剿等因到镇准此本镇随遵照指授启行间忽于本日申时据报初九日贼塘数十骑出骆驼巷徃芦保儿岭看路情形亦具报矣十一日寅时复据报贼于初十日卯时经过骆驼巷径徃芦保岭罗山阜去本镇即日取道襄乐秣马午时肃兵潜进十二日黎明驰至罗山阜贼已起营追至罗保岭官兵奋勇力战斩首二百七十颗生擒五十六名审据活贼口供西来者系混天星新天王张妙手三家之贼畏怕贵院雄旅迫剿故奔西躱避其过天星之贼走张村邵庄隆益至合水相合又有言驻札隆坊求讨招安其混贼被杀之后或奔合过贼亦不可定本镇列营罗山阜分投差拨严探看犯某路即行紧追至于过天星未知果约去合水抑尚驻隆坊请受招安如去合水本镇自应追杀如驻隆坊另听调度等因准此查臣十一日据报贼知官兵至遂发老营已奔老山止有过天星精兵在隆坊西北太平原等处打粮是晚臣督王根子张文耀兵驻宜君因过天星投禀赴臣乞抚臣以我兵不能即至贼所故给与谕帖以缓其遁令其悔罪自决及十二日臣抵中部各贼遂于是夜西遁非过贼假抚探兵则知混贼被创急遁合营除臣复移该镇贼如西奔合庆该镇就近迎击贼如北窜环县固原该镇急移曹祖二镇扼剿如南遁真宁三水有臣预发郑嘉栋等兵堵殱贼如东折臣从鄜中之间督兵扼击使贼徃返延庆荒山中掠食无所逃生无路即可尽殱外该臣看得过混等贼自澄城被创北奔蹲伏延安一帯惕息不敢南下者半月余矣兹以延地荒苦无粮可掠乃从甘鄜遶出分突中宜恐臣之标旅又忽飊驰迅击惊栖不定到处窥探臣甫次同官而彼巳西奔臣复返耀州而彼又折还比臣提师再进而彼益闻风急走虽臣许抚以缓之亦不能使之少需故竞乘夜奔逃矣幸臣三方之布置颇预累次之申约已明混贼先奔一日至罗山阜适与镇臣左光先及副将马科兵遇迎头一击斩级二百七十颗生擒五十六名贼遂大溃贼以东南俱有官兵故未敢折鄜中瞰三淳度必驰合过贼并突庆阳据左镇移文称曹祖两镇于五月初四日自秦州启行计十四日可至曹镇素为贼惮又有祖镇佐之以并力此路贼自不能爰爰逸去也臣查鄜州百里之西合水数十里之东真寜百里之北庆阳东川之南横竖约三四百里弥望荒山掠食无所贼藩触此中万难久处非西突合水走宁邠镇泾则东返鄜州折甘延中宜非南下真宁突三淳泾三则北越庆阳奔环县固原苐使臣兵能扼之于东南各镇兵能堵之于西北各勿纵令贼逸并断其出掠之路贼窘促坐困杀食牲畜一尽惟有束手就死而已枢臣所谓虽有十万之众难禁三日之饥正此地此时灭贼之要着也至延北之贼惟六队争管王二股盖自合水贼衂混天王以溃散失羣西遁顷报自环庆折还必已附入过混之营大天王因二子被擒已经投抚止余六队争管王彼中悉索镇堡官兵自能辧之若汉中虽报闯将复繇畧沔犯宁羌然据各镇塘报闯将自河洮屡创之后所余无几自难复振倘徼天幸过混旦夕就殄余贼次第可灭三秦庶有荡平之期矣除臣移咨督臣并移会左镇及申饬臣标下各将郑嘉栋等各严加堵扼及左镇捷功俟查明题叙外为此谨题崇祯十一年五月十七日具题六月十四日奉旨知道了该部知道

　　报三水捷功疏

　　题为驰报捷功以纾圣明西顾之忧事照得混天星过天星米闯将等各股大冦繇延安折犯中宜臣驰约剿师与臣标兵四面围贼以标兵分任东南二面臣亲督游击李国政原任副将王根子等兵于东面逼贼以臣中军叅将郑嘉栋原任韩合叅将解文英原任副将赵大允甘营原任游击王万策于南面候剿贼从合水突出总兵左光先曹变蛟等从庆阳驰追贼折三水邠州马兰等处郑嘉栋解文英赵大允王万策等两日三捷擒斩约一千名颗投降男妇六百臣复介马亲督王根子等兵繇中部宜君赵和尚寺马兰一日夜行二百五十里入山搜剿又收降大掌盘子混天星邢家米闯将火熖斑就地飞刘秉义等并过天星领哨通天柱尖儿手等及各营领哨管队精兵与随从男妇约二千五百余人溃散无筭先于五月二十一日差官报部科讫今于本月二十四日据监军道王文清塘报准标下中军副将叅游郑嘉栋解文英赵大允王万策塘报混天星过天星邢家米闯将等贼繇泾三东犯至澄城地方四月十二日我兵擒斩一千二百余名颗已经塘报讫死贼狼狈北遁延安蒙抚院以西安二麦正值收获恐贼复南下繇东必犯韩合白蒲繇西必犯同耀淳三仍宜分布扼防随令监军道亲督叅将郑嘉栋原任副将赵大允扼防白蒲东援韩合逰击李国政原任副将王根子都司张文耀扼防富耀西援淳三又蒙移会延绥抚镇发兵从延北剿杀于五月初三日据报混过等贼自雒奔鄜苗头西向中宜本职等极力堵剿又蒙监军道调取泒防白蒲富耀及蓝田驻防原任叅将解文英雒南驻防游击王万策各官兵俱赴中宜堵击并移会左总镇统兵自凤翔驰赴庆阳夹剿本院亦于即日繇三原抵耀州先提游击李国政原任副将王根子官兵行次同官县欲候兵齐即从中宜进剿初七日据宜君县塘报贼探知官兵将至于初六日三更将老营先奔马兰等处精兵天明亦去蒙本院因贼势西奔恐兵从中宜尾追不能殱扫且虑贼从马兰突犯泾三一面督发游击李国政统兵自同官驰赴中宜从东防击本院仍返耀州初八日又报贼仍折回店头蘓家险等处蒙本院檄因查贼屯店头惊疑不定官兵不至贼非西奔庆宁必南犯三水我兵宜三面约期紧促使贼逃遁无所其中宜一路本院亲督进剿无用多兵除量提游击李国政副将王根子官兵及都司张文耀家丁先赴中宜从东进剿其余四营官兵应赴真三截剿并移会左总镇督兵自庆阳驰赴隆坊从西进击然贼情瞬息变幻兵机遥度为难仍宜随机应变如东西各有可乘之机期会可以无拘即随便图之该监军道亲督中军叅将郑嘉栋原任副将赵大允叅将解文英甘营游击王万策各官兵驰赴真三分布设伏扼防南奔仍急督四将远行侦探极力堵剿务期一鼓殱扫万勿致贼遁逸蒙此监军道即移会本职等俱要仰遵抚按两院宪檄鼓锐出竒擒渠扫党灭此朝食准此侦剿间十一日本院兵至宜君据报贼知兵至遂将老营发奔老山止有过天星等精贼在隆坊西北太平原等处打粮是晚过天星等投禀遣小贼管来子赴院乞抚本院以我兵不能即至贼所因给与谕帖以缓贼遁令其悔罪自决及本院抵中部据报各贼遂于是夜西遁蒙本院檄云十三日准左总镇手本覆称本镇从合水邵隆进剿则宁州西华池无兵昨蒙军门札开曹祖两总兵初四日自秦州起身计十四日可到庆阳若贼转向张村邵隆北路自有曹祖两总兵堵截本镇准于十四日至贼驻之处剿杀请乞贵院提兵北进期会固如此议约但贼情变幻若早晚西犯本镇兵近贵院兵远应遵宪檄所云东西各有可乘之机不拘期会随便图之准此查贼已西遁本院复移该镇贼如西奔合庆该镇就近迎击贼如北窜环固该镇急移曹祖二镇扼剿贼如南遁真宁三水有本院预发郑嘉栋等兵堵殱贼如东折本院从鄜中之间督兵扼击使贼奔突无路掠粮不得困饿待毙即可尽殄除移该镇查照督兵堵剿并移会军门及按院外该道速督各将远侦堵剿务期殱扫不得踈纵蒙此本道即移会各将遵照十三日据报十二日左总兵在罗山阜打仗贼败奔骆驼巷徃东南中部地方蒙本院于十五日接报查贼闻兵西遁并未东折中部地方亦未报有贼警恐贼从西奔窜复一面移文左总镇会查堵剿一面檄监军道即督各将确探堵剿俾贼不得遁逸蒙此即移各将严加侦剿又蒙本院令箭传谕庆宁一帯已有左曹等镇兵马足能堵剿各将宜驻三水马兰防剿等因该本职郑嘉栋解文英驻防三水赵大允王万策驻防马兰各督士卒侦剿间本月十八日午时据贼头哨已至湫头原一帯直奔西南等情该本职与解文英会议过混等贼素称狡悍我兵当分两路夹击出竒制胜使贼前后受敌当即飞移赵大允等知会十九日本院中军叅将郑嘉栋统领该营都司张一贵等官兵八百余员名本院叅将解文英等统领官兵八百余员名并会同西安府同知孔宏燮发该县乡兵五百名繇三水地方迎头进剿本院监营原任叅将郭清等官兵七百六员名并监军道中军守备锺鸣丰随征家丁五十名甘营游击王万策统领官兵四百九十余员名俱从马兰赴邠州地方当先邀击并飞报抚院讫本日寅时贼果漫山塞野蜂拥而来本职等以逸待劳预布官兵扼险设伏更番迎敌贼率精兵扑战我兵奋勇鏖战我之伏兵冲出贾勇砍杀贼不能支郑嘉栋所部官兵当阵斩获贼级一百五十七颗生擒活贼一百一十二名妇女二十口夺获马骡一百六十七匹头弓刀箭五百六十件铁绵盔甲八十五顶副余贼披靡奔窜我兵驰追有掌盘子刘秉义等率领男妇约四百名口跪伏马前乞命职等遵檄准收投抚叅将解文英所部官兵斩获贼级一百六十五颗生擒活贼七十名妇女二十三口夺获马骡一百六十一匹头铁绵盔甲七十二顶副弓箭刀一百五十二件三水县乡兵加衔守备陈登盈等斩获贼级四十二颗余贼分为两股混天星一股奔去马兰宜中赴抚院军前投抚本职等即飞报本院发兵驰赴马兰剿抚过天星一股奔去西南史家店地方知彼处已有赵王二将官兵在前截剿正中本院分路截击本职等仍催兵向前追杀使贼不知前有伏兵一意奔窜该副将赵大允游击王万策哨贼已至遂于前途披杀贼且战且走我兵贾勇扑砍贼皆溃窜我兵追杀四十余里副将赵大允所部官兵当阵斩获贼级四十二颗生擒活贼五十二名夺获马骡一百六十五匹头撒袋二十一副弓箭刀五百六十四件王万策所部官兵斩获贼级一十二颗生擒活贼一名夺获马骡九匹头紬绵铁甲一副弓箭刀四件副贼之滚沟落崖者不计其数时天晚不便前追收兵暂屯南河村甫二鼓赵大允等传令兵贵神速急宜乘胜追剿各兵褁粮已毕有贼一股溃折三水炭店沟地方二将复督各兵连夜驰追于二十日寅时贼仍出死力回敌我兵一齐冲杀贼不能支■〈扌弃〉命从邠州地方奔西我兵因连战两日又兼大沟阻隔收营查得赵大允所部官兵当阵斩获贼级八十七颗生擒活贼八十一名当阵乞降混天猴通天柱等男妇二百名口夺获马骡一百三十匹头弓箭刀二百四十件绵盔甲一十八顶副游击王万策所部官兵斩获贼级一百一十一颗生擒活贼六十四名夺获马骡九十四匹头弓箭五十七副刀三十五把绵甲九副监军道标中军守备锺鸣丰等斩获贼级七颗夺获弓箭刀一十七件骡一头是日本院据西路塘拨传报赵大允等统兵已赴邠州地方截剿恐贼西邉被杀奔突马兰一面檄令游击李国政统该营官兵仍在中宜地方扼贼北奔一面亲督副将王根子中军王建都等自中部驰赴宜君先令蕃丁飞赴马兰哨探入山搜剿比有贼头大掌盘子混天星的名郭汝盘邢家米闯将的名米进善被各兵追杀窘迫欲赴军前投抚行至马兰山后刘家店各贼以本院驻节中部相距窵远复怀疑畏及前哨塘拨哨见王副将塘马夷丁回报前途又有黄帽达子截剿混天星等惊惕无措遂率伙众约二千人奔赴马兰城下具禀投降随谕各降丁赴赵和尚寺空堡内蔵驻候抚院明示裁夺适本院差官至彼混天星与米闯将随具禀帖内称小的等原系良民因连遭荒旱逼在迷途万死难赎小的等前在中部有乞抚之心但众口难调今幸陈把总说抚院奉旨招安小的等众情愿投生等情蒙本院令副将王根子驰马止兵暂退于玉华二十里本院单骑至赵和尚寺抓山虎等率众罗拜马前哭声震天叩头乞抚蒙本院宣谕朝廷恩威俱俛首倾心乞命俱准收降又有小掌盘子火熖斑就地飞等原领约五百人逃匿山内亦即出山投降俱一体准收本院仍即起马日驰二百五十里三更复抵三水仍令将混闯等贼营男妇约二千五百人俱赴三水县点名安挿查得各营官兵通共斩级六百二十三颗在邠州地方所斩者该州验明收贮在三水地方所斩者俱摆列通衢蒙本院并监军道饬三水县验明收贮取有印结附巻共生擒三百八十名夺获妇女四十三口共收降三千五十名口内大掌盘子混天星的名郭汝盘一股领哨抓山虎的名李玉杰走山虎的名郭应春王龙的名李望升普天飞的名孙养教惠杰管队一条龙的名张玉正江虎的名高政过天飞的名刘将过天王的名王守信飞龙的名李安猛虎的名杨秀头翻山虎的名田一秀飞虎的名张希云刘軰的名曹丙英二点油的名杨君禄永长的名任之才随虎的名李二惠国孝惠文英惠国顺李有才白其金黄希全张有良李有士王进禄高灵线一龙并率领男妇一千一百二十名口献出马骡一千二百一十匹头大掌盘子米闯将的名米进善一股领哨走山虎的名景友仓踉虎的名薛孟秋一盏灯的名蘓孟秋三刀毛的名王一节贺守亨管队搜山虎的名杨守礼三要子的名高自卓増虎的名刘望轩存孝的名冯守瑞笑虎的名张士英宋虎的名王景玉飞浪的名高明跟虎的名李可元乔应髙飞鹞子刘二张新虎阎明朱朝贵小答子并率领男妇七百三十名口献出马骡七百二十一匹头小掌盘子火熖斑的名高仁美一股领哨随虎的名白养竒跑山虎的名党丙友高宜普阎五管队奎木狼的名王小则赵五刘成张聚寳王玉周之才梁长阁王尚礼刘大利高中儿赵玉李挠丝梁初志赵龙并率领男妇二百八十三名口献出马骡二百二十三匹头小掌盘子就地飞的名白坤一股领哨草上飞的名封养正刘世安郭俊管队走虎的名贺养浩俊龙的名王佐偏虎的名折邦俊过天龙的名薛方成一根葱的名刘升曹养王曹养正刘光友赵守全蘓宗儒任国宗周瓜子邓一山并率领男妇二百一十名口献出马骡二百三十匹头大哨畨山鹰的名刘四礼管队挝地虎的名宋尚迁并率领男妇四十一名口献出马骡三十二匹头次掌盘子刘秉义一股领哨新虎的名张国能魔罗的名白邦英马上飞的名马守伏管队张虎的名张应库三条龙的名王汝升马汉的名景彦一斗金的名周希贵来虎的名冯希才飞山的名髙进贤来军的名石立旗牌的名李自显随虎的名赵文耀沙将官的名李国宠骗过海的名赵应选并率领男妇三百一十二名口献出马骡二百六十九匹头混天星下大哨头李三管队韩来选并率领男妇四十名口献出马骡二十九匹头过天星下大哨头尖儿手的名高英领哨四只手的名张一科云里燕的名黄建恩管队冯成刘福安崔友亮周彦竒王汝正阎自聪并率领男妇一百一十四名口献出马骡一百五十四匹头大哨头通天柱的名韩宗位领哨冯万油管队琉璃猾的名王世伦新燕青的名龎文升并率领男妇一百三名口献出马骡七十七匹头大哨头混天猴的名路三让领哨迫天飞的名吴养世秦明的名赵可秀管队北飞的名路川双花的名位能八虎的名位养道并率领男妇九十七名口献出马骡七十五匹头俱行监军道同三水县点查收讫内愿随征者收营随征愿回籍者给免死票发回原籍其各贼逃散及为乡民所杀未验者不可胜算各营当阵夺获马骡共七百二十七匹头马堪骑征者给兵丁准自备入营骑征骡堪用者留营给价以充官用駄粮不堪者分赏各有功兵丁各营夺获铁绵盔甲共一百八十五顶副弓刀箭撒袋共一千六百五十二件俱给各原获兵丁备征阵亡兵丁张赟等七名伤毙各营官马三十五匹自马一十二匹重伤官丁写令等二十六员名轻伤官丁冯在京等四十八员名等因到道塘报到臣又据陜西监军道右叅政樊一蘅塘报准固原总兵左光先塘报本镇于五月十二日在罗山阜杀混天星等贼斩获首级二百七十颗生擒五十七名已另具塘报讫混贼被杀之后复东遁鄜中地方本镇十五日转庆阳备办粮糗同日曹总镇统兵亦至十六日报贼走合水南山向西北拨随获一贼子讯据供称混过两贼又合营一处徃西路抢粮即知会曹总镇迎头拦杀本镇追尾殱剿十八日至真宁县地方三河原大战斩获首级七十五颗生擒二十六名十九日至三水县地方斩首级一百六十五颗生擒五十八名收降二百四名夺获马骡六十四匹头等因又据该道塘报准临洮总兵曺变蛟塘报本镇十五日至庆阳据报贼从合水南原径奔黒水河本镇会同左总镇同副将马科提兵从合水大路追蹑贼尾本镇同副将贺人龙提兵从华池间道以截贼头即连夜越宁州至早社十八日晚据报贼在湫头原本镇督统官兵连夜前进至真宁又报贼于二更起营奔回邠州本镇繇大庙捷路驰至金村原适遇混过前哨精贼本镇严督各将兵努力恶砍贼悉败奔查得当阵斩首二百八十颗生擒五十名夺获妇女一百六十口马骡五百六匹头等因又准宁夏总兵祖大弼塘报本镇十六日抵邠州即差官各路侦探十八日酉时据报有贼数千从三水逸出本镇即统官兵出城十九日黎明至赤茶坡与贼对敌斩获首级二百三十八颗生擒一十八名收降一百一十七名夺获马骡一千余匹头等因各报到臣查秦中大冦自闯擒蝎殱而后则必首称混过混天星固大冦中之最雄者也若邢家米闯将虽不及混天星然亦自领一营与混同驱并逐火熖斑就地飞虽所领止二三哨然皆不附混过等营而各为一营至刘秉义则又全领张妙手之遗孽以铮铮于诸贼之中故皆得以掌盘子称也各冦猖獗十年蔓延七省决裂至于今日我之元气为之销索殆尽臣秉钺三秦两年碌碌窃以愤惋有心挥霍无具去岁枢臣杨嗣昌画策大剿分饷措兵臣亦与有专责臣彷徨审顾拮据数月粗有可观及大天王与争世王混世王争管王突犯平庆臣严申道将务逼使东臣报警之疏亦可覆按比合水一战贼直走鄜延就我夹剿我师紧促其后势在垂剪而混天星米闯将与火熖斑就地飞刘秉义及今仅以身免狼狈西遁之过天星新天王等又复越凤寳而东牵臣以不得不内顾之势臣分身无术兼顾实难用是窃窃忧之然臣耿念痴肠不敢不以东邉剿贼自任重申前请明区区之愚忱已备载合水报捷一疏苐臣矢愿虽奢才踈识黯幸荷皇上威灵杨家岭之役使贼胆落魂销比贼遶折中宜惊栖不定臣详察地形变穷贼计驰约剿帅分布标兵又合督臣西来之师三月之内大小七战总计此贼几灭十分之八据臣标各将探得死贼随过贼西奔者大约不及千人内精兵不能一百比臣晤督臣洪承畴云西奔之贼尚有二千精兵尚有二三百臣已宻行贼所经过州县确查具报该臣看得混天星等薮泽凶顽乾坤沴戾或颉闯颃过狎主枭獍之盟或合队分营并张虎狼之势蔓延七省罔非流毒之区烽积十年尚尠销烟之日金鸡之赦累下全无繇作其悔心铁马之征不休迄莫能戢其逆志恩威两顿剿抚俱穷顷复掠蜀饱还輙尔躏秦深入欺内地之单弱恃贼伙之众强将谓我如彼何岂知今非昔比臣禀责成于枢部磨励已阅三时荷特达于圣明报称惟期一日拟嗣凯旋于黒水遂贺战胜于黄山酋魄早禠军声大振洎北奔延镇贼得缓死三旬比西遶宜郊我遂出师五月迹其惊栖不定之状度其溃奔必出之途千里合围九军齐奋既云屯而雾列或一地二营或两地三营亦电击而颷驰或两日三战或三日四战在贼伤弓之后宁堪万弩环张在我投网之余肯使一目或漏故报捷之骑方络绎而来乃传饬之符犹联翩以徃遂使釡鱼槛兽馘首而膏斧钺者前后三千泽蜮山■〈犭蚤〉革心而入绦縼者大小五股收渠散党一朝几致荡平怀德畏威指日可期底定盖过冦仅以身免虎无翼而难飞矧余伙罔不心寒鸱有音而可格此实圣天子中兴之烈亦惟师武臣大创之功欲鼓敌忾之忠宜涣酬庸之典若臣猥逢多事抒丹敢谓臣劳谬有积忱垂白尝思母老幸我圉之无恙庶亲闱之可依此属至情别无他冀除督臣标下及各总镇功听督臣题叙外臣标下中军叅将郑嘉栋原任叅将解文英功实居首郑嘉栋前以澄城捷功题叙加级今请再加一级在解文英澄城之战前已彚叙今请加一级本官先任韩合叅将因病回籍调理后陜西按臣奉旨彚叙秦中剿功议加本官一级给有副总兵部札今请以副总兵加级征剿原任副将赵大允甘营逰击王万策伏兵马兰闻警西驰一战再战两日连捷赵大允前以殱蝎功奉旨戍案量与湔除又以黄龙山捷功题叙复职今应同前功通叙新营副将王根子鼓率夷丁所向无前屯营玉华慑贼归命后左营游击李国政扼险隆防原独当东西逼贼入网王根子先经题叅拟戍未覆以擒闯功奉旨另案酌议昨合水捷功已经题叙量与湔除又澄城捷功已经题叙复职李国政前以澄城捷功已经题叙加级俱请同前功通叙中营都司佥书张一贵李世春毎战当先千人辟易旗鼓都司王国栋都司佥书张文耀新营中军王建都戮力行间屡有成效张一贵前因蓝田兵叛奉旨戴罪剿贼自赎昨以澄城捷功免罪李丗春前以澄城捷功已议纪録王国栋张文耀王建都前以澄城捷功已议加级原任叅将李当瑞田时升郭清监营守备署指挥同知郭鸣凤千总卢自友雷世英樊学仁临阵督战指麾严明郭鸣凤前以澄城捷功议加一级郭清前因叅劾提问拟徒昨以澄城之捷论功末减今均请一体议叙中营中军李毓椿千总明臣杨王庭万流芳梅永高把总鲁典鲁宗周赵光远陈自兴马负图锋营中军守备刘梦鲲中哨千总解文学把总赵希贵守备张进忠江竒华前右营中军党威三哨守备张登朝李遇春郭永寿守备武大定甘营守备葛士英千总刘建勲当先勇战擒斩功多内李毓椿明臣马负图党威李遇春郭永寿武大定前以澄城捷功各加一级杨王庭鲁典鲁宗周陈自兴前以澄城捷功已叙纪録今请并前功各加一级万流芳杨永高赵光远张登朝刘梦鲲解文学赵希贵张希忠江竒华葛士英刘建勲俱请量升一级马兰把总陈我志收降宣力应与塘拨百户王明德并叙分廵关内监军道佥事王文清前以黄龙山捷功优叙因误传贼信今应停其议叙叅谋原任知州雷鸣时随营画策多合机宜经前抚臣纠叅节经督按诸臣审明部覆奉旨降调澄城功已经叙録在案今请复还原职管三水县事西安府同知孔宏燮自兵屯该县措办粮刍无误且所练乡勇随兵协剿又多馘斩之功请与优叙统领乡兵守备陈登盈等请给加衔部札布政司经歴刘文济随营管饷挽运收支各数明晰前叙澄城捷功未经列名昨于冦渠投抚疏中补叙今请前后一并优叙以上有功文武各官仍俟冦平日照部颁新例彚题分别再议其应给功赏银两臣先动饷银垫给俟部发大赏到日还项臣草疏已毕顷据长武县报十九日有贼千余骑自本县东北地方来至城北将欲札营仍复散徃西南去讫是晚三更有过天星下头队四虎及六队郭应聘等男妇三百余名口复回城下乞降又据凤翔府报称有过天星下头目王永吉等七人率领男妇一百一十四名业赴府投降各等因据此则知贼势瓦解过天星之党存者亦实无几除臣已行该府县点查解验审明一体遣散安挿外统祈圣明勅部施行为此谨题崇祯十一年五月二十六日具题六月十四日奉旨这剿降各股大冦允称竒策孙传庭具见方畧勤劳并有功各官俱先行叙升仍俟冦平彚叙应赏者准动饷银军前立赏该部作速解补败遁者乘胜尽殱已降者务安挿得所该部知道

　　白谷集卷二

　　●钦定四库全书

　　白谷集巻三

　　（明）孙传庭 撰

　　报汉中官兵获捷疏

　　题为汉中流孽突逞官兵奋勇获捷谨据报奏闻事本年五月初十日据汉中副将赵光逺游击韩进忠塘报到臣该臣看得汉南流冦遗孽紏合土贼饥民藏伏南山不时出掠臣严檄副将赵光逺督兵侦剿俾毋养痈贻患四月间贼繇栈道南犯黄沙该副将督率游击韩进忠与同参将邹宗武官兵及汉中府知府姚一麟亲丁合力截击斩级一百四十余颗且擒获首贼一名杀死首贼一名除藩郡切近之忧絶贼伙滋蔓之势拟合恭疏报闻为此谨题崇祯十一年六月初二日具题本月二十九日奉旨兵部知道

　　紏参贪横监司疏

　　题为监司贪横已极谨据实紏参以肃宪纪事比来察吏之法不及于监司在贤者固不因以弛防在不肖者遂至敢于败检于是有恣饕餮以营私橐而攫取胜于盗行纵狐鼠以剥民膏致科派多于额赋且凭播弄以行其颠倒法纪全无借倾险以肆其把持善良侧目以至亏行滥讼鬻士买官批问輙下及中军闗说敢旁干学政诚不容一日姑容如分守闗西道副使李公门者特为我皇上胪列陈之（计事迹共十七欵）该臣参看得本官欲如溪壑难盈情比山川尤险指能障目遂谓天日可欺胆欲包身宁复神明是畏罄竹莫穷其秽迹铄金更饶有谗谋亷吏视之如雠民瘼置之罔恤最可恨者徇劣令则一县之钱粮侵混至一万有余竟欲使知府不敢揭参庇积役则两地之幇贴科派至二万余金几欲使按臣不得过问縁利令智昏宁惜身败名裂况于文较武试亦欲居竒而请托公行即圣明累饬之功令曾不足以动其顾虑其它涂面昧心寡亷鲜耻之事于本官又何责焉若不重加斥处则大之不法安望小亷前之不惩何有后警秦之吏治臣殆不知所底矣再照驿递私派一事抗不裁革知府熊应元凤翔知县杨大勲几欲请损亦竟不能力争葢本官俨然监司本官既为羣役所用虽于臣之檄禁面叱尚恬不为意各官亦何能为至若知府熊应元一清若水徒以本官驱除异已竟罹盆寃贪人固善为下石之谋亷吏岂竟杳拨云之日是非难泯故微臣不能无复楚之心衮钺有灵惟明主乃能为烹阿之事伏祈勅下该部将李公门严加议处庶官邪知警而宪纪可肃臣谨会同按臣王倓合词具题崇祯十一年六月初二日具题本月二十九日奉旨该部严察速奏

　　报收发甘兵晋兵日期疏

　　题为甘兵归还督臣晋兵还驻晋地谨将收发兵数日期恭报上闻事照得甘兵先随督臣洪承畴军前征剿崇祯十年六月内奉旨属臣调度七月十五日准督臣咨送副将盛畧游击赵用彬王万策等所统实在官兵二千七十九员名马骡一千三百八十二匹头赴臣标下随于凤宝截剿屡获捷功节经臣题叙在案其官兵内有患病马骡内有瘦弱者臣于郿县亲行点验汰退官目三十一员兵丁四百一十四名马骡七十匹头令赵用彬带领回镇止留堪战兵马令盛畧王万策等统领向在潼华商雒驻防先准兵部咨以官目数多移臣将甘兵廪饷厘正臣查甘兵自督臣军前发臣标下其应支廪饷不便异同且又查部派臣应统兵一万臣遵旨选募除甘兵外马步已逾一万足资防剿故臣于厘正廪饷疏中议将甘兵仍还督臣如督臣不用发回该镇臣于今岁正月二十九日移咨督臣会议去后三月初六日准督臣回称本部院时下亟图灭贼正苦兵单宜照来咨留甘兵于本部院军前即令就近听西庆平凤监军道监同崔呉两游击官兵合营于平庆西凤地方专剿六队里之贼等因准此适报六队各贼逼犯平固欲从庆阳逸出耀淳又潼闗道报抄河南按院张任学手札内云曹操等冦欲入秦令秦兵一出函闗截贼于卢灵一繇商州截贼于商雒臣东西兼顾时各镇大兵又无一镇东援者臣遂一面发标下副将王根子参将郑嘉栋游击李国政等兵视平庆之贼随向堵剿一面发王万策甘兵五百同臣标下参将解文英官兵分防商雒以堵豫冦令盛畧甘兵一千暂驻临潼听臣酌量缓急调发东西援剿俟东贼稍缓商雒撤防发甘兵赴督臣军前复移咨督臣去后随报六队各贼已至庆阳臣即亲督王根子等兵击剿一面令盛畧同臣标下副将赵大胤各统兵赴中鄜扼剿臣至庆阳提王根子等兵于合水大战获捷馘斩百余级阵擒大天王二孽子贼败东奔我兵正乗胜追剿忽报混天星过天星等贼透出宝凤东犯同澄臣闻警急督标下各兵返顾内地并于中鄜调盛畧等于商雒调王万策等俱赴黄龙山截剿臣督各兵于杨家岭等处大战获捷擒斩一千二百余名颗贼败奔延北与六队各贼合臣随将盛畧甘兵除选汰及阵伤外点验见在官兵九百五十二员名发随西庆平凤监军道张京合剿六队各贼其王万策官兵四百九十四员名臣因报混十万贼逼犯朱阳闗仍发本官雒南防剿未同盛畧并发嗣报混过折犯中宜臣提王根子李国政等兵赴中宜从东击剿一面调发郑嘉栋解文英赵大胤王万策之兵预伏马兰三水之间防贼南犯一面移会总兵左光先等于庆宁进剿扼贼西奔及臣赴中宜贼闻兵至起营西移因左光先等就粮庆阳贼从合水南奔郑嘉栋等四营官兵于三水等处迎头敌战两日三捷擒斩千余渠魁混天星等五股过天星下三哨共三千余人势窘投降又总兵左光先曹变蛟祖大弼共报擒斩九百有竒収降三百余人过天星仅以身免所余残孽无几遁入秦陇山中督臣令曹变蛟及副将贺人龙等兵急趋入栈扼截并令副将马科统兵紧促追剿溃败零孽无难剪灭至六队各贼闻诸大股剿抚殆尽势孤胆寒亦繇庆阳西北逺遁督臣令左光先祖大弼等兵追剿可期尽殱顷准督臣咨称甘兵若合全营犹可收一臂之用若将一营分为两处未免俱属单薄希将盛畧王万策所统全营官兵俱送本部院庶兵合力厚便于成功等因准此臣遂撤王万策从凤汧回省我给饷银移送间六月初五日准兵部咨该臣题为官兵出竒扼要馘斩当阵精贼俘获冦渠二子恭报捷音事该本部覆题奉旨是即着猛如虎与秦抚合兵奋击共图荡冦奏内有功将士着监军御史作速勘报兵丁军前立赏钦此钦遵抄出到部移咨到臣随据副将猛如虎禀报统领官兵一千员名马骡驼六百八匹头已于本月初二日渡河入秦至初八日该将统兵至臣标下臣将王万策甘兵查点除事故阵伤外见在官丁四百七十七员名马骡五百三十七匹头已于十一日咨送督臣讫臣因贼孽遁入西山诸帅搜剿可尽暂留晋兵驻省十一日据猛如虎禀称初十日蒙山西抚院宪牌准兵部咨窃照秦贼东奔虞其冲出潼闗非晋兵不能就近遏之也今自陜抚澄城一战贼折而西而北大掠延安秦将呉国伟战死则眈眈之势不在潼闗而在延东盈盈衣带与晋紧邻该抚宋贤前者大声疾呼谓兵单不堪他调该将猛如虎呈报领安犒启程仅兵一千则未足以当大敌也合行晋抚斟酌所向就近延东一带河狭水浅凡可偷渡之处严断贼冲如可乗机截杀不妨出竒暗渡破贼成功不必拘于前议繇陜入闗空劳士卒而不与贼相值可也若侦贼逺遁在晋近河驻防不得疲我兵马听调防边等因该将备録原牌禀报到臣除行该副将遵照部文刻日启行回晋外该臣看得杀贼需兵然必真能杀贼而始谓之有故鹤立成队非有也惟不能杀贼则谓之无即尺籍森列皆无也臣虽不知兵事然自役秦中于兵之利钝用兵之得失窥之颇稔故臣谓无兵臣必实见其无兵乃不敢谬以为有虽枢部曾以川兵延兵予臣而臣亦不敢受葢此二兵无论强脆若何而臣不能用则臣不敢倚之以为有也及臣遵照部派之数自行募练渐有可观臣又何敢讳以为无故秦贼入蜀臣輙自请出闗蜀贼返秦臣輙愿图一当至因甘兵廪粮不便自臣厘正并欲将甘兵缴还亦以臣兵亦可不靠甘兵非徒以其厘正之难而遂敢因噎废食也乃未几蜀贼之还秦者相继东突又无一镇剿兵尾其后豫寇混十万窥闗逼雒且同时见告臣东西驰骛兼顾恐难又臣兵自募练之后未曾一试臣亦不能不窃窃忧之故于续报紧急贼情疏中谓臣本非利器而盘错已甚臣之私忧过计不得不尔比臣展转揣度谓为其事而无其功乃淳于髠之所未覩臣挑简各兵葢无一兵之弓矢技艺不经臣躬亲试验者挑简之后凡如何进剿如何接应如何收营无一不经臣穷思极虑务求一当为各兵耳提面命三令五申者也贼即众多即不乏精鋭其能如臣所挑简训练之兵谅必无几故臣恐惧之余又不禁鼓奋即初报六队等贼豕突庆阳臣且申严道将务逼使东即臣曾致书枢臣亦惟愿大兵逼贼使东比贼尽东大兵未至臣又敢以独力往来驰击使贼大溃丧比大兵既至三水之役臣复敢以孤标与各镇兵分任东西迄今无一贼溃而在东者则以臣誓不与贼俱生之一念有以夺贼之气而褫其魄又臣所挑简训练之兵稍稍为贼所惮耳今贼灭不止七八据塘报过天星之贼零星鼠窜势必不能复振其哨目见存者已无多人内有臣所擒张氏之夫二虎子大星宿皆彼最得力之人虽以彼日夜紧防不能脱离然已皆系心于我旦晩之间此贼非灭即降止余六队各贼又安能孤立于秦而臣兵则犹如故且非复昔之未曾一试矣臣差可恃以无恐甘兵除臣先将盛畧所统马步一千移送督臣外其王万策兵五百臣因其久驻雒南习熟雒南地利欲留以备彼中缓急督臣谓与盛畧所统之兵分之恐俱单弱臣遂并送督臣至山西副将猛如虎之兵将最勇而兵颇单且臣乡自镇臣虎大威而外所恃惟该将之兵故臣乡抚臣宋贤谓兵单不堪他调而枢臣复议亦谓不必繇陜入闗若侦贼逺遁在晋近河驻防听调防边臣又安敢虚拘该将于秦中故随檄该将如部议遵行矣至若与督臣同心共济以臣自揣亦似无有如臣者无论累当贼祸决裂钦限严切之际臣于剿事每能累効一臂圣明知之中外知之即督臣亦知之苐以用兵一节陜抚之有固原临洮两镇犹甘抚之有甘镇延抚之有延镇宁抚之有宁镇也臣奉皇上之命并有剿贼之责于固临两镇之兵分一镇以隶臣岂不较他兵得力乃两镇皆在督臣军前督臣方左右手倚之臣故从不敢争执请讨宁自募兵宁以隔镇之兵属臣一切调停驾驭较本镇原有之兵未免费手臣岂乐彼而恶此则以督臣惟恃此两兵而臣如分其一是欲督臣失左右手之倚臣故不敢出也今又以甘兵还督臣并王万策之五百亦唯督臣之命未留一人即此亦可想臣与督臣同心共济之一端矣徒以臣哓哓多口未免取罪督臣致滋中外之疑反似臣与督臣不能同心者臣之哓哓岂臣得巳即督臣亦未甞不谅臣也夫贼之如何灭如何不灭臣亦既知之已灭则秦之土地人民与秦之藩封俱安而臣与督臣之身家性命俱可无恙不灭则秦之土地人民与秦之藩封俱危而臣与督臣之身家性命皆不可保而且皆为万世之罪人如是而欲臣之不哓哓得乎臣原非崖异褊急之人苐因处祸乱危急之中迫图共济而致滋中外之疑故臣之区区不得不望于中外之平心一观也然臣之始终止知为朝廷济事而巳他非所知则臣之此言又哓哓已臣无任惶悚之至为此谨题崇祯十一年六月十二日具题七月初四日奉旨据奏收发各兵事宜知道了孙传庭以实心任事同力恊剿朕所素知不必剖陈该部知道

　　议浚汉江浅滩疏

　　题为臣职当竭其力报国犹有苦心极虑御防捐资制造以壮军威以固根本事崇祯十一年三月初四日据陜西布政司呈蒙抚按两院案验准工部咨该南京守备司礼监太监孙象贤题前事等因十年四月初九日奉旨留都饬备宜周据奏捐资制炮等项具见急公并寄贮改造事宜俱依议完日开报覆销其湖广汉中滩峡淤浅宜浚着该抚按看议速奏该部知道钦此钦遵抄出到部移咨前来备行到司行准守巡闗南二道查议到司呈详到臣该臣会同按臣王倓看得汉江发源秦地故江流在汉兴犹浅如能挑浚胥成巨浸使贼众望洋自失宁非至愿苐查洋县之金峡滩等处尚可挑浚已经该道行该府州所属地方督率乡勇合力浚深若洵白之间浅处皆系沙滩旋浚旋淤工无所施故该州申议遇警则拨乡兵用舟载炮防堵葢险阻不足恃者仍须以人力扼守耳既经该司查报前来相应题覆为此谨题崇祯十一年六月十二日具题七月初六日奉旨该部知道

　　恭报过贼投降疏

　　题为恭报过贼投降事六月十六日据陜西监军道右参政樊一蘅西庆平凤监军道佥事张京塘报案照过天星一股大贼蒙总督军门陜西抚院分布各官兵于三水县邠州等处剿杀大败势穷逃走复蒙总督军门分布总兵曹变蛟副将贺人龙马科等官兵分头追剿又于本月初七日发游击崔重亨等于东河堵截间初八日有邢家掌盘子勇将等先赴宝鸡于军门军前投降初九日有过贼亲侄大黄鹰等亦至宝鸡投降初十日有过贼亲兄张二等至宝鸡投降十一日辰时有大掌盘子过天星并王吏目等俱至宝鸡投降蒙总督军门准降安挿南闗讫除各贼大小头目男妇马骡数目查明另报外理合塘报等因到臣该臣看得平寇之策惟剿惟抚然必有真剿乃有真抚故剿有剿之着臣向疏所谓驱之于必困之途取之于垂死之日此剿着之不易者也抚有抚之着臣向疏所谓乗其欲尽之兴迫以难犯之势此抚着之不易者也前据累报过天星之贼零星鼠窜势必不能复振非灭即降臣于疏报中业已屡悉今据监军道樊一蘅张京塘报过天星等贼果从宝鸡山中陆续出山投降此贼降后则秦中西奔之贼止余六队等一伙似难孤立久存且当混天星等初降之日臣驰谕遣使分投贼营招安六队等回报语甚哀切苐有疑混寇之未降内有云如各股来投纵分尸斩首亦甘心乐输今过贼又投降矣则彼之归命亦在可必倘闯将之贼窜入汉南者果大狼狈或即渡江逺遁秦贼之荡平只在旦晚矣再臣前遣招安官任国柱至山新天王尚领贼党约三四百余见国柱一人驰至即尽弃马骡登山贼之窘蹙已极故相继投降束身归命臣等自当推广皇恩待以不死苐中有必不可赦者则吏目王赐衮是矣彼以职官从逆作恶尤踰于诸寇故人人切齿即诸寇亦无不谓赐衮之宜诛者若赐衮不即正法凡投降诸寇必且相顾猜疑谓朝廷之招抚若真岂有并赐衮而不杀者恐反侧自此起矣况二虎大星宿等前在隆坊原曾属任国柱禀臣谓王吏目与伊等不同自无并赦之理伊等愿縳赐衮以自赎岂可令赐衮幸逃法网臣已移咨督臣洪承畴遣任国柱与投降各丁面质即将叛官王赐衮于军前斩决枭示另疏题报除收降大小头目并安挿事宜与招降有功官丁俱听督臣彚题外为此谨题崇祯十一年六月十七日具题七月初八日奉旨该部知道

　　辞剿饷借充盐本疏

　　题为圣明原谕暂累吾民一年微臣不敢再累谨辞今岁剿饷一十三万还之户部并议借充盐本裕国济边事窃惟朝廷恤民以御寇每厪念于痌瘝乃疆吏糜饷以老师竟甘心于延悞贻宵旰之忧于至尊际全盛之时而无策臣虽謭劣耻之恨之自流寇蔓延十年披猖七省皇上既从枢臣杨嗣昌之请厚集师徒大张挞伐又虑军需难措重困闾阎涣发徳音如不得已臣三复暂累吾民一年之天语輙惭愤欲死谓谁任封疆纵寇流毒以致圣忧愓至此圣谕婉挚至此臣辈庸碌玩泄之罪真不容诛时臣方有清屯之役臣计其课入尽足养兵养兵既成自可办寇臣恨不即将户部派给臣饷缴还该部体皇上之心以恤皇上之民并圣谕所云暂累一年者臣亦不累实臣至愿苐臣屯在初兴恐数难取盈又兵亦新设诸费繁多且户部派给臣饷该二十三万四千两因有清屯之举随短给臣饷银四万六千两故臣遵照派数催解接支其拨在四川者距秦窵逺难以遽至臣仍以本省预征军饷兑抵其兑抵未尽者臣复一面檄行布政司措给一面咨部扣抵至于令岁剿饷臣矢不仰给户部臣已屡疏自认昨准部咨因剿局未结重烦圣虑复谕该部量征均输一半以济急需且谕该部即行抚按严饬有司仰体朝廷为民除残万不得已之心大书榜示多方劝勉臣跪读圣谕之婉挚较前有加仰窥圣衷之忧勤较前弥切臣为感激泣下又续准部咨内开陜西巡抚十年分拨给饷银一十八万七千四百八十六两零今约派十分之七计银一十三万两已奉有先将见数分派支用之俞旨臣查兵部原派臣应统兵一万今臣募练兵数合边屯计之约一万五千余内边兵及马匹月支之饷稍浮于部额其屯兵则惟选锋月有加粮出征日有行粮支数较边兵颇少计自昨岁起以十年剿饷及臣所清屯课接支今岁之饷可无虞匮乏顷者大寇相继东突臣兵往来驰击业有成效似兵亦可无再增臣思臣兵既足办贼臣饷又足支兵其今岁给臣之饷臣安敢不照数缴还以副皇上暂累吾民一年之明旨且以明臣区区报效之微忱若户部原给臣十年之饷以臣清屯比应给之数扣短四万六千是臣于皇上之民亦未敢全累一年也至臣之屯课业已抵支剿饷自不堪一树几剥有秦中原额防饷旧取足于兵荒及商税银两户部先以兵荒银一万九千五百六十两七钱拨充韩藩宗禄议以新饷拨抵今欲取足于屯课又因庆藩疏奏该部复议将商税银一万二千七百七十七两七钱拨抵庆藩宗禄亦应以新饷照数拨抵今亦欲取足于屯课臣屯课止有此数实难勉从非臣敢悭吝也至此剿饷臣既缴还户部即为户部之饷臣又欲借充盐本者何也臣甞考国家大利自屯田之外无如盐法盐法边中海支其支之海者臣未敢遥议其支之边者为各仓口盐粮向系商人办纳徒有其名若官备盐本改商纳为官纳一转移间苐就秦之三边论可以岁增户部本色十万又可使边兵多得一倍之利且收其余息可以备秦省兵凶缓急之需其有禆军国视臣所清屯课尤多臣已移文延宁甘肃巡抚及檄各道取三镇节年盐粮清数以凭酌议今延宁两镇册已赍到惟候甘镇册到臣即另疏奏闻倘事在可行伏乞勅部即以臣所辞剿饷借作盐本不足者臣另行布政司设法那凑计一年所增户部本色之数即可与此剿饷相当况此剿饷终在不致悬宕也统祈圣明勅部议覆施行为此谨题崇祯十一年六月二十一日具题七月十七日奉旨该部即速议奏

　　题覆华阴议修砖城疏

　　题为贼势横据秦中民力雕敝已极恳乞圣明发银倡义以救残黎以保危疆事崇祯十一年三月初二日据陜西布政司呈蒙抚按两院案验准工部咨该掌河南道事浙江道监察御史王之良题前事崇祯八年十一月初四日奉圣旨绅民好义散财恊力城守着一体叙録已有旨了华阴筑城事宜该抚按酌议速奏该部知道钦此钦遵抄出到部移咨前来案行该司行据西安府查议呈详通详到臣该臣会同按臣王倓看得华阴弹丸之区城系土筑乡官王之良因寇氛未靖议易土城为砖城此诚一劳永逸之计无奈工费浩繁措办非易捐助之举自一二乡绅而外未可多望之编氓前任知县崔大任方集众通议致愚民夜噪经臣题参议处在案继委华州判官李如楠署印鼓劝官僚绅士于城外增筑围墙于城上修葺旧垜今俱报竣尚堪固守至砖包大城宜俟年岁丰稔民力有余另议举行既经该司呈详前来相应具题伏乞圣明垂鉴为此谨题崇祯十一年六月二十三日具题七月二十二日奉旨该部知道

　　题犯官任锜等招繇疏

　　题为微臣殚力清屯羣奸多方挠法谨将续清军课实数并处分事宜据实报闻以祈圣鉴事准户部咨遵奉明旨行据陜西按察司呈报勘问过犯弁任锜等情罪招繇到臣该臣看得任锜视军纪若弁髦居营务为竒货卖间空伍工剥削以充囊鑚委挠屯肆奸欺而蠧国多赃狼藉众怨沸腾欲正王章宜投边戍张彪按时且久包月复同苐效尤之罪可轻又饮恨之人较少似应衡情末减合准照例立功既经该司勘明具招前来相应具题伏乞勅下该部复议施行为此谨题崇祯十一年六月二十三日具题七月二十日奉旨该部核拟具奏

　　题覆扶风恊济平属站银疏

　　题为遗黎困苦已极残邑赋税当清谨据实控陈比例恳恩伏乞圣明垂怜厘正以拯水火事崇祯十一年三月二十九日据陜西布政司呈蒙抚按两院案验准户部咨该本部福建清吏司郎中王■〈王卂〉奏前事等因崇祯十年三月十一日奉旨这奏内事宜着交该抚按查奏该部知道钦此钦遵抄出到部移咨前来又准兵部咨同前事俱案行到司行准守巡闗西二道查议咨牒到司通详到臣该臣会同按臣王倓看得驿站之有恊济所以通地方之肥瘠齐道路之冲僻均力役之劳逸派征原等于正供索取亦异于私厉故在为所恊济者虽似挹彼注此在恊济之者实非舍巳芸人扶风县原派平凉所属各驿递恊济站银六千五百二十三两岁有成额相沿已久扶风乡官王■〈王卂〉因念桑梓破残具疏控吁恳求掣回臣等备行藩司移文守巡两道转行平凤二府往复查议在凤翔为残黎计恨不即行除免在平凉为穷募计似难毫厘逋负彼此争执各具意见今该司议将十年以前欠数尽行蠲豁十一年以后额银乃行征解此既可以寛孑遗之力彼又不至滋穷募之累一调剂间似两地均得其平矣再查扶风恊济平凉站银之数与赋役全书开载毫无浮溢赋役全书订正方新尤难另议更张既经该司呈详前来相应具题伏乞勅部议覆施行为此谨题崇祯十一年六月二十七日具题

　　题紫阳县官老病疏

　　题为县令老病不堪任事恳就近升补以慰民望事崇祯十一年六月初八日据陜西布政司呈详到臣该臣看得紫阳屡经寇残印官久缺诸务废弛李瑶升补踰岁以衰病不能赴任按臣王倓巳据兴安州申报彚请另铨续据布政司呈详因紫阳士民合词吁请议以兴安州州判史采就近升补臣方批允会题而李瑶因申请晋抚咨题未果恐秦中纠其规避舆疾赴秦乞休查本官升自广文年老病剧委系实情应准回籍苐员缺虽经彚报尚未铨补司议以兴安州州判史采升补本官出身正途勤能练达委署洵紫两邑缮城御寇着有成绩向因汉阴缺官臣曾议以本官升补汉阴知县具题嗣因汉阴补有新官未经部覆今紫阳新升知县李瑶既病废不堪莅任署官庄冕又新报病故本官虽报升兵马尚在兴元紫阳士民争欲得以为令合无俯从舆情将史采改升紫阳知县庶残邑料理得人从此可望有起色矣既经该司呈详前来臣谨会同郧阳抚臣戴东旻按臣王倓合疏具题伏乞勅部复议施行为此谨题崇祯十一年六月二十七日具题七月二十三日奉旨吏部知道

　　纠参规避疏

　　题为纠参规避官员并请就近升补以济时艰事崇祯十一年六月初六日据陜西布政司呈详到臣该臣会同按臣王倓看得合水以蕞尔之区经荒盗之后一切恤民固圉治赋练兵惟印官是赖知县张瑞杰升补年余尚未到任规避显然自当照例议处所遗员缺若推自逺省恐益躭延查得邠州州判孟学孔由恩贡出身绰有干才巳登荐剡堪寄民社合无即以本官就近升补合水县知县则闻命即可受事而残邑料理有人地方幸甚为此谨题崇祯十一年六月二十七日具题七月二十三日奉旨吏部知道

　　议留道臣疏

　　题为议留重地道臣恳恩降级照旧以巩藩郡以慰舆情事据陜西布政司呈详到臣该臣看得分巡闗西一道驻札平凉该郡建立韩藩夙称重地比来因饥加旅脊脊多虞幸赖副使万谷春驾驭得宜恩威并着毕殚心力定四履于扰攘之日措累碁若覆盂复五城于残破之余易风鹤为泽鴈劳绩具在公论咸孚乃于保举案内部议降三级调用在该部衡鉴无私欲伸连坐之罚以塞幸进之门故不能为成例少寛乃臣等处兹多事需才之时其可与共济危舟同支乱国才识两优官兵共赖若该道其人者实指不多屈今地方舆情攀卧甚切惟恐本官一去后来推补者即才能无异本官亦不若本官驾轻就熟之为愈启恳韩藩命长史司申臣保留臣批布政司查议前来臣谨会同督臣洪承畴按臣王倓合疏具题伏乞勅部复议合无将本官照所降之级从寛留任该员果能益加奋勉酌限保题庶保举之法既行而重地亦不至失人矣至本官所保举之聂朝明该部参其文品俱劣臣则以该部考官止定于一日之帖括文固可定而品难遽窥如以品也臣不敢知如以文也皇上此举所重似不在文是本官之罪并不在不可寛之列为此谨题请旨崇祯十一年七月初九日具题八月十二日奉旨该部知道

　　题犯官林应瑞招繇疏

　　题为纠劾劣员以饬吏治事准刑部咨奉旨行据陜西按察司呈报提问过犯官林应瑞赃罪招繇到臣该臣会同延绥抚臣刘令誉陜西按臣王倓看得延长当大寇残破之后茕茕遗孑业已无肉可剜林应瑞赋性本贪又年当衰暮亟欲以一符取偿不思延长乃急当抚恤之地延长之民岂尚堪朘削故鼯腹未盈怨声已沸严审入槖之赃较原参曾不及十分之二然而鄙秽难容昏瞶已极耳目旁寄狐鼠纵横大负民社之寄奚辞纠劾之条虽受事半年离乡万里承谳至此犹不能不为应瑞怜苐一家哭何如一路哭褫衣徒配固以警官邪亦以酬民恨衙蠧郭盛民张芳董洪雨朱心悟宋士杰丛树作奸凭城肆害赃证俱确并徒不枉经该司勘拟前来相应具题伏乞勑部复议施行为此谨题崇祯十一年七月初九日具题八月十二日奉旨该部核议具奏

　　题出闗善后疏

　　题为微臣出闗北上亟陈地方善后之策以祈圣鉴事臣遵旨出闗已于十月二十五日渡河而北十一月初三日过平阳矣臣于出闗之后还忆臣入闗之初郡邑半墟人民几烬兵饷两竭寇焰益横岂意获有今日臣幸不至以身殉秦且举秦之一块土尽洗妖氛还之皇上臣痛定思痛即不敢顾影自怜而回首金城有懐如刺其何能不为秦一图善后也顾此时为秦计者畴不曰呻吟方息则元气宜培反侧乍安更隠忧当虑乃臣低回于标本缓急之间其所鳃鳃虑者则无如永断商雒严扼汉兴而已昨豫楚诸寇耽耽西窥虽经臣屡创东奔然诸寇之渠首与其哨队狰狞者十九皆系秦人一为兵逼势必望秦若归如北走内淅则秦之商雒当其冲西走郧竹则秦之汉兴当其冲商雒山峪勾连蹊径百出向以臣■〈扌弃〉命从事固于皇上断截之命未至陨越今臣奉命逺出在省兵将又以臣摘携千余未免单弱臣已钦遵明旨行令监军道臣王文清统领防御文清大畧小心遇有缓急固自能竭力支撑苐须再益以剿兵千余方可济事即总兵左光先曹变蛟之兵不能摘拨或以孙守法尤捷等兵凑合一千或以盛畧王万策所统甘兵选择一千增付该道调度或以监军道张京统领同文清分汛合力共图堵击其潼闗营副将王永祥之兵亦听两监军移会潼闗道臣丁启睿斟酌情形调援策应而三秦东南之罅漏乃可塞也汉兴界在僻逺贼每视为避兵之地非重兵预驻扼防迨闻警调发遂已无及左光先曹变蛟等兵自闯将余孽突蜀返汉以来日告疲顿前据监军道樊一蘅塘报且有情见势诎之语近接督臣洪承畴疏藁亦以各兵病苦为言今曹变蛟已奉旨调赴理臣熊文灿军前其左光先及贺人龙与马科原领剿兵似俱应留驻近汉地方休息秣厉汉中尚有边患与饥民聨合为祟据督臣疏谓实繁有徒宜即责令左镇等努力迅扫勿留一孽其豫楚之贼如从郧竹一带西突亦即责令迎头奋击勿纵一贼阑入则三秦西南之衅蘖可无滋也至臣已逺离地方幸督臣奉旨留秦自宜东西兼顾然汉中未了之局恐尚烦收拾督臣即或稍移秦陇仍应专顾汉兴省会为列属毂绾之区五方杂沓奸宄易生堤备弹压惟恃一二藩臬大吏查臬司久缺未补臣就近题升尚需部覆清军道王公弼臣复檄令带管监军随臣行矣学道职专较士新升未任监军道遇有警息即当督兵出征居守省会遂寥寥乏人布政使司左布政使梁鼎贤自郡守以至藩臬久莅秦中贤声懋着士民咸长城倚之又目今军兴旁午措办馈饷宜借练才乃本官以开报闗西道李公门官评一节诖误降调夫李公门之不肖臣于往来征剿得之耳闻目睹最真故能抨击于该司开报之外而该司平昔于该道亦未称以为贤独其所开报于盐臣者不宜薄许本官之才干以微示抑扬盐臣耳目既逺故于本官劣状无繇摸索该司诚难辞咎苐向来臣等举刻方面原不凭两司之开报其两司开报方面亦不若开报有司明以应荐应劾分别胪列者例也则该司固在可原兹闻降调之命一时人情皇皇攀卧吁恳万口一辞惟恐本官离任以去昨臣接本官申请署官详文故批令暂留理事候新官交代今新官尚未推补即推补亦未必遽至秦省兵荒迭罹之余固圉安民不可不愸遗老成合无将本官遵旨降级俯准留任周资保障于地方善后之计固亦禆益非浅也若夫御灾捍患守令最宜得人西安华阴一县治虽蕞尔然错壤崤函咽喉全陜实称重地前任知县崔大任又筑城偾事罢斥顷接茶臣疏稿今任知县李向日又以庸碌被纠矣如欲以治邑佐当闗之用非具有骨力兼饶干畧者不能胜任查得岐山知县张名録一腔浩气四应长才若以本官移调华阴则闗内第一要区庶可恃以无虞至岐山抚育荒残催征屯课亦需贤令料理查有安化县知县贺应祥皭然自好且雅欲有为乃因奉行饷部劝纳一事急公之过致为刁生诟谇而人地遂不相宜本官英年美质尽堪逺到若即调补岐山必能以一割自见所遗安化一缺另遴一新令治之斯刁顽可戢而人与地两得之矣凡此为地方计用人俱属善后急切之务臣故敢喋喋并及统祈圣明勅部复议施行崇祯十一年十一月初四日具奏三十日奉旨该部看议速奏

　　辞枢贰疏

　　奏为微臣惊闻新命揣分难承谨披诚控辞仰恳圣慈鉴允事臣奉调入卫于本年十一月十八日行次获鹿据报北兵环绕真定臣遂介马擐甲督兵于十九日驰赴真定解围至二十一日准兵部咨为奉旨事内开该吏部题为陜抚出闗别当推补等事十一月初九日奉圣旨孙传庭着升兵部添设左侍郎仍带住俸陜抚员缺务须得人还着确选另推来看钦此钦遵抄出到部移咨到臣臣跪诵明纶恐惶无地自惟枢贰重任非臣謭劣所能祗承除恭设香案于寓所叩谢天恩外拟即具疏控陈祈天辞免时臣吏书俱阻获鹿无人缮冩兹臣行抵保定暂驻候旨十二月初一日又准吏部咨同前事促臣到任管事臣谨披诚叩恳窃念臣徒有痴膓殊无逺畧频年办事伎俩已穷终日忧亲神情复乱祗以职守覊绁竟致请告迁延何意渥被殊恩宁敢冐叨显陟不但器小受盈则易覆抑且力绵肩重则难支思边腹交讧而庙筭犹纷其何以赞帷幄万全之计顾策力几竭而国威未振其何以鬯朝廷九伐之灵雪耻谁无同心而镇将巾帼自甘其何以鼓忠忱于敌忾饬备屡烦明旨而郡邑衣袽罔戒其何以挽锢习于处堂况进而仰格主心何以使一切不急之政刑毋烦宵旰忧劳而独握安攘之要又幸而俯恊羣意何以使百凡无益之议论毋事雌黄争构而共成戡定之猷倘躐添设之一官有同疣赘即糜虚生之七尺莫赎愆尤此臣所以闻命自天有懐如刺者也伏乞圣明俯赐鉴原收回成命准臣以原官率兵入卫其臣原缺幸已推补有人竢臣入卫事竣许臣陈情归养庶几依子舍以终母余年惟有赓民谣以祝君万寿臣无任悚息待命之至除俟臣入都赴鸿胪寺报名见朝外为此具本谨奏伏候勑旨崇祯十一年十二月初二日具奏初九日奉圣旨枢佐已有成命孙传庭不必控辞该部知道

　　密奏疏

　　奏为密奏事北兵发难业经二十余年而封疆之臣无一人为皇上做实事说实话者大家延靠一味欺蒙以致决裂至于今日良可悲痛臣素蒙皇上鉴知今蒙皇上委任其何敢效尤他人朦胧躭阁致于必不可再悞之时再有一悞臣窃见今日各镇之兵望风胆落必不能驱之使战其言战者非愚昧即欺罔若真逼令一决哗溃之形瞬息立见当此之时岂堪更有他虞至于不战之故祗縁简练不豫积怯难前非闗兵寡臣细察各兵情状即使立增十倍蓄缩依然其称兵寡者皆借口也臣又观地方有司物力实万万不能供兵故闭门罢市到处皆然虽日取所在守令加以重法亦不能禁若更增兵无益于战徒自窘困傥滋衅端尤为可虞臣愚窃谓当救急之时岂容复用错着寻持危之计何得稍萌幸心似宜将各镇援兵量选精鋭留督监及微臣军前人各数千随所向往犄角声击正不必轻言战胜至于机会可乗臣等各有心知宁肯坐失若其余之兵俱宜分发京畿逼近之邑随地守城即有见围之处亦须密约守令间道潜往力图捍御夫如是则兵不结聚一处粮自可继又实有济于守兵此微臣一得之愚亦今日万全之计也统祈圣明密勑本部确议施行事闗兵机故敢密奏然不得不与闻本部以便筹划臣无任悚息待命之至为此谨具奏闻崇祯十一年十二月初六日具奏本月十一日奉旨知道了军务至急孙传庭着聨络督监尽力操防其分发随守着各相机行该部知道

　　督师谢恩疏

　　奏为微臣祗承新命拜受勑剑恭谢天恩事本月二十七日准兵部咨为紧急军需事该本部题奉旨孙传庭着以兵部左侍郎兼都察院右佥都御史总督各镇援兵仍赐尚方剑勑书闗防符验旗牌并速给发该衙门知道钦此钦遵备咨差官并赍捧勑谕一道尚方剑一口到臣臣即恭设香案郊迎于临清公署叩头祗领讫其符验旗牌闗防尚未赍到臣以外患方殷义难诿卸不敢循例控辞即于二十八日任事外窃念臣廿载忧时一心报主其不敢自爱顶踵欲为朝廷一効缓急者有日矣苐臣矢念惟忠作事以实其不敢侥幸欺君朦胧悞国亦不自今日始然如使臣为事有功按期奏效臣虽至不肖之人而天下无不可为之事未有雪我朝之仇耻必应借异代之才能独是无米之炊巧妇不能临渴之掘万分难济臣即自欺欺世妄谓可能亦必圣明之所不许而举朝之所难信也然今日之事臣不能谁为能者臣不任谁肯任者当主忧臣辱之时岂见可知难之候此臣之所以拜命不辞当即祗领勑剑受督事矣独是向来悠忽玩延夸张诞妄虚念余年岁月糜几万万金钱而秋毫罔绩遗忧君父者何人臣以戮力危疆不遑将母三年尽瘁之孤臣灭寇无可居之功而又当疆事决裂已甚收拾最难之后甫任恊理已无督可恊再改总督已无兵可督方束手待兵以束身待罪此实臣命数乖蹇使然臣有付之无可奈何而已惟祈皇上原臣苦情见今云帅王朴兵北去未还宣镇杨国柱山西镇虎大威兵已溃难收延绥和应诏兵往调未至河南援剿总兵左良玉临洮总兵曹变蛟兵竟无音耗臣所督者除保镇总兵刘光祚步兵同臣原带步兵五百照监臣髙起潜题疏防守临城更易登抚杨文岳兵赴青并监臣大兵征剿外止有原带陜西马兵及刘光祚马兵共千余耳是尚不堪当一禆将指挥臣顾能拥此区区以对垒哉然即使诸兵既合而各兵伎俩庙堂不知臣甚知之决胜殊未易易但舍此请兵将征兵何处臣故不敢别有无益之渎陈乃兵尚未合而见今二东郡邑望风沦陷者已不知凡几矣苐祈皇上于臣兵未合时怜臣原属无辜即臣兵既合后鉴臣非甘有罪少寛斧钺或使臣苟存视息臣非欲强颜人世亦不敢遽陈乌私苐得薄命朝天罄竭平生面请圣明为皇上确定大计料理年余于以逺鬯皇灵定有微效臣于此时死有余荣矣臣无任感激惶悚之至为此具本谨奏崇祯十一年十二月二十八日具奏正月初十日奉旨览奏谢知道了符验旗牌闗防何尚未到着严催孙传庭仍遵旨集兵出竒制胜以副简任该部知道

　　辞保督并谢降级疏

　　奏为微臣力竭重任难胜罪深量罚犹幸谨谢天恩兼陈愚悃事本年正月二十八日准吏部咨为蓟督亟宜早定保督不宜另推伏乞皇上勑部速竣以便从头实做事该本部会题正月十八日奉旨洪承畴仍以兵部尚书兼都察院右副都御史降四级戴罪住俸总督蓟州等处军务兼理粮饷经畧御倭着作速到任孙传庭仍以兵部左侍郎兼都察院右佥都御史总督保定山东河北等处军务各镇援兵兼理粮饷俱冩勅与他钦此钦遵抄出到部移咨到臣臣即于行间恭设香案望阙叩头谢恩缮疏控辞间二月初五日准兵部咨为飞报省城失陷事该本部会题正月二十六日奉旨省会重地兵到輙陷甚至亲藩罹难尤国家从来所未有内外防援各官俱属有罪然主客久近又当分别宋学朱力阻援兵又无防御着确查下落定案颜继祖虽奉旨守徳而平时全无料理有事一味虚恢着革职听勘倪宠巧猾避敌着革了职锦衣卫拏解来京究问髙起潜虽有调援岂能辞罪着降六级仍戴罪孙传庭受事日浅着降一级戴罪与髙起潜奋力图报自赎首辅刘宇亮督察何事也着戴罪李绩祖寛等杨振周佑等朱之镇等还著作速查明分别确议具奏山东抚镇员缺着即推立补本内无名首领卫所等官也着一并查明卿已有旨了钦此钦遵恭捧到部备咨到臣臣不胜感戴不胜惶悚窃念军中制胜宜借壮猷阃外持衡每需福将臣天下之庸人也念年通籍什五投闲三任当官万一罔效逺不具论即顷者奉命入援讵不切同仇之义且浸假而跻枢贰恊赞浸假而以原官总督乃将多巾帼不能遽使之赳桓兵若眠蚕不能速化为骁健庸莫庸于此矣臣乂天下之蹇人也役秦秉钺备歴艰辛念母尸饔未申菽水非所敢言即今者代匮督师已属极难之任而何以闻命适在济陷三日之前又何以兵集已在济陷三日之后况二东虽靖而保全之外无繇副报効之心左辅尚纷而出口之时谁可争到头之着臣之蹇莫蹇于此矣庸为人之所弃宁堪更试以错盘蹇实天之所刑岂得自逭于斧钺何以圣明重加委任既若忘臣之庸薄示创惩又若怜臣之蹇苐臣力已竭而难効驱驰臣罪实深而莫酬浩荡此臣所以感激涕零愧愤莫措者也除于行间恭设香案叩头再谢天恩外其保督事任竢北兵出口臣乃敢另疏沥血恳辞今仍以原衔督师自赎统祈圣明原鉴臣无任感激惶悚之至为此谨具奏闻崇祯十二年二月初五日具奏初十日奉旨览奏谢知道了孙传庭着恪遵屡旨鼓励督军不必另辞该部知道

　　附请陛见原疏

　　奏为恭谢天恩兼陈微臣切欲陛见之悃仰请圣明裁谕事臣卧病通州伏候廷议本月二十三日准兵部咨该兵科都给事中张缙彦题为蓟督担荷甚重事奉旨这本说的是再严行申谕孙传庭着即赴任作速料理抽练事宜该部知道钦此钦遵恭捧到部移咨到臣臣不胜惶悚不胜感戴随于寓所恭设香案叩头谢恩外伏念臣自督师役竣屡多舛谬数奉严纶九死余生不堪震叠彷徨忧惧无以自容于前月二十三日突感耳症遂至失聪今已浃月向臣甫任督师皇上复允廷臣之请俾臣总督保定山东河北等处军务臣绵薄无似且已成废物自应具疏吁免然以方在席藁即斧钺或逭而鞶帨应褫故不敢自行控请何意圣明雷霆忽霁雨露顿回若暂寛臣前愆且将责臣后効臣罪不容寛才无可用仰荷不测之矜原复蒙无已之收録感激思奋恨不捐糜顶踵稍图报塞苐臣自絶于天五官缺一其何以振饬将吏临莅军民祗诵温纶局蹐无地惟有回环饮泣仰天搥恸而已顾犬马恋主实难恝然至臣无可奈何之下情容当沥血另陈今不敢遽渎宸聪也臣自丙子陛辞忽越三载迫欲一觐天颜又臣仰荷任使虽防御罔效然于一切军国大计窃甞留心究考稍窥约畧臣耳固废心尚存舌犹在也意恳圣明召臣入见庶几罄陈刍荛即皇上俯有咨询但令辅臣书示数字臣亦能一一条对臣窃见皇上虚懐下问于真保等属新设监司诸臣俱令星驰陛见岂独于臣而靳之臣才畧非能于诸臣有加然巧不如习言贵可行臣似觉有微长惟皇上勿吝阶前盈尺俾臣毕吐其愚臣于内安外攘之间必有一二肯綮之言可以收事半功倍之效者用备采纳如肤袭无当斧锧愿甘倘以臣聋废蹒跚趋承未便或容臣越阙一叩勑枢户部垣诸臣各出兵饷欵畧与臣筹议一二日臣苟有一得即令各臣酌确上闻臣不敢谓轻尘坠露必无补于岳海髙深也臣无任感勒激切待命之至

　　官兵苦战斩获疏

　　为官兵虽有斩获不敢言功实实苦战三日臣不敢不据报转闻仰祈圣明勅部察覆事窃思敌围真定首至退敌者臣也臣耻报解围而保抚报之及敌据济南首至退敌者亦臣也臣耻报恢复而东抚报之即靖二东障陵京且为声防为拒堵为接战殚厥心力悉副明旨而臣之所入告于皇上者亦惟是如何声防如何拒堵如何接战以无没诸将士之血苦已耳臣先事未甞夸诩后事未甞欺饰也葢臣以痴忠报主愤耻二字臣实独切臣身可杀臣必不敢自丧本心以荧圣听出口之役我兵用步得力是以一鼓战胜情形实实如此彼时各监提兵内臣与各边镇将领士卒同集边口臣如饰罪冐功大言无实皇上之斧钺可逃而万众之指摘奚逭也且初十日之战曹变蛟遵臣步法与北兵转战冲击臣之步兵莫不一往无前臣与总监诸臣俱在阵前岂敢欺乎至十一日之战以相距渐逺故从众议用马遂不能摧陷如前然我兵与敌骑力抵竟日亦臣等所目击者也十六日臣旋师蓟州据监军道塘报到臣正在缮疏具奏间适接邸报见督察一再诬臣意不可测又见各部痛感天言泣领臣罪疏内首指及臣云夫夫羣望之所归而推毂则名实不副又该部覆察沙偶疏奉有原系孙传庭饰词不必行察之旨臣乃自痛才劣陨越竟至于此遂于出口叙疏趦趄不敢具报已思各将士■〈扌弃〉死力战敌忾之勇实向来所未有岂可以臣故湮没輙复据实勒陈内云臣身任军务大创无能惟有引罪何敢复为诸将士言功苐诸将士临阵血战昭昭在人耳目臣不得不据报转闻除总监原督闗门劲旅及山永巡抚与从西应援之蓟督宣督京营提督督理分监遵抚所获功次应听各臣自行察奏其臣所统各镇将官兵与分监陈正彛兵合营同进仰仗天威颇知鼔奋虽所获无多而敌忾殊勇总兵曹变蛟则挥刀当先人马辟易祖大寿亲语臣等曰今日众将中显了一人诸将皆服则变蛟也此固大寿彛好之公而变蛟之勇畧冠军槩可知巳王朴则亲提步卒力战冲锋九日之役北兵以数千人来突而能不为动杨国柱则往来摧陷矢捐糜以图桑榆之收均应并録在将领李国政则决策鼓众先后数阵本将聨率之力居多而全守亮刁明忠郑嘉栋王根子赵大胤李有功刘忠刘芳名鲁文彬张天麟张一贵郭清王国栋王钺赵祥贺人龙郝崇胤刘世爵王希贵萧继节等恪遵师律有进无退均于行阵有禆相应并録其余文武将吏应否分别议叙俱候该部酌覆至于战殁之台赖李孟贞王两等血溅沙场俱应优恤内李孟贞系臣标下札委守备以一人步逐五敌奋砍忽中敌矢贯脑而毙亦祖大寿亲见为臣等言之曹变蛟遣材官身负其尸以归为臣恸服不已者也尤应优恤被伤之刘成呉宗踪马应腾郭汝盘武定等臣验多对而之伤足知进战之勇内郭汝盘即降寇之混天星武大定即杀蝎子块之黄巢而坚不复叛者俱能报国亡身尤宜风劝至于从来捷报率多夸张臣矢志不欺素邀圣鉴顷以举事谬妄又为旧辅刘宇亮两次牵诬致圣明屡责其诿饰即同朝亦莫保其初终臣有身未死无血可挥于此畨叙疏实惴惴然阁笔难下止以诸将士戮力疆场劳勚难泯輙敢详述以闻苐祈皇上勑部密察则诸将士血战之苦得明臣虽身受斧钺有余荣矣为此谨题崇祯十二年三月十七日具题二十一日奉旨该兵部知道

　　恭听处分兼沥血忱疏

　　为微臣行近通州忽接严旨暂止中途恭听处分兼沥血忱并请交割陜兵以听蓟督酌议事臣因内外多事忧愤廿年揣摩十载懐忠思効匪朝伊夕初奉命协剿臣即有而请圣明另作良图之奏既奉命督师臣又有面请圣明决定大计之奏复以请见之意寓书阁部不一而足臣之率妄极矣该部此请盖特为臣若蓟督事竣陛见前已有旨无竢请矣彼时臣方下部院看议正在席藁又安得借前席之箸耶该部岂见不及此使臣于此时傥得蒙恩召对罄所欲吐无论于御敌长策条画必当圣意即议留陕兵臣得一参末议亦何至徒失战守家当虚糜无限钱粮而蓟门竟未得陜兵丝毫之济也顾薄命如臣胡可得也痛思臣自入援以来万苦备甞一着未错比敌将去臣罪遂多及事甫竣臣即束身待议虽欲碎首御阶剖心无繇臣因具疏沥陈内称臣三年逺役半载入援咫尺天颜妄冀一瞻睟穆稍申犬马恋主之私本月二十日于三河接邸报知原任督察阁部刘宇亮又疏牵指及臣奉有孙传庭躱闪虚恢全无调度大负重任该部院一并确议速奏之旨又兵部请召蓟保督臣奉有蓟督着遵旨陛见陜西兵马着洪承畴酌议速奏孙传庭已有旨了之旨臣惟有席藁待罪无能稽首瞻天矣独是躱闪虚恢臣所万万不敢出臣向剿寇秦中无兵措兵无饷措饷能使十年之寇数战立扫蒙皇上真心实心之褒不一而足臣岂初终相谬其不能满志者则固以形势之地方各异亦兵马不皆臣所自练耳皇上痛念藩封沦陷郡邑丘墟生民涂炭无论是否臣任后之事何敢置辩但督察欲葢已愆诬臣不已甚且举经过州县驻宿时日一一可稽之事惟其颠倒不知何以任诞至此臣报北援在济陷之先彼时前股北折之敌尤多于后股东省有总监大兵臣应否不顾陵京及初六日闻济陷之变臣等公议谓宜并力南向属督察具疏臣于初七日即发兵分防初八九日即发总兵王朴等统兵繇平原并趋禹齐十一日臣亦亲赴平原焉用督察之挽捉且督察自闻济陷称病卧榻又何暇挽臣捉臣岂病未真耶抑祗任奚僮挽捉耶其逺繇河间者督察欲逺繇也督察不于十八日从徳州过河赴河间行十里许乎时河西无警督察已携延绥保镇火器两营及云镇马兵一千同提标营马兵五百可无虞矣又欲携宣镇马兵一千臣以兵不能多分无战之地始邀还督察同行督察逡巡不敢行臣于本日夜至呉桥督察止徳州嘱令臣驻呉桥相候二十日早臣遣兵迎督察至始同抵东光二十一日臣欲繇泊头赴沧州督察坚欲迂道交河二十二日督察复驻交河嘱令臣先至沧州相候二十三日督察始至沧州今谓臣欲逺繇河间独不思经过州县驻宿时日一一可稽乎夫督察即迟行一二日于事何碍苐督察止亦不容臣行即或容臣行亦必令臣相候以拥护督察今反以迂迟诬臣若夫督察尽职于革职之后咨札纷至固欲补向来之缺陷以为抄送兵部之地抑知剌谬多端祗见心劳而日拙矣他如侦探之不确验级之未真即今侦探有报可考而首级之经臣解与督察解者司马堂当自有定衡也又言督察参刘光祚弹墨未干又复疏救致奉严旨忽指及臣初但以沙偶之言畧为点缀继闻朝议颇严复具沥陈颠末一疏谓臣当言不言一味旁观专欲以督察卸担夫督察叅后始袖出一稿示臣方叅时臣不知也何以谓臣卸担且督察前疏既云若督臣白简无灵尚方空握而必借臣代紏督臣亦难自解反谓臣以督察之叅卸担岂督察好为此等不伦之语祗以归罪于臣督察必可解释耳若臣之所以不叅刘光祚者非纵也茨州之役刘光祚等原未失律丧师即怯懦委属隠情而叅劾宜有显罪自大城督察为各镇下拜各镇将皆悚惕不宁臣以各镇新合之兵办敌实非易易恐绳之太急别致偾误又行间之情形左右之奸伪督察殊未谙未知臣实虑之正月二十七日我兵大城战敌后报苗头已向东北臣谓宜量留火兵设防先发战兵驰赴东安扼击而督察不从故臣止发刁明忠李国政刘芳名领哨兵八百随敌侦探余兵俱顿大城二十九日晩臣勉发总兵曹变蛟杨国柱等兵先往次早复约督察率余兵同往不然或臣独往掌号将发督察遣家人力阻复停一日比兵兼程于初三日寅时奔至东安昼夜疲劳距河犹六十余里敌即于是日午时尽数渡河又安为半渡之扼击及敌破黄花店等村各镇布置敌兵设伏诱战各镇俱在张家铺一帯埋伏臣等未甞易各镇于前敌而各镇不遵臣等归后前官兵遇敌接战互有杀伤我兵未能抵御敌未至张家甫时已薄暮北兵举号火整队而还我兵亦收营各镇未甞临敌溃逃无可罪也乃督察遽行题叅发疏之后以稿示臣臣因以行间情状为督察微及与臣所入告于皇上者无异也未几而有砖厂之役督察不候报至即行具奏约畧缮疏如内云首级在二十颗上下从来无如此报法督察谬误当自有因乃无端相尤执定沙偶之言为下水拖人之计督察即思陷臣当强敌在内边丁久戌之时何可以此语见之章奏督察颠倒乃尔而毅然请缨则臣等行间文武之不幸于督察何责马若刘光祚镇属郡邑多陷自有光祚应得之罪臣始终非为光祚寛也臣蒙皇上委任不效即援二东遮陵京守内堵外前后大小血战屡次俱不敢言功苐臣即不才亦不至逺逊督察乃督察患失惧祸厚诬臣以行其掩饰臣即任受将如清议何哉臣见候议处陜西兵马应遵明旨交蓟督听其酌议臣繁寃欲诉谨就事剖析伏乞圣鉴为此谨奏崇祯十二年三月二十二日具奏二十八日奉旨郡邑失陷孙传庭任后不少岂得诿卸并所奏督察事情该部院通行确议速奏

　　趣赴保任谢恩疏

　　奏为恭谢天恩事臣卧病通州伏候廷议本月二十三日准兵部咨该兵科都给事中张缙彦题为蓟督担荷甚重等事奉圣旨这本说的是再严行申谕孙传庭着即赴任作速料理抽练事宜该部知道钦此钦遵恭捧到部移咨到臣臣不胜惶悚不胜感戴随于寓所恭设香案叩头谢恩外伏念臣自督师役竣屡多舛谬致奉严纶九死余生不堪震叠彷徨忧惧无以自容于前月二十三日突感耳症遂至失聪今已浃月向臣甫任督师皇上复允廷臣之请俾臣总督保定山东河北等处军务臣绵薄无似且已成废物自应具疏吁免因见候议处故不敢自请褫斥何意圣明雷霆忽霁雨露顿施若暂寘臣前愆且将责臣后効臣罪在难寛才无可用仰荷不测之矜原复蒙无已之收録感激思奋敢不捐糜顶踵稍图报塞即臣自絶于天五官缺一似不容腼颜于将吏军民之上然臣年未五十倘徼灵药饵未必不调理渐痊臣荷圣明如此特恩其何能自甘暴弃臣当勉强趋任一面调养一面料理万一竞不瘳臣始沥血另陈今不敢遽渎宸聪也臣自丙子陛辞忽越三载迫欲一觐天颜又臣窃见皇上虚懐下问于真保等属新设监司诸臣且俱令星驰陛见臣才畧非能于诸臣有加然巧不如习言贵可行臣似亦有一得倘能续诸臣之后跪伏御前毕吐其愚臣于内安外攘之间必有一二肯綮之言可收事半功倍之效用备采纳苐恐聋废蹒跚趋承未便故亦不敢妄有渎请臣过都之时或当于正阳门外望阙一叩以申犬马恋主之私然亦必奉有明旨乃敢遵行至保镇之事不止兵马钱粮俱属新创应俟部议即臣兼管直省属地颇寛驻札衙门似宜适中以便调度今亦未审当在何处并祈圣明勅部确议请旨详示施行为此具本谨奏崇祯十二年四月二十四日具奏二十六日奉旨陛见不必行保督练兵计饷昨已有旨孙传庭着即星速遵行真心实做朝廷自有裁鉴驻札不必又议该部知道

　　请斥疏

　　奏为微臣迫欲报主已至地方奈两耳竟废不能闻言何以受事又拂戾舆情已见其端展转无计不得不据实哀鸣仰祈圣明勅部速议斥更以无致贻悞事臣负恩溺职罪孽深重自三月二十三日于通州感患失聪了不闻声今已一月有半前月二十三日臣方席藁候议忽接部咨知臣复儌皇上使过洪恩催赴保督新任臣跪读明纶感激思奋不暇深维始终谬谓臣年未衰暮或可调养料理渐需痊可既具疏谢恩刻期赴任固臣区区犬马报主之私也孰意两耳既废跬步难行一至地方始知不可旦夕容留如不及早驰请斥更以至躭延时日虚负重寄臣虽死不偿责矣臣方过都之时臣同乡亲友宦于京邸者视臣于郊闗之外见臣狼狈之状皆为掩泣日暮抵芦沟桥会分监臣武俊以督修城工在彼邀臣一饭凡所问讯慰劳之言臣俱不能听惟令书役私记而已及行近涿州该州知州呉同春及卫辅营将官温良等出郭相迎突值舆前臣不知为谁氏茫无以应左右以手指画臣都不省一时惭愤无地自容比至城署举炮迫近臣舆止见火光迸发亦不之闻也臣在通州尚有一日偶闻炮声兹殆以惭愤之故锢蔽更加于前矣迨入署于各将吏俱未延见闭门独坐泫然泣下既就榻涙犹涔涔盈枕也次日抵定兴谕令左右于该县官吏接见皆豫开一帖投臣始能辨识比该县知县王赐玺接见之后原役偶离臣所突有易州道臣刘在朝因便道就见遣差官大声喊禀无如臣何旁役不得已乃代为传免谢之而去已得中军官李国政小帖始悉其故臣于是惭愤益甚几不欲生及进该道入见留坐少顷该道有所语亦惟令书役于其去后书冩呈臣次日至安肃县又次日至保定府凡有将吏接见非报帖不能知闻凡有事体声说非开冩不能裁示臣时觉环臣左右殆无一不揶揄臣而姗笑之者臣之惭愤愈不可言臣因思臣方新莅于将吏叅谒之末节不能支吾已无以肃体示观若臣任事之后诸所经画非稽阅兵马即清核钱粮与夫劝惩将吏诸重务乃臣出入内外俱不得不借听于报帖假手于开冩就中藏奸启弊宁有纪极若欲左右之人体臣充耳不相愚弄此万万必无之事然即令若辈守法无他亦必不能禁所属将吏之借口其何以保无后言使羣然慑服乎臣因候印未至偃坐一室前思后想无一而可即臣才力果堪而听而不闻岂得尚言才力即使三五月可愈而保督之事岂可躭阁三五月况臣伎俩已竭又废病难痊縁是煎忧之过烦燥增剧两日已来并水火结濇头目晕眩手足时作麻木延医吕国宾诊视谓心肾不交肝经火燥故尔气闭声收葢縁累年劳役受病已深且恐转生他症殊非药饵可能旦夕取效臣窃维保督新设责任何等重大上厪宸虑何等殷切乃于一刻千金之时而容以两耳无闻之人尸位贻悞乎其宜仰请斥更无容再计乃臣方拟缮疏沥陈而初七日夜已有匿帖粘臣署前云军民哑总督聋虽有苦情谁陈九重又闻各巷口及各衙门亦粘有此帖旋经揭毁则臣之不孚众望拂戾军民已见其端然使臣力或可勉即人言奚恤乃臣愦愦若此安能稍图寸效以谢兹悠悠之口又乌得不早自裁决也用是泣血哀鸣冐死驰奏至于臣罪原应罢斥蒙圣明寛宥趣令复任实出臣之望外今臣既不能复任督事自应仍行褫革庶国法明而臣心亦可自惬非臣所敢辞也若夫堪任保督者以臣愚计之实不乏人皇上勑该部广求公举天下之人自足供天下之用何至于今日而叹乏才乎以臣所知如原任兵部侍郎张福臻作令临颍不捐公私创造砖城百雉屹然祗今豫寇纷纭临颍独获安堵皆福臻之贻也又如登抚杨文岳气定神闲遇事迎解前者守徳守临以及援登俱先期遄赴便宜即行具见逺畧而沈雄温湛妙有张弛殊不易及向臣曾以文岳及东抚颜继祖并举之枢部臣于继祖犹知之镇抚之前若文岳则臣信宿清源时亲见其遇卒能暇处纷不乱圆应无方所不胜心折者也臣耳目固陋其自二臣而外所不及知不能举者何限苐在该部之亷访推用耳伏祈皇上勅令该部务为新设重镇推举贤能仰请简用俾其星驰受事早奠岩疆力振初局念臣已经聋耳且不能闻属官之言身何能胜地方之任又怜臣抚秦剿御三年入援驰驱六月积劳婴病万非得已及臣印勅俱未领到无可交代允臣即去俾早获回籍调理又与臣老病之母早获相依一日倘不遽填沟壑惟有偕山樵野牧共祝圣寿于亿万斯年矣臣无任悚息待命之至为此谨奏崇祯十二年五月初九日具奏十三日奉旨孙传庭特任练兵何得輙以病诿着即遵旨刻期料理不许延误取罪仍着兵部查明速奏

　　再请斥革疏

　　奏为微臣幸邀寛政恭谢天恩并再陈聋废及病苦迫切情状万乞圣明慨赐矜怜急行斥革另简才能蚤为料理免悞封疆大计事臣自五月初六日抵保定因两耳聋废万难受事具有微臣迫欲报主已至地方奈两耳竟废不能闻言何以受事又拂戾舆情已见其端展转无计不得不据实哀鸣仰祈圣明勅部速议斥更以无致贻悞一疏于初九日拜发去后初十日准兵部咨该本部题为功罪闗封疆之重威福系朝廷之权歴数失机列为五案祈皇上立伸国宪垂玩逗之大戒以巩治安之新图事臣奉旨实降五级照旧管事臣跪诵明纶不胜感激不胜惶悚除恭设香案望阙叩头谢恩外窃念臣承局虽残矢心原实苐智勇俱困之日残局委属难收矧庸蹇无似之人实心何能自白负愆殊重伏罪何辞乃谬蒙廷议曲原特荷圣恩薄创此臣于稽首称谢之余所不禁感激涕零者也惟是应斥获留臣之际会诚竒虽生犹死臣之婴疾最苦乃今不但虽生犹死且又垂死难生矣臣自前疏拜后枯坐一室咄咄书空僮仆书掾皆视臣若无物或诟谇于门屏之外或构斗于厅事之上臣如在梦寐间有解事者密帖告臣即于帖后求臣勿加穷诘臣忿不能忍呼羣役亲讯之而彼此执笔互推臣竟莫悉其故反致误责陜西携来稿书一名而羣役相顾散去已乃知所责者非其罪也臣孑然一身别无亲属相从可以代臣体察禁饬然即有亲属亦止能体察禁饬于门之内已耳门之外何以代也臣乃知天之废臣以至于此臣真虽生犹死矣又不意复感一症将无生理臣因医官吕国宾之言谓臣耳受恙繇肝火燥发且中有积痰恐转成别症连服清痰之剂未有微效至十二日早起忽觉胸膈如有一物直抵喉间咽之不下咯之不出及以匙箸引之则有血块如核与顽痰相纒不解愈引愈多该医及仆辈相视惶骇谓不急图谢事静养性命之忧且在旦夕不但听不闻声而已臣为怃然者久之因思臣之性命亦何足惜惟是臣母衰年独臣一子臣向在秦切欲请告尘皇上睿听者屡矣苐以疆事迁延至今倘臣或有他臣母暮景为可怜耳然此终属臣之私情亦非臣所敢言也臣所不能不急急陈者则以臣既两耳无闻必不能卧理保督之事而保督之事又断不可时刻躭延惟祈皇上如臣前疏将臣速赐斥革另简贤能星驰抵镇早为料理俾抽练重务毋致躭迟臣或死或不死而犹之死总非臣所计也使非臣病废万难受事保督之事又万难顷刻躭迟臣前疏犹未奉旨安敢复有琐渎伏祈圣明立赐施行臣无任激切待命之至为此谨奏崇祯十二年五月十四日具奏二十一日奉旨孙传庭已有旨了该部知道

　　奏缴督师符验闗防兼报抚秦存积银两疏

　　奏为敬缴微臣前任督师符验闗防兼报抚秦任内存积锾站银两事臣前任督剿原领勅剑旗牌已于四月十九日具疏进缴讫其闗防因查核官兵支过行盐并候部文扣算功赏臣已奏明俟事竣同符验并缴今行盐文册臣已行令各镇将径报理饷主事李光宥查核功赏臣已销筭奏报所有闗防暨符验相应并缴至保督闗防据塘官王燝于五月十二日赍至时臣业已病废请斥未敢开动其准到部文及行各衙门文移凡闗抽练事务者臣俱用督师闗防转行至二十一日接邸报臣蒙恩革任行查臣即于公署恭设香案叩头谢恩讫至二十六日接邸报新督已推登莱巡抚杨文岳奉有俞旨登莱原在督属闻命即可受事臣随将保督闗防于六月初二日差旗鼓守备杨豹率官承吏书罗国用等六员名赍送新督臣讫有节次准到部咨二十九件并行过及各镇道投到文巻不及一扛檄发保定府呈送其卫巩二营兵马已行井陉易州二道遵照部题责原管官训练应交新督臣稽阅臣于本月初九日自保定扶病移驻易州听候查奏再臣原任秦抚叨转今官节改四任俱于行间拜命其巡抚复命事宜臣曾于恊理谢恩疏中奏明俟恊理事竣补行秦抚自臣以前七易其人而无一好去者故歴十三年未有一复命之抚臣独臣得幸升例应复命今亦以病废蒙罢不敢补行矣惟是一切钱粮臣仍期移会今抚臣丁启睿销算明白奏报至臣抚秦三年禁讼寛罚任内赃赎无多除凑买战马打造军器及括充赏犒外未甞以一锾入私橐有臣摘发凤岐驿递私派等弊各赃赎并臣行潼闗京兆岐阳等驿站马立法官应除省民间私幇无算而在官正项站银各州县俱有节省悉在该州县存积但未彚确总数向各州县有申文至臣报充公费者臣皆严批拒之未动一分二项合之约三万余两臣在秦之日悉以分檄布政司西安府收贮以充本地军饷用备军饷之不敷今原巻与各项钱粮册簿俱于获鹿失毁经承吏书亦被擒杀然俱经臣屡次批驳原委数目自可稽考臣已屡檄司府取造清册俟至日臣虽废处田间亦必核确报闻亦臣已离地方不忘敝笱之区区也臣自填抚危秦苦心拮据措饷则实实使无饷而有饷只清屯一项计三年共得折色银四十五万余两本色米麦豆约五万石措兵则实实使无兵而有兵清出屯兵一万二千人练就边兵五千人即作太平之役总兵曹变蛟勇推独冠而所得力者半系臣标御敌则实实使全秦十载不结之大寇数战荡平就中有名渠首如闯王蝎子块张妙手混天星过天星大天王米闯将刘秉义火熖班就地飞整齐王瓦背乙条龙镇天王一朶云皆属臣殱抚臣屡蒙皇上实心任事劳怨不辞大捷竒捷方畧劳苦体国筹边之褒不一而足甚且以臣风示海内俾各省抚臣皆以臣真心实事为法乃臣之已蒙鉴知于皇上者止此清屯足饷练兵御敌之数事其臣朝夕砥砺及诸禆益地方未经奏报而可以为海内嚆矢者臣未敢一一自明顾后来未有不为圣明洞烛者即此锾站二项臣原拟于复命时一并奏报然非因文册失逸吏书被杀恐后来隔手经承或致隠混臣业留之地方即以完臣始终为秦之一念亦不敢自矜苦节仰渎圣明也为此谨奏崇祯十二年六月初八日具奏十七日奉旨该部知道

　　奏请查结疏

　　奏为微臣聋废久真监按查奏未结披沥泣陈仰请明旨事臣因两耳聋废疏请褫革万非得已荷蒙圣明重念封疆革臣之任别推保督其臣病之真伪勅令监按勒限查奏臣闻命以来感涕无已日夜静竢查奏惟恐不速以查奏一事闗于臣之一时进退者小而闗臣平生之忠诈者大也夫臣才智疎浅气质刚躁则诚有之若夫畏难求脱甘处人后平日梦想亦所不出臣始任秦抚继任督援■〈扌弃〉性命而靖十载之妖氛殚心力而计方张之敌势未甞一日称病矧今蒙皇上洪使过之仁及是时为解严之日从容尽可料理勉图尚足赎愆且臣三年扬歴尚未儌圣明已逮之恩千载遭逢亦思沐臣邻共被之典顾无病呻吟愿褫鞶带自外生成夫岂情理臣感恙在方候议之日求斥在已抵镇之时其病废不堪之状人所共覩葢臣于三月二十三日通州感恙通州监臣崔进自能洞悉臣过都时涿州监臣武俊亦曾目击臣驻保定月余真定监臣陈正彛密迩保定谅亦知之臣病今近三月服汤丸药约二百剂迄未有效在通医治有医官傅懋宰在保医治有医官吕国宾又在通时主事杨汝经及道臣江禹绪每过臣皆为恻然甚至垂涕在保时道臣钱天锡正值臣咯血来见曾面覩其状既得保定府臣黄师夔牛黄丸连服数丸其血乃已至于易州道臣刘在朝与保定府厅各臣黄师夔汤一统黄图安皆曾与臣一面臣褎充之情景又皆各臣所共瞩者也任举一人询之皆可为据臣万万不敢有所假托明矣臣庶几望夫早结一日则臣之心事亦可一日早见而安心调理冀有痊期不意适值按臣刘呈瑞奉旨革任总监臣方正化亦奉旨革任回京而新者又未知何日题差臣之候查即今已逾二旬其前任督师符验闗防业已奏缴保督闗防亦送新督臣杨文岳不日且至臣不宜复驻地方乃监按俱缺查结何时溽暑孤栖有如望岁伏祈圣明垂念臣病非伪查结无人或勅令臣所陈三监臣中择一查奏询之众口访之医人自不患其不实或另展限期仍候新任监按查奏及臣或驻境候查或回籍候查统祈圣明裁示昨见山海总兵候拱极告病亦蒙皇上勅下督监查其果否真病然于拱极即准革任回卫臣地异边闗职非战帅八月驰驱一身狼狈其可怜念倍于拱极皇上帷葢之恩岂有靳焉臣迫欲报主一片痴肠原不敢仰负君父臣苟不终絶于天但得两耳稍豁异日如蒙圣明不弃臣虽执殳荷戈以当朝廷一士之用亦臣所愿効也臣无任悚息待命之至为此谨奏崇祯十二年六月十二日具奏二十一日奉旨孙传庭着俟查明奏夺不得渎陈该部知道

　　白谷集巻三

　　●钦定四库全书

　　白谷集巻四

　　（明）孙传庭 撰

　　鉴劳录序

　　丙子春三月臣奉抚秦之命夏四月六日恭承召对询臣以剿抚方畧臣毕陈愚见因以抚标无兵无饷为请钦蒙圣谕措兵难措饷更难宵旰焦劳形于天表又谕臣以真心实意期勉殷切臣自矢殚力尽心实图报称陛辞而西以五月十有六日入闗受事爰及戊寅之十月廿二出闗北援拮据凡三十阅月巨冦悉平兵强饷裕视向之妖氛匝地徒手罔措者又一秦矣自维臣履极难之地肩极重之担当极敝之时能无即于陨越以为简书羞且得通理京兆前俸报成满考亦数十年来秦抚所未有也非赖主上推诚委任多方鼓励岂臣区区之愚徼幸至此乃蒙圣明轸念犬马凡有効力必赐褒嘉温纶之下岁无虚月月无虚旬甚且风示各抚以臣为法至臣以痴肠苦口数为枢部督过因谓臣报兵后期自请白衣领职以甚臣罪圣明迄信臣无他仍于臣奏剖疏中嘉其实心办理臣之仰邀帝鉴可谓至矣故臣毎拜宠命虽戎马倥偬感泣之余必畧识颠末手录登简渐积成帙名曰鉴劳录夫臣即捐糜顶踵何劳敢言顾圣明之鉴不敢忘也敬付剞劂惟志天恩罔极云若夫叙录犹稽实所司有意矜慎在诸将士不无颙望然非臣愚所及矣崇祯戊寅十有二月朔识

　　省罪录序

　　臣维今中外棘手惟北敌与流冦臣至謭劣剿冦秦中遽销十载之烽旋以北敌深入奉召入援寻被佐枢之命祇遵遄赴复改协理无何贾庄兵溃遂俨然承师中之乏方受事集兵济陷已三越日矣维时敌熖燎原人心风鹤臣始收余烬以支残局不自意儌天之幸及臣之身辄一无疎失而安二东障陵京固内堵外于我皇上宵旰毖饬之庙谟咸肃将罔坠至临口之战则又洒血誓众鼓鋭摧强二十三年之积衰为之一振若夫枕戈擐甲长征六阅月转战数千里暨督援七十日之内日与敌一彼一此界生死于呼吸臣未尝少有退怯亦可谓备尝艰阻罔爱发肤矣乃敌将去而求臣者遂多敌既去而阨臣者益力臣尽瘁之余加以忧郁狗马之疾所自来也何图一疏吁陈贻罪亦至此极噫保督需人诚急胡虚悬五月豫属于臣督援之初比臣席藁待谴奚复任之敢望顾已早为规缷之地乎况时已解严臣一身丛垢又有母垂危揆之臣义子情俱有不得已者伏思臣忠君报国起念非诬雪耻御敌殚心未谬而得祸如斯殊非无自臣敢谓何辜于天实命不同乎因撮行间始末成帙名曰省罪录吁嗟臣惟不省以至于罪省而后知臣罪实深苐臣取罪之繇虽死不变如以今日之省初志稍渝臣罪滋甚尤臣之所不敢出也崇祯辛巳十月望日识

　　朋来艹小序

　　孙子一日坐辟易斋中俄见阴云四合雪花如拳因忆王子猷访戴事千载兴懐大呌曰武子何在也亟命童子买蹇直抵太原一路坚氷在须冷风刺骨九原寥落石岭凄其余于此时兴益不浅尽日至太原径入李署武子方趺坐蒲团上闻余履声勃勃有动瞠目向余曰伯雅来耶伯雅来耶余不作风尘之色武子亦不及寒暄之语苐呼酒酒酣武子为月下歌骚人之致英雄之泪具见舌端余亦为三载闗河今把袂百年天地此衔杯之句彼唱此和竟夜忘倦武子复向余曰我两人岂以一笑空虚了今夜局耶乃启萧师拈朋来一题各就五首情之所至文亦同趣一切道学气头巾气腐鼠气尽扫而空之而兴犹未尽也噫子猷访戴后世侈为美谭然余且病子猷之浅也我两人今日竒縁自谓过子猷一着海内弟兄其谓之何丙辰长至后一日书于晋阳李署之氷玉堂

　　鉴劳录跋

　　臣自陷法网幽系请室悔罪愈深感恩益厚毎手斯编辄拊膺悲恸不能自己臣因是而深慨于疆吏之难也蓄缩无论矣即发肤不敢爱而济事为难庸疎必及矣即猷畧可自効而获上为难幸而竖尺寸徼宠眷矣而构忌转丛初终莫保则毋自丧生平仰负知遇之为尤难臣于秦事一力担承剿抚幸有成绪又悉在圣鉴叙录屡厪明旨臣之遭际不为不竒祇以朴拙无似动逢齮龁意见之参差固惟其可否而荡冦安秦之战功胡可掩也臣一手足之勤劬亦任其遏抑而将士冲锋陷阵之血绩何忍没也犹曰臣实首事不便偏举至若清屯之效利在军国臣何与焉且圣明加意屯政方风示各抚为法而挠乱百出不废不已又盐政之议臣考究有年稽核阅岁一归官纳利倍清屯其官纳之需又取给于臣所辞还之剿饷臣疏告详明仰蒙圣俞已勅所司举行新抚因剿饷派在邻省请以秦饷通融挹注摄部事者遂借端寝阁夫司农方苦仰屋乃以人废言坐弃富强之长策而不恤是诚何心噫见之实效奉有钦依犹承望相阨亦至于此臣复妄谈军务窃欲以御敌管窥稽首御前毕陈芹曝之悃维宗社苞桑之计何可得也此实臣报国有心致身无术自阶之厉以至下贻鲜终之讥上累知人之哲臣罪万死莫赎矣

　　吴太孺人乞言述

　　不肖传庭顿首顿首谨斋沐祈言于老先生大人木天阁下传庭自己未通籍而无禄先子见背四载于兹矣所恃茕茕相依为命有母氏在母氏以未亡之身不忍从先子地下以有不孝孤在传庭念自先大父先子以来家世清白一经而外絶无长物至传庭之身无以资膏油四载机杼之力实赖母氏以底于成一行作吏悠悠三年邑冲政烦不遑将母人子之谓何幸以敬受母命居官勤慎无大陨越以干吏议循资小考奏之天官氏得借一命貤恩二人使逝者发幽光于蒿里存者荷宠贲于孀居真千载一时也谨述母氏懿行淑徳命女史掌记备太史公采録焉母出呉氏为太仆丞呉公安孙女受育继母有威无慈母氏年七八岁即娴女诫慎居内谨话言鞶丝女红而外终日不出一语虽无以逢继母讙然继母直颔之耳邦有淑女君子好逑继母必欲委之寠人子以失所仰望为幸是时先大父知呉之早有令女也力为先子求匹继母曰寒士之家安得发迹乎曷其字之母氏遂归先子缟巾练裙躬服节俭力行妇道滫瀡罔怠凡米盐畜字精心综理井井有方篝灯佐先子读毎至丙夜不倦先子大小文试母必形之梦寐尝刻期以竢先子之荐洎辛卯丁酉先大父先子后先列贤书里人荣之母处之泊如也已丁先曽祖及先祖母之变先大父鸡骨支床先子亦犯灭性之戒时母少妇耳室以内独母为政母哀号而随之拮据襄事二丧克举先子从不解问家事母经理悉中窽一切琐务不以烦先子虑先子好行其徳周人之急不责其报母善承志意不难脱簪珥以佐不足凡弟辈婚娶辄出笥中之有以相其成及先大父先子相继不讳继祖母暨侧室一人年皆仅逾二十志存匪石之固母朝夕慰存迄今氷玉之徳晚而弥芳虽天植其性而母左右之力居多大约母氏慈惠端悫温懿肃慎驭臧获以严而不废恩处妯娌以和遇燕接必取古名媛以相勖喜持戒奉佛深信因果然语以祷祠邪魅则辄麾去又持衷渊塞人不易窥其喜愠至心应事机睹兆知微往往与先子若合符节而沈静详审处艰难辛苦之时委蛇克济即文夫何过焉当先子见背时遗命母氏曰吾弗及用世赍志以没是吾未瞑目之日也不腆孺子可望早成曷缓治任其以素灵蹔停室堂三年后看孺子峥嵘归来徐徐入地下吾志毕矣于时闻者咸谓送死大事成败之数未可逆无惑乃翁乱命母慨然奉先子命惟谨时抚不肖孤曰母能食贫不以饔飱分儿念有志竟成儿其早慰若父也则又抢地呼先子曰夫子在天之灵其早有以相孺子也不肖孤会友课议或下帷攻苦母喜且不寐或眤交逰狎酒人则陨涕欲絶孺子若此曷急营菟裘无贻亲朋羞噫非母氏矢志激励不肖安得幸兹一第耶既传庭释褐都门领符而出始归谋穸事哀礼畧尽母怡然曰孺子今而后始有以谢尔父于地下矣虽然立身扬名方自今始祖父清白家声具在尔其勉之即今窃禄数载不至尸素取戾所禀于母训者大也幸际圣恩汪濊之日孝治聿新之会敢祈青藜彤管曲为点缀片言九鼎一语七襄顶戴恩徳奚啻衔结先子行实载在志中兹不敢赘（不肖传庭）可胜百拜恳祷之至

　　刘太孺人乞言述

　　母刘氏先子元配也刘为代之望族女徳闻于闾里母氏淑媛尤着结褵婉娩笃同心之义先子攻苦发愤母氏佐以织纴之勤有无逸之思焉至其苹蘩致洁杂佩相徳庶几妇职无忝乃事先子无几时而竟以天夺呜呼伤哉香返清魂荣分白骨端有望于金闺之溢美焉

　　冯孺人乞言述

　　冯氏为传庭元配孝廉冯公明期女也年十四归传庭十七岁而天仅育一女托之师氏冯氏膏沐为容知为颀颀硕人而婉娈幽闲足迹未尝离壸阈门以内閴若屏息虽欲闻一笑语不可得传庭尝负笈汾水辄能怂恿不作儿女沾恋至其温恭孝惠尤足述者天不祚我良配竟使蒲栁之姿溘然先零伤哉敢邀余芬少光兆域

　　两邑拙政乞言述

　　传庭塞下竖儒耳乌知为令苦今而后知其苦也永商二邑实称繁冲又以数年加派民乃重困传庭始至访民间疾苦首问钱谷宿蠧剔兠収之奸晓然示以亲输之法征收里排勒索火耗尤为民害严谕平等交纳自封投柜民不苦催科输将恐后门摊之役市民憯于剥肤召募火夫裁公费以给廪饩在市之穷民以苏榷税奉恩停免议者欲复流税以佐宗禄辄力言其不便者四深切利害旋获告罢军饷永独极重激烈具申曲折数千言列小民苦状如覩当事靡不嘉允奉文搜括义切急公搜过二千余金税契之镪岁解不过十数金而目击时艰不敢以纎毫充他费前后解过一千余金踰常额奚啻十倍募兵谕以忠义无不踊跃先登捐俸输马未已也又出家畜之最善者以献他如清累年之滞牒而积案一空惩猾胥之舞文而衙蠧若洗穷两造之隐伏而雀鼠向化一切乗传所需自行置办又力葺公署之頺壊使者有即次之安至辛酉之夏蝗虫害稼为文祷于社蝗即出境民乃有秋尤极重者黄河冲决直逼蒙墙故道岌岌乎将有甲辰乙巳之变甫任商邱急请详发帑修筑即今徼惠河伯得免泛滥又浚壕之役不惮艰难以其素所佐县官费之公田易金一千四百有竒以供民力金汤之险恃以无恐洎邹滕妖变商邱实逼处此无赖棒会狡焉思为内应于是严保甲练乡兵创栅栏缮重门制战车备火器不避暑湿单骑巡歴诸隘口相度地形指陈要害而防御始周擒缉渠魁妖贼闻风远遁辇毂乱民莫不解散盖縁犯法有禁又许令自新以不治治之而邑始有良民业蒙督抚援新例题叙矣若夫工夫稍暇加意学行羣诸士造就之悉彬彬裁文质不乖于道则又传庭以一经起家即多事之秋不废课艺凡此区区政迹固令之所不能尽得之民而民卒无不乐其便者则传庭一念欵欵愚拙可以致民之信从民亦且相安于愚拙焉永之父老子弟谋而勒之去思且欲尸而祝之何以得此于民哉则曩之所苦者今又若甘之矣噫嘻斯固滥竽两邑四载之行畧如此伏惟太史公忘其葑菲采其一二以少存实迹云

　　归徳府商邱县剏置养济院碑记

　　邑旧有养济院以収恤无告之穷民原址不知何年附于城东南雉堞之下日久渐积居民依之列为衢道以故池不得附城寝远在数十步外屋近城则有攀縁之虞池远城则有攻围之虞时岁在壬戌余以永令借移于此东省妖贼正横讹言朋兴相违三百里皆谓旦夕可至亟修城守佥云民社不彻城无可守之法余独计以为民居尚可诸在养数者皆茕然无依使待有警而后徙之屋一撤安得遽有盖顶驻足之地将更颠连失所乃为期令他居民徙而预为在养籍者择得巽坛之右髙阜爽垲之区乃故宪副莒岸曹公冡君明经之地欲购而得之明经义不计直遂捐以为用乃为之创立栋宇以备风雨为之周建垣堵以御外侮为之恢廓其庭院以便逰息为之分别其庖湢以通缓急摠之南北若干步东西若干步共为地若干畆分其旧址撤屋未竟而诸罢癃已杖策扶掖徙于中而安之不觉有迁移之扰其它居民更不迫而去上视崇墉岩岩百尺如自地中踊出乃始量其髙下计工开浚不逾期而池仍附于城下深广各如法引陂而注之渊然巨浸乃始为之浮桥扼其四闉出入之路万一欲守绠桥而去之遂为长河天险已余亦不自意功之速成成功而不扰也然非先移养济院俾之有所归则罢癃残废之人奸黠者倚之为观望安得使令之惟行如此余既乗一时之攘抢为商邑固墉隍之防贻百世以盘石之基方怜养籍诸老与他徙居民之不暇然一时创建之始末并其址之袤延不可不志其数以杜将来侵没之弊庶得永其居于无穷也辄为之记

　　派就壮丁晓示阖城告白

　　照得守城壮丁毎垜一名共该二千四百九十九名队长及把栅等项约用二百名共该用壮丁二千七百名及实查在城居人堪应壮丁者殊不能派足此数故初议乡官自身应免今除家人住户照例抽派外仍议令幇应有差且视余人幇应独多矣初议生员业儒又已派管壮丁应免今又酌其力量厚薄议令幇应矣衙门人役系在官之身应免今亦议令协应或帮应矣初议营卫军丁应免今除在城营军不派为备有事征调之用其外城食粮者一槩不免即本城卫所军亦查其原未着伍者议令协应矣幇应者此借彼之利彼利此之余原可以相资而不为相厉协应者取二人之力収一人之用原可以两济而不至两妨至于幇应之外有独应一壮者非其父兄子弟之多则其产业生意之厚原可以独承而非为独苦传庭清查以来拮据两月颇竭苦心无非为一城身家性命之计固不敢望一城之人相感苐欲求一城之人相谅倘派定之后乡绅责余曰我辈叨在仕宦奈何反视平民幇应独多传庭则曰我辈曽沾俸禄不宜为地方倡义乎在学诸友责我曰我軰列名庠序既分管城垜奈何又复令幇应传庭则曰诸友既为四民之首宜明大义且幇应原责之饶有力者非敢强寒畯以难堪岂宜自甘菲薄乎各衙门人役责余曰某等服役公家安能分身守垜传庭则曰尔等惟身家十分丰厚者始令独应一名其余身家稍次者必两人乃协应一名尔辈即在官之身独不有上班下班乎其卫所及外城食军粮者责余曰我等亦列在军籍奈何不如例均免传庭则曰尔等不着伍假借名色坐领公饷已属不法岂公派守城复可听尔等偷安乎至于肆市商贾既于各巷住居挨派浮铺原议俱免其不免而亦议幇者则以资本厚而得利多耳倘或私有后言传庭则曰使穷民登城为尔等守财尔等铺面正财利之薮止令量幇银钱分文犹如割如刺天神鉴之亦岂肯福尔乎事期共济传庭固不辞怨劳心苟相同阖城想自能体念今将派定壮丁掲示如左
　　雨公先生评后云霖按丁壮守陴天下通例而贫富多寡之际调剂极难有人心不固而金汤可恃者哉比年协赞城首窃効刍荛法屡变而后定读孙白谷先生议实获我心总之以人和为要遵孟夫子谈兵法也

　　答枢辅札

　　仆祇遵尺一量率所部官兵共一千六百余员名已于本月廿日启行矣繇秦赴都取道山西较近乃计程亦四十一站士马远涉长征势难越站驰突俟渡河而后或可催令攒行然亦须月余乃能抵都心徒急而足难前想必能垂谅也至此时敌势若何仆无能遥度乃区区之愚谓惟一意固守勿事张皇则敌无如我何而肤功可立奏也苐恐庙堂之上议论纷呶令当事者即欲不张皇而不可得且奈何
　　又
　　昨行次徐沟原拟改繇紫荆可以兼程入都旋奉部咨俾从真定进兵义不敢以兵单自诿遂取道井陉方抵栢井真保按院道府告急之文接踵而至因叱驭冒险直扑恒阳幸保重地无恙一切情形具载塘报中不敢复赘到郡之日惊闻新命兼接台札自维謭劣君恩台谊何以克副祇有踧踖靡宁已耳奉教的在月终先兹驰报前后差官縁道路梗塞今始同返綂维慈照临颖瞻结

　　致阁部札

　　自敌南下我兵实不能一矢加遗想台台自有确闻仆何敢妄赘大约各处兵情一言北敌遂无人色又安能责以交锋然此犹督监所提之精鋭也若保镇左帅之兵人马器甲不能望督监精鋭百一而刘光祚兵壮马不及二百巩固营兵一半又以从征久疲其马率多欵段其人与光祚步卒十九尽畿辅乡民固可一侥幸乎况左镇兵尚未到闗门兵较诸兵或强然亦总监摘携之余也又骄而难驭必不能骤成节制之旅仆无他谬巧临渇掘井其何以仰副帷算闻北兵实未出龙固俱在畿南顷报督师提兵已遶出广平若仆一渡河而南又空真保之兵以往倘敌复北折真保亦危似不可不深长思也为今之计断不宜轻言进战饰报捷功惟宜驰饬督监各提一旅一东一西随敌声援分兵守城至拨仆之兵即旦晚可集俱宜驻防东边照管真保倘敌势南侵益深势不能复折真保仆乃可舍真保而与之俱南若敌从山左河北俱出山西仆即从龙固与之俱北而畿南重地乃可无虞矣

　　致枢辅札

　　六日定州具书同公移尘渎想蒙垂鉴仆至真保吴襄兵尚须数日总计拨给仆见在各兵内不能选堪用马兵五十较督监兵力众寡强弱奚啻天渊乃今之可虑犹不在兵之寡弱师行粮从始能责以用命比见所在刍粮皆苦难继且地方士民恨兵若仇一闻兵至紧闭城门闗厢房屋惟存四壁户牖锅灶一切乌有况行间无折色接济兵即携有金钱何处可易一饱至真定以南所过州县率多残破又敌去之后继以大兵仆兵再往即欲搜乞于乡村不可得矣当此时势即有精鋭之兵可以多携亦恐以嗷嗷致变况敢以备数之兵徒自窘苦乎候吴襄兵到仆选携马兵大约不敢过五千步兵欲备分防亦不得不勉携数千亦不能多也其选余之兵应留发真定所属分防惟定州胡守识力超羣或当愿留余则恐不相容尚祈移檄驰饬若仆承他人极壊之局恐不免终与同罪然报主有心亦所不计也至题催户部多解折色权宜救济是目前吃紧之着并乞留意旅舍匆勒不知所云

　　致枢辅札

　　仆于初九日抵恒阳原意就便携巩固营兵驰往乃该营兵因分监题留不肯遽发左镇兵不知何在刘镇堪用马兵约仅二百闗门兵再须三四日始至闻亦系步兵则仆之军前马兵依然止原携之一千与新増刘镇之二百耳即以之撒塘发拨尚难支吾顾可以当一面犄角乎惟有忧愤欲絶而已至军机现在何如已遣塘拨侦探驰请督师裁酌

　　致枢辅札

　　念七日惊闻新命方切彷徨明日差官已赍勅剑至矣揣时度事力必难胜许国致身义无可诿当即郊迎祇受讫至于警报方甚兵集无期郡邑攻陷日闻人心所在风鹤即三藩重地刻下俱有不可知者仆功无可望罪非敢辞惟是畿东之事自有主者仆方束手待兵万希台台公虚主持为幸率勒附谢并恳

　　致枢辅札

　　壊局难承屡恳矜免无可奈何竟蒙相属当此时势何能有为一切苦情具详疏掲惟台台念之猛如虎兵单而将勇故欲一借然须得部咨驰催方能遄至祖大寿兵已见调并祈檄赴仆军前为恳阅邸报知有内备之议惩前毖后自应早计苐所列某某真才殊大不然天下事恐不堪再悞也若仆之一身倘逭斧钺其所愿効容当面请仆必不敢舍难趋易避险就夷也杞忧在念冒昧附陈死罪死罪

　　致阁部札

　　巨鹿之失縁当事者计无复之惟思谢责朝廷罔顾贻忧宗社真堪令人切齿痛心也宣晋两镇虽幸拔出责以収溃图功不可望已云镇规避殆成积习榆兵乌延之事伎俩已见曹帅音信杳然左镇亦无消息仆谬膺新命其所督者依然原带之一军与新益保定及闗门疲敝之步卒耳今且派守临城仆亦以此兵仅堪派守故唯唯总监之布置郑嘉栋兵约旬日乃可望至仆徒手难搏亦不敢以无兵自诿顷已选精鋭近千发繇武徳之间张声堵击但报敌尚无北折之意而兵力单薄若此安能创之使去仆向谓用竒用少可图一当祗以前督丧师侯镇又复被挫士鲜斗志无着可施则惟有用虚而已然虚则难恃况将领中解人甚少怯病已深并虚亦不能用也可奈何哉伏楮漫陈忧愤欲絶

　　答东抚札

　　气谊最深睽违日久怅结可知边事如此悞国何人比极壊难支乃责之褦襶子曰非尔不可区区一身不足惜其如疆事何哉弟甫奉协理之命已无督可协今又承乏总督已无兵可督岂可以徒手搏乎弟所率惟秦中一旅马步凡一千五百余皆保定及闗门疲敝之步卒耳初报敌渡河北折拟径指徳州比得总监疏掲促守清源遂繇枣强取道南下及抵清源即以所率步兵尽派登埤弟远辱使命仰体悬切已尽原部马兵挑选精鋭数百繇武赴徳稍示声援应用刍粮荷年兄轸济自无虞缺乏驻歇闗厢又有郡守照管已属厚幸济兖诸重地总监俱已拨有援兵面晤有期临颖瞻结

　　又答东抚请援兵札

　　繇冀趋徳改适清源其详已悉前札兹不赘会城告急缨冠之救自不容缓且何敢缓也苐弟于前督偾溃之后突承新命其所拨给之兵祇今无一旅调至弟何能张空拳以相格拒屡晤总监云已发兵二枝往援东路之责专在该监度必不以诳言相悮也徳州诸绅亦复有书望援昨发去兵数百皆弟部下之铮铮者若収之城上以备应援的可胜乡兵及内地兵数万第恐州人士不肯纳入然纳入万万无妨也盖若辈强半皆功升都守又弟经年行间与共利害死生者幸年兄为阖州一晓谕之顷报云镇及榆林兵旦夕可至至即提赴左右惟年兄指挥是听不宣

　　致督察刘

　　台台宜驻徳兼顾顷已畧陈细绎明旨所云一隅盖指临也非可总监之奏也又明旨云视敌所向今敌实未尝向临攻临之说乃总监意外之虑耳台台必欲一往为总监劝驾后仍宜遄返徳中守临岂台台事也步火兵余虽无几俟旌斾朝发即照济兵南发之数拨令赴防而彼中缓急仍仆任之李主政饷银实此间续命之膏万勿令携之入临髙唐有寄饷八万已为总监取去彼中固无需此也曹变蛟兵共五千原无额饷俱应取给行间连行盐日费不赀闻军士沿途颇以窘苦咨怨内副将贺人龙兵千余已于祁县哗逃今尚不知作何状也曹镇兵见在止存四千在秦时已欠饷五月洪亨老借之州县量给两月尚欠三月乃赴援又一月矣将何以免其嗷嗷乎曹镇勇员敢战副将白广恩亦武夫中出色者叩见时希勿吝金玉一鼓励之然此无庸嘱也

　　又致督察刘

　　台体就平社稷之福也披翰可任额手台台驻徳南北东西可以兼顾岂为滞于一隅入清源则一隅矣若东抚自应一往以彼中守计惟东抚可便宜以图也徳州之防仆自时时在念但有声息即遣马兵一千驰往火步兵自分发之后仅存千余备札营缓急之用顷报曹变蛟与杨国柱兵且陆续抵徳彼中事必不敢悮也苐台台应否入临宜一酌耳率占奉报

　　又致督察刘

　　兵渐集矣将士之气较前亦稍知竞奋俟曹镇兵至侦有机会鼓励而前务图一当不敢负台台拳切也曹镇兵凡四千尽多骁健然未携有片甲御敌与剿冦不同昨曽为台台屡悉密兵原驼盔甲二百顶副步兵无所用之万祈借给该镇仆当补牍以闻也台台大札已抄示诸镇将矣敬复

　　委曹镇领兵击堵谕四镇札

　　战守机宜必协谋乃能共济临时进止必专责乃不亘诿适与诸大将军面属不啻详矣不佞所以强借曹大将军者以临镇兵多又不佞标下之兵实曹大将军所素綂者区区之意诸大将军想已洞悉功成题叙亦照各镇所获为差毫不敢以意轩轾机会难得师克在和惟诸大将军实图利之嘱嘱切切

　　答鲁王启

　　顷二东被兵播越徳藩此时职兵未集负罪万千比各镇余烬稍稍收合因念殿下名封震邻不胜顾虑辄发一旅驰卫分自应尔乃萧弁重荷金帑之赐职复谬蒙慰誉过当实增愧悚至于疏奏録功尤非菲劣所敢承也兹因萧弁役旋肃裁附复临启不胜感戢悚惶之至

　　致枢辅札

　　敬咨保镇刘光祚庸碌不堪台台据阁部刘老先生疏叅立请正法大是快举第赐剑从事惟副将而下为然若施之镇帅颇骇耳目仆久役行间深知此时兵将积怯殊非诛戮所能立起若绳之太急恐致偾误益烦圣虑昨曽冒死密奏圣明业即闻之台台矣今仆同刘老先生审酌再四此举殊有闗系因合词驰请圣裁倘下部议逮问结正乃不易之法万维台台主持临颖不胜悚切

　　答兵科张坦公札

　　不佞庸劣无似蹇承壊局艰辛万状非所敢言独是黾勉支撑自受兵以来幸不至致有决裂就中着数实未敢少错针芒苐屡奉严旨震叠有加凛凛天威不啻雷霆在顶惟有勉图竭蹷束身以待已耳督察公才畧犹人请缨而出一筹莫効受误左右举动乖违既奉严旨无端欲嫁祸不佞当静听处分之时乃咨移纷出谩骂相加以为出疏自解之地此等用心宁不可耻竢部咨到日亦当有小疏畧剖即不敢过伤雅道然封疆事重何能寂无一言也各镇将积怯有日又所部无兵此岂严法可能立振不佞教训鼓舞呕尽心血今且人人知奋又自属不佞调度之后若辈实未尝失律逗怯有显罪可诛难逃台鉴至从前可杀之罪又非向后领兵者所宜究督察今日因左右之怒而叅明日又因左右之喜而救两次之疏俱于发后相示不佞何能畧赞一语乃谓不佞缷担于督察不亦竒乎夫总督奉朝廷威灵手握尚方而镇将漫不知畏者有所以使之亵也不佞自信实不至此亦知己所可共信顷太平一战总兵曹变蛟等鼓鋭直前副将而下若白广恩万邦安中矢愈奋与各镇噪呼冲陷连夺四山城头万目共见皆以为二十三年以来所未有即向所称文懦无如王朴亦步率火器仰面攻山岂朴忽能畏法死战至此则不佞之披诚激劝有所以使之然也不佞于若辈又何求焉其若辈从前罪状轻重不同庙堂自有公议俟协督事竣细衡功罪谁可相凖谁应另议不佞自当率诸镇同请斧钺国宪具存何敢玩徇于其间也冗勒附报可任依切

　　与枢辅札

　　陜省标兵原因近日从各边新募成营其家口俱侨寓省城无亲可托兹以从行半载战事幸竣迫欲西归仆察其情不容己业为移文请示竚候发还乃遂有迫不能待乗夜潜逃者业已行该营亘相挨查俟查确再报至其余兵丁虽畏法未敢从行而思归之情人人皆同仆谓宜念其从行微劳檄谕先逃者速止前途候本营将官领余兵俱至同还并密谕该将至彼止访查首倡者挐解正罪足以儆人心而彰国宪此外仍不必深求也数行布达临颖无任延切

　　答阁部将材札

　　今日之所以无将者以封疆大吏无将将之人也有将将者则大冶洪炉是铁堪铸而将材不可胜用矣以小喻大仆非能将将者也方仆奉命入陜时标下止罪废数弁耳仆即因而用之渠辈偶有一长即嘉许诱掖偶有一短即裁抑呵禁甚或萌心不肖逞诈试贪又为之预先逆折使其废然自返如竟至违犯则毫不假借或又稍有功勚则又称赏不置使知鼓舞至于一切方畧必多方解说务令跃然有会及试之有效又迎机省谕俾其触类引伸故去岁澄城三水以及闗门数战遂成扫荡之功即此数弁以至仆出闗之日所与俱者亦惟此数弁以仆观之今似亦人人可将乃最优者无如李国政一人今以功赏事为分监纠叅见候究拟已矣此外沈毅精练则有郑嘉栋即可旦晩登坛恢宏明爽则有赵大允技勇知机则有王根子二弁亦可需次至其勋劳实绩一一俱在按册可知无俟缕数若夫逰都而下堪备简拔者不能徧及至标下之外又未敢臆对矣无已废帅中有张天礼者当是守将之选置之取到诸帅或犹称白眉乎噫取大帅于废帅之中此实出于不得已然废帅之可用者原寥寥也敬复

　　又回兵部议发陜兵回镇咨

　　为军务事四月初五日申时准兵部咨前事等因到职准此为照自北兵出口各镇援兵已奉有着从便道还镇之旨大同宣府等兵俱已遵旨回镇矣其陜西兵马因复奉有听蓟督酌议之旨职随檄令延绥并陜西抚标之兵各暂驻听蓟督同临固甘宁等兵一并酌议一面移咨蓟督酌议具题及接蓟督回咨止欲酌议临固甘宁之兵而以延绥及抚标之兵聴职去留职以蓟督奉有明旨非职所敢擅议因复咨请贵部及蓟督会议今准贵部咨谓己巳西兵入卫至辛未陆续发回将延兵先发回镇其余兵马仍听密行辽东侦探北兵有无续发真确信息再酌请命已经具题自应遵候苐查已巳入卫皆各镇额兵今陜抚标兵系因近日从各边新募而来且内多降丁携带眷属侨寓省城自去冬入援已阅半载心牵内顾颇切思归目今闗外警报且息况宣大延绥各兵既俱回镇此兵亦应暂行遣还如防秋需兵不妨驰檄再调想陜抚谊切急公未有不遵依遄发者闻蓟督方往阅边口恐不能即行酌议各兵日望遣还徒糜刍粟亦属可惜为此合咨贵部烦请查照或将陜抚标兵先行具题发回其临固甘宁各兵听蓟督酌议施行崇祯十二年四月初六日

　　报兵部挐获逃丁正法掲

　　为擒获倡逃官丁即行正法警众事陜省乗夜私逃兵丁巳经职屡谕该将密查为首倡逃者挐解去后十二日辰时据职原差标下札委旗鼓都司杨豹守备梅永髙禀报卑职等蒙差追谕先行兵丁今俱见住旧店地方约共一百余名至十一日副将郑嘉栋游击张文耀綂兵回镇到彼查出张游击下倡逃札委守备一员刘三本材官一名邢永祥同住通州东南闗外倡说我们见今防御事竣先行也不妨遂与永祥当街约呌各丁起身又查出郑副将下倡逃二名尚自友蒋宏明俱系家丁住十里村听说刘三本等起身遂邀约各丁同行访实郑副将等随同卑职等实时将四犯擒挐解送良乡县监候取有収管其刘三本及邢永祥下余丁并尚自友蒋宏明强骑车户骡八头妄称系给钱雇骑随查给本户认领等情又据张文耀呈称蒙本部院宪牌仰卑职等即挐倡首逃丁驰报本部院正法蒙批卑职选差中干范广牛希才等即将逃回守备刘三本材官邢永祥赶至地名旧店挐获解赴良乡县监候除家丁张平等二名卑职捆打一百棍警众外理合呈报又据郑嘉栋呈称卑职十一日辰时至良乡地方旧店据先差官杨王庭同本部院原差都司杨豹等俱称初九日将各丁赶至旧店即止谕令候本营人马同行各丁在途未曽生事当即查出家丁尚自友在村闻知东来兵马吆呌人马起身自友即出沿街催督步兵并蒋宏明夺骑骡头同行卑职等当将二丁挐送良乡县其骡二头涿州曹副将帯同原主认去余兵点明收伍前行等因各报到职据此为照陜西标兵方候遣发乃忽有私逃之事刘三本固居然札委守备也向来剿冦诸案俱列有三本之功见候叙升即偶与各丁同逃未尝预约亦应以三本为首况实三本作俑乎至邢永祥以张文耀之贴身而背主约逃尚自友蒋宏明以隔营之部卒而闻风纠合皆为戎首均应枭斩若候提解正法恐各营兵马去逺无以示警不若当此前兵甫行后兵纔发之时即就彼中骈戮庶可以惩一警百耳故职当差传号游击赵祥执令旗前往良乡会同该县印官将刘三本等四员名即行枭首仍发示驰传各营以警将来其所夺骑张秉廉等骡头已经追给原主讫至郑嘉栋张文耀等应否免议綂惟贵部裁酌具题施行理合掲报须至掲者崇祯十二年四月十二日

　　清屯示

　　照得西安左等三卫所额设屯军屯地照军给地以地养军乃祖宗足兵足食良法祇縁承平日久初制尽废屯军既不堪实用屯地亦徒有空名其各军原领屯地有被权贵豪强衙蠧学劣霸占者亦有始因兑食军粮日久欺隠者甚至有本军逃亡所遗田畆佃户径行侵没者种种诡弊难以枚举已经严行西安理刑官溯流穷源从头搜查务照国初原额军地及额征粮草一一查出地不容失一畆粮不容遗一粒通融祖制设立新规使地出之粮实可养军粮养之军实堪征战则国初富强之盛可复见于今日而三秦可以长治久安矣俟查明议定本院以必行为主一任权贵豪强衙蠧学劣与各项奸徒百计阻挠本院已誓之天日断无调停人情为若辈转移之理想若辈亦各有良心当此内外空虚腹心交讧兵单饷匮人民日见杀掳城郭所在破残五位宵旰劳心羣工上下束手之日即不能捐赀効义戮力佐公乃犹忍占朝廷之军屯贻国家以单弱此其为人毒犹逾于流贼而奸更甚于细作无论明有人非抑且幽有鬼谪本院叨兹镇抚若使此法不伸此志不行尚可羞兹简命汗颜于三秦士民之上哉为此示谕尔屯军屯余及占种屯地之家其各静听查理至各军屯投到告词姑收立案待查出之后各家如敢怙终不悛生端抗拒本院应按法处治者即按法处治应特疏纠叅者即特疏纠叅亦无庸尔等纷纷控渎也若所官军职旗甲人等务洗心涤虑将从前隠弊一一首出除往罪尽行寛恕仍加赏劝如藐玩不遵复肆奸欺一经发觉身家性命皆不可保矣决不虚示崇祯九年十一月二十二日

　　行西安理刑官清屯檄

　　为清查军屯以裨实用事照得西安左前后三卫所额设屯军屯地照军给地以地养军乃祖宗足兵足食良法祇縁承平日久初制尽废屯军既不堪实用屯地亦徒有空名其各军原领屯地有被权贵豪强衙蠧学劣霸占者有始因兑食军粮日久欺隠者甚且有本军逃亡所遗地畆佃户径行侵没者至如常追免补一项军有二千余名皆系豪强霸占毎军一名该地一顷岁取麦米或三四十石或二十余石止议追粮价银二两三钱七分即免补伍更可骇异当兹内外多事腹心交讧人民日见掳杀城郭所在破残设此数万屯军何尝効一臂之力乃以有用之屯粮徒饱奸狡之腹何如照地征租另募精兵以资战守之为得也为此仰本官即将前项军屯调取各卫册巻并所官旗甲军职人等溯流穷源从头搜查要见国初原额军屯若干内水旱地各若干额征粮草各若干坐落某州某县地方其地或系军种或系民佃或系权贵生员衙役人等承种令其各逓认状报首明白俱许照常耕种免其当军即照所种地之肥瘠分为等第酌定本折粮银数目备开某某地应征本色麦岂米各若干折色银各若干其粮银近省者运赴永丰仓上纳离省窵远者纳贮坐落州县专听另募精兵支用至于赴边班军亦免上班止议纳价各衙门应用军役亦止议给工食俱不许兑种屯地务要一一查出地不容失一畆粮不容遗一粒通融祖制设立新规使地出之粮实可养军粮养之军实堪征战则国初富强之盛可复见于今日而三秦可以长治久安矣此事本院期于必行如有权贵豪强衙蠧学劣与各项奸徒诡计阻挠生端抗拒及首报不实者指名报院应按法处治者即按法处治应特疏纠叅者即特疏纠叅本官务要留心清理速竣此役仍备造屯地粮数坐落州县承种花名文册赍院以慿覆核具奏施行崇祯九年十一月二十六日

　　行清军兵备道查各衙门军役檄

　　为清查衙役军丁实数议给工食以厘积弊事照得西安左前后三卫屯军昔年钻营各衙门答应有应舍人者有应夜役者有应军伴军牢者有应鼓手杂差以及诸色匠作者名色不可胜数又巧立二三班更图歇役计各衙门滥用之数实繁有徒推原其故盖以倚藉衙门占役名色希图霸种屯地甚有全不应役而以家仆充点一时者其影占之弊种种难悉今本院痛厘此弊将前项军役一槩起课即衙门差使不可尽裁宜另议工食岂可以官军额屯任冗役滥食乎如本院衙门旧有杂项军役三班共计四百三十余名今已尽发起课止留二班毎名另给工食七两三钱本院衙役既清而司道操屯府厅卫所独不可清乎为此仰道官吏即将三司各道并屯操叅将府厅卫所等衙门各役使军丁尽数会查实数行令起课其有应该留用势必不可缺者另详申议工食但系滥役尽行裁汰归营以实伍省费逐一清查明白总造一册报院再照按察两院驻札省城为日不多岂可常设军丁影占滋弊此项尤宜尽裁也以后毎遇两院进省驻札其应用军役各卫所即照有司拨快皂例拨牢伴或各衙门下班人役借用应役不得仍前常川设军限十日内查清造册报院以慿施行毋得延缓崇祯十年四月二十九日

　　行西安监収官第一次屯田起课檄

　　为征収屯粮事据西安监收官呈赍改正西安左前后三卫常追免补等项起课册到院案照本院先因各卫军屯或被权贵豪强衙蠧学劣霸占或被奸狡之徒侵隠以致营伍空虚檄行西安理刑厅清查续据该厅将常追免补势豪影占逺近脱逃衙门答应四项逐一查出酌量地之肥瘠分别上中下三等起课上地毎顷一十八石中地毎顷一十五石下地毎顷一十二石毎粮一石折银七钱册繇前来查有股项未明者随行监收厅覆核改正去后今据前因合行征收为此除行各屯地坐落州县収解外仰本官查照发去册造应征粮银自崇祯十年起将各州县解到屯粮银两照数収贮永丰仓专听本院兵饷支用不许别项擅动分毫仍转行各卫所管屯官员各将原管前项屯地应征粮银亦自崇祯十年起督责旗甲严催种地人户速赴坐落州县上纳务要六月内先完一半十月内通完永为定例如各官催征有法银完独蚤本院具题优叙倘或漫不经心以致军饷缺乏者官定重处旗甲拏究决不轻贷先具遵依縁繇报查崇祯十年四月二十九日

　　又行布政司查追喊噪军人屯田并挐未获噪军檄

　　为发审事据该司呈具李进成等焚劫喊噪详繇到院该本院审看得各犯无端发难法纪荡然李进成擒于本院大门之内与李■〈梳，糹代木〉业许通江段守强所劫陈隆化家衣物俱被见获固皆应斩无辞至其余各犯原赴教场应点乃相率入城恣行无忌当被擒获俱应正法未可以有赃无赃为首为从分重轻也至胡久兴当擒获之时除去大帽自称非军及欲加刑乃将地畆军户一一供出貎狰狞而语闪烁尤是各犯之渠若刘见所携皮袄裁制方新未经穿着岂本军曽用之物况五月非衣裘之时又见获云履一只云得之三门口查陈隆化之门即与三门口相对此非本犯随众噪乱之确证乎至吴锡方在喊噪之时擒自钟楼之前是本院所目击者若以无赃曲宥使各犯止噪于本院衙前不焚劫陈隆化之家或焚其室而不劫其有遂可置之不问乎若各犯者正所谓求其生而不得则死之可也除将七犯俱行枭示外其陈应积朱一宁马一坤王权杨应晓贾浩儿陈希虞徐登山程宗徳李继忍姑行捆打陈征徊姑行责治李朴然审系新至原未至教场当即释放外为照已斩李进成等七名与捆打责治陈应积等十一名皆系应点之军并无一人在起课之数者本院清屯之举于应军者但取军能实在除种原赡屯地外仍议毎年另给银二两四钱加恩不为不厚于种地者但使地不落空仅照各军私典之价止毎畆约征租银一钱取数不为不轻故凡实在应军者未有不忻然入伍凡本等种地者亦未有不乐于输租惟是贪绅枭弁蠧役劣衿径欲白占军屯与夫积年包军奸徒指称代应剥取军资自肥并无实军操点皆以此举为害已为不情于是邀众讲止未已也而倡议阻挠倡议阻挠未已也而挑衅恐喝谓第得鼓煽各军一噪遂可寝其事耳逐审李进成等止陈应积许通江杨应晓程宗徳李继忍各自种地五十畆王权自种地四十畆陈希虞自种三十畆李朴然自种十三畆徐登山自种十畆其余俱系各占地之家雇觅应点若辈冒军霸屯流祸至此其各名下屯地岂可复听若辈占据合行查议为此仰司官吏即将前犯一十八名原赡军屯地逐一清查明白作何追还招佃速议妥确呈院以慿施行未获脱逃王尔勲仍严限缉挐务获另结毋得疎纵其王尔勲军地的系何人隠占查确并报至都司原出示点军及各军齐集教场又分付不点且遽下严令以骇众听本院原行令该司领兵二千屯司领兵一千操司领兵二千本院中军官领兵一千如何不遵原示移付各官分点又兵先在教场喊噪如何不行禁止即不能禁止教场距城约三里余如何不驰报城内遏阻听其入城一并查明通详两院毋迟崇祯十年五月初六日

　　又行各州县申饬征收屯粮檄

　　为征収屯粮事据长安县申称本县额征三卫上半年屯课银一千二百余两止催旗甲严督佃户完纳收粮吏役公平収受并不加收毫厘仍给佃户原发繇票一张佃户乐意输纳今已通完等因到院为照西安赡军屯地率皆膏腴原派课额极轻完纳最易无奈各有司悠忽因循以致各佃户观望抗负如长安县催征不扰鼓劝有方原派夏季额银一千二百余两奉行仅月余开収不旬日即照数通完有禆军务殊非浅鲜除将贾知县纪功优叙外苐查长安屯地较之该县肥瘠相等而长安未烦鞭扑勾摄申扰能令佃户乐从输纳通完而该州县均司督征完报岂容独后合行申饬催解为此仰州县官吏即将该州县额征屯课照依节行事理并师贾令催征之方严责旗甲督催佃户人等速将应纳上半年粮银设法催完报院定与贾令一体优叙如或泛视缓延定行叅处决不轻贷崇祯十年六月十八日

　　行都司议给各衙门军役兑支工食檄

　　为立法兑支军役工食以省烦扰事照得本院与各衙门裁定应留供役军人原种屯地既经起课合照本院前行毎名月给工食六钱岁给七两二钱应于屯粮内支给但查留用各役中亦有自种屯地者今议即于原种屯地应纳课银给票兑抵以免本军输纳以省官给烦扰实为两便拟合清查造册给票为此仰司官吏即将本院及各司道卫所等衙门原奉本院批准应留军役逐一查明彚造一册毎一衙门备开某项人役若干某某共若干名造册报院以慿查发印票径给本役执赴原种屯地坐落州县付収粮吏将本役名下应纳课银照票内银数登簿注收即作已支工食本役止取实收并领繇票存照其兑粮票着收粮吏存贮抵数除抵兑之外本役仍该课银若干即照数补纳通完不得拖欠毫厘中有新应未种屯地者应该另行给粮不得混造一处致难稽查未便崇祯十年六月十九日

　　白谷集巻四

　　●钦定四库全书

　　白谷集巻五

　　（明）孙传庭 撰

　　○五言古

　　邻翁叹

　　邻翁有三男长男差膂力仲也絶怯弱季尤可矜恻一身都废弃所存惟视息忽惊辽事非缮发徧四国纷纷闾左儿不能安稼穑长以力见选执殳将军侧王师二十万军容亦旣饰岂知不惯战闻鼓皆变色长男遂死之全军尽奔北司马复征兵仓皇请严勅长令畏谴诃何敢迟顷刻又佥仲男往且称百夫特邻翁前致语哀鸣声唧唧长男且战亡仲弱岂办贼长令亦信然材勇不可得强驱出闗去勍敌何以克再战复不利疆事益叵测司马计安施征调且倍亟邻翁顾季男恐亦不能匿出门官使至复以威令逼邻翁惨不言苍天曷有极

　　灵邱山中

　　平生躭幽赏所在恣冥讨偶来此山中悠然畅怀抱怪石髙挿云直欲凌苍昊霏微小雨来空蒙山益好乍看瀑布飞忽疑天河倒香雾散新花锦兰藉细草层岩转深壑蓊翳悉难考古来观空人往往志蓬岛求之不可得徒尔滋烦懆咄咄今日逰顿令俗肠扫应接自不暇何必山阴道

　　玄涤楼

　　余于映碧园构一楼日处其上世念都忘偶刘青岳相公过我为题其额曰玄涤且缀以诗余拜而受教恍若有会援笔率和不复删削求工苐以答公示我之意或可比于拈花之微笑乎
　　繄我构此楼我意殊有托得翁名我楼与我意殊若我楼倚髙峰我楼环大泽上可拂丹霄下可凌广漠辟暑接凉台飞云连杰阁秀木种千章繁荫深相错名花莳百种娇艳竞芳蕚累石以为山森森翠如削引泉以为池濯濯清可酌菽麦满四原阡陌附城郭春可眺平畴秋可省收获于此得一名取义总非薄翁也不谓然冥心为深索谓余有心人尘氛早卸却自能脱轩冕非徒擅邱壑玄涤为我题岂以示微谑千古有秘藏任人自领略奈何当我辈此道致沦落卑者躭世缘髙者恣清乐讵知性命间一毫无所著元不贵豪华亦不崇寂寞东山妓堪呕北海宾亦恶陶令无弦琴亦似涉穿凿谆谆五男儿先生已受缚绎翁玄涤指竖儒漫相愕太玄本无玄当从实地作欲扣众妙门一切非糟粕扬子谬致疑毋乃见未扩如此玄自存寜复待疏瀹涤于何处施愚人难索摸伎俩日纷纭神理常浑噩譬借匠石斤为削鼻端垩譬就良医鎞为割眼中膜涤尽乃见玄玄亦于何槖所以真如性无病亦无药惟余具微慧雅志在寥廓尽日此楼上万念归陨箨醒坐倦即眠羮藜而食藿间亦窥典坟不效张华博有仆不裹头有婢长赤脚庭并无悬鱼门安知罗雀如此而已矣翁其发一噱

　　萧武子以诗见贻次韵答之

　　与君晋阳日倾盖结深欢太行山色古汾水朝阴寒陵谷有时变不渝惟寸丹咫尺秋风起君应振羽翰即蹶君仍在寜足挂睂端祖鞭吾先着翻疑多此官南州髙士榻信宿尚堪安世态羞鸱鼠交情自凤鸾男儿重意气母悲行路难士为知己死念之发永叹

　　邂逅李捖阳明府有赠捖阳与张象风师称同籍友其先太翁曾倅郡太原

　　吾师曲江归啧啧李瀛海博硕复魁奇旷逹饶文采燕赵系相思余心久属乃大梁忽把臂呼樽浇块垒因念别驾翁雁门甘棠在顾今二十年口碑曾未改君能衍世德出为神明宰惟余肮脏人落落无可采如何倾盖间两情足千载

　　涌泉寺八咏

　　踈钟撞月
　　踈钟古刹传秋月空山朗深聴自相闻如从月得响素影不可扣清籁竟安往如何林莽间一一皆鸣爽
　　霜林归鸟
　　根尘无了息性真日以深悟彻无早晚元始自可寻肃杀满天地泬寥秋气清有鸟忽归来凄然霜满林
　　象坞云深
　　谁将大士座寘向山之阿因以象名坞猛气狎烟萝坞上经挂衲无雨云自多我来探灵迹或恐是龙窝
　　仰公春晓
　　浮生觉如梦至理色即空林莺一声曙天地为启蒙名蓝存胜迹新花发故丛此中有宻谛安能启仰公
　　寒松戞汉
　　郁彼千岁枝偃盖寒光映奇耸龙鹤形冷具霜雪性长风拂汉来谡谡动清聴铿声散寥廓寥廓如相应
　　松落烟萝
　　深径萝冉冉弥望烟漠漠遥闻鸡犬声知有人居错老幼总无营第不废耕作辟地余有心此中良不恶
　　溪桥晚眺
　　策杖涌林外徙倚溪桥晚静碧饮长虹夕阳在絶巘云归洞壑幽倦鸟望林返悠然纵双目神与目俱逺
　　雪崦啼猿
　　啼猿声本哀况复在雪崦层峰锁寒色聴者惨不忺余亦落漠人泪下襟袖沾山寺有老衲趺坐意自恬

　　谒台归逢大雨旋霁

　　入山何晴佳归来雨满道其初始霡霂倐焉势倾倒万壑怒雷奔弥川涨霪潦我马不能前仆夫不自保余谓天胡然应是山灵恼谓子与我期已在十年早十年始一来归去何草草云烟粗领略深幽未全讨倐尔遽言旋使我意如捣余乃祝山灵毋因逋客懆有约愿重逰胜迹容再考向平婚嫁毕尚图此中老应言遂清霁当空日杲杲

　　○七言古

　　丈夫行

　　君不见西家生女施巾帨东邻生男悬弧矢男子纵横天地寛女子深闺无越趾吾曹磊落负须睂顾瞻四方心曷已若使低睂垂首老一邱毋乃丈夫而女子

　　秋夜饮贡二山同年醉后漫歌书赠

　　江南有客狂且清我一对之爽气生见人先乞寛礼数索笔每能赋秋声有时举杯横白眼有时起舞狎青萍嗟尔长我三十岁爱我慷慨相结契醉来执手共唏嘘意气淋漓轻身世自言天地总浮沤醒持一杯醉即休堪笑竖儒何尔尔一日长怀千岁忧

　　得萧武子书喜赋

　　去岁知君文战靡遣使迎君江之沚那知一往絶音耗我心忡忡曷其已纵横道路满豺狼浩淼况隔大江水咄嗟逾夏复秋冬屈指殷勤数景晷疑君昔别语踈狂羞堕青云淹乡里又思君固饶襟期岂为敝貂遂尔尔云何彭蠡一月期经年曾不致双鲤愁来两鬓为君秋庐岳嶙峋暮山紫出门有客揖余言袖出一函磨折齿开函惊见君姓名令我大呌发狂喜持读彷佛见颜色离绪纚纚披满纸为道芒山下榻时吏隐朋亲同兰芷问我梦兰事若何又道蚌珠新添子我读未竟欲起舞僮仆相咤胡若此吁嗟武子我本乾坤落漠人为君忧复为君喜两人之情可知矣

　　午日西溪燕集歌

　　五月五日霁色鲜西溪开宴罗羣贤熏风微动水清涟寳树琼枝纷四筵王郎善谑至独先往往令人发狂顚雄饮真如吸巨川髯张意兴凌青毡挥麈能谭秋水篇曹生雅是青门传畏饮却知聴管弦窦叔愿者亦复然刘家兄弟殊翩翩伯仲叔季华蕚聨阿侄文采独披宣太学冯君任侠偏一掷能轻百万钱弟充落魄爱逃禅两郎词坛何蹁蹮元三时花美女妍令我一见心诚怜元瑞奇古薄丹铅欲夺苏韩印独专相马常思九方歅犹子修隐文行全朝舞莱衣夕韦编宸居早着祖逖鞭羣季俊秀皆惠连独有六古堪比肩余家大阮尽招延新叔扬州跨鹤还不贪腰无十万纒纶叔修饬自娟娟吉叔临池笔如椽常来醉倒习池边健叔絶伎擅鸣弦时向新丰酒家眠德叔尤喜酒如泉经叔（阙）羙且鬈瑞儿纔知放纸鸢相与调笑弄潺湲亲知骨肉相周旋固知此乐属性天况复良辰美景骈少长杂列不问年登髙临水随其便主宾迭进摇画船夹岸歌儿唱采莲鸣筝挝鼓声阗阗栁外新月一钩穿长去少留素手牵更纵兰桡破暝烟一曲沧浪意欲仙曾闻沧海变桑田金谷兰亭久弃捐及时我辈毋拘挛

　　岳莲篇寿田御宿大参

　　我闻华岳之顶池生千叶莲采而服之成神仙华岳之名以此传雁门使君神仙者自幼生长华岳下早探玉版嚼金丹驾鹿骑龙如走马使君咄咄薄霞举挥手山中谢毛女徜徉陆地漫浮沉冥搜时共岳灵语岳灵使君相下上烁烁莲花开五脏落腕雄文擘巨灵山鬼呌号混沌丧一日声名动帝闉夷然束带向风尘鳬舄蹁蹮聊玩世骢马腾骧亦避人骢马春明不可留玉节雄藩领上逰纔向匡庐观瀑布忽依勾注揽斗牛勾注烟云接五峰文殊见后多遐踪遍地平铺金菡萏倚天髙插翠芙蓉使君静对意何有紫塞烟销靖刁斗扫榻焚香诗思幽欲唤太华共杯酒每来访我荷池边如临玉井意嫣然为言十丈花开处使我两腋同飞仙仲夏六月荷英鲜恰逢使君开寿筵我有白云不堪赠特为赋此岳莲篇惟愿使君如莲还如岳赤英倾日绿阴稠千秋万载标卓荦

　　○五言律

　　夏夜独坐

　　独坐南窗月悠然欲二更空庭踈雨歇小苑淡烟横湖海怜多病乾坤苦用兵旁皇清不寐倚剑看欃枪

　　暮春晦夕偶张屏灯同武子饮分韵得来字

　　为惜春宵尽纱屏四面开影摇花欲动光满月疑来客共飞觞兴人称入洛才稍闻烽火息潦倒醉金罍

　　送别武子

　　戎马愁方剧那堪送逺人看云怜别苦折栁问归频宦况惟余拙交情独尔真明年十日酒同对帝城春
　　其二
　　痛饮真吾事其如别恨何风尘劳岁月湖海尚干戈病骨开樽懒雄心倚剑多萧萧涟水上千古此悲歌

　　同梁大煦工部饮王宜苏吏部园亭

　　城市开佳胜登临拟辋川莓苔新着雨竹树晚含烟水部才谁似山公兴独偏何当逃吏事长此共留连
　　其二
　　莫话风尘事相怜但酒巵挑灯花转艳倚槛月初垂衫履追随雅天涯聚晤奇独怜烽火急重醉定何期

　　秋夜

　　经年长作客独夜况逢秋烛影摇乡思砧声乱旅愁梦随鸿北下心逐火西流山月今方好安能载酒酬

　　除夜

　　边塞家何处天涯岁又除乡心三载剧客况此宵余看剑心弥壮谋糈计转踈明朝三十一独坐叹居诸
　　其二
　　柏酒堪成醉其如感慨何风前人一别客里岁三过鸿鴈闗河逺烽烟道路多坐深聊假寐清梦绕烟萝

　　元日试笔用除夜韵

　　岁从今日首腊自昨宵除郡邑惊危后乾坤战伐余物华人自竞世局我全踈何似悠悠者渔樵老孟诸

　　春郊

　　蹑履郊西路怆然思有余轻云扬逺岫新水湛平湖别恨萦春栁新愁长绿芜不堪成独啸征鴈一声孤

　　野宿

　　烛影孤村夜星光独宿楼愁随春野阔梦逐故山浮倚枕怜多病持杯笑浪逰何时归计得啸咏绕烟洲

　　火树

　　不借东风力还因劫火新聨翻天不夜乱落地皆春片片霞光幻枝枝宝色匀谁云花顷刻人世总非真
　　其二
　　暖艳围红玉偏宜月下逢辉煌侵夜色雕镂失天工长养非闗雨飘零岂待风莫疑枝叶异玉树本青葱
　　其三
　　疑是乗春气莹莹万朶繁楼台灵蜃现庭院烛龙翻士女喧良夜笙歌满上元漫矜饶艳丽桃李本无言

　　龎云涛孝廉至留酌衙斋用韵

　　词坛乆寂寞割据尚吾曹把酒分花气论文落翠涛余才原僻傲汝意故粗豪千古存深寄萧踈在二毛

　　春云

　　春云如有意片片下城闉乍合遥天媚俄开逺岫新有情元是幻浮世总非真晚景苍茫色攸然得所亲

　　酒筹

　　共觅清宵醉消磨付酒筹参差分夜月来往促春瓯爱客宜苛令撩人喜暗投漫言探海屋此饮足千秋

　　喜雨

　　已叹遗黎尽谁驱旱厉回一年纔见雨五月始闻雷父老扶藜出儿童跨犊来欣然如有告具烬不须哀

　　苦雨

　　蝗旱愁初歇重怜雨不休田庐翻作沼阛阓可乗舟索饷追呼急征兵羽檄稠萧条四野内不忍豁双眸

　　闱中夜集用李捖阳扇头韵

　　棘院初鸣柝绣衣晚散衙萍分俱是客星聚即为家醉倚床头月狂生笔底花漏深香气湿知己落霜华

　　同陈玉铉张雨苍小集

　　两君天下士与我一乡人轰耳才名重论心臭味真雌雄惊剑合慷慨觉情亲咫尺聨青琐何劳叹积薪

　　与许亦龄诸丈夜集

　　知己当今夕何妨漏几催纵谭灯渐短剧饮月初来萧索同官况悲歌总赋才西楼漫寥落归雁几声哀

　　九月七日署中小酌

　　小院惊秋老天涯忽二霜干戈连五月风雨近重阳作赋惟乡思当歌任酒狂廵檐频感事丛菊为谁黄

　　伍家集早发

　　荒村夜不寐明发揽征衣残月沉髙树踈星照短帷鸡声催晓乱暝色入晨微渐觉春寒薄东林日欲晖

　　春夜

　　官署饶幽况含毫对酒垆春星临晓树夜色满平芜兴剧呼明月诗成质老奴盘桓不成寐清坐未言孤

　　对雨次萧武子韵

　　清署偏宜雨当垆饮兴增竹窗香雾合草径晚烟凝酒剧苍头妬诗豪白眼憎狂来无着处却忆六朝僧

　　夜坐次武子韵

　　无计堪消暑偏宜趁晚凉都将愁付酒不为病修方揽鬓怜余短论心爱女长赋成聊共质如觉齿牙香

　　携樽饮胡汉涵民部于杨氏园

　　爱客晚携樽开门月满园春花初倚槛翠竹故当轩画栋歌声绕绮筵舞袖翻怜君归思切执手欲消魂
　　其二
　　飞觞同醉月乗兴复登楼梁苑闻新曲并州忆旧逰深谈时屏御乆坐数添筹为问芒山气今仍似昔浮

　　自大梁还署中小酌即事

　　燕邸人方至梁园客亦还烟尘频怅望樽酒暂开颜草长空阶寂花开小苑闲征途新得句搦管共君删

　　荷亭饮丁竟豪宪副次韵（二首）

　　负郭成溪隐闲情合洒然学耕时省稼试钓或临渊碧栁垂门外青山遶座前偶延双盖入光采照池莲
　　其二
　　小筑南洲逈鸣驺喜贲然芰荷迎剑佩箫鼓振林渊酒继平原后诗追大厯前使君饶藻逸伯仲见青莲

　　园居

　　辟地开三径诛茅构一椽藜羮堪饱食竹簟任髙眠夹岸千株栁环溪百亩田今年穑事好足了酒家钱
　　其二
　　窥园时纵履随地得悠然曲涧双桥转危崖一径穿摘蔬遴嫩菌试茗汲新泉憇荫垂杨下飘飘意欲仙
　　其三
　　迂僻眞成性终朝静掩门就中微有会此外复何言种得花千树沽来酒一樽自非庭畔鹤不许破苔痕
　　其四
　　不是躭元寂吾生合隐沦烟霞支病骨山水爱闲身草阁全无暑花田别有春祗应成独往鱼鸟却相亲
　　其五
　　浮名吾自厌岂与世相违逺岫孤云没空林一鸟归屠龙心漫切刻鹄事全非终计惟深隐西山蕨正肥
　　其六
　　清事吾犹懒况于俗事闗亭空惟贮月案静独延山作赋羞雕棘敲碁厌角蛮评花与选石尚谓碍余闲
　　其七
　　交逰近冷落吾亦拙逢迎山色当门古溪光拂座清平畴开逺眺曲径引闲行老此无余羡堪同鹿豕盟
　　其八
　　离骚原夙好斋坐探深幽哀怨悲今古文章第一流髙才多放逐浊世合夷犹读罢余深感床头酒满瓯

　　初夏小憇映碧园

　　小憇山园静清和四月天栁飞琼玉乱荷散碧钱圆腊酒邻翁送芽茶稚子煎声声布谷鸟惊破午窗眠

　　西溪舟泛

　　余卜筑西溪七载于兹壬申之夏偶作小艇命童子操舵与二三知友引胡床据其上一觞一咏致甚乐也因成四律以落之
　　曲水饶幽况闲情寄小艟杯邀杨栁月裾引芰荷风兰社人同载桃源路可通却怜尘世上劳苦叹飘蓬
　　其二
　　小泛西溪上悠然自在流吾原应纵壑仆故解操舟短棹随花发轻帆共月浮忽疑多事客击楫欲何求
　　其三
　　三尺平塘水居然可放舟新荷迎客艳细栁拂堤柔江海双泡落乾坤一叶浮烟波如有意即此是沧洲
　　其四
　　星汉仙槎杳扁舟乐意闗自能专一壑何用访三山万事无过酒浮名好是闲渔鸥堪作侣竟日每忘还

　　苦热屏烛

　　辟暑偏宜夜帷灯觉可憎人疑居火宅吾欲踏层氷乍可华樽暗从敎堆案仍呼童亟屏去照胆有良朋

　　园侣

　　园居谁是伴鹿豕总堪羣遶槛皆予美环池有此君松阴邀鹤共莲沼与鸥分相对不相厌朝霞共夕曛

　　园课

　　园居有密课早起向前除花径随风扫药畦趁雨锄闲临鹅换帖闷检蠧留书琴画兼诗赋萧然雅兴余

　　涵虚阁四咏（选三首）

　　流觞
　　流觞溪水曲杂坐列羣仙筹借新花作杯凭细浪传飞扬尘外客潇洒镜中天逺忆兰亭迹山阴修褉年
　　聴泉
　　众籁溪边寂泉声枕上通急来知带雨逺至想随风宛转危桥下清凄乱石中拂琴聊一曲流水调堪同
　　泛月
　　兰桡侵晚荡桂影逐人来舟似珠盘转溪如镜匣开映波霜欲立浮濑雪为堆还视涵虚阁依稀逼玉台
　　西园偶成
　　世情总如此吾意复何求负郭山连水为园近且幽朝来黄鸟唤晚驻白云留因忆陶彭泽居然达者流

　　咏松塔二首和田御宿焦涵一作

　　浮图耽夙寄对此意殊饶细叶攅峰削髙柯累级遥沸涛仙梵落掩盖寳幢摇舎利应曾贮君无讶后凋
　　其二
　　别有团栾致亭亭倚盖齐疑抟氷雪造喜引茑萝跻干直知为柱枝垂想作梯盘桓神骨爽髣髴过招提

　　田太液将军请告西归赋赠（太液大参御宿弟也）

　　君归元自好吾意惜君归四海妖氛剧三边将畧微请缨心正切投笔愿何违麟阁方虚左寜应问钓矶

　　山行

　　尽日崎岖路登跻意自闲云深时有寺树宻若无山怪石崚嶒见奇峰曲折攀何当归隐地长此隔人寰
　　其二
　　行处山俱好何妨任意逰草间横乱石树杪落寒流古洞晴如雨阴崖夏亦秋尽知延胜赏随地有髙楼
　　其三
　　惟恐行将尽行来境益偏石林披雾入翠壁扪萝穿径转全无路峰回别有天渐看日欲暮爱此且停鞭
　　其四
　　不识五峰路真逰杳霭间回岩行欲住曲径往疑还惜马知僮健寻僧信客闲翠微如见许投老键柴关

　　峩谷

　　五峰知不逺峩谷亦殊佳水遶明珠曲山排翠髻了岚光衔古寺树色吐村家岩畔寻髙隐忻分羽士茶

　　清凉石与王永泰对奕

　　欲证三乗妙非争一局强山中人自静石上日偏长子夺琉璃色枰分薝卜香岂同赌墅客定不碍清凉

　　秘魔岩

　　夙慕灵岩胜扶笻共客探危崖悬佛宇峭壁嵌僧龛鹤舞髙松健龙眠古洞酣幽踪藏絶顶扳陟独余堪
　　其二
　　岩前夏日冷岩上晚云多我到真遗世人传古秘魔深林禽鸟息幽径虎狼过老衲饶闻见其如山鬼何

　　万年社（即万年氷寺）

　　合受清凉福还依云水僧到来莲社寂真似玉壶澄夏日犹飞雪东风不解氷家乡逾百里三伏苦炎蒸

　　过观来石断愚上人留斋微雨旋霁遂行

　　灵石知何自观来几岁华地幽踈履舄僧韵带烟霞香供雷生菌（蕈属雷震始生）元言雨散花阴晴莫递变津渡已无差
　　其二
　　归路临兰若仍余揽胜情云烟携客至麋鹿夹僧迎（将至羣鹿随行不去）经罢龙收雨斋余马趁晴重来非漫约诸衲记深盟

　　张文岳吏垣过雁门留酌山园因邀田御宿大叅同集

　　雨散阴初敛园林夕意幽披襟临水榭蹑屐上山楼客兴优登眺主情洽挽留数峰横宿翠相对豁吟眸
　　其二
　　阴晴日屡易向晚复新霋湛露花边下繁星栁外迷十年吾磊块四海尔云霓况是髙阳侣何妨醉似泥

　　送田御宿大叅归里

　　公治兵鴈门以廉卓树声甲戌流冦西犯公于雁门实有全城却贼之功会公西台时所弹劾某方柄政辄苛议中公竟罢鴈门之人咸为公侘傺不平公夷然曰奉亲课子适吾素愿邀惠修郄之力多矣传庭与公千秋共砥亦颇不以一去为公讶然世道人心之感何能己巳漫成十律情见乎词
　　惜别兼怀感衔杯意未平烽烟归逺道雨雪去孤城罪合边臣任功惟野史明相看余侘傺不独为交情
　　其二
　　已作贤人隐那禁义士伤鱼还谁矢直鸟尽尔弓藏五岳逰堪壮千秋气转扬惊看双鬓短元不负君王
　　其三
　　自抗西台节已髙北斗名射墉矜独力斥仗忌孤鸣众论方纷沓天心厌治平故因冦祸构竟使撤长城
　　其四
　　正切北堂恋何妨早拂衣荣名轻节钺乐事慕庭闱况有兰芽茁更兼棣蕚辉悬知归子舎遶膝共依依
　　其五
　　白云萦渭水紫气动函闗遽遣双龙失惟将一鹤还遗编窥韦絶初服着莱斑独我悲离索冥鸿不可扳
　　其六
　　旧有蓬蒿径新经兵火余到家惟四壁解槖独羣书自信名心薄寜嫌生计踈公归吾意决小草欲何如
　　其七
　　图隐有新寄懒斋及澹园数椽兰作室十亩竹为垣静有琴樽对僻无车马喧避居非傲物吾道拙中存
　　其八
　　何物送君去城头勾注山浮云连冀野明月满秦关拙宦终成蹶工诗早得闲二华几案上行矣任开颜
　　其九
　　拂袖归秦陇嚣然故作豪人情泾水浊君意华山髙结客懐燕侠论诗续楚骚悲歌亦我事永矢托绨袍
　　其十
　　吾生常落落于世总悠悠龙剑殊难合骊珠岂易投浮樽分郢唱飞舄共梁逰自许生平在当为知己酬

　　雨中小酌读杜律有作

　　一雨来新爽移樽傍短檐乡心愁里尽诗思客中添阅世才难老惊人句可拈偶然披一过满座失蒸炎

　　己未五月抵舎甫浃旬而北辕又发矣浪迹萍踪可胜惆怅因成一律以志感尤以道区区将母之私云
　　越年初返辔十日又长征聚散悲尘世浮沉叹此生塞云萦子舎官栁促王程为语闺中妇怜予菽水情

　　映碧园产并头莲三十首（选十五首）

　　一东
　　惊见嘉莲涌真成别様红双葩霞采异一干素心同并映西溪日平分十里风似闻闗瑞应吾欲问玄工
　　二冬
　　虚心知有约一壑解相容馥馥香如和翩翩影自重台箫齐下凤津剑并飞龙混迹污泥里忻然得所从
　　三江
　　矫矫风尘外竞芳两不降秪因无物并只许自成双湛露分襟挹炎威合力扛芙蓉空好妬冷落向秋江
　　四支
　　清溪标异致灼烁照涟漪元以一生两翻因偶见奇季昆畴命玉伯仲孰操箎芍药轻相谑故因事可离
　　五微
　　解语都无语因知喻意微飞扬同翠盖绰约并红衣幻岂方神女愁寜托帝妃独清怜众浊水上自相依
　　六鱼
　　竒葩开盛夏香色两相如得气谁吾闰吐华不厌余凌波聨缟带映日缀霞裾为谢尘中客应难附执袪
　　七虞
　　精灵元独种瑞采合分敷自信根心一谁云生色殊波流仍独立风雨足相扶莫遣齐谐志由来德不孤
　　十一真
　　净土根深结应窥未了因浑忘尔我相齐现后前身不是全空藴安能并出尘妙华寜可说解到本来真
　　二萧
　　自是芳心合清溪如见招角英髙二陆比艳薄双乔偶矣终非蔓奇哉竟不夭倚栏频顾盼一様絶尘嚣
　　三肴
　　烟水芳菲际依依不暂抛日移花互隐波动影频交笑觑双鱼泳愁防独燕捎为言休陨落翡翠欲来巢
　　六麻
　　把盏看芳蒂真如客兴奢疑将双劝酒岂合独开花居共藐姑射名同蕚绿华泽癯难应接次第酌流霞
　　八庚
　　爱尔亭亭者胡为并蔕生临风香共逺濯水韵同清仙子聨肩立天孙一手成休将鸳侣拟原不落凢情
　　九青
　　倚槛延清赏那禁眼并青吾方嗟落落尔自惜惺惺拂镜齐生态纫兰互袭馨荷阴堪覆庇风雨勿飘零
　　十三覃
　　静碧一泓澈仙葩影并涵晓抟空翠湿夜抱水云酣南岳双遗钿西池两坠簪同妍非互効相对亦何惭
　　十四盐
　　俱饶清逺致相并不相嫌目岂学鱼比翼非效鸟鹣总缘头角异奚但色香兼若作芙蓉锷应劳紫气占

　　答王炳藜检讨（其二）

　　不浅蓬瀛意由来感慨多文能倾海市气欲挽天河有客宵占剑何人夜枕戈出山余自哂云壑未能那

　　留别吴鹿友中丞

　　自是英雄别那禁倍黯然云霄空道路天地正风烟落日干戈外孤城鼓角边此时分手去不独怅离筵
　　其二
　　已为苍生病仍成社稷功伏床亲草檄裹药自临戎毳帐连宵北衮衣信宿东岘山碑可续堕泪古今同
　　其三
　　正切安危倚胡兴归去情道看八座浅官较一邱轻鸾凤惟应隐虎狼未是横怜余不解事叱驭一何营
　　其四
　　自傍西溪隐蹉跎十载余非能轻好爵聊以爱吾庐愁有堪呼酒穷多未著书时名谁复问知己意何如

　　次冯二瑞韵留别

　　迂僻殊多感非躭一壑娱衣冠犹蹻跖泉石亦穿窬声气分髙士肝肠托腐儒相期能不浅吾世见唐虞
　　其二
　　自向青门隐人情识大都九疑横地轴五纬暗天枢共信飞为鸟谁云赤匪狐曝芹吾欲献未卜圣明俞
　　其四
　　时趋日以伪世路总嵚岖无处寻昆璧何由辨碔砆识途嗟欵段变色骇于菟分手深相惜故园松菊芜

　　○七言律

　　送余德先之任闽中取道云中省觐

　　霜飞木叶乱纷纷京邸萧踈此送君海内不堪多战伐天涯偏是惜离羣闽江春色延青斾冀岭秋风动白云此去相思同万里梅花驿路好相闻

　　春夜同武子聨句

　　九十春光渐欲残客心无事一凭阑（武）谈兵漫洒丁年泪（伯）把酒堪消子夜欢快阁烟霞同汝梦（武）芒山星月好谁看愁聴啼鸟声声急一曲燕歌不忍弹（伯）

　　送别武子有感

　　看君明日动归帆把酒西风泪满衫人在闗河难作别时当离乱易逢谗一龙早起青云色双鲤先飞白苎缄江上故交如有问王乔乆拟脱嚣凡
　　其二
　　此去休悲行路难髙斋樽酒暂留欢荷香乍度飘官路榴火新垂照绣鞍念乱有人争解绶怀才我辈始弹冠秋风咫尺髙南浦明月寜教按剑看

　　秋日同谢九如常振寰二广文饮三台阁漫赋

　　飞阁嵯峩倚太清凭栏一望失尘缨西来树影摇金刹南下烟光绕石城邱壑有时归傲吏乾坤何地着狂生坐深月上髙台静片片幽芬落酒觥
　　其二
　　宦迹天涯感慨中登髙览胜解相同思乡节候逢流火玩世行藏任转蓬涟水烟飞老子气芒山云起汉王风细论往事增惆怅徙倚尊前意不穷

　　再次前韵

　　为爱秋光逼眼清闲来一笑絶冠缨黄金徒散三千客白璧难偿十五城漫把闲愁消短鬓谁将大药度长生与君且尽登临兴潦倒风前酒数觥

　　送王彭伯先生北上

　　轺车明日问长安尊酒离筵且尽欢论将中原豪杰动谈兵午夜斗星寒新秋早见边声急时政深怜外吏难圣主乆虚前席待伫成霖雨到江干
　　其二
　　多乱冥鸿不可寻何来空谷转传音烽烟正想匡时策霄汉长悬报主心上国羣公疏漫切强邻此日祸方深驱车忽动中朝色几席相看击筑吟

　　闱中与许亦龄张斗垣二明府夜集

　　银烛辉煌照素秋芳樽凉夜对清幽香飘玉树风生户翠拂金茎月满楼车马昔怜燕市别文章今作兎园逰酒阑忽漫谈时事万里边声起暮愁

　　许亦龄持朱允冈吉士扇头韵索和走笔次之

　　闲馆清言夜更宜开襟又到酒酣时尊前白雪生长铗楼外青霞落逺陂梁苑秋光惊过眼楚天露气欲沾脾不知何处寒砧急银汉迢遥月转迟

　　饮明逺楼次李梦阳先生壁间韵

　　嶻嶪飞楼俯夕烟招携吾党一开筵感时客有悲秋赋揽胜人同入洛年指点河山分槛外笑谈星斗落檐前元龙自昔多豪兴应拟身临尺五天

　　寓相国寺有怀

　　僧房落叶满荒苔小院烟光暝欲开万里秋风人入洛一天夜月客衔杯踈钟渐向髙楼断清梵频从古殿来客舎不堪成独啸近邻疑有谪仙才

　　送友人还里

　　正惜天涯聚首难风尘何故促征鞍百年兄弟三秋阔千里闗河十月寒解槖自怜官况薄开樽常忆故情欢何时我亦偕归计紫塞青山好共看

　　秋夜同杨慕垣贡二山小集醉后闻二山诵曹孟德短歌声甚悲壮漫赋

　　雨余官署动新凉纵饮髙呼自酒狂忽忆昔年歌转啸相怜此夜慨当慷愁听魏武乌三匝惊见燕京鴈几行尽醉不须悲去日乾坤万古总苍茫

　　黄年伯京兆招饮园亭留咏

　　招逰忽漫问名园把酒偏怜北海樽花径芳菲通近沼竹篱宛转护髙轩三春浍水烟光逺一曲芒山夜色繁尽醉不妨归去晚几将时事坐中论
　　其二
　　廿年幽赏寄邱园谢傅东山道益尊杨栁风来春绕砌梨花雨过夜开轩坐看兰玉前庭秀仰视星河北阙繁京兆新承明主诏白门烟月正堪论

　　梁大煦来自白下因言道逢倪武双致询出其扇头次韵诗次之

　　燕台一别几经秋兄弟天涯尚黑头音信漫凭天外鴈行藏都付水中鸥梁园才子如君几南国佳人不可求二十四桥明月好不知今夜共谁逰

　　考绩

　　悠悠两地忽三年抚字催科俱惘然墨绶方惭臣职旷丹书复荷主恩偏九边此日仍多垒四海何时可息肩为语登闳新谏议苍生满眼尽堪怜
　　其二
　　亳都潦倒竟何为严剧踈庸总不宜五凤人争推汉吏双鳬我自愧明时传家清白虽无忝治邑艰辛未有禆圣主若虚前席待愿将血泪洒彤墀

　　大梁道中

　　桃花烂漫水潺湲何事风尘恼客颜四海几人堪定乱百年吾道合投闲怀中有璧羞逢主囊里无钱欲买山几度言归归未得梦魂空遶雁门闗

　　龎雪涛至署中留酌

　　思君愁逐太行髙此夕芳尊任我曹月满空庭生桂树风翻清漏落松涛百年道义交元古一载天涯意转豪多难独怜余未已却因时事惨皮毛
　　其二
　　中原寥落总消魂慷慨犹怜我辈存旧有奇文倾海舶今皈禅思叩风旛深谈六月炎蒸失尽醉三更意态翻不道梁园俱是客十年难得此宵论

　　宿安平集

　　草舎茅檐障短屏荒村事事总飘零秋风况是愁中见夜雨那堪客里听浊酒漫供劳吏醉邻鸡频唤仆夫醒未明忽又驱车去踪迹真同泛水萍

　　题竹居宗正园亭

　　莫道梁园路已荆仙宗别馆是蓬瀛楼台忽向空中见洞壑偏从絶处生槛外风来松舞鹤池边水至石飞鲸一邱已擅山河胜千载应同带砺盟
　　其二
　　小山兀起势疑倾面面奇峰削不成微径自能藏宛曲幽岩原不碍空明登临此日无三岛开辟当时有五丁何处忽闻清啸发恍从缑岭听吹笙

　　送友人还里

　　隋堤春望草离离愁是天涯惜别时沦落非闗才独短迂踈自合众相疑风尘世上吾青眼文酒场中尔白睂此去故园应有赋好将云树动遐思
　　其二
　　梁园十月共清嬉爱尔人如玉树枝四海论心惟我辈一时分手又天涯黄河水接龙门下大麓云连鴈塞垂极目闗山情共逺与君重醉定何期

　　对酌

　　天涯同是客夷门月夕相将共此尊念我怀才知有意逢君任侠敢无言歌残白苎情犹剧看罢青萍态欲翻明日匆匆应话别飞花踈栁总消魂

　　归兴

　　风尘事事不堪论回首云山断客魂四海劳民皮已尽三年傲吏骨犹存倦思缩地归南墅愁欲呼天赋北门奄忽故园春又暮空教青鬓负华樽
　　其二
　　宦况今成窭且贫艰危世路况愁人陵阳白璧投偏伪勾漏丹砂炼未真有铁铸来俱是错无钱掷去可通神何时顿却支祁鎻丰草长林任此身

　　武子南还赋送

　　开樽莫问夜如何惜别清秋恨转多此去秦淮堪寂寞由来燕赵擅悲歌天涯执手肠如雪离乱惊心世欲波南浦风髙须努力未应伏枥叹蹉跎

　　送田待溪侍御入都

　　西园斗酒暂相留骢马翩翩识壮游烽火几年劳战伐乾坤何日罢诛求知君剰有忧边策愧我殊无报主谋北望燕京情倍切榆闗一线使人愁

　　雨霁迟月

　　一雨初回晚霁开闲庭幽敞共徘徊水边凉气生衣袂花外新香入酒杯作客十年人幸健问天今夜月当来独怜故国闗山逺万里清秋起暮哀

　　秋日同新阳叔饮象风师宅赋谢

　　负笈几年惭友道倒尊此夕亦师恩吾翁自昔曾聨榻阿叔于今并在门宿雨翻阶秋欲老春风入座夜疑温爇香烧烛忘更漏旧赋新诗细讨论

　　小憇东园书舎

　　一庐新构水云隈文雅清幽亦快哉小院止应留竹在短垣特为放山来消闲据案频拈管破闷推窗独举杯即此凿坯堪永日蓬门不许等闲开
　　其二
　　多病闲居耽寂寥却怜清兴未全消溪声到枕疑相约山色当门似见招酌酒每同花竟日探诗常伴月通宵吾身自分园林物不为移文作解嘲

　　啜氷

　　谁将玉斧伐凌阴片片清凉似客心顿使当筵无暑气寜须到吻失烦襟月回汉殿金茎浅天入峨睂白雪深岂有热肠消不得独余清兴满瑶琴

　　代武子寄内

　　十年无日不天涯回首春风怅逺离红袖独怜卿任侠青山自笑我探奇三秋鸿鴈音书杳千里星霜鬓髪知江蟹欲肥归计决好储新酒扫东篱

　　亳都秋兴

　　萧萧梁苑独徘徊客思秋容黯不开文献总怜微子去风流曾识孝王来战余天地仍刁斗水后田庐半草莱芒砀数峰垂槛外白云红树总堪哀
　　其二
　　十年萍梗叹浮踪一篆忧劳滞宋封乆客益工离乱赋长愁欲失壮游容楼头夜月吹双凤塞下秋风泣九龙为忆故人天极北何时归去日相从（雁门闗下有九龙亭）
　　其三
　　山海徒闻尚可支堪怜一线系安危客兵况老三年戍边马偏肥九月时永夜寒随霜气结穷秋愁聴角声吹丸泥不是封闗计仗剑谁歌出塞词
　　其四
　　海上神仙十二楼珠宫贝阙拥丹邱紫云光泛明河晓白露清分太液秋有客逍遥看鹤舞何人寥落对猿愁尘游自笑浑无定又见长空大火流

　　过访黎尔瞻留饮

　　相怜何必叹沉沦小酌扳留臭味真于我正宜寛礼数如君岂合老风尘自矜藏酒能供客更喜移花解傍人忽尔酩酊翻可爱当筵起舞倒乌巾

　　侯木庵编修请告赋送

　　此日真成离别难正逢秋色满长安西山泉石开新爽北阙云霞散晓寒世事祗消君拂枕风尘犹笑我弹冠应知多病不胜感但去无劳回首看

　　同王天初明府刘逊庵作圣茂才张肖筑太学饮王永泰山亭次壁间谢畹溪王华野二先生韵

　　台馆新晴动晚凉凭虚揽胜引杯长鸟鸣深树山逾静花满平堤水亦香作赋何人成往迹登髙有客擅清狂酒阑兴剧仍更酌枕藉空庭夜欲央
　　其二
　　访胜重来问旧途相■〈扌弃〉醉眼欲模糊云归林壑全飞动雨过烟村半有无席地壶觞花作幕跨山台榭石为衢主人爱我饶幽况指点溪前许结庐

　　秋日丁竟蒙宪副招饮

　　塞下秋髙夜色寒虚亭乗暇共盘桓一樽风雨重阳近十载闗河此会难瓶菊似知矜晚节伶歌未许杂清欢招携折柬休辞数世法应从我辈寛

　　秋兴

　　西风一鴈下河洲客思悠悠独倚楼穷塞不堪逢九日羙人何事隔三秋看萸把酒情无限对菊捜吟意未休欲向中原舒望眼南云北树总闗愁
　　其二
　　烟凄古戍晚枫丹水咽平沙塞草寒边马正肥生事易汉师已老撤防难雄藩自古推三晋壮畧何人继一韩闻道圣明宵旰切封闗或可恃泥丸

　　得吴讷如廉宪书却寄兼柬贡二山比部

　　玉节东南控上游喜逢驿使问并州锦帆横槊酬新兴碧藕传杯忆旧逰晋国河山存巨丽毘陵文物擅风流寄言秋署清狂客莫为闲愁泣楚囚（时二山有家难）

　　送曲阳令宋玄平入觐兼膺内召

　　种得河阳花满城征车今喜上春明西山积雪留琴韵北阙疎星候履声治行两朝重纪异文章四海旧知名中兴辅佐需公等霄汉应将只手擎
　　其二
　　鴈南一望思纷纷遮道遥传送使君仙舄晓萦龙塞栁御书宵捧凤墀云时艰击目谁堪济民隐闗心帝欲闻应为并州濡谏草频河冦警近方殷

　　除夕

　　满城箫鼓沸春烟欹枕挑灯自冁然儿女试衣争问夜妻孥庀食竞更年两园花竹存诗料六载渔樵足酒钱不是野人知节候偶随流俗乐林泉

　　朱抱贞叅戎擢阳和恊镇赋赠

　　东西戎马日纵横谁挽天河洗甲兵上党将军今大树雁门闗塞古长城亲提虎旅新驰捷曾勒燕然乆著名制府政虚帷幄待伫看倚剑落欃枪

　　答贡二山比部礼闱见怀之作兼致杨慕垣春坊次二山原韵

　　肝胆真堪比素琴俗交那得此情深五年秋署人如玉二月春城栁似金文字总闗经世业诗篇不改岁寒心草玄尚有扬雄在漫向风尘觅赏音

　　斥蝇次象风师韵

　　炎日偏宜尔辈生翩翩缉缉欲何营呼朋引类羣难涣逐气寻膻性不更稍歴氷霜知匿影纔逢熏灼便凝情点污最是闗公愤变白那论璧与珩

　　斥蚊次韵

　　利吻轻身何处来那堪聚处若闻雷止憎善遁追难获漫恃多援逐不开有隙因縁能入幕无端团结欲成堆市朝自合逢辛螫恨杀窥人遍草莱

　　又合斥蝇蚊二首

　　二丑苦人庭业应象风师檄分击之而忿犹未已复合诛二律以其同恶相济必对鞫伏罪并付藁街庶贪残永戢耳
　　日下青虫何攘攘晚来白鸟复营营乾坤未合吾髙枕昼夜偏敎尔递更拔剑空余豪客忿集帷殊负寡君情天生秽恶真无忌曾嘬贞媛点白珩
　　其二
　　贪残相济逐炎来奋击何当假迅雷绮席闻香先客至纱幮扺隙伺人开青衣集似蚁为阵素羽飞疑絮作堆独有逰仙堪去汝知难髙逐向蓬莱

　　赠苖功甫茂才

　　文雅风流尔擅长更饶意兴独清狂时名藉甚蜚三晋书法居然逼二王作客闗山多冦盗还家庐舎久荒凉犹能自恃舌无恙过我溪亭日举觞

　　咏莲

　　倚栏清兴满沧浪静挹荷风度逺香君子元为花上品伊人宛在水中央芙蓉秋老空零落桃李春归几艳阳华实谁能双擅美亭亭九夏日偏长

　　戏赠画僧

　　悟得菩提色即空冥然意象画图中闲临竹石知禅在静写昆虫见性同不是毫端藏佛解安能腕下夺天工偶成净土莲花瓣却与人间一様同

　　胡滏阳大叅招饮赋谢

　　新秋爽气动边城把酒相看意欲倾貔虎有如公辈出豺狼敢似向时横阶前露下杯堪挹匣里霜飞剑欲鸣为指天河须早挽东西今苦十年兵
　　其二
　　使君豪迈更难俦何物山癯喜见收塞外骁腾惊壮畧天中耕馌想循猷敢分元赏来春径欲挹雄风上晚楼我自应消平世福行看王化到遐陬

　　八月十三夜李念腾饷部招饮鼓楼微雨无月

　　何事中秋景不赊先期约客意空奢月华应欲迟三夕雨色堪怜满万家台上髙楼生暮角城边古戍断霜笳相看酒旣余深欵小集重图燕晚衙

　　壬申中秋夜邀诸友饮风雅堂月光皎甚兴亦颇佳欢赏未终漏下五鼓矣因忆余自归里以来七度中秋四值阴雨中间愁病相寻事与心阻此饮殊未易得也感而赋此

　　林间七岁度中秋强半阴云兴未酬况复文园偏善病更兼漆室本多忧月华特为今宵胜风雅谁如尔辈优酣饮何妨更欲尽主人未倦且淹留

　　秋日炳寰王翁携榼相过因邀刘逊庵兄弟同集

　　髙饮谁堪继鹿门多翁风尚晚逾敦耆年雅兴犹诗社暇日清欢但酒樽有客悲吟同宋玉何人起舞似刘琨相逢惟问奚囊物旧赋新诗与细论

　　九日邀诸友同集

　　招携素友共清嬉倾倒髙斋九日期应节茱萸看自好经秋菡萏讶全衰乾坤此会人同健风雨连宵酒更宜酩酊不禁狂态发偶然落帽未为奇
　　其二

　　霜天摇落动清哀词客相将自快哉雅兴不随枫叶落芳樽好共菊花开百年胜日登髙会四座雄风作赋才新酿正饶看菊饮门前不用白衣来

　　咏菊

　　园林摇落尽堪伤惟见阶前菊有香岂是孤芳偏傲物祗因羣卉不禁霜叶雕寒玉深凝碧花嵌精金密覆黄我亦清幽堪作侣朝朝把酒醉君傍

　　又菊四咏

　　醉杨妃
　　宿酒沉沉困未抛犹余醉态倚香苞真同妃子柔无骨殊异先生懒折腰妆罢岂容飞燕似睡来不数海棠娇凌霜晚节胡如此堪与倾城作解嘲
　　老僧衣
　　飞锡篱边日欲斜遗将破衲冷霜华逺公旧在渊明社释氏应拈隐逸花不分禅心常寂寞故敎秋色满袈裟何当收向维摩室笑指诸天落晚霞
　　旧朝服
　　孤芳无分侍东皇惨淡堪怜委径旁羞傍晓星迎剑佩故敎秋露冷衣裳自知应着寒篱色谁谓犹携满袖香遥忆上林红共紫每陪春赏沐恩光
　　万巻书
　　耻作空斋老蠧鱼携樽篱畔兴偏余我方欲纵千觞酒尔却先开万巻书求解自知元亮懒欲眠谁道孝先踈坐看蓓蕾愁呫哔一任西风仔细茹

　　红菊

　　为爱秋容淡似余谁令云锦烂吾庐一从娇殿千花后老圃春回九月余岂待先生披綘帐疑征晚节被丹书海棠亦有秋时种香色元来总不如

　　新正十三夜李念腾招饮署中赋谢

　　良宵清宴酒如渑剧饮酣歌逸兴増我欲问天宜有月君堪照夜不闗灯慨慷元自空三辅裘马何妨似五陵玉树临风殊皎皎阶前火树漫相矜
　　其二
　　当筵谁似度支郎酌酒论诗总擅长文雅不存才子色风流曾入少年场龙门旧识家声重鴈塞新承使节光爱我粗豪差脱俗中堂小集任踈狂

　　送冯生元瑞赴试

　　与子深期在此行开尊不是怅离情髙文欲擅千秋业弱冠先操十载盟燕赵凄凉歌调逈井参灿烂剑光横忻闻主者饶元赏艺苑司南乆著名

　　送冯生修隐暨弟宸居元振赴试

　　相看意兴总纵横入夜星文照举觥累代文章重振响一时兄弟尽知名无衣合为吾侪赋有酒当同尔辈倾留酌莫辞持共醉阶前明月正多情

　　送冯生益之刘生琴轩赴试

　　同驱秋色下河汾南浦扳留酒欲醺岂但文章堪脱颖即论肝膈亦空羣离亭剑影连霄动会省鸡声入晓闻为属聨镳须努力广寒仙蕚好平分

　　七夕有怀

　　长空雨霁月初波恍见灵妃驾鹊过对景不禁人去逺举觞无奈客愁何乾坤七夕元无尽今古双星会已多闻道桥边犹怅别此情吾欲问明河

　　邀田御宿李念腾饮映碧园次御宿韵

　　辟疆环水跨山隅上客登临意兴殊似喜一邱能独擅更怜三径未全芜新荷拂座香风度细栁萦堤翠浪铺溽暑不知当六月两君丰致总氷壶
　　其二
　　爱我城南近水台招携此亦胜逰哉拈樽坐上飞元屑纵屐花间破碧苔爽气忽来风乍入烟光欲散雨初回渐看溪月涵清影旣醉何妨更一杯

　　田御宿大叅携榼饮余映碧园李念腾计部同约以事阻未至

　　壶觞就我河之濵雅兴髙情事事真看竹不知谁是主爱莲其谓此何人游岩本是耽泉石思邈从来志隐沦独怪长源虚此会空斋应怅月华新

　　送李念腾计部东还

　　秋髙木落大河濵惜别无由挽去轮斗北羣情方御李江东孤兴忽思莼故家阀阅推司马宿老文章属舎人公论乆知劳绩在拂衣漫谓任闲身
　　其二
　　我本乾坤落漠人与君倾盖即情亲唱酬渐觉诗盈帙欢赏频惊酒向晨此去东山原有约由来北海自多宾相怜漫订春明约懒嫚那堪溷陌尘

　　春雪喜赋得飞字

　　塞上春寒春事微却怜玉蕋竞芳菲陇梅欲发花先落岸栁纔舒絮已飞登眺正宜浮白醉招逰不信踏青归吟成谩讶多奇句郢曲由来和者稀

　　张文岳给事典楚试还过鴈门留酌兼别

　　兄弟天涯此会难为君似觉酒肠寛曾怜采葛三秋别可乏平原十日欢座上文章飞郢雪樽前气味袭湘兰简书独畏催行急一曲骊歌不忍弹

　　次韵答李念腾计部

　　新栁垂垂翠欲牵旗亭握别已经年三春怀想燕云阻千里音书郢雪传去就尔犹余古道浮沉我自逊时贤寄言近日西溪上萝月松风倍可怜

　　送李欲仙司李内召入都

　　近来无事快人情独喜公膺内召行杨栁接天孤剑往桃花映日玉骢鸣平明久着虞庭绩保障同推晋国城况是御屏曾记姓掖垣虚左合谁迎

　　吴菊庵将军以黄玉辰题园亭诗索和走笔次之

　　十年孤兴寄山阿小筑城隅足笑歌石磊数拳擎翠壁池开一鉴落明河阶前日报新花发檐外时听好鸟歌最喜归来殊未晚况兼能逐鲁阳戈

　　寄宋元平给事

　　十年踪迹任浮沉知己相期意转深无我一邱谁作癖有君四海尽为霖雪肠尚在终堪矢霜鬓何来欲见侵辇上旧逰如讯问泽癯分老碧云岑

　　赠冯忝生侍御

　　蜚英吴下久无伦揽辔今驱塞上尘惊世文章归谏草补天事业属才臣霜摇勾注千峰动雨洒滹沱万树新怪底泽癯承惠渥词坛十载旧情亲
　　其二
　　圣朝使节重乗骢况复艰危满晋中被冦遗黎仍苦旱杀良诸将总多功此时正藉车前雨近日谁髙柱下风绣斧忽来舆望洽咸云何幸得吾公

　　王炳藜简讨以诗刻见寄赋答

　　漫怜踪迹滞林邱忽诵题函破我愁凤阁早传新姓字鴈门遥忆旧交逰曲中髙调惊山鸟局外闲情笑海鸥早晚升平君可致泽癯坐享复何求
　　其二
　　一壑俄惊十载过故人且莫问蹉跎云霄北望星辰逺道路东来雨雪多较猎扬雄元有赋饭牛宁戚岂无歌报书欲遂弹冠意懒嫚其如近状何

　　西溪夜泛

　　浮舟欢赏画楼西烟树微茫夜欲迷辟暑堪同河朔饮逰仙漫问武陵溪涧泉响逐歌声逺山月光随舞袖低旣醉难倾今夕意笑余潦倒有新题
　　其二
　　向夕芳樽傍水开最怜知己共衔杯诗成警处难为和饮到酣时不用催池上凉风交翠竹亭前新月照髙槐吾生此地应闲懒漫讶明时有弃才

　　谒台初发

　　炎天城市畏喧豗特觅清凉谒五台暑溽恍从兹日去山灵应道此人来驱车翠巘排空出巻幔新花夹路开为语奚囊休索莫尽敎领取入诗裁

　　入山

　　纔到山前已絶尘马蹄随意看嶙峋瞻依五顶心同逺怀想十年愿始伸翠岫开颜如见迓白云倾盖即相亲不辞幽险须逰遍漫向归樵问路频

　　金阁岭

　　寳刹崔嵬俯夕阴何人曾此布黄金岭头风雨来天地阁上浮云变古今正好凭虚生逺眺何妨揽胜入孤吟诗成却自嫌饶舌欲证菩提不染心

　　西林寺

　　寺经冦火惟圣水一楼岿然灵光他如二圣对谭殿七寳树皆诸山未有之胜无复存者即石上狮踪亦俱焚裂仅能于灰烬中辨识耳
　　八水空怜翠欲浮西林胜概委荒邱鹫宫半没祥光杳狮迹徒存猛气收逰客无縁瞻寳树寺僧犹自说灵湫岂因二圣谭锋尽只合同归一黙休

　　清凉石僧舎同诸丈坐谈

　　落落襟期总出尘看山况复尽闲身世情龌龊惟儿女我辈萧踈自主宾掬得青霞同作帔藉来碧草共为茵相怜欲问清凉隐孰是人生未了因

　　西台

　　台寺为冦火焚毁殆尽一望瓦砾诸佛铁像数尊悉委丛草中
　　纔过八水上西台瞻眺那堪重客哀佛解固应藏瓦砾法身岂合委蒿莱金莲火后花弥发（金莲花惟台山产各顶尤盛）寳炬燃时影自开（台顶时放金灯）莫讶诸僧悲怆甚袛余法象未全灰

　　中台

　　中峰清胜俯诸天六月登临倍爽然泉迸都从絶顶出雷鸣还自下方传经楼骋望羣峰列（寺有经楼登其上五峰俱见）佛塔投诚一炬燃（寺有文殊髪塔僧言逰人虔诚则金灯现）衲子似怜尘梦苦梵声彻夜醒人眠

　　北台

　　独雄五顶撼清虚（清凉志惟北顶最髙）策杖登临眼界殊五夜每惊凌斗柄万年常见拱宸居俯环雁塞烽皆息平倚恒峰岳可如指点沧溟真一勺图南漫效化鲲鱼

　　东台

　　东顶嵳峨不易攀平看渤澥漫惊颜须知观海难为水（峯名观海）乃信登台始是山蜃市楼台缥缈外蓬莱宫阙有无间奋飞欲塞双丸窟莫遣居诸速往还

　　南台

　　离方孤峙郁巑岏森秀真如锦绣攅（峯名锦绣）金阁晓霞环翡翠竹林晴日拥琅玕老人星近堪齐寿大士潮邻足纵观欲与山灵争巨丽漫将好句挂林峦

　　永明寺同诸友夜酌不坏广莫二上人啜茗在坐

　　此日眞堪号最闲忻随暝色扣禅闗祗园宫阙凌霄构鹫岭烟峦入夜攀僧为谈深偕看月客因逰倦拒登山（诸友倦逰颇挠登山之兴）坐来我倍饶清兴一路新诗取次删
　　其二
　　闲心元与白云亲此际尤疑失幻身月满琳宫晴若洗风清玉宇净无尘偶逢禅侣知诗妄忽悟玄宗觉酒真我欲醉中窥秘密传言护法莫深嗔

　　塔院寺

　　名蓝薄暮挹新晴云构天开象外清月色半空浮塔影松涛满谷带钟声千年功德扬先后万圣庄严佑我明瞻礼不禁心地肃欲从檀越悟三生

　　别山

　　看山殊慰十年盟隐计犹怜尚未成到日云霞如有意归时猿鹤岂无情丹崖翠壁皆留咏瑶草琪花半识名此去清凉应笑我劳劳城市欲何营
　　其二
　　又驱匹马向风尘回首名山漫怆神身类向平终有属宅如谢脁久为邻林峦此会成知己杖履重来是故人蹑磴探萝仍有日攒峰列巘莫相嗔

　　闰八月初十夜酌樊淑鲁为余诵田御宿邀赏望夜之作口占次韵

　　天涯知己共清时济胜招携喜未迟三五况当明月夜寻常已是菊花期尘销北塞偏宜酒兴续南楼倍可诗雅会几能逢此夕须教尽醉莫轻辞

　　闰中秋夜田御宿大叅携樽饮余映碧园

　　又见长空好月来明河如洗净无埃天开霁景重飞镜人聚芳筵再举杯铁骑销氛清朔漠银蟾泻影静楼台扳留未尽登临意明日还应醉一回
　　其二
　　瑶台此夕望弥新漫欲髙飞问玉轮天与山园留飒爽月随好客振精神衣沾桂气香逾逺盏落蟾光影更眞忽忆前朝登眺处边云满目正愁人

　　又月下口占用韵

　　绮席重临玉鉴开良宵寜厌此徘徊桂枝不共黄杨缩菊令仍分皓魄来赋月客应重授简问天我合更停杯为怜前夕成虚度枕藉空庭醉不回

　　樊淑鲁以九日灯下作见示次答

　　冷署栖迟意不违更逢佳节与诗宜斗星错落惊新赋风雨萧踈忆故篱吟罢襟怀还自放狂来鬓髪岂羞吹登髙有约成虚负独傍孤灯却语谁
　　其二
　　九日偏怜得句奇诗情惟许素秋知风尘落落谁青眼文采翩翩尔白睂闲品霜枝飞玉屑清分露气倒琼饴遥惊夜半挥毫处笔阵犹嫌刻漏迟

　　风雅堂菊为从人髠去田御宿大叅以诗见慰次答

　　忻分玉蕋带霜来清艳元宜曲径栽色映图书堪寂寞香生几席足徘徊披心有客频邀赏摩顶何人苦见催岂是使君一顾后漫将花事等闲开

　　题冯当之茂才春雪斋次御宿韵

　　春满髙齐雪未阑萧然一榻此中安吴钩拂拭分朝霁邺架抽翻映夜寒人是瑶林呈积素诗成玉涧涌飞湍漫因郢曲怜孤调并奏于今有二难
　　其二
　　春雪霏霏覆画阑美人幽况足相安文章堪与春争丽气韵原同雪并寒太液池边浮瑞霭峨睂山半落清湍冯君收入空斋里愧我留题得句难

　　挽杨斗玉少叅

　　蒿里幽沉掩夕阳陇云愁抱海天长赐帷自切明君惠裹革徒深义士伤血洒江氛终化碧骨埋冀野旧飞黄招魂欲赋重搔首风雨潇潇下白杨
　　其二
　　一柱天南正倚君俄惊地下促修文无人不欲歌黄鸟有母那堪舎白云歴尽艰辛惟逺道到来愁惨独孤坟闗河摇落逢秋暮满目松楸对夕曛
　　其三
　　寻常死别已难禁况复知交感倍深郢曲昔曾先我赋楚词今为吊君吟春风共啖红绫饼流水谁听绿绮琴一往顿成千载恨几回清泪欲沾襟
　　其四
　　愁瞻素旐下荒原执绋伤心不可言梁狱上书应有恨楚臣作赋本多寃河山斗北千年气风雨滇南万里魂有友如余殊任侠安能为尔呌天阍

　　秋兴四首用田御宿大叅韵

　　落木萧萧叶渐稀客闲犹厌岫云飞三秋卧病逢迎少十载为郎踪迹微兵火自余松菊径风霜不碍薜萝衣故人漫切弹冠望为语西山蕨正肥
　　又
　　塞下悲风九月来乱余天地不胜哀桑田漫讶成沧海池水曾闻是刼灰感奋有人应击楫踈慵如我合衔杯祗怜病骨逢多难蒲栁那禁秋又催
　　又
　　伏枕频听秋漏残转思长夜正漫漫风雷未合飞龙剑烟雨何妨滞鹖冠纵酒剧怜三径寂探诗清爱五峰寒即今髙卧仍多感一似崎岖世路难
　　又
　　清闲深荷主恩遗况是东篱菊绽时最喜陶君能任侠翻疑楚客独多悲一邱乆擅情堪放十亩粗安命未畸因忆承明趋侍者绯衣博得鬓丝丝

　　秋夜不寐

　　劳攘凭将一枕休却惊长夜转多忧微霜鬓里秋先到大火心头晓尚流有我楚臣非独醒何人天姥与同逰谩言世事如蕉鹿好梦怜今无处求
　　又
　　不寐愁看秋夜冥几回强起步空庭短檠特与心相照孤榻堪令眼独青天有奇方常梦梦我饶慵病却惺惺无劳蛩语窓前聒残漏清凄已足听
　　又
　　欲倚寒窓半榻休深宵客绪正闗忧铜炉火烬茶烟冷纸帐香销烛影流月落不堪把盏问河横未许泛槎逰岂因久断长安梦一觉黄粱不可求
　　又
　　怯眠欹枕叹沉冥露冷风凄叶满庭客在穷途双眼白家余故物一毡青自惊病后同秋老谁遣愁来似月惺邻舎不知长夜苦频将歌管恼人听
　　又
　　秋暮愁心入夜偏呼樽觅醉浪逃禅五峰烟月余诗料百亩桑麻足酒钱叶坠空阶同我落霜添短髪合谁先不禁凭槛增惆怅徙倚明河欲曙天
　　又
　　独寐惟余意久恬比来衾影自相嫌捩人已厌挥玄草逸我安能入黑甜月色可怜霜色似柝声无赖叶声兼不禁倚剑生悲壮斗下频将紫气占
　　又
　　顽愚长笑赋余偏秋思翻成黙照禅凉夜强斟求醉酒清风虚送买眠钱目光漫拟夏侯隐腹笥寜同边孝先感激幸生明盛世华胥无梦愧尧天
　　又
　　薜萝自分此生休何事偏衔楚客忧多病却怜饶暮气独醒岂敢附清流百年只合焚香坐四壁那堪秉烛逰欲赋悲秋为遣闷愁肠佳句苦难求
　　又
　　幽思真疑入杳冥兀然中夜坐闲庭菊樽漫对陶颜绿藜火空迎阮睫青十载行藏嗟落落三秋怀抱恨惺惺撩人何处来羗管哽咽随风断续听
　　又
　　辗转寜闗意未恬自怜明发转生嫌和丸敢昧从前苦啖蔗徒思向后甜椿树有怀霜露并蓼莪空赋蔚蒿兼祗疑光显非吾事为望熊罴有梦占
　　又
　　髙卧从矜林壑偏秋来不寐似枯禅捜吟岂是躭诗癖却饮非闗乏酒钱兴至清芬怜菊晚病来零落惧蒲先坐深渐觉残更尽几点踈星淡逺天
　　又
　　中夜怦怦意未休不堪秋气搅离忧浇肠渴欲吞宵露洗耳清思枕上流浣沐栖迟成小隐招提潦草负前逰空余逺志覊尘网期向庄周梦里求
　　又
　　泉石追寻任晦冥几看落叶舞闲庭风霜容易侵头黑岁月艰难滞汗青养拙一邱人共弃息机午夜我常惺晨钟暮鼓休相聒向日承明已厌听
　　又
　　惟余我与我相恬近状支离我亦嫌时讶蛩鸣因甚苦每嗤蜂酿为谁甜笑啼岂合逢人易醉醒那堪涉世兼俯仰祗应归独觉茫茫岐路总难占
　　又
　　清宵爽气小斋偏一榻萧闲可悟禅欢赏几虚逰野屐幽寻漫贷买山钱征书不就髙思邈博物无能愧茂先客况眞同秋意索祗应搔首问青天
　　又
　　归卧眞■〈扌弃〉与世恬秋宵凄冷未须嫌有愁自觉风霜苦申旦安知睡梦甜世上沧桑俄顷易古来仕隐几人兼江湖魏阙俱多得独把行藏夜夜占
　　又
　　草堂竹簟自堪休岂为伤秋未解忧星影静窥书幌入霜华清傍客衣流琴樽自负千秋意杖履行追五岳逰永夜不眠缘底事区区于世总无求
　　又
　　两眼惊秋不可冥起随竹影步前庭闗山月照千门白河汉天回万里青最是人间今夜静却思林下竟谁惺夜来秋宪传新唱流水髙山未易听
　　又
　　归来魂梦久相恬困倚孤帏漫自嫌颈厌鹤长难学短味谙荼苦反疑甜人情冷与秋风并世路蒙如夜色兼怪杀屈原原未醒卜居何用拂龟占

　　冯忝生侍御还朝有赠

　　绣衣使者有殊庸揽辔今看报九重骢出吴门非众马（侍御吴人）剑来丰狱是眞龙皂囊已吐台中气白羽还销塞上烽开府竚应承宠渥还将雨露洒尧封
　　又
　　气节文章世两难眞宜才子作言官时英争覩囊中草大吏犹钦柱后冠按晋河山殊借色趋朝霜雪正生寒（时方十月）共知足副澄清志不忝鸣阳一凤看

　　焦涵一开府云中赋赠

　　名髙台鼎风流诎藻夺云霞竹帛难天使文章兼事业君能才子复尊官行当自勒燕然石更有谁登汉将坛节钺非荣君可贵范韩扬马一时看
　　又
　　云中旧是濒戎地警息新当出塞时宵旰九重思鎻钥疮痍万姓望旌旗交河跃马鲸鲵戢广野陈兵虎豹驰竚奏肤功膺简畀愿将铙吹入歌诗

　　留酌焦涵一于映碧园因邀田御宿同集

　　风雅寥寥我辈存频年河汉漫销魂怀中明月寒相照匣里清霜晚共论大白浮杯临水榭太元题宇署山轩（涵一为余题太元别境）髙牙独讶催行急一曲溪前夜色繁
　　又
　　溪水溪云冻欲连空庭酌酒剧相怜春风十忆金门栁（自乙丑相晤都门今经十载）朔雪双看玉井莲（晚步荷池又二公皆秦人）并有襟期存世外何妨意兴满樽前却疑鼎足非吾事几傍雌雄剑惘然

　　冬日田御宿大叅邀饮清宴堂晚复围垆畅饮益出内庖佐酒属余病嗽却饮为樊淑鲁计部所窘辄饮至醉即事

　　霜清紫塞罢谈兵月满空庭照举觥词客都忘天使重（监视某在坐）酒人独有夜郎横（淑鲁黔人）偶拈胜句吟怀爽忽得枭卢醉眼明纵饮那能寛病骨狂来吾亦渺浮生
　　又
　　尽捐苛礼叙从容雅集何妨命酌重兰室晚携人似玉戟门初挂月如弓坐深徐榻殊堪下饮剧郇厨不厌供解道春风生满席故敎此夜失严冬

　　王乐斋以幕府札从戎索诗为赋

　　文雅风流已足观援弓上马亦桓桓不因有意麒麟阁安得无端鵕■〈义鸟〉冠匕首久从燕赵把刀头莫向斗牛看自惊儒服兵机见知尔应登大将坛

　　田御宿大叅西归有日小酌草堂樊淑鲁计部同集限韵

　　相看欲别复何言对月堪销此夜魂归客遐心千里去隐人傲骨十年存鴈行把酒悲燕市龙塞谈诗忆兎园南北天涯同努力重图执手问华樽

　　遣病

　　病来不讶世缘奇久病翻知病却宜天上神仙如不病月中灵药欲何为姓名已落时人忌诗句还生眞宰疑伏枕尽敎儒雅废渐还懵懂觉堪支

　　送张深之归里省亲深之雅负奇任侠诗意颇涉规劝知不足当一哂也

　　北风吹冷透征裘河水凝愁冻不流云遶髙都瞻大麓雪棼上馆忆并州藏身莫遣千秋失有母须敎七尺留我意独嫌君任侠等闲未可试吴钩

　　赋赠袁临侯督学

　　柏台磊落振孤踪直道终应圣主容殿上昔惊人是虎斗间今识剑为龙文章自系千秋业礼乐原推一代宗吾党相期殊不浅河汾佳士正云从

　　午日偶成

　　为逢午日集园亭遣兴持杯杯转停病后伤时思艾畜愁来览物感蒲零彩丝疑效肠如缕纨扇应怜鬓欲星浩渺忽看溪上水汨罗千载恨犹醒

　　送卢靖寰大叅之任西川

　　雄风万里动双旌酌酒相看壮此行花发锦江明驲路云浮玉垒度山城文翁旧化风应好汉檄新传冦未平到日定知经纬裕草堂遗老漫怦怦

　　乙亥警

　　去岁游兵猎雁门雄闗虎豹自云屯请缨漫切书生志闻鼓偏销战士魂草垜阴风吹白昼桑干磷火照黄昏只今痛定方思痛又见烟尘满冀原
　　又
　　频年戎马任纵横此日长驱气转盈两镇元戎争料敌一时健旅尽婴城楼烦碛外朝鸣角石岭峰头夜合营燕壁晋藩俱咫尺令人击目泪如倾

　　留别樊淑鲁饷部用韵

　　十年无复听和鸾小草殊多此一端曾羡陶潜能解绶敢言贡禹爱弹冠天髙北阙风云逺地逈西溪雨雪安强起不知缘底事马头秋色正余寒

　　九日同潘升允侍御薛行坞简讨宋泗洲验封集李龙门枢部宅漫赋

　　帝城佳节足追陪良晤何妨结驷来千里一堂今把袂百年九日此衔杯龙山客好仍同健燕市花寒却早开■〈扌弃〉醉尽忘归去晚迢迢清漏漫频催
　　又
　　登髙作赋本吾俦闲馆清欢亦胜逰天入幽燕瞻上国地连豫晋忆并州（李潘薛三公皆宦晋余亦曾令中土）从敎月色开新爽莫遣边声起暮愁回首闗河劳梦寐南云北树几悠悠

　　寜署壁间刻马端甫公咏竹诗而竹与人俱不可覩矣次以志感

　　偶从题咏想琅玕春老空亭客梦寒渭水千竿何处挹沱阳三径几时看残枝未许喧乌雀遗韵犹堪下凤鸾惆怅此君不可作惟余汗简照心丹

　　○五言排律

　　陈玉铉给事入都寄赠十二韵

　　圣代需鸿硕天街俨驷骖雄风空冀北大业起周南霄汉孤心映乾坤只手担琐垣秋冷烈彩笔夜清酣气向丰城识珠从赤水探直疑云可作戅比黯何惭犹忆同聨绶相期自盍簪解牛知絶伎扪虱想雄谭世局今逾变时贤理未谙泽鸿方肃肃嵎虎复眈眈恤纬余空切回天尔独堪遥闻旋上国聊此寄心函

　　赋得看剑引杯长十韵

　　别有临觞意非闗饮兴频琴樽徒寂寞诗酒漫逡巡狎厌东山妓喧憎北海宾胸原饶磊块世未息烟尘何物堪酬主斯时合致身龙精惊在握虎气喜相亲雷焕占非偶风胡辨独真芙蓉锷上灿霜雪匣中新睥睨怀仇齿盘桓念蹇屯连呼尽百斗此际意谁伦

　　至日二十韵

　　谷旦迎长至昌期应大来复临三极转泰履一阳回建子周为厯书云鲁有台严凝初地拆寥落乍天开金翼驰南陆璇衡指北垓乾坤终不改日月故相催广漠占风逺元冥识气该荔生乗岁亚梅敛待春魁真宰殊堪信浮生漫自哀有为皆骈拇不尽是枯荄半世吾将老两仪尔更孩斋居探混沌兀坐辟喧豗淡取匏樽酌寒将炉火煨忝亲多夙夜报国少涓埃久分鱼鸥侣都忘鹓鹭陪懒疑能惜病拙敢望怜才意气消三鼓行藏滞一雷绪添同绣线名断异葭灰氷雪余心在风霜任鬓摧尽看时辈弃合付彼苍裁

　　○七言排律

　　至日南郊恭纪同徐嵋云文选孙三如考功黄率行验封限韵

　　祗天大礼三先甲罄地精诚七阅辰正厪殷忧连下土转思至德合穹旻望灵夙戒勤将享奉贽亲临毖祀禋云遶郊宫华似盖月依辇路碧如轮儒臣履舄聨双佩卫士兠鍪挽六钧气肃牲牷登豆列光浮玉帛鼓钟陈厘樽馨馥初将酒燎火辉煌不尽薪暖入管灰宵动玉漏催宫箭晚传银紫烟轻拂仙韶逺黄道重旋御仗新肃驾鳬趋环左掖庆成嵩祝彻中宸忭欢自叶迎阳义抟捖知回造物仁九塞无虞烽尽息万年有道福长臻

　　题先徽录十韵

　　石瑶符乡丈以先徽录索诗余雅善瑶符且韪其事为赋七言近体十韵未及登册遽闻先慈之变遂成逋负越一年瑶符以近遣行犹申前请因感其意不可已輙取原草雪涕泚毫书已殆不能还视益知古人蓼莪废读同此至情余于瑶符深矣
　　汉代君家盛絶伦明时奕叶逺逾新一完白璧生庭玉两获元珠擅席珍出应祯祥同凤览诞繇仁厚并麟振积书早信儿能读断织尝愁母见嗔弓冶相承蒙泽永埙箎迭奏此情真衔鳣座上儒风古扰雉田间吏术淳即墨不封翻是皋原思何病但宜贫瞻云洒泪悲空罍倾日怀丹叹获薪邱壑尚堪容故我耕樵总不愧前人天心倘在偏衡虑世路难知漫怆神

　　○五言絶

　　别友

　　一樽风雨至孤剑暮云横意气知难老何妨万里行

　　山中杂吟（九首）

　　人迹真难到奇花自在生原皆天女散安得尽知名
　　又
　　引水遥通灶裁山曲抱墙髙楼窥树逺虚牖纳云长
　　又
　　天畔数声钟听之清思发独起步空阶但见空山月
　　又
　　细路何盘折重经碧藓封钟鸣知寺近只隔数重松
　　又
　　树起不见山云生不见树来往翠微中衣湿非闗雨
　　又
　　空林寂无人清言共谁订流水涧中鸣泠然动我听
　　又
　　一片清凉石凭余任意眠归来倘有意不用买山钱
　　又
　　留骖僧罢磬肃客寺敲钟迎送能俱废愿将幽意容
　　又
　　辍巻入山来捜吟非自苦好景携不去只合倩诗取

　　○七言絶

　　郡城夜眺

　　立马城头月未阑楼台新霁暮空寒客心此际真悲壮指点欃枪仔细看

　　赠相者

　　谁将姑布动公卿洛下原来旧有声一领青衣双碧眼敎人到处说髯生
　　其二
　　曾闻早岁遇奇人知汝传来骨法真不为千金轻一决偏将物色到风尘

　　送别萧武子

　　寳剑黄金赠逺人雄风万里动车尘却怜一雨添离恨愁杀长亭酒数廵

　　白鼻騧

　　何处驰来白鼻騧银鞍金勒总豪华笑看红袖飘飘处道是垂杨第几家

　　结客少年场

　　长袖翩翩白皙郎紫骝斜控绿丝缰等闲来往青齐近为访何人是孟尝

　　郊行有感

　　涧底冻阴犹漠漠岸头草色已芊芊袛缘物理分髙下不是春光有后先

　　许州道口仆夫偶折牡丹一枝置舆中

　　舆中忽见一枝春带雨含烟自可人正是洛阳饶富贵穷途也得借花神

　　萧生瑶来自西昌访余商邱十日辞去

　　十载交逰感慨中清樽凉夜意何穷送行冷署仍前度犹有榴花似火红
　　其二
　　匹马匆匆出宋城主人相爱转相惊知君欲续平原约十日追随又逺行

　　闻鴈

　　秋满长空月满湖忽听征鴈一声孤逺来应解传书信曾到鴈门闗下无

　　闻笛

　　闗山杨栁尽飘零逺客含愁夜独醒何处风前三弄笛泠然清韵满空庭

　　闻柝

　　凉夜孤灯客思焦柝声和雨度寒宵荒村不是严更鼓为伴阴虫送寂寥

　　闻砧

　　日落孤城秋气深西风入夜转萧森飘来一片寒砧急敲碎离人万里心

　　送张志南再归鴈门

　　去年四月送君归杨栁花飞点客衣今日送君春正早雪花却似栁花飞

　　栖贤社

　　十里青松一径烟嵩阳老衲此安禅寛余许似渊明否贤社何妨继白莲

　　澡浴池戏题口号

　　圣水谁将澡浴名不知智慧几人生日来刼火名山遍安得灵泉一洗清

　　万年氷

　　谁斧凌阴结玉虹炎天赤日总难融缘何不与夏虫语此地繇来无夏虫

　　竹林寺忆月川上人

　　髙衲曾闻隐竹林应怜空翠似禅心一从寂后荒凉甚明月川前自古今

　　广宗寺

　　灵鹫峰南半麓髙护持曾此荷宸褒残碑漫讶沈苔藓功德元逾铜瓦牢

　　圆照寺

　　圆照旌幢望欲遮我来空自问袈裟■〈施，冉代也〉■〈方亶〉寂寞香花冷几杵踈钟撞晚霞

　　罗■〈日侯〉寺

　　一路寻僧苦寂寥罗■〈日侯〉寺里漫相招番僧貌古言难晓一语都无意较饶

　　闰中秋夜田御宿大叅邀饮映碧园樊淑鲁民部以微恙未与书二絶见示依韵答之

　　银汉重看拂素盘依然清影遶阑干如何不共春风坐露冷风凄觉夜寒

　　白谷集巻五
