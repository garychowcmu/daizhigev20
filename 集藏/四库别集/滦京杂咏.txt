滦京杂咏 （元）杨允孚 撰
钦定四库全书

　　集部五

　　滦京杂咏

　　别集类四

　　元

　　提要

　　（臣）等谨案滦京杂咏一巻元杨允孚撰允孚字和吉吉水人其始末未详惟集后罗大巳跋称杨君以布衣幞被岁走万里穷西北之胜凡山川物产典章风俗无不以咏歌纪之则允孚似未登仕版者然第四十九首注称每汤羊一膳具数十六餐余必赐左右大臣日以为常予尝职赐故悉其详云云则亦顺帝时尚食供奉之官非逰士矣又末数首中一则曰宫监何年百念消冠簪惊见髻萧萧挑灯细说前朝事客子朱颜一夕凋一则曰强欲浇愁酒一巵解鞍闲看古祠碑居庸十载兴亡事惟有天中月色知一则曰试将往事记从头老鬓征衫总是愁天上人间今又昔滦河珍重水长流则是集作于入明之后矣其诗凡一百八首题曰百咏盖举成数其曰滦京者以滦河径上都城南故元时亦有此称诗中所记元一代避暑行幸之典多史所未详其诗下自注亦皆赅悉盖其体本王建宫词而故宫禾黍之感则与孟元老之东京梦华録吴自牧之梦梁録周宻之武林旧事同一用意矣

　　乾隆四十六年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　滦京杂咏

　　（元）杨允孚 撰

　　北顾宫庭暑气清神尧圣禹继升平今朝建徳门前马千里滦京第一程
　　【此以下多述途中之景行幸上京盖云避暑也】

　　纳宝盘营象辇来画帘毡暖九重开大臣奏罢行程记万岁声传龙虎台
　　【龙虎台纳宝地也凡车驾行幸宿顿之所谓之纳宝如云巴纳】

　　宫车次第起昌平烛炬千笼列火城纔入居庸三四里珠帘髙揭聴啼莺

　　营盘风软净无沙乳饼羊酥当啜茶底事燕支山下女生平马上惯琵琶

　　羽猎山阴射白狼太平天子狩封疆峯峦频转丹楼稳辇辂初停白昼长

　　居庸千古翠屏环飞骑将军驻两关【南口北口】万里车书来上国太平弓矢护青山

　　穹崖幻出梵王宫双塔中间一径通四月雨余山更碧六龙行处日初红
　　【至正年间始营双塔宫阙巍峩直通絶岭】

　　翎出王侯部落多香风簇簇锦盘陀燕姬翠袖颜如玉自按辕条驾骆驼
　　【辕条车前横木按之则轻重前后适均】

　　仙峡琴鸣水木多别离见月奈愁何题名石壁辽金字宿雨残风半灭磨【弹琴峡也】

　　狼山山下晓风酸掩面佳人半怯寒倚户殷勤唤尝粥正宜倦客宿征鞍【俗卖豆粥】

　　榆林御苑栁丝丝昨夜宫车又黒围宿卫一时金帐巻枪竿珍重白云飞
　　【此处有御苑黒围地名大驾经由之所俗云龙上枪竿是以御驾不由此处】

　　断堤遗址古长城一径中分万栁青年少毎忺春酒美诗人偏厌绮罗腥

　　汲井佳人意若何辘轳浑似挽天河我来濯足分余滴不及新丰酒较多【此地悭水故也】

　　莫道枪竿危复危有人家住白云西儿童采棘颠崖去杜宇伤春尽日啼

　　李老谷前山石癯何年此土遂民居老龙若作三更雨顷刻茆檐数尺余

　　马上重看尖帽山山头无数白云闲汉家天子真龙种坏土长陵为设关
　　【乃葬后妃之所设卫卒焉】

　　北去云州去路賖马駄残梦忆京华寒风淅沥山无数树影参差月未斜

　　万古龙门镇两京悬崖飞瀑一般清天连翠壁千寻险路绕寒流百折横

　　塞北凝阴无子规晓看山色不胜竒坚氷怪石涧邉路残月疎星马上诗

　　东京亭下水蒙蒙勅赐游船两两红回纥舞时杯在手玉奴归去马嘶风

　　南国乡音渐渐稀朔风吹雪上征衣邉鸿飞过桓州去更向穷阴何处归

　　窝名担子果何如野草黄云入画图弧矢纵悬仍觅侣塞前畨语笑人迂

　　驱车偏岭客南还始见燕姬笑整鬟谁信片云三十里寒暄只隔此重山
　　【行人到偏头之北面不可洗头不可梳冷极故也过此始有暖意素非髙岭寒气止隔于此良可怪也欤】

　　李陵台畔野云低月白风清狼夜啼健卒五千归未得至今芳草绿萋萋【此地去上京百里许】

　　鸳鸯坡上是行宫又喜临岐象驭通芳草撩人香扑面白翎随马呌晴空
　　【由黒围至此始合辙焉即察罕诺尔白翎草地所产】

　　夜宿毡房月满衣晨餐乳粥椀生肥凭君莫笑穹庐矮男是公侯女是妃

　　欢喜坡邉望禁城鸾翔凤翥卿云清举杯一吸滦阳酒消尽南来百感情
　　【此以下叙滦京之景及圣驾往还典故之大槩】

　　铁幡竿下草如茵澹澹东风六月春髙栁岂堪供过客好花留待踏青人
　　【即鄂尔多踏青人指宫人也】

　　先帝妃嫔哈纳房前期承旨达滦阳车如流水毛牛捷韂镂黄金白马良
　　【毛牛其毛埀地哈纳毡房乃累朝后妃之宫车也】

　　圣祖初临建国城风飞雷动蛰龙惊月生沧海千山白日出扶桑万国明
　　【上京大山传有龙居之】

　　北阙东风昨夜回今朝瑞气集蓬莱日光未透香烟起御道声声驼鼔来【谓骆驼鼓也】

　　撒道黄尘辇辂过香焚万室格天和两行排列金钱豹竒彻将军上马驼

　　又是宫车入御天丽姝歌舞太平年侍臣称贺天颜喜寿酒诸王次第传
　　【千官至御天门俱下马徒行独至尊骑马直入前有教坊舞女引导且歌且舞舞出天下太平字样至玉阶乃止内门曰御天之门】

　　九奏钧天乐渐收五云楼阁翠如流宫中又放滦河走相国家奴第一筹
　　【滦河至上京二百里走者名桂齐黎明放自滦河至御前巳初中刻者上赏】

　　得宠亲王马上回朱门绣闼一时开淋漓未了金钗宴中使传宣御酒来

　　大安阁下晚风收海月团团照上头谁道人间三伏节水晶宫里十分秋【大安阁上京大内也别有水晶殿】

　　四杰君前拜不名轮番内直浃辰更蓬莱山上羣仙集得似王孙世禄荣
　　【四杰即四集赛也或称伊克集赛者即大集赛之称是之谓不名当三问凡所以浃辰一更者也】

　　北极修门不暂开两行宫栁护苍苔有时金锁因何掣圣驾棕毛殿里回
　　【棕毛殿在大鄂尔多】

　　曙色苍茫阊阖开相君有奏入蓬莱须臾云拥千官出又带天邉好雨来

　　结彩为楼不用扃角声扶上日初明龙驹河北王来觐直入金门下马行

　　相国门前栁未花不多嫩绿便藏鸦东风吹得浓阴合散入都城百万家

　　千官万骑到山椒个个金鞌雉尾髙下马一齐催入宴玉阑干外换宫袍
　　【每年六月三日诈马筵席所以喻其盛事也千官以雉尾饰马入宴】

　　锦衣行处狻猊习诈马筵开虎豹良特敇云和罢弦管君王有意聴尧纲
　　【诈马筵开盛陈竒兽宴享既具必一二大臣称青吉斯皇帝礼撤于是而后礼有文饮有节矣云和署隶仪凤司掌天下乐工】

仪凤伶官乐既成仙风吹送下蓬瀛花冠簇簇停歌舞独喜箫韶奏太平
　　【仪凤司天下乐工隶焉每宴教坊美女必花冠锦绣以备供奉】

　　丽日初明瑞气开千官锡宴集蓬莱黄门控马天街立丞相簪花御苑回

　　聿来新贡又殊方重译宁夸自越裳驯象明珠龟九尾皇王不宝寿无疆【万岁山有九尾龟】

　　嘉鱼贡自黒龙江西域蒲萄酒更良南土至竒夸凤髓北陲异品是黄羊
　　【黒龙江产哈巴尔图鱼凤髓茶名黄羊北方所产御膳用】

　　太平天子重文曹阁建奎章选俊髦一自六龙天上去至今黄帕御床髙
　　【昔文宗建奎章阁于大内年深洒扫覩御榻之岿然感而赋此】

　　内人调膳侍君王玉仗平明出建章宰辅乍临阊阖表小臣传旨赐汤羊
　　【御前厨常膳有曰小厨房大厨房小厨房则内人八珍之奉是也大厨房则宣徽所掌汤羊是也由内及外外膳既毕羣臣始入奏事每汤羊一膳具数十六餐余必赐左右大臣日以为常予常职赐故悉其详】

　　曲曲阑干兔鹿驯雨肥绿草度青春生来不避韩卢猎惯识金衣内贵人

　　银蹄天马衣氍毹肉食寻常斗酒俱可惜东游巡海者不教骑看试何如

　　仙娥隠约上帘钩笑倚阑干出殿头鹦鹉临阶呼万岁白翎深院度清秋

　　宫人两两凭阑干又喜新除内监寛金线蹙花鞾様小免教罗袜步轻寒

　　澹墨轻黄浅画眉小绒绦子翠罗衣君王又幸西宫去齐向花阴斗草归

　　香车七宝固姑袍旋摘修翎付女曹别院笙歌承宴早御园花簇小金桃
　　【凡车中戴固姑其上羽毛又尺许拔付女侍手持对坐车中虽后妃驼象亦然】

　　窈窕仙姝出禁闱小西门外緑杨堤五陵公子多豪纵缓勒骄骢不敢嘶

　　凤楼春暖翠重重内禁门开晓日红宝马香车金错节太平公主幸离宫

　　侯王甲第五云堆秦虢夫人夜宴开马上琵琶仍按拍真珠皮帽女郎回

　　汤羊内膳日差排红帖呼名到玉阶底事金吾呵不住腰间悬得象牙牌

　　东城无树起西风百折河流遶塞通河上驱车应昌府月明偏照鲁王宫

　　官妓平明直禁闱瑶阶上马月明归宫花飞落春衫袖辛苦桑麻入梦稀

　　内宴重开马湩浇严程有旨出丹霄羽林卫士桓桓集太仆龙车欵欵调
　　【马湩马妳子也毎年八月开马妳子宴始奏起程太仆寺掌马者】

　　鸾舆八月政髙翔玉勒雕鞌万骑忙天上龙归纔带雨城头夜午又经霜
　　【毎年驾起其夕即霜异哉】

　　南坡暖翠按南屛云散风轻弄午晴寄与行人停去马六龙飞上计归程
　　【南坡乃巴纳地也故游人罕至焉】

　　月出王孙猎兎忙玉骢拾矢戏沙场皮囊乳酒锣锅肉奴视山阴对角羊
　　【橘绿羊或四角六角者谓之迭角羊迭义未详以其角之相对故曰对角毛角虽竒香味稍别故不升之鼎爼于以见天朝之玉食有等差也良马骤驰拾堕箭】

　　雍容环佩肃千官空设番僧止雨坛自是半晴天气好螺声吹起宿云寒
　　【西番种类不一毎即殊礼燕享大会则设止雨坛于殿隅时因所见以发一哂】

　　正元紫禁肃朝仪御榻中间宝帕提王母寿词歌未彻雪花片片彩云低
　　【此以下多叙一年之景并杂咏之物】

　　元夕华灯带雪看佳人翠袖自禁寒生平不作蚕桑计只解青骢鞴绣鞌

　　试数窻间九九图余寒消尽暖回初梅花点遍无余白看到今朝是杏株
　　【冬至后贴梅花一枝于窻间佳人晓妆时以臙脂日图一圈八十一圈既足变作杏花即暖回矣】

　　脱圈窈窕意如何罗绮香风漾绿波信是唐宫行乐处水邉三月丽人多
　　【上巳日滦京士女竞作彩圈临水弃之即修褉之义也】

　　蒲萄万斛压香醪华屋神仙意气豪酬节凉糕犹末品内家先散小绒绦【重午节也】

　　百戏游城又及时西方佛子阅宏规彩云隠隠旌旗过翠阁深深玉笛吹
　　【每年六月望日帝师以百戏入内从西华门入然后登城设宴谓之游皇城是也】

　　紫菊花开香满衣地椒生处乳羊肥毡房纳实茶添火有女褰裳拾粪归
　　【紫菊花惟滦京有之名公多见题品地椒草牛羊食之其肉香肥纳实蒙古茶】

　　为爱琵琶调有情月髙未放酒杯停新腔翻得凉州曲弹出天鹅避海青
　　【海青挐天鹅新声也】

　　海红不似花红好杏子何如巴榄良更说髙丽生菜美总输山后蘑菰香
　　【海红花红巴榄皆果名髙丽人以生菜裹饭食之尖山产蘑菰】

　　四月东风渐渐和流波细细出官河诗人策马红桥过御栁今朝緑较多

　　偶因试马小盘桓明徳门前御道寛楼下绿杨楼上酒年年万国会衣冠【明德门午门也】

　　怪得家僮笑语回门前惊见事竒哉老翁携鼠街头卖碧眼黄髯骑象来【黄鼠滦京竒品】

　　一曲琵琶可奈何昭君青冢恨消磨可怜满地黄云起不似连天芳草多

　　翠楼紫阁尽崔巍花落花开不用催最是多情天上月照人西去又东来

　　承恩留守是何王锦帐成围促宴忙却怪西风浑不顾一般吹送满头霜

　　不须白粲备晨炊奶酪羊酥塞北竒泥土炕床银瓮酒佳人椎髻语侏离

　　东风亦肯到天涯燕子飞来相国家若较内园红芍药洛阳输却牡丹花
　　【内园芍药弥望亭亭直上数尺许花大如斗扬州芍药称第一终不及上京也】

　　卖酒人家隔巷深红桥正在绿杨阴佳人停绣凭阑立公子簮花倚马吟

　　白白毡房撒万星名王酣宴惜娉婷李陵台北连天草直到开平县里青

　　东风吹暖栁如烟寄语行人缓着鞭燕舞巧防鸦鹘落马嘶惊起骆驼眠

　　时雨初肥芍药苖脆甘味压酒肠消扬州帘卷东风里曾惜名花第一娇
　　【草地芍药初生软美居人多采食之】

　　霜寒塞月青山瘦草实平坡黄鼠肥欲问前朝开宴处白头宫使往还稀
　　【文宗曽开宴于南坡故云】

　　虽然玉宇桂无花秋比江南分外佳弦管画楼人散去舍郎携妓劝尝瓜
　　【俗以月下送瓜果往还上京不产桂花】

　　御馔官厨不较余金门掌膳意勤如更分光禄瓶中酒烂醉归时月上初
　　【凡御膳及民间者谓之贡余光禄寺掌御酒】

　　别却郎君可奈何教坊有令趣兴和当时不信邮亭怨始觉邮亭怨转多
　　【兴和署乃教坊司属掌天下优人】

　　窈窕谁家女未笄日髙停绣出帘帷背人笑指青霄上认得宫庭白鸽飞

　　百事关心有许忙秋风掠削鬓边凉晓来为忆西山雨怕看行人归故乡

　　滦京九月雪花飞香压萸囊与梦违雁字不来家万里狐裘旋买换征衣

　　雪深连月与檐齐谁把新吟向客题一字成时笔如铁不如载酒画楼西

　　出塞书生瘦马骑野云片片故相随冻生耳鼻雪堪理冷入肝肠酒强支
　　【凡冻耳鼻即以雪揉之方回近火则脱】

　　蒙茸貂帽豁双眸欲识渠侬语漫求土屋人人愁出户书生日日懒梳头

　　与客飞觞夜讨论梦回犹自酒微醺一天星斗三更月白雪飞花何处云

　　宫监何年百念销冠簮惊见髻萧萧挑灯细说前朝事客子朱颜一夕凋

　　买得香梨铁不如玻瓈椀里冻潜苏书生半醉思南土一曲镫前唱鹧鸪
　　【梨子受冻其坚如铁以井水浸之则味回可食】

　　始我来京一布衣故人曾见未生时等闲只作江南别官有清名巻有诗

　　我忆江南好梦稀江山于我故多违离愁万斛无人管载得残诗马上归

　　强欲浇愁酒一巵解鞍闲看古祠碑居庸千载兴亡事惟有天中月色知

　　塞邉羝牧长儿孙水草全枯奶酪存不识江南有阡陌一犁烟雨自黄昏

　　急管繁弦别画楼一杯还递一杯愁洛中惆怅路千里塞上凄凉月半钩

　　帝里风光入梦频凤城金阙一般春故乡不是无秋雨听过穹庐始怆神

　　试将往事记从头老鬓征衫总是愁天上人间今又昔滦河珍重水长流

　　玉京惯识别离人勒马云关隔世尘不比江南花事早家家儿女解伤春

　　滦京杂咏

●跋

　　世所贵于能言者非以其能自为言也穹壤之大古今之异生物之情态殆万变而无穷能者言之如水之鉴物烛之取影如传神写照短长肥瘦老壮勇怯其神情意度邪正丑好或得之一览之间或索诸冥搜之表要各有以极其趣而后已焉夫岂有穷乎哉百年以来海宇混一往所谓勒燕然封狼居胥以为旷世希有之遇者单车掉臂若在庭户其疆宇所至尽日之所出与日之所没可谓盛哉杨君以布衣従当世贤士大夫游幞被出门岁走万里耳目所及穷西北之胜其江山人物之形状殊产异俗之瑰怪朝廷礼乐之伟丽与凡竒节诡行之可警世厉俗者尤喜以咏歌记之使人诵之虽不出井里恍然不自知其道齐鲁歴燕赵以出于阴山之阴蹛林之北身履而目击真予所谓能言者乎予索居乡间闻见甚狭间独窃爱中台马公祖常奎章虞公集翰林栁公贯时能以雄辞妙笔写其一二今得杨君是集又为增益所未见俯仰今昔又一时矣君其尚有可言者乎而君固已杜门裹足归老故山方日与田夫野叟相尔汝求以自狎兵燹所过莽为丘墟回视曩逰跬步千里吾知君頺檐败壁之下涤瓦榼倒邻酿取旧编与知己者时一讽咏未必不为之慨然以永叹悠然而遐思岁在玄黓困敦里诸生罗大已敬书于其集之末云

　　滦京杂咏百首元杨允孚所赋读之当时事宛然如见亦可谓善赋者矣杨文贞家有录本璟常借录于表叔司务公录时草草此本则舍弟璋为予重录者允孚字和吉出吉水湿塘盖文贞公故族云成化十三年丁酉春三月望罗璟志

　　滦京杂咏 
