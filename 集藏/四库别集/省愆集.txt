省愆集 明 黄淮


　　
　　
　　钦定四库全书
　　
　　集部六
　　
　　省愆集
　　
　　别集类五
　　
　　明
　　
　　提要
　　
　　臣等谨案省愆集二巻明黄淮撰淮字宗豫永嘉人洪武丁丑进士除中书舍人燕王簒位命入直文渊阁升翰林院编修累进右春坊大学士辅皇太子监国为汉王髙煦所譛坐系诏狱十年洪熙初复官授武英殿大学士累加少保卒谥文简事迹具明史本传淮当革除之际身事两朝不免为白圭之玷史又言淮性颇隘同列有小过輙以闻解缙之死淮有力焉人品亦不甚醇然通逹治体多所献替其辅导仁宗従容调护尤为有功虽以是被谤获罪而赐环以后复跻禁近迨至引年归里受三朝宠遇者又数十年遭际之隆几与三杨相埒其文章舂容安雅亦与三杨体格畧同此集乃其系狱时所作故以省愆为名当患难幽忧之日而和平温厚无所怨尤可谓不失风人之旨故特存之以见其著作之梗概至其退直入觐归田三稿同编为介庵集者门径与三杨不异东里诸集既已着録则是可姑置焉
　　
　　乾隆四十三年六月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　省愆集巻上
　　
　　（明）黄淮 撰
　　
　　○赋
　　
　　闵志赋
　　
　　闵予生之多故兮羌不知其所从肆遐搜而隠索兮究微末之始终繄髫年之向茂兮即有志于闻道呻呫哔而事铅椠兮夫既从吾之所好奋侯頖而跻辟雍兮谓青云平步而可登探蟾窟以擢桂兮翼黄鹄而骖鹍鹏振璚琚于天衢兮与夔龙而接武集鳯池而上玉堂兮曾衮职之莫补仰继明之垂照兮荷眷遇之日隆赉予纷其骈蕃兮实千载之奇逢誓输忱而沥胆兮觊图报于涓滴嗟夙志之未酬兮遽速衅而罹辟懐兢惕而内省兮岂持操之靡常也何弗良于行兮致颠踬之我戕也驾指南而之河朔兮遐不虞其所届结兰茝以泛溟渤兮亦罔知其攸济闻徳音之焕颁兮咸鼓腹而兴歌嘅涸鲋之枯竭兮犹未沐乎恩波意休复之有方兮契我龟而燋之招巫咸使考卜兮或开予而导之谓阳舒阴惨兮皆至仁之流形彼困心衡虑兮庸玉汝于有成亮食兆之告吉兮亦昭昭其孔彰也味贤哲之遗训兮将何修而允臧也重曰孰始而张繄帝力兮孰后而遏自贻戚兮处困而亨致命以为则兮噫嘻小子庶其无斁兮
　　
　　四愁赋（有序）
　　
　　昔张衡着四愁诗举四方以寓其所懐江淹作赋以写沉郁之情至今传诵之走也不才寘丛棘者十年矣涉歴四时无非穷苦因兼取二君子命题大意成四愁赋一篇聊以自释云耳苐以学肤才陋惧有效颦之诮然而感物兴懐托辞见志其义一也辞曰
　　
　　冲虚子索居屏迹息虑省躬因洞观夫玄化爰有感于深衷年与时驰羌景物之不异情随事变何忻戚之靡同若乃阳和煦育品彚昭融秾李芳桃耀繁华于朝日金鞍绣毂醉罗绮于春风转歌喉之窈窕蔼香雾之空蒙蹋鞠鬬鸡斯逰未已争妍索笑其乐何穷我则低摧丧气忧闷填胸虚负岁华之迁易那知花信之始终听檐外鸣禽空教梦断见墙头飞絮始觉春浓嘅穷途之寂寂奈幽思之忡忡至若兰雨传香鸥波涨绿开池馆以来南熏折荷筩以泛醽醁和白纻之新词歌采莲之丽曲或鸣琴以俯清流或岸帻而倚修竹扇影风泛兮齐纨簟纹凉透兮湘玉我则众秽流腥炎蒸藴毒飞蝱旋绕遣拂何暇于言谈流污沾濡起居不离乎裀褥纷然尘垢之侵肌蕞尔灶烟之迷目焉敢恣其趋跄岂能频于盥沐及夫序属三秋金风扇冷时维残臈素雪扬威盼乡信之沈迷目穷雁字苦凝寒之惨栗体怯鹑衣漏沉沉兮长夜魂渺渺兮亲闱警铎传声兮骇胆而栗魄残灯照影兮洒泪而长吁于斯时也尔乃鬬胜夸奇携朋拉友浥九霄之沆瀣待月南楼翫六出之奇葩张筵北牖列侍女拥歌姬荐嘉肴称寿酒婉兮媚物之情哆兮悬河之口苐恐为乐未央而盛时年貌之不留又岂知穷愁迫蹙而覊人岁月之易久也嗟夫予尝究夫庶物之理万化之原是非互见得失相沿竞侈靡纵游观则流之于放闵阨穷极愁苦复溺之于偏况消长盈虚实玄机之旋斡而穷通寿夭岂人事之能迁是故陋巷簟瓢回也不改其乐易箦待尽参乎独得其传又若陆续颠危而不忘乎孝行史迁残毁而犹校夫陈编韩退之贬潮阳而侃然正大之气上干霄汉杜子美走川峡而恳乎忠爱之情屡见诗篇此皆腾辉于污简非徒夸大于浮言复有至人道偹徳全不与时化不为物牵脗悲喜于一致安性命之自然匪棘匪徐留心澹泊之域爰清爰静游神冲漠之天斯其盛矣我愿学焉
　　
　　○四言诗
　　
　　鹿鸣在薮闵已也沉思引咎感物兴懐不能自遂焉　鹿鸣在薮鱼则川游我居孔棘伊谁之尤　鱼集于沼莺求其友我居孔棘伊谁云偶　我陟我岵有足伊阻我陟我屺有艮其趾忧心孔愈涕零如雨　孰云父母而不我私岂无良朋能不我遗静言思之怆矣其悲　襭茝为舟寘彼川流川流滔滔载沉载浮岁月于迈曷云其休　湛湛露斯如膏如饴何草不茂何枿不滋瞻仰昊天悠悠我思
　　
　　鹿鸣在薮六章二章章四句四章章六句
　　
　　奕奕者兰励志也逹不离道穷不失义君子优之　奕奕者兰于彼空谷悠悠我思曷云其榖　奕奕者兰维芳维馨我有好爵君子攸宁　兰其荣矣繁霜瘁之静言孔念中心怅而　兰之瘁矣益厚其根我之懐矣匪善奚敦　兰之瘁矣芳华载扬淑慎其身终焉允臧
　　
　　奕奕者兰五章章四句
　　
　　○五言古诗
　　
　　励志
　　
　　习苦方知乐居安鲜虑危烛理既茫昧穷独将奚为释耕待毚兎亡羊惑多岐失得焉可必徒贻达士嗤所存在耿介随寓安厥宜操持茍不贰庶以全吾私
　　
　　释闷
　　
　　木枯或载荣水浊良可澄灾祥互倚伏圣训明有征伊予秉微尚与物多所撄职业未遑着悔吝坐相仍皇仁既深广天鉴亦孔明保此固穷莭勿为儿女情
　　
　　写诚短古三章
　　
　　我心如还丹百炼光逾赤愿入紫霞浆金尊荐瑶席酌以奉君王寿与天无极
　　
　　我泪如迸泉不与泉俱竭愿作返哺乌翻飞向吴越倾情为我啼声尽继以血
　　
　　我气如长虹凝为百炼刚化为双寳剑飞精耀寒芒遏彼南箕舌万象増辉光
　　
　　白纻词
　　
　　皎皎白纻衣莹若霜与雪被服穏称身拂拭光华发物理洁易污点瑕即为疵嗟哉墨氏子潸焉泣素丝
　　
　　采莲曲
　　
　　采莲休采菱菱刺多伤手留取玉纎娇为郎纫佩玖食莲去莲心心苦难适口谁知苦心中能使根茎秀去年莲始衰今年花满池妾颜宜不宜妾心长自持
　　
　　拟古十二首
　　
　　造化毓深仁消息互来往阴凝职敛藏阳煦滋长养终始相为根于焉昭万象神圣契天心徳刑遂宣朗虞廷致钦恤百世民所仰
　　
　　寳劔埋丰城斓斑土花碧飞精上烛天红光千万尺森然丛棘中一朝遇卓识出匣觧飞腾神变良叵测借问此何如物理有恒则
　　
　　荆璞藴良质瑕瑜不相掩珠沈万仭渊光华亦辉闪淑人重名莭跬歩恒自检内顾茍不亏悔厉复何慊区区墨氏子徒悲素丝染
　　
　　寅宾启东作品彚咸昭苏寒谷有氷条萌蘖何当敷所处地自偏造化功岂殊回也陋巷士傅说版筑徒穷达安所遇名与天壤俱
　　
　　丱角粗有知自谓名可期出门道未逺车辖已载脂力行亮多艰圣训不我欺浮云起天末舒巻任所之可望不可攀伫立空嗟咨
　　
　　钻木乃出火火然木已焦掘井湏及泉泉深力转劳夙志固有违敢云昧所操睠彼园中葵凉风何飘飖终始倾太阳匪伊蓬与蒿
　　
　　羣乌朝出林薄暮复来归游子在逺方彷徨竟何依岂无家室念况懐返哺私俛首不敢视泪下沾裳衣人生驹过隙扰扰将何为
　　
　　凉颷振林薄淅淅吹我裳素颜日凋谢缁鬂飒以霜褰衣歩前除沉忧迫中肠饥鹰翻臂鞲老马悲道傍迫矣支遁叟懐哉田子方
　　
　　冶铜铸明镜弃置生埃尘驱车陟逺道颠覆摧双轮镜尘尚可拭轮摧尚可易逝水日东流颓阳向西夕懐哉起遐心弹我床头琴
　　
　　荣辱本枢机圣谟仰尼父贻玷甚白圭抑诗歌卫武谔谔良我徒谝谝岂予伍调剂靡成饴运规难就矩塞兑戒不虞于焉絶外侮
　　
　　耀灵有常度既中必就昃潢潦一勺多易涸亦易溢满损圣所戒谦撝斯受益人事纷多岐失足易沦溺回视七尺躯凛焉抱兢惕
　　
　　张良从赤松英名照千古汾阳誓许国金章列茅土身负间世才进退皆得所斥鷃拟鹍鹏雷门持布鼔且复安其生无为重劳苦
　　
　　丙申秋繋回南京经歌风台
　　
　　姬箓既云讫嬴秦渎天经汉高按劔起赫然振王灵斩蛇泣神妪踣项溃楚兵櫜弓事绵蕝六合清以宁扬銮过乡邑宴会罗簪缨酒酣歌大风气与山岳并治安不忘危卓哉万古程嗟哉季叶衰萧墙祸先婴杂伯有遗憾王道何由明高台临野水日夕悲风生断础翳榛莽荒碑半摧倾舟行不可即怅望心怦怦
　　
　　戊戌正旦
　　
　　二仪运神化四序递迁易岁事复更端王正启璇厯春阳日以充品彚各有适而我抱沉痾支离窘故迹履运亦自庆省躬抱深惕矫首望白云亲庭万里隔鹤髪映衰颜莫景桑榆迫矧伊忧患干云何慰晨夕冥观天壤内物理有常则衰荣更代谢盈虚互消息倾否亮有期守道慎无斁
　　
　　杂诗九首
　　
　　乾坤妙无迹化机自旋斡秋霜殒劲条春阳启苞蘖消息互来往进退相排轧卓哉古君子析理甚明达处困犹处亨志定不可夺
　　
　　房宿孕神驹飞腾出西极紫电寒掣云汗沟赫流赤歴块蹔一蹶穷年困舆枥莝秣不充饥逸气那能抑瑶池春水波清渭烟草碧顾影旧长鸣浩荡惟所适
　　
　　潜鱼乐深沼栖鸟恋旧枝物类各有托覊人独何依微躯非槁木跬歩不可移天道信无忒祸福恒相持塞翁岂不伟百世知者希
　　
　　灿灿桃李花离离松与栢肖形居两间所志将安适岂不乐华妍民彛有常则疏越縆朱弦樿杓不采饰遐哉圣贤心敛袵三叹息
　　
　　蒿蓬相因依飘飘逐风起风力有时息零落在泥滓兰蕙幽且清扬辉被芳沚白露凝为霜华叶亦披靡蒿蓬何足叹嘅此蕙与兰兰衰有余馥犹足奉君欢
　　
　　惠风起潜颕秋霜瘁蕃柯悬车屡改辙倐如流电过纷扰昧平生壮志常蹉跎凄凄朝露叹呴呴劳者歌我生非无足局促将焉何弃置勿哀郁哀郁伤天和
　　
　　事夫移所天结发愿终老朝花未改容零落同秋草涕泗沾衣巾沈思惄如捣妾有明月珠朝夕置懐抱虑恐生埃尘拂拭常自保安得悬君轩照君即逺道
　　
　　朋友以义合在古理则然信义苟不亏宜同胶漆坚良人与我违斗杓屡西旋辞色旷不接中心常悁悁如何反掌间弃我如蹄筌醇酒味不薄春花色易妍谁云一丝泪能令金骨穿
　　
　　四海同文轨大道无回曲琐兮逺游子岐路自相逐岐路多荆榛翳翳迷人目彳亍尚多艰伤哉千里足谓尔尔不信覆谓予言渎俛仰多所懐谁能事休复歌我鹿鸣诗聊以慰幽独
　　
　　己亥中秋
　　
　　凉颷屏氛翳瑶空逈无迹望舒驾氷轮凭虚碾晴碧桂树耀寒芒银蟾凝素魄映水乱揺金当轩净悬璧盈亏信有恒光华羡兹夕北里醉歌钟南楼纵豪适抚景良足欢覊人重凄恻凄恻将奈何驰情恋宸极云汉日昭回胡为久遐逖稽首愿眀月流辉照丹臆
　　
　　客从逺方来六首
　　
　　客从逺方来遗我齐纨素拂拭生光辉洁白谁不慕兰茝散余香犹绕来时路什袭谨闭藏不使缁尘污尘污尚可澣但恐色非故
　　
　　客从逺方来遗我五色线文采拟云章光华自相炫愧非补衮才对此徒増羡搔首一长吁中心更踌躇置之筐箧间复恐应时须
　　
　　客从逺方来遗我伯牙琴伯牙絶其弦叹息无知音秦筝既啁哳齐瑟伤哇滛赖此峄阳桐可以宣我心我心句不欺岂无锺子期
　　
　　客从逺方来遗我欧冶劔光芒照胆寒妖魅肃以敛忆昔初铸时比之雄与雌如何中路间雌雄各分飞矫首望天末云树何离离
　　
　　客从逺方来遗我双明珠眀以喻妾心圆以敦佳期韬以文锦段出入与之俱含情一披阅泣泪沾罗襦珠光恒不灭佳期复何如
　　
　　客从逺方来遗我双明珰明珰何足贵惟徳在无忘徳音日已遐妾心悲且伤不惜岁华晩所伤鹙在梁我愿君所赠化为鸳与鸯朝夕不相离飞飞遶回塘
　　
　　冬夜梦会草心愚庄二老友
　　
　　严风砭肌骨慨然起遐思所思谁为情良朋各天涯更深席未暖彷佛见容仪氷壶贮寒露玉树临瑶池文采相照耀翩然驻骖騑衣我云锦裳赠我璚琚辞交欢凖畴昔不悟年岁驰绸缪未及已笳鼓延朝曦四顾閴以寂中心重凄其人生非金石缁鬂忽已丝忻戚纷纠纒良晤能几时汉水既深广闽山复逶迤素乏长房术何由豁襟期但愿俱寿康徳业慎无违侧耳聆徽音慰我渴与饥
　　
　　谪仙謡
　　
　　渺渺郁罗天峩峩列仙职叅校洞玄章把握文昌籍云雾为襟裾华池嗽璚液歩虚发清啸流音播无极夫何婴垢氛翩然就沦谪清宵霁景澄神光敞虚碧梦逐紫鸾飞拱侍金舆侧玉虚抚其顶告语何奕奕觉来视天宇鸣鹤在寥閴
　　
　　初度日承兰室以诗见慰次韵谢之
　　
　　初度念庭闱不寐仍逹旦晓起辱新诗烂若珠玑灿慰释固多情岂能忘浩叹寄形天地间岁华良有限忻戚自相循得失讵能间顾惭蒲栁姿徒懐三冬干行已信多艰操持冀予费
　　
　　杂咏二首
　　
　　泛泛湖中水盈盈水上苹霖雨激颓波惊风荡其根华叶半摧靡犹能播清芬惜哉无轻舟采掇及芳辰可以供祀事可以荐嘉宾堇茶美如饴蠲洁非所珍
　　
　　孤竹飐回风偃仆困泥潦屈莭交枝柯虚心长自好美人隔河洲河水漫浩浩褰裳不能涉顾望伤懐抱卉物虽甚微生意非草草煦妪待春阳翘然起枯槁
　　
　　赠妇
　　
　　与子结髪时百世长相期孰知转首间十载守空闺寝食失常度念我寒无衣无衣亦良苦绽裂犹可补庭闱万里遥白髪桑榆莫棐也几弱冠应知应门户采盘尚娇痴未谙循矩度旧业半荒凉甘旨将焉措子能善事亲琐琐何足陈哽咽不成章泣涕沾衣巾
　　
　　代妇荅
　　
　　阳冈有嘉树直干凌云霓荣华足余荫憔悴独伤悲感今复思昔长叹泪交頥逺承眷顾言慰我渴与饥贱妾虽微弱岂敢忘恩私高堂垂白髪晨夕难遽离君心与妾意彼此同所懐皎皎天边月圆缺固有时谁言处困者沈忧滞还期
　　
　　懐知己
　　
　　蒲苇满方泽林霏凝夕阴中有孤飞鸿嗷嗷吐哀音随风入人耳凄怆伤我心矻矻穷旦莫离思谁能任自非乏俦侣势异升与沉清论久不接何由豁尘襟寄言暇豫者勿疑朋盍簪
　　
　　感知己
　　
　　桃李竞春风葩叶交相媚纷纷绮罗子日向花间醉病栢倚颠崖颜色苦憔悴幽人致深情滋培不忍弃緐华悦人目宜为世同嗜幽人独何心弃旧徳所忌三北不为怯知心良足贵易播义所重遑恤害与利悠悠百世间高风岂云坠停云起遐思良晤何当遂安得附冥鸿致我区区意
　　
　　诵曹子建箜篌引有感
　　
　　圆象运不息经纬交相持昼夜如循环妙化无停机始见春华荣倐覩秋叶衰自非贤哲徒畴能究端倪牛山一何戚箜篌复兴悲人生会有常去去夫奚疑
　　
　　梦游仙吟
　　
　　驱车我马同鼓枻秋涛静南溟北穷发超越在俄顷升降随长烟飘飘泛灵景金碧拥蛟螭缥缈大罗境东挽榑桑枝直造蓬莱顶阳乌刷其羽朝光常烱烱西游宴瑶池宿酲犹未醒更欲邀嫦娥蟾宫桂香冷折花度弱水弱流不容梗白鹤逺相迎长鸣延素颈仙赏未云既埃氛俱已屏振歩入紫微迢迢天路永奎璧聚瑶编辉映祥云颎昂身捩斗枢挥手执其柄勺彼紫霞津濡我玉兎颕草就洞玄文字字骊珠并倐烁雷雨交夕阴忽已暝泱漭澹虚无惚怳超溟涬失脚堕颠崖凛若赴深井举声一悲啸健歩何由骋星宫有仙真霜髯髪垂领鞭霆驾苍麟羽卫肃以整顾盼生光辉悯我欲见拯指麾双玉童百尺下修绠奋臂欲攀援豁焉发深省晨鸡未振翼鸣柝尚宵警摩挲揩病目寒灯照孤影
　　
　　○七言古诗
　　
　　戊戌元夕
　　
　　昔年忝作词垣客几度天门看元夕六鳌驾山海上来立向龙楼千万尺一派韶音起半空鸾凰扶辇骖飞龙宫扇初分仙仗列天颜咫尺回重瞳流光数点金绳走欻忽灯球灿星斗一轮明月正当天寳鉴流辉絶纎垢火树银花取次开华采尡耀金银台罗帏匝地暖云合沈檀爇鼎香风回光禄当筵进璚液簪绂峩峩环列辟戎夷酋长杂蕃王摠沐恩光侍瑶席乐出棃园部队分伶官稽首先敷陈清歌妙舞逞奇絶緐弦脆管相缤纷黎庶嬉游溢城阙快覩争先恣欢悦叹息生来未前闻何幸升平身所阅吾皇圣徳天与同万国尽在钧陶中礼乐修明百度举垂衣端拱跻时雍五风十雨和气协年登赋足民安业川后坤灵迭献祥赫赫光华昭简牒乐民之乐古所希皇仁遍覆无偏私开宴张灯当此夕千秋万岁长为期愚生寡昧自贻戚回首云泥成逈隔清宵飞梦遶蓬瀛落月寒窻正愁寂侧闻优诏覃恩波弃瑕擿垢咸搜罗排云献赋会有待作诗先继康衢歌
　　
　　圜扉燕
　　
　　乌衣翩然刷毛羽年年爱逐东风起结巢偏向王谢家锦云作队烟花里翠幙凝春睡正酣梁间交语何喃喃晓起多应猒喧聒当轩不肯收朱帘往来无计入华屋误向圜扉寻止宿圜扉尘冷风日凄相呼相顾惊且疑经营何处衔香泥不入愁门传世俗愁人便欲从尔卜无端浪蝶与狂蜂也向檐前弄晓风
　　
　　念昔游
　　
　　春风渐近清明莭鹿城西去尤奇絶紫芝羣峰图画列迭嶂层峦千万折势若蛟螭初奋蛰下瞰西湖照清澈西湖万顷晴波阔波光荡漾玻瓈滑湖头栁色青可掇湖上緐花锦机缬杏梢竹外横斜出翡翠凝香杜鹃血鸂■〈勑鸟〉斓斑鸥鹭洁蜂喧蝶驻莺调舌青楼帘幙迎风揭兰麝飘香玳筵设翠盖雕鞍竞胶轕兰桡画舫相排轧鹍弦脆促鸾箫咽歌声直上行云遏红裙女儿纔二八钿蝉斜坠堆云髪玉纎笑把花枝撷背人偷绾同心结回嚬索笑争欢悦狂客惊看醉眼热嗟予好古情偏切追寻往迹成芜灭西射堂摧芳草歇思逺楼空怨啼鴂几处荒坟横断碣雾锁苔痕字残缺此情难向傍人说抚掌高吟振林樾云开遥见金银刹纵歩穷探未应辍鲸钟声自林间发衲子抠趋逺迎谒香绕博山沈水爇延客蒲团茗瓯啜俄复呼童具梨栗还向园中采薇蕨携壶直造烟霞窟坐看飞流洒寒雪兴尽辞归日已没不觉参回斗西捩年来自咲成踈拙久向圜扉叹离别云树离离渺天末过眼流光如电掣夜雨孤灯更萧屑愁拥寒衾梦飞越洒泪牛山何惨烈塞翁得失难预决万斛穷愁如可撤买车便逐南归辙金尊还醉花间月
　　
　　○长短句
　　
　　短歌行
　　
　　男儿堕地人摠喜弄之以璋射弧矢功名富贵湏及时谁肯龌龊陷泥滓争知造物有常理得失荣枯互终始光阴百岁如转丸纷纷扰扰徒为尔岂不见陌上花随风飘泊浑尘沙又不见涧底松霜枝雪干排晴空不如探囊且买尊中绿它日招取巫咸为君卜
　　
　　忆旧游吟
　　
　　东风吹香拂瑶草弱栁拖金覆长道锦苞散尽桃李花新绿含烟揺翠葆雨痕留润浥轻尘莺声唤起都门晓金鞍压辔玉骢娇寳钿簇车香雾绕绣蹙氷缕纎翠翘金鳯小飞弹掷云云转低把酒劝花花为悄檀槽象板杂歌讴买笑调春不知老我非有意慕少年自爱瀛洲太平好瀛洲羣仙皆我徒休沐亦许同欢娱按辔徐行过锺阜飞龙舞鳯相萦纡黄金扑面松花老碧玉流润芝田腴山回路亦转左折复右趋振衣投策入僧舍碧梧绕砌青扶踈铜瓶汲涧瀹山茗绀芽和露烹园蔬殷勤进杯斚纷错罗盘盂主情重兮客忘疲酒半酣兮日已晡抚掌歌一曲豪气凌八区翩然就归路猿鹤还相呼世间行乐难同调心闲意惬俱良图一从回首仙凡别几载圜扉锁寒月红稀緑暗又清和旧事还从梦中说感彼雍门言叹息肠内热长绳难系西飞轮公道谁饶头上雪可怜有足不得骋此心直与云飞越顾瞻黄金台巍峨势更雄居庸却立千万仭丹崖翠壑嶻嶫摩苍穹羣山昂伏作龙虎天津一道银河通紫宸肃天居佳气常郁葱何当跨黄鹄翼飞鸿左浮丘兮右空同登其台览其胜排云献赋挥我巨笔如长虹安能终日摧眉扼腕不得开心胸
　　
　　墙外栁
　　
　　墙外谁家春满林绿杨万缕揺晴阴风花散乱自来去作意搅动愁人心岂不见灞陵桥东二三月好枝早被行人折又不见吴堤草荒秋露凉枯条空抱蝉声咽愁人愁剧心不移年年长与东风期
　　
　　帘前鸟
　　
　　帘前鸟鸣何悲昔日曽同鸾鹤侣灵景光中刷羽仪饥食紫云英渴饮瑶池水有时发雅音仙韶合宫征身被五采章嘘吸成文理飞飞长绕蘂珠宫胡为误落樊笼里樊笼一已闭岁月何悠悠饥渴不复顾愁思无时休岂不闻雍陶开笼放白鹇凉月满天归思促何当释此鸟纵意投林麓卑不愿逐鹪鹩高不愿随黄鹄桑麻蔽野绿盈畴处处春风啼布糓
　　
　　栁丝长
　　
　　栁丝长揺春愁春愁万缕多如织容华消烁应难留江南春正好东风弄和柔纷纷绮罗子往来陌上头栁丝绾作同心结回嚬索咲争娇羞谁知同心亦易解盘旋百结空绸缪离亭二三月行人送离别骊驹曲未终柔条已先折行人一去归不归执手相看那忍诀纵使栁丝千万丈折来难系愁肠絶我与韶华情更悭十年顿足圜扉间时向墙头看栁色有手欲折何由攀一心愿作双飞燕还向春风旧庭院飞飞不离栁丝旁却笑离人空断肠
　　
　　妾薄命
　　
　　薄命妾薄命妾昔日颜如花朅来头半雪翻思初嫁时朝夕承恩私蕙兰播清馥罗绮生光辉夜夜庭前拜新月衷情诉与天公知愿同比目鱼游泳长相随愿同连理枝百岁相因依岂料衰荣无定在遂令终始成参差参差良可叹命薄分所宜报徳未及已妾心徒自悲愿夫慎保金石躯好音慰妾长相思
　　
　　○五言律诗
　　
　　自讼二首甲午秋初入狱赋
　　
　　地位天光近君恩海水深竟无经济畧空负圣眀心中岁时同弃南冠雪渐侵沈思时引咎深愧玷儒林
　　
　　寡识蠡窥海疲才蹇曵轮临深惟恐惧抚已益酸辛圣治乾坤大仁恩雨露春自新如有路指日听丝纶
　　
　　病暑
　　
　　负愆将一载婴疾又经旬自笑相如渴谁怜原宪贫炎蒸侵瘦骨雨湿透重裀解愠思余泽驰心向北宸
　　
　　立秋
　　
　　久困炎蒸苦忻闻报早秋斗杓方右指大火已西流班扇行当弃南冠尚未投有懐如宋玉搔首不胜愁
　　
　　承友人和立秋诗韵复成一律以谢之
　　
　　新秋金气应凉雨昼模糊愁破诗懐好神清肺气苏祗惭孤圣眷宁肯哭穷途更喜承佳制联篇锦绣铺
　　
　　秋热
　　
　　入秋旬日后余热尚凭陵病体何时减愁懐此日増渴思金碗蔗清爱玉壶氷便欲凌风去覊留愧未能
　　
　　忆昨乙未九月一日作
　　
　　忆昨离家日今朝又一年愁多头渐白道在志愈坚别泪秋风里乡心夕照边何当解罗网霄汉载腾骞
　　
　　秋日遣懐
　　
　　自叹罹严谴深惭负盛时愁牵翻似梦力困始知衰逗冷霜初试迎风叶易摧亨屯元有定安分复何疑
　　
　　咏雪
　　
　　雕刻非因巧飞扬若有凭交辉偏得月镕液易为氷狂絮那能拟轻尘莫见陵何须夸六出一白已堪征
　　
　　送别
　　
　　愧我罹忧患那堪子谪居相期情未已为别意何如寒鴈秋风外山城暮雨余圣恩天广大指日望还车
　　
　　陶情
　　
　　虑淡心无竞神怡物自忘鸢鱼闗俯仰宇宙信行藏草色年年绿川流脉脉长陶然有余乐击壤颂羲皇
　　
　　丙申初度日承诸知已设酒肴相慰诗以谢之
　　
　　忽忽逢初度南冠惨别魂亲庭劳逺望客计向谁论力疾裁诗句攅眉对酒樽何时恩诏下春意满乾坤
　　
　　对镜
　　
　　常时不对镜对镜即伤情自觉衰容恶谁知白髪生松筠存晚莭蒲栁谢春荣喜有丹心在常懐报圣明
　　
　　闻鹊声偶成
　　
　　干鹊朝羣集喧呼亦动情每于愁里听偏向客边鸣报喜应难凖填河岂有成何如丹穴鳯仪舞际文明
　　
　　七月中旬霖雨大作夜分卧处墙颓连榻者先觉不以闻恍惚中伤鼻出血感何杨诸友慰安情甚厚诗以谢之
　　
　　嗟余遭罪衅歴渉故多屯不戒岩墙险宁为知命人仓皇鱼在辙狼狈越依秦赖有知心友相看意甚真
　　
　　丙申七月离家满二期
　　
　　离家踰二载白发尚南冠吉兆常多梦穷愁岂有端炎蒸三伏尽风雨五更残点点思亲泪何时枕上干
　　
　　六月久无雨狱中病者甚多忽霖雨大作诗以志喜
　　
　　久晴思得雨一雨惬羣情病逐炎蒸退凉随喜气生九重舒圣虑四野望秋成趍贺惭无地裁诗继颂声
　　
　　九日偶沽得一壶坐间诸友索余赋此
　　
　　九日今朝是流光逐转蓬萧条乡邑夣憔悴菊花丛老觉诗狂减颜凭酒力红登高思向日落帽任西风
　　
　　初冬
　　
　　流光随水逝衰病与愁兼烱烱丹心在萧萧白发添圜扉阴气肃裋褐朔风尖愿假阳和力无令久滞淹
　　
　　除夕二首
　　
　　羲驭无停策流光日夜催臈随寒漏尽春逐晓钟来爆竹传余响屠苏忆旧醅相看不成寐寂寞拥寒灰
　　
　　岁事今宵毕覊愁此日深沉痾犹未释老态转相侵迢递思亲夣勤劳恋阙心来春新气象翘首听佳音
　　
　　夣同僚诸阁老
　　
　　倐忽三年别今宵夣里逢相看情缱绻慰问语从容岂谓云泥隔犹怜道义同觉来挥泪眼灯烬落残红
　　
　　回南京经古城
　　
　　祠庙临江渚人家离枣林霜轻冬尚暖水阔昼多阴客路惊衰鬂归舟惬素心从今各努力莫使别愁侵
　　
　　尝蠏
　　
　　紫蠏经秋后输芒向逺沙霜脐犹未饱风味已堪夸香透橙初熟樽空酒旋賖持螯供一醉归兴遶天涯
　　
　　暮春
　　
　　淑气届清和春游兴已过草晴香雾合花尽绿阴多事业孤衷在年华两鬂皤还期解覊绁紫陌笑联珂
　　
　　戊戌人日
　　
　　多谢东风力熙然满眼春秪怜身是客又见日为人水活氷初动烟轻栁尚颦草堂嗟寂寞谁复赠诗频
　　
　　春雪
　　
　　谁把氷绡剪安排上苑春封桃霞脸薄禁栁翠眉颦脉脉侵歌榭轻轻逐舞尘寻芳停棹处错认剡溪人
　　
　　秋晓
　　
　　客情多寂寞归夣半模糊愁剧知宵永凉生觉病苏晓风凄断角残月乱啼乌拥膝思前事深惭负壮图
　　
　　冬至
　　
　　葭管阳初动梅梢雪未消年华双鬂改覊旅一身遥未许甘衰朽何须叹寂寥丹心逐云物呈瑞绚晴霄
　　
　　冬夜
　　
　　抱病何当差兴懐总可怜多愁醒似醉不寐夜如年灰冷消余烬衾寒怯故绵固穷吾道在肯为别情牵
　　
　　庚子正旦二首
　　
　　客思何时释年华几度新葵心终向日蓬鬂怯逢春求贷缇萦切离羣子夏贫一杯元日酒谁为慰双亲
　　
　　寒尽愁难尽春归客未归鸟声喧曙色栁眼弄晴晖丛棘栖身久緐华入夣稀遥思诸阁老环佩集彤闱
　　
　　忆子二首
　　
　　痴儿年渐长老我尚孤征久旷趍庭训徒深舐犊情书来心稍慰念及泪还倾旧业南湖曲何时共力耕
　　
　　弱女吾钟爱兴懐百感并有家虽素愿力疾困微生贞淑无违训纫缝自夙成客中闻此语陡觉病身轻
　　
　　春愁
　　
　　莫年为客久愁思入春深宵柝三更夣归鸿万里心看花能复醉感物易成吟何事东风劣催教雪满簮
　　
　　辛丑春日书懐十首
　　
　　晨风驱宿雾淑气扬晴曛春过未逾半花开到几分无聊常自语有信苦难闻赖有朋知在相看意颇勤
　　
　　志穷名愈晦道在命何悲得失惭求剑凄凉陋泣岐日酣花弄色烟重栁颦眉遥想春光好令人喜复疑
　　
　　半生蒙帝力十载侍枫宸视草分莲炬宣麻染鳯纶莺声双阙晓栁色上林春惭愧云泥隔葵心向日频
　　
　　故山瓯浦上先陇白云边湖水涵春碧松花落莫烟盘飡寒食雨箫鼓太平年两地相追忆伤心一惘然
　　
　　亲寿过耆耋庭闱隔岁年班衣尘满箧衰鬂雪盈颠爱日孤衷切惊心百感煎痴儿俱幼弱谁为奉周旋
　　
　　深闺春寂寂孤影思迟迟乌鹊兼忧喜莺花叹别离洛城张籍句鄜月杜陵诗久乏鳞鸿便何由寄所思
　　
　　遥思诸阁老济济集彤闱恩宠超常秩奎躔耿夜辉黄封分内酝春服换罗衣料得多垂念其如信息稀
　　
　　露凝蛛网湿花落燕泥香蝶影斜穿竹人声笑隔墙途穷心自得迹遣境俱忘矫首看飞翮悠然兴趣长
　　
　　涸鲋思甘泽归鸿翼顺风物情资化育生意蔼昭融树色烟霞外湖光罨画中故园天共逺时得夣魂通
　　
　　春声檐雀噪晓色曙烟收载酒懐同軰寻芳念昔游湖山双短鬂身世一归舟夙愿行当遂闲云任去留
　　
　　壬寅生日感懐
　　
　　莭近端阳日予当初度时劬劳恩罔极忧患事多岐踪迹随蓬梗年华入鬂丝白云天共逺举目已先悲
　　
　　闻柯启晖谈黄蒙进学
　　
　　客底闻公论悠然慰我思阿蒙方勉学宣逺早能诗载笔趍铃阁承恩集鳯池从容多得意不负旧襟期
　　
　　迹困
　　
　　迹困心无怍囊悭道未贫周穷常减食补绽胜悬鹑发白非闗病愁多秪为亲清吟聊自遣谁谓转伤神
　　
　　九日
　　
　　九日多阴雨晴明亦可嘉羁人空白髪篱菊自黄花寂寞题糕字飘零泛海槎来期犹未卜搔首一长嗟
　　
　　承樗庵兰室见和再用韵酬之
　　
　　雅淡推陶令风流属孟嘉酒酣风落帽诗就笔生花山色丹阳路潮声浙水槎同归应有日话旧倍堪嗟
　　
　　食粥
　　
　　汗濡因食粥坐久怯临风弱体须防疾微生且固穷酒酣金帐暖茶沸竹炉红遥想诸朋旧高懐逈不同
　　
　　赠黄蒙乃兄
　　
　　半面未相识情深即故知金兰敦古道松栢挺奇姿屡辱分佳惠何由致我私盍簮须有日谈笑豁襟期
　　
　　次韵酬友人
　　
　　诗思池塘草才猷鼎鼐梅淹留清誉在追忆旧懐开雨后游山屐花前问月杯此情兼此境几度夣中来
　　
　　年老
　　
　　年老身犹绊心烦趣自偏醉余常凛若喜后但茫然修竹三冬劲精金百炼坚敢云忘自勉且复顺吾天
　　
　　老态
　　
　　穷途多坎■〈土禀〉老态渐龙钟酒量休过醉交情只怕浓太羮无亵味寒色澹苍松谁识希夷子■〈鼻勾〉然偃华峰
　　
　　忆闲居
　　
　　忆昔闲居日陶情颇自怡割批风与月驱使酒兼诗求益千林竹争雄一局棋飘零吾老矣犹有旧襟期
　　
　　癸卯端午承樗庵兰室觞之以酒坐中有诗次韵谢之
　　
　　几番端午莭犹未脱尘襟云树乡山夣壶觞故旧心兴懐多感旧吊古谩成吟云路青霄上熏风入舜琴
　　
　　偶成
　　
　　人生七十希十载守圜扉莫景还能几芳心半已违秋霜风叶老朝日露华晞俛仰黙无语悠然愧昨非
　　
　　雨后闻蛙声拟赋诗坛一律
　　
　　形势依山泽诗坛屡効奇池蛙喧鼓吹园茗展枪旗花底蜂衙集槐阴蚁阵移有时酣白战不许寸兵持
　　
　　除夕与诸友坐谈罢感懐
　　
　　客里逢除夕流光又十年屠苏空老大桎梏尚拘挛强笑翻多愧穷愁秪自怜老亲头似雪挥泪向灯前
　　
　　甲辰春和兰室病中诗韵二首
　　
　　人事愁中少年华静里消青樽谁复醉白发肯相饶抱病怜吾子追欢慨昨朝白云长在望乡信一何寥
　　
　　雨声寒尚滴雾气湿难消眼底春犹浅愁边夣更饶湖山乘月夜杖策看花朝白发应多感凭谁慰寂寥
　　
　　用兰室韵简樗庵二首
　　
　　尘榻三年共清谈百虑消棋边机更捷醉后兴偏饶短策看云度虚窻听雨朝诗禅曽勘破何必问参寥
　　
　　自爱春风好何缘鬂雪消顾瞻天阙逈空负宠恩饶狼狈愁兼病凄凉夜复朝朝端多贵客音问竟寥寥
　　
　　棐子弱冠成人伊始寄一律以勉之
　　
　　成人良有望弱冠志方安操履期无忝辞章贵可观少陵怜骥子陶令责雍端况我乖离久兴思百念攅
　　
　　偶成
　　
　　迢递乡闗逺淹留岁月长鴈杳书难觅春来草自香食减缘周急愁多苦健忘半生湖海客嬴得鬂边霜
　　
　　病起
　　
　　病起力难任愁来思不禁双眸云雾影两耳海潮音乡国连宵夣忠贞百岁心谁能似鸥鸟随意自浮沉
　　
　　○五言排律
　　
　　戊申对雪述懐八十韵
　　
　　屏翳驱云合玄冥剪水成先容方集霰次第渐飞霙正及初阳启仍看六出呈平铺疑傅粉宻洒讶飘璚扑槛花无艶行沙蟹有声悠扬相上下来去解纵横透隙尤奇絶随风任使令素虬鳞甲动缟鹤羽毛轻竹压翻嫌重松埋更觉清楼台银作砌城阙玉为京檐溜瑶簪坠池氷寳鉴明余辉揺翠箔皓彩炫金茎逺覩迷珂佩微消镂水晶冈峦忘险易稼穑兆丰盈穴润虫还蛰巢平鸟自争严凝须应候忻戚每殊情剡曲扁舟泛孤山短筞行浅斟围绣縠僵卧掩柴荆栁絮诗纔就龙团茗旋烹映光勤夜诵破敌遂宵征歴歴前人迹遥遥后世名追攀増慨叹优劣复谁评顾我犹匏系徂年倐电倾省躬诸感集懐旧乱愁婴乡曲闲居日江山暮雪晴登楼舒逺目巻幔傍前楹万瓦鱼鳞矗羣峰玉柱擎梅梢难辨色鸥鸟谩寻盟渐扫通苔径余飘拂采甍开筵毡作帐御冷酒为城味美新烧笋香浮旋剖橙蛎房兼炙蠏菰米胜炊秔煨芋烟凝突调虀浪跃铛歌喉无党妓坐客摠阴鉴难买千金笑宁辞百罚觥追欢多缱绻扶醉强支撑险韵频搜句长吟当解酲当轩挥兎颕呵冻染陶泓振歩登词苑联班摠国桢辞章期黼黻华采耀簪缨古道存风雅周官重列卿讨论紬石室奏对迩延英共羡时逢泰私惟业未精珠呈惭瓦砾缶击愧韶韺黾勉遵驱策操持慎凖衡宠恩恒眷遇赉予日交并视草仍多暇扬言许载赓重裀供坐穏文锦赐衣荣兽炭炉添焰羊羔蜜和饧雕盘金鲫鲙犀筯紫驼羮莲炬光生席黄封酒在罂仙音飘律吕清馥播兰蘅和协銮谐御从容禄代耕入朝先晓漏退直烂长庚欢浃阳春暖身跻寿域亨岂知寒凛冽转觉气峥嵘未効涓埃报良深犬马诚负愆怜陆续求贷忆缇萦延首云霄逺离羣鄙吝萌秋违南浦鴈春隔上林莺衰鬂看频改穷冬已屡更鸱蹲聊假息猬缩澹无营书籍从抛弃宾朋絶送迎静便依管榻思苦对韩檠衣敝缁尘积衾单旅夣惊侵肤俄起粟砭骨利摧兵尤厌多骄黠攻求集蚋蝱自伤缘失坠谁复较奇赢空诧懐如海何由饮似鲸萧条悲暮景落魄误浮生迹拟风中叶心同仗外旌迟回安定分坎■〈土禀〉昧前程黄耳难传信斑衣尚在籯思亲嗟靡及恋阙未遑宁恭喜瞻三白行当冀一鸣敢辞筋力倦幸际泰阶平徳教覃遐俗仁风洽庶氓昊穹隆佑命坤后荐嘉祯授简还能赋输忱愿可贞晓晴遥北望佳气绕蓬瀛
　　
　　壬寅冬至二十四韵是日早雪晚晴
　　
　　乾坤开槖钥厯象斡璇玑阴极初阳复寒凝暖气微葭莩灰已应梅栁雪还飞蠕动回生意根荄孕化机绣纹添弱线霞采弄晴辉吾道时当长亨途迹尚违厌闻严警铎愁对锁圜扉霜瓦饥乌集风檐落木稀目穷瞻鴈字体瘦怯鹑衣自怪离情恶兼伤狱吏威行囊看渐涩浊酒负频挥涕泪酬佳节仓皇送落晖丈夫当许国先达贵知机迂拙迷前算艰危愧昨非夣魂长绕绕桑梓故依依臈尽春如海花明锦作围浮岚澄夕霁空翠湿朝霏宻竹笼茶臼晴杨拂钓矶敲棊声剥啄采药翠芬菲水渉多冲鹭山行亦采薇香浮村酿熟红泛鳜鱼肥乐事难中辍余生或可希鲤庭寻旧业莱服恋亲闱伫听颁恩诏龙河一棹归
　　
　　咏雪三十韵
　　
　　造化锺灵秘阴阳迭变迁玄冥司号令滕六振威权瑶圃花从剪昆山玉就镌同云如羃布急霰讶珠圆脉脉凭危集轻轻透隙穿润凝酥沁液光泛汞流铅食叶蚕声细翻空鹤羽鲜氷奁缘沼合缟带逐车旋压竹枝嫌重封梅色鬬妍飞璚资雅淡樊素爱婵娟恍若虚空界还疑混沌先湿妨虫户蛰清觉瘴尘蠲序属三冬候祥占大有年豪家夸翫赏洞府会神仙窣地施金帐排轩列绮筵羊羔兼异味歌管促繁弦火暖炉蹲兽杯行酒似泉醉忘寒气重坐待烛花偏踈拙时同弃膏肓疾尚纒仓惶鱼在辙汨没剑沉渊粟起衰容恶丝添白髪悬穷愁还自遣僵卧复谁怜裋褐犹鹑结乡书絶鴈传青绫余赐被白氎忆重毡孤负寻逋屐飘零访戴船党姬宁足羡陶茗且湏煎葵藿孤衷切松筠晩节坚凄凉元不厌洁白旧相便未坠冲霄志闲吟咏雪篇愿因风力便吹上九重天
　　
　　癸夘正旦简同列诸公二十八韵
　　
　　鳯厯颁王正青阳肇岁功化机潜斡运品彚总昭融瑞气浮金殿彤云绕碧空晓钟开万户黼座俨重瞳声度天边乐香飘仗外风车书归一统玉帛总来同劔佩趋羣辟貂蝉引上公嵩呼伸颂祝国祚永尊崇昔缀班行久均沾宠眷隆退朝双阙下侍宴百花中内酝和璚液春旛络彩绒鸾刀新脍鲤禁脔重胹熊香橘存余绿仙桃擘醉红蔗浆金碗冻汤品綘纱笼湛露歌初合清平曲未终中天悬日月鸣鳯集梧桐自顾才多慊俄惊疾在躬迢迢天路逺寂寂暮途穷偃蹇犹颠木飘零逐走蓬徒懐青眼客渐作白头翁力薄筋俱困心烦耳半聋逢时増嘅叹逐物易昏蒙涸鲋须霖雨覊禽恋旧丛仁恩均覆载民物尽帡幪钦恤严三覆询谋逹四聪刮劘兴废滞施舍起疲癃吾道时方泰亨途迹可通相期敦素履努力罄丹衷
　　
　　省愆集巻上
　　
　　●钦定四库全书
　　
　　省愆集巻下
　　
　　（明）黄淮 撰
　　
　　○七言律诗
　　
　　乙未暮秋述怀呈诸同志
　　
　　忽忽流光九月初南冠又是一年余冥鸿何事罹鱼网羸马犹堪驾鼓车砧杵凄凉寒信早风霜揺落栁条疎不縁知己能相慰对景能无叹索居
　　
　　夜梦二亲
　　
　　双亲鬂髪久成丝千里关河入梦思爱日瞻云情罔极下机投杼事堪悲风回过鴈乡书断月满圜扉夜漏迟臣子立身忠与孝不才深愧负明时
　　
　　忆院中行
　　
　　一别词垣数月余娟娟修竹近何如梦魂还忆林间醉诗句谁从节下书翠色凝烟春院寂清阴笼月夜牕虚迩来渴想平安报鸿鴈无情音信疎
　　
　　和韵二首
　　
　　声价当年孰与过连城白璧岂终磨客边况味浑如昨闲处诗篇复几何两鬂雪霜年未艾九重雨露宠还多縁知灯火寒牕夜清梦时时到鹤坡
　　
　　屈指年华五十过生平壮志未应磨青云事业宁无愧白首功名更若何迢递乡关音信杳萧骚风雨夜寒多不知旧日西湖路谁复寻梅过雪坡
　　
　　和友人中秋月诗韵
　　
　　曽照当年苜蓿盘却于今夕动愁端浊醪何自供杯斚灏气多应彻肺肝夜漏无声天阙逈露华如水井梧寒更祈早晩承恩诏翰苑明年仔细看
　　
　　因梦二老亲夜寐不成
　　
　　云连瓯越路途賖翘首髙堂暮景斜致孝未成乌反哺负愆忽讶兔投罝梦魂来往浑无定消息沉浮更可嗟大节未酬诚可愧皇恩犹待听宣麻
　　
　　追和耻庵诗韵
　　
　　寸心长拟与天游岂料无才齿系囚千里亲庭劳梦寐故山先陇长松楸喜逢阮籍能青眼自笑冯唐尚黒头何日共沾新雨露佩环依旧步瀛洲
　　
　　丙申正旦（年己五十）
　　
　　青阳肇序际亨期民物熈然仰德辉岂谓淳于犹系狱应怜伯玉已知非九重天阙瞻思切万里亲庭定省违忠孝两情何日遂镜中殊觉二毛稀
　　
　　重九
　　
　　愁中节序苦相催可奈重阳今又来丛菊多情频入梦浊醪无分且停杯独醒翻笑陶潜醉髙咏空怜杜甫才未卜明年当此日更于何地好懐开
　　
　　和樗庵诗韵
　　
　　何事愁眉鎻两尖侵寻老态近来添自怜况味如灰冷谁谓人情似蜜甜猎猎朔风吹短褐萧萧落叶响疎帘且须随分开怀抱时复长歌一举髯
　　
　　言志
　　
　　六籍穷捜不惮劳喜承恩宠圣明朝一心自拟全臣节万死谁知触宪条垂老双亲俱白髪应门弱子未垂髫中情无限凭谁诉安得因风达九霄
　　
　　咏雪
　　
　　冯夷剪水作冰花幻出人间富贵家檐溜凝寒珠错落庭柯压翠玉交加梁园赋就欢何剧剡曲舟回兴可夸安得登楼穷望眼乾坤一色莹无瑕
　　
　　自讼还南京赋
　　
　　归来犹未脱南冠羞见萧萧鬂影斑今是昨非须改辙跋前■〈士冖田疋，上中中下〉后敢辞艰乡书难向愁边写亲舎时从梦里还仰荷圣明同日月愚衷应在照临间
　　
　　早过直沽
　　
　　孤城近海晓光迟遥认归程望不迷潮水分流船上下人家相对岸东西市声喧杂商人集野色荒凉鴈影低犹记前年留饮处菊花插徧赋新题
　　
　　夜行
　　
　　白髪南冠愧楚囚官程日夜促行舟橹声揺月鸣鹅鹳帆影凌空向斗牛客况凄凉时自遣梦魂撩乱苦多愁遥怜扈从诸仙客赋就长杨宠赉优
　　
　　和友人韵
　　
　　廿载论交道义同岂期忧患复相逢笑谈殊觉情偏洽赓和何惭句未工已共丹心明皎日从教白髪老秋风阳春定拟蒙恩泽簮绂相从拜九重
　　
　　和韵（曽同往南京复回）
　　
　　忆昔曽同侍从班岂知今日共艰难舟车逺道风霜早灯火虚牕夜雨寒梦寐惟应怀魏阙文章未必悞儒冠于今公论明如日心地无忧体自安
　　
　　丁酉元正思亲
　　
　　元正三度客边逢千里亲庭梦寐通暮景应添愁鬂白春杯谁奉醉颜红喜看雨露生成际都在乾坤覆载中载舞斑斓应有日休将涕泪洒东风
　　
　　和樗庵中秋诗韵
　　
　　寸心自拟石同坚漂泊东西类转圆喜逢蟾兔光初满坐见山河影倒悬对酒兴怀同此日联珂步影属当年九重共拟承恩露还作蓬瀛桂籍仙
　　
　　不寐
　　
　　客边最怕寒宵永数尽更筹睡未浓触目闲情诗易遣满怀愁绪酒难攻蒙蒙残月穿虚牖猎猎西风送早钟百岁几番朝与暮亨衢何日展微踪
　　
　　晩步
　　
　　抛书徐步出檐楹景物撩人百感并鴈带夕阳延晩色树含凉吹作秋声艰辛未负题桥志旦暮常怀献曝诚自笑盐车犹伏轭太行谁复顾长鸣
　　
　　秋暮书怀
　　
　　极目关山几夕阳况逢秋暮转凄凉愁思竹叶浮鹦鹉寒觅芦花当鹔鹴报主志存龟左顾思亲心逐鴈南翔折筳拟卜余生事只恐灵氛也断肠
　　
　　暮秋雨中简同侪
　　
　　三年同作圜扉客料得闲边况味同酒到醒时情转恶诗因愁处句还工润侵衣袂催寒雨声透牕纱落叶风得失固应关定分相看何必感秋蓬
　　
　　自勖
　　
　　往事悠悠是与非此心仰荷圣明知交游况复俱青眼旷达何须泣素丝近岁鳞鸿多间阔故园松菊半离披临风凝竚徒伤感歴渉艰难贵不欺
　　
　　承友人和余二诗次韵答之
　　
　　高节棱棱万仭松交情如酒味偏浓清谈敏捷辞锋出白战纵横笔阵攻三载闲情同逆旅几番归梦共晨钟要知处患应非易先辈遗芳愿继踪
　　
　　金兰久已敦交好坚白何须论异同愧我学如蠡海测羡君文似锦机工鬂丝纵使三千丈鹏翮终抟九万风此去承恩多暇日相期樽酒话飘蓬
　　
　　用同字韵奉方外交洽南洲
　　
　　每羡瞿昙旧法宗孤髙不与世人同降魔神力归禅定破钝钤槌属巨公杖锡影揺沧海月袈裟香度少林风几年暂尔酬縁业却笑浮生类转蓬
　　
　　和友人九日感旧诗
　　
　　谪仙胷次清无边寻常赋诗如涌泉葛巾自漉槽下酒纶竿时钓槎头鳊江枫染霜锦为幄塞鴈书空云作笺客中对景良自慰何用感昔悲暮年
　　
　　承友人再和诗复用韵谢之
　　
　　慷慨论交心见许艰难相聚意尤浓髙才逈出谁能屈过行应多莫吝攻归兴曽同千里棹客愁还共五更钟新诗赓和饶竒句酬谢犹能践末踪
　　
　　承濂泉和章就用韵答之
　　
　　里闬间关千里隔客边邂逅片言同子应扫兔才华健我亦雕虫末技工襟抱共开沧海量交情期振古人风且须守道相磨砺岂学区区叹转蓬
　　
　　送春
　　
　　久困沉痾力渐衰艰难药裹厌频开丹心未许如灰冷白日惊看似箭催尘箧尚淹题柱笔落花空负送春杯闻知天上多恩露不信余生委草莱
　　
　　秋阴
　　
　　年华纔过重阳节天气浑同酿雪时始信北来寒更早还知老至体旋衰樽罍正好浮醽醁裘帽犹思饰豹麋恭喜乘舆游猎处马肥弓劲便驱驰
　　
　　雪
　　
　　滕六携将六出花先驱屏翳驾云车烂铺铅汞三千界幻出璚瑶百万家海宇丰年先有兆乾坤清气浩无涯堪怜旧日梁园客赋就能令世共夸
　　
　　纪梦
　　
　　几载睽违侍从班梦中时得觐龙颜光华恍若瞻依近宠眷犹存指顾间六兆有占应叶吉半生无补故多艰觉来敬祝齐天寿伫听纶音出九关
　　
　　梦友
　　
　　太丘孙子玉为姿梦里分明似旧时南郭看花春载酒西牕剪烛夜论诗几年倾慕心如渴近日多应鬂已丝安得鳞鸿致消息先期为我缉茅茨
　　
　　承表弟敬德相顾诗以志感
　　
　　多君爱我过同胞患难相周义更髙旅馆三年归梦逺征途万里寸心劳私情自许松依竹雅操元非藿与蒿惭愧未能酬令德且将心事付吟毫
　　
　　屡承诸友惠物又闻酒米之贶诗以志之
　　
　　心期契合拟金兰忧患相赒古所难屡遣曲生扶病骨兼遗玉粒助晨飡通情未敢传书札铭德应须刻肺肝安得西牕风雨夜挑灯话旧到更阑
　　
　　丁酉除夕
　　
　　愁思殢人如中酒流光过眼竞飞梭岁事又从今日尽衰颜不似向时多寒炉榾柮春生席故里梅花雪满坡白髪双亲幸强健不知消息近如何
　　
　　雪
　　
　　玉龙驱水下瑶池散作冰花点素蕤带雨乱飘疎复密随风轻扬整还欹竹炉火暖茶翻鼎金帐歌传酒满巵谁似袁安甘寂寞闭门僵卧已多时
　　
　　已亥人日
　　
　　纔入新春昼漏长熈然万象媚春阳俗传七日为人日身在他乡忆故乡风色渐催花信至栁条轻浥雨痕香凭谁挽却瓯江水散作流波洗别肠
　　
　　伤春
　　
　　春风无处不芳菲狴犴深严昼掩扉药裹旋添身转弱行囊久涩愿多违梦随飞蝶迷芳草泪逐残红送落晖谁为丁宁儿女辈休教尘污老莱衣
　　
　　闻胡学士物故诗以悼之二首
　　
　　廿载簪缨侍禁垣哀荣终始荷君恩生无惭德尘编简死有雄文遗子孙愁鎻玉堂云黯淡魂飞楚水月黄昏侧闻优诏须封谥行见穹碑照墓门
　　
　　托官何幸属斯文交谊如君逈不羣持论肯嫌相可否倾心殊觉更殷勤薄劣自惭霄汉隔别离谁谓死生分阻陪执绋情无已涕泪汍澜洒夕曛
　　
　　佳人
　　
　　静阅光阴惜岁华低头无语倚牕纱新愁旧恨风前叶倦态羞容雨后花吟就白头空自惜织成锦字向谁夸早知薄命难终爱何必生来愿有家
　　
　　冬至和濂泉诗韵
　　
　　晓来翘首瞩晴霄紫气多从日下飘破腊葭莩飞玉管迎春梅栁媚霜条共夸此日欢方洽未信明年暖尚遥环佩趋朝天阙晓五云重覩凤仪韶
　　
　　庚子元夕次韵二首
　　
　　暖翠香风蔼玉京鳌峰髙与五云平九重鸾驭从天下万朶金莲彻夜明龙德当阳开泰运恩波如海洽羣生祥光一道星垣里照见黄河彻底清
　　
　　几度观灯侍帝京凤楼南面御街平珠幢寳盖开阊阖八彩重瞳仰圣明声度天风仙乐动香沾春酒脸霞生客边赓和尤増感翘首祥云绕玉清
　　
　　又赋元夕
　　
　　翠拥三山压巨鳌天门灯夕宴通宵阳随春长乾坤泰乐与民同霈泽饶香爇沈檀飘瑞霭光揺星斗灿晴霄瀛洲曽预仙班后犹记清平入凤韶
　　
　　闻车驾幸海子阅海东青
　　
　　清晓銮舆出近郊彩云迎日翠烟消龙媒立仗黄金饰鸷鸟抟空白雪毛政协车攻修典礼赋成羽猎擅时髦羁臣闻说升平乐独倚东风望赤霄
　　
　　辛丑九日
　　
　　几年重九愁中过不似今年思转愁南浦云迷鸿鴈字故园霜冷菊花秋纶音已喜覃恩泽涸鲋谁怜久滞留破帽不禁风色紧却嫌蓬鬂日飕飕
　　
　　赠僧雪庭（其僧日本人）
　　
　　少小曽参不二门谈空说法更精勤一杯径渡沧溟晓半榻晴分鴈荡云巫峡猿声愁夜月峨嵋秋色澹寒曛禅心本自无拘碍何事虚名与世闻
　　
　　壬寅初春
　　
　　十年踪迹困沈痾老至其如岁月何风软应知花有信雨晴遥觉水増波空怜杜老狂犹在却笑南荣虑尚多他日得归寻旧业半江春水一渔蓑
　　
　　言志
　　
　　气压元龙百尺楼壮怀长拟继前修半生堪笑随蓬转百錬羞为绕指柔霜重蒹葭秋易老雨余风日晚生愁梦中犹自陪鸳侣五色云中拜冕旒
　　
　　感旧
　　
　　留侍青宫居守时不才何幸被恩私报章稠迭朝偏早顾问从容出每迟味重醍醐分内酝光聨奎壁赐新诗于今追忆多伤感欲报涓埃未有期
　　
　　中秋次韵二首
　　
　　无情岁月自消磨客里逢秋感更多白髪苍颜俱老矣清风明月奈愁何坡仙起舞留新句李白停杯发浩歌他日倘能追往迹桂花香里挹金波
　　
　　皎皎丰姿玉就磨娟娟秋水好怀多客边清事应如昨囊里新诗复几何习静漫成蝴蝶梦等闲犹忆扊扅歌床头剩有樽中緑醉饮鲸翻沧海波
　　
　　中秋次蘖庵韵二首
　　
　　坐待冰轮出海迟光华此夕更相宜谁知景物撩人处正是穷途洒泪时玉宇琼楼坡老句清辉香雾少陵诗古来才俊多豪迈也向樽前叹别离
　　
　　读书何幸际昌期廊庙良材子所宜职典铨曹纔数日身淹丛棘已多时伤心空负题桥志对景愁吟陟圯诗试看徂徕松与栢霜枝雪干晚离离
　　
　　屏迹
　　
　　屏迹圜扉八载余安危不必问何如江淹思苦还能赋司马愁深尚著书风度秋声闻络纬雨催凉思入郊墟兴来偶向檐前坐满目闲云自卷舒
　　
　　友人依首尾对格赋一律余亦効颦次韵
　　
　　十年冀北淹尘迹万里瓯东忆故乡春树笼云音信逺圜扉扄月梦魂长旧时亲友多应少负郭湖田半已荒自愧驾骀犹伏枥不如鸿鴈得随阳
　　
　　次韵
　　
　　岁月无情空自惜生平多故复何堪雕虫翻笑成疎拙集蓼何心较苦甘炯炯丹心惟爱国萧萧白髪不胜簮太行北向持吾驾善御其如楚在南
　　
　　次韵二首
　　
　　朝士相知子最深每从公暇即过临风姿清润蓝田玉文采光辉丽水金到处清谈多让席有时白战独披襟客边相聚尤相洽肯负当年故旧心
　　
　　堪笑年来疾转深每惭易象戒甘临穷途力困盐车轭行槖贫无月俸金恋阙子牟言在耳思亲陆续泪沾襟中天日月悬光景安得余辉照我心
　　
　　次省斋韵二首
　　
　　游宦江湖辙已周穷途寥落几经秋悠悠身世功名旧纳纳乾坤日月浮道在淳于终贷罪数奇李广不封侯由来得失关前定且复髙歌莫浪忧
　　
　　年来甲子已云周白髪萧萧不耐秋思逐孤云天外逺身如一苇浪中浮服田曽竭三时力种橘能同万戸侯农圃关心何日遂清樽浊酒可忘忧
　　
　　悼伯兄
　　
　　蚤岁惊风拆鴈行季方那忍哭元方音容日逺嗟何及手足情深念不忘同穴无惭怜伉俪承家有托在诸郎孤踪自愧多淹滞极目烟云倍感伤
　　
　　赠澹斋
　　
　　管鲍论心百世豪陈雷气槩漆投胶嗟余久困艰危日念子能敦道义交周庙樽彝存古制阴崖松柏挺寒梢由来苦调知音少慎勿逢人作解嘲
　　
　　日本僧雪庭一旦端坐而逝耻庵赋诗挽之余亦次其韵（此僧曽住东林又住峨嵋年八十五坐累死于狱）
　　
　　法音曽演海门潮万里东归剑阁遥出水莲花元不染凌霜松栢岂云凋机縁久向生前尽杖锡还从刼外飘回首庐山旧兰若千峯明月虎溪桥
　　
　　癸卯新春
　　
　　纔入新春倍感伤几回徙倚对斜阳病魔刚遣无时去诗债频催率意偿檐鹊无情休浪喜野花何处但闻香东郊多少闲游子衣马轻肥乐未央
　　
　　承旧同僚诸阁老屡遣惠诗以志之
　　
　　人情疎阔易乖离髙义相怜久不衰免使题门如翟尉多縁知己过锺期青霄云翮垂余荫阴壑霜松挺故枝瞻企无由怀似海临风搔首一嗟咨
　　
　　中秋次韵
　　
　　大地山河片影悬冰轮飞上九重天鸾笙度曲来云表仙桂飘香到酒边愧我老怀空自负羡君诗法蔼孤骞明年定在南楼上坐看骊珠出海圆
　　
　　中秋追和亡友蘖庵去岁所赋诗韵
　　
　　忆得年来曽待月赓酬相属总称宜今宵看月犹前夜此际怀人异昔时忍听招魂歌楚些空闻伐木有遗诗寸心摧拆如灰冷生死那堪重别离
　　
　　重九次韵二首
　　
　　红叶迎霜万树酣黄花压帽髪鬖鬖四时乡思秋偏切九日壶觞老尚堪伏枥霜蹄应暂蹶抟霄风翮早图南髙怀况复清如许寒月流辉照碧潭
　　
　　墨突由来不暇黔悠然怀古闷恹恹诗篇漫兴休嫌拙棋局无心亦懒拈风色迎寒梁燕去霜华拂水沼鱼潜细推物理沉吟久不觉斜阳转后檐
　　
　　谨和家父寄来自述冬夜二诗韵
　　
　　承恩簮笔向螭头薄德终贻父母忧乌鸟私情空缱绻驽骀倦足尚迟留迢迢云路如天逺冉冉年华逐水流忽拜新诗挥泪读不知离思几时休
　　
　　被拥尘毡藉地铺凝寒惨若在冰壶艰危感叹身飘泊疎阔深惭学浅肤万里朔风吹断鴈满林霜月泣慈乌漫漫长夜难成寐愁对残灯照影孤
　　
　　用韵叙旧二首
　　
　　深沈秘阁殿东头进退从容岂解忧自爱伯阳为柱史谁夸阮瑀在陈留熈熈化日如春盎湛湛恩波似海流几度金銮曽侍宴中官传勅醉方休
　　
　　云叶银笺雪色铺龙香墨汁渍金壶凝霜兔颖犀为管滴水蟾蜍玉作肤挥洒谩夸腾紫凤退朝不觉坠金乌还家更约诸仙侣刻烛聨诗兴不孤
　　
　　用韵遣怀二首
　　
　　黒髪辞家已白头江湖渉歴喜兼忧子牟眷魏心何切贾谊浮湘迹尚留韫玉底须求价售操舟宁肯逐波流髙吟且复开怀抱壮志凌云老未休
　　
　　中流失楫惧沦铺始信千金购一壶已厌风霜摧羽翮何由芒刺脱肌肤此心自许明如日舆论谁言黒匪乌但使操持终不易圣情垂眷未应孤
　　
　　用韵答樗庵老兄兰室乡友二首
　　
　　樗庵旧隐墨池头心地都无分外忧西墅每因招鹤去南湖长为看花留诗篇俊丽阴何辈誉望清髙李郭流莫道老来淹骏足棱棱逸气岂能休
　　
　　兰室生春万緑铺乘闲相过每携壶拔茅已喜曽连茹失足殊怜久噬肤爱子羙如青玉案嗟予老似白头乌升沈此去应难定莫使平生志愿孤
　　
　　再和酣黔韵二首
　　
　　江湖况味苦沈酣赢得萧萧两鬂鬖伯起四知虽自许夷吾三北亦何堪莫邪谩说铦为钝岐路空嗟北与南谁识当年渔父意沧浪一曲起江潭
　　
　　得意休夸白胜黔几回猛省思恹恹谋身多为儒冠误对客休将旧事拈萍梗未知何日定山林应待老夫潜兴来坐看云舒巻风木萧萧落短檐
　　
　　自悼
　　
　　生来志气薄云浮七尺微躯不自谋抱戚噬脐应已晚沉酣濡首亦堪羞花间朝露晞春日霜后陵苕怯素秋老眼怕垂杨子泪且须含笑看吴钩
　　
　　用兰室韵为樗庵寿
　　
　　往岁宾朋拥寿筵文星辉映彩云边老身强健尤堪喜近况萧条未足怜松挺寒柯存晩节栁含春色待新年九天雨露覃恩泽还拟称觞舞袖前
　　
　　用樗庵韵奉简草心愚庄二友二首
　　
　　青年射策向南宫回首俱成鹤髪翁楚水闽山千里隔暮云春树寸心同穷途愧我飘零久画省多君德望隆庆泽流芳端有自髙门何独羡于公
　　
　　生平事业半蹉跎忧患其如老去何幸托斯文清议在喜闻别驾盛名多鹏程奋迅云霄翮帝泽汪洋瀚海波朝罢从容买归棹到家时节近清和
　　
　　谢徐恕庵数有赠
　　
　　赠遗稠迭意逾坚谁似徐卿道义全晚节松筠存雅操青霄鸾鷟蔼孤骞伯牙喜与锺期遇管子深承鲍叔怜搔首临风无限思何时连榻话灯前
　　
　　○七言排律
　　
　　与节庵论唐人诗法因赋长律三十五韵（附注愚意于下者便于求正也）
　　
　　逸气棱棱隘九州岛（充之以气）神交思苦入冥搜（济之以才）洗教凡骨尘俱净（去陈腐）挽起词源水倒流（涤渣滓）随物赋形均造化陶情遣兴贱包羞（遣兴咏怀各极其理）莲开华岳仙人掌（洁而不污）雾锁元龙百尺楼（髙而不露）近日云霞成五色（文采）澄空月露映三秋（清新）阴精翕翕奔魑魅（险怪）武库森森挿剑矛（森严）万顷晴涛翻蜃海（波澜）千寻飞瀑下龙湫（奔放）孤撑怪石擎天柱（超卓）秀挺奇松驾壑虬（苍老）霜冷铁衣屯紫塞（整肃）云随仙袂下丹丘（飘逸）连城白璧非徒琢（温润）照乘明珠岂暗投（光华）器重樽彝兼大鼎（古雅）乐陈琴瑟间鸣球（节奏）半机蜀锦天葩灿（富丽）一缕春丝茧绪抽（连续）铁锁下蟠江水黒（沉着）鲸鱼奋击昆仑浮（佚荡）冯驩作客愁弹铗（凄凉）考叔争车怒挟辀（雄壮）红药当阶迎步障（可喜可玩）沧波喷峡上孤舟（可惊可愕）水晶沉井形难拟（实处还虚）海市凭虚影却留（无中生有）阿阁呈祥看鸑鷟（飞腾）康衢纵步骋骅骝（驰骤）正奇合度应须察体制殊伦总见收（体虽不同各有攸当）共说五车夸业盛谁云七步擅才优（贵学不贵捷）天然标格元无饰（合自然）自是声音不外求（中律吕）粤自盛唐推浑厚迄于季代谩雕锼杨王聨轨方前迈卢骆长驱亦并游李白词锋曽陷敌少陵诗句善贻谋岑参髙适相追逐贾至王维迭唱酬格老趣髙储与孟律严义正耿兼刘郊寒岛瘦难殊论柳淡韦醇岂易俦錬句义山工丽密摛辞用晦尚清修子昻近古居然别余辈争先未暇周一代文章垂汗简三千礼乐着嘉猷骊黄能识同还异轩轾从知是与否（此言初唐盛唐以及晚唐）何事頺风趋萎苶渐看姿媚逞娇羞蜂腰鹤膝徒争诮斗靡夸多总赘疣（此言晚唐以后）要使从容归大雅须教敦厚更温柔阳春一曲虽难和也落诗家第二流（诗本性情终归于正）
　　
　　○五言絶句
　　
　　追和东里诗韵三絶
　　
　　与子别来久相思日几回有时成邂逅多是梦中来
　　
　　去岁当秋别今年秋未回逢秋能几度白髪鬂边来
　　
　　日晏出西掖鸣珂毎独回感怀如有作应寄塞鸿来
　　
　　问菊问竹各二首
　　
　　试问故园菊今年竟若何想经秋雨后零落旧枝柯
　　
　　试问故园菊霜根今尚存春风一披拂生意满乾坤
　　
　　试问牕前竹相违已二秋风声和月影还似旧时否
　　
　　试问牕前竹栖鸾会有期丁宁休翦伐留取拂云枝
　　
　　花朝
　　
　　狴犴严扃钥花朝不见花若无墙外栁何以识年华
　　
　　四时词
　　
　　纔闻花信通已觉风力软寸心元自丹不逐韶光转
　　
　　隆暑启初伏薫风入虞琴安得播余响涤我烦热襟
　　
　　见鴈忆故乡闻蛩思织妇笑语是谁家声逐微风度
　　
　　急霰透疎棂寒声杂鸣柝被冷不成眠夜永愁偏觉
　　
　　忧闷无聊偶诵东方虬昭君怨三絶后二首妙无以加前一首颇伤于怒予因效颦赋三章非敢角胜也聊以见志云耳
　　
　　欲语娇还怯含颦耻复惊和亲能固敌妾不爱微生
　　
　　马上琵琶语凄凉不忍听自知縁薄命谁复恨丹青
　　
　　北风号永夕寒月照穹庐梦里闻天语褰衣下玉除
　　
　　○六言絶句
　　
　　渡淮
　　
　　客里情怀易感途中况味偏谙纔过淮流数里人家渐似江南
　　
　　杂咏八首
　　
　　春去秋来候鴈暮还晨往寒鸦愁至不堪着目几回搔首长嗟
　　
　　时往时来警铎半明半灭残灯枕上暂成归梦觉来愁思偏増
　　
　　久■〈扌弃〉行囊羞涩只从诗债筹量怪杀墙头杨栁时时摆动愁肠
　　
　　夜眠枕冷衾冷晓起风多雨多墙外槐阴泛緑方知节近清和
　　
　　抛却青州从事支开老秃中书空诧狂如杜老转添渴似相如
　　
　　天外音书断絶床头药裹频添咄咄书空作势时时觅句掀髯
　　
　　鹤髪双亲老矣蓬头稚子痴然想起心迷似醉悲来泪下如泉
　　
　　有限青春易过无情白髪偏多此日尚淹尘迹何时重整渔蓑
　　
　　感旧四时诗
　　
　　竹外桃花夜雨风前栁色溪桥某水某丘依旧此情此意萧条
　　
　　最忆炎天佳致时来竹坞乗凉锦鲤旋丝银鲙碧筩醉吸璚浆
　　
　　橘柚千林霜日芙蓉一棹秋波终日心中想象几回梦里经过
　　
　　罢钓寒江向晩寻梅雪里初晴同辈年来有几嗟予老去无成
　　
　　○七言絶句
　　
　　闻鴈
　　
　　今朝纔得见征鸿羇客凄凉意万重数行若到江南去好写平安向逺空
　　
　　闺中闻鴈代妇作
　　
　　朝来出阁上帘钩目断飞鸿泪暗流自是别离情思剧不縁秋色解牵愁
　　
　　闻箫
　　
　　一枕凄凉梦未休忽闻箫管杂歌讴谁知曲里声声思都是羇人宛转愁
　　
　　尝蟹
　　
　　故园霜落暮秋时酒緑橙黄蟹正宜今日持螯仍大嚼不堪回首起遐思
　　
　　又闻箫
　　
　　霜压危檐冷透毡孤灯耿耿照无眠箫声若解愁人意应不随风到枕边
　　
　　忆友二首
　　
　　一日相违鄙吝萌况经三载旷交情可怜回首云泥隔梦里犹能说旧盟
　　
　　中年坎壈鬂成丝惟有忠君志未衰知己相怜今鲍叔何因执手话襟期
　　
　　暑雨
　　
　　暑雨连朝未放晴不堪病体困炎蒸何当置我昆仑顶两腋清风万壑冰
　　
　　伏中苦热闻立秋将至成絶句催之
　　
　　闻说新秋次第来先期特地遣诗催要凭严令驱残暑散作清凉遍九垓
　　
　　七夕
　　
　　乌鹊成桥拥翠轩牛郎今夕会天孙休嗟隔岁佳期少良会人间有几番
　　
　　中秋三首
　　
　　金水平分夜气寒月轮飞上碧云端可怜今夜圜扉里不比寻常一様看
　　
　　万里长空桂影寒梦魂飞越苦无端可怜今夜髙堂上对影凄凉不忍看
　　
　　拂拂天风扑面寒满怀愁绪万千端可怜今夜深闺里月到纱牕和泪看
　　
　　端午书怀
　　
　　频年翰苑逢端午蒲酒生香迭献酬今日南冠笼短鬂不知酝酿几多愁
　　
　　得寄来白苎衣
　　
　　镜里飞鸾影暂分緑牕灯火几黄昏寄来白苎如霜雪点点分明有泪痕
　　
　　元夕
　　
　　光揺星斗下晴霄云拥三山驾六鳌忆得频年天上看佩珂归去月轮髙
　　
　　春晴
　　
　　流澌解尽雪初晴淑气融和万象明次第春风到花柳早须归听上林莺
　　
　　闷坐
　　
　　终朝闷坐太无聊病体何堪肉渐消惟有丹心常耿耿梦中犹忆紫宸朝
　　
　　秋夜初睡牕棂中见月
　　
　　解衣欹枕未成眠月色穿牕絶可怜忆昔退朝归去晩几回立马看婵娟
　　
　　秋热
　　
　　庭梧久矣报新秋余热凭陵尚未收安得金风起天末大驱凉雨涤烦忧
　　
　　中秋
　　
　　何处人登庾亮楼痴云特地妬中秋不堪羇客多愁思谁道嫦娥也解愁
　　
　　归鸦
　　
　　寒鸦朝出暮还归饮啄相依不暂离堪叹人生多逺别不知何日是归期
　　
　　重九前一日同侪者举唐人况复明朝是岁除之句要余仿此赋之
　　
　　梦回孤枕夜更长月转西楼鴈唳霜冷落不禁情思苦明朝况复是重阳
　　
　　九日代妇作
　　
　　深闺寂寞怕逢秋九日相思分外愁羞对黄花弹泪眼重重帘幙控银钩
　　
　　秋夜
　　
　　掣铃击柝声相乱拥被披衣梦未成月色相亲如有意夜深犹向隙中明
　　
　　冬夜思亲
　　
　　廿年宦达为亲荣亲老那知祸患婴万种私情难尽释泪珠都向枕边倾
　　
　　乙未夏五月初三日夜梦侍朝因追想平日所见成絶句三十八首
　　
　　廿载承恩侍九重太平气象喜遭逢于今梦里如畴昔一一分明在眼中
　　
　　堂堂国体振纲常礼乐昭明冠百王圣子神孙千万世继承鸿业与天长
　　
　　圣皇勤政日临朝独运干纲正百僚岂但英名迈汤武尊崇道德继轩尧
　　
　　泰坛严肃燎烟升环佩声随合乐鸣穆穆圣容亲祼荐紫微髙拱帝星明
　　
　　庆成礼毕宴羣臣乐奏钧天万舞陈中使传宣催满饮盎然和气蔼阳春
　　
　　庙社崇严祀典尊四时亲荐礼弥敦圣诚感格神如在国祚绵绵福庆蕃
　　
　　锺阜龙蟠第一山孝陵遥在五云间四时有典严朝谒簮绂常陪侍从班
　　
　　星流华渚御筵开五色祥光烛九垓天乐和鸣仙仗合侍臣齐进万年杯
　　
　　朝廷典礼尊王正玉帛充庭万国朝殿上侍班天咫尺五云深处听箫韶
　　
　　黄锺应律启初阳中外臣僚贺履长恭听鸿胪传制旨大推嘉庆及多方
　　
　　内难初平论武功策勲班爵自宸衷充庭金帛如山积大赉咸知仰至公
　　
　　车驾清晨幸辟雍亲行释菜振文风儒臣讲罢天颜喜坐赐龙团侍从同
　　
　　斯文仰荷圣明心诏遣皇华诣孔林园庙焕然新气象奎光遥映五云深
　　
　　读巻亲曽近御筵导迎黄榜听胪传礼官致语羣臣拜共贺皇家屡得贤
　　
　　永乐元正春二月南郊驻跸劝农耕籍田首举三推礼稚耋讴歌颂太平
　　
　　圣德巍巍被万方遐陬异俗总来王宠锡骈蕃仍宴劳逺人何幸拜恩光
　　
　　由来朝政重民时进歴年年有定期分赐百官颁宇内阴阳不忒岁功熈
　　
　　仁恩义泽洽民心钦恤时时降玉音朝野欢呼称万岁唐虞盛治属当今
　　
　　国家贡赋有常程郡邑均输不取盈蠲贷屡烦优诏下要令民庶总安生
　　
　　先驱传警到前茅万乗屯云猎近郊报道合围论赏格又沾恩宴出行庖
　　
　　金阙钟声曙色开香飘瑞气蔼蓬莱前呵传报人争避黒面番奴驭象来
　　
　　退朝长日御西清内阁词臣奉诏频几度从容承顾问深惭无术赞经纶
　　
　　亲拥貔貅百万兵霆驱电扫鬼神惊沙场瞬息如冰解塞上风尘自此清
　　
　　笳鼓声中奏凯归千羣面縳隘通衢午门前面听宣奏大将平南已献俘
　　
　　文渊只在殿东头奎璧辉光日夜浮挿架图书千万轴又令轺使出旁求
　　
　　编摩有诏集时髦隐索旁搜不惮劳大典告成呈进了中官传旨赐宫袍
　　
　　五彩祥云起太虚流辉髙映帝王居尧时未必专歌颂载笔曽叨太史书
　　
　　列宿森罗见景星祥光直与月同明太平有象于今见垂拱无为人自宁
　　
　　千载龙门彻底清喜逢六合正升平泰山如砺河如带地久天长拱帝京
　　
　　曽闻麟趾咏周诗郊薮由来罕见之况复逺夷来贡献故知德泽遍坤维
　　
　　斲就穹碑着孝思坤灵兆瑞献神龟非铜非石天然态宛似呈书出洛时
　　
　　黎庶安居遍野桑野蚕成茧动成筐锦被织成供寝庙缄縢犹自有天香
　　
　　时清玉烛自调和川岳呈祥瑞应多纔见驺虞仪殿陛又看列郡献嘉禾
　　
　　德馨发闻格皇天二气冲和出醴泉满贮金壶叨赐饮涓流入口可延年
　　
　　星垂天乳夜光寒甘露凝珠湿未干清晓寝园供荐罢内臣擎出赐千官
　　
　　天闲十二皆龙种风骨棱棱画不成内苑曽经调习后牵来时向御前呈
　　
　　象笏罗袍间绣衣斓斑五采绚朝晖退朝擎出人皆羡知是金门拜赐归
　　
　　频年饱食大官羊珍品黄封取次尝覆育恩同天地广铭心刻骨誓难忘
　　
　　丙申南还舟发通州
　　
　　官舸乗风五两轻寒流拍岸浪花生张家湾上频回首记取南还第一程
　　
　　临清道中
　　
　　野水萦纡野岸回半川晴雪荻花开舟人指点疎林外茅屋人家有旧醅
　　
　　舟次济宁柳色未改澹斋有诗因次其韵
　　
　　济宁南下接通津杨柳冬来色尚新自是圣恩深雨露坐令枯朽总回春
　　
　　吕梁洪
　　
　　崭崭乱石矗戈矛狭束狂澜撼地浮疏凿尚存神禹迹万年不共水东流
　　
　　晩步二首
　　
　　闲向庭阶步緑苔萧萧风叶扑人来客情正是无聊赖惟见寒鸦日往回
　　
　　闲向庭阶步緑苔侧身南望独徘徊遥知风雨重阳节三径荒凉菊自开
　　
　　勉子
　　
　　男儿立志要轩昻莫共闾阎较短长未必儒冠能见悞灯牕努力继书芳
　　
　　春晓
　　
　　闻说山花烂熳开春光欺我暗相催谁知寂寞伤情处斜月穿牕梦觉来
　　
　　暮春
　　
　　孤馆凄凉客思淹忽闻春暮半开帘东风緑遍阶前草何事偏教鬂雪添
　　
　　中秋不见月
　　
　　几处笙歌倚画楼月华最好是中秋嫦娥只恐伤离思云幙重重不上钩
　　
　　尝柑
　　
　　分得黄柑入口尝指尖犹带洞庭霜却思昔日陪春宴擎出金盘满殿香
　　
　　雪
　　
　　几度冲寒候早朝锦衣光彩照璚瑶于今客里愁如积不共冰花向日消
　　
　　和省斋冬至诗韵三首
　　
　　葭飞玉管蔼阳和况是清时雨露多收拾琴书买归棹半江春水緑生波
　　
　　故里交游髙谊在亨途宦业盛名多满懐清思谁能似月浸寒潭水不波
　　
　　暮年白髪叹蹉跎蚤岁承恩得意多莲炬夜然铃阁雨彩毫晴蘸凤池波
　　
　　用韵简濂泉
　　
　　诗法年来孰与过清新好似少陵多云开华岳飞秋隼露洗芙蕖映緑波
　　
　　又用韵简友人二首
　　
　　曾听邻鸡并晓珂好怀还向客边多诗才倾写千寻瀑雅量涵容沧海波
　　
　　朝回骢马玉为珂燕寝凝香得趣多酒量鲸吞翻海月簟纹龟绉浥湘波
　　
　　寄来绵衣寛博甚揣情因赋
　　
　　金剪拈来下手难几回挥泪拭朱颜遥知腰带围频减未忍裁教尺度悭
　　
　　寒夜
　　
　　朔风吹冷透衾裀铃柝交鸣聒耳频展转无眠愁思剧却疑羲驭夜停轮
　　
　　辛丑遇赦后未释
　　
　　雨露覃恩焕凤纶岂知屈蠖未全伸愁来羞看墙东柳一度春风一度新
　　
　　见飞絮
　　
　　莫怪年来鬂易霜柢縁愁里度春光杨花何事浑无赖也逐东风过短墙
　　
　　谨和家父寄来诗韵四首
　　
　　养亲深愧闵曽贤忧患频烦逺见怜一札书来肠寸断哭声痛彻九重天
　　
　　跋渉艰危一病躯幸蒙庆佑未沦徂愁来懒向檐前立羞见林间反哺乌
　　
　　读书宁不志希贤薄劣无成空自怜何日重蒙优诏许斑斓戏舞乐尧天
　　
　　每凭鱼鴈问乡闾亲旧于今半已殂屈指别来经数载流光迅速逐飞乌
　　
　　次韵初春二首
　　
　　休问前三与后三短襦破帽一征衫今朝镜里看衰貌惭愧萧条雪满簪
　　
　　数九时光已再三东风送暖入青衫恩光拟逐阳和至南郭看花笑盍簪
　　
　　见花
　　
　　乞得花枝洒泪看满怀愁绪万千端故园亦有繁桃李门掩东风暮雨寒
　　
　　立春次韵
　　
　　薄雾笼云冻渐消栁芽凝碧透冰条縁知天近阳和早便觉风光胜昨朝
　　
　　忆故乡
　　
　　栝岭东头是故乡碧天云树思茫茫瓯江直与沧溟接不及羇人别恨长
　　
　　墙外槐树
　　
　　緑泛晴阴过短墙金英争压桂花黄一从愁里看秋色几度乡关举子忙
　　
　　邻家伐去墙外栁戏成一絶
　　
　　无复柔丝拂短墙空余烟霭送斜阳邻家料得多深意不使春娇恼客肠
　　
　　○词
　　
　　七夕嘲女牛调南乡子
　　
　　一叶井梧飘玉宇凉生暑渐消乞巧佳人传报道今宵牛女双星会鹊桥　银汉夜迢迢风露无声湿翠翘只恐明朝容易过何劳瓜果庭中逺见招
　　
　　中秋调临江仙
　　
　　云净碧天秋似水须臾飞上冰轮山河倒影絶纎尘婵娟千里共景物一番新　老我此身犹是客蟾宫桂子曽分今宵见月倍伤神嫦娥如解事休照别离
　　
　　人九日调蝶恋花
　　
　　迅速光阴乌兔走寂寞圜扉两度逢重九梦里登髙还似旧觉来不管愁眉绉　圣德仁恩覃九有白髪青衫凖拟蒙寛宥归去髙堂重献寿金樽满泛黄花酒
　　
　　元正调清平乐
　　
　　栁颦梅笑别院东风早凤吹隔云声缥缈应是蓬莱仙岛　吾侪久已沉沦持杯试祝东君好趂阳和时节螭头共听丝纶
　　
　　元夕调临江仙
　　
　　忆昔帝城三五夜簪缨曽侍宸游山移鳌背对龙楼一天星斗下万文瑞光浮　箫鼓声中催赐饮归来月在帘钩而今白髪叹淹留寒牕灯影里飞梦绕瀛洲
　　
　　冬至调西江月
　　
　　逗暖梅梢破玉迎长葭管飞灰羣阴消尽一阳回云物今朝献瑞　自叹人生易老那堪节序频催东风次第送春来又是一番光采
　　
　　除夕调鹊桥仙
　　
　　梅英送腊椒盘迎瑞争羡屠苏先酌红炉画阁沸笙歌谁解道羇人萧索　光阴捻指韶华过眼万斛清愁如昨明朝试说向东风好为我一齐吹却
　　
　　正旦代家人调浣溪纱
　　
　　何事东风太薄情愁边忽忽换新正桞眉梅靥为谁荣　寳胜羞看肠欲断同心暗结泪先零何时重整凤鸾盟
　　
　　拟去妇词调风入松
　　
　　落红万点委苍苔春事半尘埃满怀愁绪知多少思量遍无计安排好似风中飞絮时时拂去还来　当年鱼水正和谐两意絶嫌猜谁知命薄多乖阻箫声逺零落天涯破镜终期再合梦魂长遶阳台
　　
　　七夕遇雨调浪淘沙
　　
　　牛女未成欢别意相关几回偷把泪珠弹散作一天凉雨过秋满人间　瓜果谩堆盘夜漏将阑佳人惆怅蹙春山孤负穿针良会也空倚阑干
　　
　　○北乐府
　　
　　偶记北乐府咏渔父鹦鹉曲又名黒漆努晁无咎赓和甚多惜未及樵耕牧因次韵足成四首元
　　
　　倡咏渔父
　　
　　侬家鹦鹉洲边住是个不识字渔父浪花中一叶扁舟睡煞江南烟雨觉来时满眼青山抖擞緑蓑归去筭从来错怨天工甚也有安排我处
　　
　　次韵咏樵耕牧
　　
　　侬家少室山中住是个半鹘突樵父蹑苍苔穿遍疎林担上横挑风雨倦来时藉草观棋柯烂不知回去有幽人要觅行踪试听我歌声起处
　　
　　侬家五栁庄前住是个没牵挂耕父趂春忙短笠轻蓑耕破一犂春雨到闲时浊酒频篘一任邻翁来去醉磨跎携个青藜刚走到云山深处
　　
　　侬家笠泽矶头住是个快活煞村父几回将牧笛横吹声断楚天秋雨晚来时牛背如舟稳载斜阳归去掩柴扉醉饮三杯这的是浮生美处
　　
　　七夕喜　春来二首
　　
　　凉颷轻约银河浪灵鹊新成织女桥两旗关处瑞香飘欢未了休遣漏声髙
　　
　　谁言七夕佳期逺争似人间别意多秋风衰鬂渐双皤何日可归卧白云窝
　　
　　秋思　醉太平
　　
　　西风暮钟夜雨疎桐一声声透入梦魂中正鸳衾半空心猿恨锁愁谁共神龟兆协占频中宾鸿声杳信难通何时再逢
　　
　　拟中秋赏月　水仙子
　　
　　月奁初揭镜光寒云幙髙褰桂影团风帘微动金波乱遍乾坤清气满倚南楼心眼俱寛酒量倾湖海箫声叶凤鸾且尽清欢
　　
　　中秋自述　普天乐
　　
　　晚风清浮云净一轮初上千里同明坡仙俊丽词庾亮疎狂兴老我凄凉应难并对婵娟且诉平生三年倦客几番归梦万斛离情
　　
　　中秋遇雨
　　
　　迭字醉太平乱纷纷痴云骤拥淡蒙蒙薄雾轻笼浙泠泠蟾宫深鎻雨声中闷恹恹嫦娥玉容急煎煎登楼庾亮情难纵意悬悬开樽李白诗难咏路漫漫吹箫弄玉去难从恨悠悠更长漏永
　　
　　九日思亲　水仙子过折桂令
　　
　　翠丝风剪緑杨稀缬锦霜凋红叶飞金钱露染黄花缀正龙山佳会集望庭闱无限伤悲任泪雨縁腮落将愁山着意推盼佳期何日南归盼佳期何日南归　水逺山遥目断神驰囓指情深趋庭训切戏彩心违寄信息难凭锦鲤对茱茰慵泛金杯暮景休催壮志难摧仰望皇恩趋拜天墀
　　
　　立冬　朝天曲
　　
　　晓风啸空报道冬初动萧萧败叶响寒丛鸳瓦霜华冻兽炭炉围羊羔酒共醉笙歌锦帐中病翁固穷冷落了梅花梦
　　
　　冬至　　落梅风二阕
　　
　　玄冥令广漠风将大地一阳催动喜云物书祥奏九重庆丰年万民歌颂
　　
　　愁千种别几年想故园梅花开遍欲待报平安频将锦字传空望断碧天边数行飞鴈
　　
　　省愆集巻下
