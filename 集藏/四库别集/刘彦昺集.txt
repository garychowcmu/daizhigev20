　　刘彦昺集 明 刘炳
　　
　　
钦定四库全书
　　
　　集部六
　　
　　刘彦昺集
　　
　　别集类五
　　
　　明
　　
　　提要
　　
　　臣等谨案刘彦昺集九巻明刘炳撰炳字彦昺以字行鄱阳人洪武初献书言事授中书典籖出为大都督府掌记除东阿知县阅两考引疾归明史文苑传附载王冕传中所著诗文本名春雨轩集乃其门人刘子升所编杨维桢尝为评定其评亦附载集中维桢及危素宋濓皆为作序王祎俞贞木周象初皆为作跋此本题曰刘彦昺集不知何人所改也炳当元季兵乱时与弟煜结里闬相保冦至辄郄走依余阙于安庆以其孤军不振辞归葢亦才识之士故诗格伉爽挺拔类其为人惟末附杂文一巻气象薾弱殊逊其诗知所长不在此特以余事及之矣案炳事迹具明史文苑传中而江西通志引豫章人物志所纪炳歴官本末与史多有不合如史云炳至正中从军于浙而志乃云为叅政于光使金陵不知所据史云炳以言事为典籖而志乃云先叅赞沐总制守镇江寻授广东卫知事考其吊余阙墓文结衔称大都督府掌记在洪武十二年而哀曹国公诗有三年叅记府句文忠以洪武三年领大都督沐英以洪武四年同知大都督府以年数计之不应未授典籖先叅赞沐英军事前后亦相舛迕盖稗官野史传闻异词往往如此今一以史文为据而并存其同异以备考核又旧本书元国号皆作原字盖以明初刋板之时犹未奉二名不偏讳之诏故以原代元而传写者仍之欤事隔前朝理无避忌今悉改正从本文焉
　　
　　乾隆四十六年九月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●刘彦昺集原序
　　
　　予每情抗物表神凝化初时复吟啸以豁其滞旷然遐揽乎四始骚人以还篇什名家者辄咏绎其雅趣至于当世才子佳句脍炙人者得而味玩不辍乎口苦亦■〈罒上干下〉焉诗虽无作其得诗家之真趣者几希湖海间大夫士每有以刘彦昺诗见示余多为之赏叹但弗克与之晤语为憾丁丑冬乃惠然过我欢如平昔相与唱酬有谐金石因取其畴昨所制而观之有若辟武库而森乎五兵也聆广乐而扬乎八音也又若临巨浸而涛波冲激鱼龙出没抃舞莫测也讽之不能去手匪其才识瑰迈该涉博备岂若是哉可谓肩盛唐而拟诸晋魏者矣夫谁曰不然其睥睨词林髙出时辈固宜有所珍尚是用锓木传之将来洪武着雍摄提格之岁季春下澣叙玄虚羽人
　　
　　鄱阳刘君彦昺工于诗尝集其所作春雨轩集以示余且请序之予惟诗之道大矣盈天地之间烟云之卷舒风霆之震荡日月星辰之森列山川之流峙草木之荣华鸟兽之飞走鱼龙之变化无非诗也自苏李下至唐人各以所见自为一家言独杜甫氏涵浑浩博兼备众体所谓杰然者矣予年十六七刻苦学诗茫乎若望洋而不见其涯涘也兵戈之余年迈而志益衰有愧于彦昺多矣予观彦昺五言类韦苏州律诗本少陵乐歌骎骎乎汉魏晋宋齐梁矣何其声之似古人也盖若天姿卓荦神思俊逸喜游名山大川有烟霞泉石之趣闲居静室奇花异卉清流美竹焚香鼓琴危坐终日视人间冨贵澹如也故其诗清新而流丽及驰骋戎马决胜筹帷竒谋雄辩有古烈士风故其诗悲壮而沉欝诗以言志岂徒然哉君今以文学跻显庸佐方伯以殿南服偃武修文维其时矣方将隆雅颂之音鸣治平之盛被弦歌而刻金石当不止于今日所观也仆虽无用于时愿击壤而和之翰林学士临川危素序
　　
　　予昔与刘君彦昺逰见其赋诗多俊逸心独奇之及其奉命佐戎幕于闽别去且十年重会秦淮上亟问近什如何彦昺解槖中得数十篇予读已大惊璞玉辉春蠙珠浴月温润清逸何其似韦应物欤胜军百万鼓行沙漠风酸霜苦鐡骑惊秋雄浑悲壮何其类岑嘉州欤英英乎芙蓉濯太液之波楚楚乎兰茝沐湘沅之雨气韵秀丽何其近谢康乐欤商敦周彝朱湮翠蚀龙章鸟迹欵识独存典刑古雅若乐府诸题又何其骎骎乎汉魏之风也盖彦昺天分既髙人功又深凡有模拟輙步骤似之予今犹举其槩而言之也呜呼予昔学诗长芗公谓必歴谙诸体究其制作声音之真然后自成一家彦昺之学正与予同自愧跛蹩之行不足以追逸骥尚何言哉然又窃恠彦昺何以能致于斯也颇闻其先人友梧翁乃月湾呉公髙弟善为诗与文靖虞公文安揭公礼部吴公极相友善遂由县文学荐入词林未上而夭其家庭相传必有卓絶于人者不然彦昺之诗何为脍炙人口而不厌哉其能埀世传后当不疑予耄矣文采衰矣不能有所发越矣姑摭昔奇彦昺者为之序以自附知言之士云翰林学士金华宋濂序
　　
　　赋诗难而知诗为尤难盖能知者固不在于必赋而能赋者固在于必知也永嘉李季和氏尝与予论古今人诗亦曰千里马常有而伯乐不常有信矣哉予读刘彦昺氏春雨轩集惊喜数日忘倦观其长篇短章体制各殊非流连光景者所可拟也若乐府诸题俨乎汉魏遗响殷殷乎金石之声悲壮雄浑古意犹存安得起吾季和而见之宁不为之击节而起舞乎乌乎大雅希声寥寥久矣黄锺毁弃瓦釡雷鸣斯所以谓知诗为尤难也千里之姿可不表而出之为之歌曰繄房星兮孕精濯渥洼兮降灵膺鳯翼兮矫矫脊虎文兮英英驾鼔车兮康衢籋浮云兮上征遡天风兮万里期振鬛兮长鸣歌阕彦昺拜而谢曰伯乐一顾价增十倍吾今知骏骨之不虚售也彦昺鄱阳人先大夫友梧君与吾同事场屋辱交于王眉叟真人之丹房而觞饮焉时泰定丙寅之秋也彦昺于予有通家之契焉信乎其家学之有渊源也故为题其篇首予爱其诗兼诸体制各殊特为评点庶不负其用心之苦使知诗者览焉泰定丁夘进士第承务郎建徳路总管府推官会稽杨维桢序
　　
　　作诗难观人之诗尤难人莫不曰诗本情性吁知诗之本乎情性当知其赋诗者或有所感有所为有得题而赋有偶然而作虽有不同然其组织煅炼之工格律句法之妙要归于情性之正盖不可易而观也鄱阳刘昺翁其生平之问学抱负逰宦履歴忧喜哀乐一发之于诗其为句必煅炼故工致而雅丽其体格必模仿故富赡而有法叙事有次第论事必确实写怀必和畅可谓得作诗之情性也古体之冲淡长篇之舂容八句之森严絶句之简洁一字煅炼之不茍一句治择之必精全篇首尾气脉之聨属华靡不流于艶冶恬淡不失于枯涩此作诗之良苦观诗之艰难也及观危宋二翰林之序杨提学之评周侍御之称许徐叔度之后序足以知其诗矣窃记仆始冠时侍杨提学周侍御以严事之叔度则友之也今亡矣昺翁与仆俱亦白髪矣而翁竟以诗得名湖海浪迹江汉重蒙赏鍳而刻传之可谓荣矣然则读其诗者可不知其用心之独苦耶凡诗有纪境之实状景之殊叙事与写情意之妙其善于模写能变化融会优柔不迫得情性之正非功夫之到造诣之深者不能也此则作诗之难而观诗尤难也翁且俾仆着一言自愧衰病之余其何以措辞姑书此附姓名于篇末云俞贞木譔
　　
　　●钦定四库全书
　　
　　刘彦昺集巻一
　　
　　（明）刘炳 撰　杨维桢 评
　　
　　○赋
　　
　　歌风台赋
　　
　　岱岳截云黄河触雷丰沛曼衍青徐萦回数仞崱屴九层崔嵬危基立壁迭砌欲摧雨剥沙石烟栖莓苔野树销沈阴云昼霾征马过之振鬛而踯躅飞鸟欲度敛翼而悲哀顾父老而问曰兹所谓汉髙皇汤沐之邑歌风之遗台也耶想夫坑灰未冷漆烟尚凝使者献璧滈池告灵沙丘之轜车未启四海之鲍鱼煽腥望夷鹿失草泽蛇惊西郊之鬼母屡泣芒砀之龙气已成尔其宝剑始握赤帜一麾龙吟而风云奋激虎啸而草木靡披陈涉感鸿鹄之叹张耳动燕雀之悲燕赵摩垒齐魏偃旗于以率三军之众于以陈九伐之师拯生民于水火苏大旱于虹霓迨夫闗辅前驱函谷既辟轰雷隠鼙长云列戟杀气填空腥烟簸砾剑光迸星麾幢蔽日熊罴震骇虎豹悸栗一战而土崩瓦解再战而扬沙走石天地为之低昻川海为之荡潏及夫董翳授首章邯失律诸侯主臣俯伏喘息山东豪杰知入关之先子婴系颈降轵道之侧所谓百二全秦之山河黯其无色矣想夫隆凖龙颜豁达大度扶义而西莫不景附嚢括图书封籍府库玉帛无所取子女无所顾示三章之约法动万民之鼓舞化呻吟于讴歌同赤子于慈母慨相见之何晚恐延留之不固若夫项王喑哑万人皆废方其入闗莫敢仰视一举咸阳三月之火益重金刀九鼎之势及汉军于覇上宴鸿门于儿戱将军有意于督责敢不逡巡而辟易等餧肉于虎口同埀食于鱼饵张良献玉斗以请成亚夫示寳玦而肆志冲冠已见于怒髪斗酒何辞于生彘系成败于毫缕睹天地于一掷嗟夫垓下之歌骓兮不逝徒喑呜增盖世之雄知忠厚有回天之力固韩越之告功亦萧曹之成计也及其羣雄既削四夷日寜定都宏宫室之制推功誓带砺之盟论三杰有股肱之效致四皓有羽翼之成想其寛民爱人雄吞八荒已化家而为国念桑梓之莫忘六辔既启八鸾载将黄屋前设紫盖后张翠华耀虹霓之彩金钺晃日月之光干羽舞于两阶旌节列于五方千官景从万骑腾骧驰道尘清于草色辇路雨霁而春芳驾鼓车于槖駞奏箫韶于鳯凰宫仗璀璨仙班琳琅爰止旧都旋归故乡万姓嵩呼里闬辉煌父老欢腾而讴歌儿童骏奔于壶浆会故人而置酒因起舞而增伤登高翘首指顾搴裳悲壮慷慨感昔彷徨须千秋之万岁终魂魄之来翔威已加于四海徳咸被于万邦慨猛士之何在思守成于四方瞻云气之昭回歌大风之飞扬思示儆于来裔阐制作于非常乃命太史恊吉呈祥高山是甸因阜为冈厥土燥刚厥位面阳既经且营爰度而量缭版干之矗矗勒畚筑之镗镗万杵既殷百庸克襄咸鸠工而毕事争输力而踉跄何经始之不日宜庶民之交相也嗟乎姑苏壮丽铜雀迤■〈辶里〉构炫日之雕题贮如云之歌妓奏午夜之歌钟艶三春之罗绮恣声色于荒淫涂生民于膏髓终麋鹿之来逰亘后世其谁齿孰若我皇海宇一匡安不忘危内修外攘仁以为纪义以为纲礼以为堤智以为防巻抔土奠乎九域■〈立乞〉八柱表乎中央所以成汉家四百年之基业埀鸿猷于万代而无疆也
　　
　　太史评曰备尽汉事惜用韵未纯耳
　　
　　修竹赋
　　
　　繄绿竹兮修修罗生兮庭之幽体匪草兮匪木质克刚兮克柔非分干兮淇园之澳必濯根兮渭川之流爰贞心兮自守故坚莭兮独遒凌霜雪兮素操不改假云烟兮繁阴愈稠岂竞芳兮桃李欲干势兮斗牛清韵兮戛玉寒光兮翠浮动西风兮三径夜雨淡明月兮空庭暮秋其清也巢由兮未拟其直也史鱼兮莫俦其虚也颜回兮屡空于陋巷之下其癯也夷齐兮不食于首阳之陬亦托迹于蒋诩曾结知兮王猷唐六逸兮是隠晋七贤兮实逰或述典谟兮传简于翰墨或托宗庙兮列笾于庻羞或同勋兮桑弧或恊律兮鸣球宜比徳兮君子终化龙兮莫可留也极遐思兮仙子终骖鸾兮莫可求也乱曰君山暮兮湘云飞洞庭波兮春离离吹参差兮增我悲洞庭波兮湘水深竹上之泪兮秋阴阴歌沧浪兮伤我心
　　
　　太史评曰语意清丽可读
　　
　　○操
　　
　　箕山操
　　
　　尧譲天下于巢父巢父曰君之牧天下犹予之牧犊吾无用天下为庄子有樊仲父牵牛饮水见巢父洗耳驱牛而还耻令牛饮其下流也
　　
　　清流泱泱箕山之阳樛木森森箕山之阴嗟嗟巢父岂洗其耳实洁其心
　　
　　评曰结语是
　　
　　崩城操
　　
　　杞良妻杞殖妻妹朝日之所作也殖战死妻哭而城崩遂投淄水死其妹悲之
　　
　　朝从城上哭长城与云齐暮从城下哭长城化为泥呜呼城已崩兮犹可筑夫君死兮身可赎妾宁化鱼淄水底立庙祀君君血食
　　
　　石妇操
　　
　　即望夫石也悲其夫之不还也
　　
　　朝朝山头望日日愿夫归夫君不归将畴依妾身已一难再失宁向山头化为石山崩石应堕江水千年万年清到底
　　
　　评曰言妇节也
　　
　　前旌操
　　
　　卫后母子寿母欲杀前母子伋而立寿使伋乗舟将沉而杀之寿知之与伋同载舟不得沈又使伋之齐令冦见载旌者杀之寿又窃旌前行盗见杀之伋载寿尸还亦死
　　
　　同舟幸济兮予岂无咎前旌丧原兮盗莫之究仰叩天兮青青俯呼地兮冥冥尔由我死兮竟没身于无罪予敢爱生兮致淑徳于无旌呜呼兮已舆尸于故国誓甘执鞭兮九京
　　
　　评曰可怨
　　
　　残形操
　　
　　曾子梦见一狸不见其首作
　　
　　梦生于触兮狸偶异形吉凶有定兮梦胡足慿嗟嗟巫咸兮不疑何征
　　
　　履霜操
　　
　　尹吉甫子伯奇无罪为后母所谗见逐集荷为衣采楟花以为食作歌投河而死
　　
　　嗟谗言之构兮父岂无知父将不闻兮母心则离朝履霜兮夕采楟食抚二弟兮惟顺弗违嗟嗟苍天兮父母孔安儿兮儿兮死奚以悲
　　
　　评曰可谓仁言
　　
　　桑中操
　　
　　鲁秋胡仕陈归见采桑妇悦之以金妇不从及归见母母呼妻出识之丑其夫行遂投沂水死之
　　
　　秋胡归陈息桑阴兮见彼美姝悦以金兮重色忘亲何荒淫兮嗟彼丈夫无忸心兮妇以义决诚千载之箴兮
　　
　　精卫操
　　
　　炎帝女溺死沧海化为精卫日衔西山木石以填之怨溺死也
　　
　　海石白凝雪海波青照天衔石填海无穷年但愿沧海扬尘化为土尔无寃兮尔无苦
　　
　　刘彦昺集巻一
　　
　　●钦定四库全书
　　
　　刘彦昺集巻二
　　
　　（明）刘炳 撰　杨维桢 评
　　
　　○五言古诗
　　
　　拟古
　　
　　今人多结势古人多结心结势可趋利结心能断金金坚义亦固利厚害弥深往者不咎昔来者当鉴今
　　
　　得汉彝简周伯寜索香灰
　　
　　古彝多欵识蟠螭汉篆存黄金销土色翆羽蚀雷文绮席流寒月银屏度彩云兰灰能裹寄长唫昼夜分
　　
　　春夕直左掖怀周侍郎
　　
　　晚雨池上晴逶迤淡将夕金茎华月生绮树流云湿窓虚漏声永幔卷炉烟袭忆我同袍人何由共瑶席
　　
　　简孔博士
　　
　　宿雨晓还歇开窓销鬰沈烟光蔼芳树池上鸣幽禽逶迤瞻郡斋窈窕期盍簪孤怀屡百积羣疑思一箴何时聨夜榻春漏委波声
　　
　　评曰仿韦也
　　
　　左掖门朝退呈呉待制诸公
　　
　　谬忝金闺籍聨班趋晚朝逶迤西上门窈窕长安桥残雪带逺树夕阳在山腰不有同袍者畴能慰寂寥
　　
　　张礼部卧疾
　　
　　残雪晚还霁窓虚斜日回故人久卧疾空阶生绿苔儿童谙药裹吏牍委尘埃浮荣每为幻长啸望层台
　　
　　别京邑之东阿
　　
　　前年别乡闾今年出京邑悠悠去江汉杳杳事行役所惧心志违况此风波急乌啼枫树烟雁下芦洲夕回首望长安苍茫寸心失
　　
　　忆园庐
　　
　　种园在东臬草荒瓜蔓长日落秋树凉搴衣独还往时逢野老憩自足田园赏沿溪暝还归古寺烟钟响
　　
　　示宜学绩学甲戌三月题
　　
　　阿爷五十四怜汝纔始生恩育夙夜谨眉目秋水清行如生鹿跳语若流莺鸣常时恣娇顽计日期长成尔祖豪杰姿声闻州郡钦一顾等成败片言能重轻田园亘阡陌兵火成榛荆千顷遗寸波百田纔一塍官租因讼致薄业宁躬耕不辞生理苦所惧徭役并嗟予早失怙慈亲训遗经遭时风尘黑扶日云霄青簪笔侍禁闼通籍居承明衰年遂冉冉薄宦徒营营辞官归故园葺屋依先茔看花眼如雾种竹髪已星贫无金在嚢家有书满籯念汝未强壮立身恐伶仃痛逼骨肉怀感慈肝胆惊男儿在忠孝业学崇勲名题诗冀汝识慰我桑榆情
　　
　　赋清华堂诗
　　
　　皇威戒安逸翰苑游神机天球列东序玉藻罗北扉蜒蜿紫气润璀璨虹光辉奎彩动黄阁文光照彤墀鼓枻洙泗源遵舟伊洛湄梁追昭明辙汉轶东平輗瀛洲浮暖吹银潢演春漪芝蟠五色叶桃发万年枝墨沼鹅羣浴书林燕子飞花阴移鹤仗竹色来鳯仪共沐恩波润咸蒙圣泽滋河清仰文化同轨固盘基
　　
　　听雨堂为安成周氏赋
　　
　　中年迫宦游邈若胡与越悠悠烟树遥杳杳闗河絶况兹风雨夕坐惜鸿雁隔篪埙宁共理孤灯耿还灭懐寳重经济括嚢贵明哲何时对床眠慰此膓内热
　　
　　敬轩诗为王达善赋
　　
　　深巷何窈窕端居掩柴荆素心每无欲寡朴轻浮荣虑静默自守神清淡忘形危坐白日晚踈林微雨晴开窓幽鸟啼满阶芳草青焚香奏丝桐爱此销尘婴孤云野鹤唳絶壑流泉鸣髙怀旷而婉雅音谁复听古人良已久寸心千古情
　　
　　郡斋燕集诗呈徐用中广文诸先生
　　
　　郡斋文墨暇履端集朋曺春意蔼萱草腊痕封栁条牕暄书蠧散帘深炉麝飘嘉园剪新韭芳壶湛清醪青甘浮橄榄紫馥吹蒲萄舒此羇旅况岂夸樽俎豪礼简贵情厚心亲自神交所念萍水逢回首江汉遥何殊瀛洲步未譲淮南招俯仰慰夙慕绸缪幸今朝题诗谢永好芜词惭草茅
　　
　　闻鲁志敏讣音
　　
　　故国犹传箭中原未觧戎遥闻故人死双泪落秋风
　　
　　○五言律诗
　　
　　题吕花园草堂朱雀桥
　　
　　何处销残暑城南茅屋幽晚烟将野色春树带江流爱竹从儿种躭杯与妇谋生涯成老圃不是故时侯
　　
　　郊居杂兴柬陈遂良
　　
　　桃李漫成蹊茅堂习隠栖泉声溪碓急山色野墙低相颔原非燕围腰底用犀不嫌生理拙抱瓮灌吾畦
　　
　　风雨行人少柴门午上扃土花沿砌碧山果坠枝青病眼躭书癖衰颜托酒星经邦方上武寂寞抱遗经
　　
　　题朱涧盘巻
　　
　　遥峯连碧磵茅屋俯青林径晚花粘屐松寒雨润琴酒甘和菊醸诗苦带茶吟却忆文园老归来雪满簮
　　
　　寄子升必昭昆季
　　
　　乌石山头路秋风已送凉野桥苔浸碧云碓稻舂黄扇影摇衣桁书声出草堂惠连无俗事埀钓濯沧浪
　　
　　夜直呈翰林诸友
　　
　　中使传金钥严兵戒紫扉月高旗影直风急漏声微鹊倦惊龙烛萤闲缀鳯帏不眠瞻北斗拜舞敢迟违
　　
　　○六言诗
　　
　　归舟怀善鄯广海未回
　　
　　梅子黄垂雨霁橊花红簇风轻天际归舟何处日暮柴门自扃歌忆杯痕蚁绿鬓怜镜影鸾青心折少年尘梦绛嚢夜照流萤
　　
　　秋夜对月寄汪宗彝
　　
　　宫树凉生绛阙玉阶影转银河曾侍梨园供奉梦魂犹记笙歌
　　
　　抗节誓清瀚海请缨愿系楼兰尘涩腰间白羽犹思射虎南山
　　
　　辩舌曾归白璧酬恩尽散黄金范叔绨袍谁念悲歌自爨瑶琴
　　
　　薄技宁为鸡口雄心每倚鱼肠弊矣布袍双袖御炉犹带天香
　　
　　拜墓发京柬张子鸣表弟
　　
　　蓼莪之诗可读风木之感无邉天涯不堪为客墓傍犹未有田
　　
　　思亲不堪泣涕匡时未有勲名断机之训犹在牵裾之恨几成
　　
　　刘彦昺集巻二
　　
　　●钦定四库全书
　　
　　刘彦昺集卷三
　　
　　（明）刘炳 撰　杨维桢 评
　　
　　○乐府拟题
　　
　　出塞
　　
　　九重颁鳯诏单于入井陉三边征候骑五道出奇兵战云连阵黑烽烟照汉青蛇文弓挂月龙气剑流星酬恩不顾命金印斗来擎
　　
　　评曰又似初唐体格
　　
　　入塞
　　
　　旄头昨夜敛征兵入汉闗将军定勲业壮士悲刀环旗裂雕云画衣穿龙锦团碛月老乡泪风沙销箭瘢闺中谩歌舞今日到长安
　　
　　刘生
　　
　　健儿如马驹堕地便有千里足平生忠与孝拳拳惟佩服烈女不自媒美女原韫椟岂无匡济心四海作霖雨命左与时违长啸还乡里
　　
　　评曰不无自信
　　
　　邯郸行
　　
　　白日下藂台野旷秋风早不闻歌吹声空遗往来道伤心却忆平原君墓上牛羊踏荒草
　　
　　评曰可慨可慨
　　
　　寒夜怨
　　
　　月来愁亦来心怜月去愁应改楼髙月转迟停筝坐倚熏笼待月落却成眠谁知枕冷愁仍在
　　
　　评曰古调
　　
　　同云
　　
　　同云四翳零雨其滂虎啸谷风凤鸣朝阳吕望归周尹挚佐汤仲父齐霸诸葛汉昌气以类感道由义彰功济九有千载之光
　　
　　飞龙篇
　　
　　扶桑戢彩崦嵫匿辉六辔既逸长戈莫挥盛年不重歔当以欷苏秦未遇妻自机百里去家炊扊扅栖栖燕与雀安知鸿鹄悲
　　
　　评曰念岁月之迁功业无成耳
　　
　　玉阶怨
　　
　　风开翡翆帘霜满芙蓉叶欲上象牙床鸳鸯冷还怯
　　
　　独处愁
　　
　　金屋人稀到闲萤去复回揽衣离鳯阁缄思卷鸾台惟有多情月流连入妾怀
　　
　　乌栖曲
　　
　　乌夜啼梧桐树愁梦回肠应苦兰膏张照树光啼乌去夜未央梧桐叶底清露坠一声一滴相思泪
　　
　　评曰语新
　　
　　河中之水歌寄刘子雍程伯羽同赋
　　
　　河之水向东北洛阳女儿好颜色八岁画娥眉九岁自裁衣十岁学识字十一抛梭攀锦机十二刺绣纹十三能赌棊十四弹箜篌十五纔上头鬓偏斜戴金团凤臂弱不胜珠络鞴罗帏睡起伤春瘦画阁妆成对日羞十六妖娆觧歌舞容色比花花不语含愁生怕下阶行三寸春娇云一缕行媒将聘嫁周郎桂柱兰台锦作房比翼镜奁妆玳瑁合欢裙带绣鸳鸯茱萸露湿珊瑚枕苏合香熏翡翠床生憎飞絮催春去不分啼乌怨夜长枝成连理生何幸钗合同心死不忘眼前节物年年度只恐芳华不相顾南陌芙蓉午夜霜东园桃李三春雨君当为妾秉烛游东海为缸糟作丘妾当为君金缕讴春风莫遣人间愁
　　
　　评曰香奁之流
　　
　　乌生同刘子宪赋
　　
　　慈乌知返哺羔羊乃跪乳嗟嗟世人何其愚不爱父与母飞为禽走为兽犹知生所自衣人衣食人食不若禽兽为孟宗泣竹冬笋生王祥求鲤坚氷穿黄香扇枕席陆绩怀橘还郭巨埋子天乃赐之金与宝子路负米遥遥百里不敢难拳拳奉颜色惟恐母不欢陶母能剪髪孟母犹三迁拳拳教子心惟恐子不贤嗟予何敢望古人顿蹋心肝摧生不获尽养死不获尽哀海可竭山可夷终天之痛不可回誓当庐墓复衔土庶几予心千古万万古
　　
　　评曰纯孝可念
　　
　　五杂组
　　
　　五杂组架上衣往复还庭下鸡不获已炊扊扅
　　
　　五杂组云锦裳往复还双鸳鸯不获已守空房
　　
　　五杂组床上裀往复还桥边人不获已行负薪
　　
　　五杂组织翠裾往复还溪中鱼不获已身当垆
　　
　　燕子楼同周伯宁赋
　　
　　寳瑟凝歌绕珠箔流苏结带黄金索翠香红里宿鸳鸯春风人间无此乐杏梁尘暗麝兰篝黛锁眉峯掩画楼残灯枕冷梨云断秋雨人间无此愁
　　
　　评曰再不忍诵
　　
　　桃叶青
　　
　　桃叶青青杏花吐楼头吹笙教鹦鹉红牙象板按梁州金缕衣裳美人舞离情不似月常圆桃叶青青似去年美人不来鹦鹉怨杏花零落画楼前
　　
　　乌夜啼练髙同赋
　　
　　城头乌啼风瑟瑟露滴银床秋月白锦屏金屋醉西施歌长漏短铜壶窄回首繁华散似云姑苏台上鹿成羣今人却忆乌啼月此月还应照后人
　　
　　邕熹
　　
　　圣人务徳蠲烦去苛既舞干羽载奏云和八表雍雍含哺而歌彩霁钩陈景融羲娥昆仑永峙渤海不波
　　
　　评曰古调也
　　
　　来日苦短黄子邕同赋
　　
　　来日苦短去日苦长人生如朝露不如啸歌置酒临髙堂春风不到九泉下盛年一去难再芳老行及之徒悲伤
　　
　　来日苦短去日苦催人生如朝露不如啸歌置酒临髙台旧时歌舞今已矣章华百尺连青苔老行及之徒悲哀
　　
　　惜别词端孝思同赋
　　
　　玳瑁筵前海橊树歌舞翻成离别处花间蔵却珊瑚鞭手挽郎衫怕郎去
　　
　　纎腰娥眉眼如醉惜别含羞枕郎臂鸳鸯枕上哭埀埀一声一滴珍珠泪
　　
　　评曰艳怨
　　
　　东武吟
　　
　　壮年投笔去手提三尺棰戎衣纔至骭短剑光陆离国士每自许独赖相公知解衣衣我寒推食充我饥心怀犬马报未有涓埃施十年在幕府徒将文墨持前星一夜落天地黯无辉功勋都若梦部曲各分违春草门前绿空遗枥马嘶月痕弓上挂云影斾犹埀霸气风云散姓名谁复题落日将军树凄凉过客悲长哀波浩荡不尽泪如丝
　　
　　评曰有托而言义亦可尚
　　
　　明妃曲
　　
　　胭脂马雕鹰旗狐裘蒙茸金络羁白玉作鞭双袖埀手抱琵琶红泪滋黛云半亸颜如玉春娇学得娥眉绿自拟将身宠汉宫谁怜薄命归殊俗穷阴絶漠易悲辛落日哀笳处处闻严霜夜鏁闗头月朔气寒飞碛里云鸿雁蔽天斜作字骆驼连塞动成羣汉家君臣亦良苦却将红粉和边土庙堂肉食列重裀汗简如何照今古妾身分得君王忧万死沙尘心亦休肠断年年边地梦心悬日日汉宫愁百年一身何足道妾容不似花容好汉家三十六宫春倾国倾城更有人君王故杀毛延寿特遣单于贡妾身
　　
　　评曰结句佳
　　
　　刘彦昺集巻三
　　
　　●钦定四库全书
　　
　　刘彦昺集巻四
　　
　　（明）刘炳 撰　杨维桢 评
　　
　　○乐府
　　
　　见月行
　　
　　自怜少小不识月疑是明镜飞上天但看三五二八夜弯弯缺缺仍复圆悲欢离合每对此风雨阴晴经几年壮强已过今老大俯仰婵娟不胜慨也曾对月客长安蹇驴破帽西风残砧声萧条夜向夕剑影错落秋生寒也曾对月秦楼夜春寒珠箔梨花谢金钗扶醉晓催鸡翆被留香暖余麝也曾对月抱遗经灯火绳枢掩草亭虀瓮结氷寒走蠧芸窓露下晚収萤也曾对月榆闗戍百战沙场士争死金疮卧马瘴烟青玉帐盘雕阵云紫也曾对月泊潇湘商贾凄凉野店荒菰米黑沉乌啄雪栁条翠减雁啼霜也曾对月东华道影转金茎阊阖晓玉殿承恩出苑迟琼林侍宴簪花早衰病归来百不成烟蓑雨笠学躬耕壮士寂寞吴牛喘倦翼凋零野鹊惊每惭泛渚袁宏咏那复登楼庾亮情飞盖青园歌已逺乘舟赤壁梦何慿月色不殊人自改捣药惟应兔长在搴衣吊古倍增悲长跪临风献清酹朱颜易去不复来一日一醉能几回昨日少年今日老且须置酒登高台桂花吹香白露下莫惜烂醉黄金罍旧游岂无歌舞地铜驼白骨迷苍苔前人已往今还昔今人宁无后人忆后人复遣后人哀月落银河泻空碧
　　
　　评曰曲折备尽
　　
　　鬼妾行
　　
　　闺中女儿白如雪县官娶作专房妾黄金翠羽绣罗襦枕边誓死心不渝岂意荣华草头露好似青藤倚枯树一朝树倒藤无依埀埀哀哭牵肠肚依稀无复半年春新官到任遣媒人鸳鸯锦帐重还整鸾鳯金钗依旧新洞房更结叮咛语却说新情多胜故自分飞花逐水流为怜娇蝶无莺妬伤心认着主衣裳窓前临镜照新妆青铜欲待销磨尽几度春风几断肠
　　
　　评曰有喻而作
　　
　　双桐生空井
　　
　　井上双梧桐秋风易摇落緑叶堕鸣珰清阴卷重幄纹甃生旅葵银甁响空索疏枝覆乌台交柯临鳯阁美人矜容仪照影伤今昨铅华逐波逝欢赏随年薄行客攀辘轳哀声隔帘箔
　　
　　紫骝马寄朱士
　　
　　正紫骝马雕鞍鞲来汗如赭恨郎骑马过章台醉月眠花寻不来郎若归时将马卖无马寻春郎莫恠
　　
　　金铜仙人辞汉歌周伯寜同赋
　　
　　汉家黄金如土积铸作仙人一千尺缑氏山头晓日红太一祠前露华碧璚浆凝彩剪云凘玉屑无痕浸寒液安期日日候神仙王母朝朝见鳬舄千门万户建明光上苑南山绕栢梁春满甘泉千树绿波涵太液百花香白麟朱雁呈祥瑞寳鼎芝房荐乐章诏遣卫青将骠骑使通司马拜中郎待边亲驻狼居外出塞兵蔵马邑旁龙马锦韀来上谷蒲萄银瓮出西凉李陵台畔西风冷苏武坡前落日荒暮年始下轮台诏思子宫前双泪绕壮志凄凉天下悲巡幸东从海上回封祠无成还碣石长生不复望蓬莱鼎湖龙去秋萧瑟金鳬银雁灯如漆空遗弓箭惨无神青龙使者宫车出万牛如山千里来老涙裂眦铜仙摧前车未改后车辙昔人不尽今人哀伤心秋草茂陵苑又见东风铜雀台
　　
　　评曰深戒穷兵之咎
　　
　　苏小小歌同端孝思赋
　　
　　棠梨花开春日迟绿窓银屏鹦鹉啼玉骢惯识寻芳路手绾同心约郎去
　　
　　上之回
　　
　　上之回紫阙拂曙红云开蛟龙悬旌丽晓日骆驼驾鼓鸣春雷前勾陈后玄武鳯凰来仪百兽舞左黄钺右白旄万国稽首诸侯朝玉帛如山不可计天子之寿四万八千岁
　　
　　行路难
　　
　　奉君五彩鳯凰之绮幄七寳鸳鸯之锦床博山氤氲之水屑金盘沆瀣之琼浆春风无情不相待朱颜绿鬂年年改姑苏台上鼔如雷四时歌舞百花开当年意气今安在鬼火如灯秋似海
　　
　　董娇娆为周郁赋
　　
　　妾家住邯郸少小矜容颜七岁画娥眉十岁埀髻鬟十三刺绣人前坐十五秦筝架上弹红粉楼高临大路自恃芳华立门户鹦鹉春眠芍药阑骄騘晚系垂杨树梅点香奁玉作钿莲移罗韈金为步朝歌暮饮绮罗丛东园桃李鬬春风黛疑栁浅匀朝翠朱讶樱浓洗晓红烛围锦帐宵常曙香蔼雕笼夕未空秋月春花等闲度谁怜窈窕迎新故夜夜虚迷洛浦云朝朝枉结阳台雨带绾同心只自怜枕期连理翻成误眼前相爱岂相知弹指风光节物移只道青春镇长好那知白髪易如丝容颜销歇莺花冷歌舞凄凉鞍马稀昨日樽前双泪落谁似周郎情不薄得配鸳鸯死亦判愿谐鱼水生相托青鸟缄封书莫迟秦楼膓断夜乌啼君卿岂羡东墙约梁氏应同举案齐
　　
　　评曰绮丽绮丽
　　
　　迎春曲
　　
　　燕梁彩飘金鳯喧翠襟小儿双髻悬珊瑚鞭拆金锁掣九地神牛飞上天东郊辘轳鸣紫犊绿芜一片玻璃縠栁眉桃脸红菲菲东园蝴蝶西园飞
　　
　　虞美人词
　　
　　万人剑气真罴虎寳玦鸿门悲亚父阴陵失道岂天亡志轻仁义为降虏凄凉垓下楚歌哀玉碎花飞报危主至今荒冢说虞姬一去繁华名不死君不见玉环香断九泉扃万古沧波流不清
　　
　　刘彦昺集巻四
　　
　　●钦定四库全书
　　
　　刘彦昺集巻五
　　
　　（明）刘炳 撰　杨维桢 评
　　
　　○七言古风
　　
　　经抚河遇雪舟中睡午方起
　　
　　沙溪风寒飞雪狂风大不敢开篷窓蒙头裹被睡过午柁底浪急声舂撞岸上枫林茅屋小新年家家无米粜土灶作炊烟满船灰压湿薪蚯蚓呌山僮不谙途旅艰靴绽衣薄双眉攒艰难末路乃如此富贵有梦真邯郸却忆琼林侍宫膳雪花不入黄金殿酒上朱颜万国春花簮乌帽千官宴锦笺彩笔赐题诗仙仗频移出苑迟衣惹御香罗袖窄马蹄归踏杏花泥
　　
　　吊晋安将军歌
　　
　　茘枝城头花簇簇王孙不归春水绿黄金台前烟草荒伤心独倚青云哭泪洒銮江江倒流楚魂暮咽枫林秋蕉黄醑绿湘竹语岘山石断行人愁信陵门下簪缨会珠履筵前几人在军中击鼓夜不眠珠翠成行鸣剑佩王孙王孙真贵人落笔龙蛇惊鬼神千金散士马蹄尽鐡甲昼卧双麒麟桑柘阴阴连大路野市书声晚当户部曲凄凉白髪稀甘棠犹指将军树玉鳬金雁漆灯残化鹤千年何日还有酒谁浇赵州土碧血化雨苔斑斑王孙王孙不可招仰天击碎青桐瑶寸心何处写哀素江上年年生暮潮
　　
　　评曰可哀
　　
　　承承堂为洪善初题
　　
　　天狗蚀月岁靖康血战于野龙玄黄神鳌夜泣九渊沸翠华日薄寒无光主忧臣辱誓万死直以只手支扶桑燕山六月雪花大节旄零落肌肤伤闗河萧条月色苦秋风扬沙吹雁行子卿归来典属国茂林树老愁云荒至今勋业昭简册大书特书遗典章承承堂前春昼永牙笏金鱼堆满床芝兰玉树竞娟秀陶令松菊凝秋荒盈缸醸酒介眉寿槐阴覆阶萱草长忠宣盛泽实具美宜尔子孙宜尔昌
　　
　　题磨崖碑后
　　
　　锦囊粉黛销尘土香冷春迷山下鬼梨园弟子散如烟六么谁按霓裳谱梧桐萧萧秋雨愁君王归来多白头宫墙瓦落芙蓉苑辇路尘蒙华萼楼牝鸡司晨古之训九龄先识非阿佞渔阳鼙鼓蔽黄埃临洮战血生青磷二十四郡何无人但恨不识颜杲卿国忠既诛林甫死勤王义斾趋咸京唐室安危诚再造汾阳令公国元老万邦归正泰阶平九庙无虞灵寝扫大笔特书昭日星龙蛇剥落莓苔青呜呼浯水泻遗恨父老至今双泪零
　　
　　评曰直是能写
　　
　　题方壶画为斯贞侄赋
　　
　　巨然画与书法同纵笔所至生秋风墨飞元气泻沆瀣青摩斗极连崆峒逺岫平林断还续苔根斜迸山泉緑钓倚丹枫野老矶门埀碧栁幽人屋壶公骑鲸白云乡垄树绿泫烟草黄风流文采今寂寞对画泪痕沾我裳
　　
　　大梁行
　　
　　大梁繁华全盛日宫阙浮天耀桃李魏国山河十万兵信陵宾客三千履上苑春晴花覆阑斗鸡走马事金鞍银烛填街美人过紫盖凌云公子还五侯七贵行人避吐胆倾肝论意气朱亥能移晋鄙兵侯嬴自执夷门辔回首英雄非昔昨辇路人稀秋草迷旧游歌舞今何处落日狐狸当树啼
　　
　　评曰效盛唐者
　　
　　题蔡宗文赵氏谱牒后
　　
　　苔连椒壁云痕湿霓旌无色金仙泣杏花依旧落臙脂梁苑凝烟春草碧相逢彷佛说前朝谱牒香遗古锦幖前代王孙今老矣天潢如髪际云涛
　　
　　汉之季哀故御史余公阙守舒城死节而作
　　
　　汉之季洪流何汤汤赤子为龙蛇蔓于汉于淮割我城邑图不祥天子曰嘻予何以奉宗庙朝羣臣登明堂曰予近臣御史阙咨尔抚师古舒国阃以外尔制之赐尔三百卫士斧与节毋黩民毋究刑茍附而安文武并用礼之经臣阙昧死顿首泣主忧臣辱敢不力御史骑马来万姓泪落喜且悲予我涂炭民汉官威仪今见之东市牵牛羊西市罗酒浆纷纷列道左御史下马相扶将谕以天子圣且爱明见万里外宵旰不遑食兵尔饥尔苦颠沛御史虽愚颇知忠与慈惟尔患难相扶持鼔尔鼓旗尔旗疾则疾徐则徐壮者战守老者居俾尔农桑毋夺时桑青青麦茫茫牛羊走丘墟御史城上行茅屋人家闻读书以心感人心敌至輙败不敢窥城东啼虎豹城西啸熊罴蕲黄攻始退山越什什伍伍来相围裹疮战城南吮血战城北大船小船捍江列嗟城中如流鱼御史奋臂城上呼悲风扬尘沙起白日无光士争死廪无粟士气衰朝食城上草暮煮城下箕疠疫相枕何流离御史斩爱马士卒不忍食日久援不来矢尽兵残益危廹枭骑死野战乌鸢衔肉流尸殭孤城坐殄瘁土山地道不可当御史诚不德握手谢父老尔民多杀伤御史登城北面拜称臣万死无以报陛下阖室竟与城俱亡楚山苍苍楚水洋洋御史之节功烈显彰天之奎璧地之河岳人之纲常千载弗渝日光普光谁能置庙复立社享尔祀尔百世及天下
　　
　　评曰音节古甚足为余公传诵之古意可哀琅然汉魏之音
　　
　　经白将军故第
　　
　　粉墙将暖日依旧栁条新上马台邉路春风无一人画梁暗巢雀绮席委芳尘桃李东园夜余香敛翠嚬
　　
　　评曰可念可怨
　　
　　瞻云堂为淮西李仲良赋
　　
　　生逢兵革离乡邑故家门巷儿时忆垄上苍苔覆墓田城西乔木连寒石每忆年年寒食时轻烟冉冉落花稀坟前斗酒无人酹沙际残碑有字题漠漠长河孤鸟没九泉路杳嗟何及银雁秋沉落木黄金蚕春暝寒泉碧漂泊缁尘几日归故衣线断感春晖终天一掬松楸泪心逐孤云日夜飞
　　
　　评曰孝思之念
　　
　　题吕花园草堂代宋景濂先生作
　　
　　官马乌鞾春踏霜钟声催眠趋玉堂黄金带重觉腰瘦锦袍淋漓宫酒香殿前草诏东风急紫砚光凝墨花湿承恩簪笔立多时华髪萧踈倦无力闻道城南旧草堂景胜林幽引兴长碧连淮甸晴波暖青割钟山晓树凉种栁万条金覆井栽桃千干粉连墙蔷薇压架绡囊缀芍药当轩锦幄张个个麝香眠石径双双翡翆浴蒲塘红残蝶翅翻风静绿暗莺吭啭日忙游丝飞时寒食早车马城南争拜扫夕阳影里卖花声游人半醉眠芳草垆忆黄公酒斾斜灶遗陆羽茶烟袅何时休沐振鸣珂纱帽轻衫试越罗信笔诗成还倦写忆尔当年郭槖駞
　　
　　评曰风致有度
　　
　　寒食客秦淮忆旧
　　
　　去年寒食长途客桃花落尽梨花白今年寒食客秦淮杏花李花无数开东风凋残白羽箭落日独倚黄金台缁尘萧骚吹病目破帽乌靴泥漉漉藜杖东山吊谢安怅望飞云仰天哭凄凉心事更谁怜绿绮可以调丝弦子期已矣伯牙死髙山流水空荒烟王孙不归芳草暮解衣沽酒驱愁去谁言一醉可销愁酒入五肠肝胆露便拟扬帆析木津仍期挂剑扶桑树志士长怀沟壑忧功名百岁等浮沤雨晴浪暖河豚上载酒沧江弄钓舟
　　
　　题夏慱士晋王羲之右军像
　　
　　上东门外胡雏啸万里尘飞洛阳道濳龙东渡晋中兴羣马南浮国重造石城巃嵸昔所都庶事草草嗟良图衣冠简傲礼乐废朝廷放旷君臣踈大令平生最超卓早年门第居台阁内史新除典要枢右军任重参帷幄擅场翰墨出神奇蔡卫锺张早得之昼长燕寝森兵卫日暖鹅羣戱墨池来禽青李囊盛寄裹鲊黄庭醉后题春风三月山阴曲羣彦流觞暎修竹一时簪冕属髙风百年文藻懐芳躅流落斯文慨古今后代宸聪复购寻小字昭陵传玉匣数行定武抵千金忽见画图双眼失采采丰神惊玉立羽扇萧踈晚日晴乌纱彷佛秋尘袭繁华如梦转头非典午山河几落晖唯有鳯凰台上月春风依旧紫箫吹
　　
　　评曰晋人风致
　　
　　墨池谣简钱本初
　　
　　夫书未可易言也鸟迹既兆蝌蚪出焉天雨粟而鬼魅泣河圗出而龙马传八卦画而结绳解三才着而文明宣漆书汗简去古益剥落鲁鱼亥豕读者穷磨研汤铭商彝仿佛欵识在秦封石鼓但见锁纽连六经多舛误去圣逾千年仓颉莫可考史籍何茫然李斯程邈更古制篆里分草如云烟王次仲氏作楷法趋时简易随方圎蔡邕梦神授八法锺梁张李尤精专中间作者不可数太令小令声名絶今古何天经地纬而山峙川融亦玉振金声而龙翔鳯翥草字贵尊严真字贵风度大字贵结宻小字贵寛裕乐毅论太史箴笔力殊正直严严乎忠臣烈士之心告誓文曹娥碑其容何荘敬肃肃乎孝子顺孙之仪孤雁赋逍遥篇兴趣托髙逺出尘拔俗何翩翩洛神赋画像赞姿仪特闲雅恭肃庄矜谁敢犯是皆见义以成文非独擅场而觞滥欧虞禇薛栁与颜方驾并轨何桓桓米蔡苏黄尚妩媚赵松雪公真杰出大书特书勒金石清苦平生非一日昆山春早鳯雏鸣溟渤霜寒海青出前辈落落如晨星慨古闭门芳草生年来此事知者少隠几看云数归鸟庭树迎秋落叶凉墨池经雨苍苔绕钱郎一年相别多过我颜色如春和临池刀笔已豹变满纸墨汁翻鲸波燕子日长休懒惰莫向清风北窓卧有鸟不鸣一鸣惊人有鸟不蜚一蜚冲天后生可畏未可量也一羽云霄期勉旃
　　
　　评曰又是一体
　　
　　予昔与孟思鲁叅戎事于三衢监司宋公幕府及兵溃得间道还乡遂归休之志故歴叙之
　　
　　嗟嗟汉燧昔沉耀横流版荡糜中畿鬼母啼烟赤电走天狗堕地金石飞勤王涕沾臆义斾悬云昭白日剑击风云向夜悲楫誓山河仰天泣君当少年功节殊短衣倒骑生马驹蛮笺草檄墨惨淡寳刀斫血腥模糊奏凯对花歌窈窕量沙卧雪宿■〈毛瞿〉毺运筹制胜常轻敌凭轼降城不顾躯幕泛碧油陈雅乐漏残银烛合兵符孤军转战经千里萧条榆塞尘沙起秦树闗河落日低汉营鼓角西风里婺女妖氛压断墙严滩杀气连重垒羽书援絶斗兵稀古道无人畏蒺■〈艹梨〉霜衔白骨饥乌下秋入金疮败马嘶虞姬帐下将军死公子门前壮士归去国共怜王粲赋望乡同拟杜陵诗壮志无成还故里城西茅屋苔痕紫钩帘听雨更焚香柱笏看云时隠几自信胸澄渤海清寜怜气与嵩华比破浪谁擒北海鳌穿林学射南山雉笑傲行将下泽车经纶懒取圯桥履草荒三径掩衡门旧事相逢不忍论两鬓缁尘销岁月一双腊屐信乾坤湖上雨晴飞落木与子登临散幽独杖藜出郭踏江沙一笑寻僧看修竹
　　
　　评曰激烈悲壮老马长鸣
　　
　　浔阳行
　　
　　江头女墙啼野乌乱石如垒惊涛呼浔阳九派控吴泽匡阜千峯回楚墟当时形胜夸强土连云宫苑旌旗树庾亮楼船赴国仇黥王版籍归英主盛年一去水流东冠盖繁华处处空两岸芦花浸明月满汀烟树鸣秋风古戍何人晚吹笛客船莫向城边系翆袖琵琶梦已寒青衫易洒天涯泪
　　
　　评曰效高适王维者
　　
　　青藜轩为刘子雍赋
　　
　　颇闻天禄青藜杖雍也自是今刘向汉启炎精着五行天符火徳明文象太乙光分五夜深夘金气应三台上草堂人稀清漏长紫薇花开金井凉昭回云汉星辰烂黼黻文章雨露香铿经九节苍虬干叩门絶爱齐眉短桃竹风清豹髓凝葛陂春早龙膏暖银烛无神暮雨凄金莲落艶秋烟满故人文彩笔如椽制作干今轶汉贤万里羽仪调玉烛九重柱石际凌烟
　　
　　秦淮书舍为端孝思赋
　　
　　秦淮水金溶溶羣峯迤■〈辶里〉以走北万壑曲折而朝东盘礴之秀山川所锺金精伏地斗牛烂王气烛夜风云从以之定九鼎制万国鳯台鹊观之壮龙蟠虎踞之雄春风三月城东路紫陌红尘映朱户万树娇花骏马嘶千条弱栁流莺度楚榭春妆玉衬钿秦楼夜宴金摇步鬓堕秋痕晓雾轻眉分晚黛朝云妬洛下谁论杜牧狂临邛不数相如赋故人结屋对江波厌听朝朝玉树歌白苎裁成朝隐几黄庭写罢晚观鹅芸窓太史三冬足日阅牙籖常百轴志笃孙康映雪勤心濳车胤嚢萤读舌卷波涛隘五湖气雄岛峙吞三蜀南金赤箭如圭如璋泰山北斗景星鳯凰有志未可量也期尔万里风云翔
　　
　　评曰公子而文乎
　　
　　江都行
　　
　　芜城繁华天下美处处离宫斗红紫彩女龙舟锦作帆内官鳯苑花裁绮芍药珠帘十二重杨栁御堤三百里鼔车巡幸翠华留夷夏梯航觐冕旒县邑贡真三祝献诸侯称寿万年酬盘游酒色何穷侈宴安鸩毒亡邦祀西苑歌钟午夜游东辽辎重三军死寳成殿上奏鸾栖晋阳城外飞龙起故国伤心非昔时五云宫阙草萋萋东风寂寞雷塘路月暗秋阴鬼火啼
　　
　　评曰唐体
　　
　　寄徐宗周兼柬杨焕文阮宗泰
　　
　　李家池头去年别大风扬沙天欲雪赠我鲤鱼三十腮杨栁穿来带寒血今年八月芝山楼我欲少住君不留蹇驴落日冒秋暑鬂丝汗溢黄尘流近过阮公茅屋底说君沉痾几不起九月十日方离床强健近来差可喜相望片云危石山来往毎嫌消息艰斯文凋谢少知已恨不连墙相往还却忆少年従义日闻鸡不眠追祖逖杀敌风吹寳剑腥打围雪压雕鞍湿诸葛曾怀汉室忧包胥亦有秦庭泣投老相看海岳清夙昔患难同离情归来庐井有桑梓拜扫丘墓除榛荆传家书在晚还读负郭田深春自耕爱君窓前修竹大听雨何时对床卧却扶藜杖过杨兄使酒怕渠时骂坐气畧颇与常人殊天经地轨谈阴符黄冈溪头懒埀钓未央殿前思上书功名定有国士报肝胆好将民瘼苏黄金之台一千尺白日横飞虎生翼吕望八十方致身五十富贵朱买臣时来勲业自有待岂得甘作渔樵人
　　
　　澶州行
　　
　　澶州城头河水浑南城北城如虎蹲当年敌人犯畿甸烽火照夜惊邉尘庙堂大臣惟肉食幸南幸蜀俱身利臣琼歴练老知兵臣凖忠肝陈谠议九闗半夜一鸡鸣大驾南征诏书出虎臣武将争骏奔龙旋豹尾如星屯六军野宿犯霜雪万乘路次昭风云金莭翆支先六辔黄盖城头压妖彗天戈晓渡国威张神箭星驰敌将殪重瞳一顾转乾坤万岁山呼震天地敌人气慑不敢当稽首俯伏称诚惶三邉清寜海波霁四野桑麦纷牛羊至今惟有莱公庙箫鼔年年歌歳康
　　
　　评曰曲尽事实可哀可诵
　　
　　题李陵苏武泣别图
　　
　　臣有千古哀覆水一去难再回臣有三寸舌染丝一黑难再白丈夫瓦裂声名亏汉不我得将安为吞声长途送苏武忠肝惟有青天知烟沙萧条压氷雪心事凄凉泪成血谁怜寃魄老边尘空有丹心瞻汉阙目断闗河夕照迷茂陵烟树草萋萋将身不似云邉雁犹得年年故国归
　　
　　评曰可痛可痛
　　
　　题诸葛武侯庙
　　
　　武侯古庙临江市碑仆苔荒字残废巴西巫峡长父老至今来拜祭木牛泥马将何施君才十倍当曹丕托孤付国寄大事辅不可辅卿为之股肱竭力誓臣节五月渡泸亲出师君臣气义出肝胆千古泪落令人悲江流不尽潮声咽呜呼遗恨三分国沙际空遗八阵图苍梧云暝秋萧瑟
　　
　　评曰节义如生
　　
　　义士歌
　　
　　鄱阳胡公字振祖当元之季以义起兵克复郡治纪功授饶州府判后从官军转战至浮梁与敌相拒粮尽矢絶义不辱愤骂以身死之乡贡蔡渊仲先生为之立传予作歌以表其节义焉至正甲午也
　　
　　昆崘昼裂黄河决京畿地毛白于雪鬼母啼秋天雨鱼武库兵鸣剑飞血黄屋播越烟尘张四海感谢思勤王鄱阳胡公躯七尺义旗塞路寒无光鸢肩火色万里壮虎气电目千夫强城头阵云压鼙鼔酾酒椎牛题露布破金沉船晓更征嚢沙壅水宵还渡万乘千旟骠骑营转战直薄浮梁城孤军粮絶朝飡草间道人稀夜煮氷鐡甲照霜弓影曲寳刀磨月水痕腥旄头芒射前星落恃勇骁腾身不却凄凉马革裹尸归谁复声名写麟阁郡侯纪绩茟如椽父老相传泪泫然三尺荒坟何处是忠臣后代子孙贤
　　
　　评曰义气悲壮可念
　　
　　题昆仑雪晓图
　　
　　自有宇宙便有此山六丁智力惮疏凿一气神秀锺巑岏九龙上蟠日月丽六鳌下镇沧溟寒西母双鳬逺莫至周王八骏遥难攀万仞皑皑太古雪大明中开烂银阙玉京瑶圃恍瀛洲一洗胸中烦恼热自非砥柱障狂澜大地苍生混鱼鳖摩挲此图双眼开令我胷次生崔嵬安如盘石奠四海长歌万里天风来
　　
　　荆州护卫指挥陈公伯英鞍马之暇焚香吟诗高怀雅量令人起敬赋诗承教
　　
　　将军少年英气豪学剑论兵谈六韬龟纹璅甲紫丝辔虎皮鞍韀红锦袍三尺雕刀两斛力八岁龙驹双佩刀不愤旄头如火赤从驾南征破蛮陌鸿雁啼霜瘴月昏骆驼载雪狼烟湿羽檄流星烽火连搴旗誓欲静三边衔枚榆塞金疮苦洗箭沙泉战血膻栁营日落鸣笳鼔玉帐筹边月当午酒压蒲萄壮士歌花挿真珠美人舞奏凯归来拜玉墀天恩颁宴画楼西汉家未数萧曹业麟阁丹青姓字题
　　
　　栖碧轩为陈指挥赋
　　
　　琐窓斜隔红尘道芳草满帘晴不扫阶前马踏落花泥栁外莺啼春色好罗袍犀带紫金鱼壁上瑶琴床上书云卷城头春雨过一庭修竹读阴符
　　
　　云湖渔乐图为陈茂叔赋
　　
　　船头书百册船尾酒百壶懒骑桃花马濯缨云水湖手携珊瑚竿不挂朱虎符壮心卷笠泽浩气凌东呉寒食春风三月暮暖涨桃花香簇簇弱水三千锦浪红禹门九万晴涛绿身被紫团宫锦袍灵槎不厌银河遥丝纶埀虹八百丈坐弄明月吹鸾箫罡风泠泠挽双袖手扪箕尾闻云璈醉来晞髪支机石鼓枻天津钓六鳌
　　
　　栖霞轩为王文质赋
　　
　　丹霞烂兮五色光昭回云汉成文章朝逐神龙共寥廓暮随威鳯同翱翔丹霞炫兮醸春酒阶下萱花对晴昼紫箫清瑟间齐讴衣彩髙堂献眉寿人生此乐真良图奉亲报国多清娱眼中富贵自有待身退功成逰五湖倒骑青鸾过玄圃池上碧桃花满路搴衣笑拍洪厓肩醉看沧海珊瑚树
　　
　　宿黄州城下怀苏仙
　　
　　五云宫阙芙蓉苑烛衬金莲赐宫宴翰林风月紫薇花锦袍犀带黄金砚一朝迁谪来黄州满头风雪寒飕飕蹇驴破帽秃双鬓儿啼妻怒声啾啾瓶无储粟家四壁斗酒谁换乌貂裘饥肠一字不堪煮清苦占断人间秋独倚竹楼题短句酒入五肠肝胆露自揎布袖卷天风绕壁龙蛇起烟雾九重忽报天恩来寒谷得暖阳春回黄封御宴赐颜色贺客门迎车马排朱轮皁盖五花诰赤霄白日登蓬莱人生得失有如此覆手为云翻手雨我因登眺抚江城歴歴东坡旧逰处临髙吊古不胜悲落日沧波白鸟飞金马玉堂天上梦茶烟禅榻鬓如丝
　　
　　过南湖觜
　　
　　城头开船北风起帆轻直过南湖觜上水欢呼下水嗟龙王庙前准烧纸小妇攀罾杨柳矶淮盐换得鳜鱼肥沽来新酒不成醉卧听邻船歌竹枝
　　
　　宿浔阳
　　
　　浔阳城头秋雁啼霜寒木落红霏霏孤舟晚泊日当酉缆系石桥杨栁矶庾楼基废迷烟树犹记楼船争战处草店萧条野客沽女墙依旧官军戍逝水滔滔送落晖繁华云变不胜题当年司马青衫泪翆袖琵琶梦已非
　　
　　求陆伯瞻作懒云荘图
　　
　　老米已矣房山逝江海丹青少奇秘故人胸次出神奇写法谁能识天趣倒飜墨汁金蟾蜍珊瑚翡翠相萦纡逺树浮青气黯淡遥山迭翠烟模糊洞庭八月波如镜一片玻瓈三万顷白苹香老雁啼霜九点苍梧落秋影烦君为写懒云荘树根络石苔连墙丹崖深处三间屋坐弄紫箫书满床
　　
　　送丁兼善还荆州
　　
　　大邦维襄国门户轸翼经躔分野次西带巴樊控楚墟东连呉会跨淮泗凌云宫阙丽中天府下英豪总世贤宾客那能朱履宴簮缨未数玳瑁筵行旌枉顾溪头屋潇洒襟期慰幽独蓝田日暖出奇姿紫畹琼兰蔼清馥交情絶爱眼中稀慷慨霏谈不忍违只恐王程军务速青云荆树马騑騑
　　
　　送春诗
　　
　　珊瑚钩搭黄金索杨花香雪穿珠箔彩云蟠翠绣麒麟宫衣初试罗衫薄雉扇班移午漏迟麝煤浮砚墨淋漓笔扫粉笺龙影动殿头新赋送春诗
　　
　　刘彦昺集巻五
　　
　　●钦定四库全书
　　
　　刘彦昺集巻六
　　
　　（明）刘炳 撰　杨维桢 评
　　
　　○七言律诗
　　
　　七夕宿天堂寺
　　
　　西风吹梦宿僧堂谁遣黄金布地装万叶宝灯秋弄影九重珠塔夜浮光天连象阙星辰湿云护龙宫雨露凉门外三车何必问大千身色两俱忘
　　
　　逰丹青阁
　　
　　桥南杨栁乱成行出郭寻僧到上方城拱烟霞开锦绣山围松竹奏笙簧半帘晚翠环溪阁一枕秋云护石床安得逺公同净业白莲池上挹天香
　　
　　寄武夷隐者金复婴
　　
　　习隐名山四十年羊裘鹤氅鹿皮冠云中杵臼闻鸡犬月下笙箫引凤鸾霞气湿衣晨采药虹光穿树夜烧丹姓名渐觉无人识种得胡麻秖自餐
　　
　　丁夘立春简蔡宗文昆季
　　
　　玉管吹葭已应灰字题春帖手斜裁震司木徳三阳泰律协条风一气回鸾辂忆陪趋御苑燕钗曾赐出宫醅文园多病归田早鬓影东风看野梅
　　
　　青楼曲刘子雍胡伯清程伯羽同赋
　　
　　画阑落尽绛桃花依旧寻芳小径斜鬓黛压钗金有晕臂酥凝钏玉无瑕三千弱水波清浅十二巫云树碧遮郎马不来春已暮泪痕香断湿琵琶
　　
　　绣剩鸳鸯午睡长体娇无力浴兰汤生憎寳镜鸾成匹死恨银筝雁作行舞罢柘枝低拜月歌残桃叶懒添香愁来自学秦宫女帘底吹笙引凤凰
　　
　　楚腰纎细引纒头秋怯珠帘半卷钩云恋阳台双作梦月生湘浦独成愁鸾梭折齿花粘髓螺粉添眉栁带羞雁过碧天书帛断误教人倚小红楼
　　
　　寒锁妆台粉怯匀步金莲小不生尘径迷花雨莺莺月枕压梨云燕燕春衾剰半床闲翡翠钗分一股劈麒麟玉梅好似郎颜色只见东风不见人
　　
　　简戴彦硕
　　
　　故人结得草堂低老圃连城近市西碧注砚池荷叶露红沾屐齿杏花泥书悬牛角朝畊地饭饲鱼苗晚灌畦只恐长安云路近马蹄催梦听朝鸡
　　
　　寄徐指挥
　　
　　报国功成鬓欲苍承恩分节下南荒剑磨鲸海遗腥血马渡龙沙带战疮颁宴晓沾仙掌露赐衣春带御炉香信陵门下今谁在万里云霄一羽翔
　　
　　呈西平侯沐都督西征
　　
　　西域慿陵久不宾诏书五道出将军龙光烛剑销边祲虎炁扬旌压阵云周庙昔闻方叔颂汉廷今见贰师勲春风三月莺花禁归骑笙歌奏凯闻
　　
　　和都督冯公韵
　　
　　凤城宫阙倚苍山虎卫旌旗拂画阑辇路霜清梅破腊御沟波暖栁欺寒青云每愧班超笔华髪应惭贡禹冠未信壮怀浑寂寞锦衣鞍马出长安
　　
　　旅中除夕简刘子宪助教张左司
　　
　　麝煤凝鸭锁窓虚虎卫严城禁漏疎乡梦牵情千里逺客愁随腊一年除酒痕醸暖春连瓮梅粉吹香晚近厨自写桃符烧短烛壮怀那厌食无鱼
　　
　　元日早朝呈翰林诸公
　　
　　禁城晓箭漏犹频仙掌微茫曙色分虎卫鸣鞭瞻紫极鸾舆迎驾拥红云宫帘日转旌旗合天仗风飘剑佩闻班次螭头簮笔近绯袍因惹御炉熏
　　
　　早春呈吴待制
　　
　　上林春早陌尘香紫禁觚棱射日光新緑御河摇栁黛小红宫树试桃妆山连晓气蟠龙虎台枕东风忆鳯凰心折故园幽兴独寻僧看竹过邻墙
　　
　　春寒寄魏居敬
　　
　　上苑春寒花信迟东风不放镇帷犀栁塘沙冷回鸳梦草阁梁深落燕泥苔蚀井楣蜗触角篝连香灺麝凝脐典衣剰欲销尘鬂暖日城南信杖藜
　　
　　寄许永明公冕昆季得夫先生
　　
　　少年曾共请长缨云压旄头剑气腥诸葛有心扶汉室包胥无泪哭秦廷九鳌夜徙龙沙黑八骏秋迷鸟道青一别闗河俱白首断肠烟树满长汀
　　
　　寄贾文彬巡检
　　
　　故人为别动经春野渡维舟送夕曛银烛照窓秋聴雨角弓悬壁晚看云山城旗影中流见草阁书声隔岸闻江汉茫茫多旧识犹能俎豆说将军
　　
　　文楼早朝柬程邦民诸公
　　
　　紫禁觚棱曙色微五更三点听朝鸡门开凤阙鸣鞭肃驾备鸾舆簇仗齐玉座衮衣银烛烂金罂汤饵翠帘低小臣簪笔还朝晚路绕芙蓉小苑西
　　
　　与子升弟观捕鱼
　　
　　栁条风脆已梳黄潮落溪毛石露梁帆脚压霜寒杀网柁牙移月夜鸣榔载车有猎曾占渭鼔枻无歌岂濯湘义得锦鳞长尺半邻翁新酒正吹香
　　
　　呈西平侯沐公
　　
　　股肱竭力定皇都开国功成与众殊玉带朱缨持虎节翠支金钺护龙车秦闗柱石风云会汉室山河日月扶惭愧腐儒无补报得从门下曳长裾
　　
　　简陈彦友陈伯谐陈伯纯陈遂良
　　
　　飞舄长弓紫气髙驱驰王事寸心劳乌桓月黑迷犀甲雁塞云黄接虎韬禁漏尚闻金琐闼御香犹惹锦罗袍刘郎老矣归来晚花落山中旧种桃
　　
　　寄徐彦亨有怀操公琬先生
　　
　　故家文藻独遗芳乔木阴阴覆短墙草压山营迷虎旅楼遗宸翰秘龙章芸翻蠧影书帷静竹暎鹅羣墨沼香访戴真成风致在梦怀风雨旧连床
　　
　　天马秋髙压楚墟碧溪晴树晚萦纡书声连屋闻弦诵山色当窓列画图治县已闻蝗避去觧官曾有犊留无百年耆旧多零落白髪相看愧故吾
　　
　　悼亡呈敬义叔
　　
　　寂寞凝尘落暗帘绮牕秋锁月纎纎红销莲粉双遗韈绿委菱香半掩奁弦断鸾筝胶拟续针闲凤绣吐还粘最怜稚子黄昏候拜罢灵前短烛添
　　
　　庆张子明新居
　　
　　华屋新成曙色开苍烟乔木带萦回朱阑暖护宜男草彩服香浮阿母杯梅瓣粉飘催腊转栁条青袅送春来羡君尽得溪山胜不爱云台爱酒台
　　
　　赋牡丹柬刘子雍昆季并呈黄景昻程伯羽
　　
　　魏紫姚黄压画阑名园三月雨初干舞回金屋迎飞燕宴罢瑶台侍彩鸾锦里独怜池馆在清樽能共子孙看行云易逐东风散莫惜狂歌烂漫欢
　　
　　徐叔度黄子初王仲愚同宿徐彦辅斋次韵
　　
　　草堂不厌客过临清暑销尘带石林溪静白鸥晴泛影树幽黄鸟晚留音绮牕分榻帘阴转银烛移樽漏滴深向秀不堪邻笛感墓亭秋思易伤心
　　
　　寄表弟朱永容永实昆弟
　　
　　渭阳河畔画楼西红粉阑干栁树齐窓底折花骑竹马街头笼草斗山鸡银屏褥隠鸳鸯并绮户香凝翡翠栖回首繁华成旧梦对床今雨不堪题
　　
　　拜文公朱紫阳祠堂呈江惟中朱士正苏明逺
　　
　　奎壁埀光间气锺仪刑一代属成功泗沂道重尊天下濓洛源分出建中僻壌鱼虫沾化墨中原麟凤仰遗风沧洲寂寞斯文弊泪洒秋烟野殿空
　　
　　过芜城怀古寄程伯羽刘子雍胡伯清
　　
　　珠帘十里琼花月惟见荒城背夕曛潮落■〈干阝〉沟迷废垒树连瓜步带残云雄文犹记陈琳檄故苑空遗炀帝坟书剑昔曾趋幕府白头应愧鲍参军
　　
　　淮安怀古
　　
　　淮阴城北水连空汉将真成一梦中古庙卧苔蜗触角故坛迷草鹿生茸要君固有封齐贵赤族当存定楚功漂母孤坟何处是欲将苹藻荐西风
　　
　　鄂城怀古
　　
　　黄鹤矶头鹦鹉洲星分轸翼据江流周瑜楼橹风云冷庾亮旌旗草树秋折戟战余潮蚀鐡量沙饷絶夜呼筹赋诗横槊今何在残月啼乌故垒愁
　　
　　长安怀古
　　
　　西躔东洛建皇都四海梯航称贡输楚霸恃强窥寳鼎越裳遵化锡軿车铜驼卧棘侵羌种野鹿衘花叛嬖奴玉辇金舆俱寂寞离离禾黍感丘墟
　　
　　襄阳怀古
　　
　　东连呉会接南荆西引岷峨鸟道青波涨潭溪曾跃马台荒郢树忆呼鹰鹿门龎老遗残径岘首羊公有故城零落断碑风景异至今父老涕纵横
　　
　　梁园怀古
　　
　　紫炁红光甲马营逶迤汴水绕神京侯嬴曾执夷门辔朱亥能移晋鄙兵公子宴春珠结履道君朝斗玉吹笙銮舆一去繁华改秋雨荒畿磷火生
　　
　　秣陵怀古
　　
　　凤凰台倚镇淮东六代江山指顾中晋邸黄旗曾渡马金陵王气已飞龙桥通朱雀连丹阙巷绕乌衣接紫宫王谢堂前双燕子落花寒食又东风
　　
　　锦城怀古
　　
　　炎火中微建大旗王师频出剑闗西乌蛮地控南云险白帝城髙北斗齐霸业三分扶汉室雄才十倍胜曹丕神州未复英雄死八阵图成国祚移
　　
　　钱塘怀古
　　
　　云开天目界勾陈五卫旌旗拱紫宸甲马压潮知北运珠龙沉海失南巡乘鸾王母迷青鸟飞虎将军卧石麟肠断苏堤堤上栁年年春色翠华新
　　
　　燕城怀古
　　
　　广寒宫殿玉为楼万岁鳌峰压九州岛畨国边僧青鼠帽天魔宫女彩龙舟钩陈苍阙山南拱太液红桥海北流唯有泸沟沟上月年年鸿雁不胜秋
　　
　　姑苏怀古
　　
　　城枕姑苏笠泽西埀虹桥接草烟迷阖闾老墓腾金虎西子残池失水犀抉目树荒羣鹿走捧心台废乱鸦啼馆娃香径歌游处响屧廊空落燕泥
　　
　　咸阳怀古
　　
　　势踞崤函百二雄阿房楼阁镇当中坑儒硎谷灰纔黑系颈咸阳火已红蛇断血腥空大泽龙成寳气纪新丰秦功汉业今何处落日沉西渭水东
　　
　　冬至日蒙赐饮膳赋诗
　　
　　律回葭管已生阳气转洪钧万国昌五色云霞呈凤彩九重日月见龙章官厨分膳羔凝腊宫使颁壶酪泛香病骨龙钟沾雨露野人无地报恩光
　　
　　除夕柬丁继善
　　
　　荆门树色雪初干客舍年华腊又残衰朽每蒙明主念旅栖多赖故人安篝痕凝翠香煤暖窓影摇红蜡炬寒自喜明年春信早莺花泽国趂归鞍
　　
　　早朝承恩殿
　　
　　钧天仙乐奏咸韶三十六竿吹紫箫阊阖晓开黄道转蓬莱春近玉宸髙銮舆仗簇纡龙尾宫扇班齐引凤毛自庆腐儒头总白御香犹惹旧罗袍
　　
　　灯夕
　　
　　鬓影东风春雪晴又从元夕客江陵轻寒帘幙家家酒明月笙箫处处灯云拥鳌山金络索天连凤阙翠觚棱琼林歌舞花成阵宴赐黄柑忆昔曾
　　
　　题王粲楼
　　
　　汉燧沦辉鼎未分英雄无地托芳邻中原紫气争龙虎大野玄阴閟凤麟地控乌蛮通楚泽城连白帝接荆门登临不尽闗河壮醉倚阑干笔有神
　　
　　娥皇庙
　　
　　南狩軿车六辔摧娥皇遗庙俨江隈绣蟠日月双龙冕翠嵌云霞九鳯钗眉黯苍梧迷径袜泪封斑竹鎻妆台祗怜父老犹存敬伏腊称臣拨篆灰
　　
　　关帝庙
　　
　　不愤炎灵国步迍忠肝义胆整乾坤紫髯犹带风云色赤骥曾蒙战伐尘一剑三分存社稷寸心万死托君臣气凌华夏曹瞒走遗庙空山荐楚苹
　　
　　鄱城发舟上荆门
　　
　　霜清系船杨栁汀酌酒鼔枻将南征鲁叟乘桴欲浮海学士扬袂曾登瀛白髪弹冠亦竒节金门献书惟寸诚玉府牙籖三万轴摩娑老眼慰平生
　　
　　官果
　　
　　每蒙明主念微臣官果频颁品味新勅遣翆罂分紫署恩传玉食下丹宸蜜脾甘沁蔷薇露骆乳香浮茉莉春头白文园多病在愧无词赋气凌云
　　
　　赐衣
　　
　　十日江城雪拥门宫衣颁赐念微臣天机织处经纶宻雪锦裁成黼黻新宠被光荣沾雨露暖回衰朽感阳春祗惭蒲栁桑榆景犬马丹心敢后尘
　　
　　刘彦昺集巻六
　　
　　●钦定四库全书
　　
　　刘彦昺集巻七
　　
　　（明）刘炳 撰　杨维桢 评
　　
　　○七言絶句
　　
　　题叶楚庭醉渔巻简彭敬宗刘子原子载子明
　　
　　落尽荼■〈艹縻〉草覆裀二分流水一分尘小车都载鹅黄酒苏小坟前醉过春
　　
　　渴眠篷底口涎流曲蘖为池糟作丘便向五湖乘浪死墓题应得醉乡侯
　　
　　京口中秋
　　
　　归棹前年酒满缸牵衣稚子慰离肠却怜月色连秋色依旧他乡忆故乡
　　
　　奉天门进膳
　　
　　江上风髙未授衣金沟杨栁得秋迟不因宫宴糕糜粥客里重阳总不知
　　
　　出龙湾之东阿
　　
　　行李萧条出凤城乡闾渐逺不胜情客舟今夜寒桥泊肠断江流作雨声
　　
　　京城元夕
　　
　　五年无路扫梧楸梦里闗山只泪流谁送寒灯到先垄异乡明月故乡愁
　　
　　泊瓜州怀旧寄顾利宾王又新隐居
　　
　　潮声月色满江船回首春风十六年忆得石桥杨栁巷珠帘银烛听歌眠
　　
　　京城题家书后示善鄯诸侄时玉珊自西河归
　　
　　莫遣春泥污短鞾莫将鹅鸭恼邻家窓前好种芭蕉树写字题诗寄阿爷
　　
　　虎牢雁门通马邑酒泉黑水接流沙怜尔西行一万里且喜除夕得还家
　　
　　别时纎手牵衣送想见了鬟似漆光莫向堂前恼阿母海榴窓下绣鸳鸯
　　
　　短褐欺寒双鬓迷当门新筑野墙低何时傍竹结茅屋与尔长吟乌夜啼
　　
　　经露筋祠
　　
　　珠湖烟雨散晴晖帆落风轻短棹迟春草断垣斜日里行人犹说露筋祠
　　
　　望丹阳郭经杨子桥
　　
　　杨子桥邉杨栁新青帘斜照送行人明日扬州看花去祗怜不似旧时春
　　
　　暖风晴日丹阳郭处处东风是旧游记得杏花寒食紫箫红袖宿江楼
　　
　　题舅氏亭简朱原立陈遂良陈原辅
　　
　　渭阳池馆花如雾曲曲阑干面面池记得少年遮妓饮至今杨栁学腰肢
　　
　　同周伯宁连榻剧谈悲歌有感
　　
　　醉来抜剑斫珊瑚懒向侯门更曳裾夜半闻鸡眠不着草堂秋雨读阴符
　　
　　漂零书剑愧无成日夜秋风白髪生倘得黄金三万两肯将筹策譲陈平
　　
　　东湖忆旧简刘子雍胡伯清汪宗彝
　　
　　萧家巷口花如雾红粉阑干酒斾斜记得少年曾系马如今无树可啼鸦
　　
　　离怀寄汪宗彝杨孟瑄魏居敬
　　
　　绿树啼鸦春又归雨晴山径溅香泥杨花不似离情薄犹趂东风逐马蹄
　　
　　埀埀江雨作春波江上行人晚唱歌莫遣青灯照衣袂酒痕不似泪痕多
　　
　　墓草寄斯贞侄
　　
　　江上飞花处处新春山啼鸟似呼人可怜爱酒无虚日忘却刘伶墓草青
　　
　　送黄彦美还会稽彦美常从故侯买里古思以兵守越后雪仇报恩一时称诵
　　
　　君去应须到会稽故侯墓上草离离信陵门下三千客零落东风更有谁
　　
　　少年宾客东南盛金错龙泉手自提今日萧萧鞍马里五更趋府候晨鸡
　　
　　暮春写懐四絶
　　
　　晴雪飞绵栁树斜雨余紫陌净无沙春衫日日骑官马两袖东风看落花
　　
　　宫筵题就送春诗簮笔承恩出殿迟病目涂鸦不成字粉笺香墨惜乌丝
　　
　　扬州书记鬓苍苍每向春归欲断肠剩欲典衣酤酒饮风流无复少年狂
　　
　　青梅煮酒蕨芽肥倦客懐家入梦思想得故园风景好一庭香雪落荼■〈艹縻〉
　　
　　刘彦昺集巻七
　　
　　●钦定四库全书
　　
　　刘彦昺集巻八
　　
　　（明）刘炳 撰　杨维桢 评
　　
　　○南词
　　
　　虞美人（重游三山感旧）
　　
　　信陵门下簮缨客寂寞头多白重来无复旧交游上马台边烟草不胜秋　风流云散繁华去犹指将军树长歌何处吊荒丘衰泪凄凉不尽与江流
　　
　　又（汴梁怀古）
　　
　　春风芳草梁园路玉辇今何处香销珠翠旧妆楼惟有臙脂井畔水东流　伤心太液池头月清影圎还缺万年枝上野花开肠断年年不见翠华来
　　
　　忆秦娥（送别）
　　
　　溪头栁青青折赠行人手行人手最伤心处西风重九阳闗　一曲长亭酒停鞭欲去仍回首仍回首少年离别老来依旧
　　
　　满庭芳（寿许得夫先生）
　　
　　白露横空金风荐爽银河凉阴西流长庚一点文彩照南洲悬弧当年壮志过庭训鈆椠灯篝青云梦黄槐丹桂东井刼灰浮钩　陈迷太液紫驼蒙雪玉马嘶秋怅黍离之感多少闲愁短褐归来老砚生涯旧茅屋沧洲蟠桃熟朱颜鹤髪绿酒满金瓯
　　
　　又（杨焕文赴召还）
　　
　　象阙星辰凤台春色觚棱仙掌金茎琼林侍宴天语记叮咛日近龙颜开霁红云拥雉扇鸾停金沟暖万年宫树时听晓莺声　赐归优诏许剑悬蛟影箭委雕翎对寒食飞花流水柴荆自笑投林倦鸟繁华梦谁问功名溪山好船头载酒醉里钓丝轻
　　
　　念奴娇（寄徐指挥）
　　
　　中天日丽转洪钩紫鳯黄龙呈瑞附翼攀鳞登庆会谁是晚成之器击楫中流闻鸡而起多少澄清志斗牛南射寒光炯炯埀地　报道玉塞秋髙虎皮雕羽箭西征辽水铭勒燕然头欲白壮矣风云英气他日归来堂开绿野富贵功名遂故园松菊邻翁醸酒同醉
　　
　　水龙吟（己巳端午）
　　
　　海榴庭院初长日梅羽弄阴弄霁惊心莭序艾枝悬緑菖蒲浮碧衣赐香罗忆陪宫宴御炉烟细愧相如多病归来鬂痕如缕　往事风流莫记黯江山旧逰凝睇湘波吊雪楚峰凄黛荆云愁垒鱼腹沉寃众人皆醉一樽谁酹独登临词客兴亡多恨洒青衫泪
　　
　　又（题御沟红叶）
　　
　　御沟暖透温泉栁浑不觉西风早红叶飞来珠帘搭处始知秋老信步瑶阶雁沙香褪韈罗娇小谩宫袖微揎玉纎轻拾胭脂湿露华清晓　宝砚香熏煤麝拭霜毫龙蛇萦绕芳题锦字翠嚬红怨帯真连草天上人间为慿流水春心多少谩殷勤寄去无情有恨彩云青鸟
　　
　　卜算子（春晚）
　　
　　帘幙楝花寒啼鴂催春去芳草天涯绿渐迷烟树无重数　老骥蝢长缨犹忆云霄路流水孤村独掩门白日东风暮
　　
　　浪淘沙（寒食）
　　
　　野径土墙斜桃李桑麻纸钱飞处乱啼鸦祭余携酒去寒食野人家　苑树忆天涯遗恨琵琶铜駞衰草卧龙沙汉寝唐陵无麦饭暮雨梨花
　　
　　又（惜春）
　　
　　年少为花愁珠箔青楼竹西歌吹古扬州翠袖舞低杨栁月醉倒还留　投老忆狂逰往事都休繁华如梦水东流飞絮落花春去也白了人头
　　
　　满江红（寄水北山人徐宗周）
　　
　　水北幽居抱柴门一溪寒玉山万迭青林当户白云连谷乳燕落红春又晚桑麻三径多松菊喜新晴布谷又催畊秧分绿　床头酒何时熟谋诸妇明朝漉谩黄鸡炊黍共邀邻曲旧梦风云销侠气繁华看破知荣辱泛扁舟钓罢晚归来书还读
　　
　　醉蓬莱
　　
　　正清秋绛阙华盖天髙金风销暑海霁鲸波喜瑞流虹渚黄道星辰紫微云气拥蓬莱深处万国衣冠四夷玉帛两阶干羽　雉扇初开嫔妃鱼贯九奏箫韶凤凰咸舞内使传宣记叮咛天语喜溢龙颜大地丰登九衢甘雨
　　
　　水调歌头（禁城春闱元夕）
　　
　　凤苑东风早栁眼已催春御沟氷泮微绿宿雨浥芳尘燕子归来时候寒勒小桃未放初试薄罗新九市闹弦管万户庆灯辰　对鳌山驰寳马竞朱轮绮罗丛中香蔼争道漏声频台榭花阴如昼巷陌月华如海心事翠眉颦举酒强歌笑独忆去年人
　　
　　凤凰台上忆吹箫（丁已中秋感旧）
　　
　　银汉无声澹云笼月汀烟落木萧萧怅西风万里江上停桡玉砌雕阑何处霓裳曲凤管鸾箫休重问伤心往事都付寒潮　河桥当年惜别翠雁湿啼痕敛袵魂销感新愁磊磈有酒难浇行径红兰香歇低颦念暮暮朝朝银屏悄定应晚妆宫黛慵描
　　
　　木兰花慢（辛酉九日）
　　
　　写长空一雁又景物是重阳甚雨暍东篱数株青蕋未放秋香搘笻倦登髙处掩柴门衰栁映横塘日暮江声滚滚西风鬓影苍苍　当年歌舞翠红乡一曲杜韦娘曾击碎珊瑚玉人扶醉银烛成行回头已成陈迹早归来茅屋石田荒谩把清樽遣兴都非少日踈狂
　　
　　春草碧（芜城怀古）
　　
　　平山堂下东风何处海棠春琼花月桥上十里珠帘金钗翠袖歌声彻醉倒玉人扶银灯揭　莫问旧日江山几多离别却忆锦帆游迷宫阙回首故苑繁华豪气五陵都销灭断栁锁寒烟潮声咽
　　
　　壶中天幔
　　
　　年少踈狂儗晞髪扶桑濯缨旸谷北适幽燕东通越争道中原逐鹿抗节登车悲歌倚剑太华青如粟闻鸡中夜秦庭曾有人哭　谁忆万里闗山尘凝箭羽慷慨嗟髀肉白髪青衫归故里多少泥涂之辱却羡渊明休官彭泽三径连松菊迎门稚子残书老砚茅屋
　　
　　忆秦娥（旧春）
　　
　　刘彦昺集巻八
　　
　　●钦定四库全书
　　
　　刘彦昺集巻九
　　
　　（明）刘炳 撰　杨维桢 评
　　
　　○杂文
　　
　　三才合徳说
　　
　　尧舜受禅民之幸也圣人之大公中庸之道也经也汤武放伐民之幸也圣人之不幸时中之道也权也守经行权待时而动顺天应人奉天时也故圣人与天地合德
　　
　　殷之三子说
　　
　　微子去之不亦知乎箕子为之奴不亦仁乎比干谏而死不亦勇乎三子者不同道其心一也一者何也曰仁也君子亦仁而已矣何必同
　　
　　圣人无私说
　　
　　武王访于箕子箕子乃陈洪范九畴夫武玉革命之君也箕子亡国之臣也可谓不共戴天矣然则武王箕子之心何以哉曰武王之访以道也箕子之陈亦以道也皆圣人之大公非一己之私也
　　
　　君子居易说
　　
　　君子之穷也耕莘钓渭若将终身焉其达也相汤武而行放伐焉穷亦是人也达亦是人也濳龙飞龙随时隐见故君子藏器于身待时而动子思曰君子居易以俟命
　　
　　回也德说
　　
　　旭日之光先照髙山圣人之教先成上士故颜子得孔子为之依归如时雨之化焉其次则成徳达材答问私淑艾者益下而益逺各因其材而笃焉故孔子曰中人以上可以语上也
　　
　　上下相成说
　　
　　周武克商而夷齐采薇光武中兴而子陵埀钓宋祖受禅而渊眀遁迹建隆践祚而希夷髙卧彼四君者能成五子之节此五子者能成四君之义孟子曰故将大有为之君必有所不召之臣其斯之谓乎
　　
　　取人以身说
　　
　　汉之股肱秦时草野之人也唐之将相隋代弃捐之徒也元之辅弼金室遗逸之士也自古创业之君莫不取材于前代故人材应运而兴易曰云从龙风从虎圣人作而万物覩诚哉是言也后代驱人材以资敌国至于国亡而不悟焉哀哉
　　
　　圣贤行道说
　　
　　或曰皋夔稷契唐虞之贤佐也尧有天下四臣与舜比肩而事尧舜受尧禅四臣与禹比肩而事舜王者之佐莫贤于伊尹五就桀五就汤霸者之佐管夷吾百里奚其尤也管夷吾释幽囚而相桓公桓公以霸孔子称之百里奚去虞而虞亡入秦而秦霸孟子许之王者之师莫尊于孔子孟子孔子歴应诸侯之聘孟子游齐梁之国后代人臣重守节则彼皆非耶迂叟曰圣人以行道济时为心然亦未尝苟合也故出处去就惟义所在以守节而议之者岂足以知其心哉孔子曰君子之于天下也无适也无莫也义之与比是也
　　
　　智愚同徳说
　　
　　人心如巨烛然之于有生之初圣愚所同也可以照华屋可以照茅屋无加也无损也然圣人之烛明并乎日月常人之烛乍明而乍灭呜呼世之人能不灭其烛者几何人哉韩子曰欲知学之力贤愚同一初
　　
　　勉学铭
　　
　　维士也学而不勉何以立身勉而不笃莫由致用以藏以修毋怠毋躁恐筋力之就衰悼岁月之不早前而非者已往而莫追后而来者或庶几乎其有造惟尔某为丈夫者果如此而生如此而老耶故铭兹座隅尔其勉诸永终是保
　　
　　告先圣文
　　
　　维大明洪武岁次甲子五月戊戌朔越五日壬寅后学某等敢昭告于先圣大成至圣文宣王之灵曰猗欤圣道师表万代泰山黄河之流峙景星庆云之昭丽嘉禾芝草之祯祥麟凤龟龙之奇异仰之瞻之是则是式髙莫可企深莫可际嗟嗟子衿总角趋庭以训以谟钦诵遗经早失所怙中罹甲兵驽钝偷惰内省如焚驱驰岁故年往志存齿髪日悴穷庐悲呻幸守丘墓桑梓是邻追忆旧习讲学有宾涓兹令节旨酒蘩苹恭率诸生明荐载陈庶假灵威启我后人洋洋在上虔申告文
　　
　　闗西义隐传
　　
　　关西义隐者杨姓焕文字也其先代为太尉震之后由关西迁汴再迁江左复官于鄱故至今家焉公生而精伟读书尚气义至正壬辰四方蠭起兵蔓于鄱公倡义旅保闾闬民赖以安焉或劝其乗时树功业则俛首不答洪武之初乡里有剧寇马某匿山谷剽刼为民害官捕之久不获下令购重赏有能致者给之公因缉其踪纠有胆勇者数辈往觇其巢冦觉鼔其党舞戟出拒公婴其锋三战却之遂逐北冦蹶生缚之械送有司上功幕府以前赏给却而不受议奏爵其劳公辞谢曰特为民除其蠧耳岂希利禄耶竟拂衣而归同郡刘某往拜之曰兹不共戴天之雠微公之计不能殄也献白金为寿公笑曰官赏且不受宁受私谢乎为士者固当除残去暴况在交游之雠不与同国乎饮酒三日而别时议多之会朝廷有旨凡民年髙有德者入觐计议公在行中廷见条治安十余事上之不报遂告病归乡先时尝涉海适辽觇边域形胜阨塞及得敌人虚实之情因慨然曰边务多有可建者为丈夫者安能坐受敌人之诡伪乎将图上方畧或劝之曰计若遂恐公筋力非少壮之任矣幸审之乃抚膺叹曰计诚晚矣景在桑榆矣遂絶口不复言毎良辰暇日登髙指顾山川见长云飞鸟之势感刘豫州髀里肉生之叹因以杖击石长啸而歌曰老骥伏枥志在千里烈士暮年壮心不已此曹孟德之诗也耶乃与水北山人徐某究五纬河洛之书以耕钓自将终焉呜呼士生于世盖将有为公能不以富贵利达动其心能为人所难能亦其发于天性之至有足以启人心厉衰俗者矣可使其义不着白于世耶故为着闗西义隐传俾来者将有征焉
　　
　　乌石山人传
　　
　　乌石山人刘姓子升字也世居鄱阳义城之东父字积仁乐隐不仕以诗礼自尚为故族也山人性冲默寡欲不妄言笑好读书修已以为乐处宗族以义交朋友以信故人多爱之有司尝以孝悌力田荐婴疾不应或劝之仕答曰岂不闻四皓之歌乎与其富贵而诎人宁贫贱而肆志耳马少游曰人生但取衣食纔足乘下泽车乡里称善人斯可矣诚窃慕之宅邉有山山石皆黝色若漆可爱嘉木踈茂石磴平峭可登可坐暇日与知己者或携酒宴逰击石临眺浩歌以寓怀东睇九华列屏空翠如饰可以招飞仙而凌八极也西望则彭蠡如练一碧万顷沧波西流浩浩无际想夫楼橹如林旌旗蔽空风云霸气于今安在哉但见夕阳西倾白鸟孤没江山如昨风帆出入于烟波野树之外吊古怀今宁不有感耶而为之歌曰维山之苍苍兮黝石齿齿登髙遐眺兮一碧无际宇宙恍惚兮滔滔逝波人生寓形兮百岁几何一气聚散兮阴阳之化倐忽委弃兮如阅传舍仰视俯育兮惟善之修失身辱先兮不孝之尤先哲所惧兮薄氷是戒富贵利达兮何事求外先人旧庐兮以蔽风雨维桑与梓兮必恭敬止寒泉涓涓兮风木之悲苹藻致洁兮愿言永思全生全归兮先圣之训克保首领兮盖棺事定梦幻泡影兮白驹之隙达人忘虑兮乐天俟命白云可招兮凉风西来抚膺长啸兮悠悠我怀歌已闻者曰此达士之词也斯人也心际物表富贵其能羁乎山人性嗜山水之趣故自号乌石山人赞者曰余读乌石山人传观其乐天自信夫轩冕岂能动其心哉抑列御冦之俦欤洪武乙丑八月
　　
　　师古斋记
　　
　　神农后稷氏以耕稼教民为食今之人亦善耕稼无他师于古也公输氏善宫室舟车今之人亦善宫室舟车无他师于古也白圭陶朱氏善居货今之人亦善居货无他师于古也农工商贾杂艺皆能师于古以成其名而况于士君子者乎周公孔子颜孟其道则仁义孝弟忠信其艺则礼乐射御书数信之于古传之于今皆士君子之所当师鄱阳章方太氏以壮年明敏之姿好学不倦以师古扁其斋而属记焉予闻而嘉之或曰生乎今之时而欲师于古何也予曰不然古即今今即古也今人视前人为古后人视今人又为古矣曲礼曰人其父生师教之孔子曰三人行必有我师焉故孔子尝师老聃孟子师孔子之孙子思扬子曰务学不如务求师孟子曰夫道若大路然岂难知哉人病不求耳子归而求之有余师是则圣贤皆师于古而况于今人乎夫天之所以与人者岂有古今之异哉惟人学与不学耳其它若异端虚无权谋医巫卜筮相命皆百工之一技耳又不若农工商贾有禆于时也乌足以当师古哉今方太果能修其身以周公孔子颜孟之学为业他日致诸事业立身行道埀范后代岂小补哉岂非师于古而用于今乎若循其名而失其实非予之望也方太其勉之
　　
　　古趣轩记
　　
　　鄱城之东湖澄数顷烟波钓艇往来摇宕有沙鸟芰荷之景而芝山直其北岚光云影幽林空翆有杖藜携酒之胜盖因山川清趣之气所锺往往有俊秀之士出乎其间焉胡伯清氏以茂年好学予尝过其古趣轩左图右史商彝汉刻古今人名画杂陈几席客至则焚香鼔琴咏诗煮茗终日不厌或曰古趣可嘉矣未见古人焉伯清矍然曰孰为古人犹可见耶吁尧舜禹汤文武周公孔子颜孟其古人也其人逺矣其书存焉在书则典谟政事之治有疏通知逺之教焉在诗则雅颂情性之正有温柔敦厚之教焉在易则爻象阴阳之变有洁净精微之教焉在春秋则治乱赏罚之义有属辞比事之教焉在礼记则礼乐人伦之本有扶导防范之教焉读其书行其道犹见古人也孔子曰好学近乎智力行近乎仁知耻近乎勇知斯三者则知所以修身矣博学之审问之慎思之明辨之笃行之可不学乎今伯清有读书之姿有读书之时有读书之地诚能自勖则他日措诸事业济世泽民着功勲以显亲埀后其可量耶岂止于山川登览胜槩而已哉故为记于轩之壁以验他日之所至焉
　　
　　懒云庄记
　　
　　鄱无无居士扁其庄曰懒云客有过而问曰居士以五尺之躯强艾之年孤鹤其清长松其秀出论如倾湖处剧若转丸政当孜孜惴惴分阴是惜运甓而居考徳问道以待明时之需子尝直黄扉簪螭头之笔应列宿宰百里之政未足为盛徳事也昔申公乘蒲轮之召吕望膺后车之载以居士之年犹为未也噫嘻客非知我者夫懒也者怠惰金石慵癖胶漆栖迟偃仰纵逸自便或曲肱枕琴或箕踞泉石跣足乎林下坦腹乎北窓以傲以游匪痴匪戆不检不饰弗矜弗夸处已失恭接物少庄狼藉图史阘茸冠履淋漓笔砚颠倒裳衣起居无时外形骸而放浪者尔夫云也者非烟非雾非霞非霭阴阳之聚山川之气絪缊上礴五色为庆三色为矞祥光为景瑞彩为卿起石出岫抱日浮天仪如凤鸾如芝如盖乘风从龙作为霖雨泽大地而利苍生者也予兹投老丘壑病目无所为自念少失所怙无学问功业以少见于世出不能挟太阿之精饮河洛之马拥盾寒旗鼓行万里清邉锋扫妖彗以匡社稷康济生民居不能溯洙泗之源缉邹鲁之绪读六经百子之书立言埀训于后代顾乃如此而生如此而老耶岁月迈矣髪种种矣文采无所发越矣时时抱膝长歌短吟聊以抒胸中之磊落耳客乃瞿然而起曰懒云懒云侣孤鹤而栖长松乎霖九土而利万物乎变化有象巻舒随时有其体必有其用矣居士合掌面壁趺坐笑而不答
　　
　　吊余忠愍公祭文
　　
　　维大明洪武岁次已未正月八日大都督掌记文林郎鄱阳刘某恭承公务道经浔阳弭莭舒浦结佩灊峤敬吊故元夏国忠愍余公之墓夫过汾阳而仰令公驻大梁而怀夷门义之所著心之所感也虽音容冺絶而英声令徳昭若日月仰瞻墓道苟慕义强仁者孰不兴起特以瓣香絮酒致祭于先生焉呜呼辞曰疾风草劲版荡臣忠繄元之季横流四冲秦失其鹿素灵夜哭大厦之倾支匪一木维公鹰扬拯其颓纲义同田横忠轶睢阳阖室捐躯与城俱亡大星堕地苌弘之碧昭若云汉烈于金石古舒之濵断碑嶙峋隧草黯翠夜台垒云仰兹令德载瞻载式揽悲兰皋屑泪松砌呜呼哀哉
　　
　　○附
　　
　　故府君刘公墓志铭　　翰林待制李灿撰
　　
　　公姓刘讳明字衮明居鄱阳义城之东家世簪缨为望族公生而挺茂好读书以恭譲温和处已与人交际喜色溢于颜面人无不敬从之元季壬辰海■〈宀禹〉尘沸蕲兵枝延于鄱烧香以为信礼佛以结社绛帻赭弁民欲趋之公曰此特緑林之徒耳乌合剽掠宜谨避之遂激乡闾以义勇保境人获康靖焉官军东来公为向导克复郡邑总兵官萨木丹巴勒平章屡以银碗宫段赏赐有差运粮间道转战邻邑志在澄乱以匡济扵时焉流遇戎马亲犯矢石录功授浮梁州判官从征信阳俄以疾疠及病笃戒诸子曰先人敝庐足以避风雨郭外之田足以具飦粥读书为善清白传家足以立身无辱于不义也所恨者残虏未灭不能尽忠于国耳竟以病终时论惜其志焉公以甲辰年正月生于至正甲午三月殁祖字季父得新娶陈氏子字积人女颜贞媳朱氏孙子升必昭桂华葬于里之乌石山亥山已向实至正甲午冬十月也为之铭曰
　　
　　天狼昼茫义旌奋张衅鼔椎牛楫击胆尝视虏如仇孤忠未偿胡罹于灾天道匪常义城之东梧楸苍苍马鬛泫露魄湮声扬气为虹霓上延奎光过者仰止瞻兹铭章
　　
　　刘府君墓碣　　夏谷忠愍公余阙撰
　　
　　元至元戊寅八月十六日鄱阳刘君殁既葬而天下兵乱不克立碣墓左今海宇晏夷冢子昺始刻铭以昭厥志君讳斗凤字友梧母李梦凤翥北斗间而生故名君踈髯伟度倜傥负竒气尝攻举子业屡试不利监郡马公某举茂材部使者王公都中贤之复交荐授集庆句容校官既而慨然曰大丈夫坐庙堂佐天子出号令以保艾庶民不然仗节出万里外气慑夷狄耳奈何栖栖服章逢乡井耶遂絶江渡淮遡河济过齐鲁之郊遨逰燕赵间周回秦汉故都南还吴楚登髙酌酒吊古豪杰遗迹发为歌诗皆磊落魁奇当时虞文靖公集揭文安公奚斯礼部郎中吴公师道咸交君爱其才雄赡争言于中书擢应奉翰林文字未上而卒年三十二以卒之年十月五日葬鄱阳义城东潘超之原遗诗若干巻毁于兵父讳环岫字杰夫两浙盐运提举大父安朝宋国子生君家世簪缨光奕史牒宋赠检校太尉中书令左仆射封颍川王浩八世祖也君克继诗书有志弗获显庸惜哉配朱氏生昺昱燮三男子昱燮亦夭昺复业儒文声动搢绅间铭曰
　　
　　猗凤鸟昧灵兆寿曷少气则浩跖而老颜而夭匪天道兮
　　
　　鄱阳刘节妇朱氏墓碣铭　　翰林学士荣禄大夫宋濓撰
　　
　　鄱阳尧山有节妇曰朱夫人讳则中性颖茂知留意诗书年十五归同里句容儒学教谕刘君斗凤字友梧归十八年生三子昺煜燮及一女旭贞而刘君亡夫人之年甫三十二又二十四年乃终得寿五十六夫人自刘君殁悉屏脂泽弗御曰我未亡人也焉用尔为事姑李氏甚至仆人媵女凡数百指夫人晨起坐堂上命之曰尔为某事汝为其事晚各会其成无敢爽期者至于中馈纫缝之职夫人日相亲虽劳不辞闾井有来谒者必饮食之若贤士大夫则留浃旬弗之厌行必又有所赆窭人或有斗升之籴司廪者慵于启钥难之夫人骂曰彼方悬腹待炊尔可若是怠耶遇岁歉及大雨雪必散粟赈其乏虽蔬材之细亦多寡分给于众族姻之间有构谗言而弗靖者夫人每具食调解乃已尤切于训子尝语之曰汝父积书数千巻而不效他人置美田宅者欲尔等知学也尔等不学我将焚其书故内外亲若尊者同列者卑幼者皆贤夫人之行无异言岁壬辰夫人家毁于兵昺提义旅随大将上饶燮已死于疠童御散尽旭贞亦适浮梁张子鸣氏未几又为仇家所害夫人间闗出万死独抱昺子玉珊往依张使玉珊衣垢敝服杂荛儿牧竖中卒有急令窜山泽夫人以身先之每抚其顶泣曰我一家兵祸极矣汝父存亡未可知刘氏一宗若髪悬不坠者赖汝在耳奈何虎豹又窥伺未已耶鬼神若有知得持汝以见汝父我含笑入地矣言讫衣袂尽湿后八年昺从间道归见夫人相与抱持哭絶而复苏夫人指玉珊曰吾所以不死者有此故尔见者皆洒涕昺因迎养新安复迁之浮梁竟以疾卒张舍实某年某月四日也塟于发京乡之史源昺以文学政事向用于时予辱与之交自状夫人羣行持以诣予拜且泣曰吾母以节自持皦如出日不幸遭离乱以死死又无以暴白于后世不孝莫大焉傥先生怜而俾之铭庶几可不朽者予不敢辞铭曰
　　
　　夫人之节石坚玉贞何不享有诸福而忧患是婴彼宰物者孰尸其平然而德厚流光如筮斯征短虽一日长或千龄则夫人之不死者愈逺而愈名史源之山封若斧形评骘驯行太史勒铭后数百载尚知为鄱阳节妇之茔
　　
　　故处士鄱阳刘公墓志铭　　奉议大夫延平路总管兼管内劝农防御使安成周洪撰
　　
　　公讳由孙字杰夫号环岫姓刘氏家鄱阳之义城八世祖某唐兵部尚书为时名卿葬弋阳之旗鼔山里人祠于社其子孙蕃衍居上饶之葛原鄱之清塘乐平之刘坊屡有闻人而义城为特盛大父讳朝英宋国子上舍父讳瑞甫有隐德公生而魁岸长好倜傥之画以宋季不仕元氏既下江南郡县更代徭役特烦里豪黠囚并缘吞蚀闾左弗支往往荡析公慨然曰吾独不能安辑吾里中耶乃往谒令请自受事事无巨细必核其底即便于公私亟趋以赴有不可者恳恳以白上下利之而视公为举措事以易集费乃大减权横不得舞其诈而罢人滋息矣乃共推公为巨人长者而爱之若父母县有疑狱亦资公为直由是诤讼有不之县庭而析于公之一言俗以丕变素多良畴储谷数万斛凶岁则减价出谷而贷贫者食或不能庚因贳之弗较凡溪壑之病涉者悉为桥道以济人尤便之平居以抑奸辅媺抚良善为心未及施于政而没有识悼焉公生某年某月某日卒某年某月某日葬于里之张家山孺人李氏有懿行姑程氏年踰九十事之极敬爱而睦于姻族数具楮衾草履及棺槥以给贫乏人谓公之教盖刑于家矣子三人长友竹能鼔琴好书而善青鸟之术次友梅集图史喜宾客而乐花竹之翫次友梧从乡先生月湾吴公学举子业部使者王都中荐为德兴县教谕未几翰林虞文靖公揭文安公引为应奉未行而殁有诗一集孙男十一人营爆光灿燧炯炳辉煜勲燮炳字彦昺友梧之子亦以能诗游搢绅间距其大父之殁余三十年而复求予铭是将大其家者也乃悉着之系以铭曰
　　
　　源之浚其流长繄昔鼻祖盛有唐身教从孰强御流亡四集居者吁我庾盈孰阻艰贾商以通羸者飡德之形庇于迩宜炽厥后复其始维乃孙袭诗礼请铭幽墟列兹诔
　　
　　泽存堂记　　同郡许瑶撰
　　
　　覩羮墙而见尧观河洛而思禹盖圣徳元功着于宇宙泽在人心久而不冺歴千万岁犹一日也况生之膝下覆育之恩如天罔极劬劳之念敢一日而忘哉故礼记之言曰父殁而不能读父之书手泽存焉耳母殁而杯桊不能饮焉口泽之气存焉耳鄱阳义城刘氏为郡着姓元至正之季彦昺刘君以义旅从军于浙见时政日乖其志莫遂迨龙飞江左以献书言事受知于上擢官清要辅政藩阃出宰百里两考而归以病告老林下构堂故址取礼记之意而扁以泽存着思亲也呜呼兵革以来故家文献牙籖锦帙皆为灰烬而刘氏能存之君复能守之顾諟在前必恭敬止岂特春雨霜露而兴怵惕凄怆之思其气发扬于上而动昭明莙蒿之虑终身之慕宁或少替其与羮墙之见河洛之思同符合辙岂不可尚也耶孟子曰君子之泽五世而斩岂其然乎故祭义曰致爱则存致悫则着人子之思其亲也思其居处思其笑语思其志意思其所乐思其所嗜况以其手泽之存者乎宜乎其不忍忘也诗曰永言孝思孝思维则刘氏贤予孙登斯堂者必有所观感而兴起于无穷也故为记于堂之左方焉
　　
　　春雨轩记
　　
　　春雨轩鄱阳刘君彦昺之所作也春雨之濡人之所均被也而刘君独取以名其轩何哉维君之母夫人朱当盛年丧其所天能保其家业以不废其教诸子使之有成贞节之着凛如氷霜夫何十年之间丧乱荐罹而备歴乎艰险然迄能令其遗孙以绍其先业刘氏之不坠繄夫人之力是赖而今不幸不可作矣君方以文章向用于时宦游金陵去乡土日益逺以为生不及致锺釡之养死又不能效昔人之庐墓思亲之念盖无时而或忘方春之始雨露既濡君子履之孰无怵惕之思思之不可见矣故即夫所履者以名其居然则身之所履者虽众人所均被而心之所思者则固君之所独知而人莫或知之者矣记曰致敬则存致悫则着敬悫者即其心之思而着存其犹身之所履乎虽然君之居于斯也食息梦寐如或见其亲油然孝思曾不与时而变迁秋霜冬日无非足以致其思也岂特有感于春而然乎夫人之墓君既请铭于太史宋公以予辱有斯文一日之雅复俾为文以记斯轩呜呼仁人孝子之思其亲推其亲亦曷有纪极也哉乌阳王袆记
　　
　　刘彦昺集巻九
　　
　　●刘彦昺集后序
　　
　　右春雨轩诗集一编诸体大备为诗若干首鄱阳刘彦昺先生之所作也先生以卓越之才际文明之运急英隽之交职典籖草戎檄觧铜墨以归休乎田里故其发于吟咏若是其富有也盖尝论之温柔敦厚诗之教焉迨夫世变相乘与辞偕极要必有正始之意使人得于唱叹然后为可贵哉离骚而后汉魏之五言是矣晋代以还嵇阮絶出而陶公为至宋齐之世雕镂益工而兴寄弥简梁陈逮隋风骨耗矣唐之兴也雅道几复王杨卢骆之徒出而陈子昻为至有若李翰林杜工部其得于天分者若殊然皆义存风雅气摩屈宋体裁汉魏趣挹陶阮词该累叶才括数公故卓然为诗家准的若元次山储光羲王孟髙岑崔颢常建之俦悉盛唐之选也大歴已还名家辈出有若韦栁之髙婉邃雅温李之瑰玮浓缛李义山之雄丽许用晦之精切皆伟然而自抜整辔徐驱而方驾者之所驰骛规规然意恐役贤者也先生乃约数子之长成一家言以隮夫盛唐之阃奥其哀余忠宣之类则又逼夫汉魏矣盖其言与事称有不期然而然者宜夫延誉于大方髙踏乎一时脍炙乎文人之口洪武戊寅先生以为词源之沛夫江汉而云梦之足观逰也挟其所辑以来大蒙赏激虽骏骨之市燕照乗之寳魏连城之归赵不足方也先生之幸会可谓厚矣遂锲梓以传则先生之精莹将遂不朽而膏馥于后人者博哉庸敢摭其崖畧蔽以管窥编诸末简以备后序云尔是岁二月晦日汝南周象初述
　　
　

