西塍集 宋 宋伯仁


　　钦定四库全书

　　集部四

　　西塍集

　　别集类三

　　宋

　　提要

　　（臣）等谨案西塍集一巻宋宋伯仁撰伯仁字噐之湖州人嘉熈时为盐运司属官其集一名雪岩吟草乃嘉熈戊戌己亥两岁所作因寓居杭州之西马塍故以西塍为名厉鹗宋诗纪事乃分雪岩马塍为二集又误西字为马字均为失实陈起作江湖小集曽収入伯仁诗检勘多与此本相同疑即江湖集中析出别行者刘克庄后村千家诗载伯仁秋晩一絶云西风吹破黑貂裘多少江山惜倦游红叶已霜天欲鴈緑蓑初雨客吟秋其格调较为清拔而集中固未之及知其全集尚不止此也伯仁所与交往者如髙九万孙季蕃诸人皆宋季江湖游客故其诗品亦与之相臣仿颇少酝藉之致特流传既久姑録存之以备一家焉

　　乾隆四十四年七月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　西塍集

　　（宋）宋伯仁 撰

　　○嘉熈戊戌家马塍稿

　　四十

　　役役人间世齐头四十年读书虽未已作事亦徒然宦业蕉中鹿生涯叶底蝉愿逢时务好一榻醉时眠

　　寓目

　　暖风轻拨绣帘开放入双双紫燕来燕子似于人有旧细衔花片落妆台
　　昼锦逢春渐渐长博山添爇半匙香梅花一片娇无力自趂晴风过粉墙

　　久雨

　　暗数春来雨曽无两日晴树连山莫辨桥与水俱平闭户惟便懒逢人且问耕海棠花落尽顦悴几流莺

　　访髙菊磵

　　可惜呉中不见君短篷空载一溪云知君已到孤山下日日梅花酒半醺

　　张监税新居

　　为爱溪头只两家也来随分作生涯依山筑屋先栽栁买地为园旋种花聊把功名循世态只慿诗酒度年华与梅一夜论心事石鼎茶干月未斜

　　寻孙花翁

　　东风吹雨湿西湖未许苏堤酒剩酤试把花翁问花讯不知花似去年无

　　春雪不止

　　春来雪意愈迟留又学飞绵过小楼暖逐东风虽易化猛如前月未容休莺花消息孤诗课蚕麦生涯累客愁莫道逺人多冻杀王师亦有在边头

　　无事

　　日日溪头看好山尘嚣无一可相关梅花未必能如我花谢花开未得闲

　　访林可山

　　可山无日不吟诗我欲论诗未有期几□孤山明月下手援梅蕋立多时

　　简施芸隠

　　雪后东风作峭寒客懐零乱客眉攒杭州虽近西湖月宁似湖州把钓竿

　　丁家村

　　不满十来家门闾半似柴日烘兰入鼻风掠草侵鞋土酒融春兴行歌放客懐何须髙买屋一一近天街

　　再会夏石芝

　　自与君相别骎骎已数年一缄书不寄千里梦徒然雨店花新长风棂月几圆岭梅无恙否愁满鬓丝边

　　旧同官张法曹

　　熬波同看楚天秋多少艰难说未休今日□依湖栁住梦中犹怕踏边头

　　雪后

　　暖地难为雪春天易得晴落梅狂客意啼鸟故园声愁乐从他事湖山寄此生愿将身与世浑似栁梢轻

　　纸鹞

　　弄假如真舞碧空吹嘘全在一丝风唯惭尺五天将近犹在儿童掌握中

　　湖上新晴

　　湖边膏雨弄晴时桃杏争红锦一机杨栁也如新及第向人争舞緑罗衣

　　晩春溪行【回文】

　　青山数里一溪横片片花边舞燕轻耕遍水田新雨足晴天晩色栁风清

　　闷甚

　　酴醿开已残窓户尚轻寒徃事多成拙清尊强自寛对妻怜病乆顾影易心酸更展渊明集从头仔细看

　　雨中

　　终日翻盆雨池亭晩更凉对琴思古意酾酒惜韶光緑涨便鸥懒花残笑蝶忙髙田皆可插好与报君王

　　妙智庵

　　结屋古山颠源流未有年便非真隐者且喜得安然石洞云同卧茶铛客对煎我来聊小憩诗满夕阳天

　　嘲不识字

　　难字逢人问村中一小儿璋麞宁易辨亥豕似堪疑卤莽【莽字音畆】元非莽【草莽莽字母党切宿莽莽字音母】耕犁【十二齐犂字耕田噐音黎】别是犁【六脂犁字牛驳文良脂切】识丁何足道煮字不充饥

　　村学究

　　八九顽童一草庐土朱勤点七言书晩听学长吹樵笛国子先生殆不如

　　读林可山西湖衣钵

　　梅花花下月黄昏独自行歌掩竹门只为梅花全属我不知和靖有仍孙

　　寄楼云卧

　　云卧西湖又几年吟鞍多在酒垆边定知今古皆春梦不把功名作宿縁芳草满汀山带雨黄梅落地水连天相逢未说江南事且问何时理钓舡

　　村姑

　　翠鬟双妥未梳头纺纬车边坐欲羞几度采桑归较晩阿娘疑有落花愁
　　底事蹉跎二八年嫁时装着未周旋年年织得新丝绢又被家翁作税钱

　　○嘉熈戊戌夏复游海陵稿

　　简呉荆溪

　　薄宦从来错宁容着意求自惭千里梦空作一畨愁笑我人如昨知心雨未休荆溪清彻底愿泊钓鱼舟

　　学馆闲题

　　据见定时俱是足苦思量处便成痴请君打退闲烦恼啜粥烹茶细和诗

　　荅林巡检惠诗

　　客乆情懐恶逢人懒说诗不堪秋到后将近燕来时欹枕皆归梦同心只旧知渊明篱下菊谁伴傲霜枝

　　秋花

　　鳯儿花杂雁来红更有鸡冠弄紫■〈茸毛〉可笑倚阑人醉后只将青眼看芙蓉

　　早秋【回文】

　　秋天一饷晩风凉笑语人传早稻香楼上醉时帘半巻愁添客鬓两苍苍

　　别友人【集唐人句】

　　菊花村晩鴈来天【僧朋来】同徃兰舟未十年【许浑】今日送君须尽醉【贾至】离人独上洞庭船【李频】

　　对菊

　　少有惺惺得到头此心何苦懒方収五湖烟雨常如昔一捻功名自不由世事莫将真个看客程难作旧时留人间岂欠渊明□见着黄花便合羞

　　累字戏作解愁吟简旧同寮

　　愁知不空白头心事惊秋归兴满沧洲貂蝉虽出兠鍪功名有愧黒貂裘夷齐与盗跖总荒邱无非蘧蘧栩栩梦庄周空教笑倒江上烟雨汀鸥一琴一剑一童一鹤一茶瓯自不须苦苦髙卧元龙百尺楼着眼看翻云覆雨处豪杰总成羞牙旗金甲蹇驴破帽穷通一任前修五湖千万顷明月则尽可棹歌横钓舟

　　苏州有感

　　秋意满姑苏扁舟忆五湖铃声边报急帆影客心孤野港青如染遥山淡欲无英雄应念我时事满银须

　　棋

　　乱鸦飞鹭势纵横对面机心岂易萌一着错时都是错宁无冷眼看输嬴

　　水边闻雁【偶集四灵句】

　　芦花新有雁【徐灵晖】四面水连天【徐灵渊】清浄非人世【赵灵秀】吾诗咏不全【翁灵舒】

　　嘲醉者

　　李白日斟三百盏醉时宁记脱朝靴一千八十万杯酒百岁消磨未是多

　　村

　　又是江南割稻天家家儿女笑相牵芙蓉占断清溪水独许渔人醉舣船

　　离维扬

　　不为鲈鱼忆故乡只縁心事近重阳鬓丝添得三分白空被黄花笑一场

　　维扬万花园【赵制使经理】

　　细栁营基锁緑苔万花新种小亭台芙蓉喜见江南客故向西风一夜开

　　雨中逺望

　　山匝浓云水匝天秋容黯淡荻花边潇湘八景谁収去留下波心小钓船

　　劝僧还乡【六言】

　　世事无过尔尔禅心只好休休江上数峯如削西风不碍归舟

　　舟中九日

　　巴得重阳未到家短篷根底忆黄花乌纱不为西风舞空与同舟说孟嘉

　　○嘉熈戊戌已亥马塍稿

　　安居

　　穷通岂在苦劳神且作安居懒散人买地种花多种竹煮茶邀客也邀邻求名岂识书三上得兴无过醉一巡喜得满■〈差〉収芋栗杜陵应不笑全贫

　　有感

　　窓户清清半掩门小儿揩泪立黄昏几多心事无人问独有梅花月半痕

　　听琴

　　静夜听鸣琴秋风动幽谷何为锺子期千古无人续

　　楮先生

　　先生邂逅龙亭日多少云仍满世间千古典谟文独记九流毫髪事相关代庖阿堵名尤重制甲防边职未闲只与道人为鹤帐始能清梦绕湖山

　　岁旦【己亥嘉熈三年】

　　居闲无贺客早起只如常桃板随人换梅花隔岁香春风回笑语云气卜丰穰栢酒何劳劝心平寿自长

　　五老【儒将农渔女】

　　壮年期佐汉中兴岂谓蟠螭睡不醒可惜满床廷对稿白头翻録道家经【老儒】
　　髀肉丰腴鬓■〈髟上火下〉疎将军健饭待何如七擒不了中原事羞读君王问劳书【老将】
　　齿髪俱无背已驼雨耕摩破几青蓑髙皇庆寿推恩诏暗读全文忘不多【老农】
　　短髪衰髯一棹船白头波浪几掀天儿孙各占芦花住网得鲈鱼即酒钱【老渔】
　　着破箱中欲嫁衣翠颦何止只忧葵春来偷摘斑斑髪泪湿菱花只自知【老女】

　　逺访友人不遇留集句小絶

　　寒食花枝插满头【范成大】长亭掻首晩悠悠【郑毅夫】灞陵老子无人识【王竒】别是天涯一段愁【陆游】

　　寄征夫

　　待君君未归寄书书不去寄书书可去有意殊难语深夜弹琵琶思君在何处知君在何处不禁春事已阑珊东风吹起杨花絮东风吹落杨花絮

　　客楼戏集唐人句

　　门掩杨花一夜风【杜牧之】自怜羇客尚飘蓬【李山甫】不堪吟罢东回首【僧朋来】鸟傍岩花戏晩红【杜荀鹤】

　　赠僧了性

　　虽然年纪小胸次已江湖贝叶连宵看梅花一様癯记诗诚敢许戒酒恐应无好向苏堤上行行搯数珠

　　醉中登楼

　　明主何尝弃浩然杯中有物且随縁倚楼心事谁消遣一点飞禽落钓舡

　　嘲燕

　　年来乳燕亦堪羞不学杨花得自由飞过几家门户去直须寻见最髙楼

　　瓶梅

　　南枝斜插右军持瘦影参差落砚池莫道人家窓户暖等闲忘却陇头时

　　春半

　　春到已多时逰人替衲衣栁眠莺唤醒花瘦雨添肥官事痴能了人情乆易非一贫能自守嬴得掩柴扉

　　散愁【四首】

　　着意功名四十年栁花空满鬓丝边男儿无补朝廷事有愧饥餐困即眠
　　小楼呼酒揖青山翠碧珑■〈王怱〉一笑间山若有情应问我如何犹似野人闲
　　清贫如水尽无妨只愿伊周立庙堂扶起太平千载脉且随农父乐耕桑
　　旋买犁锄学种田一声长啸霅溪边微茫白水山如画好个江南万里天

　　午睡

　　午梦惊回笋簟凉坦夷襟度即潇湘诗髙自与梅花好食淡方知菜味长事说万端皆画虎人无一念不亡羊满头飞絮春零乱莫笑狂夫老更狂

　　酒边

　　一醉复一醉陶陶醉未休何伤于日月知我者春秋万事难追昔千金不解愁白鸥飞浩荡此兴属渔舟

　　小舟晩赏荷花【回文】

　　天浮月影水浮天路绕山头树绕烟船小小行人意适藕花新索酒杯传

　　清明插栁

　　清明是处插垂杨院宇深深緑翠藏心地不为尘俗累不簪杨栁也何妨

　　晩春

　　风甃残花满地红别离樽俎谩匆匆春光未肯収心去却在荼■〈艹縻〉细影中
　　緑阴阴里惜韶华自縳筠梢扫落花可笑逰人心未懒杜鹘啼处拨琵琶

　　清和

　　诗债还无足家园亦倦看客逰宜致仕午睡当之官舌笑张仪在心凭达磨安清和天气好应免夹衣寒

　　乆坐

　　坐乆如忘世松窓日未斜营巢鸦蹂树作梦蝶眠花易课推三画医方録数家瓶笙声未絶更点土山茶

　　戏作

　　青梅黄尽雨无多栁影重重午日过忽听隔篱人语笑采莲船子上新河

　　玉泉寺金鱼

　　金鳞韬隐已多时寺壁重泥又有诗龙若乆懐霖雨志不应蟠屈小方池

　　僻居

　　居僻恬无事开轩揖晩晴雨酖云脚重风约燕身轻有子争梨栗无朋问死生每忧人载酒剥啄打门声

　　倦吟

　　竞病推敲欲呕心何妨危坐折桐阴新蝉咽咽知人意学我年来抱膝吟

　　云云

　　休将闲耳听云云只作深居耳不闻素志肯随时节改清贫难许利名分忘情茒屋无非燕着脚春山独是云试问急流谁勇退故园同看木欣欣

　　愁

　　愁懐难尽亦难诗唯有流莺暗得知我亦无言莺不语栁边相看立多时

　　蓼花

　　秋到梧桐我未宜蓼花何事已先知朝来数点西风雨喜见深红四五枝

　　懒

　　懒懒懒复懒而今懒更宜此身聊复尔万事欲何之尚觉瓢为赘奚烦锸自随客来眠正熟裙幅任题诗

　　书座左

　　天地一蘧庐吾身自巻舒翁能从失马子亦岂知鱼谨独甘居陋安贫且饭蔬昨非今未是宁不赋归欤

　　书座右

　　蛮触小功名须教一念轻受知思报饭临事贵惩羮寿域惟仁宅心田以道耕泰然忘物我无使狎鸥惊

　　凉

　　不拟西风一顿凉看看凉近木樨香人家未得征夫信早有砧声怯鴈行

　　荷花【六言】

　　緑盖半篙新雨红香一点清风天赋本根如玉濂溪以道心同

　　扇

　　帅璋今有几家同名重蒲葵价亦穹髹柄但夸千缕骨不知曽未掩西风

　　中秋月

　　只与闲时月一般宁知今夕最团栾竹边藉柄还如扇花下传杯可当盘野兔易忘终夜梦林乌未许一枝安人生几个中秋月那得多将笑眼看

　　席上有举东坡集归去来字成诗十首醉中戏续一首

　　傲世欲何求归来已倦逰琴书聊自啸丘壑复相留问菊时携酒乗风或棹舟乐天良有以心事老田畴

　　渔父吟

　　小舟如雁许稳稳下波心蓑笠几风雨江山无古今清歌鸣短棹红叶满疎林一醉不知世前村月未沈

　　秋风

　　秋风巻秋叶秋思满秋天骨立山如削声低雁欲眠客愁无暇日农事喜丰年说着鲈莼事归心满钓船

　　听雨

　　冻雨潇潇未肯晴洒窓声似煮茶声山童酤得邻家酒炒栗垆头独自倾

　　村田乐

　　打稻天如二月天满村和气乐丰年田翁烂醉身如舞两个儿童策上船

　　问楳

　　痴风衮衮送寒来竹里人家总未开唯有老岩心事苦瘦笻敲雪问梅腮

　　山下

　　山下六七里山前八九家家家清到骨只卖水仙花

　　落叶

　　巻地西风促雨来埽除黄叶满苍苔垂杨早有青青眼只碍楳花未放开

　　梅兰

　　清标同插右军持清似西山冻馁时嚼蕋弄香无说处屈平和靖已何之

　　佳人歌

　　淡匀粉浅画眉鬓边休插桃花枝白面郎君马如箭回头再盼情依依文君未识相如面朱弦声里犹相恋风流胜事千古传宁如文君当时深深深处深庭院临卭亦免王孙怨佳人佳人休巻帘门外落花春正甜绣床午困语声寂博山篆冷香频添佳人噫佳人吁今人安得人人鲁秋胡黄金不认美丈夫

　　丑女歌

　　梳风杨栁笑沐雨杏花羞看看三十余不敢下妆楼待媒媒不来对娘娘共哭何时王右军来坦东床腹君不见西施絶色天下白能使麋鹿走呉宫玉环一笑百媚生能使渔阳鞞鼓惊玄宗无盐无盐形貌恶当时一段议论千古生清风美妇未必美所美貌徒美丑妇未必丑所丑行不丑丑妻恶妾寿乃翁何须能劝羊羔酒

　　西塍集
