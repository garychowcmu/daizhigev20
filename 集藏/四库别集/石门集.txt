　钦定四库全书

　　集部五

　　石门集

　　别集类四

　　元

　　提要

　　（臣）等谨案石门集七巻明梁寅撰寅字孟敬新喻人世业农寅独自力于学淹贯五经百氏元末辟集庆路儒学训导以亲老乞归隠居教授明洪武初征修礼书寅年已六十余书成将授官称老病辞还结庐石门山四方士多从学称为梁五经又称石门先生事迹具明史儒林传寅平生著述甚富于易书诗春秋周礼礼记皆有训释其史学则策要史断等书杂着则耄言论林搜古集格物编等书不下数千巻今俱已散佚惟诗文集仅存而世所行又有二本一即此本乃马氏玲珑山馆所抄一为新喻知县崇安暨用其所刋本分为十巻与此本稍有详畧而大致不甚相逺寅邃于经术故其文皆能原本注疏经义纷纶颇为醇雅有法诗亦舂容淡逺规仿陶韦殊无尘俗之气惟河源一记过信传闻之说其失正与潘昻霄相同书生拘墟之见承讹袭谬无足多责固存而不论焉可矣

　　乾隆四十三年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●石门集目录

　　巻一
　　古赋
　　巻二
　　五言古诗
　　歌行
　　巻三
　　乐府辞
　　五言律诗
　　五言絶句
　　巻四
　　七言律诗
　　巻五
　　七言抝体
　　七言长律
　　七言絶句
　　巻六
　　记
　　巻七
　　序

　　●钦定四库全书

　　石门集巻一

　　（明）梁寅 撰

　　○古赋

　　石渠阁赋【丙寅江西试题】

　　维大汉甘露三年诏储儒讲五经同异于是名儒自萧望之以下咸集于石渠阁圣上亲称制临决五经学官至是始备谏议大夫臣褒窃睹陛下以戎狄宾服海内又安诏讲经籍丕崇化本甚盛事也愚臣幸陪缙绅末议而学术謭陋不能窥要义折众言至于着之赋颂以铺张鸿休较其劣能亦仅可采窃惟石渠阁者乃藏书之府考论之地宜敷其事以彰徽猷谨拜手稽首而献赋曰
　　猗赫赫乎圣明之中兴也化洽于九区二十有三祀重明掲乎日月茂徳参乎天地慕商宗古训之闻陋周宣大搜之事于是发睿断诏羣儒启金匮临石渠卦爻穷其至赜谟诰订其众疑考风雅之辞义审仪制之等衰圣感麟而有作亦褒贬之宜稽葢非闳硕之士无以核是非辨同异非髙敞之居无以储篇籍列冠带蔚乎盛哉信治朝之伟观人文之巨丽也是阁也据神都之域冠未央之宫拟麒麟之壮抗天禄之雄酇侯设其榘班匠呈其功峻齐山岳巧若鬼神俯压坤轴仰支穹旻凌埃堁而危跱俨飞翚以孤鶱状■〈山上罪下〉嵬而菌层势轇轕而云屯架杏梁之夭矫刻芝栭以丛攒掀觚棱之鳯翅灿雕甍之龙文璇题照日以暠曜珠网蒙雾以纷纶迎朝霞而纳夕照际河汉而迩星辰其中则玲珑绮疏璘■〈王扁〉列钱若摠章之牖户其傍则便娟曲室窈窱间宇若閟宫之广邃环而为渠则端若引绳深若川池微波龙鳞藻荇参差露浟浟之鰋鲤散泛泛之鳬鹥甃以宻石则坚比胶漆莹类圭璧上廉锋削下址铁积象峭壁之将将亘周除之涤涤若乃夷道縰属朱扉洞开车骑络绎于兹往来阅其编简则■〈贝贳〉于秦灰之余侈于孔壁之旧先王之策府莫之尚焉聆其辨说则可否五味之济倡和八音之谐帝廷之吁俞无以异焉于是天子乃备法驾乘次辂树翠华之旗驾苍龙之驷公卿庶僚云滃飙戾济济之臣于于之士下逮羽林之儿带剑之夫靡不森立而骈罗奉简以进协于帝衷臣向臣胜为夔为龙凡在搢绅谘诹是同训必明夫圣之义义必揆夫道之中葢以其一日之论绍乎千载之宗是岂不足以示来裔而耀无穷也哉凡观听之士莫不心醉奥旨辞赞懿徳畅若春熈疑若冰释乃为之颂曰石渠之辟以演圣泽流泱泱兮阿阁与侔祥鳯斯集烜阳光兮日月久照列星咸丽皇文昌兮前圣之启后圣之嗣胠閟藏兮恩被湛露化周仁风覃万方兮典章炳焕鸿业绵邈垂无疆兮群臣于是洋洋欢洽再拜而退咸愿纪述昭于世世

　　蒙山赋

　　蒙山者吾州之峻岳也然郡志仅传名不逺着禹贡言蔡蒙旅平则梁州之境鲁颂言奄有龟蒙则东海之地而史记之注又曰老莱子楚人躬耕蒙山之阳今考周之季世鲁并于楚龟蒙属焉而吾州亦楚域也又安知老莱之隠不在于吾土乎余家于是山之阳瞻神秀之异慕贤哲之风遂为之赋其词曰
　　维堪舆之奠位斯山岳之肇形类波涛之激荡拥泥沙之崚嶒为峤为岑或丘或陵尊若帝王陪以公卿然人也以山而锺秀山也因人而著称在于荒陬虽崇而隠迩乎雄都虽卑而名窃爱夫蒙岭之镇吾地其于终南少室天台会稽何彼重而此轻也哉观其势雄千仞根盘百里嵯峨嵚崟蜿蟺峛崺窍以诸洞界以众水巘崿鳞鳞崖石齿齿疆域之标郡国之纪皂嶂东回春台西峙鳌峰北耸渝流南迤其为寳藏则白金之璀璨碧钿之璘■〈王扁〉表炎方之竒产充天府之上珍其为灵踪则金刹据其阳仙岩在其巅森祗树于翠谷閟小有于洞天若乃瑶草匊芳珠林挺秀风篁球戛烟萝帷覆兰茝缘于径畈芝术产乎嵌窦长阴涧之茯苓绚霜林之橘柚猿猱哀啸熊罴怒咆雾卧文豹湫吟黒蚪扬夜鹤之遥音露秋鹘之悬巢过客眩于妖狐樵子駴乎山魈凡其根荄之品飞走之族时荣时悴以涵以育富于灵囿之骈罗伙于陆海之储蓄博物之张华无以辨其类洽闻之郭璞曷能究其目宜夫絶俗贞士离世潜夫恱云霞而长往与麋鹿以为徒翫冈葩之春媚乐岑木之夏敷吟素秋于月观度玄冬于雪庐坐紫苔兮绿绮奏荫苍松兮芸帙舒或茹芝兮白日晏或扫叶兮凉飙随想夫楚叟之贤栖山之阳躬尚稼穑志轻侯王观山泉之泓渟悟蒙养之端荘惬闲情于浚壑杜妄辔于岩廊嗟轩尧其既逺顾沮溺其可望励雅操之氷玉谢溷世之粃糠疑斯人之或逺复东瞻乎鲁邦既异世以同趣宜随地而安常吾将税俗驾屏尘心企颍阳懐箕阴朝与山兮为俦夕与山兮相寻濯缨松下流振衣云中岑宁抱瓮以自劳赋归来而长吟厯万里于至近返千龄于方今庶永托于兹山嗣髙贤之徽音

　　石门集巻一

　　●钦定四库全书

　　石门集巻二

　　（明）梁寅 撰

　　○五言古体诗

　　归醴溪

　　久厌都市喧俛思山岩静归饮醴溪泉怡我淳朴性神峯杂树蓊石门翠厓并萝悬晨露滋巘秀夕霞映攀陟谐樵牧候谒悔奔竞褰裾荫云松脱屣悦风磴悠然遯客心迭出野人咏方期谷口耕毋诮终南径

　　送辜徳中会试

　　写我山泽言送君云霄举贵人气每骄下士心独苦纷纷竞科第口吐圣贤语朝出原宪室夕与王侯伍我视辜贤良懐珠类良贾乃知淳厚士不独在齐鲁松柏生涧冈出为明堂柱虽言被丹漆赤心若可覩既应纶言征将随玉阶步嵯峨黄金台望君为延竚

　　和杨逸人桃林迁居之作

　　心寂忘尘嚣时清乐岩筑爱此桃华林葺之杜蘅屋葛篱延芳藟石梁照浅渌风翔双白鸟雨卧一黄犊东皋杂妇子中野见樵牧赋诗云霞坞携壶锦绣谷从君以优游于此谢羁束

　　题西山程氏南窗

　　独居南窗静秋木连翠岑鸣琴众叶下把酒孤猿吟宁负朱绂愿莫乖白云心羡彼归田叟髙风留至今

　　为临川章则常题山水圗

　　山拥衡庐青水含潇湘碧两厓蟠蛟树千岁蹲虎石遥遥遡川舟泛泛蹇驴客凭髙者何人闲看楚云白

　　题印土寺罢钓轩

　　曲池照林坞百尺悬萝阴开轩坐埀钓水清如我心小鱼易伤生大鱼或渊沈投竿为之恻于此悔悟深名区縻好爵都市争黄金但恋钩饵馨岂知忧患侵濯足南涧流振衣北山岑既羞结网罟何必溉釡鬵物生免相贼嗜欲常自禁嘉此古人意托之金石音

　　城中女

　　娥娥城中女小楼对门家相骄茜裙新并笑双鬟斜花窗弄鹦鹉月榭弹琵琶不自结衣带笑人说丝麻越女当自羞燕姬何足夸但愁玉颜改眼底生尘沙秋江芙蓉落天寒空怨嗟

　　拟古十二首

　　独处衡门下慨然思九州岛我马苦疲怯山川多阻修丰草被长坂麋鹿或羣逰蔚彼嘉树阴鸣禽自相求彼物各有适而我何寡俦日月双车轮但恐不少留愿与二三友朝夕论王猷毋为自局促穷庐悲白头
　　出门望长道车马何阗阗白日殷轻雷飞尘若为烟周人好商贾锥刀争贸迁赵女夸绮服跕蹝弹鸣弦营营苦不足衣食思华鲜奔涛日东注何由为静渊
　　南州产嘉橘朱实日光炫燕晋夸枣栗连林极丰羡枣栗充糇■〈飠量〉足以饥馁咽橘酸良不如亦可笾豆荐踰淮或成枳性移贵反贱贤哉锺仪子土风慎不变
　　名都少年子金多矜富强连云起甲第峨峨拟侯王外廏骈骐骥侍女罗姬姜豪贵相经过绮席飞琼觞醉言气凌人欢乐殊未央嘲笑东邻士晏食惟糟糠艳艳桃李花随时逞妍芳岂知易零落荣华安可常
　　鳯栖必孤桐鹤集思髙松飞翔择所止羞与鹪鹩同踽踽贱贫士混混常俗中节槩曾闵贤言语班扬工被服常布褐虚室生蒿蓬向非贤哲举何以树勲庸
　　芙蓉在江浦亭亭艳清波虽云出淤泥丽质良可嘉褰裳涉枉渚凌风折芳花愿言赠君子翫之比瑶华于时茍不惜顦顇当奈何
　　时违骨肉弃位髙仇怨亲离合心岂常势利情所因君子羞薄俗古风恐夷泯深知慕管鲍轻怨羞张陈蕙荃不随化球琳岂易磷结交英雄士白首当如新
　　江海处卑下百川皆赴之山木郁萧森上竦无繁枝王侯称孤寡惟恐婴菑危谨虚受众益天道盈必亏周公下白屋吐哺情孜孜孙子相强楚禄丰心愈卑奈何闾阎子往往多矜持
　　昔常好名山五岳期遍歴思见松与乔再拜问仙液微生累妻子常为饥冻役叹此血肉躯何以生羽翼谅非金石同服食竟何益不如安我常百年任所适
　　云门辍清响郑卫音方扬锦衣受垢污不如练布良轩轩青云士鸣玉升庙堂名髙受谗毁宠盛罹愆殃美女恶女仇偏听奸以萌众口能铄金况乃忘周防所以君子心惟用徳自将行行九折阪戒哉衔橜伤
　　驱马出东郭松林见髙坟云是公侯葬华表干层云岁月既已逺朽石生荆榛虺蛇或内蛰狐狸当昼蹲生者歌其上死者宁复闻感此长太息浮生若飙尘惟当朂令徳千载逝犹存
　　我有太古琴千载妙音续七弦何泠泠听之非促遫一弹文王操再弹宣父曲圣人宛见之何由蹑其躅大道日以沦浇诡驰众欲孰思障頺波九州岛返淳俗夔龙为股肱巢许遯岩谷穷通各有志于我奚不足

　　鸡鸣

　　鸡鸣九街曙喧喧多市声马似阴云度尘随红日生自非守贫者何以免营营

　　归息

　　归息蒙岭阳聊比嵩少岑乐此林薮趣遂忘江海心沿涧搴芳藟入谷听幽禽流泉响松下潺湲非俗音猗兰被径傍香气袭衣襟頺景忽西匿浮云夕以阴睠彼羣飞鸟翩翩投北林
　　蔼蔼岩前树翠叶敷鲜滋攅葩杂丹素条蔓相因依丰草覆侧径麋鹿或羣随石潭见逰儵翫之往复来念昔困羁绁山泽心毎违傍岩葺茅茨庶使夙愿谐黄绮各有志澹然何是非
　　春阳既和煦时雨亦沾濡原野绿已遍土润含膏腴兵戈幸少戢良农日垦锄戴胜鸣桑林鶗鴂亦交呼嗟我理编简四体忘勤劬羔裘愧逍遥梁鹈耻安居素餐古所诮偶耕良我徒

　　食蕨

　　薇蕨生固殊类同若兄弟夷齐昔茹薇蕨亦吾所嗜味非驼峰美味非熊掌异但慕夷齐风嗜此心不愧

　　茅堂新成

　　素匪廊庙器林栖心所怡雪蹊爱竹柏云疃结茅茨牵萝几晨夕休工及春时乐与二三友敦好在书诗种树循遗法轮鞅息妄驰绯桃傍栏吐碧草当阶滋散帙对阳景鸣禽集芳枝时眺荠麦墟或临樵牧岐逃喧虑自屏抱拙澹无为贤哉考盘子遐慕长在斯

　　和答周继文

　　鲜鲜篱中槿朝开夕旋落菊生丛莽间严霜耀众萼所以君子交常使情谊渥鸣禽思蔚林纵鱼慕浚壑雅趣固其然庸俗讵能度咏歌有遗音丝竹非至乐来辕慰幽屏返斾望冥漠重期琚瑀临岂叹云汉邈

　　简伯英伯筠见访雨留信宿

　　溪谷云昼合东林微雨来二友歘俱至一见纾中懐扫我茅茨室为君缃帙开上言风雅醇下言艳歌谐何以相淹留清醑不盈杯何以为逺赠愧无琼与瑰煦风失坚氷溪水流湝湝归鸿正翱翔浮鹥散参差告我遽言旋定省恒惧乖懿此孝友心令徳善自培愿为王国士无愧北山莱

　　暇日过吴佥子亮寳艺斋偶赋

　　长安繁华子锦绮为衣裾千金欧冶剑百金大秦珠腰带玉麒麟马鞭青珊瑚鬬鸡杜陵曲走马黄山隅一朝歘自厌谢遣轻儇徒出市卖骏马下帷事诗书落笔慕班扬开口论唐虞既膺丞相荐诏征诣公交车三十秘书郎四十谏大夫不登金张门掉臂许史庐结知万乘主入侍九重居里闾共嗟叹金玉竟何须六艺信为寳少年毋自疎

　　舎后观泉

　　闲窥石峡泉折竹扫苔翳稍觉鱼鸟亲亦使蛇虫辟濯缨寒袭人洗砚香生臂西崦云昼冥伫聴风雨至

　　○歌行

　　李辰州黒首白身名马歌

　　李侯名马姿相别赤骝紫燕俱下列头纯黒色身徧白一片阴云兼积雪自言辰州初买时城门走试惊飙驰少年旁观皆叹息前者未闻今见之矫如玄龙跃春水巨浪掀腾玉鳞起夜将金络光可覩昼鞲银鞍色相似东还豫章今几载黄金可市当十倍长鸣冀北羣已空出猎阴山意常在吁嗟李侯才更贤虬须燕颔神凛然明年踏雪趋幽燕青霄飞鞚朝九天九重诏拜大都护此马愿逐双旌去

　　题蒙谷子圗

　　蒙古氏托音字正已自号蒙谷子家于随州为人豪迈衣冠仍本俗而所守方介读书谈道恬然自乐至正初与临江杜本等四人皆以处士征托音授集贤待制至燕京以大臣之礼貌未尽竟不受而归掲太史为作蒙谷子传其门生陈士文为江西省掾以其圗求赋之
　　汉川之东美山水谁其隠者蒙谷子草屋披书橡栎阴奚童携琴篁竹里弹冠曾拜大夫爵洗耳竟作箕山士愿随鸾鹄凌烟霄宁使蛟龙在泥滓嗟哉世士多尚同嗟哉日凋淳朴风长安车马若流水安得一来空谷中

　　送贡士颜子中

　　北庭贵胄多才华厯厯科名映前后吾观子中何俊拔龙驹鳯雏世稀有春秋三传在胸臆煜煜文光动星斗縦横健笔刀矟利白昼翕忽风雷吼髙名前岁上春官同侪先登颜愈厚今日再贡尤神竒词场驰骋夸捷手严徐可备顾问列卓鲁能知风化首君才内外无不宜汉廷几人出君右野夫有志徒激烈年踰四十栖垄亩丈夫勲名山岳重常愿贤豪慎操守江头送君朔风急鸿飞翩翩沙石走白头喜托青云交他日幽思在林薮

　　题王维所画孟浩然像

　　孟君故人好事者摩诘当年号潇洒荐之明主既不能彩笔徒夸善描写浐川风急天正寒灞桥云黄雪初下蹇驴行行欲何之妙句直欲追大雅饭颗山头杜少陵溧阳水滨孟东野饥寒一身人共叹声名千载天所假南山故庐拂袖归五侯七贵俱土苴龙钟如此君莫嘲平生贵在知我寡游钟山至正己丑春清明前二日重

　　逰钟山

　　从行者友生金陵张复先奉先髙昌拜特穆尔金陵喻询张士安及子岷始由寺后观寳公塔憩崇禧小苑登惟秀亭望大江台城久之歴拥翠亭饮八功徳泉既而小酌松下分韵赋诗用又得浮生半日闲为韵而以长少为次予赋又字十韵为之倡
　　钟山旧逰经十载佳辰今喜登临又清明况与数友同春浓更觉诸峯秀绀殿觚棱隠玄雾閟宫旛幢昏白昼古松尚讶龙屈蟠怪石还疑鹿逗遛偶逐樵人茧足趋惊逢老僧雪眉覆郁郁天花百和香泠泠风篁七弦奏东崖西崖绚金碧前林后林开锦绣扪萝或如啼猿抱下坂急若流星走少年兼戒埀堂险素心黙借神灵佑名山共阅太史书思傍精庐卜云构

　　题李文甫泉石轩

　　绣衣御史才且贤江南策马将朝天金闺兰台名藉甚清泉白石心恬然华轩嵯峨崇台侧九曲之溪北山北雪瀑泠泠六月寒云根屹屹千年色御史拜官本书生射策天门羣辈惊致身已羡锺鼎食咏古犹闻金石声坐谈时接林下士驰想岩阿纫薜荔方膺钧轴未许闲且以泉石醒烦思泉流赴海石在山丈夫雄豪那可攀何妨勲业霄汉上长寄心情林壑间

　　袁孝子篇

　　海陵袁道济为盐丁贴户其父为富豪所陵轹死非命道济茹哀庐墓三载山东张缉为之作传前御史赵侯子威尹于是州复为上其事侯之子致本学于余因请赋之
　　袁孝子思死如生生欲死海盐场上泪眼枯哀心无穷海之水谁云猛虎凶谁云长蛇毒咄尔凶毒人何独无骨肉尔身虽虀断肠已裂我腹父也衔寃蝼蚁乡儿犹饮食被服裳皇天昭昭运三光如山之罪胡可以掩藏暑卧埃尘寒卧雪霜跃我前狐嘷我傍父魂有知儿共处母存未忍儿身亡呜呼天下几人寃且苦孝子三年独庐墓官书大字表门户更愿除却人间蛇与虎

　　金陵美酒行

　　余在金陵郡庠白推官子京饷酒二壶云钟山僧所酿风味殊常余素不饮不能知也因客至酌之果以为佳遂赋此
　　金陵美酒人共夸千金百金多酒家绿印青缾若山积粉书彩帜明春花北来南去多豪客吴歌赵舞当绮席银铛苾苾松脂香玉舟滟滟鹅黄色奈何徼利翻贱价虚名诳人妄称诧惟将众药助曲糵浇薄毎异真淳者钟山老僧酿山泉醍醐甘露美自然壶罇惟饷朱门贵升斗岂论青铜钱书生病渴尝涓滴始因酒味知酒徳市楼醉客徒喧呼山中醇醪人不识

　　送御史椽王徳润迁中台

　　二月东风来江南花正开行人发建业逺赴黄金台金台到时已三月燕山青青罢飞雪看花正似江南春黄鹂迎人语音恱绣衣郎官文采竒海霞照耀珊瑚枝天街栁绿骢马嘶朝随御史趋彤墀彤墀花暖风日美御史俯伏天颜喜千言万言气凛然能令奸邪愧欲死郎官家本东鲁人十年读书泗水滨当陪东马严徐贵不假金张许史亲上林年年春自好拜官却忆江南道江南望君骢马来方信文章致身早

　　题孙仲逺经厯萱寿堂

　　豪家甲第开锦绣春来牡丹大如斗孙卿独爱萱草花翫之忘忧期母寿官中无事常早归花前跪进青玉巵此花本号宜男草食禄封侯男更宜去年花开满堂后今年堂后花佀旧绮窓朱户阆苑深毋与此花共长久九节菖蒲何处生千年碧桃种不成卿家萱草良可贵人间自当五百岁

　　琴中趣赠上饶危逸人

　　问君琴中趣好在山水间山风吹雨木萧瑟山月照石泉潺湲五音低昻宫征变紫鸾和鸣白鹤怨空桑既逺郑卫繁筝琶之耳谁能辨五栁先生好素琴君今仍爱弦上音邈哉古音传古意更请为问雍门子

　　老将行

　　小年自诧良家子手把兵书当经史出身名隶羽林籍带剑横行过都市一校初蒙上将知三军尽羡好男儿阴山夜寒雪拥甲沙碛昼昏风卷旗铁骢疾足若飞兔羽箭鸣声如饿鸱独攻贤王每血战生擒当户犹穷追自矜虓勇世无敌九重竟未承颜色上功幕府屡呵谴献计辕门多沮抑大将军印别赐人狼居胥山谁勒石斗鸡羞入少年场射虎犹令猎徒惜方今天子重书生朝临广内暮承明老来不愿风尘起但向闾阎观太平

　　紫骝马效杨伯谦

　　紫骝马黄金鞭春风十里杏花发髯奴鞲马琼楼前楼中美人坐叹息飞尘一带出南陌南陌行人如水流怕郎骑马好逺逰

　　赠吴孟任

　　君不见汉时定逺侯耻事笔砚心雄豪赤手能扼昆山虎钓竿竟掣青海鳌吴郎读书思用世縦谈王霸谊甚髙旁窥风雅兼楚骚酒酣气欲隘八极有时拔剑起舞白日风萧颾亘空虹霓歘而见深谷魍魉为之逃一身胆气山崒嵂英姿何必头虎毛时时过我论六韬后生可畏心所褒骅骝岂惮踏冰雪鹰隼早见辞笼绦皋夔稷契日已逺达官肉食多淫饕焉知吴郎心激烈褐衣在野轻尔曹我常爱君如寳刀用之有时慎所操用之有时慎所操丈夫事业非徒劳

　　篢谷作

　　老树山桥昼潇洒兴来濯足苍藤下云边厓石危欲落雨后泉流急如泻客过松林贪翠阴农分稻苗散青把桃源风土良可乐何恨龙钟在田野

　　题墨溪桥

　　桥在黄花里张氏黄氏居其侧庚子之岁张莘思尹従余学请赋之
　　黄花之髙峰削玉凌青霄墨溪如苔峡曲折架以螮蝀百尺之飞桥乃有逸人张与黄结庐其侧相与放旷而逍遥园绮非陋汉巢由岂忘尧吾但爱此清泠水濯缨鼓枻夕复朝虎溪松风鸣石窍香炉烟彩腾山椒恍然若在匡庐下云入衣袖神飘飘溪流可鉴分妍蚩照之谁云白为缁教儿兼学王右军日以墨溪供墨池岂无题桥磊砢士访隠蹀躞溪之湄拂石横琴瞰流咏诗明月自至如相与期或时临风酌醽醁醉眠苍苔歌紫芝紫芝歌罢心自怡遐聣六合间何物劳我思蔓草绿靡靡乱石白离离游鱼不复惊狎鸥能我随共谈留侯黄石事人生乐在心相知

　　题郡城欧阳氏草堂

　　桃源或藏朝市间草堂那厌近江闗门外马若流星过壶中人似洞仙闲异人曾见陶弘景词客常交庾子山书和药尘香郁郁席沾花片绣斑斑斑斑花逐春风起爱君词章亦如此逸思朝凌葛岫云清心夕比蛟潭水白鹿苍松诗近仙巨泽名山画为史絶俗应同三岛间结茅何必千岩里巗里烟云如满襟凡情日浅道自深不向南山歌白石何须北斗并黄金春天逺羡壶尊乐夜月徒揺旌斾心龙唇古琴懐古操为君一写涧泉音

　　石门集巻二

　　●钦定四库全书

　　石门集卷三

　　（明）梁寅 撰

　　○乐府辞

　　玉阶怨

　　独步玉阶静飞鼠掠红栊月斜万年树露寒金井桐别殿笙歌合宴乐犹未终
　　团扇且弃置夕气凉转添流萤点鱼钥陨叶近虾帘罗衣旧恩赐不令珠泪沾

　　短歌行

　　今日燕胥乐如之何我醑惟旨我殽孔嘉皦皦熙阳灼灼芳华爰有鸣禽集于修柯我觞我友载衎载和欢日苦少戚日苦多伊其相乐毋耋之嗟木可重蘖川无回波人匪金石其生有涯鼓瑟鼓琴或咏或歌乐以无躭永矢弗过

　　采莲曲

　　艳妆二八女娇歌采莲曲停桡江上郎隔花荡心目
　　采莲莫采花采莲莫采叶要知心最苦绿房为君折
　　花多照水红叶多照水青愿及秋未老为花惜芳馨
　　折花折翠茎常恐轻断脆但使藕常在年年花相似

　　鳯笙曲梁【有江南弄七曲鳯笙曲其一也】

　　碧玉为管金为簧娑娑彩翼欲回翔雕龙合殿春日长春日长鳯和鸣六气顺三阶平

　　怨歌行二首

　　云母屏风零露洁蒲萄锦衾残月光羞看绣帐双鸳带徒费熏衣百和香
　　寳钗头上千黄金可怜堕井无复寻情如秋岭朝朝淡愁似春江日日深

　　西门行

　　出西门安所逢所逢皆少年稀见头白翁人生如春花朝竞阳艳夕空丛百年流光能几何幼而蚩蚩老叹蹉跎欢日苦少愁日苦多劝君美酒听我歌宁为贫贱之娱乐无羡得意之奔波

　　车遥遥

　　车遥遥江上路知君心与江水东水可停流车不驻出门望风沙碧云在天涯少年万里志那思早还家落花纷纷沾绮疏春来春去伤离居丈夫官慕执金吾敢云富贵非良圗托身自误不自怨惟愿羊肠九折无摧车

　　东武吟

　　戚戚复戚戚丈夫有行役行役今安之万里适京国隋珠耀明月和璧夸悬黎及时不自献明君焉得知美人倚绣户牵衣子毋去长安多风尘能令素衣污餔糜共朝昏冠佩何足云吾行且复止感尔意良勤

　　荆州歌

　　夔州六舸下扬州如雷迭鼓春江头花开满城不少留瞿塘风波似翻海朝朝出望为郎愁

　　上之回

　　海波如白山三山不可到凌云台观思仙人金舆逺出回中道回中道何逶迤朝旭照黄屋灵飙卷鸾旗青鸟西来集行殿王母云軿初降时碧藕味逾蜜氷桃甘若饴笑饮九霞觞侍女皆瑶姬从臣罗拜称万岁终不学穆天子八骏无停辔还宫静处仙自来愿与轩辕同久视

　　公莫舞【即鸿门舞剑曲】

　　东兵西来入秦闗薄天雄气摧南山秦民夹道观隆准降王俛首戈尘间戈如林士如虎黄河倒流沃焦土秦宫白昼千门开闗兵夜严势连堵月落千骑惊萧萧闻楚兵鸣镝交驰天狗坠重瞳怒叱天柱倾平明驻闗中旌旗耀日舒长虹置酒交驩谁其雌雄胡为抜剑以决起使一夫睥聣而相攻剑光灿兮秋霜横袖展翮兮阴风生孤■〈犭屯〉咋虎不自量徒以意气相凭陵相凭陵一何愚空中竒气成五采但见云龙矫矫行天衢

　　大堤曲

　　大堤女儿颜如花秾妆绮服踏江沙折花斗草归来倦小楼闲坐弹琵琶玉钗金蝉云鬟整江水照见花枝影舟中少年久凝望如饮春醪昏不醒焉知美人心险若穽与机令尔黄金一朝挥鱼向深渊藏鸟逐层云飞劝尔慎勿痴且惑縦有多金不如归

　　飞龙篇

　　西登崆峒如观五城云霞埀彩日月互明玄鹤绕树青鹿长生翘慕轩皇问道广成至人不私灵符亲授熟尔心田窒尔情窦驾风乘霓八表腾骤人寰粃糠长乐玄囿

　　○五言律诗

　　旅舎

　　寥阔山林迹凄凉江海情巴歌从客好楚服为人轻把剑秋风起忧时白髪生黄金虽所贵未敢论縦横

　　程止善以广东帅府奉差还省亲浙东

　　楚楚江南士翩翩幕下郎公交车烦奏报分阃接辉光鱼稻三吴美云山百粤长东还慰亲意指日拜髙堂

　　钤北和答袁子敬

　　夫子荆扬彦龙门早欲攀髙名辉北斗雄气并南山钟应天霜吼舟因峡浪还蓬莱献三赋他日动天颜

　　二月望郡城作

　　楚郊春已半出郭少纷华雨长闲门草烟迷废苑花干戈违古俗耕凿羡人家吾异青门隠也应归种瓜

　　对雨

　　飞雨山棚爽繁云竹巷迷翠藤低拂石黄叶乱沾泥树杪盘饥鹘墙根立小鸡园夫桔槔废新水满青畦

　　宗海上人新住仙姑院寄赠

　　阆苑仙姑境祇园珠树林炎冈焚白玉浄地待黄金诗里烟霞色轩中水月心髙栖忆支遁遥睇碧山岑

　　赠医士萧敬则

　　海上安期子仙风可独攀斸苓春雨里种杏碧云间一竹看龙化千峰与鹤还神功比卿相何必羡朝班

　　○五言长律

　　寄阮谦仲

　　阮君江海士不减嗣宗贤酒共名流饮诗従野客传寻山经楚甸踏雪上吴■〈舟召〉急景心常惜冥搜思独玄【其诗集曰客子光阴】图成辋川上花忆浣溪边窗户山擎月楼台树接天珍藏太史录剩集小山篇何日叅佳论临流思渺然

　　普元礼御史迁浙省都事奉饯

　　帝命均劳逸天工赞纪纲渥恩来鳯沼吉日动乌樯位应郎官宿威余御史霜诸曹资倡率上相待绳匡正色吴山悄清懐浙水长当为鲍司隶行召董贤良凛凛科名重振振士气扬明年楚江上霄汉想鹓行

　　建业为友生徐元明题骢马圗

　　西域青骢马名因画史传一龙方挺出八骏敢争先晓日明金辔春云覆锦韀河源随蹀躞阊阖望蜿蜒迥立梧桐外长嘶苜蓿前无双空冀北敌万踏燕然留影词人羡捐金贵介怜他年按圗索天路复翻翩

　　易子翚自建业还上髙益乐赠别

　　我每懐空谷君先赋式微好风催去桨凉月梦庭闱柱史能相问山人苦劝归久闲松桂室将理薜萝衣豹变中林隠鸿期九野飞韦编常自理朱绂岂终违方笃乡邻好那忧会合稀云栖如可觅他日扣岩扉

　　赋五音石鱼

　　石鱼者云山寺之故物雪印致之天宁因观而赋之
　　瑰石含幽响神鱼入巧裁扬鬐方丈室骧首雨花台音逐神光动鳞随日影开锦鲸同诡状桐鲤愧凡材泉吼松边应僮闻竹下回点头曾悟法烧刼不成灰沦弃经风雨迁移出草莱热生敲处火润带卧时苔夏后璜今复周王鼓未摧希声洗烦虑日欲上方来

　　题黄孟节峡东草堂

　　市逈茅堂静冈分玉峡回藤檐云气逼瓮牖旭光来穉栁依沙种幽花瞰水栽鳬鹥时狎近豺虎息惊猜山霭霏霏逺汀云漾漾开游丝当散帙啼鸟劝持杯商舶従纷若桡歌亦快哉名同浣溪叟暂屈济时才

　　赠李以洪归豫章

　　吉日棹讴发蘼芜江上青縦鱼跃氷渚思雁度烟汀归梦波能越离歌酒暂停逺岑朝在目新月夕扬舲重访神君馆还经孺子亭辞髙夸白雪人去叹晨星旧宅花留树荒阡蕙荐馨啼莺候来客春暮许同听

　　○五言絶句

　　初夏十絶

　　夜雨响幽涧晓云归逺山阴晴识天意一为破愁颜
　　踏沙逢断径坐石看浮槎鱼逐新生水蜂寻未落花
　　水稻苗初绿畦桑叶渐稠羡人耕凿好寛我乱离忧
　　树暗云更深鸟啼春已去多谢桃源人能留逺人住
　　传闻渝水上蔽日甲兵尘野战哀田叟山行泣妇人
　　风藤揺曲巷烟栁暗长渠饥鹘无时下浮鸥却自如
　　莫年生计违头白独如期争似儿童日渔樵逐队嬉
　　久客疏慵惯浑忘世俗嘲诗因临水就书为看云抛
　　经岁离故园青林思飞绕旧松长更髙新竹生渐小
　　薜荔岩前老蘼芜江上多吴船拟重泛闲听越人歌

　　赵伯友姜叔谦同逰紫霄观见示佳咏因属和

　　琪树方壶秀芝草玄洲春羽人爱林卧不管海扬尘
　　昔闻云中仙遯迹人间世青松将十围苍鹿亦千岁
　　餐霞固有术烹石谅非难何如坎离媾方寸成金丹
　　贞士不可见或从林下逢暂即松筠室聊怡氷雪容
　　碧桃天上树青涧石边栽世每纷纷异花犹岁岁开
　　手弄紫藟芳搴衣阴洞口九节蒲可寻如瓜枣当剖
　　髙吟水木净逸思风云骤知有沧洲期意得还独笑

　　为黄仲尹题梅四絶

　　孤山夕云冻皓鹤返林庐参差破琼蕊正是雪飞初
　　珠宫万姝丽缤纷朝紫皇月明瑶珥冷风细缟衣香
　　蜿蟺双苍龙石潭下无底时时戏明珠夜光照寒水
　　霜白玉堂砌乌啼锦树枝小儿夸解笛莫向月中吹

　　石门集卷三

　　●钦定四库全书

　　石门集巻四

　　（明）梁寅 撰

　　○七言律诗

　　送江西省员外郎纳文璨赴四川省理问

　　豫章城外发春帆西望岷峨落日酣故国蚕丛随地迥浮云鸟道与天参政行定布秋官令赋就多逢蜀客谈他日绣衣归阙下还因鸿雁忆江南

　　赠唐伯恂应试山东

　　明经应诏唐公子价比玙璠英妙年长安跃马志千里东鲁获麟书一编路入淮河青树里家邻海岱白云边郡国荐书多秀彦汉廷惟爱董生贤

　　题常检校执中琴鹤轩

　　华省归来栖莫鸦层轩开处对明霞竹边琴鹤心如水郭里林塘客是家碧玉调髙风自起玄裳舞罢月初斜昼闲更喜诗清絶白石苍苔松正花

　　次韵题姜叔用山中书楼

　　飞楼髙出对山■〈土幻〉千丈瑶林耸翠梢桂花结得月中实松叶构成云里巢散帙羣鸦绕茅屋钩帘一鹤下江郊山中习气爱淳朴髙尚何妨世俗嘲

　　重到澹溪和答姜叔徳

　　侯门还似野人庐故友时来下泽车桃李庭墙花发后兰苕洲渚水生初挥毫缓饮山亭酒移炬频窥竹阁书今日风光异前日好将词赋惜春余

　　澹溪留别熊孟和

　　武阳渡口与君别澹水溪头重见君客里十年如昨日世间千态祇浮云荒沙病马春仍怯幽馆啼莺昼共闻明日临流忍分袂石桥烟栁翠纷纷

　　赠裴宪史之武昌

　　观风曾従使君车改调重来宪府书宿桨暮吟彭蠡雁香秔朝饭武昌鱼九秋天阔鹰鹯迅七泽霜严草木疎幕下羡君多意气竒才何止百砗磲

　　送洞阳杨炼师东逰

　　水洞山人泛海槎东逰聊看赤城霞仙衣新理薜萝蔓野饭兼飡松树花自向名山窥玉简羞干卿相论丹砂钱塘月下西飞鹤定有尺书先报家

　　送忍上人之庐山

　　蓠蘅洲渚绿迷沙振策行寻江上■〈木羌〉石镜锦屏诗入梦松林莲社客为家灯前暮雨飞青崦钵里春泉带落花幽赏重期定何处钟山秋日咏烟霞

　　题句容王氏西斋

　　句曲山髙云木齐逸人结屋山之西凉风为扫阶前叶落日留光林外溪书满松床儿子诵诗镌石壁逺人题好招车马尘中士来共烟霞幽处栖

　　赠沈茂才归池阳

　　沈生三十慕班扬袖里骊珠吐夜光未题天上仙郎籍犹滞江南古帝乡五月凉风吹白袷一川飞雨荡轻航归拜髙堂应最乐松花山酝满筵香

　　送李仪伯御史之西台

　　锺阜石城嗟久淹秦山渭水入遥瞻邮程渐与江湖异殊俗喜闻官吏亷云浪鱼龙三月暖霜天鹰隼九秋严明年簪笔明光殿褒擢重期圣泽沾

　　送李好古御史

　　秦淮埀栁翠毵毵乌府先生发去骖路入云山函谷里梦懐雪屋大江南【君初生时以雪水浴之名之曰浴雪】汉官执法时流羡唐代遗踪野老谈应念西人久凋瘵飞章先看斥奸贪

　　番阳朱仲潜赴广东学正赠别

　　秋风浩荡扫蛮烟海月偏宜下濑船北阙尚迟宣室召南交暂借广文毡槟榔日食谙殊俗荔子园租当俸钱况说伏波能荐士长裾谁得似君贤

　　听秋声轩为李叔端赋

　　绣衣公子李贤良爱听秋声山水房半夜天风林欲雨一庭白月户明霜书看巻里蝇头字灯吐窗间萤爝光想惜流年慕勲业寜无词赋似欧阳

　　张元相学正归上饶赠别

　　倦客方歌归去来君归先为酌离杯鳯凰台下帆朝发龙虎山前云莫回中岁一官淹泽国明年三赋献蓬莱鸣珂定按夔龙步已见文星近上台

　　初至钱塘

　　九市通衢万栁青栁边车骑雾冥冥浙江水袅罗衣带天目山开绀画屏游女竞夸新服玩遗民犹诧小朝廷白衣太史徒多感祇拟重増山水经

　　登吴山

　　城绕青峰锦绣回仙楼十二竞崔嵬云飞沧海山无尽潮撼长江雨并来吴相忠魂祠宇在宋皇行殿梵宫开东南都会金城废竟日湖船丝竹哀

　　小留豫章袁尚志归自浙右得刘伯温书并寄吴兴温国寳笔十枚感其逺贶一诗奉寄伯温名基处州青田人举进士为髙安丞再迁江浙儒学副提举

　　江西十载诵君诗一见钱塘如故知躭学自嫌科第早论文何让古人为湖州兔颖刀锋锐浙水鱼笺锦字竒珍赠千金意千里长因明月动幽思

　　太平观灵枢堂有轩临池扁曰山水间因访曾炼师留宿赋之

　　道人住在小玄洲山水之间庭户幽松挂片云招宿鹤池开半月隠灵蚪仙书待写榴皮字燕坐真乘莲叶舟为论先天过夜半知师心与太虚游

　　送清江刘立爱赴柱阳学录

　　千丈孤城环万山新除学录小官闲郡侯拜朔惟陪礼弟子鸣弦长掩闗焰焰文星南斗下迢迢桂水白云间竒才好进安边策早从楼船定八蛮

　　至正庚寅岁分宜丞舒君尚翁浚治章湖寓宿白斜巡检署题诗壁间尚翁乙酉进士予故人也岁丙申经过白斜覩遗迹嘉循政因续其韵

　　画虎墙摧土覆阶故侯题句昔曾来政称循吏湖再辟力比巨灵山自开环砦危峰森似戟照人寒水净于苔居民捴爱甘棠馆嘉树何妨为更栽
　　岷同和
　　舒君射策黄金阶匹马还向山邑来闾里不忘朱邑治湖陂重喜白公开独怜废署飘黄叶谁向荒畦垦绿苔犹忆番阳韩太守曾将桑柘绕庭栽【参政韩镛伯髙为饶守郡治花木悉抜去植以桑柘】

　　丁酉岁正月四日雪

　　白头遭乱逺江城寄宿深山岁又更雪里人家荒野色天涯亲友暮年情山魈夜应猿猱响樵子晨冲虎豹行草笠棕衣任来往阴崖何处觅黄精

　　寄黄将军大章

　　千里江湖羽檄传着鞭方看祖君先连营白斾风云上为国丹心日月边诸客登楼多暇日三农在野庆丰年戎机须自儒冠出未数功臣卫霍贤
　　忆访辕门雪后行如今林壑渐秋生狂夫几日浑欲舞凉雨千村将洗兵翠羽文犀开贡献山车银瓮报清平凌霄义气看能事老向渔樵也自荣

　　次韵姜叔徳冬雪

　　黄云羃羃四山围翻海阴风撼竹扉珠向美人帘下撒花当归客马前飞夜窗销烛增寒气晓艇掀篷失翠微豪俊不夸金帐饮新诗聨璧自生辉

　　出豫章城南寄友生李用巽兄弟

　　翠谷环居似太行谢家庭树玉生光题诗晚集松萝径共被秋眠山水房城郭楼台堪怅叹江湖风雪苦凄凉雁行霄汉他年事宁厌云林白日长

　　鳯洲上同刘仲修到郡城

　　云中城郭似蓬莱叠屿重洲绿水回寺近松闗微雨送津浮兰艇好风催鸡豚荒径人烟僻鹳鹤平林画障开正待幽寻遣羁思青鞵黄帽喜追陪

　　仲修宅春日分韵得园字

　　疎雨澹澹烟沙村花边石梁通小园荻芽水生鱼欲上松林日暮鸦争喧春醪倾玉浑易醉世事翻云谁与论羣俊题诗拟陶谢且同烧烛坐东轩

　　次韵送文彦髙归西昌

　　日照江头花片肥春香冉冉袭行衣兰苕雨过棹初发杨栁月圎人定归金鳯晴沙时入梦白鸥芳渚坐忘机春深为想重来日桐叶清阴莺乱啼

　　社日

　　去年钤北愁多难今岁城南将过春为客偶同王谢燕归农犹愧葛懐民杏桃烟际红相向桑柘雨中青未匀童稚莫嗔无社假好题新句答芳辰

　　送上髙易季文之洪

　　君将鼓枻向洪都我值秋风病偶苏髙士亭台劳逺梦仙人城郭阻同趋云迷紫气蛟龙蛰风激黄沙雁鹜呼大郡衣冠烦问讯何人还忆楚狂夫

　　和酬黄吾云

　　江上云连长短亭别懐如水注东溟早期剑佩朝双阙又见文章似六经为国丹心朝捧日忧时白髪夜观星银河漾漾青峰隔遥羡秋光生户庭

　　傅元宾还理故业

　　归来买犊拟躬耕亲友聨居摠弟兄金谷旧时华屋废浣溪来岁草堂成旌旗千戍阴云接舟楫三江白浪惊好理荷衣翫泉石深栖终不负儒生

　　次韵酬黎以徳

　　银河斜界树参天为忆幽人思渺然亥市尘嚣迂竹径午桥烟雨傍溪船呼灯教子栖鸦后倚杖看山野鹤边但得文章攀屈宋何须重赋逺逰篇

　　次韵酬习君谦

　　新诗金玉响泠然喜听琴中幽涧泉卧病■〈犭员〉猱青嶂下梦懐鸾鳯碧梧边抛书怅望秋风径倚杖踟蹰夕照天最忆习池山水胜故家人物信多贤

　　山中秋夜

　　夜对千峰秋气新萧条岩壑一闲身松林虎出时窥犬茅屋萤飞偏近人傍月把书怜稚子临风吹笛羡南邻栖乌应怯梧桐冷不断悲啼欲向晨

　　赠易自然祷雨

　　秋郊旱魃昼人立野老哀吟如雁声龙工戢翼潭水落毕星藏光溪月明霹雳枣枝天将令太乙瑶坛玄女旌澍雨千村感谁赐神功云是易仙卿

　　生日和酬黎宾贤

　　黄尘恐涴黒貂裘闾里聊为马少逰五色文章辉北斗羣英冠冕重南州豹藏玄谷千峰雾鱼恋苍江万里流好继前人题桂籍明年仙阙步髙秋
　　新诗多谢祝长年空谷难来白马颠自笑少陵真野老敢夸方朔是天仙松醪思共匏尊酌竹简期观石室编良会不嫌溪路逺小窗月夕听山泉

　　病起言懐三首

　　卧病兼旬人事稀草堂秋树挂晴晖邻鸡乍警饥狐出林鸟无声独鹤归风里抛书因力倦云中飡石与心违晚吟尤爱松溪静浅水菰蒋映钓矶
　　落落朝霞红冠林纷纷山霭翠迷岑一川灌莽人分牧千丈石潭龙或吟烈日每愁看赤地玄云即待起层阴眼中百物嗟凋耗多难谁知天地心
　　山中日习惟疎懒秋草连扉客少过灌圃何因分逺涧入林偏厌长埀萝移居瞰水心期遂携友窥岩兴每多喜似闲僧思方寂楚山千嶂涌苍波

　　送本州岛判官移宰分宜

　　银河玉露晓天低翠峡黄郊去马嘶上佐三年官正满明珠百斛句新题钤冈草木霜前陨县郭■〈氏鸟〉鸦雨里啼千室弦歌待明府今人能政古人齐

　　和酬仲修

　　闻道逍遥林涧居移家仍载五车书拟耕郑谷买黄犊那忆楚江多白鱼柿叶遍书云冉冉山阴坐对树疎疎寓舎遥知先种竹何由尘土上衣裾

　　和酬伍仲逺

　　君才髙李可为徒长爱青丝系玉壶醉折公卿多慷慨狂歌闾巷足驩娱黄金易得随时散白璧非轻待价沽林下幽人感珍赠阳春端与俗音殊

　　梦中得诗二聨觉而足之

　　坐对南山鸣鸟稀松床书帙逗晴晖闭门无客论朝市开口恐人谈是非雨后翠生飞燕羽花时红拥钓鱼矶醴溪春色浓于酒莫遣风烟与愿违

　　何伯逊见访赠诗和答

　　百里来寻水竹村鹊声将喜报衡门山中白石聊同煮世上黄金未足论诗似阴何思更苦迹追园绮道尤尊贫家无物堪娱客一树寒梅雪映轩

　　君谦遣其子溥来学因寄诗和答

　　名士何妨涧谷栖丹崖髙耸白云低东风莺绕千章木春水鱼逰九曲溪教子早年窥汗简従师穷巷乐羮藜茅堂日候巾车到花徧山园草满畦

　　和酬简九成

　　蜀郡名家贤俊多君才自合置銮坡云门琴瑟弦须练玄圃球琳石可磨雨过春洲采芳杜月明山舎对埀萝相思日夕期相见共乐时清渐息戈

　　再和酬简明元

　　见说林塘诗思多竹连幽屿草连坡晴云过眼白衣化野水照人青镜磨百亩山田宜稻秫千章岑木爱松萝论交莫景相期逺回日烦君借鲁戈

　　和酬舒元珍

　　日对黄峰心自清瑶琴能泻涧泉声不夸绛阙仙曹贵却忆云山樵叟名琥珀琼脂崕上出珊瑚玉树海中生元舆已羡才华异好骋雄辞赋两京

　　彭伯埙新婚

　　籛铿孙子有仙才云引箫声起鳯台紫绮应従天上织绿罗新向月中裁良宵绛蜡银屏暖吉日琼筵画障开金榜巍科见先兆早将词赋献蓬莱

　　癸夘腊月雷

　　腊月频闻殷殷雷荒村昼雨似浮埃石潭骤起蛟龙蛰松谷遥惊鹳鹤回覆垄荠菘青更嫩出墙梅李白争开虽愁瘴疠乘时作先喜春从天上来

　　偶成

　　山翁自爱缊袍寛白髪尤宜制鹖冠蓬巷三年贫不病竹书一箧老仍看■〈氏鸟〉鸦乱噪丹枫晚鸾鳯稀来翠柏寒渺渺江湖交友絶空闻渤海沸狂澜

　　黄本立东逰赠别

　　楚邦才子燕台客万里还山复出山江汉摠归沧海里方蓬遥在白云间将趋金马陈三策却従楼船定八蛮逺道应能念林叟年年秋草映紫闗

　　观兰室禅老山阴道中之作次韵二首

　　吴山尽处越山多尚想经行野景和朝旭射岩晴卧鹿春泉落沼响惊鹅山人看竹敲门入溪女如花荡桨过千里东逰何日再镜湖明月醉中歌
　　诸峰翠拥兰亭胜稧饮尝闻晋永和羽客喜邀仙子鹤野翁仍爱右军鹅粉垣护竹家家似棕轿穿云处处过最好昼眠松下石若耶溪上听渔歌

　　章孟忠和伍仲逺韵见寄再和答之

　　王谢风流异俗徒清秋玉露映冰壶鸿飞碧落期髙举鲸战沧溟叹不虞松竹小堂兵后葺桂兰香醑客来沽寄诗能忆云中叟大隠墙东志自殊

　　石门集巻四

　　●钦定四库全书

　　石门集巻五

　　（明）梁寅 撰

　　○七言拗体

　　为李朝阳题松云圗

　　涧上小亭双石盘古松四五云巑岏横琴坐爱白日静散发长疑朱夏寒泛泛轻阴过峭壁微微香粉落冰盘我欲同君觅幽处醉卧瑶席临风湍

　　赠西山僧

　　髙僧自喜岩下住长见白云飞复回中天风动松子落千岁石作莲花开鸟下林堂待分食龙游溪水遇浮杯吴山楚山聊暂往还把楞伽归去来

　　赠白师禹省亲安庆因就试河南

　　白郎楚楚闗中豪读书江南心独劳露凉松寺写周易日莫兰丛歌楚骚家近千峰淮甸翠舟乘三月大江涛锺陵秋晚正相忆好趂天风连巨鳌

　　丙子岁舟发豫章将往金陵

　　常年九日归不得今年九日重逺行秋水蒹葭自可爱故园松菊非无情月下飞鸿过别渚天明孤鹤唳髙城相将一棹望湖去即看匡庐岚翠生

　　题赤水霞栖圗

　　四明陈常时夏父为吾州文学常随侍绘其所居山水之胜曰赤水霞栖及东归访余于洪求赋之
　　故人家居赤水上二百八十峰嵯峨明霞时混金碧气老树尽变珊瑚柯题诗石壁照松籁读书茅亭悬女萝道成不用金膏术飞向九霄鸣玉珂

　　赠安福州尹王义方归平阳

　　安成使君廊庙器六年琴鹤寄山城草生斋合少人迹花映讼堂闻鸟鸣劝农已报江南政柱史当驰天上名一舸秋风暂归去太行千仞翠峥嵘

　　题湛溪黄氏引翠楼

　　征君结楼湛溪上日日钩帘看翠微长松云际蛟龙起叠嶂天边鸾鹤飞巫峡锦屏增秀色仙人瑶瑟带清晖把书更觉秋意早冉冉浮岚飘夕霏

　　○七言长律

　　送江西省照磨王【健】志刚考试湖广

　　八月秋深江水清月明朱舰趂宵征郎官湖上风云合黄鹤楼前洲渚生持鉴棘闱方伯召扬旌沙路郡侯迎经通鲁史春秋奥策问周官礼乐明十八科名资化笔三千才子服英声玉生玄圃珪璋就金出棠溪鼎鼐成发榜摠称唐陆贽著书尤羡汉张衡名区三载承知遇聊采芙蓉寄逺情

　　朱尚质挽诗

　　尚质明春秋工诗文年三十六卒子梦炎辛夘进士
　　魏亭之北朱贤良三十文章逼汉唐矫矫云龙行碧落飘飘天马脱丝缰山罍牺象珠凡器苍玉珠玑多异光太史遗书窥石室春秋大义揭王纲方驰健步今文苑未策竒勲古战场才似贾生谁敢忌名班黄宪遽先伤严君痛失鹓鸾羽令弟哀思鸿雁行怅望斗牛铺紫气呜呼兰桂陨秋霜故人秉笔争称述稚子应门待振扬鸾草琅玕明月照新坟夏屋白云长临江孤客懐畴昔今日生刍空自将

　　○七言絶句

　　龙翔寺赠缝人

　　蜀绮吴绫惯揣量并刀常带色丝香自言多得豪家意也解穿云到上方
　　山客麻衣岁月多朔风吹裂奈愁何若为访我清江上倩子云中制芰荷

　　赠采诗方道成

　　乾坤清气治朝音碧海明珠价万金他日江南方氏集流传应遣到鸡林

　　西湖歌五首

　　美人玉钗燕翩翩白日照耀黄金蝉栁丝绿让云鬟亸荷花红妬茜裙鲜
　　鹅黄满壶载船头酒能解愁人自愁长堤车马如流水朝来莫去几时休
　　艳籹缓歌金缕衣舞腰学得鴈儿飞湖西日落月东出歌舞留人且莫归
　　青山入湖湖水青菱花白白照船棂山头急雨船须住水面凉风酒易醒
　　钱塘城中十万家碧瓦龙鳞户绮霞楼头卖酒船中饮不如湖上最繁华

　　儿子岷自维扬还至金陵得朱县尹仲文手书且云荷接引良厚二絶寄谢时仲文将调官京师假馆维扬

　　木犀香里设离筵建业西风八月天一骑仍留大江北双鳬何日五云边
　　一札飞来云锦函也知能共阿戎谈几夜石头城上月遥瞻二十四桥南

　　钓台三首

　　台下澄江山影多台上蟠木悬青萝髙人一去山寂寂万古明月照江波
　　独把渔竿烟雨中身婴尘网与人同祇缘竞慕终南捷愈觉髙名泰华雄
　　祠庭纔拜先生像舟子乘风发棹忙欲荐苹蘩惭草草回瞻云水白苍苍

　　观清江傅氏西园题咏懐旧二絶

　　忆昔西园曾见招春风歌响入春霄池上题诗花冉冉林边归骑雨潇潇
　　一别桃源迷故津花随流水几回春烟尘岂料逢今日翰墨犹期似昔人

　　闻笛

　　风入梧桐山月明卧听邻笛转凄清未传黄鹤楼中曲却得羌儿塞上声

　　食笋

　　楚山春笋楚江鱼北野黄羊恐未如老来更厌江鱼美食笋山中乐有余

　　足疾作

　　山上浮云坐卧看茅衡十日步蹒跚思仙不得飞腾术愈觉人间行路难

　　为王仲义题雪梅

　　小桥东郭先生履曲径西湖处士家向暖早看花似雪冒寒更爱雪如花

　　清江道中

　　几夜江城厌鼓鼙出闗那得更迟迟鸡豚晓日田家乐榛莽秋风过客悲
　　桕叶生红霞映水荍花连白雪盈畴晴天绣画山溪景却是春光不似秋

　　寄章齐髙

　　葛岭云开青映天潇洲月上夜无烟太守爱居山水郡名流尤羡幕官贤
　　去年相亲情恋恋今年相望思依依石潭遥想蛟龙穏寒渚空怜鸿雁稀
　　令弟曾为五台客经过湖上问平安芙蓉道逺何堪寄杨栁秋来折更难
　　山中岁月薜萝春天上光华印绶新白首惟思逢世泰青云那得厌交贫

　　山舎偶成

　　石峡瑽琤新涨水柏林崷崪古时坟黄茅小径无来客一犬松边吠白云

　　代赠李以洪归洪州

　　门外梧桐啼早鸦行人策马踏江沙归去却怜家是客重来还念客为家
　　冉冉花明金鳯渚青青栁映木兰船遥望锺陵在何处洪崖髙出白云边
　　象牙潭里帆过后石头渡口船到时洲人洲上迎归檝山客山中劳逺思
　　黄峯岧嶤凌紫虚下有林堂宜读书绿壑丹崖迟君至松巢不减住匡庐

　　和何彦正春耕十一首

　　见说春耕溪水头赋诗犹忆玉京逰莫夸塞北千蹄马宁买江南十角牛
　　雨后逍遥南涧上山田漠漠树重重绿拖烟外无穷水青揷天边不尽峰
　　埀埀杨栁荫柴扃逺逺岩峦列锦屛江海归来更何事朝亲农圃夕穷经
　　石壁临流浄可书从教渔子怪癯儒黄蜂日日粘红蕊白鸟时时下绿芜
　　自着青簔久离羣羞将龙剑逺従军雨苗已得邻人惜烟草常令稚子耘
　　乱后江湖阻舟楫衣冠强半寓山村云山紫蕨那堪采豺虎惊人翠谷昏
　　短笠登山自种茶萦林石径树边邪百金自可侔封邑千骑何劳拥鼓笳
　　竹间樵径行应熟花外渔舟望欲迷处处稻畦分落照荷锹人去水禽啼
　　闲与山氓日共谈往来溪北又溪南今代劝农贤太守他年何武定才堪
　　野夫卧对石门山懐友其如道险艰喜诵清诗凉雨后唤回幽思白云间
　　业桑树边绿草坐刺桐花下碧甆杯醉和农歌乐农暇吴盐如雪点杨梅

　　石门集巻五

　　●钦定四库全书

　　石门集巻六

　　（明）梁寅 撰

　　○记

　　醴溪记

　　醴溪在蒙山之阳十五里其南北皆连山水贯流其中北山之西曰堵山其次曰菰峰又次曰紫云峰其下为灵峰寺正北有三峰森立尤竒秀其东曰神峰吴将军之祠在焉又东有冈回抱曰炼冈其南山之西曰石门两峰对峙巨石如虎蹲其次曰大金峰金峰而下绵亘若屏然至其尽处与炼冈对中有圎阜突出水上两山衔之若龙之争珠者居人名之曰珠堆当石门之下为松池泉出其间窦如井者三四其味最甘酿之以为酒醇酽异于常以为糜虽白粲而上凝赤色食之若饴葢泉之尤美者也其下流为演溪迤东注溉田可五六十顷居溪之阳凡百余家而为吴姓者十之八九世耕且学多淳质少衰靡故不徙其业不轻去其乡予家在菰峰之阳松溪之上曽大父由分宜之湖泽台而徙于是里之名旧曰里收长老相传云里之田极膏腴岁常丰收故古以是名而其为士者或名之曰里溪予以溪之泉甘如醴故又更名醴溪云尝观夫民戴仁而履义负阴而抱阳其生一也而其水土之异则质性亦殊是以君子慎其习焉吾里之俗淳厚且多秀异之士固地气然也使居是里者父饬其子长率其幼去纷华之尚守勤俭之规革狂悖之性崇礼逊之美以是溪为仁里而人皆有士行顾不系于习哉吾将见后来之才俊益多而地灵之所锺未艾也故记其山水之槩以示里之子弟使知有所本且有所励是亦善风俗之意哉

　　琼华石记

　　琼华石者石之坚白而竒异者也曹南吴君主一寓于洪名其室曰好古人或遗之以是石君珍而寘之室外因名琼华云予暇日过之见是石巻然雄峙髙仅咫尺兰芷青青交映可爱君因取置之几间其为质如玄圃良玉温润自然其为状如雪山崭岩望之凛栗扣之声铿然则又如天球之戛而清越殊于众音也予因贺之曰昔人谓珠玉无足而徧中原者以人好之也今是石也产于阴崖冱谷之中渐水泉贯地脉嘘云雾胶冰雪不知其几千百年也而一旦出焉以为君之玩然则好贤而贤至岂异是哉况君子比徳于玉石玉类也追之琢之濡之拭之进徳之道也名之曰琼华则石而玉矣君之寳之也亦宜哉吴君喜曰斯不可以不记于是为记之且以传于好事者使知君之志非徒曰玩好而已也君方以荫仕而好学不倦工为诗尤善分隶掲侍讲为作隶书行好古斋铭虞侍书作也

　　商卣记

　　升张氏君寳家藏商卣一卣尊之异名也凡尊彝为上罍为下而卣为中其容可五升宗庙以盛秬鬯盖贵重之而异其用也今定以为商器者稽其制辨其文视其色而已按博古图宋内府藏商夔龙卣三其二有葢有提梁其一提梁葢俱无而形如瓠然今张氏卣正与瓠形者同非商之制与又其文皆靁状中为饕餮面饕餮恶兽也而贪者象焉文以是者惩贪也为靁者古之器多云雷云变化而雷震动也其铭二字一字肖人形似为子字一字尤竒古莫识也按商器铭子孙字多为人形而手或持戈戟刀匕之类辨者曰商子姓故多子字曰子孙者传之子孙也又商之世质故铭简周弥文故铭备今铭止二字则商之铭也辨者又曰凡器年弥久者色温润如碧玉斑斑然如朱砂翡翠今卣亦然为商器益明矣夫自商至今三千余年矣而其器犹存可贵哉凡器形也大而天地日月皆形也则亦器也而其运则亘乎古今虽不能不穷于十二万九千六百年之后而器之久者孰能过之也贾子赋曰天地为垆造化为工阴阳为炭万物为铜今卣之制人也非造化也炼之者火也非阴阳也金三品之下也非万物也而其久于世也能与天地日月同厯几千万寒暑晦朔何哉其殆神工制之而神物又従而护之邪抑譬人之寿夭其数然邪是未可知也张氏世文雅君寳之先君赠秘书典簿号石城先生蓄古器物圗画甚富而君之兄弟尤笃好于是及获是卣则以为尤异者也至正己丑岁其仲兄君济馆予以训诸子因观是卣而为之记嗟夫器之可珍者或藏于山或閟于渊或虽出民间而视之犹瓦缶者固多矣今是器也独见珍于好事者之家而余亦得以文辞托之为不朽余又因以贺是器之遇也

　　三秀亭记

　　神仙之流贵于保形炼气凝情养神故所栖必山泽之地水木之间重楼邃宇虚亭闲馆而清异之气毓为珍木竒草或称有琅玕之树金茎之华丹木之实五色之芝殆亦神灵之感与丹阳之归真观昉于东晋焦真人观有堂名曰希夷堂之后可百步有亭曰三秀三秀者灵芝之异称也相传云昔有芝生于是故以名亭也亭毁于宋季而赖名人之赋咏犹在至正七年炼师诸葛若洤始重构之亭之四面为池而跨池为梁浮波之鱼翔风之禽与人狎近池之外则丛篁连翠巨木交柯阴云昼生寒气憀栗逺之所望则东有具区西有句曲而其后为白鹤之溪清流遥映众岫互出如登阆风憩玄圃而与神人者逰也亭之中不蓄异玩而张以圗诫充以载籍师或逍遥来游与群弟子上论开辟下观万象客至具脯枣醴醪従容欢洽弟子陈知常善鼓琴或命之为蓬莱之音时时更倡迭和赋五七言诗然亦非人间语也知常既谒赵御史子威求篆书之额复因其宗兄时举属余记之予谓天地之间凡有形者必归于无夫三秀者神异之产也故仙者好之或采焉或茹焉或歌焉然登斯亭者欲观其赤如珊瑚白如截肪黒如泽漆青如翠羽黄如紫金果有乎无也是其名宜托之亭而后久也虽然亭不可久也而恃名以久名不可久也而恃言以久而言也果可以久乎其所以久者先天地而无始后天地而无终非形也而不离于形也非言也而不外于言也彼煌煌之五色者不得而见矣而因亭以久者其不在于人也夫请以是谘之炼师因以为是亭之记

　　河源记

　　古今河源之说异禹贡云导河自积石未穷其源也汉张骞云河有两源一出于阗一出葱岭唐薛元鼎云得河源于昆崘盖皆传闻者山海经言昆仑之水赤黄黒青色以方异穆天子传言阳纡之山河伯所居是为河宗佛书言阿耨逹山有大渊水即昆仑也其山名往往不同者或古今变易或番汉异称不然记者之妄耳按潘侍读昻霄河源志今朝之究河源盖得之目覩非传闻者也太祖尝征西夏过沙陀至黄河九渡九渡者在昆仑西南宪宗命皇弟旭烈征西域凡六年拓地四万里而河源在域内矣至元庚辰世祖命都尔苏往西域将城其地以通互市自河州行五千里抵河源及还圗城郭位置以闻上恱以为吐蕃都元帅领工徒以往使其弟库库楚驰奏大臣沮之次年还河源在吐蕃西鄙有泉百余窦地方七八十里皆沮洳不胜人迹泉不可逼观登其旁岭下视泉窦厯厯如列星然故名鄂端诺尔鄂端者汉言星宿也诺尔者海也星宿海合流而东汇为二泽复合流始名黄河然犹清可涉河析为九即九渡也广五七里下复合流渐逺水益浑土人抱革蘘骑过之其聚落之处多编木如舟以济附以毛革中仅容二人又东则两山峡束广可一二里或半里深叵测矣昆仑腹顶皆雪盛夏不消河过其南距山麓仅五六十里又南为四达之冲地多盗常镇以兵昆仑之西人民少山居其南山峻兽有旄牛野马狼狍獂羊之属东则山益峻而地渐下岸至狭或狐可跃度河至贵徳州始有官治厯积石至河州东北流厯兰州鸣沙州应吉里州流正东自星宿海至汉地河南北小水旁注者众其山或草或石至积石始林木畅茂世言河九曲而彼地有二折云汉书言葱岭河至蒲昌海水洑流而出临洮今洮水自南下非蒲昌也土人言于阗葱岭水下流散之沙碛则其洑流信然然其复出者莫知矣或又云黄河与天通又云昆仑去嵩髙五万里阆风玄圃积瑶华葢仙人所居皆妄也世多言河出昆仑者盖自积石而上望之若源于是矣而不知星宿之源在昆仑之西北东流过山之南然后折而抵山之东北其遶山之三面如玦焉实非源于是山也然凡水者山之血脉也山髙而广则其水必众而巨昆仑至髙广者也而谓无一水源于其间耶其不言之者葢欲破昔之谬着今之竒故略之尔延佑中库库楚为翰林承旨潘侍读与同僚故得其言如是余喜其详而信因述之以资多考云

　　思齐斋记

　　友人王仲义名其藏修之室曰思齐而访余郡城之南求订其义余因谂之曰子之思齐于贤秉彝之心也取友之道也自励之方也然贤岂一端乎士之工文辞者句必雕琢音必谐叶以成乎一艺斯贤矣然可以昭其誉未足以美其躬也岂齐于是而已乎有孜孜焉于学术究人之所未究知人之所未知斯贤矣然可以博其识未足以成其行也岂齐于是而已乎为一乡之善士矜其小廉狥其小信明于止足确于自守斯贤矣然可以持其躬未能以弘其道也岂齐于是而已乎若夫君子者其徳非一喜其行非一能处则藴诸身出则济天下斯则所谓大贤者也吾之齐于是足矣然犹曰未也既齐今之贤尤必齐古之贤可也孟子曰尚论古之人周子曰志伊尹之志学颜子之学能如是可以无愧于为人矣而亦非踰乎性者也虽然将齐乎贤尤重于思师而思事之友而思亲之古之人而思效之朝思于是夕思于是人之善即吾之善也斯能齐之矣师也而耻事焉友也而耻亲焉古之人而自谓不能焉斯不思之甚人之善非吾之善也其乌能齐之也哉仲义曰善请书以为斋之记仲义名友仁居清江之西鄙与予为执友将十年明程朱氏易兼工于诗文为人端恪不惑于世俗不急于进取余以为可与共学者故为之书

　　贞固轩记

　　傅氏世居官溪之阳号为多才俊其尤挺出者曰元宾元宾之避地而归也辟荆榛畚瓦砾构小堂六楹其西室启窗南乡植梅二株余嘉其息驰逐而乐栖遯为名其室曰贞固且告之曰贞言其正固言其坚四徳之终于以起元天畀于人在物亦然故人之徳而梅有之当夫风霜凌厉冰雪凝冱叶辞其条液归其根而梅于是时纷然珠缀皭然玉洁郁郁烈烈芬芬苾苾松与为俦竹与为列贞固之性孰逾之哉人之性至纯也至粹也灵于物而或反愧于物以物之全其天而人自离之也故其酷于冰雪者世纷也苛于风霜者忧患也众之蚩蚩徇于所嗜屈于所畏孰明而贞孰执而固君子者内志弗移外好弗入处险以夷处闷以乐既贞既固惟金惟石梅之是侣孰谓人而不物之若耶嗟夫元宾朂之哉人之所恶者寒也而天不辍其冬人之所虑者险也而地不改其形其好为汹汹者小人也而君子不易其行元宾谢曰处轩之中诵梅之赋宋公是师永保贞固敢不拜教哉元宾于予为婣属且少従予学善为诗歌兼习草隶而尤喜写墨梅是轩之名亦所以着其好也

　　寳艺斋记

　　世称玄圃之玉丽水之金南海之象犀明珠凡致之难而见之罕者是皆寳也至于五礼六乐五射五御六书九数下迨辞章之习伎能之工则皆艺也然人之好尚莫得而兼也故寳之蓄也多富而艺之博也多贫士生于时思以益其知识而异于凡庸则艺者至理之寓也故宁舎彼而取此焉是则寳之尤贵而大者也余之友生吴佥子亮志于艺文治一室而藏修其中余为名之曰寳艺欲其寳夫士之寳而不徒寳夫众人之寳也其居于是室也阒然以虚湛然以静方之华轩广庭重裀累席罍爵金玉百玩错陈乐以羌羯歌以郑卫彼固足乐矣而吾反观之则圣言醇醪也道义大胾也美行金璧也诵声丝竹也吾朝而潜心夕而凝神左圗右书前箴后规目与寳接心与寳随吾心之乐果何待于外物之乐也况世之寳者人得而与则亦得而夺吾以吾寳养吾之性性具乎心行成于身孰得而夺之乎所寳若是虽万锺之富五鼎之贵吾不以易矣子亮従余受春秋当不用之时而为待用之学是其习于艺尤为知本者余故为之记俾寘之坐隅庶乎其有儆焉

　　恕斋记

　　髙君如心名其讲肄之室曰恕斋而以书嘱余记之余为之论其世叙其善然后明恕之义焉论其世者何也尝闻诸故老髙氏之族世居乌山与黄氏聨婣黄之里曰鹄山族蕃以着由学而仕代有其人髙氏虽绵延仅存然亦多业于儒而不愧其先斯为可称矣其所谓善者何也今之人当夫抢攘之世恶之稔而泯焉者众矣而能居其居者岂不难乎居之因于敝陋者众矣而能治其庭除洁其奥室不尤难乎能治其居者亦有矣而能以仁义为文绣以礼法为凖绳若髙君之名其室者不愈难乎斯又其可尚者矣名之以恕者何也夫忠为体而恕为用恕也者忠之发也以已及物为仁而推已及物为恕恕也者仁之方也因己之心度人之心知人之心如己之心斯为恕矣恕之道既得则近而家族逺而四海夫孰非吾之度内哉吾圣人以为终身可行者宜也嗟夫髙君之为心又非徒儆乎一已而耀乎一时者也将使其家之子若孙居是斋之中而皆能务古人之学励君子之行则所以振髙氏之业者其在兹乎其在兹乎请以是言书之壁间以为进修之劝

　　凝室记

　　余为草堂于石门之下菰峰之阳其中室南向而虚明日晏坐于是以观万物之理以稽千载之故爱是室之能佚余而不受夫世好之汨也因字之曰凝室或覩而笑之以为怪则従而析之曰凝之言定也聚也成也在古有训曰凝于道徳之修也曰凝于神志之颛也观是室之前肇于鸿蒙而成于富媪者山之凝也疏于开辟而潴为囦池者水之凝也雨露以萌之风霜以坚之篁木之凝也岩谷以泄之丛翳以结之云霭之凝也当舒霁之时皋隰光华而巘崿绮丽阳晖之凝也吾颐性乎吾室阅元而贞察作而复其外廓然以寂而其中夷然以宁凡世之得若失也荣若辱也忻若戚也歌若呻也登若坠也抗若抑也槩乎勿以滓吾之灵台吾事吾天君五官效职百为顺序群邪退黜至正黙守譬之寥寥之乡老而休者遨游嬉戏状如小儿于市井之纷华郡庭之共会恬然而莫知也斯非所谓凝其志而逃其累者乎或曰凝子之志其槁木矣夫其石人矣夫曰动非无静静为动本静非无动动为静应子周子曰定之以中正仁义而主静吾之凝其志主乎静焉尔而谓其能不动也哉余既以是记之墙间将求书其额于刘君仲修而惧其亦以为疑也故又录以告之

　　寒泉琴记

　　清江萧氏徳章蓄古琴三一曰玲珑玉一曰广寒秋而其曰寒泉者乃其最所珍爱者也徳章之舅氏新昌胡君鼎实号玄阳先生博物君子也少壮时久宦留燕都缙绅多与之逰迨今朝征用为上宾馆大使君精于数学解音律而尤好琴时时以鼓琴侍上上甚重焉及奉诏求贤南粤道过清江以寒泉之琴遗徳章余比尝过之出示其三琴因拂拭寒泉为余鼓杏坛之操余虽不解音而听之洋洋然知其声之清妙而其制之异于今人也余尝谓琴之见重于君子者非徒以其铿锵而已也葢琴与瑟配异于众乐而列之堂上其声平和而非怨悲也其调雅淡而非繁促也其曲皆祖乎圣贤以之写心畅情而非荒耽俚鄙之辞也故善琴者必其人之心体广大志虑冲逺皭然于尘滓之外超然于声利之表故其本之于心发之于指莫非大音之妙也舜之解愠阜财文王之处险如夷仲尼之乐天知命皆藉是物以陶其忧思而已尔余在京师闻之赵翰林之孙彦祯曰吾大父有松雪之号者盖其所珍之琴曰松雪故以名斋也今徳章爱是琴亦将结茅为亭于其堂之后而鼓琴其中于以养心于以娱客若然者非惟曰彰舅氏之赐也盖心得其养则众欲不萌万物不干欲为贤人君子此其一助也因为之歌曰寒泉兮泠泠韶濩之遗兮涧谷之声寒泉兮瑟瑟以洁吾心兮以浴吾徳山中朝夕兮惟泉之闻手挥七弦兮目睇白云心悠然兮寡所亲空桑奏兮遐思乎古人夫古之所谓琴曲者亦莫非目之所触心之所感形之辞而着之声也徳章于为学之暇静处之时心如泉渟虑若冰释必有以复见文王尼父者盍于是而得之

　　石门集卷六

　　●钦定四库全书

　　石门集巻七

　　（明）梁寅 撰

　　○序

　　送李行简序

　　六经惟春秋以书事而寓王法往往多微旨非有所授受罕能灼知其意者汉儒以明经致通显大儒若贾生董仲舒刘向父子皆春秋之学故至今通是经者比易诗书礼记尤多名之曰大经夫经岂有大小哉以其旨之微而说之者杂非究心之久莫能窥其义明其用故尊而异之而以大之名加之也今朝廷以五经取士业春秋者亦多居上第安成李君濂行简举于乡以春秋冠江西之士及再举遂登进士第授豫章郡录事人谓豫章大郡录事剧任君必不屑意而君之来也慨然以政自励未尝惮于烦自分省大臣及部使郡守诸参佐凡事有可疑必咨于君曰是能以春秋决事者耆老庶民亦相戒毋为非理曰是能以春秋措诸政者郡之俊髦与逺方之学者又皆以君为师法曰是能以春秋训后进者士之穷经必以致用岂空言也哉君秩满且去在官者事无所谘访民失其所煦妪俊秀之士耻从于他师无不欲君之留而莫之遂也然君方以盛名达中朝其进要职享丰禄将如崇台之阶而升也其再至于是郡也士民之喜又当何如哉寅寓豫章辱君知尤深故因其门人朱昻之请述诸君子之意而为之序

　　送张继先北上序

　　夫礼之难其人久矣非其有忠信之质荘敬之心孰能好人之所不好而致力于是哉汉兴独河间献王志于礼乐之事当其时所得礼书犹存古经篇七十记百三十一篇然既藏之秘府在廷之臣莫之尚也天下之士莫之见也其立之学官而仅传习者髙堂生之士礼而已小戴之传记而已若大戴记之学则寥寥无闻周官经虽存亦久之稍显盖礼学之难也今朝置明经科于三礼惟用小戴记而业乎是者方之他经仅什之一二甚或缺焉而不以贡可叹也夫金陵张继先为性明敏而立志勤确独深好小戴之学不惟诵习其说而且匔匔然惟礼之是守岂非所谓忠信之质而有荘敬之心者哉继先初受业豫章徐君元善而复咨其义于余余于五经皆泛观其传注非颛门者也然赖继先相切磋自豫章至金陵踰岁常朝夕论辨其互滋益为多焉继先以其父调官京师宜随侍又将诣国学以受业于博士江公其不息之志尤可尚也而以三年之共学乃有万里之别余可无一言以为之朂哉夫礼之习也非惟善其身又当推之以化民成俗斯可也今天子治化恢张庙堂之臣必有志河间之志者倘闻下明诏集礼官诸生议明堂修郊祀考庙祧兴庠序协音律定章服凡草野逢掖之士孰不忻忻愉愉而愿覩帝王之盛哉而继先于是时或得以所学与于缙绅之议亦何愧也记曰安上治民莫善于礼又曰致礼乐之道举而措之天下无难矣吾将于继先之行也而观之

　　崔照磨审狱诗后序

　　君子之莅官行政以循其职分非蕲人之知也然实之既孚而名自随小者既试而大可必观贤能之道盖在于是焉南台掾崔君文翼前为江西宪司照磨尝代其上官审郡县狱能持法平允宅心忠恕驱驰朝夕不避烦苦于是公道彰明美誉流播歌颂之声遐迩相应讵非贤能之效哉至正九年秋寅始识君于金陵既而君俾其壻陶温受经于寅一日出诗文一巻则皆美其审狱囚而获名誉者也寅诵之叹曰甚哉执法之臣不可以不慎也夫闾阎之间山谷之内民之蠢蠢者弱胁于强愚困于黠廉逊于贪仁屈于暴乡抑之则必之于县而直焉县抑之则必之于郡而直焉郡抑之则又必之于宪司而直焉居宪司者能正郡县之失达小民之枉然后为无负于天子之法矣而岂易能也哉茍无道以照之则志虽为民而民不蒙惠者葢多矣是以君子惟学之为贵也夫纯钩湛卢天下之利器也然不磨淬之于平日而欲以剸犀象刳蛟鼍则铅刀之不异今君歴佐风纪而文学法律靡不通练焉譬之利器其磨淬之久矣宜其少试之而恢恢其有余也然则以是而居大任决大疑扶纲立纪进善退恶固无往而不可也而岂独刑狱之间哉凡奉简执笔之士见善必录是亦其职也诗文摠若干篇而虞学士欧阳宪使为之首君之才行见信于先达于是又可见云

　　送国学生吕允亮序

　　京师有国子之学所以教贵胄而成俊乂也夫璆琳昆仑之产也而圭璋取焉孤桐峄山之材也而琴瑟资焉公卿大夫士之为时而出者非教之有其地曷能以周其用哉济宁郡守吕侯之子公直字允亮既膺博士弟子员之选复以父命来婚于金陵因谒余郡庠晬然其容必礼之式确然其词惟义是陈余固占其外而知其中也未几复来请曰国学群材之林也而吾幸托处以觊有立焉昔许文正公之兴学也其时英才之萃道化之行翕然云从沛然川流而吾曽大父文穆公实髙第弟子后遂为名臣吾何敢不思跋而及之哉今吾父由中台御史出为部使者之副天子方思安元元尤重牧守故吾父复任郡寄恒孜孜焉以圗报称吾又何敢不以父之心为心哉夫以门荫仕志士之羞也吾将以博士弟子试有司而取进士第其功必倍然后可觊也吾又何敢不自励而后于同辈哉今还京师以肄故业道之云逺见之良难子幸有以规我余因谢曰吾何以规于公子哉以公子之世美而进于通显如物之取于寄宜无不得也虽然学必有师师必有道亲师惟贤向道惟正夫师许公以淑后进者国子先生之心也而期无愧于前人者在公子之自勉而已矣吾何以规于公子哉瞻万里之行持一言之赠姑以述爱敬之意云

　　赠黄伯恒序

　　旴江士黄伯恒客于建业于其将归也其乡友饶仲允为之请曰伯恒好修而端悫者也其为学师孔孟而兼通乎和扁之术其出也将以歴观山川询其人才而审其风俗及其久也则又思学之贵于反求而亲戚之违乡井之弃亦古贤之所讥也愿子惠之一言以美其归焉余因语之曰今闾阎荘壹之士所嫚笑者必曰妄逰而逰岂尽妄也哉夫士之出处其犹山之泉乎泉之出不能不行也而其行必以渐或潴焉或駚焉或潆洄焉或激怒焉其势则然尔昔之时九土分裂州各异其国国各有其禁然游者且犹务于逺东之齐也而复西之秦北之燕矣而复南之粤其所厯说者顾其学之正不尔不以逰为非也矧今天下为一虽四海万里犹比居也逰奚不可哉虽然吾因伯恒之归又将语之以退息之乐焉凡今之嗜利禄者其不得焉则戚既得焉则喜得之而复失则喜也而复戚戚而喜喜而戚何不恒之甚也而伯恒岂为是哉今而归也必将拜亲于庭会友于乡刲羊酿酒以道契阔而遂息其驱驰安于恬淡日诵书读诗以涵泳太平之泽咏歌山林之志视世之欣戚涣然如太虚之浮云不知其孰为而聚孰为而散孰为而有孰为而无处之为乐不甚于逰之为乐乎余留滞建业之久固倦逰者也而伯恒乃能先余以归夫岂不快然哉群俊饥之名章继作故因仲允之请而序其意且以朂伯恒之归慎勿胶于外物而累其心也

　　赠儒医罗诚之序

　　余读太史公书常羡秦越人淳于意皆以一技之神而传之史与功臣烈士同炳耀于后世夫史以志天下之事者也而尤惓惓于医方意深矣哉葢所以重生民之命示择术之要义固当也而余于罗君诚之之善医也亦有取焉诚之庐陵之儒者也尝以明经三试有司不一得遂絶意名禄而隠于医其诵医之言也如诵圣人之经平居闭户湛思冥索寒暑不废昼夜不懈久之逰金陵誉以大着诸公贵人率多敬信之金陵郡文学博渊泉为人强力气盛素少疾一日忽痿痹瘖眩如风雨之骤至亟曰为吾召诚之诚之至语其家人曰毋惧吾于是证得其方尤秘而功尤速者也是夕投以善剂即少苏次日而腕可转移三日能坐立五日能杖而盘旋旬有五日能出入一月而复常如所料不失也夫医者死生之寄也于人之危疾宜惧矣而独能不惧者非轻人之生死也其中素定也譬之千斛之舟凌不测之渊波涛卒起而蛟鲸怒战众皆为之胆堕而津人独以无惧出其险者亦其中之素定尔诚之之于医岂妄庸比哉渊泉之疾既差其子弟诸生请叙诚之之绩余虽不能如太史氏専笔削而诚之之力追古人则固可嘉也故乐为之书噫为其事必有其功独医乎哉诚之之用心尤足以为学者之劝也

　　王谨谕右江蛮序

　　后至元二年秋广西右江獠岑世兴反冦南宁等郡其子郎罕攻定逺诸寨众合十余万杀长吏置伪官诏江西省平章图噜黙色哈雅湖广省平章诺海合兵讨之次年春两军□□州命江西省宣使王谨往谕贼谨度昆仑关歴宣化慕化触豺虎犯毒瘴地俱险极道遇贼骑呵曰尔谁也乃敢入吾地谨应曰吾使者谕岑耳汝等无状是自速祸也遂过之至果化州贼将赵拥众逼之谨谕之如前久乃退至上林县贼围之十数匝或登山白其魁来曰速下马解刀往见将军不则死谨厉声曰我天使也岑氏反今讨逆之师屯栁矣愍尔曹无罪死故令我来谕使知天子之仁若妄杀我是真反也大军至尔曹无噍类矣复还白其魁乃已谨道渴饮而胀咳吐便旋皆血懑卧树下从者磨马槟榔汁以椰杯注口中久乃苏力疾抵大江江广数里云乌龙支派也无舟楫束衣捽马鬉渡之是日不得食夜宿岩穴旦达功饶州民数家鸟言以钞市食弗得解衣以易乃得之至田州世子长子特穆尔方阅兵闻之报其父世兴盛兵出迎骑万余步卒倍之馆谨于顺龙州谨责世兴曰天之所覆者地皆王地民皆王民汝恃逺为乱天子震怒命二宰臣将兵五十万诛汝不尽剿不已汝能悔过则转祸为福即不能恐乌合非敌首领不保矣世兴曰前舒穆噜万户传诏吾未之顺今汝来彼教汝以绐我耶吾有死而已汝勿言也谨曰前之不顺命罪也今能顺是奉前诏也能奉诏则无罪矣世兴疑未决谨复曰始入而地谓而世据此土民不知有朝廷矣及见而父子则知其不然何也我之来也汝兵欲杀我者数矣闻为天使辄敛刃以退夫欲杀者尽汝之道也知使者而退犹畏朝廷也汝世荷大恩而反倔强独不愧汝之愚民乎今服罪而出汝福无穷不则祸立至人皆知之而汝独不察何也今师会于栁誓辞曰能杀其渠帅来降者授其位夫富贵人所欲也汝不思自保一旦变生肘腋恐兵不血刃汝之位已归他人矣世兴乃悟曰我嵠夷耳不识是非利害以至于此罪不容诛惟天使善为我言而寛宥之遂皆免冠拜阶下谨曰若然归侵地反俘获诣大军聴命有他虞者使人任之世兴曰诺四月七日以世兴父子至栁州平章命世兴子特穆尔与其党十三人朝京师遣世兴还乃班师锡宴平章坐谨于宾位觞之曰宣使能靖一方之乱可谓不战屈人兵者也于是侑以银盌一币一帛一两省上其功天子嘉之授従仕郎桂阳蓝山县尹以报功也呜呼使以专对为能者也然往往多贪欲或易以屈挠故功不能立由利害之心胜也今谨忠义自持无所趋避其颊舌之效踰于鈇钺之威真贤使也哉谨字彦信济宁任城人其治蓝山尤多善政御史商企翁为序其绩求诸名士之歌咏余伟其事故录之

　　石门集巻七

