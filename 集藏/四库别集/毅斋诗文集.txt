　钦定四库全书

　　集部六

　　毅斋诗文集

　　别集类五

　　明

　　提要

　　臣等谨按毅斋诗文集八巻明王洪撰洪字希范钱塘人年十八举洪武丁丑进士初授行人寻擢吏科给事中成祖时以荐入翰林由检讨厯官修撰侍讲为永乐大典副总裁官明史文苑传附载林鸿传中称成祖尝命洪为文洪逡廵不应诏为同列所排不复进用而是集有刘公潜所作挽诗序及莫琚后跋乃言洪预修国史会大臣欲载其家瑞异入日厯中洪持不可至闻于成祖前坐谪礼部主事卒于官曾棨挽洪诗所谓玉堂分职见孤忠亦指是事明史葢偶遗也此集即莫琚所编杂文皆朴雅骈体亦工诗尤具有唐格而不为林鸿髙棅之钩摹其序文及序书二篇立论具见根柢其序胡俨诗集谓至元天厯间赵虞范掲各鸣一时之盛及其衰也学者以粗豪为壮以尖新为竒语言纎薄音律怗懘论元末之弊至为切中则洪之所见髙出当日逺矣虽名位不昌要为有明初年屹然一作者明史文苑传称王偁预修永乐大典学博才雄自负无辈行独推让同官王洪则洪之文章槩可见矣

　　乾隆四十二年八月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　毅斋集卷一

　　（明）王洪 撰

　　○赋

　　瑞象赋

　　瑶光之精至和之珍彩霞之色景星之文兹其所谓瑞象而特应于我圣君者乎尔其始生也协阴阳感星辰集众灵走百神斡玄钧以凝化孕太和而萃真吸沆瀣于夜月耀华彩于朝暾郁律峥嵘魁垒嶙峋巍然而行屹然而蹲突若山峙蓊若云屯其文彩也则璀璨灼烁辉煌烨奕皎累累而含珠郁彬彬而间璧玉辉辉以凝素琼斑斑而点碧丹霞照而紫气腾玉露润而祥光溢逺而望之灿然如繁星之耀苍旻近而观之朗然如晴雪之映朝日也尔乃濯浴清波翱翔琼岛徘徊芳林咀嚼瑶草含和而鸣则嘉气合而清风生临髙而居则灵芝茂而庆云绕蛮夷覩形以奔告蕃王焚香而致祷兹实应我中国圣人之在位特生此为太平之瑞寳也于是茹以素玉之英沐以碧醴之泉縻以五色之绶航以万斛之船越沧溟于万里效职贡于九天舞蹈于金阙之下盘旋于玉阶之前瑞日照耀荣光昭宣龙颜眷而天意悦千官贺而欢声传于是时也玉京启寳殿成三阶平万国宁礼乐明备功崇徳弘四灵咸至诸福毕呈蔼苍麟之来仪雝丹凤之和鸣蔚神岳之玄兎越海陬而贡大廷出凡类而超羣生游灵囿之清髙聴钧天之铿訇荫玉树之芳华饮瑶池之清冷于以承恩顾于以昭文明亦何其幸欤不特此也固将立明堂侍法宫驾龙舆于九天之上导玉辂于五云之中登泰坛而展大礼升清庙而宣孝衷昭万年礼乐之盛应上天福禄之隆俨瑞图而绘质焕灵篇而着功然后知兹象为国家太平之上瑞而千万年之奇逢也岂徒为形质之瓌异与羣兽之雄而已哉为之歌曰干锡瑞兮坤献祯炳其文兮发光英越海外兮献帝廷瑞圣徳兮昭文明永万年兮承天庆

　　瑞应麒麟赋

　　永乐十三年八月麻林国贡麒麟翰林修撰臣王洪为赋以献其辞曰
　　惟圣皇受天命御四海盛徳与天比崇洪业与地侔大幅员六合亘乎无外统和天人茂毓庶类万姓阜业百蛮执贽和气蔼以春畅嘉应蓊而云萃于是至仁之兽粤若麒麟者自海外逺域万里而効瑞观夫麟之为状也瑰玮晔昱醇懿沕穆质振振以翘峙采旼旼而素爥性喣喣以内和气融融而外郁伟哉神乎兹之为兽葢以纪云篇而协瑞图昭文明而申景福也于是徐察其形则足若神骥体肖灵麕珑珑殷殷熿熿彬彬目若景星熠耀精荧上烛苍旻脊若灵龟昭布人文经纬乾坤又象乎神驹出荥河拥瑞云葳蕤纷纶照耀龙鳞奇伟神异不可殚论若乃禀至仁含太和于嗟趾定容与婆娑乐生物之繁茂惜嘉卉之婀娜妥柔角纡灵步回首若頋摩趾若抚昻若仰靡若俯圆中规方中矩时然一鸣应锺协吕和音翕以四达协气盎以弘布獬豸屹立以傍侍鹪鹏缤纷以后翥彼千仭之凤凰翐翩翩其下舞于是或腾崇峻之山或游泱莽之野或饮清冷之泉或荫芳华之树雨师警尘风伯清路太乙含辉以先导众神景从而为驭足之所至身之所处则晔然而矞云冷然而甘雨醴泉流川灵芝芬敷葢以昭迹逺方献祥帝都以彰圣徳周万方而洽九土于是时也羣臣万姓莫不忭跃快覩咸北面稽首曰允哉兹麟昔在黄囿帝徳以明载游周郊王道以成今兹越逺徼超沧溟登青云而献大廷厥应何从惟徳之征不然何其煌煌其神且灵也葢惟我皇神圣文武宪章礼乐率遵圣祖兹武王大孝绳祖武而受天佑也敬祀天地宗庙社稷神锡嘉福兹成汤頋諟明命罔不祇肃也钦若昊天敬授人时好生之徳期于无刑兹尧舜奉天勤民而仁育羣生也于是稽帝典考王度狩都邑抚黎庶时乗六龙肆觐羣后懐柔神祗存问父老湛恩洋溢施于夷夏六合之内八荒之外攘攘藉藉懐生之物莫不浸润膏泽昭朗恺怿同底于寿域百神和而效祉上帝悦而降福是以若兹仁兽郁乎飙至纚乎彚集扶幼示恩归昌表徳来乎遐邦以见神化之敷于逺嶷乎独角以着天下之定于一于惟盛哉且夫白鱼跃舟至微也凤鸣岐山至近也犹燎以告功垂美后胤况赫赫奕奕若是其盛者乎是宜镂黄金之牒纪白玉之册树凌云之碑扬配天之绩宣鸿禧申景锡蜚英声腾茂实使万世永永服我功烈帝谦让而未俞也训羣臣谨庶职求遗贤褒有徳笃干干励翼翼嘉旅獒美无逸放兹麟于灵囿从逍遥而自适以礼乐为华俭朴为质较邃古之淳风趋陶唐之盛迹昭乎永景命于万年而播鸿名于无极也谨作颂曰
　　帝徳天覆民之熙熙甘雨时布万物以滋符瑞众应厥惟昭兹振振仁兽贲其来思游我灵囿穆穆其仪昔闻其名今覩其来仁哉麟哉维徳致之维帝时训维敬以祇咨于臣邻以赞以毗于千万年永兹繁禧

　　观灯赋【有序】

　　伏惟皇上奠安乾坤统御华夷民物阜康率土效职诏于上元之夕特赐灯宴嘉与万国同乐太平圣恩周洽臣民欢庆臣洪幸生圣明获覩盛事而其职业又在赞述功徳谨作赋一篇铺张形容以纪盛美其辞曰
　　惟圣皇之龙飞御天也弘万世之盛业冠百王之神功义威烜赫乎宇宙仁恩洋溢乎华戎六龙时巡万国来同昭人纪凝天工嘉咸宁美时雍于是设太平之伟观与四方万国乐时和而岁丰也于时太昊司晨青阳届节瑞纪书云祯祥应雪和风初扇祥蓂半茁羲和卜日以献吉宗伯考仪而进说虞倕草图以承命鲁班董役而就列攅瓌材之磊砢起崇构之嶻嵲出巨鳌于沧瀛耸神山于金阙其宏壮也则齐云万重凌空千尺横峙霄汉髙迎瑞日蔼翠华之葳蕤蓊祥烟之葱郁居庸北拱太华西揖玉台并峙金茎对植萃和气于九重映层霄于一色于时绘饰五彩灯悬九华奇巧伟丽缤纷交加灿若聫珠烂若蒸霞焕若濯锦芬若扬葩芍药并植以竞秀芙蓉凭虚而吐花尺纾千缬寸眼万罗云母灼其含朝光琉璃莹其澄秋波彩枝婀娜以风转素羽蹁跹而云摩于是寳月澄空金钟告夕有司具奏銮舆乃出开阊阖于中天奏箫韶于空碧举霞觞肆瑶席万户启千门辟忽一蒍之辉煌倐万花之炫赫固有象乎列宿之昭回拱北辰而环紫极虎翼右拒龙角左植玄武呈析津之瑞丹雀表文明之徳帝座中尊蕃卫外翊纡阁道之崔嵬挺华葢之赩■〈艹赤〉严侍卫于勾陈昭徳符于太乙烨文昌之峥嵘焕九霄之奎璧逺而望之朗乎庆云开而耀玄文近而察之焕乎登天庭而仰宸居于咫尺也于是众乐毕陈羣臣咸集按八风调六律子野抚琴瓠巴鼓瑟师襄击磬后夔拊石然后奏巴讴发呉歈舞阳阿歌康衢回阳和于玄谷遏行云于紫虚呈犂轩戏都卢鱼龙凌云以曼衍猿猱縁木而纡徐跃飞骑于帐端舞瑞狮于阶隅或拟贩缯于都市或效采莲于江湖跳蹒跚之龟鳖走■〈负上〈负负〉下〉赑之蟾蜍覩长人之岧嶤讶竫民之侏儒山鼻胡■〈穴八夕，上中下〉拳发蛮雏握通犀手明珠笼凤凰盘珊瑚蹈厉回旋俯伏睢盱又有虞初稗官引诗说书谑陋嘲贪表贤诫愚至若童稚箫鼓以嬉戏农夫蓑笠而耕鉏父老伛偻遨游门闾曳杖步屧峩巾长裾乌■〈牜孛〉前牵黄犊后驱圣心毎悦于民事天颜屡视而怡愉鸿胪光禄奔走先后千盘传炙万瓮行酒珍羞锡海内之所无仙果出人间之未有尔乃下灵祗朝仙真引丹凤于蓬丘来青鸟于昆仑或跨苍虬或驾祥麟或乗云辎或驭飙轮华芝荐芳蟠桃献珍祝圣皇之万寿与万国而皆春鸿恩洽大礼备万国欢群臣醉仰九重呼万岁然后放金花于火树扬紫焰于云骑轰雷鼓警宸卫圣驾兴臣民退于是时也家家有和宁之乐处处享安平之治溢喜气于寰区徧欢声于天地是皆由夫圣皇恭俭勤民故天锡之以丰穰仁慈爱物故神效之以嘉瑞恩周乎覆载之所极明烛乎日月之所至忧以天下初济大业于艰难乐以天下乃与斯民相安于无事是故功髙乎三王徳隆乎五帝雅颂所不能陈简册（阙）

　　（前阙）润威洽乎覆载之所极东夷西戎南蛮北狄越山海以献珍袭冠带而效职仁风之所吹煦神化之所荡涤莫不革犷戾以柔恬服猜暴而顺适是以若兹之神兽越万里而来格涉流沙歴西极登天门羾帝室九重顾瞻以欣豫百僚纵观而抃怿是师也乃敛威弭伏含和容与足跹跹其若蹈首靡靡其若俯口喣喣其若鸣尾缤缤其若舞若翔踊而自怡庆遭逢于圣主仰荣耀于中天脱尘凢于下土于以登灵囿而游琼林饮瑶池而荫玉树聆钧天之韶音乐驺虞之嘉侣亦何其幸欤至若图形于干壮军容而耀国威登像于屏守金门而镇玉户期委质以效忠同师臣之孔武臣载笔于东观幸承恩而快覩仰圣徳之弘敷庆神物之嘉遇拜阊阖而献词播皇风于千古
　　谨按唐太宗贞观中西域贡师子其时侍臣虞世南为赋以献今圣上神圣功徳度越汉唐而臣幸以文字叨列侍从覩兹盛美不敢以不及古人为解谨为赋如右时与士大夫诵而观之以咏歌圣徳于无穷又何其幸欤冬十月九日臣洪谨识

　　麒麟赋

　　粤有瑞兽其名曰麟禀干元之正色被神龙之奇文柔角丰隆而上植灵徳温淳而内驯郁郁穆穆彬彬振振兹岂非帝王之上瑞而特应于我圣君者乎尔其始生也协阴阳感星辰集众灵走百神开阖化枢斡旋天钧玄枵毓其精富媪孕其真至和凝其质太灏宣其文祝融扬光以照野风伯先驱而警尘胚胎浑以神化与万物而皆春其为形也天驷赋足灵麕肖身抱顺独立含和自珍屹然而跱粲乎若丹凤之映日跃然而举矫乎若神虬之凌云望其目若景星之耀华采视其脊若灵龟之负人文至若其行则髙下中程进退合度避生物而不践择髙明以自处惟步武之圆方乃自然之规矩其鸣则或宫而温或商而清五音和八风平伶伦拟之而按律师旷写之而象声是故游于山则象车垂钩丹芝敷荣饮于水则玉醴流香玄珠夜荧林栖而甘露降野秣而嘉禾生偕神明而共居岂罘网之可婴必圣人之在位乃呈祥而效祯惟我圣皇文武仁明跨四海以为家冠百王而作程轶淳风于邃古沛鸿恩于八弦云行雨施而羣生咸育地平天成而万邦永宁来职贡于梯航端冕旒于穆清元气絪缊太和熏蒸是以若斯之仁兽自逺国而来庭也尔其越洪涛济沧溟海若警跸阳侯抗旌超鲸波于瞬息欵天闗而献呈召羣公集六卿奔林虞走水衡稽灵篇启瑞经登阊阖之嵯峨歴玉台之峥嵘仰龙颜于咫尺聆钧天之铿鍧容与纡徐不震不惊重瞳为之怡悦百辟为之欢腾庆希世之未觌蔼洋洋之颂声当是时也人纪立天功凝景星明泰阶平玉衡贞寳瓮盈诸福至百谷登信皇仁之逺被而王化之大成也噫斯麟也应天而生待时而出游于囿而昭帝徳之祥出于郊而永仓姬之厯彼汉合之穹窿揭嘉名之烜赫启炎精之景运伟中兴之丕绩秘灵迹于千年固有俟于今日是固将乘庆云鸣和风游灵囿侍法宫朝饮玉泉之清冷暮食瑶草之丰茸拜于庭而凤凰仪立于墀而獬豸从先百兽以率舞昭圣徳于无穷

　　○表

　　庆贺醴泉出神乐观表

　　伏以圣人御宇仁恩普洽于万方天命垂祥景贶诞贻于九土凡在幅员之内咸沾瑞庆之隆海宇均欢神人胥抃臣闻惟徳可以动天无逺不届惟诚可以格神有感必通祯祥无虚出之符天人有必至之应矧兹醴泉之上瑞实为盛治之休征钦惟皇帝陛下天纵圣神日新徳业垂衣裳而治天下万国归心奉圭币以事郊禋百神受职仁化弘敷于率土孝诚昭格于皇天华夷仰覆载之恩草木荷生成之惠是以坤灵协应水徳献珍懿兹若醴之甘泉出此事神之福地庆云甘露光启其祥白鹤青鸾载昭其应谨按鹖冠子曰王者之徳上及太清下及太宁中及万灵则醴泉出孝经援神契曰王者徳至渊泉则醴泉出瑞应图曰醴泉者水之精也味若甘醴可以养老饮之令人寿礼纬曰尧徳匪懈醴泉出山然则斯瑞自古所称祥源允锺于地灵瑞应实由于圣徳氷凝镜彻味旨醴甘演庆流于无疆跻民生于遐寿鸿图永固帝道益隆臣某等忝班朝着欣覩祯符涵泳恩波颂皇仁于九有仰瞻天日祝圣寿于万年

　　毅斋集巻一

　　●钦定四库全书

　　毅斋集巻二

　　（明）王洪 撰

　　○古乐府

　　艾而张

　　畋彼南山艾而张罗黄雀髙飞其如雀何有虎有虎南山之下朝出咥人暮行于野我有长剑亦有劲弩胡不我即乃复彼微者成汤祝网天下归仁除暴懐柔永康我兆民

　　朱鹭

　　振朱鹭飞戾天或下而食啄我茄与莲我不汝捕于以振我鼓不以茹不以吐昭我声名奋威武徳音无违永绥此九土

　　雉子班

　　东方日出露未晞羣雉角角鸣且飞雌从其雄雏后随羽毛五色纷葳蕤分场啄饮占所宜我草我野我泉池或东而西众击之绣头断锦翼披采色岂不美恃勇而愎反为黄雀之所嗤君不见凤凰雝雝食竹实逍遥太和安所适

　　战城南

　　朝出战徐吾南莫出战祁连北军声遥惊瀚海翻杀气直入天街白自古圣人以五兵治不道腹心爪牙各矢厥谋力为民除残去蟊贼胡为彼顽不我率挥我天兵奋长戟虎罴咆哮鸷鸟击薄其穹庐夜不食招摇为我怒弧矢为我直参旗开张虎奋翼蹀胡之血斫胡之头悬之藁街竿百尺戎胡万里恒威徳一身为长城四海永宁谧下传子孙上宁邦国声施千秋永无极

　　临高台

　　今日不乐登彼髙台吹竹弹丝与君徘徊发我浩歌酌我金罍顾望四山郁何崔嵬人生若寄多忧何为岁月既遒曽不我迟皎皎明月泥沙蔽之灵蜦云飞蝍且制之织女在室不秉机杼惟星有鳖不可以釜黄鹄一举戾于云衢啁啁鸒斯哂之枋榆莫髙匪山莫深匪海玄穹为幕长河为带招彼黄鹄俾为君驾君坐而驰我以为御超厥泰邃歴天而游逍遥无为以永千秋

　　上陵

　　上诸陵眺西土佳哉山川郁四固函谷为闗金城为户陆海万里河渭在下芟蒿莱拓土宇允懐我髙祖懐髙祖五年马上饥不及飡头发若蓬葆服此劳苦传子孙谨厥度永绥此九土明明赫赫昭厥上下天命良不易坤为舆干为葢振洪恩遐哉沛神功迈三王仁风洽四海俾弥岁万亿基业无有壊

　　巫山髙

　　巫山髙髙入云烟青壁万仞下深渊丛林杳杳雾雨冥冥上不见日与天惊湍迅洑不可以渡悬崖深谷日夕愁鸣猿嗟哉客子行路何独难在昔草昧元政微夏氏窃国恣淫威圣人龙飞不我归跳梁踊呼肆彼鼠与鸱铁絙髙张矢石四围王师若雷霆奋厥虎与罴碎髙城塞深池缚其嚣童来献京师自古立国以徳天乃不违恃险而虐鲜不颠以危矧彼昏狡自速祸灾三涂洞庭古所规

　　将进酒

　　将进酒待嘉宾设朱悬肆华茵琴瑟御钟鼓振蔼穆穆肃肫肫情之畅礼愈敦乞周行伫令言仰熙阳廓昬氛挹冷风濯沈■〈歹昬〉宾前席跽自陈古之戒窃所闻躭曲蘖比匪人欲败度性失真业既隳身亦沦惟清浄道之珍俭而恭徳之醇天助顺民归仁古成败咸此循请司爵书诸绅

　　有所思

　　有所思思美人畴昔见之鲁东门颜如苕华发玄鬒罗裙翠袖翩若云膏沐芳馥口吐芬众人求之心匪亲自成缱绻独予勤弹弦哀吟妙入神三星在户夕向昬谓我车来泗之津临行赠我帨与巾胡为一别今三春思而莫见我心棼揽衣出门仰苍旻北风萧萧鴈南宾牵牛织女东西陈两心一意含莫伸含莫伸将焉匹愿为黄鹄并双翼遨游青天乐无极

　　○古歌曲

　　大明铙歌鼔吹曲【一十一首】

　　龙之飞自淮圻元之昬民曷依纷猰■〈犭俞〉肆淫威匪圣神孰拯之皇受命奠羣黎握干符顿坤维翼风云驾电雷众灵协羣英随斮枭獍戮鲸鲵定九州岛绥四夷泽之滂遍九垓煦以仁惨者怡圣化溥皇风驰一戎衣四海归
　　右
　　皇基巩惟圣神迈义威扬皇灵越天堑波不惊奠群黎嵲者平阶天壤家八纮海之地岳乃成万邦式四海宁极无外毕来庭命允固仁弥弘校邃古峻莫京
　　右
　　番之水弥太清有孽者蛟猘不宁污泽为窟潦作城狠噬虺毒干天刑帝震怒挥天兵祝融助顺神雷轰灰彼骨投玄冥老孽死子仍桀鼠狐跳躅尚守故穴寸绠絷之刃不血疆宇诞宁四海悦
　　右
　　逖彼闽粤斗絶海域有穷其魁式顽骜且逆自谓僻且遐据釡假息蛙怒鼠侦敢悖我有徳帝命赫王师奋如虎如螭往殱厥命匪师之威皇之训不枭其顽民曷定漠漠遐裔茫茫羣氓出彼霜雹同阳春万里烜赫扬皇仁海波镜浄无纎尘东极日竁尽来臣圣功亿载昭无垠
　　右
　　潼闗髙泰华壁立河为壕枢制四海□陇洮有威不捷徳乃牢（阙）
　　右
　　狄之穷矣既昬以渝下民燠休甚毒于荼穆穆皇仁若躬其痡命厥元戎乃虎乃貙勿恃桓桓惟仁之敷于炎于凉于醒其苏狄势既窘角崩肱栗撤其穹庐中夜以北匪余殄之皇天是殛殛之维何祚我有徳皇徳旃罽乃冠乃服幽窟鬼区毕来受职功轶古初徳流罔极烝哉弘图于万于亿
　　右
　　旷彼汾土孽啸以狂挟其萤爝敢抗我太阳王师若雷霆孰我敢当悖者戕厥命顺有显光乃谕乃诱聿降其良其良既溃羣丑丧厥气万骑歘若天上坠身不得甲袒而逝皇威载廓并兾安以治
　　右
　　吴之疆土茫茫糗粮山积货海藏何辰不淑豢此虎与狼羣飞旅啸谓莫我敢当饥食人饱翱翔自肥其躯氓毕戕氓毕戕皇威赫折其牙角斸乃窟老雄羝触狠而愎羣奸势穷■自食闭目而踣就予辟勍冦既殱四海一
　　右
　　氓峨奠坤域巴剑阻重闗彼雄有明氏乘时盗其间父死子复继茍此井蛙安曰我弹丸区四絶固已完日我王者师桓桓复啴啴飞度井络外雷霆摧丘山赤手抟穷狐弓弭甲不擐掉□□尺组缚其昬童还饮至奏凯乐欢声薄霄汉神化洽逺徼天威詟羣蛮从兹亿万载永无西頋患
　　右
　　惟讧者蛮窃彼东土附于大海厥壤膴膴我师攸徂不戚而舞曰我圣皇我父我母倒戈而迎拜命伛偻南金大贝海错维旅皇心孔嘉乃训乃抚脱其黄帼授以文组有饥而哺有孤而乳惟皇之圣惟仁惟武风驰四夷不怒而附烝哉圣皇聿宁厥宇
　　右
　　狄之穷淫以渝天降命剿昏愚氓必瘅望来苏皇圣仁握干符命元戎授神谟连我熊螭斮枯鱼崩厥角蹙以孤秣槖驼撤穹庐凿其北牖中夜逋荡荡玄漠茫茫鬼区伏不敢南頋恐干神钺击之殂威声振无外左袵辫发咸来朝帝都四海混一万邦无虞
　　右

　　毅斋集巻二

　　●钦定四库全书

　　毅斋集巻三

　　（明）王洪 撰

　　○四言古诗

　　鲁林懐思【并序】

　　鲁林懐思诗为太常寺丞孔公克准而作也孔氏有家于衢旧矣至公以淳茂庄慎遭际圣明擢奉常论徳惟允深惟本源之义北瞻鲁林眷言有懐因为图以自见记曰乐乐其所自生礼不忘其本君子于是谓公知礼故予作是诗以泄其思焉
　　郁郁鲁林有枌有檀逷我后裔于越之间一本中分爱念伊始我欲从之不遐甚迩于川于舟于陆于马岂不夙夜于林之下岩岩鲁山有庙奕奕羽钥琴瑟左右有绎衍我圣祖金石愔愔愿言靡获实劳我心明明我祖典常是纪恩被罔极讵曰厥世穑夫之良克念惟贤矧兹承徳敢有不虔乔乔林木遗泽所萃穆穆我宗四方所视惟积斯髙惟浚斯深匪古匪今茂是徳音

　　○五言古诗

　　拟古【二首】

　　结发有壮志仗剑游三河方舟泝洪流击节扬其波俯食首阳蕨缅懐商山歌我欲求兹人遗冢空嵯峨鸿飞已冥冥感慨何其多
　　有士在山泽五月恒被裘饥食商山芝渴饮颍水流世人不可见巢许相与游伊我欲求之巾车陟崇丘芳草满涧阿松栢荫道周欢然延入室玄言为我酬愿此谢尘鞅卒岁以为俦

　　写懐

　　春阳喣万彚苍鹰化为鸠腐草一何微熠耀乃宵流盛年不再遇流光忽已遒四十而无闻能不为我忧

　　拟陶彭泽

　　蔼蔼篱下菊众卉恒蔽之凉飙飒然至妍华见幽姿有酒盈吾樽欣言及兹时幽鸟懐茂林潜鱼乐深池且为欢此饮知命复何疑

　　和郭主簿

　　我家南山下前有嘉树林好乌呜其颠凉风吹我襟泛此樽中酒抚我膝上琴禾黍亦已繁桑麻蔼余音知止良易足劳生非所任

　　张氏南溪草堂

　　禀性少谐俗养生殊寡营偶从田野居遂兹云壑情攸攸水含波萋萋卉敷荣霭霭髙榆闲喈喈春鸟鸣复兹微雨霁旷然山水清鸣琴坐日夕时复挥我觥多求徒为累茍出良自轻栖迟此为乐孰谓无所成

　　酬蒋御医见寄

　　策马上西山望彼千里道洪河亘淮汜江流复浩浩伐木无遗音郁哉兴懐抱啁啁慕黄鹄蛩蛩恋芳草各勉日新志慰此平生好

　　拟镏公干

　　园林多佳木秀气何苍苍石梁冠崇阿緑水流芳塘行乐在良夜飞葢复翱翔凉风振华缨明月扬其光清池散夫容秋兰一何芳君侯壮思发逸藻凌风扬小臣信愚劣狂歌安所详夜泊

　　济宁城下呈同舟诸公

　　璇杓丽清汉金波流素辉池荷散香气堤栁度凉飔髙城夕眺迥迥塘暝转迟爱此良夜永佳人复在兹披襟一潇散摛藻共芳菲旷懐颇云洽清觞亦累持中宵忽惆怅王事庶无违

　　中秋宴集分韵得斗字

　　商钥严次律尧蓂届中候白露下髙梧凉颷逓疎栁玉堂属永夜金樽集良友行伫素轮出坐敞华宴久初瞻碧云腹忽吐沧海口髙凌灏气上独出黄道右九霄豁清明万里破昬黝钧天静聆曲广殿细见牖兔壮玉赑屃桂老枝蚴蟉窃丹想仙术弄斧慨神手合璧瑞已征倚玉会斯偶肥燖蓟兆羖香荐江南酒伏雌始见菢鲜鲂初脱罶时果饤枣栗园蔬杂姜韭露葵甘若荠霜棃脆胜藕醉欢互促膝雄辩或挥肘骋博探九丘钩秘紬二酉善谑竞语捷聨赋诧韵陡射隠角三三推数穷九九清辉转娟媚凉意亦■〈风幼〉浏夜静数警柝更深屡瞻斗共欣良愿惬载感皇恩厚清切登紫闼逍遥曳华绶媿微衔环报庶勉介石守学步久惩拙效颦更惭丑抒章倘予诲一报琼与玖

　　送胡学士扈从北征

　　黄钺挥天兵风云拂龙旌圣皇振神武桓桓出边城夫子一何幸载笔随天营髙材植嘉运逸气横苍冥囊括天下豪颖脱人中英独抱经济畧而穷王伯情篆刻工雕虫耻为鲁诸生学剑折猨公谈兵陋荀卿沈冥黄老书卓荦阴符经挥翰五岳震出言万人惊浩荡惬壮懐从兹振长缨剑划浮云髙弓开秋月明银鞍跨白马飘忽若流星春风雪初消万里沙场平借筯回天日草檄驰雷霆尺组缚浑邪一箭落搀抢瀚海烽火息大漠烟尘清归来麟阁上千载扬髙名

　　送金谕徳扈从北征

　　铠甲明珠袍黄金镂寳刀万里随飞龙跃马挥霜毫天营日月近玉帐风云髙春色照大旗边声入鸣鞘凭陵助膺扬卓荦宣龙韬长篲扫浮翳鸿炉燎纎毛累累犬马羣投戈拜前茅生获左贤王伐鼔鸣金铙开边壮卫霍扬芳迈萧曹却笑燕颔人投笔徒为劳

　　应诏赴北京

　　束发事书剑词场簉文雄趋朝立仪凤儤直随飞龙摛词白玉堂奎璧罗晴空朅来两凤凰歘下青云中口衔五色书召对金台宫羽林整楼船天闲赐青骢赋诗别同列飞葢辨羣公日月行青天晖光烛微躬典谟纪圣徳雅颂歌成功岂效草玄者萧然成老翁

　　懐蒋良夫

　　崇兰满芳洲盈盈蔼秋緑采之欲何赠念彼人如玉停云渺遐思芳樽间幽躅相知岂无侣独子劳心曲愿持五弦琴一寄南飞鹄

　　过黄石祠懐留侯

　　神蛟脱秦网孤凤游苍冥微服楚泽间遂为圯上行老翁彼何士素发埀华缨当桥叱取履箕踞若狂生頋授一编书奇文閟纵横片言斡神机千秋启炎精孺子后见我黄石济北城髙山立遗庙振古扬鸿名慨彼井底蛙自多安所成歌

　　风台

　　炎精自天启黄屋凌空开富贵归故乡遂筑歌风台佳人弄瑶瑟故老持金罍酒酣自击缶浩歌何雄哉飒爽龙虎姿旷荡风云懐頋谓万岁后英魂尚归来回首望彭城孤台亦崔嵬百战功不成千载令人哀

　　题水仙花【二首】

　　南国多佳人春风汉皋曲翠鬓而华裾逍遥湘水緑秀色不自献芳香动盈掬蹇修其谁来期之在深谷
　　幽思不可极荡舟湘水间日莫遇佳人弄珠妖且闲馨香随风发秀色若可飡愿此托交甫解佩以为欢

　　聴徐征士弹琴

　　客有海上仙逍遥来东粤手挥五弦琴为我鼔白雪悠悠苍崕云皎皎长空月清风忽散之余音绕天末白鹤舞欲下游鱼出复没微物尚有会况乃予心悦伊昔清庙瑟朱弦而疎越髙山想遗声沈河慨遐辙吾将和南风持之上金阙

　　胡祭酒席分韵得难字

　　日晏下彤阁复兹良燕欢蔼蔼众君子华缨灿峩冠嘉殽荐时蔬清觞疾飞翰鸣琴亦在御披襟时屡弹东山莫逾往幽林霭遐观谈笑穆清风芳词吐幽兰愿此乐终夕佳会良独难

　　修竹诗寄沈公俌

　　修竹一何盛生此南山岑苍松冠其阳灵芝蔽其阴蟠地下冥漠干云上萧森凉飙飒然至清籁时自吟幽响振虚谷秀色滋逺林丹山有奇乌昆仑有珍禽羽翼何葳蕤翻飞此岖■〈山钦〉交鸣泬寥外共栖苍翠深离离啄佳实■〈口雝〉■〈口雝〉和好音坐阅岁时久岂为霜霰侵桃李发春墟容冶竞追寻夫容亦窈窕媚此秋江浔时至岂无华岁寒难比心猗猗诚为美亭亭良所钦因之赋淇澳永言谐素襟

　　耕读堂为陈徳庸赋

　　我昔居陇亩荷锄事躬耕抱膝吟梁父而遗十载名谷云遇长风吹之入太清雨露承恩泽日月回光荣衔环徒虚报素餐空媿情朅来识夫子卓荦南中英手握明月珠鸿飞入冥冥禾黍满近畴青山对前楹独坐阅遗编心与前贤并大畧陋章句髙谈鄙纵横兴来发商歌金石扬遗声傅子懐巨川谢公济苍生功成倘相见携手凌蓬瀛

　　懐内【五首】

　　予与刘氏婚几一月予先还南京刘从其母后至久而有思作诗寄之
　　燕婉欢未洽翻此离恨端罗衣莫未襞朱灯粲以繁芳樽对琴瑟展转不能宣何异鸳与鸯乃兹鸿燕然
　　我马夙已驰子车亦已戒悠悠途路间恻恻郊野外朔风巻枯蓬玉颜为之改岂不罹苦辛赖有亲与爱
　　言徂至京国宛若归故乡入门见童稚整衣拜髙堂邻里欣来适更具酒与浆中厨其孰营能不懐慨慷
　　我别既云速子来良不缓踌躇念兹晨涉彼江之岸浩浩起风波霭霭雨繁霰目短心苦遥日夕徒累叹
　　周诗咏窈窕王雎托微言保兹义与恩令徳在无諐凤凰栖髙梧牛女亦在天引领兾良晤永以谐百年

　　送曽叔固还庐陵

　　时雨浄炎旦嘉树蔼凉飔髙阁送层云逶迤映清池素懐同所欣讵云兹别离离离川路长渺渺孤舟迟夫容始分葩幽兰亦葳蕤览物岂无悰言归会有期所嗟骚人赠揭车与江蓠希仁愧予劣抽毫缄此辞

　　题道士问答图【二首】

　　下士不识道求之言语间旷哉至人心澹然幽且闲松桧满涧壑白云冠崇山清风四边来流泉出其间巨之极无外微之入无端欲辨忽已忘我心奚所宣
　　玄珠在赤水象罔乃得之孰能解其弢澹然入无思和气一以摄神明将自来谈天不为髙履地不为卑冥冥而昭昭至精良在兹

　　夏日直阁呈诸寮友

　　深殿閟清昼髙阁集南熏复兹对芳树幽蝉时一闻华馔因时设氷壶亦屡陈轻箑织纎絺逍遥晨与曛但希三命恭宁知四体勤永歌伐檀什愧彼南亩氓

　　戏题小画寄黄敎谕重美

　　离思不可歇长淮浩悠悠况兹凉风至日夕郊原秋乔柯俯庭緑芳丛转径幽琴席晨初敞炉曛夕未收因风托微韵遥忆此良游

　　题平林秋晓图

　　我昔忝科甲弱冠登玉堂绣衣飘芬芳游歴古山川髙盻邈四海遐观穷八埏云物客中变岁月马上迁常忆秋晓时骑出齐鲁间沆荡孟诸野莽苍龟阴田四頋不可极茫茫但云烟时闻鸡犬声宁辨陌与阡泰山若蹲虎隠在东南偏豁然海天白红日出其巅长空独鸟飞逺岫孤云还林木森成列矗若筯与盘緑者蓊云密赤者经霜妍黄碧或间之彩绘纷相宣凉风徤马骨飒踏驰争先据鞍倒金樽野中割肥鲜仰视天荡荡髙懐浩无边开口咏逺游思若长河悬词锋鋭莫敌挥霍干戈鋋得意自击节时复扬其鞭别来十余载承恩厕英贤朝游玉堂内暮直瑶阶前頋问日从容宛然瀛洲仙时窥山海图指点穷周旋壮游少所歴梦寐亦复然今者遇夫子袖图示我观明窻试开巻彷佛如当年邂逅逢故人能无谷音欢云随目力逺思入秋空玄长河待巨檝苍生望深渊功成拂衣归与子同盘桓

　　题骆氏积善堂

　　浩浩江汉水汇兹千仞渊髙髙华与嵩云雨出其巅由来岂晨夕积之良使然倚仗固冥昧谁谓懵无端砰訇有余响郁■〈山畾〉无虚年一篑方自兹懐哉嗟汝贤

　　挽畦乐处士梁先生【三首】

　　逝水赴大壑白日倾西山浩浩阳阴移谁能出其间养形奚足存委顺乃所安乗化而逍遥宁复懐咏叹
　　达生固无忧遗世乃观化髙举出九霄星辰在其下阴阳为炉炭万物皆土苴何必殉夭殁滞情悲外假
　　殇子匪为夭彭生匪为寿千驷或若无令徳在不朽鸿冥或蜚声豹隠不可觏盘桓一世中昭晰千载后

　　黎氏载酒堂

　　玄鹤出蓬海丹凤来昆丘曽是青云姿而将鸡鹜俦黎生西江彦声华满南州一语重然诺千金懐壮游白璧不易缁明珠岂轻投结客开华堂穷兹山水幽飘摇苍崖云浩荡澄江流杜若与夫容开花满沧洲轩车集宾友樽俎更献酬烹鲤间炰鳖急管随名讴骋酣低白日笑傲凌清秋金谷寒露零梁园白云浮緑水扬洪波万事随悠悠荣悴固如此不乐复何求

　　题郑敬常寿藏诗巻

　　蓂荚识弦朢蟪蛄知春秋自非达士懐宁忘千载忧造化有兴没圣贤谁能留壮哉千金躯淹忽随东流蒙园一何夸雍门一何愁委身顺大化旷然逍遥游

　　赠袁舍人忠微

　　袁子海上来华年抱奇术逺之金台游遂为龙门客立谈拜双璧再见赐千金烜赫日月光浩荡风云心五侯不敢狎七贵遥相待独步羣贤中髙视九州岛外一朝随龙飞峩冠登凤池紫诰承天恩彩笔挥英辞朝趋金銮殿暮直苍龙阙鸣珂禁苑风锡宴金闺月而我踈朽质乃于天上逢握手玉堂迥论文丹禁通冠玉岂长贫燕颔自食肉抵掌青云中相看笑流俗丈夫未得志或为愚者欺咄嗟洛阳妇叱咤淮阴儿騄駬异款段荆仆岂燕石不逢乐与和吁嗟何人识虎变不足惊明月知我心因君秉清鉴一奏髙山音

　　邹氏吴江书舍

　　大道如青天六经着日月羣贤扬其光粲然众星列胡为千载后雕虫事鑚穴残竹侈汉伪遗灰昧秦阙鱼豕竟难辨郑卫互相越白石抵真璧跛牂骋遐辙喧啁寒蝉呜萧瑟秋萤灭之子秉遐尚三迁仰遗烈铭心诵姬繇正席敷孔说夕忌明月驶朝畏阳景没独立披浮云万里见昭晣道积身可贵理悟心自悦会当探骊龙明珠与子掇

　　题沧浪晚趣图

　　日落山水静荡舟清溪阴凉风振乔木清音满前林回首见逺山迢迢碧云深佳人殊未来怅然起长吟

　　癸巳二月十三日扈从奉旨同胡祭酒及同僚先行渡江有作呈诸公

　　结绶祗上命严装戒前驰仆夫早在门裘马烂光辉解骖未遑息陟舟此江圻昔往薄隆夏溽暑方炎曦今来值仲春杨栁正依依桃李始发径兰荪亦被堤遥空澹流云澄波濯层飔况兹谐明达夙尚寡所违典则恭夏训正直仰周诗眷言骋良图逺大以为期克宣巍巍徳永永奕世规

　　大江

　　积水荡天地日夜流不息深涵万象广静制羣川溢混茫谅天造疏导岂人力巍巍帝王都设险以守国四海舟楫会万方书轨一爰兹拱宸恩共逐朝宗迹若杯感玄喻如带存丹策不独险可凭由来在务徳

　　舟中望石灰山观音阁

　　层岩嵌莲宇虚檐覆江流日暮微雨来萧然江汉秋老禅此栖息鸣钟伴孤幽饭余憩髙阁洪涛渺行舟逝者如斯夫叹息良悠悠

　　江中观萧指挥先渡

　　暮色含逺林沧洲洒微雨扬帆翼双浆逺逐前舟侣渺渺云际帆哑哑烟中橹风来不可期斯流乃如许

　　感兴

　　旷野多烈风朝日复杲杲扁舟泝江湖日夕在逺道潜鱼跃洲渚肃肃飞鴈鸨麋鹿游髙岗哀鸣求芳草时物感我心沈思郁盈抱功名埀千秋容华孰常保彭生云修龄岂能免终老

　　杂诗

　　春日多逺思翘首以遐望美人在云间遗我金玉章我欲往从之道路邈其长展转坐永日入夜不能忘清风来四野啼鸟闻我堂明月扬其辉幽兰一何芳仰视鸿与鴈驾之欲髙翔鸿鴈莫我頋揽衣独彷徨载歌采薇诗释我慨与慷

　　渡淮

　　周诗念靡及楚歌懐逺游方舟泝长淮日入不能休洪涛郁云兴嘉禾遶芳洲皓月出其东孤鸿鸣悠悠登舻诚长望聊以写我忧逝者固如斯吾道将焉求永言仰前哲夙夜庶无尤

　　舟中呈崇璧时彦

　　深水清且广浅水狭且浊君子志髙逺曲士甘龌龊聊且登我舟舒此千里目四野一何逺河山间平陆川原麦苗秀苍然多佳木况与平生者日夕相与乐开襟弹素琴绮弦和其曲宣尼不言命詹尹徒事卜层霄奋长翼修途骋髙足庶几逺大志久要义所朂

　　田园居

　　贫居委丘壑衣食营我身日夕在东皋岂辞辛与勤杖策命僮仆荷锄理荒榛翳翳榆栁川蔼蔼桑麻村嘤嘤谐鸣鸟依依耦耕人父老欣相过共荫田园间时复倾一壶聊以解劬颜但令谐吾愿躬耕非所叹

　　过清河口

　　长淮东南驰泗水西北骛千古相混并茫然以东去扁舟乱其流日夕方此渡海色浩无极烈风吹髙树浊流扬洪波澄源隠其素泾渭岂不殊由来匪朝暮

　　再酬时彦

　　昊穹斡玄化时序相推斥昴毕始昬中瑶光已东直枯荄发柔姿潜蚪起幽蛰和风扇淑气流波涣然碧登髙望古人丘冈莽今昔形容不可见荣名在金石琴书对樽酒开懐聊与适君子勤以戒小人酣以溺赫赫而明明前贤以自式

　　登岸纵步因采枸杞

　　舟行靡昏旦滞此长河曲登髙忻所之逍遥散遐瞩霭霭春阳熙迢迢芳原緑寻幽讵云逺采芳自盈掬逺见居人村时憩田家屋鸟雀树上啼牛羊草间牧岂知冠葢重但道桑麻熟翳翳闻逺歌依依眺平陆日暮上归舟澹焉心自足

　　忆舍弟渊

　　长风吹髙树枝叶纷扰乱忧思从中来绵绵不可断夙昔同衾裯今也异乡县时或梦我傍揽之何由见登髙望原野仰视鸿与鴈■〈口雝〉■〈口雝〉谐和声肃肃接飞翰遨游九州岛内乐此年岁晏嗟我独何为踌躇以増叹

　　虞美人诗【七首　墓在宿迁县五里】

　　妾本寒家女少小在闺门何以丑陋姿乃蒙君子亲葑菲徒见采瓦砾宁所珍感此伉俪恩屏营以昬晨
　　风云混草昧龙蛇跃中野日暮望咸阳抚剑独悲叱长驱淮楚间转战成皋下婉娈彼姝子聊以娱我者
　　钲鼓振山谷旌旗蔽丘原日昃不遑食走马上髙山岩峦杳无极下有千仭渊虎豹对我啼风霜凋我颜征人懐永叹弱质焉所安
　　志士重勋业英雄惜疆土楚汉迭相胜纵横靡朝暮胜则常为雄败则没为虏丈夫虽鹰扬壮心良独苦聊且驰马归乐此歌与舞
　　灞上事不集鸿沟志已违黥布且西逝亚父复东归腹心尚如此何况他人为畴昔京索间释彼父与妻信誓且不頋恩好何足追回首望彭城山川郁崔嵬日暮驻我军劳此战者疲
　　今夕复何夕闻彼将士歌中夜为之惊楚声一何多茫茫阴陵道烈风吹崇阿慨慷一悲啸洪水振层波玄云结重阴飞鸟不敢过天其亡我乎虞兮可奈何
　　弦絶由调悲歌急知意促妾身岂足念君子当自勖逺图在持重戒彼轻与速宁为百代鬼不受一朝辱有骨当不朽有魂长相逐

　　舟次济宁

　　海岱表齐履龟泗奄鲁望迢逓列藩集嶻■〈山上臬下〉孤城嶂飞甍荫阡陌华辀隘衢巷冠葢靡晨莫剑骑纷来往允惟民物滋益见田畴广鱼盐有逺贾桑麻无遗壤参差野树出芊绵烟草长旷哉川上游邈矣舟中赏日落笳吹闻雨歇河流涨乐土良所稀匪独山川壮

　　上已日与诸公饮酒

　　斯人寄一世生与忧患并惟兹杯酒间庶以得其情良晨况时至草木欣向荣惠风扇郊原百鸟亦和鸣肴核无余品斟酌恣纵横陶然与天游况复物我形昔称王子乔服药以长生于今定何许但有三山名织女无成匹牵牛不服耕君当恕我醉此言其可聴

　　黄御史宗载席分韵得樽字

　　孟春兆和气旭日丽以暄庭卉含新荑谷风扇芳原佳朋乐兹日携具枉见存肃我文翰友列筵属清樽仰望西山岑俯观佳木园河氷泮余澌流泉激清源嘤嘤林间鸟和音复相宣共谓当尽娯羽觞疾飞骞中酣发微咏谑以笑与言遐思邈云霄奇文馥兰荪頋已夙浅薄幸偕君子论食苹慕周行伐檀感明恩申交在敦谊讵曰殽与飱

　　送卜者毛伯时归常州

　　羲画定犹豫周书重稽疑神圣互为用自古皆有之先生毘陵士早玩连山辞神龟出芳莲卿云揲灵蓍玄探象外秘妙发心中奇尝与宋大夫论辨波涛驰扬声湖海上承恩圣明时理悟自不惑心冥可前知吾亦玩占者因之赠新诗

　　读文天祥诗

　　炎光沦南服朔风荡中土受命在仓卒惜此白日暮杀身孰云难图存乃所慕田单奋即墨临淄忽已举鄢郢不为墟实以包胥故孔明营王业偏蜀犹虎据茂弘起江左庶以存典午哀哉吾何心兾与数子遇南望沧海云北眺沙漠路波涛浩无极山川横氛雾驰驱岩谷间冒彼霜与露并日饥不食采薇以为餔玄云为我阴虎豹为我怒时乎其奈何昊天证其素生为丈夫雄死为烈士度一身何足惜鉴之以千古

　　慈幼堂

　　神匮閟灵键仁舆缅遐轨精凝道逾浚志弘施滋侈蔼蔼闺房秀粲粲髫稚美呱呱方在襁龋龋欲龀齿兰蕤信可念芝英或易萎靡虞沴羣和拔奇愈一匕悬黎葆积内明珠掇渊底大化无全功遐龄有终祉越人善随俗仓公或屯施沛矣敏且周微哉吝以鄙懐爱良可推因家谂兹理

　　送镏天锡校书之沂州学正

　　积雪遍四野洪河水峥嵘寒冬十二月送子金台城子行垂绛帷余居侍金阙一割懐铅刀三秋恋明月忆昨识子时峩冠登紫微浩荡湛露恩赫奕前星辉朝游金马门暮直青藜阁学推匡鼎淳文羡更生博一去湖海浔山川烟雾深云飞瀛洲梦月照魏牟心相知愧不早相别燕山道冀北多归鸿淮南欲春草何处最含情东风沂上亭他年遣掌故当授伏生经

　　题方知县深澹斋巻【五首】

　　志士惜白日达人鉴秋水千尺见底清吾心亦如此卜子苦中战张生劳外蔽漠乎至人心先民以为轨
　　东海有巨鱼翕赩横沧溟一逢任公钓贪饵遂忘生吾闻丹丘凤翙翙游青冥竹实有余美醴泉有余清回翔千仞上缯缴焉所婴时乎其来仪可以瑞文明
　　姑射有神人容华若处子渴饮雨露滋饥餐风云气虑淑神自凝时和物无厉乃知清浄徳所感无不至
　　宓生治单父弦歌坐相忘周汤尉河东苛绕徒自伤池深鱼乐游林静鸟来翔所以汉贤相舍贤避髙堂敛之清一心施之宁八荒
　　留侯万户封郑生千锺仕于道茍无违何妨心水似清白无磷缁行藏有通否苍松凌氷霜可为达士励

　　黄氏余秀堂

　　江水何浩浩上有嘉树林髙堂此逍遥坐见南山岑萋萋时卉繁霭霭浮云阴有酒自斟酌摄衣独抚琴户庭无余喧山水有遗音永言懐古人何以慰我心

　　题张真人画为项御史赋

　　耆山何苍然楼台凌青天门前清溪水遥与蓬壶连日上璚树緑春入丹葩妍双鸟鸣其间华采一何鲜东风送余音惊起幽窻眠却夸韩众鹿飞度三山颠手翳夫容枝玉清会羣仙瑶阶献金箓丹廷传璚筵缅懐紫霞想飘若云之旋玉童四五人吹笙间鸣弦风扫花下石月照松间泉有客天上来袖拂金坛烟素与轩裳契而结云霞縁赠之五采图重以丹丘言舒巻虽异迹玄同已忘筌伊我拾紫芝曽往瀛洲边手种緑玉树别来几何年应知碧桃花开遍东牕前赤松未辟谷青云期济川且为谢青鸟一寄瑶花篇

　　读韩文有作柬时彦

　　李杜于文章两雄力相鬬弥天振长策万物因奔骤毫芒人间者白日烛宇宙公乎起绍之来自帝左右被发骑麒麟龙鸾蔚先后扪天挟云汉赤手擥星宿披援苍龙角簸弄丹凤噣翻身跨长鲸撇捩牙与脰神闗划灵钥鬼窞斸玄窬遂初邈无端髙步骋遐觏阴阳囿象类戢戢相辐辏无巨细美恶形色声与臭随其所喜怒齿頬恣凌诟帝欲昌斯文故使起且仆一饭告屡罄五荐仅乃售间闗阳山邑岩壑尹猿狖归迁法曹掾瘴气犹满袖洞庭浩漫天狞飙振坤厚孤舟拂蛟吻几塟危乃救勤逾三十载仅有尺寸就白发冠进贤朱芾映华绶栖迟数亩宅垂戒及童幼艰难志仍卓宦达道愈富挥毫扬昌言为世拔稂莠蹵之八荒外一刷千古垢烛龙出海底九域焕清画横空障狂澜万泒尽东走衡云为之豁突兀出众岫恠虫畏雷霆竭壑移卵鷇岂徒文倔奇正直天所佑予嗟生孔晚昧伏愧舛谬平生幸遗文矧此获奇授河图与珠球烂熳在户牖况兹际昭代雅颂日宣奏众贤骋髙■〈属〉济美行见又作诗持似君幸砭予謏陋

　　华山吟送郭公绪之陕西佥宪

　　太华五千仞削成周四方夫容半天开秀色何苍苍而我昔游览飘摇紫霓裳云中过太白雪下来温汤浩歌醉新丰拂袖梅花香夜半歴仙掌长啸明星傍鹤舞瑶树阴月出云台凉岩髙银河近天阔松风长俯视六合间洪河去茫茫却借韩众鹿西度岐山阳髙谈帝王畧欲钓蟠溪璜别来二十载事久情难忘之子一何秀孤英压众芳劳持宪臣节西行肃刑纲鞍马纷照耀交游仰辉光身上五色衣云霞护神羊髙堂振白笔六月飞秋霜鸡犬夜不惊豺狼自摧藏岂徒示崇髙璧立千丈强名増古岳重气与仁风扬倘有冥世士髙卧烟霞乡举手可引之金阙同翱翔去去勉勋业永言赠新章

　　送陈赏之任广西佥宪

　　中夜观执法明明辉太微乃知绣衣人承恩出皇闱朝发洪河津莫即澄江路朔风吹清霜飞度苍梧去苍梧连桂林山髙云雾深半夜见海日十月闻春禽按部花县中问俗青山下官道出榕阴蹀躞嘶骢马英声振列城望尘羣吏迎铁冠珥白笔辉赫严天刑虞廷重钦恤周家积仁厚萧艾与芝兰均之庆云覆张汤善磔鼠毛鸷徒纷纭子产修条章晏然民自淳鸾凤信委夷鹰隼自搏击茍无济物心凭陵亦何益子去慎所持前贤以为期人来报佳政慰我长相思

　　题汉阴丈人抱瓮图

　　上书庄子所著与子贡语有助于理故裁之以正
　　寸爝不照室勺水不盈野太山出其云终朝雨天下济物茍如斯宁非通方者安得起斯人与之论玄化
　　大道本无象末路乃多岐皇皇宣尼父开迹良在兹朝发龟山阴暮涉黄河湄微茫公旦梦缅邈东周期狷者守其常哲人达其宜不见西郊麟此心安所知

　　玩藻轩【齐梁体】

　　葳蕤转初景旖旎媚澄涟丝弱纔交渚香波已泛川稍罥金塘檝复映镂渠莲鳬唼绡纹乱鱼戏翠浪圆还应悟心赏载咏沧浪篇

　　送夏文度还钱唐

　　剧饮未及醉明星出东方仆夫已在门鞍马俨成装秋风将鸿鹄送子归故乡路逺乏亲友时康尚文章青春凤凰阙迟子复来翔

　　送江克恭还南京

　　予友江克恭将还南京索予文属有采薪之忧未能也勉赋诗一篇庶几表予之衷云宗兄仪之郎中倘观此又必有以敎我也
　　秩宗典礼乐自古称夷夔子去获所从况逢明盛时廓落瑚琏器潇洒琼树枝风云壮气节波涛涌文词六馆众所羡七步人皆知新拜南宫官羣僚早见推祝厘肃时事佐礼光朝仪于时八九月马首东南驰天髙鸿鴈逺露冷蒹葭披緑杨生凉风祗足搅予思今者复南来六月赫炎曦云连禾黍郊日照夫容池朝参有当度日夕肩相随未尽契阔情复言离别期自愧草玄宅囊无沽酒资闭闗抱余瘵兼之十年悲愁至苦自遣情锺当语谁摆落南华篇沈吟伐木诗蓝田出白璧緑烟鸣黄鹂丈夫意气合不在把酒巵雨凉黄尘净河阔孤舟迟归见王子猷吾宗推白眉醉后示斯作挥毫为和之

　　滴翠轩为求无已赋

　　万木蔼幽润千崖散秋色萧条映户深霏微入帘碧影逐花雨飞韵与泉流急观空意无染习静心俱寂即此悟真如一寄空飞迹

　　钟山书舍为傅主事赋

　　文豹隠深雾潜蚪閟重渊晦美宁陆□□□□云骞予生秉微尚夙懐企前贤不羡季子金□□□溺田或哂庄叟放颇轻杨子玄遗经时自披□□□载弦旷观宇宙外髙卧羲皇前经世慨逺图采□□众言萧条长林下清川兴悠然理惬物无忤虑□心自专荣新美簮绂恋旧怅云烟轻售孰云贵昧初良致愆徳音庶勿违芳尘期永传

　　送张行素之任临淄

　　予友张君行素将任临淄以诗留别而奬谕过当予不敢当也然行素卓然欲以文学自见于世故予倚而和之以见行素之志如此他日必致于逺大且以致区区之意焉
　　昊穹若倾葢冥然四连水孰能察其端鉴之以玄理阴阳无停运万物皆吾体君子法其行日进焉能止猗君清时彦遯迹溪山里谷云本无心因风乃时起鸾凤岂樊笼芙蕖出泥滓词源倒东海浩汗孰可涘辉煌瑚琏贵特达珪璋美嗟予忝先达敢与才俊齿屡见颜忸怩胸中郁生痞日饮不觉醉常欲沃淳醴故衣去积垢常欲清流洗离别不可留思心日千里昭代各勉立永言蹈遐轨

　　叶氏山亭

　　虚亭青山下水木自生阴微雨朝来过开轩见逺岑悠然酌春酒醉后时复吟鸟鸣阶前树花落牕间琴迢迢望白云来往一何心

　　全冲斋为孙医士赋

　　吾闻秦越人昔遇长桑君饮此上池水刀圭遂通神寂寞千载后君复扬清芬宝鼎飞神丹泥丸养天真香生橘井泉花开杏林春韩康守药价宋清焚券文愿从乞灵诀永以和天钧

　　题墨竹为周员外宗武赋

　　肃肃髙馆静对此修竹林焚香坐终夕澹然怡我心虚牕度幽韵凉飙散余阴微雨从南来冲思浩盈襟因之理瑶瑟托以瑶华音永懐佳人节如玉复如金

　　挽袁太常廷玉

　　豪杰有不遇自古恒叹之先生独昻藏蚤识龙凤姿忆在弱冠日巍然已瓌奇神观岩下电颖捷囊中锥髙视羣物表独游东海涯路逢蓬莱仙奇书以见遗窅渺许负术廓落唐生机明珠不掩类白璧知其疵骐骥喜见收驽骀愁为嗤被褐三十年抱玉无人知歘逢圣明主征起东山陲秉笏对便殿峩冠侍龙墀列坐容台中髙讲虞廷仪锦绣五色段黄金双褭蹄内酝白玉壶恩赐无虚时梁木倐云壊惨淡风云悲寂寞薤露歌凄凉老成诗空令后来者泪洒茔前碑

　　题盛子昭山水为陈景中赋

　　云白山黛青桥平路如掌栁岸摇春晖桃蹊皱晴涨地偏亭宇幽林深茆阁敞于焉促席谈于焉事琴仗动静那异趋共此泉石赏

　　题俞生爱菊轩

　　秋至霜露降百卉萋以腓独此篱下菊金葩粲葳蕤采之酌杯酒时还吟我诗浮云澄逺空微雨间凉飔俯仰穹壤内不乐复何疑

　　滴翠轩代人作

　　释子契玄昧开轩俯云林苔花夹幽蹊香萝杳深沈露井滴余润风牕蔼层阴对景已迢想悦耳非假音真源谅斯在允谐尘外心

　　题徐子信茆斋玩易图

　　扬雄读书处门对终南山心将白云逺意与流水闲玄经那可道胜事空相闗媿彼射科者白首游长安

　　○五言律诗

　　奉和胡学士光大侍从游万岁山诗韵十首

　　莺啼紫殿风春暖万花红緑树连秦塞青山绕汉宫旌旗移晓屿歌吹落晴空回首都城望云烟杳霭中
　　驰道花边出清泉树杪分锦衣行白昼珠斾拂青云露栁深春色风兰散晓芬承恩多乐事宁与外人闻
　　阁道云中迥峰峦雨外奇竹林深傍水花径细分岐扇影低春燕炉烟驻晚丝自欣逢胜览毕竟不知疲
　　春树隠宫鸦春风满殿花洞门深处暖云阁望中賖緑水明瑶席青山转翠华承宣陪宴者重赐凤团茶
　　杨栁千门晓莺花万国春珥貂黄阁老挥翰玉堂人聴鸟敎收弋观鱼止下纶从兹亿万岁同荷发生仁
　　飞斾临丹壑鸣镳陟紫台日边双凤下云里六龙来寳殿临空敞璚筵就水开共夸青琐客陪宴栢梁回
　　步辇度龙楼青春展豫游径从深树转泉带落花流宛转云峰秀清凉雪洞幽晚来移彩仗归到凤池头
　　飞燕语雕梁幽阶转翠篁玉芝常满地珠树不知霜曲水通云窦虚亭近石房回看移跸处佳气晚苍苍
　　殿阁青霄迥山川紫气髙门开天上日地压海中鳌响彻苍龙管□传碧瓮醪共欢千载遇登赏总忘劳
　　紫殿蔼弦歌青春惜绮罗云林留野鹿烟岛放笼鹅宴镐皇风逺横汾胜览多侍臣鱼藻咏歌颂满岩阿

　　送金生归江南

　　朔云千万里归兴复如何鸿雁雨中去蒹葭霜后多人烟投逺戍驿路出长河惆怅东桥别凉风起暮波

　　送曽生自燕归吴【二首】

　　天空一鴈飞之子乃言归驿路逢秋雨闗河对夕晖楚田菰米熟吴国蠏螯肥不似游京洛缁尘染素衣
　　积雪徧河闗长亭落照间一樽当暮别千里共春还烟树连平野晴江带逺山东风蓟城路几日到长安

　　送吴太仆还南京

　　初日映朝衣承恩出琐闱几回天上见一骑雪中归野色连春树河流带晚晖交游徧京国达者似君稀

　　送廖训导

　　客路腊初尽河桥氷向开言辞故人去遥逐早春回江馆低烟栁山邮发野梅悬知问字者正亿子云才

　　饶氏山亭

　　千峰秋色里幽处有池台闲见白云上坐看微雨来酒樽松下酌棋局草间开偶值山僧访谈玄殊未回

　　李郎中粉署余清巻

　　鸣佩趋丹阙焚香坐粉闱禁城锺鼔静人吏简书稀幽鸟鸣髙树凉风动紫微明时仍宦达谁不羡恩辉

　　龙潭八景为曽侍讲赋

　　九峰迭翠
　　窈窕连丹壑岧嶤耸碧岑映空留夕照飞翠作春阴明月松间酌清风竹下琴永懐青琐客同此涤尘心
　　双江流水
　　碧嶂双流合仙源一泒分珠光回夜月玉气暖春云细藻凌波转芳荪隔渚闻还闻应人瑞五色浪成文
　　龙潭出云
　　片影涵虚谷清阴覆逺山从龙到天上为雨徧人间卷幔春看度鸣琴夕望还夜深明月下随意绕松闗
　　虎溪积雪
　　溪水不可极苍然生暮寒重阴晦平陆飞雪满空山鸟雀寒争下渔樵暝未还洛阳车马客谁解问袁安
　　平湖夜月
　　积水夜空阔澄波惟月明天回珠斗近秋共玉壶清露渚兰荪气云汀鹳鹤声沧浪有余兴还此濯尘缨
　　乔木春阴
　　髙堂有嘉树苍翠独参天气接扶桑外春归万木先院凉□簟月轩暝北牕烟即此同先徳芬芳百世传
　　竺台兰若
　　寳刹凌青汉珠宫倚翠岑灯悬千劫影钟落半空音花雨长廊静天香别殿深尚懐风夜月支遁此追寻
　　武城弦歌
　　名家继昔贤遗敎已千年礼向鄹人问书从孔氏传横琴清夜月髙咏暮春天予亦狂歌者空懐泗水边

　　舟过石灰山和胡若思祭酒韵

　　积水望不极苍然迷逺空山川千古壮舟檝万方通树隠沧洲雾潮回碧海风春声将别意并入棹歌中

　　仪真道中

　　王程不可缓孤棹且宵征古渡无人语长空惟月明湖连四野阔天与大江平明发维扬郡登临益怆情

　　湖中夜望

　　一望几千里层波荡逺空舟行星汉上天入混茫中歴歴平田树悠悠别渚鸿扬舲自可乐况与故人同

　　过寳应县

　　茅屋自成聚门前湖水流平芜遥见塔小港曲通舟樯日留飞燕帆风起白鸥江湖多逸兴况是及春游

　　桃源道中

　　日出逺林曙鸟鸣春野阴青山不尽色流水自成音鼔枻谐吾志观澜愧此心悠悠江海上樽酒且长吟

　　宿迁晚眺

　　小店对长河扁舟向晚过那知南路逺已觉北音多鸿鹄投烟渚牛羊下草坡晚来闻鼓枻谁向月中歌

　　舟中杂兴【三十首】

　　旅况异忧【一作幽】乐髙懐同古今共承明主惠不愧昔贤心把酒山月白弄琴江水深永言白雪调千载有余音
　　春浦晓鸣榔烟销江水长佳人爱緑水渔父咏沧浪逺鴈云边下芳荪露里香舟行意自豁谁说是他乡
　　古渡下斜日孤烟生逺村人家住江口潮水到柴门白发思亲老丹心恋主恩扁舟千里外但与故人论
　　驿路出名郡维舟淮水隈春山对海尽暮雨送潮来击榜客宵济鸣钟城旦开言从省方狩不是弃繻回
　　河堤芳草径淮浦緑杨津估客多吴语征夫半楚人燕飞村落曙花发驿亭春风景年年别扁舟过此频
　　二月春雨晴交交桑扈鸣妇人林下馌田叟野中耕一径木绵发满园桑叶生东皋有别墅怅望独含情
　　迢逓长河路微茫泗水亭桡声拨晓雾帆影带春星宿鴈鸣孤渚惊鳬下逺汀谁人歌古调乡思若为听
　　悠悠去淮甸望望涉河津不惜寻芳草其如思逺人钟声长乐晓栁色上林春须信班生策非闗卫霍亲
　　古道长河外邮亭落照边登髙极分野眺迥出风烟独树边淮海孤鸿入楚天圯桥有遗迹倍此忆前贤
　　隔河见墟落桑柘满平川牛卧春田雨人喧晚渡烟江湖懐圣泽花栁惜芳年明发金台路承恩玉殿前
　　右渡江至下邳之作
　　三春白下别千里蓟门行独对东风酌时闻幽鸟鸣山回邹子国路出济州城谁识凌云客重来赋两京
　　平原带逺畴古道夹长楸云气来芒砀天文接斗牛山临旷野出河入大荒流荡浩平生志从兹万里游
　　故国徧芳草髙台多大风河山千古在登眺几人同野泽鸣山雉荒陂起塞鸿新丰不可见烟树五陵东
　　墟里鬰相望田家多荜门牧豕向大泽维舟来逺村麦苗沙上秀烟火雨中昬赖有同袍者幽懐喜共言
　　山海包齐国龟蒙尽鲁田济流深入地岱岳上齐天野树春云合州城晓雾连胜游方自此乗兴未言旋
　　向晚望邹峄临风倍感情明经齐博士习礼鲁诸生暮鸟投空堞春苗入废城永惟阙里宅金石有遗声
　　屡向邹人问言从孔氏儒隠轻齐石语狂窜鲁连书汉店荒城在秦碑刼火余缅懐观礼射临去独踌躇
　　旷野杳无际孤舟齐鲁间河流东下险天气北来寒古道苍烟迥长亭落照闲微茫云水外一点是梁山
　　草色连逺近人烟时有无河翻暮雨急山入海天孤逺道凭知已安居愧役夫棹歌何处发清思遶江湖
　　官亭栁色新客里度青春风雨孤舟夜江湖逺路人明时叹才薄旧业忆家贫安得南飞鴈题诗慰老亲
　　右下邳至东昌之作
　　淄渑连即墨济郓出东阿海上人多诈桑中女善歌卖丝趋晓市驱犊向春坡几度从仙跸观风此地过
　　击筑间鸣筝家家歌吹声淳于为赘婿方朔是狂生蚕老青楼纺人闲緑野耕媿予非蜀客敢起弄琴情
　　古戍暮云深飞沙起夕阴人烟迷草泽客路出榆林日落空山兽风髙火野禽前程殊未已弥惬壮游心
　　渺渺涉长道悠悠动逺思家贫怜弟幼路逺忆亲慈独鴈何时到孤舟尽日迟永懐陟屺什还咏棣华诗
　　四野望不尽双鸥飞自闲沧溟沦碣石落日照榆闗逺屿烟波黯孤城海气寒因之叹秦客从此觅三山
　　长河不可渡三月剰狂风寒日低闗树飞沙杂塞鸿暮声连朔漠春色上居庸谁信经游逺翻令志气雄
　　春云向晓开海色映蓬莱枕上春流响牕间夜月来策勋懐玉塞访古问金台翻笑阴符客髙车自此回
　　白马紫丝缰吴钩百寳装悲歌回易水射猎过辽阳白草胡沙迥黄云汉塞长任敎身作将全胜世为郎
　　驿路南来逺都城北镇雄海红初出日云黒乍生风放马沙场上开田野烧中秦闗百二险应与此方同
　　山海环恒岳星河遶析津言从三殿客共作两京臣视草琼楼晓看花玉署春自惭疎钝质何以答枫宸
　　右东昌至北京之作

　　晚过金沟

　　桑柘满平畴人家古渡头暮烟深带雨春水浅胶舟野火明山店寒更起驿楼谁知苏季子三月尚貂裘

　　新开河

　　江汉思周徳河山表禹功圣谟千载上经始万方同海国舟航集蕃夷寳货通凭将太史笔磨石照苍穹

　　望北京

　　厯数昭天命河山壮帝京乾坤包万国日月照羣生凤向平林下人闲逺塞耕从今亿万岁长以奉皇明

　　孤山清趣为林宗润题

　　积雪满山径寒梅千树花水乡云外迥月影竹边斜静爱人来少吟看鹤去賖逍遥谢尘俗谁复慕仙家

　　送孙谟还钱唐兼柬其父孟博

　　见子如亲面题诗当寄书相思千里外已别二年余江暖梅先放城春栁尚疎悬知积阴徳重得此明珠

　　碧梧山房

　　髙僧何处去飞锡返东林积雪山中路浮云世外心鸟啼松院静花覆石床深寂寂猿声夜谁闻清梵音

　　送夏文度还钱唐

　　相见复相别知心宁用愁逸鳞开积浪孤隼奋髙秋雨店丹阳市风帆白下舟重游应不逺清景幸同游

　　送求上人

　　积水浮杯去谁云借路行鹤随飞锡影猿识诵经声山阁看云出花台坐月明喜同清净志相与话三生

　　送友人归杭

　　上国人南去澄江鴈北飞驿亭逢暮雨客路试春衣黄入宫莺浅青含苑树微重来题汉柱于尔识光辉

　　送周御史叔冶使西蜀

　　岷峨接汉川百丈带江烟夜月临闗驿春风上峡船山经行处美人识旧官贤会拟杨雄赋归朝玉殿前

　　送严学广归越

　　干越东南望家山绕梦思世途多窘捷儒术岂磷缁暮雨孤舟暝秋风两鬓丝从兹挥手去凄恻旷襟期

　　夜宴西渡别任御史

　　离宴城西路青年美绣衣水声喧陇树夜色散林扉妙舞罗繻薄狂歌锦瑟微明朝骢马路霜冷曙乌飞

　　春日登紫云絶顶

　　絶顶乗春望兴懐宇宙间女牛中分野吴越共江闗声敎覃诸夏梯航贡百蛮逢兹全盛日毕景未言还

　　昭君怨

　　掩泪向边州君恩此日休身随胡地逺心是汉宫愁鴈塞春难到龙沙草易秋玉容何足贵翻作羽林羞

　　铜雀台

　　玉座怜红粉铜台生紫烟含愁下长袖冷泪湿繁弦野鸟歌陵树山花照墓田从兹朔朢日不复见芳年

　　长安道

　　秦塞山河壮新丰车马繁八荒朝异服万国被殊恩栁拂金张第花明许史门酣歌喧白日拔剑绕芳樽

　　从军行

　　沙漠聚烟氛喧喧动六军兵符分上国戎服映闗云报主持髙节捐躯立异勋愿将三尺剑一为解时纷

　　边将

　　年少羽林郎安边问虎狼分符入县度驰马出胡羌寳剑横秋水彤弓拂晓霜邯郸归面缚麟阁动辉光

　　金台送别二首

　　朝回遇故人微雨洒芳尘万井莺声满千门栁色新明时登紫禁失学叹青春毎忆西斋夜论文劝酒频
　　相遇复相别其如离思何云连山色逺春入栁条多驿路寒逢雨江洲暖涨波应知千里鴈长待北风过

　　哭郑二参政

　　豪气动奎光金门谒帝王朔南归圣治冠冕出殊方緑树孤坟在青山百越长若为官舍里风暖荔枝香

　　留别章二珍

　　祖道大江西春风黄鸟啼石危山路转地险海城低浦溆夕阳尽人家烟雾迷孤舟今夜泊犹自未分携

　　○五言排律

　　送黄学士严翁思恭荣受诰命还永嘉

　　昭代风云会亨衢雨露辰恭惟圣主诏嘉是近臣亲鹤发登丹掖龙章下紫宸荣光回瑞日喜气薄髙旻万乗知名久羣公接对频馔分琼署美醴送玉壶醇称体衣裁锦横腰带镂银异恩知感激髙节见嶙峋待漏常过夜观光况值春山河环禁籞江汉接天津苑树云连緑宫花日上新御楼时见凤灵囿或观麟宠数今超等声华固絶伦珪璋凝器局氷雪莹精神积徳于公逺传经汉辅淳潜深疑有待济美迥无邻自喜瞻先达何如忝后尘几回聫桂席复此送蒲轮秋气初传雁凉风正爽人还将岁寒节潇洒对松筠

　　临清闸

　　鸣笳出古镇挂席凌长河风湍下滩险春色入闗多津树朝烟合汀花暮雨过榆钱缀古岸荇带乱回波顺水扬舲去中流击节歌非复乡闗感遗思在岩阿

　　晓过徳州

　　河广连宵济城髙拂曙通楼台开晓日鼓角散春风侠客浮云剑将军明月弓扬旌过蓟北走马向山东碣石河流外蓬壶海雾中谁知扈跸使不是弃繻童

　　过直沽城

　　水出渔阳地山横蓟北天髙楼瞰海日逺屿入江烟市集诸蕃舶军屯列郡田风髙激刁斗雾重湿旌旃匪独闗河壮由来节槩全精兵亘云朔劲骑出幽燕大漠黄尘外三韩落照前将持定逺策不用绕朝鞭

　　送柴员外叔舆扈从北京

　　万乗挥天钺三边静战氛锦鞍天廏马金甲羽林军陈列龙蛇势旗张虎豹纹指挥回日月开合动风云圣略宣神武奇材策异勲鸣镳青海外飞斾黑河濆玉帐论兵法霜华草檄文礟声飞霹雳剑气接氤氲騕褭从敎骋葡萄毎赐醺重穷蝼蚁穴生缚虎貔羣帝业千年盛天威万里闻功成封定逺麟阁播清氛

　　题黄学士八世祖宋校理衮告身三道后十二韵

　　涣汗前朝物辉煌五色书簮缨七世后文献百年余相印看仍在官阶忆屡除蓝田虽产玉沧海竟遗珠令胄才华盛明时宠渥殊英声腾甲第髙步跃云衢待诏留金殿谈经冠石渠诰颁龙寳重锦织凤文纡爵命覃前代恩荣迈古初流芳应益逺积善信无虚球璧非常器璠玙尚谨诸勉旃忠与孝千载耀门闾

　　九日宴集分韵得涵字

　　弹冠登玉署开宴列华簮騕褭嘶金埒葡萄出紫坛茰香和露重菊蕋着霜酣鲙斫河鱼美稉炊晚稲甘鴈行凌朔气山势压秋岚美具人皆适欢多事总堪云烟飞细扎珠玉间清谈笔陈倾韩白辞锋挫禹弇棋偏虚处击钩忽暗中探巧诧防城翟雌嘲守柱耼齐穷犹借一曹败或过三地迥瞻天近恩深颂海涵仕非干水鉴官即带氷衔禁草频宣视天香屡赐含已看空冀北宁复滞周南舜曲歌民阜周诗戒士躭谁云贤博奕还以慎朝参即此聫嘉藻庸疎祇自惭

　　咏雪与寮友同赋

　　应律呈天瑞先春泄化机气凌坤轴劲润溢土膏肥稍喜参差集俄惊汗漫飞横空方欲骤随霰乍敎稀帘幙轻穿隙沟池巧傍碕试深频卓杖谔晓屡搴帷野聚蛟虬结山填虎豹饥逺排胡塞阔髙压瘴烟微崖石攅银胄岩松植素旗漫将齐物色宁欲竞芬菲华表琼千尺层城玉四围璠玙横道路牟麦遍郊圻沼静圆留璧阶明碎委玑陶厅纷布屑袁巷蓊盈扉贫惜看争积儿痴玩不挥咏工虽似韫言好总如徽入地深河润连天助日辉厚弥増皎洁髙不压崔嵬玉烛兹方应金穰定可祈岂殊游阆苑况是值仙闱缓酌羔羊酒寛披鹤■〈敝上毛下〉衣诧奇文尚白夸胜博投绯鼔舞三农庆搜罗万象归聊歌似同列郢曲敢言希

　　周叔冶御史怡亲楼

　　贤亲跻上寿华构轶歊氛山岫当楼出溪泉到槛分松筠晴驻景桃李暖迎曛湖影虚牕月峯阴霭栋云白华频咏乐乌府况超伦人避青骢马天颁紫诰文庆流方舄奕佳气益氤氲荣养人皆羡摅忠上所闻愿推曽闵志常以奉明君

　　梦萱堂

　　萱堂违色养蒿里閟音容五鼎悲何及三泉梦可通断机疑自织时服尚亲缝慈竹当轩翠宜男遶砌红训儿敦礼乐呼妇出帘栊共献三春酒俄惊五夜钟屋梁低曙月庭木咽秋风自喜频相见那知总是空茫茫蓼莪恨千载复何穷

　　○五言絶句

　　题竹寄友人孙孟博

　　凉飙肃余音微云澹清影美人期未来独立清秋迥

　　题画

　　青山映檐低緑树出云齐何处长安道纷纷过马蹄

　　题梅

　　懐哉此佳人春颜美如玉清夜月明时弄珠江水曲

　　题画四景

　　緑树蔼佳色青山明晓霞春风到几日开遍一庭花
　　林樾暑不到水亭凉气多白鸥飞复下随意点苍波
　　南山一千丈秋色共峥嵘开楼迟佳色聴此松风声
　　沉沉万壑静杳杳千山白何处孤舟人凌寒荡空碧

　　春草图【二首】

　　牧羝边塞阔车马华山多雨露滋仁化风霜奈尔何
　　猎骑迷行迹歌姬衬舞裙郊原春雨润野色望中分

　　题二乔

　　宫鸟弄青春烟花拂绣裀谁知倾国者亦有看书人

　　毅斋集巻三

　　●钦定四库全书

　　毅斋集巻四

　　（明）王洪 撰

　　○七言古诗

　　湖上行

　　湖中昨夜春水生湖头嗷嗷鸿鴈鸣人家逺近湖上住有水可鱼田可耕去年种禾湖水北一家大小多得食今年种麦曽赛神一畆占收三两石门临官路人往来无事莫教门早开牛羊鹅鸭散平野日暮不收常自回大儿已长当门户小儿十岁能揺橹妇人终日坐篷窓补却鱼网缝衣裳衣食宁论厚与薄人生无如生处乐

　　夜过吕梁洪

　　大河西来走长洪建水直下青云中巨石扼之势转雄惊雷喷雪入半空跳波倒射天回风剑戟下拥河伯宫恠灵百出鳌与虫睢盱崄巇不可冲一髪失手没汝踪蹇予挂席来自东修绳掣空亘长虹忽若快鹘凌髙峯俯弄皓月纷玲珑放歌落水惊鱼龙余响杳逐南飞鸿人生沿洄不可穷昔雄其谁楚重瞳祗今断石霜飞蓬便须一饮三百锺醉看斗杓卧孤篷回首海日光曈昽

　　羯鼔歌

　　开元厌听南风琴宫中别制龟兹音檀板骤击碧云外白雨乱落青山阴一曲山香犹未了万紫千红竞春晓临轩大笑称天公斡旋造化须臾中鲁山花甆那有此岁岁欢娯殊未已谁知忽作秋风髙渭水一夕生波涛金铃琅琅雨声急回首剑门归未得春风满路红槿开却忆花奴泪沾臆乃知自古戒郑声不独颜色能倾城

　　题陈所翁画十四龙圗

　　古人画龙谁最工叶公以来称所翁兴来冩此数尺纸六合黯淡云烟中巻舒隠跃各有态变化倐忽那能穷深蟠云气入玄化倒吸海水腾苍穹半空霹雳电飞赤五色闪烁珠流红崇朝一雨遍下土坐见四海歌年丰吁嗟神妙有如此笔力所极回天功明窓展巻一披玩白昼飒飒来阴风峥嵘头角露恍惚海雾喷薄浮空蒙我尝侍从随东封六龙扈驾羣神从彩云春浮若木外红日晓上扶桑东岳祗川后共警跸海君河伯咸朝宗此时安得起此翁挥毫绘献明光宫侍臣更有扬执戟口吐白鳯文辞雄传之千载示得意云髙上与轩辕同懐哉此翁不可作独抚遗墨劳予衷

　　酒垆行与曽侍讲同赋

　　长安城中多酒家当炉少女颜如花少女年纔十五余肌肤绰约红罗襦金杯当户留客醉玉颜一笑倾城隅城门初开晓钟罢贵客喧喧动车马看花或自上苑来儤直时从建章下三三五五坐绮筵骅骝系在埀杨边东风吹春入歌笑余音杳霭飞青天共言佳人不易得黄金如山亦不惜城头日落欢未阑更促张灯重开席君不见东家少妇贫无妆日日埀帘不下堂

　　龙攴行与曽侍讲同赋【有序】

　　唐书长庆元年吐蕃遣使请盟定疆俟命大理卿刘元鼎为会盟使就盟其国元鼎踰城纪抵河广武故时城郭未隳兰州种皆秔稲榆栁岑蔚户皆唐人见唐使者皆夹道观至龙攴城耆老千余人拜且泣问天子今安否顷从军没于此子孙犹未忍忘唐服又问官军何时来言已皆呜咽宻访之丰州人也
　　龙攴古城连大碛黄云茫茫沙草白城头老人七十余云是都护西征之所没忽逢使者从东来观者满城麾不开老人独向马前泣为问长安来几日长安消息宁尽闻天子想是开元孙闗山不改旧时月儿孙尚忆先朝恩呜呼来时今老矣梦飞夜夜交河水天兵何日下玉闗拟斩蕃酋报天子但令房杜姚宋廊庙间不用甲兵天下安

　　送舒同文会试

　　北风号寒天欲裂美人欵门来告别借问美人何所之束书逺上黄金阙故乡朋旧喜且惊玉壶沽酒争送行黄金擘柑晓霜重白鱼脍玉红丝轻此行端可为君荣庙堂正尔思俊英青霄伫见奋孤隼勺水那得淹长鲸贾谊岂止汉博士班超元非鲁诸生予亦少年忝簮缨壮心窃慕千载名出门向君一长啸大江万里青天横

　　题王孟端画竹

　　王郎昔年爱画竹兴至不须求者促清湘淇澳入壮懐白昼云雷起平陆鹓鸾冥冥晓埀翅佩玦落落锵鸣玉建章朝回鳯池静几掷霜毫自扪腹祗今此圗尤絶竒萧然独立清秋姿长江水深沧溟阔几时斫得珊瑚枝緑窓坐对清昼迟凉风吹香入砚池乃知好手不可得凡画纷纷徒尔为

　　题朱季岳画菜

　　氷壶道人久矣去世上富贵徒纷纷金谷园中歌舞地祗今蔓草愁寒云吾家有菜一千畆紫翠茸茸烂春雨空斋酿作百瓮虀朝携暮携乐清苦久知此味世所稀赠君逺上黄金闱盘餐慎勿厌清瘦但令四海苍生肥

　　纨扇

　　夜骑丹鳯天上游拾得明月青云头翻身揭取北斗柄制就挥洒十二楼一挥毛骨风飕飕再挥天地回清秋若为西上昆崘邱一洒执热苍生愁潇潇八极清风周潇潇八极清风周

　　题梅花次沈士亷韵

　　雪山粘天粲朝阳霜气压人千尺强玉虬峥嵘奋头角挽却元气回玄方明珠颔下十万斛一一照地生辉光常从宓妃浴水濵痴松瘦竹宁与邻天然风骨自超絶岂假粉黛添精神春风东来浩无涯一夜影落仙人家浮花浪蕋緫粗俗逰蜂狂蝶徒纷哗髙标自信非哙伍凌歴风霜岂云苦莫惊枝出万重云自有根盘千尺土仙人劝我春满杯醉肘似被霜娥推璚瑶满地拾不起一片霜月寒争辉花边时有孤鹤鸣罗浮姑射空驰情南楼酒醒夜初静一曲阳春动清兴

　　题王孟端枯木竹石圗

　　王郎胸中何太竒酒酣冩此屈铁横空枝神虬顷刻露头角霹雳绕空秋云飞惊飙入夜撼不散白日忽出开阴霏暖回草木作春色翠入天地扬清辉我来观之长太息如此竒材那易得会须构作鲁灵光独立峥嵘倚空碧

　　霁雪圗

　　云封山峤寒不开白雪散乱随风来萧萧茅屋读书处一夜化作琼瑶台望中可是襄阳客驴背吟诗傲寒色兴来何用作推敲佳句惊人陡然得灞桥薄暮犹未还水声激激天风寒后来作者谁可攀空余胜事留人间

　　题钱舜举畵山水圗

　　我生性爱游名山独扫云石清泉间树阴绕地緑云合松气一帘苍雾寒东村西崦人家住日出沧溟海霞曙任他芳草满径生随着清溪放舟去翠崖丹壁千万寻彩色下射春波深划然长啸万山静天风吹送鸾皇音时来偶向东山起拄笏朝朝看爽气今日君家见此圗恍然如在林泉里朝回无事坐粉闱手拂空翠开烟霏碧莲万朶坐中起彩云五色窓前飞安得鹅溪绢千尺好请钱郎放雄笔不论五日拜十日扫遍髙山与竒石挂公髙堂之素壁彼为公画我为公吟愿公经济有余暇适此逍遥廊庙心

　　武当山瑞应祥光

　　武当灵山自古闻七十二峯鬰璘珣磅礴厚土出雨云中有至人古圣神先天道合太始真宰制万灵握玄钧阴阳阖辟造化根赤虬蜿蜒龟伏蹲二气姤醇郁氤氲手提三尺时下巡披髪坐乗玉麒麟宣帝正命福下民玄功阴翊我圣君奋张天威振吾军霆舂飙击雷鼔震电车闪烁朱两轮玄纛下指缨缤纷荡除羣邪廓昏氛圣心干干笃灵勋睠彼玄构久乃湮大而新之勅贡臣上酬考妣罔极恩下祈民康岁丰殷羣工讴歌挥斧斤万姓骏奔夕与昕嘉禾杉桧梗柟椿代山开云凿翠珉珠楼绀宫煜然新璇题丹甍薄苍旻夜半下见扶桑暾人心允和神恱欣天祥地祯聿来臻圎光煌煌□轮囷瑞彩五色分成文玉虹盘旋间赤璊通明天开手可扪黍珠忽见云中身大袍修裾俨埀绅二仙后从帔霞纹四仙旁侍肃有伦节旄旛幢杂玄纁大旗错落罗北辰灵辉四埀烛九垠万象晰耀熈阳春下民具瞻咸所亲抃舞颂呼维至尊孝恭祖宗肃明禋升中享帝恪以寅神降之福志愈勤从兹庆禧益蕃纯日星顺轨雨露均来牟溢野粟满囷率宇宙为唐虞人上帝永观徳是敦亿万斯年镇乾坤

　　梅花吟

　　长年见梅花每与梅花醉今年见梅花当为梅花泪梅花自竒絶人事如今别花下一徘徊若听梅花说不愿傍官驿驿外尘飞多马迹几畨驿使入南来南枝折尽花狼藉不愿在深宫娥眉人去寿阳空缤纷檐下花飞片不上宫妆入草丛不愿在西湖旧日逋仙迹已芜可惜暗香疎影处新来多是拾樵苏不愿近东阁无人更管花开落黄昏风雨鎻朱门和羮人半归沙漠只愿开向千岩窟饕虐凭陵任风雪花香不掩战士魂花飞不点流民骨吟翁索笑痴更痴岂识梅花欲避时骚经一字不拈出灵均与我深相知

　　○七言律诗

　　北京八咏

　　居庸迭翠
　　岩峦重迭倚天开翠色横秋海上来万里长城连朔漠九霄佳气接蓬莱闻鸡闗吏开门早贡马蕃王纳土回愿刻苍崖歌圣徳汉家今数子云才
　　玉泉埀虹
　　碧嶂丹崖泻不停翠微云凈转分明春风不散空中影夜月偏闻树底声内苑分来瑶草合御桥流出鳯池平仙源信与人间别岁岁年年长自清
　　太液晴波
　　仙沼天开近帝闱碧漪千顷漾晴辉春涵树色浮金阙暖泛花香映紫微神鲤遥从银汉跃水禽长带彩云飞百川喜逐恩波逺万泒朝宗向此归
　　琼岛春云
　　琼圃瑶台接太清鳯纹龙彩照春晴九重自逐祥风转五色长承瑞日明珠树望来留鹤驭翠华行处拂鸾旌为章共仰文明化愿效周诗颂太平
　　蓟门烟树
　　万家杨栁暗春城曙色微分乳燕鸣空翠不随香雾散清阴犹带晓寒轻平川杳霭迷征骑小苑依微拂去旌最是清明看花处几回吟望独含情
　　西山雪霁
　　日华初映最髙峯玉树凝辉在半空佳气迥浮丹鳯阙清光遥入翠微宫松崖乍逐春风散云峤仍含夜月重青琐朝回频极目却将郢曲咏年丰
　　卢沟晓月
　　河上人家尚掩扉河中孤月荡寒辉清霜古店闻鸡早落叶空林见客稀飞鴈渐随秋影没逺山还映曙光微壮游记得从东道疋马髙吟此际归
　　金台夕照
　　山色微茫映古台平原千里夕阳开谁知碧草遗基在曽见黄金国士来树绕河流天外去鸟翻云影日邉回清时自重飞熊叟不独竒谋得俊才

　　南昌八景

　　西山积翠
　　西山秀出匡庐岑翠壁万迭苍崖深长空不尽太古色乔木自下髙秋阴半峯日落鸟双度絶涧月明猿独吟欲觅洪崖旧隐处向风一寄瑶华音
　　南浦飞云
　　崇朝爽气西山晴缥缈乍见空中明沙光逺荡石动色天影倒射江无声迢遥玉笥带庐岳倐忽苍梧更赤城晚来为雨定何处髙阁画梁无限情
　　徐亭烟树
　　南州髙士湖上亭古木笼篵枝峥嵘孤标直与元气合千载尚见斯人清云来扶桑荡晓色雨入彭蠡回秋声生刍一束不可致击节浩歌劳我情
　　滕阁秋风
　　髙城嵳峩千尺楼曲槛之下长江流鸣钟日出宾客会击鼔波静鼋鼍游青山几见海上月碧树先得江南秋会乗爽气最髙处夜揽白云观斗牛
　　洪崖丹井
　　仙人丹成飞上天遗此碧甃之清泉金蟆夜伏海底月白鼠昼卧林中烟长松拔地已千尺蟠桃开花知几年吾将三咽叩天鼔拂石坐读瑶华篇
　　铁柱仙踪
　　豫章城中旌阳宫铁柱下与沧溟通九泉深琐地胍静万古不共长江东风云澒洞蛟下蛰雷电晦冥神降工异哉灵迹不可测河洛因之思禹功
　　章江晓渡
　　江烟漠漠州渚微语笑隔岸行人稀霞光照海月在树水声激石风吹衣髙城楼阁雾中出逺浦鳬鸥沙际飞西山亦有髙尚者独卧白云犹掩扉
　　龙沙夕照
　　积水之外髙春微满目益见江山竒豫章翻风撼逺色若木荡海回髙枝落霞孤鹜不可极丹崖翠壁更相宜酒酣安得郑虔老令渠冩画兼赋诗

　　出龙河次胡祭酒韵

　　画船鸣鼔发官河共说仙郎此地过山色遥连呉苑树雨声微长楚江波蒲汀渺渺来鱼艇栁岸悠悠起棹歌春日共承恩泽重风光随处散阳和

　　晚经淮阴

　　旅懐诗思共依微河畔移舟对夕晖平沙杳杳人孤渡逺水悠悠鴈自飞重城月出钟声尽极浦烟深树影稀惆怅王孙徒极目白鸥来往钓鱼矶

　　次下邳

　　河上飞花入酒杯东风停棹此徘徊沿堤细栁春先发背水孤城晚自开白鸟逺从淮上没青山多向沛中来扁舟明发彭城郡访古应过戏马台

　　戏马台

　　英雄此地有遗台故国荒凉楚水哀霸业已随玉斗碎乡人不见锦衣回山头落日沉波去天际悲风带雨来不独咸阳三月火曲池髙榭总成灰

　　御赐武当山榔梅

　　仙果遥从福地来宝函初向御筵开捧盘中贵传宣赐当殿羣臣拜舞回身对天颜沾雨露袖携香气出蓬莱金穰永协丰年瑞万岁千秋贡玉台

　　送陈贠外子鲁使西蕃

　　剑骑翩翩出武威闗河秋色照戎衣轮台雪满逢人少蒲海天空见鴈稀蕃部牛羊沙际没羌民烟火碛中微兹行总为宣恩徳不带葡萄苜蓿归

　　少师姚公见寄新茗兼示以诗谨奉和答酬二首

　　烟霞曽逐武夷人摘尽仙岩几树春常笑茶经收未遍每于泉品较来真云涛泛晓当窓响涧月分秋入瓮新此日玉堂劳逺惠不胜清思挹芳尘
　　早从方外识天人仗策从龙四十春道向玉毫传得秘书从黄石授来真锦袍玉带承恩重碧水丹山发兴新借问古来名逹者几人能此絶清尘

　　边将

　　曽驱飞将下天闗太白光芒照夜寒暗出竒兵搜瀚海逺追穷虏过阴山琱戈髙枕风尘静白羽清谈意气闲为报汉廷诸将相临边如此古来难

　　少年将

　　翩翩马上带双鞭宝剑珠袍美少年畨直每从双阙下射鵰常在万人先传来鬼谷兵书秘演得鱼丽陈势全为问防秋老边将白头曽未上凌烟

　　夏日闲居乐【二首】

　　緑竹苍松引夏凉方塘曲沼藕花香千峯独对空山静一鸟不鸣清昼长舂得细粮如玉子酿来新酒胜璚浆人生快意能如此何用荒唐入醉乡
　　翠竹埀阴喜晚凉蝉声断续芰荷香钩帘坐久暑无到得句吟时兴自长闲展湘纹蕲竹簟爱斟琥珀茘枝浆生涯物外浑无事不似儒官滞一乡

　　雨中会司训舒同文书楼

　　小楼对坐雨来时愁思茫茫尔所知负郭田荒苗带草髙堂亲老髪埀丝一声黄鸟朝扪虱满眼青山昼咏诗却笑山阳狂阮籍穷途何事不胜悲

　　游湖漫兴醉中走笔呈孟博孙公

　　红莲白莲开满湖小娃唱歌闲且都故人相会能几度美酒何妨倾百壶双拳藏阄握松子万钱赌胜赛摴蒱暮归酩酊白马上谁识山翁非酒徒

　　西湖饮游书赠沈茶博

　　百斛美醪终日醺碧瓯偏喜试先春烟生石鼎飞青霭香满金盘起緑尘诗社已无孤闷客醉乡还有独醒人因思儤直銮坡夜特赐龙团出紫宸

　　留别孙孟博

　　相辞明日去朝天楚水呉山兴杳然千里断云随去马一江明月载归船草庐晦迹怜君老玉署登名愧我先预买蜀笺三万幅朝朝挥冩寄来篇

　　留别林宗旦

　　交游曽忆十年前西舎东邻隔爨烟万巻诗书连架读一窓风雨对床眠霜蹄自足行千里云翼还期入九天何事相逢复相别暮云春树思悠然

　　挽袁太常廷玉代时彦作

　　蚤从藩邸识天颜喜得功名半世闲归去天涯双白鬓梦回江上一青山寒岩夜静闻猿唳秋浦云深见鹤还寂寞遗庄何处是数株烟栁夕阳间

　　哀医士林叔旻

　　初从海上见三山虚得仙经论大还天上鹤书真有召枕中鸿宝竟谁看风吹丹斾秋云杳草宿荒坟暮雨寒遥想襄阳老耆旧懐君终夜泪澘澘

　　李士端杏轩诗巻

　　尔祖东垣积徳深孙枝挺挺茂森森囊中剩贮君臣药脉底能安父母心轩外杏开花绽锦井边橘熟颗埀金何时解印归来日柱杖敲门与细吟

　　文会轩为句容司训揺昌赋

　　红杏花香槐树阴焚香长日对青襟心通秘检从教问口诵遗文不待寻暮雨自滋阶下草春风时动壁间琴愧予衰朽豋天禄独对青藜坐夜深

　　○七言絶句

　　题梅花美人圗

　　欲寻春信苦无因行遇梅花却怨春妾貎与花俱似玉可怜不见陇头人

　　题岁寒亭巻

　　宜春园里百花香嫩緑嫣红竞艳阳宁似岁寒亭下友独凌寒色耐风霜

　　题画菜为周郎中赋

　　生平常诵伐檀吟独爱春畦紫翠深随处烹羊与炰鳖醉归还此对弹琴

　　送江克显还杭

　　饯别江亭日未斜东风开遍禁园花朔云呉树三千里一路青山直到家

　　题梅花纨扇圗为沈公俌赋

　　瘦蛟天中倒埀尾万斛明珠悬颔底长风半夜海上来和月堕落青云里

　　题青山白云圗

　　萝薜阴阴覆野亭雨余春树满春汀白云一任风吹散放出溪山几点青

　　题画【二首】

　　初日髙峯照画堂乳莺啼处緑阴长朝来试看春多少一路桃花涧水香
　　两岸荻芦秋着花钓丝烟艇隔人家白鸥飞尽孤云外万丈青山带晚霞

　　题张真人墨竹【三首】

　　河汉凝云淡不流玉箫声断鳯凰楼天风吹下瑶台露散作人间五月秋
　　翠竹萧萧粉署阴疎帘髙卷画堂深朝回日日焚香坐爱尔凌云一片心
　　翠节香根带雨移萧萧偏与静相宜春花零落秋霜后独立青云君始知

　　纸帐为虎跑求上人赋

　　纸帐溶溶似雪轻几回聴彻万松声天风吹破中宵梦只有空山片月明

　　题鹧鸪圗【二首】

　　楚云深处自飞鸣江草江花总是情两岸客舟聴不得春风并入棹歌声
　　黄陵庙前春日晴黄陵庙前春水生孤舟送客楚江暮落日时闻三四声

　　题竹次夏文度韵

　　谷口森森玉万竿鳯毛揺动不胜寒西窓记得曽留□月送青鸾醉里看

　　题纺绩圗

　　紫罗步障游时展红锦纒头醉后分宁识田家重耕织缲车终夜彻青云

　　红白荷花圗为湛知县题

　　并蒂芙蕖出水新翠裳红袖玉精神半醒半醉秋波里愁杀莲塘荡桨人

　　过杨州东闗戏王时彦【二首】

　　杨栁青青水岸斜城中初日散啼鸦闗情最是闲桃李处处春风解放花
　　髙楼小妇坐吹笙杨栁春风动逺情却笑天涯芳草色青青常是逐人行

　　与时彦登岸折棃花口号

　　一树繁花开逺田闲来攀折晓风前天涯何处无春色不遇情人空自怜

　　题竹赠沈公俌

　　丹山月出彩鳯舞湘江雨歇苍龙吟长风万里楚天碧一枝髙拂秋云深

　　题无为天师画渭川秋雨圗

　　朝天初自玉清还鹤氅生凉鳯管闲想见上方挥洒处雨余星月满仙坛

　　题梅花万玉圗

　　大珠小珠千万斛满地月明护寒玉东风吹□□□□凭阑聴彻南枝曲

　　题张真人画竹

　　双成醉后鼔云璈一夜凉生翠羽毛长空万里□□□歴歴白榆秋影髙

　　五马圗

　　五王花马早朝归侍宴彤廷出禁迟一泒玉箫人醉后芙蓉园里浴春池

　　题竹次夏文度韵

　　种成无数碧琅玕翠羽常含宿雨寒半夜行云潇洒过小窓欹枕梦初残

　　咏朱买臣

　　印佩黄金出帝畿锦衣闾里亦光辉覆盆桥下东流水曽笑担柴独自归

　　○诗余舟人

　　竹枝词【五首】

　　妾貎如花朝暮新郎心似水荡青春相逢好是回塘路荷叶深深不见人
　　门前杨栁岸边花几度逢郎来吃茶日晚莫□□□□月明直送到侬家
　　荷花浦头春月明问郎何处唱歌声月明易缺似郎意花开不断是侬情
　　前年粜米上瞿塘今岁装盐过岳阳伴侣相逢终日醉有钱不似在他乡
　　五月瞿塘无客过黄陵庙前春水多但使黄金随处有任他湖海足风波

　　夹城八景

　　夹城夜月
　　孤月泛江秋露下髙人静期着佳人夜不来坐转霜梧影　吹彻紫鸾箫宝篆烟销鼎桂子飞香下广寒银汉秋波冷
　　斗门春涨
　　惊雪喷髙崖雷响青天晓刚道呉胥驾海来势压沧溟小　满岸是渔舟拨乱飞春鸟谁信神鱼去不留五色祥云绕
　　半道春红
　　宿雨涨春流晓日红千树几度寻芳载酒来自与东风遇　弱水与桃源有路从教去不见西湖栁万丝满地飞风絮
　　西山晚翠
　　斜日照疎帘雨歇青山暮白鸟鸣邉一半开香霭和烟度　楼上见平湖影隔青林雾吹断鸾箫兴未阑月照芙蓉露
　　花圃啼莺
　　旭日照芳林莺啭春风早一片红云暗不开无奈春声搅　乗兴且闲游莫待韶华老随意飞红点緑苔休着家童扫
　　皋亭积雪
　　积玉映空青蓬岛人间近珠树瑶华满眼开缥缈仙台影　便欲跨青鸾直上三山顶鹤氅披云看下方月白银河冷
　　江桥暮雨
　　淅沥带秋烟两岸蒹葭响何处渔舟暝未还隔浦闻清唱　撩乱下枯槎一夜苕溪涨天目应添翠几重明日看晴嶂
　　白荡烟村
　　緑竹绕清流草舎人家逺几处牛羊晚下来烟外闻鸡犬　禾稼满秋原路向桑麻转箫鼔从教乐社神岁岁常相见

　　毅斋集巻四

　　●钦定四库全书

　　毅斋集巻五

　　（明）王洪 撰

　　○序

　　序文

　　六经之文至矣周秦而下子史百氏可以观其变焉易之道变书之道治诗之道志礼之道分春秋之道法孰不以为天下之至文然圣人之心非特为文设也为天地廓为人道极为万世学者之凖也故身行之口宣之策书之苞诸天地而弥纶之探诸鬼神而微显之叙诸君臣父子夫妇长幼而惇勅之着诸礼乐刑政而齐一之稽诸吉凶成败盛衰而警励之博诸鸟兽昆虫百物而区别之其言之所立其道之所传仰乎百世之上昭乎百世之下性而由之者圣求而复之者贤悖而絶之者愚而人君用之精则王驳则伯弃之则灭断断乎不可易此圣人为天下后世之心虽不为文而自不能不为文也后之学是者吾惑焉不求其心而规其语言不躬行实践而支离乎笔舌断断焉惟恐言之不文而去道益逺务博者龎好竒者谲论髙者诞甚者一切屏去绳墨而诪张之放情以为髙□□以为□骋诈以为功用其衺说曲知以蔽天下耳目使学者心志丧惑而生民冺然不见先王之治噫文何其不幸至若是也虽然是非文之过也为文者之过也为文欲以传诏后世而其患乃若是可不慎乎

　　序书赠呉从善

　　钱唐呉君从善以书学为给事中以余尝从事于书也数有征于余余媿不能为役则以其所闻而告之曰书之源古矣至后世而变益盛自科斗之大小篆之隶之行之草怳乎若春夏秋冬之递迁而君子不能无慨然世道之感焉秦之先也若苍颉沮诵史籀程邈徒以作书名而已至汉杜蔡魏锺索呉皇象晋王庾隋智永唐虞欧褚薛颜栁始皆専能书之名至宋米蔡苏黄而其变极矣后之学书者固莫能出于是也然自是来数百年间未尝闻有升杜锺之堂入二王之室者岂其资性皆不及古之人欤将法之不传后之人莫之能究欤若夫形声事意之别偏傍之正波磔努勒之法固有存于书者矣又岂所谓大匠能诲人以规矩不能使人巧欤盖尝窃以为古人之法具存于书因其法而求其意求其意而尽其妙则君子宜尽心焉抑亦似吾学者之为文乎吾学者之为文也圣贤经传史氏纂记诸子百家之著述读焉必究其本涉焉必寻其源咀嚼其菁华吟咏其音声鼓舞其节奏别其是非而穷其指归其为文也内纯而外一含和而守固荣不敢慕乎利禄以汨其志危不敢懐乎患难以挫其气华不敢狃乎采色以昏其神淫不敢溺乎音乐以荡其守憺乎与天地通肃乎与神明一超乎宇宙之表而摄之方寸之中邈乎百代之前而着之瞬息之内于是易之竒书之正诗之温醇礼之典则春秋之简严史氏之精核诸子之辨博其于物也天地之逺大日星之昭布山岳之崇峙江河之奔放草木之华丽罍洗簠簋之简质孤子之悲出妇之怨战士之剽悍端人之庄重忠义之感激随其所向各极其趣盖从容于法度之中而优游于意态之变于是庶几乎为文之至矣学书之法果异于是否乎今夫农必勤播五糓之种然后有获今夫御必习交衢之舞然后逐水曲上下而无败而况于书乎虽然是皆所谓艺也古之君子固有欲学问希圣贤徳泽润天下名声显后世不屑于此者矣然亦能之足以不朽者又何必待乎其它哉今圣天子乐天下治平崇尚文学诏天下能书之士学于禁林嘉会之意甚厚而呉君又能卓然以能书进有名于时则所谓升堂入室者将有在于吾从善矣从善因吾言而尽其所用心将复有大于是者由是得焉岂特书也哉

　　赠御医陈徳中序

　　古者圣人立教养民以人之生函阴阳五行之气内凿乎喜怒哀愳爱恶欲外薄乎风寒暑湿燥火不能无病于心则蛊于目则盲于耳则瞶于手足则废甚者至戕其生于是因人血脉经络骨髓阴阳表里药物金石草木鸟兽虫鱼之属味其甘辛咸苦性其刚柔燥湿寒热臭其芳烈色其青白黄赤而别其伦类等其重轻制其物宜察乎气之所感疾之所在随向而投之如决渠去秽驱盗出室而保护赤子俾盲者明瞶者聪废者起蛊者愈咸复其初而生不害至后世之士如扁鹊和缓者克精其术亦往往有以济世史氏从而传之与功业豪杰之士同着不朽且録其文次诸六经诸子是岂徒然也哉盖圣人之教民之死生所系如此之重诚不可得而泯也班固尝曰医自仓公以下其学晻昧有病不治常得中医然自仲景以来数十百年河间东垣洁古云岐之流着论辨明以上逹轩岐之妙学者由是取道焉则又不可谓天下后世果无其人也吾乡有陈氏者业医六世尤工治目眚之疾至徳中及其弟景中进业益精用荐来京师遂为太医院御医名闻四方今年兵部尚书方公从子年幼病目尝求诸里医治之弗效求之邑医弗效求之郡医又弗效乃曰京师众医之所萃也宜得其良于是携至金陵求诸医之良者春坊中允于公以陈氏荐治之不数月而愈噫天下固未尝无难治之疾亦未尝无能治之医以难治之疾或付之庸医以能治之医或置而不问则屡求而屡失若陈氏之善医于公之知人可谓兼全而两得者矣方公谋有以报陈氏者乃来征予文予史氏属也百家众艺咸得论著况陈氏医术其良如此者耶故不辞而赠以言其尚有进于古之人也乎

　　夏日文宴诗序

　　永乐己丑夏浙江都指挥使蔡公合大叅易公翰林检讨王洪洎学官方外之秀宴于清湖里第风日和美肴羞维时揖逊献酬以寿以乐大叅公嘉是会也举昌言拜舜禹之句俾诸君子各占韵赋诗而属洪序之洪窃惟今圣天子在上徳化宏敷文武效职时和年丰民物熈鬯二公以方叔山甫之材授藩翰之寄统有浙东西十一郡之地百万之众克宣上恩忠勤并隆兵农咸和于是仰政教之大成乐休沐之闲暇征贤合才设是良宴雍雍揄扬歌咏太平之风洪也以闾里细氓备职词苑承恩南归藐焉末学而齿宾席之次谢过弗暇奚敢当是子夏任哉虽然抑有不可以不志者宴而有礼不吴不傲一也加礼末学使后进知劝二也举诗以训造次弗违义三也三善具而咏歌继之锵乎金石之奏灿乎珠贝之列凡在巻者皆可传而诵也故僣次其诗自大叅公以下凡若干首而序以弁之是岁闰四月廿有七日翰林检讨王洪序

　　夹城八景诗序

　　钱塘山水之胜闻于古尚矣夹城者在郡城之北其一伪张所筑其一故元将杨完者营也今废地值二城之间故曰夹城丙午岁天兵自昱岭闗下余杭守将以城内附郡邑数十万之众始得脱去僣伪归于圣朝沐浴恩徳上事父母下育妻子生息作业至于今五十余年之间岁时丰登民物滋殖有加于昔而山川之灵亦效竒献秀或蒸为卿云或溢为醴泉锺于人为贤才同发舒于光天化日之下盖山川人物乗国家气运之盛固其理然欤洪友夏文度自城中徙居夹城之北隅凡朝夕之所游耳目之所及风烟雪月竒伟清秀无不可爱于是列为八景作诗纪之前礼部郎中王仪之乡贡进士张行素处士项伯藏孙孟博皆和之聮为大轴于是夹城八景遂大传于时人皆以为数百年之秘至文度始发之而不知皆由上之恩徳休养生息太平无事至于如此之盛也噫洪自七八岁时从大父玉岩公来居于兹自学至仕三十余年其于斯景譬如贤知竒俊之士接膝而莫之省也于此盖有以见文度之识过于洪逺矣故为题其端使乡人观之而咏歌太平君子固不可以无作也

　　送张行素序

　　钱塘张行素自临淄幕官中乡荐会试礼部以疾不克终事将渡河而东归赋诗别尝所来往者行素予故人也善为古文诗歌往往清丽可喜其志锐然欲追古之作者以显名于世顾不能自进乃从诸士子羣试于有司又以疾不得愿而去其可慨也欤岂所谓显晦利钝有莫知其然欤将莫之为而为而力有莫能强之者欤夫君子求其可知者而置其不可知者则知益明尽力于可致者而不强其所不可致者则行益至由是言之则行素是行虽可慨也其又有可重者欤是故进退者事之机也得失者时之会也感激者勇之发也曹刿名将也三北于齐一战而胜之名闻诸侯匡衡汉硕儒也屡荐而弗售卒至宰辅是何以然哉彼固有所激也不然则彼二子者不免三军之负将而已耳闾巷之小儒而已耳乌能致逺大乎此所谓屈之而伸损之而益困而亨晦而明郁而通大丈夫有志者之所为而非寻常委堕浅陋自诡以命者之所能至也行素身癯然若不胜衣言讷然若不出诸口人视之温然儒者也而胸中所存毅然有莫能御者负其所学外不求诸人内不失其守一不如志则摄衣而去畧无几微沮衂之色且欲益励其志广其问学必底于成而后已噫是可重也欤世之所谓士者幸一得志不翅侈然自足不得志则沮而怠耳其视行素贤否为何如也夫不以岁之不熟而辍其耒耜者天下之良农也不以器之不售而废其规矩者天下之善工也茍一遇焉所得不既多乎朂哉行素方当圣明之际豋明选公有志而不成者未之有也于其行姑以是赠之

　　送沈景清归省序

　　户科给事中沈君景清之请告归省也始奏之明日翰林检讨王洪礼部贠外郎孙迪仲约暨诸乡邦交游者踵迹更贺其行也又皆出都门外十里饮而送之雨雪新霁路无浮埃车服濯濯照映道路仲约谓沈君兹行足为其乡邦父母荣也属洪文以张之予惟凡人父母之育子也幼而爱长而教恒患其不克成立而贤茍贤矣又患其不得仕于王朝扬芳迈烈显庸于清时茍壮矣又患不得躬目其光华身受其禄养以慰教育期望之意此人之至情然而克全此者鲜矣厥有教而贤贤而仕仕而身享其报岂非难得者哉宜乎吾党之士为沈氏庆也古之君子固有身都将相食禄万石出有结驷之华入有列鼎之奉其心不乐以戚亦有不择官而仕其志乐者何则父母在虽小亦足自乐也况沈君于此其小者固万万其乐大者又足以自致者乎沈君赋性明敏好学而笃行发迹邑庠蜚英太学一旦褎然居侍从之列扬言王庭珥笔丹陛依日月之清光仰天威于咫尺今兹承恩而南归也彩衣髙堂奉觞拜庆禄足以养之官足以显之名足以昭之贺声洋洋盈溢闾里贤哉沈君兹行真足以为乡邦父母荣也虽然吾闻君子之仕荣其身必荣其亲荣于一乡必荣于天下荣于天下必荣于万世此忠孝之大者以沈君之材之学而又加勉焉其患不至哉洪与沈君同学于蓬居先生之门仲约又其同志者也故于其行喜之最深期之最重而序之特详焉

　　送湛用和序

　　钱塘湛君用和以明经中进士第擢内江知县将行友人庶吉士呉子厚张宪刑科给事中曹徳修来征余言为赠余惟郡国之化自县令始盖令于民也甚近近则易亲亲则易化顾其政何若耳是故猛可以使民畏未可以得民心寛可以得民心未可以善其俗语而或悖之禁而或犯之招而或去之其心未得也沉于利惽于义呰于徳易于法而懵于教训其俗未善也是故君子必教之以孝弟忠信风之以诗书礼乐养之以寛厚和惠选其贤良而表章之擿其奸犷而芟锄之存其饥寒而衣食之时其力役课其耕桑而休息富庶之民于是乎靖嘉风俗丕和而政治以辑古之所谓良有司亦不过若是而已而后之为是者吾惑焉汨其本原而究其末流患徳之难循而快于威之易行于是狙之草菅之斧斤之民噢咻而政益急俗苦窳而教益弛虽良二千石亦莫之能理此余所以常叹吏之不学而善治或寡也湛君华年好修且其为人聪惠端谨穷经力学尤潜心于诗人温柔敦厚之教以是而为政也其将有以得民之心欤有以善民之俗欤诗曰岂弟君子民之父母余于湛君是望故以此告之且使夫读诗书者知所以为良有司在此而不在彼也

　　送张愿中序

　　钱塘张君愿中由进士中髙等为工科给事中未几出判永宁其行也友人李君孟博征余言为愿中赠永宁古西南夷之地其山川险恶其民椎结蓝缕鸟兽与居性复愚犷怒则拔剑相刺击至亲戚不顾盖三代所不治也汉武帝开夜郎畧羌僰久而后得魏晋以降羁縻弗絶或纷不可治则一举而殱之不少贷至于天朝威徳鬯洽无逺弗屇西南诸夷皆俯首面内愿出租赋聴约束奉法度与中国氓等于是因前代制立郡县置吏以治亦务安辑之而已然吏或贪暴则雉惊兎逸入山林险阻晻昧不见踪迹政用不集而人靡宁呜呼亦难矣哉是以君子于斯必知其俗平其政而后可得而理也昔者太公治齐平易而民归之班超在西域以寛大得士卒心因其俗也黄霸守颕川民用不扰诸葛武侯治蜀南人畏服平其政也于是乎徳以劳徕之和以柔之威以镇之寛以待之如是而人不服政不成者未之有也是故震风撼木不若惠风之煦万物也鹰鹯搏击不若鳯凰出众鸟驯服也君子强察以为政不若仁厚之入人深也故林木茂而鸟兽至焉江河深而鱼鳖萃焉君子仁义积而众庶归焉易曰信及豚鱼豚鱼至无知也信尚能动之而况于人乎张君英材俊学一举而为名进士其登崇进显固将有待然所以宣布上徳嘉惠夷人使其帖然安乐而政治以兴吾于张君之行深有望也若夫纷更以为能擿拾以为明欲速不逹者此则琐琐者所为余可无告故于其行特以是赠之且冀其成焉

　　送柴叔舆知岳州府序

　　予读班固书至所传循吏未尝不辍而叹息以为汉之初兴萧张陈平之流智畧辐辏应时出竒以成功名及天下已定而亷直悃愊之士往往奋起于其间以师帅郡邑抚摩细民而使怡然安乐于田野乡邑之间而无不得分愿之叹庶几古君子恺悌之风迹其功效与智谋竒伟立武功辅王业者并传于不朽何其盛也噫岂特时之异哉盖应变以智安民以徳固自然之理也今国家平定四海徳泽涵育休养而生息五六十年圣天子嘉惠元元尤严重守令之选必有所谓奉法循理之士如古人所传者卓然出于其间故喜求而乐得之而凡士之为是职者亦未尝不以是而致其祝望之意况时论之尤贤者乎柴公自江西叅政再入为兵部郎中今年以荐授岳州知府命下之日湖湘南北之闲为良二千石者非他人必柴公也公闻之曰车不敢当也然不敢不勉夫赞政司马为贤郎官出叅大藩为贤方牧又况为是一郡者乎吾知公必卓然无愧于古而不止于是也故书素所尝论与士大夫之望者以为公赠庆其邦人且使凡为守令者视予之言有以重其职

　　送广东按察佥事李公之任序

　　今之所谓执法之官在内曰都察院大理寺在外曰提刑按察司司之长曰使其次副使又其次佥事也每视事长与其贰列坐堂上叅决一道之政凡刑狱重轻官吏刺举号令设施宪使曰可副使曰不可副使曰然佥事曰不然交致其能以共成其政必使刑无不中令无不善民无不安官无不得其人此盖朝廷设官分职之盛意然居是任者非才且贤固莫克称也钱塘李公孟博由名进士为兵部主事今年冬以贤劳擢授广东佥事之职命下之日凡知李公者莫不为公贺既有以为广人之庆也来征予言以赠其行予尝闻之人有受人之佣而为之耕者必耨其狼莠养其良苗以底于成茍怠且肆则必怒而黜之固也苗其如之何哉良苗者百姓也狼莠者害百姓者也耨之养之按察之职不如是不足以称其职况乎岭海百越之陬地大以逺俗杂乎夷獠而犀象珍竒之产足以荡惑心志而可不益慎之乎今圣天子在上明刑慎狱好生之徳洽于民心日月之明照乎四海虽在遐荒万里之逺待之无异畿甸之闲辇毂之下而李公之居是任也才有以为之识有以逹之亷有以守之吾知其彰善瘅恶树之风声卓然为贤佥事以无负擢任之意也审矣是固足为广东一道庆也能无言乎

　　贞孝堂诗序

　　御医赵君彦殊示予云间张氏贞孝堂诗文一巻凡若干首予读而叹曰盛哉何其多也非张氏母子之贤其何能致若是耶当其夫之亡子之弱也家既危矣非母能守畴克以立及子既壮而母且老非子能孝畴克以养世固有冐终天之哀而二其操不克肖似贻羞父母者宜诸君子之文之美张氏也然吾闻之古者君子之为文为可传也言之而不文不传也文之而非□□不传也察乎古今之变酌乎是非之公烛乎性情之□而本乎义理之正凡臣之忠子之孝妇之贞与凡不□□值变故不失其节者彼不能言吾代之言并其难言者而尽言焉彼不能传吾为之传并其不传者而尽传焉其言之所立其行之所传仰乎百世之上昭乎百世之下泰山不足为其髙也江河不足为其深也金石不足为其坚也而天地之运不足为其久也由是观之张氏母子之贤其果有传哉庄姜之诗孔子所録南陔白华之什君子惜其阙焉予于是盖为之深叹也故僣序其文而传之

　　送姜润华序

　　行出于众人者惟士为能若吾友姜君润华其出于众者乎润华以良家子幼而愿长而敏壮而益和以谨事父母孝兄弟友爱特厚其季润英以乡贡游成均居京师有年矣润华岁来视焉或再至焉触寒暑冐霜露跋涉山水之险阻不少惮避其来也视其衣服而凉燠之察其匮乏而周济之问其徳业而敦训之噫吾所谓卓然出于庸众之士者非吾润华者邪吾观于人友于之弗戒者多矣贫贱一不省视或富贵得志则煦煦然外托骨肉私焉以为利不幸而患难掉臂去不顾不翅如途人然斯人也视吾润华岂不有媿也哉棠华之诗圣人所録鹡鸰之喻君子感焉吾于是益重吾润华也故于其归举以赠之

　　送营缮所正蔡士新秩满复任序

　　营缮周冬官属也凡国之宫室朝市涂轨经纬兴作之事皆出营缮时序其法以令其属辨之域以定其位立之表以识其景准之水以酌其平必才足以任事勤足以律下智足以守法然后可以训饬百工仰谕天意成国之制而大着于后毘陵蔡君士新居是职三年矣其为人也敦笃而好礼和敏而尚义其施之政也奏功圣天子嘉能焉计事同寮让善焉约众而百工服义焉是故休显之闻流扵天朝荣承上恩日大以着人或问之则曰吾知尽吾力焉耳吾何能哉虽然吾亦尝学扵师矣凡吾所营作也患材之弗良材良矣患用之弗当髙者不可削而庳也短者不可益而长也栋不可桷也栌不可柱也而扂不可臬也用当矣患制之弗善制善矣患力之弗齐且至是故用之当斯无枉其材者矣制之善斯无楛其器矣用力齐且至斯无遗其善者矣此吾所学扵师而勉焉者吾何能哉吾知尽吾力焉耳今年春秩满天官考其课最以例复职前浙江佥宪刘公嘉其为人欲有以赠之也命余为文且道其语若是余嘉其义书此以复之云

　　送杨教谕序

　　钱塘杨公遂初为全椒学官翰林庶吉士潘进学中书舍人叶仲荣前内江知县湛用和庆学校得师且以余尤与遂初好也征文送之余因仰而言曰学校王政之本师者学校之所由兴者也昔太祖皇帝受天命一四海干戈甫定即崇庠序之教府州县皆命立学博选俊秀礼求师儒廪而教之有大学之贡有郷举之选抜其贤能列于庶位其为卿辅而尤贤者则求其师而聘之崇其礼秩擢为侍从六卿以旌其教育之功于是天下之为学官者靡然知劝矣今皇上表章六经弘阐圣学尤严重师儒之选教养益具得人尤多公卿大夫文学之士彬彬然揄扬鸿猷论荐功徳郁郁然与三代同风盖上之所以养育与师所以教诲而造就之者其效有不偶然也夫汉之治盛矣髙帝马上之习不加意于诗书至武帝时因董仲舒公孙弘之议始立学官置弟子贠宋以文教治天下至庆歴时始州县有学虽盛美之事积久而后成其养士之隆待师之厚未有如我朝之盛者也然则士君子生于斯时抱其所学卓然为学者师作成人材以益隆太平之治其任岂不重耶知所以重则知所以益尽其职以无负教养之意或者以为卑秩而莫之自振是盖未知尽职也遂初笃学弘伟之士也尝以周易举礼部为训导建安有名瓯越之南今兹升秩全椒造就之功宜益倍于昔以无媿吾向之所谓师者也然则吾■〈尚阝〉之士又安得不为全椒之士庆也故于其行与论其大者盖亦遂初之志也

　　送杨君遂初还宜兴诗序

　　予幼时与君同游郡庠善相劝过相规心相敬又相乐也居三年同领乡荐既又同试于春官予幸齿俊造之末备贠行人君懐抱利器不得志出为宜兴县文学自是别去不得一相见今年以事来朝京师得与君会连衽促席追论往昔甚乐也昔者诗人之思君子也其诗曰一日不见如三秋兮又曰未见君子忧心忡忡及其见也则曰既见君子我心则恱又曰既见君子乐且有仪言得见君子为可乐也今予与君别四三年而得胥会于此叙其平生之欢于旦夕之顷岂天耶人耶宜乎予乐之而不忘也然乐不久而遽别则凡我夙昔交游之士又乌可已于言乎故同里蒋良夫合诸显融赋诗以赠书在巻轴予窃序而引之亦所以厚人伦懐旧俗敦乎礼义不悖诗人之旨也仍系以诗玉衡指春暮风日淑以暄驱车城南陌言送夫君还送逺终有别何以慰离颜沽酒为君饮取琴为君弹弹罢长叹息会面诚所难桃李自成蹊松栢守岁寒愿言崇令徳永矢同心欢

　　胡祭酒诗集序

　　国子祭酒豫章胡公以所著頥庵诗集若干巻示洪俾为之序洪因作而言曰诗三百篇盛矣五言之作出于苏李唐山夫人之歌则骎骎乎雅颂之遗意至于建安悲壮而激烈君子不能无世变之感及乎齐梁而侈靡极矣唐诗倡于陈子昻遂有李杜韩栁之盛若宋诸大儒其精深造诣盖亦可以求其本焉元起于朔漠文制疏畧至元天歴之间若赵文敏公虞文靖公范文白公揭文安公亦各鸣一时之盛及其衰也学者以粗豪为壮以尖新为竒语言纎薄音律惉懘盖自晚唐皆然末世文弊固其势之然也圣明混一四海肇复先王之制兴礼立学以风厉学者至于今五十余年之间政教之隆并乎三代年糓丰稔民物滋殖四夷宾服瑞应荐至麒麟驺虞嘉禾芝草之祥日献月进圣天子方举唐虞廵狩之典以宣省风俗懐柔百神施恩惠于万国公卿大夫文学之士莫不各奋所长揄扬盛徳铺张洪休洋洋乎雅颂之音盈于朝廷而逹于天下当是时公以儒学徳行由翰林侍读春坊谕徳为大司成师表四方之士而文章卓然名于一时盖其所作必欲追踪古人事核而喻切辞醇而旨逺沨乎舂容正大之音可以无媿于古而公则欿然自视若不足也呜呼尧舜之盛尚书载之商周之兴诗人颂焉文章有闗于世道尚矣洪与公同游禁林十有余年朝夕承公之诲至论古之作者未尝不慨然于斯惜乎以洪之昬陋而莫能进也姑序诸巻端俾观公之诗者有以发焉

　　送夏文度序

　　丈度昔举进士时洪始束髪挟书册从郡博士受业懵未有明也当是时文度上春官衣盛服策大马自方伯及郡县之长吏咸出饯都门外道路辟易父老观者莫不叹誉洪时在诸生之后文度虽不识洪洪窃慕焉后三年洪忝名荐书列官于朝文度亦仕在外不见者盖久既而洪归钱塘文度亦自武昌屏居于家洪因其季始克与文度游握手笑谈予二人者慨然自以为相得之晚也然文度志气卓絶尤豪于文辞不以洪之无似愧不轻而重者多矣永乐七年洪扈从来北京文度以事迁谪上书阙下圣天子命礼部试其文中优等遂命复为太学生洪时窃赞颂圣天子天地之徳立贤无方不遗一介之才退而又贺丈度之遭逢圣明得蒙显拔如此当何如报也然不久予别去矣今年复来与文度会于金台之下窃窥文度学益笃志益厉行益恪噫洪不见文度久矣何其老而愈成若此也至于感激奋励自谓蒙圣天子非常之恩拔之幽微之中置之贤俊之列虽竭驽钝不足以报万一此其志又过常人逺矣当是时六馆之士莫不知其才爱而重之而不知其志如此也君子之于事业患学之不足学足矣患才之不赡才赡矣患志之不逺以大今文度若此吾知其造就愈非人所能测者矣然文度不自以为足也是岁之十月将归省其亲谓洪曰子知我者何以赠我洪为文度友将二十余年愧无以益其髙逺也故述其旧而告之以此俾文度益知自重而观予文者知圣朝之作成人材而懐学抱志者果足以有为庶知所以自发也

　　送钱叅政序

　　永乐十一年七月二十日诏以兵部郎中钱公述等七人为福建叅政及盐运使之职明日上御奉天殿复诏进对从容劳问并谕所以为政恤民之意厚赐而遣之七人者顿首俯伏言臣等驽薄不足以当大任副圣意不敢不勉又三日陛辞以行同官贠外郎浦城萧福主事钱塘周文及诸交游之贤咸饯之都门之外复谒予禁林曰愿有赠也夫今之所谓布政使及叅政者盖古方伯之任其大且重可知钱公资干伟秀而才性明敏敦重有守而处事周给卓然为羣官称首今兹任也其勉焉以善其职以称所谓重且大者又奚待于予之言也虽然予尝观今之方伯所谓贤者固多见称于时至于征文簿书挠法讼狱厚饰厨传潦汉之所及百姓利害休戚之所在漫不加省茍焉以待满者盖亦有之矣夫为方伯者茍焉以待满为郡者茍焉以待满为县若众职事者茍焉以待满上下交相茍如吾民何圣天子所以加惠元元超擢属任其意果若是乎若使为方伯者勉焉以善其职为郡若县者勉焉以善其职为众职事者勉焉以善其职政底于治民获其所庶几乎有以称上之意然所以致此者则自贤方伯始也夫一介之士穷处草茅之中布衣韦带幸遭逢圣明位任方岳端居庙堂之上表率数千里之地而不思所以勉焉可乎不可也世固有才而不得位者矣亦有得其位而才不足以有为者得其位而才又足以为之予之所以望于钱公者岂有量哉予于是而知钱公能善其职者也贤方伯者也于是为之文也

　　会试録后序

　　国家之盛必观乎贤才之众多唐虞之治万邦咸宁必曰野无遗贤而济济多士文王之所以宁也巻阿之诗召康公诵成王福禄土宇之广矣必申之以蔼蔼王多吉士而嘉乐君子宜民宜人受禄于天者盖有取于百辟卿士之不懈于位焉夫臣子祝颂君上之福禄可谓至矣然必归于得贤之盛盖贤才有系于天下国家者其重如此然必圣人在位乐育而造就之然后有以成焉惟我太祖髙皇帝受天命一海内武功既成兴礼立学教育天下之士经术以造之师长以训之廪饩以养之衣冠以表之及才之成则科目以登之爵禄以荣之由是四方万里海隅徼塞之外莫不有学弦诵之声溢于郡邑而文学贤能之士彬彬乎盛矣皇上缵承鸿业抚绥万方益弘仁义道徳之化崇奬儒术作成士类政教昭明民物康阜而和气充洽驺虞嘉禾醴泉甘露之祥日献月进仁厚之麟游于郊薮盖轶乎三代而过之矣然明诏屡颁宾兴贤能搜举遗逸必欲得天下之贤才以隆万世太平之基盖养之也厚教之也详取之也周而用之也重宜乎得人之盛有加于昔乃永乐十三年春二月天下乡贡之士会试于北京者三干人而与选者得三百五十人焉盖自设科以来未有盛于兹者也然则士生斯时遭逢圣明得蒙造就如此又岂不为荣幸也欤虽然余闻之古之贤才所以异于人者以所行无愧于所学也惟诸士子必思所以自励益懋其学卓然若古人施诸事业上忠乎君而下润乎生民荣于当时而传于不朽庶无负于选擢之盛意俾天下之士亦景慕而兴起焉不亦美哉洪钦承圣恩忝预校文之列乐颂国家得人之盛而尤为诸士子劝也谨以是为会试録序其尚勉哉

　　鲸波万里圗序

　　三代封域西不尽流沙南不尽衡山东不尽东海北不尽恒山蛮夷荒服不及以政皇明受天命举三代所无之天下一统而有之逺夷君长自古所不能致者莫不朝觐率职时节致水土百物日献月贡不絶于道路朝廷加恩懐柔遣使镇抚之马迹所及楼橹所至赋政宣徳如东西郡县何盛也永乐三年吾乡林叔旻氏以医从使者航海至倭国踰年而后归遂圗其山川所歴以志一时之盛时出而玩焉凡江海之浩洋岛屿之迥絶波涛之薄潏鱼虾水兽烟帆云树蛮樯贾舶出没于海潮汹涌渺茫之间者俨乎如在眉睫之下虽工人所不能及者亦可意想而目覩也夫一草一木可以见天地化育之功斯圗虽细而圣朝徳化之大亦庶几于是见之而叔旻以郷里布衣卓然能扬芳于万里之外其志亦可壮也故为识之

　　送柴佥事之任序

　　以侍从近臣出治方岳宣圣天子之法以纠正乎郡吏千里之内仰其风采而畏其威严率其表仪而聴其号召君子之仕至于是其可谓荣且重矣以荣且重必有以称之然非公明仁厚有莫能为者泊乎无私物至而应茍有举焉不吐不茹斯可谓公矣在迩知逺人莫能欺奸无遁情幽隠毕逹斯可谓明矣父之如恐伤师之如恐亡去其贪残而拯其颠连通其壅塞而逹其分愿斯可谓仁矣信能如是则千里之内枉者皆将有以正矣寃者皆将有以伸矣贪者皆将有以化矣暴者皆将有以戢矣逺方小邑幽细之民皆将有以安其所矣推是以往有大于是者亦足以为也举之非公也察之非明也抚之非仁也虽乘田委吏有不可为者况所谓荣且重者乎呉兴柴公景春由给事中秩满擢任湖广按察佥事其友中书舎人鲍君应文荣其行也求余言赠之夫赠之为言增也柴公寛厚明敏珥笔殿廷克举其职摄政京兆郡民安之以是材也居是职也固不待予之增者然余与公同仕于朝又夙有乡里之好于是行也嘉鲍君赠人之义而知柴公为一道之福也故以是赠之

　　送蒋知县序

　　余尝以为守令之于民非独势论之也衣食抚育有亲之爱训诲策励有师之教勤以振惰威以挫恶惠以周匮是故政教之成也事不烦而风俗美民乐其治而不厌去也挽之而欲留久也思之而不忘而君子亦遂书之简策传之后世为长民者之劝岂徒然哉余尝观古传记所谓贤守令者其设施布置非有甚髙难行之事其才知亦君子之所可及然后世鲜称焉者岂果无其人邪彼能尽心此不能尽心焉耳此余所以尝慨然于此也钱唐蒋公文惠以南丰令丁内艰今年起复改知南康蒋公余同年友也始以才荐知江阴再迁南丰皆有惠政可称道今兹起复而来也江阴之民遇于途者皆曰吾贤父母也南丰之士仕于朝者曰吾贤令长也噫是何以致此于人邪盖其为人疏通而有守敦笃而不滞通儒术而精吏事逹民隐而惠下人所谓卓然尽心者是宜致此而不难也以江阴南丰之为政如此益知公之为南康尤有加于前时也余无似忝官于朝闻郡县守令之有政绩者未尝不乐道其政而歆艳之况余同年而交厚也耶故于其去也尤欲其勉而大之心无愧于古之人也故为之序

　　送董孟声序

　　余始与孟声同为郡邑博士弟子朝夕相见辄以经史相质问婆娑嬉游有足乐者后余忝仕于朝孟声亦以进士官四方不见者久今季夏获遇于北京握手相劳追论向时事多可笑者于是二十有余年矣向时孟声容貌白晳为人恂恂和易与人交温然久而愈可敬慕今叩其学浩然无所不窥察其为人益加于往时逺甚于是吾又甚自愧也岁之八月孟声复拜建阳校官之命将治装而南凡与孟声游者莫不为建阳士子得师之庆况余又相知之深者耶夫校官位虽不加于州县之吏其道固甚重也彼州县之吏茍善其职施不过一州一县而止耳若夫身而率之正其徳论而宣之明其道作而振之成其材譬之深山大谷楩柟杞梓惟用者取焉其效不亦大乎由此观之则凡为建阳士子者宜何如其庆也抑吾闻建阳当瓯越之交宻迩崇安剑津其间多名山水幽深辽閴寛间之地亦有如昔时隠君子者乎孟声讲授之暇倘得其人而与之游吾固不独为士子庆又将以是为吾孟声庆也孟声行矣他日有得北归以告我请执鞭而从事焉

　　送江西右布政使于克恭之任序

　　古者建侯树牧以承化宣徳阜康兆民肆惟圣朝稽古建官惟贤惟能用列庶位而外牧藩之任尤重于昔永乐十六年四月诏以刑部郎中于公为江西右布政使朝之大夫士暨凡交游莫不为江右得人之庆其行也祖而送之车马溢路观者叹息大丈夫遭遇圣朝致位如是诚可谓不负所志矣然予尝观古之君子抱其魁伟卓絶之才欲超出世俗勒名当时昭勋业于天下后世恒患弗遇其时遇其时矣患弗获用获用矣患弗重且大重且大矣又患弗克负荷而有瘝职之讥于公早以文学起家振铎郡庠为良师儒升秩执法为才御史侍讲春坊为贤宫僚载迁秋官为能郎中夫为师儒也良斯知所以为教矣为御史也才斯知所以用法矣为官僚也贤斯知所以事上矣为郎中也能斯知所以赋政矣事上恭为教勤用法审赋政均以是出任一面之重卓然为贤方伯岂虚也哉宜乎命下之日吾■〈尚阝〉之士莫不弹冠而相庆也昔者申伯出治于谢尹吉甫作诗送之其诗曰四国于蕃四方于宣又曰申伯之徳柔恵且直以见宣王任贤使能致中兴王业之盛着之大雅万世诵咏余无似幸忝朝署之末于公斯行仰颂圣天子用贤之明且欲公流功名于无穷也窃取诗人之义为序以赠并以致祝望之意焉同邑王洪序

　　送沈副使秩满序

　　钱塘沈均仲声为北京库官秩满将上政于吏部其乡之仕于朝者前浙江按察佥事刘必荣刑部郎中方杲主事朱勤杨勉兵部主事周文监察御史周建中书舎人叶臻钱博朱晖王宾卫经歴祝佑翰林庶吉士潘勤冠带举人万完太学生朱斡扈从来北京喜其为人与之游又乐其政之有成也属洪为文赠之洪曰君子之职也尽心焉耳矣昔者孔子为乗田曰牛羊长而已矣为委吏曰会计当而已矣夫委吏乗田卑吏牛羊会计细事孔子大圣也以孔子之大圣行卑吏之细事宜若不数数然者必曰会计当焉牛羊长焉其小者如此况其大者有不尽心矣乎故曰我战则克祭则受福后之君子其不及孔子也益逺矣或仕而卑职则鲜事其事曰我非是材人亦将曰彼非是材噫洪尝观之矣未有举千钧而不能举儋石者小者之不足大者之有余天下无是理也直不能尽其心焉耳政之患莫大于不尽心尽其心者任大且重虽材不足犹克举焉不然虽小且易亦偾焉而已矣洪闻仲声自授官以来期岁之间凡金帛泉布百贷器用之出入簿书之会计顿置之方畧寸较而铢察之曰燥者不可蠧也湿者不可腐也盈者不可损也人问之则曰无负兹职而已吾非他求也嗟夫使职如仲声者皆若是政其有不举者乎朝廷设官制禄待天下之贤俊黜陟之明赏罚之公足以砥砺而惩劝若仲声之才其有不进而升者乎进而不止勤而益励洪知其将无不至焉也洪亦与仲声同里闬今来北京始识于数千里外观其温温谦让亷敏而勤事宜其克称其职如此也以仲声之称职如此益知洪之罢软者有不可以不勉也故乐为道之而赠以言

　　送沈大使之任序

　　今之逓运使盖周礼大司徒稍人之职掌州邑车船徒役之数而治其政凡内外宾客往来及财货之出纳于官者至则督其徒役饬其舟车以待上之所命州邑长吏岁书其劳而殿最之其为任盖亦重也夫道路转输与夫劳来宾客皆三代为政之先务然所以旁逹四方轮运辐辏往复万里若在朝夕亦岂非得其人而然与不然吾见滞而废事者多矣钱塘沈仲声氏北京筦库秩满擢鄱阳递运所大使仲声余友也为人修洁通敏而和谨可喜其为筦库也夙夜小心综理详密日谦谦焉从贤大夫求所以自益者虽位不加崇而休闻益着今兹往也咸以为仲声之才有可以至逺且大而沉鬰若是夫职无大小惟称之为贵茍称矣虽小荣也不然秪益所以为愧耳由是而观之若仲声之才其不至于逺且大者吾未之信也古之君子有自微职而至于华显者矣在仲声□□□□□□□吉买舟而南凡与仲声游者咸追而饯之□□□□故赠之以言

　　送琼台云君之官交址序

　　圣天子受天明命君□□国提封之广声教之大极日月所出入惟安南盗臣黎季牦懐虐无道罔畏天宪戕其主窃位毒痡生民以俶扰我南鄙亿兆面内并告无辜圣天子命大将率熊罴之士征鼔横徂水陆并进霆震彗扫天兵所至罔不披靡遂败其徒众墟其城邑縳黎氏父子阙下于是立方伯守令一如内制遴选英俊往莅其土以抚以辑于是琼台云君以太学生被选往官其土夫交址之民苦黎氏久矣今幸出汤火沐浴膏泽子之往也其可不体上所以止暴抚新之意乎盖惟亷则无欲静则无扰寅而严则人爱且畏循良爱恵而悍者不得肆能若是其可谓不负所任使矣云君竭志好学温厚而有断今之行吾知其能有为也为序以送之 

　　送武功某君之呉县令序

　　姑苏为三呉望郡呉县其壮邑也稻梁丝帛之富足以供京师而转给于他州其民亦乐于自足力穑工贾有常业吏易以治去年时雨为戾三呉郡县水今年又水髙下沮洳地无所出百姓告病圣天子轸念东南之民遣一二重臣往捴治之髙其堤防遏其横溃泄其污塞而东注之海又除其一切繇税廪其尤贫不能存者既复选贤守令以字之于是武功某君为呉县焉滨行太学生某征予言为赠予窃以为民未病易治也既病而未甚亦易治也然不可以不慎譬犹强壮之人一旦有疾良医者谨而护调之袪其外邪养其正气则不劳而病去不然则或至于甚而不可救然则君之往其可不慎也时而存之寛而济之勤而辑之抚摩之衣食之身歴其艰难延见其父老究其利病而迁就之俾居者不匮来者如归泰然不知患之及已此盖圣天子钦恤之至意而君所宜行者也果能是吾民其有瘳矣君始以太学才俊为浙江佥宪仁而有威继为太平令有恵爱在民予同官萧君尝称之今之行吾知其能为也故以是赠之

　　赠李士文序

　　世之医务于髙者驰思玄逺议论枝蔓而罕切于用朴者胶守古人成法而莫知变通是二者皆过也夫人以五脏六腑耳目手足百骸之身或□□□或劳于形或伤于情性固不能以无疾其强弱虚实表里寒热之感不可胜穷也死生之候变于顷刻不可胜测也欲以一定之法槩之不已难乎又其甚者不权缓急轻重盗已入室方且欲修其房闼壮其门户揖让谈论而退之噫其不至伤也盖亦幸而已矣昔汉文谓张释之曰卑之无甚髙论恐迂逺之无当于事也盖药不必同也期以中病而已矣政不必泥也期以适治而已矣不然虽谈天之衍雕龙之奭亦何益于用哉呉郡李士文氏其先世以医名于郡中至士文益精其业凡农轩岐伯伊尹之书与夫汉唐以来名医之述作无不究心求极其指趣尝以为河间得医之权学者不逹或失之过东垣得医之正学者不逹或失之迂以故视人之疾攻补汗下咸求其中振危而起废既退无矜容无倦色恂恂然言若不出诸口是果有以异于人者矣由是被荐登于太医而良医之名一日隐然闻于京师及扈从来北京而人趋士文者益众夫京师贤才百艺之所集而士文卓然若此岂虚得也哉今年余友监察御史呉宪章氏得疾甚剧众医莫治士文独能起之顾金帛不足谢也乃求予文以为赠余言何足为轻重哉然予因士文之医有悟其大者而世之业是术者或因予言有所发也故书以赠之

　　毅斋集巻五

　　●钦定四库全书

　　毅斋集巻六

　　（明）王洪 撰

　　○记

　　正心堂记

　　有为轩岐之学者曰刘氏均美署其居药之室曰正心他日王子过之以久要也揖之而问曰子何以正其心乎子之门痁者疡者厉者痛而呻吟者惫而扶持者肩踵相接也日应之不暇子又何以正其心乎将因是而欲正人之心乎抑无乃为是名而欲求吾君子之说乎吾闻之古之君子义理明彻道徳成就己之心正矣又推以正天下人之心其逺且大者又足以正千万世人之心皋稷伊傅得时行道上正其君而泽下加于生民政治以成天下以宁物莫不遂其性此之谓正天下人之心者也徳足以相天地之不逮道足以扩前圣之未发行之于身宣之于口笔之于简册使日月星辰风雨霜露寒暑凡所谓天之道者无不顺其行山川草木鸟兽凡所谓地之道者无不获其宁君臣父子夫妇长幼朋友至于礼乐刑政凡所谓人之道者无不合其序上焉者有所守下焉者有所法而邪妄怪异之说不得肆于其间不惟当今为然至后世亦然不惟后世为然至千万世亦莫不然此惟孔孟能之所谓正千万世人之心者也正天下人之心者有功于天下者也正千万世人之心者有功于千万世者也噫后之学者己之心且不正而暇正人心乎哉均美蹙然曰此非吾之所能及也瞽者失相而徒行则颠弱而效乌获鲜不折胁者幸度吾所能而诲焉王子曰子好医予得以医而论之目之明耳之聪四肢之和固也或明而昏或聪而聩或和而戾是孰使之然哉邪气害之耳吾心之本然有甚于彼所以失其正者亦岂有他哉私欲害之耳非礼之色足以惑吾目非礼之音足以惑吾耳非礼之利足以惑吾志非礼之念足以惑吾心是皆吾之邪气也不治则肆下絶则萌相因于无穷而心益病矣于兹有人焉感风而末疾不治将废子以为治之乎抑坐而视之乎有手足之疾知所以治之而不知所以治其心焉谓之智可乎是故君子一正心而万事理矣心一不正事皆无可为者况欲任人死生之托哉昔者梓庆削鐻若神百里奚养牛而牛肥亦内有以正其心故也子果欲正是心也得吾说而充大之圣贤之道亦奚用他求为哉是在此矣均美起而谢曰是皆吾所当服膺者请书之为正心堂记

　　逰西山记

　　吾郡多佳山水最胜者曰西山西山多名刹最胜者曰三天竺寺距郡城不半舍逺永乐己丑予请告归觐友人孙孟博金士杰谓予兹山之游不易屡也乃相与策蹇从隶仆由北郭循湖堤折旋而西上寳石山登浮屠氏之塔羣山屛列湖水镜净云光倒埀万象在下而渔人钓艇往往若鳬鹜出没烟波浩渺间逺而益微仅见其影东望罗刹江若匹练新濯遥接海色茫然无穷而吾郡城正值湖江之间委蛇曲折左右映带屋宇鳞次树木云蓊佳气郁郁尽在眉睫之下行未甚逺便得殊景益健逺兴又西行二三里拜岳鄂王庙周旋墓下古木离立怅然者久之又西经行春桥逾集庆兰若始至飞来峰下地志称虎林山而浮屠异传以为西域灵鹫小朶峯飞来者盖西山第一佳处也其髙不逾五六十丈岩石嵬怪特异若犊骇若隼立若豹跃若虎踞若蛇逝若棋置剑植衡从偃仰益玩益竒上多异木木干笔直枝叶碧色不假土壤根出石外冬夏常郁然丹葩翠蕤蒙蔓联络种种殊异不可名状其下岩洞若曲室玲珑相通中外凿僧佛像泉自石脉出滴石上作铿然鸣隐隠出洞久而始散有寺在山趾曰灵隐有亭曰冷泉洞经其下始出沸激久乃徐流白砾布底坦然平莹祓石漱波爽澈毛骨又西行不二里许至下天竺寺住持伯珪上人具礼邀欵遂同入上天竺石路夷洁苍松两行若翠羽盖列左右人行緑阴中清风徐来暑日不烁遇古春名宿洎鼐上人茶话久之薄暮还宿伯珪所入天香室觞小朶轩脱帽坐石壁下林壑阴翳万籁岑寂苍然暮色自逺而至山风飘飖徐动林木响应溪谷间以幽鸟其韵益逺令人萧然有忘世之志明旦由故径东还顾瞻白云横亘四山北峯浮图上出其半日影照映茸茸如白绵可掲而取也噫予游四海久矣岳之秀者泰岱衡华水之巨者洞庭彭蠡而名刹髙士僧胜未有若吾郡俱美者宜吾徒乐而忘归也先游之一日大雨如澍孟博士杰与予惧不克遂予亦慨然赋诗有不妨三日雨一为净山川之句及是天宇朗霁山水増秀草木亦津津然若有喜色而迎者咸谓殆非偶然不可以不记也故书之同游者予弟渊执役者黄郎阿总也约而不至者张懋升秀才也是岁闰四月一日也

　　悠然阁记

　　黙庵辩上人浮屠氏之秀者主镇江报恩寺尝于寺之东偏得亢爽地若干亩乃相度面势筑重屋其上青山上屏江水下縆风泉之清泠巘崿之秀拔云烟月露之往来汀华野草渔舟沙鸟之出没隐见逺延迩挹咸赴席下时凭而俯仰焉则泠然音者与耳会渊然光者与目会虚而通者与心会豁然而爽朗者与神会浩兮渺兮忽兮若薄光景驾灏气游于埃壒之外不知有人间世也于是命曰悠然阁来求予记浮屠氏之教一切割去声色滋味与世累絶枯槁淡泊而玩心于虚廓泬寥之间盖其教然也而世之学是者吾惑焉湫隘之与游倘荡之与习甚者鼔祸福之说而鬼神之其中嚣然其外閧然倥倥然扰扰然偬偬然尚复能悠然也耶噫予于是知默庵贤于其徒甚逺也况镇江畿内大郡扼南北之冲富水陆之饶壮丽侈盛澒耳溢目默庵独能淡然自守屹立无所动岂不诚贤乎哉嗟夫人之常情往往酣于利欲而病于淡漠狃乎扰躁而急于妄求至有役形势之门拔来报往中炎而外扰茫然失守而不知所终观此盍知所以自处矣是为记

　　慈节堂记

　　吾郡张氏有贤母吴自幼柔懿恪恭为父母所钟爱长择所宜归于安理先生讳以仁克配君子以孝以睦生二子长曰舆次曰辂女二人初先生以推择吏都督府禄入甚俭母持以勤约不使其夫以匮乏顾虑先生尝曰吾所以终始廉白不毫发愧者吾内盖有助也及先生卒无斗石之积无丈尺之庇以一寡妇人提数弱子千里外辛勤来归誓死不再二从亲戚僦屋昼夜纺绩敎二女缝纫为给食饮具训二子从贤师友读书问学少怠则悲泣以戒二子亦自感奋长皆有所成就洪武中舆以秀才举为刑部主事一年卒辂徙居钱塘城东三十里槎渎之浒筑室以奉母母时老矣而康强无恙辂旦夕率诸子拜堂下具甘旨愉愉怡怡士大夫与辂游者造辂必再拜为母寿黎阳贞晦贡先生郡大儒也尝登堂见母叹曰非是母不克成是子可谓无愧于人母妇者遂题其堂曰慈节由是事大传播满一郡人耳目当是时凡为父母者莫不欲其子之如母也为夫者莫不欲其妇之如母也为子者莫不欲其所生如母也呜呼若母者岂非贤哉古之人富贵利达蔑蔑不传者不可屡数而卫庄姜鲁母师者以闺门妇人取之于经载之史氏岂不以其行义足为世劝耶呜呼若母者其足为世劝信也故子记而传之舆字行中辂字行素今以儒显云

　　春意堂记

　　金华王原祥氏寓居龙河之上业医养亲而名其堂曰春意因前礼部郎中王公仪之求予为记久未有以复也天台征士郑仲厚复为之数数焉吾尝观于天地之间角者鬛者羽者甲者茁者葩者至伙也及夫阴阳泰和生意充达则胎者孕卵者■〈觳，卵代角〉蠕者动风者化茁者萌葩者花其出之也若或推焉其茂之也若或濯焉熙熙乎各得其天而莫知其然者皆是春之为也是故君子观天之道因天之行以之养物以之治身以之长生何以知其然也君明臣良上让下顺四夷和宁万物蕃遂福禄荐臻灾沴灭息此天下之春也父子慈孝夫妇和敬长幼顺序宗族辑睦此一家之春也心志和平血气鬯达肤革充美容貌恱怿此一身之春也书所谓黎民时雍若尧舜之治者天下之春也诗所谓兄弟旣翕和乐且耽若汉之万石君者一家之春也礼所谓和顺积中英华发外若孟氏之晬面盎背者一身之春也天下之春圣人之治至矣一家之春君子或庶几焉吾闻原祥惇厚恺弟尤用力于岐扁之术其惠之所及溃败而振起呻吟而讴歌枯槁而润泽闺门之间雍雍怡怡盖庶乎无愧名堂之义而又勉焉若不足者吾是以嘉其为人也吾是以为之言也

　　思全堂记

　　凡物不能必其皆全茍欲求其皆全则其全者鲜矣骅骝駃騠天下之健足也一日而千里至守闾户不若三尺之獒栎社之树枵然尺寸之用无当也养生者取焉君子乌乎求其全哉夜明之光微见蜚虫不煜于昼六月之暑可以铄金石焦土山不行于冬至于地尤大者苞阴阳运化育东南下而渊焉圣至于孔子贤至于颜子天下之至者也栖栖诸侯年不加于中人是全也圣贤独奈之何哉圣贤非不欲全也虽圣贤亦无如之何也以圣且贤无如之何而吾皆欲有以全之不滋惑乎虽然自其外者而观之固鲜能全也自其内者而观之固无不全也金石之礐然松栢之郁然可以观其大者矣是故天之所以与我者耳目口鼻手足百骸全乎其形也仁义礼智信全乎其性也圣贤也者非有所増也愚不肖也者非有所损也孟子曰鸡鸣而起孳孳为善经曰夙兴夜寐无忝尔所生嗟乎圣贤所以夙兴而孜孜者以求全乎此也全乎此则彼不能全者固不足容心于其间也非独不足容心于其间亦不足以累吾之全也已吾尝怪夫后之学者多舎其在我而究心于外噫亦终弊而已矣予友李士文好学之士也慎言制行期不倍于古人恳然自勉日求所未至尝名其藏修之室曰思全而求益于予予窃嘉其志尤惧其昧于所用力也故为之记使由予前之说而置其不可全者由予后之说而勉其可全者庶乎异于世之学者也或曰士文儒而医医以十全为上此则士文所饫闻者予亦不得而渎告之也

　　清风楼记

　　鹤城金文鼎氏居京师阛阓中有楼焉甚爽垲也其友中书舍人王孟端尝过而登之酒酣为写墨竹四壁浓者澹者风而翛然者雨而苍然者抑欝而怒拔者歘然云烟晦冥而神蚪苍鸾为之飞舞迅跃于空旷有无之间者何其竒也孟端顾而喜之以为得意有风洒然自逺而至孟端与文鼎复相与披襟而当之曰爽哉兹风何若是之快也昔者曽晳得之而歌列子得之冷然庄周得之而逍遥鹍鹏得之而游于图南万里之外其乐岂异是耶宜名兹楼曰清风使后之登者有以知吾二人之乐如此然吾二人乐之深者亦非他人所能知也虽然不可以不记则来求言于予予戱而语之曰子以为兹风之来也无意耶抑有意耶以为无意也子何乐之深也以为有意也则风固不可诘而问也今夫风茫乎发于太虚飘乎逺来而悠悠乎播于无垠着于物则翏然也飒然也薄于人则畅然也豁然也今兹楼寻丈之外埃壒湫如而吾孟端与文鼎之乐如此其兴之所适亦有莫知其然而然邪古君子不可作矣如可作也其将与二君子相视于忘言之表而一冁然也耶嗟乎君子身不胶于境故其身常舒心不役于物故其心常泰动与和气游静与神明居虽有兹风无不乐也虽无兹风亦无不乐也如是则几于道矣孟端志意髙逸文鼎恬澹而好学于予言也当益有以求之

　　甘泉草堂记

　　孙公彦庄家钱塘城北十里里中有泉焉平地仰出泓莹而甘冽旧传饮者多寿故名其里为甘泉孙公择其旁亢爽地为草堂居之外山水明秀田畴膏沃林泉池沼之幽閴禽鱼之游泳竹树芙蕖菱芡四时花卉之映蔚足以出嚣氛而逺湫隘俯仰左右无不可乐钱塘于东南江海之际都会之地也城郭之壮山川之丽民庶之盛物货之富四方宾客之所辐辏富者往往盛姬妾饰楼榭美衣服车马而豪势者足以光宠交游耸动都邑而声华四方非不可乐也公当是时有二子长曰孟博以诗书余力废举亦旣累百金之业仲约以进士授礼部员外郎烨然为五品清官名动朝着公方且脱去尘事游神逺迹于名利之外林泉为乡云物为朋逍遥无为而享夫优游之乐家食者训于民生不易禔身宜敦在官者训于爵禄之难持而夙夜之不可怠也岂非贤哉嗟夫人生多欲欲则不足不足则无所不至爪角未壮而欲斗羽翼未长而欲飞文彩未成而欲彰甚至溺潢潦而欲潡沧海之波附萧艾而欲掩兰茝之气投险抵巇而欲觊意外之福壮而不羞老不知止卒之触机陷阱而不悟岂不悲哉由是观之孙公诚可谓贤也已予自幼游公之门与其二子善于斯堂也见公之德不独善其身又有以裕子孙而警世俗也故乐为道焉

　　桂林书舍记

　　吾乡陈氏子镛年少而好学尝筑室于居之左命之曰桂林书舎其尊人士贞甫欲有以训镛也来京师蕲予文记之昔者先王造士不过诗书礼乐至吾孔子删述立训道始大着然六经之外诸弟子记而笔者可数也当是时子夏学诗商瞿学易曽子学孝经以大贤絶人之资各求一义不茍务多以求胜是故传圣道而为诸侯师汉时诸儒董仲舒髙堂生之流经学亦各守家法虽得失殊致其善者足以禆教化而立政事未闻有他学也嗟乎孰知后之世书日益多而学者遂茍也哉予观史汉以后艺文经籍志所载及崇文四库书目计诸子杂家之籍视六经奚啻千百书可谓多于古矣而卒鲜有能过古人者此其故何也吾尝求之矣纷杂之扰也异说之害也名利之溺也欲速之病也夫以其欲速之心而研逺大之旨以名利之志而究道徳之趣以纷扰之见而求纯一之归以异说之伪而文正道之实好多以为博务新以为竒而去道益逺此予所以尝慨然痛乎此也故余为学书无不好也而非圣之训不敢观焉恐其惑吾志也新异之说粲然若春葩在目而不敢玩焉恐其荡吾守也一义未明不敢他求一事未熟不敢他务恐吾得之之不固也经以本之传以达之义以精之诚以一之优游以道之此予所以勉勉而不怠也然自省学以来今十余年矣道不加明而学益荒落心未尝不自愧然则镛年少于予而材质过予逺甚可不益自励哉古之人固有容貌不扬门地不髙名位不尊而徳造乎圣贤之隆学妙乎天人之际道高一时而法埀万世亦惟学而已矣故君子欲大有为非学不可以镛英敏之资渐进于此譬如千里之马始出于门而航海之舟始鼔柁也愈进而愈逺耳予视镛忝同道而先进者故于斯室嘉镛之好学又惧其惑于他岐而不克专也特于是告之俾掲诸楣间而日省观焉

　　林泉书舍记

　　君子所以异于人者非其才之敏也非其名之髙也非其进之骤也在培之而已汉贾生弱冠入京师慨然论天下之事上干万乗之主名动邦国及欲更张汉制大臣不说卒沮以死岂其才之不敏名之不高而进之不骤哉不能培之而已耳是故君子欲大有为必大其抱负相时而动然后可以就大事方其养髙林泉逊志问学静观万物之理察乎古今之变深思天下之故精之心神之微体之于躬而达之人事之着本大而末茂材完而器周然后出为世用推吾已能而治其未能施吾已明而开其未明英声伟绩烨然足以名当今而传后世盖满而后发故不穷时至而后为故不劳才徳备而后用故人服而功施博此自然之理也庄周曰水之积也不厚则负大舟也无力岂虚言也哉予友李君子华自少有大志读书余杭山中筑室以居扁之曰林泉书舍谢絶人事笃志问学期有为于世由是贡之邑庠升之成均遂擢侍从掌帝之制者十有余年出为佥宪风纪用清再佐方伯庶政克举国号重器人推老成敦大光明与时偕进岂吾所谓培之而能若是者耶千寻之木上挠云霄深谷之冰至于盈尺非一日之积李君推是往也孰能御之也哉余也无似问学未成即侥幸升斗之禄憧憧逐逐漠无寸进安得不因李君益知自愧也故不辞记之且用自朂焉

　　志学斋记

　　洗马姚君友直余同年友也尝为余道其姻沃氏子士贤者年甚少质甚美志气甚端悫平居趣向不一屑外事惟读书问学暇则从贤士大夫讲明辨难切磋浸灌増益其所未至以为若可进于道者而题其读书之室曰志学间祈余一言余于道槩未有闻也虽尝学之而物攻其外气挠乎内不能进而顾退者多矣又乌能言乎不能言之而强言之其果有益于彼乎虽然天下若是其大士若是其众好学者千百不一二见则予虽不能也又乌得已于言乎君子之学自旋辟唯诺至于尽心知性而至于命学之序也自孟子子思曽子颜子至于孔子周公文王禹汤尧舜圣贤之学之至者也其人亡其书存其理具于吾心吾读其书可以知其人吾求其心可以得其理然而无志不可成也有志而不笃不可成也道譬则路也志譬则马也道譬则海也志譬则舟也莫大于海莫逺于路其至之者舟与马之力也故曰志笃则定定则久久则通通则明明则神学何往而不成也哉然则士贤其尚勉于此也虽然吾又有告焉吾尝浮大江泝巴水瞿峡之口篙师舟工一力并进仅及其半或怠一失手则顷刻直下数十百里学者难进易退也亦若是士贤又可不惕然于此乎天之生人愚者常多智者常少愚者不能学智者不肯学或学又怠以中止此予所以尝慨然于世之人也夫得天之美质而不学者是自弃也学而中止者是自画也教人而不忠告以道者是自欺也予岂敢欺士贤顾士贤之端敏有可至于逺且大者故以是告之其果有取乎抑其无取乎姚君曰子之言是也遂书为记

　　三余斋记

　　钱塘张先生彦常隠居城北十里有田数十畮屋数楹书数百巻务农读书而名其斋曰三余今年余八十问学益力顾自以少遭乱离莫克遂其志及逢圣明幸有以自奋而且老矣惧终无以自见以传示子孙乃因其子壻朱廷晖氏求予为记予惟昔者元末兵乱张冦据有吴越擅爵禄士椎埋屠贩乘势侥幸拖金紫盛舆马傲然自肆而迂懦茍且之士则髙巾寛衣攘窃文字日走髙门求升斗之禄当是时先生耳目聪明筋力强健议论英敏一俯就之无不得志而先生漠然不屑也天朝龙兴褒举岩穴有司亲劝之驾有志之士莫不舒意振气仰日月之清光庆风云之嘉会攀鳞附翼以成功名而先生方以老自佚独为太平幸民自乐于■〈亩犬〉亩东望湖江西望天目云烟之巻舒波涛之汹歘峯峦之峻抜弹琴赋诗超然有髙世之志昔者君子隐居磵谷不忘其乐其诗曰考盘在涧硕人之寛独寐寤言永矢弗谖至老而自警也其诗曰借曰未知亦聿旣髦今先生隠居学道至老不倦庶几古君子之风足以髙世俗而传子孙矣予于先生为里后生尝欲见之而不可得然吾钱塘多名山水长川大谷有道之士多隐于其间先生或与之游予又敢因先生而请问焉于是乎记

　　思亲堂记

　　鸿胪司宾署丞杨思敬尝悼其亲弗逮养也作堂名之曰思亲以识不忘少师寿椿公为赋诗一章以美之复俾洪记其事洪观古之君子幸其亲之存也虽饮水啜菽怡怡愉愉而不厌不幸而不逮则虽富且贵结驷连骑衣被文绣将终身戚之不能一朝以乐夫富贵人之所乐也文绣人之所乐也车马人之所乐也而君子不乐焉独何心哉诚以其所以奉吾身者欲以奉亲之身有莫可得也所以乐吾志者欲以乐亲之志有莫可得也嗟乎有吾亲而后有吾身有吾身而后有吾妻孥吾亲之不得而吾与妻孥乐焉独安乎哉是故风木之感蓼莪之哀终天而莫释而孝子孜孜爱日如不足者其不以此夫今思敬以英妙之年遭逢圣明获有禄位旣富而贵宜可以自乐而不忘其亲如是其亦孝矣哉虽然洪闻之君子之孝莫大乎显亲非义无为也非礼无行也上忠乎君而下以善其身虽不克养也其不慰亲于地下乎盖饮食口体可以娯亲于一时而立身扬名足以显亲于不朽此则孝思之大者洪于是窃有望于思敬也洪与思敬同官于朝且稔重寿椿公好古乐道与人以善又乌可以无言乎是为记

　　惜阴斋记

　　前年春予归钱塘乡里俊秀之好学者多从余游有于生庆者年最少质美性恪沈厚而聪敏总角挟册日夕讽诵数千百言亹亹不少怠予窃视而竒之今年来朝京师则峩冠修衣容貌颀然问其学益进予于是不独竒生且加重也旣数日将还复揖予请曰某昔者承教于先生祛陋策堕俾从事于学今幸走千里之外获聆謦欬之末音以行役之靡间而不得久也将辞先生而南旋窃愿有请某比者尝卜学宫之右筑不腆之室日夕读书其中愿先生赐之名以文诲之俾某尽心焉斯先生之赐大矣予弗获辞则题其斋曰惜阴而重告之曰生知古之君子所以为学者乎志气髙爽资体丰伟非以其美也万石千驷非以其富也秉璧曵绂非以其贵也是故学必足以尽天下之理徳必足以极天下之大言焉而世法之行焉而世则之充于一身达于天下而传于万世此岂偶然也哉盖其志也恪故其学也笃其功也深故其效也逺扬子云曰尧舜禹汤汲汲仲尼皇皇亦是志也而况其它者乎于兹有人焉言圣人之言行圣人之行守之以至诚加之以不息谓之曰非圣人吾不信也言贤人之言行贤人之行守之以至诚加之以不息谓之曰非贤人吾不信也生不见夫田乎一日不耕则芜秽生矣芜秽生则饥馁且至然非君子之所重也一日不学则明者昏通者塞而贤者愚矣可不畏哉昔者长沙桓公尝以勤励自克光辅王室泽流子孙英声伟绩至于今不灭况学乎圣贤其进而不止也又孰能御哉生其志乎其逺且大者而加不息焉予之望也诗曰髙山仰止景行行止请以是勉生拜手曰敢不夙夜勉从祝规予于是知生之学果将有成也遂为之记

　　清白堂记

　　春坊右庶子兼翰林侍讲杨公尝铭其所居曰清白盖取汉太尉震之言然公之以是名堂也日念而不忘凡士大夫能言者必征文以发之不鄙余亦属为记余惟国家臣一四海万方底宁朝廷清明风俗淳厚而登选贤良褒显行义如恐不及闳伟卓荦懐才抱徳之士负其有为之志云蒸风従与时而奋如公者尤以儒学显名于时卓然立名节欲追古之君子而与之并何其盛也公建安人也建安自王师平定五十余年公以儒生奋迹东南数千里外策名甲科遂位光显入则论思庙廊出则扈从辇毂黼黻献纳光被恩宠诚可谓千古非常之荣遇而公尤寅畏小心不敢怠豫外絶莫夜之交内严朝夕之节一心营职期无忝于上命不徒律诸已必欲传诸后不徒名于今必欲及于古此其志又可量也哉昔者太尉以清徳直节毅然欲折羣邪而安宗社志虽不就卒守以忠其功烈可谓伟然然以公观之所以辅嘉运而承厚恩固非太尉比也又何其幸欤故余尝谓世之治也君子相尚以徳相勉以义相守以信视彼乱名实行污鄙者若鹰鹯逐鸟雀不少置焉是故政成而功立及其衰也反是如太尉者是已然太尉没迨今千有余年其声光气烈人仰望之如青天白日不可狎玩余以是益知君子所以传子孙名后世者在此而不在彼然非卓然有志不能自立立在笃笃在不已虽贯金石通神明可也而况于后世哉韦布之士平居坐读书史莫不知重名节而耻污鄙及得志有愧于此者多矣此尤可叹夫然则公诚可谓卓然有志君子者已余与公同业儒学又忝为同僚于斯堂也嘉公遭逢圣明敦励行义而乐为天下之士道也故为之书且以自励焉

　　万木图记

　　故处士杨公达卿隐居建安山水之间力本乐善敦俗而好施尝值岁饥里中人乏食公欲济之又惧以为名也喟然叹曰岁饥难时也济人美名也方众所囏急吾独得美名焉亦安所处此顾指所居大■〈山富〉山语人曰若为我种树我偿若粟于是贫者咸趋之受粟而去其种否多寡公盖弗计也久之郁然成林其林则以为道路杠梁之用与里人贫无居死无以为葬者为之室屋棺椁而不以私且命子孙世守焉噫其可谓厚徳君子者乎方其出粟时或劝公质剂而贷之人人得其济可以为惠我受其息可以益富公不应旣而曰公欲蕲效于冥冥耶公则曰非吾之所敢知也夫视人之患若已有之闵焉推其有余而拯不足茍有仁心者能之至于仰不敢期报于天俯不求名于人则虽古之君子犹或难焉若处士之潜徳如此其视古人又何如耶公殁已久乡人多思慕之今其孙勉仁由进士起家累官春坊庶子兼翰林侍讲光被恩遇及其羣从兄弟皆以文学政事显名朝着之间于此又可以见天所以报处士幽潜之徳虽久而必验愈逺而益盛而凡为善者可以无怠也勉仁孝弟敦敏永惟公所以启焘后人者如此其厚谨摭其实绘为万木图以示后人俾知所自益懋其善以传于永久可谓贤子孙哉嗟夫天于善人虽积于隠微行于穷乡逺邑始若不可知然终必大显此天人感应自然之理若其效之或遗者固其善之不足者也今山木日益以茂杨氏子孙日益以蕃尚引而勿替焉其盛也庸有旣耶予也幸承先世遗泽遭逢圣明获有禄位恒惧失守以忝先徳勉仁斯图观之未尝不惕然自励况杨氏子孙其可不益自勉耶故为之记以告来者盖亦勉仁之志也

　　思逺堂记

　　严陵朱氏其先与考亭同出恭院之后世为令族诗书礼义之习至于今不絶岂非贤者之遗泽所传者远哉有名諕字文理者盖其逺从孙也幼孤克孝其母笃志于问学由国子生擢后军行都督府都事仕旣贵显益好学不怠恒以为幸出贤者之裔毫髪不谨不能无忝于先德于是名其所居之堂曰思逺以识其志来求文于予予因作而言曰美矣哉子之志乎诚不可以他求也闾巷之士身居环堵之中行不出百里之内茍有志也闻世有君子者虽千里之外必求而学焉又其大者闻古之君子虽千载之上必求而学焉是故非有平生之识乡里之旧世族之懿也而其志如此可不谓之贤哉昔者孔子殁百有余年孟子学乎孔子而推明之又千有五百余年舂陵周子河南程子新安朱子者出学乎孟子以达乎孔氏之道今去朱子又二百余年矣其言之所立其行之所著其道之所传学者仰而宗之犹水之必舟陆之必车室之必户方圆者必以规矩舍是非所以学也而况其子孙者乎是故能以其所以立身者立身斯善乎其身矣能以其所以事君者事君斯忠乎君矣能以其所以治民者治民斯安乎民矣贤能致之子孙或不能守之此无如之何也若夫学为大贤卓然立于天地之间达有以为穷有以守上光祖宗而下传于子孙此诚在我而由人哉今子贤者之裔固加于人多矣而伟然六尺之躯玉润而山立幸逢圣明之隆光被恩宠列官于朝着之间足以显亲扬名而尤志于逺且大者予知其非独为贤子孙盖亦其所志有未可量也孟子所谓孰能御之者将不在于此耶故为之记使后之人茍有志如文理者亦知勉乎此也

　　黄山书舍记

　　黄山距余杭廿里近东面苕溪望之拳然蔚然盖山之小而秀者盛氏公行居之自其先世雅尚儒术筑馆于山之阳蓄古书延名师以训其子姓扁曰黄山书舎至公行尤大而新之间因友人蒋伯昻自山中走临安来征言予亦颇有志读书者因不辞而为之言曰道之大原出于天具于人心而笔于古圣贤之书所以阐天人之理序事物之宜明古今之变其说大且博必读焉而后知知焉而后能行是故行之于父子而亲于君臣而义于夫妇长幼朋友而别而序而信于酬酢事变语黙而宜其推于天下国家也粹而王驳而霸絶之而亡特在人用心何如耳故孔子曰仁者见之谓之仁知者见之谓之知又曰不学礼无以立不学诗无以言呜呼书盖不可不读也如是今观公行氏富而好礼其先考彦道尝牧山东有惠在人至今而思之公行又能率厥祖训孝亲敬兄而宗族翕如人无间言兹非读书之效乎虽然予又有告公行也自孔子之徒没异端蜂起老庄之诞佛氏之怪申韩之惨刻皆蟊贼正道而惑人心公行读书其尚谨于是哉若夫览山水之秀风物之美而写情寓怀于烟云月露崖谷杳冥出没之间公行必自得之予不复赘然蒋君亦好学不倦者也故记其事亦因以告焉

　　乐静斋记

　　钱塘冯士方名其读书之室曰乐静因友人朱廷晖来京师征记且致其言曰某不敏从事于学久矣顾自谓生于天下蕃富之地居四通五达之衢目乎靡曼耳乎窈眇憧憧乎车马之往来昔者子夏处此犹交战于胸中久而后胜况某方刚之年血气未定者耶此所以日夕自疚恒惧学不克究流于外物而莫之止也幸有以敎之余遂为之言曰若是乎士方有志于学也是无他在专其心而已矣今使二人读书问学其一人聪敏而不进者必其不专者也其一人朴鲁而成者必专者也故心专则静静则通通则明明则神学何往而不可成也哉宋人有学为车者其师授以规矩之数攻斵之法三年而不成其人翻然省曰奚为不成也于是澡雪其精神斋沐其身心絶其外务辞其师友去而之山林之中相材而为之目不敢辨乎色耳不敢留乎声心不敢存乎喜怒湛然寂然与神明会无何而车成师惊其妙而天下之工以为神是岂有他道哉亦专而已矣天下之事未有不专而能成者而况于学耶嗟乎天之生物万万不同而我欲尽其理古之圣贤甚髙且远而我欲与之并方且一入一出欲以卤莽之功収万全之效此余所以尝叹世之不善学者也今士方年妙质美而笃志问学去其纷华以乐夫静又求余言以益之其贤于人逺矣异日问学大成至师惊而人服余亦将承下风而请教焉

　　慈寿堂记

　　太学生钱塘王庭孟扬作堂养其母氏名之曰慈寿今年来京师求余为记且泣而言曰庭昔者先人以乡贡进士教授池之郡学是时庭始十岁不幸先人捐馆舎庭母仅有一廛之室茕茕独立以养其舅姑旣又以庭先人之业不可以坠也命庭入郡庠读书问学今幸滥竽乡荐入太学从诸英俊之后永惟陟岵之悲昊天罔极犹幸母氏之康强朝夕得以养也幸有以敎之予曰子之志其可哀也已夫父母俱存获尽孝养此君子之愿也若夫奋学立身以显其亲德足以荣之禄足以养之名足以昭之使父母身见其成而躬享其报此君子之尤愿者也然而有不可必得焉者古之人盖有之矣曽子不云乎吾及亲仕三釜而心乐后仕楚得尊官禄三千锺吾心悲夫仕至于尊官禄至于千锺可以少乐而亲之不逮祗足以増无穷之悲焉耳然曽子学为大贤名著后世虽不克养父母一时而传之不泯由今而观之可不谓之大孝矣乎后之人若曽子之悲者有矣其有卓然若曽子之学与行者乎今子以聪明之资遭逢圣朝策名太学仰师圣贤可以成徳业振励才志可以取名宦果如是也母虽老矣尚康强无恙足以乐子之成父虽不逮而不朽之名亦得冁然于地下矣此盖子父母之望也予敢以是解子之悲且持归以寿而母可乎孟扬曰敢不蚤夜服膺先生之言遂以为记

　　鹤溪书舍记

　　毘陵为京辅望郡而山水佳者曰鹤溪鹤溪之民族盛而良者曰梁氏其子弟敏而好问学者曰宗仁宗仁之先盖宋少师汝嘉之后其尊人闇先生尝仕知余杭今退休好礼而善教宗仁虽宦家子脱去纨绮习笃志问学交贤大夫士磨礲浸灌以益其有而又雅好山水之适不啻好奕者之于碁好饮者之于酒好愽者之于枭卢也会今圣天子以四方太平埀意制度礼文之事开中秘召天下儒士修永乐大典宗仁遂以儒荐入馆阁余时承乏禁林窃好其为人缔交焉校雠之暇尝为吾道鹤溪之胜曰溪去吾邑西南二十五里地接丹阳桂仙乡之丁桥世传以为丁令威化鹤之所故名其源出于勾曲之山东达于江澄源萦回若籀篆状西有塘曰杏塘东曰梅村清陂经其北滆湖南潴焉溪水之所径也吾筑舍溪上中置书数千百巻旦夕率子弟诵读少暇即扁舟命朋而浮游焉当其得意兴酣咏歌徜徉浩视霄壤之外林泉云月若固有也孰知身之至此哉此吾所以虽去而不忍忘也闻命工人存其崖略幸为我记焉余曰若是乎子之乐于彼也古之君子必有所处然后有以出必有所学然后有以仕故穷有所守而达足以有为也子处有素矣遭时清明簉迹贤俊方将凤鸣鹏抟扬英振烈显名于天下俾他日功就名遂悬车而归幅巾杖履逍遥是溪之上光辉山川赫然为毘陵故事岂不伟哉余又以是祝之也故列其事以记

　　成趣轩记

　　予始读晋书窃怪何曽王戎以盛名卿相当晋室多故士习侈诞不克正已格物少振颓靡而贪得黩货铢称寸较戚戚若负贩无斯须宁及观陶潜诗见其超旷踔絶舂容怡愉视已穷达一不足以累其心静而咏之令人消去渣滓悠然释然不知天之高地之广万物之众何其快也然后知曽辈之达有不如潜之穷而孔子所谓鄙夫而与沂上之咏叹者盖有以也欤且当潜时天下多事栖栖栗里柴桑之间衣食不给非潜之贤不能一日堪使其得志固亦去何曽辈万万也不然使生偶盛隆读书耕田为一太平民移其登髙临流之词而继击壤康衢之遗风又岂不幸耶予又悲潜虽贤而时之不遇也然则异潜之时而同其趣者尤不足幸也耶若今金君是已君衢之开化人也衢为浙东名郡开化为壮邑人物蕃富山水佳胜君尤得其胜者而居之髙山在前郁郁苍翠朝夕有竒态不可竟溪水遶舍泓莹回屋如玉虹然霞气下属彩碧滉漾可爱于是面山俯溪圃其爽沃屋其清旷莳菊若干本为庭实题曰成趣而日渉焉抚浊醪挥素琴嗅落英之芬芳盻庭柯之葱郁外无劳其形内无扰其心俯仰宇宙无不可乐兴趣所至不知视靖节又何如也搢绅之士莫不髙君之趣着为声诗以兴以咏而予与其子同游禁林间以记见属予固有感于此也然予亦遭时窃禄无所禆补则于此非特感之而且重有警也故为记书二通一以遗金君一以自观焉

　　文会轩记

　　学不可以无友久矣资质之美得诸天者耳问学讲习之益必得诸人焉语之难明也求之难通也诵之难识也此不得之天者也质非不敏学非不力而浅陋拘曲不足自致于昭旷之道此不得于人者也得诸天者吾幸或有之得诸人者吾又可怠乎哉昔者卫武公年九十余犹拳拳取友曰无谓我老髦而弃我至周公孔子尤世所谓大圣人者执贽吐握恐恐然惟惧失天下之士而孔子谓自吾得子路恶言不入于耳自吾得回门人益亲而以学之不讲为忧是二圣人者岂以是夸美也诚以不如是不足以充其天之所至云尔不得于天而得于人犹可少进不得于天又不得于人而曰吾有以成其学者不旣妄矣乎钱塘揺□□□敦厚明敏以毛氏诗举礼部为句容学师尝名其诵读之所曰文会日与贤士大夫及郡弟子讲学于兹理有所未明艺有所未习汲汲以求不肯顷刻舎去居三年摇君学益富道益明而弟子之敏者进怠者勤而拘僻者知所以自广于是摇君不独有以充其天之所至且有以资诸人矣余昔尝造摇君延予兹轩以记见属久之数以书速曰子终不可以无言也余学踈且陋方见讥于大方之家而摇君求言如此其急其好学尚友可知矣曽子曰尊其所闻则髙明矣行其所知则光大矣余以是知摇君之学髙大光明有不可量也故以是记之且以告同志者焉

　　毅斋集卷六

　　●钦定四库全书

　　毅斋集巻七

　　（明）王洪 撰

　　○杂着

　　学训

　　学之道何如哉所以学为人之理也人之生也有耳目口鼻手足焉有君臣焉有父子焉有夫妇长幼朋友焉有衣服饮食居处出入动静之节焉有万事万物古今之变焉是故必学而后尽学乎仁所以为父子学乎义所以为君臣学乎信所以为朋友学乎礼所以为长幼夫妇之别衣服饮食居处出入动静之节学乎智所以为事物古今之变始而士终而圣始而人终而天始而成一身终而济天下而为后世法此人之至学之至也黄帝尧舜禹汤文武大圣人也亦必由学化是故黄帝学于大真尧学于君畴舜学于务成昭禹学于西王国汤学于戚子伯文王学于铰时子斯武王学于郭叔至孔子尤贤乎尧舜者亦曰我非生而知之者又曰我学不厌而敎不倦也当时弟子若颜冉曽闵仲由子贡之徒皆去亲戚坟墓不逺数千里而受业于其门困穷而不怨患难而不去呜呼彼数圣贤者其生质之异或一邑而一人或一国而一人或天下而一人或数千百岁而一人甚者亘古今而一人者也而学犹若是况于后之人哉后之人其不及古之圣贤也亦逺矣而好学者尠非特不学也而且好异焉孟子云今天下不之杨则之墨作于其心害于其事作于其事害于其政此言异学之害也故捭阖为仪秦诡诞为龙衍惨刻为申韩放荡为老庄无父无君为杨墨学者不幸一入于彼其学益深其害益甚呜呼古之圣人盖亦知其患至若是矣故不独自学又必使天下后世有所凖以学言必为之经行必为之制推所以为君臣者为之朝觐聘问燕享之制推所以为父子者为之生养死葬祭祀宗庙之制推所以为夫妇朋友者为之婚姻交际之制井田以养之庠序以教之诗书六艺以文之干戚以武之乐以歌之乡举里选以兴之榎楚以威之颁之有司行之天下着之简册而传之万世圣人岂茍为是强吾后世以学哉无非使吾尽所以为人者而极其至焉耳王制曰析言破律乱名改作执左道以乱政杀作滛声异服竒技竒器以疑众杀行伪而坚言伪而辨学非而博顺非而泽以疑众杀假于鬼神时日卜筮以疑众杀诗曰戎狄是膺荆舒是惩是数者皆足以乱学故其法若是其严且重也今夫人耳目聪明手足完具一阙焉为废人故人而不学视之犹无目也闻之犹无耳也施之犹无四体也扬子云所谓无忧而如禽也彼学异端者尤甚焉譬之聋瞽之人加以狂惑之疾也斯学也行之天下使天下学者聋瞽而狂惑行之后世使后世学者聋瞽而狂惑行之千万世使千万世学者聋瞽而狂惑噫何其酷也公卿大夫世所谓贵也贲育世所谓勇也陶朱猗顿世所谓富也不公卿大夫而贵不陶朱猗顿而富不贲育而勇以渺渺之身卓然与天地圣贤并传曰惟天下至诚为能尽其性能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣此学之极也此吾所以为学也非所谓异端之学也呜呼学者其学于彼乎其学于此乎然则学圣贤宜如何曰存则求其人亡则求其书言其言行其行心其心日俛焉以求至其庶乎可也作学训

　　泊槎处说

　　郡人有儒而隐者曰张行素氏尝扁其所居曰泊槎处或曰其地即槎渎故云或曰槎水上浮木幸脱斧斤风波之患泊于此无所用而寿行素盖自况尔皆非知行素者天之生物必有以用之或大或小或贵或贱或寿或否不失所以用幸也若无用而寿则朽壤土石皆是遯世而诞者所云君子又奚取焉今夫天地至大物也日月丽之而明四时随之而序万物由之而生周天三百六十五度四分度之一日月所会分为十二次布算而求之则晦明寒暑盈缩禅续之序如画一可知千百岁于顷刻何则天地日月亦有所泊也草木泊于陵阜鸟兽泊于山林鱼龙泊于江湖物亦有所泊也而况于人乎况于君子乎然而知者鲜矣海其贪心而渊其私谋陇其竞奔而湍其躁急以惊涛为安流也以天堑为杯沼也以漏舟为艅艎之舰也逐逐乎泛泛乎突没于不测以求幸于万一呜呼危哉其极也求山溪幸存之余槎而不可得也惟君子不然泊其心于圣贤泊其学于道徳仁义泊其言语动静于礼泊其穷达休咎寿夭于命用之则泊功名以济天下否则泊其身于泬寥寂寞之境以大其才以安其身以无求于世廓乎无忧浩乎自守护乎外患不能撄也行素之意其在此乎其不在此乎顾予又何足以知之也古之君子隠不失道故足以自善出不违时故足以有为于天下行素方当圣世之隆吾知不终泊于此矣谲怪之论儒者所不道属宗兄仪之之命书此为行素赠且以谂仪之尚有以教我哉

　　愚讷生传

　　愚讷生者姓陈氏字钱塘富家子性敦敏不妄□□□□于货殖尝视物价髙下操其竒赢而时出纳之四方名商贾莫不趣陈氏数年致赀数万以富名里中年几四十忽慨然曰是不足溷我也尽弃平日所业从道士学老子清静之法不轻接世俗尝自诵曰性本真也而巧者凿之道本静也而诞者乱之遂自号愚讷生云当是时生所居当东南都会商贾寳货所走集瓯越之竹木三吴之榖帛齐鲁燕赵之鱼盐枣栗川蜀闽广江海珠玑犀象玳瑁瑰竒之物海汇山积里中子弟率三五従合日求利便地罗肆张席软辞媚容润色其丑赝以钩致四方之客其母十金则子百金其母百金则子千金不一二年起家为富人乗坚策肥创楼榭取婢妾豪强闾里间人称以为贤若生者其才足为此万万而一旦舎去若将凂已者岂吾所谓知道者非耶孔子曰道不同不相为谋富贵如可求虽执鞭之士吾亦为之如不可求从吾所好岂生之谓耶今年五十余矣见道益髙卓为方外名士云王洪曰洪家严君乐道肥遯抗节髙一世非其士不友然独喜愚讷生尝与论道德之旨颇有所得也昔者史迁著书若卖浆相马之侩皆列之著名后世况如生者秉志髙尚足以训戒贪鄙而使之湮没不可也故为之传焉

　　王孟端小传

　　孟端讳绂常之无锡人自少志气髙逸读书工古歌诗尝北游江淮浮黄河踰太行出鴈门往来晋代之间周览形胜辄感慨吊古徘徊不能去一时闻人慕其名争延致之及观其气貌瓌岸议论踔励益加器重久之不乐归江南隐居九龙山中咏左太冲诗曰何必丝与竹山水有清音若将有终焉之志自号曰九龙山人永乐中有以能书荐者入翰林擢为中书舍人尝自以蒙上厚恩抜自山泽与羣贤并位职任书札媿不能报称慨然曰书必如古人庶可名世传后报万分一于是知孟端非徒隐者固将有以见诸世也尤工画山水竹石每酒酣对宾客着黄冠服意气傲然伸纸攘袂挥笔洒洒竒怪跌宕不可名状画已徐吟五字诗萧然有风人之致然不可意者虽豪贵不肯与就之至闭门不纳人问之曰丈夫在所处轻者茍且如此重者将何以哉士益以此髙之平居急朋友好宾客不计家有无然是是非非不茍随俗俯仰虽见嫉恶不顾丙申春正月卧病北京寓舎朋友日问致医药疾革语所知者曰生死如夜旦所贵此心不昧耳奄然而逝年五十有五君子惜之钱塘王洪曰始予游四方闻江湖间称孟端名籍甚及识孟端观其为人乃知得此声岂虚哉孟端以布衣薄游无所遇晚以能荐遂登青云显名侍从间可谓遭逢其时至负其艺能非其人不与迹其志殆不可以势利动哉世多称其才莫知其中有卓然者吾是以为之传焉

　　书袁太常挽诗集后

　　予友尚寳少卿袁忠彻旣刻其先君子太常公之诗曰栁庄集者复録朝之公卿大夫与凡四方名士所以哀挽公者诗若文辑为一巻将附诸集后以传予获览观焉于是知公之不可及也昔者汉髙帝之隠芒砀老父知其贵不可言唐太宗龙鳯之姿天日之表济世安民定于儒生之所论予未尝不叹其智识之神竒二帝旣贵五钱之奉谠言之益皆有报之彼二子者姓名曽不少见于后世予又为之叹息而不已何哉岂二子者髙蹈不可得而见欤抑二帝莫之省也今太常公以弘识奥学简于圣明推明天人启廸大命播扬鸿休微言通神明至忠翊邦国畴咨旧徳擢丞奉常没而不忘遂登九列恩昭于制书功被于乐石光耀舄奕施于无穷予于是又叹夫古人不能得者公皆得之又何其盛也夫帝王之真非常人之所能识如彼二子者可谓非常之士矣然上宠遇莫加焉卒至姓名泯没而无闻可胜叹哉此予所以荣公遭遇圣明至如此之盛者有非偶然因以知夫天下之士非必其能自为材皆由乎上之用不用焉也公内严明而外和易事上忠恪而乐与人为善大雅之作追配古人卓越之操屹然不可狎玩由是益知公之不可及者又非独其识鉴之精也呜呼古之君子有得于上或不得于下有得于身或不得于子孙若公者可谓备具予故窃叙诸作者之末并及公之为人俾后之观斯文者仰圣明所以嘉遇公之恩因想公之平生将慨然慕公欲从之游而不可得而忠彻之孝于其亲由是而益显也夫

　　题柴处士小传后

　　洪尝观郭代公范丞相赙葬麦舟之事未尝不慨然髙其节义以谓他日宰辅天下之志固见于此今观前史官苏伯衡所传吾乡处士柴公义急死友力举其三丧而葬之盖无愧于古人而又有难者使其得志果可测也耶忆洪幼时尝从会稽胡先生学先生与公友甚善也日相过从洪获执杖屦従旁侍公数数勉洪以逺大至今言犹在耳也呜呼古人去之千百年闻其髙风尚足感动况获亲炙仰其声光气泽也耶然洪闻古人传在史册者往往功业伟煜若公泯迹田野迄不沾一命而名著史官传世不朽岂不以公行义若是髙耶今公仲子车与洪为同门友为兵部主事日益光大所谓盛德有后其又果然耶洪盖于斯验之也故谨识其事乐为乡人劝焉

　　氷雪轩铭【有序】

　　春坊谕徳兼翰林侍讲金公幼孜尝名其燕休之所曰冰雪交游文学之士以为幼孜清白之志如此咸颂而美之此岂知幼孜之深者乎夫至清物莫之挠至白物莫之污斯固足以自立矣若夫不挠不污而其利泽所及举物莫能加焉者不尤其大者乎仲冬之月天地旣肃寒气益壮洪河之流可以运车马而凡雨于上者莫不皎然而凝矣然是时有司谨取而藏之以备宗庙祭祀之礼以待宾客宴享之用以济阴阳之所不及雨雪时□□则士大夫相与庆于朝廷商贾乐于市肆而陇亩之民不翅获珠玉于田野道途之间而妻庆其夫子贺其父黄髪之叟三尺之童相视欢忻恱而忭舞于是阴阳以和风雨以时草木以遂百榖以成灾沴以消长幼以宁敎化以兴古所谓寅亮燮理者于此可覩其效而穷理君子欲知天徳之妙亦可以求其端焉然则幼孜之志果能尽知之乎幼孜以英迈茂实之姿遭逢圣明光被恩宠出入金马玉堂之间弘伟之学清卓之操周时用而厉庸俗至于丝纶睿谟宣扬上之恩徳必欲上之轶古初而下润乎万物自勉焉而若不足吾于此审有以知幼孜之大者矣呜呼古之君子志立而不夺故克遂因时以济物故不劳而大有功其尚以是求之为之铭曰
　　二仪圆方廓浑沦妙厥气机斡玄钧至柔而坚洁以醇四维严凝肃然臻孰知至仁乃斯存融然而施沛无垠滋育万彚默以伸其质不爽用则神羣阳乗之辟其门生生无穷此为根愽哉兹义鲜所闻子欲求之视斯文

　　藩牧箴【有序】

　　惟圣明稽古建官内置台部外设布政司绥厥郡邑承化宣徳阜康我兆民使职总之佐以叅政叅议其任甚重吴郡陈公由进士叅议河南殿□□□□□□□□□匡益卓有令闻而撝谦自持求□□□□□□□□□勤善以自裕也稽圣制述政本作藩牧箴一通俾懋□□□□□□□□以告夫凡任斯职者其词曰
　　明明圣皇抚宁九土建侯树牧以藩以辅其□□□□□□垣其辅维何如车之轮干之祯之必固□□□□□□必达以宣奕奕大府百司所萃煌煌轩裳□□□□□逺自近正人惟已致着以微慎终在始跬□□□□□十里毫髪弗矜山岳攸致鉴彼鹈翼彼已之刺□□□偷伐檀是耻莫重匪狱惟法之中莫众匪民恵于□□贪夫之狺乃治乃击善人之茕乃植乃翼毋养稂莠以败嘉穑毋媢孔鸾以庇蟊螣凡厥隐微必求其情毋钩以慝以沽厥名凡厥施舎必揆以正毋比奸私以瘝厥政毋弱而虐毋强而謟毋闇而欺毋逊而掩昔仲山甫为周之桢不茹柔吐明昭徳声亦有杨震而畏四知皜皜清白百世是师甘棠之爱惟徳之大薏苡之求嚣谤所■〈囗外繇内〉故整齐严肃则羣隶敇工亷明庄恪则众僚承式慈良岂弟则黎庶蒙恵公忠正直则神明佑徳亶慈令猷匪今斯昔曽是罔循而克终吉奉典者全越行者颠匪蓍匪龟理有固然秩秩邦令有赫其悬舆议弗爽亦可畏焉是用告戒着之训言敬之慎之受禄于天

　　哀许生文

　　许生仪者中书舎人鸣鹤之子也生七岁读书长而能文性敏厚可爱重旣冠而婚未逾月得疾以卒君子知生者皆哀不幸蚤死其父哀又可知也予与鸣鹤友且识生故为文以悼生之所不幸者命且以解鸣鹤之悲焉
　　大块昭瞢兮孰知其端万类芸芸兮孰尸而然或拔而盛兮或蜕而蝉或轨而止兮或推而迁踣之若迫兮培之若延或厚其可薄兮而伤其所可贤呜呼哀哉兮生胡为而罹兹旃玉毁于璞兮珠沈于渊駃騠始骤兮道蹶以颠椒兰殒瘁兮萧艾以蕃鳯鸟翼而云飞兮横风折而下焉呜呼哀哉兮生又奚愆吹万日新兮变化焉息一盈一虚兮彼此安测忧喜聚门兮吉凶同域吊者在堂兮庆者在室惟倚伏之无端兮信有似夫纠纒天地稊米兮太山毫末左臂为鸡兮右为弹【恐作彃】而求千变万化日月□旦暮相代于前兮吾又安知其所极分之无常兮命不可移知不能周兮圣不可与期众人瞢瞢兮羣忧以悲大观玄同兮抑又奚疑寿虽云短兮名誉以驰兄弟孔思兮祭祀以时体魄旣安兮灵无不之吾悲生思之不可得兮岂造物父母者之所为彼苍苍与人悬兮又曷由以辞呜呼哀哉惟抑轸以自强兮庶所以慰徃者之思

　　祭孙仲约文

　　维年月日翰林检讨王洪敬以时羞之奠昭祭于亡友奉训大夫礼部员外郎孙君仲约之灵而言曰呜呼仲约而至斯极耶自古莫不有死而予于仲约尤深悼而长嗟人生世间寿夭不一盖天道之无常虽圣智有不能必故以颜渊之仁不能致期颐之寿伯牛之贤不能起痼躬之疾呜呼哀哉子之资质瓌伟俊硕懿彩外辉聪朗内植矫孤松之亭亭拔庸众而独立子之志气视古无前期大振于事业克追踪于圣贤凤凰独鸣鹍鹏髙骞扫余子于一空流芳声于万年子之文章豪逸温丽盎若春融灿若振绮川驰涛奔孰测所止子之徳行秩秩不阿内含刚明而外处以和遇恶若蒙不洁而见凂从善若决百川而赴河凡此数者人所难得子皆有之可谓间出于是独步芹頖蜚英桂籍曽未踰年遂授显秩亲友仰其光辉父兄喜于成立期大有为以底厥绩夫何材埀就而辄毁身暂荣而遽没扶摇始逐乃折其翼圭璜既成竟碎其质杞梓合抱而风霜骤凋康庄发轨而蒙汜遂极呜呼哀哉子之颜采不可得而面矣子之施为不可得而见矣悠悠苍天此痛何已子之尊翁视我若子子之令兄爱我若弟子之初学并席讲肄子之旣来同舍戾止相勉交赞以固终始孰云造物降此酷戾犹有一说可以慰子凡人死生愚智皆有浊浊昏昏何取富寿且夫鄙陋不学醉死梦生孰与抱竒才而闻大道枯槁山林一命不及孰与挽银章而曳紫绶疾痛占亟悲诀儿女孰与干王事而陨身首惟贤惟忠足以不朽其生虽促其存者久遥遥淮阳子柩孰守尚期迁吉以附先兆疾不得视丧不得吊惟此哭词以表哀悼呜呼哀哉

　　袁柳庄哀辞代人作

　　吁嗟先生粹而贞兮瑾瑜含章炯清明兮岩松千尺郁峥嵘兮纕厥蕙茝服兰蘅兮克谐至人发秘征兮逐云而飞登太清兮揄扬九重献瑞祯兮神协其符启圣明兮翱翔天门侍明廷兮左右奉常叅列卿兮相仪郊丘锵其玉珩兮名遂身退达人之恒兮飘然振衣遂归东兮锡之安舆亶从容兮有珍其裘纷蒙茸兮梁木其坏遽告终兮遗终可思眷圣衷兮吊之内臣锡祭丰兮穹碑煌煌屹其崇兮惟古之难罔或遇兮或遂其躬靡显后兮吁嗟先生福之备兮天章所褒昭千祀兮有子克贤承厥志兮始终哀荣吾亦何喟兮仪容冥冥倐窅茫兮髙堂靡觌委山岗兮鄞山苍苍东海洋洋兮天地无穷日月长兮吁嗟先生岂徒一时不忘而已耶

　　祭学生文

　　呜呼飞英命止于斯耶吾不敢怨苍苍恨冥冥不生子则已旣范子形又赋子质奈何子之寿遽止于斯耶子以少年豪迈之气可以贯白日陵青云盖将克日起家夫何一□□闱槐黄有恨竟以明月之珠夜光之璧暗顿委于风沙呜呼飞英古来才大难为用志士幽人莫怨嗟子安知终不售乃郁郁愤闷一至于斯耶嗟嗟子之文妙夺春葩振阳和于笔端笔端之树皆萌芽嗟子之赋飞霜晨露莫能过嗟子之诗池塘春草何以加云山之会万里圭璧赤城之岩万丈云霞惜乎不为封禅书不作洛图颂奈何撑尔膓拄尔腹抱万巻而为灰耶嗟子之华龙腾虎拏得手应心不摸而佳行行春蚓字字秋蛇非颜非栁逈然一家不书磨崖碑不写洛神赋奈何卷银钩收铁画掘双拳而去耶呜呼子何往子虽往而神不没吾疑天上玉楼成地下修文阙不然紫阳真人铭星宫玉皇上帝颁新扎夫何星降此酷罚青帝春风竟十八呜呼凝尔神驻尔车诚为我留须臾敢再拜三奠而告汝曰自古之初靡不有终董常以弱冠死颜渊以壮室殂仲淹悲之深曰吾将逝宣尼哭之恸曰天丧予子以董颜之贤而寿则不及我无王孔之□而哀诚有余呜呼飞英子何辜伤如我者古未有夭如子者古亦无此言不必文此意不必摅呜呼汝知之乎塡然鼓声登堂聚徒跄跄济济抠衣趋隅当此之际子安在情何如月淡菅席风清绮疏银缸掩映琅琅诵书当是之时子安在情何如呜呼飞英得无怨乎琴剑縦横手泽如故呜呼飞英安忍去此而死乎子之得疾一切废置问则诗书惟虑学废吾伤子之贤吾戚子之锐造化之间倘有再生之理则必为名公巨卿而续厥志子之将行兮无他说但呼严君告以枯竭余闻此语呜呼哽咽嗟夫天地之魂消山川之气絶春江鸭緑兮浪千顷春栁鹅黄兮愁万结春风怨兮春花残吾故人兮千秋永诀痛割肠而欲断酸逼肝而欲裂心寒寸寸灰泪滴涓涓血九泉深处闻不闻有恨终天兮飞英此别

　　毅斋集巻七

　　●钦定四库全书

　　毅斋集巻八

　　（明）王洪 撰

　　○墓铭表

　　礼部员外郎孙君墓志铭

　　君讳迪字仲约世为钱塘人祖茂实父庄皆力本好施乡称善人长者仲约生而秀颕志趣异凡子弟读书过目辄记不忘稍长入邑庠授春秋语止偘偘出一时流辈上当是时予与今翰林检讨蒋良夫皆郡学生也仲约不鄙兄事予二人时时执经传讲问婆娑娱游不异兄弟居数年予二人相继登第窃官翰林仲约益自刻厉问学期大树立又六年仲约偕计来京师覩其文章伟丽志气卓絶人物瓌岸褎然为名进士予二人又自愧不及也由是选任翰林庶吉士不数月用荐者超擢礼部精膳员外郎遂奉命督运淮安旣至方意有为也不幸告病不起矣于是年始二十有七永乐五年十月二十有七日也呜呼孰谓仲约止此也耶仲约尝读书观古今治乱遇豪杰功业士必慷慨抚髀恨不生其时躬上下论议至■〈血辱〉衂者不翅唾涕斥不一顾视故其临政施事一以理自许理茍直虽生死不暇恤也呜呼岂非有志士哉自圣贤道熄学者往往习软媚乹没不克自振拔直趣大道卓然济天下而传后世脱使仲约幸而永年益进以大可量也哉此予所以深为痛悼者也旣卒之三月有司乃归其丧葬先陇之次其兄适以书来请铭曰哀哉吾弟不幸已矣知吾弟使不冺者惟子呜呼予尚忍铭也耶铭曰
　　孰植而生耶孰毓而成耶孰踣而倾耶人皆实其华子独促其遐吁其可嗟

　　张母孺人吴氏墓碣铭

　　钱塘张辂将葬其母吴氏于黄鹤山之原衰杖持状乞铭于太史属王洪哭而请曰辂不肖不天我先君子安理先生以大将军掾蚤弃馆舍时我兄弟皆幼门无僮婢储无甔石罄焉敝庐晨不谋夕我母含哀茹荼屏絶膏沐荤肉昼夜纺绩教我兄弟读书问学我兄弟亦幸树立吾母喜曰若是吾有面目见而父地下矣去年辂用荐者忝辅百里民社之寄将以禄养而吾母已矣呜呼痛哉吾母天性纯至在父母侧婉娩无违遗训孝舅姑谆谆敬顺事我先君子和以义待婣睦以仁均育内外之遗孤无异已子厚徳若是虽年逾中寿而不克享有不肖孤一日禄养以卒惟是藐焉遗躬后死祖祢不敢即图死惟子哀而赐之铭庶我母之徳之懿有闻后世以慰我终天之哀以训我后人恭父之徳思母之训以守先业不敢怠则不肖孤是幸洪以言之足矜也乃叙而铭之按孺人讳妙安世为衣冠右族年二十归于安理先生讳以仁明善字也为推择吏都督府有善行都督袁公甚器重之功业未遂卒先孺人孺人以永乐七年二月四日无疾而终享年八十有三惟孺人在母氏为令女旣归为贞妇训子姓为贤母守节四十余年内外皜皜旣贤旣明可谓懿徳二子长曰舆尝举秀才为刑部主事亦先卒次辂也年五十始仕为广信府上饶县幕官显而大之固于是乎在二女一适同郡屠诚中一适会稽陈安道今为泗州同知铭曰
　　静坤之贞顺维妇恒旣育以成乃贤乃明懿懿张母允备厥徳承于阴教宗壸是式旣克有家廓善之源立其门戸以裕子孙古有共姜栢舟是咏孟氏大贤繄母之训吁嗟母徳实惟似之我铭诸幽以永其垂高

　　母安人原氏墓志铭

　　安人原氏讳某其先蒙古人父曰铁木仕元为闽海道肃政亷访副使当是时福建行省平章兼江南台御史中丞高公野仙有子曰景初两家旣皆以族贵又相好生子女才又等高公曰娶妇莫如原氏宜原公曰壻必得高生于是安人遂归高氏盥馈而舅姑乐匡赞而夫子悦敦睦而先后亲内外宗戚莫不叹誉生一女二子长曰应次曰志时景初隐居弗仕家益贫安人以勤约自处事其姑朝夕甘腝能顺适其意日课女纺绩教其子读书史恒称父祖时遗事训之曰汝必亢其宗永乐中应以文学领乡荐入太学擢兵部主事扈从居北京迎安人来养丙申春正月以疾卒于官舍享年六十女适黄骥今为礼科给事中孙若干人应奉丧将以某年月日葬某山原泣请予铭按髙氏世有显闻应之曽祖曰月禄尝为岭北行省丞相封冀国公有为南台御史大夫曰福寿者实以忠死事盖应之伯祖也其家世如此安人又贤明有徳行宜铭铭曰
　　安人先世族茂而贵嫔于大家克配以嘉冀公之孙平章之子载育厥胤亦显于世有位有禄宜享禔福婴其诸孙恺恺燕乐有妇之贤有母之尊刻铭于幽以永懿闻

　　故钱塘处士周公墓表

　　监察御史周铸既葬其考处士君于钱塘南山之原翰林检讨王洪考其世绪徳行志其墓曰处士讳原字徳诚其先出姬姓以国氏自汝南徙临安族盛以着祖讳亮父讳冕昆季四人处士其第二子也幼失父事母孝谨元末兵起汝颕蔓延浙东西处士奉母避地出入险阻扶养备至一兄二弟皆先处士卒字其遗孤衣服饮食抚教视已子倍为人悃愊庄厚慎交接不苟许可即可丝髪不爽训子弟煦煦衎衎不假威色故乡里不问长幼贵贱凡识处士者必爱以敬卒悲悼若亲戚久益以思曰不复再见善人配锺氏子三人义礼铸铸由太学生为四川叅议湖广按察司佥事再起为御史亷重有名其初为四川也处士书戒之曰守身若处女爱百姓若赤子我老且死无恨呜呼可谓笃志君子矣卒时年若干距今十有六年洪窃悼处士积徳裕后不大表暴无以慰厥子孙用摭潜徳刻之墓石以耀于无极文曰
　　周氏之先系其姬文勃安刘宗顗直友寃迨其后微不翼而蟠维是令人性徳之元以蕃其枝以肥其根不昌其躬以大其后昆篆碑于坟久益弥存

　　○书

　　与孙孟博书【八】

　　友弟洪顿首孟博贤契兄足下别已二载余弗克数奉状良深负罪老亲在杭贫窭中承朝夕省问至感至感洪本愚陋蒙圣恩擢在此职深愧不能补报万分一又念家中祖年八袠父亦衰老弟弱妹小室如悬磬此皆小子不才不能奉养至若是日夜痛心疾首不遑启寜此大兄所深知也大兄年富学懋不羣流俗慨然行古人之道而垂惠于老亲岂唯洪感大兄之赐祖宗实嘉頼之幸大兄终有以惠之小子不敢忘也兹因人来特此致谢情隘辞迫不知所裁惟照察洪顿首
　　洪顿首孟博贤契兄执事前日令郎来殊失礼待深为惶恐今父亲欲领小弟逥乡寻生理固留之不可得又恐致疾病之忧是以不敢不从但行李萧然无以为资居官贫乏又无积畜念之殊耿耿也今日蒋老官人回付去首饰珠花二朶银丝花二朶花钗一对瓜头一对小钗一对共一漆匣幸老兄收之父亲如归寻觅生理乞借五六百贯以周涸辙之急不肖当生衔环而死结草也感激感激然此意此事亦不必与老亲言之即欲言亦须于事成之后盖老景易悲感恐其爱子之意也惟老兄谅之灯下草草情蹙辞迫负罪负罪不宣
　　洪再拜孟博贤契兄足下蒋老相公来曽奉书计达左右矣洪尝读书观古人抱负才学求知已不可遇至感慕于千载之上愿为执鞭而不可得每为叹息若洪者不及古人万万而获知足下如此抑何幸耶千里间阔私心悬悬临书不胜向往之至洪状呈孟博贤契兄知已足下
　　阿谟年幼正冝鞭策向前早去暮归非不得已不可令随伴在外盖资性易熏染也家尊回寻生理前已告矣惟玉成之幸幸洪顿首
　　洪再拜孟博老兄足下别来又复三载悬悬之情彼此想同之也近者老亲在杭多沐存顾舍弟复蒙提挈指教高义厚徳岂敢忘哉洪頼庇平安但愚陋如昔尤望有以教之人来怱怱奉此叙意浅狭殊愧不恭幸取其情而略其礼可也洪悚息令嗣阿谟近向学何如课业可録来一观乎
　　洪顿首书复孟博贤契兄长足下谟来得书兼承厚惠感佩感佩洪自北回唯日役役遂阙奉问方愧恧不暇而屡辱大君子之赐信乎珠环之报未足谢责也家事想知不敢渎告但年日益长志气日益惰学日益落终无异于常人兄长何以教愚陋邪懋升来幸一会清茶夜话稍慰饥渴谟数令人相邀但年小恋伴不能久留殊未克稍叙鄙意惶恐弥甚望寛恕也人归致此奉复兰亭帖一乐毅论一颜鲁公争坐帖一共一本奉上稍助贤郎临池之兴幸目入为祷
　　洪顿首孟博贤契兄足下相别岁许鄙心拳拳何音问之久间也向在杭时兄不以鄙陋弃相与徃来过焉规患焉救有善焉以相告及来此去兄益逺交友益广知心者益希嗟夫此亦不足为深忧也尤有大可忧者老祖在堂父亲寡助弟弱妹幼贫困栖栖洪在千里外汤药不能尝起居不能侍使将老之父皇皇于衣食欲取之以来京则家累多必不肯来虽月分俸钱亦几何耳每念至此则咽咽饮泣中夜起坐搥胸呼天悲乎悲乎非兄知已孰可与之诉此乎然此亦命也倘天启其衷则他日或有未可量者在兄幸有以教之兄于书史之暇时往省吾亲此古人之道兄能行之洪又当何如报也令弟季约近问学何似夏文表恕二人尝相见否尤幸为我致意早朝归来偷暇片时书此伸敬字殊欠谨正勿怪冬寒惟侍奉吉庆以道自书不备洪顿首
　　愚弟洪顿首书奉孟博贤契兄足下冬寒未审动止何似想侍奉吉庆洪昔在门下受恩最为深厚及来京师又沐馈赆当何以报之洪自来此朝夕役役出无僮御居无室庐月余方复旧职今获苟安常欲奉书少伸谢意每和墨濡笔人事纷至辄复停罢想兄知之不责也洪性甚戆言多狂直颇以理自胜不能强笑以取欢巧语以求悦非遇知己者几何不为人所怪也耶然尝观古人才高者寡合寡合者势孤况洪无才固宜亦忍性克已求其所未至而已且一室之内有诗有书可以啸歌而永日彼亦何足云云足下知己故曰幸有以教之有暇万兾惠顾寒舍以慰二亲之心则兄之恩又宜如何报也洪顿首

　　又与孙孟博

　　近东阳二尹过杭曾奉书必上逹洪居此碌碌度日书史事颇不暇温绎时时亦把笔作诗殊无一饷好懐抱只字吟不得成能成复是乱说大可怪也昔在乡曲时与兄长日相见相见必以鄙作面呈请教晚不忍别别亦心思不忘况此离索之中也耶但恨不能数致书时求诲益耳家中老亲愿时顾慰洪必有以报兄不敢忘也不敢负也

　　寄乐安老先生书【一】

　　学生洪顿首再拜乐安老先生侍下洪屡蒙丘山之贶未伸涓滴之忱惶■〈〈赤皮〉上心下〉已深宠光愈重岂敢祇受益增罪愆韩信千金之报自当期于异时重耳反璧之情幸毋责于今日洪再拜不宣

　　寄孟和孟博伯臧三先生书【一】

　　洪顿首孟和孟博伯臧三先生文侍别来许久驰仰寔深前得家书知父亲病目頼先生药而愈之洪感戴何可胜言盛徳又将何以报也季约想问学胜常存义惟允未审动止何似人来皆望有以教之兹因便率尔奉此兾若时保重不备洪顿首

　　寄和斋博斋二先生书【一】

　　学生洪顿首奉书和斋博斋二先生侍下别久思想无已不审尊体何似想望之余清兴殊胜常也洪家值孔艰生计零落父老弟弱晨昏遑遑非二先生仗古人高义则沟中瘠耳感激何可言感激何可言洪在此如常守分而已人来布此方寸惟恕察不备洪顿首

　　与孙孟博书【一】

　　友弟洪顿首孟博贤兄长足下两月前令人多传令尊老官人来此今久不见到岂闻贤郎有差故中止耶然季约在淮安日夕企望忧念沈郎生疎无从询问消息烦速回示以报季约千万千万秋深想动止清吉匆匆不复覼缕洪顿首

　　与孙季约书【六】

　　友弟洪再拜季约贤兄文侍常蒙厚贶思欲献愚见末技以少答万一又切自思惟不可以简畧浅近故足下有所命每慎思竭虑务欲至当虽获迟谴亦不敢辞是小子之至情也况小子愚鄙无能见待如此常一思之心战数日苟有所见敢不毕陈此岂足下以为报幸足下察之恕之经义须是多作自粗入精古人皆如此未有阁手不作而能者足下如有所作宜共商确之不必致纎芥嫌疑于其间诗云投我以木瓜报之以琼玖夫以木瓜相投报尚如此矧足下高义至重小子又当何如报耶兹因父命到外祖家有失陪侍幸无见责特贡此请罪情愧心感未知所裁洪再拜
　　洪再拜季约贤友足下别后无日不驰仰近想问学胜昔仆当低头拜东野矣然有一言敢为足下告君子学不安小成不急近利安小成则止急近利则废科目者学者之利也操数寸之筦书盈尺之纸可以攫取富贵以夸于人然至此能不止且废者几何人耶语曰用功不分其志乃成故积水成海积土成山不分之故也学而分之其何能成今足下负逺大之志禀明敏之资勇猛精进谁得而攀之苟狃于近利惑于流俗不待弘衍充盛而骤出出则功必分分则止且废譬犹楩楠杞梓不待合抱而用于匠氏之手予窃为足下惜焉仆昔在乡里颇有志于学读书一年而廪于庠序三年而登科目备员行人役役于阘茸之中旧学俱废悔之无及足下安可以仆所悔者而又自悔耶仆在门下受惠最为深厚愧无分寸报性又疎狂懒亲纸笔以故问安希阔心实无他也因便贡此少助进修万分一惟恕詧恕上人幸为我谢不敏焉洪再拜
　　辱知洪顿首季约贤友足下前得令兄手书兼闻堂试褎然举首数畨欣慰未审日来动止何似想亦淬砺不促促小成也洪在此无事近为保举聴选吏部无才无徳何以臻此升迁不必论但恐有累举主耳足下当何以教之人便谨此候起居行忙不能刀刀也洪再拜
　　洪顿首季约贤友足下洪为保举在部聴选朝夕役役未审何官不必论也但恐无以报国厚恩有辱举主耳尤可虑者亲老家贫倘有急万兾足下一仗义以济所谓生死如骨肉洪不敢忘也愿切于懐人行谨此致敬意
　　契末洪顿首季约贤契足下人来询动止安好甚慰客中岑寂思心揺揺想彼此同也今尊老官人说来此未到家中皆平安无事沈郎在此亦如常朝夕王事每怀靡及料高明必能了了不待愚赘也秋凉淮土风气早寒万宜自重更兾数数附信以副拳拳之意洪顿首
　　友末洪顿首季约膳部相公足下李郎中来洪曽寄书想已达左右令尊老官人在此日夕得从侍所谓吾翁即若翁不敢怠也冬初兾自珍重不备洪顿首

　　七月七日慰孟博书

　　寓升友弟洪再拜奉书孟博贤契兄足下秋来想惟侍亲多暇动止嘉适有足慰予者独念令弟仲约以俊茂之才遭时致身方期大显荣而遽止此遂使赍志九原不唯父兄悲之朋友悲之凡天下之识仲约者莫不悲之虽使孔子亦将有命矣夫之叹也呜呼天之生材至为难得生而短折不成者不可胜计幸而成矣不得见用幸见用矣不得久以大自古以来往往如此不知造物者竟如何岂其类佑愚而恶材者耶亦皆不记省任其茫茫自寿夭耶达人以理自遣尔不然悲当何时已耶以仲约才志若此事业若此非知已谁为传之使垂不朽洪不敏敢自托于不腆之辞复求当世名儒言足行后者共着传之庶以塞畴昔交游之责然未知果足传与否耳册子次第完就有便寄来秋炽幸自爱不一洪再拜

　　毅斋集巻八
