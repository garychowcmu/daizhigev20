【徧行堂集】
 序 
 卷一 
 卷二 
 卷三 
 卷四 
 卷五 
 卷六 
 卷七 
 卷八 
 卷九 
 卷十 
 卷十一 
 卷十二 
 卷十三 
 卷十四 
 卷十五 
 卷十六 
徧行堂集序
佛法自汉入中国兴于晋而盛于唐传至于今递有盛衰虽系乎法运然非仗菩提萨埵之大悲愿以干旋其间其不为门内外之波旬所殄灭者几希矣且佛法阴翊王度柳河东亦尝言之昌黎韩公以文学与河东并重于时独起而力排佛老自比孟轲氏之距杨墨然于古圣帝王精一之学未及深研自宗弗通外御无术徒执辨浅近之迹以逞其才华天下后世由重其才华遂忘其肤浅凡习于排佛老者无不以昌黎为之标准苏长公对方外友每自称戒和尚虽属谑语却不昧宿因盖其母梦五祖戒禅师托宿而生为法门之外护者也五祖戒禅师以一代法施主悲天愍人不惜全身入俗就世间之所重吐江花之艳挥慧剑之光以维持出世法甚而甘屈箭锋之机留玉带以镇山门其苦心类如此故东坡研理之精微非昌黎所能比拟而心术品行亦远出之非乘悲愿而来者能若是欤迩来法门之弊匪由外侮类皆师虫自食其肉踞曲彔床提唱宗风往往混滥无传之旨而唯门庭名利是竞入理既浅言行多乖则自号为光大法门者适足以贻道法之辱吾先法兄录为布施为因果为天花坠空为顽石点头而僧之事始毕是何彼视僧此视儒而有以轻测我和尚也哉盖徧行堂之书乃传世之书也当其为儒也是以佛菩萨之心为心者也当其为僧也是以尧舜禹汤文武孔孟之心为心者也故其言也皆理也皆学也皆情皆性而皆秉彝伦类之正者也其于文则上而左史两汉下而韩柳欧苏之所陶写者也其于诗则汉魏三唐两宋之所涵泳而镕铸者也而又出其余思以为辞则豪而为铜琵琶铁绰板细而为晓风残月秦苏辛柳不多让焉未常有求似古人之迹未常无纯似古人之神浩浩乎落落乎如江如河如山如岳如泉鸣谷应如风起波兴如礀艹如篱英如春云之和蔼如秋月之澄清来不知其所端去不知其所向不必分其为始分其为终不必分其为儒为僧而直以徧行堂集视之而已矣得其意者可与读是集至于足以感予之心而起予之病是则予一人之私而又何敢以告诸天下焉然心可以感而病可以起又岂敢以私诸予者而不告诸天下之共读是集者欤文林郎知来宾县事当湖沈皞日譔
徧行堂集叙
乙丑七月哉生明余抱病闭门谢客日呻吟于一榻间无起色丹霞乐说大师遣自破上人赍徧行堂续集来视余不觉辗然喜而矍然以起也余与澹归和尚别几十二年其间为顺为逆为通为塞为梦寐往来为尺书为五七言相问訉不知其几千百变而犹未得见和尚之前集也是余之罪也夫得见续集如见前集矣未得见前集而得见续集如见我和尚矣乐大师致书曰徧行堂续集已成必得余序传之无穷且曰念平昔交谊不得以他故辞嗟乎是何深知和尚与余交之深而以何人视余哉余何人斯虽不文又何敢默默无一语也天下儒与僧为二道世出世间为二法我儒以文章命世传诸不朽主丛席者一棒一喝提唱宗风而语言文字非所贵焉如是则兹集也又岂和尚之所重而以区区之言重和尚哉虽然儒与僧道有一致世出世间法无殊归知其故是二是一不知其故是一是二理未常分人人自分理耳夫和尚以儒始而以僧终者也始于儒则其言奏诸郊庙达诸朝廷为赓歌为吁咈为对扬天子之休而儒之事始毕终于僧则其言出诸瓶钵登诸语澹归和尚乘悲愿以救时弊不出法界一真三昧处世间则重彝伦分谊每多忠君忧国之行出世间则重佛祖慧命而一意孝顺三宝师僧殊途同归非一非二不即不离又深契于法华是法住法位之旨辩相依法座有年见其接物利生或宽或严一出于真诚剀切未尝稍以才华笼罩一切经营丹霞十余载心血全枯将请藏度岭先以院务见委亦未尝有纤毫德色见于容止此皆事之微细人情所不能勉者而求一言一行之可议了无所得至发为词章旨趣笔锋纵横变幻而法度紧峭理致严正于世出世法贯彻圆融悉归于大公无我之域匪徒廉顽立懦诚足位置人天嗟乎当斯末劫正法难扶非乘悲愿宏深乌能挽回人心劫运哲人遽萎其如斯世斯人何然语有之虽无老成尚有典型是编存从上典型庶不致殄灭若徒向文字语言中与唐宋诸大家较量轩轾则辜负立言者一腔热血不鲜也庚申之秋澹兄示寂嘉禾亲书遗札寄全稿还山阅今四载方克梓成编次一依前集故名徧行堂续集云同门辱教弟番禺今辩稽首谨述
【卷一】
 说部 段 

【说部】
 善覆无为说示黄碧生太守 
 不平平说赠傅子奇 
 天下无不可为之事说 
 圣学说为刘子安赠别 
 雪岩说为李仁化寿 
 辟地说 
 月爱三昧说 
 负心说赠虞绍远 
 兼山说为查勉斋给谏题额 
 一切非天说题徐节母李太君志传后 
 守口如瓶说赠吴瓶庵 
 敬与说赠翁康饴 
 击钟说寄汪鱼令 
 郑汉中高士募田说 
 即病是药说赠林定远 
 积而能散说赠谢楚畹 
 顺性起用说寿蔡母计孺人八袠 
 大雅堂如幻说 
 贞桂堂说 



徧行堂集卷一 文之一 丹霞今释澹归造侍者【古止　传涌】 编 

说部 

善覆无为说示黄碧生太守 

一切有为法如梦幻泡影如露亦如电应作如是观尽大地是有为法更向何处觅无为法尽大地是无为法更向何处觅有为法一切贤圣皆以无为法而有差别纔见无为法即落差别纔见差别即落无为法见者不知知者不见有则俱有无不更无文殊师利于湼盘会上告纯陀言汝今当观诸行性相如是观行具空三昧纯陀诃文殊师利不应说如来同于有为应说如来同于无为文殊师利赞纯陀言汝今善覆如来有为之相老僧道纯陀善覆有为文殊善覆无为要覆有为即易要覆无为即难直饶道如是观行具空三昧早已不善覆无为了也更道如来同于无为宁堪齿录释迦老子不识好恶印证纯陀文殊便道汝作是知佛所悦可掘个深坑一齐陷煞纯陀答言如来非独悦可于我亦复悦可一切众生败将投王不存性命文殊更道如来于汝及以我等一切众生皆悉悦可金钱愧心纯陀乃云汝不应言如来悦可夫悦可者则是倒想且喜善覆无为恰好落在文殊窝里所以正说有为不表无为正说无为不表有为何以故有为无为同时遮故正说无为不遮有为正说有为不遮无为何以故有为无为同时表故见者不知知者不见有则俱有无不更无碧生黄子醉心于金刚般若寄声丹霞导以数言为引六如偈示意借婆帔子拜婆年即且置祗如金刚云无我相人相众生相寿者相无我见人见众生见寿者见是两层语落在纯陀窝里我相人相众生相寿者相即非我相人相众生相寿者相我见人见众生见寿者见即非我见人见众生见寿者见是一层语落在文殊窝里一切有为法如梦幻泡影如露亦如电应作如是观早已不善覆无为了也郄如何与碧生道个不落底句碧生不寄声时正自玅绝争奈不知碧生不知时更自玅绝 

不平平说赠傅子奇 

戊午长夏与傅子子奇遇于凌江读其诗文叹其才之美惜其年逾强仕未售于世傅子故有历落不能平者岂非不才而富贵才而贫贱未能无动于中则未尝无意于富贵也傅子水边居后序曰余性孤癖不喜见富贵人亲戚稍富贵即懒与往来出入富贵之门者尤拒勿与言故半世交游惟方外为差广而居处亦往往托迹僧舍若是则傅子未尝有意于富贵也若是则不才而富贵才而贫贱非傅子所宜不平也若是则惜傅子之不售而疑其历落不能平予未为知傅子也虽然读书应举岂欲求贫贱不求贫贱又不喜见富贵非人情之常不见富贵而得富贵亦非人事之顺予少年羣博屡得胜采筹满其前心忽自念此已多矣败色即至尽失其筹乃已夫博舍之筹无情之物一念多之则去之如流水孔方先生细腰女子朱衣之首青虫之皮鬼神君相操其予夺以奔走今古傅子不爱之敬之又不喜见之彼复何所为而予傅子以取厌薄则傅子虽以得失为不平彼之予夺故因傅子之喜怒而平矣傅子喜交方外方外贫贱薮也日谈人即人至夜谈鬼即鬼至交游喜贫贱即贫贱至亡足怪者方外所营仅二时粥饭不托钵则人不与或有不托钵而与者必以为有缘一食无多亦必爱粥饭敬粥饭而后戢志于托钵或有见粥饭而厌且薄之则其人病必甚矣非然则将病矣非然则终其身为薄福而艰食者矣方内之富贵方外之粥饭何以异然则傅子无曰我能亲方外而疏富贵人傅子所以读书应举本不为求贫贱则于鬼神君相所操以奔走今古者爱之敬之而后与其本念相符也使傅子掇巍科登天府一旦富贵必不辞复有亲戚如傅子者不喜见傅子傅子必不屡踵门而求见更有出入于傅子之门者傅子必听其出入乐与之言而不之拒傅子亦必不能弃公朝毁公署托于萧寺与一衲孤灯相对而报政则傅子所喜所不喜皆为境转不与其本念相符傅子非不喜富贵特以不才而富贵才而贫贱为不平天下之人富贵者少贫贱者多才者少不才者多富贵者一时才者千百世千百世者少一时者多傅子既得其最少者不私幸甚而以才而贫贱为介介则傅子视才太轻视富贵太重即所谓不喜见富贵者又与其本念不相符也置富贵于此傅子若以人得之而不喜必有已得之而乃喜者未得富贵而喜交方外必有得富贵而不喜交方外者则方外与富贵之人祗以供傅子一念之喜怒皆与本念不相符也吾非与傅子辩且使傅子展转推穷得其本念则一切不平无不平者事之最不平乞儿到门残杯冷炙而止奉贵客穷水陆征歌选介僎揖之上坐惟恐不得当也揖乞儿于上坐以残杯冷炙奉贵客名曰颠倒秉权席势有所挟持纳以千万计时日惴惴不敢后一介之士投刺或不得见见而赐以府金十数辄有德色至不平之事生于至平之理客有特佳纸属予书为具佳笔墨其恶者不择而应之或疑分别予曰此彼佳彼恶所自为报地予何与焉纸与笔墨三无分别人心为之分别若有一定不可易者佳以还佳恶以还恶见为分别当当者缘耳恶纸得佳笔墨不才而富贵佳纸而恶笔墨才而贫贱见为分别不当不当亦缘耳笔墨自恶纸元自佳笔墨自佳纸元自恶亦有以佳笔墨书佳纸而字不佳以恶笔墨书恶纸而字佳复有一一俱佳而不传一一俱不佳而传者适然相遭而有当缘不当之缘缘自当不当吾非当不当分别从缘缘不从分别今以分别为不当而欲当之又以当不当为不齐而欲齐之即以齐当不当为不平而欲平之至平之理消于至不平之心故曰以不齐齐不齐齐乃不齐以不平平不平不平乃平此达人所为视如幻行如梦听如响趋如阳焰揽如空华涉境忘心而无复系情于一物者欤 

天下无不可为之事说 

徧行道者读宣明伦使君康言揜卷而叹曰呜呼天下岂有不可为之事哉顾力行何如耳世之君子当行未行辄云量力力岂可量哉既量矣当行不行辄云力不及力岂有不及哉一诿之地再诿之时于是天下无可为之事并无能为之人矣南康于江右为下郡土瘠而民贫使君自通守假符及真拜岁洊饥大盗猬起至破郡城盘踞属邑援剿兵四集供亿日不暇给此以不可为之地逢不可为之时者也使君出方畧散其党歼厥渠魁生全此一方氓凡赈荒修学筑紫阳堤新公署土木无不兴金谷之数无日不出盖举赢在新诎之时于故诎之地使君曰惊巢未复果腹无从予以是衣食之招徕奠安之耳李及守边建百尺浮图蜚语达禁中真宗遣按之曰讲和无备臣以登塔为望楼也范仲淹治杭岁大祲下令僧寺各効庄严躬为倡率富者出才贫者得食其力四境晏然物议沸腾不之恤然则非圆机之士不可与谈力行使君于所力行一不谋诸上官事成报闻而巳惟白鹿书院乃有申请盖其职在学使者不可以口官而失让善之礼也江右漕皆自南而北南康溯流至洪自北而南兑运赴通复自南而北使君倅郡督漕始别白言之上官韪其议数百年来数有贤守无一人中其窽綮其抚剿修江断自独见不请客兵以滋扰皆通识所照明能生胆故言之辩行之敏胆复生明故行可法言可述呜呼天下岂有不可为之官不吾与也此之谓不诚使君积其诚发其识应机以竭其力事无龃龉而难成者上官亦未尝扞格而难入然则天下无不可为之事亦岂有不可与共事之人哉予故以治郡若伦使君可风也为作此说以告天下后世之司牧者 

圣学说为刘子安赠别 

治道之污隆系于学术之邪正是故取舍之极不可以不定也古之学一言以蔽之曰明明德于天下而已明德者已与物之所共有也已不能明无以成已物不能明无以成物盖以相成为业伊尹曰以先知觉后知以先觉觉后觉不以独明为功物虽至愚不肖其知觉与圣人同同明未明非无知觉同明已明非别有知觉此直同行而仅后耳不可藐其后而目为不同行故曰诚者非自成巳而已所以成物也夫成已者知也而谓之仁盖不成已则失成物之用即加之以不仁之罪而无可辞成物仁也而谓之知盖不成物则失成已之体即加以不知之罪而无可辞知与仁同出而异名皆吾性本有之德内而已外而物成巳而圣成物而王即吾性本无不合之道时而措之无不得其宜知之尽仁之至明之极矣若乃时至而不能措措而不得其宜则必有物以蔽之也古之明明德于天下约之国国约之家家约之身身之心心之意意之知每进愈约每约愈进致知在格物岂从事于外哉镜至明也垢之则不明日月至明也为烟云尘雾之所障则不明水至明也不清则不明火至明也空则明孔子曰吾有知乎哉无知也有鄙夫问于我空空如也我叩其两端而竭焉圣人虚中而无物故能合至明之体以发其全用始于空空终于空空今所为物者中人以下物于嗜欲中人以上物于意见物于意见者世所号为君子物于嗜欲世所号为小人及其措诸天下各失其宜同归于乱则君子之害无以异于小人是尚可以不格耶格之也者克之也克之也者化之也格之尽则物尽矣物尽则知至而善至德至亦道至修其德行其道还其至善得究竟地而世之学者未之或知取舍之极不定发车??一误悬车难挽此非后觉者之过而先觉之过也譬之已升四达之衢听人之胶葛于荆棘坎窗不引手而令之出则于心宜有所不安也孔子尝以身为之则矣十五志学学非止至善耶志非以其所知决其所行者耶立也者有定也不惑静也知天命则安矣耳顺故能虑从心所欲不踰矩是为真得盖时而措之各得其宜取道于性之本明而有余非从事于外也格物而后能成物犹之乎克已而后能成已天下之物莫大乎已惟有已故殉嗜欲惟有已故执意见天下之已莫大乎物物莫不有已故各殉嗜欲巳莫不有物故各执意见然则格物者克我之己巳之物尽而明明德于一身者至矣格物之已物之物尽而明明德于天下者至矣呜呼大贤以下有物则无知大贤以上有知即有物自非适还其空空之初深造于无知之域岂足语格致之理哉子安刘大夫于乙卯初夏奉尊人中丞公灵车北归中丞与予相切劘于自性之学者也予得数见子安天资惠敏器量惇大得中丞公体仁用知之遗行将服阕登皇路以对扬休命有治天下之责焉治天下而不本诸学术虽为君子亦足以乱天下故弼君德弘相业不可不刳心于格物乃为推明圣学之渊源欲子安定取舍之极一以贯之始终不离于自性亦昉贫者赠言之义藉手以报中丞公愿子安扩充其家学云 

雪岩说为李仁化寿 

出世二十有六年住丹霞十四年而得一清白吏若是乎清白吏之少且难欤曰自古而少且难之矣儒者亲民之宗推本于中都相不专以清白着清白圣心当然耳仲由为蒲言偃为武城宓不齐巫马期为单父亦不专以清白着清白贤人之心之常然耳世衰道微始贵有清白吏以少且难为贵盖人心之变也吾法有与取有不与取不与而取谓之盗吏惟与取为其取而后与不与则鞭扑随之即与取非与取杨震曰天知地知子知我知以四知不成暮夜今曰万民知上宫知以六知而成白昼观察使宴客摄民引舟何易于腰笏自引之曰方春民疾耕不暇令闲宜代观察使与客弃舟策马而去今者幸有力役上下啜汁相视而笑古之人梁悬鱼圃瘗鹿今朝夕所须诸里正饮民睊睊之谗而食其慝乃者泰安李公雪岩来仁化尽革敝政茹氷囓蘗读书啜黄虀风味犹故民争目之曰清白吏清白之吏溪刻自处见事风生公本之惇大田畴鳞如市廛翼如入其境如未始有吏者公未始以清白自着此儒者亲民之宗也予昔守临清兵巡使者丘公语予属邑令史能仁治行绝异当是时山东赤地数千里其所治独有秋五色甘露降其庭树夫以一人能使数千里害气不敢犯转灾为祥则以造命属之君相非矣造命或一家或一国或一天下权位有广狭心力无高卑法华云众生见刦尽大火所烧时我此土安隐非雪岩即雪岩义也丹霞之山有雪岩焉予尝私取以自托雪非岩体而岩有雪名物之质至清色之至白莫过乎雪禀气之至寒被于下土螟蝗不作麦禾大有人之心五欲为其螟蝗百行为其麦禾此非至寒无繇还其本来之至净即羣趋于熟烂故况之以火宅文殊师利为诸佛不动智自然智无师智究竟至于一切智居清凉之山拔众生于火宅与以清凉清凉之山不出于火宅公未莅仁化泰安有雪岩予已住丹霞即武林有雪岩及其下车而丹霞之雪岩与泰安成一合相即武林之雪岩求一合相不可得非清凉之山即清凉之山义也一切人心无不有清凉之山仁化之人之清凉在雪岩怀抱雪岩之清凉在宦海风波酬酢奔走于百孔千疮狐鼠豺狼之所纵横哜嘬险踰火宅公以一心之雪岩散为一邑之清凉之山不出宦海风波之内非此土安隐即此土安隐义也予托公此土安隐中见此土安隐之义顺民情而目为清白吏公不专以清白自着亦曰清白公之心之常然耳常然者无造之命为一心有命而待造为一切心而一切造皆归于无造无杂无坏至大至久非称寿即称寿义也 

辟地说 

闻诸仲尼贤者辟世其次辟地其次辟色其次辟言故曰作者七人矣有辟色辟言而不必辟地者有辟地而不待辟色辟言者若夫辟色辟言而必至于辟地则宦海为多几有迟速之殊遇有隐显之别势有夷险之分则先择后辟先辟后择其事亦有所不可已也岁丁巳春或传通府池公量移海南知崖州者予未之信谓公有贤声久需次且奉加级例不应平转未几僧从郡城归具言公治行有日予曰此非迁官盖辟地也公判韶余十年洁修慈令得士民欢心一摄仁化再摄乐昌诵德弥甚然孤立行一意所阅僚友皆落落寡合其庭可罗雀也公亦有廉吏可为而不可为之叹度无以通要路结殷勤取殊擢即不复以属府为卑渡海为远岂其有所择而为之辟可辟之涂以待辟者之自择古或见广今为见狭以言则鲜正谊之谋以色则鲜善气之养以地则鲜乐土之卜先择后辟先辟后泽皆不能辞远而讳卑其当大易干之上九耶夫贵而无位即以无位为贵高而无民即以无民为高贤人在下位而无辅即以无辅为贤动而有悔亦即以有悔为动盖干动而之夬也夬决也刚决柔也刚不可长化而为柔以听刚之决己亦乘其决而去之是故飜然遐举以示神龙之变化亢其位也悔其时也动其用也用所以善吾亢也而或以有悔为忌动为尤岂非知进而不知退知存而不知亡知得而不知丧者耶夫干龙德也六爻之动龙德之用也德莫大乎用用莫大乎柔首者诸阳之会而刚之极也用九者每变而之柔柔不见刚龙不见首然则动而有悔其柔之至深用之至密者耶是行也公不以属府为卑渡海为远先择后辟先辟后择事无定而定于事之不可已不妨遮辟地之实而表迁官之名即辟世之道思过半矣予乃遮迁官之名而表辟地之实其犹有亢之相动与悔之见也夫 

月爱三昧说 

慈悲喜舍四无量心佛尝以一慈摄之菩萨即能以上乐等与上怨得名为慈不名大慈盖以分别未尽成之甚难也昔阿阇世王身造七遮之二耆婆劝令见佛犹豫未果频婆娑罗出声空中而切谕之尔时佛入月爱三昧放光袭体恶疮立愈生决定心频婆娑罗忘其子之为逆更为善友故是爱子之习惟佛无习是故菩萨修慈得极爱一子之地行在无缘大哉慈乎予法弟乐说大师天怀和易见人有善如已有得见人有不善如已有失所为谆谆教谏务尽诚恳一出于爱人之至惟恐伤其情人即不悛勤求方便无少退息其密行如是予性褊激不能容物亦尝学为容而不能容之习辄发之俄顷不能容者既已成怨容者亦复生疑怨者怨其不慈疑者疑其不舍此予之过非人之过也师深入最上乘禅博综经律融洽无碍天然老人郑重付托在大众中澹然无所崖异而即之者必亲亲之者必信岂非自处处人表里洞达无一毫发之可疑故耶月之为体能使众生热恼一切清凉日有时而得畏月无时而失爱何也月虽至明未尝以赫赫之威使人增畏师具大知见而泯其知见具大作用而泯其作用自名其堂曰月爱盖欲入佛三昧得菩萨极爱一子之地故以一慈摄四无量心以四无量心行六波罗蜜六波罗蜜能与众生寿四无量心即自性寿六波罗蜜则其用四无量心则其体与众生寿为因自性寿为果慈与舍互为体互为用互为因互为果则极爱一子地与空平等地亦同一摄亦同一行然则菩萨能以上乐等与上怨而不得名大慈者分别未尽则一毫发有未舍未舍则不慈一毫发有未慈未慈则未舍舍中无习慈中无缘得空平等地者不见有怨亲中人乃至不见阴界诸入众生寿命彼频婆娑罗以一子为一子犹谓之未忘怨未忘亲宜大慈之名非入月爱者未易称可耳今岁在丁巳仲春十有九日为观世音菩萨示生之辰即师示生为撰是说相庆一慈摄四无量一舍亦摄四无量一悲复摄四无量则可以一喜更摄四无量予且奉师密行以为模楷不敢雁行相畜其一切众生喜见菩萨乎 

负心说赠虞绍远 

世有求不负心而不可得者吾未闻其语而见其人则澹归是也澹归初为金道隐时娶于方其外母出自虞氏虞之兄有立蒸翁与道隐厚复为其子季宪结儿女亲道隐长子世镐其爱壻也道隐故寒士丙子登贤书即丐公交车之资于立蒸庚辰成进士京邸百费复取给焉既筮仕不能脂膏自润居乡亦不问家人产于是所贷积千余金鼎革之际道隐执不仕之义属有私憾于二家者称道隐举兵诬季宪助饷季宪几死狱户事虽白而家已破道隐转徙闽粤江楚从永历庚寅掇大祸亦几死狱户道隐自念弃祖宗坟墓弃兄弟弃妻子间关故国一无所成而受盗贼恶人极刑倘万一有生即以残骸供三宝耳俄得编戌清浪卫抵桂林路阻乃削发为僧至广州参天然和尚康熙壬寅开丹霞戊午请藏嘉兴距乙酉去故里三十四年虞子绍远来见盖立蒸之孙季宪之子也贫甚殆不能糊口持旧券五纸计七百金见还予语绍远子稍能自活吾以子高谊回向福田可不置谢今子或不能自活吾岂能即安忆吾当年诏狱濒死发愿出家尚不顾祖宗坟墓兄弟妻子何暇计及所负之债吾义不借法门为负债地然以三宝物偿俗破逋盗戒与者有罪受者不祥惟衣钵所余为已物庶几无碍吾性不喜蓄积孑然一身四顾无可偿者即应还俗更营生计吾今年已六十五持金道隐旧衔出不可援投诚之例得官故乡无一椽田无一亩无本领为商无力佣工则还俗亦未能偿即不应还俗以吾数十年修行一言一行之善可回向者悉以回向虞氏祖孙父子福田吾佛祖龙天所共证明但恐世人不易信耳绍远食贫而能见谅不欲失三世交情且信有回向功德之理即此一念具足清凈解脱之因成就福德智慧之果更无毫发可疑吾若因此置绍远于无事甲中义亦不能即安但空钵之颠倒衰年之拮据落日停车寸丝绞水聊尽吾心不如绍远自性清净解脱搅长河为酥酪变大地作黄金展臂无难操契而取之直截简易耳呜呼人岂有求负心者至于求不负心而不可得在澹归筹度已穷即金道隐亦岂梦想所到况立蒸翁与季宪当时绸缪之雅无不期保百年龟为卜策为蓍又岂豫知有今日哉虽然吾于绍远实滋愧矣因掇笔而为之记后之揽者或有感于国破家亡死心学道无两全之势而有独屈之情如此也 

兼山说为查勉斋给谏题额 

艮其背不获其身行其庭不见其人止而获身如睡被魇行而见人如眚生晕止不见行行不见止止不见止行不见行一见即离名曰出位查子勉斋时行则行时止则止小筑如圃非以为高前无推者后无挽者中无住者故未尝动而未尝有不动此兼山之体也殊涂百虑不妨锦上铺花一致同归切忌眼中着屑 

一切非天说题徐节母李太君志传后 

天下无不可自主命无不可造心力有强弱而从违异应一切非天观于慈节徐母李太君益信当镇南公之殁太君召族党酾酒而誓假我四十年必为夫子葬父母以全子道鞠子以全父道育诸孙以全祖道其后无一言不雠者太君自造其命以造徐氏两世之命立取于一时数语定耳或谓君相造命一切人皆可造命何必君相哉虽然同一命也李太君造王太君疑于不造何也吾法一受菩萨心地戒再发愿又再发誓王太君譬之受戒而未发愿与誓者李太君既受戒更发愿与誓则心力之强弱分矣同一心也发不发强与弱复从乎缘王太君一为未亡人守身则守耳抚孤则抚耳涉缘不深见其事亦不甚重李太君为未亡人女为未亡人妇已而身为未亡人父早夭舅早夭夫早夭睹人生之至脆家道至危涉缘既深见其事至重则所发之心至强同一强刲股露祷不得于其夫一时数语而得于其身与其子若孙何也镇南公之死业已定太君之子孙生业未定也且其夫未夭所涉之缘亦未尽既夭矣此十月遗孤复何有生愈脆家愈危则事愈重心愈发而愈强愈强愈发故曰法不孤起从缘而起同一缘也又观乎其根下根者缘强而心弱缘弱心亦弱中根者缘强则心弱缘弱而心强上根者缘弱而心强缘强则心更强根亦王太君所同缘则李太君所独也身世非身世心者其身世一时数语太君之身世定矣一子定两孙定四十年之算定镇南公之梦也太君之去也皆此心之影现于身世之始落于身世之终见为无言不雠言者我雠者亦我岂有从旁从上下执其言锱铢现画而雠之者哉不得已而名之曰天可也诿之于天不可也呜呼得吾说而存之始可以言天矣作善降之百祥作不善降之百殃降者天作者人也不作者人之过作而悞者人之过作而不应天之过应而悞亦天之过此其家再世囏贞而不降之祥则天有过况若李太君以其强心而造命然则所谓天者谨守人心之范围分寸而不敢越而世之人复曰某也或从某也或违则盍反而问其心强弱矣 

守口如瓶说赠吴瓶庵 

古之人有不言言必有事事有理理有象守口如瓶者言也守口事也口之所以守所以守其口理也瓶其象也守之事有内有外外不为物所干内不为习所漫其入有度其出有数此守法也外之五尘色声香味触也内之五根眼耳鼻舌身也皆有习漫皆有物干而所守在口何也眼耳鼻身入数虽多出数少而钝也口之入在味味仅败愚口之出在言言足以败智也守之道外不动于味内不动于气与义也其取象于瓶何也瓶之为用有汲有贮有施其为体修腹环口而细颈所以受绠也口败则不受绠不可以呺然之腹汲也贮有水有浆有酒其口不密不洁者犯之必败也贮久而不施亦败也施于所受复有大小小者注短大者注长丧其口则散漫狼戾而多寡无节也修身者亦然口与腹商无过不及以善其入也汲之深取之盈则身不可不下也必有以引之有以受之腹修于口所以受颈细于口所以引也皆借口以为枢机是学问之方也入而藏有采集之义贵在洁府或盖或塞或以对无污无杂以善其中也其施之也无骄无吝因人因时而为斟为酌也亦有施之口修且小于受之之口所以善其出也皆口之用守之能也吴子雨岑盖有道之士易而称瓶庵其指在慎言诸君子所以发其蕴亦尽之乎言何也吴子已免于外物之干矣惧其或中于智者之患也贼在外者守之易贼在内者守之难愚之患显而共见智之患隐而不自知所以守其施者非局于言也吴子又愳其满而溢也则所以守其汲与贮亦非局于味也凡有爱皆味也小人之味在利君子之味在义味者贪也为物所干习是用漫执我而不虚者也吾心之体虚其用无不出乎虚入乎虚注焉而不满酌焉而不竭也瓶者注焉而满酌焉而竭吾子取以自命则其谦也守口以节其入则注而不满节其出则酌而不竭将竭复注将满复酌一瓶之用四海水而不穷口之所以守日新之德也吴子亦非谦也人于天地之间眇然一瓶也腹亦修口亦环颈亦细守其出入而身心安也其可以参三才育万物无大无小贵乎其能用也观瓶之象而明其理明其理则善其事一切事未有不兼言内外者理如是故也至于法尘至于意根则专言内矣兼五尘而为法尘兼五根而为意根则其所防亦兼言内外也前五识外贼也六识内贼也无外贼则内不出无内贼则外不入防城者绝内贼则外无能为虽专言内可也五尘之入数皆钝五根口之用独利出数多皆以意为之主防意者守口之要也则专言内可也吴子所以修身而进德者审于是予交于吴子知其审于是为即象以着理即理以着其事庶有当于吴子之指也 

敬与说赠翁康饴 

翁子康饴访予半塘未几馈画扇湖绵焉予与康饴交浅即不予馈未为失也可以与可以无与与伤惠予不避伤廉而受之何居与之途有四有敬而与之有爱而与之有畏而与之有怜而与之今之世无敬与要路有气力能生死荣辱人则与之惟惧其不重且多也其与之也至敬不谓之敬以为此畏之所积也道德文章称老成人古之所敬濩落不合于时则敬不存焉或有求必斟酌损益从其寡与轻稍可以已即已故曰畏有敬无畏亦无敬妻妾子女所私嫟爱而与之至以身殉爱中有怜贫病多难忽动其恻隐或怜而与之怜中或无爱与之途有四今也惟三康饴之与其犹存于敬也夫以予濩落不合于时既无足畏狎不近爱劣不堕怜道德文章称老成人非予所自处康饴以予为庶几三者之遗风乎则康饴故有敬而与之之遗风也敬有所申则畏与爱有所诎刀锯在前鼎镬在后不能使之降色峨眉善妬狐娟工谗不能使之醉心则浩然之气可以塞天地贯古今矣予故不避伤廉以成康饴之敬康饴之敬成推而放之不重外不轻内不溺于嗜欲不屈于威武立朝济世树立非常岂特无伤惠之疑予亦未始有伤廉之过也若夫怜中无爱宁复有敬惟吾法门大士发同体之悲于一切众生尊重如佛即利乐徧四海不自以为功能福德如虚空无由测其数量彼权衡于取与间铢两尺寸矜其无爽方斯眇矣如来所尚二田一曰敬一曰悲畏与爱不存焉此物此志也夫 

击钟说寄汪鱼令 

寓寿圣半载应答文字颇多客问予所获润笔故不寂寂耶予笑曰此礼非吾敢讲久矣鱼朝恩铸大钟于章敬寺集朝贵每一击注十万缗客未有过十击者有人至二十击始已此非注钟盖注鱼也吾亦如钟不幸而悬破落寺过者皆得击之牧羊儿至投以瓦石铿然作声一笑而去君岂能问有无多寡于此际耶昔之人为父母大父母请文必备物以将敬盖不敢薄于其亲今率不然知礼者来请有一拜既得文来谢有一拜拜无受法或有馈以别名致岂宜责实执古谊而绳之辄揶揄以为市道夫治国之文重乱国之文轻贵人之体尊素士之体贱骛末者其情浮惇本者其情挚家法整则礼盛世泽浅则礼衰事有固然亡足怪者客唯唯而退虽然中书君老且秃不任吾用况善病以文字相嬲疲薾欲死其如钟之不能拒击何惟汪子鱼令无一字之索然吾来有馈去有赆使皆如是则老人可以佚居而无患矣吾于是有歉焉因客之问答而及汪子之厚也系以绝句赤体重围战老兵寸丝不住搅沧溟人间都似汪鱼令倒载干戈定太平怪哉今日破落寺里钟不击自鸣若在鱼朝恩名下称祥献瑞又涌出一大宝藏矣 

郑汉中高士募田说 

庾征西以钱千万为戴安道起宅安道有盛名月犯少微安道不死而谢敷死于是有吴中高士求死不得之诮征西不为敷起宅又不为敷造坟岂非失却一只眼然安道不绝于世而征西之风遂无继者此郑汉中之田不得不出于募也募之法出吾僧家与道家或谓汉中搀行夺市二疏请老汉太子赐黄金五十觔上亦赐三十觔贺知章请老唐玄宗饯以诗流至于宋之君好以诗字为恩宠间举隐逸仅赐粟帛或为其所居题额称盛事矣人情纸半张是穷秀才活计却被官家搀行夺市吾僧家道家活计争得不被汉中占却也昔有鞭驴赴阙应不求闻达科者迩来孝弟力田竟成绝响今当请诸贵人复此一科以汉中为首举何者无田可耕而至于募可谓尽力矣田在墓前又是庐墓一大证据可谓尽孝此科复则汉中有顿放有措置当无搀行夺市之嫌僧还僧道还道秀才还秀才官家还官家人情纸半张先从唐玄宗追论务使汉家制度永永遵守更须奏闻上帝不许月犯少微拼命作高士谢敷既已无端又累戴安道削色并使庾征西退心皆山林中大不便事 

即病是药说赠林定远 

一事至非具朗识不能通理非具辨才不能达情世之人如面墙不则立一隅伏卑径而仰视与三方俱闇也有所陈说节间未中首尾失势蹄涔投石动浊静胶使黄河到海凡可以碍吾流轻重巨细无不摧荡盖识以发其才才以行其识此宜相兼亦有不能相兼者林子定远云间用世士也环堵萧然亲串之以事谋者踵相错其料事如登峯远瞩旁侧立尽如游刀于节间或累日多人解纷不可得少以数语多则百千语波澜横从人之情与我之理浃洽而一归于正然而定远病痰喘每阴风晦雨一发至不能就枕丧妻未有子不复娶爱定远者谓有此病必有此药予曰此病即此药矣奚其药今夫盗贼虎狼之所出入挟弓刀结伴党而行不则避他道去女色之为物惨于五兵烈于百毒日杀人而甘心就之不得又从而思之比于思欧刀思饮酖争笑为狂而不知自笑何也且使一病虽瘳变症杂出七方十剂兼投生于此死于彼定远以一病当一药消四百四病即一病尽定远之七方十剂奚其病虽然定远穷定远天才渊秀益之以学诗古文词逸出流辈纵不俯首文战若诸昆辟大吏记室足以分余润自立定远又以病不为定远穷定远益病夫记室不能自主药而代人病主人贤可以阴行德不贤不长恶不逢其恶与其子弟宾客家奴稍崖异计日月给馆谷一揖出矣屈意为之啜其汁同其病不可复药则定远之穷犹夫定远之病之为药也定远名家子席世业衣食可有余以衔国恤不负祖父志忍而穷于此病复成之归洁其身定远之药即定远之勿药也设定远拥妻子踞田库支拄门户酒色之梏财势之痼利害得失之忧蔽其灵台亲串以事谋不克全心徧照非然者有内顾非然有外虞非然有所夺于在床在旁慷慨言而不敢嗫嚅言人不之听虽有辩才若避他道以去去而为别用识日以闇行日以污定远之变症方且杂出若然必置定远于无用之地而终耳孙膑坐辎车中为计谋使齐横行天下世有用定远者弯弓跃马则已病矣坐而算事胜无病者百倍阴风晦雨隐几而呻唫其智溢于囊表且移定远之病为一切人之药清明在躬志气如神一切人无病一切人勿药定远之病定远所宜为天下之大医王也可以药治病可以病治药可以病治病可以病治无病古之玅于医有用药矣无用病者此岐黄不收而吾法所繇独绝也 

积而能散说赠谢楚畹 

巳未冬十一月病??带下谢子楚畹过而问焉曰是湿热积于膀胱也其证小腹急痛先服六一散次出末药二方寸匕投之良愈甚哉积之为害乎虽然善不积不足成名恶不积不足灭身积何害害于不善耳物之不善莫甚乎财积恶者多积财散财多积善则恶以积而成善又以散而积也金刚般若云菩萨所作福德不应贪着故曰东方虚空不可思量南西北方四维上下虚空不可思量今欲积几虚空为东方虚空积几虚空为南西北方四维上下虚空以何法取于何方置虽有神圣无从下手则积者贪着所妄有贪著者虚空所本无善与恶俱不受矣谢子家财曩可四十万自革运来尽散之今遂无立锥地倘所谓积而能散识玅于虚空者欤人之心即如虚空而不得云虚空即心虚空无知心有知也不得云虚空即心亦不得云虚空非心虚空无知无虚空之量心有知亦无心量有知无知俱无相故执涂之人问曰知作何相拭眦扬眉而视之不可见也而不得云无见执涂之人问曰见作何相拭眦扬眉而视之亦不可见而不得云无知有相无相俱如虚空故故楞严云见见之时见非是见见犹离见见不能及一落于见即不落于见前见离后见后见复离后见后见不能及前见后见并不能及后见无论前后见当见即离当见即不能及故譬之火之焰前焰离后焰后焰复离后焰后焰不能及前焰后焰并不能及后焰无论前后焰当焰即离当焰即不能及故见如是闻亦然闻见如是声色亦然尽十方三世无非虚空积者无下手处散者无下手处则药与病两俱息矣谢子抱君父之痛以忠孝自矢盖曰积而无益于心不安散而有济于事而心安此其因不同于虚空然谢子曰吾闻云栖之言而信夫云栖者吾法净土一门也随其心净则佛土净佛土本净以心不净见土不净虚空故净不积故如虚空由谢子积而能散之心推而穷之所积不可得即能散者不可得所痛之相不可得能抱之相不可得穷于无可推而谢子之心如虚空者出矣此太虚空积尘垢不可得积金玉不可得而谢子忽与云栖同入极乐世界七宝聚中求其所以散之不可得求其所以积之不可得以为幻则一切皆有以为真则一切皆无非得玅于虚空者不能予以为谢子赠因以自警焉 

顺性起用说寿蔡母计孺人八袠 

一切众生身中各有母出生智慧福德行愿之子一切众生身中各有子能成就慈悲喜舍难行而行难忍而忍诸波罗蜜以承事其母此吾性之本然不同世间男女世间男女从迷起情从情起业三缘合而母子成吾法亦教以孝盖即色身见法身即世谛入第一义谛悉由缘起云间蔡子余焕谒予超果之西来以其母计老孺人八袠寿言为请余焕尝留意性学云每于静中得忘似合无知之玅予谓此依境而现境非可久于静得之于动失之皆病耳夫吾性本自灵明活泼本是清静解脱顺性起用千变万化而无知之玅初未始动岂分心境而二之哉即如计孺人以母德着于蔡氏少而篝灯操作老而含饴弄孙酬应宗尚??训饬子妇仆御饥而食倦而眠喜怒哀乐恬然秩然一旦忽然曰此过动矣幽之一室绝视收听以称颐养则垂白之母必有失其常者使暂不闻声暂不见色而曰吾母无恙纔一闻声纔一见色而曰吾母有恙岂非不孝之至耶吾性亦然根尘同源缚脱无二相见无性同于交芦无故而生心分别作力取舍丧其楞严大定之体母不能生子子不能奉母如焦谷芽如石女儿如吞炭为哑断头求活其罪等如弒母古今大孝必如吾佛成道以度其亲欲成道者必先见性见性者于一切时奉其母得大随顺得大安乐得大自在受用必不敢一毫造作矫揉以伤吾母之本玅此之谓顺性起用亦令儒者视无形听无声先意承志喻父母于道皆入正知见大湼盘海余焕倘有意乎以是为寿孺人年八十非性八十从此以前有无量恒河沙计孺人合为一寿同是一身从此以后有无量恒河沙计孺人合为一寿同是一身从此以前以后有无量恒河沙计孺人出生无量恒河沙蔡余焕有无量恒河沙蔡余焕承事无量恒河沙计孺人合为一寿同是一身从此以前以后并其现前一切众生各各有无量恒河沙计孺人蔡余焕一切出生一切承事无不与摩耶夫人释迦世尊合为一寿同是一身法如是故非强为故 

大雅堂如幻说 

嗣文传陈君子采语语澹归请书大雅堂额并跋数言曰此石斋黄先生题赠陈给事大樽者也澹归唯唯跋而归之陈君彦达曰大樽无此堂子采悞也子采曰大樽有此堂彦达悞耳嗣文数日不见澹归曰吾乃疑于欺澹归澹归笑曰大樽有此尚则彦达悞大樽无此堂则子采悞吾两人犹之镜与匣欤镜出而照主人过其前曰此是某旁观者曰此非某镜岂曰汝是某则照非某则不照耶匣开而镜出匣岂曰某若是则开某若非则不开耶镜与匣无知嗣文与澹归即有知受人之语一以传一以听过客不能勘土著之真伪出世人不能较世间事之有无无故而逆诈留而诘之亦奚取焉且大雅之堂黄山谷书杜子美两川诗于石杨素作堂眉州非大樽所创大樽云间所共有也子采独承之云间不允则子美京兆产也山谷江右产素独产可以公之不知谁何之人而况子采虽然当山谷之时子美往矣大樽之时山谷又往子采之时石斋大樽亦往更数十年澹归嗣文彦达子采复往未测堂之存亡谁究名之然否名如幻堂如幻人如幻是非如幻悞与不悞亦如幻黄面老曰此不足笑黑面老曰此不足瞋彦达子采忽以二赤面相持而嗣文更出一青面自愳回视澹归之面犹苍苍耳物或献状本不留痕镜无改容匣先变色是澹归不为镜妖而嗣文为匣怪也噫可以付之不闻不见矣 

贞桂堂说 

易称干刚坤柔就其分位指其全才阴阳一体非截然有两用也阳无柔德则动而不能静阴无刚德则静而不能动天地之化息矣坤用六利永贞贞者持久之道非至坚且忍不能至坚且忍非至刚不能诸不具论六四之豫当雷出地奋而其占曰括囊?咎?誉四近君大臣之象也通上多疑临下多嫉夫射侯非有怨于人其羣起而思中之非特示人以难亦且引人以利故六四之动以一阳为括囊之具不蕲?咎先蕲?誉一若无所短长使上不疑下不嫉可谓至密予尝悲夏文愍公以忠掇祸近于负气而疏然不以惧祸而不敢负气固豪杰之本色也裔孙山侣属际式微安贫守道意致渺然不轻交一人不轻与人一言自然有五岳起于方寸之槩要以自处退而不言进处人远而不言近此能坚与忍可与行持久之道者矣桂者凌霜不凋味辛而气烈山侣表之以贞盖得用六之指凡用九皆用柔用六皆用刚世以天地闭贤人隐谓括囊宜遯而在野不知四之近五而为大臣也上下不交曰闭君臣之间有阴中之者君子与小人相持于不败之地以待元化之自复莫尚于密山侣他时标大位值丛奸绳祖武以建格天之勋而不至于掇祸其在此乎 



【卷二 】
 序部一 

【序部一】
 姚嗣昭太守寿序 
 曲江何明府寿序 
 仁化李雪岩明府寿序 
 刘焕之总戎六袠寿序 
 傅竹君中丞寿序 
 李微京六十寿序 
 陆话山明府寿序 
 唐洁庵八袠寿序 
 周文山别驾六袠寿序 
 张会留长者七袠寿序 
 晏迪先炼师六秩寿序 
 徐鹿公六十初度序 
 陈阶六七袠寿序 
 若千兄七袠寿序 
 送徐健庵太史赴阙序 
 首楞严直指序 
 幽溪别传唐溪谥议合刻叙 
 礼斗科仪序 
 戈旭寰重刻文昌化书序 
 徐圃臣历书序 
 刊正正字通序 
 沈云凡四书便览序 



徧行堂集卷二 文之二 丹霞今释澹归造侍者 古止　传涌编 

序部 

姚嗣昭太守寿序 

有虞氏南巡奏乐于皇冈之山韶之郡于是得名自始兴别为郡而后雄韶分则官于雄者思帝德而歌南风亦犹行古之道也有虞氏居姚墟于是得姓苗裔徧海内自耕稼陶渔举不坠历山雷泽之遗则官于雄而为有虞氏之苗裔者歌南风而绳祖武亦犹传其家之学也南风之诗以解愠阜财为指归愠者民气之郁而不达者也大利大害惟赋敛与刑罚皆所以竭民之财始于愠而终于竭其财始于竭其财而终于积愠则土崩瓦解之势成有虞氏所以治天下者治一郡之准绳亦治一身之方药也人之一身解愠以为疏卫阜财以为益荣财阜而荣以充愠解而卫以通则周天之气行而夭阏之涂塞故治一郡而歌南风之诗可以养生可以祈人永国命可以偕斯世斯民而登于上寿也予友姚使君嗣昭筮仕别驾于雄以慈良通敏蜚声岭表即擢以守士民安之若五弦之琴自四千年前发响于皇冈者绕天峯凌水至于今不歇使君为有虞氏之苗裔官于其祖之时巡而奏乐之郡而生于孟夏夏之为言假也养之长之假之仁也直南方而合于南风之月令歌南风之诗贻孙谋追祖烈使君之家学于是乎不坠矣使君一为上官所齮龁羣不逞者奉要指而思中之卒以清白亡验事得雪使君复莅雄不念旧恶如大空之被焚割也无锋痕焰迹之存者曩之上官旋挂吏议行李之出其境遇颠沛周之如受汲引之恩于是四方贤豪长者闻之以为使君无忝于有虞氏之苗裔有虞氏少长家难起敬起孝庭闱允若不念有鼻之愆干羽格兹不念有苗之逆其天覆也如是属者滇池弄兵据楚甸垂五载今天子扩天覆之量一以不念旧恶为指归若曰夫令吾民之气郁而不达惟赋敛刑罚二者为中关亦惟良二千石一地为枢纽其视民如伤屡见于告戒而奉行常不至使君夙夜思所以解民之愠阜民之财而先以不念旧恶为之鹄仰合大廷咸有一德岂惟良二千石黄霸守颖川治最入为丞相当是时汉宣察察为明故下被之功多上格之德少予所为使君庆盖有进于是者人与位则具矣其望在乘时使君年仅强仕其为未来之时甚长其乘之也愈久藉令有如虞氏之寿以寿吾民寿吾国胜残去杀梦醒尼丘誓通鹫岭则今之扶杖而祷之老僧更为使君百岁以后之扶杖而颂之老僧听黄冈之琴音三迭而起舞未觉有两世也 

曲江何明府寿序 

古之君子出宰百里未有不家视其邑子视其民者后渐不然下视上如寇雠上视下如草芥至于今极矣民极于困吏极于残此今之君子所宜用心也心在抚字法在催科心在教化法在刑罚逆之无以自存顺之无以存民或为之说曰催科不扰即以催科存抚字刑罚不苛即以刑罚存教化虽行乎不得已之途而德比于义尽仁至此亦古之君子所为击节也余友何子鸣玉曩为丹霞兜率檀越领袖诸天余曾贻以护世说盖仰承慈氏如来之意以斯世斯民嘱累云项来令曲江自曲江至丹霞者皆称其有家视邑子视民之风曲江南北孔道大兵大役一有征发吏因缘为奸其费过倍民力自困鸣玉悯之取足常调而止不以私吾身脱有势位相临宁忤其指不以病吾民民为之歌徧德焉余闻而喜以为于余护世之说尤有合也今十月四日鸣玉得五十初度以五乘十以十乘五当坤德之数之全易之数天五生土地十成之河之图五与十俱显洛之书五显而十隐非无十也地之为道乘天之五以生而不居其成即其所成分而为四以畀水火金木使各得天数之五以自藏申与子得辰而藏寅与午得戌而藏已与酉得丑而藏亥与卯得未而藏藏者所以为终终乃有始始以为生与成大化之造全生则不终全杀则不成水火金木体相生而用相杀相杀而不害其相生者地能以其成数与之其在坤之谦曰含章可贞无成有终章也者土德之已成也有而不居不惟自含其章而已使水火金木各含土之章而后可贞不然则不可贞也全杀则不成全生则不终也故天有四德以贞为本人有四德以信为本岁有四德以土王于季月为本土德之所以全则地道之所以大诸佛菩萨示出于世以生为德不以杀为道一切心法取喻于地能育能载非有二义载其所育育其所载自取于无成而代水火金木以有终余即以五十相乘之数引而伸之为鸣玉寿盖始终不离于护世南天门王为帝释臣为南洲主常以铜柱锁诸夜叉偶宥衰老数辈岳渎之神奔而相告遂复锢之此南天门王之勇也所以护此洲之民则其仁也鸣玉不私其身以不病其民不惜忤势位相临之指非所谓仁且勇者耶曲江仅东震旦弹丸黑子籍隶南洲南天门王护此南洲不间于慈氏下生在鸣玉心光中鸣玉仁且勇在南天门王心光中一切护世诸天与鸣玉在慈氏如来心光中彼此相印非有大小高下远近之殊譬以八卦别为五行以五行全归地道以地道全归天德以天德散为六子成变化而行鬼神不出于坤之谦之一位此一位具有六十四卦三百八十四爻以五乘十以十乘五底于无穷曲江天保之诵声过梵天亦不出丹霞兜率阁中一声金磬古之君子之所击节今之君子之所宜尽心为复何在余惟以斯世斯民为鸣玉嘱累云尔 

仁化李雪岩明府寿序代 

传曰民以君为心君以民为体人各有心未有自戕其体者人各有体未有共贼其心者百骸安灵台适然后能郄疾而臻上寿而末俗之君民常至于自相戕贼其祸皆积于守令今以君道全归天子则为之臣者灌输钱谷结断刑名一若居于君与民之间而已无所与隔膜之视愈远愈深君德亏而民生瘁臣节败而国运替夫君子言寿不专一身予承乏玉峯日回环于心体之谊内省不遑乃者仁阳诸父兄不远数千里介书币来请曰吾邑属有天幸获邀神君凡戴白之叟历两朝所见闻司牧以百数无若今雪岩李侯侯操行绝尘奉其身与家以俭为师一薪蒸之细不取民间时方多故俸入悉捐衣无齐纨室无官烛至无以具觞惟脱粟一盂而穷檐糟糠不及之是惧卒有征发未尝以小人之脂膏望君子之腹如大兵度岭役夫四百金例皆折解侯以地近梅关计日裹粮往返所费减十之七郡城派修八百余金亦折解侯上言邑自任之计旬而毕所费减十之八当是时候方奉檄入秋闱以是谢不往忤大吏意不顾讼者至廷虽妇孺得尽所怀与人言倾悉肺腑朴真之气溢于面或尝以暮夜立斥遣之宵人破胆即金矢之赎鲜有入者其廉洁无私不畏强御一意为闾阎矜恤若此吾侪小人所见闻水深火热一旦熙熙如登春台诚不自知何福以邀天幸侯每有拂衣之举吾侪小人不忍不留非以是重为侯苦愿以侯一身之苦成一邑之乐亦不自知何道以报侯德今者届悬弧之吉请合万室之欢心人减一岁为侯增岁亦犹古之颂亿万斯年之道也予闻之南向再拜稽首曰信若所言仁阳之百骸安仁阳之灵台适矣君子无所乐得行其志是为至乐侯以及物为志所言一准所行一准天鉴下民不容以善事上官相格则蔬食饮水侯之至乐故自存也诸父兄之留岂重为侯苦藉令侯报政得上考入为天子股肱耳目行使沐浴膏泽徧于四海其任劳任怨盖有不止是者若以侯一身之苦成一邑之乐未若以四海之乐成侯一身之苦也侯一以及物为志故将受之而不辞今而后其无复有拂衣之举乎仁阳之人人减一岁以增侯岁予且令四海之人人增百年以享侯之年万物熙熙咸登春台仁阳以一弹丸囿于其内而不自知即圣天子恭已无为之化惟侯是赖故曰惟圣人能以天下为一家中国为一人心以为天子体以为兆民为之臣者以天子之心为心以兆民之体为体则灌输钱谷结断刑名皆无隔膜之视君德全臣节着民生丰豫国运灵长岂特侯一人臻寿予请率天下之为令者法仁阳父母孔迩之歌赓圣朝明良喜起之颂诸父兄藉手以进亿万斯年之觞亦无负矣 

刘焕之总戎六袠寿序 

友之投分不同有一见漠然不相关者有倾盖如故者有澹成而久者有易合而离者有聚相欢散而不相思者有思而可忘有思而不能忘者此存乎情入乎性兼乎学也少年俊駃不知生之有涯山之高水之深世事之变幻不可测以为吾侪欲见则见耳交臂而过转盼而不相闻终其身而不复聚者不少矣年既老阅事多则欲别而不忍不得不别而思思而不能忘此情也不入乎性兼乎学则不正入乎性兼乎学存乎情则久予以戊午夏将出梅关元诚刘子遣书使邀予话别予辞不往时予年六十五犹有少年俊駃之气既出梅关思吾生之有涯山之高水之深世事之不可测未知吾侪欲见之果可见乎则忾然而叹临风而长谣有所不能忘元诚子俊駃胸有所欲吐不及茹时则霁月光风时则震霆激电予甚似之近乃稍自锻炼不甚发予奉达磨一宗元诚子方树尼山之垒以考亭为后劲而身当前锋与予角不肯相下元诚子于友道醇笃气至豪用心至密即负之终始以礼予澹然无所能周?然则予与元诚子情不同学不同性同而又不同其相思而不相忘何也人故有厚貌而深衷有坦率而不忠节有浑浑噩噩而求一语痛痒次骨不可得有谈锋四注而不及理有及于理不可以一语异同元诚子皆无之霁月光风震霆激电发挥于大空而无所留碍则予与元诚子不同而同宜其思而不能忘予益以是叹天下之人之才不易得也今岁元诚子六袠予留滞吴门衰病日进未能走数千里作十日谈也未知相见之何时相思之不可解解于何地也即以予之思为元诚子之寿广居之烛影海幢之梵音飞来之山光水色俄而聚俄而散聚而未始有聚散而未始有散予不在湟溪元诚子不在虎阜一举目而见而不出于此见而不入于此见非吾两人之真相见也欤 

傅竹君中丞寿序 

上寿于所尊贵有爱有畏有随爱者其指私而溢畏者屈而反随者浮沈而各不自知则情至而文不至抑情与文两不至盖义所不收也予于数千里外念竹君傅子揽揆遥致颂祷独出于情之表而以义相取文之不至亦知免矣傅子谪苍梧当吴三桂之叛阳与之合繇粤西率兵走韶阳出龙南输诚阙下奉命抚军规取八桂以趋滇黔或有献疑傅子逮事永历今之输诚得微不类予以明三百年一线之鼎系于六诏三桂称亲王犹吾威宗旧封身请缨而戕永历则明之寇雠耳傅子守庆阳发三桂反谋三桂劾傅子谓为永历报仇相怨之口相知之言故傅子所快心俯首傅子论大辟决有日矣今天子不谋诸左右大臣特诏赦之使傅子与三桂合助清之叛逆忘明之仇雠一举足而两义皆失于是傅子枕戈待旦以报康熙之恩者报永历之怨予所谓以义相取者此其一庆阳极边洊遭兵火不堪赋役傅子竭家财以偿三年不克继乃为遗黎乞命不得诸督抚请于朝通政驳之并加劾奏人无不为傅子危者傅子不愿遽奉俞旨庆阳一郡欢若更生予所为以义相取者此其二世之司民牧者善事上官以保其官破民之家以保其家杀人以保其身归过于其君观庆阳之事则九重之内未尝不爱民未尝不从善今天子之知傅子傅子所以报今天子之知岂特活之大辟之后哉三桂非永历之雠傅子亦不得与之合况永历之雠哉傅子尝称摩利支天威灵或以摩利支天独爱傅子夫摩利支天以爱众生故以义取傅子不过如予之取傅子予特无摩利支天之威灵耳岂有二义哉傅子所至杖仁义以救民水火其在龙南杀所谓没耳王龙南信丰始兴之民户而尸祝之统客兵能与主相安有胆决能为人所不敢为盖敢于为义敢于雠不义不敢亲于其身为不义其事尚多予惟取二端为傅子勉凡为大臣能结主知则易于自恃多疏忽位尊而事緐则耳目易有不及门下士愈众则贤不肖易乱皆足致谤为见嫉者之资常不能永终福禄或致功名不就予所数千里外寄颂祷于傅子非有所私贤傅子之守庆阳单之善王之善也今天子之君道也不与两朝之叛同其叛傅子之臣道也以义相取于斯二者畧其细举其大一归于菩提萨埵之爱众生摩利支天之天道也 

李微京六十寿序 

世界既分人天为贵仙者人之终而天之始也修炼道成为大帝所召因其器而畀之职则君臣礼緐治明统幽之务剧矣太上有训行善为先锺离权以点金之术授吕岩岩不受曰奈何累五百年以后人权以为一言而具足三千善吾法能持五戒修十善法即生天中其先以止观入继以愿行辅自六欲至四禅示作天王非若仙官籍在臣位故谚有之天上无不识字之仙则好学能文者一得之天上无不忠不孝不仁不义之仙则立身行道者再得之若操契而取也予游檇李檇李人为言李先生微京盖学仙云微京天才英绝擅场艺苑抗节不仕禀老氏之三宝策其进修植仙之基盖严固而不拔矣世有入山采药求不死之道者先天地生而不为久长于上古而不为老此吾性之本然自古至今无一人一物而非长生者岂更求不死哉微京故不区区于炼形与齐年之老妻教子弄孙不事王侯其所交皆墙东辟世或逃于空谷而不返者则隐君子耳古有白石仙人不愿飞升曰君臣礼緐治明统幽之务剧也亦谓隐仙微京岂其同流耶微京见蓬莱水浅恻怆于桑田沧海之变使之际平世遵王路出其雄文一战而霸济时泽物乃其志所竖立岂屑为白石仙人则令微京修炼道成上帝见召应命而起不为隐仙与今日之为隐君子未始有二道也许旌阳拔宅而上鸣鸡吠犬在白云中黠鼠被斥出肠自洗人或有阳为安静阴则鄙秽如鼠之昼伏而夜盗者耶微京亦必斥之于是与其齐年之老妻所谓钱孺人同德而并升家鸡为凤家犬为麟白云缥渺之际令子平原遥与予语吾翁以忠孝仁义好学能文为帝所鉴信如子言天帝释坐善法堂烧众名香诵摩诃般若阿修罗率其属遁入藕丝孔中父子簪笔献玉阶万寿之颂并得闻摩诃般若见性章句舍此岸登彼岸超越羣仙臣位之上亦不日遂矣 

陆话山明府寿序 

英雄不能不用其才用才不能无地所谓法不孤起仗境方生生于境而能用境则为英雄大如小用小如大用逆即顺用顺即逆用在境之中出乎境之外时复以跌宕纵横自喜范少伯从勾践栖于会稽处逆而用顺事大而小视之整暇有余及其沿无扁舟远引顺而用逆屡散千金致千金耕渔措置小而用之复如经国盖其才所寄而发不可以或止子房佐汉功成辟谷从赤松子游不自穷于大巧以顺避逆四皓久遯商山忽起为汉太子定位不以小自画借逆而行顺非无识者所能知是六子皆仙才也当湖话山陆先生少有逸羣之目登文场建旗鼓四方作者从风而靡遘世变思有以见其奇上测天时外度人事中以奉太夫人退而耕于野用逆以顺用大以小然而干将莫邪气见于牛斗之分矣锺会曰叔夜人中龙也不杀将为患先生遂中蜚语出一线之生于九死尽破其家仪舌故在超笔重收捧檄而令汶川仍于顺中得逆汶川故成都极边兵火之余积土为坐支釜在堂炊烟眯目水迹交股蜷局治簿书大吏之符健儿之马甲刍粮孑遗之民之赋役手口俱敝种蔬自给负米待饱弹琴赋诗无戚容无棼虑即于逆中还顺为其邑披荆棘辟田畴生聚教训壹规久远复于小中现大人谓先生之才不可测宜益以自喜然太夫人襄事既终谢疾不出寄其才于治家居业物产下至盘匜匙箸无不创营新条井井亦于大中现小予尝登半云阁遥望俯窥于万室尘氛极高旷之观乃所取裁在湖光山色间一尺一寸此即小中大大中小依境而见才心之同然非先生独有惟先生独用耳于是先生年且七十矣精神足于内肤色壮于外两丈夫子彩衣玉立含饴弄孙复拥少姬抱三岁儿称地行仙地行仙何足道四皓年八十余发眉皆白衣冠甚伟前为汉高寿汉高大惊重托之顾戚夫人此四人者辅之羽翼已成难动摇矣以子房之才在帝左右帝不之忌而目慑此四人此四人既定太子未尝终客建成侯所芦中之龙雪中之鸿信其才之不可测也震泽之莫厘或云即古商山醉李有街至今称用里先生八十岁时安知不出而图吾君保吾子孙黎民耶然欲以是尽先生即先生不受英雄必具神仙之骨神仙常示作英雄以发其跌宕纵横之才至大之事无不小至逆之境无不顺至正之理无不游戏麻姑入蔡经家撒米成丹砂王方平笑曰姑少年吾老矣不复作此狡侩少伯泛五湖子房祠黄石皆以老成人自擅而子房鲜腆倨侮呼四皓撒米比于麻姑之少年四皓亦甘心一见其奇不欲使天下英雄疑其无才并不欲令后世疑神仙无用则先生今岁犹是麻姑未按行蓬莱见海水之浅也先生寿量岂可计乎 

唐洁庵八袠寿序 

予与洁庵唐先生交在癸巳甲午间越二十五年再过毘陵故知凋谢殆尽予亦衰病侵寻而先生寿跻八袠矍铄如昔不可以不庆也一切人不足一人有余则庆之予非庆先生之有余盖以先生能善用其不足为可贵也世当减刧物少兼福先生伤心于易代之事岁当贡弃不就于是闭功名之门终身于贫士而仅得此寿则予见夫世之有功名者之多不寿也华封人之祝一曰富一曰寿一曰多男子先生于是岁辞贡即于是岁举一男子终身于贫士终身一男子而仅得保此寿则令先生对大廷据贤路其化为异物必已久矣甚矣先生之善用其不足也今夫世之人能用有余不能用不足且有不能用有余者不能用有余则不足大至能用不足则有余大至先生以富贵为不义而取一贫士既得义又得寿复得子子得贤则先生以其所有易其所无亦近利市三倍夫两有不必易两无不可易不能而不为谁与易能之而能不为而后成其易也则予见先生之才之足以取富贵而有余也是以谓之善用其不足也先生介而狭中人有不善必面折之不少假词色火之性腾上必速水之性亦速然而趋下富与贵世所谓上也贫士下也马周火也腾富贵而上故不寿先生水也趋贫士故寿抑火以附物而明薪不续则息庄生曰风之过河也有损焉日之过河也有损焉请只风与日相与守河而河以为未始其撄也恃源而往者也自恃者刚恃物则柔是故水为至刚之德为干之嫡子而火为之妃世之所恃震耀目前一身为火而以君相之遇为薪薪欲尽则烈焰中有??石??然而长鸣谓之火笑不知其为啼也啼已而薪不溢则渐而息矣此以知恃于外之不可久也夫水起于滥觞微流而希声前后自续昼夜不舍百折而必趋于海此其可久者取之已而足矣先生亦取之已而足故不采薪于功名之涂研池一滴具有四渎雨露之施不藉于天溪??闲之助不藉于地无已之体日新之用可以终古如一朝则予所谓善用其不足者即先生所自见其有余也有余在内不足在外不羡于外之有余以用其不足则先生内之有余亦非区区与元会运世较有涯之算此不可以不庆耳 

周文山别驾六袠寿序 

经以履常权以蹈变不知权亦不足与履常权所以为经也天下多事如聚大火取士大夫五金而锻之真伪纯驳立见此中无用权之时亦无能用权之术盖有百炼而不变其常者必归之精金圆觉云既为金已不复成矿亦吾性常住不迁之比也予友周子文山官龙城制抚藉其才识为民所亲当孙延龄之叛文武诸吏士无一得自拔者周子外署苍梧之属邑奉印洁身而趋端州方是时粤东之政由平南一切遴委视于宠赂有以善地啖周子不应周子有太夫人在堂八十余矣周子每抗书乞终养制抚每不许及是始得请归里为太夫人朝夕承欢温凊饥饱必敬必戒既而奉讳慎终追远必诚必信于是周子内问诸子道而子心安外问诸臣道而臣心安此周子所俯仰自喻以为得其常者也寿为常义常为性义忠孝者性之所有不可以忠孝为性譬之于地松栢经霜而茂蒲柳望秋而零谷则养生毒则害物一听其所下种故分别不行非无分别一切有分别而分别未尝行亦譬之衡铢两什百较然列眉衡无心焉以待之权权亦无心以待之物物轻见轻物重见重物亦无心以待权衡三无心合而忽有上下其手则狡侩之为也嗟乎何世之狡侩之多也聚天下多事之火以锻狡侩之五金烈焰赫然八面俱作侩不能有其狡狡不能有其侩而此常住不迁者挟光质而独存是故火者权之至威至神者也不得无心之权合于至平之衡甘以其身为物任狡侩之轻重天下靡靡流而不返必有火炎昆冈玉石俱焚之祸矣何也以行权为蹈变必借变以弄权相率而趋于狡侩皆不知权之为大经者也经者常义常者性义性者寿义周子于是直己未春为六十初度一甲子之终即一甲子之始始而不终终而不始常道所不收也人生于世岁月日时过现未来电逝水决最为不常于其中间不能无事事不能无变尤为不常如权在衡阅无量轻重与物俱变现而不与物俱汨没者谁为为之是不可以悟常住之理耶予故取周子之在粤东西涉变而不失其经者为寿亦世谛亦非世谛庶道德之交有所仿焉若仅曰无心而任运则未有不至于流者也 

张会留长者七袠寿序 

家无贫富位无贵贱数无修短惟以不俗为得其生富贵寿考摄魂于阿堵物间埋魄于裙带终其身不知文友之好则已入于三恶道矣天上无不识字之仙至于色界无君臣之绳束无夫妇之鄙亵羣居而游行皆以友道相见为三界中胜流然澹泊少文故未若人间之乐也吴门张翁会留于己未秋九月得年七十其同人语予此翁处市廛而好藏书凡名流至无不结驩花辰月夕尊酒论文析疑领异自少壮而嗜之至于今不厌庶几能不俗而得其生者乎举天下无死者惟以得其生为不虚生举天下所谓死生特来去耳惟以不虚生为好来为好去譬之于客偶然过吴门有时而去吴门之人指数某某可憎某某可爱可思客不取憎于去后死不取憎于生前谓之不俗文者雅之都居友者文之聚也喜藏书而结驩于名流乃能免俗可以穷其变尽其乐者人而已矣洞庭女郎求人间书法以为至难其所邀一无名措大耳李长吉有名于时帝成白玉楼特召之岂天上才人亦自不多耶从此去三洲富贵寿考虽胜南洲而皆朴畧南洲之文推东震旦盖能穷文之变尽文之乐则南洲才人不可以不交也交南洲之友翫南洲之文不羡色天不羡忉利而况三洲况三洲一龙窟则会留翁文友之好超越一切信为得其生矣若东坡所云无事此静坐一日似两日活得七十年便是百四十乃与木石分混沌之寸阴又是留翁所不取也何也文友之好一日之乐其直一百四十年会留翁七十岁已得三百五十二万八千年也 

晏迪先炼师六秩寿序 

未有老与孔儒与道合老与孔出而儒道分周之末秦汉之际迄于今道术多岐有流而为事天者符箓斋醮兴焉有流为立命者吐纳服食兴焉于是老子清净自然之理茅塞而径荒孟子盖常救之曰存其心养其性所以事天修身所以立命孟子者孔子之嫡胤亦老子教中拨乱返之正之功宗也予浪迹南海于刘中丞所闻施度师属卧病未之见越一岁平江之吴君季延张君颖坚以儒见又八岁度夏半塘则度师化去久矣两君时复相见因曰今之主穹窿者为晏炼师迪先云施以才胜晏以德胜施邀游王公卿间豪侠盖一世晏不出户庭抱神以静物皆自正施祷祠通幽显趋者如骛晏不废科仪而精诚孚召有出其上鬼神将自听予闻其说以为此道家嫡胤又拨乱返之正之功宗也方士谈神仙往海上求不死之药老子曰有物混成先天地生此药何名复何形哉不死之药取之已而具药之种谓之心惟善用者得之故曰绵绵若存则存其心之本无也心之生谓之性不善用者失之故曰用之不勤则养其性之本有也三彭之仇一贪为其母不知其本不死外求长生以夭寿贰则祸福贰得丧贰毁誉贰开贪门走恶道破善法无所不至修不敢离身身不敢离心上真较勘功过严密清虚来滓秽去与天为徒为帝所重岂吹嘘制炼金石草本所能冀其万一今夫海外三神山随潮上下帝使六鳌戴之至静者行于至动之中时有浮沈而不底于陷溺此吾心吾性之本然也山以表智海以表行二鳌戴一兼悲与愿如车二轮如鸟二翼无分别智错于有分别行必以能分别慧拣之挟悲愿而发故时有浮沈不底于陷溺彼乃曰诸圣仙人欲免漂荡震慑之苦诉之上帝帝遣六鳌而命始立则事天之方又搤腕而起由于未识一心若识一心则三山吾体大海吾用六鳌吾力上帝吾真宰人心所同然无一毫发假于外求者炼师今岁甲子方周二君索予言为寿寿者不死之药之别名耳炼师取之已而已具宁复藉予添足哉 

徐鹿公六十初度序 

天下有为人者无有哉为人必忘已天下有忘已者无有哉已见不撤则人之情必不周为人之志必畧力必有所余而不尽此吾法门大士行度生道所以贵无我也世之豪杰未证无我之体有合于无我之用者无有哉云间徐子鹿公少而英上以文心侠骨自擅既长际革运于忠孝节烈操觚试剑望气吹箎之客无不交至为所累屡集于棘不顾盖其先文贞公遗业尽废故居被夺伏处墓屋风雨飘摇东西支拄妻子衣食不给不悔今年已六秩为人之志终不衰予以天下无忘已者庶几鹿公足当之也昔张子房以五世相韩破万金之产快心一击卒不克未尝须臾忘立韩卒不能复乃从赤松子游与黄石俱葬彼岂区区以辅汉自衒夫有为人之心则智与力如百万师昼随旌旗夜随火鼓无不臂指使声响答法门大士亦然智周而益给力尽更出与人则已愈有无我而我无穷用有不存体无不亡鹿公能一内视可以涣然自信其本来虽然犹有辨世间出世间本来一也世间豪杰用以入世即有业出世间豪杰用以出世即无业业者贪与杀之所成也以贪致杀以杀遂贪虽复忘已为人亦使所为之人同趋于陷穽而不能自拔则为人皆等于杀人自战国以来杀之祸至秦而极楚汉争衡肝脑涂地始皇东游汉高帝观之曰大丈夫当如是项羽观之曰彼可取而代也是以贪为因子房始于为韩寓之辅汉迨辟谷谢人间事复画策定太子以委四皓于功名无结恋焉即游于世间超然出世之外矣出世之士与世间迹交而本不合三毒既绝其端四誓亦泯其相盖得无我之体彼子房者未得体而己合其用彼赤松子故无恙也鹿公有子房之志无子房之遇赤松子亦无恙赤松子示生于尧之时上为雨师以泽及天下鹿公与之同生于尧之时不为雨师泽及天下之道取诸今之为人之念而足用世之豪杰为出世间豪杰之用特一转耳盖莫先乎绝杀因绝杀因莫先生得无生得无生莫先乎观一切生观一切生非有生以妄因从妄缘行妄法成妄业乱起乱灭如空中华尧舜所让汤武所争竖亥步之为通仲尼语之为博了无来方宁有去所而世间豪杰迷无我之体执有我之用邀空华以结空果同趋于陷穽而不能自拔此法门大士所不容不遮者也等一金也善用之而增不善用之而减人之本来不然善用不增不善用之亦不减特一转耳宋有奴挟其主阴事横甚张咏假之为驭出野外斩之而还此鹿公所首肯也法门大士于杀戒有遮有开杀一人足以救一切人并足以救此一人则杀之杀一切人以救一人或杀一人即不敢杀也世尊为转轮王时杀外道之谤大乘者外道将入无间察其往因立起皈信即生天上世尊一杀而予以天之乐天之寿谓之同杀事异杀因得不杀果鹿公果能深究此岂惟今六袠远而六十劫至无量劫无我体无我用变现而不可测返照而自足一切众生与法门大士雠于久而各不自知非鹿公本来自有之寿欤鹿公曰吾未得无我之体予曰子已合无我之用无我之用不求而获无我之体不获而无所求也求之即无量劫不可得不求则一剎冉??未尝失非鹿公所以自寿其本来者欤 

陈阶六七袠寿序 

人生于世如陈公阶六之生于楚州楚州不长有公公不长有楚州当其之官家中无公当其居乡官中无公当其无则若亡当其有则若存而世以为实有实无也今庚申孟春甘有一日公登七袠礼宜称寿公之寿溯前无始浚后无终以七袠为公寿薄矣虽然散大地为微尘即微尘现大地多未始增少未始减以七袠为公寿未为薄也寿者恒而已矣恒者时而已矣波斯匿王曰岂惟年变月迁日化剎冉??剎冉??念念不停知从变坏世尊乃以三岁观河至六十二见无童耄以表性非生灭孔子在川上亦叹逝川川而逝不舍昼夜者何物川而不逝不舍昼夜者复何物观若不变河亦不变川若逝在川者亦逝而世以为实有逝实有不逝也公参藩陇右值大帅应叛造次颠沛皭然不滓安然而出安然而归此亦公之时而不失其恒者矣一切人皆有安然出安然归者而以为实有造次实有颠沛也予与公昔同门莫逆称酒徒称狂客称才人各不相下一朝雨散各怀面目各成面目公于世间安然出安然归予于出世间安然出安然归使公为世外不能使予为世间不能而同一安然出安然归世间非世间世外非世外而人以为实有出实有归也澹归者阶六之蝴蝶阶六者澹归之庄周也当其分时各不相见当其合时各不自见当其自见各不相知当其相见各不相到蝶以是寿周则长周以是寿蝶则短合而为寿周无周长蝶无蝶短分而为寿周有蝶短蝶有周长而世以为实有长实有短也于是千里寓言以为公寿花间栩栩者老且病矣轻梦方还大觉自复不妨于蘧蘧起处满引三巡使澹归亦沾薄醉耳 

若千兄七袠寿序 

大经云断未来相续谓之杀然则未来不断谓之生生谓之寿寿谓之孝寿何以谓之孝也父母以相续为道其性曰仁天法之立万世之命圣法之通万物之理王者法之养万物之情皆用生而不用杀寿谓之仁仁谓之忠忠谓之孝仁何以谓之忠天生民立之君使其臣分治为君之臣贼君之民命曰内寇弄兵于汉池以贼其民命曰外寇呜呼今天下之内寇何其纷纷也民者君所恃以自存敢于雠民是雠其君也幸而不至于叛逆欲其不二心不可得矣故曰仁谓之忠予兄不波道人与予同庚辰榜是岁即令莆阳其所以子爱其民如一家之利害一身之疾痛疴痒盖不敢贼君之民以负吾君凡以仁効忠不廉则民力匮不明则民气郁不断则纵奸不勤则失时不和则偾事不信则民无所一视听措手足故以百善法从一仁以一仁入百善法始称天下之完人其摄仙游也一如莆阳政成奉内召国变作伏田间不敢有二心以负吾君惟我叔父青野翁义方之教端以直当易箦时犹有命曰若再造可期汝曹酹酒洒墓前以报今且四十年无可报者然持此安贞之节岁时伏腊无忝尔所生故曰忠谓之孝臣道也子道也妻道也地道也一也凡为人之妻称未亡人年及六十至七十有司闻诸朝旌其门今也称未亡人于故国则新国所不旌也朝廷之所不旌者草芥得而旌之道隆则议在上道诎则议在下议在上者则荣于当时议在下者章于后世吾所以寿吾兄亦犹春秋之事称天以临之也为人臣者分治一方使万姓之身心乐乐利利相续不断其名曰忠其用曰仁其体曰孝盖奉亲之训以报上承君之德以抚下亲道也君道也天道也一也干元称大坤元称至为善之长无一善足以相长虽广成犹存盘固未往求一日长于兄而有不可得然则不以孝为寿以寿为孝又安可得哉 

送徐健庵太史赴阙序 

太丘道广广则难周仲举性峻峻则少通皆许子将所不诣虽然子将特我见未融耳盖恐出周通之域遂不窥广峻之藩可谓自守高士非英雄也古之人有言为泰山而高不如为平地而大即吾法门行菩萨道喻心如地如其含藏一切长养一切持载一切则世出世间成已成物可以识所自处矣健庵先生昔访予珠江阅二十余载顷过吴门相见殷重有加先生既登玉堂兼负公才公望顾于物外陈人衰年多病者护念若是则道广亦奚虑乎难周也春秋之后王侯卿相争养士四公子冠其羣苏子瞻云是天民之秀杰者藉以客处之使不失职暴秦与逐客之令相终始至儒生无一为用卒亡其国汉初流风遗俗犹有存者周亚夫决七国之胜独喜得一剧孟郑当时以列卿千里置驿碌碌如公孙弘亦开东阁咨俊贤光武保全功臣致邓禹等皆合门养重楚王失道士以曳裾相戒上不好客顾厨俊及标榜于下激为党锢魏晋以降此义荡然惇大者能包荒不能延揽清谨而居高位善避形迹保一已之望实天下无事类以否鬲养痈一旦有急人不知谁用事不知谁谋虽百卢怀慎千石庆何益兴亡之数今天下多故先生赴阙蔚然将相之选矣将相者羣材出纳之渊府其道宜广而不宜峻且必有格外之人应格外之求信陵所从游或隐卖浆或隐于博或隐于屠孟尝复齐柄惟得市义冯讙平原十九客脱颖于目笑之毛遂施溢万人报惟一士亦必具格外之量而后可用格外之识也龙门自表悬榻见异风裁太整足以澄清流品黼藻升平不足以救时今何时也余于用世君子左袒广而右袒峻圣贤为体英雄为用彼高士者无与焉孟子曰以天下与人易为天下得人难能以天下与人乃能为天下得人能为天下得人必能以天下与人易则俱易难则俱难如曰吾为天下得人即不必以天下与人必不得人何者无物有知无知有物势不两存此理定矣然则非格外之识岂能扩格外之量下格外之求收格外之应哉先生行矣予还匡山隐显殊途衰壮殊色予亦恒以此意作菩萨行道之助缘往往觅人而愧拄杖之短也于赠言也发之先生曰此吾度内事若无多言 

首楞严直指序 

大觉能仁成道十日即说华严以众生住地烦恼为诸佛不动智如将宝位直授凡庸故非三乘之流所能谛信当时声闻在坐不见不闻然而最后拈花则金色头陀独得别传之嘱庆喜继之为西天二祖虽登位于剎竿倒郄之时而发悟在击钟验常之际则楞严一经又宗门之法印也古今疏此俱擅所长吾师天然昰和尚宴坐丹霞以三月成直指适届示生之期甘露降于丛竹今释受而伏读青莲发笔端之瑞赤珠映意地之光微朕不留是迹皆刬言言本色不借华词其不可思议之玅实有与诸家回绝者彼皆悟门各得然而见量未忘往往以词害志执药成病原其所由不过能推非心离尘有性而已夫能推是妄离尘无体此如来语也如来不云性真常中求于去来迷悟生死了无所得耶真觉无功根尘何咎极其转名不转体之致未能迷悟并销而迷悟不销则常光便隔妄即不存真复何在当下觉了巳落纡回故为之直示曰非别有一真在缘虑之先影像之外也若谓分别之心与尘俱灭则无分别晰不与尘俱生各成一物于何立界故为之直示曰但据其所谓全性者舍分别而更有不知其所谓分别者舍全性而必无也于此不明讵称圆悟所以破心破目无罪加诛有正有倒将名作实体用上下析见见于现前人法后先失空空于顿觉断而得显因缘自然之戏论滋深修乃可成诸佛众生之分疆愈远倘能竖扫同时始信果因俱幻是故法性海中本绝思惟四十九年不说一字若云此谓权此谓实此谓见此谓修此谓圆融此谓行布纔成实法便非了义乃至性觉必明妄为明觉依经立解宁不较然然于性觉生取心则明能生所无如其与妄俱来与明觉生舍心则所必障明无如其并真俱弃遂使觉与所明如来语下二俱有过安知明与无明如来藏中一亦不存故又为之直示曰觉明不碍性觉之常然性觉岂伤觉明之自异悟理之士亦可以立地冰消矣而每至险崖辄生前郄者盖圣境不捐故凡情竞起也识其惟一干慧则流转四生名为乱想洊登玅觉名为极果皆是分别不契本然故又为之直示曰舍乱想必无干慧亦犹舍干慧必无极果遂以乱想为干慧似有悟迷至于干慧而回观乱想悔不安住尚若逊其所不及者然后知迷之不可得也迷不可得悟亦何为能仁成道之后适还其众生之初泯法界量现法界身说法界事显法界理若作圣解即受羣邪纵将宝位直授凡庸亦恐凡庸不应重受彼声闻在坐不见不闻正与破颜微笑同一玄赏今释岂能更有思议于吾师不可思议之中耶谨因读疏之余随见随拈因月有指非月所取若其全经旨趣则一总论已化为无缝天衣一切众生于一原题全现出无见项相开卷了然无尘不破此即枝中觅本委上求源不妨引而伸之作钝根之助耳 

幽溪别传唐溪谥议合刻叙 

四圣六凡同一法界五时四教同一法藏达者未尝生心分别而小机之士干戈相待此如来所愍也天台以圆顿极则为教家上乘然自唐迄今或隆或替永明遣使于高丽始成全璧琅琊致最于长水无介殊宗具至公之识方解护持非至高之禀不能负荷予观于幽溪别传唐溪谥议不恨今人不见古人殊有古人不见今人之叹也二溪师资道契盖得电光三昧于初一剎冉??亲见缘生三谛耳此一剎冉??中人以上之至微即中人以下之至危微而不疑危而不惧全体俱见不出第一念故是下根所难全体俱不见不入第二念要非中根所及以此振起绝学不轻授受不谓之至高不可矣檗岩禅师以宗门爪牙作教乘干橹为之左右不遗余力则永明琅琊之风可续玄同可复门户可消不谓之至公亦不可夫有所为而为之谓之私无所为而为之谓之公此儒者之深论也天下岂有为所为而为者哉不为已即为人为人而不为已谓之公为已而不为人谓之私天下岂有为人而不为已者哉为人而有益于已谓之为已为人而有损于巳谓之为人天下岂有为人而有损于巳者哉世之所至难杀身以成仁所成者已之仁舍生而取义所取者已之义也不杀身不舍生则于已之仁义有损然则尽天下无一非为已之事而世以为为人以为人者为无所为此之谓至私呜呼予于是见檗岩之至公即见檗岩之至大亦不得已而为干戈相待者发药耳入电光三昧岂复有为人见为已见有所为见无所为见耶 

礼斗科仪序 

轮王御宇未有大乘惟以十善为教此如来所说五乘中人天乘也世所敬事神明之属凡八十种北斗居其一最称灵显唐裴中立宋苏子瞻曾行之礼斗科仪散见于道家尠善本余友傅子竹君手辑成书广诸同志或谓傅子于斗母应有夙契非也傅子守庆阳以家财偿公赋为部民请命督抚不肯言辄自草奏复为通政所格乃并论劾考之古今太守无此格外事天子特允其请又发平西之谋当大辟决有日矣天子特贳其死斗母亦为阴相于狱中盖与傅子新相知也天之求人急于人之求天是故十善人多则天喜十善人少则天忧此自天之盛衰所关也正人进则国昌正人退则国亡君之求臣亦急于臣之求君天子之心与斗母不谋而合则傅子之心宜有不介而孚者岂预有所徼幸于万一哉斗不可不礼以傅子之行行之虽不礼斗斗母固将佑之不以傅子之行行之虽礼斗斗母其能违道而歆非类之享欤昔南前??筮叛得坤之六五以为大吉子服惠伯曰有其德则可不然必败前??以叛而得柔顺中正之占理夺其魄如雷如霆而卒不悟求仙者期于飞升先务作善上帝之侧其无十恶五逆之徒明矣是书与斗数并行其以太上感应为指南乎若言数而不言理则黄裳元吉之辞足以悞世之乐为南前??者而有余矣 

戈旭寰重刻文昌化书序 

尊文昌者一以文德一以武功世乱尚武世治尚文而司命之权贯治乱而恒一以是奔走祷祠则三说者皆失其本矣上帝好生必求端于仁不仁之人即具文武绝羣之才适以助恶皆有阴祸为上帝所重谴居今之时流通化书发文昌之本指意在斯乎万物芸芸同一法身业力相牵末由自主或化而之天乐盛苦微或化而之人苦乐参或化而之三恶道纯苦无乐谁为出苦乐之外者出苦若且置谁为入苦乐之中而自主者九十七化彻体相示假于飞鸾不为典要村媪牧童白之易晓常岂得已哉小儿狂走呼号无状使缙绅先生庄坐而歌商颂声出金石抑北向读孝经以谕之儿不能解有素所习乳母持果饵操乡音说平居嬉笑怒骂之事忽然心开不则称刘都护怖而止啼呼桓石虔断疟此非可较大义深浅优劣取其方便饶益而止兵戈劫起民不聊生瞋业炽然精灵党盛天籍日耗此帝之忧也戈生光勋领袖善士重梓是书其必勒功天阙矣要以劝仁而诫不仁则神武不杀修文以来造命之权断在人心帝特鉴观而分别之岂能上下其手则读之者不徒腾说行之者不徒为已庶几善承帝意也已 

徐圃臣历书序 

内而圣外而王治天治地治人一以贯之耳今之学治人之法十不得三四治地之法十不得二治天之法几绝矣治历者治天之先务也舜在璇玑玉衡以齐七政实明其理实见诸事而后谓之在岂委空器于术家推测已耶第令羲和世守其职后嗣忽焉威侮五行怠弃三政致烦夏后氏之讨而历学失传迄于周东迁以后史再失闰即以夏时冠周历仅一淆讹后儒聚讼数千年而莫决何也无识无才复无学也夫有学无才举之不贯有才无识择之不精有识有才而无学辩之不确疏即模棱密亦附会移古人之成言就一己之曲见颖秃砚刓耳聋舌敝各矜其胜而天象无私卒莫可掩子舆盖曰苟求其故千岁之日至可坐而致甚哉故之不易求乎嘉禾徐子圃臣三长并擅二笔难供曾遇异人授以太古元术专精二十余年作长历原理考古定法推验辩证诸篇凡五十卷皆先贤所未发后学所未闻亦如贾胡探海独得神珠鹅王口?束水全吞甘乳以为极广极深而本于至易至简要而求之亦惟其故夫同一故也或求之而合或求而不合或小合大违大合小违则存乎其识矣命斗也置闰也建朔也较若列眉则岁差不移一线日至印如画契则交食刻分周天度数莫逃寸影立乎四千年以下定三代年表于竹书推诸八万岁而上得四子真元于邃古天之禽星地之分野人之司命日之缠月之避照五行四余之迟疾隐现迎刃而解布算皆匀本于春秋参于书订于诗会于礼通于乐统于易纬于史众证既明羣疑尽刬然后八斗之才翻澜墨海五车之学鬬富石仓遂令兼照之识挟日月而行天纵其无畏之胆奋雷霆而出地岂非历学绝而复续治道晦而还昭一大际会哉故学者不可以不知天知天而后能治天以治地治人一以贯之不出于损有余补不足或以天积气耳有余不足岂人力所能强齐然而古之圣王断然于此施参赞之手若网在绸如裘挈领则斗运以为宗斗运分明而千岁之日至求之即得孔子所谓辰居星共即故之真形耳圃臣曰斗之所指连亘五辰首尾四正动成三合即辰居星共之口诀耳观斗运而顺帝则颁国纪因革损益时而措之无不宜之呜呼此特后天而奉天时具有先天而天弗违之制世儒犹未能谨察其微况乎与天地合其德日月合其明四时合其序鬼神合其吉凶耶虽然论古之非所以成今之是存今之是不以掩古之长使阴用其法而阳去其籍则今之厄亦古人悬九鼎于一丝之际也圃臣之作其有忧患乎是非长短殽然并着还诸古今今之理得而古之事无失此之谓至公夫公所以治私也穷而在下未有一世之权而传之千百世之后旦暮遇之则继往开来之责尽矣释隐忧销显患而非以为名斯君子之所深取尔 

刊正正字通序 代 

方正学语廖镛汝读书几年尚不识一是字其言痛切可以一日三省夫一字必有一是则字字皆有一是不出形声点画之外亦不在形声点画之中即使无一字不识而有一念不是则不可以对天地质衾隐征庶民俟百世虽加之以不识一字之名而不敢辞者理如是也正字通一书廖太守百子刻于南康此张尔公之书也尔公西江名宿年老食贫百子请以五百金易其藁藁已入而金未出尔公下世百子擅之即百子之利与名俱得尔公之名与利俱失是路见之所不平也予镇连阳得板于其家乃为表尔公之名正百子之实百子之实在授梓尔公之名在立言尔公可以无怨于百子百子可以无罪于尔公矣予未识尔公曾交百子非有所私轻重心术之微一发于真伪而事为之显交争于名实百子不可欺天下后世容可自欺授藁出自尔公百子岂能强夺酬金出自百子尔公故难强求尔公全不负生交而百子半负死友予断然刊正所谓南山可移此判不改者也虽然贫老儒生即有此书一旦溘先朝露于亦蠹残鼠囓安能公诸四方将毌此书之灵假手于百子以传耶百子未酬尔公已为尔公酬剞劂氏矣岂可谓百子非尔公之益友哉予不敢自诩为尔公之功臣不妨自附于百子之益友倘于百子生前面相规正使之飜然得此一是更无余憾今也一似翘百子之过而私重尔公者则予闻而稍后疑有莫之为而为者耳 

沈云凡四书便览序 

沈子云凡见访于德藏爱其意致闲静疑若一无所事者豆子既熟云凡进云有小楷四书下兼本注上列讲义高仅三寸而赢同人欲授梓以其便于省览即名便览肯数言弁之耶予以缙绅亦名便览学也禄在其中矣此既称实何碍同名倘指为终南快捷方式则庠序宜有愧色亦自谈言微中耳云凡工书坐皋比恐荒举子业夜归其家了之此岂一无所事者有事无事观其怀抱作是书时好动不能趁忙不可惟一无所事乃为此等事郄令人作缙绅便览观又似入南柯国里小样朝廷一般礼乐征伐极忙极动皆出于此甚哉一无所事者之多事也 



【卷三】
 序部二 

【序部二】
 王宪长仲锡诗集序 
 坚素堂诗集序 
 光宣台集序 
 东塔为则范禅师全录序 
 自牧心长老语录序 
 柱史阁集序 
 姚子水真六十初度僧伽诗册序 
 廖梦麒诗序 
 研邻偶存序 
 陆筠修文集序 
 过叔寅文集序 
 陆芳洲集序 
 陆旷庵集序 
 李赤茂集序 
 滋树轩诗集序 
 汪氏三子诗序 
 沈客子诗序 
 李竹西诗序 
 施端臣诗序 
 陆嗣常遗诗序 
 徐且闲诗序 
 王云外诗序 
 周青士诗集序 
 吴孟举诗集序 
 沈宏畧诗集序 
 金子弢诗序 
 吴门游草序 
 汪子倬集序 

徧行堂集卷三 文之三 丹霞今释澹归造 侍者古止 传涌编 

序部 

王宪长仲锡诗集序 

辛亥春扁舟出清远峡抵珠江向所号畏涂者估客篙师行歌相答若徐步康庄曰此宪司王使君之功也使君剿盗密得渠魁踪迹辄掩捕立置诸法以故奥援不及援蔓引不及引山海宴然耕凿不变威惠甚着余闻之以为是将相之选也人不能为将即不可以为相刘渊谓随陆无武绛灌无文盖非笃论随何说下九江王陆贾使南越皆贤于十万师周勃入北军灌婴按兵荥阳卒安汉室开代来之治天下文章孰大于是余晤使君披清风倾快论儁不伤道严不远情及读其诗则天真烂熳入无钩棘出无牵率以言乎今古之际则依傍绝矣使君福岭表十余年诘刑理财治盐清驿靡不迎刃而解一本于此心之明断人各有心同明同断既明矣必无此照明彼照不明既断矣必无彼事断此事不断然而麤者障于欲精者障于理全体或亏而大用俱隐使君之能用盖不为二障所亏也宋广平铁心石肝人疑其能赋梅花梅花也铁心石肝也岂有二耶杜工部自许稷契其在蜀中无海棠诗一似经世者不以韵胜正是理障小范老子守边作渔家傲数阕述塞上征人之苦欧阳永叔诮为穷塞主永叔送王尚书镇平凉取战胜归来玉阶献寿之语曰此真元帅事亦是理障夫高谈大体深入下情有用无用相去霄壤使永叔而为元帅发挥将畧其不能如穷塞主审矣余序使君之诗及此所以全推明断不致画限文武其尚有非将相所能为者乎故未出使君度内置之不足复道耳 

坚素堂诗集序 

癸丑冬余将之匡山止龙护园入夜有剥口?豕声则戴子怡涛与他子仪伯以朝正北上步屧来过剪烛共谈凌晨便发怡涛语余至章门一询王东白氏及十二月访之出怡涛手书并诗坐间话溧水山居之胜两家相望过从之乐余为神往曰他日六尺孤筇一双不借幸假结茅寸土也归舟读坚素堂集当风雨连旬之后爽气忽发西山霁色兼回南浦拟跋数语时值迁藩江舟俱断洪波片叶从樵舍抵星渚几于夜行昼伏未暇也甲寅春大病久不复蹉跎至今始得追逋思酬昔念盖古人论交不独以其才论诗必及其品隐者见其密行显者传其美政有春华无秋实则君子薄之怡涛通守高凉清惠之诵冠十郡两摄广州于大兵大役之际上不废事下不诎力讴歌荅响悉与其心声相应一切法无不出于心者一为行一为言言与行不一是心与心不一也人岂有两心哉世之人植本不贞逢缘则毁芟情不净逐物斯磷不曰坚乎磨而不污不曰白乎湼而不淄怡涛以此治心发于政与其诗非有二道闻乐知德则卿云复旦赓有虞氏之歌第操此元音以往耳嗟乎时方多故戡定之畧亦不藉恢张谢安风流一归镇静静者坚之所由成白之所由生也余老矣不及观怡涛功业所底聊序缘起以告采风所谓虽非锺期敢不击节倘未先朝露一泛彭蠡过金陵举章门旧事即以数言对溧水山川之灵亦自喜非生客耳 

光宣台集序 

卜梁倚有圣人之才而无圣人之道女偊有圣人之道而无圣人之才夫有道无才则法海之波澜不大有才无道则意地之根本不清波澜不大犹未碍源流根本不清即速趋涂炭此潜修之士所为轻视才而重视道也虽然道外非才才非道外菩萨之行愿不极深纯即般若之光明不极圆现天下安有无才之道哉我法兄阿字无和尚得道于天然老人间以其才溢为笔墨几于排山倒海浴日吞天予尝私语以为雷峯门下故称才薮即其所至皆已卓然有成若夫气格雄杰思理深长入境都尽出路愈多山颠已涉海涛忽作势欲断而仍连义将显而更隐予以推兄不为他人轻出一指也学士大夫埋头故纸数十年所造有至有不至兄幼而遭乱失学自十七岁始侍老人执役之余篝灯自力大法既明世出世典一目洞然探幽接爽争奇竞秀专车之骨节节明珰烧尾之雷声声天鼓皆不从伊吾讲贯而得之岂非多生所蕴之才发于一旦自闻之道之验耶才有二或偏于立功或偏于立言则杜甫卓午之笠让绩郑公韩琦无口之瓠归文永叔矣兄经营土木量度米盐酬酢公卿调摄僧行昼夜不遑尺寸不失而寻丈以计毫素日长此一异也言有二或以手为口或以口为手乐令之清谈潘生之文笔用不能兼势须相借兄说法则草靡众喙论事则风生四座奋舌而出灿然成篇援毫面书快如面语又一异也然则具万夫之禀为古今之通人以道发才以才发道行锋车于八达之涂直趋宝所予昔为兄屈一指今既信矣二祖少通坟典兼擅老庄清凉才供二笔灌顶日诵万言法眼于讲席推为游夏皆以鼓吹宗教而用文集传者镡津石门或鲜内篇要以法无内外因时立度则光宣一集置之一大藏中华严十地而上真俗已圆事理咸化读者当自得之言中言外予所论不出于文亦不取其出于文德成而上艺成而下皆二见也释迦四十九年惟鼓舌端称为文佛天上无不识字之仙宁有不能文之佛兄之著述无尽予之赞叹亦无尽故为波澜不大者加菩萨行愿之鞭不为根本不清者助世智辩聪之难也虽然世智辩聪与大般若光明果有二乎倘能亲到一回更不稍生顾盼则街谈俚唱鸟啼花开皆四无碍辩之所纵横悬示圣人之道圣人之才或有或无一轻一重总为二二见堪与此集俱入不可思议法门耳 

东塔为则范禅师全录序 

菩提萨埵之道莫大乎度生莫先乎观时法无一向乘其敝而救之因势利导是故缚于义律则摧荡者以逸格为尊流于纵任则清严者以端本为上居今之时欲救今之人必垂愍于拨无因果者乎世尊昔于楞伽预指其害曰受贪瞋痴性已然后曰贪瞋痴性非性夫性非性者性之正也贪嗔痴性非性论性之正也彼已受之矣无性而有妄受即受而有妄性则有妄业有妄报究竟不出于性无性之外然使一切众生相率而入于涂炭则今之宗门等为那落迦门此世尊之所悲菩提萨埵之耻也于是今释以请藏至嘉禾谒东塔为翁和尚和尚于吾洞上一家犹父行也直心直行无一毫发矫饰对之冷然意消信有所谓目击道存者矣既读其语录双眼圆明四辩注射知见正而不落知是波澜阔而不混波澜盖长夜之慧灯横流之砥柱救时之法主也今释于斯道晚进顾尝窃窃私忧以为三灾之起先兆于法苑古之作家了事之余涵泳大乘以资内卫旁通世典以破外坚今则一知半解划地指天害词别字题笺染翰疏于本谓之谷饥匮于支谓之菜馑此一灾也二障犹存贼深藏腑八风相扇祸侵肌骨逐昭灵而转者狂阳守默照而滞者锢阴疾起一夫疫传万宇此一灾也争利方强盗名益诈操戈于同室则住持即是战场按剑于异己则邂逅无非陷穽白拂在手黑烟蔽空洗兵难于借雨握刀捷于折草此一灾也慧命既断器界将空使据法席传宝印悉如和尚猎夫之黐可不戒而远师子之虫庶勿药而消乎沩山之语仰山秪贵眼正不说行履良以失足之咎非盲即醉不属冥行则遭鬼摄世未有白日青天双眸烱烱而堕坑落堑者和尚以真参寻得大机用一言一行不走时蹊此眼正之力非藉行履为淘汰者而或失沩山之妙指恣情颠倒诬沩山以流弊刻意操持各见迷源全成两截则乘度生之愿出救时之手见其所见闻其所闻亦可以忘言而得矣 

自牧心长老语录序 

从上说法随家丰俭丰无有余俭无不足有时直行有时婉出直非麤疏婉非纤密秪是将当人一着子活脱拈与当人而已法立弊生乃欲以俳四俪六攒花簇锦钓虚誉于文字间既已痴绝即广谈宗旨贯穿义天徒益多闻畜为过悞亦或真有悟门尚存气息遂成实法渐至流布不得称本分宗师甚哉此道之难乎予浪迹云间获交于今超果自牧心和尚得承其謦咳丰俭适宜婉直兼济秪是将当人一着子活脱拈与当人无欠无余盖天盖地根之利钝会之浅深复自有恰好相应之妙真从上法施主也师再住超果一住法海各有语录今其门人合而授梓稍有所芟予以善知识一言之下抽钉拔楔使百世而后犹有闻涂毒鼓而丧身失命者岂卖菜求益之比哉昔临济将示寂谓门人曰吾灭后不得灭郄吾正法眼藏三圣出曰争敢灭郄和尚正法眼藏济曰汝已后开两片皮将为何人圣便喝济曰谁知吾正法眼藏向者瞎驴边灭郄呜呼自拈花示众倒郄剎竿以来一印相承千灯竞爽无不以此为末后合同符验若非亲到此地不能亲行此令若非亲行此令不能施本色钳锤称本分宗师吾闻其语未见其人今于超果一得见之故不辞衰病而为之序 

柱史阁集序 

学士大夫初为读书应举之业皆以利言帖括者取利之因科名者取利之果败德亡身破家灭国相寻而未有巳盖失其本矣学以明明德为本明明德以致知为本致知以格物为本格以何为物物以何为本请循其本平天下之道始絜矩而终生财其于聚敛之臣深恶痛绝卒章之中三致意焉若类于事显而理麤非也好恶者心之所用之精隐者也其本无不在利一念初萌无中忽有即已块然而为物卑者暗高者偏立言措政率成颠倒治天下与治心宁有精麤隐显之殊乎朝廷之所取才学士大夫之所尚或经术或诗赋各彼其彼各此其此要皆入心性以为宗一失其本则败德亡身破家灭国其流祸亦无彼此古之人达而为君相穷而为士必先绝利萌于一念利绝则物消物消则体空体空则照明照明则好恶均好恶均则立言措政各得此之谓知本之儒凤城畲子善将为诸生即能清苦炼行既举进士不改韦布之风所作诗古文脱去蹊径抒写灵妙一以薄嗜欲饬廉隅端学术而移风易俗者指归心性盖儒之知本者也明之世粤有丘浚海瑞陈献章献章以理学显瑞以清节着浚以文章称浚之相业未能光大瑞不为艺林树帜而献章无爵位以表其事功畲子其欲以一身兼三君子之长乎夫知者万物所同具致知者千圣所同趋今或少谈见性辄谓流入禅家是谤千圣而诬万物以自诬也畲子发愤其为儒者雄以格物生因地心以知至成果地觉外而王内而圣坐而言起而行予所加额以望非犹乎今之人犹夫古之人也人无今古亦共信为大人尔岂于太虚空中画此方而为同割彼方而为异哉 

姚子水真六十初度僧伽诗册序 

人之所嗜一也有至癖者宁别无同宁冷无热宁怪无庸昔之嗜疮痂以为味似鳆鱼彼犹以鳆鱼为真美痂使与鳆并陈则痂必败矣孟子亟称脍炙定不足以夺羊枣之爱盖无可并之物无可分之情始谓之癖世之称寿者锦屏绣幛玉轴金泥奉王公大人之崇衔以相位置姚子水真六十初度独语海幢解虎锡公乞诸僧诗且曰必得澹归为序余语锡公僧者乞儿之正宗澹归为之领袖如破席边如破椀足如破竹篮之耳水真既取之癖公复助之癖何哉锡公数请余数病未暇丙辰冬锡公病亟令其门人抵余书吾死不失信于水真余愧且叹世有姚子生结乞儿以为命复有锡公死要乞儿以为信岂非嗜之至癖者耶唐有李侍郎少失其父求之数十年得诸乞儿队中老矣侍郎迎之归色养备至一日语侍郎吾久与若曹处意甚念之汝能相招成一会故养志之孝也侍郎唯唯盆具肉缸具酒箩具饼羣乞儿毕集其父欣然团坐大嚼既醉饱连臂踏歌出门风拥而去侍郎羞恚杜门不能见人使姚子有贵子持锦屏绣幛玉轴金泥奉王公大人之崇衔以相位置姚子亦不顾且与澹归羣乞儿饮茶脚食馊酸蔬腐百家盏饭连臂踏歌此羣乞儿各各披破席边把破盌足提破竹篮耳挟姚子风拥而去姚子以为骑云驭气不足比其乐则生结与死要悉具心心无间之力置之下劣可置之尊贵可置之非下劣非尊贵可上而之诸天不能置此尊贵下而之恶道不能置此下劣中而之一切人不能置此非下劣非尊贵即将自置何等澹归以此癖心成此癖文序此癖诗使姚子别开一癖世界集此癖主宾操此癖物行此癖礼颂祷此癖寿命锡公捧腹绝倒吾始不失信于姚子则二十五有之路断矣 

廖梦麒诗序 

平行坦道而至于公卿此壮夫之所羞也虽然天亦有过夫以动心忍性为大任之资今与之坦道则势必平行是惜大任而薄待其人也乃其人欣然受之而不辞则人有过廖子梦麒杰出韶阳之士其诗苍秀骨重而神不寒复登作者之堂向虽食贫有庐可居有妻子可保丁巳秋直大乱故居荡为荆榛妻与子先后病死一身无寄岂天有意于廖子廖子其将受之抑辞之耶受则不能堪辞则无可避不能堪而无可避亦走绝地而求出路之时也久服黄精可以飞行有闻而悦之者诱人入井覆大石其上仅留一穴以验之或教之或并心目注视穴口心不异念目不异瞩未几飞出诱之者大喜以为黄精之验遂自入井服死其处走绝地而求出路者亦然堕而入井飞而出井不得堕亦不得飞不求亦不出廖子于此上可践圣贤之域次可竖豪杰之功下亦可发文士学家之蕴今试举其下者史莫盛于司马迁诗莫盛于杜甫迁有奇祸甫有奇穷所游历皆半天下以其不平之气与名山大川相为激荡譬诸瀛海风涛吞吐或凝为怪石或散为神灯鱼龙昼鬬魑魅夜啸素旗玄甲鼓歌乐舞千态万状不容测度必非止水细流之所能变现也人心之奇未始有尽不研不深不郁不透不虚不广不化不灵文与史小道豪杰之济一时圣贤之开万世事异而理同廖子之出路在绝地中则受其不能堪而辞其无可避也以不能堪而不受则不足以成圣贤以无可避而不辞则不足以成豪杰并圣贤豪杰之心目因时而措之立德立功吾未尝措意其间不得已而终于立言迁之史甫之诗廖子专车之骨虽同而有不与迁甫同其神理者是之谓不以天制人不以人累天呜呼天之过皆人之过所成也天岂有惜大任而薄待其人之心行坦道者如涉畏涂涉畏涂如行坦道而已矣 

研邻偶存序 

戊午新秋舟次南昌候萧子孟昉于郡署之寓阅研邻偶存为之心折俗薄时危贤者所宜匡救是故有不言言而无益于人心有损于圣教其获罪在千百世孟昉为文原本孝弟发秋实之深仁裁春华以大义高而嵩岱广则江河即小品点缀亦复濯水歌清选石成供邪辞艳体放远无余盖救危时匡薄俗之所为作也士称三不朽太上立德次立功再次立言结绳而上得之传闻造字以来播于简策德不可见因言而见功虽成非言不知其所以成然则言者德与功之聚形之镜续焰之膏欤孟昉喜交游躭山水伉直敢言义气激发每以是贾怨或疑其近于豪侠远于德其才旁达四应可立功而耻为非时之进学且益成文益工不肯结集传之其人今所存散佚之余亲串所从臾也若以三不朽让之古今而已无所取譬之云雾杳霭风雷震荡中微露一鳞一爪人指为真龙卒欲见全体不可得而后思其奇亦孟昉之不恭也虽然龙之全体具于云雾风雷非有俯视一世之心姑以鳞爪儿穉凡流凡流自不见耳用大者体隐体隐则用妙人之目于体见用龙之鳞爪于用见体愍其不见而不许其知则一鳞一爪皆龙之仁之所发义之所裁孟昉之不恭孟昉之用也世趋日卑功不足论下巧遁言上巧遁德彼以德为无可形似即原本孝弟俱属之功故为渺莽无涯之言未易穷诘然则无功无言于何有德孟昉让三不朽而无所取亦救危时匡薄俗之大指功在千世德在一身姑以一鳞一爪举全龙之体用而兼收并放葢可进于道矣 

陆筠修文集序 

事无大小皆有中边则有当然之理理有中边则有当然之情情有中边所称作者一目了了如其当然而起如其当然而止边无有余中无不足而已矣边若有余如蛇添足中若不足如兔缺唇夫当然之理当然之情乃人心所同然而一出于文遂有能与不能何也照体不明力用不利也悬一镜于此镜既明矣妍媸巨细绘素迟速之状无不影现必不于影内减少许于影外增少许于未至之先安少许于已去之后留少许也刀以断物为能刀既利矣必不于所断外多少许所断内少少许未断之先格少许已断之后粘少许皆如其当然而刀与镜未或亏焉则其明与利未尝动也明逐照而流利随用而往则镜失其镜刀失其刀以其不动而常有至足之明至足之利斯亦合同然之妙耳见之者惊为独能盖予读筠修先生之文而见先生之心照明而用利同一事也他人或添足或缺唇先生于理之中边无不尽情之中边无不尽以为尽则事外无有余以为不尽则事内无不足读之不见深不见大不见奇而能深能大能奇者有含毫注思终不得一回明白痛快先生乃如对家人谈家务耳人之心力自古以来不动自今以去常明常利而学者每苦不足于是始借喻某某物如某某事如某某人又不足而借事古人今人有某某事古事今事有某某说终不足而借词某某局效某某篇某某句某某字效某某法夫神龙行空不资螣蛇之雾壮士展臂不藉十夫之手刀不求利于他刀镜不乞明如他镜吾有心吾自用之而不足岂假于外哉然则有意于见深见大见奇至于借喻借事借词皆逐照而流随用而往者不可与论心即不可与论文世之欲识先生之文者先识自心若识自心无不明白无不痛快无一丝毫隔碍自然合其当然无有余不足之憾始能读先生之文始知予言之易简而真切也 

过叔寅文集序 

蹈虚易妙摭实难工先正衡文之笃论也虽然虚非全虚实非全实实能生虚虚即克实虚能生实实即克虚虚克实而虚复生实实克虚而实复生虚虚实生克如环无端则蹈虚之妙妙全在实摭实之工工全在虚而文之能事毕矣当湖过叔寅先生主盟文苑予于癸未获拜下风及今戊午巳三十六年更得相见先生年已八旬出其文读之所谓年愈老而笔愈壮笔愈老而年亦愈壮者也年不老则阅历不深筋骨不健笔不老则浮华不铲神采不新譬之天行既健日月常新日月非新而无旧色天无行相不见弱容故先生之文气必春容体必硕大入理必深远出情必委折叙事必详整遣词必醇雅盖具兼长而擅作手初不藉蹈虚逞妙而能用摭实见工惟实中全虚自有空明灵动之意皷之舞之以尽变也世论皆谓地实亦皮相耳积微尘以为地一尘非众尘众尘非一尘众尘似连而非连一尘似断而非断水之波亦似连非连似断非断火之焰亦似连非连似断非断天之气亦似连非连似断非断而独以地为顽质可耶地惟妙于虚故能持载一切生长一切含藏一切金石至坚疑于无间可入而有理有脉自疏自通则蹈虚全实摭实全虚难易之分无从立界此予衡先生之文之逸论也虽然文岂不以人重人岂不以心行重哉唐太宗出良工数十以示匠者曰木心不正则脉理皆邪君子小人各负材力各能立言然有因言而洞见其心亦有因行而重弃其言者矣故小人之文传者颇少先生宅心易直制行方刚方革故以来家无四壁或至糊口不给而萧然无动于中不降其志盖得地道之永贞时措而力行之发而为文无不与其心相应然则由文辨文其识也浅由文辨行其识也深先生岂徒以文传哉先生潜心经学直入奥宇予因论文而极言地体之虚一切法无不虚一切法无不实是为工于摭实后之览者一进而识其文再进而识其行三进而识其学庶几无负于予与先生劫余重见之缘也 

陆芳洲集序 

古今贤达无不从大般若中来所云定能生慧则其入手慧复生定亦其得力也慧则明定则断明则无理不彻断则有惑皆遣惑遣则羣疑悉剖谓之智锋理彻则一照无余谓之静鉴明亦成勇断亦成智于以行其无缘之慈同体之悲谓之至仁盖用世出世之本全握于此不独立言吾友陆子芳洲弱不好弄长而笃学读等身之书骋绝尘之足一魁南畿名满海内中遘世变扫迹贤路屏居荒郊萧然自适古人之外无私交石乡之北无共席其为文也理穷要眇事备委折构局如堂度必峻壮遣词如冶炼必精坚世之古文自擅者亡敢窥其堂奥盖有入事不能入理入理不能入事者矣夫理无失照则事无遁情局即不作而成词亦不移而具芳洲之理定慧相生譬诸大地不动今古密迁云物无穷春工若一所谓即定之际慧全在定即慧之际定全在慧以此治文以此治世皆大般若威神搏象搏兔同一全力吾故悲芳洲之生不逢时也芳洲既不逢时时亦不知有芳洲于是以明断之才并于著述文之幸非世之不幸耶世之乱由于不明不断不明故内有谗而不见外有贼而不知天有灾异而不闻民有疾苦而不达不断故是非锋扰贤不肖倒置利害易受四民失业万里喋血古之人务治其心使定慧之体自复明断之用俱章至仁之德彼羣有以为功而芳洲仅试其智勇于行文悲夫虽然文非小器所以载道求工于词择而后出如披砂得金耳选局之胜镕液无痕叙事各协即缾盘簪钏冠佩玺册契法宜时若乃入理之妙则一切宝随意而雨靡不超轶人天彼藉还丹以点铁沾华池而化姜且为下乘芳洲自少及今同人称为静者盖定慧之基固矣世以沐猴之习遘旋火之轮不能自立惧将焚焉未能成器何由载道则学芳洲之文者先学芳洲之静乎传之其人非其人莫与传也藏之名山常驻不迁斯芳洲于大般若来处嘿为显示非其传人亦未之或见耳 

陆旷庵集序 

人之贵贱分于骨肌肤毛发皆禀于骨而见荣者也骨不论刚柔柔有贵刚亦有贱清则贵浊则贱纯则贵杂则贱高简则贵滥则贱和则贵雷同则贱深隐则贵浮露则贱浑成则贵刻镂而巧合则贱诗文亦然凡贵者必矜非矫厉绝物之谓也见其人风流蕴藉谦以自牧别有凌霄之姿耳目不得而狎玩以柳下惠之和三公不能易其介斆之者或流为不恭此之谓矜贵盖予读旷庵陆子之集真见所谓矜贵者矣旷庵之为诗文皆生于心之不容自己其心所不能强者未尝强为其未作也不轻与人以入其既作也不轻与已以出一则伐毛粉泽外尽再则易髓臭昧内脱三则炼神则清虚之相俱消无论一章一句即一字不比于雅必芟即列一友生标一时地名位近于不雅不用其集而次之不发乎情不止乎礼义不苟存其慎也如是盖慎而后可与言矜也孙兴公才为晋望刘夫人且曰亡兄门未尝见如此客将知门有杂宾宾有杂语则知主人之有杂心盖不杂而后可与言贵以旷庵高才不踞龙门之津奔走天下其结契简严蓬蒿塞户而神智渺然常若朱霞天半然则贵果不在于位名果不在于闻也司马仲达行视诸葛公壁垒叹为名士有以知其令简而法严令不简则烦烦则人将自犯法不严则纵纵则人将犯我行师之道等于行文吾于旷庵真见所谓名士举大将鼓旗以授之故非哙五所能妄觊耳 

李赤茂集序 

夏子季思持一编相示曰此吾友李赤茂诗文也赤茂才高学广心行俱端师且识之予曰子非轻与人者子所与必可人吾已识之矣季思去取阅之篝灯乃尽则有季思言而未尽者夫天下不患无才学而贵识与胆胆者识之所生而能成识识如眼胆如四肢亦如相扑也见其敌所长所短吾有以胜之或一手或一足或一指之微头之险肩与背之无所可用迎机而用相与活泼而奏其功才亦如人学亦如物有识能谋胆能决使彼人治彼事此人治此事或彼此更易出此物为此事用彼物为彼事用或多或少以某数始以某数终无少犹豫需改卜者宜使不使宜出不出出与使迟至于偾事才与学能成胆无识不能成才学山者见之障也立于一面则蔽三面登山而及于高高止一面亦蔽三面据坐于山之颠则四面俱尽矣识之能如眼之能而楞严称眼于一千二百功德三分阙一鼻与身如之耳具一千二百功德舌与意如之今夫耳居于密室之内重垣四周上覆下载各有所隔十方击鼓十处皆闻葢无藉于境此宜与舌与意同为胜根与言文字之胜则舌与意之能有识无识有胆无胆利钝一分而胜劣极于霄壤此余于赤茂三絫而上独取其识也识胜者胆胜识劣者胆劣胆劣羣疑满腹众难盈廷有一人起片言立断舍某某而取某取者服舍者咸服乃至一切不取发其独见出于尽思共度之所不及岂剿说雷同可得并驾哉悲夫世之人何剿说雷同之多也每见一篇人争曰此似某人某作以优孟待人而人以为重每作一篇己亦曰应仿某人某作以优孟自待而已以为重葢曰毌剿说母雷同矣又曰则古昔称先王则古亦剿称先亦同即谁当取谁当舍者有时舍典册而不疑取蒭荛而不惧有时出典册蒭荛之外而超然独举岂不存乎其识哉赤茂之识贱同而贵创同者人之所为创者已之所自为而非专取不同不同之中有赤茂在同之中有赤茂在复如使某某人出某某物成某某事其事亦同乎世亦不同乎世赤茂居堂上而令之某某人某某物堂之下而听之耳此之谓识能生胆能成才学以复季思俾藉手以报赤茂 

滋树轩诗集序 

古王者巡狩至诸侯之国命太师陈诗以观民风则三百篇所繇删也十五国之人听一王之观各不求相似今之人走一时之好恶无一不求相似于是见人而不见已见衣冠不见面目见悲喜不见性情盖天下之习伪久矣能入伪口口能出伪笔能传伪觌面而不可问即一切事宁有可问者然则观人者或观其诗辨诗者亦先辨其人乎予过当湖犹得见陆先生筠修先生以前朝名宰官辟地墙东今年八十六矣神识精审支骨强固举止语笑从容中节对之则盛世真风故未散也不我遐遗示以滋树轩诗灵不堕空挚不生着幽不响滞爽不色浮真气灌输于字句内出篇章外从心所念从口所言从笔所转别有风行水上云曳天中之妙读之则盛世元音复未散也今夫云冠于山巅带于腹弥漫于足随风所之升于晴空或东或西忽整忽散似人似物不知其所从来所从去今夫风蓬蓬然起于南海入于北海而似无有当其轻扬度于前溪微波徐兴若先若后一洼一窿非断非续水之于风不知其有所损有所无所辞无所受虽然风云之用大矣鼓为雷射为电注为雨飞龙之所乘大力鬼神之所挟持跌宕不有大利必有大害先生之诗不登于明堂清庙纪丰功颂至德惟家庭聚顺之乐亲串过从松揪封殖老农圃较晴量雨之余旅次萧骚民间疾苦复有言之不尽言尽而思不尽者读其诗又可以论其世也今夫云与风不为垂天卷地震动万物而为春谷养和秋空散采濯缨澄渚披襟茂林一若无所为而藏其用即飞龙有不敢驾况于大力鬼神先生于是不失已故不狥物面目真而衣冠非窃性情真而悲喜俱亲此自风此自云耳此因时而别为风云耳岂曰彼风彼云有是声有是色有是作用有是体性人所悦可奔走祷祠有是威德窃窃然求其似而为之哉夫使风云自为则不知使非风云欲为风云则不能使是风云同为风云责其画一则不肯使天与水与风云相为前期观其后效亦不可斯所以为无伪斯先生之人与其诗所以为独出一真者欤 

汪氏三子诗序 

生人之乐惟文与友友兼四海文专千古斯阎浮提不数见者而得之一堂同气尤为至难夫地非一方人非一世忽然相遭虽一嚬笑一食宿悉有其因况一气之子同一德同一情与才则其来也有故其聚也亦必有故矣休阳汪子周士访予当湖得读其诗与晋贤季青之诗皆异才也人有才不能无所用常嗜进趋而三子澹于荣情揽山川之胜自置于一丘一壑才而穷且老则寄愤于著书立言三子皆盛年未有落魄不得已之遇才人多轻忿或骄且吝三子谦下以朋好切劘为事敦尚节侠才能致忌矜其所胜父子兄弟或争名分党三子于一家倡和不独为异不苟为同数者皆近于道然则三子之相为友生相为兄弟故已非一世二世矣诗者喜乐之气之所现祥也比于八音按节而奏之则为乐古先圣王以之治情复性平血气格神明调四时丰物产于是乎成治兵黩而刑滥赋敛□数上急则为怒下困则为哀哀极而天地之中气殆绝于是乎成乱乱世恒多诗人葢乘救时之怀为宣郁导和之使人之一身脾为中气司化源习芬芳而好音乐木火者怒之出也木束湿而郁火得风而过张则比于兵与刑才者水之府也水竭而肾败则比于哀中气伤脉绝而死今之时天地之中气宜藉手于诗以留之则三子之所为携手而同生于汪氏者也所生之人与其地之灵先世一家之吉祥相应是故才而近于道不至于落魄不得已而后为诗所以明夫诗之为喜乐之气而比于吉祥也嗜于进趋趋时之所急不得缓于赋敛宽于刑而戢兵故非褰裳而避之三子若有不知其然而自澹者三子之正报全于喜乐而依报比于吉祥非一世二世之故则其湛深于风雅谦而下人游名山大川置身丘壑爱朋好而敦节侠皆其夙因也夙因皆沿于习禀于愿力夫愿力岂有他哉志之所之没世不衰则金石坚而水火不敢犯可以取必于隔阴之后丝发无爽三子之诗有见高见深见洁且静者其德也有见婉丽而多风者其情也有见磊落而恢奇跌宕者其才也有见慈见厚而一出于悲天愍人者其愿力也此岂枯寂自遯如吾法所诃焦芽败种之所为葢同为宣郁之使则其言与其所行无一不举宣郁导和之令故不苟同不立异异非和也同亦非和或偏而入于郁三子之来处与其行处其去处其究竟处不出于诗不直取阎浮提不数见之乐以自为乐于是得之即人所以自观所以观人不离现前而见三世之所摄至大至远亦于是得之矣 

沈客子诗序 

微云澹河汉疏雨滴梧桐举坐阁笔嗟其清绝然清或近于寒秀色可餐若绛仙者可以疗饥矣而秀或近于纤昌黎登华山不能下恸哭作书与家人诀山不厌高或近于孤危李长吉郊行小奚持古破锦囊从其后得句即投其母曰是儿要呕出心始已耳制作不厌奇或近于刻削当湖沈客子之诗所谓清绝不寒秀绝不纤高绝不孤危奇绝不刻削者也客子形神如白鹤凌空不能为阶庭近玩其诗如横笛孤吹于空山月下云无片翳风无丝扰其人其境不从人间来天之气阳地之气阴人生而兼之有英有雄英常兼雄雄不常兼英英者气之包举而轻升者也挟七尺之躯行于四海一身之外有光熊熊或围数丈或数尺其首之光冲而上腾亦数丈或数尺鬼神望而却走谓之英绝凡诗之清绝秀绝高而奇绝者皆英绝之所摄也亦有好学深思英分偏少如杨子云能为沈博绝丽之文伤于迟重而涩此特雄耳肉不可肥骨不可不重骨可重神不可寒神寒而骨重则无由包举而轻升仙之为道乘虚御风形神俱妙形不妙者非神之所能挟也若能舍妙高之顶宅于空居则身光踰于日月衣质胜于云霞全神即形全角即神非尘埃中所得见而忽入尘埃自然有香若栴檀光若瑠璃之异客子倘从此来乎当复以予为丰于饶舌矣 

李竹西诗序 

从岭南携出灰头土面向雨宿风餐里得到当湖意气俱尽竹西道兄拏舟来访忽见四十年前人疑其老矣乃有龙跳天门虎卧凤阙之状如将冰棱下人提在杲日熏风中坐地也虬髯客见李公子不觉心死澹归见竹西却又心活读其诗浩浩落落无一字不从胸襟流出刻画之迹凑泊之痕至此一炉镕尽矣人之心不能不为博转身更世变则江山写恨花鸟助愁当场诩为能事竹西以用世之才屈于陇亩性非枯寂而情无沈郁此必有独得之乐矣廹而问之竹西曰吾未尝留事于胸中耳予为之击节不特可以却病可以延年抑可以入道因自念一生多思善怒宜其少于竹西二岁而竹西甚壮予甚衰也兹欲向竹西行乞请以所乐之余少分见施可乎虽有至圣能施境不能施心苦人之心入甘境而苦乐人之心入苦境而甘则未能易心但求易境予亦安能免下愚之诮也虽然竹西之乐半见于诗能识竹西之诗亦可深入其乐予故劝竹西付之剞劂氏予得抱一册日哦之食于斯寝于斯譬如黄连树中虫忽然落在甘蕉林里左啮右啮求一点滴苦汁不可得庶有瘳乎昔有老翁富而过俭偶闻达士之论归与其妻饮酒食鹅炙夜梦健卒持官符摄之甚急曰尔何敢冒破官粮大布而寤从此不复食肥甘恐予欲借竹西之诗徼幸于深入竹西之乐亦未必有如是福耳 

施端臣诗序 

端臣诗丰标韶令格韵雅畅时见出尘之姿自是乌衣巷中名士却有磈垒欲浇处曾语予欲脱俗累从出世者游颇恨未易撒手予谓此特磈垒未消境界耳胸中无磈垒不能工于诗胸中磈垒不消即出世亦不能自立然则僧与诗人正相反也端臣遭逢幸未如意故能以诗人思出世设一向如意岂但不思出世亦将汨没于五欲之乐不暇工诗今藉手于不如意而工诗虽失相反之出世终得相成之用世于其中间兼得诗人是胸中磈垒大有造于端臣也端臣他日如意当益加亲近益加供养而后为无负于磈垒予为此惧出世既与磈垒相反不如意而思出世者百无一能出世者千无一磈垒既与诗相成诗人与用世又不相反不如意而工于诗者什之五工诗而用世者什之三用世而能出世者万中无一则用世之途甚宽出世之途愈狭予与端臣暂交臂而永相失能无孤立之叹耶斯言也不独与端臣定诗人之价且为端臣操用世之?端臣如意之余知有磈垒者与出世相反即无磈垒者当与出世相成举旧思而化为新思则予犹未至于绝望也 

陆嗣常遗诗序 

嗣常先生独占八斗兼破万卷遘阳九之厄解弢掩室纵情诗酒意到笔随岳峙川涌不自爱重每逐烟云散去先生之心亦谓余此七尺且非本怀岂复乞灵毫素求知已于后世耶夫藉君亲以市利者小人也藉君亲以市名亦非君子此编乃令子威咫从破药囊中偶得之虫穿鱼蚀捧之流涕手录笥缄时当省侍予获览焉笔阵排奡渊涵如入武库如读峋嵝之碑如望江沙古八阵图其悲愤伉壮则呵壁问天锢铁沈井适可相方耳当湖陆氏称东南才薮皆擢秀标妍齐驱王谢威咫之文华山山?截嶪黄河淜湃与伯兄林士追踪于杨子云司马相如观先生之诗则芝根醴源故有所自予为表其大节因遗诗而教忠因辑遗诗而教孝则陆氏之泽益远且大不敢掇春华忘秋实也 

徐且闲诗序 

寄锡北寺徐子且闲过予不数数然每过则自叹其穷若有不能自遣者最后出诗一编观之则剑沈圜土骥服盐车宜其紫气逼天白汗洒地矣书生饿且死犹咏梅花彼以诗致饿终不以饿废诗贯休投赠钱武肃有一剑光寒十四州之句王门典谒欲改为四十州贯休云诗不易改州亦不易增拂袖径去彼以诗去终不以不去改诗诗人之尊贵如是丰城之剑必遇雷焕太行之骥必逢伯乐且闲其善俟之虽然举世无一人知已剑与骥故自在也不幸而忤时以去贯休自在至于饿死梅花诗自在生死无变而况去就屈伸穷通之介乎李太白月下独酌对影成三人何妨以诗为且闲之影以穷为且闲之月我歌月徘徊我舞影零乱亦未至寂寂笑人人或肯以诗为影不肯以穷为月无月无影无穷无诗忽将李太白牵入暗室中饮酒三斗疑于盗酿者太白不甘恐且闲亦未必甘也 

王云外诗序 

儒而不能侠母为贵儒矣贫而不能侠母为贵侠侠而不能贫母为贵贫贫且贱富且贵各有能侠各有不能侠侠于富贵易侠于贫贱难所为求什一于百千未之或得也予从李公潜夫诗中得王子寅旭周旋于一穷独守节之老孝廉依依不忍少疏以为是贫而侠者迨至当湖寅旭来见出其尊公正始先生诗知寅旭之侠虽性成亦其家教然也先生古之逸民能文善画膏盲丘壑痼疾烟霞若将终焉然当兵焰日炽则闻风声而思特起条上便宜慷慨奋发卒不见用浩然而归未几北天折柱痛愤成疾且死属寅旭以皇明处士表其墓石盖有烈士风其诗不走平熟磊砢英多则荆卿之歌高渐离之筑如从燕市遗音九山海水欲立亦诗之侠也侠而无儒术谓之麤侠儒而无侠气谓之细儒先先槁项黄馘老死布衣而君国之忧友生之急切肤次骨具欲身殉未尝以有余不足互相筹度故儒而侠侠而贫贫而侠若连珠贯克世其家则寅旭肖之春秋讥世卿三世为将道家所忌郭解之侠不殁其身鲁朱家之侠不名其子而王氏两世自嬗则以儒术为之根柢不敢犯禁亦不能救贫即侠之陈力疑未足耳于未足之中有欿然不自足皇皇然欲足之思故其心力愈全呜呼古今侠士以贫且贱而不克传者何限且无论不传当其时而已不克成矣则富与贵亦可重也惟富与贵者不肯侠而复自附于儒以是累儒兼以是累富与贵予故于序先生之诗发之今人为诗好走平熟自文其浅思寡学几于拄形无骨束骨无筋然则贫而不能诗谓之滥贫诗而不能侠亦谓之辱诗也 

周青士诗集序 

将为天下不可少之人则文心侠骨道气如鼎三足缺一不可也独文即靡独侠即犷兼文与侠而无道气浊智流转不入于非人不出于人余所交梅里周子青士盖称具体矣青士有隽才值世变混迹廛市斥其赢余纳交四方其前乎青士者青士推而尊之后乎青士者青士掖而进之等乎青士者青士切劘而左右之于是人才奔奏风雅相命剪烛飞觞方舟结缟殆无虚日其家遂落至衣食不给则用研田馆谷于友生相与考论古今是非成败唱詶山水间花朝月夕屈指海内贤豪长者某某才而未有时名困于风尘者某某某宜共晨夕某宜遥相应求某为旧所识某为新所见闻某得诸同流某出自独赏津津齿颊间不置旁观窃笑听青士之言当破散其家一如青士青士不顾青士才思飙发泉涌可千言立就兼敏与工其论议超轶通自宿慧有独出世谛之表者好与方外游脱畧窠臼不责人小节不侵然诺不以炎凉易向其慈和喜接引能入草桓盘具有大乘菩萨风予游屐半天下每见人执一曲党同伐异排挤一切以自张其能不知其流于下劣为可愍也女无美恶入宫见妬士无贤不肖入朝见疾大故若是小亦宜然令以青士为天子大臣人之有技若已有之人之彦圣其心好之必无蔽贤窃位分门植党之祸矣即以是心求法器度众生复可三根俱接四摄并行不致剑挺十方草深一丈世或疑青士好名亦知鄙夫患失无所不至皆由于不好名耶慈氏如来于往刧有求名比丘之诮然慈氏下生金沙出海地平如掌人寿八万四千岁释迦法中逊其福德葢好游族姓可以尽观人之智具迎刃之解菩萨善巧方便一往而深融物情成众美如水赴壑灯取影但办乐善利生之愿行归于大寂灭幢则涉境逢缘皆无虚弃予序青士集而叙其人贵于文心与侠骨兼擅壶以道气为本意在于此 

吴孟举诗集序 

有天下士有国士有一乡之士盖分于识量识如山量如水山至于妙高水至于大瀛海然后足以发其才识卑者才虽高仅成部娄量狭者才虽广亦灌陂池若夫拔地邻虚羣峯如子吞天浴日众壑归臣人惊其才而不原其识量予于石门乃得之吴子孟举耳孟举之识不为今人所诱亦不为古人所凌其量不为近之时地所圉亦不为推而前却而后之时地所动是故寄意于毫素不慑唐以上不轻宋以下不袭衣冠于经史不降格于里巷不腐落于秋实不剪缀于春华断然自见其孟举之识量而莫能御其才何也踞妙高之巅俯视其下四达皆见绝大瀛海之底旁探其津涯则八表俱迷彼识不尊事与理碍即有冥搜之思思欲通而嗣宗之辙己穷量不扩者情为词局有倾倒之力力欲往而夸父之饮己竭矣然则为诗不论识量而论才不论才而呴濡于事理诘曲于情词皆逐末也予闲过黄叶村庄涉其径则幽而深登其堂则轩而旷察其部署竹树丘壑如阅数十百年之久妙合自然五月而毕耳当孟举经营之次属有风鹤邑人仓卒奔避孟举夷然若无所闻指画精审尺寸不失人以为系心无益遗其身家予于此见其识定而量远能使其才波澜曲折层迭隐现与山水之趣为一也古之人于所与游或闻其言得其所行观其行得其所言言无多寡行无小大然明一语叔向识其君子谢玄履屐之间郗超信其能为大将则予于孟举岂直词章之学相玄对称知已耶石门之乡有洲钱洲钱之族有千年吴者孟举所得姓也今其世硕蕃以显而孟举用雄才大畧冠冕其家黄叶村庄又吕心文之五柳心文弃官归隐卜筑此地窃比渊明故未失儒中二乘彼赵忠定实生洲钱方宁宗父子之变奋不顾身决内禅之策使宗社危而复安皆自其识量胜夫无识者一顾盼而失先几无量者再筹蹰而得退步苟能置祸福于度外一发其才而乾坤立转岂可望之一乡一国之士孟举勉旃吾侪相期于一切众生皆忧皆虞之际以豪素为寄而非以豪素为归也 

沈宏畧诗集序 

唐诗四分初盛中晚盖论诗不论世也唐治盛于贞观诗为初运诗盛于开元大历世已乱矣终唐之世无盛治则诗非工于穷工于乱也明之才为制艺所耗王李锺谭之徒抵掌而开诗运至于今益盛钱虞山以致乱之狱归之此四子者为诗致盛不为世致乱而世之乱诗之盛不期而会不知其然而然譬之邵尧夫天津桥上闻杜鹃声杜鹃得气之先者岂开气之先耶吴越为才薮遂为诗薮沈子宏畧诗薮中之瑰异之才也顷士气不振制艺不足以耗之率走于诗昌黎所谓物不得其平则鸣观于诗之盛而知士之不得其平世之乱也予生遭多难时复为诗时得不祥之句故爱诗而爱诗之不祥者亦爱诗人疑其为不祥之人也宏略非不祥之人何以工于诗也唐之盛王孟李杜其著者孟以布衣早死为不祥不失为祥余皆当天宝之乱摩诘仅以节未败获终右丞子美流离秦蜀殁于楚太白乃至长流夜郎不可谓非不祥使予甚爱宏畧则不愿其工于诗无如宏畧之诗之已工也使宏畧不降志于福泽以王孟李杜为祥即可矣然王孟李杜祥而世则不祥此予所不忍亦非宏畧所忍又无如宏畧之诗之已工也诗之盛世之乱如形影随不如形影似不期而会不知其然而然以致乱之狱归之王李锺谭是欲以王安石吕惠卿蔡京童贯之罪罪杜鹃也杜鹃不知其然而然王李锺谭不知其然而然王孟李杜亦不知其然而然不能为世间消此乱且为诗家成此盛则宏畧为诗之致盛之才予适逢其盛击壤鼓腹其旁而太平野老之乐已具矣 

金子弢诗序 

寓锡精严金生子弢裒然来谒盖吾家楚畹翁之孙也出诗一编相质温柔敦厚得风雅之正徐吐其怀抱则忧时愍俗而不获见用于世且自度见用亦未能竟申其志欲弃家从浮屠游不忍割爱弱息或劝以从戎且唯唯且否否眉间精悍之色每于闲中忽露子弢前身为山东沈总戎其生时楚畹翁巡盐长芦梦征颇异子弢既长一夕梦见其前身之母又一日梦其前身之妻复一日梦其前身之二子忽忽愁叹以为不祥大母始语之乃祖昔有梦征秘不言恐以泄致夭今汝自见之故无害子弢虽文弱事涉名义奋不顾身谓生死亡足计者此犹马革裹尸故习使一旦弃毛锥弄战熟处难忘亦复何怪然生处宜熟熟处宜生沈总戎必自有皈心三宝之因子弢见佛菩萨僧必喜必依依不忍去倘择于二者之间岂必脍炙哉古亦有云宁为百夫长胜作一书生今以大将军屈首场屋乃能操苦竹鎗会家不忙岂非武人所祈响而劣得之则为僧与为诗客较亲复为总戎必较疏矣以子弢至性所发为文为武出世用世无所不可予为诗序不主序诗盖不欲其以诗人自了昔亦有以法师而立愿为大帅者遂果所愿或訾昔失足佛归僧舍兵随将转别有重轻一听子弢习气之深浅而已矣 

吴门游草序 

以冯子石良之俊才数不得志于时出吴门游草相示则吴门山水无遁形有生色矣此山水之幸也山水欲自发其奇必假手于才人才人欲自宣其郁复游目于山水才人显用山水山水隐用才人则以才人之不幸成山水之幸浅而罪山水即为乐祸深而疑山水宁非下石耶今与石良约并与天下后世才人约凡不得志于时者裹足不游山水游山水袖手不作诗文则山水不得发其奇而假手之计诎即必乞灵于富贵利达者富贵利达常鲜才人不能为山水发奇即必奉富贵利达为才人寿则才人之计成矣石良乃自播其诗属予为序是堕山水之计中也虽然山水之灵见石良之诗而一喜见予之序而一惧倘有调停于帝之左右者乎则才人之祸庶几其少息也 

汪子倬集序 

予以癸巳与汪子子倬遇于毘陵葢同魏美魏美吾尚??所称不降其志不辱其身者也时子倬退然内内然动止酬酢一让于其兄今戊午子倬过予皆在当湖读其爱日楼集刚非露骨柔非纵筋朴以立干秀以舒采尽作者之长不为时流转亦不为昔径迷乃从而论次之虽然予与子倬兄弟交岂直以诗文相标榜乎子倬至性过人笃行孝友退然内内然壹似咸有让者别来二十余年犹前日也世之能词章执风义者沾沾自喜以为至矣尽矣或抗激感愤不能容人至无以自容则量不足以受之今夫千顷之陂澄之不清摇之不浊非若泛滥洁而易挹者大小之用殊也均天下国家辞爵禄蹈白刃闻者见者惊为挟山超海之奇大人视之犹折枝耳海之中有焦石之宝百川横流日夜注之历亿万年而海不溢何也遇焦石而俱消也吾之性一焦石也才遇之而消学遇之而消功业遇之而消道德遇之而消乃至见性而见消成佛而佛消使有人焉享大牢而不消与饮勺水而不消大小虽殊其于病与死相去皆不远矣奈何有无量之量而较寻尺之长于众分众寸自以为奇哉然则受有量消无量有受或不消有消无不受谚亦有之祸曰难受福曰难消世有受福而不能受祸者矣未有能消福而不能消祸者也故曰小人硁硁大言炎炎譬之太末之虫一切能缘不能缘火焰之上缘即消矣焦石者火之精纯出于水而为性海烈者也子倬之言胸无宿物眼有孤明回风紫澜春容以尽变入其中有至大之观而不见暂溢之势亦不能以一名名以一得得夫以一名名以一得得皆宿物也有物故不明能消亦无受无受则无宿东郭顺子之为人清而容物使人之意也消人之意消而己之意有不消者耶予所论次子倬之言盖似其人言可袭而取人不可袭而取也人不可袭而取言亦不可袭而取于袭言得其不可袭之人于不袭之人得其不袭而取之言皆一见决矣 



【卷四 】 
 序部三 

【序部三】
 李灌溪侍御碧幢集序 
 树德堂诗集序 
 濮澹轩诗序 
 姚彦昭诗集序 
 顾空山集序 
 姚均裳诗序 
 见山诗集序 
 见山诗集序 
 陈彦达诗序 
 沈友圣诗序 
 沈雪峯诗序 
 张嘉树诗序 
 王子武诗序 
 张洮侯诗序 
 陆林士杂曲序 
 单质生诗序 
 颜修来诗序 
 赵二火诗序 
 广东通志序 
 赋役全书序 
 重修韶州府志序 
 新修曲江县志序 
 新修仁化志序 
 乌程金氏家谱序 
 袁重其负母看花图序 
 翁母表贞集序 
 表贞册序 
 印确序 
 赠任石攻写真序 
 三友传序 
 尊敬录序 

徧行堂集卷四 文之四 丹霞今释澹归造 侍者古止　传涌编 

序部 

李灌溪侍御碧幢集序 

山林之文与廊庙异通经术者辨理贵微秉史裁者序事贵核尚骚雅者托物赋景贵超各取所长台谏之文与馆阁异厉风采者不贵亢激崇名理者不贵迂疏乐辨博者不贵曼衍务去所短持世有作先观其奏议而大端定矣灌溪李先生释褐令东官以恺悌着擢御史以清直显初入台条上八议皆为烈皇帝对症发药务以惇大诚信恤民隐养士气为指归理直而词和忠爱恳恻溢于行墨之表出按畿南论俵马释马之害争释地加派争类解留津粮备三关战守区画曲尽具有回天泽物之功卒以劾监珰陈镇夷致迁谪呜呼盖天下事已不可为矣烈皇帝天质英明然详于细疏于大察远而遗近每为在旁之奸巧中而不自觉当其谴斥稍过羣臣悉袖手为不终日之计逃责于局外徼幸于事后先生忧之昌言匡正势成莫挽闯贼犯京师冤血洒尘枉矢集关既曲突徙薪之不用并焦头烂额而无闻可痛也弘光继统不仇雠是寻而修门户之怨先生官闲曹独申正谊谓文武诸臣躬负大罪岂得高谈定策之勋贻朝廷以幸灾自利之诮盖疾呼梦魇无如梦魇者已就于危亡也于是潜忠在孝视膳问安砚北呵冰墙东炙日当涂贵人式庐致敬或不能邀其一盼始终为乾坤留正气称今古完人读其诗文清真高旷入理深置格峻措词简未尝与文坛争旗鼓而雕章绘句者自然退舍盖有德而后有言能仁必能勇也先生外和中介是非所存持之不变以是轗轲宦辙当崇祯之末士大夫如患风痹陌路君上草芥民间流于今尤剧孔子曰天下皆忧吾能无忧乎天下皆疑吾能无疑乎吉凶同患君子不可一刻与万物交疏先生每闻官邪政浊闾阎疾苦诗书崩坏仰屋而叹对案忘餐虽老弥笃或谓此既易代何与吾事夫新故即移天地犹吾天地民犹吾民物犹吾物宁有覩其颠沛漠然无动复为之喜形于色者耶予故推先生为一世真儒于吾法中大乘菩萨种子久远成熟以其勇发于仁不尽从文得之禀德而言因言达德百世之下闻其风者足以顽廉懦立薄夫敦鄙夫宽兼夷惠而比烈也 

树德堂诗集序 

天下之元气见于风俗一人之元气见于诗以正为鹄诗三百一言以蔽之曰思无邪此诗法也天下之风雅虽坏一人自正则能回元气于无何有之乡其权不分上下使位天地育万物全归君相彼有君相以来贤者少不贤者多然而不至于崩陷灭绝必有致中和而不见知于世者矣其义不专属诗而谓之见于诗者诗性情流露之最真也吴门李如谷先生官宪副以漕事忤大珰拂衣归里享高年称人瑞少喜吟咏老而不衰珠玑错落每随烟云散去令子灌溪侍御搜辑手录一千余篇目曰树德堂诗集予得卒业焉先生处剥运之极不获大用正天下之风俗顾以回元气之力寓诸诗不激枭以伤气不琢削以损神不纤丽以丧骨浩然天真一出于性情之至正盖李氏之元气全矣吴之元气天下之元气与之俱全今夫人之心无名无相卷之退藏于密舒之则弥六合天下自坏一人自成天下忽异一人忽同天下总而别一人别而总各不相知各不相到岂肉眼所识而一证之于诗眼以其正也先生尝语侍御君一生选诗枉费于烟云花鸟玩物适情之上今当取其怀古言志关风化感时事有识度有经济觉迷启悟者为我拈出更得见地之友共之此选诗法即作诗法也先生居心制行恬澹旷达当其萧然物表三公不易叶诗家之正宗其养心诸格言如寄荷衣箨冠于缨绂间与身在江湖梦游魏阙者净秽相去远矣天下大器惟轻爵禄而置身器外者任之若在器中鲜有举者故使先生藉甚保衡天下熙熙咸登春台然尚德不在显抡功在隐己居器外即运环中徒以不见知于世为先生惜非识元气之枢机者夫不离于世而遯世不见知而不悔庸言之信庸行之谨退然无异于深山之野人而和气应之天下之元气亦应之矣贤者不及亡论君子何者有翘然自见之心力与之角以蕲胜势之在我益以怨而天气乖益以尤而人气拂和之所以戾诗之所以亡诗者乐之所以成也必节于礼先正其思思正然后礼得其节礼节然后乐得其和一身一家之元气操天下风俗之枢机天地不至崩陷万物不至灭绝匹夫匹妇皆有致中和之责位育之功而况士大夫予于序先生之诗切言之亦先生自处先觉以觉斯世斯民之本志也 

濮澹轩诗序 

词家老手闻有桐溪濮澹轩过吴门始见之年七十八矣俊迈犹四十许岁也豪于吟境会所触可悲可喜可愕一发于诗几万余篇属其友汰之仅存三百予以陟昆仑泛瀛海穷高极广天下之人非力所及逡巡不前则以虎丘片石惠山一泓邀之欣然羣往矣澹轩斥其高广姑以三百篇为片石一泓何居之高而视之下耶澹轩不欲与乡里小儿争冷热之观僦居山塘委巷浙之盛泽有濮紬粤之人之所尚客每岁收买抵金阊澹轩主之受其例所应入者以糊口间有赢则挂杖头邂逅词客拉醉酒肆中尽而后已已则杜门屡空不给意豁如也吴俗好事诸挟才艺贫而游者往来如鹜闻澹轩名必投以诗澹轩虽食贫其所交率天下俊迈虽老意气不少衰东方朔识虫怪哉以为忧之所结沃以美酒即消今天下物力耗诎士之不能低头争冷热者多贫而游游即益贫常抑郁无所聊于客舍祈寒暑雨孤吟善病则怪哉之虫馆其身繁其族类交蚀其心腑能抵人于死澹轩之赢钱共醉亦东方朔沃之以美酒之遗乎士有所自负生不遇时或隐于医与卜与耕市佣舂时复露其一斑以俟世之具眼此皆摄昆仑于片石缩瀛海于一泓藏澹轩于牙侩之内譬如王绩自称五斗先生而日给仅三升美酝自救不了乃发赢钱共醉之兴则片石一泓亦欲与昆仑瀛海比高絜广然则后之揽澹轩之诗何必三百篇于一篇一句一字中见澹轩狂呌千言吞吐四方之全量庶几具眼耳 

姚彦昭诗集序 

闻之先正诗不贵使才不贵说理用古多则损格伤时露则减韵予盖学而未能则以为此正坐无才不者才偏耳才如大将用骑用步用舟用车用少用多用久练用乌合无不如意廉颇一为楚将无功思用赵人王翦伐李信非六十万人不可皆偏才也己未秋卧疴半塘桐城姚子彦昭过访以超玉轩诗集见贻读之俯首已见予意中诗坛大将彦昭于诸体制如驭众长不见势不足短不见节有余出奇制胜所应有者一举无不有所应无者一荡无不无世谓才以法为辔勒非也才全者德不形而法自具骐骥千里历境过都缓急所宜不假鞭影才偏而力大岂免跅弛力小而偏遂成疲薾孟浩然五言近体仅能秀出七言已弱无论古歌行盖诗流之下驷郭林宗云奉高之器譬诸泛滥清而易挹叔度洋洋若千顷陂澄之不清挠之不浊吾无以测之矣论人如是论诗亦然予于彦昭之诗复见彦昭之人龙腾豹变殆未有以测其涯涘秋水时至百川灌河河伯不至于北海若之门长见笑于大方而况纳之牛迹先正之言用之即程不识不用之即李广过而问诸韩淮阴李卫公岳鄂王都无是说此真大将也 

顾空山集序 

平世之士沈隐于诗酒者多放逸危世之士沈隐于诗酒者多廉隅盖以执义为上安贫而耻进则惇伦务本其表端其影直宜矣当湖前孝廉李公潜夫行遯九峯不入城府一时仰其高洁于是志节之流闻风兴起亦有云合景从之势则顾子空山其一也空山天才秀拔善属文超然尘埃之外从潜夫游能诗居亲丧尽哀葬其大父母父母兄嫂尽力嫁其妹尽礼以是家益贫志度益冲澹而自足时复逃禅时复取醉与同好结社为唱和之乐甚乐也世之部署丘壑纵横觞咏或不能简束伦物则遗门内之惭潜夫主张风教而空山诸子导末归本文质相宣谓非彬彬君子耶商之俗端毅以有立其亡也夷齐独伸大义若提火鼓顽民从而应之使正气皎然不沦长夜周运式微东西分邑赧王入秦无一士可藉如痿痹待尽求一指之动为难盖战国趋利之风所渐也汉承七雄之敝以羣策羣力为攻故曰尾生孝己无益于胜负哀平之间吏民集阙下颂莽功德者数十万人光武中兴乃有不臣不谒之严光周党于是人敦名节虽党锢祸烈而于野之战节百折不回繇此观之成一代之士风则山林之功与云台竞烈予故乐为空山表微意不在诗酒若如来教诸比丘少欲知足可以得道则空山澹远之姿庶几近解脱乎不可说世界日用威仪无非禅者有托而逃则未逃以前复在何所岂可向虚空中画地为牢削木为吏又在空山一剿绝而已矣 

姚均裳诗序 

别均裳姚翁三十六年彼此不相闻顷度夏半塘扁舟来访各出意外遂得读其韵语天真烂熳自然有烟霞散采金石宣音盖置身于一丘一壑间非尘俗中所能顿放也邵尧夫安乐窝中别有天地美酒微醉好花半开便觉羲皇去人不远然生于太平无事之日载小车而观化历行窝以班春此福故不易享均裳裁值盛年河山鼎沸自缙绅以及细民破家亡身颠连道途者何限而吉祥之气独有所锺依墓结庐浇花种树与虎丘片石作忘形尔汝之交天籁一发山鸣川应月舞影而风歌律七十余岁心逸日休不减尧夫太平无事之乐此福尤不易造夫天下有福一人独能享之者半存乎时天下无福一人独能造之者全握于已均裳乃如第五天人一切乐事不因境有直以自力化现无不受用具足则虽移均裳于三灾间作之际犹然有两部鼓吹七重行树交光相奏岂止与地行仙颉颃于小年小知而已哉 

见山诗集序 

寓半塘次法华树南和尚俨然造焉挹其深致知为雅人出见山诗集相示诗复雅譬如扶舆灵秀之气结而为山其间一泉一石一草一树无不助灵献秀者诗家之论僧诗不可有僧气恶其蔬笋不可有僧气忽有官人气亦自不类恶其蔬笋而好其酒肉又不类矣僧之诗妙在不熟有时似熟正得香初花半妙在不整有时似整依然疏影横枝妙在不足有时似足不妙云外封泉内涌复以不恒见胜耳古德云似即是是即不是此作诗三昧也诗人之诗未尝不是而常不妙盖必有超然于意言之表无心而独得者夫无心而独得岂可恒得哉余与见山之诗适相遇于天机呜呼道人唫咏直寄兴耳听俗士之去取劣得数章位置于羽流闺秀之间亦不雅矣 

答朱望子送别诗小序 

望子与予契阔三十七年今夏重见于半塘喜甚有四诗秋杪予欲入匡山望子送别有二诗引东坡怪石供例以前诗当前供后诗当后供予以一肩收佛印参寥两供予则贪矣望子之情较东坡为重何者东坡以饼易石自然饼俗石雅望子以诗代石更觉诗灵石顽且喜佛印是住院长老耳设如澹归入匡山天寒路远行李内添却数百枚石子加以古铜盆一石盘二亦累坠不小则东坡之赚佛印又不如望子之恤澹归也石之胜有皱有瘦有透齐州之石无之望子诗才高妙蹙迭之波方其皱巉岩之骨方其瘦玲珑之致方其透尺幅山水万里为遥望子贶予厚矣虽然穷居士穷比丘冷对冷硬对硬不知何时是了则吾两人全体俱是怪石望子供澹归澹归亦供望子不合和予唱汝令人传说石言于吴作妖作祥几成祸事 

陈彦达诗序 

情交于境而发为诗情不极其郁勃则诗不奇境不极危且险则情不郁勃诗推盛唐以老杜为冠唐诗盛而唐世乱老杜当其阨涉危险之境蕴郁勃之情以发其奇云间吴日千高行士也诗宗盛唐不落中晚一语吾友陈彦达推服日千称士林第一流其为诗宗日千欲劘老杜之垒而夺其军一何壮也境之极危险纳于死地流离道路穷且饿老而无所所老杜兼之老杜中年潦倒献三赋试集贤得一卑官遂陷贼中仅完其节彦达值革运弃去青衿莼羹鲈鲙长少以老虽食贫不至荷镵同谷拾橡秦川犹有敝庐足以容膝则老杜之境之危险深入彦达彦达之情之郁勃宜浅于老杜而诗之奇何以相及也老杜穷于服官耳麻鞋得见天子转徙剑外尚闻收京贼退之喜彦达拭目倾耳于老杜所望不可得今且老矣此一郁勃不浅于老杜则老杜四危险亦不深于彦达宜其诗之奇之可及也彦达性通脱好饮酒妻死不娶无子以犹子为子能敬且顺老杜终日琐屑于老妻稚子间既多苦趣时陷重坎垂白一子殁欲归襄阳故交零落输心于少年辄遭掩口亦饮酒负气狭中卒以客死则彦达于情之郁勃善自宽于境之危险善自减其天姿胜老杜远矣董苍水与彦达莫逆好谑呼为九制以其祁寒暑雨长在途中觅友生共谈燕盖得蒸晒愈良云予谓此彦达期颐之征也人之通脱者天机所发过而不留则懊热自轻人道阴阳之患无以中之彦达为诗至百余岁宜有过于老杜者当是时予已化去不克见姑以今日之叙作后日之验可乎虽然老去诗篇浑漫兴春来花鸟莫深愁忽而老忽而漫为诗至百余岁或有不及于老杜之惧更当劝请日千久住世间作敲推之助也 

沈友圣诗序 

君子内行修洁外辅以文谓之成德世趋日下至以文人无行相标榜奚怪乎三灾益炽卒莫之挽也云间故称才薮然所尚忠孝大节士林正议不甚假借沈君友圣尤挺劲若寒松之秀于霜林雪礀君家孝友世嬗自其曾大父完微公大父孝水公始着然年皆不永至尊甫坤仙公式弘先绪丁末造抱道以终君渊源既长进德修业如何赴海不待增而广不待浚而深性疏朗意有不叶语无回互人或目为狂予以狂不可辞君盖古之肆而不荡者也若廉而不刿直而不讦抑亦兼有三疾非今之太上之民欤君尝游金台顾侍御一见订布衣生死交未几侍御巡盐两浙首修式庐之敬倾动其郡人吴司业梅村为君助喜曰生有此遇获陆贾橐中装买田宅给妻子可以杜门著书矣君顾笑吾自照镜面如楪子大岂容有此与国君同食肉而终彼所谓大祥者安知非吾之大不祥耶侍御力为之地君力辞即侍御亦讶其不情侍御殁君徒步数千里往哭之石埭姚令六康岭表名士延君修邑志其重君若临卭令于司马长卿也君一无所关说令置两童子于狱君闻其冤试以文怜其才将入解之晨起方饭或报令坐堂皇复取两童子严讯君投箸而起行不能成步长跪县门门者大惊吾令君上客岂有激其怒者疾入报令令大惊疾出掖君不起曰吾为救某某令曰先生以片纸命之敢不释奈何自轻君曰吾不自轻谁知重此二人者令疾释童子送君寓立还其家当是时君义声重天下令知其怜才且恤其冤愈益重君君之名益重家益贫世之人之谓之狂也故宜君有俊才豪于吟为文千言立就然不关于纲常名教不轻作也人亦不敢轻有所请好奖成后进率以内行为本采春华遗秋实辄动色相戒人益以是严惮之所著述凡若干卷予为之序于文畧于行详行取二事即君家学敦本之义不敢以卮言秽其素业云 

沈雪峯诗序 

沈黄门雪峯云间节士也尊人云升先生总督两粤以少司马里居抗守郡城不下清城陷死于兵君抱家国之痛间行海上思有以用其智勇久之势无可为乃还托服缁流有会即朗吟无人辄恸哭其诗一出杜甫悲天愍物沈郁顿挫不啻神似然以王孟之清标兼高岑之爽气蕴藉风流独见本色不复以恒似为工此其所擅场也名姝蔻含为妬妻所毒得救不死既改适人亦不从曰欲得能诗如沈雪峰者竟归君君家破饔飧不给蔻含尽所有佐之十许年蔻含没久之君亦殁君虽忠义激发而天姿雅澹自然超越风尘之表间语同志凡为云霞必无渣滓公等真为云霞矣笑指其子曰吾奈何有此渣滓耶一坐咸仰其高韵予谓云霞不得有渣滓云霞不得无云霞君乌知渣滓之非即云霞盖不屑留种世间而已悲夫悲夫用世之士兼以冤愤则必火焚礁触霆击潮驱君犹乌衣巷王谢家风也谢玄能破符坚之众使八公山草木皆为晋兵君厄于气运终不获稍申其志事之成否何常直所遇有幸不幸耳杜甫自许稷契时人未之许也至于今目为诗人甫以长安庶僚洁身归国以救房管穷老迄死不悔立身介然合则留不合则去即依托最久如严武时露崖岸无侧媚取容之态君不独重其诗予亦不独以诗重君藉以表微报徐子鹿公之命鹿公于君为生死交此序其所属也 

张嘉树诗序 

云间张子嘉树直母夫人之变哀毁过情九日而殒士林识与不识无不咨嗟出涕各生敬愍尊公带三先生辑其遗诗盖有不可不传而不忍见者老泪欲枯亦今古伤心之事也嘉树少禀异质书过目辄成诵工古文诗词旁及字画皆有逸羣之妙与其才夺其算故疑造物之梦梦予谓不然李贺骑马郊行小奚奴背古破锦囊随其后得句即投之年虽不永为帝所召贺至今未尝死也贺仅词客不用于人而用于天若嘉树之才本以至性独行之孝乘彼白云至于帝乡何必千岁厌世哉世之人知有人寿不知有天寿不知有本来无尽之寿即顺俗而指为死不过离合之际情所宜锺耳语有之死或重于泰山或轻于鸿毛夫有鸿毛之轻而之死者无泰山之重则不仁有泰山之重而之死者无鸿毛之轻则不勇嘉树生不虚生死不浪死故以死孝为重于泰山则轻于鸿毛兼仁勇而断弥留之一息当其痛不欲生九日一念惟知死者之可追不计生者之可恋即垂白严君有不遑顾况于既亡后之弱息况于幸存后之浮名夫然百世之下闻其风者天合之感勃然而兴矣工词章负疚伦纪往往而是文人无行为天下薄读嘉树之诗而后知至性独行之为风雅之本也思无邪之指未坠于地岂非以鸿毛之轻成泰山之重嘉树于是不浪死若夫死而不亡则嘉树别有生有以识其不虚生也则造物者梦梦而嘉树不梦梦又以呼天下之梦梦则嘉树本来无尽之寿之所变现非天与人之寿所得而尽者也 

王子武诗序 

才以乘运运有足不足之时君子深观其理则至足之数全操于巳此福德之渊海也云间数称才薮名家以百计今所推王氏最盛王氏之有子武玉立秀出比于五常白眉乃并驱史馆蹔居孟季之后得以奉农山先生色养益肆力于风雅或不能无足不足之疑夫君父之道以臣子之才为天下用不私用其臣子故君父有交相让而天人之数应之士大夫一旦服官东西南北惟君所命堂上二亲有思而不得见见而不得久者矣曹丕为魏世子宾朋满坐设间曰得不死之药以与君乎与父乎客言与君或言与父言与父者不敢坚丙??原独无言众争询之原声色俱厉曰父也四座屏息亡敢更措一语今也王氏有三不死之药二以奉君一以奉父趋庭舞彩对客挥毫每进一篇农山先生为朝夕喜子武天伦之乐事故人间福德之渊海也子武之诗典硕而清举流丽而法幽而能与情俱出宕往飙发而能与理俱入建凤楼杰构踞江山之胜时有卿云五色笼日月而覆其上正恐富贵为来逼人耳柳汁染衣杏香衬马遂与孟季连镳天路将有所忾然而深思欲归子舍窃浣厕牏不可得至足之中能无不足之叹乎则子武繇后思前繇今思后寸阴是惜小不足之中已操至足之数矣魏公子无忌夺晋鄙军救赵下令曰父子俱在军中父归兄弟俱在军中兄归独子无兄弟归养兵凶战危犹不以阃外之势伤门内之情此亦君父交相让者而人子之心从可知巳天之所以与人重于三乐轻于王天下益可知巳父母俱存兄弟无故最不可必子武所深自幸而蕲相保又可知已于戏王氏之盛非一世再世而盛也子武曾大父贞简翁洁类井丹正齐王烈门下士有服中见者家为设饭翁曰汝于礼不当饮酒即举觞自釂予以知王氏之家学渊源若子武之诗之才则艺苑英流发挥无剩不待老僧饶舌也 

张洮侯诗序 

云间名宿有张君洮侯人称为穷孟尝以其食贫而好客云澹归曰今之孟尝穷古之孟尝亦未富也四公子中春申最富孟尝最穷楚地尽百粤象犀珠玉之珍甲于天下楚王春申所立独筦国柄自择封于吴登龙断而左右望殆于一网打尽故最富平原与赵王昆弟而友爱信陵与魏王叔侄而猜疑孟尝虽为齐相君臣之间数变每不能安其身食邑于薛邑入不足供客使冯驩收责驩以所收椎牛酿酒大会薛人尽焚其券孟尝如雪上加霜意豁如也爱驩不衰食客不少懈故曰孟尝最穷虽然以洮侯较薛公一布衣耳不事王侯高尚其事家无儋石之储而好客古孟尝即不能与春申争富亦不能与洮侯争穷则穷孟尝之名故宜洮侯独擅矣洮侯为人浩浩落落论议风生或相击难必申其所见有尽敌而止之概其诗亦浩浩落落自申其所见尽敌而止计工拙于格律声调间纤秾刻画非其所屑也穷与诗相生相成亦兼擅亦独擅古孟尝既不能与洮侯争穷又不能与洮侯争诗仅以一薛公傲布衣无论洮侯不受薛公亦不为何也薛公非富贵人也人见谓薛公富布衣之诗亦富薛公贵布衣之诗复贵是造物者以洮侯之诗当薛公也诗可以当薛公则薛公不足以累孟尝于是两孟尝皆得擅穷名而不相让彼为富者惟恐有一人损其毫毛不敢好客故布衣好客尚巳王公而好客亦必具有穷气骨穷心眼而后能之穷气扬穷骨刚穷心达穷眼阔彼为富者闭户摇手不欲闻而况于见予故出孟尝之穷而入春申之富春申之食客文信侯之著书麾其羡财市名而已同为窃国之行卒死李园之手岂得与三公子并称哉 

陆林士杂曲序 

林士才高学广今之子云极其思致可以草玄可以反骚可以献赋乃降意作曲子其微奥仍是玄幽灵仍是骤博衍仍是赋惟尖新一派为填词本色错综流露别开蹊径都不从人间来白乐天诗使妇人竖子皆可解如郭恕先拉负贩佣共饮曰吾所与游皆若辈耳林士曲子即学士大夫俱不易解如西方化人谓周穆王宫室陋而不可处侍御者恶而不可近酒肴腥秽不可食饮携之游其所居庄严珍异无可比无可名状此皆一肚皮不合时宜也或以度曲宜便伶人林士尚不欲便于学士大夫岂问伶人然使学士大夫不解与伶人何异盖以林士之笔不梦如椽则降意于此故自感慨不少司马长卿着犊鼻涤器市中计其嚬笑举止飘飘悉具凌云之气若待赋大人而后识之已灭却一只眼矣然则欲识林士不必玄不必骚不必赋达磨泛海漫词度柳树货郎儿偷乞观即汉武帝恨不同时之针芥长门千金之贾卓文君亡奔之琴心也 

单质生诗序 

余至云间过白燕庵晨露未晞寒风四袭徙倚于竹边亭下思单子质生之遗韵不可得为怆然久之有诗贻其嗣子孝求葢质生之殁已十余年矣白燕庵者我国初袁御史之故隐袁有咏白燕诗一时传诵人称为袁白燕早年乞休归老于是质生每诵故国飘零事已非之句为泣下葺数椽奉佛自御一衲花朝月夕悲歌慷慨一寄于诗词贺生天才本自超逸遭国大变感愤既深沈郁顿挫之风更与笔涛墨海相激荡宜其赋咏之益工也质生性冷峭不能俛仰从俗又好议论时政得失郡守心衔之适有狂生称朱氏某王子颇扇诱羣少年事发守訉其薙染所在曰善知识所守遽曰是单质生耶即列其名上变与净慈豁堂品?土公俱系金陵狱卒无左证会有持公义力解之者乃得归然拘幽三年郡守已破碎其家矣昔高皇帝惩元季官邪所以治贪墨吏者至严吏惴惴救过不终毌敢以私意鱼肉细民而况遗老故杨铁崖诸名宿皆得优游啸咏终其天年葢不独惩贪实以劝义凡为元臣如刘青田功在佐命不得为宰相宋濂溪眷礼不终危素至谪守余阙庙故忠节之标庶士兴起建文坐享其成今此道不讲吏得摧残无忌旧缙绅有中人之产率不自保东南半壁取之近三十年反者四起朝而秦暮而楚又因以为利此劝惩道失乱之所繇作而不止也故英主有大畧无务以胜国之节士为新朝之顽民使君臣大义深切着明夫君臣大义二主之所共深切着明无所益于胜国之亡而能为新朝资观感则正人心厚风俗其功直与佐命等余序质生之诗表其大节因有槩于官邪而叹取舍之极不定也若质生以节而掇祸则人臣之分所自甘耳又何道 

颜修来诗序 

鹫峯氏以正法眼嘱授摩诃迦叶大阐于震旦复圣颜子尼山氏之正法眼也早世无传书然予闻颜子之书传于海外其国诵习尊信或携以渡海率有风涛之阻沈诸水乃已即熟读而归至此一句字不复记迦叶之宗不讫于西方颜子之教不画于中土抑何相似也世谓颜子有书不见于经传疑其近诬颜子称德行第一为天上修文有德者必有言岂直退省之私宜与尼山氏道妙相发若南华重言十七所引正自不少必谓颜子无书亦疑其近谤顷者复圣之裔修来吏部以诗名独冠十子与余相见于云间获揽其乐圃集如闻咸池之奏于洞庭之野也吏部君方当用世宁蕲以诗显诗则有蕲以吏部君显者其对扬祖烈盖承尼山氏之记莂乎夫诗德之成政教之合而乐之文也颜子问为邦尼山氏曰行夏之时乘殷之辂服周之冕乐则韶舞此皆受命之君更姓改物损益因革事其戒以放郑声远佞人又易所称大君有命开国承家不易之法也余尝读而疑之尼山氏有王天下之德当其时春秋将为战国杀运如燎原不可以扑书社七百之议起颜子首为子西所忌颜子亦王天下之才也一君一相三年风行薄海诸侯相率而朝之伯鱼不足传尼山氏为尧颜子为舜允矣于是乎早世而尼山孤王天下之势卒不得就世有英雄而不圣贤未有圣贤而不英雄者三代哲人未尝以王天下为讳迦叶一宗犹奉别传之旨颜子单行海外不为尼山氏作副车亦英雄之槩也夫以至圣玄鉴倾注于陋巷一人得地则子西畏之如彼闻声则庄生重之如此后之竖儒一目为通颖谨饬少年穷措大耳岂不冤哉昔齐桓公复九世之雠春秋大之予为吏部君雪六十七世之祖之屈不专序诗吏部君天才英绝其诗沈鸷深入出以简锐兼有得雄之力进而作辅朝廷举直措枉奉大君之命铭鼎于复圣庙中撰乐章配雅颂不让箫韶九成颜子欣然其来格曰靡靡之音吾家其免夫其无负尼山氏昔之记莂之言夫则诗故有蕲吏部君而显者于乐圃观始不如乐圃观止也 

赵二火诗序 

赵子二火秀蕴八闽有绝羣之目少年时为诗语必惊人以古拗险削为尚后剂以云间娄东之法入盛唐作者佳境杜子美云赋诗新句稳不觉自长唫此老倔强顾降心于一稳字可异也养生者至安与和而稳用兵者至整与暇而稳居室者至完与美而稳二火居九峯三泖间日益困并作客俱不得稳欲走四方走四方有反主为客者虬髯公也有反客为主者张建封也二火既无此遇匿其金主之名遣诗为客交于贤豪长者倒屣争迎复据全客之实遣诗为主连类呼召诸贤豪长者适馆授餐至于第宅奴婢金玉锦绣无所不让使二火享其全主之奉反主为客反客为主不出于诗诗之足以重二火如是然二火之所出也今人未尝无所出不能成其所自出譬之刘景升儿子豚犬耳生子得如孙仲谋江东亦稳然则二火之诗稳二火送穷之文又稳矣 

广东通志序代 

今天子御极六诏归我版图率土大定武功既章文德用显乃命儒臣修大清一统志下郡邑各征文献汇于行省上于京师于是广东通志亦粲然告成某属以官序扬言简端呜呼人为天地之心讵不信哉中古之世百粤为荒服最远秦灭楚始置守尉监赵陀乘乱擅国四世汉武用兵内属为一至于唐交广节度或为宰相回翔地自余守令以处迁谪宋之初吏多土著包拯守端州请一切铨注士流中朝惮之南宋以来遂称善地历元暨明人文蔚兴与吴会抗衡瘴雾潜消毒螫不作虽曰天时岂非人力哉嚣陀刘隐之属皆自北产而官于南宋明末造播越至此欲苟延一线之脉卒不可得然其故家遗老衣冠文物往往萃焉足以移风易俗世其亲贤以传乐利今之地犹昔之地今之人非犹昔之人一治一乱一质一文相克相生能事在手搏捖造化人为心天地为身转气数而不为气数所转类如此矣齐州四方之东也岭表东方之南其卦配离于五行为火火水妃也干再动得离而为同人五动得离而为大有则见龙飞龙应之阳不取于阴不大坤再动得坎而为师五动得坎而为比阴不附于阳不至我国家起北之东帝出乎震相见乎离囊括坤维成大一统之盛迩者滇池逆命师武臣有不习之利维兹南海上下交孚忠顺不失合黄裳元吉之占不迷方于南前坎离通乾坤位卜年卜世万代无疆则今之人非犹昔之人今之地亦非犹昔之地何也重离之照发自北极必彪炳于南垂也是故屯蒙未启有虞氏即奏九成于黄冈之麓有开必先无微不着逮四千年际我新朝稽古右文之化一统志成而广东之志亦仿条理以成始终其答如响后之揽者识搏捖造化之能事其权在人无容以七尺一隅自囿于古今气数之域而为其所转也是书总裁为某官某分修为某官某鼓吹休明具有劳勚某藉手观成其敢辞弇塞之愧 

赋役全书序代 

赋役者治天下之本计民命之所系也其要不出于三征虽然天佑下民作之君将以养之非朘民脂膏以自养任土作贡因事効力一如不得已而受故曰用其一缓其二用其二而民有殍用其三而父子离呜呼养之为职而忍以残之为心哉间尝疏观古今赋役之制轻者必治重者必乱乱必由官邪治必由政举政举者期于措刑官邪者底于用兵然则考其赋役而人事得失国运修短皆可见也粤东南极海西北走江楚踰秦岭而控朝阳跨雷门而挟琼岛地方数千里为五岭壮然其赋不能当吴会一大郡盖近山则硗确鲜收滨海则风潮多患逐末则田功半废善盗则村落时虚亦其势然也尉陀建国汉唐分使民夷杂揉羁縻之意犹有存焉刘龚称帝残民以逞市吏竭小贩而渔富民充大官之肉宋祖灭之害未尽刬今之杂税皆其遗弊也胜国之初留心恤下稽核户口不取赢余或有元时万家报存数千户者以户计丁以丁履亩于是开屯田而减民户之赋役二百年余既庶且富播迁之际兵冗将骄诛求日甚为我驱民然攻战未已石粮承役或费至五十金而赢百金而缩不免益深益热之叹今上御宇归其任于文臣吏知奉法民稍息肩六诏首逆需索纷纭额外所取倍于旧章官吏夤缘为奸所科复倍于额外盖粤东之民至今日而困已极矣顷者赋役全书告成试一悉心考证何者为古法而简何者为新条而繁何者恤民力而得外藏何者益国计而生内蠹尚有昔非经制近入章程旧是可已之追呼今作不刊之举劾兴言及此宜有痌??众而况涂面自营啜汁共饱流毒在下归怨于上耶予愿与仁人君子朝朝夕夕如上帝临如大君命不敢稍踰分寸以负朝廷爱育黎元之指吾民庶几有起色乎子舆氏曰诸侯恶其害已皆去其籍是犹有畏心焉今也悬其籍于八达之衢人人而读之而为吏者视正额如故纸奉横取若雷霆则是书也仅托于爱礼存羊而已夫为天子养民之臣而遂为天子残民之寇显有人非幽有鬼责其可不惧哉可不戒哉 

重修韶州府志序代 

中天之治文教始显故仲尼删书断自唐虞其间有纪言有纪动而禹贡一篇山川土田气候物产指掌毕尽十五国之风陈于诗七十二国之简册定于春秋见礼知政闻乐知德六经之成其五皆史经之体谨严史之体浩博浩博者所以为谨严史者经之地志又史之地也韶为广东壮郡某下车首索郡志阙佚而不修者阅八十年兵火之余典章耆老畧无可考顾四境之流移未复习俗未变守土小臣拊循噢咻之不暇仅于退食辨证是非别加朱墨盖日月一至焉犹未就理适奉省符下郡取各属乘删定而献诸京师备大清一统志财择恭惟我皇上诞膺天历统一区宇山海大荒之经威德咸备其俞辅臣请岂欲夸耀百代盖将晰险易察贞淫一道德同风俗不出九重之内而四目四聪明达无不遍窃伏自念于天下有岭表岭表有韶阳不过太仓稊米圣天子迩有不泄远有不忘韶阳虽微土地人民政事三体皆具获备诸侯之宝列于王庭固千载一时也乃檄下六邑令刊正故籍纲罗新见取向所朱墨未竟者汇而次之为七志论丽以三十九条述二十四义例成十六卷虽学术謭陋有愧于浩博然附列郡之末当谨严尺寸之地非僭非滥亦其分也语云兵莫强于秦财莫富于隋地富大于元维此三者非吾君与相所藉以弘宣文治即必有载笔为史取义为经者守土小臣幸得观大成以对扬休命使百代而下犹能贤其贤亲其亲乐其乐利其利则卜世卜年轶三王而比德唐虞克巩皇图于至久至大某藉手于今効细流纳流之贡死且不朽 

新修曲江县志序代 

曲江旧无志以其丽于郡郡之志皆邑志也新昌潘尹复敏发愤创始五河凌尹作圣继之体裁备矣今天子治定功成可儒臣纂修一统志之请部符即下韩瑞首被郡檄续缉成书既竣事俯首知幸亦戢心知愧志之难不殊于史古之作史者老于承平之世讨论即易生于变革之时搜访亦难合八方而为吏恢诡谲怪动人之视听即易画一隅而为志简狭孤陋扩已之闻见亦难则欲曲江之书与天下并驾其不足以争一日之长者势也虽然曲江古为荒服由西汉始内附二千年前有虞氏不鄙夷其山川民物停和鸾摄袗衣歌南风于皇冈之颠他郡邑未敢望焉今之去汉又二千年奇才异能间代数起阅其志不必如简狭孤陋所云顾韩瑞戢心知愧者奉职无状未易以解愠阜财之风承有虞氏之德音以仰荅兴朝也论者谓韶阳僻远久安然自崇祯初洞寇入犯残属邑以及内地攻围郡城十余年间驱除再四仅保孑遗盖与中原河北乱机相应至于负山阻海大创羣孽近在康熙三四年间其先大调发大徭役疮痍未愈喘息未苏民帖席而卧亦未有几时冀以生聚教训速奏上理其道无由韩瑞安敢黼藻太平遽为曲江庆今所披图按籍户口之息耗土田之荒易输将之先后盈缺阸塞守御之坚瑕风教淳浇人才苓奋古今盛衰了如指掌故可不言而喻矣夫地之开辟属有时会昔者鸟言卉服之俦不识上国冠裳而有虞氏翠华贲止使一泉一石犹得分大圣人之荣名今天子轸念黎元固将跨百王而越三代则以有虞氏之遗民附輶轩而纳诸天阙为明见万里一助解愠阜财之风不出宸居行于岭表曲江亦首被之韶石羣峯更为百兽率舞韩瑞躬逢其盛歌九如称万寿四千年前四千年后随踵至而比肩立使后之志曲江者取为故事第一自今日始能不俯首知幸 

新修仁化志序 代 

今上龙虎之岁混一天下东西南北无思不服风被十年化理沦浃乃命儒臣修大清一统志部符下省取郡邑成书以献于是太守马公檄行仁化讨故牒编新纪具如五邑之例应瑞待罪于县三载兢兢奉职惧不足称任使幸际大典俾遐陬僻壤获从图籍之末觐光阙庭敢不尽力顾仁化于韶人材物产逊他邑远甚曩为令者或患苦凌忽弃不志自明万历司马暐始创之于今八十年中更兵火故老遗书漫无可考惧不足备网罗贻圣作明述之诮又伏自念地有小大事有繁简而理无异同如人之身修短肥疗美恶殊矣五官百骸未有或殊者应瑞所治亦有人民亦有社稷有政有教皆在同文同轨之内岂庸以简小自弱且地连江楚独当二面尉陀所恃以控制上游势不得轻由唐建县千有余载迄于今俭朴之俗不迁而刓敝稍甚吏与民望九阍不啻万里劣得绘形势指画事情引陈诗纳贾之谊如亲见古帝王于巡狩虽小国诸侯无倦清问岂庸以简小自匿则斯志也文不足而质有余即珍错非伦十亩闲闲桑麻相映野老杂坐较雨量晴麦饭菜羹澹而有本其犹元鲁山连袂歌于蒍之遗也谨订讹删冗拾遗续绝别为八纪三十条藉手报郡备大一统细流抔土之纳述其时义以序 

乌程金氏家谱序代 

易曰风行水上涣先王以享于帝立庙盖先人之灵爽聚而后人继志述事之能于是出矣谱之义亦然然不敢以僭且滥行之也庙之为制亲尽则祧而况于非其类者李知诰养于徐温以得位乃择唐之诸王为其上世即已亦不知其谁何世皆笑之狄武襄既贵有持梁公告身并族谱以献者武襄谢而却焉君子嘉其不僭不滥得尊祖敬宗之正也粤东阃帅金公国瑞少丁不造两尊人早殁其于曾大父大父仅识名字耳矣所为谱畧遡三世而止即姑苏之族不敢轻合盖其慎也春秋讥世卿魏晋及唐乃重门第然则孤宗崛起宁遂为喆人遗憾汾阳有灵必不借崇韬之气焰若元老登庸诸胡带令不扫土尽耶以不知谁何之祖宗视不知谁何之子孙非类不歆与为人后者不齿则国瑞之致慎于此首清僭滥之源即开严正之教可以承先可以启后余于是卜乌程之金氏之久且大也 

袁重其负母看花图序 

袁子重其负母看花时年六十一吴节母八十八矣病足不能出户外午月榴葵盛开重其负以就花徘徊翫赏喜动颜色久之语重其汝亦老矣力将不胜重其呼妇子设床褥进酒尽欢是岁季秋母卒悲哉此乐亦难常乎此人间所少之事即人间不可少之图也欲为孝子则宜贫贱使重其富且贵张筵陈乐叱女奴舆太夫人坐岂复躬亲以石建之孝每休沐窃从侍者取厕牏自浣万石君恭谨尊朝廷义不私其臣治亵务建为之不敢使知之比于窃云净饭王薨世尊身自负棺四天门王争相负世尊不能独负其父于死重其乃能独负其母于生推人子爱亲之心宁直富不如贫贵不如贱抑亦圣不如凡虽然非父母之所期于子也杨夫人已老鸡鸣而起作粥一釜以食婢仆曰毌使饥寒而服役子孙更谏更请代不听杨夫人好行其慈无以成子孙之孝盖寿而康耳重其之母病足而后重其得以成其负也舜之父顽母嚣而舜得以成其孝然则推父母欲成其子之心无病不如有病贤又不如不贤虽然非人子之所期于亲亦非亲所以自期也至不足之中有美焉至足之中有不美焉足不足境也美与不美存乎心心全则足不足皆美重其所足者母贤而已不足于富且贵而有此美不足于圣而有此美不足于母病而有此美则美不美果无与于境也人能自信其心行之加力炼五色石以补天断鳌足以立四极岂为异事予以庭前之花为补天之石则重其之蹩躠于庭前负其母徘徊翫赏而不倦者非立极之足欤其果有待于断耶否欤 

翁母表贞集序 

干用九坤用六六以刚为用九以柔为用刚不能柔柔不能刚谓之无用世论妇人以无才为德非也天下岂有无才之德哉乾坤二卦疑在初与上干之姤阳在下者亟于自用变而柔则勿用矣干之夫自处于无用听其决而去之不去则亢知退知亡知丧皆以不用为用也柔者阳之才也坤之复柔变而刚以履霜为前车之诫孔子曰由辨之不早辨也柔而无断则不辨刚故辨断故早坤之剥在野一龙与羣阴战嫌于无阳盖义愤之所发也幸而胜拨乱世反之正不幸而败其血玄黄不死亦伤圣人尊之为龙不言吉凶此非吉凶所能系也外则忠臣内其节妇乎用取永贞柔者不能贞贞亦不永然则刚者阴之才也由坤六变而深观之未有不刚者坤之节动而直以方刚则不疑其所行坤之谦无成为柔代终则刚坤之豫坚忍之至至于括囊坤之比阴变而阳以居五位则体始正四阴下之其象为裳阴不刚则不贞不贞故不终用顺以健乃可大终发才于德其用不穷斯翁母浦孺人所为克成其节也夫守节而无才虽米盐琐屑之务丛脞不理况能教育遗孤以启后胤更襄大事仰妥先灵枝梧于震风凌雨俾无外侮耶是故配德于坤之六动初矢死而决志抚孤盖其辨也坤之复也直方者不疑其所行柔则疑矣坤之师也其夫子不终伯氏亦不终而代之终代之者为未亡人也坤之谦也缜密茹荼疾言不出诸其口遽色不见于面坤之豫也主母而居主父之位上下顺而服之坤之比也其犹未至于战也则时之为乎然而其血殷然沥心胆之汁下报九京坤之剥也呜呼凡为忠臣与节妇者必有大战义与欲战敬与怠战战之又战以成此功岁月逝矣愳不及终譬之尉迟敬德解衣投地出其瘢痍悲夫此皆锋镝之余为之君者不禁流涕而抚之矣妇人之才不越阃内虽有旌表声色泯泯翁子振公乞诸诗文寿于金石刚柔错而成文故报之以文予为出九六互用之义尽六爻发挥之情配节母永贞利用之德尤重其才夫以无才为德是以无用为德也土木尚可乞灵聋瞽犹堪执业天下岂有有德而无用者哉 

表贞册序 

有子而不孝不如无子不幸而寡且无子则慈之道必有所寄寄于嗣子其常也嗣子之孝不孝故不可定子不幸生而无母则孝之道必有所寄寄于后母其常也庶母乳母之分卑即尽孝与不孝尤不可定南六钮君为其祖姑沈节母表贞非其子而行子之孝何也南六生而无母节母实鞠育之节母寡且无子以其慈寄于南六南六即以其孝寄于节母此施报之不爽者然事出于母子之外亦情深于施报之中矣奇南之香有生结有死结有飞结生死二结在本树飞结离本树而结于他树其香特异母与子聚而孝慈比于生结母无子子无母其孝慈比于死结祖姑行母之慈内孙行子之孝比于飞结南六之为节母表贞慈孝之香流而特异此非超于生死二结之上者耶予尝于诗余识沈公际飞相见其人未闻其家世节母之慈南六之孝不比于正风正雅别成一母子之局其亦诗之余乎世或谓诗余不如诗盖未知有子而不孝不如无子之义者也 

印确序 

予于字学不习古文然篆法佳恶意所揣摩畧得三四盖与楷法同一理也嗜古或拙趋时大纤恃天资者手滑执成格者神死譬如刑官妙得法外意印者以刀为笔亦近于刑记曰刑者型也型者成也一成而不可变故君子尽心焉刑有律有例例为时律为古以意而舞文守令而不察于情皆非能治狱者邵子又绝妙于印章目其所集曰印确则有一成而不变南山可移此判不改者矣今之人有意见奇至诡故不经矫之者常过于正正不见正奇不见奇神行乎其间而后入化诸葛武侯作八阵图于蜀江平沙之上徒见卵石漫漫六十四蕝卒无由测其门户桓温曰此常山蛇势也春江水发转石奔雷一切荡然无复存者及其水落沙还而漫漫卵石不移一步不失一拳是之谓确然则奇正无形始叶潜德六龙之德不出一潜识此意也可以学易可以用兵可以能文可以经世呜呼又节之学之行亦从此远矣 

赠任石攻写真序 

将军尽善盖有神必逢佳士亦写真只今飘泊干戈际屡貌寻常行路人丹青引伤哉其言之子美盖自道也曹将军挟其绝艺不可一世子美为下一必字则不佳之士无容邀其一盼矣更下一亦字则虽佳士或不能邀其一写及其寻常碌碌行路悠悠不择而貌之又下一屡字则不一而足士处穷途欲放出一双青白眼睛人既不许巳亦不能岂不伤哉乃予寄锡德藏有盐官任子石攻偕周印台俨然造焉请为予写真予愕然辞谢不可得石攻其以予为佳士耶寻常行路人耶石攻传神之妙声满东南其非飘泊无聊丐斗升于穷途明甚其不以予为寻常行路人明甚若以为佳士则予故一衰朽秃子无所短长石攻择人之眼未应太滥抑有所闻而悞耶抑石攻以无择为门庭耶抑石攻炎凉之念已消特相寻于寂寞之滨耶予则属有厚幸然因是而叹石攻之识量为不可及也曹将军飘泊时所貌者幸皆寻常行路之人耳设遇一佳士忽语将军云何前倨而后恭将军故当措身无地则将军可怜之状不在穷途其至尊赏识意气如云未免因势而高则随势而下亦自因真果正不如石攻平易广大随地随时人寻我我寻人无可不可总不见有一人两截之痕为清净解脱安乐法门耳或曰澹归向石攻得一佳士之遇便与曹将军分左右袒是亦未然孔子曰有一言而可以终身行之者其恕乎世间人行得去时只管行去忽然行不去着实可怜不妨借石攻之量作一剂冲和汤也 

三友传序 

夏考功作三友传一为徐太宰宝摩一为侯纳言广成一为吴民部绳如绝笔即自尽矣死者复生生者不愧其言生者既死死者各信其志考功与三君子非所谓死友耶死友之名张邵独许范式葢形气虽隔而精爽能通精爽人所同有欲通即无不通然而有受通不受通者是以难言之程婴公孙杵臼有成约立孤事遂婴必自刎以下报亦深信其死而不亡今之人汨没于嗜欲生且不能自存安知其死而不亡忽然相遭宁复相识然则死而不亡而于两人生前一言一行靡不昭晰非一人所能也考功下报三君子三君子与考功乘风云旁日月相视而笑莫逆于心故有入生死不迷于生死者矣考功殁陈给事卧子有报考功书未几遂以倡义死程婴死而后报卧子生而先报要以无负此死而不亡者死友之精爽未与生者通生友之精爽已与死者通息壤在彼即曰有之然则朋友者人伦之胶漆乎考功之子存古作大哀赋悲愤激烈卒死于义方其就谳金陵吏怜其才而弱谕意指欲有以生之存古笑不从至死词色不挠此又与纳言二子为不约之友者予过云间沈子友圣持传来以序相属友圣出考功之门有高才重气谊家贫介然自守非其意所可虽以名势劫之謷言不顾盖无一不与考功诸君子精爽相通因念世尊云众生不信后有谓之邪见后有者千死万死而无一亡众生溺情菩萨显力忠孝节义行于二者之间亦有来处似同而去处忽异者所贵在因地因地正矣贵乎善发而善取予特为未死者言若考功之文自足千秋又何藉予言也 

尊敬录序 

轮王御宇专以五戒十善教人其报分止于生天报尽即堕惟识本来常住不迁之法则当下解脱若以一心念佛回向极乐世界亲见弥陀得无生忍是直截方便第二之门不则无论敦本敬宗是世间善即请大藏建精蓝皆有漏之因如影随形虽有非实也解脱根气大须剿绝今人于家乡水土如蚖蛇恋窟妻子眷属如蜗牛缩壳却云我过此西方万八千世界生莲华中敢保渠语语分明心心鹘突耳简君丽初久染法昧今年六十六与予同庚能于数千里外闻有佳山水古道场必赢粮随喜且欲北行问那罗延窟访嵩少直抵清凉山庶几不恋家缘有解脱之风矣顷出尊敬录属予传为家乘流通善法可耳若以是尽丽初之长则丽初不肯若丽初以是自尽其长则予不肯何者六十六岁前予不姓金公不姓简再过六十六岁予不字澹归公不字丽初如何是常住不迁之法于此不明一钵千家孤负山云水月于此得明波翻影落交还阳焰空华定不向简家敦壳漏子钉椿摇橹也 



【卷五 】 
 文部 
 疏部 
 记部 

【文部】 
 祭海幢都寺解虎锡公文 
 祭金璇海司狱文 
 祭栖贤石鉴覞和尚文 
 斗母殿上梁文 
 祭李灌溪侍御文 
 祭汪汉翀水部文 
 两淮运使李玄白墓表 



徧行堂集卷五 文之五 丹霞今释澹归造侍者古止　传涌编 

文部 

祭海幢都寺解虎锡公文 

岁在丁巳春正月之九日住丹霞某遣祭于海幢都寺解虎锡公之灵呜呼公与予俱有奔走丛林之愿力时兼世谛而行顾各自信以为不落世谛也公老且病于丛林不肯一日即安至于死而后已予亦相信以为有死而犹不已者也公病笃不挂云寓书谓姚子水真寿册序死不敢失信予甚愧之今力疾呵冻成文遣义监寺具蔬茗之供读于塔前以成公信呜呼公死不失生者之信予生岂负死者之诺其有出生入死历永刧而不坏者耶生耶死耶生不生耶死不死耶不生生不死死耶生生不生不生死死不死不死耶公其能立此四法门荡此四法门独来独往而不留朕迹耶予序水真全提乞儿之宗亦下劣亦尊贵亦非下劣尊贵亦立亦荡亦非立非荡公长予三岁先予而逝予日老且病坐丹霞丈室不能教人更欲终奔走之役与公相抵于死而不已之道披破席边持破盌足提破竹篮耳连臂踏歌风拥而行于生死大海中生死中无处着此生死亦无处着此不生不死则予与公为真相见真相知真有不落世谛者予不为公洒泪而公为予轩渠一笑更听予所作僧伽诗册序于公意何如 

祭金璇海司狱文 

呜呼君是善人庶可家食偶以微名尘此素德于五千里之外为四百病所入无财操药无子易箦虫唫败垣蝉蜕朽木萧寺厝骸故乡寄哭悲风易陨断灯难续盖定分不可如何而幻影无由更逐呜呼君故不应就此官乎谁教谁育愍兹荼毒禁其株蔓缓彼桎梏寒欲为之布絮饥欲为之饘粥囊底看钱缾中剩粟叹湿沫之无几拟呴濡而不足上不能藉之展手下不能资之果腹或指以为人菑而不知其非天鬻呜呼君故未尝负此官也禀三宝之威神挟十善之羽翼截流而度决疣溃痈乘云而升镂金板玉见莲藏之千华脱忍土之五浊既无去来安有延促况刀兵之刧支离朝市之形飜覆君之死也等塞翁之失马吾之生也倚琴张而编曲倘能听此一往勿复 

祭栖贤石鉴覞和尚文 

维康熙岁次戊午秋七月十有九日同门弟某谨以香灯蔬果上供于栖贤石鉴覞和尚法兄之灵曰呜呼缘不胜而勉为担荷者弟与兄是也当其担荷即不计缘及其缘不胜不能不顾担荷则力愈劳心愈苦矣弟曾与兄坐玉渊潭上请兄弃此一席兄固疑担荷之道未尽也弟入岭复寓书谓古人亦有散众之事何必住院若径来丹霞不少虚堂倚杖二三兄弟举古论今亦震旦中不易得之乐未知兄意从违而江路已梗阻矣丁巳秋中弟退院自计瓢笠过栖贤当邀兄为汗漫游作登临语笑之侣未几闻兄弟未几闻兄长住伤哉数之修短缘之胜不胜病之险易非吾辈所宜介介弟所不能已者盖自悼也弟喜山水而无济胜之缘喜明好而无过从之缘喜及物而无饶益之缘喜博览而无讲习之缘今欲与兄结一寂寥放荡之缘又不可得乎缘不胜者强有力宜混迹劳侣文弱则佐丛席掌笺翰不则阅大藏经典不则教习童行如此而已勉为檐荷徒自劳苦明知其劳苦无益而言担荷为理所束如博士弟子不甘告老死于头巾之下弟尝戏语兄有头巾气他日按行栖贤壁垒有不当意必更以一巾申罚兄今避罚而去弟即自戴一巾何者有堂头不作而作村落训蒙叟岂免下劣兄当为一笑吾辈岂于聚散缘中作儿女子小不忍之态者哉尚飨 

斗母殿上梁文 

伏以德无不报天恩况出于君恩愿有必酬业力全归于道力藉庄严之夙誓作付嘱之新标从君子与人之路而来入天王赐我之门如是恭惟坐九天雷祖摩利支天大圣圆明道姥天尊主宰一元提衡万化本非名相迹是威神四首八臂而象卦之数齐彰踞豸乘龟则语嘿之途坐断宝印通符身心俱寂灵旛建节文武咸宜阴阳在手行于日月之前章瘅如心权出人天之上居其所而用藏众星共北注为流而仁显万派趋东五戒十善先导轮王六度万行率由开士网罗世上英才如田下种成就人间祈向似火传薪即今西粤中丞伊昔庆阳太守竭家财而偿两税班春亭下三年固国本而诉九阍安上门中一奏外不问开府内不问银台君是待民之主生不顾强藩死不顾弱息心为成我之天直道而行度门斯辟感金鸡之特赦屈玉獬以遥临见闻屡挈诸天中消息潜通于意外敢信一夫之作难因悲万姓之如焚乍张拳而出险正局旁敲忽洒血以输诚同床各梦臣心欲展帝眷方隆沙场在望顾高天厚地以何辞宝所非遥即尊道严师而共贯仿灵枢而营紫极择胜槩而得丹霞钟鼓宣音门墙修敬华岳无邻岂俟片尘增益春晖可答聊将寸草殷勤定宝鼎于一尊献玉阶之万寿占兹谷旦升彼虹梁云开五色欲闻雅唱于都俞声震六方莫惜善酬于颂祷 

儿郎伟抛梁东有脚阳春间木公上帝好生无二义由来霜雪自居空 

儿郎伟抛梁西独运威明万法齐大用不曾亏剑戟可怜牵率舞荒鸡 

儿郎伟抛梁南万里神光一颗寒车下七豨无点黑雪碲霜鬣散冰蚕 

儿郎伟抛梁北屋角且休寻睡鹿不见如来现北天三洲齐唱归元曲 

儿郎伟抛梁上一座文昌兼将相斗宿邻垣是尾箕孙谋祖德肩相望 

儿郎伟抛梁下力尽东南徒有话喉舌天边不把关自然鹰眼随鸠化 

伏愿上梁之后五兵不试六律俱谐长蛇封豕各息凶锋威凤祥麟迭呈瑞采捧一轮无缺之金瓯还于天子洒千道如流之甘乳饮及庶民身当五百之昌期坐致三千之上客白茅锡鬯绿野征歌松风麦浪不图梦到三山月佩霞裳共许神游八极家传经史国有圭璋左文右武分广厦以安居秉耒提戈阅高年而拜爵灿烂神光烛地慧炬同流郁葱道树参天灵山齐寿 

祭李灌溪侍御文代 

呜呼公之父母吾邑已五十余年邑之子弟老者死壮者已老少者壮未生者又生生不识公闻父老之讴思争欲骑竹马相迎于数千里之外越数十年之久如一日也岂吾邑之民私厚于公抑公所以致此者不以人合而以天合日计之不足而岁计之有余也如穆者犹得挟山水之孤笻一见于碧幢自去冬及今秋公年八十二穆亦七十三矣齿发未衰神明益茂且穆自信犹可追随即某某等同客吴门皆得见仪刑闻謦咳或窃夸于稠人广坐以为是吾邑五十年前之贤父母先朝之直臣今之逸民而乾坤之硕果也乃竟骑箕尾而比于列星乎呜呼哀哉山颓梁坏哲人其萎不惟穆等之不幸亦吴门之不幸而天下人之不幸也穆方将渡浙江揖天姥涉天台雁宕之胜手图口咏还质于公今不可得矣邑之客而归归而复至已识公未识公者欲持马冈片香荔枝薄酝一献子弟之勤思又不可得矣乃仅与未归之客陈词执爵彷佛公之声色而无从也呜呼哀哉公生为正人乘白云而归帝左右理所必至穆等何敢持世智以测福德之海公精心禅学直透上关一月现千江之影微尘入徧界之身溪韵广长山容清净莲华敷座宝盖垂珠叶落鸟啼幻场画藁无一不见公仪刑闻公謦咳不出一切相而得公相则得公相而得公无相则穆可嗒然忘言有以承公之降鉴也不者重入娑婆广施悲愿穆等仍得从子弟之末以投父母之怀生生世世不违法属公亦当粲然一笑有以慰穆等之忱信也呜呼哀哉尚飨 

祭汪汉翀水部文 

维康熙岁次庚辰越朔廿有五日甲寅方外弟某谨以香茗果蔬之仪因丹霞僧使致祭于故友汪水部罇石先生之灵曰呜呼予与公相见于丙申之冬别于乙卯之春二十年间珠江锦水予无定迹然每聚首未尝不诙谐倾倒两无间然也别后遽丁世变闻入此现前赤骨力地不但鹿之无钱有跳者是世间善友即问羲之无钱无跳皆出世间真言也公试为予一笑听之尚飨 

两淮运使李玄白墓表 

神宗御宇庶政废弛党事遂起浸淫及于熹庙国是横决正气销阻驯至今日南北交讧战守失据盖用人乖方非一朝夕之故衅连门户弊成资格予观于两淮运使玄白李公益信公扬历仕版自令如皋守邵武悬车盐使皆外吏也水部驾部名为京秩而南则冷曹当时清要甲榜若固有公不独以资格限并以门户芟方壬子公登贤书予尚未生逮壮稔闻乡先达指目东林品望无不推重公有骥服盐车剑沈圜土之惜未尝不咨嗟瞻眺想见其为人则尤致恨于铨政之缪而党局之祸于古今无已时也公为治以廉明强干不避劳怨自矢而才足以济之故居膻地而能洁居棼地而能整居废堕之地而能振居凋瘵之地而能起属者剥运未复一线之危以系九鼎非逸羣之才不任今所号为甲榜暮气满盈资深者守醇谨容嘿养体状类风痹而新进喜事嚣然躁竞所持以傲物古文诗词务为宝器与剑戟相撞间有谈兵土羹尘饭不死即走丧师辱命则肩廊庙蹍疆圉虽济济多士若逃于空虚无人之境藉令得公而大用之理财则推其治盐荚者半岁未嬴百万金钱如川赴壑诘兵则推其令如皋者翦海滨数十年浦寇无复遗种用人则推其驱除豪右击断猾胥者退小人进君子众贤汇征帝心上格民生有喜其济则钟鼓之灵万有不虞而推其慷慨友生之义上报主知热血所洒能使风雨晦冥雷霆震荡叛臣褫魄强敌寒心然而困于资格挤于门户穷于下吏无繇张胆明目发挥王路则如公之才者用舍之数不如公之才者长养成就之数大概可见矣呜呼无事则计资格资格不足以代韬钤有急仍持门户门户不足以当边塞举军国而奉诸寇雠此羣臣之负九重亦百余年来晏安厝火不知徙薪于先事之患也治疾务早使良医却走而后求瞑眩之药虑且无及矣公之子若孙皆好学能文尚廉隅有父祖风不遗后进属为文以表墓道予方感愤颠蹶而叹訑訑之习不可以复挽也于是乎发之 



【疏部】
 重修韶州府学疏 
 荐阵亡将士建水陆道场疏 
 检白骨疏 
 重建会龙下院疏 
 资荐阵亡士并一切横死兵民疏 
 重建青云禅院募疏 
 龙护园盂兰会募疏 
 丹霞钱粮小引 
 为老和尚庆生疏 
 募建正气阁疏 
 为公绚礼忏疏 
 观世音菩萨栴檀像募疏 
 龙护园乞供众米疏 
 重修崇福寺大殿疏 
 重修松老桥疏 
 佛报恩经讲期募疏 
 栖贤寺乞供众钱粮疏 
 寿圣禅寺重建大殿募疏 
 兴福禅院阅藏供缘募疏 

疏部 

重修韶州府学疏代 

予莅任韶阳盖在攻守方棘之际不敢以军旅未学为辞既而谒宫墙阅俎豆破坏荒秽同于炮击意甚伤之贼退谋所以崇饬旧观者或献疑曰先务为急军实是寻未闲暇而及此得微以迂远见议余曰夫乱臣贼子惟弁髦典彛诋諆学术而后敢为不忠不孝之事使家有弦歌人知礼让父召无诺君命召不俟驾臣子大戒无所逃于天地之间则恭谨不遑岂复有弄兵而烦摧荡者是故耀武已乱之后修文未治之先急则治标缓则治本先务之为急莫急于此举矣王者之制出师则有受成振旅则有告馘皆在辟雍九伐之法终始禀于文教投戈讲艺息马论道两军相当哲王贤将造次不离典学则马上得之即于马上治之岂待未央端拱之后乃可称诗书奏新语耶凡我同心无分两局高墉阑外广殿肃内左右起翼前后备体官邸以尊师儒学舍以训子弟阙者补废者起必敬必严毋挠毋蠹俾有苗未格而两阶干羽之舞已合新宫与九成箫韶同其敷奏则吾郡遂为今天子治定制礼功成作乐之先声余与诸公可拜手南山遥进无疆之寿矣 

荐阵亡将士建水陆道场疏 

佛教东来而升济之应始显譬之金鸡竿立贯索垣空理存事赴如函合盖盖十力之不可思议也为国亡身肝脑涂地旌恤之典虽行沈滞之魂未拔自晋唐以来帝王将相皆作大佛事以度之明高帝建水陆道场于钟山万乘亲临千僧将事则有佛光五道直贯天中宋学士濂之记于今传诵自六诏变生四海鼎沸生灵涂炭不啻百万近者韶阳三月攻围杀伤不少皆吾君之赤子也风卷青磷尘销白骨每一念至摧心陨涕乃法钟山之遗范转经修忏施食放灯冀藉三宝威神使十习因六交报日照氷融火出木尽入解脱之门登清凉之域盖局有广狭而心无彼此虽在韶言韶不过大地微尘而以心印心即现微尘大地由一郡而加被之粤东西江左右湖南北浙闽川陕下逮滇黔凡在横死无不善生则吾辈此举如一灯之焰散作百千万亿灯光明徧满自本及末寻流得源予与诸君子之心上契佛心全成不可思议境界求一相异相俱不可得矣幸各随喜勿悋胜缘 

检白骨疏 

掩骼埋胔王制所尚亦犹当平时行春令耳攻战之余遗骸遍野乌鸢狐鼠咂食已尽荆榛未长风霜相薄磷火微明啼呼间作此仁人君子所不忍见闻也今将选苦行僧以念佛三昧消其往愆助其新福必藉工力备器具给食用敢告同志相与有成昔人筑京观以旌战功识者或讥其忍西伯葬枯骨之被发者吏曰此无主矣西伯曰吾即其主也士大夫具万物一体之怀当随处作主使不失所无间幽明无分亲怨以一坏土入平等法于上帝好生圣王泣罪若合符节则回杀运迎和气悉从慈愍一念具足无遗此事贵长养忌戕贼戕贼则保一身而不足长养则位天地育万物而有余燕之人以五百金买骏骨而千里之马一月三至死尚见重生益难轻倘能于未尽之遗黎常作白骨之想则吾民庶几有起色矣 

重建会龙下院疏 

世间法讲恢复祖宗之遗业也出世间法亦讲恢复十方三宝之常住也韶城被围吾会龙下院遂遭残破世尊不仅莓苔龙象直欲雷号雨泣岂非信者发哀之际乎大树旧为院主职宜恢复信得言侍者念其独力难任相助经营其于法苑庶几忠臣孝子之选矣人知求忠臣于孝子之门不知求孝子于忠臣之列曾子曰事君不忠非孝也莅官不敬非孝也战阵无勇非孝也乃至断一树杀一兽不以其时皆非孝也士有百行无一不归于孝者释迦牟尼佛成无上正觉初结菩萨波罗提木叉孝顺父母师僧三宝孝顺至道之法孝名为戒十重四十八轻无一不归于孝故以如来为法王菩萨为之法辅弼忘身宣力亦吾法之忠臣也以死勤事以劳定国能御大灾能捍大患生有荣殁有哀千百世后载在祀典与夫佛道未成安获五利圣凡异界而理事同伦然则世间法本忠孝出世间法亦本忠孝世间法叙功勋出世间法亦叙功勋不立功勋何以成忠孝乎诸子行矣持此言以质诸僇力危疆者当必有水乳合也 

资荐阵亡将士并一切横死兵民疏 代 

伏以如来出世惟一大事因缘菩萨度生不为化城止宿肩荷既无上智手援便有多方矧当杀运之行岂免菑人之报倍宜增愍普与流慈乃者岭表二年载罹翻覆韶州三月横被攻围婴城设带险若悬丝战野称龙荡而失水志士有所不忘见危受命勇夫为之作倡许国遗身胜负虽分死生各半热血洒地浮尸蔽川夜啼寒月之魂霜低白草昼暴秋阳之骨雨暗青磷火中爇楮不闻幕府讙呼江上投醪罔见沙场醉卧伤哉弟子愧此丈人虽旌恤之有加愳沈沦而莫挽未了一生之业果谁知历劫之生因敢叩三尊不违四誓转法华经穷子得珠而富礼梁皇忏香光无火而明施斛食以补饥疮泛河灯而开黑路凡兹方便咸藉加持复念叛逆陆梁生灵涂炭或死于兵或死于寇或死于役或死于粮贪官污吏上下手以破家悍卒奸民真伪牌而造狱服牛乘马齐陷三灾竭泽焚林全输九族皆上帝源流之自出即吾君心体所相关登一子之地上乐等与上冤行无择之檀施犬同于施佛性非善恶理绝亲疏均望哀怜并归提奖伏愿八宝来天车轴下洗兵之雨七轮应世毘岚吹偃草之风干羽舞两阶三苗革面车书大一统六诏投戈存而益远克昌奕世子孙死者不亡各现随身宫殿倘信惟心所造愈深同体之悲识常住以不迁匝千华而并諈仰申回向俯赐证明 

重建青云禅院募疏 

曲江之灵溪有青云禅院肇迹前代阅明末兵燹佛殿僧寮荡然无存予过其地修竹茂林溪声山色若互相迎送者顾而乐之主僧一孝请为丹霞充下院此地彷山而不孤危俯村而不喧杂据座秀出面势广衍亦静修之胜槩也吾法于三宝所崇严有新而举无故而废院之废已四十年矣为一孝辈祖业而不克重兴则一孝之过为丹霞下院而不克率之以重兴亦予之过也乃题数语以告诸护法檀越倘有不吝相成者香台涌地宝树参天他日杖履经过指点新规慰此初念庶几无负山灵欢喜之意乎 

龙护围盂兰会募疏 

哀哀父母生我劬劳欲报亲恩昊天罔极此古今人子所共有之心也僧伽持册劝修福善或为人所揶揄惟盂兰一会则不然以父母人所各有报父母之心人所共有不可得而揶揄也谷自有芽得雨而生琴瑟自有音得指而发世尊斯举其仁人孝子之谷之雨琴瑟之指欤龙护定一院主欲举斯会请予一言乃复以予为雨与指予即听而为雨与指亦世尊之雨世尊之指也雨加于败种无芽可生指加于腐草无音可发是仁人孝子自心之谷之芽琴瑟之音也予何有焉 

丹霞钱粮小引 

岭表兵火支离仁化再罹蹂躏丹霞二百许众无论四事不全即过堂粥饭亦难饱足此供养主所为不能已于发心也丛林为一切人天福田则诸檀越其业主也供养主于此竭力而耕之秋稼如云穰穰满家非力耕者所能有而必归之业主彼耕者踵门而请曰某地宜开某种宜给某时宜种怠而未应不惜再三皆効忠于业主而非有所私今或视为秦越之人之肥瘠而责耕者以多求岂知福田之为家业欤予老且病不能力耕独惧夫业主之有田而弃之至于芜秽不治也为发其踵门而请之义而遣之行 

为老和尚庆生疏 

丹霞菩萨戒比丘某稽首和南仰白释迦牟尼世尊弥勒世尊文殊菩萨普贤菩萨观世音菩萨此某年十月十四日直本师天然昰和尚示生之辰当山清众恭启法筵礼千佛名祝无量寿以化身中之净满行成佛后之普贤欲请转轮先求住世盖为众生致祷必蒙诸佛冥加福慧非所能增慈孝固其各尽伏愿十方三世俯赐证明四圣六凡同圆法界丹霞菩萨戒比丘某稽首和南谨白 

募建正气阁疏 

吾山主鉴湖公欲建正气阁于竹林岩盖取文文山作歌之指奉诸死忠于明者始北京之变终于云南三百年君臣义统全且尽矣此鉴湖之创举亦天下人心之所同然也昔元世祖既杀文山大风霾昼晦七日咫尺不辨乃遣使致祭赠之崇秩空中卷其木主去呜呜有声易以宋故官始霁孔子曰非其鬼而祭之謟也夫生不为其人死岂为其鬼元之君以是谄宋之臣而宋之臣不受则生王之位尊不如死士之权重也鉴湖南阳抗节不入州府数十年其为此阁上以妥诸君子下自处于晨夕香灯之役合志同方营道同术诸君子得鉴湖以为贤主鉴湖得诸君子以为嘉宾非鬼之疑吾知免矣贤豪长者能乐助而共观其成见义勇为挽人心之日下比于断鳌足以立四极其功亦不在女娲氏后也 

为公绚礼忏疏 

心?尤重重销殒将来福善倍倍庄严无堕于世智辩聪具信此法身解脱怨亲等乐存殁均安仰冀证明普同回向?住持丹霞菩萨戒比丘某稽首和南敬白本师释迦牟尼世尊十方三世一切诸佛诸大菩萨贤圣僧彼有浙江金华府义乌县故鸿胪卿金光于某出家以前闻声相思入粤而后晤言相悦住山伊始继廪供僧造寺未成捐财劝众曾讲一家之好兼行四事之檀昨遘闵凶良深嗟惜今此春时黑月七日岁已一周谨凭清众虔启法筵礼忏十二部施食一坛少申资荐伏乞本师释迦牟尼世尊十方三世一切诸佛诸大菩萨贤圣僧不舍慈悲特垂哀救俾金光已往?彳 

观世音菩萨栴檀像募疏 

优填王遣三十二人以白旃檀造释迦如来三十二相遂来震旦作大佛事今所称瑞相是也世界劫烧虽七宝庄严无不变灭惟栴檀像为天龙拥护常住不迁即一切造相至尊至贵推栴檀第一矣观世音菩萨乃正法明如来行成佛后普贤之行故持观世音名号与持六十二亿法王子名号正等无异则造观世音像与造六十二亿法王子像亦正等无异即造一切像至尊至贵又推观世音第一会龙院主大树比丘请以栴檀造观世音菩萨岂非两殊胜成一殊胜者敬告诸护法檀越以此殊胜一念入观世音菩萨第一义中复以此殊胜一念入栴檀第一义中此殊胜一念各各元有第一义常住不迁势力岂非合两殊胜成三殊胜合三殊胜成一殊胜者众生见劫尽大火所烧时我此土安稳此物此志也 

龙护园乞供众米疏 

语有之千年常住一朝僧若是久暂之相悬逆旅居之秦越视久则有以一朝之僧坏千年之常住者矣虽然无千年常住不能存一朝之僧无一朝僧不能存千年之常住抑犹之二时粥饭也人之寿百岁以为久二时粥饭以为暂食粥饭者咽咽无住而能资生于百岁一朝之僧人人无住而能持常住于千年行路者步步无住而涉四方之远读书者字字无住而尽万卷之多修菩萨道念念无住而登三藐三菩提之极地则一切胜法千年之常住一朝之僧不出于二时粥饭定一院主乞米为二时粥饭计即一朝僧千年常住之计诸宰官长者以千年常住念此一朝僧以一朝僧施此二时粥饭以二时粥饭说此一切胜法即老僧可以掩室而无言矣 

重修崇福寺大殿疏 

超三界而独出度众生而不有大教既来梵宇日盛毁之者祸非佛为之祸自性亏则祸臻崇之者福非佛为之福自性复则福集故干慧无福亦不成慧痴福无慧亦不成福盖一举兼贯而两足称尊矣石门有古寺名崇福者肇于梁天监中阅唐以来屡有兴替其替也地与缘离其兴也人与时合间考旧记实殿三门等制成自慧照慈辨诸大法师夙称弘构复有左右两浮图后一藏阁千石钟楼九品观堂顷者钟既远徙堂非众聚经阁以前浮图之侧践为马肆羁为役夫之牢并殿中梁栋蠹蚀欲空金容剥损圆光零落敬信者过而哀之此亦已替将兴之会也夫一切善业为之则成预计其难成而不为则终于坏吾法建立惟论愿行之坚瑕事理之当否不论时势之难易愈易而愈不矜愈难而愈不退庄严无量塔庙供养无量贤圣于菩萨之道未之或尽也造像而现三生建阁而期再世虽阅无量劫菩萨之心未之或移岂可计时赢诎以为进止哉呜呼此内护外护交有责交相与以有成者也内护惟僧衣食起居于如来白毫光中各私其橐各长其子孙而置祖父于栋折榱崩之下可乎不可耶外护惟王臣清信士女苟可以行六度奉三尊增上将来福德则舍无常之财取有常之果自当竭蹶恐后若视圣所存风雨飘摇漫无顾恤于世间法且云不敬况出世间法予故因寺僧之请代为之请非有出于自性之外也性自清净或有染污性自广大或有褊小性自坚固或有损折性自成就或有堕落则不修者自弃于性外而修者自复于性中殿吾之居佛吾之体崇与毁吾之得失岂再计而决哉由此推之马之践踏役夫羁管之所狼藉其可已乎千石之钟昔之僧所以拔幽冥之苦叶地藏之悲愿其可还乎三藏庋而不举奚以流通般若其可延十方慧业苾刍而共阅乎九品之观西方极乐所由以归其可奉主法率清众六时行道乎此非屠沽儿所能改弦而更张之乎其亦有信有后世痛心于速入涂炭即自觉而为觉他者乎 

重修松老桥疏 

行空以龙行地以马桥者以行地而发行空之势以行空而通行地之穷也泽国之聚其法用水泾以行堰以止桥之制兼止兼行行以疏其滞止以留其散凡郡邑之多桥梁者类有功名杰出之才以世其家亦因果所不诬也按石门旧志横跨于塘之桥十有一首列松老盖弘治间徐华所独建华于是役鬻田五百亩乃克竣工岂非素封而好行其德者其称松老疑亦即字而名之越六十年告圯隆庆初朱令公重建又百余年矣复将圯议者欲采天池之石双盖以巩之度其年当久于往昔数倍而移旧石以筑塘路所谓后起者算胜增上则德长爰择笃信苦行之僧号雪凡者董其始辛然则人与物与地三缘俱合此桥之成可计日而待矣石门自宋南跸人才蔚起赵忠定辈照耀简册于今数百年上者立德立功立言下者既庶既富既教亦以用水之法结灵秀而开福泽桥之有裨于畜泄理即较然若行旅乡井势所必由待舟而济枉道而至违期损力利害所系亦复不小是举也与吾民以乐利桥之成毁之数有尽而相续之人之心无尽其德报故当与天壤相敝耳予愿有事于此者固其下饬其上密其旁慎其收支规千秋之局于一念回环之顷念念不渝若农之有畔射之有的彼往来舟车出于其上下非特石门一邑之便也总而会城别而支郡县有志于利济其忍惜不坚之货自处于宝山空手耶呜呼人之灵无一事不具行地行空之妙执而吝则不能行空浮而费则不能行地苟识建桥之理推而放之即自性乾坤从一念以至念念无不永久还所固然如壮士展臂不假他力当不至河汉吾言耳 

佛报恩经讲期募疏 

世人喜谤佛则以为无父无君然乱臣贼子或在有佛之前有儒之后不可归罪尼山而乃移狱鹫岭此非惟不知佛正坐不知儒耳孝经不云立身行道扬名于后世以显父母耶身何以立道何以行何者为身何者为道不得已摭伦理以对问之生平大相刺谬亦足悲矣夫身从迷性而有因身有情缘情有业杀盗淫妄相续不休流转七趣无由自立以其不能立故有傍生以其不能以故有倒植如来出世独辟教门入佛知见广度羣有是立身行道之大者次则修十善持五戒濯磨黑业渐臻上乘今以爵禄为显扬则李林甫秦桧之徒岂不兼擅曾子以事君不忠莅官不敬交友不信战阵无勇断一树杀一兽不以其时皆为不孝盖与修善持戒之指互相发若所云喻父母于道则佛度其二亲证圣果生天中是也故曰能知佛之孝始知儒之所以孝当湖陆鹤田侍御深明此义曾于山雨逸谈阐之吾杭是开法师疏佛报恩经化城主人是岸请为结期开讲予谓此一度不但讲佛报恩经即讲孔子孝经报恩是孝故即讲一切戒经孝名为戒故即讲经礼三百曲礼三千乃至六度万行菩萨行处戒即心地法门故即讲最上大乘直至阿耨多罗三藐三菩提心地即性故我辈入凡入圣无始无终皆承此性威神性有生我成我之恩知性名为知恩立身行道即为报恩不知性名为忘恩有身不立有道不行名为负恩若遗亲后君背圣教干国典不能出铁围城一步岂得亲近如来超越三界然则此讲主讲主总向明伦堂上横出一枝归于一路若仅为佛辨谤抑末矣诸仁人孝子各助道粮供彼听者一蔬一饭时诎不为举赢想当首肯也 

栖贤寺乞供众钱粮疏 

江西为天下之穷省南康为江西之穷郡庐山为南康之穷山栖贤为庐山之穷剎栖贤之穷四累而益下角子和尚吾法弟也居此穷剎作穷主人十方麏至皆穷衲子譬如一身赤骨力地坠万丈冰棱内出身无路遂成死汉于是一麟际朗二上座请充化主其占宜南方亦如金寒冰冷运行火地则有死中得活之妙辨首座云莫道栖贤穷身穷道不穷草鞋狞似虎拄杖活如龙草鞋拄杖利有攸往不狞不活坐困则绝堂头即身化主即道道非身不生身非道不成角子堂头示超乘之才驰弄丸之辨欲使十方衲子皆于死中得活举元功而归诸二化主澹归从旁喝下曰檀越不救贫甑里起蓬尘汝往南方不得抛撒一粒米一粒一粒是汝堂头脑盖骨二化主持此言告诸檀越诸檀越笑曰元来出家人性命总在我手里孔子曰为此言者其知道乎咦且休钝置了角子汉高帝曰若子可谓不背本矣 

寿圣禅寺重建大殿募疏 

偶过吴门寓锡于拣石草堂登礼大殿梁栋蠹蚀欲尽右垣已倾风雨所薄圣僧之肩顶渐生苔藓见而悲之寺名寿圣宋英宗治平间赐额肇于东晋道生法师自虎丘退居地也雉听法华脱生为童子出家于此殁于此葬于此有见异光者寻之青莲花生其上时闻经声义熙十一年撤国材以建塔屡毁屡复阅今一千二百余年矣故长老声衍公重构毘卢阁竣工拟营此殿未经始而化其嗣法长老古方树公欲继先志尚以时诎未敢举赢也予谓世间法有所举则问之人问之时吾法不问人与时惟问之我我问心心问义世间法既问之义义问心心问我我复问之时与人故有所待吾法一问之我即无所待古之人六十年三举而成一像更五十年再来而成一阁人与时变而此心不移一刻不差一念若菩萨愿行久熟盖有疾举而速成者人与时不可测度我又可测度耶礼君子将营宫室宗庙为先不敢私于身而薄其所尊与亲佛者吾所尊与亲殿其宗庙也尊与亲日夜露处吾偃然夏屋而食且息焉则义有不安心之所不能即安者也吾尝过文庙见其狼藉叹士之不如僧今观于寿圣殿之零落为僧滋愧世之人同居而异爨则共有之门与堂求其启闭之时洒扫之洁有不可得者舍我而问之人虽同为子孙者不应寿圣之殿不可问诸同居而异爨者有一人焉独起而任之时之迟速可不问也何者吾心定而时不定未有以定心从不定之时者以不定之时从定心吾心定而时亦定矣诸葛武侯曰鞠躬尽瘁死而后已成败利钝非所逆计世法之贤且能若是况吾法中信其有死而不亡者乎诸檀越能识此意则已定之心未定之人与时一点首间举无不定盖无待之理皆取之我而有余矣 

兴福禅院阅藏供缘募疏 

有大经卷量等三千大千世界在一微尘智者破一微尘出此经卷此称性之谈也碎三千大千世界为微尘各各微尘俱摄三千大千世界经卷此转经之法也南阎浮提人狭劣所传极少至东震旦仅五千余卷曩也梵来今也方册曩也写今也印得经愈易转经愈难精蓝之有藏本者类以香花供养庋之高阁何裨流通兴福主人圣予觉公愍之为发弘愿鸠诸聪敏好学者作阅藏胜因日给之费约募万众为缘所取于人者俭所与人者奢且使请藏建阁最初外护若息齐金太傅内护若其祖证研尊宿福田日治慧命长续甚盛举也三千大千世界经卷于兴福一微尘中转大法轮阅者供者万余微尘各出三千大千世界经卷复以万余三千大千世界碎为微尘反各微尘俱摄三千大千世界经卷称性转经譬如兜率菩萨住母胎中十地菩萨下修供养身吹香风飘金色雨一切众生沾雨一滴皆证十地转经称性不假多求大目犍连追佛音声过东方不可说世界去不可穷往不得返至心称念本师释迦牟尼佛世尊实时还在祗桓精舍本座之上亦复如是 



【记部】 
 重修镇海浮图碑记 
 重建东湖报本塔记 
 彭节母贤孝传家记 

记部 

重修镇海浮图碑记 

塔庙所存天龙翊卫良由恩在分衣檀曾献地罔敢侵陵尺寸自亏道源功德之母楚石琦禅师乘多生愿力特创浮图厥名镇海盐官无此壤卷波涛人为鱼鳖矣盖以慈建者也有废斯举有举无废嘉靖天启一再修葺今将复颓皜亭张中翰月?告易而新之盖以孝建者也月?告有贤母陈恭人三尊既归二严弥饬一方利害同体安危曾发弘誓未行而殁于是乎继志述事斥其遗产独成二级率先同道遂毕胜缘母以慈发子以孝收嗣我大心化彼瞋业臻于等慈仰合能仁氏惟慈与孝名教所重亦摄第一义谛贯于有为功德之中盖以出世法世法同建者也是岁丁巳季秋独断方决卜廿有八日鸠工其前七日即有放光之瑞始则青白一线直上继而赤焰亘空经时乃敛后一日复有二童子立于剎锋濯磨宝顶又后七日匠者登塔探金刚柱形犹木也质已成灰众心大骇顶珠忽欹风涛遽作水冒塘面月?告且铸铁以代采造之期兼旬未及则有曹石苓上舍梦两罗汉语之我从天台来护此塔与汝有缘故相告耳上舍方病寤即勿药夫以久腐之材承至重之器欹不辄堕俟垆冶之竣适更新之会然则圣僧示梦神龙变相佛光表法奠安斯邑成就万行彰明较着亦甚矣梵网以孝于父母师僧三宝为至道之法月?告之母慈以致孝月?告之为子孝以成慈一切檀越各行其慈各致其孝亦使环瀛之族戢其慆心轨于正道于兆民见慈于三世如来见孝如赤珠幢一光有众众光有一离亦不异合亦不同岂非人人具足之心量多中现少少中现多圣亦不增凡亦不减者耶呜呼鼎钟纶綍非孝也有功德于斯世斯民归于其亲是为大孝琦禅师深悟上乘不独善其身居天宁环堵中而为此方澹灾集福万世之利谁谓出世无益月?告中翰痛心罔极不私于其家向镇海浮图内为琦禅师续此澹灾集福万世之利谁谓奉佛无伦哉是役也主塔老僧冰衲严公实奔奏其间持始末而乞予记皆吾法门守先待后之俦即普贤行中一毛孔事有游之历刧而无尽者亦不可以不传也其余施财効力名姓有秩视诸碑阴 

重建东湖报本塔记 

报本浮图据当湖之东南直巽方四面绝水芥浮一洲六十亩而缩耳余以戊午冬十月访大音禅师师携登浮图已成四级宏丽坚致有堂皇轩朗之观无枝撑回转阨塞之陋盖新安作手洪鸣岐闻远昆弟所擅场云时风日清美四顾洒然西北雉堞内□鳞次万家东则湖光千顷南望九峯黛眉螺髻秀色撩人湖之滨村落连延兰若间出晨风夕月野烟渔火景物交影于镜中丹青得意于色外信一方之胜揽也报本创自嘉靖癸丑之夏司寇胥峯陆公出独见所经始越隆庆丙寅之秋告竣佛有殿僧有舍万历辛丑大银台津阳陆公复范紫铜七如来建阁以覆之郁然称檀林冠冕顺治己亥初夏浮图毁距其成九十七年时丁革运兵火之余守僧散逸虽断砖零铁不复可问岁庚子有掩骼比丘金明度居士蒋元初出家发愿重建诸荐绅士大夫愳其力小任重弗克终请湛兮法师主其事湛公周咨审势谓基不大不足任重筑不固不足经久扩以倍计加新桩以二千余计辛丑夏编密石焉陆君慎几出其祖庄简公御赐玉带镇之庄简公者司寇之子克襄报本于三尊弘护不倦为吾法门大士者也一级甫迄湛公化去继踵宣力于二级复辞去于是大音禅师受陆侍御鹤田及邑人终事之请师罢参天童混迹众园一衲三十年人咸归德年近七旬精力如四十许人爰有坚密院主为之辅翼皆以菩萨心行菩萨行自癸丑秋八月逮己未秋九月而报本浮图五级落成复铸剎锋宝珠踵事增华高广有加瞻仰腾欢叹未曾有呜呼宝地兴废虽曰时为之岂不存乎其人哉人之职任兴而不任废任之道贵专而不贵散报本初建司寇父子独肩其任四年而就暨其重举则阅四僧历二十年由庚子至壬子十三年以三人成两级癸丑至己未七年而一人成三级则外内护专与散之验也外护虽专自家政之余仅能注心力于事半授终纪纲势不俱亲及其既坏后之人推穷于前车绸缪于后辙虑之周审之固内护者又朝夕而亲莅之与工师无间湛公一级十余年善作之难等于善成之不易菩萨行愿功不必已出名不必已居古之人经营一像毕竟三生时不论迟速即以一浮图而阅四人人亦岂分彼此哉世间法有创业有中兴后起之勋常藉手于先发陈涉与萧张并称世家即项羽不妨本纪司马迁之识故与后世史官趦趄于行墨间者远矣予叙中兴报本之绩大音师资其建武之一德乎九仭虽崇不遗始篑前此者新市平林而湛公亦伯升之比也小中大大中小同中异异中同无不同报本浮图剎锋上现梵网重重涉入之义斯不愧于普回向耳 

彭节母贤孝传家记 

大孝终身慕父母古人且难言之彭翁明南为其母顾孺人乞言于予犹孺子泣时已七十余矣距孺人亡已二十余年有同里陆方伯表其慕道邑令相继旌其门采入邑志显扬之意已可慰矣复求诸寂寥衰朽若予者何耶人心日下天合愈漓近者缙绅之家或至父子并命明南少孤于诗书泽浅而至性过人若此然则学而能故不如不学而能耶明南云某六十四岁甫得子欲使后人克念艰难而思光大推明南之孝知其子之孝如灯取影且勤勤示教利害若此然则不敬而成故宜深念夫教而后成者耶为未亡人抚孤遗往往伤慈孺人兼秉义方有以成其子子复训孙以报其母皆独子又老年子不忍以姑息之爱贻羞禽犊若此然则教而不学不可以其不学而遂弃之不教耶呜呼彭氏之家于是乎可传可法矣夫表其亲而子之孝见非明南意也表其子而亲之贤益见则予之事也于子孝而得其亲之贤其亲不贤而得子之不孝亦教天下之志也 



【卷六 】 
 传部 

【传部】
 莲橐道人传 
 敦烈郑公传 
 故王孙雪嵰道人传 
 方子春先生传 
 杨二痴传 
 前封文林郎蒲田县知县青野府君封太孺人宋氏传 
 敕封孺人金门且惠沈君传 
 汪孺人小传 
 贞顺汪母陈太君传 
 张母陈恭人传 
 查母陈太安人传 
 米忠毅公传 
 杨总督传 
 朱息园传 
 周公济长者传 
 高天奇秀才传 
 金节母张孺人传 
 沈节母徐孺人传 



徧行堂集卷六 文之六 丹霞今释澹归造侍者古止　传涌编 

传部 

莲橐道人传 

莲橐道人者屠子梦破所自为号也梦破制棺皆刻莲华曰百岁后吾以藏吾身亦等于橐焉耳尽大地一莲华此身此心一莲华也何必橐尽大地一莲华此身此心一莲华也何必不橐死忍土者橐中全秽生乐国者胎中全净死无秽见生无净见华开见佛悟无生忍以无量世界为一莲华回视未开方斯已眇圣无大见凡无小见能从此一橐消之梦破去人远矣梦破楚之孝感人其先分自姑苏幼有神童之目稍长好游足迹几半天下所至名流才子无不交登临佳山水跌宕诗酒无不倾尽值世变有所感愤焚笔研削发为僧既以先人似续仍返初服仗剑从军一李邵武旋弃去复从所好则江楚闽粤三吴之游益壮交日益广名益起梦破外热而中冷好面折人之过抵掌谈文章气节精彩奋发立身持大体其于人问答往来稍不当意必不自贬损以相从人或以是畏之或谓操是术以游今之世恐掇祸梦破不顾亦卒无毫发患难今六十余岁矣世间祸福要非趋避可免何事毁方瓦合藏头过身夫贵贱贫富智愚贤不肖一期梦幻人不能以一橐消之及其不得已而就木又安能以一莲华消之耶宜梦破之独取而私擅之也昔海云比丘观十二因缘生死大海见大莲华出于水中有佛结跏趺坐为说普眼经海云云我从彼如来闻此法门受持读诵忆念观察假使有人以大海量墨须弥聚笔书此普眼法门一品中一门一门中一法一法中一义一义中一句不得少分何况能尽有人能识此理于彼莲橐亦生死大海中一沤一沤中一分具无量无边普眼法门梦破于彼受持读诵忆念观察不越一沤一分而尽十二有支化一切智海忽然击碎此橐橐中道人全身跳出千载而下庶几旦暮遇之耳 

敦烈郑公传 

节有隐显不得其时不得其主不得其位则隐而不传传与不传非节士之所计也彼故不屑于论时论主论位论吾义之所是而已孝子所为尽心仁人所为章教无不因时时至而主与位俱显遂有不得而隐者揭阳敦烈郑公死于潮州城陷之日越二十余年而长君逊始以传请亦时为之也公死于郝将军之举义郝将军举义以应明晋王入粤败于冈城潮州继陷郝将军死之公亦死或曰敦烈生非其时依郝将军而死则非其主未尝受任使于义旗之下亦非其位夫节士独与时抗岂不识时以为时固不识节耳公以本朝衣冠为共主非主于郝将军位无定人无定人与位当其时亦无不定君有君位卿有卿位大夫有大夫位士有士位庶人有庶人位公立于士之位以奉共主主正则位正位正则死正死正则时亦正公之戒逊曰大事难济被发而生不如束发而死时虽无定而定于位与主立功为立功之时立节为立节之时以时从义不以义从时节士之抗时皆因时也公死士林痛之志郡者传其文行不敢传其节公既自处于玉石俱焚之中而傍观亦无所置辨时乎时乎岂公所屑计耶公誓死先遣陈夫人携诸子匿山村夫人以未亡人肩保世亢宗之寄而公委命于共主死者复生生者不愧其言郑氏之家可谓克全忠孝执信不移者矣公讳科伟字璇夫既死郡人私谥敦烈云 

舵石曰死有重于泰山或轻于鸿毛分言之非也身如鸿毛死乃重于泰山身如泰山死乃轻于鸿毛身即义义即身轻则俱轻重则俱重人有一生惟成一是予于敦烈传其一是析理多叙事少妇人从夫一信于国一信于家各成一是共成一是合而言之亦有俱轻俱重之道盖窃附于章教慰孝子之所尽心也 

故王孙雪嵰道人传 

雪嵰道人者宁献王九世孙也玉牒赐名议洘就举易名公奭字燕西丁国变从母性称熊非熊弱年高简萧然自置于一丘一壑间每晚江人静操小舟一叶酒一尊纵其所如零露经霜啸咏自得兴尽始还朋辈亦呼为颠生侯公广城较士异其才拔之冠军未五月铁骑入洪都乃剪发走龙江旋入匡山卜居五峯下布包棕笠冬则幅巾绝迹城市贫甚不开口向人人与之不拒亦不谢人不与之极困充然若有余善病虽至危毅然若强有力喜读书手钞数百卷虽至博退然若愚无所知山居二十载即比邻罕识尝遇奇荒绝粒闭户栖贤覞公疑其死入见之有饥色而无戚容韵歌相答豁如也南康太守寥公文英请修府志更修白鹿洞志为幡然一就甲寅郡被兵公复病噎太守伦公品卓迎之授馆操药情礼备至久不愈还旧隐丁巳岁除大雪命酒敕家人尽欢示偈云闲也闲不得忙也忙不得不闲不忙恁么得桥上人骑牛桥下人害跌雨雪病中身埋头煨榾柮今朝腊月三十日门神土地听予说且待新年好时节重提起两袖清风度明月笑语其子若遇明眼定有指教此平生行乐也戊午春病甚不以屑意且曰彼病亦留余地以俟予养然三世皆不满一甲子予今年已六十为过分矣于是拱嘿终日夜未尝须臾见其欹侧花朝前一日端坐而逝 

赞曰雪嵰以山林之姿生于贵胤遭时不造遂其高尚使得际升平献身朝庙必以清直震动一世而与巢许同生夷齐同死惜哉然闻其风者百世之下顽廉懦立远于显者之功此不与赵孟俯辈较优劣于出处盖性所故有事非理御也时如大冶药汞入之而流精金入之百锻不变金无避锻之心怨锻之色亦未尝跃冶自矜吾每善益锻每锻益善何者不变之性金所故有耳易称苦节不可贞节岂有甘者耶甘与苦判于此心肯则安不肯亦不贞呜呼雪嵰之节所谓苦而可贞贞而能安者矣 

方子春先生传 

方先生子春讳坤若试童子数不利年三十余为予家塾师予五岁从授句读一年辞去督学使者吴公之甲奇其才拔冠军特超增补廪名藉甚予十岁与亡兄宗颖戏为诗文先给事即令学制艺方先生见之曰是子当以文名世非今年师所能教也宜易师先给事曰吾已成约矣岂敢背约方先生曰始作文者一年悞即三年不能转必易师先给事不从方先生复寓书曰今年师吾中表且吾所荐吾岂不爱所亲顾念郎君美材恐悞之公不知悞之可也吾知之岂忍悞之吾必不令公有背约之憾事在吾耳方先生说朱先生曰子寒士金氏馆谷未丰吾有丰于金氏者盍就之朱先生曰吾已成约矣岂敢背约方先生曰吾不令子有背约之憾事在吾耳于是别荐吴先生先给事易西席朱先生易东家如不相闻者吴先生好奇初会称赏予文先给事持所评示诸亲串皆大骇先给事不悦每会必令录数本遍质前辈皆曰此师必悞汝子矣先给事益不悦余半年方先生来见予文惊曰吾不意此子速成若是因举大白为先给事贺先给事益疑告以众口所訾方先生笑曰公所徧质者老儒耳此子且以文名世不仅取科第若信彼老儒当白首死牖下耶公母感人言先给事疑乃解越一年延方先生先生高视阔步能以跌宕发人才思一日会题或问子产全章予于三子畧点过独以伯氏虚已让善急公谊而忘私情为论属藁未半先生见之令速成篇大加评赏徧示同人曰吾所不如汝曹善观之先生施以病去遂卒予得此指每作文必缚题不为题所缚尝曰碎题使完完题使碎板题使活活题使板发昔人未发之理造昔人未造之局道昔人未道之言初犹格格如生面人数年以后心手俱熟自成一家矣予每念此未尝不服先生之才之识且感其相成之德也或曰有子之笔则可不然邯郸学步耳予以人才不甚相远悞之一年三年不转今之人无一年不悞则举一生而坏之复何足怪予不敢自谓不同于人惟愿教子择师者奉方先生此语如蓍龟也 

杨二痴传 

予有与孔定南书瞿伯升梓之浩气唫中不载杨二痴事二痴名艺当文忠授命衣衰绖挂冥钱衣上号哭于营市见文武将吏叩头请收葬凡两日见闻者感动皆为泣下令备棺衾以敛予所遣僧三决义公持书欲投艺适见问其故索观之曰传世文也然吾已得请更上书复为道隐先生多一事汝但同吾敛瞿公即于义尽矣艺藏此书归遗瞿氏瞿氏既梓不复及艺艺亦不言艺少年落魄曾遇所为松仙者颇能知人休咎善医药文忠抚粤西辟置幕中狂戆无所忌讳人争避去目为痴艺即自号二痴予戌清浪道桂林文忠迎余居小东皋一日艺语余昨在留守席八人无一人有首者予曰公视我何如艺曰汝自是过铁人各大笑而去文忠就执家属匿艺所居山中有魏粮道者发之艺亦就执幅巾宽袖衫抗论不少屈定南将吏更奇之争与交艺辞还山相率挽留艺曰吾不惜居此但幅巾宽袖衫勿易服乃可吾往来山中任吾便若相拘制吾有死耳皆唯唯王抚军一品病危甚羣医袖手莫措乃置酒延艺艺出药与之曰席未终当愈席半果愈一品大喜拜再生之德甚厚艺每至直入卧内一品左右用事者素骄贵艺奴视之应对稍偃蹇辄唾骂积不堪一夕醉复骂左右故抵触艺拔一品床头刀曰杀此羣奴羣奴前夺其刀请一品杀艺一品曰彼活我我岂忍杀彼且杨先生醉汝曹奚为明日一品好言戒艺艺笑不为屈强直如故一品北归挈艺出粤西至淮乃别艺还里浮沈不事事人或探休咎或言或不言言或中或不中卒莫能浅深之澹归道人曰松仙吾不知何许人二痴吾不能定为何许人吾传之不昧吾心耳已以吾一书掩二痴之义吾为窃名瞿氏为负德二痴故有烈士风薄夫敦懦夫有立志兼擅其功于百世而下吾岂直为二痴表微凡可以维挽人心隐情蔽善皆昧心也若王抚军岂非不昧心者哉 

前封文林郎蒲田县知县青野府君封太孺人宋氏传 

府君讳镜廉族姓金氏世籍德清生四岁而孤稍长承母命以伯兄习举子业府君治家人产早作夜思外服田畴内课织纴营宫室毕婚嫁上承欢寡母能色养称孝事兄给甘毳市书史安形而专心称弟教三子称慈于是仲子濚以己卯庚辰登进士筮仕出宰府君就养莆阳之官舍所朝夕训濚惟清惟慎惟勤濚以考最内召予府君官如其子锡之敕命亡几南北统再绝府君所朝夕训濚惟忠义毌或失足玷名教而羞二亲越四载病将属纩语濚与洙倘藉社稷之灵国当再造汝以一杯酹吾墓田遂就瞑又三载封太孺人宋氏卒孺人与府君同德相敬府君之孝弟慈于孺人见妇德濚之清慎勤执义不渝于孺人见母德岁戊午距孺人卒二十有九载濚手行状属今释立传今释与濚同庚辰榜濚野服林下今释员颅方外相别已三十九载矣礼先王谥以尊名节以壹惠惟一字二字尽其生平不取细谨乃为次其大畧而论之曰四民之美不出门内对扬天子休命臣道为大臣道有正有变依于时无负于国为大古之邦君自称孤或云寡人或不谷今守令视邦君信哉其为孤寡不谷也令坐堂皇羣胥史眈眈其欲啜汁归私宅门下客仆妾眈眈欲啜汁虽兄弟妻子无不啜汁予亦见封君尽汁而啜者几不可情告理谕孤立寡助无由自谷伤哉其称之也际事会之变胥史各鸟兽散门下客仆妾不预痛痒兄弟妻子为至亲以热中故围绕涕泣请避冷求死不能遯迹不可加以在堂之逼举生平而弃之者多矣然则莆阳令克君于其治克臣于乱非二亲之淑其何能淑节以定谥论世而表之惟国事为大则门内之美畧焉虽然道岂有门内外哉理得于父子而君臣各得理得于君臣而父子各得无忝人伦宁特府君牝鸡之晨惟家之索外严正内贞顺相与有成孺人之妇德尽而夫道允矣俾其子克子其夫克父由父子以克君克臣呜呼夫妇人伦之始也夫妇失而四伦为天下裂人道之正非以情欲主名世之言造端者尚辨之哉 

敕封孺人金门且惠沈君传【柔客宋氏附见】 

传嫡而附之庶法之正也嫡与庶生常不能以同居死不能同域其可以同传有以知嫡之贤也两不贤则不安一贤而一不贤则不安今也同传而安亦有以知庶之贤也金门沈孺人讳淑字且惠清溪望族十七归于若千明府若千成进士令莆阳孺人内政清严未尝以衣食玩好隳其素节犹昔寒士之妇之风知足则知止少费则少求鞶帨铭焉故能顺贤舅姑之志相贤夫子之事及其守义丘园隐约畏人集棘茹荼备同艰苦无几微见于词色寒士之妇之风终身如一日若千称其富贵不淫贫贱不移盖无媿丈夫矣孺人中年无嗣视妾媵如姊弟行视其所出如巳出于是有武林之朱秣陵之宋咸以才艺容德著称宋氏名清字柔客事若千二十有八年无一言忤意俭于身勤于家政婉娩以事上慈以接下生子伦奇颖绝羣十岁而殇柔客痛之既卒苦千尤痛之行且为伦立后云沈之殁宋之哭之如哭私亲其贤不可忘益以见沈之贤之不可忘也澹归道人曰予性不喜妇人谓其阴贼近三恶道盖贪一妬一贪之属二财一色一贪为特起妬其从生也亦有习气清净堕于女流以情缘一线未断故财之分存十之一二色之分或二或三则妬之分轻矣此宜去解脱不远于是不登上寿而或至于中道散去亦以了此一缘断此一线不俟多方然已缠绵阅数十岁甚哉情之可畏乎生禅天者无男女根初禅有喜在故有火灾二禅有乐在故有水灾三禅有出入息在故有风灾至四禅始泯尽无余此世尊所入湼盘地也情虽至微犹存乎息不能免三灾况麤重杂秽不堪见闻而下愚甘之如舐蜜于刀忘其截舌悲夫四十二章云色惟一耳若其有二普天之下无能为道然男女之根从迷而生因根有情情随根变因情结业业逐情深业还生根根复滋情如旋火轮不得休息古之圣王防其流而不反为之制礼既文其外亦节其中盖万有不得已耳而世儒奉迷情为正道可不谓至愚无知乎呜呼予合传二女美其不妬由于不贪二者清净之因解脱之果二女不学而能而有所不知众生于一切处皆有清净解脱之妙亦有所不知若千于此不穷其贤之所从来徒思其贤思复起情情起今生业牵来世则二女之美遂为酖毒其孤负二女孤负己灵抑又甚矣 

汪孺人小传 

余转徙岭表既以戌卒得度遂得放浪云水间遇客间湖山风景里中父老子弟安否或及往时士大夫谁为不变塞者乎客举数指屈之竟则曰若孝廉汪君沨兼有贤孺人所谓能相夫以成其志至死不变者也余曰何哉客曰夫汪孺人盖钱太守之爱女也母恭人柴世贵且富汪君素寒士孺人归之不自有父母之家有以竿牍谒汪君者辄勉汪君谢郄之脱簪珥供具皆尽天下适大故汪君齿齐民不忍上公车钱太守从林下绾铜墨绶百里汪君疏食不给孺人甘焉无几微忮求见于辞色其母怜之好语孺人汝奚不劝夫子出就官即一上公交车百所须吾能给汝孺人曰儿宁饿死不能劝夫子出就官且一上公交车也孺人竟死不食其言若是者奚如余曰信如客所言能相夫子以成其志至死不变孺人当之矣因系之以赞 

赞曰宁截而手无涴而口谁非须眉而一衣食可移墓不生桐祭之以薇呜呼女之夷齐 

贞顺汪母陈太君传 

杭之汪氏有贤母陈太君徧行道人为立传昉私谥之法称曰贞顺顺妇道之正也太君之顺有自下上者有自上下者自下上太君以顺成身自上下太君以顺成其子若孙太君归于汪举三丈夫子五十而称未亡人不蕲以贞着其贞也其在革命之际乎穷则贞太君教其子以正终穷变而通贞以育元太君教其孙以正始呜呼三才四德备矣顺奚以下自上新妇而出移臼徙薪之言是也人必笑之太君庙见之夕姑病骤发亟捬摩而无涩容以至性合未制之礼顺之本见于仓卒不学而能若竭力于疾笃救于垂焚可学而能也抚前母之子浩屡举孙不育至于让寝室割里衣为婴儿之服壹意多方以求其效见于琐屑不可为典要而得其至情教其所出严而有文可学而能故曰顺自下上也顺奚以自上下汪氏凡三世克承太君之教子若妇孙若孙妇同室而居未有一言之间一色相违妻子好合兄弟既翕直尔室家父母其顺乎太君居于上以享下之顺其子若孙奉顺而上于太君非曰善则称亲自施而自食其报亦羣食其报故曰顺自上下也明室不造太君教其子无失其身指重于孝廉沨沨与澄澐惟陨越是惧太君躬率其子流离转徙深山大泽草衣木食之不给乐于甘旨孝廉殁抚棺一恸许以无负生平若锡华衮子之贞惟母之贞家之贞则国之贞也诸孙雀起策名天路穷则变变则通通则久元之所以始贞之所以终于是太君年且九十七矣不俟百岁归从其子及其夫子谓之贞顺不亦宜乎徧行道人曰予曩为介妇钱作传称为女之夷齐钱顺其夫盖顺夫之贞至不食其父母之粟今者闻太君之风则钱又能顺于姑也内则则家无与于国男儿负国恒出于家范滂苏轼之母一语正终一语正始北堂之蘐化为松柏阳不专刚阴不专柔概可识矣洛书于土有五无十寄成数于戌辰未丑与四行以有终其在坤之谦曰含章可贞含章故无成贞故代终妻道也臣道也地道则母道也汪氏之母道以正为顺不以顺为正即用六之义亦尽矣 

张母陈恭人传 

盐官镇海浮图之重建缘起于张母陈恭人令子皜亭为予言先恭人长斋发弘愿于千华座下勤行功德皆出自减衣损食之余凡济人利物惟恐倾箧倒廪之不速也盖素朴少欲自其天性慈悲喜舍则多生菩提种子熟矣临终无丝发系念合掌端坐云有旌幢前导焚香捧节而相迎者其乐国欤抑诸天欤予曰乐国为胜诸天则劣若乘菩萨愿轮而生即十法界现身俱无胜劣此辨在当人掌握中耳传曰恭人出自名门归于螺浮给谏事尊章至孝相夫子至敬操作虽细务至勤以密佐宦邸引大义至动色相戒至端且直身先节俭教子至慈而不废严切御下宽接族尚??有礼盖全德以发其才示生仅六十六年不及中寿任劳茹澹处富贵而不自享悉推其余以辟福德之畴所谓信有后世疏观于域外者也吾法门劝导供养惟在出世间若菩提萨埵灭度一切众生无一众生得灭度者岂有世出世之异哉称性而行世间善出世间善皆无相三昧有相有作虽磨顶放踵于三宝皆小果有漏之因今谓平道涂治桥梁凿井设厕为饮食于路赈饥饭囚偿宿逋排难解纷不涉三宝谓之世间善功德未胜固也然一切众生具有如来智慧德相岂有一人非三宝数一事在三宝外者哉镇海浮图是三宝相而恭人因地乃在一方陆沈捍患则事全于众生邑先有龙王祠岁久倾圯恭人竭所有以新之亦不为一身家而为濒海之民祈福此即建塔权舆自性真三宝也恭人慈于其乡皜亭孝于其母咸归无相道场世或以佞佛邀福文其悭惜而残民以逞阚然行之不疑闻张氏之风亦可以悟矣然则吾缁流劝行檀度偏于有相三宝亦名为私而况私于身私于法属违因错果之攘攘者乎澹归曰须臾慰满三农望收敛神功寂若无或叹为真宰相事夫称性而行饶益羣有从大般若中出生即大般若中回向虽发大勇猛起大方便如梦中渡河一觉俱息初无所回向之地能回向之人以其适如其无所从来而来适如其无所从来而去强名曰回向耳谁为收敛谁是发挥作实法观全成障碍恭人未断后有能识此意更于别峯相见布大法云雨大法雨直用直行皆入如来智慧福德之海何用予传若为一切众生作则恭人称性而行予称性而言后之人称性而观称性而学譬如是浮图处则重重建立非浮图处亦事事圆成此皜亭不废请传予不辞作传之指也 

查母陈太安人传 

予于顺治丙丁间寓锡东官东官士民为言查令君有贤母朝夕以子爱洁廉为训当是时岭表虽定山海伏戎军舆孔棘征发旁午持符檄集琴堂王使如王督抚使如督抚令如家臣民如逋寇用财如泥沙勒限如风火惟令君不激不随壹化以诚信公鲜废事私无竭泽士民稍稍知贤母之教戴令君如母戴令君之母如令君予闻而异之及令君访予篁溪则春和披拂饮人以真醇非是母不能生是子非是子不能顺是母宜士民称道不绝也未几母忽遘疾士民奔走祷祠乞灵于三尊百神凡七昼夜勿药有喜予闻诸四方稽诸百家所传有为令君祷者矣未有为令君之亲致祷若是虔者则益异之令君报政得内召邑之逋万余金母诫令君汝不能以一官惠百姓忍以百姓殉一官耶亟称贷以偿勿以疮痍更加鞭朴令君奉教来别予有出东官难到家难入都难之叹予以诗纪之康熙己未予来盐官令君以给事中奉母封太安人讳持行状语予曩者东官之迹师所稔知惟是待罪掖垣先安人手书面命以国是民隐入告尔后若漕征利弊鹰户扰害指掌激切促使上闻悉蒙俞允皆非某之言皆先安人之教也予复异之古之孝子善则称亲给事岂犹今之人哉无美而称之孝子不出于诬则以令君之美信安人岂以给事之美疑安人哉士大夫幸出而图吾君宁有甘心残贼或庭训不严热艳相尚失其初志妇人浅识往往中之母后垂帘故为家索使得汉之明肃宋之宣仁严延年范滂欧阳修之母与闻外政则大法小廉民安物阜可翘足待何必须糜普陀大士三十二应现命妇大家身行菩萨道安人岂非现身之灵著者哉予于东官见而知之于盐官闻而知之不举小节以为安人具大丈夫相不可域于内则索之男女之间也 

赞曰诸葛公以澹泊明志宁静致远为圣为贤自俭素始今之俗已奢矣一衣冠用中人之产四五一宴会用中人之产二三一馈遗用中人之产十百民力几何上下交征不夺不餍是故治一国则乱一国治天下则乱天下然则仁人克谨小节盖以成大节也安人所自成以成其子之大节终其身服劳崇俭本诸小节呜呼出世之法至于结业亦惟饮食衣服卧具药饵间立身行道由于发源得其归宿可以善小而不为恶小而为之耶 

米忠毅公传 

予以丙戌冬侨居衡阳客有谈伪弘光事者曰妖僧查显仁初至平溪大僚如李若星喻思恂奔命若鹜众情响应留勤王之师称扈驾招集各路将士不下二万余矣赖巡按四川御史米公擒以属吏事乃定予曰彼羽翼既众米公何策以擒之哉客曰米公初为南台显仁虑其识已幅巾俯首而见公绐之曰上登极臣待罪上江未面天颜显仁喜下手出面越日公以计先散其兵于城外再越日用献马为名从壮士四十人直入手擒之遂伏其辜予曰卜者王郎诈称成帝子燕赵景从几危光武使当日有胆识如公者滹沱之冰可不合也成方遂单车诣阙京兆尹叱缚之故易易耳予于是每念不忘米公为中兴将相首屈一指丁亥冬十二月公死节沅阳予时匿辰溪山中闻而悲之盖国统将绝则宝臣先殒此中朝气运所为非公一身家时命之厄也又三十二年与公子顺宁守三岳君重见于吴门示以行状且属为传乃得备睹历官异绩谨论次其大者公讳寿图字子舆别号青砰以崇祯戊辰贡元筮仕令胙城调繁新乡新乡陆运远抵天津民苦重累辉县苏门之水近百里可通而势下久有事于迁率弗效公密浚濠造篓囊若干一旦治具招邑荐绅乘舟迎河不喻日水大至复议造运艘公豫告罪于邑荐绅策马行二十里计其丘陵苑囿之材可为舟者伐之再踰日木大集出私财以成民皆不知及见始惊为神赈荒有法兼活邻封且万余口练乡团步兵三千骑三百躬自奖率与河内令王汉遥相应隐若一敌国寇不敢犯方是时四海多故当宁捬髀深颇牧之思公以疾恶如雠中里豪郭士权蜚语下民之爱戴不敌要津之齮龁赖先帝独断仅得南台所弹劾权贵敛迹贪墨吏望风解印绶去识者谓风纪司存犹公常分未足尽其济变之才也甲申三月闯贼陷北京南大司马史公议所立公首言天下无事当以亲天下有事当以贤而马士英拥兵奉福邸公与史公独不署不预定策功遣按四川四川为献贼蹂躏辅督选愞不任事公召曾英奖其百炼之刚画江而守卒保川南于复命之余剪妖僧之祸丙戌夏五月擢公副院抚贵州则闽广交丧献贼从川北奔遵义而黔入滇公率孤旅控乌江复移黄平收散卒招流氓荆棘渐开声势方振而以新君之命解官赴召僦居于沅恭顺三王狥楚至武冈大帅刘承胤迎降沅守将张先璧不战而走公正衣冠坐堂上就执见孔有德不屈绝食二日有德好语劝降终不屈遂与爱将于守方及其家三十余口同时遇害故御史郑问玄从有德军中为公门下士备棺衾公第三子璁匍匐出草间奉公殡于雁塔梵次讣闻赠光禄大夫上柱国少傅兵部尚书兼都察院右都御史芷江伯谥忠毅六典如礼呜呼公初令胙城流贼窥境即指天自矢城亡与亡积薪灌油于重楼下扃鐍杜夫人及三子瑛琦璁其上戒曰贼入即举火邑荐绅吏士环泣叩头幸为公子计似续坚弗许探骑至四望氛埃蔽遮枣棘丛密疑有伏从他道去公不死于胙死于沅已去之抚军封疆释负可以委蛇辟地而卒舍生取义不蕲苟免盖大节性成克终如始无愧中华须麋男子矣 

澹归道人曰查显仁以丙戌春扇动黔楚至遗玺书饰让位之说是秋八闽失思文帝殉焉微公禽显仁散其党则东南半壁搤腕劝进犹行复辟之礼羣奉一妖神庙嫡孙斩焉遂绝然则丁亥以后有明三百年一线之脉公所存也厓山舟覆宋始书亡此古今同有天下之公义明不亡于崇祯之甲申而亡于永历之辛丑公岂非阴翌国统一大勋劳哉公不幸为殉国之臣使直景运发其雄才于朗识行之胆决则其树立当有惊世绝俗者世多以成败论人即史家所述畧于胜国务矜本朝则传信之笔故宜还之草莽之通人也昔张巡守虽阳李翰谓其捍蔽江淮有不可见之伟绩令唐祚遂终谁辨之谁听之然则大书特书昭回册府巡亦赤而与唐俱存其忍俾公存明者与明俱亡予故自附于表微以答三岳君孝思垂诸米氏家乘呜呼巡死南霁云等皆死之予闻于将军守方身长七尺力兼百夫侍公于沅不去慷慨同难不亦与霁云比肩称烈丈夫哉 

杨总督传 

故保定总督杨公死节于汝宁朝廷议加恤典有御史以私憾论公轻进一死仅足塞责议遂格公同乡孝丰令罗君西溪慨任事之难而吹毛索瘢之易也掇其大畧属予为传公讳文岳字斗望南充人也年十九举于乡二十四成进士以登莱巡抚擢总督保定与督师丁公启睿同讨李自成战屡胜擒其渠魁一条龙遂决策大战于朱仙镇兵败启睿死之公退守汝宁贼合围数匝援绝力尽城陷被执自成胁公降公奋骂不屈遇害自成钦其义烈以礼殓公致祭而去部将孙尚进扶丧还蜀蜀之计偕者遇诸涂曰公死忠不宜以贼之殓辱公为易衣改槥面如生公殁之岁元旦梦至一殿上案牍山积吏士林立曰王久去此今乃复还趋走礼谒如新视事则公之去处故未失公来处也其在朱仙将战与其子书尔父办贼至此期一举廓清使天下重覩太平不幸而败臣死君子死父妻死夫要不负一人字而已盖受命之初有死无二成败利钝度外置矣世之人方以吹毛索瘢为风采然而两都陷后瓦解土崩求一浪战者渺不可得反而献身恬不知怪公既无忝于幽明问之素心而足岂复与碌碌风尘者争毁誉哉呜呼人臣之谊善则称君过则称已故曰济则社稷之灵不济以死继之死矣犹曰臣无状亡以称陛下任使则一死塞责公所自言而非旁观袖手者所当言亦岂使臣以礼者所当听哉罗君之为此叹不特敬恭桑梓扬清标峻其以伸任事之气扑空言之焰定国是维名教率于此寓之不可无以发其指归也公任工科直计典外吏于京朝例有馈遗受而不辞事竣悉还之封识宛然其不屑以皦皦要名若此生为重臣殁为明神宜矣 

朱息园传 

引绳切墨不可以待豪杰之士然其见义敢为未始出绳墨之外盖识能辨义而才足以发之如健鹘决云猛虎啸风凡鸟兽望之而慑亦未始在绳墨之中也予友朱子公是持尊人息园长者状来见予初闻崖畧及此乃得其详叹为豪杰惜其不大用于世为低回凭吊者久之翁殁于乙卯得寿七十二岁当七十一岁时江楚俶扰寇躏婺源翁身率族人捍御其外预捐家财赈贫民潜消内变故郡邑瓦裂而月潭远近方数十里独晏然人谓翁老且矍铄有马新息之风翁长于兵事先崇祯辛巳岁大祲羣盗猬毛而起翁以诸生习击刺弯弓跃马于健少年场称冠军癸未凤督马士英溃卒肆掠将及新安翁摩厉以须会为乐祁团练所歼士英归怨于金公声劾之罪且不测翁愤合诸乡尚??抗陈于南枢史公可法史公引义力争事得白金公声始官庶常请缨自劾后殉国难其子望门投止无敢纳翁留之家周恤甚至翁初不识金公翁覩世乱度毛锥不足尽济时之用思以兵事奋其志与金公合金公殁于乙酉翁亦以是秋遁迹颜公山山为宋提举汝颜公祝发地翁十一世祖抗节不仕者也翁见义敢为不独与金公合盖亦其世泽云未几东南故家奴树党叛主所在横行翁家羣奴谋乘宗祠长至之祀围而焚之翁飜然曰吾不可守隐服坐视不救即从山中归预祭毕门外剑戟林立翁久以恩信孚诸健儿里亡赖闻声辄敛手至是出叱之去羣奴尽靡翁密语当涂诛其首恶乱始定主仆之分始明新安之祸肇于辛巳延及乙酉藉翁才畧公私僇力屡着保障功至丙戌剧盗数万焚劫其里殆尽翁复借兵杀渠魁十数雪桑梓恨甲寅之役所谓叩囊底智犹发新硎皆揆于义所当为距如脱兔及其居武林游京口与名流赋诗作画登山临水汗漫于玄玄空空间萧散高寄莫能测其静深复有守如女子之槩鸣呼天下未尝无才顾有遇不遇耳汉文帝谓李广惜乎子不遇时使遇高皇帝万户侯何足道哉然广遇武帝终不得大用不能立功绝域是真数奇翁之不见用则翁有所不用观其周旋金氏父子见义敢为未始出绳墨之外非数奇也豪杰多侠以武犯禁则流入于奸雄故绳墨未可卒出始翁快于义所当为岂逊新息而矍铄之姿聊一觇于故里生不遇时亦宜有击节悲歌壶口尽缺者矣 

周公济长者传 

长者姓周氏字公济讳家楫吴之笃行君子也闭户读书不为干禄之学以静退自胜然意气豪举家虽贫见人饥必食之寒者授以衣死不能殓必给槥人有冤抑奋不顾身必得直乃已人谓长者有三反已好让于人之是非则好争治生如极贫济物乃如极富学务进身务退也归心大乘晨一香夕一灯日所食饭一盂指净土为生处世寿六十有六去来之际萧然独脱予闻之交点与也云与也今之笃行君子也吴之俗喜逸游走浮名而尚杂说较诸十五国如忉利之欢喜园国有国风国之中有家风国必藉家风为砥柱吴之靡肇自夫差然泰伯延陵季子之教浃于人心故未绝也长者之祖有太常公为兴府教授凡得官藩邸若教授率归老其家公独曰此君命也君子受其职则思尽其业岂可委诸草莽耶遂谒兴献皇献皇异之令授世子经甫五岁公抱之膝上句读写仿必诚必敬世子年十七入继大统公以师傅旧恩官太常礼重逾等将大用公遽引年归故以笃实怡澹为家风其后人多隐德则长者学行有由来矣甘蔗生曰古今人何遽不相及周太常知止知足岂出二疏下哉君子之泽五世而斩此后死者之责也二疏子孙犹间请老人为游说置产太常子孙世履清真长者克嗣之长者之子大千亦杜门自好有父风则太常之泽虽百世不斩可也 

高天奇秀才传 

得宿命通自阿罗汉诸太菩萨以至于佛远近不等予谓观其一生爱憎一言一行可以识其前身习气见如蓍镜不俟得通高君念祖为其子天奇秀才志墓予读之以为秀才宿命持戒僧也秀才能饮食见肉即呼臭涕泣远避遂茹素终身如来说菩萨心地戒至楞严楞伽会上严敕断肉自非纯净虽持斋或闻肉香此其验一吾法欲出家父母不许则不受父母有病弃去者不与授戒故曰敬天地鬼神不如敬其二亲秀才于其母病露祷请代父将远客行泣且留授徒得束脯率以供堂上不私妻孥母卒长跽称佛号不稍懈至死请葬于母之傍此其验二僧以崇严三宝为愿行护塔寺如眼目秀才于泮宫营葺虽食贫捐助特厚人迂之不顾此其验三同行同学坐视其劳而独逸非僧法秀才于亲友剧务身肩之至委顿不自惜此其验四僧有过相教相诫展转相劝必三谏秀才勇于规切此其验五世之言五伦君臣为首盖以禁暴止乱为功或轻于亲而后其师师若荐主礼敬至重授业者老生宿儒长被疏忽秀才于其师卒哭极哀岁已久言及之必流涕僧之法惟师是尊远至数千里亡数十年每僧集日炷香礼敬不敢畧此其验六或以秀才六验惟远肉食为僧习气余皆名教所有予以儒者即有五验闻不食肉訾为异学故以不肉食领五验则五者皆僧习气人非果地不能无隔阴之迷秀才幼时忘佛及母卒以孝母故信佛此从缘而种发也即移出世之种从世间之缘缘异而种不异其为持戒僧持戒而纯净之僧信矣念祖疑其不修寿则持戒而纯净之验此其七也盖世间之爱深则回所修于禄位名寿福消而德亦消出世之爱深则世间依正二报受用俱浅秀才三十而脱屣于禄位名寿之场予以是贺其所往也高氏世为法地金汤不以予言为河汉故以是为传而归之秀才名洪谟法名兴指天奇即其法字云 

金节母张孺人传 

予同堂兄文仙讳坡早没嫂张氏抚两遗孤三十年贤洁之声着于宗党其次子世锳致书云锳无似不能为母表扬惟叔传之数言庶几不朽予以世锳犹有不忘其亲之风也文仙少年纵宕颇事花酒遂落其家嫂能习淡薄忍劳瘁所谓境愈苦而节愈甘足为金氏阃则矣世锳之兄世鉴已殁亦请为传予谓此可无传然世锳之友于兄弟意复可嘉予先世敦尚素朴自予一辈始见浮薄予不幸读书成进士羣从子弟趾高气扬习贵介之习然家皆贫予宦复不终渐还其初惟予二子中夭长女适朱氏者至无行生三女卖诸入姓以是构讼予恶之不许见遂极口大骂掠寓次菩萨像书籍而去予长子世镐客死临清有一子其妻虞氏归母家欲改适羣小从臾罟利为嫁一老翁合婚之夕虞氏立呕血未几死闻世镐遗孤之死绝可疑先给事冡傍地已卖去仅墓前一池有砌石世铖又卖之焚世镐世镇棺不与其同房长兄世铎及其遗女相闻皆世谛中怪事观于虞氏之改适而死而吾嫂之抚其子下报其夫可风也观于朱氏之妇之骂父而世锳之不忘其母可风也观于世铖之不顾祖墓弃其同堂兄弟之骨而世锳之欲为兄立传又可风也予语世铎吾已出家不应犹是金氏之人金氏之人亦不应以吾为一家之人若真欲为一家则家法所宜申即关国法恐大费一番锻炼吾不欲为乃因世锳之请既表其母之节亦兼章善瘅恶二义俾世锳藏之为金氏留劝戒于后人或于家风不无小补云 

沈节母徐孺人传 

节母徐孺人者望出盐官归当湖文学沈麟濒麟濒二十三岁而亡母年仅二十一生子彪甫七月摧陨之至将以身殉舅姑谕以死易立孤难之指乃幡然节哀进药一志于门户踰五年姑殁又五年舅殁家业萧然丧葬如礼教其子彪以笃行闻及见诸孙四曾孙五凡守身四十六年如一日霜清玉洁宗族乡党无间言澹归道人曰采风之史职在表微郡邑大夫毕访幽隐少妇守节逮三十年即具奏闻得邀朝廷旌表所以明人伦厚风俗也近世或不然其得以列名上闻者多出强有力之家自学师以上悉有所费每经一衙门胥史濒索即秀才里老公呈公结非酒肉餍足无由而合夫人子所以报亲惟力是视惟寒畯无财不可以为悦耳于是沈节母苦节四十六年不预例旌伤哉贫也予以庚申由云间扶病至东湖彪请为传彪不能求之显者而求之枯瘠老病待尽之僧良非得已予既诺之而危惙甚恐一旦先朝露无以副彪报亲之诚也乃力疾疏其义畧归之呜呼此予于当湖为绝笔矣 



【卷七 】 
 赞部 
 偈部 
 铭部 

【赞部】 
 画佛赞 
 阿隬陀佛赞 
 观世音菩萨赞 
 大士罗汉赞 
 普贤赞 
 法华经塔赞 
 血书佛名经赞 
 达磨赞 
 富居士真赞 
 康完有真赞 
 祖振先像赞 
 黄端四像赞 
 公绚遗像赞 
 高念祖像赞 
 王嵩渚像赞 
 蒋松如像赞 
 沈克斋明府真赞 
 汪晋贤像赞 
 周侍廷八十翁真赞 
 周母华氏真赞 
 王像赞 
 朱山立像赞 
 张济宇八十翁真赞 
 高寓公先生像赞 
 姚总戎采药图赞 
 傅子雯像赞 
 题徐檗庵小像赞 
 俞念依像赞 
 朱公是像赞 
 梅圣占像赞 
 贺客星真赞 
 张心宇长者真赞 
 题张颖坚像赞 
 史露生真赞 
 张尔就真赞 
 金斐公真赞 
 端如上人真赞 
 徐华国真赞 
 三笑图赞 
 陆珊瑞少年行乐图赞 
 李善友真赞 
 吴昉公真赞 
 沈健翎真赞 
 沈坤仙真赞 
 赵天行真赞 
 姚让水真赞 
 沈??忩雪真赞 
 蒋真赞 
 许长者真赞 
 陈子威真赞 
 吴高士真赞 
 李因培真赞 
 高太君真赞 
 节士李求庵真赞 
 隔角老人自赞 

徧行堂集卷七 文之七 丹霞今释澹归造侍者古止　传涌编 

赞部 

画佛赞 

百千三昧不到一三昧一三昧不到百千三昧撞着露柱没有汝会放倒剎竿没有不会一队无孔铁锤速退速退 

阿隬陀佛赞 

几多人向西边觅十万八千纔一息五色莲花蓦地开忽见日头东畔出咄 

又 

一念不住是无量光念念不迁即无量寿箭发雨点风吹石臼铁瓮不收笊篱不漏众生在前诸佛在后亦无成就与不成就 

又无人来接闭眼漆黑动弹不得有人来接开眼着贼走入荆棘若还不说到底不识南无西方极乐世界释迦牟尼佛 

又只知接引众生不知众生接引立在十字街头不怕弥陀不肯 

观世音菩萨赞 

四心无量用之莫穷方其不用如声在钟此名定相皓月当空千江各应未出吾宗男身入定女从定起生灭寂灭圣凡同体何必神龙有首无尾色后声前白云万里 

又 

寒时寒杀热时热杀烈火燎毛疾风卷箨九鼎沈渊一丝拄塔甘露杨枝醍醐毒药放下净缾何处摸索大王长寿万民安乐 

又 

据坐悄然如意在手一指指处有何堆阜声尘自空舌根先朽莫令天花外扬家丑 

又 

见有生灭即非寂灭见有寂灭即是生灭入流忘所境智同脱花落鸟啼恕龟伤鳖应物现形无是非月水中不出天中不入我有悲仰岂殊慈力稽首白花如此一室 

又 

或定或慧或慈或威一心地载四角天垂无缘忽现有类斯随堂堂独步浩浩同归非耳所听其音如雷旷劫之业当下全灰配德配名愈完愈亏礼拜则已拟议何为 

又 

以是灌顶四海不多如以江河置于网罗以是饷空一渧不少寻源虚无观澜浩渺至人得此无所得故凝冰焦火弥天甘露人以底受我以口藏天风海涛盈耳洋洋 

又 

傍见侧出明敲暗打正趣菩萨东方来也得人一牛还人一马稽首小白华山更不称孤道寡 

又【陆氏童女侍】 

西方之色也大悲之行愿力也一切人清凈所由解脱之德也尔幼而具成人之则也长斋绣佛多生之淳善业也欲去而招人以别其化不怛也宜七来七往无之而不自得也归于大士之侧也朝朝而夕夕林下之风水中之月也证于甘露之灭也以童女身而得度者威神慈摄之一也 

又 

宝缾一写银河注大地抓翻欲流去下方涌出罔明来此是吾家灌顶住 

又 

一切声是佛声刺破耳门一切色是佛色独瞎眼睛根若有尘根被害尘若有根尘作怪塔上风铃俱不鸣两个瞳人一脑袋我儿拜我儿拜且教磕出天灵盖塞壑填沟纔捉败 

又【大集洲都寺送藏还丹霞请】 

大士晏坐声出雷霆童子翻经思入窈冥八字打开无捺无撇钩鏶环连环亦不断绝莫于其间立主分宾风日相守江河愈新嗟尔未识八功德水殷勤问取莲邦长子忽然举手指地指天阿难门外已是重宣不得西湖而得南海紫玉台前敲金弄凯【大集来欲游西湖以藏事不得往】 

又 

蜗角乾坤蛮触民一时幻作兔毛尘眼睛鼻孔天衣缝线脚针头转法轮 

大士罗汉赞 

二俱不是一无非水北山南信马蹄月净黄花连翠竹露滋石骨透苔衣 

普贤赞 

游普贤毛孔历劫出不得一毛孔不游普贤毛孔无一剎那出得一毛孔普贤自家出不得一毛孔手中贝叶有何言儿童立坐后花雨落庭前 

法华经塔赞 

当湖善男子李天衢书妙法莲华经七卷为七级浮图徧行释今释随喜赞叹而说偈曰 

以此一经成一塔别即是经总是塔成此一塔以一经异即为塔同为经一点一画无非塔大地炽然俱火发一木一石无非经微尘浩浩谈无生有人见经不见塔不爱簪缨爱落魄有人见塔不见经不惜须弥惜眼睛有人经塔一时见背后瞳人坐在面有人经塔一时忘浑身雪点梨花鎗老胡当初不肯说四圣六凡齐吃跌我今说了又留题鹿宿屋北鸡啼西进前烧香退后拜绕塔转经还不快如塔如经如是持晓风残月绿杨枝 

血书佛名经赞 

一点一滴全经全血是血是经非佛非生请以此舌作须弥卢十日并出大地俱无即以此血作四海水因缘十二花生碓嘴还以此经作妙天鼓白凤纔歌青鸾便舞真公语我我见已泯雁过横江不留余影以此智锋化为利刀即刀即笔验彼吹毛笔笔见经不落宫商刀刀见血不落玄黄于不落中而得落处即于落中不得落句诸佛之名诸经之王众生之相宝网交光佛有众生众生不住众生无佛佛亦不去佛有众生作用无碍众生无佛受用自在此笔阵图二王所宝凿破鬼头吸干人脑 

达磨赞 

西来作么这白拈贼纔到江南便过江北钝置自己九年面壁??巛日?杀他人三更立雪将心来安了不可得假药真方分文不值赚了满地儿孙放下皮鞋一只咄 

富居士真赞 

世之良业惟士与农不幸而达或终于凶利在万民如秋有获利在一家如谷有贼贼谷犹可贼民奈何君子固穷曳纵高歌允若富公带经秉耒宁不遇耳勿遇以诡孟光择配操作而前偕隐之乐之死靡迁谁持穷德而易通命坚松瘦栢得也独正嗟彼显者视诸国门庆少殃多危乎子孙无马可骑亦无得失寄谢塞翁百虑一息 

康完有真赞 

抱玉而不得售吾玉尚在岂以足贸爱珠亦不可求彼珠非实岂以腹留五经纷纶素业自敦育此英才遗于子孙引彼三爵直然而逝得全者天无求者世目艳千金足蹶上驷生食死烹五鼎殊致则虽不飞而不鸣故未尝侧决云之脑折摩天之翅亦不可谓之不遇也 

祖振先像赞 

挂乘风之帆驾破浪之舟不入大壑胶于细流燕雀相贺虫?秋蟮难酬没而犹视生未陈力有才无命龙腾蠖屈各有其时非意所及嗟尔子孙植基固存驰霜蹄而致千里抟风翮以达九阍未可艳花实而忘此本根也 

黄端四像赞 

往者若是今则如斯今若便非来复为谁游戏尘劳无所不可青天朗月即我离我观棊局外借箸席间捉刀凛凛袖手闲闲温室有树虽亲不泄三君一心得之贵密幽燕老将邹鲁儒生物偶过鉴权常在衡仁义籧庐皆是方便三寸毛锥四天宝殿让人贤圣屈已英雄子房后先黄石赤松日且随行金非出并世间出世现此员顶 

公绚遗像赞 

佛性无断兵解有杀清风两耳洪垆一发眸子已空顶门忽凿七山波涌五湖叶落以此噩梦生此大觉凡存楚亡人愁鬼乐不生不死谁强谁弱六眼先生虚空振铎 

辉生持此像索赞盖在公绚殁身之后可谓不以生死存亡移其情者为点笔题之若知有死而不亡则大寂灭海中故无庸置吉凶趋避之见即亲厚之痛怨雠之快落得冰消瓦解耳 

高念祖像赞 

是宴坐者非楚贵而越唫惄然其有所思惟先人之志事是寻思之思之限于其时然则澹澹然远虑而忧深霜雪其侵川原其沈风生叶陨石冷泉鸣皆凄然有恫于其心即悄然而无言吾已闻忠孝之遗音矣 

王嵩渚像赞 

斗牛之间复有紫气非宝剑之精郁久而发于地也必有珠藏玉蕴厄于时而不得见其异者一嘿一语一出一处物钝而人灵岂区区于得主则虽丰城之狱将开华阴之土待拭早已化为神龙凌霄而去矣此非云间高士王嵩渚也耶 

蒋松如像赞 

地之精天之气人之神三缘成一合相始为真不市名不营利以济贫是道人非方伎如先民芒鞋竹杖欲何往一点微尘一点春 

沈克斋明府真赞 

垂手放光全归祖父结跏趺坐交付儿孙白拂何言当门落齿天花动地退步知恩止水一帘居心湛湛春风四座及物温温镆铘剑下将迎立断虚空藏里摄受无痕判案成山峯峦万仭挥毫簇锦桃李千村且道是文士是禅客是名臣逢人换眼没处搜根明月清江是非不着毒蛇古墓凡圣齐吞 

汪晋贤像赞 

一见之缑氏山巅再见之采石江边神游八极之表身在五城十二楼之间随风珠玉落纸云烟嗒然其忘言浩然其无与传入人而未始入于人出天而未始出于天若有真宰而不得其眹为问藐姑射之仙 

周侍廷八十翁真赞 

祗从自性寻三宝瞥起本来无处讨掘开地底更非天出得门前浑是草问君阅过几春秋八十年中得自由分付儿孙勤早起青山不动水长流 

周母华氏真赞 

世界坏时此性在地还载着天还盖即今相见不相知两彩曾看一手赛壶德当年解坐家秋光可敬春光爱尘尘坚密莫他求一百八珠轮得快 

王像赞 

四十二年前四十二年后对影成三人谁取复谁受两眼相看两甲寅尔面光华我面皱打碎青山作绿波一沤全海俱成就生老病死是耶非火风地水无窠臼后代儿孙识得伊杜宇三更啼白昼 

朱山立像赞 

非松非泉习习驱涛即云即壑泯泯干霄当其现处微风不度当其隐处全体忽露出世世间何用名模同今之人与天为徒曳杖逍遥渺无所托汝欲致问我亦不答 

张济宇八十翁真赞 

此无量寿即无量光金刚正眼吹笙鼓簧八十年来八十小劫生住异灭穿云漏月默存片石下视寰中须眉父老筋骨儿童出有峯峦处无窠臼带索行歌膛乎其后江山如旧日月长新吾闻其语未见其人不是俗流亦非道者小子识之先生来也三千学士十八高贤维摩室中宝掌路边行地行空一来一去纔着眼睛便成破句 

高寓公先生像赞 

德纯忠孝才擅文武掷笔登陴猛如虓虎投戈讲艺灿如绣组惟皇鉴之龟山失斧谁从长夜震此火鼓一晛暂见以报死父十年同贞以诀生母岂云万邦逊彼三户叱起青蜺疾呼帝所悲风四来碧筠满坞汝则醉耳携锄辟土敬俟其醒露子月午龙孙剑拔天坛首俯嘉实是登鸾歌凤舞 

姚总戎采药图赞 

采药何必埋云郄聘何必绝食外通而内塞驯其性无锻其翮故非鬬角之砚非化血之碧然而火不能焚水不能溺金石不能碍禽兽不能贼人将索之高陵深谷以为可望而不可即岂知夫尘埃咫尺之间早已交臂而不相识耶 

傅子雯像赞 

没搭撒林君复来奚落赵师雄我有千年活计汝只一夜春风从旁转出傅子雯喝道一个鬼窟里一个梦魂中争似我人人俱见日日相同噫原来也是个影子郄忆醉端携手去醇醪三盏入鸿蒙 

题徐檗庵小像赞 

高松流水之间据石而坐眇然如有所思浩然而无所挫雄剑欲鸣素琴难和童子不言是义皆堕盖嗒然游于声光之表索之千人万人而不得见其一个者也如何是一个过 

俞念依像赞 

柳下惠不以三公易其介此洞垣之见也柳下惠至清伯夷至和伯夷不恭柳下惠隘皆非皮相者所知念依先生当贡不欲与不肖人同贡宁不贡其入对大廷即贤者欲一见其文一为之地断断不可故曰坤至柔而动也刚至静而德方以刚为用者必以刚为体若无此德方之体虽千动万动求毫厘之刚岂可得耶今之人以盛德为乡原宜其风之日下矣赞曰 

生铁心肝春风眉眼日亲日疏日近日远护前七寸退后三分首阳其质柳下其文通身有药通身无病全火全冰无人肯信 

朱公是像赞 

君家考亭筮得遯卷舌藏身得无闷耳孙公是称寄庵栖芦宿海收风帆数奇自叹凌霄翮酒后悲歌壶口缺吾所大患吾有家如蚕缚絸鱼行沙遯五之动之于旅其妙用宾不用主南海北海声蓬蓬过而不着如虚空羣龙无首谁得比遯之同人化为尾干元用九飞亦潜用遯于旅藏于渊八百主人千年田天涯何处不作客枝上寒蝉抱枯叶 

公是别来十余年邂逅吴门近号寄庵此得遯之旅也漫发其义即为真赞观于此而天地万物之情亦大概可见矣 

梅圣占像赞 

砥柱乱流之中电激雷怒疾趋于下而不予从予拙母汝工予异母汝同独战万古不与天通此非一世之雄也耶 

贺客星真赞 

不与人同绘素不与天同举措裁今则大义为尊论古则多文以富百丈飞泉神龙隐而孤吟千寻壁立跛驴望而绝度嗒然忘言迥然独露岂非游物之初反已之故者耶剎那剎那念念密移往不重留来不预期但一月真无是非是纔说未生早成两句吾将与之虚而遨游泛若不系之舟行无求而止无忧亦得妙于随流也 

张心宇长者真赞 

抱神以静使物自正告天不愧与人无竞其生也淳朴以游非富贵所能移其殁也吉祥而逝即人天之最胜宜尔后裔享其余庆呜呼昔者入廛兼诗书之本蕴今者入廛专仕宦之快捷方式予于翁慨然思盛世之遗民而以未得见有恒为不幸也 

题张颖坚像赞 

予与张子颖坚交在珠江为令祖容宇翁作真赞既别八年浪迹吴门颖坚闻之惊喜时相过从每以志感今有请尊亲铭传如呼小儿迟即加以声色过而藐然若不相蒙者颖坚之厚盖其孝也广州汪太守聘颖坚记室颖坚顾力劝其乞休太守唯唯否否颖坚遂告辞太守将倍致馆谷颖坚曰吾以道义相成耳岂为利动哉幞被径归此一事古贤人立朝入本传中称仅有颖坚生平大畧可见矣乃为题其真曰 

清直勇三人所难兼眇尔记室具此风节是可以为天子大臣生乎今之时行歌而负薪覩一斑识全豹隐得其忠显得其孝我传神不传貌 

史露生真赞 

带索行歌踞石翻经开卷自得杜口谁听乘月断岸临风远汀梦中了了醉里惺惺一以为披帷之名士一以为入社之遗民盖屈于今而信于古人眼白而天眼为之青者也 

张尔就真赞 

拟德于玉擢玉于竹散竹于墨格韵天然一见决矣不由比类而知尔就张子格高韵深时复寄意于墨竹书法诗法一彻永彻昆仑之玉流入三河是同异非同异一斑全豹切忌换郄眼睛漫次元韵以当举似自是眼中难着眼空庭月落是耶非不离三寸霜毫外千尺如来丈六衣 

金斐公真赞 

挥毫多士之先折节万夫之后神砂一点丹未九还宝玉三成记当重构是故丰于德而俭于名赢其才而缩其寿以为有天耶不于其身以为无天耶于其子孙君方排阊阖升昆仑夹二曜而并驰超众有而独存岂羡夫一粟一肉旅进旅退于金马之门也 

端如上人真赞 

世法休热佛法休冷一毛头现十法界影互夺互成宝刀不肯端公英英儒心侠肠楚存非存凡亡非亡老当益壮柔而能刚咨尔蛮奴妙香一炷结盖成云飞花作雨真既无来幻亦无去已传尔相未出吾宗波间藻月岭上松风三千里外切忌重逢 

徐华国真赞 

风吹雨作黄金丽一点沾衣登十地三十二口一维摩一一维摩失却鼻无情说法如雷门白拂举起翻乾坤莫怪文殊错选根自到毘耶遭剪舌蒲萄朵吞新卷叶 

三笑图赞 

合即三笑分即三教此图未知谁通大道郄见亦樵姓陆我曾点伊不到便应鹤氅金冠直上十洲三岛逗取王家绝倒落下石门诗料忽听大地胡卢围作一圈栲栳处则为远志出则为小草全凭三胜流榻得庐山藁 

陆珊瑞少年行乐图赞 

即今相见已成老郄看少年还古董普天之下不曾逢三十年前读书种此道今人弃如土羣鬼空争黑漆桶自家壮色尚无情飒飒寒风透毛孔 

李善友真赞 

一念不异觌体金刚名山蹴踏上乘宣扬善与人同德与天忘有为之业无为之幢完空碎空非妖非祥来如去如非存非亡咨尔子孙本土他乡非真非似万法全彰举头便见日上西方 

吴昉公真赞 

谓之韩王孙则已老谓之臧丈人则已小千尺丝纶万里流渺然此意谁能晓一钓将再钓相赤甲???心冉?龙随手上恰纔贪饵便吞钩太公望久难轻放鱼笑人人笑鱼柔柔曲曲竹竿舒钓得江中明月着全身罩在一轮虚 

沈健翎真赞 

展此一卷书豁我万古心灵芝冠众芳百卉安足珍白云带绝巘黄叶飞空林冥怀有一土清唳托孤吟噫谁是知音 

沈坤仙真赞 

惜乎其不遇时而游于神农虞夏之间矣当其存也见而不知其殁也闻而思予得其形无繇写其神也为之歌陈子昂之诗前不见古人后不见来者念天地之悠悠独怆然而涕下呜呼庶其似之 

赵天行真赞 

是儒之巍巍堂堂者而核空空谭玄玄不作傅大士亦非陶隐居宜为白乐天三教任其提衡九重观其挥麈顾乃托野服于癯仙然则常住不迁之性与人为善之愿既已渐入而逾坚矣清凉之山菩萨一万梵纲之座学士三千岂犹曰有余于才不足于年也 

姚让水真赞 

其志洁其行方不离一室千里翱翔心休小草契结长桑物贵知希无尤无怨人憎孤立疑狷疑狂独啸歌时清音烈于山水谁来往者白日梦到羲皇岂似陶潜忽返闻钟之驾便同张拙连登失巧之堂夫夫也故宜浮之江湖而树之无何有之乡者也 

沈??忩雪真赞 

绛灌能文随陆能武快哉沈侯人中龙虎有天与才无地可用造化小儿非意相弄造化曰不然才非吾能用非吾权一切惟心而委于天谁知吾之宽有苏无卫有卫无苏半苏半卫君其能乎君曰不能则吾岂敢吾表君心君遮人眼畧露机锋飙驰电卷 

蒋真赞 

峭壁千仭苍松百尺骨劲神寒清霜袭月胡然而有春风披拂境繇心变万缘何择见公之貌知公之德口不置斧胸不栽棘和积其中喜溢于色三惑俱微六交靡及宛如携手戴民之国应时而来为物作则既返淳风即归真宅影堂老人非生非灭是尔子孙克家消息 

许长者真赞 

不同者状不异者家前则鹫峯后则龙华我以老病适来于此岁方洊饥盗贼蠭起孰能如公损已益人此心佛心无着天亲苦乐两轮不移一线莫矜九品自观一念诗礼发冢未解裙襦生不布施死何含珠窃财据理窃位骫法荐公于天有问无答 

陈子威真赞 

谓其欲隐耶盖势之所穷谓其欲显耶非道之所终知其不可奈何而安之若命奚以有充然自得之容干初之姤确乎不拔九鼎大义维于一发遗其□忧安其独乐则起百世之风者故足昭日星而持河岳也于是倚彦达之指而为之歌曰观彼梧桐兮可以知日月之闰兮挺生泉石之间兮有烈响而无浅韵兮宁灰身爨下而耻见异兮蔚孙枝以待阴阳之所定兮彼威凤之择而栖兮夫固以为得其正兮君其息景而无闷兮同其德不淫其性兮 

吴高士真赞 

是犹神庙之生民也见碧海起红尘家鸡为凤家犬为麟今已揖让于磻溪钓玉之滨矣顾有太息而未忘者儿时竹马天上班春桃叶渡头元在晋桃花洞口各通秦噫尔是何人 

李因培真赞 

士人一妻一妾分日当夕然少艾多偏矣一夕与其妻宿妻有怨言士曰我身在他那里心郄在你这里妻曰我让你底心与他那里只要你底身与我这里此婆子可称辣手今人影上用缁形中用素同此伎俩澹归翻转面皮连因培无立地处且把钳锤交还婆子放一线道说偈解嘲出家是画在家真纔要翻身怕失身莫向画中夸得意在家全是画中人 

高太君真赞 

育婴堂里真纲纪识得摩耶应化身男女圣凡俱脱却头头磕着古能仁令子星源为育婴堂作大纲纪秩然有序以知母德之深长母于星源有母道星源于一切婴儿有母道唤星源作摩耶唤一切婴儿作释迦牟尼祗是一摩耶事俱非分外 

节士李求庵真赞 

有今之古处之士不附人不阿鬼神醇以忠孝还诸君亲其忠维何祖宗所知之腊其孝维何父母所受之发露香以告则有终身之忧背叶而吟盖无一日之乐呜呼天亦不闻红雨缤纷黄尘絪缊虽赉志而没于蓬蒿浩然之气早已叱雷电而决风云矣何也此心之力不与运数为诎申可以考钟伐鼓独往独来于九阍者也 

隔角老人自赞 

抛郄羊头去寻狗肉无端踏着野猪儿三声大笑三声哭忽然竖亚摩酰眼便去横拈榔木?栗木咦你伎俩元来只如此么直饶圣凡情尽也不免入驴胎马腹 

隔角老人自赞 

抛郄羊头去寻狗肉无端踏着野猪儿三声大笑三声哭忽然竖亚摩酰眼便去横拈榔木?栗木咦你伎俩元来只如此么直饶圣凡情尽也不免入驴胎马腹 



【偈部】
 寄汪汉翀 
 达庵程君发愿庄严无数??卒堵波供养舍利丁巳至前得于凌江随喜余亦以所藏分奉题此赠之 
 请藏乞路费偈 
 重建会龙庵缘偈 
 示大树荫院主 
 示豁大藏知浴 
 示一峯轮侍者 
 示倚北辰直岁 
 示修已敬副寺 
 示超宗越侍者 
 示三一西堂侍者 
 示致和侍者 
 示自破义监寺 
 示置答问侍者 
 示无漏果买办 
 示圣无化主 
 示亦汝柴头 
 示十想足侍者 
 寄刘仲良二偈 
 示佛六庄头 
 示三圆知山 
 示时出兴知客 
 示真净直侍者 
 示慧机定知众 
 示大洲中维那 
 题片鳞岩示禅修知山 
 李世辅字公左世弼字公右 
 示体圆居士 
 赠巴学士 
 为李冈龄字三垂偈 
 冯文龙法名古吼字别慧偈 
 示何直用居士 
 示开源初度 
 示乘销辞去 
 示古忠 
 示不二 
 示功亡尽居士 
 示朱仁所居士 
 示若木童子 
 示云一童子 
 赠萧瑞郊 
 戴云吉五旬初度 
 为夏林山侣易字一枝偈 
 金门李节母请法名古甘字苦庵所以表贞也叔云乞偈为题此与之 
 寄示程门女 
 赵山子索偈 
 遣告智篁??市侍者灵龛偈 
 留别侍者 
 楚词四章赠巢孝廉端明 

偈部 

寄汪汉翀 

每岁寄石栗汉翀云大似纳租今年石栗为避乱人夹生折倒少有所获近火先焦无由远寄亦似兵后佃丁多半欠租耳 

夹生折倒马牯栗抵死灭郄豆皮宗豆皮宗与马牯栗不到精穷不得通穷里通通里穷问取河南罇石翁三跳前还三跳后大家跳出铁蒸笼古人云一团茅草乱蓬蓬蓦地烧天蓦地空何似满炉煨榾柮慢腾腾地暖烘烘澹归郄又不然有我一炉红榾柮分他满把绿莲蓬然虽如此一团茅草里更有极大西瓜此是天然白虎汤最能清凉热恼 

达庵程君发愿庄严无数??卒堵波供养舍利丁巳至前得于凌江随喜余亦以所藏分奉题此赠之 

一念纔生法界彰大家有分莫囊藏神头鬼面谁驱使全放全收阿育王 

请藏乞路费偈 

请藏即有江南行曳转东枝向西走忽听旁人唱鹧鸪坐中闷煞江南叟江流和尚傥来僧青草扁舟落人手破瓦窑中风色寒两眼相看生百丑解开布袋在长街不见其中应见口渠若无时我也无你若有时他也有何消远道赠骅骝便去离亭折杨柳驮经又趁朔风归恰好面南看北斗 

重建会龙庵缘偈 

不妨坏果便成因腊后春风次第新纔见会龙知万法解铃须是系铃人 

示大树荫院主 

浩浩红尘长说法只是有头摸不着不如总不摸头时眼与眉毛一齐瞎 

示豁大藏知浴 

从来明胆互相生脚底何由着眼睛着得眼睛无脚底一团烈火万年冰 

示一峯轮侍者 

不见金轮第一峯元来长老绝行踪郄从十字街头看无数山花似锦红 

示倚北辰直岁 

天下并无老实人倚北也来索我字水沟切忌不通流屋脊莫教生杂树 

示修已敬副寺 

终日忙忙那事无妨骑声盖色作么承当火也防贼也防虫伤鼠齩晒焙收藏出入分明制造精良开门七件仔细商量本不酬因谁载果也怜特地卖生姜 

示超宗越侍者 

??戾脚老僧行不得口里巴巴偏要说吃尽山头冷饭团便要开言无气力无舌童儿无足仙撞倒释迦与弥勒郄须问取玉川翁底事口宽肚肠窄 

示三一西堂侍者 

此地无银二十两一三三一话俱多端能踏倒须弥预绿玉河通白玉河 

示致和侍者 

镇日要归归不得如何是汝真归处山前有个古寺基笑煞赵州不知住 

示自破义监寺 

此义自破不觉话堕脚踉绊着行者孙眼里掀飜胡达磨直饶做得好当家供养祖师三百个一顿痛棒更须领过人人面目不相同总教鼻头口上坐 

示置答问侍者 

汝有问时我有答一聋一哑天机发眼前无奈好春光百鸟啼时百花落 

示无漏果买办 

是铁俱堪成巨斧须知易放郄难收空囊留下纔清净莫向空囊更点头 

示圣无化主 

左微何事不全聪汝不为王也是公万籁喧腾元寂灭观音立地失圆通 

示亦汝柴头 

木落霜清透体寒许多白骨照青山一堆火里全身隐又被羊皮袄子瞒 

示十想足侍者 

不会说法退身而藏汝要学我觜上生疮药灯纔照便清凉不知舌本澜翻意须信黄河到海长 

寄刘仲良二偈 

冷风蹙断白眉毛切莫轻他烂米包肉上莲花开不得免来肚里剥羊羔七穿八穴也无妨恰好追随破锦囊护得过关书板去入关经藏又生光 

破院中寒风切骨乞得仲良蒲包缉为长帏以御之予诗所谓救死饶一半者也今发书板过岭更乞百枚供稇载之用此请藏本钱不惮多求辄拈二偈以博一笑 

示佛六庄头 

独漉独漉水深泥浊泥浊尚可水深杀我杀者死友不杀生交死友脏腑生交皮毛人王帝子撒尿痾矢骨头骨脑招财进宝巍巍堂堂舍饭寻糠龌龌龊龊琢石得玉人若不笑我也不哭哭者如钩笑者如锥钩之莫去锥之莫回俱胝一刀云门一棒双鵰齐落天下天上 

示三圆知山 

我唱鹧鸪词尔现鹧鸪身口中飞白雪脚下起红尘鹧鸪之飞必南翥此飞曾为我所许似言行不得哥哥此言复为我所诃一诃一许两不受大家面目天生就一许一诃如合符南赡部即北俱卢尔脚不如我脚好衲僧元是无根草我座不如尔座高下有地神名坚牢烧香勤礼舍利塔四花六动休客作 

示时出兴知客 

时而不出打汝脊不时而出打汝头出与不出总不得篱间燕雀常啾啾打我脊也不出雪山老子狂心息打我头也不休尼山车马偏周流我是回关转轴手只唤时来随我走时与不时二俱是大虫面上有王字时与不时二俱非左持芍药右当归听我矮子歌劝汝莫蹉跎杀得螃蟹吱吱呌引得胡子哈哈笑 

示真净直侍者 

南高峯与北高峯两处无明一齐发铜砂锣对铁刷帚面门鼻孔俱倒塌任他鱼鳖竞头争放下干戈便太平过得经完无点事现成天竺古先生 

示慧机定知众 

我住丹霞逾五载汝为知众亦长久人人说是好采头怎生合着无明叟猴愁搂搜头狗走抖擞口普贤毛孔一线开大家携手游去来无量劫中游不尽谁知只得一条街 

示大洲中维那 

大洲不会划龙船我有大洲龙船记长桅五道十轮盘无数儿童搬杂戏暗舱里面转机关外面人称不思议不思议会也未大家中了连环计凈名无语响如雷三十二门都紧闭眼睛从不见眉毛有甚逢迎与回避铁链纔将龙口系门上蜘蛛频打嚏一声锣鼓震天时好把绣旗飐到地 

题片鳞岩示禅修知山 

震霆激电趁罡风万朵山河掠地空留下赤鳞纔一片至今无处觅真龙 

李世辅字公左世弼字公右 

分陕而治左周右召二人同心有物自造懒残半芋本分草料鬼谷全支呵呵大笑草鞋里面一任??孛跳 

示体圆居士 

紫玉凭将绿玉擎白云无意有逢迎石狮子在长街上不用黄金贴眼睛 

赠巴学士 

记得中丞同话处现前悲喜一时俱尖时图相依然在看取珠江片月虚各异文元不异手无人识处有人通金壶一点空中落学士毫端墨渖浓 【曾与刘持平中丞同坐海幢论各国字体一回电见便有存亡今昔之感】 

为李冈龄字三垂偈 

生子当如李亚子三垂冈上百年歌挥毫更奏从军曲马首青山入路多 

冯文龙法名古吼字别慧偈 

领取文殊分别慧出林狮子蓦头骑一声吼处野干落头作阿梨七分枝 

示何直用居士 

三毒转为三净法元来祗是一精明转与不转俱不受火热冰寒掉臂行 

示开源初度 

欲识黄河源须穷星宿海点滴不将来自卖还自买虽然不值一文钱下面拄地上拄天打得大人餹饼破山川日月一栾圈 

示乘销辞去 

拗折拄杖着上草鞋汝信汝即得于吾何有哉雪寒同向火风暖独登台两道眉毛八字开何曾移入眼中栽 

示古忠 

瑕瑜不掩是名忠烂熳天真背面同一片长空无界限错教门户不关风 

示不二 

乞我为书忠义语古今冉??得二心人端能脱屣闺中物大地元无一点尘 【问如何是闺中物答云大地元无一点尘】 

示功亡尽居士 

识尽即功亡非耳聋眼瞎根尘日纠纷瞎郄也不恶 

示朱仁所居士 

一念全成五分香不存余念是金刚自家宝藏浑无尽始觉泉源般若长 

示若木童子 

扶桑枝上天鸡呌赤日随潮涌海门识得目前无异路长将真智照重昏 

示云一童子 

二十八人年最少通宗识量冠云台水深火热谁能救转地回天待尔来 

赠萧瑞郊 

我得如君八十一君年又是九十七四条欢喜结眉毛三十六年只一日提起笕桥两故人蒲柳偷青看松栢 【瑞郊与予相识在癸未一闻过此亟来相见欢喜之状溢于眉端瑞郊年已八十一矣精健异常可喜也笕桥姜程亦予故人亡已久矣】 

戴云吉五旬初度 

大衍之数五十其用四十有九留下一筹不用阅尽鸟飞兔走即此不用一筹从来不涉春秋莫问未生前事尘尘剎剎俱收 

为夏林山侣易字一枝偈 

贞桂堂中无杂树千枝万枝只一枝今古不迁常住义郄道天行有四时 

金门李节母请法名古甘字苦庵所以表贞也叔云乞偈为题此与之 

苦节不可甘甘节在苦处心境一时消同行不同住长斋绣佛前坐来三十年心心既不二火宅抽青莲以此好回向曾随刀兵劫极乐黄金台一子等相接簇起两重光不分存与亡花添锦上短炭送雪中长镬汤炉炭里众苦不能到眼底本无砂头头通大道 

寄示程门女 

生身父母见也无益不见无损我在者里拦街打滚有时滚到杭州忽然见了没些齩嚼没些面目见与不见着甚要紧从此以后更不思量我不说你忤逆如今镇日思量我不说你孝敬当下撒手何等干凈若肯承当是大根性 

赵山子索偈 

踏遍千峯与万峯乌篷荡桨白波中有时招起红尘卖点点双行亡是公 

遣告智篁??市侍者灵龛偈 

戊午十一月十八日智篁??市侍者化去予以三宝事滞留当湖不能躬往秉炬为题一偈令大集洲都寺宣之 

我以请藏行尔以侍行死各不私其身相对莫相倚尔性本孤洁虽癖我亦喜出家三十年呕血已两纪既不偏衣食并不受药饵身弱心愈强力尽然后已八月至精严覆舟忽堕水沈绵抵仲冬三月不能起昨闻后夜余危坐索盥洗齐整僧伽黎萧然如蜕委尔不复俟我我不复送尔虚空皆畐塞孰能回避此不从岭表起不从禾中止一堆烈焰内非事亦非理十方??卒堵波无此亦无彼情亡境自谢留盼非我子平林卷北风声声绝首尾冷色隐孤檠揽之不相似忽然笔端光尔相故如是 

留别侍者 【隔角老人绝笔】 

入俗入僧几番下火如今两脚捎空仍旧一场懡??罗莫把是非来辨我刀刀只斫无花果 

楚词四章赠巢孝廉端明 

我所思兮松楸小筑兮层楼朝朝夕夕兮告无罪于先猷志在孝经兮行在春秋濯缨兮清流课子弟兮服田畴吾遗汝以安兮汝勿遗我以忧相羣龙之用九兮泯六爻于无角之潜虬求仁而得仁兮斯已矣何怨何尤 

我所观兮民生挽天河兮不可以洗兵下纵横其铢衣兮上芒角其贯城私卷土于四尽兮公析骨于三征转沟渎而填溪壑兮两相待而一不盈吾欲叩帝阍而敻绝兮长太息于空庭掩吾室兮对孤檠拥吾衾兮听寒更笑木?巳人之徒忧兮地谁陷而天谁倾吾碧瞳其未浊兮犹足以照映夫河清 

饬吾舟车兮欲远游而无四方彼紫泥之海兮不足以污吾白霓裳况红尘兮苍茫匪薜荔兮勿垂吾墙匪躬耕而获兮勿充吾粮匪古之与徒兮勿登吾堂瞻故闾兮堕严城而摧伤太行巉巉兮黄河汤汤信美兮非吾乡驰峻坂而荡恶滩兮胡为乎他邦委铜駞于丛棘兮陨玉粟于秋霜吾拭眦而不忍视兮对土室而谢玄黄 

我所悲兮春秋绝笔于获麟鲁非其地兮孟孙氏非其人违时而动兮亡厥身抑先见于焚书坑儒之暴秦兮垂涕泣而沾巾见诸行兮蠖屈而不可申托诸言兮激羣吠之狺狺彼乱贼之始而或惧兮终不足与图新兰有锄兮桂有斤投清流兮白马津思壹郁其谁语兮惟三代之遗民遗民往而不返兮渺独止而无邻遨游于无何有之乡兮逍遥寂寞之滨风同条兮水同鳞月殊景兮山殊皴琴一曲兮酒三巡戴天容吾老兮履地容吾贫猗嗟名不可以巧得兮反太古而还淳 



【铭部】 
 陈彦达翛然斋铭 
 黄辛子二益堂铭 
 秘阁铭 
 砚铭 

铭部 

陈彦达翛然斋铭 

处处交肩时时掉臂见即有人行如无地谁于世间得出世意文而贫不为才累介而鳏不为节系盖澹然物欲之初交悄然华名之末际实时一杯翛然自寄故能独往独来于狂澜砥柱间而一无所借也 

黄辛子二益堂铭 

穷当益坚老当益壮啮檗茹冰天下天上坚且益穷壮且益老铁鼓铜旗长驱直捣四美相成二难不见远虑近忧一刀两断 

秘阁铭 

海墨无尽莫沾一点中书君惺惺着伐柯伐柯其则不远 

又 

没字秘书有字秘阁不打便招赃真证确 

砚铭 

五物相传不知好丑祗这不知天长地久闹市里辊谨防剪绺 



【卷八 】 
 塔铭 
 题部 

【塔铭】 
 海云西堂仭千壁禅师塔铭 
 一超道人墓志铭 
 栖贤石鉴覞禅师塔铭 
 官葬暴骨碑铭 
 江母朱太君墓铭 



徧行堂集卷八 文之八 丹霞今释澹归造侍者古止　传涌编 

塔铭 

海云西堂仭千壁禅师塔铭【有序】 

或有道而无其才或有才而无其道或有道有才而无禄位名寿法性海中非因非果不以有无作胜劣解惟论其见谛而已予以戊申元日仰承本师昰老人大法相属时同受者为仭千壁知客仅四载而谢世法运衰晚法城摧颓遗予耄荒莫能埤益悲夫悲夫公系出宝安温氏幼探坟典未弱冠投簪拔俗初习毘尼于鼎湖止持坚确篝灯读经伏几作字不舍昼夜遂致咯血迨谒老人许以入室屡呈所见不诺研穷益苦寻于丹霞侍寮一言之下知解尽脱得大安乐不啻疏山之遇明招地藏之为法眼执侍弥勤好学犹故羸疾既深同参益切诫以节劳笑而不答辛亥十月朔日分座海云即于十二月六日示寂停龛三日颜色无改双眸炯炯仍有象王回旋之槩四众叹仰戊午二月二日奉灵骨葬于寺之南园别崇制底表有矜式礼也公既得无上道肩弘法之任不遑应世以大放其才乃于禄位名寿若一无所与予为众生惜非为公惜三祖有道而愈疾公有疾以从道达本来空游戏生死一如园观疾为何物而以愈不愈分忧喜乎度生之愿一方月隐多方月现公自知之不可为不知者道谨因范监寺之请而为之铭 

大块噫气名为风南海北海声蓬蓬不容众窍众窍容大小修短无不从或如奔涛走长松或如寒月鸣秋蛩岂复有意存其中旁人侧听生异同如月临川月隐峯旭日昭昭雨蒙蒙此方不逢他方逢当其逢时月非通当其不逢月非穷耳根有聪亦有聋分楹分莛无分钟吐血秃丁妄语雄圣凡洒血浮青虹大道本无污与隆我以此意铭壁公还如绰棒棒虚空玄石一片黄云封天风海涛千万重莫教涌出白龙翁一锤击碎水晶宫月上西方日落东吾宗不立立吾宗 

一超道人墓志铭【有序】 

楼观沧海日门对浙江湖灵隐老僧为宋之问出警句或曰骆宾王也雪庵和尚掉小舟于急湍读离骚经每尽一纸即投诸水投尽恸哭而归盖逊国之行遯者吾法报恩亦有四种未尝许人反复背其君亲则鼎革之余示迹于方袖员颅故如来所宜摄受者一超道人姓李氏本名克茂字鉴湖号泛生系出唐西平忠武王第十子宪世居陕之高平宋初迁吉水入明迁孝感再迁南阳邓州自高祖处士思明始明生别驾奈奈生赠中丞继先继先生赠中丞泊斋翁大醇生二子次为道人长即阁学文定公永茂也道人生而倜傥有大志好饮酒读书不务章句十八补弟子员时中原盗炽结客讲武能骑奔踶马挽强射坚洞中百步外丁丑献贼袭邓道人率壮士三十二骑出两尊人于危城之中抵伯兄浚县任庚辰复奉两尊人还邓长涂警卫昼夜匪懈屡遇贼辄先登奋击亡敢撄其锋者辛巳辟地由光襄走武汉上湖南下江左叛将王永成纵掠白虎镇道人连舟?宗大战自辰及酉郄之同行士旅得免于难乃侨居芜阴甲申弘光改元道人预选贡授推官未赴调从文定抚虔旋侍亲就医南雄冬十月泊斋翁殁卜隐丹霞丙戌秋八闽陷永历以桂藩正位号端州文定用推戴功大拜辞不入直读礼于容是冬趋北流转徙于郁林博白穷山深谷间道人竭手足之力全肤发分茶苦戊子夏仅得麻鞋赴行在所未至文定卒于苍梧力疾营丧归葬仁化己丑母夫人嫂夫人相次长逝拮据贫旅不失典礼孝弟之誉腾于士林以堵督师胤锡荐授祠曹遣谕祭闰武陟可议岁除夕及庚寅春六日南韶俱失高卧三岩盖将终焉辛卯扶四丧挈藐诸孤以还襄大事葺庐舍之久敝者治田圃偿逋负教两侄读书有成毕婚娶谓可藉手告先父兄长揖人间乃游桂林顺流抵穗石予初因汪水部汉翀欲得丹霞为道场道人闻之欣然见施有把臂入林不越三年之约壬子始至仍居竹坡旧隐一衲萧然缁白无不仰其高致道人有成言生则老于是死则葬于是其犹子古冶乞铭圹中之石予以道人齿发未衰神明方盛岂宜早计然予则衰矣行复出岭唐司空图作寿藏时邀亲朋宴集其中则道人未死而予为志无不可者骆宾王草檄武?贝贝空?阅之心折日为君象潮以示信古之人于君臣非必受深知荷重寄当其献身即已死生无二矣雪庵与灵隐老僧皆以文弱不能自奋道人角技少年场具文武才有英雄之目经纬庶事无巨细井井有条坐而言起而可行未有尺土以展其逸足虽蒲团枯坐每及忠孝大节双眸炯炯如寒星射人无芒角而有焰采其执义纯固有必不容泯没者常得伪造白镪渡鄱阳尽掷之水曰宁人悞我我不悞后人其于故国亦非深知重寄蕲以献身成信无愧世泽维名教于将坠兴起百代之风意盖如此予初欲祀文定于雪岩他日竹坡后祠前墓开山舍山同堂别室于丛林檀越之报礼因义起末之或爽遂系以铭 

二道互破非忠与孝吾法一心世谛惟肖呜呼道人之于君臣如以大地碎为微尘一一微尘一一大地各现戒相曰命与义总别成坏等同无异一法不立万法全周求仁得仁何怨何尤金轮日涌碧海云收经翻片叶泪散浮沤儒不背君僧不叛佛义路礼门永安厥宅语我缁流匪躬曰业之死靡他视此作则 

栖贤石鉴覞禅师塔铭【有序】 

以透脱之见地超轶之才笔发庄严接引之行愿不获毕展则归之缘缘者一期梦幻才笔如生花画羽惟见地透脱乘一佛乘直至道场时有早晚路有平陂人有作止此皆一窣堵波事此予法兄栖贤石鉴覞禅师大自在三昧也师系出广州新会杨氏能文章尚节义为名流领袖初谒天然昰老人于小持船甫拜起老人呵其盗法师愕然问故老人曰子以予从儒来欲瞰祖关入理窟资笔舌非正信也师不觉折服始刳心受教岁癸巳老人隐匡山先华首还自长庆师扣击颇锐终以碍膺为疑戊戌复见老人于海云悲喜并集庚子落髟?采旋入侍寮举妙喜物格颂于明皇剑击阆守画像守于陕西头落处泮然冰解壬寅春老人铭竹篦子授以大法偈云体露金风莫可追相随来也又奚为暗明鉴尽无遮护独荷全机赖石儿复云他日有人问着但拈竹篦子劈口筑杀甲辰举西堂领众之栖贤栖贤为老人匿影匡山地破屋数间不蔽风雨师欲恢弘光大奉迎老人提唱之余筴米盐营土木早作夜思劳瘁无倦戊申老人居丹霞师以庆生至适长庆再请住持老人命师代往仅半载旧住稍偃蹇曳杖径归栖贤阅十年每以祖庭未扩大器未成弘誓未践拊心呕血师素病怔忡屡发益剧至是且不起戊午春三月之闰老人自海云复至师喜甚霍然似无恙者请以院事属角子??黾和尚而身侍老人朝夕与同参谈道论文以为生平乐无喻此乐也俄中寒疾七日而没??黾和尚经理后事奉全身塔于百花原委予以铭予于师为同门雁行契甚驩不徒艺文结习尝以师于吾宗有逸格之诣其说法高妙圆脱玉转珠回洞上缜密家风允推克肖锻炼之下不轻许一人愍时裨贩宁无绍续耻以非类杂我宗祧盈亏皆月流坎非水随缘来往悉大寂灭场之所示现能识真风岂存异见铭曰 

冈城白气干霄直上化为神剑触之皆丧全锋敌胜道绝人荒不见见存谁见见亡汝若不会我即便去汝若得会汝即便住归既无家入岂有门恰当举起与舌俱吞半个一个漫劳卜度大好儿孙七贤三峡破兹实土藏彼幻躯各鸟兽散与木石居有没字碑一大聚火倘遇知音率陀天皷我铭此塔不许人开两枝花萼万古莓苔 

官葬暴骨碑铭 代 

大清康熙十有七年岁次戊午春二月之吉葬暴骨于此呜呼此皆吾君之民吾诸大夫之子弟膏锋血镞弃于山原吾不为之主谁为主者乃有丹霞之僧焚而聚之曲江之人献鹤冲之地以葬合非京观离非丛冡员非墓方非台锐非塔所以志变也后之君子念此千余之骸掩于一坏之土无归无祀尚兴恻隐勿加毁伐铭曰 

既死矣何怨何亲汝无知耶休于天均汝有知耶各息其戎心还于无争虽不善死可以善生呜呼 

江母朱太君墓铭【有序】 

礼有定亦有不定丧葬礼之定也葬有归其乡不归其乡有合葬有不合葬从乎时与地厚薄称乎财圹中之石惟名公卿或寻诸山林之轶士随乎义所尚则有不定者存江文学奇偕弟运机卜葬其母朱太君于吴门不祔寅宾翁之兆且属铭于予又衰病一散僧也其于时地与财子路氏之所恫心者乎其所尚则出乎世谛之外不可以辞按状太君为莘田朱氏女系出沛国适梅田寅宾江翁皆新安着姓也淑慎有仪恭勤无逸于归未几即以冡妇秉家政上奉舅姑内睦妯娌外不失礼于宗党下恤其仆御贤声翕然寅宾翁慷爽喜结客座上尊中夜以继书太君躬修具日昃不遑食宵分不寝务尽贤豪长者之欢其教子敬爱师友泽于诗书与人丰而奉已俭持身严接物宽有不习而能者崇信三宝持准提陀罗尼精纯一观吴俗好冶游妇女子烧香入寺尤甚于春殆无虚日太君足不越捆姻戚之间自岁时伏腊吉凶庆吊外罕得见颜色闻咳唾者闺门整肃不堕大家风范予以如来四众近事居其二若为今日狂流制砥与其通也宁塞太君之信而有则不独女宗亦足为法门标准矣太君享年六十有一距生万历某年月日卒于顺治某年月日丈夫子三长奇浙江杭州府仁和县学生娶朱氏再娶程氏次雯陕西延安府清涧县知县出为君实公后娶朱氏再娶汪氏金氏三运机杭州府学生娶金氏孙男十人奇出三承佽承供承侏雯出三承侨承印承侣运机出四承衡承徽承络承复曾孙二其清承侨出其征承佽出今以康熙己未八月二十八日葬于苏州府长洲县阳山西之瑞山呜呼男女之形成于业好合系于缘当其生而娶焉修短有数散则已矣岂于既朽之骨犹存爱恋舍身受身即阴阳之器无定未有男终为男女终为女者在迷且然而况于觉予故以不合葬为得其正非世谛外之人亦安得而是之铭曰 

其来有穷其去无终神从形而不从同佛不受謟咨尔心斋则近而远生于楚葬于吴岂犹相望于天都非男非女缘而聚散谁为我且汝维永此淑清如山王之体不骞不崩化一微尘世世万子孙富有日新引之无尽定于不定是独也正 



【题部】
 斗母阁题语 
 题锺离仙 
 澄照堂题语 
 题博山无字为海幢和尚 
 题瞎堂老人诗卷 
 题仙山楼阁图 
 题素道人临帖 
 题圣教序后 
 题三教论议图 
 题五伦图 
 题山水图 
 题牧牛图 
 题干雀见蜂 
 题画马 
 题禾雀翻枝 
 题孟昉扇 
 澹庐道雅题词 
 题澄然水云草 
 题所上平南书后 
 题孝节集 
 题朱孝贞传 
 题节母丘孺人传 
 题胡张仲画册 
 题李孝贞传后 
 题潘梅岩西厢意 
 题若千花月诗后 
 题画马 
 题画羊 
 题杨公锡望云图 
 题张抱一画 
 题陆话山家庆图 
 题陆蒙庵垂钓小像 
 题张抱一像 
 题沈尚庐像 
 题覆千上人行乐 
 题徐克伯真 
 题阳坡种瓜图后 
 题顾云驭像 
 题沈君辅像 
 题王孺人像 
 题徐用王所藏册 
 题匡六仙掌庵 
 题大雅堂 
 题赵双白真册 
 题友圣陋室 
 全真子题语 
 题庄生撒手图 
 题张超然留别图 
 题顾云臣卷 
 题吴馨上葬母乞助卷 
 题万竿烟雨卷 
 题张穆之真册 
 题忍庵 
 题画 
 题陈石民画 
 题书法华经卷后 

题部 

斗母阁题语 

行于二曜之前处六天宾师之位斗母威灵非羣贵神所能望也靖公王子严事有素香火缘深比于聚顺非一世二世可致与善若一与不善若失天之道圣之教王者之法本于人之性下奉而上临之则王子之过去福德无方未来福德无方取足于现在诚敬无方而有余矣 

题锺离仙 

松针满把落腮胡两样精奇一样麤莫竖招牌来闹市一拳打碎药葫卢 

澄照堂题语 

人莫鉴于流水而鉴于止水境风一鼓容貌泊然但不随之其体常寂此照所由生也说寂之时照在寂说照之时寂在照继升道社欲以澄心名堂予谓心本自澄何用更澄不为境风所诱则全体大用时时圆现乃为兼举澄照并题数语归之 

题博山无字为海幢和尚 

五十年前有名未呼作此一字此海幢催生之符也五十年后应缘斯现收此一字此博山庆成之宴也古今剎海情与无情若事若理川赴云屯不能出此一字此众生不二之门也三藏十二分教诸善知识举扬祖令风驰霆震鸟啼花落皆大圆镜不能入此一字此从上一法之印也逸格机缘超羣体制一镢尽铲连珠同逝纵横于大千界上下于无边世不见首尾不知去至虚空耳穴犹觉其多此一字此吾兄过师之智也 

题瞎堂老人诗卷 

此诗寄托高远盖悲夫逐逐于目前之繁艳者入山惟恐不深非复二乘种草亦以云救也或谓菩萨不行声闻行乃执圆通而生二见三十二应岂犹有不可现之身耶泽萌遇弟严气正性冷峭绝羣老人一日杂书十二纸畀十二人随拈其一此诗遂归西堂寮琥珀不取腐草磁石不受曲针忽然而成取受皆有莫之为莫之致者法海波澜极宽阔中狭路相逢猝难回避大抵如是 

题仙山楼阁图 

十洲三岛可望而不可即往往仙凡永叹世人于尘坌中偶经高山流水之下见楼阁飞腾神观竦越褰裳欲往能使解脱清凉之意暂得一现旋被汨没为可惜也时披此图时作此观拂红尘以金风降火宅之玉露画家之力与对治法门正尔相敌则以能品发神功亦当为五峯晋仙阶一等耳 

题素道人临帖 

素道人淹雅蕴藉胸中故自磈垒其寄意临池得形神俱似之妙或谓右军为东晋第一流人物惜以字掩然毕竟有掩不得处使素道人以字显非素道人所欲也身不用于一时字即传于千载片鳞寸羽足以结龙跃凤翔之想亦令人叹右军复掩则以掩为显以显为掩皆是绝妙波澜不妨为素道人痛洗磈垒耳 

题圣教序后 

圣教序临摹甚伙展转失真雪松此本尚有典型也譬如深山无意中忽见百余岁老人虽五官稍见衰朽而神骨自然古雅无后进浮薄之态葢其来处不同耳道流胜劣亦有来处不独品题书画而已 

题三教论议图 

庄生云六合之外圣人存而不论六合之内圣人论而不议春秋经世先王之志圣人议而不辩辩也者有不见也辩既有不见议亦有不见论亦有不见然则存而不论庶几有见乎存亦有不见尽三教圣人伎俩或嘿或语不嘿不语全成负堕若总是负堕落得论议莫将六合内外打作两截识得须下口万事一切有识得口上须万事一切无汝要有时渠不有汝要无时渠不无阴司里美人唱一只曲儿劝曹孟德道谁家一个大鹈鹕变做花猪唱鹧鸪唱得好时犹自可不好之时唤王屠老老大大一尊南华仙郄只是怕王屠何也 

题五伦图 

伦有五中庸首君臣五浊恶世全是势利建立盖不得已也易云有夫妇然后有父子五浊恶世全是淫欲建立亦不得已也君臣之名止于梵天君臣之祸极于地狱夫妇之胜止于六欲夫妇之劣极于畜生五伦从迷极而起从迷极中安顿一个好道理如饮狂泉者以狂为不狂复以不饮狂泉者为狂可不为大哀乎徽州客钱财有两处使用乌纱帽红绣鞋一切人性命有两处抛撒公座上裙带下公座上面目狰狞裙带下面目腼觍腼觍者妖狰狞者怪善观五伦图直作千妖百怪会庶足当脑后一针耳 

题山水图 

山水不能避人人不能就山水山水可怜人可憎虽然雅人入山水中山水不增而雅俗人入山水中山水不增而俗人不累山水山水未尝可怜山水不为人累人未尝可憎也宗少文老不远游画卧游图曰抚琴动操欲令众山皆响正是钻故纸习气菩萨无量劫游普贤一毛孔世界都不能尽无论卧游图无着处即游尽名山大川与篱间燕雀何异山水到底不避人人到底不能就山水山水又可憎人更可怜以人之可怜成山水之可憎山水到底可怜人到底可憎不如向自身一毛孔中消归画者观者两只眼睛落在什么处咦为他闲事长无明好个虎头痴绝 

题牧牛图 

廉斋托为此图盖有取乎一回入草去蓦鼻拽将来之语铁桥郄似抛绳不顾古德又有颂云两角指天四脚踏地拽断鼻绳牧甚屎庇识得此颂义始识得蓦鼻拽回之义且不是救取铁桥然虽如是老僧早已全身入草了也 

题干雀见蜂 

此公欲啖彼公口张尾竖便有探囊取物之兴官出堂兵下乡不消更呈面目矣惟恐螳螂失蝉琴中全是杀心我为题此墨池中涌起泪波一丈 

题画马 

方整不如方散真出于整散绝疏亲只将白鹤凌空意说与眼前无物人澹归云眼前有物说也不知眼前无物知也不得 

题禾雀翻枝 

山中有一僧于无人时自打几个筋斗又自笑一回老僧欲见之不可郄向枝上飜腾处蓦胸撞着老僧既见此僧此僧亦见老僧争奈大家输了一筹与这雀子 

题孟昉扇 

孟昉为蜚语所中留滞洪都拟便道候之舟抵市汶早被连人押到且喜不差跬步相见欢甚却胸中隐隐各有不得自由处孟昉日望硑邻未得即归予请藏半涂又逢阻截咫尺彭蠡无片板可渡本无缠索不异拘幽入笼盼云处陆呼水同此况味乃知世间出世间总不自由世间有世间累出世间有出世间累孟昉云事了即瓢笠从僧秪是纳闷不过语忽到此际一齐纳闷莫更从俗也无大树大皮裹小树小皮缠我两人性快正须纳闷始得 

澹庐道雅题词　【七子姓氏　屠卜长　曹日永　洪彦持　喻芸庠　金元式　俞圣复　陆仲彪】 

当湖有澹庐七子皆耆年也皆于世界迁讹之际不求闻达又节士也易姓改物踰三十载计其执义年志方盛卒不为功利所移盖穉而克壮壮而善自抑者始以纲维名教而已及其谈空空核玄玄不主一先生之言自泽于性命盖正而能通者其结契上不及搢绅下不及农工商贾谨守士林若奉王制盖让而有则者花朝月夕酒杯茶具得散带行歌之乐今老矣人高其品而益下日进于德而益勤盖达而不放老而不荒者其陶渊明卲尧夫之流欤二君子皆谥节一曰靖一曰康明夫节之不以矫激而奇苦自见寂非山林喧非城市晦非逃名显非窃位古之人不云乎常在阛阓中要且无人识七子不求人识而为诸贤豪长者所识已为人识矣然不识者正自不少七子自视何等视目前之纷纷者复为何等隘与不恭吾知免夫 

题澄然水云草 

地力弱水水力弱火火力弱风风力弱于心有形而重者钝轻则渐利无形则大利矣一切法无住水云能发其相似之妙以其轻而利故旅泊三界者取以自命澄然法友复取以命其诗诗家或谭练格练句练字虽极工至于精金皆在炉锤之间耳卒未有炉锤水云者无论水云不受即过而与炉锤炉锤亦自无下手处也水流心不竞云在意俱迟争奈脚跟钉煞行到水穷坐看云起来来去去有甚了期此一编诗通身是水通身是云不见其真而妙于相似于是得其诗而诗得即于是得其人而人已不可得矣 

题所上平南书后 

此亦卑之无甚高论然人或相顾不言则言之者或指目为高论矣书既上平南极称有理遂发原藁改正盖人心之所同然无一人能为不同者谓之至平至易陆子升初见而爱之持幅绫属予手书陆予特赏其平易非谓其奇且难也识陆子此意天下国家可均爵禄可辞白刃可蹈元是着衣吃饭事元极中庸何不可能之有若别有一不可能之中庸却早落在索隐行怪一流去也 

题孝节集 

大孝之至未有过于我能仁氏度其二亲俾登圣地则东明日禅师拔俗悟道以报一本亦无遗憾无剩义矣然犹徧征词翰重迭表扬或疑画足添蛇盖未知以病为药也友舆叶先生割股救母贞庵马太君剪发报夫捐此佳儿练斯白业果海因源不移点滴则以忘身获法身即真谛成俗谛岂非名教外横出一枝以笔墨全归佛事耶斯集也为孝作则为节作则为解脱作则出世世间自度度人如宝网交光天衣无缝呜呼凡为人子致孝之大小行道之优劣可以择而处之矣 

题朱孝贞传 

夫妇之伦生于男女所谓发乎情止乎礼义者也然则男女未合则夫妇亦未成盖名至而实不至盐官朱孝贞一定其名终身不移其实发乎礼义止乎礼义而情行其中以礼义御情非缘情而立礼义呜呼可敬也或曰夫妇之实不至则夫妇之名亦不至不字故奇字不失正此又发乎礼义止乎情者也譬之君臣仕则効命不仕则载贽而出疆岐之中又有岐焉豫让为之说中行氏众人畜我我故众人报之智伯国士遇我我故国士报之为妻而夫爱之之死靡他其夫不爱之则背而去之可乎否耶为子而父母慈则孝不慈可报之以不孝耶人伦之祸底于末流而溃决莫挽者君臣以势相啖父子以利相结夫妇以欲相牵必返诸清净而后归于解脱也夫轮回苦业起自欲贪男女二根如火始然如泉始达闲之以夫妇捧土而塞狂澜滴露而消烈焰卒未易绝今使男女未合而夫妇已成则发与止全为礼义夫妇有名而男女无实则真与俗皆入湼盘格欲未萌化贪未起梵行可以坐致断德可以渐臻出世间登彼岸可以直往而无碍呜呼五伦三界祸由男女二既不生一亦不立势如交芦本无实性六欲而上无夫妇初禅而上无君臣相与于无相与相为于无相为即孝贞夫妇一伦不以欲相牵而君臣父子以势相啖以利相结之患俱息可敬也 

题节母丘孺人传【有诗】 

丘孺人一生荼苦秪是单行不单行不足以见其才断也予所为心折者嗣子继昌夭三年不言一旦聚族而立临奇楼有守如处女距若脱兔之风复迎其本生母同居以便侍养决乎义协乎情各得其理所安而家之和气从此聚矣若令子远游亡不及见岂其所恤譬如继昌死断而不续亦祇是单行凡节烈之女无不具有丈夫作畧不可以寻常儿女之态相测度也 

健妇刚明能御变衰门柔顺得全昌曾怜似续当重坎岂惜终天各一方辛苦未亡人独立绸缪易抱母同堂碧松绣线孤飞燕不化梧桐系凤凰 

题胡张仲画册 

苍或不润润或不苍既仓且润大似桃花源里俎豆犹古法衣裳无新制只黄发垂髫怡然自乐便觉羲皇上人正尔可亲也张仲今年七十余岁老骨童心时复露神游八极之槩兴会所寄皆其性情非暂借长蘅用笔作懮孟衣冠者 

题李孝贞传后 

有情而后有根有根而后有欲始于滥觞终于滔天圣人因男女之情制夫妇之礼所以为滔天救也后之人遂以为人道之正呜呼情生于迷以迷为正岂复有人道哉夫妇之胜至于六欲天夫妇之劣至于鬼畜若以无欲而生色界不惟无夫妇之情并无男女之根犹未出二十五有有升复坠吾法危之况推迷波而助之欲澜也孝贞李氏以养父自誓不嫁盖以贞全其孝者予独谓孝易而贞难人未成童情窦己启孝贞世寿仅四十七闭情逾三十年虽号为圣贤有不能强制赵清献至悬二亲之像于帏中以止其作即养父之誓不妨以孝全其贞孝贞故非步趋往喆者由其多生戒定执身不动执心不起故于本来清凈本来解脱之性不因知解不因践履自然符合尔夫出世之障莫重于色佛不云乎幸止一耳若其有二普天之下无能为道予愿以孝贞为之标准无令随情造业者逐迷流而不返也 

题潘梅岩西厢意 

佛以一音演说法众生随类各得解即今梁间燕子语砌下蛩鸣池塘里虾蟇叫各各以一音演说众生亦各各随类得解并无一个出世拈香供养现住梁间本师燕子和尚现住砌下本师蛩和尚现住池塘里本师虾蟇和尚者何以故非其境界故一等是两饿鬼见是脓血阿修罗见是兵器龙见是珠阎浮提人见是水雨又见是什么梅岩潘子读西厢记独有所见于一切众生情场热艳中下一贴清凉散譬如淳于髠一斗亦醉一石亦醉说到罗襦襟解微闻芗泽也没甚闲言长语能使齐威王罢长夜之饮领兵杀贼擒了王便休忽被众生随类作解自是根性差别不干淳于髠事梅岩故是王实甫功臣一切众生慈母却有一说路上有花兼有酒一程分作两程行也得便宜也落便宜澹归嘴里吃饭三扒两咽撒屎一弩一箭正撞着五百年风流业冤便与一掌娇滴滴玉人儿何处也发去座主家作使下众生亦随类得解不干澹归事 

题若千花月诗后 

作此等诗不但天资聪颖过人亦须性情极耐烦始得予于此服吾兄之才之德也兄属予书已久迁延及今乃克报命予性褊急自媿不能耐烦即于作字时且忏且学亦抵十年修行若欲效颦和此诗复欲妄想如此诗之佳直待打个筋斗买草鞋行脚耳 

题画马 

殊有追风之槩忽被人骑却金鞍玉勒日致千里莫道伊不堪我亦不肯在此来间日稍长山云野水空旷无人岂免技痒虽则驰骋一回争奈旁观者哂 

题画羊 

绝壁平坡有水有草臧亦不管谷亦不拘此间并无歧路汝拟向什么处去早出晚归空鹿鹿自驱白石上青山 

题杨公锡望云图 

日日思亲不见亲不相见处见天真若知相见无相似策杖看云莫问人 

题张抱一画 

不用高深只疏疏落落令人神骨俱冷譬如阮籍见孙登极其辩博以相扣击了无顾盼兀尔忘言不觉意尽此盖抱一自家澹泊宁静气象流露借他画藁作颊上三毛耳掩卷之后亦有声如鸾鳯振响虚庭金风飒然木叶尽脱倘即所传苏门啸者非耶 

又 

居岭南三十年见雪甚少长至前阴冱颇甚沈尚庐过我云若雪当以扁舟相迎泛湖观之今展抱一此图慰三十年跂想亦不减东湖一棹矣粤犬吠雪吠所怪也怪亦各异有怪而怒有怪而惊有怪而喜雪中看犬且吠且走盘旋不少休此是怪喜然则澹归喜与犬有何差别犬曰我只欠汝一管笔耳汝若放下笔时一种踊跃充盈兴会恐不及雪里盘旅四只脚也 

题陆话山家庆图 

还有一人未肯在且道谁人未肯素髭据坐话山先生旁侍令子周遶文孙西岳□山?层诸峯罗立可谓天伦乐事矣只予过半云阁话山出其幼子相见甫三岁予谓话山眉睫间时露飞扬跋扈之概决不肯祗恁么便休后此以往更成一图郄将此图并展试携红烛照看面皮厚多少虽然三家村措大于缾中见粟纸裹中见钱黄瘦老婆见色秪合施与一声可怜郭汾阳八子七婿诸孙数十人岂有傍人为伊愁婚算嫁之理文王百子未亏圣德不妨话山拼着老头皮挣扎耳 

题陆蒙庵垂钓小像 

一钓得周再钓得商三钓得齐用饵愈大获鱼愈小师尚父直寄意耳庄生云见一丈夫钓而其钓莫钓斯蒙庵所为自托欤钓不如莫钓莫钓不如莫钓钓真莫钓钓不如似莫钓钓真则两所俱存似则一能独泯观此标格不独与云水俱长殆欲神游八极之表然祇是绝迹境界不知尽大地人被蒙庵向船头上一时坐杀噫千顷岂容呼跛鳖一丝时足漾春云 

题张抱一像 

阎立本善画痛诫其子弟勿为盖当其为大官时内旨宣索争呼画师以此耻之秪是放不下大官面孔耳王右丞却云前身应画师自先说了免人再题亦是一着虽然丘壑在胸烟云出手画亦何负于人哉殷浩妙解医术有一小人常给侍者其母病笃叩头泣请浩为处方一投即愈遂焚其书于是永绝浩心行如此其平居不见喜愠之色伪耳谪所送甥诵富贵他人合贫贱亲戚离至于泣下咄咄怪事竟达空函所谓色厉内荏譬诸小人其犹穿窬之盗者也司马温公云人不能为宰相当为名医此是菩萨人语当湖张子抱一长于文笔有名诸生间兼探性宗气志冲静不减深山道流特善画兴到自悞不轻与人复以医药行其隐德此二者皆予所愿学而未能者也抱一持小像属题远神深寄殊有前不见古人后不见来者之致为发阎立本殷浩之陋以见医与画之无负于人人患不能合清净解脱本来之妙耳能合本妙则世间一切治生工巧技艺无不可寄意以游大寂灭海况医与画他时设景口妙向杏林版屋中置药具侍药童远山近水重重无尽为华严地上菩萨搨下此一藁子非真似俗故自天然胜绝 

题沈尚庐像 

无域外之观不能解空无丘壑于胸中不能观域外篱间燕雀岂足与论大鹏之作息耶予至当湖识尚庐沈子以为具域外之观者也此图置身一丘一壑中昼夜一百八神色静专如未始出于一念见者便欲求之丘壑中不知尚庐于一念顷过西方万八千世界亲见阿弥陀复来东土万八千世界不出一念彼抟扶摇羊角而上者九万风斯下矣尚庐欲与予游匡岳自许有济胜之具尚庐工诗潜探性宗以静虑之灵机发山川之秀色岂山登高不疲临深不慑予甚许之若待游匡岳而后知其能济胜已蹉过尚庐不少予且从一念顷与尚庐游华藏庄严世界海重重无尽不出一念到西方万八千世界不待十念此真吾辈济胜之具也作解空见作域外之观见作一丘一壑见尽成篱间燕雀见非尚庐吾谁与归 

题覆千上人行乐 

流水高山长松怪石十字街头不少此物身在江湖心游魏阙一失其喧一失其寂不如向此图中全身拶入 

题徐克伯真 

譬如渔翁见桃花源里人乃不知有汉无论魏晋及欲载往迷不得路若解向金阊问取克伯翁浩浩红尘必为汝说 

上有千顷云下有一片石翁为添一句举杯邀明月翁为减一句春风扫残雪不添亦不减开花还落叶长在阛阓中要且无人识分付与儿孙万里一条铁 

题阳坡种瓜图后 

阳坡种瓜图梅君圣占所寓意也其闻东陵之风而起迹在遯世而情归用世者乎秦汉之际羣策羣力网罗殆尽余此故侯不为人知游于萧相国之门为相国画策使释疑于高帝当是时天下已定帝不复折节人材侯与相国皆老矣一以自全一以全其志不相荐引终其身怀奇不试畧见一班而已抗节遯世要非冷人孔子曰吾岂匏瓜也哉焉能系而不食或曰匏瓜在河鼓之东亦如南箕北斗寓夫有名无实不为世用者生气之发始于春东门也阳坡也与物老则酉不类瓜不可敛而藏天子树之谷荒曰饥菜荒曰馑蓏以菜而兼果贵于为民用贵于及时而用然则圣占之意直于理有不可出耳岂甘心遯世者诗曰匏有苦叶叔向曰苦匏不材于人共济而已五色之瓜所美非匏盖无乐乎不食阳坡累累固如是乎虽然匏可以尊可以享天地可以浮江湖于人共济不可谓之不材奋乎百世之上百世之下闻风而起则不事王侯高尚其事系而不食不系而食谁短谁长非优非劣箕尾之骑也用世也匏瓜之系也遯世也两昭回于一天未闻分野之次别名甘匏宜矣 

题顾云驭像 

为人骂旱魃却被旱魃骂打鼓弄琵琶说尽伤心话常啼菩萨卖心肝未知若个能酬价啼之不已笑颜生欲遣周颠告太平世上无人堪共语便骑白鹤往瑶京 

题沈君辅像 

道与之貌天与之情清泉白石共载同盟百八无患相克相生入息不居出息不行诗书之华归于本根道德之泽洽于子孙经之营之以劳其形获增上果在解脱门持不二心转不退轮以死勤事如实如名此足以称吾法金城矣 

题王孺人像 

信得自心三宝地时时踏着未生前有儿至孝终身慕不隔慈光九品莲 

题徐用王所藏册 

秀峯已示寂处庵已归其乡用王收拾翰墨汇为此册可谓一死一生具见交情矣中有处庵与陈静机札宾主重重妙有映带时一披阅则此三人者故未往也澹归题后又是一个 

题匡六仙掌庵 

匡六朗上人结庵西山之介坞有石曰仙掌即以名其庵地有此庵地即摄庵庵有此地庵即摄地举目动步不离此义是即早已中了十面埋伏之计 

题大雅堂 

黄山谷书杜子美两川诗刻石眉州堂名大雅子美有高节非以一觞一咏自放者石斋先生移赠大樽给谏大樽生不怍子美死不愧石斋陈君子采令嗣旅万高才世济不欲但为文人取其义以自儗盖器识有不同矣为发其指归而书之 

题赵双白真册 

曹子建云过屠门而大嚼虽不得肉实且快意赵子双白作二十图九峯三泖之胜四时之美物华人宝之盛置身其中无一放过可谓不虚到云间矣虽然有行而到亦有行而未到到而未极其兴会者乎图始于读骚盖寄怀在雪庵急桨中流之器更涉乡思则一切快意全成不得肉之叹于是以莼庐彦会终之尽天下皆故土尽天下之士皆故人倾盖如故倾盖非新白头如新白头即故日日过屠门日日大嚼日日得肉日日快意澹归作此观时总不到总到全画是真双白成此画时总到总不到全真是画若解全真是画方能全画是真此不可与门外汉道且听伊喉急三十年也 

题友圣陋室 

于陋中有陋见无陋纷然于陋中有不陋见有陋宛然友圣祇是全身里许不作陋见不作不陋见不作陋不陋见如实解脱如实自在如实受用因甚到与么也鷽鸠不见天池大北海空将河伯欺 

全真子题语 

不用求真惟须息见但有道理可依傍可把捉直饶立大功业擅大学问享大声名皆是假金入煅即败矣真亦不缺但累伊在假中滚来滚去不得出头此英灵汉子所以贵见性也 

题庄生撒手图 

南华老仙祇是曾讨快活别无长处却要学他快活智勇俱困始知逍遥之妙全在于游游则观幻住则认真认真则死观幻则活有活有死有真有幻有游有住物论所以不齐也住即是游游即是住真不见幻幻不见真死无活想活无死想周有蝶分蝶有周分可以养生可以处世可以观德可以即宗可以应运北海之鱼南海之鸟亦名曰忽亦名曰鯈时相与遇于混沌之地混沌待之甚善立主立宾突然落在差别境界也须一回死郄始得两把凿子七日工夫不如脑后一槌更觉省力也 

题张超然留别图 

不可不留不能不送子美所谓别离已昨日因见古人情也从今见昨正耐人思送若无余留亦不足合二图为一观宾主之心与境俱不尽矣超非非然非是石谷所深契于张子其在不即不离之间乎 

题顾云臣卷 

南菊翁以高才挟绝技负盛名而有奇穷客岁赴京师奉天子英鉴一时传为画榜中状元旋以病请假归穷如故是南菊之技能格天而南菊之穷天不能格也画中人唤作真真与人为妻为人生子及其归画上真子只添得个画子此不可思议画境界即空境界即穷境界皆不可奈何境界僧问古德学人不奈何时如何德曰老僧也不奈何僧曰和尚是大善知识为什么也不奈何德曰老僧若奈何拈过你不奈何穷到不奈何空到不奈何画到不奈何连天地不奈何试下手看并占三偈以博一笑 

此藁成于笔墨先天机合处本无传林间重出丹青引阙下初称画状元 

画中人郄唤真真真子重添画里人是画是真都不到借君笔底现全身 

怪杀名高不救穷穷兵未退病魔攻尽教撞碰天门去只在空王手掌中 

题吴馨上葬母乞助卷 

孝子事亲一祭祀之粟必求仁者盖有不义而不食者矣则仁者之粟固所以养志也此其事不贫者为之况于贫者然则吴子馨上不能葬其亲而有求于当世之贤豪长者亦犹行古之道也贤豪长者于此起一恻隐之心无少无多悉具仁人全体馨上奉此以葬其亲一土一石一树皆仁人之元气所环抱结聚青乌家言阴地不如心地况集仁人之心地以为地耶吾又有以信吴氏之后之克昌也 

题万竿烟雨卷 

张颠醉中头濡墨而书醒后自视以为神盖得全于天也竹仙万竿烟雨图是此境界若向此境界更着一只眼睛秪做得座主使下 

题张穆之张册 

长松之下倚石倨坐罗浮铁桥虎视眈眈娄水云臣自处于伏肉以柔制刚以弱制强两个老顽皮共演一折圯桥进履黄石公形神俱似故是意中张子房既不魁梧奇伟又不似妇人好女郄出意外七十四翁唤作孺子一声声有唯无诺也被伊讨便宜不少英雄作用有放有收两人道得一半两半道得一人更问取木公石丈 

题忍庵 

十不善道皆生于贪四忍之中嗜欲弟一盖心有嗜即失其平狥欲而执理皆贪也譬如已不嗜进趋谓之高尚却有些子贫贱消不去胸中人嗜进趋谓之污下郄有些子富贵消不去眼中则客气成暴怒发种种不相当之言出矣仔细检点枝叶是理根本是欲推之一切无不然者所以修心之士深照于一念起处耳菩萨六度其首言舍舍到不思善不思恶时无不思之人亦无见不思之人方能成就忍辱法门若有些子忍不必得有许多舍不得处若有些子舍不得必有许多忍不得处即忍而舍即舍而忍亦亲证此虚空平等地而已矣虽然人不识心不但不能证此虚空平等地亦不信有此虚空平等地如石压草如灰盖火忽然移开石拨开灰一齐生发盖得本不得本之辨也 

题画 

一披对即有凌崖蹑景不落尘中之想其如济胜无具何便拟神游则片片空翠排当在心眼前不肯去尔后梦魂亦应清绝 

题陈石民画 

东坡为贾耘老作枯木竹石一纸云吴中有好事者能为居士月致米三石酒三斗则与之不则令双荷叶收掌以俟添丁之长想见盛时风流不坠陈石民以画兰济金子车之穷所卖无算子车穷如故石民又亡则风流尽矣子车悲石民复自悲顾际飞乃分所畜以慰子车人琴之思人不可以无名位东坡负重望石民老于布衣好事者常具一只势利眼宜其多不敌寡子车谨藏此纸即卖亦不能月致米三石酒三斗不如长向此中与石民相见即与际飞相见则三人生死风流不至于俱尽也 

题书法华经卷后 

丁履纯写经孔文在赎经皆菩萨道中事分付与介先转经传之澄然世世流通无令断绝则二子愿行载多宝佛塔时时涌出也入息不居蕴界出息不涉众缘常转如是经百千万亿卷即今口喃喃又是什么向蕴界众缘里赎来于出息入息中写出一声声依样葫芦般若多罗仁者自生分别 



【卷九 】 
 题跋 

【题跋】
 题紫栢尊者墨迹后 
 题丹霞化碗册后 
 题石鉴和尚遗墨后 
 题药地和尚手迹后 
 题茅鹿门先生遗墨后 
 题所上平南启后 
 题树蘐堂后 
 题逆顺风图 
 题弄胡孙 
 题狗衔枯骨 
 题徐充伯所藏墨迹 
 题甲午与聂乐读手札后 
 题陆陶如传后 
 题李如石邑侯墨迹后 
 题独寤寐歌后 
 题朱望子画寄刘焕之 
 题嘱策前 
 题福济观文录后 
 题史露生自述诗后 
 跋李贤持诵金刚般若经 
 黎忠愍公传跋 
 刘氏族谱跋 
 岁寒三艺跋 
 徐卓仑诗跋 
 俞右衡雪诗跋 
 剩人和尚秋呓八章跋 
 跋施则威史测后 
 书钱舜举画卷后 
 书杨桢山诗后 
 书节烈合传后 
 书邹砚庵传后 
 书过氏解环后 
 书吏隐传后 
 书周芸斋血书贴黄后 
 书姜贞毅挽章后 
 书袁重其轶事后 
 书顾南宁传后 
 书高虞部行状后 
 书沈硕人行状后 
 书米忠毅公传后 
 书顾雪石传后 
 书徐翁轶事后 
 书王石年玉筯篆金刚经后 
 书隐求斋颂古前 
 书茗理微言后 
 书王两瞻先生遗像册后 
 书陈镜非雁字诗后 
 书陋室铭后 
 书李长蘅岩壑秋高图后 
 遗命 

徧行堂集卷九 文之九 丹霞今释澹归造侍者古止　传涌编 

题跋 

遗命附 

题紫栢尊者墨迹后 

若道普微二义精持斋戒杀二事麤敢保大哭有日在即今有种狂禅和曾世谛拨无因果引得无限人弄觜头说玄说妙裙带下事舍不得觞酒豆肉舍不得家业舍不得贪嗔邪见舍不得郄道持戒是三家村婆子事心地品所称身自谤三宝诈现亲附口但说空行在有中正指此辈耳无所不在谓之普不可见闻谓之微二义是一是二一切众生同具此二义不同具此二义一等人识此二义不肯持斋戒杀一等人持斋戒杀不识此二义谁亲谁疏宁可不识此二义不可不肯持斋戒杀何者真识此二义必合清净本体必起同体大悲若也迷中倍人如蝇逐臭欲证解脱必无此理但自欺欺人而已尊实能于紫栢尊者三段语只作一句读是真持偈是真见如来且莫问是何等偈是一偈半偈是百千万亿偈也 

题丹霞化碗册后 

呜呼今日法门久不闻如此言矣奔走因缘伺候贵势如齐人乞墦间之余以醉饱骄其妻妾世之君子犹或耻之十一禅人为大众乞碗一藏乃常住三宝事吾法弟乐说和尚援大觉焚钵之义戞戞乎其难其慎盖不得已而始为化主出此引想见其住山高洁之风也丹霞一众能仰承此指身体力行足为末流砥柱若红尘尚有具眼则壁立千仭常在目前不妨欢喜供养庶几无负作家相见耳 

题石鉴和尚遗墨后 

石鉴覞和尚字出于苏诗出于王孟见地超迈说法竣洁然一往薀藉多风人之致一住长庆再住栖贤惜缘不胜耳其病时执事僧强半散去瞎堂老人每以致慨庄生曰??屯子食于其死母皆眴若弃之而走不见已焉耳不得类焉耳亦何足怪己未秋予客半塘证十禅友自浙中来其旧书记也出遗墨索题内有二诗为证十而作大似倚门倚闾识此一念不与海同枯石同烂其犹未至于人琴俱亡也放笔太息 

题药地和尚手迹后 

十方三世一幅丹青伏羲氏向白地上画下一画此画母也六十四卦三百八十四爻此画菀也初动而之姤其占曰潜龙勿用此画笥也大衍之数五十其用四十有九其一勿用一切用一切勿用直饶写出百千万亿此一写不到者朗然而独存新安方君望子曾及药地和尚之门褒其手迹成一册首以画终以论易请序之书书即画画即易以为不足尽易何处非易以为足以尽易何处是易秪如望子欲见康流康流巳不可得欲复药地药地己不可得有册子写到处即有册子写不到处写不到处册子上见写到处册子上不见一点一画全用全不用更说个全勿用全用早是画蛇添足耳 

题茅鹿门先生遗墨后 

鹿门先生之孙遘奇祸举族几歼曾孙融辨以出家免其兄顿修先十余年为僧于岭表亦复有蛛丝马迹宛转回龙之妙融辨归里养母见此帖于吴门创巨痛深之余百倍宝惜宜矣尽十方三世同在梦中鹿门先生植盛世得一好梦其孙值厄运得一恶梦当其醒时梦中境界历历现前欲求其实已全盘付与落花流水矣即如见此卷如见先生纵极精明秪是影迹毕竟先生真归何处噫识得是梦不能云无是梦且云有是梦不云不是梦岂可于其间别生枝节耶 

题所上平南启后 

平南尚王属为料理年谱乃有此书亦且救得一半江北不知有弘光江南不知有永历盖其所不见者闻之蔑如也习凿齿当晋世以昭烈宗室承汉正统魏受汉禅犹为僭窃可称眼正若以明室遗民置隆永于若存若亡而不知吴三桂身为统领灭云南弒永历父子之为不义乌乎可乌乎可 

题树蘐堂后 

此以寄北堂之思也度诸从夫从子之义则勉中一念全体二人河山虽远目前无间故可不疑于襟背耳 

题逆顺风图 

一帆上一帆下共??亭有个分风话我今上下只随风更无南北与西东大抵胸中无一事马喜牛嗔俱嘿置 

题弄胡孙 

人弄胡孙胡孙弄人尽大地是者个圈子如何跳得出去即此一圈非一圈猴儿乞子各安然教拽脱绳头去个个连环脚下穿 

题狗衔枯骨 

前来食有羣猪此处骨无二狗撞者无限喜欢衔了不消抖擞更寻僻地蹲身齩得甘涎溢口虽然独吃自痾幸不出乖露丑 

题徐充伯所藏墨迹 

巳未孟夏过金阊徐子充伯出此册相示乃三十七年前笔也如异域人谈隔世事浊醪一盏已无受处清磬数声亦无发处惟章侯画大士像一段因缘了了是道隐出家证佐耳充伯有取乎此盖于世教具正知见要非漫然顾予学行远不及石斋翁岂特书法之劣老子与韩非同传正恐旁观未免张目也 

题甲午与聂乐读手札后 

此札在甲午寓虞山东皋为谋食发时与乐读尚未识而今巳未客于半塘吾两人始相见东皋已鞠为茂草矣乐读耐烦留此手札澹归耐烦不死重见此札乐读更耐烦索题此札地为至坚纸至脆遇着耐烦汉令脆者得长寿报因甚东皋不肯耐烦持地菩萨岂不贵有愿力耶 

题陆陶如传后 

古者民有三疾必兼二疾陆陶如之狂兼廉与直或谓狷者必矜恐不能肆伯夷于周室君臣无一人足入其心眼岂可谓不肆耶读陶如传勿为讳狂不狂不成陶如魏相曰次公醒而狂何必醉也无论赞我谤我引一大白颜延之曰其狂不可及无论人肯不肯引一大白孟浩然曰仆己饮矣遑恤其它无论醉后醒中更引一大白陶如少年不能饮晚乃可一二升葢以此故 

题李如石邑侯墨迹后 

朱邑曰吾子孙祀我不如桐乡之民遂还葬桐乡其民争趋事虽众情若一当其时必有起而纲纪之者李公如石令长洲长洲之民至今称道不衰钮南六氏复褒其遗墨入书画舫中此亦桐乡纲纪之别调也世之草菅其民者生不蕲相见死不蕲相思无亲厚之痛而惟怨雠之快阅此宜知所自爱矣 

题独寤寐歌后 

至人之寤寐恒一众人之寤寐恒二以寤为寤以寐为寐二也寤中寐寐中寤亦二也必也其大觉乎觉则寤寐皆觉不觉则寤寐皆迷于迷中向裙带底嘲风弄月本自流连强作旷达愈迷愈妙如饮狂泉愈妙愈迷如旋轮火此世智辩聪所以沈溺而不返称为八难之一也 

题朱望子画寄刘焕之 

不得入庐山孙负画者指千顷清泉万斛云殷勤留寄元诚子门前鼓角喧天却是松风聒耳 

题嘱策前 

范文正公置义田千亩以赡族人儒林诩为盛事彼出将入相力故能尔宝安简君丽初折产得田三亩银二十两入市辛勤成中人之产而营复祀田建大小宗祠立三弟无后之嗣子推及母之父母妻之父母之祭葬无不情文兼至其视文正公义田多寡之数远矣其心未尝有异也文正出于儒者称第一流丽初商贾耳岂可薄其质美而未学耶或谓文正得一佳地让为苏郡学宫曰使我一家贵何如一郡贵丽初斤斤于其家补接风水亦应有大小之辨曰简氏无赫赫名位则其祖居非大地且非郡邑之聚所宜建学使丽初得出将入相安和其不能为文正所为论人者岂宜以名位之高下为轩轾予惟论其心则扩而充之乘权席势要非难事耳中庸曰致中和天地位焉万物育焉非独君相之责一人致则有一人位育一事致则有一事位育一时致则有一时位育若隐而在下者不能位育则适当暴君奸相发号施令则天之倾地之陷万物之灭绝久矣彼陋儒之见乌足与论心量之无穷哉嗟夫人不可自视太小倘能识此心量则先天下而忧后天下而乐自当与文正公同发此菩萨愿行即各各种类俱可现身不作胜劣观也若创庵请藏供僧奉神予方外士津津道之亦近于偏故不详及 

题福济观文录后 

西域婆罗门种最清贵其在家者读治世典章事君治民方此儒者或出家则修仙术有证三果极之生四空天方此道家此土道家以白日飞升为上作上帝辅君臣之分义至严以密吴门福济观郭君宗衡所以训其弟子惓惓于报一人之贶集万福康兆民理尽于是然吾闻之白石仙人得长生而不翀举则周君北山似之北山奉部檄充郡都纪郁郁不得志仅数月引疾辞去盖谓道贵清静岂得为官使仆仆郡廷耶都玄敬乃云都纪今之九品官授自铨曹为北山者亦可以慰矣宜腐鼠之吓为庄生所致叹也夫道家者流超然尘壒之表然为天仙为地仙皆勘其行善多寡以为阶差故二子有云霄之姿不离阛阓其裔孙姚君玉纬毕志苦行若观中诸大营建奔走先后罔不尽力盖能绳厥祖武予友朱望子其渭阳也语予曰玉纬有福济文录之刻可无一言予虽未识玉纬倘酷似其舅无论都纪一席必不厝足即过而为上帝所召亦当如白石仙人何者人天不同官使不别北山故自萧洒若乃作辅玉虚护世利生君臣同德理事俱协宗衡焚修洁谨而深契水云之??耴所云物外讵出寰中则不为隐仙岂曰不可三界无安犹如火宅无想天中大有岐路八万劫后宁免飘零玉皇香案前有时诵摩诃般若是何章句更一进而问之 

题史露生自述诗后 

史子露生自寿引东坡身无病而心无忧语以为病不病者天忧不忧者人有不病而病不忧而忧者有病而不病忧而不忧者学识之高下既殊身心之苦乐遂别其论超绝予谓此非观空不可次莫若巧居贫而善自宽则病不病忧不忧皆存乎人耳露生有诗自述六十年事凡数百言轗轲历落人所不堪既能不怨不尤于前矣以后视前如巳出梦以今视后还如入幻宁复有所系情杨柳晓风芙蓉晚日引觞自命行歌相答作个常自在主人不更数地行仙之乐后之览者识其忧而不忧之旨即可得其病而不病之方二时服食可以延年可以度世正恐业重福轻无好汤使咽不下耳 

跋李贤持诵金刚般若经 

一卷金刚般若着如许题跋毕竟金刚般若有受处否赵孟俯书写李贤持诵其子行质付梓流通一味老实十分停当书写者有书写见持诵者有持诵见流通者有流通见纔露第二念则一念不得相续早成破坏经云菩萨所作福德不应贪着如二乘为三昧法酒所醉如见道人向粪扫堆头拾得一颗明珠宝惜不放化作生死业本岂况子孝父慈名根世相种种阑入从今截断莫更涂污 

黎忠愍公传跋 

易曰观乎人文以化成天下非仅立言也立德最上功在一时则文于一时功在百世则文于百世良臣文盛忠臣文衰礼乐文于定治兵刑文于革乱文不以一质为章变乃化化乃成黎忠愍者番禺文人之冠冕时相欲引为馆职公不许遂以职方监粤东水师援虔州卒与杨公廷麟万公元吉龚公棻姚公奇胤同死称五忠使公王?聂笔木天亦必能死节顾僇力行间盖欲挈二京以还共主功不成而忠乃成真天下之至文也二仪辟六子嬗八音比五色间错圣人化贤人隐四灵见景星卿云醴泉芝草出玄黄战玉石俱焚公以一身示幻于其间梦中之孔雀席上之黄牡丹莲须阁之笔郁孤台之舌受箭之胁饮刃之颈生之名士死之鬼雄忽而冰玉洁忽而刀剑鸣忽而虎豹变忽而蜂蝶游忽而雷电合忽而风月丽皆文人之心之跌宕而不可测者百世之下闻风兴起尊王室翊圣教敷春华结秋实观乎化成天下乃始识文之大宜公之不以一馆职自许也余友徐孝廉郴臣试于乡闱牍已落司李李清方就枕闻户外汹汹若数千金戈铁马声司李异之起篝灯再阅无可复收者再就枕声再作再起再置三就枕声三作取论阅之及表而悟金戈铁马声故出此耶表为山西赈荒廷谢郴臣援据古今皆晋事无一语及他郡国于是荐之得欈郴臣博学喜谈兵自号犁庭既有是征咸谓必以武烈显未数年急友之病一日夜步走三百里与其友同死或疑其不验赈荒之表非金戈铁马声金戈铁马合犁庭之名犁庭而生不犁廷而死犁庭以报君不犁庭以报友皆郴臣之文也功不成而成忠影园赋诗掇牡丹状元虎头城死战与四君子称五忠未知孰为祭酒风人尚雅壮士矜正理无彼此一发于雕龙绣虎为恢诡谲怪之观公乃不愧番禺文人冠冕矣 

刘氏族谱跋 

山阴刘氏为世冑冠冕然有小宗谱未及大宗既知有此谱求之而不可得今乃不求而得之盖得之书画舫中赠遗之余也此非书画舫赠遗之物岂其神者呵护弃子孙之不材而归之材者山阴后人宜有敬且爱亦宜有戒勿更置之书画舫中使为赠遗之余而入之不知谁何之手也 

岁寒三艺跋 

上古至今极天蟠地许大松栢化作一株七宝芭蕉被带三先生剥了一重又是一重愈剥愈奇愈奇愈剥剥即无穷奇亦无尽因甚芭蕉有此神异盖是极天蟠地松栢之所示现根本不同也带三先生曰吾祗剥取三重恐泄尽造化之气不是胆量小直是怜伊造化小儿局量小譬如一身中八万四千尸虫气生俱生气死俱死耳七宝芭蕉笑曰幸我是个肥汉得汝狠刽子手快心虽然我辈尚当慈愍造化小儿争计较他蜉蝣朝菌 

徐卓仑诗跋 

逸羣之才远揽之兴盖相发也骅骝千里必不肯与家鸡家犬同栖同食坐老婆裙带中妄称风雅大似被窝里诵阿房宫赋声紧而小祗是豆大虱子耳卓仑诗情清举江山之气相引而深此一回游览纔当发朝若骋其骏足争衡八极之表则穆天子偾辕夸父投杖忽见人头虫向钵盂沿上行岂知为释尊弟子神通第一大目犍连耶 

俞右衡雪诗跋 

别右衡二十余年彼此须糜老大吾近懒作诗间为唱詶所迫生枝败叶杂沓并至付之一炬如见湿烟疑是杜子美赴江陵还衡阳衰相见矣顷十二月大雪右衡有诗相示风流蕴藉不减当年咏荔子时盖其情愈深其韵愈逸其词愈俊情者诗之种右衡则情种也吾以不及情故诗衰右衡多情故诗不衰若情与诗相为无穷则右衡福泽亦与岁月俱未有艾不待占星望气而得之吾所以益为助喜耳 

剩人和尚秋呓八章跋 

阮籍胸中磈垒故须酒浇之秋呓八章则以长歌当哭消之也一切法皆消年年消月月消日日消时时消剎那剎那消剩人和尚示寂于山三年门人启龛肉身不坏双泪忽涌拭之两布巾如洗此老胸中磈垒到此方消真理无幻真幻无理更唤取邓隐峯妹子尼来一时推倒始得 

跋施则威史测后 

延津施则威不可一世独向制艺中与予神合曾三梦见焉则威梦见道隐盖因中有想也澹归不梦见则威盖想中无因也高宗梦见传说醒后即见传说传说不知孔子梦见周公醒后不见周公周公不知佛身充满于法界普现一切羣生前随缘赴感靡不周而常处此菩提座人人具有如来智慧德相特以情生智隔无由合其本妙澹归与则威相见于管中一斑非真非梦亦复如是黄辛子云则威今孟夏之沈阳师于孟冬来云间邂逅之交亦复不易以其所著史测一编相示澹归云海内豪俊闻声相思不得相见者何限彼此作一个古人相待见其文字如读古书未为不佳也此非推开语则威于制艺见道隐澹归已于史测见则威矣黝然而黑颀然而长眼如望洋心如王四国非文王也耶更欲向梦里见文王醒后见周公多了一重妄想沈友圣与辛子则威又三相神合者谓予应为史测作跋即书其语遗之颊上三毫大家有分画蛇添足一笔为多 

书钱舜举画卷后 

长恨春归无觅处不知转入此中来白香山此语直用到腊月三十日不消回换古德云冬不寒腊后看何见事之晚乎或以秋花明媚毕竟带三分黯澹岂知千红万紫全是雪窖冰天两段不同总被蛙声阁阁一时道尽且莫令钱舜举听硬着翅髈儿飞入花间去也 

书杨桢山诗后 

桢山杨公判嘉兴府擢同知松江以岁荒停征投劾而去此古循吏也贫甚不能归里侨居此地不能谋饔飧时复写山水易米有古高士遗风陶渊明令彭泽八十日赋归去来贫而躬耕或至乞食饥来驱我去叩门拙言词无画可卖有诗足传公以画代田以交易代乞循吏传中一幅佳山水得侩牛篐桶藁子皴出几重远景唐伯虎云间来写幅丹青卖不使人问作业钱伯虎际盛世不得为官宜贫而不贫所卖丹青常得善贾公为官十数年不宜贫而贫所卖丹青常不得善贾高士传中一幅佳山水得投香留犊藁子皴出几重远景则公一生行径便是一幅绝妙丹青岂待解衣石?盘礴和墨舐笔始足供赏鉴家玄对耶虽然当今之世如此丹青手不易得如此赏鉴家亦不易得公乃托诸咏歌流连激楚分付诗飘向五湖烟水随波宕漾后有采风之家逢缘收取循吏传高士传两两映发又是一篇绝妙文字惟愿世间有心有眼人且莫作画观作诗观作文字观也 

书节烈合传后 

传凡三人节以为其夫上事其亲下育其子沈信志之妻并无子兼抚已亡之伯己去之姆之子变中正节之至正烈以为其夫守其身沈圣趋之妻被掠于兵自沉梅里一再挽之及舷厉声大骂一中刃再中鎗以死变中正烈中之至正潘周嘉之妻上有垂白之舅下有遗孤计不反顾夫死于亥妻死于卯变中奇烈中过正抱石者过忠结缨过勇不食嗟来之食过洁有过即有不及死而死耳孤立行一意岂暇避过哉人欲为所欲为事不可顾理亦不可顾今曰此不同于彼掠宜以上事亲下抚子为正是理也一顾即不可死矣性快人每不护前情深人每不照后一家非之而不顾一国非之而不顾天下非之而不顾过而奇乃成死而死耳岂暇得正哉为奇所用心为正所转不知有正亦不知有奇死而死耳岂暇求奇哉予直许其性深而性快节烈二名分而奉二沈二沈受之合而奉一潘一潘不受受与不受亦无彼此正中奇奇中正节中烈烈中节正中节烈皆受奇中节烈皆不受亦无分合众生于法性海中各成一段波澜如此予于波澜中观法性海如此 

书邹砚庵传后 

砚庵本是五台僧以拒丐者寒夜投宿罚作读书不了汉三十年人谓读书不了所以行罚然则读书而了便为行赏耶读书而了即必取科第拥妻妾长子孙殖产业钟鸣漏尽而不知止譬如遣戌终身不若五年满徒犹有程限是故读书是罚不了是赏读书者砚庵一时失慈悲方便之过不了者砚庵多生承善根功德之力其病中梦师来召亦如赐玦远谪之臣忽得赐环悲喜并集干今措大家争恨读书不了是犹以五年徒为轻而求充军终身拘佥妻解也鲁岩云吾侄临终放顶上光人或见或不见或所见形色各别予谓如来舍利亦复如是即今一切众生二六时中常常放光人亦或见或不见或所见形色各别因甚说砚庵奇特此皆读书习气不除读书种子不断之故又如砚庵在五台山守殿时有丐者见有佛见便落在差别境界成如是障碍有如是堕落耳读书不了四字乃读书人所讳言愈了则堕落愈深愈讳则障碍愈重特为拈出救取天下万世读书人与砚庵同出一只手然虽如是此老冻脓未免香火情深了也 

书过氏解环后 

叔寅先生解环大似鹬蚌相持渔人得利彼时更有鹬来不可得更有蚌来不可得更有渔人来不可得须是第一个渔人先着眼先下手始得耳叔寅却云两君子皆大有功于周子斯为名通之见吾佛一口说性相二宗彼此不许相难亦有冥权菩萨示作异道曲尽迷情互相击难而后未剖之理皎然如日月行天然则争而无争非无争而无争也山峻溪深火燥水湿各相陵夺各不相碍是名平等世之人夷岳填壑灭热就寒党同伐异结憾至死真夏虫耳 

书吏隐传后 

此节士也何以称吏隐为吏不先具隐心则必为灰中蚓唾中蝇矣吏有三不要不要钱不要官不要命虽天子不能抑其强项隐亦有三不要也先不要官踰垣闭门而自贵次不要钱草衣木食而自甘终不要命封刃饮酖而自尽隐有平世有乱世隐平世而无三不要必为充隐隐乱世无此三不要必化松而成桐矣然则曾君称吏隐斯其所以为节士欤虽然亦有隐而激者君以不激而为不随其德足以胜之也其摄威远人以解株连之网礼以化阋墙之争仗义起兵不蹈白刃之祸辞官归里不縻危邦之爵吏既隐矣不吏之节亦隐谓之隐德岂复恃其三不要以与一世争名者哉 

书周芸斋血书贴黄后 

芸斋先生刺血讼冤九重动色邀三百年异数于未得时盖有必得之理及其构三百年异变于已失后亦无或失之事天耶人耶鬼神耶芸斋先生心光所持非天非人非鬼神而天从人从鬼神从各各不相知各各相到人人具此心光圣凡等无增减发处不真用处不纯则感者同应者异故曰一切世界为众生妄想所结即为菩萨愿力所持同在一世界中世界各异异在一世界中世界各同成与坏划然是与非较然纯与杂纷然皆不离乎一真忠介公之世界以触邪以养直以杀身成仁血肉俱糜须眉常动盖以坏为用不坏不足以为忠芸斋先生之世界以继志以述事以永锡尔类指舌可枯精诚不歇盖以成为用不成不足以为孝人知成世界之为世界不知坏世界之为世界同一庄严同一悠久也呜呼王得胜何人倪文焕何人文焕以同朝士大夫报忠介公之身夺其诰命得胜以异代之兵子归忠介公之诰命慰其子孙此岂可以贤不肖之数比长絜短者文焕入忠介公坏世界中为坏所转不知其然而成其坏得胜入芸斋先生成世界中为成所转不知其然而成其成菩萨与众生同此世界一则能自作主一则不能自作主一则同成同坏自信其成一则随坏随成并不知其坏而各有入成坏之中出成坏之外者此吾辈于心光所宜自重而不宜自暴自弃也欤 

书姜贞毅挽章后 

先生之于忠可谓纯矣岂蔪以是为重岂蕲以是重先生予不敢复续惟结发读书私有所疑于贤人君子者昔所称四衙门被谴谪仅一赴任而正编戌者一抵卫所而止拥舆张盖持大字名柬如旧体统不少抑损是不受命也或曰长官不以罪人相待为厚耳舆盖名柬乃出于已岂可云自待不薄耶予疑以为非则彼皆号为贤人君子以为是其如君命何先生戌宣州必葬宣州必存荷戈遗像此为人臣有礼于君不易之法也癸未莱阳破太公以一家殉甲申春二月先生始出都门四十余日而北天陷南都有继统一切昭雪先生谨守苫凷跬步不喻闽粤之际日跂老成终不以新环易我旧玦其纯也如是予亦尝致疑于末世君臣之薄也士大夫可杀耳解衣就狱与盗贼恶人同其锻炼久而牵复气焰逾张贤人君子不能誓死丘园使朝廷知有不可辱之节故凌侮日加势位日骄道义日诎先生以戌卒终因于时势然一官七尺视之既轻并不借晋宋南辕以规名爵则鹤举龙腾故有灰蚓唾蝇不能仰睇者呜呼观于先生待其君之厚则后之为人君者待其臣不可以或薄也汉高帝曰吾能尊显之斯语也恐非大贤以上所宜受然则士大夫所以自待又当何如耶 

书袁重其轶事后 

史记列传或取一二事事取其大者如见其人世说新语或取一事或一言皆取其小亦如见其人李君令贻传袁重其之孝只衣碎按摩一节直欲摄入霜哺篇五十轴盖笔胜识亦胜也张僧繇画龙纔点眼即破壁飞去若知通身是眼则一鳞一爪无不破壁飞去矣或谓僧繇未点眼全画鳞爪鳞爪不能飞去予谓僧繇未画鳞爪独点眼眼岂能飞耶且置是论孝惟真真惟朴吴母改故衣为其子上服不知数澣之已弊可谓至朴服以轻为妙按摩亦以轻为妙虽至重之按摩不能碎至轻之服一按摩辄碎宜有不按摩亦碎者然终身不近按摩可谓至朴当其朴时世间成坏之理久近之数不入其胸次而一以守节一以致孝故节孝皆真予以是知六识分别真作伪之媒而世智辩聪如来目为入难之一有以也 

书顾南宁传后 

出世世间之用不同然必本之澹泊宁静行以刚断嗜欲深则徽缠固见理而惑涉事而流此虽世间不能具丈夫之畧况出世耶予读南宁郡守忍仙顾公传信其为近道之姿也公守南宁时江楚粤闽尽陷招降之使直抵郡城诸大吏持两端先去部士民争欲保其家环劝公迎降公大哭众亦哭乃为陈大义条晰利害卒斩其使不下发兵讨横永之叛遂复其城言者劾方面倡逃罪悞及公公欣然解官置不辨越二载事稍白以刑部员外郎召不就庚寅粤东复陷投迹空门张总戎闻其名迎之适馆授餐拟荐于朝公宵遯入白云山白云与鼎湖相去十余里栖壑长老持律清严修西方观公师之往来不间寒暑癸巳八月预知报谢先五日礼辞其师届期端坐而逝公为臣执义不屈所谓以刚断胜者一本于澹泊宁静公于南宁有守功复横永有战功不赏而罚仅以部郎用夫岂不知郡守之由部郎陟耶予逮事端水四方之来者攘臂张龈某某有义旅若干某某所联络文武吏士若干恢复某某郡邑若干皆空言无可诘正朝廷不欲灰向若之意一切优答之所要挟非部院四衙门不受公秉不伐之德惟自明臣节退然无求以四品劳臣复官五品终不称屈亦未有为公称屈者此澹泊宁静之最着也夫惟视爵禄幻而后视道义真为守土吏与其土同存亡为臣不事二姓盖义所当为一以矜功一以市名则君子耻之入世者能以是为耻即可与出世吾佛教诸比丘习头陀行少欲知足习阿兰若行人中无诤习菩萨行忘身为法至成佛道适还本有若作圣解即受羣邪公于世间法甚真故于出世间法亦真宜其预知报谢端坐而逝欤予以是知不真之人行于世出世间葢无一而可也 

书高虞部行状后 

呜呼予读高氏两世行状而叹世主之不可为也先帝以英敏有为之才值人心大坏至于身殉宗社有羣臣负朕之言殆于死不瞑目上诉彼苍即今高氏一家功罪二案故有阴中而不及知显格而不能诘者矣悲夫悲夫玄期先生无可死之法其致之必死之地者阁票仅拟回奏内批遽行逮问盖王进喜之线索通矣先生之狱日急内臣之狱日缓则黄用之线索又通矣进喜之线索在驾祸于黄用黄用之线索在卸祸于先生先生死三年之前黄用死三年之后仅足偿代僵之命终不露设陷之机人知先生死于董羽宸而不知其死于王希忠虽先帝未之觉也寓公虞部令宝坻有全城郄敌之功吴昌时敢借计典以报私憾及抚按合奏颂冤冡宰李遇知复持部科之局径置游移先帝出独断以为功在封强从优另叙遇知废格不行仅调泾县此何理也人君举措失当为大臣者上殿力争可耳今是非功罪较然明白而朝廷之封疆不如部科之门户一人之公正不如羣下之偏私遇知醇谨称为君子然则君子之心如此何以异于小人耶春秋曰人臣无将将而必诛度当日之人臣不止于将直敢于竟悲夫悲夫当崇祯之初先帝不信肉臣而桂工一案阴为内臣所颠倒崇祯之末先帝不信外廷而宝坻一案显为外廷所阻挠势成孤立无可如何不然以先帝之明稍知大殿寝宫各有分责岂致此悞其所以悞者在旁之委罪浸润已深而法司之谳词推波而助之澜耳夫封疆者人主一身所共为存亡计典者人主所与万方共其休戚审之平时核之一旦宝坻咫尺京师虞部屡承简在非外吏泛然者比计册进呈何以不知且既奉特旨优叙吏部仍补泾县立加诘责此亦烹阿封即墨之秋也除目进呈何以不知然则章奏之不经御览或经御览而以格例视之不复省察者多矣宜羣臣之敢于无忌惮沦胥以溺而不悛也呜呼予既叹世主之不可为而益见人臣之不足为也士大夫献身成信生杀无逃知人则哲惟帝难之而死权死利之徒猬毛而起即高氏而世未据要津非与宵小有不解之怨特以孤立行一意不屑委曲将迎而一则罪生于分外一则功屈于分内奈何以不赀之躯逐无涯之知而为众射之的乎此达观之士所为脱屣功名而无求于世欤 

书沈硕人行状后 

宋君实枚以其母沈硕人行状相示读未终三称其善一曰视前母子女如其所出也子与妇殁视其女孙亦如其所出一曰夫亡子幼外侮踵至忍而不较一曰寿女孙之姑乐作拂衣起至不得辞终不视追悔不自已凡观人之善观其时之难事之所易忽而后得其真故曰君子表微硕人厚其前所出夫子犹存当其嫁女孙家产落且婺居恒情得委责焉昔有负长而提幼者幼其所出长其前所出也至遇盗而益见其难以其时难难故善也御外侮健妇必以身当之小则争大则讼宁百受侮不轻出形声一臂耳为逆旅所牵断之以斧居室而守其身如未断之臂事又难难亦善也称未亡人终其世如初丧硕人斥铅华绝足宗党之庭女孙一强之闻梨园惕然心伤追悼其越礼泣血三年未尝见齿既除复弹琴而不成声或谓难或谓过踰祥已久赴庆礼偶闻而非习见检束所不及情易忽矣忽更难难更善也人之制心不诚不纯不底于一若硕人者诚且纯矣一矣予以是复实枚庶不失表微之义用慰致孝之思不槩及其余不取其肤肤与余立言之所不贵也 

书米忠毅公传后 

予闻弘光伪福邸也福邸己被难其妃有弟与一内侍偕走诈称福邸既登极内侍惧祸不敢言童妃至伪福邸恐事露遂致之死马士英特欲立福邸翻东林之局遂使东南半壁拱手以奉之清耳其后复有伪弘光甚哉福邸之祸与明偕极乎米忠毅公初在京师善水斋和尚水斋神庙所赐紫也公殉沅州难前数日梦水斋来招之归则公与水斋同一来处同一去处剪妖僧以全神庙嫡孙延朱氏十数年之祀岂陆法和所谓空王劫中有香火缘者耶太祖以僧建义遂有天下道衍以僧佐靖难盖能起徼幸之心查显仁于明室若断若续插此一科亦足为法门殷鉴出世之士宜了世缘五代时雪峯有僧为乱兵拥立称帝未几授首唐成汭虽为节度使不得善终元刘秉忠庶几克保功名然其阴行善深矣此事乘菩萨愿力现身则可若以贪为因必以杀为果忠毅此举又护法之标准不独有功于世教也 

书顾雪石传后 

雪石丁革运不谨进取曰吾祖父侍郎公暨伯兄太守皆受国恩吾往见于地下不敢有腼面目也太守抗节南宁殁于东粤雪石徒步往访迎其丧归门户支拄务尽心力家益落与其内子习苦相尚有梁鸿孟光之风此世教所重也雪石自以无所建竖虽食贫惟孳孳为善且与人为善有怨家屡犯之置不较一曰怨家自丽于法雪石更为修忏摩端州之鼎湖有崇梵比丘者沙弥侍之行每数里辄作数十里远每遇畜生即驻步与授三皈五戒盗劫其母尼庵崇梵闻之为集众礼梁皇忏曰盗比丘尼净财是人有大罪吾甚悲之人无不传且笑予独叹美以为此菩萨种子成熟所发菩萨现行雪石其有不学而能无师而自合者乎以德报怨儒者不取惟登地大士八极爱一子地始得相应然非证空平等地亦不易到雪石即从此待怨家一念扩而充之小三灾过后诸天护世者出所藏五戒十善人相见相敬相爱遂转减一刧为增一刧或疑为不经刦火洞然此士安隐一切众生无不现前安隐特患不知若一彻知则三灾起灭都不相到未尝别有隐身法亦未尝更有转减为增之法耳 

书徐翁轶事后 

人与鬼同一世界各为其事而不相知或至于相见非有异缘则气类近之矣吴门道士为鬼所魅口耳鼻眼皆泥徐翁华国闻其声大呼而入救之得归以为无鬼则值道士鬼从何来以为有鬼则值徐翁鬼复何往道士之气类近鬼则有徐翁之气类非鬼则无满世界皆人满世界皆鬼鬼之恶见人甚于人之恶见鬼人见鬼则病且死鬼见人亦病且死盖以今有为幻鬼未尝有鬼人未尝有人世界未尝有世界盖以本无而真今有不碍本无本无不妨今有道士有鬼有徐翁之所无徐翁无鬼无道士之所有世尊谓三洲之人不如南洲有三事勇猛智慧佛出其所也诸天亦不如南洲夫诸天不如南洲况大力鬼大力鬼不如诸天况依草附木下劣之鬼宜其值徐翁而还所本无矣地力逊水水力逊火火力逊风风力逊心心力最大以其本无佛出其所出此本无智慧见此本无勇猛修此本无亦惟南洲之人能还其所本无予于徐翁见一斑焉 

书周忠介李忠毅墨迹后 

欲再见二先生已不可得今者江河日下谄谀之内即公是贿赂之外即公非不能起天上人而正之则此一点一画皆宇宙间元气也共工氏头触不周山天柱折地维缺补天五石立极四足岂是异事用王具有正性宜其如水乳合如蓍龟袭也 

书王石年玉筯篆金刚经后 

用轻易心无师承之学供养法宝谓之善根轻鲜王子石年以玉筯篆文作金刚般若一点一画皆全力行之自一点画至一字一句一分一部合之不增分之不减此心之所同然也心具三性善恶无纪善有全力恶有全力无记之力荒忽昧畧世之人醉生梦死近于荒忽昧畧者多作恶者无论善有世间出世间出世有小乘大乘最上乘石年书学既胜用心复重于善法中四累而上至金刚般若合一点一画之力即为一部分一部之力为一点一画点点画画全具一部部部不缺一点画大千世界碎为微尘一一微尘现大千世界一一微尘大千世界复碎为微尘一一大千世界微尘复现一一大千世界世界不可说不可说微尘不可说不可说皆此心之同然石年特善用耳经犹他力心则自力师子抟象抟兔皆用全力老宿目为不欺之力于心自力少有渗漏即谓之欺阅此经者先识此意能使人人面门显出金刚正眼是真供养 

书隐求斋颂古前 

予以甲午游虞山谒豁堂嵒和尚于三峯嗣文杲公时在侍寮岁己未借榻超果之西来堂是公脱白地也重举二十五年前旧话欣慨交集久之以颂古一编见示皆自胸臆流出尽洗描摩凑泊之陋庶称从上爪牙矣诸方坐丈室如逃于空谷见似人者而喜何以至今不举也凡事两就则合一推则离即不轻合须有半推半就之态公岂能径与一推乎审能如是则黄面老子亦当倒退三千里但恐没饭又思冷粥耳 

书茗理微言后 

事无胜劣惟观因地陆羽嗜茶重之者奉为高流轻之者令取三十文酬茶博士高下即从时转清浊岂受名移唐子匹士深入茗理则以事两尊人先意承志为因也孝子之于亲视于无形听于无声即制茶一法不能视无形听无声必不得妙既无形矣何以用视既无声矣何以用听则当其有形有声适合于无视无听之微者岂可与麤人语哉必有事焉而勿正心勿忘勿助长子舆之养气轮扁之斲轮匹士所谓茗之理全于此一也徐则甘而不固疾则苦而不入不徐不疾得之于手而应于心口不能言有数存焉于其间徐则忘疾则助正者不徐不疾不能言之数也譬之推门既久忽然落臼当其落时求其第一恰好之时不可先得求其第二恰好之时不可复得正当恰好眨眼便过匹士得妙于十余年因地既超于技用心复入于道今其书具在有能视于无形听于无声者心手俱活意言俱亲如其不尔无论犯疾犯徐即惨淡经营求合于正早是刻舟求剑甚矣堂上之桓公餔糟粕而不知味者何其纷纷也 

书王两瞻先生遗像册后 

生死之权可以临小人不可以临君子以生诱之君子不欲生以死胁之君子正欲死则诱之胁之两路俱穷矣封疆之臣当死封疆两瞻先生素志己定虽有南面王乐不易此刀头尊贵则杀之者特如仆妾事主谨视其所嗜而进之耳故曰君子得所欲小人亦得所欲君子得所欲其权长在已小人得所欲其权长在人小人生而无权君子死而有权君子之权由已而不由天立义而即立命世有闻先生之死或叱咤于杀先生者或咨嗟涕洟于先生之被杀皆所谓倒持太阿授人以柄者也 

书陈镜非雁字诗后 

镜非笔妙写生尤工芦雁题诗盈百可称雁史矣观其思入杳冥气凌霄汉虽复印雪有痕要自排空无迹或以惨淡经营全身里许则法身流转理故有之此赵承旨所为未落墨而先现形也镜非咏物悉从人事作观盖伦以性成文由义出言可法行可则于一雁中备焉此足度生未为逐物也心无定相数取诸趣众生异名而同体大士同道而异相马中无人元是子昂大士中有子昂不是观世音在一毫端自知转变而已切忌趁快自堕拨无 

书陋室铭后 

遗教经云知足之人虽卧地上犹为安乐不知足者虽处天堂亦不称意山见不高郄见有仙水见不深郄见有龙胜负互争人我角立此玄都观里桃花所为致嫉也南阳庐何必诸葛西蜀亭何必子云即今普天率土茅檐之下破絮自拥薄糜不继者十分而九如我秪是九分中一家一人而已何陋之有祉先道社属书此铭漫题其后不妨为汨没尘劳者作一服清凉散病还大众药出主人 

书李长蘅岩壑秋高图后 

人不山居即当舟居然成之既难住亦未易予来吴中游且不能况复议住充伯出所畜李长蘅岩壑秋高图森秀旷远之气侵入神骨层崖直上便欲结茅逝水排空又思鼓枻几令五情无主更想卧游亦不可得乃知极清雅事无不仗色力财力挈起个具臭皮囊予既不会向大朽杉里枯坐又不会三文钱买黑捞波即为阿堵物禁持也须自家认取一半不是始得 

遗命 

吾去世后即剃发澡身外衣旧葛布长衫内衣旧葛布裤披茶褐布通肩祖衣露顶跣足便入龛龛取旧杉木板极薄者不用费工足以蔽形一时而已入龛讫不停龛不设供不请尊宿举火侍者举毘卢遮那如来号十声即下火次早检骨不用坛盛随所在水清深处散投其中不设灵位不守七侍者即日各随缘好去其入岭南者持吾遗命谒净成老和尚及丹霞海幢诸剎此即报闻矣吾生平以畜积为耻今所存资斧之余并随身衣单书籍别有板帐除吾别有支分外俱现前侍者均分此僧法也汝等不得留吾臭皮囊作扶龛回山择地建塔之局累诸护法随处死随处烧随处散骨水中吾出岭时便有此语非今日始作此语也若违此语恶同凶逆徧行老僧澹归今释手勒

【卷十 】 
 尺牍一 

【尺牍一】
 上本师天然昰和尚 
 与海幢阿字无和尚 
 与栖贤石鉴覞和尚 
 与诃衍摩大师 
 与庐山诸位大师 
 与丹霞乐说辩和尚 
 与栖贤角子??黾和尚 
 与泽萌遇大师 
 与尘异但大师 
 答一超道友 
 与雷峯两序 
 与旋庵都寺 
 与应物监寺 
 与愿海 
 与解虎都寺 
 与开云监寺 
 与非世 
 与祖印 
 与栢岩上人 
 与大集院主 
 与时出 
 与大树 
 与慧石院主 
 答自破监院 

徧堂集卷十【尺牍之一】丹霞今释澹归造侍者【古止　传涌】 编 

尺牍 

上本师天然昰和尚 

得大至捧读手诲更领三颂笔墨之气虽存意言之路皆绝直使形神俱解今释诸颂纵有着到处只唤作着到譬如神箭箭箭中红心郄有一个红心在箭中终非好手然非等境界决非学步得来恐三十年后乃好送土宜与和尚也日来了少应酬还山克的尚容报闻暂此陈谢 

又 

曩蒙慈谕撰楞严直指叙未敢轻易顷始读全藁仅得成篇老病昏烦岂足发扬妙旨于万一录呈法眼所冀摘示纰缪使知改正也此书乃和尚住丹霞所撰闻有誊真本取去归宗有所增删幸赐发回俾今释获覩全璧又贮之丈室永镇此山且欲稍集因缘付剞劂以公诸天下万世也前屈乐说为首座力劝不从盖其意不忍竟离和尚亦恐被丹霞法席粘住耳不忍离和尚是其孝恐法席粘住是其高皆美德也岂敢强夺其志然丹霞一坐具地遂为凶衰不祥之物亦可怜矣今释前路无多然违昔年之重誓而处此者以方丈一日无人则必待分房已成子孙巢穴长庆归宗皆此物也苟系籍于法门岂可不为凛凛耶规绳严正宁免怨望既自信其心亦置之不顾但存此空言使后之有正信者得援引以相规切则方丈或终不至于无人耳知即归暂附此白不尽 

又 

去腊得慈谕并直指定本即与乐说较阅发写每读之但见其不可思议故非游夏所能赞一词也领众宜严乃古人垂范不易之论至于今日尤足救时今释老矣食少事繁加以多病断不可久乐说解行相应终当以此席累之渠怕粘着伊所谓士各有志者何可抑逼然今释或死或去倘于法门少有关切安忍不回心一顾念耶时事纷纷非目前所能宁谧和尚虑路涂梗阻或致流落故乡今释以为每念不忘处乃是故乡若和尚之粤与今释之浙正他乡耳年运已往前路无多荔子之缘遂绝俟入夏又看江舟消息也 

又 

云根副寺来伏读慈谕且喜且愧今释无德无缘不能尽教养之职上烦忧念至分雷峯之油相济未知此众何福以消若乃拥堂头之虚名自救不了又置之不足道矣人心泮散于今已极向来相从穿州撞府者既不束以丛林规绳亦徒长其世间知见忽然放出一副冷面孔竖起两个光拳头非其境界无足怪者然早已??弃定此着故胸中亦自翛然也仁阳石砦贼不敢攻丹霞开门以待之犹且望而生畏治乱不闻终推此地倘雷峯未免警柝之劳则杖履来临尽可高卧通宵也今释每有积谷之论而三年来粜去千八百石旧监寺辞职又指仓中八百石抵债今年乱后田土抛荒佃丁强半白赖若无化主饭盌裂矣顷拟下山托钵救住稻子盖章贡应有战争南韶势难休息大众食轮不可不虑也螺岩真色乃生晒茶色香味俱佳未烹时只不可看如面貌不扬之人举止蕴藉谈吐清雅正自可念幸试之 

又 

伏读慈诲无可预料之事亦无用后悔妙绝今释于请藏了后度夏半塘除饭米外更不经营有欲为觅静室者语之云第一要境界好第二不要我修造第三主人不着相以此来者皆望崖而返矣没有住处尚有行处不可悞了行处又悞住处今释却似防后悔之极者窃叹服和尚之不可及也许逸老为料理结茅之地殊感高谊若待今释还山兴工即属第二条不要盖怕见木匠之病近来又发也然岂有现成住处从天而下到不如行处稍觉现成耳 

又 

不能再入匡庐侍杖履徒有结恋所耿耿者承和尚郑重付嘱无从觅一个半个以此负恩然法缘澹薄定矣惟恃愿力问之他生耳古止虽于石鉴兄有罪其在今释则善始善终失之东隅收之桑榆望和尚宥其前愆开人自新之路此今释临终切恳千祈委曲听之传孜是紧峭行门作事俱肯向前传涌颇能参寻向上不落时蹊惜今释非煅炼手往往放慢若奉遗命入岭更至座下犹可供鞭策也惟古止居身孤洁不失为干净衲僧然而多病非寿者相仅足付之一把茅中耳武夷竹杖一枝陈章侯山水一幅留供此杖天下无第二枝此山水天下无第二幅僻见如是朱知和尚玄赏又若何也法门秋晚老成凋谢惟恃凈作狂澜砥柱幸倍万保练以副人天之望临笺凄断不知所云 

与海幢阿字无和尚 

两得手教具感吾兄惓惓关切各职离心已非一日然欲掀翻窠臼岂免淆讹但放下面皮与之厮挨就中亦有识道理肯转变者固不碍其玉成若怙终不悛听其去留于教人之心亦无负也宽严二用未可偏枯威令稍行局面稍定自当济之以宽不敢违明教耳海幢营建方在半途吾兄精神要大于身亦值得种种劳顿若弟薄福德人折倒久矣石吼还得些刻书之资尚自分派不下常住有无弟近掩耳不闻六十年来所作所为何但十年一变忽变得好忽变得丑皆足供抚掌之资也风便幸示近耗以开怀抱 

又 

久不得信甚以为念记汝住山已有成行忽然知非立地放下仍归老人忏悔亦自可取头巾跳不出道理道理亦跳不出头巾郄有不戴头巾依旧跳不出者道理之利害如此岂可独属之头巾耶然在记汝此举不得不把头巾捉正矣山中无事日为人理是非并自已俱落在是非里幸是光头不则劝闹底挦了鬓毛也笔墨之兴日来己尽伫俟大序开我怀抱余不多及 

又 

顾家船子来知吾兄正在忙中不暇作柬忙乃丛林好消息弟虽极闲郄不甘心诸公厮煎厮炒亦在忙中又是极穷极苦之候惟有睡中销缴耳徧行堂集刻成前许大叙尚未掷下幸于去僧归时赐藁弁首为光壮也丹霞近无监寺亦复不设两序有缺但补一知客余俱不补到得难解交时自充监寺走一两回耳紧闭山门睡笕职事僧寻是非但向道老病且死没气力奉承诸公有心机即耐烦等候若不耐烦一任去来所以胸中翛然无事耳 

又 

阅方书食松叶粥能健腰脚郄病山中饶有此更不费钱欣然服之虽极蜇口亦自甘心然其性涩大便不通痔疮举发四十日未愈惫甚依旧脚瘫手软每念及辄复大笑欲益反损日暮途穷人故当如是寄语吾兄为抚掌之资也 

又 

平南致祭非贫人所及今遣监寺行礼既已后时又不亲往幸吾兄善为吾解也衰年病懒欲作故人书疏才一两纸便眼昏手倦辄复自厌摛三化去或怜其不寿弟谓人生世间决有当有寿若色力颓塌四支百骸不奉天君之令便是业报亦何足贵弟今年六十四岁唤作下寿且不耐烦岂可更多于此外耶岭头大将外惧强敌内忧溃兵纵令金印如斗大求解去而不可得亦若是耳解虎欲得水真诗册叙力疾成之俾设供宣读然唤水真作乞儿老子恐水真不乐受或解虎亦乐闻但言吾所欲言而已徧行堂词集三卷先奉一笑诸不多及 

又 

洞开来韶得手教殊快倾渴弟承谦庵诸公相留度岁今且领人检白骨俟老人至相从出岭也一向建立决不愿主法无人流入同锅吃饭分房屙屎恶道今幸大众发愤力请乐弟已于元旦上堂拈香矣弟于丹霞夙愿千足万足但请得藏经勾此一念老病余生听其死符早晚更无他想也承示二月初即来韶阳可以欢聚数日岂能恝然谨当奉候于相江之浒不尽 

又 

都寺回得手书领悉八家之成画饼此殆钝秀才所带累耳五十金留俟七月岂以为迟弟所携路费八十金并吾兄四十金已尽作买纸之用则留此项抵路费正自得宜耳顷在南雄大病若成疟便不死然老年气血衰惫抵不得凝冰焦火日夜簸弄也南雄自孝山去后转见不堪前云送藩司至此再相会极好未知七月间能来否弟若病不好便决意出岭盖死于岭内不如死于岭外之妙死于床第不如死于道路之妙随处一把火抛骨江中省郄许多繁文乃素志也力疾作答发回丹霞随时奉寄 

又 

所欲与吾兄痛谈者岂有尽耶今既不能重见亦无力作字且与一时隔下黄皮蚝弟所宝爱寄充遣供宋诗抄一部并往聊足供博览之乐闻吾兄近亦脾气不佳须及早料理药是本等然饮食之际谷气七分菜气三分为第一义也余惟珍重为道为众生千万 

与栖贤石鉴覞和尚 

老人之意秪欲吾辈出头支拄法门弟还丹霞坐方丈随例颠倒所谓事不获已老人见许亦是怜儿不觉丑也两接手书推奬过分又寄所爱法书以赠皆非薄劣所能消受也宗门根器万中无一即今觅一似衲子者尚少况真衲子乎参请无人吾兄犹有此叹如弟病思自治岂能为人又置之不足道也知庐山近状虽干戈之苦已息而粥饭之缘甚难每与阿兄共此挂念以为吾兄宜扁舟入岭诸方每每散众盖时势使然亦不消定要有个住处也弟住丹霞只似不曾住者乐说在此与共晨夕甚乐吾兄肯来不少虚堂椅杖大家团圞举古论今此乃末法希遘之事弟不遣一化主出门但与大众吃干澹饭耳此何等时有一片净洁山场吃干澹饭苟全性命恰得二三兄弟啜茗快谈亦恐此福不易消受岂可复求多于造物耶铁旛来专附此语幸高明从长熟计勿谓驽马栈豆之见敢测度不思议境界也切切顷常住欲刻偏行堂集以语录并入之所刻未勒卷数承索观辄奉寄望摘其不到处以示庶见吾兄相爱之深也 

与诃衍摩大师 

两遇庐岳人具悉法体胜常殊慰积想干戈已息单丁住山道粮不甚棘手孤往之风直追先哲不能不为吾兄服膺也弟衰病之余料理丹霞任劳任怨势不能支得乐说晨夕相对稍有生人之乐出世拈香聊以结老人付授公案自顾初心每每失笑梦幻之影且复听之耳 

与庐山诸位大师 

匡山归老未有结茅之资兼欲少致内外典章缘皆艰阻一病淹缠遂致不起便不欲以后事累吾师友今已干净斩截与伊结果矣乐说弟血书法华经奉供栖贤道场安之舍利塔前使其亡亲得增福慧也姑绒绵袍一领遗供诃兄黄杨木如意一木所雕亦未易得并自用一炉供角弟紫檀印厢用之最久连图书并藏墨乃积之二十余年以供尘弟不能多作字故止于此惟为法为诸众生珍重 

与丹霞乐说辩和尚 

夏至已过荔枝正熟吾弟岂能痛割也然美酒饮教微醉后好花看到半开时亦不消吃得阑残矣空山斫额以日为岁幸念之念之 

又 

邂逅徽州程达庵乃老人白衣弟子出所造灵隐寺一塔随喜此公发愿以十五塔送十五省直广求舍利某意极喜之许以所藏分给特遣智光清德来请达庵云腊月老人付法二子殊可喜慰某虽叨赏识大似开花不结果吾弟不可不努力为人也口号奉寄又报新生两法王谁家兄弟没耶娘长江后浪催前浪只恐迟拈出世香 

又 

丛林之事提起便做乃无遗害犹忆向出庐山今乘销辈禀命于吾弟谦让不遑遂致事权旁落然今释即归不妨有说今今释决无再入方丈之理则此道场之成坏与大众之升坠皆吾弟之责若汉地不收秦地不管则骄纵日升坏法乱纪之罪日起然后从新整顿伤锋犯手之处日多此今释所为洒泪刻心为吾弟老实申明者也时出云吾弟欲俟老人来请其重住丹霞今释尚不重住丹霞况天然老汉耶又云老人书来不曾言及此事此事本不用老人言及若用老人言及则今释之住丹霞与出丹霞皆须禀命此非从上坐道场体式亦以此坐道场者作地方除官可乎 

又 

手札到喜极欲舞吾弟于嗣老人之孝爱愚兄之悌愍大众之慈一举皆备矣今释宜躬诣法座率众拈香以与诸护法有成言初三日亲登检骨之舟为拔济加持息壤在彼难遽归也特遣业勤打供代今释行礼此间事毕还山更设一席与吾弟对噉不及其它何如薄仪致贺非敢落世谛中所谓恭敬之实非此莫表耳祖衣白拂寄为登座之用古人有以上赐法衣遗弟者愚兄薄福难邀上赐但以内外护所供得吾弟身上常披手中常举皆足为檀越增长福田幸纳其诚不尽 

又 

得手示泽西堂入山甚为喜慰吾弟于此有善巧成就之功亦正得道义天伦之乐也世风薄恶即吾法中父子兄弟常如寇雠则友爱之情足以挽浇漓而还之淳古大抵使衲僧风规端素和雅必自丹霞始耳 

又 

一峯空归亦事理之常且语之不消着忙但??弃得身心帮个住山翁十年五年道风自然远播不愁四事不具足也即门庭冷落正尔无碍今释一身做化主时郄似热闹做堂头时未尝不冷落也 

又 

豁大来得手书极慰老怀竹君自是快人可爱可敬也直指每卷后列衔但今释已作前序吾弟当作一后序为缘起具述竹君高雅爽拔之风更有情致刻成装订与豁大赉送也斗母殿上梁文或可抽思一助其兴竹君于此定要庄严非锁屑会计者客堂前定基填郄三角池甚是但面前地太窄须连磨房地并砌成得二三丈宽深便多费些石工使宝殿庄严明堂爽豁乃叶其本愿耳青云庵告示乃两处成就之着可速遣人谕之勿迟豁大念头甚好此子肯从大处起见非专从自己生灭者庶几菩萨种草已极叹赏之李太尊顷在南雄接米何乃往韶州错路耶来示径作一人情极是研老又有书到今以数行候之并备一礼见意而已圆凈去郄即已不必更选人来多一番周旋大抵今释人缘亦只如此不尽干此辈事也乌米不必更制闻印书已得百四十部便将百部于月初发来得伴即行迟速如意若有伴而更俟书便失算矣顷因栖贤之信亦欲早往庐山过去可痛现在可虑亦如吾弟意也 

又 

八月廿三日至嘉兴九月廿三日往平湖孝山穷极无由践约坐七十日同人相助得五十金凑上路费所余以一百零七两请得正藏矣续藏尚须四十金送回盘费亦须四十金正在料理不彻也吾弟近履定知清胜大众安和道粮不致掣肘否念念老兄以一念之悞投入金家生下子女朱孔晖夫妻只将三个女儿卖了八家结下讼事雄者逃走雌者乃至劫掠寓中行李而去又以一念之悞读书登科第欠一至亲债千余金其孙穷极持七百余金欠约相还念其苦则不忍欲救之则不能于此有生生世世不作俗人不作读书人之愿亦攻玉之他山石也去年岁歉常镇一路榆皮俱尽顷再走数处料理得藏事成就送回丹霞恐在今秋之杪矣角子去冬结制并无钱粮大是狼狈一麟际朗来广城化缘便附此信缕举俗缘供吾弟一笑其中尚有零星淘气处然心眼正自翛然耳下江丛林风气不堪着眼楞严有请住之举已力辞之并以相闻 

又 

藏舩发后十许日即过吴门度夏于半塘寿圣寺惟乞米耳此外不开因缘之口不投一刺于贵人之门也五月末感冒愈后两脚发肿至今未消自是衰年本等有欲为觅静室者语之云第一要境界好第二要不费一文钱第三要主人不着相此题出后便难完篇即有交卷者亦被涂抹矣来札云早发南还之棹道人行处何事缠绵耶只吾弟行乞羊城今释以为不必盖古人坐方丈惟以提持道法锻炼衲僧为事有谓今年田稻无收我都不忧只一千众中举个狗子无佛性话无人会得是为可忧此真法王标榜也丹霞向来门风做坏务以丰足为安不知此间真正丛林稀粥盏饭一日出三五次坡坐六炷八炷香客来最盛六椀菜待客僧尤简畧亦未闻有骄纵不守规矩者惟丹霞僧不肯出坡不肯坐香不肯睡长连单不肯奉行堂头约束其最可恨者只要善知识出门化缘自已安坐吃用且乘正经人不在便以私灭公驱除异已为做房头散十方张本此皆今释起手引坏后来稍欲扫除争奈老病挣扎不来所以负疚法门退谢师席惟吾弟力追先德之风长作个住山翁到饭盌不继时何妨散众若有不肖败类说澹归当日在山上亲自化缘如何若何立刻趁下山不守规矩立刻趁下山总教人议论者个新长老不如老长老澹归长老有因缘吾弟只站定脚跟不动五年十年门风成就追配古人足以挽末俗之奔竞救今释之愆尤其感激何可言尽耶且丹霞积习未变堂头下山久必乘机窃柄以恢复旧日污染到得吾弟归山整顿又慯锋犯手不少矣化缘一路易坏学人心术即如今释十余年穿州撞府随从诸人并无半个长进者今释不怨不尤自艾自悔盖实实见其俣人然当年发意本为老人身为弟子身为当家犹可稍解吾弟已居方丈职当教人不可更蹈今释覆辙也且丹霞僧风即善知识终年累月化缘供众渠亦落得坐享了逞人我争是非以为例所当然必不生惭愧心说我辈不合劳苦堂头我辈也合供养三宝我辈不能行乞也合修行则吾弟虽极苦行供众亦只供得些坏法乱羣之僧亦只坏了法门亦只孤负佛祖愿留意将鄙言通前彻后一详思之如今更有一种明欺吾弟与宰官寡交便说某甲发心去某处某处托钵郄须几封荐书入手料吾弟无以应之落得说了大话又对众揶揄云若是澹归和尚在这里定有荐书定能成就得我行愿此等皆奸人秪欲逼得堂头亲自出门自已好在山中结党做巢穴吾弟待渠开口便与一推山僧??弃得一生门庭冷落汝等爱热闹便向热闹处去争奈我何直饶此辈都走散了有得几个真实帮住山翁底从新做起尤见吾弟妙绝此乃法门中流砥柱一粒还丹还元气于无何有之乡者也高识以为何如 

又 

制台书到山只合令职事僧具一禀折云澹归和尚于戊午年六月出岭请藏至今未回诚恐迟悞理合报明则一了百当矣今相寻于数千里之外往返动踰半载岂不劳而无功今释自去年得病愈久愈深坐而待尽不作则孤一峯远来之意作则不减生龟脱壳之苦也斗母殿碑须候将军铸像到时一并详记当请其主裁不必亟亟今释本非安静之人拈弄笔墨亦性之所喜然病入膏肓形像俱脱一步难行万念俱冷渐登前来已是一场狼藉所以再四丁宁勿复相通吾弟乃视如通套之谈耳有生必死有聚必散人之定分纵不能太上忘情至于老者安之料吾弟同此悬念也承惠黄麻布海胆杯俱附璧随身衣单早作估唱观矣更留此长物何为况业勤来已领贡葛香根不应重迭费事也涂英伯六金陈长卿二金前已有书留供方丈今并智篁斋仪付一峯赍缴吾弟怜愍亡僧只消令库司备数品蔬食如常持诵足矣此等礼数恰似澹归与智篁是个的的亲亲底殊不相应也章侯画黄皮蚝既怕是非皆留于此间闻祖坟被人葬坏伤损人丁吾弟梢为动怀果然乎当日琉璃王杀释种三十万人世尊惟有入空三昧耳吾辈于俗谛力可为则为之不可为则以此生善根功德升济神明而已欲言无穷力尽且止 

又 

竟不能复与吾弟相见岂非分定耶金刚赞一幅乃班学士番书奉上方丈铁钵一口相从三十年矣特以遗供石鉴兄集已为编次值病未能再阅今令善孝赍归幸吾弟法眼更一确订也徧行堂续集藁并往料无付梓者庶几藏之名山耳明史贯通史学殊有可观望爱护之勿致埋没借常住湼盘等俱遣送还欲言甚多力竭而止惟为法门为众生自爱 

与栖贤角子??黾和尚 

渐登去曾有复言想已达矣十一持手札到具悉老人纳福诸兄弟各安好甚慰某行住尽可随缘只无如此一双空手即所云吴门静室大须拮据亦只是一派空言耳十一来却又硬差排作丹霞化主天下无不散底筵席不可离了丹霞常将一条绳子吊住也仔细思量澹归是铜板刊定一名化主除却化主更无丝毫用处向来颇有甘心然老了病了亦须讨个长假如今米贵如珠开口向人人皆不愿撞着不知痛痒之流如此摆布直是叵奈叵奈某自出岭后并不见一宰官即有旧交送督抚几封先容竟不投进请经嘉禾有以先容剳子属郡县者俱原封纳还亦是僧家理合如是目前许多贵人岂知冷灰里有个澹归若他人不为缓颊自己不肯趋风敢保没有站脚处吾僧家眼孔浅便伸长颈子说澹归自有许多当道相与只一开口便可掘开宝藏岂不可笑笑得久了不觉口酸更借其归供老弟一捧腹也老人座前为某代一语不敢献书 

与泽萌遇大师 

一生阅历世界迁流不少此回亦是司空见惯只老头儿没气力不能作壁上观时复于枕边听耳穷到没摆布处欲遣候雷峯都不可得副寺到接手教具感垂注之勤痔疾已愈然老病发歇正自无定任其去来而已天台无人遗僧看守并雇一工人伴之丹霞左右岩洞有当尊意不妨直示乱时总为俗汉占郄亦复生起是非若道路疏通便可商量也僧还暂复一笺博笑诸不多及 

又 

临济门下一只箭谁敢当锋郄向夹山虀瓮里淹煞古既有之今何不然小诗见意并拙集请正非敢云成礼只丹霞早把天台路头一径掘断倘于老人郑重付授之旨深有当乎晤对非远此不多及 

又 

三人同行忽分两地情怀无已彼此相同闻移居毘卢阁极佳彼中凉风乃其故有今释此处郄有千尺寒冰窖九格热蒸笼并日并到不少宽假岂能与吾弟披襟共话消此长夏乎 

又 

不见不闻绝妙古方不特郄病延年亦足坐登圣果曩来亦曾合了郄被同行分吃去轮不到愚兄一粒今当藏之荷包私自服食耳示及阅藏晒经法足为后来标榜此可径与方丈议而行之何乃询可否于已去之人耶惟雇长工一说可以不行十方丛林供养十方岂有本家得法大师而有吃闲饭之说今释向来曾有此等举动盖因自已料理不欲自己受用亦为耆旧逞微劳而视常住为巳有者下此一针此后若有说澹归在此如何若何即鸣鼓而攻之其说申明巳久矣 

又 

藏愿既完即放出旧日迂板面孔不似做化主之圆融以此到处落落难合郄以此自喜也承示料理后山二百余松树五百年箕踞其下白眼看人不妨添作宝掌千年为吾弟自受用三昧也出岭之计亦且收起满锅小米粥夹些大米早是挨挤得不见徒辛苦耳今释顺风游戏住即不行行即不住望七之人时时作死想而不作死在何处之想再回岭南不在回岭南亦无处更着此一想矣 

与尘异但大师 

牧马童子知具茨之山又知大隗之所存引得黄帝稽首问道若遇新安牧童更须吃痛棒始得老夫耄矣孤负老人付嘱喜见英俊为吾门昌大不禁起舞也小诗请正并寄拙集一部非敢充贺或可与春禽秋蚓共一赏音耳庐山定在侍行相见于湘江凌水间知不远矣 

又 

好师友游佳山水自是人间至乐然非大福德亦岂能受享老兄郄向民穷财尽处看蹙额攒眉之态百径千蹊自既登门惹厌人复登门唾骂提婆达多陷大地狱自谓不减三禅天乐老兄自视亦岂减三迭泉之游耶然为山水之游者易为风尘之游者难吾弟谨识此语莫道癞狗不羡生天也游记笔力开济足以发挥灵秀但未讲于体裁耳忙中趁笔看去未知有当与否特因下问不敢虚雅意想能亮之不多及 

又 

辞楞严之请盖以老病偷安详思之未为至当盖般若流通之地近来内僧外护视为奇货已大坏不可救矣某减得十年结几个信心护法??弃身舍命不避劳怨彻底清楚挽回一番方是正理今之力辞虽不同于流俗然负愧于菩萨家风矣吾弟莫便道此是救时正着也饱食或至于杀人而终不废五谷庸医或至于抵罪而终不废七方若使受请如法住院如法规绳如法举扬如法岂非末流一大砥柱耶吾弟年志方盛老其材以待用可耳老人所云与汝志合者且莫草草东出扶桑之日与西逼崦嵫者相似可不洗然警发乎文字忌冗今此删改已大合格矣朱征君传豪迈复明净可喜也藏船行后某过吴门度夏遂病于此两脚浮肿乃脾气极虚耳结茅一事绝口不复向人盖吾辈所宜乞求者惟丛席十方三宝之缘若一身住静不宜烦聒倘遇知己无害商量今了无所遇但化米使不至饥饿而已一草亭承许逸老买山相待宁非胜事白地上建立亦大累人某复空拳不耐经营土木则归隐匡庐尚当听之后缘也三吴久旱即拟逃荒未有路费或可沿途抄化耳或疑澹归一变遂至僻错某以为圆融则索性圆融僻错亦索性僻错直到水穷山尽便休耳 

又 

去夏得病日久日深顷承当湖诸公相留每月认供米二石银二两且可不忧饿死乞儿见小利欣然听之入秋再作计较也老人座下候问阔疏盖自行既难遣使亦不易穷境界病境界时时煎逼有人怜我老困风尘有人怕我终无着落只堪付之一笑若遇事便厌乃是老年本色某近来尤甚至唤一峯作无常杀鬼也辛苦一生极思休息仁义道中往来候问皆不耐烦阎罗王拏蔡清错拏了债精喝令放回阳间债精曰此处郄好躲债愚意亦如此矣 

答一超道友 

再发来贵友书即付侍僧一并收贮不致浮沈也长涂客况屡承注念具感爱厚肝火久不发顷以长行料理驱策不前未免更发然肝火自发心地自凉此间无木火相生土水相克之说也别绪甚多到明年春末夏初料可少慰山静太古日长小年吾兄自受用三昧当相颔畧率草奉复不尽欲语 

又 

手诲至殊慰远怀然谆谆商酌犹是戴君定未到之局今君定已到已画蛇故不须添足也承惠藏墨线绦极感雅意然弟非久于人世者几件旧衣即散众一具臭骨头付之烈火受此长物固无所用之谨付来僧璧谢非敢自外乐弟所寄亦发还也欲言颇多不能多动笔谅之谅之 

又 

聚散短程去来恒埋吾辈有死而不忘者亦贵自保而已旧磁器五事寄为幽居饾饤之具嘉定竹臂阁一枚举似渊明不妨见把菊东篱风致耳惟颐养天和致信上乘余无可言者 

与雷峯两序 

空山多病久疏晤语相念可知闻老人屡欲来山为诸公恳留而止此虽爱敬至情不能自已然雷峯时有震惊大众分番守夜则职事既多辛苦老人又少安恬而丹霞天险寇无仰攻之势通宵高枕人无击柝之劳理乱不闻安危悬绝吾辈有一珍重之物尚思置之稳密之地岂有以弟子事师而置之不稳不密之地者乎虽龙天呵护然于人谋未可谓尽然也今后老人欲来诸公便可护送若太平有象荔熟焦香扁舟奉迎某不妨随侍总是老人道场任意遨游则吾两山不必更分界限耳言出衷素采纳为幸 

与旋庵都寺 

别后匆匆都未通候为歉日来想益清健丹霞只如常但赤穷耳古人云穷当益坚老当益壮然穷可以坚老不可以壮兄是老而能壮者可有单方见示乎记汝归雷峯甚好因其行附此 

又 

兄来时山中虽穷局面尚可支撑今则郎当不堪矣一生颇捱得穷苦只有这个门户有这些大众直是逼桚杀人也闻道体近复多病然经营常住正自费心我辈不肯暇逸乃是自家招得者只澹归多了一个堂头名色处非其据便生出无数嫌恨来如今思量退院仍旧做当家充化主修供养法庶几相应终当以兄为我师表也老人分付雷峯油分半与丹霞此众何修何以堪受令职事人舂米三十石寄去稍免惭愧尚图报答更看机缘耳知即死于公事此福德尽勾来生受用但眼前少比强干之人为常住惜厚惠敬领无以相酬尤愧 

与应物监寺 

惟进殿主来具述雅意即为落藁纳去盛仪藉璧盖请文备礼所以见恭敬之实虽为古今通义而作文者之辞受则有分矣今释于仭千大师兄弟之义死生之情铭塔故其分内则有不应受者在虽丝毫不可受也若因其不可受而遂不备礼则请者之恭敬亦无其实此老人之谕与今释之辞并行而不相悖也老病废学恐不足以发大师之光明当呈老人改削乃书丹也 

与愿海 

寄惠篆章佳甚自题数语早已说尽不消澹归添足此后遇笔墨称意时乃用此印余不轻用也郄有一说澹归老矣不知更受用得此印几时愿海公何不早与我此时迟了也须痛与一顿愿海非无好情只是笔力到此时纔进进得迟了也须痛与一顿 

与解虎都寺 

都寺但总大纲稍觉闲适吾辈老矣不能大歇亦须有个小歇分兄且留意药饵周旋这个壳漏子临池弄石以娱晚景细楷多书亦宜谢绝也还山未免为方丈二字多些踌躇乃是自蠢所招想得脱郄此地有人肯供给我检藏庶慰余生至愿若无此便宜事则丛林中肯请我做个训蒙先生博些子书仪办药吃盌现成饭过时皆所乐也兄谓我此祈向可得遂否银调羹一枚寄贺充饮食之用聊以见意诸不多及 

又 

比来起居想当康胜六十外人只觉病一次衰一次昨小小感冒亦复不堪闻公尚能为旧债奔驰真所谓身弱而心强矣石吼云大林已问得碑石向令弟取价不可得而止阿阇世王为太子所禁仅于半果而得自在若要明王道辟异端省封院僧尼无益之费则第七公亦不妨得一顶大头巾戴可贺也时事纷纷深山中亦复震邻江岸鹧鸪只向??戾脚法师奚落亦自不闻不见与之为无穷耳 

与开云监寺 

知受监寺之任极为丛林称庆为善知识座下当家第一调和大众于人我是非未起之时潜消嘿化此必细心兼有大量公一向见机圆活有些善巧方便足以胜此职也领起各职奉行堂头教令劝发僧俗供养十方三宝稍有外患便以一身担荷上不惊方丈下不累同住具此四者当家之道业成矣此皆非公所难澹归所以喜而不寐也程茧为公做件衫子亦愿公如此千丝万缕衣被丛林也 

又 

监寺以来贤声满耳此皆公菩萨行愿所发现为增上福德之因极慰老怀矣得手书并领雅惠知惓惓不忘山中病叟且感且愧近来已到囊底顽空境界澹归本来面目见矣即令侍者以其半买灯油时一照看只见释迦悭不见迦叶富更须倩云门一棒打杀也人便寄谢不一 

又 

办祭物发回盖大师与公等深念丹霞之穷然在丹霞亦须稍知惭愧始得乞纸复承留念尤感新监寺出门借此杀渠水气耳世态荒凉人情澹薄诚如来论澹归不下山所见畧同然近来逃兵山寇聚而不散皆欲为饭盌计若四出劫掠则吾辈饭盌无不打破矣世有忍饥修道之人必无忍饥不作贼之人恐有土之君侯王之佐亦未易知遣秃头沙门更不消提起也 

与非世 

老僧本不欲住丹霞其放下面皮收回苦誓盖为法门大计今山中局面稍稍清楚更得新堂头担荷老僧死可瞑目矣藏经之请既是愿力所存又关系因果不小前路无多风火相逼岂敢偷安而不行乎扁舟尚泊韶阳大师曾寄语迟一相会未忍恝然禅劝我且住静丹霞具悉爱厚要以自家内分事不能不自家向前若天假余年则请藏事完正复有烟霞之癖耳 

与祖印 

连日事冗未暇答柬为歉竹篦子偈尚未到家幸加精进待将火里蟭螟一指跶杀方有共语分也别纸历叙所见境界亦且放下 

与栢岩上人 

贱恙未愈暂起读令先公行状自是一篇好文字其中于愚意有未安者恃爱不敢不直言幸察其诚按状云皈身觉皇希心超拔乙未讳日虔请费隐尊者为授冥戒则府君于常寂光中第一清净位同大觉前来行履应与梦幻同观固不足为府君重轻矣是则一入佛乘即世间期望真无有可着心眼者理己较然不能易也后来郄云不肖所最痛心者府君于不肖期望最深而不肖不能仰副先志虽糜此躯不足以赎大不孝之罪及述令先公所期望者一曰学颜子之学志伊尹之志又曰立志经文纬武存心义毂仁车如此修身砥行方堪治国齐家此乃世间儒者期望耳夫出家为无为法最尊最贵至于密契本心直登祖位三世诸佛赞叹功德有不能尽今兄已云嗣法平阳称善知识而犹云府君之所以望不肖者如此而不肖碌碌半生行将腐同草木何以见府君地下则似于世间功名视之甚重而于祖师心印视之甚轻得无正信未具而有慢法之愆欤且令先公一受冥戒即可使前来行履梦幻同观而身佩法印者乃复有世间期望百倍负亲之痛得无择理不精而于文义亦互相矛盾欤且所谓逃者盖不得已而为之词也鼎革以来寄迹于员顶方袍实繁有徒然谓之高尚其事以节义文章坊表名教则可矣世之阐提以此名奉善知识则善知识耻之即真正衲僧亦必耻之以其等于谤三宝也而兄亦自称曰逃之枯禅锢于空门皆弗敢违府君乙酉七月朔日永诀之命则尊指所重惟以抗节为孝耳以禅为逃以空门为锢是以出家比于卖卜赁舂之流皆不得已而为之终不能释然于世间期望则必罢道还儒纡青紫立功名而后可以仰副先志免于大不孝之罪即兄出家之心未真出世之位亦未定得无使旁观者生假名比丘之疑而正眼者亦有妄称尊称之诮欤今僧风日下其所为至有乡党自好之士所不为者世之人见为佛法本无长处徒有虚夸此吾辈所宜为法门忧也读兄此作则佛法实无长处矣栢岩长老名家美材有托而逃其心歉然时抱不孝之恨即其所云第一清净位同大觉皆成妄语秪是虚夸何者冥戒如果有灵则悟道岂当有恨若悟道尚不如世间期望则冥戒岂便为出世津梁此理甚明决难两立恐兄有负于法门而且无补于世谛愿取愚意详审思之某衰病无似承兄虚怀不敢含糊两可作秦人越人之视故直抒胸臆仰佐高深勿罪狂瞽幸甚幸甚 

与大集院主 

海幢和尚到下院应一闻想以老僧往省城故不遣信耳然老僧不在山乐大师在山今不相闻便致乐大师失兄弟之礼即令乐大师不在山亦应相闻于山中职事若总不相闻亦致职事人失一家师弟子之礼也两处下院一样疏忽皆是不关切之过特为说明以后凡事与山中有干涉者可以类推应为得体也 

又 

大集充下院主三年十方颇传道念凡接待往来乃佛明制福德良田宜益发殷勤欢喜之心不可卸担闻有辞职之说老僧必不相许今因知即上座之便预为申明当体此意仁化下院主过三允其辞职仍不同住韶州下院主青来不待辞职遣人往代此丹霞为法门存纪纲其去留皆不敢苟也 

与时出 

一切发无明是罪过惟禅回山一路发无明乃至大展九拜恳请主法为多功德也乃知无明有好处只人不会用无明带累无明不好了老僧于深源一峯有何意旨但看新和尚意尚耳禅自说疏懒便是薄福不干无才事何不更发无明一路耶 

与大树 

来书已悉然在韶州时已畧见其意矣禅以六旬之人出家非少年不更事者其在下院相应与否亦可自决既不必过于简点以滋烦恼亦不必过于周旋以妨道业惟断之以理耳山中枯澹老僧亦严冷若能不怕非吾所拒也 

又 

来书已悉新旧院主交盘自听当人本念既有收支数目不妨成礼而退也十方接待秪是一个欢喜心广大局便是无上福田其往来之人贤愚不等或住或去听其自然可留则留不可留则已时有不堪着眼者正以一副大肚皮包之耳青来到山令别充职事亦自有以安顿成就之也 

又 

下院主接待十方用度不易老僧每不忍分其心力禅此番入山多费意殊不安然衲僧福德长短所关亦不作分外观耳每得禅书帖无一次不及大师辄语两序大树识礼盖今僧风逢恶则怨逢善则欺往往怨老僧之恶而欺大师之善惟禅此等心行足为丛林标榜耳潮州行期若定当一相闻 

又 

手札已悉知禅独力支持甚苦然到底不能觅人相助此个道理与禅阐明已多徧矣自家有一半奈何不得别人亦有一半奈何不得便向奈何不得里硬着头皮顶去做得一日是自己一日福德之田世间人在酒色场中争鬬场中丧身失命者何恨但??弃此一身命在十方三宝分上回向并不曾错了也 

与慧石院主 

昨仁化县尊送到本府行下二牌其一有房头管事僧纳牒四两丛林挂单一两之例其第二牌则奉抚院批有行令各属缴回详停止丛林挂单僧纳饷一项原行不得藉此滋事之谕盖以丛林有接待十方之义故特加优恤也本山四下院一为曲江会龙庵一为仁化准提阁一为保昌龙护园一为始兴新庵皆系老僧分差院主接待十方正合上台停止纳牒护持至意恐禅住远不知来由为人欺骗特此通知庶可安心无虑但宜益加勉励使道风远播以报佛祖之恩即以报当道诸台弘护法门之恩也 

答自破监院 

无谷可粜无缘可化丛林澹薄不足为耻惟逼得堂头下山行乞为可耻耳盖丹霞之僧以澹归下山行乞为成例纔见钱粮不敷便见得新和尚没有因缘老僧退院时预为说破倘有如此议论立刻打趁下山此种肺肠是地狱滓即如石吼辈镇日望老僧还丹霞别无他意秪是要老僧做化主耳老僧坐了方丈不做化主整顿起规矩来便寻是非讨散火公书中所谓杖锡早还丹峤得以侍奉左右者亦不过此种肺肠若真有尊重道法之心则堂头必不下山行乞即自欲下山行乞亦当再四相留自己发愤向前若自己无能大众无助捱着穷苦帮着住山合着些有志气衲子惟道是务如今引澹归之例凭新和尚下山便想引一拍勤修之例争权植党纵容些下流僧破戒毁律败坏法门落得堂头化些钱粮来吃了用了造地狱业若堂头回来没甚钱粮便一络索道阿字和尚如何若何当日澹归和尚如何若何一唱羣和只说因缘不重道法作此举动黑面老汉决不轻恕莫似世间婆娘寄些相思说话与孤老道我等不忘澹归和尚也只似不忘孤老向他讨钱公且斩新做个好人莫学石吼等心行着实信心以不负衲僧无忝宗门为主新和尚主张法席不得望其措处钱粮须知老僧所为是在老和尚座下做当家做弟子事万勿颠倒欺心将善知识做个化主看待自悞悞人千生万劫打入恶道公怪老僧但凭见怪 



【卷十一】 
 尺牍二 

【尺牍二】
 上尚将军 
 与冯大中丞 
 答新安众护法 
 与傅竹君抚军 
 寄徐浩存方伯 
 与陆筠修方伯 
 与王仲锡臬司 
 答陈阶六参藩 
 与戴怡涛宪副 
 与曹秋岳侍郎 
 与查王望给谏 
 与戚朗园给谏 
 与黄伯和内翰 
 答李研斋内翰 
 与徐健庵太史 
 与陈长卿太史 
 与公绚兄 
 与黄端四内史 
 与汪汉翀水部 
 与吴孟举中翰 
 与张皜亭中翰 
 与史庸庵太守 
 与李谦庵太守 
 与陆孝山太守 
 与姚嗣昭太守 
 与鲁谦斋太守 
 与朱葵石太守 
 答涂英伯郡丞 
 与池仪伯别驾 
 与周文山别驾 
 答朱天然明府 
 与何鸣玉明府 
 与李雪岩明府 
 与余天木明府 
 与丘贞臣明府 
 答萧简庵明府 
 与范霆远明府 
 与朱廉哉明府 

徧行堂集卷十一 尺牍之二 丹霞今释澹归造侍者古止　传涌编 

尺牍 

上尚将军 

间气锺灵英才盖世建大有为之业是不数见之人一匡扶义领袖以挈羣贤驷伐申威鼓钟而张八极盛事难逢忽覩风云之作余年易送重披日月之华未遂瞻依徒深局蹐乃者惊闻先王遽捐宾客虽乘彼白云自返圆生树下而睠兹黔首共沈独漉泥中况今释空门三世结宇长城倦翮半枝移阴广厦者也所恨卧病荒丘不获泛舟珠水虔修薄供洁上瓣香礼无责贫力无求老幸曲赦于世谛之边去不至方毁不灭性更旷观于大道之表且也戎务殷繁重以民生顦顇或传餐而欹枕亦操扇而投醪强食节哀俯酬下土之望拨乱反正仰答上天之庥莫罄愚诚伏惟睿鉴谨遣弟子古义专赍手启奉慰今释无任悚仄 

与冯大中丞 

恭惟大护法大中丞从人天而下立文武之间发三千岁优钵之华抟九万里天池之翼宋璟之节度南海香彻梅村张奂之镇抚西羗风清马厩虽今释支离老病永怀未见之劳而岭表凋敝军民早慰来苏之望敝同社朱廉哉不限方隅每论人物谓明公且自置于内外护法之先即野叟宜通问于左右执事之侧瞻仰甚矣迟回久之复念灵山付嘱托重既在王臣加以道树交罗分荣亦兼桑梓法无高下宁有乘车戴笠之疑理绝炎凉岂落下谄上骄之陋是用闻名于铃阁敢希答响于松关里言山刻畧观就正之勤溪月岭云莫写寄怀之远 

答新安众护法 

伏以登山得主不烦蜡屐经营择法逢人岂免铁鞵辛苦扬眉便见似有夙因觌面相呈更无余事恭惟大护法居士人伦陶冶佛种津梁五百年名世上元之会三交九万里抟风忉利之门四辟即世相即实相兼覆有无非背人非向人全超取舍干霄紫气拔地黄山思所从来始信水源木末寻其向去尚闻玉磬金钟今释涤器雷峯诛茅锦水癖生痼冷寸絸缚蚕病狎奇穷斗灰缩蚓想三十六峯之秀色庶几遇之如一百廿岁而笃行呜呼老矣忽承招手不觉俯心休言住院且共看流水行云切忌谈玄恐钝置夜猿晓鹤把尾据头虎项下始终尽善居今稽古鹫头边彼此难忘草草荒棫未詶密意迟迟春日载觐仁风今释临启可胜驰仰之至 

与傅竹君抚军 

豁大归具感护持成就之雅已留数行于敝法弟嘱其专使陈谢矣好友邹致庵乃祖秀庭协镇幕中上客秀庭为将慈和廉正弟与交十七年不见其生一事害一人取一非义之财今贫甚至不能具一马致庵亦因之贫甚其妻孥仅未饿死至不能具一衣顷附贵标之舟奉谒倘有可提携处幸吾兄不惜多方成就盖好人可念亦吾辈平日所存心也发足度岭附此不多及 

又 

出岭一年相去数千里不见邸报亦不得粤东西一信未识起居何如恢剿大绩已有成局否念之念之顷发藏经还丹霞记得吾兄揽揆之辰作一篇文字畧申颂祷事在世谛中而义不在世谛中盖世谛中人非但不能亦不知也揄扬盛美极有漏落处然使掇拾无遗又落世谛岂吾辈所取耶 

寄徐浩存方伯 

月朔曾有数行以保昌别立僧户上恳想恻隐之心不惜护持也会董令亲益悉道履胜常但仰屋之苦无由脱然为之叹息兵多地狭民穷财尽当复如何韶城数十里殆无片瓦弟捡白骨坐卧小舟一月余大兵往梧州亦被夺踉跄入下院颓垣败壁值风雨寒甚如冻饿于破瓦窑中庶几与斯民分痛耳然较之仰屋微有紧慢盖弟之苦无人煎逼吾护法之苦则有许多人煎逼也春杪出岭请藏后会未有定期相去益远可胜菀结惟为国为苍生珍重自爱 

与陆筠修方伯 

连日读大刻不禁俯首快心今释每谓作文只说得自家意思明白痛快便休如今人只管商量左国如何若何史汉如何若何唐宋八大家如何若何将古人衣冠作自已面目亦太不俊气矣文之妙者只似说话此笔端有舌之脚注也但没有几个得到此田地读先生之文如人欲到此田地忽然见了自别有一段欢喜踊跃耳乘兴写得一篇请教非敢谓可以作叙亦只要说得自家意思明白痛快而已不妨一笑置之也 

与王仲锡臬司 

别来许久候问殊疏老病支离想蒙垂谅顷至海幢闻坚推宪长之请可谓特立独行非时贤所能企及矣弟于吾兄剿贼之事极所心折每以当今节钺之选屈第一指破格用才不可望之此际而惟利是视日甚一日有品有识者故未肯随波逐流于此又为心折耳偶成长律大似习气未化然世道之忧亦不独有位君子之忧也 

又 

世局虽更人情犹故丹霞乃至不能修候台端盖病则懒于作书贫亦艰于遣使也顷为大众嗷嗷走南韶两郡望空启告而檀越不见能施之我化主不见受施之人世间不见所施之物直是亲证三轮等空境界便还山矣然有不免过计者此称维新之时而有不终日之象盖兵愈骄将愈懦赋敛愈繁民生愈困也各县派米已于一年中纳三年之米送过庾岭者每石费二两有奇至于卖妻鬻子各县派夫已于一年中用六年之夫送过庾岭道殣甚多至拘留军中不遣喜乱之民挺而走险其无能者或死或徙即如丹霞所有薄田佃丁逃亡抛荒强半则徧地情形大槩可见若章贡不下转输之役势不得休又岂待其君子化为猿鹤而小人始化为虫沙耶出世间之饥饱常视世间之安危深山病汉坐而待尽理有固然不知当路诸公救民水火者何以解此益深益热之苦耶吾兄以菩萨心肝具救时才畧久有悲愍之怀辄因风便聊寄数语然今日挽回之权不在文吏亦不由臬司即方伯公仁心为质仰屋难筹亦仅可付之无可如何耳放笔太息幸勿为外人道也 

又 

僧还得答教具审忧时念切天下事未有可言而不可行者其至于不可行则权籍不存也使吾兄提衡数千里独行一意必能为孑遗解倒悬今托空言于一世并不获息劳肩于一身此苦岂堪与彼苍共诉乎秃头沙门秪顾一床一钵此床故与世人共安危此钵亦与世人共饥饱山中病叟于寂静中弹指叹息依旧不出一床一钵之见耳大集快读树林水鸟声中忽闻横空天乐虽无蔷薇露濯手然香清茗洁之余时一吟之未为唐突西子也 

又 

南雄唔白令亲谓奉候不远今乃不下南海而出西江盖事理宜然耳粤东非即安之地每恃吾兄为江左夷吾然权籍不存为复奈何人事十分抵当不得天意一分天意十分挈带得人事一分乃人事之一分十分早有莫之为而为莫之致而至者吾辈亦尽其在我而已知道驾常过海幢共话以超逸绝尘之姿探没量大人之道岂复肯让昔贤一声霹雳豁开顶门有此消息不妨垂示使我闻而起舞也客冬寄惠甚愧重迭并此陈谢 

又 

闻有爱子之戚至情难割几于痛不欲生未能奉慰为愧父子之恩故是世间深重然实一期之缘短长多少皆如幻观耳吾兄盛德坐享三多理所宜然然孔子大圣止一子伯鱼先死惟一孙子思更无第二孙吾佛止一子罗怙罗七岁出家亦遂无孙玄真子紫芝翁皆无子不可谓皇天酷罚况吾兄尚有公郎即以孔子自居未为报施之爽何必区区衔悲无已乎吾兄自视此身当有大于爱子者幸勿过伤以招阴阳之患也顷出岭请藏并此告行不敢言别盖未欲与梅关断绝策杖晤言应有后期耳 

答陈阶六参藩 

至嘉禾请藏事讫即拟走山阳奉访话四十年契阔病于吴门复过云间尽力讨得钵盂两度湿以此蹉跎忽得手教如从天而降喜慰无量大寿自当躬贺然穷途殊费经费幸且见宽小古文率成一段白话仍是旧时顽皮故态阅之想为绝倒耳顷又去云间矣脚根无线长被俗汉揶揄道是老困风尘今将赴黄山之请聊以遮眼若此缘不就则淮扬一带皆吾风尘中之一尘也或径来作用余盘桓亦未可知但以口腹累人更莫预生厌卷拙集俱尽此一部原留以奉献者谨附来使驰纳雅贶拜登寸芹莫展旅次如洗并望垂谅 

与戴怡涛宪副 

前读大集即拟题数语于后以贱恙迁延近来空山无事辄复抽毫自詶宿念荒落久矣殆不成章然未敢自匿其丑非谓足以发扬万一亦见论交好学之怀虽老病尚未衰也闻高凉有变吾兄吉人自不堕此涂炭未审借才复在何地乎监寺还山具述爱厚惓惓益深感佩拙集不应问世诸及门为灾木之举正是丛林抄化资粮耳遂损廉橐良以增愧风便暂谢 

又 

答教至山具审起居如宜展诵之次凉风透腋暂若披对可胜慰仰吾兄于吏事烦剧中寄托萧远时露出尘之资所谓自是君身有仙骨也拙词呈去岂免布鼓雷门全集刷成自当续致特以觅纸稍难尚需时日耳黄参颁惠乃近来希有之物此真意重如山矣今岁三春未成一字承示为苦思添津正恐孤负不妨向看病福田回向也茶笋献新愧不能佳 

又 

拙集刻成弟即度岭矣丹霞道场已交付敝师弟乐说和尚即嘱料理一部寄呈此番出岭补本师老和尚七十大寿兼了藏经之债捧藏而归当策杖奉谒作无边际剧谈未知吾兄有此闲工夫否只弟退院老僧了却此二事除却阎罗王来请更无一刻不闲也倚舷草草未能尽所欲言惟祝顺时珍摄为岭海苍生自爱 

又 

出岭匆匆未遑谒别但有依恋入春伏承道履胜常伫闻殊擢以慰远怀谨因栖贤化人之便端勒奉候并有恳者江右诸郡南康最贫南康诸山匡庐最贫匡庐诸剎栖贤最贫积此三累之贫而敝法弟角子禅师于此领众结制东坡滑稽日供毳饭几使没毛驴尽作沟中之瘠亦仁人君子所深愍也一麟际朗托钵岭表尚恐远水不救近火弟为发告急之书幸吾兄稍损廉橐以救之贵属县中有可劝导者更赐数函先容俾之满载而归起死肉骨真大功德主也旅次未尽覼缕近作横卷聊充一刻之谈 

与曹秋岳侍郎 

昨敬老见顾具述吾兄高谊欲为弟觅一静室翁振老云有一处现成甚便拟与吾兄相商别后思之贱性随寓可安出家以来惟三宝丛林事乃上紧耳此何等时耶即吾兄近来拮据艰难之际弟岂不知若以一身便安而致护法费累非道人之心幸且置之弟料理藏经乃是正意倘得完成去住亦尚未定自可从容斟酌恐诸公以好我之故急于倡论先此奉闻惟察其真切 

与查王望给谏 

临行为笔墨所累竟不得抽身而别至今犹歉仄也委作令先堂太安人传已落藁书横卷专遣侍僧赍纳衰老废学无以发挥盛美不足存也名园题额辄作兼山两字并一跋请正亦有少许佛法奉赠然皆吾兄四威仪所自有也何时更续晤言临笺怅惘不尽 

与戚朗园给谏 

衰朽无似过承护念倾耳则风生四座捧腹则香流七日所谓分外之乐不易消受者也席间雅论不欲使老年人有奔走之劳此种至情渗入五内纔一举起便觉玉山座上大似灵山俨然未散耳顷赴桐溪石门旧交之约仍还郡城遣侍僧走皜亭所领圆满净檀率勒荒函奉候起居此后三吴山水任意遨游兴到相寻尚可更图倾倒耳 

与黄伯和内翰 

昨承黄山之招遂有率尔之兴盖以公函郑重不暇致详比闻八水禅师在彼住持八师为一方知识匡徒领众历有年所诸护法别请今释而晏然受之是驱除八师而攘其院也日来诸方颇有新旧住持争一院子鬬诤不休为世间有识所笑今释耻之岂宜身蹈覆辙以违素志谨再拜辞谢惟道兄知我爱我以德即为鼎致贵乡诸护法立止此举以安愚分真护念菩萨矣至今释衰病日深饮食不进行且溘先朝露有辜付托盛心即八师不住亦请另延名宿无使佳山水胜道场遂致凌替以重今释之愆言出肝鬲千万照鉴不宣 

答李研斋内翰 

卧病岭头日与寒热为伴侣出关请藏不觉濡滞得山中信知台驾暂驻河头砦未能趋候徒有怅仰承示既已了悟则今日之澹公和尚必不迷在昔之道隐先生殊不知今日之澹归已迷澹归岂有在昔之道隐更见道隐者且共置之不足复道也贱恙未愈稍俟秋凉缕缕不尽尚容续布 

与徐健庵太史 

寄迹半塘遂踰五月重荷护持稠迭感不去心衰年善病脚气方剧疟鬼复侵精血愈耗鬲噎渐作顾此颓累知不可久已决意还庐山归死于丛林师友之手藏骨普同不更占檀那寸土矣前承高义为住静劝导今既理行策不敢过费净檀并致鹿公收回题册惟是种种法爱于龙华会上别有消归老僧薄德未能仰报但有没齿不忘而已本图晤语病不得前专此奉闻临笺驰结 

与陈长卿太史 

顷来珠江即入雷峯候本师老和尚数日当还海幢闻阿字兄与张葵老同行月内便到更一俟之盘桓数日即返棹矣奉违许久拟一晤言然不欲更入老城想吾兄深悉衰年减事之意也贱辰过辱佳章锦帐之锡尤非薄德所堪拙诗志谢并以志愧幸教正为感梧州诗偶得之敝箧中在家时藁皆散失此出家公据也灾木未为分外并奉一笑 

又 

承赐问一诗用十灰四支五微三韵古人有此体否古人并无此体盖自唐以下用沈约韵我太祖以其音不正特命宋濂诸臣改订仍奉御裁刊为洪武正韵一书颁行天下凡馆阁制作皆遵之弟所作诗用正韵者十之九或与同人唱詶彼用沈韵因而次之未尝自用也此诗在沈即为三韵在正韵则一韵耳学士大夫不可与庄语沈韵本出吴侬元未确当秪因唐以诗取士以此为礼部韵有出此者不得入彀亦如时文之用朱注倘自具眼目岂真奉为不刊之典其靡然而从之者直以利耳太祖虽改正然不以诗取士不以出韵为之厉禁即以天王之尊无由责臣子以同文之义盖利之所不在即义之所不在也山人墨客以诗盛于唐稍乖沈韵便违唐体其悍然而不从又以名耳名利之所趋狂澜东倒真是真非有所不能障大抵如此弟素不喜沈约之为人又不然其韵案头不复置之盖当吾身而为诗既不与唐之人争进士之利复不与今之人争诗人之名何苦而不用正韵即使世之诗人共相嗤点不过斥其诗不选斥其人不比数于灵彻惠休之列而已复何苦而用沈韵耶执见成癖久已忘矣忽因吾兄下问辄复抒写以报想阅之一笑为狂奴故态也 

又 

出岭亦欲与吾兄话别然不欲更至珠江多一番应酬也丹霞寄到答教距度梅关已阅一载雅怀笃挚复损腆仪感怍无已拙集奖许过分弟于四子亦与吾兄有同好盖有一二分相似非能得其全也似处近于四像不似处便可谓之四不像矣衰年多病怕住道场近来做堂头大似道场一只守门犬即在门里吃一椀饭也须几回摇尾况门外耶若有力量亦欲翻转面皮挽回末俗争奈年运已往且打个筋斗转来再作商量耳藏事已完随风游戏南北东西脚跟无线晤语之期正自杳然丹霞僧归暂此称谢未暇多及 

又 

僧还得答教具悉道体胜常穷悴二字乃吾辈本命元辰不容即离岂容取舍即眼前吉凶亦非趋避所能着力吾兄以力不能迁而得免何必更向塞翁讨开示耶承示令孙聪俊极为喜慰世济盛德固宜有此为高大门闾之庆也踏莎行一阕聊以应命怀中本无疋锦岂胜剪裁近来欲了俗下应酬一近体乃至竟日不成大可愍笑吾兄怜我五无词岂知赋此一无满江红俱黑乎一叹一叹 

与公绚兄 

老病之余忽得数日奉谈笑皆幸事也扫室让床授餐操药情文浓至如此而弟不能久住盖麋鹿之姿真以长林丰草为适耳吾兄比来想益精健见饮食不弱知中气未衰若看字稍难责在肾水但屏去女色则目力自复期颐之寿固在掌握中也闻询及拙集无力乞求辱注念辄赍己刻数卷呈览奉商也 

又 

石吼还山赍到刻资费吾兄盛心不少且感且愧弟一生为文字所累今复以文字累人岂非造孽于结习所驱要不可避徐文长身后乃得袁中郎发扬而弟于生前便有吾兄授梓较之古人所遇为过幸矣既已完二十六卷尚有十六卷毕工后先刷以呈开卷时定有一片化主梆铃声震耳乃古今文集中所无不妨另辟一世界呵呵 

与黄端四内史 

久不修候每以疏节自愧伏承尊目全愈此大庆也弟老病不堪扶策日与药炉为伴一个丛林百余痴衲子殊难支应辄欲弃去却于寂寥枯澹中得些太古风规山鸟呼更松涛答响又有翛然之处觉甘苦之味亦自相去不远耳人便漫寄以报知巳山果少许并充空山一信诸惟努力安攘遗我余福 

又 

耕市震惊则山林亦难安隐所谓世出世间无二相也承示病卧中犹视簿书吾兄以为绝奇事弟以为极好事隐权说中具述二种功德弟所相期不浅粤东民困已极吾兄于簿书中时出救人手眼岂非世界之大幸耶武夷茶清河参皆远道难得之物高谊下颁愍此衰朽比于东坡所得扶劣膏抑又胜矣感谢感谢 

与汪汉翀水部 

衰病之余又得几番谈笑皆此生难得之事以后或断或续总付之前缘矣此行识朱监师知兄倾服不虚公绚云监老颇惜弟入了佛法中弟又惜监老不入佛法中彼此相爱谁当放下弟做过儒来监老不曾做过佛却须放下呵呵廿一史已致之鉴湖矣此是热闹东西硬差排他到空山裹亦不甚相应然他在世间都置之高阁与空山亦未始有异同也人便辄寄茶笋少许 

又 

七十四岁六十四岁同阅此苦世界吾兄早出世十年多十年太平之乐此后大家再活得一二十年亦恐不见太平则澹归便输与汉翀矣木?巳人天坠同廑此忧然当其未坠忧固无用及其已坠忧亦无用到不如痴汉子日里三餐夜里一觉落得些便宜也 

与吴孟举中翰 

语溪十五日获倾倒于吾孟举自谓得未曾有别来尚有朝霞鲜采映照目前也黄叶村庄一诗纔落半叶为应詶所隔顷来续成请正工拙非所计亦见兹游之不可忘而已 

与张皜亭中翰 

侍僧还得答教以白衣庵藏经见托携归不欲错因果虚功德具服护法至意前所以不允顿觉之请盖以其心行不实既欠经坊债又欠旋法师物未还恐致贻累若仗鼎谕与之结绝则亦不敢不任劳也丹霞藏经已得圆满前贵乡题数尚有未收者可移为白衣庵藏经之用今释非借题捞摸之人此在吾兄主持分擘耳却有一案决须辩明者顿觉指称敝法兄阿字借渠藏资二百金数千里外无从质证乃取其所寄白衣庵及海幢之书拆而观之其与白衣庵主书云谢澄波所借分毫不吐张贤若不知去向高州缘已成画饼海幢和尚在金陵所目击者并无阿字借银之说其与海幢书但称世态艰难苦力数年方得成就绝无借银致累之意并无此间尚欠经价之说若海幢果欠渠银正好借此间欠债索之速偿何乃一言不发耶阿字兄与其师祖契厚爱屋及乌托重于令先公本出一片热肠今反得此无根之谤且此藏本是令先公成就书中竟不一及以慰阿兄之心不知渠更欲将此项钱粮开销与谁氏之子耶忆渠于壬子初冬至丹霞口称张谢二人许为请藏领袖不知其能践约与否今释语之但办志诚自有缘法特示以偈有莫看张莫看谢自向衲僧看活计之语且为渠撰募藏疏文渠不出此册到平湖沈融谷诸公处妄称丹霞请藏索其荐书或荐与丹霞无交者便称海幢请藏及闻今释欲来贵乡始至郡城一见即面诘其虚诞稽迟之过渠便欲将藏经交付今释载还而自在此化缘清楚旋法师欠物今所寄海幢书却云即欲回来因丹霞和尚留待明春又闻其语护法云丹霞和尚留我做执事今释一行十余人支持日用正为棘手且未有一把茅作度夏计有何职事须留渠做渠指称今释云云无足重轻所可叹者阿字兄以好心成就而渠报之以诽谤不忍不为雪屈耳今将渠手书送览幸与颙老汉老共详之则数千里外无从质证者渠自向业镜台前献出肺肝矣顷发侍僧往吴门探船归即料理行计彼藏附去惟速赐擘画勿再蹉跎法门中自有规矩今释已与此人绝矣两书阅过发回当仍寄去并录今释书白之岭南大众耳 

又 

示及圣法垂秋种种不如人意思之但有愍默真可浩叹吾法中只许实头做花子不许虚头做光棍此如来至浅至近方便之门其如人只爱做光棍何此种僧亦自不少但我辈力能教诲者不忍放过此外亦惟愍默各尽其心各修其声而已 

与史庸庵太守 

得答教甚悔不觅一晤言然幸而不死终当有扁舟奉访之日也吾侪老矣四十年间值此两乱无论民生之苦不忍见闻即此一身在风涛震荡中但靠着柁工耳僧家干系轻做官人干系稍重吾兄兼有骨肉之痛旦夕情味料亦寡欢然如梦如幻境界替他认真不得许多也文老挈印而归便无罪可坐若要做官此间即可做若不要做官伸缩固在我也 

与李谦庵太守 

还山晤范令君谈及开罪原由甚有悔心盖地方士民公呈诉苦属在兵火之余不得不为申请而为台辄以详督抚奉此严行其实省郡城垣大兵刍豆皆系军公无损于守而适以重令之过则道台非惟不爱府正自不爱县也范令年少质美然于吏事未练岂免疏忽之咎愿吾兄勿遂弃绝开导诱掖使卒底于成盖下属有过为上台者不赐督责而与以包涵加之培植则其感激更自出于寻常万万想阔达之才容忍之德必于鄙言有水乳合也范令曾有一禀不妨裁答以安其心古人使功不如使过用亲亦可用雠况在属员不出炉锤之间终归桃李之列者耶专此布恳不尽 

又 

丹霞僧至具知福曜已归韶石此大庆也近来事势颇无旁掣之肘可以展布自如则六邑之民皆袭冬日坐春台矣弟自去夏请藏事竣即病于吴中今春几至不起顷虽幸存视息然形神已离恐不能再入岭与吾兄续高斋夜话之乐也拙集承大序光壮置之广弘明集中不特丹霞增重即天下法门无不藉峻极昆仑而增重矣谢谢乐说敝法弟近况殊澹薄幸时加护念勿令十方大众失所如弟身受切祝切祝 

与陆孝山太守 

春初别来便过三月频闻起居安乐为慰藏经仗庇已于初四日遣行此后幸无一事然筋骨俱敝矣体中极不佳正如马?亡口月马凡?是?干路不觉劳苦卸下鞍辔则通身病发未知何处有洁净水草打得几个好滚也顷即前去随路游戏讨饭吃过时念与吾兄相见之期杳难自定若北上非远则苏常一带或可续图倾倒耳贵乡诸相知恐添酬应故不走别想察此意 

又 

竟不复与吾兄重见缘自有定不可强也然生于此馆死于此焚贤乔梓行慈于不可报可谓深且远矣地水火风有聚有散乃一定之理两脚捎空一丝不挂正可与鸢飞鱼跃同观也珀间金刚珠一串聊充遗念幸保练自爱诸不多及 

与姚嗣昭太守 

别驾登临江山增胜惜匆匆别去不能作信宿之留入夜风雨念此泥涂展转不寐岂特欵待简畧抱愧无已耶计此时还署得无劳苦敬遣侍僧代候台安小诗即事识一日之胜存为山门佳话并录请教前恳免荒寺差徭令庄头具呈上览幸赐特恩批免想知爱之深护持之切不以为分外也弟每见庵寺有田其桀黠者与百姓同一当役同一比较大为法门之玷而山野之僧畏入官府一听里胥科派力不能及至于逃亡并庵寺俱废时切痛心今但为自求尚无长策以救同病亦觉有愧吾兄智虑过人能于此中留神一裁酌乎大抵三宝事全恃王臣若宰官有才力身当其任凡可主持常为加意此则灵山付嘱所共赞仰也恃吾兄善根深重辄复及之 

又 

客腊仁化风鹤之惊时闻后得雄州捷音殊慰远怀布置机宜想亦劳神不易未能躬候但有驰仰山中穷到极无聊处又为预征取逼两县田粮每年上纳不下五十金皆弟下山抄化所办今老病不能奔走来路俱断若卖谷则食米不足若借债则利钱更多料理既难踌躇甚苦未识吾兄能发慈悲与同心斟酌为弟解此一结乎僧家了却官粮梦醒俱安但得一碗澹饭即其余用度不敷可一切听之也 

与鲁谦斋太守 

高才美政藉甚三吴倾仰之怀故非一日乃者寓锡贵治而未敢晋谒盖不欲以物外闲僧烦邦君之酬应也农山侍御传语下交雅意亦复逡巡未敢遽前向苦脚气近患脾疾衰羸极矣宰官多冗不欲以龙钟之状候见公府为世间传笑此亦懒拙自便而已复闻有以缘册奉干者益为傍皇裹足此册健庵太史欲拉吴门同好相留住静弟决计去吴门即嘱首事之友置此册无事甲中乃于此地不相谋而相渎殊乖本念顷受黄山之请现成院子不费经营岂可复藉健庵之重言作结茅之妄语骗违因错果之缘造欺已欺人之罪伏请道翁一笔勾却永断葛藤始为相爱相成是我真心护法耳两诗呈教直抒胸臆无一饰词素扇无华料大君子非责华于野人者也草率披露并恕唐突不宣 

与朱葵石太守 

乞食自活乃僧家分内事然道人之心初无固必昨承施米一石得过且过瓶将罄时又问一两家若秋老归来更寻旧约无不可者老居士年尊德邵而以此重累清神此岂所安耶前偈谨已注销幸察其诚勿复挂怀也 

又 

昨晚同安来会复有从臾吾兄为楞严再请之说未知贱性僻执不回徒增此一番劳攘无益也幸听鄙言勿为所动弟或可暂寄郡中稍慰晤对若必作此不知心不近情之事则住院启便是逐客令矣吾兄诚心爱我其忍为之特此再恳天日在上万惟鉴纳不尽 

答涂英伯郡丞 

闻题任桂林郡丞虽未足大展骥足然万里之程从此发车??殊为慰藉来示借以脱壳具悉雅尚竹君劳苦行间吾兄情难坐视目前事事为之驰驱不妨炙艾分痛弟所心许吾兄及竹君者不独以才思才敏亦爱其器局之大他日并驾争先尚拟一拭老眼看双雕同搏也急欲出岭承海幢见留助印拙集百余部为请藏之用坐此濡迟然亦省岭外许多仰面之力为爱不浅今行矣一诗寄意承推爱及丹霞新堂头尤切感佩一切护持无忘灵山之嘱当有不俟弟归而特地庄严有过于畴昔者始为真与吾兄格外相见耳 

与池仪伯别驾 

初闻擢知厓州意殊未谢侍僧归得手教始知其实复为叹息州虽五品大夫然其体与县令等此任在他人为升在吾兄不可谓非屈也但借此脱去韶阳未为不可耳偶成辟地说一篇不敢称贺此意亦惟吾两人自喻不足为泛泛者道也相别颇远未知何时更见欲扁舟奉送贱体极不佳亦恐重费酬应辄遣门人代致区区想不为讶发下书院帖领到令会龙院主常加照管当不致委之草莽尚恐郡邑诸公有异议者须从容料理以成雅意也 

与周文山别驾 

不相见久矣闻道驾在端州恨不缩地已有相期同溯连江者老病恃以安枕且徐图晤语也吾兄既脱虎口挈印而下较之身陷粤西为人臣而怀二心者已大径廷矣岂有悒悒不自得者即吾辈生当此世无论做官不做官皆是苦人既无所辞其苦亦须向苦中偷些快活勿自致悒悒以增阴阳之患也庸老亦在苦境朝夕相对说苦正自不恶但无许多苦可说耳弟连年大病皆死症也复得视息人间只为苦趣未尽秋深无事大家倾倒一番便算作苦尽甘来之候不知有此好缘否 

答朱天然明府 

潇洒人分中俯就征辟拮据危疆此自救世热肠所发菩萨现行皆吾佛所悦可也即吾兄于竹君亲友情谊亦宜有不应恝然者来札有秋冬请致之语幸且放下率题一诗奉勉出世人劝人用世虽似自语相违然世间判吾教为冷门亦大不着痛痒俟功成身退扫石共话时乃和盘托出也卧病岭头几两月今行矣请藏入岭想在明春晤语料当不远方州清苦损此远惠殊非薄德所堪正在征途未能自外敬留荒椷陈谢余惟珍摄为万姓自爱 

与何鸣玉明府 

初任事冗不更盘桓顷还山休夏亦不敢至曲江作热客也日来整顿衙门想有头绪旧令尹交盘已毕乎近来此事遂成苦海求其彼此大雅不羣者难矣前谕施盐幸不承领昨入仁化江值埠主盘盐既主所获乃至开箱发笼严行搜索亦大可笑子瞻以缾中见粟纸包中见钱为比今乃知有箱中见盐者聊奉闻博一抚掌也 

又 

莅任以来仁声盈耳为之喜慰人生富贵受用不过数十年每见残民以逞者忘其业果随身之苦弟虽世外人谈及肯做好官者便如宿契此非世谛盖是佛种况吾兄与弟为法喜之游者乎小叙一篇书横卷为揽揆称寿以志倾倒之怀非献谀也 

与李雪岩明府 

昨承颁示府牌具感护念至意谨阅先一牌则五欵通行其第二牌则专为停止丛林挂单僧众纳饷也僧有二种不受戒不参禅不请善知识阐扬佛法不接待十方其于檀越所施祖孙父子相传自用谓之房头僧能受戒能参禅能请善知识阐扬佛法能接十方其于檀越所施与十方僧同用谓之丛林僧十方之以修行至丛林者生则同养死则同葬有则同逸无则同劳去来自如主客无定故住丛林者谓之桂单取其不住不着自衣被蔽形而外私有畜积则羣起而诮之故丛林僧无有不穷也葢仰遵少欲知足之训远符大道为公之风此会城诸当事特加轸恤亟为停止耳荒山托庇宇下现是丛林恰在后牌停止之中庶免大众抄化之累详味宪行可谓深知吾法门差别不负灵山付嘱者正当以一瓣香为护持正法广大功德加庆想吾道兄应有同喜耳久病未得晤语顷以供众维艰便拟下山托钵乃菩萨行愿所不容自已者奉谒台阶俟之归日一笺博笑在知爱前非家丑外扬之比也临启驰仰不尽 

与余天木明府 

奉违芝宇遂已改岁仁风及物应与春日俱长矣去腊曾于下院度一锺姓老民年已七十有六盖为义子不肖破碎其家一身无靠弟以慈悲之故许以落发藉十方粥饭之余终其天年今闻其逆子投营而逃复遭牵累护法已洞察其无辜矣然事关跟缉则人惧株连未经审释则后患难测风烛残生淹系日久瘐死幽室情尤可怜伏望大君子特与超豁立案使在家破家之冤孽不贻害于出家无家之老亲不特三宝蒙护念之德即维持风教亦于是永赖想高明不讶其妄渎也临笺虔祷 

与丘贞臣明府 

贵郡晤言屈指遂踰十稔山云江月时廑梦思手教忽颁披读之余喜慰无量滇池初沸人称故国之旗弟即辩之盖取六诏戕共主皆此公也世岂有项羽而可复为义帝发丧者乎佛法世法同条共贯释迦如来亦不曾许人者边那边到处悖逆傅抚军受康熙再生之恩尽心无二亦是本等况与永历之雠为难此弟所以亟取其择义之正也偶因示谕辄此剖析初不欲使傍人闻之想高明者于彼中一目洞如观火耳 

又 

前寄数行于不与周人已有同见得来书犹似介介于出处之间何也世间无不变通之理为贫而仕古人不以为非况兄负经世之志有人民社稷之寄苟能济人利物则一身出处可不计也华夷二字乃人间自家分经立界若同一天覆则上帝必无此说亦但论其所行之善恶耳吾法中非无因果然白起曹翰李林甫秦桧皆堕地狱受恶报未闻冯道赵孟俯辈以不能高尚而堕地狱受恶报也但愿吾兄居官不忘为民父母之意于催科刑罚中宽得一两分则民便受真抚字实教化之惠孟子不云乎民之憔悴于虐政未有甚于此时者也若有圣贤心胸亦应具豪杰作用决不拆独木桥坐冷板凳做自了汉而已弟常云天下有道则见无道则隐只是笃信好学守死善道之流有脊梁汉子天下无道纔方出现既有道了要你出现做甚么所以上有尧舜下有许由上无文武下有孔子许由若见只当得一只凤凰孔子若隐便成了缩头底龟鳖岂不可耻澹归为此说不是解嘲秪是要有心肝人着实干些济人利物之事如莽将军有仁义于南韶南韶之人至今颂美不去口不可说渠不是中国人便抹杀了他也其二诗所感慨皆汉儿事凡弟之所是非从民生起见不为一身出处起见并不为一国土内外起见此为天道此为圣教高明以为何如示及荒山诸事一一与野老照应最为感激丹霞一坐具地是弟半生心光所凝注即今不住丹霞交付与乐说敝法弟乃是弟心光凝注之至深至远者明教嵩禅师上书于宋仁宗有为道不为名为法不为身之语仁宗大加奖叹当时宰相如韩富诸公无不折节相交即排斥佛法如欧阳永叔亦为之倾心盖其行履处明白正大如青天杲日故也弟料理丹霞道场只是菩萨道中极小一事然决不敢如龌龊辈讨得些钱粮便是自家养老长子孙之计惟念念为阐扬佛法成就修行公之此道中贤者而已无所与焉亦非向人讨好名目但得吾兄及诸相知识此一念护持乐说比弟更切几分则镂刻之私直与灵山永永无极耳 

答萧简庵明府 

豁大回得答教具悉避寇艰虞近状殊挂老怀然吉人后福久已信之矣开疆展土彼此争衡岂免危险譬如自已种殖当暑雨祁寒胼手胝足时亦自见得十分辛苦到收成了吃自已辛苦种殖底东西较街市上买来底却有十分滋味也 

与范霆远明府 

侍僧行值水涨昨始还山已索得谦老答台台一柬缴上大抵地方利病越府而详道便与揭报相同居士于此事亦宜一引咎耳为县令而欲爱民须与郡守相合若有一参差则事事皆成隔碍决不能行其志矣太守公练于吏治此后幸虚怀与之商量若县庭稍暇不妨命驾躬申谢过之意开心见诚彼此无丝毫芥蔕更作一相知未为不美也 

与朱廉哉明府 

闻地方忽有异变既已歼厥渠魁一切惟宽大处之俾反侧自安为佳此际为民父母须一意抚循勿结黔首之怨始可静耳然此等议论早己笑为迂腐既酿患于不迂腐而仍归咎于迂腐圣贤之道宜其终不可行矣 

又 

劫运如去亦只付之无可奈何示及放手中流任其所止而休焉绝妙此在心上讨耳若在境上讨终不得休也弟于世出世间吞过几许辛酸苦汁今虽为丹霞所累亦比世累稍轻即此便觉佛恩之难报耳 

又 

两得手书知吾兄无意于复任然愚意与其在粤东得一进步不如出岭外守一退步之为佳也局外旁观有此闲话不知有当于高明否客冬在凌江日望晤语至韶阳始得确信弟已将丹霞方丈交与乐说大师偶然有捡白骨之事事毕便往贵郡请藏矣子蓉相期同行然亦未可必出家人行止极钝滞然当其快绝时往往有撩起便行之概也风便率寄有报章不妨详示近况以慰远怀 

又 

别后贱体徐徐向愈今虽未复原然衰年岂能更复濡滞已久不能候吾兄之归也册页落笔为题三幅博笑素不识画但取其偶有合意者题之合不合亦各随人意耳不有当于此必有当于彼也请藏了或自送归或不自送归皆未定平生喜行不喜住或更入岭与吾兄同出岭事亦有之??弃得一个老顽皮随处死随处埋脚头脚底不妨天空海阔耳 



【卷十二】 
 尺牍三 

【尺牍三】 
 与刘焕之总戎 
 与萧柔以参戎 
 与郑鲁城广文 
 与方大林广文 
 与朱弘远司狱 
 与钱尔斐孝廉 
 答巢端明孝廉 
 与郑野臣旧友 
 答沈存西老友 
 与刘汉臣旧友 
 答沈融谷旧友 
 与若千兄 
 与唐洁庵老友 
 与周问公文学 
 与丘函五文学 
 与陈伯恭诸文学 
 答沈仲方文学 
 答沈尚庐文学 
 答陆平仲文学 
 与周灊岳文学 
 与汪子倬文学 
 答蔡非我文学 
 与沈班叔居士 
 答王梅符居士 
 与陆亦樵处士 
 答孙擎之居士 
 与姜奉世居士 
 与徐鹿公隐君 
 与吴瓶庵长者 
 答汪元隐居士 
 寄答唐若营居士 
 答汪周士晋贤昆仲 
 与汪晋贤文学 
 答金舞两文学 
 答陆旷庵文学 
 与周青士文学 
 答程唐侯文学 
 与孔仪大侄 
 留示孔仪 
 与陈昆仲 

徧行堂集卷十二 尺牍之三 丹霞今释澹归造侍者古止　传涌编 

尺牍 

与刘焕之总戎 

老病渐觉人事之繁大抵不耐俗情正是习气耳阅旧扇惘然如此种子在彼时已抽条布叶亦怪不得如今懒散也承教即照样录去吾兄心眼里常有此词岂免天地间孤立之叹乎 

又 

同舟剧谈五日乃结契以来所未有之事可谓至乐别后出滇阳峡次早发兴游碧落洞玲珑壁立划然门开其中飞泉迅流深不可渡怅然而返此地旧称到难今真怪其难到矣盖春水方生山灵亦如设险且俟秋深重约登临之伴也是日归舟即雨还山雨益甚山水冲激佛殿石廊倒塌韦驮殿后地基崩坼落下一场愁闷右股复生一疽痛楚半月余尚未收口苦人得意外之乐便有意外之苦以酬之此理固然不足异也车骑至连想益清适盛德所被地方敉宁则吾辈相见之乐亦尚可续正恐费吾兄许多调剂苦心耳然此时苦心亦不容不费费尽苦心皆分内事吾兄尽分内之苦而吾辈成相见之乐俱非意外料足以慰此至望也五月间阿兄当至丹霞更有相闻风便不惜数字以知近履 

又 

答教至知旌旆已还连阳王事鞅掌故应如是示及痍满目未知作何收拾良用怃然计吾兄与同事诸公协力抚绥已见小康景象矣古之为政务得人心今之为政务失人心然有行得去时有行不去时行得去在眼前行不去在脑后渠既不曾看见便有人从傍说与亦只撇在假道学故纸堆中耳弟日来老态益甚撑持丛林亦大劳苦殆非药力所能补救笔头子高兴已减十之八九惟口唠唠未休歇也昔有告打死人命者官问打死的是汝何人云就是我官云汝既打死如何还会说话云浑身都打死了只有舌头不曾死此乃澹归供状然牙齿不关风语音时或失正亦递得一纸保辜也呵呵拙集已刻完二十六卷尚有二十卷未完前欲相助剞劂之费不敢自外或有可措置随便发下此集不下六十余万言此时笔头子高兴已减前途有限续集料亦无多苏子瞻云可以为多言之戒未免心口相违弟则云亦可以为少言之资也曾语公绚吾集中有一片化主梆铃声震耳公绚于此亦复自充化主觉里里外外纯是梆铃写至此又是一阵梆铃皆古人所无想当为抚掌也 

又 

渐登来具闻道体胜常山中大众悉叨衣被之德欢喜无量弟屡分府金益增愧荷独是石鉴兄乐说弟皆在吾兄爱念中吾手足即若手足此种高谊古今能有几人其为佩服尤不可言也拙集虽可观亦怪不得焕之之有遗憾却不知澹归之亦有遗憾何再入岭来专图消此遗憾也正字通叙藁已寄海幢矣此举真快人意惜快意事不可多得生天地间一年作此等事一件活得八十年庶不虚过矣束装匆匆陈谢未尽 

又 

两年不闻问适以请藏蹉跎决计出岭留数行于丹霞嘱乐说弟遣僧专候以此行非长别故不言别也贵标官来伏读手示知吾兄决不恝然于弟阿字兄又力劝大约谓是长别耳弟不住丹霞正为遨游之计若无丹霞而遂不入岭抑何视住处太重而自视太轻耶弟于吾兄决不能不相思决无不千里命驾之理请藏还决当痛快盘桓已与阿兄有成言矣此身虽多病亦不便死岭表旧游决有吾辈聚谈之乐请吾兄候我不汲汲于此时也倚舷草复匆匆未尽 

又 

相远数千里相闻要自不易伏想道体胜常时有□自乐也顷遣藏经还丹霞然筋力俱敝衰病益深矣吴中间阔数十年风气变坏不堪入眼若此身不遽死更觅得少许典籍携向三重茅下煨折脚铛子以毕余生有兴相寻更与吾兄剧谈为乐但恐此乐亦不易得适来禾中竟未遇一剧谈之人殊可叹也石鉴兄已成古人弟到栖贤值其造塔所惠药资即令充此一项矣 

又 

藏经还丹霞曾附数行计已入览涉夏入秋伏承起居胜常楚粤烟尘皆成光风霁月不禁驰仰弟借榻半塘盖有一两桩心事未了不可与悠悠者言之立在十字街头尚未遇一个半个也六月病后两脚虚肿至今未消亦是老景催人如此三吴荒旱托钵颇难有人从臾从震泽之缥缈峯觅数椽为归老计意欣然欲就之犹未定也乐说弟差僧来候因其归却寄拙作为寿只写得相思两字未尽赞扬然朋友至相思而不可忘则其人可知矣出岭迨一年余讨第二个焕之不可得此真语也 

又 

生不爱一条椽死不爱一寸土水火两无情老僧亦如是人谓澹归癖求癖而得癖临命终时又似作得一篇得意文字呵呵虽然朋友之情尚有耿耿不能忘者吾焕之耳寄去方竹杖一枝是弟近年所摩弄置之坐隅时一留盼如相见也吴门友人朱望子送行画一轴意甚爱之并题数语奉寄余惟保练自爱 

与萧柔以参戎 

丹霞别来十年如一瞬山川修阻无从寄讯素心之交所耿耿未能忘者兄耳昨六月廿五日出梅关走嘉禾请藏今四月初四日已发僧奉回丹霞矣衰年多病不复能支住丛林已将院事交与敝法弟乐说大师一瓢一笠随缘去住倘有茅庵佳处则掩室读大乘经以遣余生若无可居即沿涂乞食更尽登临之兴亦自不恶也顷寓锡吴门邂逅千峦使君稍悉近履平善为慰惟精心至道勿虚弃光阴吾辈老矣相见无期数千里寻一闲僧岂有此理闲僧未死乘风游戏忽然数千里寻着闲居士亦未可知也草草不一 

与郑鲁城广文 

此回又落孙山使我失望拟更得快谈乃径上凌江复使我失望也入雷峯受戒极佳要认主人公切忌于时来时去外觅个把得住者操则存舍则亡出入无时莫知其乡只作一句读也 

与方大林广文 

世界如此风波二字世出世间皆不能免闻近岁贤昆玉具受种种苦况为之慨然世岂有憎大林者特以方氏之浮名而及大林既生其家岂免其累世复有憎澹归者乃以道隐之浮名横作陷穽然道隐澹归是一是二本等分疏不下便须涂抹由他忽然杀割不成也教惭愧有分老僧于此只作家常茶饭幸兄以如幻之观照破身世大丈夫各有随身宫殿宁复芥蔕其间顷将度岭率寄数言奉广兄襟怀元自空旷不俟饶舌直以相念之久未能忘言吴山越水倘有游兴不妨远寻瓢笠作篱落之观也 

与朱弘远司狱 

久不闻问同此相念顷知借才司狱甚慰甚慰然此等衙门做得好则福甚大做得不好则罪亦甚大不可不慎也彼虽罪人宜起怜愍之心于饮食起居疾病多方体恤勿令禁子辈非刑勒索若盗贼入监勿令指攀平人人所以昧心为此不过要钱耳钱有尽而业报无尽公是聪明有善根者知不以为迂阔也承惠即转发令尊胜于老僧亲受矣老僧决不因令尊叨公供养亦不使公供养令尊之力有所分也并语令尊使识此意矣公此后专心于孝亲为祝 

与钱尔斐孝廉 

劫余相见岂免留连竟日之谈亦情所宜有然饕饫亦太多矣别来郡城正尔怱怱每念吾兄论道虚怀尤为鲜遘文章节义非道外之物然以此自足便为道外之人殊可惜耳一诗寄正能听取周颠告太平乎我辈向道纔用心常坐此病三寸苦竹鎗细拈细弄郄须使一回大刀阔斧方见英雄本色也 

答巢端明孝廉 

披阅手教严词正义足为名教干诚儒流日下得此古道挽回末运弟所为推服吾端明不置也然世间法不可以律出世间法出世间法亦不可以律世间法兄以世间法见责弟仅为世间受过兄亦存此世间大议论为世间作则弟自任出世间法者固无疚于心无负于理也来札云既不能槁死高山之顶不得不寄迹禅栖庶几无碍此以弟为有托而逃者耳夫域中有三大曰君曰亲曰师服官死职下无敢二心与为人后则矍相之射不容在位执弟子之礼而北面受教岂可漫然为之哉吾法于师敬之如君爱之如亲非若世间之泛泛者世间之师诵读讲习虽不足尊犹近于道义然所以待之者甚轻座师荐主不过埶位相扶而待之甚重弟在俗时不轻与人门生一刺若无故而称门生于弟必痛拒之出俗之后仅奉一师非心性之学不请益非大乘经不请业也不能槁死高山之顶以一衣一食苟活而称弟子于不知谁何之人此与寡廉鲜耻与为人后者何异兄何居之高而视之下乎兄非有意薄弟者特不信有出世法未讲于师之名师之义故言之若是其轻耳今之儒者以文章节义为至极谈及心性则推而归之于禅谈禅则指为异端圣经不云致知格物耶中庸不云天命之谓性耶孟子不云尽心知性耶吾法之师弟子亲用力于致知格物而以明心见性为归非诵读讲习从事口耳者比即三达尊中兼爵与齿不能有其二以慢其一而可仅目为寄迹乎弟少年时素不信佛自流寓辰阳阅维摩圆觉楞严诸经始知惭愧谓佛法高玅如此何敢不知而妄加谤毁便超然有出世之意时以狂心未歇得金吾一顿恶辣钳锤乃歇下耳既落发后欲依文解义自作修持渺难着力乃寻善知识入丛林行苦行下手参禅十六年而始洒然有自肯处真见今之儒非孔氏之儒今之师非配君与亲而并大之师也盖埶位为上口耳次之心性之师灭迹尽矣弟出世不因节义不敢以节义自居亦非谦也节义者道之因时而见之一端耳来札云有界限者地道也无界限者人道也无界限而有界限者性也命也天道也专以性命属天道则地道人道遂为性命之所不摄耶天地道道人道也有界限无界限也无界限而仍有界限也皆吾性用之发现而不可实指之为性此不可不知也来札云人处世间不过沧海之一粟而七尺之躯历万古而莫之朽然此乃吾性自然之体非精诚所结菩萨之精诚结而为道力众生之精诚结而为业力善众生有善结恶众生有恶结期响必获因果不移心思才力并归一路此谓之志不谓之性修行道中理亦遗纯然世间法而难于出世谓之不纯出世间法而杂于世间亦谓之不纯又不可不知也来札云天道人伦不可一日离人伦则五伦矣毕竟以何者为天道若天道即是人伦何必更言天道夫天道可以统人伦而人伦未足以尽天道复不可不知也兄所责弟重在君臣吾法门上堂说法即以师道自居不更居臣道即拈香一例先一人而及兆民此乃普垂悲愍善嘉颂祷原非君臣之礼若是君臣之礼则拈一人之香岂可复拈文武诸臣之香耶所以明于师道而后可以论佛法明于心性而后可以居师席书不云乎天佑下民作之君作之师上古之时帝王一身并荷君师重任至殷周而师道归于宰辅伊周是也至春秋而师道归于韦布孔子是也吾佛舍转轮王不为而专为出世之师开佛知见示佛知见悟佛知见入佛知见倘能信于此道则天子之尊且当北面膝行顺下风而请问岂可区区以世间之礼相绳哉总之为世间法而无疵者兄也弟故当推重为出世间法而求无疵者弟也岂惜敲推兄但存此大论干城名教弟仍为名教推之重之必不作是非胜负之见若出世间法兄既未学亦且不信弟虽欲进其狂愚恐亦不受未敢辄陈但愿勿以势位加于道德之上勿认节义便为心性之全聊尽朋好一念而已前即拟裁答适为俗家眷属所娆数日无暇遂致稽迟幸高明原宥 

与郑野臣旧友 

见尊衔知在竹老幕中极为欣慰干戈抢攘非昔年诗酒清燕之乐然竹老历经多难吾兄亦偃蹇诸侯久矣旧宾主相对亦应有可深念者想高怀同此意也弟为老病所逼岁岁待死而未可得今请藏出岭乃还三宝未还之债譬如地方官交盘一倍清楚乃甘心耳濒行留此于乐说堂头寄候并大峨遣兴一长律请正古人道提刀上阵亦得见之若向大峨顶上索高寒境界则已十万八千矣 

答沈存西老友 

兄之念弟如弟念见八识田中熟分已久岂能一旦生疏耶茹素自是好事郄恐尊年不能久枯澹若动念时以咸腊等物畧解之但永不杀生可也京札四函具感融谷护持至意请藏亦不敢烦当事弟原欲以精神捱岁月了之耳令孙念母索为题像亦是一点孝思自应更作数语以慰其意只吾兄不忍使弟过劳一种心直是宇宙间元气若撞着少年人驱老头儿辛苦得一丝两气尚嫌少在 

与刘汉臣旧友 

到山二十余日强半在病中有两法弟晨夕共谈束装之事未免蹉跎吾门世外别无牵绊尚未能撩起便行况世间耶乃知斩绝二字不易责人也寄去古诗幅绫以供疥壁悲天愍人一点血性乃东土尼山西干鹫岭所敬奉为证圣成佛之丹头则我辈道义相勉必不出此但随时随地随事随人于自已念头起处细加检辨勿念走作而已弟行期不出闰月上旬吾兄往省城定在何时幸示及 

答沈融谷旧友 

寓德藏七十日同人欢聚俱以不得融谷为恨弟意正尔朝霞轩举故自惹人怀抱耶然每自思老病虽逼亦尚未死要当与吾兄再见迟速之缘且又听之也此行盖为请藏更一百日似可结局丹霞已交与乐说弟住持但差僧送回藏经而已一瓢一笠放浪江湖做堂头坐道场力所不能俱放下矣承寄都中护法四函极感关切至意俟与孝兄斟酌乃行噫觌面不顾人情之常融谷旅食于数千里外未得澹归一字相闻而注念周?如此岂能不凄然心纳耶 

又 

丈夫当乘时以取功名若年运稍往则神志渐钝兄此举可谓达变李德裕云好驴马不入队行此英雄语也欲拈弄些笔墨奉寄只今病到十分提起一分心念了不可得强作此数行便与吾兄永诀矣他时莅政抚民之余好行其德护持三宝勿忘本命元辰落处乃所望也余无可言者 

与若千兄 

菊月登堂共庆大寿今为黑面老子见逼不能待矣力疾作得拙序一篇写小册请教莞香二觔以似晚香蕴幸颐养天和字此遐福弟一期去来浮云过影无足道者临笺结跂 

与唐洁庵老友 

卧病月余尚未能愈吾兄长弟十四年而康健如此岂非冲和之气特有所锺耶寿文落藁呈正比静机作较胜然所谓极力摹拟者从议论旁见侧出耳画家亦未有正面十分法也欲持此躬祝郄恐太迟故先纳去大旱不得雨意欲就熟逃生犹未有定则奉晤之期正在不可知之天耳幅纸附缴文长则字细眼昏脚肿殊不能堪遂以横卷代之 

与周问公文学 

久不闻近祉得臬台答书知贤主嘉宾之相得为足慰也去年以来宝安割为两国宅眷应久住穗城想俱安稳世事纠纷殊未有定昔人有老计有死计既老且死何计之有衰年多病活一日了吾僧家一日修持而盗贼所至庵院悉遭劫掠每有罄身避至丹霞者见之怆然同道有无故宜相共若民间追呼之苦不堪提起僧寄命于俗民寄命于吏文寄命于武将寄命于兵兵寄命于敌尽世间无非寄命者不知遣谁造命或归之不可知之天不知天又寄命于人也纸尽且止 

与丘函五文学 

出家人只知自己急不知他家忙真个是没紧没要然乱里化缘大有闲趣吾兄乃能于乱里应缘尤有闲心惟格外人于此开一只闲眼共相鉴赏也 

与陈伯恭诸文学 

仁阳僻俭横遭涂炭可谓触目伤心丹霞与半砦同托一山劣得无恙虽未能晤语而消息相闻亦足少慰耳警报初闻时即谕下院主僧家之法谨守佛菩萨香灯不得委而去之置檀越功德于草莽倘得站定勿贪小利取劫掠之余致招物议为清众之羞也时出独住阁中耐劳忍辱亦面奖之偶有所闻未知虚实即遣侍者严加训饬盖领众之道不敢忽畧渠昨还山自明后承诸居士代为申雪具悉护念雅意大抵一番风浪一番警惕正足助人修行不致于平常时纵逸耳纷纭稍定尚图话言率复不尽 

答沈仲方文学 

三十余年不相见忽得手教如从天而下岂可不图一倾倒兄善病未愈弟亦以藏经事料理未完不妨迟迟盖尚有数月留滞禾中则未死之日皆相见之缘也承示逸民录内列贱名读之媿汗谨再拜辞谢此过实之名已落盗案矣当年半局未终本为严絜庵过访东山出迎弟即欵坐尔后与洁庵往还甚数岂可谓推奕而起急避去终不得见耶出家学道本非专为高尚弟执役法门近三十年强半穿州撞府为十方充化主绝无高尚行径若任兄虚加褒赞不自辨白欺世盗名义所不敢絜庵待东山甚厚待弟亦不薄吾两人躬领其情而置之鄙夷不屑之列又心所不忍岂特弟不忍东山之心亦岂忍耶且无论絜庵凡一切护法衣我食我信从而护持我皆法门亲友皆不可以此薄道待之幸即赐削去乃为真爱我真知我耳东山年谱见兄门墙之谊甚笃叹美无已不独文笔之妙委书扇头辄次沈君词韵别录请教天气渐寒惟倍加珍摄自爱诸不多及 

又 

手示领悉删其太不真者使无疚心而已所见异词所闻异词所传闻异词一部廿一史岂有真耶东禅自当奉访路远意欲稍迟弟不还岭南则此地皆杖履行游之所他日扁舟携被作经宿缘正不必以迟速为限耳拙书如教奉上并贱名先呈聊以请罪余容续悉 

答沈尚庐文学 

前以他出不得相接晤言为怅十律具服雅人深致笔墨委积未暇次韵匡山行一首佐笑置之案头亦足当息壤之盟也 

又 

承示二诗佳甚时露本地风光知兄宿慧不小矣诗人写景有入微处便得禅意禅人见地有独脱处又得诗机但不可与讲求格律者言耳 

又 

道驾从武林归曾顾精严郄值远游失此良晤甚怅藏经仗庇已遣还丹霞矣澄公云庐山之游尊意已中辍此时入夏不可行弟即从吴门随路游戏看可避暑处有檀越能为月给三石米三贯钱者便作九十日安居不则乞路费或还庐山或入天台或奔泰华春秋即行冬夏即住死即沿路烧沿路埋不妨洒洒落落兄以为何如忽有援而止之者闭户翻经总不出行亦是一着听人分付而已末由话别风便致此 

答陆平仲文学 

别来时有依依之怀以公相顾真切且念贵乡风流之未堕也贱辰素不受祝以闻百亦樵远来遂至破例今于雅意未敢异同辄复纳之徒愧心耳近来为俗属所娆使人有生生世世不落尘缘之想然请藏结局非计日可成则烦扰尚未有已老鼠入牛角尖满眼苦趣难寻出路不妨于此证果上湼盘也使还率谢仲孙二诗甚好置之捻草刻中亦似重皴几笔更觉山水俱遥矣并为致意不另 

与周灊岳文学 

风雅擅场大才不易如君清思亹亹异骨棱棱故自后来之秀衰年退笔直欲避三舍矣至桐溪作五日谈与令伯别即过石门半月而归遣侍僧赴皜老之期辄作数行奉候鹿鹿风尘每嫌其俗想寻春敲韵之乐正复邈然天汉耳 

与汪子倬文学 

令郎自是有根器人可爱已作一答书不妨取阅之纔破第一疑大家不肯为世属禁矣不消到第二疑也若有根器人向第二疑中破第一疑纔说到此并第二疑不愿破矣呵呵令表兄见招亦不敢辞吾法且沿门化斋吃岂有辞法耶 

答蔡非我文学 

纲常不可不重财色不可不严能以谨独作工夫岂非儒流中贤者只老僧这里独字又别独者孤而无偶之谓时时处处无第二人若于一时一处流入第二念便是不谨耳今人向喜怒哀乐未发时讨个中底体段老僧这里喜怒哀乐已发无不是中底体段上天之载无声无臭是儒家极则之理与老氏殊涂同归老僧这里时时处处无不是无声无臭消息不将人生而静作一座靠山把心境打作两截此非见性真悟门正不可也别谕吴日千悼雪峯僧二语非沈雪峯耶雪峯自是节义一流不专仅以词章求之但谓之僧则不可耳力疾奉答语不尽意 

与沈班叔居士 

北寺重荷垂顾竟疏报谒抱愆深矣远惠成药自是老病所须此仁人之用心不落世谛者且感且愧渊明一饭冥报相贻东坡在黄州制药以施贫无力者则以西方公据仰酬吾班叔亦理所应得耳率题长短句俾亦樵附之集中以传佳话委书条幅对联俱写去 

答王梅符居士 

别来三十余载仅从馨上一切动定此后杳然便如隔世手教至如暂披对喜慰无比居士道气冲澹自是口宅青莲他时能为二老往来不减毘耶室中忘言各得耳请藏禾城旧时相识非穷即死闻之吾杭尤甚六亲同运理有固然寒宗薄祜郄因庚辰挂一虚名带累子弟化为浮浪积薄便衰积衰便绝亦其宜也诚实好善始足留一线元气于无何有之乡耳今释万死余生出家学道秪是忏悔已往之愆修习方来之德寸丝不挂一念不渝而已近乃有指为肥汉可啖者澹归在家时且不问家人生产岂于出世更营囊橐欲将眷属一切周旋违因错果义有不可便须还俗成地狱滓设令不顾后世而为之六十五岁老人做不得官做不得童生做不得行商坐贾究亦何益悲哉此辈之识见短胸襟小善信之根大浅也以居士静慧之资超然物表辄复及之奉佐抚掌初意即过武林值请藏之缘甚难恐当迟至仲春晤语非遥此不多及 

与陆亦樵处士 

林士曲子力大思深所谓师子搏兔亦用全力者为题数语幸转致之原藁留此亦欲时一披阅也三笑图赞纳去欲差排寅旭恐落在王道士场中不如总成姓陆人为本色耳促织蟋蟀一物二名已问诸博雅者矣 

又 

前札月初来吴门想亦无暇要之出门亦自不易也顷感冒之后两脚发肿医人云脾气太虚所致非极补不可王孙公子之病落在穷秃兵身上亦失郄一眼矣此间有欲为澹归觅静室者语之云第一要境界好第二要房舍现成第三要主人不着相若要我起炉作灶化钱粮修造则我不能又要我摇尾乞怜舍面皮捱住则我不肯也如此难题目恐难得好文章则秋凉行矣意欲从太平游黄山从徽州过浙东游天台雁宕未知此病得愈能遂此愿否若两着都不成则苏州欠我三担干柴不妨索此一项冷债也欲言未尽病次值丹霞差僧行迫遂不多及 

答孙擎之居士 

久不得音问殊挂老怀忽接手翰喜慰无比如从天而下也涂英伯借河头砦索其租约盖不敢以居士之屋作人情也英伯在省城寄书云已会居士承谕此屋已送丹霞租银应归常住当即如数送到弟答书云钱财事轻信义事重前已明言此屋若系本山所有决不取租特不敢以孙擎老之屋作情耳擎老既云已送丹霞则是本山所有岂可背自己之信而取租耶此租英伯若再送来便是薄待愚兄弟愚兄弟若受了此租便是薄待自己一种正大光明总在居士布施福德中普同回向更无彼此想于高情至爱有欣然相契者矣张谢二公与英伯同事一体曾与英伯令叔相依避乱亦不敢分别取租以伤雅道然二公皆推居士覆庇之意所以照拂荒山大众者甚厚愚兄弟虽感二公要之饮水知源亦在居士布施福德中普同回向又无彼此也谨具述前后情事奉复幸赐照察至居士护念丹霞久而不忘此等行愿直是菩萨道中纯熟真挚感佩固无尽也 

与姜奉世居士 

曾青老持手札至未及裁答至今歉仄偶然过此诸公念其飘荡承兄以山水见招令亲属有同心具感爱厚青老口传谓日后拟作墓田此非老僧所可自主也行云流水初无定向梦游旅泊皆号寓公况六十余岁衰翁讵宜复作久计行止迟速在令亲择便而已一诗寄正殊不多及 

与徐鹿公隐君 

每一晤言见兄相为之念过切正恐弟行时空囊羞涩耳道人行履不但随缘亦须循理弟向在粤东创造丹霞穿州撞府身充化主盖是义所当为今孑然一身相从衲僧数辈片衣口食秪合安分若分外奔竞即是义不当为今承贵乡诸护法见爱二时粥饭并无阙乏素心之交朝夕往来卒岁有约既可践矣明正扁舟话别宾主无厌便是结缘不浅岂可更有忧悬耶至于太守公处切勿再令玉峯片言相及大抵当涂下交古来所少盛德至道犹或难之弟虽衰庸亦有自循之理所谓见非吾所避不见非吾所求也弟或无力不能径入匡庐到处浪游讨得饭吃足过一生况望七之年前程无几宁复区区兄意气如云恐弟以寂寞之嗟作然诺之咎此乃世间侠客所尚彼此责成若吾侪道人旅泊三界直是逢场作戏必不堕此见也幸谅其真率宽怀听之切祝切祝诸不缕缕 

与吴瓶庵长者 

搦管作叙忽成一篇训诂文字即名为守口如瓶说请教诸作者秪发得守口之义若将瓶子细看一回则守口之义纔发得全也即自叙内满则覆一义亦少有发之者然满则覆一语出自孔子观欹器欹器圆底而无足故满则覆瓶之为器平底而有足满则溢耳不覆也愚意欲兄将尊刻改作溢字为稳孔子云满而不溢所以长守富也岂不与慎言一车二轮耶幸裁之鄙意率直恃高明不讶余面尽不一 

答汪元隐居士 

吾辈于此道常患不信不信之患生于不疑足下于佛教有疑此老僧所乐闻也足下所疑与老僧四十年前相同其致疑之端有二如来札所云禁天下相生相养之道而弃其君臣父子其一也天下皆五伦所持也五伦中最尊最亲者莫过于父子易曰有夫妇然后有父子然则男女二根岂非相生之道耶夫男女之欲生于迷情足下试思之一男一女向被窝里所作何事决不可作于青天白日之下大庭广众之中者以其可耻也天下岂有可耻之事而相矜以为正理者哉人生之初殆如禽兽圣人制为夫妇使之有别以杀其横决之势譬之一献之礼宾主百拜终日饮酒而不得醉焉此先王所以避酒祸也酒既有祸岂可以禹绝旨酒为有罪耶有识之士不甘与众生同迷必先绝欲亦云不忍自居于无所用耻者而已矣出家者千人中一人耳佛故与九百九十九人同处此世界亦与此土圣人同作此方便凡为子者父母听而后许出家为臣者君听而后许出家在家二众惟戒邪淫不禁夫妇之好夫邪淫固世教所禁而不忠不孝又吾佛所共禁也佛不许世间人弃君臣父子而禁出世间人相生之道盖中人以上中人以下众生之所自分然中人以上者一人而中人以下者九百九十九人亦岂佛之所忍分哉佛故无如此众生何也忽有聪明特达者出不甘以众生之中人自居则进而求见性之说求其说而不得则如来札所云禅家每托于空虚影射以自处于高深使人有莫可如何之叹又其一也彼丈夫也我丈夫也何至于有莫可如何之叹耶吾僧中有出身至微目不识丁提一无义味话猛欲破之忘寝忘食毕竟破之而后已必不甘心发无可如何之叹岂有聪明特达而反为其所困者此在信之不笃而疑之不深也学者之病莫大乎求解子贡曰夫子之言性与天道不可得而闻也不言则不可得而闻既言矣何故不可得而闻孔子曰朝闻道夕死可矣何者是道何者是闻天者理而已矣命犹令也岂不易解岂不人人可解足下肯许之以闻道肯许之以夕死可耶孟子曰引而不发跃如也中道而立能者从之然则儒者之说亦不贵其晓然而大白也吾法除一棒一喝千百则无义味话外如即心即佛岂不易解岂不人人可解若真透得此四字则一棒一喝千百则无义味话一时俱透若秪解得去注疏得去汗牛充栋夫子之言性与天道其不可得而闻者何在亦如画龙不兴云雨凡吾禅家作畧不敢轻一人不忍误一人正欲使之无可如何到无可如何极处疑得十分忽然撞着信得十分不曰如之何如之何吾未如之何也已此孔子之法岂止吾佛法耶今之人自待甚薄自见甚浅并圣人亦待之甚薄圣人之言亦见之甚浅却以高深推还禅家岂知晓然大白处便是一座千生万劫过不得之铁关门乎承虚怀下问为畧陈其梗概如此总之舍参必不能悟舍悟必不能出生死证妙常舍无可如何必不能参已则不知而指为虚空影射若一知则皆有着落不悟则必迷迷则必随情流转必不能出生死证妙常欲出生死证妙常必先断爱欲爱欲之根男女为重已则不能而指为残忍刻薄若一能则皆大慈悲也幸详思之更有所疑不妨尽情披剥知足下非甘心于中人以下者老僧亦不惜尽情披剥也 

寄答唐若营居士 

玉兔冷得快活金乌热得快活甘蔗虫甜得快活黄连虫苦得快活苦不知甜甜不知苦热不知冷冷不知热而后有此快活也若营唐子性高洁复承其尊人之志隐居不出萧然环堵作字易米以供堂上予意其俯视一切必有超然自得者顷寓书云硁硁守拙襟怀不能开豁故贫日甚病日增夫贫以为高也高以为乐也贫则全身在贫里病则全身在病里病中思不病之乐贫中思不贫之乐则终身高终身不乐亦何贵耶夷齐饿死必不嚃舌比干剖心必不皱眉范滂之母见其子就狱必不堕泪黄连虫知有甜甘蔗虫知有苦金乌知有冷玉兔知有热则爱憎趋避纷然起灭各不安其位而得失攻守之患不可复止古人盖有得力于病适意于贫者不特不见我不足彼有余亦不见我高彼下分别心尽一念不流非悟理之士故不能与于此也若营未到此地位且俯视一切看不俯视一切则不能高不贫则不能俯视一切既已俯视一切则贫能成我之高高能成贫之乐乐与高与贫一以贯之即能作延年却病之方忽然有病愈病愈贫愈贫愈高愈高愈乐大似锦上铺花岂望雪中送炭真快活没系绊万两黄金都不换古德曾有此语只是伊还有个万两黄金少不得三十拄杖也 

答汪周士晋贤昆仲 

又节来具悉雅意纳之中心春间造谒得数晨夕与高贤倾倒故余生乐事也大惠拜嘉绵定奇温衣能贴里所领一体相关之谊甚厚何敢忘之草泐陈谢余容晤尽不一 

与汪晋贤文学 

草堂次韵八首请教道旁老马只合田子方赎而养之若与骅骝并驾必速其倒毙要且步骤亦无可观也顷即往吴门发藏经入岭后更图一休息之地半年余奔走劳顿衰病日增殊不能堪过语溪极承孟举高情益感雅爱并闻不尽 

答金舞两文学 

来札具见宿慧只是算计太长局面太稳耳老僧却不然树根龛树根座舞两贽见已竟此后我两人或相见或永不相见此三物或作一处或不作一处岂可定耶于长处见不长于稳处见不稳始能于不长处见长于不稳处见稳耳两日冗极未暇即答幸谅 

答陆旷庵文学 

大诗宠行甚感高谊语及性学则老僧不敢不答以负此心也灯下草草奉詶幸观之若不甚解不必着忙亦不可置之不理也佛说豪贵学道难此土有才有学人更难又说贫穷布施难则兄于盛族中屈第一指矣此同道所共赞何复以一蔬陪话为歉乎 

又 

亦樵过吴门得手教并大作吟风再三感服无已久客半塘幸有二时粥饭一行人为远行计路费稍难即还匡庐尚无住处以此徘徊顷友生从臾向林屋洞天觅一把茅意欣然欲就之然买山而隐更俟因缘也闻吾兄有纳姬之庆弟却见多此一举岂裙带下事未易剿绝乎兄既委家政于郎君正好享无事之福忽然生下儿女则渐老之年顾盻拮据步步皆苦趣矣一切众生向淫欲中凿此生死苦海没头浸和身滚稍有血性人决不甘心陷溺世人却被造端夫妇无后为大等语盖却面皮兄已无无后之虑何更索造端之始古之圣贤不曾定要个女人伴老曾子出妻之后到易箦时秪是乐正子春曾元等在侧元紫芝无子以兄之子为子终身不娶杨道州兄弟亦相誓终身不娶彼皆不可已而已兄何可已而不已耶若信得此一点灵光本自清净本自解脱则无量劫来就裙带下讨出身之路皆是极愚极迷思之痛心如避焚溺岂可褰裳而就之即今志求解脱参寻向上之流于色贪未能剿绝敢保其依前堕落盖于本来清凈之理早已背驰矣此种话对信者说已见扞格难入况于此道未得深信然冒进蒭荛亦且爱兄讨些干脚燥手而已既往不咎那更有将来当戒不妨疑一番恼一番忽有人道澹归要拆开旷庵新宠着实无礼特恐旷庵无此辣手何必澹归畏此恶名乎一诗仰酬雅赠复自叹缥缈一峯平头小屋之多事也四律韵高而感深词与气俱非人所能措手叹美之余益令小巫气尽矣敬谢教不尽 

与周青士文学 

精严枯坐长在积阴中得吾青士来如朝霞相映盖入耳便有不同处即心眼俱开也当湖一会却又匆匆老僧未免俗气此不可与雅士言亦不易与俗人言耳因青士而得周士既见周士便欲见晋贤季青得陇望蜀苦不知足此二语惟友生分上用得恰好三子诗总序如教草纳乘兴落笔自有莽苍之态附又节往他日桐川一棹此秃庶非生客矣三子不更作书 

答程唐侯文学 

出家以来生辰久置度外何复为贤坦费但一点远心不能自外已领矣谢谢俗缘杂沓甚非道人所宜古修行人不肯还乡盖有以也金窟虽存徒有空窖公一双冷眼观之老僧亦不妨笑面对之落得便宜只在局外耳此番不来极是天寒地冻多此往返无益也明春扁舟过观音桥便可面谈致语内人不烦悬念 

与孔仪大侄 

妇人之法不得已而有远行上从父母舅姑次从夫再次从子非此则不行所以别嫌也朱家妇自杭州至平湖乃与方氏疏属同舟而来大可怪恨老僧既出家无繇行家法但拒之不见耳然此后亦不能复见老僧矣侄于二房第三支居长具有正性今发此札存之亦足示后昆作家训也老僧或还郡城或往他所尚未定然去平湖则定矣续有寄闻 

留示孔仪 

莲逆行劫与金氏大义绝矣老僧已出世不复以世间法处之则如莲逆之类以世间法待老僧者可以止矣金氏族属不能绝莲逆于一家之外亦不必置老僧于一家之内且莲逆于亲生之女展转骗卖至于一女三家第二女又三家失身受辱陷于禽兽则莲逆不但自绝于金氏亦与其夫同绝于朱氏矣为之亲戚者相与羽翼而分其利为之族属者恬不知耻老僧即不出世亦应自绝于金氏况已出世耶特以数言示孔仪侄与倬云侄孙并令示之六亲中稍有血气者呜呼世间法所以持世今为世间人坏世间法彼唱此和以为固然老僧虽出世亦不可不存此说于一家之内也 

与陈昆仲 

知山月印来传谕以瑶塘刘氏收半砦地租欲告转竟老僧谓瑶塘人收地租非丹霞人来收非转竟来收何得见告云转竟不合送半砦卖契入丹霞也老僧谓若如是则与者有过受者亦有过何不径告老僧乃谕知客令月印且去彼时即欲作数语析原委以卧病困顿今稍愈始观两公所与乐说弟书公犹知有天然老人手书照帖则法门之事不妨与公剖明庶见道俗相成雅意率直勿怪忆老僧初入丹霞转竟即来受戒且欲入丛林大众中修亲近供养之法我佛教于一切僧发心者理宜摄受盖度生之道然也转竟即入丹霞则山庵不可荒废乃以此山送入常住差僧奉事香灯我佛教于一切庵院理宜护持盖报恩之道然也诸公虑丹霞辟为道场则避乱无地上白天然老人老人即手书照帖与公等永远为据我佛法于一切事无论僧俗理宜成就安顿盖慈悲方便之道然也丹霞受半砦非有所利而为之即如田租三十一石每年仅收十三石余一僧一行岁支米七石二斗则租谷尚不足以充口粮所支油盐等项以至上纳正供皆丹霞贴出也前年章子安诸君欲借半砦一茅之地老僧语之云此县中诸公避乱所在陈氏入称山主公宜一往拜访异时不致参商丹霞之待陈氏未尝无礼也转竟自入丹霞一把锄头供给大众不食油盐不到城市今年七十二岁老僧怜其守分令于石岩习静彼于半砦秪欲保全先人香火初无贪忮之情避乱之在半砦者亦繁有徒陈氏或以此取利转竟未尝欲同其利陈氏或以此得情转竟未尝欲见其情丹霞与转竟恪守天然老人之训全以半砦予之避乱者一无所预亦可谓退让以自处宽大以及物矣乃犹不免两公之怒欤公谓转竟不应将此山送入丹霞且道三宝物送归何处当日寂贤买断刘家半砦出价七两借重怀观公作契主此乃僧家仰仗护法之例帝咨便欲居为奇货于鼎革之际用许多恶辣手脚欲置海缘于死地此固非仁人君子之所为乃复因此向丹霞作种种障碍于转竟作种种仇怨欤使丹霞独檀此砦可也而丹霞一无所预而陈氏名实俱全是亦不可以已欤呜呼无恒产而有恒心惟士为能今则弃其恒心以图恒产公等何不自爱如是即如公以志书为据请问韶州新志修自何人当日马子贞太守以志藁专属老僧见仁化藁中窜入陈家一段此等机关难瞒明眼老僧若一笔抹煞太守岂有异同然而老僧为公等存之者盖以丹霞本无利有半砦之心不妨存之以慰帝咨独擅之志也又海缘以帝咨讼事卖田断石得银十六两吴道尊怜而代赎之伯恭经手赎田而原契不还海缘不还转竟既入丹霞亦不闻之丹霞老僧亦付之不闻者以丹霞本无利有半砦之心亦不妨听之以为伯恭起衅之局也呜呼丹霞之居心如此转竟奉丹霞以居心如此而终不免两公之怒两公读书识理者犹如此又何责于乡愚无知之刘氏欤老僧不惜忉怛为公剖明非欲以成是非盖劝两公可以相忘于丹霞也老僧遨游四方今六十余年所见存亡得失如浮云闪电者何限谚云千年田地八百主人何苦以死时将不去之物遗之不知谁何之人而枉用此等心枉结此等业即老僧偶以丹霞之缘建剎贵乡此山灵所启护法檀越功德所存十方三宝修行者所寄偶尔成文既无在家儿孙靠此山过活亦无私立徒子法孙向此山割据老僧去后忽有不肖之僧隳坏门庭安知不为公等所鱼肉而又何恤于半砦公等静待之不必汲汲眈眈于此际以起灭词讼之能事相恐吓也至于刘家曲直当道自具明断公等已有天然老人照帖韶州志书原不靠旧契此等亦秪是机关不堪明眼人一噱耳率直草草勿怪 



【卷十三】 
 五言古诗 
 七言古诗一 

【五言古诗】 
 送方伊蔚 
 南韶杂诗 
 寄别汉臣 
 寄别徐浩存方伯 
 病中即事 
 记舒公语 
文趾许中翰论治以安静为先予美其言述意成诗 
 九月朔日嘉禾郡城讲会见招因与施约庵论克复格致之义即疏大指呈同席诸公 
 赴陆话山明府茶集闻其三十年行履奇人入险境发快论神竦意消叹其俊爽不羣将登半云阁出所赠诗于徧行集有爨下焦桐之赏次韵奉詶 
 酬项长孺 
 酬徐子庆 
 赠袁广文实斋 
 同俞鹿床犀月徐子庆周筜谷汪晋贤郊外伴青 
 曹远思招同阮不崖家若千茶集顺安堂出北郭观菜花即事 
 黄叶村庄茶集呈孟举 
 语溪留别次桂 
 孙熊襄以诗索字戏次来韵答之 
 访新安吴瓶庵于清和书院因晤瑶如太守即事 
云间徐鹿公苕溪潘霞山欲为予谋习静地题此奉柬 
 霞山馈药 
 答武林汪元隐 
 酬当湖陆旷庵 
 答张洮侯 
 沈友圣有和阮咏怀见示题此以报 
 阅松江府志见贞简王先生传知农山侍御世泽之长感而有作 
 留别顾介石给谏 
 扶病至孝山南园承筠修翁率令子文孙同家梅格过访赋谢 
 题恬冷翁真 

徧行堂集卷十三 诗之一 丹霞今释澹归造侍者古止　传涌编 

五言古 

送方伊蔚 

屠岚千嶂远迭浪一溪深落日挂危楼倦鸟归疏林韶光亦有涯寒雨增穷阴北鸿与南燕错迹到于今飞声岂得忘接翼难为寻方侯古静者钵水会投口安节迟旷观触热早休心孤灯展素书凝香弄瑶琴清言合小坐花月分微唫中丞不可作绝轸叹知音我来结殊契薄俗思同箴石萝垂参差松风散萧森西湖一少长客梦罢登临黄河既混混白云复沉沉永怀薙春草别恨写秋岑已无重见期扁舟照虚口时哉各自适勿受雪霜侵 



【南韶杂诗】
 十一月朔出丹霞 
 夏富觅莱菔不可得 
 闻韶水口值兵子取收船鹰羁留竟夜 
 买舟 
 有所见面 
 龙护园寒雨 
 凌江放舟 
 修仁忆范云事 
 草问兔 
 岸旁荒院 
 寒雀 
 睡起 
 鸡笼石 
 见峯滩 
 平圃 
 横滩夜宿 
 佛成道日供舍利塔 
 会龙下院 
 塔下得海云及海幢书 
 相江门 
 郡城随寓 
 喜闻乐说辩弟受大众请继席丹霞 
 戊午元旦在岳庙关祠间聒耳无寐 
 买舟 
 收职骨 
 莲华岭 
 瘗马 
 蔡宾球施地为塔 
 颇有见骂者 
 皇冈寺见废钟周人取供大炮之用 
 武江夜大风雨 
 友人至 
 掠舟得免 
 从者愠 
 通天塔 
 掠舟不得免 
 汉臣邀宿斋中 
 送瞎堂老人出匡山 
 宿会龙破院风雨寒甚 
 相江月夜潮流宿横滩 
 到山夜静乘月入寺喜晤乐说长老泽萌西堂两法弟 

南韶杂诗 

【十一月朔出丹霞】 

篮舆已下山送者意未测我有决去心愧无摄众力此间人天表抱道复怀德筹室难久虚诸子宜自获晚风落空江羣动半明灭笑指西流水东还安可得登舟寻就枕睡乡逢旧识语笑犹未终篙声喧一叶晨烟逗林杪偷眼送远碧 

又【夏富觅莱菔不可得】 

莱菔性所好匕筯时相须停舟问夏富出土无根株新苗幸可掇霜冷叶未舒疏食饱已得菜羹安用余园丁终岁勤三秋望成虚毁屋编为桴欲归更无居由跖岂有性业力何其殊临风一太息吾亦怜吾迂 

又【闻韶水口值兵子取船鹰羁留竟夜】 

将军方臂鹰掣绦飞度水落日如隤丸寒流暮益驶策马更踟躇两手拍复指我有溯流船阑作收鹰使去住忽生疑化为交质子田衣眠帐中霜刀宿篷底老叟为一笑人故不徒死天明各无事鹰归吾亦喜持赠一香栾属垣未有耳 

又【买舟】 

念此非虚舟安敢悞相触纷纷岸傍谁赤脉横两目篷窓树一帜覆蕉每失鹿且未失凌江幸免中道踣同途况静好早晚共饘粥元戎能护念未烦七日复屡得仍屡失多愧再三渎穷鱼直泉涸于法宜处陆有客来请贾不疑何用卜以彼买舟钱充此雇舟役可以适珠川无求意良足 

又【有所见面】 

百行不见人夜宿不闻犬惟有鸺鹠声时近或时远围门白昼闭余息不暇喘忽传辕门令长跪蒙锻炼生杀问钱神无劳读囚欵吾民尚有根芟草法应斩源源后来兵残汁舐破盌赤体无完衣此肉不待袒朱轮及墨绶活人用死眼皇天倘有泪一滴庶可转 

又【龙护园寒雨】 

寒雨不作雪严风散如霜落叶望故枝枕藉盈道旁土偶挺犹昔木偶立且僵何当春水来各适行与藏剥运遘龙战洒血纷玄黄左右两不袒水弩交中央浮名能悞人挂角思羊?灵羊我有一寸地千仭同飞翔大哉寒号虫文质随炎凉 

又【凌江放舟】 

出城天遂霁此意吾所欢江水涩已黯晴云荡曾寒欲行会羣公不歌行路难上下交相征官贫民亦殚送远有残僧别语劝加餐日暮舟倒行新月生前滩忽闻呵叱声柔橹浮惊湍乘舟似怀璧匹夫终未安东江复西江那得乘飞翰 

又【修仁忆范云事】 

始兴古一郡分即两修仁不饮斜阶流存似则亡真胜母且不入而况弒其君借问君子人何以反诸身 

又【草问兔】 

萧萧荒原草被霜不得起上有寒兔儿何时复蹲此寒即草所遗暖即兔所止推寒兔不辞攘暖草不耻相借不相知万事同此理于此能无心可以忘彼已 

又【岸旁荒院】 

昔年好村镇今来存几家败屋半无门历历蒙霜花庵荒僧亦去老树啼饥鸦丈夫薄兵子何得如刘巴桄榔与芭蕉直上皆无叉一坚复一脆此事谁萌芽附骥不离蝇扶蓬不谢麻前缘各信天我生岂无涯 

又【寒雀】 

口不释诗书手不释锥刀吾悲纸上言不如颊上毛肝肠回面目残忍依贪饕天网布云中奋飞安可逃时哉篱间雀戢身隐蓬蒿万一鹰与狸高视遗秋毫有险不俱行有幸或俱徼括囊无出地毁誉本同条 

又【睡起】 

暖被多寒风展转势愈作昨宵未觉长二受俱无着梦中屡游历不复见衰弱万化如园观达者已忘觉 

又【鸡笼石】 

水落见鸡笼谁凿太古先当其值水壮谁飞复谁潜此中未有物长鸣亦无言大地无一真相似垂千年空花结异采阳焰抽灵泉不开一勺池而开十丈莲倚窓过子夜听此玄非玄 

又【见峯滩】 

江上见数峯遥识丹霞处丹霞不漏影忽与江水遇江水不留盼岂为丹霞住因谁日夜忙万派争一注到海各销声苍茫失云树 

又【平圃】 

落日山半赤白烟浮草上欲写惨淡心看此苍凉状一兵挟两马不知何所向或云近周田得微有惩创吾闻莽镇南道合古良将不忍刈遗黎生气日疏畅斯民老不易由穉渐以壮岁月费捬摩呼吸便凋丧孰能同此心捬膺独惆怅 

又【横滩夜宿】 

枕上闻江声平展一瀑布能流即所流此意常独露譬如人壮色剎那变朝暮变者无剎那三世惟一步雷霆与冰雪寂灭莽回互早来风力紧戞石有余怒众窍解相传金人口已杜 

又【佛成道日供舍利塔】 

扁舟载舍利腊八具晨粥果蔬随所有盐豉偶已足吾生晚闻道教养缘未熟分此甘露余服彼惭媿服应量给舟子此道非真俗如来白眉光法界同所育妙香七日浮远风散朝旭前途指韶阳犹及鼓吾腹 

又【会龙下院】 

佛前欢喜丸炮子亦不少众生既蒙难法地安可保金身长不动二谛同一表 【炮子穿柱折梁及佛前后左右五寸许皆堕】从容论将畧拙速胜迟巧一隅久聚兵分道忘直捣吾法贵干城智勇故所宝衰慵惜微劳哭庙恨不早泪落断砖中疾风惭劲草 【寇退予拟躬至下院不果仅遣职事僧相度扫除盖有愧于古人哭庙之义矣】 

又【塔下得海云及海幢书】 

庆生媿已迟扁舟具亦久无物献高堂醉翁不在酒晴光摇塔影暖眼入蒲柳人语风吹断落帆见招手停桡读素书土偶念桃偶吾生本无蒂行止复何有出关复入关问取丧家狗 

又【相江门】 

我非玉泉来不应是细作严城苦诘问有理无可答羽毛轻自升骨肉重自落四寸不离地一前还一郄俯惭雪间鸿仰谢云中鹤回头还一笑战守借雄畧昨来操秦刀今来握楚槊刀槊汝所为岂为我所约 

又【郡城随寓】 

夜或于此眠昼或于彼步或时居僧寮或时入官户时饥或不茹时饱或不吐闲或不得起忙或不得仆岂不失其常吾亦行吾素处世若大梦作梦宁有度人境现一时有新复有故新者不先闻故者不重覩浮云忽起灭太空无举措何有醒时人更索梦时路念此一捧腹古今即旦暮胜负既不容何地容喜怒 

又【喜闻乐说辩弟受大众请继席丹霞】 

山中速我归使者日相望我昔有成言复济如此江玉友肯继席元日初开堂闻之喜不寐独舞如商羊久旱泉脉枯龙雨吹天香遣人往致斋力短心自长人亲或以柔人疏或以刚道隆不在炎道污不在凉往年建立意暗室分千光幸无长夜忧云水资翱翔 

又【戊午元旦在岳庙关祠间聒耳无寐】 

两地发皷钟子夜挟一我眼声纔欲合耳色忽已破孤灯照欹枕披衣泯独坐昨年与今年糠粃刻刻簸有人见行蚁有人见行磨磨蚁两不行开口成负堕 

又【买舟】 

好友欲相留结茅依旧院缔构未及终客兵已先占我适买扁舟彼此得自便闲步阅经营灭裂愧深春作者与寓者无心各一半住山鹿豕惊住水鱼鳖散今来入市廛瓦砾复生厌人能早相知何必见于面 

又【收战骨】 

无谁收战骨青磷荡风雨夜深闻鬼鬬胜负两无取筋脉缠蔓草肌肤落野鼠痛汝无所归似我宜为主韶阳有贤守未语心先许掩骼乘春令王政故可举怒蛙式武车雄魄亦可与吾意平如砥四海一子女顺逆岂有常时哉审所处 

又【莲华岭】 

言登莲华岭云是昨战场据险虽有势持久非其方两胜成一负杀伤互相当折矢如败苇委地栖严霜冷风吹白日惨凛无精光山溪自高下俯仰随低昂有时堕礀底渍水疑浮囊双钩猛一拨白沫流猪肪干柴起湿火黑灰荷青筐汝曹亦健士奋臂轻螳螂生犹念故妻死即沈他乡夜阑或偶语凄切兼寒螀狐狸跳其前鸱枭啸其旁先登谁大将后死谁真王同业化鲸鲵结怨胎豺狼我无度世力为汝摧中肠极乐有莲池宝树郁成行垂慈等一子热恼还清凉 

又【瘗马】 

牛骨能致富马背能致贫求富即有主求贫即无人生则竭其力死不藏其身我为一目观人马非同伦为马常自卑为人常自尊不可同穴埋亦可同时焚黄金台上土敝帷箧中尘尔不安驽骀岂复能空羣 

又【蔡宾球施地为塔】 

鹤冲施暮田尔意良足嘉我欲问之官吉凶生疵瑕我欲问之民可否成纷拏以此地下土行彼天上槎人情若相安四方为一家亦如春水船到岸无津涯持钱买捞波陆地敷莲花 

又【颇有见骂者】 

攘福非所宜有心各尽力刀割而香涂于我无损益惠亦未可怀威亦未可屈驴耳罗春风自入还自出说者与听者问汝何所得 

又【皇冈寺见废钟周人取供大炮之用】 

韶阳古兰若转盼成荆榛皇冈未全毁重华倏威神完钟委墙壁碎钟积沙尘毁钟未为炮幸免戕吾民雷霆同一发生杀俱无因亦闻菩提苗执爨摧为薪沙门充力役击断同鸡豚汝虽一阐提此性天然真毁炮还为钟岂涉秋与春胡为自残贼害气连波旬归来失路儿奚不亲其亲 

又【武江夜大风雨】 

入春能久晴若辈岂非福移舟溯武水阴雨日淋漉北风夜怒号石浪利如镞孤灯发猛焰通霄自晃昱须弥碎为尘神光不可触早来更相慰掩篷且蜗缩拥被罢翻经敛膝还闭目天道宁有偏人心每难足此门值饥寒作苦无断续远峯呈霁色晚香吹薄粥 

又【友人至】 

江干无定泊素交或难寻未知相见好试问相思深人非异缁白事亦分古今方系有心盘更抚无弦琴笔墨非吾长以慰来者心有时携果饵枯茶即同斟放眼寄长怀白云起遥岑可以送老年随地成知音 

又【掠舟得免】 

一月泛双江幸无掠舟恐八光涌旛幢白骨递相捧乐善有同心贲育失其勇吾闻生王头不如死士垄 

又【从者愠】 

欲行未得归孤舟随所系寒雨更侵陵厉风不肯济湿烟贯篷底浓云方罩地司爨小有言苦戌得无替汝曹尚加餐寻常饱我泪老子犹有耳掩卷适假寐怨天天不知尤人人不计鱼水傥相忘江湖托遥契 

又【通天塔】 

浮图逼太虚昔为文运开卑如白玉田高如黄金台帝座若可通呼吸资英才六经委糟粕七就加驽骀士林一失势老大成婴孩福生故有基祸生岂无胎北溟不藏鲲大鹏何由来怒飞叶神化潜伏疑心斋万变乘一念次第非安排庄生不志怪吾欲称齐谐 

又【掠舟不得免】 

白骨既已葬扁舟寻被夺向来一月安真得死士力生王幸勿媿老僧更无德 

又【汉臣邀宿斋中】 

逼迁在沙岸世尊加我膝遶城无寸土可以置几席昔非断往还今莫问消息刘郎遣使迎暖色盈一室谈谐各俊爽饮食且精洁中宵忽感慨风雨正萧瑟民田半荒芜民居半荡析吾生独何为飘尘安密叶寄语塞上翁我马殊未失 

又【送瞎堂老人出匡山】 

三年阙省侍彩鹢随归鸿及兹得起居夕月来江中欢聚殊未久惜别何怱怱问津有后先出关无异同稽首卧榻下醒语闻晨钟古人重一介而能轻三公今人变利衰或为师子虫法藏从此去五月多深松相期庶无负归与紫霄峯 

又【宿会龙破院风雨寒】 

朝日足疗饥晴空宜破院一旦值阴凝根尘忽生变迭砖犹未涂夜风散若线虚檐洞无槅昼风连若扇我无牙可鬬百节自相战卫寒荣益馁下利中复断败席缉为帘救死饶一半乞儿此上服取裁适至骭卧阅阳明书闲思玉局传有堂酒可载有亭易可玩有不善居夷居夷岂不善 

又【相江月夜溯流宿横滩】 

初月净无翳江水增空明牵舟独上滩倾耳无人声白沙断横浦玄石开斜屏野怀且自得舟子如悬旌丛薄疑虎狼即彼谈无生停舟傍澄潭潜鱼自相惊置身丘壑间一归无所名推篷起四望天宇方峥嵘浮生六十余独立还孤行岂无离羣感叶底黄鹂鸣安得千年寿坐待河之清 

又【到由夜静乘月入寺喜晤乐说长老泽萌西堂两法弟】 

晚钟已结响乘月登天梯白影筛松阴参差不能齐万类向春荣亦有秋虫啼石角转微风众香何纷披文繁互可畧真色眉间低此宗回向地异武皆同蹊复如日车行西逝无东移蔷薇隐暮屏薄烟澹迷离吾欢亦若斯黑甜赴前期枕簟一以设为遣长鸣鸡 

寄别汉臣 

烈士闻鸡声蹋破霜钟晓一椽仅抱膝结友故难少多君旷世才独立羣类表纯钩夺月利海墨翻波老金门万里远玉帐千军扫丈夫贵得志意气莫草草与我物外人对现寰中宝真俗四无碍彼此三绝倒似骑孤月轮喝散众星小举手望江南共唱江南好结庐有水竹乘桴有洲岛旨酒不独醉异书得同讨以彼水底鱼例此天上鸟民生两不逮藏身安得巧我灰久已寒君木幸未槁努力当乘时时哉苦不旱 

寄别徐浩存方伯 

熏风垂五两急桨浮西江回首念丹霞道远心愈长薄田佐饘粥三征烈如霜善护问灵山夙诺安能忘一言拔火宅千里分甘棠法门有神驹愧我非乘黄惟公刮目视响答如笙簧其时当用兵飞挽资腾骧等慈顾杼轴贾勇酬封疆中泽有归鸿歧路无亡羊松枝自西引明月怀东方未还先举似微尘蕴洪荒凭公指端开星斗罗文章其中有一字非梵兼非唐化为毘耶钵七月吹天香或鸣率陀鼓或流甘露浆俯垂七宝盖仰结莲华房飞入公怀中世界俱潜藏揽之不可得杲日升扶桑白云自峨峨珠川自洋洋岭南百万户洛诵声琅琅秋深则传禾粒粒登神仓始知饷空叟不在无何乡 

病中即事 

少宰公来视疾恐予多言损气回策而去予于客至虽转侧枕席间衮衮问答不休侍僧力谏予指其舌曰此岂可咽也题此示之 

老僧不下床将军在佛殿客将来传语彼此已覩面多言恐损气回车罢相见爱我岂有私往劫托深眷我有信口癖如弦不挂箭空床卧老病寒灰暖一线客来多问答衮衮不能倦客去频转侧轮火罡风旋侍者苦谏我无言岂不善一笑指其口此舌安可咽譬如鳯凰笯不作麒麟楦或吐或以茹各从性所便呼吸气不续言语道方断此际如雷霆六动互呈变及其有言时点画岂自辨耳识合声尘虚空无两片色后与声前鬼穴穷莫恋单刀能直入恰好言中荐世谛第一义双鵰一镞贯 

记舒公语 

忠臣不可为良臣难自致龙虎倘无能风云有何事为上患不作作或非其人为下患不应应或私其身一私生百欺至于卖其君一欺生百疑至于残其臣势利有旁操法度安能申大运还诸天直道还诸民彤廷剪劲草四海随风尘惟皇其立极知人乃称哲一夫如善射百夫争决拾弃置此一夫百夫皆屏息汉文赦魏尚冯唐使持节岂无石将军君仁则臣直 【太宗皇帝尝对羣臣有不得魏征之叹石将军进曰若有唐文皇不患无魏征帝变色而入诸王大臣赍将军失言缚以待罪有问帝出曰汝曹乃增吾媿耳此直臣也亟释之】 

文趾许中翰论治以安静为先予美其言述意成诗 

有病不服药或谓得中医活人与杀人反掌成儿嬉兴利常得害除害常失利庸人自扰之天下本无事曹参与后相所寄惟狱市饮酒日歌呼小康坐而致许子方妙年出此长者言文纲密以张猛火无凉泉丈夫能救时此道非经权鸟飞不疑天鱼跃不疑渊天渊亦不疑鱼鸟同翛然 

九月朔日嘉禾郡城讲会见招因与施约庵论克复格致之义即疏大指呈同席诸公 

尼山昔所难躬行未易获伟哉施先辈万人传一实狂澜日以下天倾地维缺以此补其倾指端飞五石以此奠其维足端安四极适我来随喜结习故难脱大道绝名言有见即有物逐物化为已执已化为贼吾法烈于垆王铁灿如雪九伐自有征所以谓之克两阶自无战所以谓之格始觉合本觉有复未曾失本觉泯始觉有归未曾得见闻则不无运粪岂容入践履则不无步空岂留迹明德用有二至善体无一于斯不能止全家自离析无功中有功妙悟以为则双眼若圆明决不走荆棘相将堕火坑眼病非足疾舍眼而扶足放杖便颠蹶朝闻夕可死延促非日刧时地不相到何人共阅历立知行必迷立行知必感率尔复何云晓风落残月 

赴陆话山明府茶集闻其三十年行履奇人入险境发快论神竦意消叹其俊爽不羣将登半云阁出所赠诗于徧行集有爨下焦桐之赏次韵奉詶 

疾风起穷发贞木凋繁阴萧萧顶上丝早蒙霜雪侵丈夫无破局雄畧存完心或为大樽浮或为鸿毛沈浮沈岂有常如幻观云林寒威结败絮炎景披华襟已峙矗天峯宁辞蔽壑云谨护堂上萱敢充席上琛无始即反古有终亦从今悲来发长嘶耻同凡马瘖物承革自化烈火疑柔金火尽金复刚垆鞴空相寻濯溪易获浅封谷难窥深种瓜人似邵垂犗吾非任君游徧行堂能赏弦外音我登半云阁欲拈毳上针安知止泺鱼即是飞空禽境肉亏智刀哀响缠秋砧冀无掇祸戚先断邀福欣高山与流水何必理瑶琴 

酬项长孺 

秋色澹四野孤征意萧萧有客来相观转手浮轻舠别怀未觉远破腊成春宵投诗见雅尚风末传松涛余生本乞士薄游逊嚣嚣和罗一钵饭颠倒三重茅饥驱不择食岂问西山高文笔复何能杂笑讙儿曹媿君此华词枯腊生柔毫湖畔有垂杨微吐黄金苗碧水宕绿莎缓策临芳郊为余写别恨一寄江之皋 

酬徐子庆 

人才不易生家学每难久名节况艰贞事亦鲜世守宝气重连城此璞无轻剖丹穴生鳯雏得一可当九卿云夹日月华岳罗部娄风旨擅四诗博物倾二酉唱酬在趋庭至乐宜不朽我从云水来垢敝遮老丑投赠惊黄钟答贶惭瓦缶吾儿自豚犬不死故当走天伦颂衍祥彩衣献春酒而翁思弄孙宜男卜佳偶尚看遶芝兰宁为薄箕帚因君复太息脱粟方拒口明廷大典册父子称作手昔贤逢圣主今时寡石友何当撤阴霾为尔开星斗 

赠袁广文实斋 

古道久不作今文薄已甚浊中谢渊涵萎外亏岳峻理穷才莫展志劣气亦尽天台摩苍穹潮音生海运境风荡楞伽智波翻识蕴灵根结异采诗笔天下劲情从羲农远义兼雅颂正渺然越三唐率尔驾两晋健格挺雄姿秀藻泄英分悬崖漾春华列树散秋荫赤城建霞标金地传玉磬梦中如见招尘俗奚奔命我携重茆往为君发幽兴唫君惊人句山鸣谷羣应清籁动帝庭众灵一息静黜耳更刳心各以气来听深潭有老龙蚓缩不盈寸寄言莺语蛩雷门且勿近 

同俞鹿床犀月徐子庆周筜谷汪晋贤郊外伴青【桐乡子清明日出游名伴青】 

衰迟宜缓步远道岂能及为作伴青行同人意各得今年春久寒桃李苞未坼菜花先送香桑枝慵献色妇子虽倾城容服少华饰此方风尚朴田畴半已辟招提且觅坐茶芳泉复洁主者繁应酬客意颇简直回涂驾凉飔反袂自由绎吾生若萍浮聚散宁有跖杨柳不飞花池水不盈尺索之条与枚新陈两无迹日月遽变迁风雨或狼藉后此复何有看朱每成碧归卧净名床心忘影亦寂 

曹远思招同阮不崖家若千茶集顺安堂出北郭观菜花即事 

饭罢思散行春郊可游目道涂非所宜一径转幽曲凝云漏微碧条桑吐柔绿好鸟枝头鸣将飞翼还缩兰若更寻僧法筵方整肃挥手欲回策菜花吹远馥相引入平畴连村聚同族忽忆少年时提壶日驰逐布席卧田塍暖香透春服危桥露小阁余勇趋渴鹿卧深易为高据水不成陆田公与田母意古语弥朴昨岁薄秋成穷民窘糠粥山左人相食江南榆尽剥用兵及六载齚囓空皮骨嗟尔则先农勿厌再三渎豚蹄酒一盂五谷报蕃熟摄衣度畧彴翻云羡鸿鹄骤雨乘东风枯藤起寒粟似闻泥滑滑奔车戒折轴所乐即所忧万事观倚伏主人且具火燎衣止我宿夜久谈或倦垂帏呼灭烛梦中莫化蝶枝上正淋漉在山泉水清出山泉水浊尚念古人言杜门岂非福 

黄叶村庄茶集呈孟举 

名园吾所敬负形齐五岳风雨宿已辞登览岂可畧主人报我晴浮云类陨箨郭外无泥涂阴晴两不错凉飔送软欵众芳迎绰约遥指黄叶村此意匪台阁回廊合松竹夏屋分丘壑虚池疏十亩广庭距一索夕月饯笙歌朝霞散华萼矫若出谷莺化为摩天鹤穷源得建置使才见挥霍当其经营始军书起芒角城市自空荒鱼鸟自飞跃五月遂断手天然谢穿凿观者不谓新疑是古人作木石献苍润图书领卓荦闲寻种菜诗寄意出寥廓小人艳富强君子服礼乐大星系匏瓜神龙隐尺蠖一朝乘风雷仰视迷燕雀归来过僧庐周垣易篱落女萝附乔松安危信所托中霄云复垂乃如隔日疟人定亦胜天速强迟自弱许君午桥能付以北门钥 

语溪留别次桂 

我昔别尔父太岁在庚辰是时尔未生尔今已三旬吾侪岂不衰隔世招离魂明室当易姓尔父称遗民执义伏草间隐约常畏人田庐悲旧荒族姓甘新贫我亦号痴叔一钵依空门对客但申手所志惟盘飧尔不污吾行容色犹温温语溪半月留日夕来相亲尔父老而传尔才秀且淳传亦遗清白才岂徒诗文功名泛春华道义为之根老马幸识路小狐贱同羣旨甘省未阙伦物思长敦循墙瓦忽飘厝火巢俱焚勿遗老人忧谨洁安其身我曾习轻薄断种连鸡豚武林劣子女相龁声狺狺人心故同源??禹浊流自浑尔父性宽和元气方氤氲积善降之祥宜尔能儿孙阶庭茂芝兰篱落归鳯麟念此未易忘杜宇啼残春明年秋九月傲霜菊花新念尔着彩衣玉液飞华尊仙人王子乔为尔携嘉宾我有花鼓词蹋节敲砂盆文康歌九九贬眼穿晨昏忽疑李八百乞食过前村 

孙熊襄以诗索字戏次来韵答之 

落日不再中闭酉遂成酉虚名系天半南箕连北斗金吾有切训汝罪在汝手长操苦竹枪石潭克墨守退军给杂役田荒岂能久芦中人见招此即逋逃薮入林忽破胆避笔更逢帚 

访新安吴瓶庵于清和书院因晤瑶如太守即事 

晨风吹我袖出门问同流朝旭被远山野水衔平畴列肆未全启兰若三分幽主人卧宿酲为客回护眸昨宵月既望好景如中秋吾家贤太守瓦注轻如钩吴民诵汉相宁一赓齐讴以吾喜不寐侧瓮沈糟丘兴来不觉醉矮榻垂泥头相闻有同好何必重相求 【皆瓶庵语】斯须出相见一笑兼相留独上可中亭共到梅花楼剧谈且解衣似海浮羣鸥饭罢铁桥来【张穆之】 携手连方侯【月斯】 新知与旧识忘形各天游瓶庵勤守口语嘿分恩雠忽逢我辈人泼水真难收齿则败于刚舌亦长于柔郁伊无不宣吾得忘吾忧唾壶久绝响老大矜虚舟祥不鸣鹓雏妖不鸣鸺鹠岂非千年计三缄谢包羞王家铁如意平地生戈矛守口成缺口闭户人焉廋频伽闻之恐擎空复擎愁骤雨驾疾风阗然鼓无休是时嗟亢旱聒耳谁招尤君奚负此才博金遂亡鍮不如打破瓶倒峡仍倾湫 

云间徐鹿公苕溪潘霞山欲为予谋习静地题此奉柬 

有此一枝安像毁土自复无此一枝安水流梗不宿携瓢过吴门意与孤云逐未能辞聚散畧可占久速良友顾我怜衰年何鹿鹿岂无三重茅盖汝暖云谷感此过量情安居得无福我不多累人所乞惟脱粟土锉未生烟负薪觊盈束隙地可栽蔬剩水可映竹近山不甚荒近市不甚俗支床阙一脚古人有余朴方便或未谐秋风跨鸿鹄 

霞山馈药 

四蛇并一箧謷然不相知面目始自异干戈遂交驰嗟尔养蛇人未闻养虎术饥饱定有时喜怒得无节药病两相待贫儿况为客胜流能勤施此道在畴昔念之复自惭破艓趋惊潭逆水莫放舵顺风莫张帆违时一失手四蛇堕地走为我谢医王敝箧故难久 

答武林汪元隐 

枮木不依岩附火亦无焰忽然夜有光逢人遭按剑俊哉元隐子欲为儒释辨如见彼此心彼此不自见先圣能自见与人同不知随机示化仪五浊称导师世无出与人权以经为则上下私一手轻重两俱失我眼本自明着物便成惑金玉与尘沙等为翳眼贼心空故眼到眼空故笔妙识心而读书下士之所笑 

酬当湖陆旷庵 

我欲归庐山如风吹木叶过溪或百步近树常咫尺半塘借一枝初秋思理檝侧闻缥缈峯绝境冠震泽友人请结茅买山竢区画复如已络马迟疾问鞭策因人作行止岂能制南北陆生有妙句以宠远游客长天共秋水墨花宕沈碧矫首望冥鸿烟霄疑扫迹依然落眼前如目不见睫萍浮宁有定风起杳难必子既新纳姬我乃妄卜宅同累各区区此道观损益有事可以无无心可以逸山空羱羊老戴草足游息巧雀构危巢高飙倾木末求减且得增求增复何极为公佐抚掌闲庭树丛棘勿云一法界重分动与寂 

答张洮侯 

神龙泯屈伸适时成隐现一念起无方六动互生变吾爱张子房始终不执?全体云雷中转盼如过电哀哉秦若顷惊涛穿一线汉高且难存梁楚何足恋逝从赤松游早输黄石便遇主亦偶尔岂为名实眩时似吾洮侯耸身出狂狷时笔利于刀酒筹疾于箭云上俯篱间大鹏仰斥鷃听其反复定安用玄黄战昨来得公心不止识公面新诗奏咸英爰居非所辨空阶滴微雨冷风馈余善欲报无可将试举风与扇扇静风不生扇动风不见一动一清凉元是空王殿 

沈友圣有和阮咏怀见示题此以报 

人生非木石不得同无怀昔人纷未往后人沓方来现在复有人云合风为开志通以生喜涂穷以生哀起落成万古是非谁取裁阮公一白眼青色委莓苔英雄即竖子锦衾覆枯骸有语不入耳无语徒相猜岳岳沈昭畧八斗量天才瘦狂胜肥痴玩世如婴孩有时逸气发扬袂登高台阊阖不受呌恸哭归荒斋达士戒伤心生火焚其槐身后噉浮名露叶栖霜荄五岳钝自老四河荡无涯遨游得至乐献笑非安排诗酒供驱使顾盼何雄哉病僧老未已念欲投胞胎为君挹爽气挂我双麻鞵 

阅松江府志见贞简王先生传知农山侍御世泽之长感而有作 

化机有显晦德业潜相斟为热非其阳为寒非其阴秋实卷繁芽春华舒茂林云间灵秀聚自古冠于今粲粲王侍御蔚为邦之琛三桑吐锦丝四海资文衿当年贞简翁山高水来深怀中五色笔指下无弦琴披帷发陈编挥锄弃兼金同学车马肥捉鼻供高吟矫如九皋鹤孤悬万里心有才不配命悲风日萧森龙腾与蠖屈一体分升沈何以传其仁洗兵沛甘霖何以传其清澄潭绝飞禽何以传其直危言闻六箴何以传其雅和气流元音绳武自淳朴造物无慆淫百卉示苑枯倚伏非难寻岂以雨露滋敢忘霜雪侵掩卷托长谣帝鉴存钦钦 

留别顾介石给谏 

旅雁落沙际浮海息衔芦生面识同羣鼓翅遥相呼威鳯昔在御风云咨壮图一朝丹穴毁万里悲瞻乌君挟济川才击鼓谁为抱我非摩云翼堕棘无完肤得从怖鸽栖仍索水云逋震泽归海门落落一星孤问我何所须远梦存江湖非无稻梁谋往拙来自疏归为振其乏唼唼饱茭蒲黄海泛羣峯浮沈鳦与鳬我作观幻游凌空陟天都聚难散复易短景生长途如观案山树一荣还一枯荣如洛阳春芳华耀清曥枯如爨下桐火烈声未徂遥天写一行义有形中无于斯得神合古撰开新模 

扶病至孝山南园承筠修翁率令子文孙同家梅格过访赋谢 

倦翮拟投林理势谨筹度故人有荒园安卧慰所托岂不念素交一步屡前郄忽枉长者车内省良自怍长者寿几何今年八十八神观日俊茂齿发未凋落令子彩衣鲜文孙玉树匝间以吾宗彦高言如绣错深情饮醇醴病眼得疏溪我本空门士一瓢匄升合挟制问贵人有时不成答尊年宜就见于礼更何畧先施轶古道此意非酬酢是日垂阴云衰气凛难作翁来若杲日清光照床榻翁去留春风至今满林壑 

题恬冷翁真 

知冷乃能恬不恬不能冷世间明眼人进步常落井此翁本贵介名场日驰骋革运适相遭时复涉坎壈戢身后万夫退步习三省红尘飞寒雪春禽噪秋蚓化为百合根匕箸得隽永恬中味憺腴冷外驱热疹每闻紫芝谣白云劳引领羣生在火宅各具无相顶大车自庄严小儿正酣寝天然白虎汤一瓯忽满引足底清凉山烦襟披渴吻行止无特操罔两莫问景浙西与岭南隔世见俄顷后境既难凭前缘亦无准现在岂有哉有之宜日损请看阛阓间不离箕与颖 



【七言古诗一】
 陈长卿诸公以丹霞雪干图为寿赋谢 
 池仪伯重游丹霞 
 丙辰二月之事海幢有诗寄怀题此奉答 
 春雨叹 
 孟夏 
 答赠廖梦麒文学 
 送彭玉翰移镇惠阳 
 杀星歌追叙黄碧生明府谈张献忠遗事戏柬 
 采药山人歌寿周俊生 
 莫愁歌戏柬沈存西 
 次韵答王岫青 
 陆园 
 赠张伯宣长者 
 酬陆旷庵 
 庐山行酬沈尚庐 
 舞两以树根自然龛见贻 
 草庭歌为声来赋 
 酬李潇月长歌之赠 
 赠于甘山 
 米贵叹 
 酬俞右吉 
 朱山立有诗见赠喜其不落世谛走笔奉酬 
 天宁禅寺千佛阁灾 
 裘杼楼藏书歌 

七言古 

陈长卿诸公以丹霞雪干图为寿赋谢 

火龙行处无飞雪十里丹霞一痕碧缁尘涅出死灰心锻定寒垆成古铁北风凛与冰河连破絮敷云远蔽天须弥作锤太虚碎白日堕下羲和鞭刀棱削尽壮士肉花情又向南枝簇是月非霜写不真夜夜生香落空谷我疑此公犹热中此公疑我非固穷千家一钵草鞋脱耳根孤负晨昏钟即今息影已长病齿不关风语不正待得人扶懒出门点点尘封山水恨半间云不肯离山山外云来争半间龛无六尺云千里何处能寻一个闲诸君义高怜吾老唐突梅花亦不妙纔说调羹事已非安知硕果人皆好老僧老只寺家奴爱到人间唱鹧鸪春水春风三世影雪花雪干半身枯莫遣虚堂挂此图长松参天壁挥水恕先在焉不可呼更移绕屋三千树得似孤山乐也无 

池仪伯重游丹霞 

僻地休传鼓角动深情会入松风梦使君乘兴更登临一丘一壑真天纵当年未上海山门绝顶烟光意独存及此摩空疑有翅繇来选石信无根自鸣孤掌还倾耳不发长歌亦断魂老我随肩虚楖木?栗凭公高步陟昆仑钵中一筯新挑菜饱人不爱饥人爱试将公事问闲鸥忙煞何尝不自在且日?奂秋兰克下载香闺草座同无碍霜清水落掩柴关失郄街头穷布袋金山不拟放扁舟三到亭中应别赛离思簇起玉台西迭迭山连曲曲溪盖出暮云三百丈双眉莫辨阿谁低 

丙辰二月之事海幢有诗寄怀题此奉答 

九只金乌不当一弯弓拟落天边日海立山崩势自骄鱼惊鹿骇欲何逃大众方穷我方病同死同生岂无命将军纵掠韶阳城传呼日月今重明廉石山中枪已朽师子岩前失郄口称戈荷校网谁投刮皮囓骨何时休雷峯击柝夜未歇忽闻海幢清昼劫丹霞重门虽洞开便有白鼠无银台业海风涛八面作百苦安能思独乐汝曹莫寻沙打油佛灯灭后闻鸺鹠老来甘食还甘寝茫茫大地谁安枕一星火焚须弥卢集菀不如仍集枯六十余年一长叹玄黄血溅龙酣战山空夜寒啼杜鹃今年可是周三年 

春雨叹 

春雨时鸣泥滑滑暗云覆顶青山没老夫深拥两重棉苦忆三冬□日脚种菜不生生菜死饥未知终馑知始昨岁无油亦无豆轹釜方来渐生锈几年壁角老苋干扑尘浥水勤加餐一三五日愁欲尽破衲招风人复病九旬埋杀烟雾中水声压倒晨昏钟儵忽休夸凿混沌聪明依旧归盲聋君不见火伍无薪撤人屋湿堕朝烟午未续百里方员草不萌健儿剩有皮穿骨又不见官夫枕藉死道旁鬼伯就吏严催粮穷民入夜走空谷溪深棘密逢豺狼六尺单前交脚坐莫怪山荒老屋破一盂澹饭且调饥不求有福求无祸篆缕初飘拟报恩白毫纔照四天存不关算子乘除事唤取松枝扫石门 

孟夏 

孟夏之初海波作铁鏁欲横峡中宿孟夏之末大庾通凌江直下三江同过电光中无一色左手解来右手结城中村中官如麻或有起家或破家只遣穷民填性命前供猛虎后供鸦吾宗三剎悬两地不解忧身解忧世苦雨连宵不肯干皇天有泪曾无济层崖四面妇子啼朝来失牛暮失鸡兵声喧喧何日定定后催科皮骨尽 

答赠廖梦麒文学 

廖生手笔岭表雄摩青欲峙双芙蓉半生落魄不得志妻梅子鹤随飞蓬于今梅枯鹤亦死无锥立地非顽空王郎同运东坡穷郄寻舵石如涪翁长篇墨落纸一丈管城秃顶生狞龙丈夫举步轻八极穿篱燕雀徒啾唧此身无挂等浮云何不东西又南北诘屈安能附世间半张白纸三重关直入莲华台藏里一光放去千光还此内无宾亦无主万里苍烟独鹤举业海全成智海流混沌方生儵忽死何须更说古龙门一句镂空天地根廿一史中无点墨可怜白日是黄昏 

送彭玉翰移镇惠阳 

救民水火中行师袵席上将军小试驻仁阳万户春风开玉帐玉帐春风接鼓钟倚天剑发青芙蓉忽携荆楚三千客还镇罗浮四百峯老僧适欲过梅岭相思各泯如来顶此相从来不可窥山头问取华阴井期君话别来丹霞五百生前是一家月里河山消一点座旁灯镜现千华人生何必长相聚不同行处同无住迎新送故一根尘千百句中非此句升平还忆致君身南北东西奉一人生草不教轻践踏自将名德配麒麟 

杀星歌追叙黄碧生明府谈张献忠遗事戏柬 

昔年献贼破川中川民杀十或存一吴川黄子与我言此贼来踪颇难测沐猴而冠非其性双眸夜夜不交睫兽蹲数十女儿中一女不曾成狎媟营盘定后营门开毁屋纵横一万尺飞驰马路直如弦长行广柱森成列此柱计千不计百缚人于柱纔斩截生剥人皮作地衣行者落魄招不得夹道如雷呼万岁回头一笑恣呵叱成王败寇我何名我是从天而下杀人星呜呼杀人岂有星下土积恶上帝瞋上帝那得非人情一波忽动千波鸣同业相牵如引绳欲止不能火旋轮又如此贼既破武昌城城临长江留一门一旗大呼人速行前者欲退后者争后者不知前者倾长江一水如长平赵人楚人同一坑此非地出非天生死不疑冤生疑亲我闻此事心欲碎率土之滨亦何罪此贼现身作屠刽因中不解辞烂熳果上乌能免顦顇对酒当歌幸勿醉是时黄子令吴川好官万口同声传太上感应持灵篇已销故业无新愆此贼之行太上言我不杀民专杀官示姻党友奴仆连父兄子弟全勾牵没人妻孥侵人田落刃如雪头如山居乡害乡国害国村村鸡狗曾荼毒汝今是我狗与鸡杀人自杀何须啼日持灵篇一百徧不如此贼长见面此贼之言长入耳便欲爱钱莫爱死从来不肯训儿孙此贼言言祖父尊从来不肯守国法此贼一呼羣唯诺从来不肯信天道作恶降殃谁立教此贼奉令疾于风善恶明明日在东不待三灾通劫火无烦午夜听霜钟世人为官狼似贼火到洪垆不怕铁黄子为官善似佛眼里何尝落金屑更作吾门法喜游心口意业兼和柔圣凡四相等不起得失两路皆随流我为狂歌世所雠忽推此贼居上头手把猪头口诵戒无缝天衣七宝盖三十二身齐现时唤作观音都白赖即今何者是观音纔到琴堂便有琴此贼有诗不求是好好面门休刺字【此贼忽题诗云众人皆避非而我不求是】 

采药山人歌寿周俊生 

采药山人头戴笠手提斧子斲泉石山姜结出紫金芝仙朮酿为玄玉液空山拨雪松下卧额际美人弄明月偶看马足蹍红尘依旧梅花嚼寒雪乐天信天长任真救人忘郄自家贫热官到门懒不受纷纷浓艳如传薪传火灭薪官灭身古今人送古今人心之不同如其面声即缚闻色缚见见闻声色不相关金屋有谁缝闪电口中甘露下穰穰手底碧霞分片片人间噩梦一何长山人梦在无何乡丹砂九转作大药冷眼一只留单方知足知止为世则无终无始还心王三千学士各欢喜一万菩萨居清凉 

莫愁歌戏柬沈存西 

虽证阿罗汉各不同躯命至疏之人有同亲至亲之人无同病慈父手中忽生疮孝子手中不贯浆沈侯仰屋长太息我劝沈侯莫啾唧人生百岁会有极勿以有损加无益天不怕人愁地不怕人愁人不怕人愁鬼只爱人愁天若怕人愁落下黄金雨打头地若怕人愁脚底全成七宝洲人若怕人愁助钱助米高山丘鬼只爱人愁敲针作钓钩牵去栏中水牯牛丈夫何得落鬼算面前作事背后看刘毅一掷输百万家无儋石从何办且如寄奴战败堕高岸突然跃起奋长刀独驱千众如僬侥枭卢雉犊岂有定手挼五水眼不瞬快心大胆发豪兴万事何须论毕竟有时我去愁亦尽一钵徒劳安两柄或则我存愁去时两不相知一不思我与愁俱不可得万重云里辽天鹘 

次韵答王岫青 

片云忽覆青山顶眼底冥蒙如堕井须臾日出扶桑东把手招云云不从瓜牙已露鳞甲燥定知此物非真龙前门鸣金后击鼓三千年前佛灭度喜君磊砢如长松乱枝已坠成双峯胞胎入时便老大须麋白后还儿童一山纔见隔千山此处元无函谷关绿阴罩地鸟声碎水流花落何由攀 

陆园 

故孝廉冯茂远园也茂远经营数十年身殁无子今为鹤田侍御所有戊午初冬三日招予茶集桂山堂因得历览诸胜即境即事即同人所共论错综成诗非与坐者不能知其兴会耳 

名园我不知金谷满腹豪华难入目何处微吹村落风卧稻正黄蔬正绿胜流结构见心髓定不分皮又分肉迎门苍翠扑衣来夹道长身列修竹竹尽相逢天目松矫如铁柱蟠狞龙或欲摩云或吸水怒张鳞甲呵睛空菀转桥垂诘屈影虚明一片生玲珑主宾揖坐语犹默千里飞尘荡寒雪置我深山意悄然明明密密俱狼藉莲台一叶涌层楼杳霭烟光树树浮见说楸花开四月红云不动妙香流我疑此即圆生种游戏诸天聊作俑分取无忧现半身西方东土遥相拱鶮榭高题迭迭山人工已竭化工还年深异体并一气生烟细□莓苔斑罢茶散步长廊外秋香曾结黄金界不得银桥看白鸾微分密叶闻清籁挨红桚白本同条送暖迎寒元别派树旛击鼓爱能劳斩棘诛茅憎莫怪尘尘剖出大华严行布圆融等无碍楼头挥手郄花神跨礀登峯别问津丹砂井搨葛洪稿希夷峡写陈抟真解衣石?盘礴各选石不知谁主谁为宾疑煞相闻不相见见之如旧思之新旧若有余新不尽蒹葭秋水伊何人此是名园出名手每于离合翻空有入时标格借铅华绝代文章兼老丑昔主人尝紧闭门狎游不敢轻携尊今主人来门外立五指直欲排昆仑一则示高一示广二主人同一玄赏胸无丘壑岂堪来意有町畦何足往归堂更饱净名斋眼角风流脑后开幽兴冥蒙落空谷逸情朗拔起高台坐上彭翁爱小筑巢林一枝意恒足陆公方驾古秪桓七日拟成三百屋蒲团若个话无生拳石倏有松风鸣石断千寻松一尺梦中还与蛟螭争千寻松是一尺石石欲避松路已窄千寻石是一尺松松欲就石途已穷路窄途穷人或间说是一家都不信尽教不信仍一家一条直路三条叉世间事事皆此理闭门用即开门体前波后波如连柯远山一点青嵯峨取之不能舍不可纷纷万古肩相摩莫向行窝寻住窝小车轧轧传清歌苍天苍天奈乐何 

赠张伯宣长者 【年八十三】 

先生文苑曾搴旗时违抱瓮居城西杳如绝壁临深溪眉高眼直腰难低春秋八十过三度神志精明骨强固不说门前元有路拥膝微吟长闭户户门虽窄户内宽四海十洲相往还飞尘隔断三重关鬼簿休争上下班谷城山边见黄石此是留侯脑后骨与赤松子同一质劫火洞然时出没全体清凉兼润泽南海之神号祝融热非夏令寒非冬为翁传语张龙公一鹤能登天九重岂无蓼人争鲛宫我出此言息战鬬天还高高地还厚八万四千本来寿大鹏斥鷃俱成就 

酬陆旷庵 

旷公寄诗征本性万象森罗一法印一声弹指闻不闻认得声前失却命老僧欲行殊未行每念当潮格外情彼此须偿文字债坐令瓦缶如雷鸣我目其篇曰木?黍草是中狼藉亦不少持语庐山两侍僧依样搨来缘起稿缘当起处本无生蛇尾龙头不用扫总向门前看剎竿声唤声应全放倒面前是地背后天八百主守千年田锦上添花我在后雪中送炭尔争先底事甘称篱外客运身不出绣床眠两度归飞隔夜雪报道丰年好时节三冬挟着一春秋九夏如焚五谷结尽教游子落他乡关山万里同明月绿杨枝上唤归来锋刀截断啼鹃舌旷庵长歌送别遂及见性之事题此奉酬秪是衲僧家常茶饭郄须问取乡下夫妻耳 

庐山行酬沈尚庐 

老我方思蜡游屐济胜有心已无力搏风不得欺怒鹏岂与燕雀同啾唧匡山拔地四十里汉阳去天不盈尺面临星渚背江州风静鄱阳献沉碧共言天秀甲寰中水在坳堂翻一滴我向其间浮芥舟片帆撞落天边月恰闻宝藏在龙宫半云半水寻双楫忽遇高人沈尚庐襟怀浩荡开江湖红垆未消眼底雪欲行无伴心羁孤自说扁舟拟同往新诗十律垂五两安得长江借北风五老闻之摇抚掌大鹏未到须弥山七日七夜窥天关有时低头复视下微尘九点齐州烟老僧近觑不能见苍苍一气迷中边庄生闻之笑相语我在漆园只如许俯仰高卑事偶然一拈一放嗟重举井蛙不羡黄鹄飞修罗却道玄驹微有人爱行有爱坐我与尚庐且一个 

舞两以树根自然龛见贻 

本从山林来应转山林去浩浩红尘中知汝难久住当日曾邀两贵怜而今忽与孤僧遇千峯万峯一把茅满坞白云无觅处鹉湖吾宗有俊才见我划若双扉开此物气类颇相似延津剑合资良媒眼前突兀思大始冷泉怪石相胚胎筋作盘肠髓作肉皮毛不得生根荄良工入山苦搜索败叶繁枝严剪裁倏如老聃八十岁一朝堕地成婴孩大士塔中锁子骨断肢错节交萦回臃肿玲珑一合相补陀岩即莲华台坚牢地神请作座头发拄破菩提腮树神之发亦下垂喜摩怒戞腾风雷溪山佳处着草屋折脚铛中煮黄独前窓一株支离松后门十个龙钟竹中间置我邋遢叟相对忘言意常足刁钻古怪那斯祈拂拭勤渠休龌龊有根不得无枝柯三生石上如连波尔我毘耶曾搨影阿谁无分山之阿云封古洞缠藤萝支颐枯坐放两眼无明岸口观填河 

草庭歌为声来赋 

鲍子草庭不落剪空床梦与天俱远三重茅盖恰当名百种花开未过情尧峯为分香与恶古道良规久不作恶草不存香亦芟长波断岸连青山明明双眼未落井那得开畦种钩吻室内横陈只异书今人与稽古人居一枝巨笔点鬼簿死者如新生者故此乐不数南面王敷萧荣艾悲秋霜题阁复名惊岁晚怪煞时文能碍眼为文所碍非眼睛西方落即东方升日遶妙高峯一匝明非汝见暗非瞎夕月晨风开亦关诗筒酒琖忙中闲金风凋尽梧桐影掩卷挑镫人未寝学海初成纵壑鱼三豕渡河收墨猪天门直上九衢路巍巍堂堂惟独步寒松青青寒菊黄胸无万卷休登堂 

酬李潇月长歌之赠 

老夫卖书过当湖有不爱者有爱者尚庐堂中见李侯信为解事人来也一朝相访不数言眉间眼底皆豁然始知根性有利钝石铲自倩桐鱼传长歌惠我意倾尽波澜浩浩生晴川有时闲窓一朗咏耳边金石声渊渊松子堕地不成棘家风岂得非青莲素友相期惟此道幻影牵人日颠倒蕴崇三毒起三灾旧业未酬新又造杀运相寻正未休寸草化作干戈矛谁说来年欲苦旱跛鳖不去穷鱼愁与君一坐同欢息今日骤寒昨日热剎那起止似循环那得兴亡问畴昔长将冷眼对青山不见亡珠岂见还别后为搜酬唱意红尘深闭白云关 

赠于甘山 【年八十三】 

念佛欲见性已落第二念一句阿弥陀心心无间断全身一念中如见不见见岂有从旁人着眼旁边看忽疑念佛是钝根智者面前三尺暗神龙不居一勺水七分谤借三分赞 【尚庐谓予神龙岂可居于一勺水子笑云此语亦是赞亦是谤】无穷世界一毛中历劫游难寻畔岸情存大小立封疆二铁围山坐涂炭即此钝锤打利锥得了明珠将饼换于翁自昔负才名老来净信西方观六时风铎和哀吟轮珠掐草浑忘算法苑同推精进幢外道天魔不敢犯请翁住世一千年我翻筋斗长相伴如今识面便知心此后心知不识面 

米贵叹 

米贱讨米易米贵讨饭难贱时檀越有一石贵时檀越无一盘地自窄天自宽斫竹布梯空里看左手接右手抟长粳白涌瑶华山入水取月临风餐丙丁之际悲南安米贵催本色米贱催折干肥水从来不到田张弓弹雀儿早晚落檐端汝曹何地逃饥寒长安路绝黄金丸 

酬俞右吉 

檇李名流谁祭酒俞子分才赢八斗水轮百折海潮飞雷铎一声山石走世衰道丧心无田恶顺人情善逆天欲挽银河怜独掌问谁金谷驻千年我昔尽言曾结怨棒下刀头争一线老来无力发疏狂生铁心肝含笑面请经初作贩书佣忽听寒涛起碧松错落长笺珠万斛昭回破寺月千峯茫茫往迹难重举云密西郊仍不雨造物因人唤小儿火车旋煞谁为主黄金台下骋骅骝蹇兔飞龙各掩眸大鹏展翼覆九州岛雀跃鲲潜总掉头墙东欲炙向有日砚北欲拈向有笔西方彼美是何人绿萼南枝漏春色短章未足报琼瑶客在天涯别梦饶五老峯前增二老送迎莫限虎溪桥不然搨下丹霞稿绝壁邻虚见三岛卧游不出枕函边毛孔无穷天地小我把君诗云半间五湖烟水日潺湲妙音秀色仁风里白犬青猿罢往还 

朱山立有诗见赠喜其不落世谛走笔奉酬 

老僧不敢居名节世出世间因自别诏狱余生大愿轮曾仗摩诃般若力因地不从名节生果地肯从名节结人人闹我入此门此门我已先阑出有时阛阓解藏身吹起黄尘遮白月诸人议我我不知我见诸人人不识两般毁誉一徒然旁观笑倒朱山立说我且非忠节人麻衣揣得骨头亲三世以前三世后谁无父子无君臣此道郄能作忠孝忠孝不能作此道三十六宫全是春点着春时偏不到迷情故生男女根生生不断夸儿孙横流难返制以礼亦如贼去关重门欲结为贪贪结杀弱者出肉强者吞大则兴师小构讼和事老人成至尊有权有利复有名诸侯之门仁义存唐虞让罢商周夺微尘点里争乾坤夫妇伦为人道正以理覆欲终不净郄向无声无臭寻冥谛全摩外道印况复沉沦势位间差排义合好天性还闻不共戴天仇杀业偱环无毕竟我法曾传国士风三千里外绝罗笼不涉众缘谓之节不存二见谓之忠一双眉下同双眼底事交光分近远天空海阔本来真坐井而观徒见短喜君立处不寻常三寸柔毫更举扬门外莫教人听得劳他磨动旧刀鎗 

天宁禅寺千佛阁灾 

己未正月之四日天宁火焚千佛阁老僧合掌熙怡笑人或咨嗟或错愕笑者将无或幸灾我见此灾福所作往昔世尊秪陀林仅二百年火亦焚檀度海中波浪涌国王继作乘风云云则从龙风从虎岂得今人不如古古人今人非两人不有故者安有新故之所作倘不坏欲作新时无藉在盘古而来宗祖存尺土不得遗云孙不仁君一臣有二晏婴一笑生死开重门新人福德既屡进故人福德元不尽须达多居兜率天一日人间四百年二百年灾只半日经行饭后方翛然新作已蒙过去记故作即是未来地虚空福德无有边我见此阁常不迁亦如剎那发烈焰千焰万焰成一片其间片片各成亏非断非连亦非变非连似连不隔线非断似断不相见成住坏空四刧波三生一念无余欠人知四劫时最长一念之长难丈量人知一念时最短四劫之短难眨眼又如此佛铜范成其铜一星乃至无数星星星别异不相到一旦合离为相好相好虽同复不同合合离离无始终古佛纔终今佛始见此亦惟麤识耳始既无始终无终古今念念如追风当其成时刻刻坏当其住时刻刻空当其坏空刻刻是成住生老病死刻刻皆圆通释迦背痛欲入灭不动地中真解脱天鼓声从灰烬闻落尽皮肤与髓骨人能于此得无心便向天宁重布金火首金刚弹一曲洪垆大冶更知音 【齐景公登牛山雪涕曰若何芒芒去此而死乎幸臣二人从而泣晏婴笑曰使仁者长有之太公桓公将长有之矣使勇者长有之庄公灵公将长有之矣公与百姓分田而耕不可得今独欲长有之不仁之君见一不仁之臣见二此臣所以窃笑也　须达多长者与舍利弗造祗桓精舍方牵绳定界五天宫殿齐现长者愿生兜率陀天于是四天皆隐而兜率宫殿独存佛灭二百年精舍焚旃育迦王六师迦王相继兴复此一灾也成就新菩萨愿行不小至不仁之火至仁出焉或疑旧檀越福德已尽或疑佛有大威神何以不免于焚率举此指成诗法界海中本来如是不能自信有媿晏婴矣】 

裘杼楼藏书歌 

少年逢贫长逢乱闭户自精续复断老来忽登裘杼楼隔世举起前身愁人生读书亦有命不得藏书岂无恨读书更喜得藏书自有神珠好弄珠落在是乡堪送老一笑出门成小草汪子晋贤旷世才下视末俗临高台昔昔藏书昔昔读心眼有余时不足石仓五谷收璚田彩毫三管生青莲弹琴早觌文王面浮白欲赠留侯剑风清鸱吻摘星辰水激鳯咮吞昆仑擅场席上提旗鼓拔萃坛中跨龙虎我行念之忽自伤翻波阳焰窥虚牕鼎彝部署心不动字画摩娑目微送公安暂谢庐山僧读尽世间书未曾 【公安袁特丘也子劝之出俗特丘曰终当归此但有微情来生读尽世间书乃为僧耳】怪我勤思阅龙藏□□□头犹瞎撞相烦更置三百函东士西天同一□□□分光鬬白月非俗非真人莫识碧空寥廓夜光寒银桥路滑金风干 



【卷十四】 
 七言古诗二 
 五言律诗 
 七言律诗一 

【七言古诗二】
 念峯居士侄长歌见赠题此酬之 
 梅泾老叟歌答赠濮澹轩 
 赠王剑如善友 
 王农山欲先顾寄语鹰垂止之即次其意代柬 
 赠周鹰垂 
 诸勿斋过访期为九峯之游 
 赠沈健翎 
 南园口号 

徧行堂集卷十四 诗之二 丹霞今释澹归造侍者古止　传涌编 

七言古 

念峯居士侄长歌见赠题此酬之 

已老何由复年少拟凿中央不成窍后句未就前句忘上三下三各颠倒始信前贤畏后生秋气已竭春气盈百花无语同献笑黄鹂紫燕相和鸣枯槎不得无雨露即有天意非人情语儿吾宗为我集乌衣玉树如林立念峯旃子出新篇似水空明涵远碧臷民国里凤鸾歌苍颉台前鬼神泣三世悲欢并一时万籁销声山竹裂马家汝似白眉良风云直上资腾骧霜蹄尚屈天衢步白汗盐车走太行不爱黄金爱骏马古人真处今人假道交日浅利交深且驱骏马寻黄金欲入天闲先入货凌空白鹤泥中堕千里之足胡为来不见黄金谁见台慧业文人道所重短咏长吟天忽纵野人倾耳即知音破囊百衲无弦琴暇日为吾弹一曲高山流水更相寻 

梅泾老叟歌答赠濮澹轩 

我寻虎丘第三泉太息何取虚名传却来半间楼头砚池里一勺剩与苍龙潜梅泾老叟日驱使短律长歌偕作止诗魔穷鬼如连鸡一起一仆难高飞怪得通身挟灾异七月胎前思堕地急性安能不惮烦闷杀老聃输俊气 【叟胎中末七月便欲堕】两手失却双眼睛金针一拨纔分明 【丧明三载】顶门结毒溃高冡败血如潮日日涌脱皮脱发头欲空青青车盖还孤松闻有羽流为施药便拟凌虚飞一鹤 【顶上异疽得异人救之乃愈】忽然幻出鸠盘茶行扶坐踞悲匏瓜羣阴决尽阳亦固不待绸缪问桑杜 【鸠盘茶负阴而行踞阴而坐叟有此疾廿余年得针而消】有时堕水直严冬矫若陆海鞭泥龙 【寒夜堕水无知者水不入口】 有时株连栖棘木雀角无由穿石屋 【客讼以直言为奸人深中竟免】人言此翁命岂殊四山沓合吹邻虚我见此翁有至性人定岂容天不定当年四岁哭北堂无前无后无中央声声相似不可断已与秦庭七日同刚肠 【叟四岁丧母哭昼夜不绝声者三日】祝融纵火围七匝眼看洪垆只秋壑右携萱树左携椿所踏何物风为轮 【二亲在火中不能出叟赤身入双挟之得全肤发不焦】人复言翁有三绝才一绝憨一绝戆一绝我复见翁三不绝穷不绝病不绝祸患攻之总不绝此三不绝非尔才绝憨绝戆从何来玲珑七窍归无怀直如婴儿之未孩分别不行圣所胎机心机事胡为哉我昨为翁作诗序意有欲行手不住翁为我歌我亦歌依然穷鬼连诗魔说与病魔避百舍欢入期颐如啖蔗不妨清酒日三升葛巾阑入东林社即今倾尽复何言我昔闻之王石年石年吴门一奇士一般潦倒无人怜 

赠王剑如善友 

梦中为恶不知短醒中为善不知长一样不知成两路可怜同室变他乡进前岂复思退步牵羊入市市不悟台头识得是屠门欲转身时已无路我昔全身妄想中将心逐境如追风一面痛吃金吾棒始信途穷不是穷喜君未老作死想不肯虚主道愈广四大无常四导师携登不退黄金榜从今步步是空行到处留情不系情两个不知归一路同条蒙懂各聪明 

王农山欲先顾寄语鹰垂止之即次其意代柬 

垂老更作云间游一心两足成戈矛农山先生怜我病欲枉高车愧非分凭人转语复鹰垂盛德微公谁与归筋力之礼不责老我行后公三岁小借君半响松风听为我庞公三到亭不立宾兮不立主葛天而往定何许家庭不衰人不骄隐者不渎显不劳满公曾入洛阳会无碍云山出天绘有时野鹤连孤云乘风不觉离其羣相思欲问无由达五老长为二老答 

赠周鹰垂 

日月绕腰海作口岂数云梦吞八九眼中尘落须弥卢不见纷纷蛮触走周侯古之俊迈人一语相当胸立剖人间琐碎安足论支分节解争微尘搏风俯视九万里浮沤点点翻乾坤嗟我此来何所事非圣非凡休位置半寻拄扙折为薪五色柔毫秃无字肯从忘处畧偷闲收我孤云还半间峯顶潆洄成九曲泖心跳蹙见千山不思议力虽奇绝舒卷随缘了无迹墨池一滴下虚牕倚天万仭开青壁 

诸勿斋过访期为九峯之游 

公一访我于金阊此再访我于超果不因亲到古云间同在途中各相左山水为主游者宾意气落落难相亲山水无情游者倦作合岂得无幽人夜起奭?斗泉得落月朝来移石连飞云桐叶题笺待词客蒲团结座延孤僧经营丘壑听部署躞蹀风雅传丹青住名主人不住客客有闲心主有力僊人论处生羽翼世谛无损道无益一笑相携在畴昔我老恨无济胜才芒鞵未踏松门开拨草瞻风去处去明明此路来时来鹫头莫遣生苍苔 

赠沈健翎 

沈公念我见真色如鸟同命相因依我答沈翁殊草草谈玄早逊长鸣鸡荡水盘山老逆旅翁以浮名缪相取其间饶有渭阳思【夏考功彝仲其渭阳也死节于乙酉】大指不容轻出处有时篝灯钞细书碧眼双悬照乘珠有时勤礼四法界灯镜重重等无碍东方为饭西为汤过句??炙毂驰康庄尘积弥卢智发火一星空刧灰蛇舞眉间精悍倏飞扬殿中爱我争如虎我今化作绕指柔暗牵衲帔寻绳头寒山捬掌笑不已丰干虽好非同流闹市丛中且面壁谁唤罡风追白月罡风不住月不行茫茫万古皆离情秪是月长风阵短换却风头月不管 

南园口号 

自非知已谁堪托况复衰翁不再来分付东风勤守户莫教吹我白云开剧怜人面似苍苔【初拟客子书屋以病甚恃孝山久交乃假榻杜门】 

又 

雨雨风风切骨寒畏人提起行路难眼前何事先孤负满树梅花开又残记曾月下雪中看【梅花盛开竟不能扶杖一观】 

又 

使者时来问所须多求多愧辄踌躇可堪老马反驹意妄想如轮转颊车验他食指动何如【久病思味稍多不消再进即厌每承下问惟有增惭耳】 

又 

四大空烦八苦酬七方那见一人留为凭本草来遮眼免得良医去乞头老农老圃复难求【借本草纲目从谷部菜部中求食治相应者亦不易得】 

又 

贵人病把乞儿寻欲探清河怯水深昨日吴门归白舫今朝药里见黄参是伊一念重兼金【孝山馈参一雨】 

又 

我为远游方出岭如今多病不能行蜚鸿跃马看人健似有罡风雨翼生扇开蝶翅听无声【闻友人远行亦复游思坌涌乃不离床沿桌角耳】 

又 

急难鸰原问弟兄难相商处却相通云中欲唤三青鸟篱下长怜二小虫频频纳与信天翁【闻百时过问起居饭食几为吾作三青鸟矣】 

又 

五夜休寻雝?缶底眠一尊不费杖头钱曾提布袋逢弥勒谁踏金台问酒山曲生风味在东边【古玑馈家酝盖供僧法中创典也】 

又 

天边一只戴角鹰堕地化为没脚蟹闷来侧目似愁胡欲射神鱼泛沧海笑汝童心死不改【病势极困乏时远游之思未尝歇下岂所谓鹰眼犹存耶】 

又 

右抛竹杖左抛篮烈火干柴一草庵无冡可埋云外鸿有汤能煮絸中蚕自家着落自家谙【初辞黄山诣吴门复有观音山之约侍者不欲就然往往以没着落为嫌吃粥吃饭不是着落痾矢痾尿不是着落乃向一个庵子讨处分耶】 

又 

吴山粤峤各通津我是寒灰与湿薪缁素两行排煞曜火风一道走生轮不能脱去怪何人【一峯自丹霞来虞绍远自杭州来皆老牛病脊上铁鞭也】 

又 

清斋老病得公怜宽假聊从方便传若遣猪羊来馈药先教鱼蟹不论钱空囊赚我已多年【存西劝我稍开石首等类予笑语侍者吾非不解食肉但无钱耳穷之能成就人如此】 

又 

寂寥无事坐焚香忘却迎南令节长忽见樱桃成立夏已知角黍稳重阳吴门五月忆飞霜【立夏日陆夫人有樱桃梅豆百草粉饼之饷昨岁半塘无钱买黍一行人遂不解椶木?木凵?八??】 

又 

太平广记五百卷十法界海呈全潮老僧不见不闻地山鬼门庭一样高浮沤起灭不容刀【借太平广记于旷庵人訾其荒诞予谓是平实供通耳】 

又 

怪力乱神秪是我语无断绝如钩锁莫道齐东假捏成画影图形无地躲差别稠林一炬火【尽他怪力乱神做尽手脚于吾心不思议境界直一毛头许耳或谓稗官野史无一真者韩干画马纔脱稿时已被金天王骑坐矣】 

又 

稻重东南少不知麫尊西北病休思花开二麦元当昼檐曝招诬在几时凭人远寄火烧儿【檐曝丛谈云北麦花开在昼南麦花开在夜故南麦不宜人也然今南麦开花皆在昼矣直欲勒令招诬】 

又 

衰年关鬲冷堪忧白粥相当玉筯头却怪当湖无此物石门饶与麦俱秋移茅欲盖菜芝楼【薤一名菓芝本艹云薤白粥暖胃健脾近嘱石门家侄致之】 

又 

入夏尚拥三重绵太阳落在阿谁边人人都有太阳在只汝落在阴山外勾却千年老兵债【立夏八日三重绵尚不敢脱何时能卸??夹使我一身轻乎虽然汝是清浪配军只合做千年老兵耳】 



【五言律诗】 
 送记汝帾公还雷峯 
 次韵海幢被刼 
 悼留须子 
 生晒茶 
 寄怀刘焕之总戎
 留别尚羽阶总戎 
 寄别李韶州谦庵 
 六月廿有五日度梅关 
 与乐说辨弟别于南安 
 军需船 
 停舟西昌问研邻近状 
 过樟寄梦破传物故久矣 
 七夕抵南昌 
 候孟昉于郡署之寓 
 悼黎先生博庵 
 法云堂喜晤余霁岩别驾 
 经堂寺灯下招詹燮公话旧予以凌晨之卢岳 
 悼栖贤石鉴覞兄 
 与鹤鸣摩兄栖贤??黾弟谈卜居匡岳之事 
 悼朱隐君燕西 
 宿龙王阁 
 伦宣明太守遣令子子受相邀晤语 
 鄱阳湖 
 左蠡之民以覆舟为利 
 愁鬼 
 落星堆 
 守风十四日乃得南风乘夜出湖口 
 马当 
 东流 
 皖口 
 望清溪塔 
 芜湖 
 夜起对月 
 渡扬子江 
 菱豆 
 覆舟 
 赠朱子葆 
 次韵酬李明远 
 卖书 
 葵石为予乞供客有阻之者 
 陆孝山太守闻予至郡即自当湖来会宅中多冗一面而归感其至情惘然有作 
 采臣见招话旧尊人调之病未能起郎君舞两已有二男抚今追昔为题二律 
 用韵酬王寅旭 
 升初以幅绫索书所上平南王启 
 赠陆右韦 
 赴沈季轮茶集 
 悼赵帆青 
 喜若千兄自石门来看 
 赠陈孝廉子木 
 赠王方伯言远 
 除夕周青士自桐川徒步过精严却寄 
 示侄孙正汉 
 次韵酬王次张 
 次韵酬徐卓仑 
 李子乔明府自武塘来访 
 题城南书屋留别皜亭 
 次韵酬梅靖庵 
 次韵酬王千里 
 赠周芸斋 
 赠龚砚石 
 寄毘陵史庸庵 
 次韵酬顾伊人 
 次韵檇李高寓公卢部哀死节同年诗 
 次韵酬吴江徐松之 
 送米三岳太守北上补官 
 次韵秋岳邂逅澹轩过半塘共饭 
 瞿寿明自虞山过访 
 秋岳有兴福茶集诗用张超然将字韵次答 
 次韵酬檇李陈茝庵 
 次韵酬云间陈彦达 
 次韵酬苕溪沈驺士 

五言律 

送记汝帾公还雷峯 

不作住山翁回头路便通扁舟辞锦水孤锡向雷峯此意如能切安心岂未同全身纔放下无处弋冥鸿 

又 

掩室罢登临徒拈枯骨针病龙虚作雨独树漫留阴送子知归日怜予不住心空山人已老江水为谁深 

次韵海幢被刼 

独立危峯上相呼落月中墟烟移树白营火出江红泪向闻猨续心随逐鹿空有人悲踯躅无语问鸿蒙 

又 

滑滑鸣春雨荒荒失暮烟险崖寻是路绝壁倚非天匣涩摧锋剑樯倾漏网船不知山鬼面认取髑髅前 

又 

虎狼如恐饿臂指亦堪烧白贼徒饕餮青山未寂寥此门行似幻使尔意俱消如听风铃语玄音下赤霄 【来诗怨而不怒盖吾辈自有刧掠不到处也】 

悼留须子 

亦知终不免此路倩谁通未逐赤松子吾思黄石公有身随祸福于义得初终几夕联床话悲来问朔风 

又 

岂得无私憾相忘事亦难看云裁羽翼借水作波澜口内曾携斧空中莫弄丸深山陪木石今古梦俱安 

又 

春雨千花重秋风一叶轻泪徒沾枕席语不讳家庭笔墨勤相爱功名懒自成伤心何处剧未得信无生 

又 

自刃追魂到春风过耳酬此心元为汉大义不从周死士虚存垄生王苦恋头莫牵三世业庶解一家忧 

生晒茶 

玅质随时采生香不日成兰膏清露擢石蕋冷云擎水外无余色茶前未立名人间巧自足且莫与天争 

寄怀刘焕之总戎 

不见元诚子相将二载余青林应入梦锦水得无书世事俱如幻人生各有初随流真未易独立近何如 

又 

出粤全临楚湟溪此汉关乾坤百战剧风雨半生闲晓角传餐处昏钟策杖还云低天尽处目断万重山 

又 

床下听逾劣天边看亦慵狂花飘五等败叶堕三空老病徒留我安攘且问公玄黄频洒血无计慰羣龙 

又 

呼猿停楫短拱北坐更长片舌辞雷电颠毛陨雪霜何人同语默没兴抵存亡欲解思君结来书细作行 

留别尚羽阶总戎 

未忍轻言别春风次第宽幽斋倾玉屑野寺簇金鞍江静布颿稳山深竹榻寒临行须寄语念取局中难 

又 

楚粤同持险安危只自强穴中论鼠鬬天上忆龙骧士岂全超距人谁习处囊东南民力尽永夜独回肠 

又 

密室寄鸣琴相思托雅音关梁来未尽湖海去何深斟酌饥时钵蹉跎病后针盛年难再得珍重惜分阴 

寄别李韶州谦庵 

叱驭当危地储胥唱夜筹军资分负户清啸得登楼白骨能相委青山得自由平生孤立意真率付沧洲 

又 

慧业非专巧通才不擅名霆驱龙爪重雪捧鹅毛轻画水初无迹镂空别有情双瞳何待熟一面见三生 

又 

方员徒自画上下莫能知守黑全知白争先即用迟此心能及物吾道不违时苦雨辛风地回甘寄所思 

又 

枝叶俱成盖山川更出云晨风勤运甓夕月细论文史即三长具书从二酉分名流来未已忆尔惜离羣 

六月廿有五日度梅关 

出路明明是蹉跎只未能一朝成决绝如翼会骞腾荷担无今古安居有废兴梅关尔何事气象独崚嶒 

与乐说辨弟别于南安 

不少分携恨嗟君泪未干卜邻吾亦易弘道尔非难解夏月常洁立秋风渐寒云山江上影仍是大家看 

军需船 

闻道军需急千艘济粤西官私无暇日水陆尽遗黎战苦兵锋涩村荒径草齐畏途兼落照天际一眉低 

停舟西昌问研邻近状 

物态嗟零落家声未寂寥犬休疑破壁鹤自信危巢天阔云俱懒江昏风更骄此门空底事心境一时消 

过樟寄梦破传物故久矣 

传此莲花橐吾今不食言三年纔阻绝一梦已推迁呼吸真危甚幽明各悄然见闻非尔事此话古来传 

七夕抵南昌 

老去休寻巧时危拙愈多扁舟凭掠夺折柬自消磨泪尽征夫血声阑估客歌人间风浪大将就只填河 

候孟昉于郡署之寓 

乐非行患难闷即遣文章花底迎朝馥风前纳晚凉径犹来二仲枕或到羲皇此亦袁闳室归家莫暂忘 

悼黎先生博庵 

曾托青云契遥同白社游见能通现量识欲泯浮沤大节留千载闲名谢一丘晚风吹昨梦不忍到西州 

法云堂喜晤余霁岩别驾 

邂逅成相见清欢且一时诗文虽薄技丘壑有深思花雨浮金地卿云结凤池吴兴古胜概一叶问新枝 

经堂寺灯下招詹燮公话旧予以凌晨之卢岳 

五岭真难往三山未易归八年纔此会明日又重违老景吾何恋长眉尔自垂同怀如白月盈处一痕亏 

悼栖贤石鉴覞兄 

未和远游赋先吟归去来达人缘即道乞士法为财龛窄宜枯坐山深好活埋留将慈氏下方便为渠开 

又 

退院何容请思君亦太劳痰纔攻若线血已败如潮走向狂边歇言从呓处消恰乘欢喜隙撒手更逍遥 【老人至师喜甚遂愈愈后即死或疑之子曰正欢喜时不死便非俊物】 

又 

病愈方堪死欢来不用生剧谈曾浃日快读每三更泯迹归全主摧锋陷老兵未知谁胜一笑且横行【老人云石鉴读汝集每至三更复病而死予向与山鸣长老剧谈三日开先僧云因此疾笃遂化去】 

又 

死别都休哭生离应有歌莫言三际断争奈一家何急雨礀中落凉风月下多挑灯发高论识取病维摩 

与鹤鸣摩兄栖贤??黾弟谈卜居匡岳之事 

住院如退院入山休出山老僧当此际二与四之间礀月寻峯上林烟罩地还雨余无虎踞深虎莫留关 

又 

鹤鸣峯顶啸橹断水边诗老不能登顿贫兼守拙迟矮篱垂雨叶曲礀扬晴丝记得村居里鸡鸣犬吠时 

悼朱隐君燕西 

往岁栖贤谷清言许唱詶晴街纔易米夜壑竟移舟后事存贤守新阡表故侯幻生知幻灭非幻复何求 【伦使君宣明于君生养死葬复恤其孤可谓至矣】 

宿龙王阁 

半夜月窥阁清秋暑退余南来成水母北面拜江猪逆境悬相待虚舟信自如晨风凉透腋高卧即安居 

伦宣明太守遣令子子受相邀晤语 

一见佳公子曾闻伦使君自怜行计促莫怪不相闻泽物三危露传入五色云后期知未定分手惜无羣 

鄱阳湖 

未识鄱阳险安知万虑空声非驱白马力不借黄龙莫辨存亡地谁分上下风浮生难了事飘泊趁飞蓬 

左蠡之民以覆舟为利 

左蠡民风薄欢呼有覆船不辰生此地苟得傥由天各遂因缘后非操固必先风波即傀儡喜怒落谁边 

愁鬼 

刺耳闻愁鬼【估客云愁买愁卖愁风愁水愁盗贼愁官府秪是愁鬼说甚商人闻之欢绝】回头笑老僧寓形同泛梗寄命即风灯解带谁怀璧披襟忽饮冰衰年何自苦薄德正相应 

落星堆 

巨石奔涛会摧舟急趁风使君标铁柱渔子窃鲸钟无复知趋避安能薄事功鞋山曾建塔浊浪正排空 【廖百子司理此郡竖铁柱于此夜行闻钟声即知远避后为渔子盗去鞋山塔毁亦利涉者所宜复也】 

守风十四日乃得南风乘夜出湖口 

北来吹欲尽一雨得回南天意元无党人心岂未甘云痕迷断岸风影静飞帆永夜谁同醒秋怀冷自探 

马当 

高阁迟王勃神风赠马当一时成此胜千载梦俱长渡海人何在呼天问已忘片帆秋色里山水自苍凉 

东流 

彭泽未分邑东流陶令家公田皆酿秫隙地豫栽花九种鹿边草一江鸥外槎寓形知几许何处不天涯 

皖口 

李唐文盛日盗亦□诗人漫读萧何律休倾白堕春此公那易得今日定长贫莫惜弓刀便来翻案牍新 

望清溪塔 

曾上清溪塔于今廿六年己无升降力祗任往来缘皮骨酬三藏云林问一椽此心不尽处长在碧霞边 

芜湖 

绝岸指蟂矶湖深头角低生涯利市倍杀气要津迷孤客无留血连樯有噬脐地形随事转此穴近堪犁 

夜起对月 

秋热有如虎舱深易聚蚊起乘风月下旷若水天分人说乌江渡吾闻采石军山荒争让绝摇曳爱凉云 

渡扬子江 

大江临铁瓮一寺裹金山日昃云初涌风骄石愈顽弄潮渔棹去戏桨蝶飞还蹴破吴天看人忙境自闲 

菱豆 

菱豆中秋事离家久已忘小舟谁唤此入耳便还乡粤客曾知味吴儿应解囊宛然旧风物珍重满头霜 

覆舟 

少有艰难事能生警戒心物于偏处重舟以荡时沈且诵前车覆休从折水寻死中还得活一笑语知音 

赠朱子葆 

旧国秋声里孤鸿落远天相看饶白发独坐刬陈言世事俱冰解人心只火传欲寻真率意钓艇五湖烟 

又 

何事得亡求苍茫老未休迷途怜七圣绝岸指孤舟游屐君初歇无庵我亦留莫分方内外都不涉春秋 

次韵酬李明远 

夜气深更复微言四座倾贫须开白眼健不饱青精砥俗春秋义传家廉逊名浊流知自革为尔学河清 

卖书 

畏逢取责使甘作卖书慵世下文当贱年衰路自穷低昂酬白纸颠倒贩青松钝市同愁鬼开船遇逆风 【此集二千纸客云藏金百纸三分今以绵料百纸四分侍者云如此则折本予笑云鄱阳采头逢钝市】 

葵石为予乞供客有阻之者 

乞食吾家法无缘有命存维摩纔遣钵香积便关门岂望蛟龙夺谁分雁鹜恩故人逢不得携手过前村 

陆孝山太守闻予至郡即自当湖来会宅中多冗一面而归感其至情惘然有作 

重逢初未拟意在起东山难得流泉便休过炀灶关青云方落落白水尚潺潺且解相思渴扁舟又不闲 

又 

乍见还成别羁怀倍惘如问边增一刦捋罢第三珠泛水流桃梗携书走蠹鱼路难心不变满眼正崎岖 

又 

星摇悲烈火弦急忆柔风襦袴歌弥切莼鲈梦更浓老来行蹩躠事了话从容怪煞微尘破深经转不穷 

又 

万轴长操契双眸命掷梭回风移岸艹滴露老庭柯家食贫如此诗情近若何浮生如幻意祗合付狂歌 

采臣见招话旧尊对人调之能起郎君舞两已有二男抚今追昔为题二律 

三十年前话春波醉露桃子年方舞象吾意在持螯转眼余三世随身剩一瓢闲论别后事索句水云消 

又 

相见初如梦追思亦惘然浮萍虽暂聚落叶岂重鲜白发高堂病青毡旧物传庞公儿女意十月小春天 

用韵酬王寅旭 

曾读潜夫作思君道气深炎凉无异用丘壑有同心痂落先知味桐焦复赏音来诗见氷雪飒飒响空林 

又 

寒天应乞火跛鳖岂容知四禁俱消后一垆全扬时水流千里縠柳拂万条??系失却横斜影临机那得师 

升初以幅绫索书所上平南王启 

直道斯民在空言亦可存何人操史笔不意到王门内外无殊体兴亡共一尊吴绫闲索字字里立乾坤 

赠陆右韦 

秀自乌衣出文从丹穴来宝珠王髻得嘉谷石仓开有玉初成液黄金更筑台斑斓天上落片片五云裁 

赴沈季轮茶集 

隔带无多水披襟即是林毘耶宾主话兜率弟兄心未掷云中钵还听石上琴青山时覆顶得路肯相寻 

悼赵帆青 

七子才名盛帆青欲冠军人间方尚武天上正修文各秀湖边树孤飞岭上云不知隐显法一界向谁分 

喜若千兄自石门来看 

此梦无今古乘时见短长别君逢坎?穴刀臼?寄国到寒荒未落空梁月俱添两鬓霜相看在何处阅世有虚堂 

又 

严风何凛冽一面尽悲欢逝水勤趋海桃人懒下滩道南裈自少砚北坐逾宽异域余生话频将烛烬弹 

又 

缁素虽殊路平陂共此时氷霜元自洁花萼有何私不遣来情扰谁将去影持现前珍惜意应许雪鸿知 

赠陈孝廉子木 

意外重披对心存道未荒守身寻石户论世到羲皇天上醒难俟人间梦更长高秋蔬笋会眉目见风霜 

又 

我昔名场客君登宿将坛题诗桐叶小说剑酒杯宽不觉江山异相逢云水寒残年劳慰藉细缕切春盘 

赠王方伯言远 

早已除三惑宁烦皷四炉浦投香一片洲刬木千奴白眼酬公事青灯返故吾饥鹰休见附集菀不如乌 

又 

鼓吹来人思孚公启悟门君诗真自得此道与谁论九奏归双泯孤弦转六根人间无听客驾鹤到昆仑 

又 

日中取魍魉北斗陨招摇不信波翻舌安知蜜在刀获麟终绝笔得鹿漫藏蕉青白浑无意空花眼底消 

除夕周青士自桐川徒步过精严却寄 

趼足来除夕寻言到竹林寂寥贞士梦【徐横秋】 急难故人心【盛葵园】 未觉团栾晚先期慰藉深 【青士尚未归宅】 高山流水意何待理瑶琴 

又 

且着门前眼难逢格外人同溪频有约雪岭正无邻别馆新春树残年客路尘因君念民事吾意闇相亲 【汪周士晋贤寄语鬬馆相候青士复语予今岁薄收青黄不接之时穷民可虑劝人发粟宜早计也予甚是之】 

示侄孙正汉 

独立尘劳内如吾亦仅存破家还祖父乐道许儿孙五系空魔罥三藏出祸门圆明惟一点赤手立乾坤 

又 

桑梓衰谁敬松楸早自凋心存天即见学到古非遥比质宜金玉登仁绝獍枭淳风期汝在家丑不堪描 【吾所出有为鸱枭破镜者矣】 

次韵酬王次张 

入市怜垂老登峯且索居诗难酬刻烛尘易析邻虚尚饱缾中粟空传枕畔书高才惊下访叹我不如初 

次韵酬徐卓仑 

后起闻羣彦推公一俊人清思来鼓吹逸翮上风尘未觉名根重相看道意亲远公留白社可得两遗民 

李子乔明府自武塘来访 

频记长安梦疑从绝域来离怀悲处失生而笑中开霜雪须眉结风波义命裁双眸灯外朗此地绝纤埃 

又 

老去宜安节闲来得固穷吏非能择食吾亦解观空映水松筠月吹田禾黍风无人窥研北倚杖只墙东 

又 

凋谢酬余业孤危剩此生畏人前路远多病老年轻密叶何当续浮云不可擎五湖烟景阔长对少微星 

题城南书屋留别皜亭 

十亩能逃俗千金曾买闲远心依白业冷眼注青山道在空三世云飞剩半间高流相得处黄鸟语绵蛮 

又 

雪意晨回薄潮音夜泬寥似云还见石疑阁忽成桥倚杖听花信携金辨药苗马头尘扑面此隐不须招 

又 

路难千古叹客喜一如归宴坐花频落徐行鹤懒飞设身纔处地称体复裁衣已熟休相恋怜予未息机 

又 

重来难自定何地更相逢萍散元随水鸿飞不印空登临遗小阁消息问孤松此后看图上而今已梦中 

次韵酬梅靖庵 

矫翼风尘上长谣烟雾深秋山分道骨春水濯文心自种湖边树相怜泽畔吟曾将丈夫事一问径山钦 

次韵酬王千里 

陋巷能寻乐吾犹识此贤晨吹梳密树晚照濯前川肯续无涯梦还随不住缘闻声定何许霜信落南天 

赠周芸斋 

何处寻高士横舟一水通瞻云初掩日载雨忽随风门巷静如此诗书乐在中家珍待倾倒茗盌自从容 

又 

薄俗流方下高山仰昔贤风雷至性作日月大文悬恨逐攀髯邈惊看化碧传双龙意外合在我不关天 【忠介公诰命为倪文正公笔神道碑则黄文忠公墨迹也芸斋血书贴黄及诸公题跋皆得随喜诰轴失于兵乱有健儿手捧拜还故有双龙意外合之语】 

又 

红尘一点雪特地立乾坤所见惟君父谁能胜子孙口门辞杂客心影绝偏痕此道无今古闻风远愈尊 

赠龚砚石 

莫厘传作梦旭日扬游丝叹我衰亡事听君癖诵诗悬壶堪近市耕砚莫逢时心迹双消处同流那得知 【与砚石相聚于莫厘已二十六年邂逅吴门诵予旧作皆稿中所逸也近以医自隐长于诗而不沾沾苦吟亦少酬唱予谓苦吟能损神少酬唱则可以逃名此卫生之经足为予对症发药题此赠之 】 

寄毘陵史庸庵 

岭南官亦好颜色但随人得尔归乡信添吾喜意新诗筒犹可寄茗椀正堪亲回首风波地谁留不系身 

又 

雷雨东山起金银北阙开尚存扬子宅莫信沈公来长日奇书展蔬篱上药栽无谁堪下榻三径没苍苔 

又 

倚月同千里停舟隔几年哀蝉寒抱叶病笃懒加鞭着处成离合醒时无后先期君见何许秋水一帆边 

次韵酬顾伊人 

触热都非客迎寒却似僧故交存落魄退卒让超乘未靠千山杖空挑五夜灯虚君珍重意谁信一无能 

又 

不涉全成碍方行又落岐国能应并爵家学自兼诗金屋看人贮盐车负尔悲如吾亦可恨剩有发如丝 

次韵檇李高寓公卢部哀死节同年诗 

义在立今古心存超死生白头无自辱青史不求荣血裹神鳌足风吹山鸟更何尝异兴废济济见周桢 【寓公执节从容而志切忠愤于死事二十八人作诗哀之顾以铁崖自处为恨予谓人非一死生国非一兴废仰无愧俯无怍诸公可以见先帝寓公可以见诸公足矣时位不同落花流水此复何有因次其韵意在寓公譬之马新息不入云台二十八将中然不出二十八将外也】 

次韵酬吴江徐松之 

兰外无余地芦中得此人横经长作客钓泽懒称臣识泯山灵幻心空风雅真往来能自信见影莫疑身 

送米三岳太守北上补官 

孤坐问秋声闻君复远行人忧藏赑厂?赑天醉出欃枪五凤元当绝三刀梦又成雄才今有地倾耳听先鸣 

又 

天阔河难挽涂穷背各迟倒悬民欲解中立吏谁知得此二千石贤于十万师处囊方及此莫讶弄丸迟 

又 

气决将离易时危小歇难悲欢人两世梦觉日三竿雷雨龙思起冰霜岁欲寒家传良牧谱珍重使君滩 

次韵秋岳邂逅澹轩过半塘共饭 

好友方接坐高流忽叩关逢迎倾二老突兀怪三山诗料雅相称菜根香未悭客途俱有事惜取一时间 

又 

影落千寻壁心休五味禅贫无朝市异病有水云偏龙伏虚招雨人荒错问天东山将北海吾意亦翛然 

瞿寿明自虞山过访 

迢递关河梦蹉跎鱼雁书吴门重会处粤客已无余撒米成丹后寻山隔水初东皋蹉旧隐两地一榛芜 

又 

长材宜广驭一志老衡门泉石消图史风云寄子孙每添新鬼恨多愧故人存斟酌扁舟便残冰刻水痕 

秋岳有兴福茶集诗用张超然将字韵次答 

欲话住山事白云情共长道流能致客作手许同堂对景各相惜会心无可将微风分密坐随意得清凉 

又 

黄山曾入梦作客胜还乡云海不同涌丹台千古荒老松枯尚未危石堕方将却恐天低处遮回雁一行 【秋岳有卜居黄山之劝】 

次韵酬檇李陈茝庵 

未得堆垝坐将寻汗漫游挂瓢纔倚杖涉夏忽经秋高冡深理笔空筵冷覆瓯寂寥能见访竹影共修修 

又 

学士饶三绝闲僧欠一能凤楼资大将栎社裹枯藤击钵来萧寺方舟泛武陵谁分全景艳吾昔梦中曾 

又 

层层霜信到曲岸荻花湾谋入稻粱简机随云水间巧非传刻画高不住孱颜那得同无事凌虚日往还 【陈以自画芦雁为赠】 

次韵酬云间陈彦达 

老去休前辈闲来托外臣难寻醒后梦易见影边身似倒三生石真逢一面春烦公频剪拂瓢笠旧行尘 

又 

不诫舟车覆徒怜城市空子能麾落日谁解御长风鸦击排云黑鹃啼散雨红莼鲈堪送老赢得在江东 

又 

入市全无路衔杯便是山蜗纔分地角鹏已过天关有客携诗到呼儿种菜还清谈方阻雨晚色似人间 

又 

风切谋添絮霜浓唤啜洏澹云孤客远深水故人思笔阵推同甫杉庵挽大随自然空谷里响答有何私 

次韵酬苕溪沈驺士 

旗鼓还陈亮门庭谢李膺双眸消野马一指破春冰艹入幽人宅烟空帝子陵古今多少话数不上闲僧 

又 

浮云舒褦襶败叶卷毠沙?毛不分穿梁燕相轻绕树鸦途遥方系日亲老未成家瑞草萦书带扶君笔上花 

又 

门作连眉互诗催老眼开光华分玉树蝶躞念金台学有耰锄获思从鼓吹来莫孤头角异时与酿云雷 



【七言律诗一】
 送似石汝公归琼州 
 人日 
 开灯夕 
 雷 
 同节生居士乐说梅叟二长雨窓小坐 
 送一拍双公之雷峯 
 与方伊蔚谈刘中丞往事 
 赠刘子安 
 任崧翰宪副见招茶话并得晤薛重起为行坞宗伯之孙 
 回棹韶阳赠李谦庵太守 
 姚嗣昭太守与同里丘函五远访山中即日别去却寄 
 挽开先山鸣和尚 
 子圭秋捷 
 陈昆圃秋捷 
 喜祖秀庭入山 
 送周庸夫之仙城 
 海云闻慧后堂远访即归却赠 
 公绚募刻徧行堂集寄谢 
 贺王呈祥郡丞 
 涂英伯过访却赠兼怀竹君 
 傅竹君招晤相江 
 相江发舟数里值鲁城自山中南下停桡共话 
 寿周逸人 
 张贞元六十初度 
 得文山韶阳寄柬 
 秦六御董小宇二将过访秦有重来夜会之约 
 赠范霆远明府 
 送朱蜚英之穗城 
 赠郭公玉总戎 
 挽旋庵湛都寺 
 贺泽萌遇西堂秉拂海云 
 贺尘异但侍元秉拂海云 
 李我玉过访舟中却赠 
 立春日 
 葛子上送走马灯 
 陈之喆送水仙为佛前之供 
 张云山过访却赠 
 送寿峯司寇之粤西 
 萧子韶少参同张殿一来游即事却赠 
 寄答庸庵见怀 
 寄别龚升璐归毘陵 
 寄送冯再来司寇还朝 
 留别鉴湖 
 留别贞元 
 安南将军舒公过访龙护 
 杨若雷处士七秩初度 
 留寄竹君中丞 
 朱郁林天然书至有拂衣之语题此奉勉 
 寄周孝思兵宪 
 侯公言以高凉分镇提督粤东寄贺 
 送豁大知浴之平远 
 龙王阁夜坐赠宣明伦太守 
 鹤鸣峯腐查饼其味甚长戏柬诃衍摩兄 
 八月十四夜龙江舟中对月 
 中秋大风雨旋止见月 
 舟次嘉禾曹侍郎秋岳过访却柬 
 朱葵日太守过访精严奉赠 
 陆亦樵远访有诗次韵奉酬 
 再次请藏韵 
 彭云客太史约晤于孝山所期过寓□□□□日风雨漫柬以诗 
 赠陆筠修方伯 
 雨中梅格侄过存执宗盟之礼甚谨纳之增愧却示此诗 

七言律 

送似石汝公归琼州老病相看觉尔真昨春风雨又今春此身不死徒劳我有志无缘亦听人楚客吟愁纔是越海鱼吹梦忽生尘他年约畧重过处虚室仍衔片月新 

人日 

莫序屠苏甘失岁便扶概木?栗罢登高雨连人日添惆怅病似重阳转寂寥 【登高赋诗古于人日皆行之不独重阳也】自放青山难着眼谁锄白发易生苗澹攒七种春盘缕穷到空门也不消 

开灯夕 

春雨绵绵愁不绝活埋丘壑百千层莲峯直上应无月兰若孤悬畧有灯夜气切肤频拨火早雷动地忽凝冰 【初九立春后雷声已再发寒雨益甚】 此时相对谁相得枯木寒岩与病僧 

雷 

极目寒荒结野云湘君山鬼亦离羣谁操日月星三点莫觅初中后一分灯影空挑青黯澹花天钝置黑氤氲老怀恰有销魂处只在声中不可闻 

同节生居士乐说梅叟二长雨窓小坐 

独坐时堪三两人香炉茗盌未生尘暗云尚锁千岩梦破衲同回一缕春事往那容分菽麦老来常欲负松筠不知此地清谈外谁是虚舟不系身 

送一拍双公之雷峯 

觅不心来孰与安且乘春水下前滩云垂南海方抟翮月上东峯复弄瓦老树笑人空着屐直钩怪我错投竿如君壮色休轻掷坐破蒲团几个看 

与方伊蔚谈刘中丞往事 

两点孤灯照素心珠江锦水共沾襟不言有路超生死如见虚堂定古今四海横流分土梗百年散影碎人琴重来欲断西州策剩得存亡一念深 

赠刘子安 

天上已垂新湛露人间勿翦旧甘棠自知来处占奇质每为趋庭念义方六月抟风归紫极五云笼日漾扶桑承先识得当先务两世怀清在北堂 

任崧翰宪副见招茶话并得晤薛重起为行坞宗伯之孙 

未能持赠半间云先施何由及野人不觉清风生密坐如乘霁月散轻尘梦中得失惊蕉鹿天上存亡感玉麟各自忙闲无住相使君丘壑见全身 

回棹韶阳赠李谦庵太守 

□武合流南下处轻舟又溯北风回自闻五马嘶云上如向三岩拂月开菡蓞昔曾敷独坐凤凰今已下新台为言春到虞城久花信非从腊后来 

姚嗣昭太守与同里丘函五远访山中即日别去却寄 

迭嶂回溪隐一山微风不动白云关使君元在烟霞上有客相摧丘壑间绝壁破天开睥睨深松唤雨答潺湲何来蛮里同真赏不是忙时那得闲 

又 

世外情从历刧长羣峯一色晓苍苍天花散落纔成雨云叶萦回又结香不得追陪输老病无多欵待足家常凭君半榻松风韵吹入三岩透体凉 

又 

玉台有约更携琴信宿难留愧此心风雨声边销永夜水云梦里度遥岑 【别已向夕风雨大作】一枝短锡曾来往几点浮沤自古今他日扁舟重到岸试同小歇半山亭 

挽开先山鸣和尚 

围炉拥毳意俱消鸿迹龙光望已遥三尺木虵留本色一番纸被寄孤标雪边听竹无空谷月下奭?斗泉有破瓢公去却怜吾病在可还生死不同条 

子圭秋捷 

玉皇案下称仙吏太乙藜边校秘书一夜秋香分月窟十分春色在天衢青毡未委传家物白象还擎镇海珠霖雨却看烧尾后风云万里送雷车 

陈昆圃秋捷 

垂云去击天池水照乘来寻明月珰纔向文中呈虎豹便从弦外发宫商一枝自折黄金粟三策应归白玉堂为语春风快驰骤马蹄透出软红香 

喜祖秀庭入山 

几载相期探紫玉此来幽兴欲平分沙头簇马三岩出谷口呼鲸一水闻欵客愧非香土饭撼山易似岳家军凭公大树垂余荫石榻随时覆白云 

送周庸夫之仙城 

美人江上久邅回一片心孤紫玉台忽报闲云过碧落已闻秀句接蓬莱清尊自喜天伦合春草应怜别恨栽惆怅竹垆茶熟后三岩梅好为谁开 

海云闻慧后堂远访即归却赠 

危石千寻俯一湾老来无力罢跻攀共怜空谷成宾主不觉孤云信往还剪烛漫酬寒夜永持瓢祗乞半生寒莫教菜叶随流去踏破松阴怪洞山 

公绚募刻徧行堂集寄谢 

灰底应埋田水月杖头多愧卯金刀玄亭有血非丹凤黄面无眉放白毫易说存亡休自慰国门增减岂相饶声前不辨风尘意句后谁将冰雪消 

又 

照影自矜虽可惜嗜痂成癖亦何妨空花易落重留果家丑难遮复外扬未许奇情遗草木便教野唱叶笙簧却怜笑倒维摩诘没字碑中话更长 

贺王呈祥郡丞 

珠海曾闻波不扬皇冈又见日初长鼓钟已出三王右云锦犹从五马藏皓月中天垂湛露清风匝地散微霜高斋未隔松窗梦时听箫韶起睡乡 

涂英伯过访却赠兼怀竹君 

空山寂历无人到送老残经对落花真气忽然开四座快心时复听三檛深林冷梦堂前燕东海闲愁井底蛙为说宁江傅介子与君两地共朝霞 

傅竹君招晤相江 

大绩谁传续一匡先声曾忆诵三章共怜直路全成棘独对梅花半吐香江上故人重遣信山中野老未褰裳即今格外相逢地扫迹犹存挂角羊 

相江发舟数里值鲁城自山中南下停桡共话 

一片白云留不住几湾江水恰相逢离怀抱我影未脱归梦着人途未穷野艇断鸿晨露下荒村寒犬夕阳中期君净洗三秋耳听取轻涛走碧松 

寿周逸人 

千秋自信人俱远三径相邀路未穷风外爪牙生绣虎云中头角泯潜龙蒲轮独笑商山老藜杖偕吹太乙翁不遣红尘过砚北每倾白日到墙东 

张贞元六十初度 

横空一鹤度烟萝秀色遥分佛顶螺吾道不从登岸有胜情却比在原多赤松未觉张良远白石谁听宁戚歌指出目前无异路耆婆祠下见恒河 

得文山韶阳寄柬 

故人已去留深念韶石江边尺素书别绪重能沈钓艇先几捷欲驾锋车松风梦熟无生客天鼓声微有道枢忠孝不亏何所恋长怜豕虱送枯鱼 

秦六御董小宇二将过访秦有重来夜会之约 

万峯齐插一溪横殿角风微午篆轻岂意雨中来二玅曾同石上话三生令传玉帐兼山静心在金台自古平为说重过休爽约卧听幽鸟报寒更 

赠范霆远明府 

隐显镜中同一照吏民于此不能欺已知利器分虞诩莫把英年测子奇生草让成嵩作柱名花种出锦成溪春风佛日相当处笑向松关倚杖藜 

送朱蜚英之穗城 

隔水通山又一家远风近月思无涯屐痕同护苔钱老杖影孤悬蜗线斜世事几争龙与虎此心不异鹊与鸦别怀应解长相见沤海全呈小白华 

赠郭公玉总戎 

万丈危波系一丝清霜白发苦相支和门阑入如天覆宝界重来有地持大用可堪深倚树余生岂合更忧时却寻三十年前梦老去应悬两世思 【丙戌于此曾寄载尊公三顾先生舟中】 

挽旋庵湛都寺 

一声断雁忽相闻合志祗林手暂分退院我方惭老计息缘公已叹离羣葛洪井畔三生路兜率天边一片云不向双扉横独木明湖巨榜待高勋 

贺泽萌遇西堂秉拂海云 

记得玉帘泉上坐溪山异处月云同未知虀瓮深于海且喜赤梢狞似龙二十年前曾自见三千里外莫相逢好教十字街头立不把天台一线通 【曾有天台住静之约】 

贺尘异但侍元秉拂海云 

少年长老足机筹滑路怜人得自由万里无云成二见五台不去是同流高堂已奏归田曲古渡还乘泛月舟老我岂堪论胜负一时打灭火柴头 

李我玉过访舟中却赠 

萧条人事岂非今何意扁舟枉独寻半世浮名犹见识满头残雪正相侵干霄有气占雄剑在野无心发宝琴惜别可堪江水远重逢应不待春深 

立春日 

苦行头陀意自闲江波层迭验峯恋寒暄莫辨阴晴路难易休争上下滩野外殷勤收暴骨舟中寂寞话春盘从今百草承恩后愿与斯民一例看 

葛子上送走马灯 

轻舠碧水鬬春晴佳客因时为试灯走马岂知仙是鹿伏龙亦避酒如渑热心只看光三点冷眼徒遮纸一层隔岸可闻箫鼓竞莫教忙煞定中僧 

陈之喆送水仙为佛前之供 

一寸焦芽更发祥凌波有梦寄双江金台聚影莲花小甘露垂枝柳叶长旷览忽来秋水观幽怀曾到白云乡梵音落处天香起烧烛何如照海棠 

张云山过访却赠 

感慨今时更有人境风鼓处海波新尽从雁鹜分余粒谁在门庭问积薪坤上称龙俱失水穴中鬬鼠只扬尘多君法苑英雄手肯向毘耶复现身 

送寿峯司寇之粤西 

揽辔已澄江左右伏波又到粤西东帆低急浪迷春雨鞍簇连云见别峯昨梦忆曾经八桂远游兴只寄孤筇可能杨子津头水解与相思一派通 

萧子韶少参同张殿一来游即事却赠 

择胜难回避地轮不辞风雨鬬春深使君丘壑传神旧上客机锋脱颖新不去三山先谢病但倾七盌正安贫插天峯在烟云际畧示龙牙半露身 

又 

携灯纔得下高峯袖里云归暮霭中作雾自能埋片石啸风谁使战羣龙河山卷上君亲绝雷火符边妇子空枕角羲皇方就路荒鸡错唤五更钟 

寄答庸庵见怀 

曲肱无分拍浮丘衰病添人白发稠翻覆山河轻似掌乘除气数白如沤一停安石寻山屐屡夺玄真泛霅舟用拙不如能用巧闻公还是直为钩 

寄别龚升升璐归毘陵 

七年岭表难相见千里方舟岂易同三赋尚沈被褐叟一拳何取住山翁喜君遥集松筠外挈我全投珠玉中 【承以容庵诗属评阅】想到瘦笻斜倚日满庭秋色在芙蓉 

寄送冯再来司寇还朝 

风雅元音奕世传紫芝秀色白云连围棋野外归安石挂钵堂中得济川霜雪居空频解网东南方尽独回天轻帆未获追随便寄取松涛答响泉 

留别鉴湖 

有相都非无住因雨花吹萎又飞新德随建立还檀起权作驱除助转轮杨柳春风桥外客蒹葭秋水意中人往来不借松梢信一藏全经一点尘 

留别贞元 

痴风黠雨罨空山何处相寻僧半间旧德怀君新梦起微尘出我大经还月堂近忆华千叶风桨遥呼水一湾锁钥若知门内意同归深护白云关 

安南将军舒公过访龙护 

剑倚天峯控一门烟岚江草净无痕不教跬步移耕市总为遗民长子孙野老病中忘地力将军格外见天根自还仍旧团栾相手捧金瓯献至尊 

杨若雷处士七秩初度 

上世相传清白吏先生只读圣贤书并将直道还三代合得高峯逼太虚锄下却观金似砾歌中不叹食无鱼百年春酒家家满安乐行窝候小车 

留寄竹君中丞 

桂林江上字相思谁在当年记此时百战奇功君自有一生多病我何之双双翼上天门近缕缕云封谷口迟最是邀欢新护念远游歇得老来痴 【丹霞新堂头予法弟也公护念无异子所切感】 

又 

赤山钝处黑山尖云月相同各解拈麟角凤觜弦更续虎头燕颔相仍兼我宗无语千霆绕斗极成形百怪潜记得关河重迭路暗通一句首楞严 【梵语首楞严此云一切事究竟坚固吾师天然老人疏此经公捐府金全刻又建斗母殿于丹霞为国祈福故有后四语】 

朱郁林天然书至有拂衣之语题此奉勉 

故人消息近如何收拾残黎苦趣多白发无时能罢脱青山有兴未消磨方州漫拟先投帻开府应思尚枕戈有日功成拂衣在相期扫石话烟萝 

寄周孝思兵宪 

相思何必曾相识万里神光一点寒忍土藏身毛孔窄灯王借座室中宽松风梦拂连云石花雨观空钓月竿更有余情寄勾漏瘦筇歇处放蒲团 

侯公言以高凉分镇提督粤东寄贺 

全挈岭南归锁钥一壶瀛海散醇醪江河自觉朝宗易山岳相忘拱极遥八表已安仍赐履五风不动正扬镳还看玅墨留铜柱铁画银钩借宝刀 

送豁大知浴之平远 

老为法门心未已同参爱弟况相关 【予退院后乐说和尚继主丹霞】子能出入瘴烟里共此经营丘壑间长老襟期如白月将军兴寄在青山 【竹君中丞】家庵且莫多濡滞千里相思水一湾 

龙王阁夜坐赠宣明伦太守 

孤竹霜风仍峻洁五峯云气自高深三科募士千村静一曲招贤万壑阴白鹿门庭轻碧落紫阳畚插重黄金却当待月登楼地鹤去龙还忆朗吟 

鹤鸣峯腐查饼其味甚长戏柬诃衍摩兄 

不因苦笋脱春衫且为酸韲买曲镰落下梅花羹莫糁熏来鱼子粟仍黏曾将白饼欺蒸饼却被淮盐胜粤盐饭袋得伊舂满后两旗同试一鎗尖 

八月十四夜龙江舟中对月 

来宵旅泊又中秋眼角金陵王气收逝水声俱忘断续连山影不到沈浮每怜蝶梦回蚁穴多恐鼍更隔凤楼欲倚兴亡寻往迹一轮冷艳正当头 

中秋大风雨旋止见月 

飘风暴雨落危湍不得终朝亦未安雷电欲加天本净江山依旧月常寒明珠隐显从前事宝镜妍媸退后看来岁春灯谁作伴一人一境各团栾 

舟次嘉禾曹侍郎秋岳过访却柬 

处陆非图激水宽栖芦暂觅一枝难全经恰在尘中出古道还成域外观敢到国门悬敝帚不因时序掷秋纨许多欢喜重相见又向春风识岁寒 

朱葵日太守过访精严奉赠【年八十四】 

犹是神宗全盛客典型不动老成思青毡旧业能相守黄檗真珠许独知汉代高风归角里东篱晚节寄新诗却看迦叶须麋古还忆灵山未散时 

陆亦樵远访有诗次韵奉酬 

路合行时不计难迎冰送檗得清欢君因故老能重茧我在空门愧纳肝风啮残灯谈更胜雨吞断港梦初寒谁论蛮触争衡事曾作三岩壁上观 

又 

烛干磬绝费吟思才尽江郎岂入时傀儡一□□□断辘轳万转又飙驰穷鱼大陆飞尘重□□□□□□□未有前期无后至此心何地不相随 

再次请藏韵 

颠倒风尘赖自休肯将故里正狐丘收来□□□□藏钓得连鳌荡七洲囊减一文埋秃笔门□□□□清流柔声只唤西枝輚破衲蒙头百不忧 

彭云客太史约晤于孝山所期过寓□□□□日风雨漫柬以诗 

别来江水生丛棘老去诗情叫碎蛩客贱可能□□骨谈深更喜值冲锋通名且放舟车外倚杖还寻丘壑中风雨欺人成一笑蒙头落得七分慵 

赠陆筠修方伯 【时年八十六】 

香水海从尘际现灵光殿在刼余存此来欲探八难得何处更逢三达尊幸有羽毛分鹫岭不将头角到龙门莫移杖履烦前辈已向诗书识后昆 

雨中梅格侄过存执宗盟之礼甚谨纳之增愧却示此诗 

风雨萧萧倚瘦筇一家消息是谁通翻空十影飞神俊涌海千华起卧龙肯更低眉来物外敢言垂手入尘中纳君雅尚吾多愧衰病难遮万事庸 



【卷十五】
 七言律诗二 

【七言律诗二】
 陆鹤田侍御垂访相期不作往还却赠 
 重到北寺访陆芳洲孝廉村居己久喜见孟公令子题此奉柬 
 俞君山孝廉过访颇述加税之累 
 饱声来以黄山游纪相示 
 喜李竹西孝廉远访话旧 
 次韵酬曹秋岳侍郎 
 次韵酬沈客子 
 次韵酬陆平仲 
 次韵酬徐又孺 
 赠过叔寅 
 赠抑庵中翰 
 陆永锡过访郄赠 
 次韵酬沈声陶 
 贞顺汪母传成柬子倬 
 朗如来访 
 次韵酬冯石良 
 次韵酬独榕禅师 
 陆石年过访云某一切俱已看破惟读书一念未全消耳时将北上赠以此诗 
 张友声以蓟门怀古诗见示 
 酬陆仲孙次韵 
 陆古玑郊居茶集 
 屠我法远什先投次韵奉答 
 次韵酬可登庵主 
 叔云颇扣此道诗以示之 
 程唐侯自武林来访告归却赠 
 尚庐见招东湖泛雪雪消过半寒风淅沥水云杳霭亦自雪意满天不减一幅水墨平林也 
 松风台 
 寄融谷 
 示孔仪侄 
 次韵酬陈天斿 
 旧同门徐横秋孝廉先至精严予自当湖归喜此邂逅有赠
 访项眉雪于歇庵止宿 
 宿武塘蒋孚九宅 
 柬钱尔斐孝兼 
 赠吴非庵 
 寄李子乔 
 张孟高同葵日以楞严一席见推承其知心许以辞免题此志谢 
 酬林文尗 
 赠锺舒闻 
 次韵酬陈尧夫 
 应华国明府索题小影 
 寄赠湛公居士弟 
 沈参辰文学招同横秋文可小集 
 喜曹远思自石门来访郄赠 
 次韵酬沈宏畧 
 赠项子聚 
 赠徐渊中 
 次韵答高文山 
 宿梅庵柬张皜亭中翰 
 赠查王望给谏 
 过涉园悼张螺浮给事 
 酬查声中雪山过访见赠韵 
 题张咸尚玉照堂 
 赠曹中陕 
 张禺?隹侯孝廉将北归题此志别 
 题王望如圃 
 宿桐溪草堂呈汪周士晋贤 
 俞犀月次予梅花旧作为赠奉酬 
 赠俞鹿床 
 访吴可黄于语溪 
 吴孟举过访以宋诗选见赠却谢 
 胡星来远访予已买舟还禾郡未暇欵曲期于苕溪再晤题此为订 
 崇福寺居停以阶上人索诗留赠 
 次韵酬若千兄赠别 
 次韵酬锺湘涛 
 汪晋贤以草堂即事诗索和次韵寄之 
 次韵酬海昌潘梅岩 
 次韵酬陆宙肩 
 次韵酬褚芳型 
 次韵酬徐昭千 
 武林徐充伯过访寿圣话四十年重见之缘且出旧时墨迹相示 
 赠李灌溪侍御 
 张颖坚见招作竟日谈即事 
 酬文与也见赠 
 喜晤玉峯徐健庵太史 
 酬桐城钱饮光田间集见怀原韵 
 酬赠周敉宁 
 栢岩黄公招集寓庵次青印长老韵 
 次韵酬朱望子 
 重晤米三岳太守 
 次韵酬云闲徐鹿公 
 姚均裳过访却赠 
 次韵酬武林丁勖庵 
 寄毘陵郑素居 
 追次檇李谭扫庵韵赠高念祖 
 贺天士自丹阳来访 
 题雪滩钓叟册赠吴江顾茂伦 
 兴福禅院茶集为圣予开士之招 
 次韵酬闽中张超然 
 三山林天友别驾招同袁重其高澹游徐用王夏来雍悦可上人茶集半塘客舍竟日同赋 
 八月十四日张颖坚携蔬共话 
 十五日雨 
 家若千过半塘同袁重其夜话时若千有安陆之游重其入暮着屐行雨中来会 
 寄柬莱阳姜奉世 
 赠程子敷 
 度夏拣石草堂呈古方居停主 
 寿宁都魏和公 
 次韵酬新安方望子 
 次韵酬张六子 
 答徐用王讯入山之期 



徧行堂集卷十五 诗之三 丹霞今释澹归造侍者止古　传涌编 

七言律 

陆鹤田侍御垂访相期不作往还郄赠 

清流特立门千尺名世同归第一班梦叶鹤毛杨内翰经乘虎背李方山墨痕双注龙鳞上霜影全遮蜗壳间已许往还无俗谛自东往处自西还 

重到北寺访陆芳洲孝廉村居已久喜见孟公令子题此奉柬 

犹记昔时沈醉地于今醒后却重来老年兄弟耳频热远道风尘眼倦开家学再传俱到海物情每下独登台柴关未拟轻相扣辟俗休增一点埃 

俞君山孝廉过访颇述加税之累 

全体尘中欲破尘一回逗漏一回新故山识我非生客冷地逢君是昔人似鹤一身轻未老如焚两税重俱贫薄田尚作高眠累何计能消刧外春 

鲍声来以黄山游纪相示 

拟邀白社作同流忽见黄山得卧游郄问凤池归早晚不知云海几春秋从今自卷三张纸此后谁登百尺楼他日携筇能快读老人峰顶墨华浮 

喜李竹西孝廉远访话旧 

四十余年重此见喜君壮色尚如初长驱花月天无限严守诗书古有徒旧梦写来交笔墨远情寄与问江湖不知杨柳春风后可得扁舟话别无 

次韵酬曹秋岳侍郎 

余生每觉自淹留水剪双瞳一片秋倚伏先几看塞马去来随分信虚舟尊罍北海征新得烟雨南湖入旧愁送菱歌闻隔岸不劳洗眼认杭州 

又 

天空月净列星稀落落相看忍遽违井有寒泉应早汲巢无阿阁莫轻飞貔貅十道疲酣战禾黍三秋怯阻饥忧乐不知谁作主畧分痛痒问麻衣 

又 

树生霜雪石生云懒上匏居望国氛小歇一亭无梦梦高言四座未闻闻浮踪岂是曾安土至德须知不乱羣回首苍梧先醒地干柴烈火判俱焚 【欲为置宴坐地不敢以时诎相累】 

又 

耳根寂处响风铃谁见谈空更有亭阁上分光虽五夜罶中落影只三星霞皴沸海潮全赤月罩枯岩晚倍青君昔梦余能画断怜人同醉不同醒 

又 

寒烟绝分挂松萝邻榜听歌奈若何怪我全身埋地户凭君一手挽天河适当空乏饥鹰少不避豪贤猛虎多缺尽唾壶长太息层霄俯视莫蹉跎 【颇有外侮同人共为不平】 

又 

全收法藏意迢然别影翻从此座悬肯负故人真爱我可堪秋水远连天冰非耆冷虚相结膏不求明枉自煎一钵千家缘已定寓诸无竟得忘年 

次韵酬沈客子 

碧山曾不罩黄尘在野何辞草莽臣郄向耆阇忘故我忽从姑射见斯人千花欲放先供笔一梦将回又露身何处梅间分半座几年蹉过腊前春 

又 

名士由来解赋愁同方自许不同游先声欲夺红绫饼后至休题黄鹤楼春沼纔探珠在手冻云未破雪盈头爱君清到无寒处万顷玻璃一片秋 

次韵酬陆平仲 

同质谁分大小年家传慧业岂由天冠成十地金方艳刀发昆吾玉未坚故国重来无异路新诗一往落寒泉相期亦有还乡调衲帔朝章共讲筵 【来诗故乡重到非怀士肯许霜清待法筵】 

次韵酬徐又孺 

黄粱未熟休抛枕青草全凐且泛湖万里客来仍洒落一家人见忽踟蹰风前别调听还有雪外生香取便无我欲与君成二老莫教眼里着头颅 

赠过叔寅 【年八十】 

三灾过后重携手悲喜全为爱敬情五色早分飞凤羽一泓迟听伏龙吟家徒四壁难求赋月有千壶懒署名陨海莫言如雨散即今屡见老人星 

赠施抑庵中翰 【年九十一】 

此地曾瞻先相国今来旧德已无余拟因长者知寒暑恐为闲僧动起居黄发何人能问道碧瞳入夜尚翻书目存不隔当年事识得交光领内珠 

陆永锡过访郄赠 

悞投名版几成赚径扣禅扉却过情似我祗堪随败种如君便合请长缨眉间爽气朝霞举耳畔雄谈天鼓鸣广武登原闻太息也应格外更相呈 【初访永锡悞投刺于末居之新宅彼此不知】 

次韵酬沈声陶 

立锥无地更开疆客座相逢梦未忘涌塔玅华重劲笔如鸾清啸发崇冈衣翻薜荔形俱古露濯蔷薇手亦香却愧诗思同老去上池肯为乞长桑 

贞顺汪母传成柬子倬 

二难昔在毘陵别孤客今从庾岭来越绋岂能当过礼请文不觉起深哀素风岳岳河山捧生面棱棱冰雪开白字青松全体具且将此意慰泉台 

朗如来访 

偶然再见似还真朴实看来意倍亲一段家缘存感慨半生梦寐已沈沦东湖未纳相留意南海曾余不住身肯更盘桓休计日蹉跎仍负昨年春 【朗如欲予移寓化城故有第五句】 

次韵酬冯石良 

一棹烟波意惘然不逃文字恰逃禅业风吹处全成倒夜壑趋时半未迁彩翮自来丹凤穴赤霄谁奏白云篇只今皇甫文何在千古惟传左笔妍 【石良□为诗序】 

次韵酬独榕禅师 

月前露下墨床边一句全超忆皎然此去诗僧应有伴从来祖道本无传为题落叶林间坐不管流泉石上眠剩爪残鳞难自惜为公衬起得珠篇 

陆石年过访云某一切俱已看破惟读书一念未全消耳时将北上赠以此诗 

读书心也莫全消且向春波掣巨鳌独对天人三策异谁歌征角九重遥文中旗鼓陈同甫格外笙簧张子韶行地行空非两步至今心迹未相交 

张友声以蓟门怀古诗见示 

骑龙谁共白云游愁满天边莫寄愁野老无家难覆钵才人有笔易登楼空中指画皆王土纸上传闻只帝丘衰艹西风何处觅短衣瘦马不禁秋 

酬陆仲孙次韵 

径开不得避求羊明握双珠映雪凉却见同人皆故我更寻何地作他乡目低梧叶三分短思逐葭灰一线长眼底无生无举处那将昨梦问韶阳 【来诗从公好会无生义直上丹霞话夕阳】 

陆古玑郊居茶集 

舟通曲水映门清屋遶良畴鏁径平寒日疏篱分野趣微风密坐透书声寻僧入寺非来往掩室横经减送迎未出主人青眼外当湖七子旧知名 

屠我法远什先投次韵奉答 

嚼雪吞梅歕碧霞喜成安节漫兴嗟堂前养志先辞禄阙下输心已破家此老开田惟涤砚有儿举笔便生花尘尘领得天然句满鬂霜风漾月华 

次韵酬可登庵主 

一样孤峯各莫攀谁将壮色换衰颜彩笺欲掷诗千首铁钵思悬屋半间风定落花分逝水月移横笛响空山眼前拾得全诗料省力忙中得力闲 

叔云颇扣此道诗以示之 

肯谈佛法如公少懒读经文似我多剧喜频来盘宝藏闲抛几度听清歌停云已覆青山顶流水还成白月窝弹指一声何处去寒儒争奈幞头何 

程唐侯自武林来访告归却赠 

肯向溪山寻往返即今相见复何云赤贫同着娘生袴白蹋单施尿臭裙脱体诗书休自弃到头它病倩谁分赠君一阵梆铃响聒耳无声可得闻 【予自谓徧行堂集纯是梆铃声唐侯试一侧耳不妨领得无声三昧也】 

尚庐见招东湖泛雪雪消过半寒风淅沥水云杳霭亦自雪意满天不减一幅水墨平林也 

泛雪不成成送雪依然人到白云乡寒鸦古树今还在瑶室琼宫昔已荒野色渐分天未远高怀独出地俱长是谁惨淡经营手笔笔皴来水墨光 

松风台 

松风台上望松风【城北有松风冈】百世清音起碧藂水上葫芦长按捺月中锁子正玲珑残碑读罢斜阳下宿鸟喧归霁月空可是古今争让异一垣横断旧玄宫十一月之望同友人登松风台问讯竹庵法师塔则阅世堂后一垣横断直压碑前阨塞殊甚侵占墓道世谛犹嗟况在道流岂忍出此辄题此作庶几有望于断踵住持者耳 

寄融谷 

芒鞋初脱岭头尘母?鸟水将迎忆故人见惜高文仍被放那堪客路正逢贫西山冰雪严催腊南国烟花懒报春我欲寻君悲远道梅梢难寄一枝新 

示孔仪侄 

请经只是取书翁教学还胜卖菜佣乞我一文吾丑拙让人三步汝疏通此心结处炉中火八面来时水上风老作少年须剿绝实观如幻便玲珑 

次韵酬陈天斿 

深拥书城未许寻忽从山水发清音渊涵不借吹藜火岳负还能到竹林局外相逢皆慧业老来自喜复童心归帆一箭连云远击钵何时听朗吟 

旧同门徐横秋孝廉先至精严予自当湖归喜上邂逅有赠 

垂老更能安苦节赋诗且足破穷愁逝川自落天边影狭路相逢海上鸥棘满故乡还裹足雪深萧寺正蒙头郄怜三十年前意一笑为君说梦游 

访项眉雪于歇庵止宿 

一派严霜透晓寒轻舟几曲鬬清澜曾怜往复烟云幻自爱东西水草宽地辟更成开卷易情空未说治生难我来高枕如归处大隐何如小歇安 

宿武塘蒋孚九宅 

石佛未尝沈弱水铁船偏会驾罡风孤留肝胆无生客同伴饥寒有固穷读史尽堪浮大白谈经更许剔残红不知闭户持筹者可得清流入梦中 

柬钱尔斐孝兼 【共话竟日颇以根尘未断为疑】 

此地更能留硕果我来论道慰余生家风真率鸥盟重慧业深玄蝶梦轻一念不烦频顾盼百年可得暂消停从今识取根尘法虎跃龙蟠各太平 

赠吴非庵 【由石佛同至蒋氏】 

直心直行吾家近忘食忘忧此道亲凡未丧存休恃楚宪非有病只能贫迎风久溯停舟晚获稻初归藉草新最喜黄花开晚节空怜白鹤堕飞尘 

寄李子乔 

出世何容问出身偶然说梦似疑真武塘信美无三宿庐岳思归有二人未得登堂劳寤寐更思买棹复逡巡即今信使相闻意雪里初回一点春 

张孟高同葵日以楞严一席见推承其知心许以辞免题此志谢 

一点孤情冷处挑千盘曲径直中消如公护法心俱切顾我移风力自劳每怪宝阶横剑戟祗堪箬笠泯渔樵声清火烈拌灰烬不斲为琴义更高 

酬林文尗 【法幢和尚长公】 

高士亦能从野服闲僧不解背穷途月惊旅雀劳三绕风掠饥鹰愧一呼有向忽自天地窄同归未觉水云孤善来不出能仁口密行罗云听得无 

赠锺舒闻 

犹见纷纶擅五经肯随尘俗掩文心阶前露叶萦书带槛外风枝动玉林信有江沙先结字可无钵水更投针子期传得闻根在旷野吾能发宝琴 

次韵酬陈尧夫 

蓬莱深殿五云屯处士高名动至尊新语回天归铁马岁星辟地即金门鸿儒经史三山捧盛世弓旌一线存莫倚箫声传绝调曾闻谏草辟重昏 

又 

簪笔何人赋翠微登楼有地不堪依文中龙虎攒鱼字海底儿孙割祖衣五色分毫怜月窟千寻结干忆松扉寄言磁石难留铁化作金鸡透石飞 【曾为董苍水作磁石海说苍水与尧夫同被召同北上来诗曾及之】 

应华国明府索题小影 

尚友诗书结古盟怀人丘壑寄深情居官不作伤心事去国仍留强项名千里金城秋月静一庭玉树午风清不知游戏人间世谁识东方是岁星 

寄赠湛公居士弟 

神驹未肯寄风尘野水横山意更亲瑞集凤麟先世德音传花萼令君仁烟无火续能分热海有河源不患贫莫道潜龙归勿用浑身翻转足阳春 

沈参辰文学招同横秋文可小集 

管得春风不世情席间国士串闲僧花逢老去忘开落梦到依人悞寝兴客话未辟归伴晚主心无尽别怀增却思把酒论文后如见孤行入寺灯 【予与可公先归】 

喜曹远思自石门来访郄赠 

不谈世谛惟谈道此外如君未易逢天远孤鸿轻掠雪夜来寒月静浮钟往还曾忆亭中客得失休寻塞上翁为寄语溪烟水语长留春色侍从容 

次韵酬沈宏畧 

春燕秋鸿各自还诗囊钵袋岂能闲家传八咏绳先敏路滑三登起后难耳畔萧条新征角眼前迢递旧江山透过没字碑中外掷管才窥全豹斑 

赠项子聚 

旧国规模不易论名流举止更能存已从墨宝思前辈还见书城拥后昆世盛有人忘帝力才高无地立龙门偶窥峻壮传家法纤草柔花欲断魂 【观董玄宰宗伯手书墨林先生志铭并阅子聚近作】 

赠徐渊中 

相闻便入相知地格内还从格外看双眼自能冰雪净一肩更许水云宽风前书带翻心印月下松涛结岁寒最是诗情怜病马春湖春草日三竿 

次韵答高文山 

水穷云起见全身棕笠芒鞋绝四邻热客未堪频送老道流何得暂安贫座中宾主融殊相笔底河山署外臣不惜粉笺投白社满襟香雪一枝春 

宿梅庵柬张皜亭中翰 

未见已知相见好世缘何似道缘深春风入物齐先后白月成规罩古今错落千华分密坐殷勤一钵寄平林存亡应有无穷恨为看孤贫不系心 【皜亭于三年间有两尊人一爱子之变】 

赠查王望给谏 

记取篁溪待月归【王望令东莞过访予有诗即倚结句为起句】廿年消息断云泥人间未觉流光驶物外浑忘故国非日暮松枝回白迭?毛天低箬笠覆缁衣自从一片花飞后惹得空生又出机 

过涉园悼张螺浮给事 

梅关一面成长别电影穿云不可持报国有心堪任怨惜民余力敢求知自闻薤露行歌后定忆松风入梦时却怪巫咸招未得海天春冷雪丝丝 

酬查声中雪山过访见赠韵 

我无春事偏宜雪君到诗坛独建旗一点不加鹦鹉赋双声相应鹧鸪啼入山即拟寻黄独蹈海还须问紫泥最苦三空蒿目处谁将杀气逼荒鸡 

题张咸尚玉照堂 

海滨寥廓归无相晚色凄清别有神半郭半村尘外梦一丘一壑画中身琢磨冰玉全分朵长养虬龙细上鳞风月即今谁管领冻云野水倍相亲 

赠曹中陕 

不甘燕雀篱边活曾向鲲鹏云上来独往为谁探虎穴远游还我读书台 【中陕读书必走远地虽兵火载途不之避】 是贫非病嗟多口学佛知儒评独裁三寸砚池倾海墨一枝菡萏对人开 

张禺?隹侯孝廉将北归题此志别 

同在闲园探落花春风春雨正无涯双眸冷彻全成梦一念真归即到家死得英雄方解活蓬中将相不如麻殷勤别后谁相忆千尺冰崖漾月华 

题王望如圃 

金石声中曾曳屣烟霞骨外更无羣暂留魏阙三更梦独对英峯一片云纔到旧亭思百可渐看老圃欲平分秋心正在春光里风落潮生试返闻 【此郑端□百可图也王望构亭仍其名】 

宿桐溪草堂呈汪周士晋贤 

前期不觉至深春裁到幽居绝四邻各拥书城移富贵同开笔阵荡风尘朅来把臂皆名士正欲论心见古人方外客游方内主一时赢得百年身 

又 

西引松枝渐渐东左携胜友右携笻离羣梦往无生客合志人来有别峯先后点名听说鬼玄黄战野看屠龙天花欲解空生意只在萧萧风雨中 

俞犀月次予梅花旧作为赠奉酬 

风雨寒宵已破尘回天气象属诗人杖藜太乙曾然火进脯麻姑又擘麟春水方生思澹宕岭梅不落句清真谁将一点金壶汁散作祗园海墨新 

赠俞鹿床 

已识国能休敌手相逢恨晚爱深谈羞将丘壑充孤注每到羲农辄久淹人物权衡归水镜东南风雅出云岩为君笔上催花使百鸟移巢不敢衔 

访吴可黄于语溪 

生面相看四十年不知华表鹤何言毫厘风火存呼吸尺寸关山罢往还麟凤即看余庆远冰霜未觉独醒偏劫灰若待胡僧问蹉过黄鹂一着先 

吴孟举过访以宋诗选见赠却谢 

纷纷耳贵三唐体别眼谁将两宋看解得出身元有路但求入格亦何难郑庄置驿无分舍李渤藏书不独观海上钓鳌知好手月钩风线一垂竿 

胡星来远访予已买舟还禾郡未暇欵曲期于苕溪再晤题此为订 

方舟纔聚又单行去速来迟别有情庾岭烟光还梦寐苕溪风景待逢迎已知此后常常见更话从前细细倾听取茅亭幽绝处老人星下白鸥盟 

崇福寺居停以阶上人索诗留赠 

草枯木落一枝藤敲着山门便懒应忽到语溪崇福寺如逢绝巘竹林僧眼中秋水纔输砚面上春风已破冰郄问木瓜含笑意许多欢喜为谁增 

次韵酬若千兄赠别 

成坏空怜海一沤合欢起处是离愁路当重险休轻退情到方浓莫久留古道未穷天自远扁舟无定水俱修明秋杖履知相待把菊东篱纪胜游 

次韵酬锺湘涛 

青山深覆白云中忽见扶桑影在东红杏枝头推晓日碧桃花下扫罡风蛾眉自托千金重骏骨先驱万马空我欲因君焚笔砚随肩留得败天公 

汪晋贤以草堂即事诗索和次韵寄之 

次面和风老愈耽近看日脚渐离南周妻何肉俱辞累岛瘦郊寒不用贪肯为稻粱重乞雁欲当衣被独吞蚕元来别有生涯在拄杖斜挑小竹篮 

又 

志远徒劳视近耽漏天多泪湿西南千寻石寄三分恨万派泉收一字贪花外游魂飞玉蝶路旁嫁蛊拾金蚕已知无物堪持赠皓月孤擎没底篮 

又 

散坐高谈尽日耽行来水北去山南可人花鸟同寻乐得意图书独使贪点勘蟠蛇兼舞鹤调停冷麦又温蚕只嫌奚落杭州客新摘含桃欠一篮 

又 

长怜逐逐又耽耽海底潜鱼爱徙南万事都休谁作梦一文不直自忘贪仙人指鹿全成马少女鞭龙忽驾蚕愧尔毫端分异采五芝满载百花篮 

又 

碧落红尘各自耽短歌填得望江南六经注我重重错五种资生薄薄贪食字无书堪作蠹藏头有茧不如蚕片帆莫问前程事坚密三身一漏篮 

又 

春事全归且罢耽羲皇近在北窓南新图贝叶悭仍足旧掠离支饱更贪乍暖乍寒轻似疟三眠三食懒于蚕不知销夏湾头路可许携瓢又挈篮 

又 

细律休教病客耽粉笺约矢射弧南相闻白雪惊还喜各吐玄珠妬复贪字落一行筝上雁文成五色瓮中蚕丹霞不解寻诗料祗识提篮与放篮 

又 

迷倾法酒醒谁耽两岸分飞一翥南剑逼能仁吾好杀座联多宝尔休贪空中击鼓驰天狗雨后携锄掘地蚕偷得忙时闲半点可怜佛日便摇篮 

次韵酬海昌潘梅岩 

红尘点点是冰澌除郄今人更问谁笑我空山遗木石因君壮采见须眉忘机即有知机处出梦何如入梦时连臂踏歌风正暖从他猿鹤怨归迟 

次韵酬陆宙肩 

归尽春光不解寒消亭长日总无端烟云落处分铜钵风雨生时扫石坛探笔已还愚更乐反驹未得老须安为怜壁上纷纷者更作支颐壁下观 

次韵酬褚芳型 

风轻露柳万条斜客梦徐牵星外槎壁上影惟留水月岩中雨莫散空花词人拟古开清贯野老生今解破家怪得衰迟吟思懒怀中全锦待君赊 

次韵酬徐昭千 

一棹烟波遍五湖老年更莫计程途同心自觉言俱到各梦谁知路不殊拂袖贯休曾独往偏师秦系即长驱千江忘却中天照回首风尘影亦孤 

武林徐充伯过访寿圣话四十年重见之缘且出旧时墨迹相示 

隔世相逢话昔游熏风吹面雪蒙头情缘已与灰同死心影还随墨并留独向尘埃行古路并将道器载浮沤北窓趁得羲皇暇万顷松涛一钵收 

赠李灌溪侍御 

且从末俗见先民一坐真风万古醇进退有生观自正忧疑与世合方亲斯文未丧推先觉此事须知待后人谁向吴分占紫气岱宗眼底绝纤尘 

又 

取义何心更取名脚跟点地得空行触邪早泯神羊角养志全归乌鸟情已过三灾看独立不消一句证无生女娲莫费炉中石仍旧乾坤掌上擎 

张颖坚见招作竟日谈即事 

似将双影照珠江一线波澜引愈长往事不嫌提火鼓新篇更喜对笙簧 【出子佩与也新诗相示】风流未坠乌衣巷潦倒休寻明月堂好是停舟徐步处横桥野水送清凉 【向夕停舟同过祉先书屋散步野岸而别】 

酬文与也见赠 

每怪逢珠舞未休谁知琢玉句先投赋成春草烟初结携入寒风翠欲浮独扫风枝传偃竹并吞月窟忆清流应怜触热无高寄分与袈裟一幅秋 

喜晤玉峯徐健庵太史 

瘴海曾同浃日谈余情剩得忆江南朅来耳热三珠树乱后心苏八宝函不为风尘收病马谁将眠食放春蚕一毫端外重逢地月影波痕各自谙 【先一日健庵以予旧草索饮光题后即知予已在吴门三人重见各自一段波澜不妨同探同会】 

酬桐城钱饮光田间集见怀原韵 

出海楞伽取次登梦中罗剎有何凭未能食菜还如虎但解吟诗可是僧搔首即闻通帝座攀髯长恨失桥陵怜予不作翻云鹘坐断盲龟第一乘 【虎得一人欲食之其人哀求云一家待我以活王食我是食我一家矣家有一猪愿取以代虎许之随其人抵家商之妇妇曰一家靠汝汝业此猪若食此猪与食一家无异后园有菜可令虎食之其人以语虎虎曰汝也说得是只汝看我嘴脸可是吃得菜底么饮光不能茹素举此调之以报三十年前天师请客之谑近日能诗随付法乃饮光诗也触我法门至痛会吟诗僧不会吃菜老虎恰好一对】 

酬赠周敉宁 

潦倒真堪与世疏愧君青眼未曾孤黄山一览纔如梦白雪重□已作逋 【承有次韵三诗即拟奉酬适友人以黄山志见示卧游数日不觉蹉跎】月照江沙惊勒字风生庭栢耻为梧更看血渍无新故肯向枝间问菀枯 【属题尊公先生血书贴黄后】 

栢岩黄公招集寓庵次青印长老韵 

披襟共坐竹风干陌上飞尘各自寒僧集已将花作座客来又涌日如尽 【戴千峦使君适至】截流我即输香象错采公俱夺锦官借取一筒寻拾得斋厨稳载钵中残 

次韵酬朱望子 

重迭关河未易通相思长寄碧山中明湖雅集留人梦文苑先鸣让尔雄欲化五云飞夹日那堪四极陨随风东篱不为黄花醉旦旦扶桑挂白虹 

又 

绿净山塘夏未深余生意表得重寻少年只似人难老落日安知影易沈浩荡相期双鹤鬓飘零自守一蓬心郄思天上修文客欲见嗟分背与襟 【忆云子令先兄】 

又 

三绝蜚声不借天并将慧业破枯禅行来篱落三千里卖去丹青五百年可更留连文字饮莫教孤负水云缘即今抹月批风事曾见尼山说逝川 

又 

此身前后悟还迷狭路相逢莫再提万马可怜争海市一蚁恰好溃金堤枯肠偪侧休寻篾短发萧疏不用鎞判尽人间无可否玉皇敕尾倩谁批 

重晤米三岳太守 

楚国烽烟犹昨日吴门笑语又今时相逢意外原无意自许思中尚有思出处不同同是客合离非异异于迟请看步步行空处逝水归云各不知 

次韵酬云闲徐鹿公 

离分片缕系袈裟擘海分波早破家千尺冰绡全织泪一江月篆尽雕砂逼天未许藏龙剑?地曾闻噪鬼车此际忆君愁绝处可能双眼彻空华 

姚均裳过访却赠 

惊涛浮木不期逢隔世相看一梦中白月青林魂已断残山剩水路还通德存安乐窝仍旧人在寒荒国未空最是虎丘篱落下往来片叶趁樵风 

次韵酬武林丁勖庵 

谁添竹院几竿风云暗花明各解空作客饱经来去现题诗远出晚初中苏门有啸盈虚谷蜀道何知信转蓬愧我研池无勺水桔槔声里一轮红 

寄毘陵郑素居 

自赍章甫轻之越更直荒年重在陈曲阜虚文曾徙市毘耶满钵未尝新老妻善病兼忘药稚子长饥各惯贫莫怪天花难结果岩中自有解空人 

追次檇李谭扫庵韵赠高念祖 

剎海何如愿海深渊源更向一家寻大庄严劫曾同调小白华山复罄心手眼不甘虚六度儿孙仍足继双林莫将记莂规三世灯影香光贯古今 【念祖昆玉助建东塔大悲阁为祖父庄严报地】 

贺天士自丹阳来访 

别梦长怜江水深停舟多愧故人心观生未肯随寒暑论世安能隔古今阅尽穷鱼来处陆欲兼倦鸟去投林锡山合得团瓢?更约担泉戴月寻 【天士远访半塘话旧时予欲隐林屋天士欲隐惠山有二老往来之约题此为?】 

题雪滩钓叟册赠吴江顾茂伦 

鹤驾飙轮天半身横空绝迹渺无邻湖山绕座来佳客风雅升堂得主人自许旌心惟白月谁知辟世即红尘雪中识取垂纶意透出层冰一线春 

兴福禅院茶集为圣予开士之招 

笔涌莲华墨涌波清秋一气落庭柯僊人论处三山近长者床边一句多潜伏金鳞从掷饵周遮翠幄罢牵萝更乘晚色穿微雨真赏能忘拄杖歌 【秋岳出雪岩拄杖歌横巷是赵松雪墨迹】 

次韵酬闽中张超然 

偶开青眼当优昙一芥谁容七不堪十影连云空冀北百金酬字失淮南扣舷月下全无地侧笠峯前便是庵何处风流似相识碧天倾葢倚晴岚 

三山林天友别驾招同袁重其高澹游徐用王夏来雍悦可上人茶集半塘客舍竟日同赋 

热客逢迎意惭慵使君高寄在观空为携名士来惊坐且喜闲僧有别峯论世独超疑信外忘形各出主宾中草根莫怪无吟癖四壁秋声一短笻 

八月十四日张颖坚携蔬共话 

不妨为我借中秋深夜聊将永日酬一钵喜从香国满半生病入木?巳人忧因花见月催丹桂度曲停云让虎丘多少桔槔声里泪可能载得画船浮 【旱甚山塘水涸画船箫鼓不复能至虎丘矣】 

十五日雨 

犹有问情慰寂寥晨风吹雨故萧萧田家乐事来何暮石室归途去尚遥缓步秪堪围砚席长吟倘足寄诗瓢莫从华顶寻明月宝镜舒光不待招 

家若千过半塘同袁重其夜话时若千有安陆之游重其入暮着屐行雨中来会 

瘦笻六尺倩谁安不意重逢且尽欢老涉泥途灯火晚贫当俭岁水云干胜游近怪吴侬冷别绪长牵楚客难见说燕京灾异后几家梦向月中残 【北京地震坼人畜压陷死者甚多】 

寄柬莱阳姜奉世【时招予隐光福】 

龙归鹤举不徒然蹈海栖岩各听缘旅泊不知谁作主梦游何得遂长眠飞来前后三三众蹉过春秋六六年底事胜心容易歇住山篾与买山钱 

赠程子敷 

虽居阛阓无人识时听云音共往来揖客有今还有古焚香如盖复如台畧存儿女团栾乐长谢人天大小灾两两相知浑不会青莲陆海一枝开 

度夏拣石草堂呈古方居停主 

修竹输风早自凉高桐停景午初长不劳顽石头重点曾转深经舌亦香何必东西分远永尽堪梦觉共羲黄清秋更伴衔芦雁写得寒空字几行 

寿宁都魏和公 

易堂有客推三凤幽壑何人取二奴乐合宫商存玉尺文成篆籀出金壶清尊豪挟四公子高盖羞倾五大夫会见龙湫涌甘露集贤从此表仙都 

次韵酬新安方望子 

云海苍茫解画风偶从砚北过墙东未生一线谁能举已落千差不立中学易有师随世变题诗赠我恰途穷金华墨妙吾无似过雁横江片羽同 

次韵酬张六子 

情外闲题景外诗清秋恰到菊花时南山献色高无比西陆遗音冷自知国是人非何必问梦前醒后不禁思韩陵片石曾经眼独许君家绝妙辞 

答徐用王讯入山之期 

如芥乾坤信拍浮丝风焰火不相收何当袯襫连年旱分与袈裟几幅秋雪掩山椒眠野鹿云皴海澨泛轻鸥吟窓更索闲诗料梦落茅檐理破裘 

九日 

近缘足疾废登临钝鸟芦中正息心不为题糕搜故事恰当把菊寄微吟胜情未得江山助衰鬓先蒙霜雪侵多谢素交能共惜每因佳节便相寻 

翁季霖有初度述怀诗索和次韵 

然否无凭付混茫我宁作我计还长投丸莫遣诗瓢窄偃盖曾留鹤骨苍鱼服登盘浇苦酒虎冠据座伐甘棠知君解发咸云奏分得琴丝出檿桑 

又 

落魄何妨百不能跛驴自爱罢超乘虚名饱噉黄河客实地长邀白蹋僧酒阵排云怜户小墨华涌日颂川增如今狂到家常处消却前来一字矜 

次韵答王石年赠别 

四照舒光一点明海涵地负漫相争始终条理元非器黑白纵横忽到枰般若经开垂玉筯天台赋就掷金声人中第一休标榜与子同为物所轻 【石年见推为天下第一人此语不可使闻于邻国恐有唾石年之面者石年才高学广远过澹归然且困踬以老澹归亦可自安矣更一标榜则吾辈眼前一片地都无立脚分隔郄三千里无端赴入北通州震陷队中不是小事以树根天然座贻缾庵佐以诗 

住山本色天然异轮囷离奇野外尊峻极千寻归祖父养和一握付儿孙尽除花叶偏成座畧识枝条已得根却请频伽缾作主篆香如盖倚黄昏 】 

次韵酬陆陶如 

日随心逸自然休五岳何妨一室游句到冥搜惊入瓮书当快读稳骑牛狂来更饮山中酒梦去谁迁夜壑舟乍见可堪成远别断云落叶不胜秋 

次韵酬子车居士侄 

如雨曾倾陨海星观空已后愧先醒偶然潇洒逃三伏爱尔纷纶带五经每见麒麟惊老大回思华萼叹凋零 【梦蜚弟化去久矣】祗今万派秋声里隔断孤舟各自听 

赠曲周路苏生 

北天霜信已南来云满衡阳黯未开两字固穷围二老百年如梦破三灾莫厘把臂人还健缥缈埋头事不谐我便踢翻君竖起眼前一样望乡台 【与苏生别于莫厘廿有六年喜此重见予拟卜隐缥缈以地近武林弃去故国归思苏生菀结已久特为穷累为之慨然 】 

桐城姚昭张如三句王大席广文同过访病足未能报谒却寄 

衰至徒存一味顽芭蕉展叶倩当关君于古调能留听天许幽寻不放闲岂敢闭门高泄柳尚惭举棹下金山请看客去云音在莫信为霖失半间 

去吴门 

困鱼止泺鸟栖芦点点分光一点孤赢得主情延客梦输将昔我换今吾巢间故绕鸦惊树车上何来豕负途方信非亲即非怨斩情刀是出缠符 【予之去此盖为俗家眷属所驱虽吴门诸公勉留不能不辞决也】 

又 

无行坐处莫留情野水柔风片羽轻肯出敝帷埋死马忍刲瘦肉啖饥鹰蝗飞赤地方催税鳖槁枯池待洗兵好近包山远庐岳满湖烟雨半峯晴 

又 

一片秋心写数峯几茎病骨寄孤筇五衰相现身将转三界情枯境始空唤醒牧童荒草畔收回钓艇乱烟中如今不用商量得芦荻萧萧趁朔风 

赠瞿端叔 

桂林留守三公子不得东皋守薄田笔墨写生虽有技稻梁救死秪随缘一条陌路风霜里五种交情露电边郄似过河悲处陆可还捧日悞回天 

次韵留别濮澹轩 

偶当塌翅想投林云散秋空不可寻别后情怀能似昨病来消息可如今神鳌自矫三山首老鹤相怜万里心何必鸡鸣风雨夜庭梧吹叶正箫森 

次韵酬汪元隐送别 

不折将离不见难云横天阔路漫漫客来长夏因人热诗到深秋得句寒未数凤毛池上见曾将鸿爪雪中看妙高七日搏风力金作天光玉作翰 

次韵酬别文与也 

梦中出入醒谁凭染静俱超总是僧剩有晚香供栗里能无世泽配延陵不分去住波间月曾度高低岭上藤他日轻舟重发兴雪封断港更须乘 

又 

分得温温四座春诗筒见逼敢辞频谁能把臂皆同德时复挥毫即现身色后声前休问我水流花散恰逢人携将竹坞烟霞去并入匡云别样新 

题罗汉【狝猴献桃】 

全身吃却祗余桃核子还渠未易消我不取时君不与中无受处外无交反宾为主凭三点见佛如魔用一刀且喜和云连石送何烦捉月带泉挑 

法华树南祚公见招予以足疾不赴重承过访有诗题此酬别 

不得扶笻更毁茶轻舟重为揽袈裟题诗独秀嵩明教下语全超念法华三迭晴云铺白炼一方零露俯苍葭即今两地休回首同在清波鬬碧霞 

酬别周芸斋 

天远帆轻抵雁行江空荻冷下微霜星骑老友身难赎【灌溪翁初殁】情逐孤僧梦又长素业相承盟白水丹心不转向秋阳来春忽见三更月想煞梅花万树香 

又 

彭泽西来震泽东偶然把手挹真风似君全在羲皇上好我同归丘壑中不写麒麟空万马为吟蟋蟀倚孤松如今老去休相忆听得钟声是远公 

孝山过访半塘 

卑?页面霜风老自憎盲龟跛鳖借谁乘半塘重访俱为客庐岳遄归尚是僧贤者出山应有待道人住世本无凭最怜留滞三吴久独鹤摩霄愧未能 

至云间赠徐鹿公 

暇豫听人说鸟乌安知集菀不如枯也曾北望啼鹦鹉只见南翔翥鹧鸪义在魏梁芟正统时移王谢失先庐 【鼎革后鹿公无居栖于坟屋】 家贫剧孟长豪举席势侯门到得无 

又 

一语全成倾盖欢将离更轸客途难弃家自厌三吴近择地先筹五老安云海茫茫鸿迹杳水田漠漠鹭飞寒从来未识华亭路凭仗深情取次看 

别董苍水八年喜此重晤 

珠江分手见孤云雁远天空久失羣怪我懒携扶老策为君偏作证穷文【昔以磁石海说为诗序大似一穷篇证公据】擅场有价名难夺过隙无情路易分且喜红尘车马外炉香砚雾共氤氲 

又 

紫石潭深墨海垂涌泉犹逊舍人思未??羽?贝?赓客路游仙曲又得庄家渔父词此会从容能几度一回阔绝定经时可还更出梅梢岭折取南枝问北枝 【予不复还丹霞苍水将有两粤之游】 

闽中赵莼客以梵雅一册见贻先得我心题此郄赠 

同还云月异溪山纔见僧诗便合删已落贵人才子后可堪闺秀羽流间 【选诗者置僧诗于羽流之后闺秀之前葢别无顿放处】单行俱到茅庵冷结伴孤寻布衲闲危石别开天一角松风起处水潺潺 

谢楚畹过寓胗脉 

壁倚枯藤倦出门意中峯泖隔寒温鸡声已欲收残梦稻把谁求发穉孙邀得隐君能枉步来为过客暂招魂郄思共醉青田核雨散风流叹独存 【丙戌与龙友茂申讱庵同在复阳席上今无一存矣楚畹曾为诚意监军故及之】 

赠张带三吏部 

犹有知几张步兵莼羹鲈鲙不胜情登堂瑞结椿蘐茂【鼎革不仕犹得承歉两尊人二十余年】绕砌香分兰玉清习苦自甘贞晚节藏忠于孝谢闲名莫迁陵谷勤相护长为风流告太平 

董律始自九峯来访 

每思清唳欲登台叶落霜干响易哀四句早辞名士席九峯忽降逸人来羲皇梦外删羣动风雅坛中秉独裁搔首问天天不应尘封碧落待谁开 

张继升以令先叔青琱职方书并诗见示读之怆然题此 

珠江郄见终难见燕邸相闻竟不闻 【青琱待予于珠江辄相左予两寄书仅一达此青琱答书亦复浮沈】名士风流今已尽野人雪印复何论千秋未往惟残稿百虑全消只断魂最是阿咸重举后小窗寒雨动黄昏 

许鹤沙宪长过访却赠 

逼上初闻乱在商何辞九折避王阳江山有主身难屈霜雪居空德愈长腐鼠不知丹凤远高蘐更作紫芝香双莲白燕曾呈瑞愿保东山护北堂 【鹤沙长宪留意平反活人甚多时吴三桂待命吏无礼即以归养拂衣未几果叛】 

赠吴孝廉含文 

有客频推第一流【圣友称为高行第一】霜风切骨许同舟登山始信天容放到海应知水势收力为枌榆均赋役心存松栢重箕裘可怜曾见开元事输与宫人话白头【云间粮差不均大为民累含文挺身力请积病始苏令先公殉难留都含文没齿不赴公交车故有五六语】 

访顾介石不值郄寄 

意外差池四十年燕南粤北路迢然香山不觉虞琴歇黄浦初惊仙枣传小凤再来情自足【圣偕中翰两度来候】孤鸿未去迹犹鲜凭谁更寄相思调懒放王家雪夜船 

次韵酬王农山侍御 

绣斧肝肠铁不如直钩无饵耻为渔庭空自种三槐树室满惟藏万卷书贵并国能归上寿尘分净色过邻虚昨来一坐忘衰病元气全濡至足余 

已得子武诗文复惠瑁湖俨斋二刻再迭前韵以识侍御一门人才之盛 

巨鳌连获事何如钓得真王始作渔积玉易逢玄圃璧酬金难改国门书绣丝补衮歌山甫健翮凌云赋子虚我亦望洋窥海若不知流庆几多余 

子武次韵见赠再迭奉酬 

天回壮采见相如不问溪渔问海渔调鼎即陈烧尾宴胜衣曾读等身书水行得势奇而法日影方中道集虚欲向老怀搜剩锦半生割截叹无余 

陆兰陔宪副过郄赠 

瘴烟欲破得抽簪故里风光寄短衫贺监曲无烦赐一陶潜径亦未荒三诗新花气犹萦座棋静莺声忽度檐从昔横云不飞去是谁闲郄半间庵 

访唐兴公水部 【时年八十四】 

拟与华亭鹤结邻野云曲渚闇相亲尘中识主非生客地上逢仙是老臣真率高风传令子耆英雅集冠嘉宾自存流水桃花意不住深山也避秦 

玉峯盛珍示中翰以故友万允康墓前之石为属允康遗骸其所葬也慨然有赠 

故友昔烦封马鬣老僧今愧乏雄文兴亡业影全追梦生死交情独见君暖露年年抽宿草寒风夕夕卷浮云身前身后分明处祗是同羣叹失羣 

次韵酬沈孟檀 

眼前尘事送风烟泪洒穷途愍昔贤未得过都先入梦不烦面壁已逃禅身名莫信千秋在家国同归一体捐借取长吟消永夜暗檠息影共翛然 

又 

古道难翻肯逐新一庭松竹搅苍旻亭边赤凤辞玄客雪里黄精赚野人漫说云霞犹有滓却看珠玉本无尘 【尊公戏指诸郎为查滓聊以解嘲】自从休戚相关后木落霜清是正因 

维扬席书樵有诗远寄丹霞予已出岭今冬始见用韵奉酬 

万里同心不隔尘何须相见始相亲僧居物外原无物公在人间即有人甲乙库中开异撰东西岭上过修鳞凭将扬子津头水辨出珠江一勺新 

至前一夕灯下 

此地今宵称节夜旅怀一味是平时百年刻刻子之半万古茫茫人不知墨影乍移灯下字风声长搅竹间枝病来无力深更坐消受衾寒入梦迟 

至日 

醒后仍存梦里身病中不见健时人情分药裹全成悞意落毫端半失真两地形神休问答一堂出入限关津黄河莫有阳回候怪我飞灰变湿薪 

遣病 

生死无劳更卜年剎那断处便忘缘从前阅境非关我此后休心不在天壮士途中推轣辘美人苑内试秋千于今识得偷闲法万窍号呼各悄然 

次韵酬张带三寒夜见怀 

烈火青莲一线关冻云黄鹄万重山寻常懒说贫非病颠倒随流老愈闲林有疏钟回昨梦苔无密屐上新斑王宫不到村师子同去谁能免独还 【端师子戏圆照本直饶弄到帝王宫也是一场干打閧】 

单孝求遣郎君会柯来见远颁雅贶郄谢 

寂寥云水渺无邻不意相看劫外亲杖亦剖胸羞匿己【竹杖形制甚异表不在外里不在内颇似道人行径也】 瓢惟应量得资身【年衰食少□瓢适如其量合节受之宜】自携天乐潜丘壑不坠家声见凤麟他日千峯孤月上犹闻鹤唳出霜筠 

过白燕精舍怀单狷庵用前韵 

荒院危桥绝四邻霜根露叶各疏亲不踰净土休行脚曾踏狂澜未失身十亩有谁歌白燕千山何处跨黄麟我来亭下徘佪久剪剪寒风扫碧筠 

柬黄辛子 

笔龙墨虎黄辛子好我同归陈长卿少日恢奇追四老残年奥博愧文明 【石斋别号】别峯相见千门辟寸土俱无十道平且放眉间天眼竖与君分手各横行 【辛子见予近刻谓可配黄先生石斋予愧谢不敢当三山陈长卿云平生酷爱漆园龙门苏子瞻李卓吾师殆兼四老之胜人岂不自知要以束发读书此四老故所好也每于石斋翁作即坐卧以之近朱者赤不无稍似两公论文具有高识以为偏则可径以为谬则不可耳】 

慈安邹道者寿 

照彻千江用未棼云间更现大家身插梳髻后三尊泯得偈经前万象新南极呈祥旌上德东皇助喜及深春今辰细把生因勘真智谁来索了因 

冒寒拥被王圣时来访榻前共语 

雄才高义远相矜玄学儒文愧见称乱后塞翁频得马病中禅客乍飞鹰人荒大小儿俱尽道丧春秋笔莫惩拥毳藉公怀抱展尽看春色上行縢 

次韵酬黄在川 

同是浮云不系身砚田三寸海之滨画随人远天俱瘦诗为穷工老更亲独立郄须知去路相逢且莫问来因欲搜囊底无佳料钝置枯茶三两巡 

新安诸公请黄山柬秋岳瀛山 

黄山何意解招魂病不知亡老不存漫道裹尸须马革还如拌死食河豚秋深竹杖曾偷眼春尽芒鞋欲躲跟莫向白云论毕竟由来舒卷不留痕 

又 

好友相携丘壑深闻声见色总知心海中白涌山根汞火底丹浮水面金每念魏侯休皆本长怀船子忽投林 【华亭平湖颇欲置予于湖泖间今乃与船子朱泾长别矣】妙音妙指吾何有走石穿松是宝琴 

次韵酬姚让水 

谁从见妄得山河勘破生因便息戈二我同归惟冷癖列杨独抚莫轻哦暮云野鹤孤飞少白骨青山浪掷多郄叹耆婆来较晚几时塌落病维摩 【让水为予诊脉处药】 

又 

两世无闻即暮年如今知愧罢谈禅小儒待结空中果大智先开陆地莲睹影不疑曾息马观河仍旧更知川庄周蝴蝶非真幻领取逍遥第一篇 

次韵酬周我匏 

同衾各梦未为难一字穷当万仭关白月心期轻潋滟青溪耳语重潺湲古人似画徒能仿高士非僧不用攀劫里生还劫里病老来惜取没多闲 【六十三六十六皆万历末年人生时辽事已起壮岁鼎革甲子重逢干戈又扰彼此珍惜老景余闲耳虽然吾前路已无多矣 】 

乞书 【性躭开卷力诎收书诸护法宰官居士家有三藏典章及儒教经史子集所余副本不论新旧敬求分赐俾得载归空山资俭腹送残年亦以嘉惠后学即风雅一门流通大道则般若海中天风紫澜不妨格外更传佳话高识广度倘能首肯乎小诗二律并呈削正 】 

老来甘作蠹书鱼结习真怜未易驱四库分函归二酉五明合撰载三车不离斗室登临徧如此墦间与受殊一笑穷年钻故纸重将记事乞遗珠 

又 

忘食忘居事亦难祗图遮眼太无端风清砚北焚香坐日暖墙东倚杖看病有单方千古在寒依大被百城宽津梁不尽檀那意拌与痴蝇一体干 

次韵酬带三除夕见怀即以留别 

不思议变众香中讵出微尘一点红密密溪山随步异明明云月举头同碧潭听饱龙吟雾黄海飞残鹤唳空道远莫从三笑后相思为歇远公钟 

柬鲁谦斋太守 

贫贱骄人道所诃飞腾急景况无多推公特发下交礼顾我殊非高士何已向熏风分暖律更从药树荫繁柯侍郎自识黄牛政岂必朱轮蹍绿莎 

又 

老计先从无住传近家频赠远行鞭吴门已是全收局此地何由更作缘丘壑安排穷五技风尘窴倒得三禅注销郄请如山判六六峯头驾铁船 【闻有以健庵缘引仰千为结茅计顷有黄山之约特请注销】 

赠徐安士 

名士风流回出羣大家气象动如云酒泉长写东西玉笔阵横开龙虎文业有中衰方念祖才非特起不生君麾戈岂俟回三舍及第心空贺策勋 

留别云间诸公 

不觉蹉跎又改年遥峯近水各迢然九旬安饱人心厚千里风尘客梦迁来去忙情酬露电登临无力信山川夜深独鹤摩空响长记华亭矮榻边 

又 

身同老景食同贫一面相看面面亲作客全身俱用转为僧到此不容真开元以外无余说震旦而遥莫问津聚沫吹风成去住可能俱负再来因 

次韵酬别农山侍御 

不劳杜宇唤春更一枕秋声宦况轻三凤已从丹穴起五云长向墨池生游鱼易屈龙门峻斥鷃难闻鹤语清别绪为公牵寸缕梦中时有九山行 

留别超果自牧心长老 

毒药醍醐信手拈春风满面出眉尖金鳗扫迹休窥井玉印生文不借钤师子独弦羣响绝龙渊三尺一灵潜动容何必重回首挂起轻帆便下帘 

留别鲁谦斋太守 

更向时艰托小康使君善气结殊祥逗人山寺云犹湿送客河亭柳渐香动地雨花随马足弄风天乐鬬莺簧不知别路思多少江草江烟与梦长 

次韵酬苍水赠别 

敝砚休辞龙尾旁春寒野色尚苍茫看他变海云如梦忆尔生花笔有香棘路每添穷鬼笑糟丘且唤酒徒藏何时更蹑登峰屐帝座惊呼独擅场 

寄寿涂英郡丞 

云车尘路不容轮底事嵩高此降尊别有麟鸾延上客未妨猿鹤忆王孙朝霞自举来眉际夕月相思豁顶门寄取金壶一点墨涛翻黑酒葢昆仑 【黑酒为西域上尊】 

陆鹤田昆玉过访 

塔影湖光漾短篷赈荒喜尔夺元功多情更探蒹葭水软语如吹杨柳风得玉土中怜老马分珠顶上忆斑龙始知善见城中事祗在毘耶一榻中 【报本施粥首捐百石鹤田以自制鹿角胶见惠古歌所谓斑龙顶上珠也】 

话山馈药资 

四事难求五味足衰迟不觉有余思故人一举新成典病客三年见药资九种草还丹再致半寻灵寿杖初持残僧岂合重叨忝未断袈裟角底痴 

柬沈尚庐 

欲游庐岳君难去不返当湖我又来垂老错为身后计即今推不眼前开桃花已被轻寒勒柳叶还从远梦裁多愧胜流如上药分香一样起枯骸 

柬陆旷庵 

君怜我病特相留我纳君诚岂易酬山上碧云纔引领水中白月便回眸穷年文字缘都谢首路风尘业未休孤负赠行好诗句一帆春梦又经秋 【去岁即有送予入庐山之作不谓蹉跎至今尚未成行】 

赠李辰山 

曾向来风辨众香似从云鸟听松篁名流独抱生花笔长者兼传却老方座上尊中酬北海金浆玉液赉华阳 【时有朮煎之患】缘知有病非无意药对重开兰谱荒 

竹西至西来及东湖皆有慰留之什赋答 

百篇斗酒李青莲挽我频将秀句传没甚棺衾烦死后有些口腹累生前下生已勒西湖榜比望犹存丙子年连臂踏歌无异路重逢祗是各忘缘 



【卷十六】 
 五言排律 
 七言排律 
 六言绝句 
 七言绝句 
 词部 

【五言排律】
 次韵答朱肇修明府见赠 
 刘焕之分镇连州寄怀四十韵 
 赠王仲锡宪副四十韵 
 贺徐浩存方伯三十韵 
 次韵伊蔚读四浙客诗见示 
 寿池仪伯别驾二十二韵 
 感时寄怀孝山 
 鄱阳湖阻风 
 小孤山 
 陆林士盘面人诗刻画险奥赋赠三十韵 
 赴仍韬茶集有每事退一步之语可谓识时安分矣题此却赠 
 赠西蜀余生生木?品 
 次杨震百感怀三十韵却赠 



徧行堂集卷十六 诗之四 丹霞今释澹归造侍者古止　传涌编 

五言排律 

次韵答朱肇修明府见赠 

信有支笻癖长携蜡屐登坂方驰九折壁且置三层易发中宵磬难挑暗室灯公犹需帝简我已愧师承覆荫虚千众艰虞阐一乘弄丸兵肯息灭烛鬼休憎赤脚徒然走空拳未可凭穷途抛短策急影断长绳扣石无同响歌风有最能驱山雷铎起镇海月珠升吏道谁能比诗流每见称经营来惨淡裁制斥模棱騄耳非常驾哀梨不受蒸屡操轻切玉相对速消冰锦水波初静云门雨再兴 【摄□源有惠政】即真名子父久屈负予丞秀句惊投璧孤怀庆得朋烟霞青嶂满星斗碧天澄积病丝悬鼎凌崖铁作縆何时慰岑寂一笑看骞腾 

刘焕之分镇连州寄怀四十韵 

不有鱼书怪谁登麒阁崇地腥思宝玉脉正识良弓到处堪论道从来可即戎一关穿楚粤双峡控英雄王事应无忝臣心必在公忧劳百战起旋转万方同忆昔鼎先革其时屯后蒙与人观塞马耻自卖卢龙却扫元知黑卑栖尽固穷独醒窥象表宴坐获虚中昧职嗟周勃明经陋马融遂能研道妙真欲定儒宗念彼灰全冷于今梦正浓高斋频下榻萧寺或闻钟墨守怜金注雷争笑火攻商量眉共结挥霍壁俱空此乐真难老无缘岂易终溪山纔左右兄弟忽西东我老宜多病君才慰大风义声倾巨鹿德化集哀鸿擒纵谋逾密安危望更隆临轩颁铁?拜铭勒金镛剑履趋朝重琴樽顾曲工筵前围翡翠底帐结芙蓉泰岱三千士罗浮四百峯勋名殊赫奕器度益渊冲烈士当如是闲僧只放慵逝将云水衲消受雪霜封拄杖行须把方书阅渐通爪牙非睡虎伎俩即雕虫国主三生幻将军四愿洪苦烦青眼客甘死白头翁未暇评芳茗徒然指直松海幢春草绿湖口夕烟红率土皆浮梗深山复断蓬湟溪高迭迭韶石隐重重丘壑怀新面亭台访旧踪元刘余感慨支许定从容何日联归棹赢粮侍宿舂相思如瓦裂凭借一弥缝 

赠王仲锡宪副四十韵 

戡定非无武英雄自有文试观虞诩传谁数马援军御盗诚多术藏奸岂在民苞苴吏道杂城社主情亲瓢笠虀长俭樯帆柝屡巡倏如眠奥室无复阻通津失说监军使潜筹致寇因鵰盘不觉下蠖屈忽然伸径断修蛇首空张周狥龂从来销剑戟所至乐耕芸 【公剿贼方略殊绝岭海一时宁谧数十年所未见也】近日挑边隙乘机鬬海滨风霆增万灶血肉吮千村岭表逢吴芮师中失祭遵论官仍就地配位亦由人廉访冰霜洁平反雨露温牧民驱害马护草涌祥麟百怪逃悬镜双丸隔覆盆物情初未慰公意若无闻 【时议公即补宪长舆论谓未足尽公之才然公以太夫人老坚辞不应】正气长酬国私恩短报亲晨昏扶易阙药饵侯难匀养志余甘膬知年益苦辛长安遥倍日薄宦冷如云进敢迟三揖归宁少一贫于兹觇器识尤足卫彝伦世逐江河下风违怀葛淳生惟负忠孝死肯放金银判鹿留虚案飞蓬失故根鱼龙元异服玉石每同焚似尔堪持钺何心学扫门深经熏般若热铁走波旬香土称来路蒲团想旧轮两峯青照眼片叶绿遮身长者思流水危时感夕曛咏怀俱叶义立教必依仁诫辙窥前史被衣惜后尘林幽苔鏁径月落火忘薪迢递湘江楫遭回穗石春贺休同燕雀盟即订松筠 

贺徐浩存方伯三十韵 

海岳三韩会风云万里图殊形锺地脉胜日挽大弧盛德归元母雄才失万夫东方瞻领袖北极待匡扶福曜分行省嘉声满上都储胥疑涌出羽卫各欢呼居士金轮宝将军玉帐符紫薇真拜允黔首再来苏杼轴其空后疮痍百战初赢粮犹秣马赋芧莫欺狙不种千头橘休夸十丈蒲持筹虽尺寸宴坐即虚无萧寺谈曾接衰年迹愈疏黄参腴起病红茧暖嘘枯属有江舟泛忧来祠牒逋十行邀护念一众罢枝梧 【皆公施德于野人及丹霞一众之事】返棹余狼狈支笻剩鹧鸪易参栢树子难了寺家奴穗石思弥迥皇冈梦亦孤巳邻调醉象还见打慈乌共许公才望佥云帝典谟关中萧相国江左管夷吾桐柱安裘带珠池走舳舻治成推独坐痛定恤援抱触纲文常密惊眠息更麤主非捐货色人得保妻孥宪学尊儿齿升堂颂硕肤一枝存老计七圣涉迷途白发何烦种青山尚可锄浮生如幻意斟酌问交芦 

次韵伊蔚读四浙客诗见示 

不得乘风便相将凌紫霞云低藜杖火雨垫角巾纱与子称同里论心非两家道腴收玉液墨彩夺金华岚碧初浮岭江清忽有涯扁舟别绪满孤枕卧游赊正忆扶笻直如看点笔斜诗筒他日到山志一时加此意天中月吾行海底沙长亭歌折柳危石叹栽花素业老逾拙微吟愁更嘉合离何处觅流恨落悲笳 

寿池仪伯别驾二十二韵 

一念从缘起千秋即此生鹤毛随梦出龙种踏空行试笔惊题鶠衔杯欲跨鲸监州休自苦隐几得余清藻镜开双阙朱丝发九成泐岩飞旧雨锦水泛新晴暖挟三冬日凉分六月冰讴歌腾蔀屋姓字勒瑶京雀噪晨衙静花飜午榻轻囊空归故我齿冷画前程有井怜虚渫无家羡耦耕不须增感慨祗觉减将迎抖擞何年毳摩娑几尺藤烟霞砭俗病松竹对深情却忆悬弧矢谁当洗甲兵鲲鬐缠积草乌足系长缨未许沈西陆相期奋北溟春风围玉树秋露酌金茎公望还书带王言入鼎铭尚能资白业岂必饭青精宝网重重现莲台朵朵擎同条无异曲天乐满虞城 

感时寄怀孝山 

萧索悲人事蹉跎阅此生干戈从二代沟壑转三征荆棘梅关涩波涛锦水腾官私同困敝上下各分崩搤腕趋藩镇流涎遶贯城兵呼频唯诺寇退独骄盈剧有伤心法休论没世名春秋聊借口君父莫留情是手能翻覆非时并送迎饥来元似虎饱去即为鹰酒德重赓颂钱神又作经骑危须后命铸错问前程易得田畴废难教丘壑宁无人堪地坠有泪与天倾每忆雄州守为吾白社盟削成华岳峻彻底镜湖澄释尔千钧重飘然一叶轻是非都不涉祸福两无争问岁来龙护中宵断鹤鸣市门嗥魍魉墙角走鼯鼪岂厌交游冷长怜格韵清何时别绪展不分畏途平面目衰虽变江山美未更丹霞归卧处冷雨暗孤檠 

鄱阳湖阻风 

倚舰临秋水停桡阻片帆崩腾走东北汹涌格西南势缓流难下声嚣战愈酣渴龙初入海饥虎不归岩白日非全丧青山忽倒衔潮头方跃马津口遽亡骖擎钵频倾盖翻经每失函火传生便灭碇落再还三左蠡雅相庆宫亭蟒自惭鼋鼍龈岳岳鳅鳝视眈眈隆祜迟追辇渊明早脱衫沈沦如息苦留滞亦分甘朔气消晨露商飙散夕岚雷边遥缚豕雨外近驱蚕换节吹犹甚邻峯望莫探鸡声回蜀魄人面借吴蓝估客肠俱断舟师舌互缄从桴疑仲路掩室信瞿昙大死禅应学偷生法屡芟千金危泛宅一掌稳烧庵地险由天设空观即有谈常非常可守定习定为贪泡幻今时证风波昨梦谙井蛙吾自耻河伯尔须参 

小孤山 

独立惊涛里高名让大孤步趋非砥柱开示只穷途日夜分风雨生成厌发肤小儿提石丈故态接狂奴崛强轻乘险侵凌重集枯触头宁玉碎卷舌谢嵩呼东海疑来鳖西方许折芦一门深入后三径未开初乌雀虽通信蛟龙不敢都星辰寒寂历云水暖模糊见色遥还有闻声近却无凝冰悬觌面炙毂过承跌已绝攀援路仍留瞻仰图共知难倚傍不觉两生疏古道曾如此今人有是夫长歌相惜罢余兴托江湖 

陆林士盘面人诗刻画险奥赋赠三十韵 

侯喜吟难续弥明石鼎诗为传天际语那许世间知盘面人排律耕庐草见贻小言非破道大指则伤时劫运三灾起生民十岁期口门悭未麦眼孔窄蜂蚁海鹤吞千族桐孙刻半枝漫夸颜似玉休讨骨如丝纼断空抽脊梁倾放压脂衣冠欣古昔品格愧今兹首按喉无转尻穿足不移馊酸逢暑败坼裂听寒欺达士聊观幻顽童剧弄痴未能忘感慨岂欲索瑕疵墨点华分艳毫端剎露奇团龙门赑厂?赑怪叟号支离斧藉开山擘锤因跃冶施罇彝甘剥蚀金玉苦磨治字出周宣鼓文微夏禹碑珠曾探象罔笛未杂龟慈险押拈滕韵聱牙鬬雪儿且钻心上窍更问腹中笥辨物追雷焕穷工剖偃师踏翻一瓮醋捻落万茎髭自笑收刘乂相逢说项斯捉刀怜小试补牍忆宏词骐骥挨牛阜鳬鹥筦凤池错肤安布絮小户习糟醨翮见抟风起箫停合抱吹畧依同类摄暂与入廛宜 

赴仍韬茶集有每事退一步之语可谓识时安分矣题此却赠 

稳惟退一步迷亦莫三人爽拔情俱出安和物自亲移居聊近郭荡桨恰通津鸡犬迎门旧诗书即事新冰心曾濯热雪眼未回春野阔有同远天空无独贫我来能饱饭客至得比邻 【陆闻百在坐】水木非生分香花见性因相过休责礼每话必依仁步屧长怜缓衰年懒是真 

赠西蜀余生生楍 

相逢皆旅困绝远是川中入座推先辈应门无小童擅场诗笔健问字史材丰每发伤时论长为辟地宗盛朝传祖德名世着边功阀阅家声旧图书国宝雄兴亡千载恨休戚一时同举族谁遗种全身只断蓬归乡惟饮泣作客信观空 【令祖肃敏公一代名臣献贼入川举族被害先生以客于外独存故乡既不可居复老于客】何处堪投足论心可穴胸自难平五岳不肯易三公剥桂老逾辣持醪愁更浓玄精倾到海白水绞成鬉我岂恋流俗天将开固穷前期呼大鹤后乘载非熊似尔用方壮与人如击蒙未消龙剑气欲唤马当风为报林间雀休窥云际鸿 

次杨震百感怀三十韵却赠 

结体占来鹤趋时让集乌有歌盈陋巷无泪洒穷途奠极连鳌足凌空十影驹疾流争大壑列曜彻昏衢日月非天掌玄黄战野图衔冤长枕块学钝暂栖芦墓下曾枯栢斋前莫化梧界河通岛索别径走陶卢吾道千秋重斯文百世须自从观象活不共获麟殂俯仰劳生幻纵横立处孤妙裁资朗鉴雅咏发清娱扬震非生鲁要离出本吴同风包异域列士并鸿儒运转追三杰魂招下九巫传家机上锦照乘握中珠金玉严分管腥膻介远厨何人堪并世是子足齐驱每叹书难信相闻史易诬衣冠存晋宋门第削崔卢一柱全称砥三桑屡唤扶岳倾高自险天醉尹谁孚鱼烂兼龙种鸱肥吓凤雏虫沙填甲冑鸟兽散妻孥揜目为佳耳交肩得过乎狭中纔燠热失口复惊呼轴折逍遥谷匏悬饕餮瓿乍逢交短梦远别起长吁白雪赓多愧青山话未辜合离怀此地消息寄彭湖 【长公次韵甚佳故有齐驱之语】 



【七言排律】
 阅吴船录游大峩一则极状高寒惜不见全其记漫题遣兴 
 贺公绚叙功特授鸿胪卿二十韵 
 班侍读以乌斯藏体书心经密语笔势奇妙为赋七言二十韵奉赠 
 挽李灌溪侍御二十二韵 

七言排律 

阅吴船录游大峩一则极状高寒惜不见全其记漫题遣兴 

大峩境入吴船内墨渖疑将丹粟填黄隔尘埃全堕地白分线缕巨成川飙轮扫迹无飞鸟雪掌排空有伏天花卉不传名字外羽毛都出画图前风枝偃盖云斜压露叶垂珠月倒悬发挂老苔长百尺松蟠小塔瘦千年几重毳拥寒垆炭万岁澌流冻穴泉碎击玉砂非饭颗高擎黍谷是山巅圣灯乱落繁星起古殿平临帝座偏版屋秋来踪自失鹫峯西去脉同躔寻经且未逢迦叶呵壁应先问普贤毕竟冰河难发焰那教火宅易生莲 

贺公绚叙功特授鸿胪卿二十韵 

青村二百年之后珠履三千有丈夫长白山前成异撰越王台上献嘉谟活人似授金丹诀却敌仍悬白泽图到处溪山供隐几随时花柳听提壶虞翻自许邻三岛范蠡谁教泛五湖共喜庭前围鷟鸑漫劳涧底觅菖蒲凭公岭海咸安堵隐我川岩独放锄六诏劘牙鏖虎豹八闽趁脚赌枭卢寸心莫遣东藩改只手还将北极扶德在金瓯新有报功追莲幕旧曾逋 【世祖有以三品叙用之议盖濡迟至今矣】 虽怜此老头全白已觉吾君喙未乌每出恢奇陈曲逆徐当郑重大鸿胪鄽中铢金?两争衡急象表丹青托兴孤天地殊能空跃冶古今变态立交芦已为服马宁辞走不是饥鹰岂受呼据坐偶闻谈般若入林犹见说于菟 【予初欲入山或云仁化多虎予云虎不畏虎】沈边游戏黄茅瘴灰里飞扬赤伏符雨濯江波终惨淡风吹树影正萧疏濠梁鱼乐忘蝴蝶巴峡猿啼领鹧鸪勿讶短章迟燕贺也应长笑置狂奴 

班侍读以乌斯藏体书心经密语笔势奇妙为赋七言二十韵奉赠 

名句形身入义句法源深远法流长祗从般若因中显元在耆阇窟里藏笔阵开时分左右墨涛落处合低昂三身竖亚摩酰眼六字先称密教王心地中央尊宝所伽陀前后绚天章有情种智无疆寿万象空明一点亡鸟迹依稀沙界上刀痕刻画竹书旁鬬蛇出草玄精隐舞剑生风白日荒倒薤悬针占果毅垂云布穗现慈祥其间位置殊真草上古规模压汉唐曲折随形观决水步趋绝分验乘黄疏非断续连环巧密不安排沓弩强传法自推张长史勒碑共许蔡中郎章成但觉波澜老体结还看筋骨刚十载研精穷异撰一音圆演会殊方不缘文母能回向争得贤臣互阐扬金叶未离青玉案白毫如映赤珠幢应真五百同星共学士三千各雁行老我羣盲迷一象悬之捧日上扶桑为公更发流通愿鼓寂钟沈涌妙香 

挽李灌溪侍御二十二韵 

太华干霄惊峡断灵光矗地劫灰空老成谢世吾安放少壮登朝物所宗笔阵千人俱汛扫讼庭一鉴独昭融豢麟远遁奚山虎濯鲤羣飞宝水龙三异争传眠雊雉五弦徐抚落熏风珊洲月净疏沈网乌府霜清密扣弓堕日潜辉天敛碧陨星散焰海浮红尊王未见齐兼晋养老长依孝作忠皮里阳秋归副墨眼前高下信孤笻志轻温饱师惟俭礼在裳衣戒必恭祗许名流窥砚北漫劳显者揖墙东儿孙削迹箕山外祖考闻声汉腊中咳唾即堪镌琬琰枝条不得变梧桐草庐尚搨黄庭字莲社曾输绿野钟极望云衢仪大鹤忽寻雪影失冥鸿赐环帝所元持宪降宝民间且送穷玉角陪巡逢跨鹿铁冠后卷忆乘骢低回醉梦何时醒直上虚无绝径通我识紫芝因自浅家悬白泽敬相同挂帆易逐鱼鳞涨执绋难亲马鬣封惆怅余生留蹩躠凄凉往事益衰慵便敲短策州西路莫觅羊?灵羊树杪踪 



【六言绝句】 
 项辟尘以卜饮约见贻即拈二作 
 除夕辟尘招同横秋为守岁之会 

六言绝 

项辟尘以卜饮约见贻即拈二作 

槁木死灰自待好天良夜相期二簋长辞擘画三当落得便宜 

又 

刻烛吟无剩思下帘卜有余钱不见个中兀尔兼忘此外萧然 

除夕辟尘招同横秋为守岁之会 

今夕恰当除夕闲人便是高人捏聚一团冰雪辟开满地风尘 

又 

饭盌透支正旦灯屏预借元宵饱愧胸无宿物暖惭舌在寒号 

又 

旧话几般噩梦新欢四座春风亡望烧钱祝硬何为开宴迎穷 



【七言绝句】 
 侍者作寒雨夜坐绝句漫次其韵 
 次韵酬方伊蔚梦中见访 
 悼晓闻 
 寿方文木 
 安南舒公饷松子仁 
 答李谦庵太守 
 文趾馈米 
 赠马晓山 
 酬陆匡山次韵 
 陆介庵明府不能事上官拂衣归田予语梅格云渠得侍八十六翁膝下岂复羡台鼎之贵耶因题归去来二绝以赠 
 赠沈子政 
 顾遂韩六十初度 
 赠陆闻百 
 次韵答俞圣复谢澹庐道雅题词 
 张丰城以画观世音为供 
 答王梅符 
 雪 
 柬沈苞庵 
 次韵孟举种菜诗 
 再迭前韵 
 题一竹斋为毘陵唐若营 
 挽檇李徐初邻 
 题如端上人六十寿册 
 颖坚盆荷开花全身是白外则深浅二红为边内则水绿为边微带嫩黄色异而题此 
 送别三韩戴千峦使君 
 詶徐用王 
 寄怀炯如上人 
 题曰石兄寿册 
 题莱阳姜勉中思嗜轩画枣册 
 题袁重其真 
 詶别朱望子 
 送吴瑶如太守北上 
 袁重其索为钮南六赠 
 董平子过访重话临清旧事 
 赠寄浮老宿 

七言绝 

侍者作寒雨夜坐绝句漫次其韵 

放颠风雨辄连宵击木敲空各泬寥悞遣雷公鸣进鼓欲添强弩射寒潮 

又 

更无灯市入元宵莫向虚堂叹寂寥一派松风腾万马海山门下浙江潮 

次韵酬方伊蔚梦中见访 

胜流有梦过珠江归客休开上水艭眼底飞尘如雪片从来不隔水云幢 

又 

梦里相寻月印江醒时不见雨浮艭若知醒梦非真幻恰好全身竖法幢 

悼晓闻 

人间偌大一红炉身入焦原有便无横活不能须横死至今疑杀小柴胡 【丛林无医无药或随所传方不合脉听命而已死即横死活亦横活也此蹬服理中安蚘汤后只有小柴胡一方觅柴胡黄芩不可得遂至于死为之捬心】 

又 

一缕寒云欲障天荒唐去住只随缘少年郄去老年住引得江山颠倒颠 

寿方文木 

霓旌绛节下遥空曲水横山遶直松见说白头翁在上郄须领取黑头公 

安南舒公饷松子仁 

三十年前曾得味五千里外未知名今朝一一都甞过透腋松风入梦轻 

答李谦庵太守 

栖尘已觉生非久欠债须知死必还请藏归能成后会凭公先为护松关 

文趾馈米 

是珠是米费商量曼倩休嫌月一囊纔道人荒须覆钵有人为我破天荒 【南雄米贵如珠许子两馈白粲吾每日所啖不满五合殆足充半年粮矣谓之破天荒不亦可乎】 

赠马晓山 

家无女子如兰若自发炊烟饭远僧霜压野航人未起隔林应有佛前灯 

酬陆匡山次韵 

寒色全埋一点春芒鞋未识软红尘吴山觌面成生客鹉水逢君是故人 【来诗当年耆旧今何在只有吴山是故人】 

又 

一日相逢便十春胸中云海各无尘劝君莫信渔翁语流水桃花不避人 【来闻诗泼墨支颐坐杖底追随好避人】 

陆介庵明府不能事上官拂衣归田予语梅格云渠得侍八十六翁膝下岂复羡台鼎之贵耶因题归去来二绝以赠 

莫怪先生懒折腰葛巾依旧漉春醪满盘赢得斑衣乐归去来兮不和陶 

又 

泽畔行吟也不劳谁嫌安宅趁惊涛老天无答吾无问归去来兮莫续骚 

赠沈子政 

嗣宗理体殊高妙把臂林间见阿咸丘壑胸中元自足庐山面目好同参 

顾遂韩六十初度 

尼父行年六十化不言五十九年非时时处处无虚弃打散壶公杜德机 

赠陆闻百 

幅巾曾谒天然老面目于今见也无不是一回亲切处争知人到水云孤 

次韵答俞圣复谢澹庐道雅题词 

老去行吟且负薪冰霜谁解腊前春不容光处长辞照点与孤灯发隐沦 

张丰城以画观世音为供 

济甫时时赡养国丰城笔笔落伽山不移一滴檐前水何必金台费往还 【尊公济甫今年八秩精修西方观门】 

答王梅符 

昔去已为真死别今来岂得似生还大家把滑冰棱上方吴山是雪山【缺一字】 

雪 

老袁闭户惟僵卧小宋烹茶未解馋落在丛林三种内苦肠沥汁有谁甘 【觉范谓大雪时丛林有三种僧一坐禅一作雪诗一围炉说食坐禅者可怜食面止于说大可怜我郄被俞右衡生逼作雪诗作诗被人逼尤可怜也】 

又 

声销师子纔呈色触着梅花又窃香试问毡毛作何味更从大窖学休粮 【好一个休粮方子且喜苏卿寒有余衣若是穷汉吃了毡毛须防冻谷在】 

又 

今年歉为昨年少来岁丰因今岁多肥汉难禁七日饥迢迢争奈麦秋何 【人不食七日则死今冬乡民已有食粥者得到麦熟尚悬百二十日可若何】 

又 

乌质帐中休动脚奴讹路上莫违言明鎗暗箭相关处鹅鸭池边未曙天 【右衡诗有谁是蔡州城之句】 

又 

颍守宾筵重举令梁王客座独挥毫乞儿更有真消息笼统乾坤好白描 【由他诗赋妙绝不如曳白之细腰女子由他细腰女子妙绝不如乞儿唱一只黑狗身上白白狗身上肿一些没事也】 

柬沈苞庵 

韶石重来金道隐永嘉一别沈苞庵不知今日云山面更把当年水月探 

次韵孟举种菜诗 

寄身在野不称尊果腹供人缓步扪木札味中谁辨舌河沙子外莫留根 

又 

一横一直更无斜人尽天来便有穿笼内药惟收远志星边木只系匏瓜 

再迭前韵 

藿食偏怜肉食尊有谋待献舌尝扪人从花下兼求果我向苗前已得根 

又 

匏曲仍嫌蒿亦斜苔丝采罢又槐芽莫贪野苋忘家苋曾掷甜瓜种苦瓜 

题一竹斋为毘陵唐若营 

赚煞王家痴子敬眼光如雪又迷真元来只是剡溪兴拨棹何须见主人 

又 

长留此帝扫天坛一点飞尘不敢安莫把龙公当实法鹅溪千尺一枝寒 

挽檇李徐初邻【 初邻怀才不偶时有胸中块垒未易酒浇予欲与之言而踪迹稍疏事故有待忽闻化去为之怆然檗庵携诗索挽情文相生循览凄断漫题三绝句以应出家人一味顽赖生者死者不妨各疑三十年也】 

百岁更无如意事此生元似不曾生一腔热血全倾出万里云霄独鹤轻 

又 

与君一饭精严寺别后谁知不再逢君自少年吾自老人间有耳只堪聋 

又 

带素行歌万虑休八千寒暑电光收井蛙不作生天想眼底冰消十二楼 

题如端上人六十寿册 

一日全消四百年阎浮天子电光边若知水火风无性何必三禅换四禅 

又 

风雨声中听泬寥大椿无口说逍遥即今鸭脚蹒跚外不记乘除十六朝 【诗有银杏自生公至今人称晋树】 

颖坚盆荷开花全身是白外则深浅二红为边内则水绿为边微带嫩黄色异而题此 

七金山下七重海五色莲华烂熳开分取一枝须自信飞行直上妙高台 【妙高山下七重山七重海环之海中皆五色莲华此仙灵所住来也】 

又 

到得妙高错防路眼前失郄率陀天一声弹指门开处青彻中边火宅莲 【四天王居妙高山半帝释天在顶其上四天空居惟率陀则慈氏如来主之为诸菩萨说大乘法须达长者愿生其中盖欲界法不净皆错路也虽然有生率陀而犹错路者能入内院亲闻此法始可发火宅青莲之瑞乎】 

送别三韩戴千峦使君 

一时谈笑风生座几处思量月上楼壁立千寻难举似云倾雪卷洞庭秋 

詶徐用王 

大地一时俱火发未知谏草倩谁留可怜把髻投衙后若个男儿得自由 

又 

大千坏处不随焚不是空羣也乱羣觌面可堪心悄悄攀条切忌口云云 

又 

芳草年年青出处几回错过岁寒心祗知砥柱能中立谁识神州解陆沈 

又 

莫怨王孙久未归关河重迭泪沾衣即今万古随阳雁春去秋来一样飞 

寄怀炯如上人 

十年前有同人约老去都无住世心他日扁舟相访处不知闻见较谁深 

又 

历劫因从一念栽每从轻合到轻开种成千尺孤桐树不信鹓雏待不来【素居有诗见招具道炯公闻声相思之雅蹉跎十年至今未面顷在吴门题此寄之】 

题曰石兄寿册 

自隐巢由不买山一瓢盖性白云关即今马首红尘外养得松高鹤愈闲 

又 

不求闻达岂成名振手何烦说上京莫道斗间无紫气少微光映老人星 

题莱阳姜勉中思嗜轩画枣册 

开箧每增纨扇感诵诗长发蓼莪吟怜将直枣成横棘禾黍秋风泪满襟 

又 

许国忘家归路绝即心是地本无殊乡风依旧堂前树手泽如新架上书 

题袁重其真【古木慈乌】 

疏枝月落晓苍苍香稻衔来薄带霜母哺小时儿哺老不知若个哺时长 

又 

能养名为孝已非兼慈德与二人齐若言反哺非常理只恐乌闻彻夜啼【反者非常之词是以父母为不当老也更名以慈子兼母德倘思其义已为人之不如鸟矣嗟乎忠孝人之本然借君亲以市名者何限此乌却未必有此狡狯可敬也重其寓意于写照特为发之】 

詶别朱望子【望子以重晤诗当前怪石供送别诗当后怪石供别有答序】 

有用饼输无用石极顽石逊极灵诗东坡不是空相赚要见将珠换饼时 

又 

不能换饼诗难卖诗日新来穷日新一对炼成穷一片不消立主更分宾 

又 

不说野人无答供支离绝样豆皮宗曲终莫问人何处江上青青剩一峯 

送吴瑶如太守北上 

狱市不惊曹相国门屏尽撤阮东平于今此意无人识只觉杯中别有情 

又 

做僧不似做官难此去清霜拂马鞍莫道同行不同路红尘一样碧峯寒 

袁重其索为钮南六赠【云南六欲刻予吴门诗】 

等一黄金看用处人间雅俗有何常肯将驱使随文苑天半铢衣菡??刀?臼香 

董平子过访重话临清旧事 

梦中更说旧并州未谢闲名已白头历尽重重华藏海喜君不坏一浮沤 

赠寄浮老宿 

祗为十方勤打供回身自顾总无心当年娄至同因地千佛同扶愿未深 

又 

三界无安偏执恋箧中难贮海中沤百年一梦如亲证我亦同名是寄浮 



【词部】 
 减字木兰花 
 思佳客 
 虞美人 
 玉楼春 
 踏莎行 
 临江仙 
 蝶恋花 
 行香子 
 蓦山溪 
 满江红 
 满庭芳 
 百字令 
 水龙吟 
 永遇乐 
 一萼红 
 疏影 
 沁园春 
 大圣乐 
 迈陂塘 
 金明池 

词部 

减字木兰花【题张擎庵真】 

一双不借深山大泽曾游戏三寸毛锥鹤舞龙吟好唱随　济川老手唾壶打缺嘶风口修竹长松金石渊渊透碧空 

又【元宵风雨】 

今朝元夕破寺孤灯无热客风雨萧萧更有劳人过板桥　天涯何处领取竹炉红里句烟火低迷春草禁寒出不齐 

又 

东风没兴恰到元宵增冷病一座灯屏全仗家家锣鼓声 【辟尘以小灯屏为供】有茶有果只欠珍珠三百颗 【吾杭以粉作珍珠圆谓之吃元宵】无力营斋大口蟾蜍不肯来 

又 

春帆似箭谁向平沙寻落雁天下吾庐一把黄茅何地无　智珠宝藏未见团栾空作相留滞湖边老得今年胜去年 

思佳客【题盂兰盘册】 

业力纔牵法性随如来有手不能垂便将一盋和罗饭打碎千重大铁围　抛线索任钩锥一朝七世共真归本来各有耶娘面不看耶娘欲看谁 

又【寄别】 

松走微风石走泉有声无意向谁传不因晓梦邀蝴蝶争得春愁委杜鹃　来去影合离缘关山重迭路依然他时睡足能相忆更问江南估客船 

又【解嘲】 

烟暝螺岩倚直松风轻梅岭挟孤笻病深枉觅三年艾梦熟空传五夜钟　看画虎说攀龙鸣鸡吠犬白云中余生幸免拖肠鼠一笑难辞焦尾桐 

又【阿字兄为助印集之资】 

张说凭谁铸四垆左思错欲赋三都尽教石?盘礴辜山水剩得蹒跚辱道途　虚更有实还无鸰原急处便相呼一时舞欲低鸜鹆此后歌休怨鹧鸪 

又【用韵酬王寅旭寿词】 

日暮途穷唤奈何草深谁垫兔儿窝冥鸿易失新踪少冻鹤难禁旧话多　干北海脱东坡闻君示作病维摩不堪此日歌天保曾忆高吟剩蓼莪 【旧书齐在先孺人墓侧方子春先生题有淑气培双桂高吟剩蓼莪之句先给事忌恰在小除】 

又【王良夫长者心言俱直题此以赠】 

冷眼相看火里冰热肠还愍唾中蝇非非是是还三代止止行行运独轮　白月涌碧天澄老僧自小厌模棱蜗天戴屋频频缩乞活枯枝也不能 

虞美人【祖秀庭馈白米一盘供薄粥之用令孙殿臣继馈一盘米方腾贵遂成异数】 

黄粱升合明珠斗抵死休开口西江看不见枯鱼人没黄粱我也没明珠　一盘白粲精于玉紧火熬晨粥生憎病鹤把人欺且得翁孙同调赋缁衣 

又【赠翁鉴公】 

两峯忽向眉间簇世讲来空谷却怜天竺古先生作梦茫茫说梦又惺惺　闲云摇曳浑无住隔断溪前树南边燕子北边鸿俯视池边站个信天翁【鉴公属予以数行寄用公可为法缘资助】 

玉楼春【示世铖】 

贫士且捱贫岁月纔有妄为成妄业错将乌喙济饥肠尺寸饥肠分截　赢得春光回腊雪扫尽迷云见秋月但求自已莫求人折却绣针还铁壁 

踏莎行【四时景应若千兄之命】 

鸟语轻柔花光零乱何人识得东皇面年年处处不相逢枝枝叶叶俱相见蝶梦寻欢鹃啼索怨未能归去谁能恋尽教捎与北飞鸿争如问取南飞燕 

又【夏景】 

梅弹揉圆荷筒擎细竹林开处松门闭风行水上合文心月来雨后分秋气热客休前孤舟不系莲花博士高阳意晚烟莫讨黑甜乡午云便入清凉地 

又【秋景】 

河汉微云梧桐疏雨寂寥四座难重举即今百代有清风从来此地无残暑把菊高人乘鸾素女秋声猎猎催机杼梦回露草瘦蛩吟思牵霜柳昏鸦语 

又【冬景】 

不用听冰惟堪煮雪风尘裂面休轻出经霜枫鬬蜀茶红眠云鹤啄江梅白千里还同一枝更别寒香送老黄昏月那能明岁独添年每怜今岁双除日 

又【长卿之孙聪慧可人寄赠】 

辨鹿藏欺登龙送巧五乘载出甘家宝无之不是类俱齐有朋未正巢难捣鬼谷棋高武夷鹤老一时俎豆千秋稿曾从牧马小童来却于弹指声中了 

临江仙【寿彭玉翰总戎】 

上下四方六只箭用长须得强弓齐驱九马各凌空双灯悬智月十道展仁风海遶七金莲五色万花一派春浓尊开二玉注西东三千宾主异八百祖孙同 

又【寄侯公言总戎】 

郄忆梅关相别处病余似隔三生高凉重借旧威名分茅持赑厂?赑矫矢落欃枪 韶石风光先蹉过沥湖烟景谁争花飞扬子片帆轻还将他日梦追叙昔年情 

又【题吴苎庵真】 

积玉垂珠纔露影君苗笔砚俱焚词场饮至策奇勋一丝萦日月百变走风云 深柳堂中书万卷茗香花气氤氲九皋清唳碧霄闻野鸦才思短绕树莫纷纷 

又【题孙东晖真】 

何处飞来一片石为谁岳起胸中烟围翠涌玉玲珑火风翻五色云海割三峯 六欲华冠鲜未萎小童擎出珠宫锦衣染透异香浓紫霞犹献北白日更临东 

又【题湛公真】 

元是宗中飞兔子莫疑坂上盐车屠龙不怕握明珠有人分地界何处问天枢 气作风云舒复卷谁知所牧非猪百城长拥石仓书覆蕉悲梦鹿透网识神鱼【湛弟少年文笔甚高予曩目为宗中飞兔今且跧伏林间来书更理前话然神驹不必定在天闲锦鞯金勒平沙芳草初无二致丈夫拥书万卷何假南面百城漫寄长短句以当转语】 

蝶恋花【鲁瞻索为平仲新婚】 

箫鼓催妆闻绝唱五百年前曾见娇模样暖玉凝香垂宝帐人间今夜如天上曾把仙郎闲处放旧梦新欢一寸丝微扬晴雪和风将雨酿春波涌作梅花浪 【此续弦也】 

行香子【光半还帆城】 

一望丹霞奇鬼枯槎漫怀人秋水蒹葭不流菜叶谁泛胡麻把法身吃连翠竹带黄花　天无短袄地无长袖甚山中有片袈裟何来石上闲弄琵琶可还倾耳听晓角又昏笳 

蓦山溪【送旋庵湛都寺还雷峯】 

杜门无事吾欲安吾老老似逼公来特立见疾风劲草海云枕上佳梦不曾终呕尽血卖完心日落天方晓　郄应笑我缩得春蚕小茧里自摇头蒙懂较惺惺多少请为桃梗流入浙江潮荷十里桂三秋毕竟西湖好 

满江红【睡起】 

空谷谁来道岭表衣裳俱复正值我匡床睡醒茶香饭熟折脚铛儿虽上下开心椀子无翻覆补饥疮笑倚绿天庵连人绿　徐捧着便便腹旋拭着目??目??目更虚停坐对紫台寒玉漫说车书通六诏闲思杖履过三竺莫相猜钝鸟惯栖芦吾尊足 

又【感旧】 

万窍呼号青林外忽忘昏晓遮莫是旋风千?一尘难搅身在赤乌年里度心从白泽图边了怪无言童子话何长三声好　死已足休添老病已足休添恼看空花空果空中空讨不见角端元是兽安知杜宇终非鸟郄相逢伏日问清明争多少 

又【早禾无收】 

白马青袍偏打算穷乡下邑时正是秧针透绿波文浮碧呼犊田间空老牸插禾砦上惟顽石待回旗榴火已炎炎嗟何及　种得许抽芒急收得许吹稃密听庄头报头四方之一旧谷已将填旧债新租更苦无新入叹过堂板外事还多眉毛结 

又【无油】 

膏泽停流守两字焦干而已红米饭绿葵紫苋勾消白水黠鼠且休图咂尾老僧更不思肥觜只长明剩有佛前灯今无矣　穷鬼笑空囊底诗魔哭枯肠里尽厮煎厮炒还他双耳涂血可能持此物压脂争敢求诸已漫经行黑路一抛笻扶难起 

又【无豆】 

天上酥陀有一月四餐豆腐算今日荷包开口篾围收肚莱菔投汤虚解毒蝼蚁出水干沿磨对酸浆盐卤也称惭多担悞　蕹菜老充穷措秋茄小承光顾便雪花向火飞霜莫睹已自一文浑不值赚他百事都堪做问冬瓜又被贼儿偷寻谁诉 

又【无药】 

病入衰年空山里倩谁操药真个是说时有口行时无脚余子争言死去好此公□得生来恶劝穷人莫算算仍穷餐松法　涩不了寻些滑健不得添些弱□歇时易问起时难荅客到三秋多下利人于隔日频逃疟说先生自救也徒劳休担阁 

又【无笔墨】 

旅雁高飞因甚在天边画字向我道长芦卓笔平沙铺纸每爱晴江堪涤砚安知无墨能磨子世间穷我与汝为三浑如此　心路绝生而死腕力弱行而止绾春虵秋蚓茅龙谁致千里同风谁举似百年如石谁驱使也元非怪事莫书空亡吾指 

又【中秋无饼】 

一个团栾穷老子输身供众霄汉上五云捧出五风徐送是狗非天都睥睨玉盘金饼全空洞便补陀大士负钱来成何用　干盌底波流汞热金?敖里灰埋瓮笑舌头已展指尖未动银作蟾蜍难贸易麦飞蝴蝶谁调弄更仓无糯谷且休心端阳?米凵?八?? 

又【寒夏无衣】 

欲赋无衣怪零落眼前何物都只见袖牵肘露綦连踵决无帽且无巢贯顶有裩便有芦穿膝自片衣罢乞豆皮宗难收拾　蒲团静挨尻裂扁拐动摩肩缺尽草鞋似虎皮焦毛脱郄想冰蚕九夏冷不知火鼠三冬热也一身白汗出坡回巾须拭 

又【晚禾无半】 

载谷船回结局了数声长叹谁承望薄田三顷抛荒一半弃去投军元作贼剩来非佃还思乱问汝催可得似官催声声怨　差使到鸡豚断兵马过妻孥散把生愁死乐添修空观县尹已开明岁卯库司未打今年算怕长沟大壑有人填无人看 

又【纳粮无办】 

不是家兄争比例鸰原相救只落得热肠冷眼多般僝僽命与财连天不管骨穿衣表人方瘦见空梁空挂一灰囊空生受　四事关颜长厚三征欠眉长皱郄正供未了加征还又便有一钱看自笑此无二两闻谁诟喜门前碧水遶青山如旧 

又【戴千峦使君招同青印栢岩二老宿茶集周紫林二丘堂】 

胜日招携缓步领凉飔朝旭平堤外支流散碧新田抽绿长老风俱餐玉版使君迹自来金粟倩素甆传与二丘堂茶初熟　石已点仍留朴笛未弄仍闻曲到达人高下何关陵谷见我桥边飞白鹭有谁雪后寻黄独且休论香势几时消悠然足 

满庭芳【陈云木七旬寿册】 

老鹤三山小春十月仙人骑下瑶京东皇新令桃李荐寒英袒割麒麟作脯琼田屑露挹金茎且休道江天寂寞还有少微星　青毡垂世业秀分书带雄筑诗城料太丘令望未数公卿烂熳五云深处听高冈威凤传声又道是吴分佳气列宿遶长庚 

百字令【次韵赠墨公即沈仲方】 

冰霜特地拓乾坤直抵寒荒边国暖伏寸丹荒未尽歕出寒香疑雪蝉洁长饥鹤癯善病古剑挑新蕨剑花如水奔涛迭射孤月　流光又作毛锥悲来吊往照见生俱灭搨得东风真面目姹紫嫣红争发方玉凝中圆珠走外一对虹垂白韶阳耳熟九成不断双阙 

又【次韵酬陆亦樵书册】 

钟声纔唤便梦回演若狂心顿歇蓬矢桑弧齐拗断谁向虚空喋血欲出深经还寻素友老去无时节萧条旧馆永怀屋梁明月　昨夜人定春来孤灯二妙 【闻百同来】暖映眉间雪岁岁小除除且尽多愧高歌清绝拟唱三生未成四辩莫损红莲舌相期携手剎那坐消长劫 

又【次韵酬宋廷元】 

世间儿戏共观场底有冲冠怒发天柱与头俱折后又地道维难缺四足粗安一刀忽断沥尽连鳌血女娲炉火赚人眼迷双阙　偶然醉里惺惺梦中了了说甚金僊诀依旧行藏颠倒处驱遣七贤三杰勋业文章谁能勘破绘素都休设与君岭上白云持赠为悦 

又 

小春应候有寒桃微笑一枝半吐家庆成图图不尽欢彻鸾歌凤舞刻烛裁诗引杯看剑闷纂英雄谱鬓华如许书城自辟东府　闲将如意传心唾壶击处见风云旁午尚未解开囊口智兜底埋龙沈虎日月长新江山仍旧蓦地分今古翠巾轻搵远峯遥映眉妩 

水龙吟【寿尚总戎】 

朝生王子空羣南溟水击三千里垂云布翼抟霄直上去天无几白泽悬图青山倚剑黄舆聚米更投壶雅咏围棋乞墅古儒将今谁比　见说狼星未落好男儿桑弧蓬矢金轮左捧银河右挽甲兵全洗绿野堂中平泉庄上笙歌间起看功成身退松风藻月神龙藏尾 

又【寿李韶州谦庵】 

眼前阅过贤豪才兼胆识如公少五官并用八方齐应一尘不扰似剑吹毛似珠现影似风行草似林焚泽竭神龙起处云雷走河山倒　薄海甘霖都徧莫能窥半鳞全爪虚空无动苍苍下视茫茫洲岛忽似金鸡一声呌出扶桑树杪在忙中收得些子闲情后天而老 

又【一宿武塘承魏友让顾辉六诸公见访未及报谒郄寄】 

西风一叶将离漫言桑下无三宿孤云断影水轻野渡霜寒晨旭旧面重开新知初集来情未续忆庐山高处飞流直下吹不散龙鳞玉　应事萦怀如许对陈人蛩然空谷梦华杂感名流雅咏故家乔木往未登堂归惟倚杖老梅修竹但粉笺寄与春波微涨月勾心曲 

又【同横秋宿周青山犹子□岳斋有赠】 

拟寻一宿谁家草堂风雨扁舟外步兵语我阿咸佳士超然流辈两晋清言三唐雅咏锦囊兼载有萧疏四壁名章俊句倚人宝闻天籁　惨淡羣峯掩黛便垂垂同云如盖移花就茗呵冰散墨冻毫无赖万马销声千林失色岁寒人在倩君才写取蹇卫吟肩灞桥遗派 

又【寿陆广文岫丹】 

先生投帻而归杜门郄扫无余事凉云度岭冷云和月小亭客至一局雄谈三杯软饱顿生秋思叹醉醒胜负难齐物论嗟磨尽人间世　为问公移强直浑不记当途姓字青蝇可点黄金休买忝师多士还我诗书还人富贵各行其是也潇潇洒洒百年消受几声安置【上官有无故而陷诸生者公移文力争遂拂衣归】 

又【用张氐事为中翰皜亭寿】 

因君重举生缘千秋孝友传家业经文纬武秉钧五世垂貂七叶杨柳风清赤丸宵静彤廷昼接叹曲江先见一鵰两兔霓裳奏渔阳劫　解忆亡书三箧掌中天星罗眉睫九重西顾嵩呼雷动坤维胁贴春草鸣蛙秋林陨箨马驹蹀躞笑杯空堇酒生新落旧移周分蝶 

永遇乐【次韵酬陆旷庵】 

妙有遗音一弹三叹朱弦疏越顿绝尘缰凌虚十影山海资超忽乌衣巷里蹁千燕子惯傍画梁花月更秋空惊鸿嘹唳猎猎霜风晨发　天峯寄和往思来恨老去吟情衰歇陕右前身西湖清梦巨榜何时揭扁舟落手烟波澹荡照映冰心玉骨酬新喜九回结愫轻于舍筏 

一萼红【过叔寅八十初度】算春秋八千年百一祗到半枝筹云上龙腾风前虎啸材高五凤层楼郄又似充闾新喜伯阳翁儿戏雪盈头骨重金芝髓坚玉腋胎结瀛洲　为问闭关日至甚擘开冰屋散作珠流钓渭波澄得璜符合太公芳饵纔收还屈指河清难俟把连环妙解一锤休挂起青鞋东壁不用驰求【叔寅有过氏解环折衷朱陆异同】 

又【次钱武子见赠元韵】 

玉珊珊听清歌何处拂座气如兰远客来新老人语旧模糊水???山残枕穴里乾坤路窄横撞破梦已出邯郸千叶青莲九枝秀草一缕栴檀　羡尔癯鲜似鹤有毳和云暖骨耐霜寒棹拨桐溪钟传萧寺合离如许波澜疑煞我无情有恨难整顿文酒少年欢报道刘郎醉也溺郄儒冠 

疏影 【戚朗园见招小集用□岳韵】 

午风送雨怪微尘已破孤云犹挂石润疑浮花轻善笑半冷疏枝斜亚闲提昨梦说开元待几个幽人来者看晚烟合处还分星月窥帘欲下　便为元宵置闰倩春灯照映好天良夜内外同方主宾共许此后更谁骚雅短兵未接长城峻吾老矣不能豪也少年时贱卖韶光买转而今无价 

沁园春【寿张梦回】 

泼黛晴山泛花流水集鹭平田但随时消受暖云凉月谁能局蹐厚地高天风磴携枰雨窻披卷更听提壶荷镢还闲斟酌看鹪鹩林下蝴蝶枝间　英雄退步神仙任蜗角纵横触与蛮到黄粱出梦鸡啼草舍青龙罢舞鹿遶柴关坐即观空行还破有陆地偏开十丈莲无生话向庞公领取儿女团栾 

又【寿汪母金孺人】 

人月春新东皇贻谷干下坤升见五云结盖金童绛节九鸾奉座玉女瑶笙一动凌空再流到海霹雳声边星宿倾终相索更时行时止其道光明　侧闻三凤齐鸣拥万卷休夸俯百城况操坚松栢姜家孝友文成龙虎孔氏才名南岳夫人昆丘老母姊弟忘年戏太清还能信有摩耶世世兜率生生 

又【赠金孝子割股】 

亲是亲身子非子肉名为谁名看最初一念不流第三刀前见性刀下忘情路上还家死中觅活互夺机关有互成休惊异把人间难事做得平平　曾将毕竟提衡也各自前程各自行使药能长效人宜常住真非无死幻即无生三世排空十方过影漆桶空烦二鬼争陶庵内且诗坛遣将酒阵鏖兵 

又【题赵二火笠泽看云图】 

问我看云问云看我欲答无辞向晴峦乍倚迷离浅梦澄湖徐曳涵泳深思舒为谁来卷从何往纔入松门意便迟空中迹甚了无根蒂布叶垂枝　也能浓澹随风怪热顿争雄冷渐雌想幽人已卧千林暗锁老僧未起一雨潜滋仰视非天俯窥是海独宿孤峯许共知休相问只纯情纯想瘦黠肥痴 

大圣乐【寄贺竹君】 

自成一家别行一路谁解翻腾喜节楼初建风生八面和门重辟灯现双旌二曜飞丸七星掷剑半壁乾坤一手擎先声到便桑麻无损鸡犬休惊　古今格外相呈却正局旁敲未易寻看相思江里波涛忽涌点苍山上培塿皆平借汝觥筹消吾块垒快点胸中十万兵还挥泪忆晴天冰雹帝子英灵 

迈陂塘【次韵融谷见怀寄答】 

问寒蛩微吟断续何人与汝言别北枝未暖南枝冷一味冰霜愁绝声口?央咽串危石惊泉云缕风丝迭蔓藤累葛将锦水魂萦金台梦绕忘郄共明月　缠绵处哀响难穿破壁残釭乍起随灭桂花云落桃花懒且鬬徂秋红叶垂垂雪又浅岸孤篷莫荡双双辑轻歌无节是黑塞青林往来絮语先向夜深说 

金明池【和沈克斋白葡萄见意郄赠】 

翠葆朱兰幕天席地未数槐阴昼静仙橘里虬根噀水洒甘露颗颗朗润似骊珠百琲难穿纔撒手儿戏麻姑行径看盘琢玻璃香盛龙脑皴出蟾宫微晕还向赤瑛空处问怪昨夏含桃忽蒙霜信银河灿冰丝千尺金轮蹍玉华万乘更碧虚宝盖垂垂见一点匀圆幢光交映便觌面相呈南方无垢只抵秋风归兴
