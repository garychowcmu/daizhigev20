何氏居庐集　　（明）何三畏 着 

　　●目录 

　　题辞 
　　叙 
　　校正友人姓氏 
　　校刻门人姓氏 
　　卷之一　　古乐府　古骚体　三言古诗　四言古诗 
　　卷之二　　五言古诗　七言古诗 
　　卷之三　　五言律诗　七言律诗 
　　卷之四　　五言排律　六言排律　七言排律　五言绝句 
　　卷之五　　序一 
　　卷之六　　序二 
　　卷之七　　记　传　引 
　　卷之八　　祭文 
　　卷之九　　行实　行状　赞　题跋　疏 
　　卷之十　　启 
　　卷之十一　　书一 
　　卷之十二　　书二 
　　卷之十三　　书三 
　　卷之十四　　书四 
　　卷之十五　　书五 

　　●居庐集题辞 

　　社弟陆万言 
　　吾友何士抑、始所为刻曰兹园集、余业巳序之矣、其所□诗若文、不能尽士抑、□□□序亦不能尽士抑请若文、已而士抑衔戚扶服于涂往返数日夕、触物有怀、为咏物诗、复属余句梯而篇骘之、蠕动甲拆、靡所不赏、意以尽士抑矣、而士抑冁然若有所未尽者、居亡何而又出其所谓居??卢草示余、余方茕茕苫块中、敬□□□□□□□ 【 下缺】 悢、而□□□□□□□ 【 下缺】 者、其孝思永也、夫言为心声、□作而性情傅焉、士抑至性笃情、孝奉尊甫、生而为园以乐之、死而为藏以安之、躬而土、手而树、毕葬而不能舍封之宗山而庐焉、所见若堂若坊若夏屋、无之而非庐者、器于斯、歌于斯、亦犹风木然、噫而为泠、噎而为凄、于于喁喁、山魈衣而木魅泣、无乃澄声之变乎、吾党以闲规士抑曰、礼不灭性、慕于终身、夫将坏天地之和美慰藉地下、而奈何抉天地之啇惨毁瘠地上为、士抑故刿心呕血、而神日益完、辞亦日益富、其间吊唁哀诔之篇多与情合、而赓倡赠寄之语亦复不遗、大都闳博尔雅、要在外足于象、内足于意而正、绝不为佶??曲其文、侏?其音、而能令骛古者无敢卑、谐今者不得骤、斯真所谓心声者哉、昔子张除丧、夫子授之琴、和之而和、弹之而成声、夫子故予其跂于礼。今取居??卢艹比之。琹耶草耶。信乎士抑之善用孝也。不则。如屈骚之轸忧。蔡笳之含痛。易水之激愤。西州之悲。非不慷慨凄断。涕泪千古。其于居庐之意漓矣。士抑非久庐承承眀之上、歌朱收而吹青藜、或蒿目时囏、立发搦管、□咤弹指、皆成文章、天下不以空言少士抑、靡匪其至性笃情之所届、即居庐又何以尽士抑哉。 
　　岁在己亥十月既望书于片玉斋中 

　　●叙 

　　何士抑居庐集叙 

　　社弟董其昌譔 
　　吾友何士抑、居父丧甚谨、尝曰、汉原涉有云、先人坟墓俭约非孝也、乃大治冢、舍于凤皇山之麓、宾客会葬如云、马踣池悲鸣不得前、枳栢楸梧、俨□林立、盖士抑之产半挫、而衣思终无穷、每当凄霜寒月、呼号墓头不忍去、间为诗歌文词以纾写之、而赓和应酬之章□复不废、则居庐艹是也、自古丧言无文、故东坡居丧、谢宾客、绝诗文、晦翁□以为知礼、而实有不厄尔者、昔右军诸帖、半出于问病吊唁、从哀感中结泫、所谓泪渍老华者、其书独垂至今、右孝子白华之什、三百篇不载、束晳补之、读者终以未见送诗为恨、则又何怪乎士抑之有居庐草也、予有伤兮之痛、每置不忍读、即读之□不忍竟、故而文词辛酸、声气悲婉、如哀螀劳雁、使人闻而泣下、将无清驩之言难拟、而愁苦之语易工耶、虽□、士抑发乎情、止乎礼义、盖古孝子之遗志也、况其言尔雅韶丽、卓□可传、予职史。请授之乐官。以次于白华??兑篇之后、 

　　居庐集序 

　　吾师芝园集、业已悬国门之金、贵洛阳之纸矣、及是、以外艰庐于凤皇山下、攀松而悲、声达林莽、闻者曰此真何氏白杨巷耶、四方吊唁者、非磨镜自赍、则束帛遡问、三年之中、门无虚辙、而又有乞言于吾师者、踵相属于其庐、吾师一一撤泪以应之、槛成铁、笔成冢也、儒尝纵读居庐集、其凄惋者、如丁鹤唳空、胥涛泣月、其痛快者、如三军缟素、义气飞扬、其位置严整、如项梁以兵法部署丧事、其声韵断续、如氷山羁旅之愁、孤舟?耒?女?妇之泣、盖异音而同悲、异调而同绝、非吾师出之以至性、达之以兼材、触之以实境、寄之以诸体、其谁能描写摹绘、一至斯乎、檀弓之文、丧礼居半、而其辞冣为典则辨丽、易水之歌、变而歌征、遂使人涕泣沾襟、去不复顾、故曰墟墓之间、未施哀于民而民哀、则吾师居庐集是也、昔王裒授经门人、蓼莪之诗、辍而不讲、吾师情寄乎言、使儒弟子辈、得因讽诵之余、以求作者孝思之遗意、较之王氏门人所得多矣、故退而为之序、 
　　门生陈継儒顿首百拜撰 
　　侄万化百拜书 

　　●校正友人姓氏 

　　陈永年从训 【 京口人】 赵如献孟清 【 严陵人】 
　　许　宾观甫 【 新都人】 陈王诰骖之 【 金溪人】 
　　杨当时汉卿 【 四明人】 田居中公雨 【 晋江人】 
　　薛胤龙云卿 【 海虞人】 倪　巨伟长 【 海虞人】 
　　包　衡彦平 【 檇李人】 郁大年季雅 【 檇李人】 
　　项桂芳明父 【 檇李人】 范应宫君和 【 檇李人】 
　　范明泰长康 【 檇李人】 赵完璧纯白 【 广陵人】 
　　蔡懋孝幼君 【 里人】 璩之璞仲玉 【 里人】 
　　李绍文节之 【 里人】 沈绍文孺休 【 里人】 
　　孙孟芳世声 【 里人】 张喜遇清臣 【 里人】 

　　●校刻门人姓氏 

　　翁德楙懋官 【 武林人】 黄继文德纯 【 宝婺人】 
　　尹是衡公权 【 里人】 　李泰春受甫 【 里人】 

　　●何氏居庐集卷之一 

　　华亭何三畏士抑　着 

　　古乐府 
　　古骚体 
　　三言古诗 
　　四言古诗 

　　◆古乐府 

　　寒夜怨 
　　悲歌 
　　短歌行四首 
　　江南曲 
　　采莲曲 
　　江南弄 
　　幽居弄 
　　夜坐吟 
　　折杨柳 
　　桐叶落 
　　忆江南三首 
　　有所思 
　　长相思二首 
　　行路难二首 
　　蜀葵花歌 
　　于阗采花 
　　门有万里客 
　　自君之出矣六首 
　　从军五更转五首 

　　○寒夜怨 

　　寒灯明、寒月清、寒风凛烈薄前楹、徘徊中夜又深更、嗟哉亲没伤神情、飞雁孤、啼乌歇、参星起、晨钟发、人子不胜怨、泪痕讵能竭、 

　　○悲歌 

　　悲歌能令人哀远望能令人忆白云在天黯黯无色二人失其一双飞失其单忧从中心来有泪不能弹 

　　○短歌行四首 

　　人寿不百、尔忧何多、天日清朗、曷不婆娑、有酒可酌、有琹可弹、且以永日、我怀亦宽 

　　其二 

　　长日如年、明月如昼、失今不乐、其何能又。我思古人、羡彼逸民、陶公白传、春风则春、 

　　其三 

　　荣随壮去日与身闲一樽双屐于焉盘桓仙人可遇隐士难寻所以隐者入山常深 

　　其四 

　　先贵后贱古富今贫李流雍门既嘅且呻彼贱贫者亦又何求蓬蒿藜藿岂不悠悠 

　　○江南曲 

　　春来春去风光促、桃花李花转柤属、不如潦倒樽中醁、樽中醁、日将移、歌艳曲、舞轻衣、 

　　○采莲曲 

　　阿谁荡桨采莲花、有女如云鬓似霞、东湖西湖竞相夸、竞相夸、日方绿、宛转歌、采莲曲、 

　　○江南弄 

　　江南弄娇情曲中动襄王云雨时入梦朱唇皓齿调潜移景丽霜明不自持古来渌水今白纻终朝终夜长相思长相思想芳躅为弹大道青楼曲 

　　○幽居弄 

　　岩下红檐前绿石路云深野径曲采药朝来南涧滨听泉暮倚西山足藜床高卧麦陇锄闲适孤栖读道书曾经岁月婴尘网萧散何如仲蔚庐 

　　○夜坐吟 

　　冬漏沉沉夜坐吟雪花氷镜照君心朱颜改素鬓侵琴自屏酒自斟楚艳起吴趋寻不贵曲贵知音 

　　○折杨柳 

　　杨柳丝何长折之赠离别风疏拂席尘云乱随车辙曾无绝塞行常唱阳关阕一日恍三秋思至心惙惙 

　　○桐叶落 

　　庭中树多妍独为梧桐怜问君何为然念其四月叶始繁六月花始实纔当七月便萧瑟嗟尔零落偏先秋不如青松姿翠筠质 

　　○忆江南三首 【 时在浙中拟作】 

　　江南好风景良足淹林远人人攀绣树春深日日泛清潭能不忆江南 

　　其二 

　　江南忆冣忆是余陵说来六代豪华甚望去千山紫翠腾游览昔年曾 

　　其三 

　　江南忆其次忆三吴舞腰歌黛风流绝野秀江澄景物殊归去酒重沽 

　　○有所思 

　　当餐有所思当卧有所思思君远离别含意惨愁眉朝朝夜夜成郁结襟中泪落千行血一雁看书带不归孤鸾顾影悲将绝 

　　○长相思二首 

　　长相思久离别他乡异县情凄切青栖愁朱弦咽云空雁影稀树邈花英绝独有悲歌声不从中夜辍 

　　其二 

　　长相思久别离征人不归能不悲万里隔十年羁牵牛与织女岁岁有会期宁知我所忆东流无尽时 

　　○行路难二首 

　　君不见天上星参商夜夜不相经君不见梁间燕雌雄旦旦不相恋怀人一日如三秋况复三秋事远游可知征戍非容易生离死别皆堪泪 

　　其二 

　　君不见树里花花英落时不再华君不见山头水水流尽处不复起丁年夫壻出从征少妇闺中泪独盈非是一时叹离别只恐恩情自此绝 

　　○蜀葵花歌 

　　花开花正鲜花谢花可怜花晨怀抱好何不及花早白头方恨少年时对花无酒徒尔为有钱湏付费酒家君不见蜀葵花 

　　○于阗采花 

　　于阗采花女自言花如伊茱萸制衣玉作匣珊瑚映面蛾为眉昭阳殿里三千辈君宠能令旦暮移妾貌原无金屋丽妾心长有玉阶悲含情独掩泪莫使怨成思 

　　○门有万里客 

　　门有万里客、客从何方来、不知燕赵子、还是洛阳才、问君默不言、中心若有哀、留君不得住、欲去终徘徊、相看复相携、同上凤凰台、 

　　○自君之出矣六首 

　　自君之出矣妾心有所思思君不得见鸳帐独空垂 

　　其二 

　　自君之出矣终夜不能寐起视参啇星时弹红粉泪 

　　其三 

　　自君之出矣当食不得餐千愁万郁结日日倚栏干 

　　其四 

　　自君之出矣知君泪独澘想到闺中人容颜如在眼 

　　其五 

　　自君之出矣脉脉无所言去远恩将绝欲言恐断魂 

　　其六 

　　自君之出矣伫望帛书雁君去何不还令我时盻盻 

　　○从军五更转五首 

　　一更上戍楼更人急点筹纤月弓稍出莲花剑萼浮 

　　其二 

　　二更烽火明戎马廵边城不见胡尘起时闻刁斗鸣 

　　其三 

　　三更画角哀中夜相徘徊吴云梦里近羗笛陇头来 

　　其四 

　　四更星光稀铙管声亦微黑云藏边树黄尘上戎衣 

　　其五 

　　五更城乌啼寿罢停鼓鼙山头晓日出关上暮云低 

　　◆古骚体 

　　寄怀白下李惟礼 
　　送张内庵之任宜春令 
　　赠雪泉上人 
　　越中纪游 
　　怀家 
　　忆友 

　　○寄怀白下李惟礼 

　　曩余凤凰兮浪游逄君秦淮兮款留当嘉辰兮金缕竞戏渡兮龙舟夹岸靓妆兮红粉临河高峙兮青楼羣士女兮欢谑挟箫鼓兮歌讴联白社兮唱和开绿樽兮献酬客将散兮绮筵彻天欲暮兮彩云收与君别兮宴咲辞君归兮幽忧不窥园兮遗世务懒对客兮谢明俦幸东床兮邂逅羡南国兮风流名飞扬兮霄汉意潇洒兮沧洲醉之酒兮倾楚沥赠之言兮觧吴钩忽思公子兮三叹遥忆骚人兮千秋裁锦字兮勤问讯寄邮筒兮莫沉浮 

　　○送张内庵之任宜春令 

　　君驱马兮豫章旋佩印兮宜阳袁山峩兮翠迭春水绕兮流长儒风盛兮文史民俗淳兮农来喜随车兮时雨与退食兮羔羊坐堂上兮琴弄行田间兮雉翔追召父兮杜母轶茂陵兮桐乡讴歌起兮穷巷　玺书下兮明光考三载兮卓异传两京兮循良 

　　○赠雪泉上人 

　　今生兮老衲宿世兮远公明心兮彻物外慧性兮开荫中悟六尘兮非有视五蕴兮皆空讲台兮祗宝地禅室兮蕋珠宫趺坐兮檐前日焚香兮松下风峯高兮飞雪下谷静兮流泉潀飧雪兮清冷啜泉兮玄通逄法身兮初度应寿算兮无穷丹九转兮为紫色千岁兮如童散花兮天女献果兮山翁叨陪兮仙梵末雀跃兮问鸿蒙 

　　○越中纪游 

　　于越游兮历众山青嶂连兮绿水湲翠树合兮白云闲客登临兮开笑颜僧逄迎兮启静关主进酒兮酬酢遍笙歌绕兮燔炙荐落晖下兮炎威微飞鸟栖兮骑马归樵牧断兮灯火稀风拂面兮露沾衣 

　　○怀家 

　　离家兮有怀游汗漫兮多乖客久兮裘弊望故山兮天涯 

　　○忆友 

　　昔日兮同仇今分手兮孤舟热中兮维暑更寂寞兮清秋 

　　◆三言古诗 

　　题扇 
　　题画 
　　四时景四首 
　　祷雨哀辞四首 
　　祷雨辞又四首 
　　游仙词三首 

　　○题扇 

　　青嶂外碧云边红亭下绿树前凌风棹载酒船问、奇客、超乘禅 

　　○题画 

　　物外景壶中天琹里调杖、头、烟、秋月淡春风颠棊度日酒为年 

　　○四时景四首 

　　春之日日曚曈远山碧暮、水、红、众鸟响百花丛歌春酒舞春风 

　　其二 

　　夏之日日氤氲风薄木月开雯阶草腓树萤棼呼夏雨看夏云 

　　其三 

　　秋之日日光华零白露捐朱葩轻、衣、动、凉、簟、赊乘秋水、泛秋槎 

　　其四 

　　冬之日日惨洌海潮寒云气咽雁行单鸟道绝踏冬氷弄冬雪 

　　○祷雨哀辞四首 【 时吴会大旱乃为此辞】 

　　黄金镜、帖天开、赤玉盘、动地来、土已坼、苗将灰、大命近、真可哀、真可哀、 

　　其二 

　　焚碧草、炙青苔、扬烈燎、聚游埃、泥人立、土龙颓、魃为虐、真可哀、真可哀、 

　　其三 

　　扣土鼓、击云罍、望河汉、登阳台、毕星隐、虹气隤、天不雨、真可哀、真可哀、 

　　其四 

　　云霭霭、结、还、开、雨垂垂、滴、还、洄、河南稿、许下灾、旱太甚、真可哀、真可哀、 

　　○祷雨辞又四首 【 雨后复久不雨又为此辞】 

　　旱坼地雨摩天扶叶影火井烟河、方、润、石、旋、煎、安得雨雨连绵 

　　其二 

　　山与丘毛发枯草与木枝叶芜羣巫舞庶人趋安得雨雨沾濡 

　　其三 

　　旋风舞激水歌挥日驭挽天河祟何在魃何多安得雨雨滂沱 

　　其四 

　　祭天神礼地祇劾风伯奏云师制东井告南箕安得雨雨淋漓 

　　○游仙词三首 【 分水何翁居玉屏山下自号玉崖子结草庵习静得道术事辄前知郡邑大夫以及士庶拓其言无不奇中当其化也先数日语所知者以某日某时当辞人世去至是果然人皆以为仙云戊戌岁偶游分水谒其祠而致以词焉】 

　　玉崖翁得仙风上帝召列真逄禅心定慧性通翀天上化日中何处住蕋珠官 

　　其二 

　　玉崖翁有仙胎修正觉保婴孩上金阙登蓬莱青鸾驾白鹤催归凈土不用哀 

　　其三 

　　玉崖翁注仙籍煮黄金飡白石宝旛迎神女逆五岳游三天适人间寿何须百 

　　◆四言古诗 

　　念父二首 
　　凤凰山藏颂 
　　题献芝图寿兰阴郑景昭 
　　题山泉图为包翁寿 
　　题扇寄史司理 
　　述志五首 
　　不雨四首 
　　陆司理德政颂五首 
　　白下风清为许使君铨部 

　　○念父二首 

　　不遑将父昔人所悲我独非子而养是亏斗升既乏牲鼎何追痛惟三公不以易兹 

　　其二 【 时亲知有携榼拭泪者赋此】 

　　弥年疹疾销以一丸数日不食授之一餐积惨终天蹔欢片刻谁与举觞我心转恻 

　　○凤凰山藏颂 

　　凤凰一岭、九峯上头、层山丹嶂、环水沧洲、树高以密、云隐而浮、竹丛路塞、雾迷径幽、古所未辟、人亦罕游、我来相地、先子首丘、偕我兄弟、及我朋俦、既望且卜、神人恊谋、佥曰吉壤、尔公尔侯、花香草芳、烂焉若裒、禽声鸟韵、宛转相留、干时营葬、乃褁粮糇、御思夕往、抱景晨投、戴星沐雨、鼓棹乘舟、凿石包土、芟木刈芣、我所拮据、庶几绸缪、万人执绋、千里挽辀、大事用集、我心则休、巳而手树、郁然松楸、半山苍碧、近涧绀緅、朝爽夕烟、下上侵眸、青坛日照、翠幕风飕、刻石垄上、勒铭道周、■〈土遂〉虽三尺、名则千秋、守卫无旷、樵苏不搜、有宫一亩、有田一沟、岁时献秫、蒸尝荐羞、为亲颂祷、有客歌讴、此山长在、此水长流、 

　　○题献芝图寿兰阴郑景昭 

　　子溥岩前子真谷口烨烨金芝鲜鲜玉酒芝呈九茎酒进千斗陆地而仙洞天之叟 

　　○题山泉图为包翁寿 

　　万仞崇山千丈灵泉陟山之顶探泉之??冈寻花寄傲问酒逃禅啸歌林薄坐卧云烟彼儒而侠非隐则僊乘槎履汉辔鹤腾天春秋末老岁月无边跻兹六秩胡不百年 

　　○题扇寄史司理 

　　大庾之岭露冕行春春风所被饮人以醇 

　　○述志五首 

　　骥足虽良而乃遭蹶和玉虽贞而乃见刖我匪上襄谁为尺璧人亦有言如驽如石 

　　其二 

　　季子裘敝袁安履穿丈夫失志如龙失渊失何不得慨当以慷吾冠岌岌吾佩洋洋 

　　其三 

　　买山千钱营田二顷岩底栖真松间弄影盈把陶菊成林董杏吾意所之沧洲一艋 

　　其四 

　　锦绣为衣朱丹被毂岂不丈夫而非其福孰与小隐幽栖一丘散发觧带以遨以游 

　　其五 

　　竹实充食女萝代裙超超玄境飘飘白云所谓伊人载笑载歌烟霞入抱不落世罗 

　　○不雨四首 

　　金汴下煎火轮上吐河涸而污山焦而岵悠悠苍天何为不雨 

　　其二 

　　焰起川原郁蒸县宇害稼伤禾销金铄土悠悠苍天何为不雨 

　　其三 

　　逄逄鼍鼓振振鹭羽羣老若穉式歌且舞哀我下民天何不雨 

　　其四 

　　惟灵是论惟神是主卒彼圭璧陈兹簋簠哀我下民天何不雨 

　　○陆司理德政颂五首 【 时视篆金华】 

　　旱魃太虐民苦无年望兹滴沥何啻重泉君侯发号祷雨惟虔斋居夙戒露请于天城墟亭落舞雩阗阗一雨河润积暵用捐庶几沾足慰此倒悬谁其诵之有歌有弦 

　　其二 

　　古云遏籴五霸所盟彼诚霸者未恤民萌一方仰给惟此稻秔不有约法价踊而争非君善政孰??言其情铁锁横桥莫之敢撄粟饶境内乃克聊生人人额手戴我神明 

　　其三 

　　旱既太甚民亦告劳粒贵于玉薪贵于膏十室九空万口嗷嗷君侯行县念深此曹发仓平籴泽下蓬蒿既拯饥馁且抚流逃周时鸿雁汉代节旄民用是歌欢甚投醪 

　　其四 

　　郡邑输征日成岁考督之用威惧惟不早君曰民艰而当旱稿遥望枯来载瞻萎草自非缓征谁云司保琹堂无声不闻掠拷出之水火寘之襁褓政拙催科乃得上考 

　　其五 

　　世尊刑官三尺所凖枉之风震抑之霜陨君曰钦哉而念是轸假令纵奸敢谢不敏重以深文其何能忍刑罚失衷视为疾疢词所牵染无纵无引民称不冤狱折惟允 

　　○白下风清为许使君铨部 

　　明明我侯视事南服泾渭人羣抑扬吏牍裴王并驱许郭推毂衡石所归风清秉轴 

　　何氏居庐集卷之一完 

　　●何氏居庐集卷之二 

　　华亭何三畏士抑　着 

　　五言古诗 
　　七言古诗 

　　◆五言古诗 

　　牡丹花开感赋 
　　赠樵海张山人种桃庵 
　　送表叔林太仆弘斋携子荫君南征应举 
　　桥梓图为林太仆题 
　　桂杏图为林荫君题 
　　送侄宗元应试 
　　送陆司理曲诚之任金华 
　　送董原道表弟之金陵 
　　送徐于室南游 
　　送门生李受甫应试兼简尹公权 
　　赠郑景昭 
　　谒朱宗伯座师 
　　山中遇雪八首 
　　山中种植感赋 
　　赠季文仲内弟 
　　甘棠遗爱为许令君仰亭赋 
　　赠白下何充符宗丈四首 
　　送陆君策会试 
　　送顾见参之任肇庆 
　　题楚太史袁玉蟠白苏斋 
　　题赠蔡尧卿丈新君 
　　江行历诸山 
　　舟次苦热八首 
　　过分阳何玉崖仙翁草庵 
　　闻豫章公罢相感赋 
　　同赵孟清夜泊桐江惜别 
　　和张令君衢所常棣歌 
　　咏桂萼流芳 
　　赠周通府岷阳公祖 
　　题赠闽中贞烈张妇陈氏 

　　○牡丹花开感赋 【 余家牡丹岁岁盛开丙申岁止发一二花意颇怪之乃有居庐之戚今岁仍复盛开感而赋此】 

　　花木亦有神年华逓相换嗟彼玉蕊芳托根在庭畔去年花不多今年花偏烂愁空一树红莫遣春光乱 

　　○赠樵海张山人种桃庵 

　　亦有隐者居卜在桃花侧春而翫其华秋乃飡其实不是武陵源胡然多种植门外绝尘嚣胷中无荆棘三径虽云荒一廛聊自息混迹渔与樵逍遥忘帝力安得买山钱赠君壮颜色 

　　○送表叔林太仆弘斋携子荫君南征应举 

　　载笔金马门托身青琐闼憩息依家园豁然世故脱侧闻秣陵游舟车事涉跋是月清和节裳服理荃葛亲知饯道周远行叙契阔令子整羽翰及时当显达鼓箧入辟雍抠衣视袒割清范洵风流高文如电抹南国多儒生席以谈经夺日夕秋颷高霄汉手可掇虁龙才子俦讵处囊锥末乐哉上卿家传此登庸钵所须弓旌招拂巾且袵褐 

　　○桥梓图为林太仆题 

　　桥在山之阳梓在山之麓老干发新条林端嘉树簇 

　　○桂杏图为林荫君题 

　　森森桂树青粲粲杏花白一枝复一枝芳菲动香陌 

　　○送侄宗元应试 

　　时方孟夏月遽作长干游岂云漫游者尔意在高秋亿昔与尔祖荡舟秦淮流偕余兄弟辈慷慨问吴钩逄时嗟濩落我乃上　皇州献赋始得就廿年又沉浮我志未尽酬我宗复不振藉尔后生贤年少才名隽谢家称琳琅荀氏夸朗润何当汉上槎正及秋颷迅红雨湿桂花枝发江南信持以报金泥尔祖有佳胤 

　　○送陆司理曲诚之任金华 

　　昔年宝婺游抠衣访朋旧山探三洞幽水涉双溪秀土风清以淳民俗耕而耨郡斋据高峯羣峯环左右官府神仙居宦辙良难遘吾友陆使君晔晔平原后县令耻折腰功曹时佩绶两浙八闽间声名何辐辏廷推婺中理佥曰君才茂凤衔　新玺书驿路飞云逗吏乘驷马车来自长安厩露冕动行轩今日始借寇老稚欢且呼骑竹提壶候临别送君发何时当邂逅相知山水期谁能不聚首 

　　○送董原道表弟之金陵 

　　上天垂夏云平原草木长王孙白门游桂檝驾兰桨黄鸟弄清歌翠荷擎仙掌晴空宿雨开碧汉星文朗大才久沉郁焉得无玄赏上卿登庸年衣钵传畴曩【 长公宗伯以酉年得隽此所谓登庸衣钵也】 高步追天衢鸣风续芳响只恐闺中人眉梢忆张敞得意早归装莫倚秦楼上 

　　○送徐于室南游 

　　蓄宝每希声琼瓌俟丰价斯言岂我欺请子幸勿讶子有逸世才俗士难方驾翰如东武飞书自临淄借下帷不窥园意象时凌跨芜词力扫除玅句工弹射神剑与明珠光怪烛晨夜忽投识者前欣赏宁叱咤送子涉素秋游息钟山下丛桂叶参差芳菲正未谢攀折羡王孙物华人脍炙 

　　○送门生李受甫应试兼简尹公权 

　　子家冠盖里秀发黄龙水水脉深且长直接长江委既及秋颷高又即秋波驶帆悬若驰骥棹飞如跃鲤石城含早秋倏忽风云起桂吐两三枝过者思染指何当掇尔华应以属吾子询是洛阳才夙负邯郸美灵虵在其握碧鸡落其齿植根芳苑中濯颖清流里李耳当年游关门逄尹喜意气既以投相笑复相视共举霞文杯玉樽浮桂蘂宝剑腰中鸣奇锦怀中禠叱御日纵横英彦当如此鸿羽渐上京不虚名下士 

　　○赠郑景昭 【 兰溪郑景昭先生一时地师宗也缙绅争重其术而吴门周霁卿绘画为图题曰神游八极眼空四海予因赋诗赠之】 

　　驱车环八极八极何茫茫振衣涉四海四海何汤汤西北昆仑峙东南冷泉凉巫山千里亘黄河九曲长天岭峭■〈山差〉峩澥渤深汪洋玉垒高无际洞庭渺难望仙子时超越至人乃翱翔琼瑶作我佩云霞袭我裳驰神八极外骋目四海傍往来逐电曜倏忽随风扬千岩与万壑君能卜其方丹穴与黄垆君能识其藏拊石看龙虎披砂见凤凰聚散多殊色氤氲非一香宾享千金寿王受万年觞飞步出灵鳬流盻生奇光郭公青乌子无乃其雁行 

　　○谒朱宗伯座师 【 时为先人乞志有山阴之役辱宗伯许诺退而有赋并以志行】 

　　漫漫冬夜长凛凛寒风坠衘思忽欲往徘徊不能寐戴星视天汉云日未应媚掩泪望九峯前征于越地明发皎皎心愿就先人志方渡钱唐潮巳趣山阴辔翻觉行道迟盻睐俄顷至寻谒学士庐相见欢把臂慰劳何绸缪唯唯墓中记不办千里装谁申千秋意 

　　○山中遇雪八首 

　　石乳悬岩表琼花出树端长河如玉岸层水结琅玕独有居庐者悲风更觉寒 

　　其二 

　　长空积雪卷一望冷飞尘傍壑樵陈隐临崖径绝邻不知云外路独忆墓中人 

　　其三 

　　山禽负霜呌野鸟带雪飞挟纩氷花冷重衾暖气微徘徊风木里独自凛寒威 

　　其四 

　　氷河行迹断寒涧密观疏檐宇飘风后条枚带雪余非因若留滞谁复恋空庐 

　　其五 

　　遥山送冷来近户迎寒入踏雪首春盈思云中夜立缤纷六出嬴得麻衣湿 

　　其六 

　　集霰惣飞英霜姿浮练色霏微壤厦前熳烂岩阿侧封树未成行忧思密如织 

　　其七 

　　琼草常先春玉林偏不夜人岂暎书来舟非访戴驾如何园林情萧然卧庐舍 

　　其八 

　　天边雁影寒松际云烟冷无事忍伶俜有怀多咽哽人匪空桑生能不发深省 

　　○山中种植感赋 

　　我来庐山中言树庐之侧丸丸松栢材累累皆自植不惮拮据劳至忘寝与食夜闻风雨声伏枕不能息中心何摇摇郁结缠胷臆常恐根株伤尚费栽培力念我泉下亲衔哀悲罔极安得封树荣翳然成寿域神灵有所栖庶几报之德 

　　○赠季文仲内弟 

　　君负非凡姿且多凌俗技锦绣铺为文龙蛇结成字况复英玅年终童襦可弃顾盻风流生未数延陵季愿君酝酿之徐奋云霄翅敛身就羁勒饬行崇名义跃金距云良琢玉乃称器毋以捷駴世世罕千里骑勿以奇高人人有四难忌与君骨肉亲昆弟亦不啻缅思先公恩慷慨发涕泗龌龊俗于怀安知旷士志尝闻蒭荛言可以警明智非君惠好我孰为申此意 

　　○甘棠遗爱为许令君仰亭赋 

　　海邑凋瘵久来田半草莱卧理良不易所需神明才我侯初结绶甘棠手自栽去来复来去八载棠阴回河阳花满县芳菲桃李开霜雕且雹碎独此不摧颓时行阡陌间惠爱日以培人人沾化雨处处纳春台天朝擢荗等弓旌众共推遗思歌蔽芾勿忍伐条枚 

　　○赠白下何充符宗丈四首 【 充符曩晤长安席上顷以游至云间得奉杯酒道故驩然乃行舫中有所挟诸君子不能一见之为怅也蒋发索赠为赋四首】 

　　有美何平叔玄风洵我宗浮湖春水足入泖夏云封觌面意良惬倾壶情所锺遥瞻金屋贮怅望玉人容 

　　其二 

　　六月当烦暑天风下客舠故人河朔饮落日谷阳潮鼓枻牵青藻扣舷响紫箫孤帆逗何处波影妓钗摇 

　　其三 

　　留连地主情潭树綪青雀晓色珠帘开新妆香气着据床懒逄迎岸帻恣欢谑山寺晚风凉湾头正堪泊 

　　其四 

　　之子还冶城经过横山下归途月照人去旆云随马怅别水国遥怀思松泉泻潇湘环佩声因之挹风雅 

　　○送陆君策会试 

　　二陆各擅奇君乃兼其才献策久不达抱景时徘徊霏霏岁云暮征车去还来及此初春媚跋涉山川隈翻飞指　帝京弹冠拂尘埃蹀躞千里足高步黄金台荣华俛仰生锋颖不复颓文章始经国天动星辰回忆昔同于役今见孤帆开行者将自贵君者祗自哀夷犹君举棹怅望我停杯临别无所赠芳信一枝梅 

　　○送顾见参之任肇庆 

　　方回鄂渚车又向香山曲闻君掌仓庾愿言有所勖三年蓄自耕五谷贵于玉　国计有嬴奇主者持其箓职授司农曹官分度支属酇侯尝转漕长孺亦治粟孔子不为乎委吏讵云俗行矣慎所操一命毋尸禄 

　　○题楚太史袁玉蟠白苏斋 

　　石浦林塘幽云树每窥映太史乃结庐清斋敞且静大雅盟襟期古人以自命白傅何风流苏公故韶令读书想其人因之托景行避世金马门浮华无所竞缅怀两先生顾像时展敬亭亭浦上思不禁烟霞性旧忆高阳侣陶然发孤咏安得赏音者相与歌而赓 

　　○题赠蔡尧卿丈新君 

　　吾友蔡隐君新卜西城居虽云近市廛而乃傍佛庐君性本佞佛晨昏读梵书咫尺金刚地经营堂构初行云不碍处结宇自清虚婆娑古树下游息夕赐余闭门常抱膝儿女牵其袪时或携所知一壶与一□醉还呼有酒贫不叹无鱼中肠故恬澹俗士竟谁如 

　　○江行历诸山 【 由富阳而抵兰溪】 

　　游艇江干发看江不厌深冣怜明月色的的照波心故乡亦有心岂不注山岑何如此万顷迢逓涤尘襟 

　　其二 

　　遥遥事行役万山壁立者彩月出其巅碧水流其下故乡亦有山稠迭应无也不如且归卧片石尽潇洒 

　　○舟次苦热八首 【 时往浙中谢吊】 

　　红日逐波翻赤霞触石起乌栖高树下猿伏深山里如何远游人纳凉坐篷底 

　　其二 

　　鸟声寂不喧树叶忽巳卷浅缆迎风牵深船戏水溅时无河朔饮何以销烦炫 

　　其三 

　　千山火焰腾两岸云涛爇棹动跃红炉波澄凝赤血愿挥鲁阳戈觧此杲杲热 

　　其四 

　　阳岸憔涧毛阴山涸石髓趋炎岂其然负暄乃如此那得玉津氷赠与游行子 

　　其五 

　　入路如迷雾举棹似飞尘寒泉烟水沸凉台烈焰屯祁祁天际雨偏不洒行人 

　　其六 

　　雾若犹如汗云昏不作寒看山孤石燥入艇沧波干寄语千金子谁知行路难 

　　其七 

　　大厦不知暑深林乃觉凉昼摇团扇适夜思清露瀼岂以纤絺景而为远道装 

　　其八 

　　重云旋忽散垂雨复还晴再读云汉篇愁视天河明谁如燕燕者冷热不关情 

　　○过分阳何玉崖仙翁草庵 

　　曩觌先生面今谒先生祠一拜一想象再拜长嗟咨巳得神仙诀朕兆多前知羣真时下集九转丹在兹相迟入王屋学道以为师何厌人间住忽与亲知辞鸡犬不随去云天任所之离家未几岁白鹤归无时徘徊石坛下聊致望仙词 

　　○闻豫章公罢相感赋 

　　昔有范少伯乃泛五湖舟亦有韩淮阴竟缚云梦游彼皆功成者一休一不休豫章张夫子尝隐庐山头闲云自栖适传野忽形求遂应蒲轮征出任　社稷谋辅相七八载　君臣鱼水投矢心调玉烛陈力固金瓯匡时定国是不为绕指柔一朝被奇祸几至作羁囚幸有　明主鉴宽恩放沧洲夫子付之命纤芥无怨尤抽身去长安鹿车庶人鍪道路动咨嗟功名直浮沤昨日开东阁今日归西畴因知出处间达者审所由邺侯山人衣子陵羊皮裘知止老氏戒身退当无忧世惟隐居乐遁思得优游所以空谷驹曾不易公侯 

　　○同赵孟清夜泊桐江惜别 

　　与君相别久各在天一方泊舟严滩下怀人道路长得君鱼腹信盻盻转相望见君扁舟来喜之乃欲狂携手叙契阔欢乐应难量一夕同宴笑慰此三秋伤明朝又将别会面安可常千里重结友愿为双鸳鸯 

　　○和张令君衢所常棣歌 【 明府下车以来治行循良雅敦风化廉明岂弟之誉境内翕然矣时有徐两生者以苍头召衅几成阋墙明府作常棣歌谕之两生感悟其构立解友爱如初固知神君茂宰以德化息兄弟之争者不独汉京许少张今于我华张侯再覩芳躅也沐浴膏泽情见乎辞遂不揣属和常棣篇因以为颂】 

　　春景自年年花媚艳阳天千红与万碧小大各争妍那如常棣好芸黄色烂焉幽芳潘赋载荣萼雅诗传婀娜云砌上摇曳玉阶边纷纭公带度彷佛佛轮旋祗因根蔕固翠叶多娟娟风雨时急疾游蜂往复还朝夕共扶疏日影露华鲜下有鹡鸰鸟飞鸣亦蹁跹恐尔柔条折踯躅不敢前花鸟诚无情对之良足怜所以今之人兄弟恩独偏嗟彼相尤者孔怀胡为然花满河阳县雉扰中牟田桃李无荆棘鸾凤不鹰鹯凡兹动若植形气得自全吐芳怀好音萋萋复翩翩愿为连理木愿为双飞鸳谁其仁育之大造功不言欲颂驺虞化请赓常棣篇 

　　○咏桂萼流芳 【 吾乡朱穉曾家旧有双桂连抱花开如幄香闻十里外盖宋时物也六世祖为平乐太守名公争咏歌赠之后桂遭烬而穉曾尊君自号两桂有遐思焉至是穉曾亦为太守祖孙称继耀矣余友唐孟熙乐记前事题曰桂萼流芳而持册索诗于不佞漫为赋此】 

　　君家双桂树千霄耸林薄新围长灵根古干吐华萼秋至散天香黄金色如雘招摇照广寒擢秀开平乐艳儗楚词歌声诗比管钥遗荫何芳菲而忽嗟中落桂蠹亦有之花神良寂寞六叶孙枝生饵桂得仙药森挺故园隈清馨当户烁专城二千石肘后印悬鹊居然贲隅种风霜讵为虐窦氏五株荣郗公一枝婥两桂流余芳本支益以拓言念始基者世德固所托祖创孙乃绳千秋赓歌作 

　　○赠周通府岷阳公祖 

　　使君淹骥足别驾展其才半刺云间郡司漕署乃开擘画兼心筭无烦案牍来贤劳转饷日详慎多规恢千艘达万里淮海时徘徊归郡仍从事坐啸春风回屏星章宠秩水镜绝尘埃士歌民且颂我侯循良哉香名与茂祉腾声满外台铨衡重擢拜将有不次推 

　　○题赠闽中贞烈张妇陈氏 【 烈妇为张令公季母】 

　　□□□□妇其年方十七孝奉堂上姑汤药侍寝疾姑死夫亦□□□□无日绝粒不复飡悲号谢沐栉母党诸姑姊夫党诸弟侄相与哀其志劝觧言唧唧置后幸有孤遗嫠■〈女孕〉■〈女孕〉恤母也不我谅夫也从之一所重在同穴此生何足诘贞心坚自持吁天天可质地下报夫君含笑俄顷卒死或士所难妇女尤难必况复少小年授命谁能毕陶女与卫姬慷慨歌绝笔黄鹄不双飞孤雁不成匹奇哉古妇烈于今乃同律芳菲彤管编照暎青史帙洋洋郡邑旌纚纚缙绅述以贡采风者　褒纶早晚出君侯励世风家乘崇品骘高节自表扬三秀齐?山衣十?山?律 

　　◆七言古诗 

　　四愁诗仿张衡体四首 
　　题西宗上人行卷 
　　赠郑景昭先生归兰阴 
　　伤哉行二首 
　　送门生尹公权应试 
　　赠张郡丞云桥六年考满 
　　赠张佑君 
　　赠张孝姬 
　　题楼道人行卷 
　　送包吉甫表母舅南游 
　　寿七叔父浚湖五秩 
　　赠医师姜隐渔 
　　包彦平表母舅读书武林赋赠 
　　寄怀聂宪副崇野老师 
　　苦热行停舟江上作 
　　即事 
　　挽豫章周孔卿大令 
　　秋日游湖上 
　　武林赋归 
　　寿邑侯沈济山父母 
　　赠李学慱相虞擢崇明令 
　　顾中翰仲方山水歌 
　　邑侯徐观我父母迎飬尊人署中适当介寿又适举子赋赠 
　　周霁卿为余画芝园图赋赠 
　　起潜吴丈晚年举子喜而赠久以歌兼致双珠之祝 

　　○四愁诗仿张衡体四首 

　　一愁曰我所愁兮在高堂悲风倏忽凤离凰双双白发曩成行凄然怅望摧肺肝何以念之形影单嗟乎可想不可见忧思无奈百罹攒 
　　二愁曰我所愁兮在大椿悲风零落秋复春藐藐诸孤何苦辛凄然怅望灵帏傍何以念之道路长嗟乎能飬不能待忧思无奈日彷徨 
　　三愁曰我所愁兮在虚庭悲风飘拂门与屏萧萧孤月伴残星凄然怅望露漙漙何以念之倚栏干嗟乎欲哭不敢哭忧思无奈白云寒 
　　四愁曰我所愁兮在空山悲风震荡去不还郁郁林深水遶湾凄然怅然临墟墓何以念之生死故嗟乎欲葬未忍葬忧思无奈终身慕 

　　○题西宗上人行卷 

　　上人西方来为问西来意内传心印外袈裟宗旨秘密应如是五台此去太逶迤悠悠世界任婆娑石头路滑何所住佛法无住亦无多百千玅义毫端上不须礼上觅弥陀 

　　○赠郑景昭先生归兰阴 【 先是为包吉甫表母舅尊人卜葬】 

　　古来地师称郭璞葬时天子嗟龙角陶公之母葬山巅神人指点说牛眠亦有曾杨本章贡异书奇术言多中伊谁跨马马嘶风伊谁植竹竹枝丛人巧尽天工错寸铁浮计讵可度兰阴郑君老布衣胷藏烟霞贮丘壑脚穿蜡屐手孤筇舌吐青乌身白鹤欲寻龙胍觅峦头诸家唯唯君谔谔游踪初至古云间为余舅氏选名山卜支卜垄凭真穴山抱千重水数湾舅氏怜余父未葬留君碧眼看青嶂九峯中耸凤凰奇挥尘登临定山向一时未屇悬封期乡思儃佪依去舫江亭送送酒盈觞暂别歌骊亦三唱秋仲迟君玉趾来莫遣居庐人怏怏 

　　○伤哉行二首 【 我祖副宪公在永乐中为御史时以大辟一议活人亿万命为觧学士所钦其诗歌有伤哉行二章盖当时愤激而作也迄今世邈帙亡无从考矣因为拟作公讳广字公远名宦载郡邑志】 

　　伤哉复伤哉民命非尘埃尘埃等民命万死何足哀禽相填压兽相籍见者欷歔动神魄况复生人关上天胡为弃之如敝舄上天好生不好杀法网罗之罹大辟夏王泣罪下车来汉帝览书肉刑易秦将坑卒长平殃啇君论囚渭水赤吁嗟乎老翁与婴儿孤悬微命危如丝丝断还可续命绝在一时埋魂入幽石委骨归流澌所以仁君宽国宪亦有贤宰持公论得情不令生者死行法不令死者怨 

　　其二 

　　四座且停声听我伤哉行民命岂草菅忍见骸骼倾生男期免仓公议何至头枪对狱吏一朝诖误于明庭王法无亲伏斧踬鼠牙雀角下诬奸土坼霜飞上诧异棱棱夏日与秋荼惨惨吁天而画地自昔申韩觧误人酷烈堪令三致喟吁嗟乎于门独不寒惟其死辟能持宽论死良不易论生诚亦难莫按张汤牍休弹义纵冠所以行刑三覆奏犴狱无冤过有宥世惟折狱吏循良出入阽危跻仁寿 

　　○送门生尹公权应试 

　　尹生读书自攻苦晋人聚萤汉人雨垂帷已及二十年腰下尚无半尺组莫将世事叹蹉跎英雄岂得埋今古誓令大将立功勋终当一面建旗鼓拔刀刺出疏勒泉援弓射杀南山虎此行锦带佩吴钩目中已自无全虏棱棱笔阵扫千军矫矫词锋摧万弩指麾叱咤风云生年少披靡那足数高秋跃马长干街不负平生诵邹鲁归鞍笑饮吴天虹满路芙蓉迎远浦 

　　○赠张郡丞云桥六年考满 

　　使君起家自州伯便有循声驰九陌一行墨绶亚诸侯千石参陪莲幕客褰帷雨洗崆峒山缓辔风清云梦泽弹冠旋入五茸城峯泖洇波溅飞舄峯泖年来旱涝侵闻说狼烽连虎革使君按部列熊旟筹海韬钤多石画贤劳再绾郡邑符时覆棠阴几百尺市上应稀枹鼓鸣田间更秀双岐麦京兆渔阳未足论全吴少府皆辟易六载仍当奏绩期书名　御座虚前席定知增秩赐黄金旦暮　恩纶来太液 

　　○赠张佑君 

　　咄咄张君高隐士昔年曾是繁华子豪奢慷慨掷万缗节侠风流轻一死后堂歌舞尽蛾眉前堂宾客皆珠履腰垂宝玦鞭珊瑚身倚雕栏曳罗绮盛气能令都市倾四君五侯差足拟一朝散尽床头金落魄吞声不可任虽淹蓬户衡门里意负清天出远林犹栽篱畔黄花菊闲抚丘中白雪琹兴来便索高阳饮卧起常为梁父唫发不残颜不贬那逐年光叹荏苒买赋还倾万斛泉操文多夺五花箪传芳贻谷有兰孙更饶清韵夸神检泥蟠尺蠖有时伸人生蹔屈讵言贫悲歌为说年少事漫向筵前能重陈沧海变汉官春华鬓改白头新老翁老翁幸勿嗔因知富贵浮云态何似江湖作散人 

　　○赠张孝姬 【 孝姬佑君先生季女也先生以文行为士休所推而女绝颖淑先生极怜爱之女亦昕夕不忍去左右当先生不足于赀佐之甚力比出嫁又不欲行行在途恸哭几死会有一老妇持水浆灌其口始得苏寻且不见其事大奇里中传而歌之篇章盈帙矣余不揣澷然有赋】 

　　人言生女胜生儿闻说张公女孝姬少小依依长恋恋膝下盘桓宁忍离食贫岂但甘辛苦何有何无黾勉之晨夕缝裳且覩膳衣不蒙戎饭不糜或勤绣刺陪书幌时出青鈇□酒赀及笄许嫁为人妇结缡抹马送登路远我父母心伤悲去去犹作婴孩慕哭声乱杂车牵声行人肠断耳目惊孝姬忧思终难下含愁欲绝几无生陡然老媪空中至神耶鬼耶一何异壶浆起死如还丹当时村落传奇专谁云女子涕泣态孝感由来动天地里咏涂歌太史书他年以授采风使 

　　○题楼道人行卷 

　　海岳楼道人直是神仙侣逍遥不记年行卧不知处但携诗囊与药瓢便向丹山碧水去谭玄说玅总片言对人那用多多许牛腰之卷百千篇如雾如烟落毫楮我欲灵飞仿夜书叩之道人终不语 

　　○送包吉甫表母舅南游 

　　我送舅氏河之浒夹岸芙蓉覆秋浦我送舅氏江之滨盈尊醽醁醉秋莼秋浦窕秋莼早秋风锦缆牵文藻江滨河浒多征夫那如舅氏美且都濒年献书寝不报今日长千秋事好腰间宝剑七星文纵横直指吴天云陌头驰骋繁华色转眼春光丽如织又将花酒送行人一唱骊歌一度新 

　　○寿七叔父浚湖五秩 

　　吾家世居东海东黄龙浦口占名族浦水萦回远发祥俾尔炽昌康尔禄少者壮者读而耕耄兮耋兮寿仍福自来诸父享庞眉今年初度逄我叔我叔逍遥乐考盘不向声华事争逐日惟披襟对一丘种得春兰并秋菊春秋已阅五十年瀛洲玉酒今方熟兰英为和菊为浆饮之可注长生箓天上神仙未易寻神仙本不离平陆饔飧之飡肉与糜布帛之衣安且燠后园有荀及有蒲前堂弹丝又弹竹生子昂昂天马才弄孙闪闪电光目从此称觞岁月长胜飞青鸟走玄鹿宗尝纷纷介寿歌那如野老华封祝 

　　○赠医师姜隐渔 【 姜君来自吴门以医行于君郡有秘方灵药治人诸毒立消据余耳目所睹闻何可胜数医有名而不良者君非独名医亦良医也周官重疡医之设盖可忽乎哉余奇其术赠以诗歌】 

　　医有俞附能觧肌亦闻华陀能刮骨涪翁别脉窥六微句骊投针斩寸发古圣黄岐佛药王疡医今说姜君良善攻五毒养五气方术淳华独擅场枕中异书怀中药传来禁方从扁鹊时出神膏疗重创腹背瘅疽手可攫危症伊谁托死生众医拱手君偏诺活人不责黄金酬旅邸萧然一囊橐君初洞庭来脂车携壶名满谷阳闾丹成欲返山中住上池为饮橘为蔬洞庭夜月烟波里泛泛轻舟老隐渔 

　　○包彦平表母舅读书武林赋赠 

　　有客读书武林中其声琅琅彻太空一读云霞流异彩再读岩谷生悲风匪伊他人我舅氏雄心愤烈应如此耻同闾里相浮沉仗剑携囊去檇李经游三竺六桥来湖山爽气归吾子上窥丘索下函京寝怀铅笔行图史青石烟磨尼父坛铜龙管握班生指舌端咳吐落星辰字里纵横罗縠绮荆山之玉灵蛇珠光怪自与寻常殊硌硌未为时所重不登清汉混泥涂吾尝文章属大雅曲歌阳春和者寡乾坤何地无奇才安得遗之在草野 

　　○寄怀聂宪副崇野老师 

　　忆昔当年署花县春风时雨满郊甸领得春风被草莱沾来时雨成英彦桑榆无数傍甘棠更栽桃李清阴徧收异登奇入网罗不才樗栎何当荐幸从绛帐借吹嘘誉比南金与东箭关河远别廿年余一夕九回心眷眷常缄鱼腹数行笺未随江水西流便忽逄驿使怀好音分着情深如觌面养高坚卧云林隈对扬文酒裁诗卷膝下龙鳞蜒蜿生庭前玉树芳菲见飞霞传想雁传书佩德滋多多绻缱何时得泛汝水槎抠衣师席亲承宴 

　　○苦热行停舟江上作 

　　万岭千峦列如案鼎沸长江流不断水云咽处火云倾舟中尽洒临淄汗在昔曾闻草木憔于今亲覩沙石烂习静衣襟闷可禁况复飞桡日未旰虫唧萤翻竞苦热何事生人不迷乱我欣石冷倚岩前又爱水凉宿江岸天河忽凈月光来弄风呼雨坐将旦 

　　○即事 

　　行到深山烈日中此身悠悠真逆旅有时野趣萧疏生无奈愁思迢逓举相看绝岸又断航提琹酌酒何处去安得平沙百丈氷便却长涂三伏暑 

　　○挽豫章周孔卿大令 

　　云林危峯三十六汝水临水环其麓山川秀结周侯生文藻翩翩人穆穆纷纶朱素动　明光烂熳声华驰□辇毂遂领钢符令晋安南台曳组□人牧戴星出入课农桑河阳县里花阴簇春风比泽秋霜操霖雨飞甘星曜福讼堂流水庑悬鱼归来行季载图书可怜黄金被销铄顿使碧玉衘欷歔空令门下相知士垄头褂剑恨难舒有子能甘弹铗意三径萧然一敝庐世裔何惭楚孙叔才名不减汉相如向人便作秦庭泣悲风习习来游笈欲乞烟霞千万行函得琳琅成什袭我从茸城走婺州朗日登临八咏楼君持行卷手相视读罢孤云遶槛流竹林幸结高贤侣蒿里何胜隔世愁鸡酒未将徐孺吊七哀高咏思悠悠 

　　○秋日游湖上 【 时将归矣有邀至湖上者尚在忧次所以终无好怀】 

　　楼船泛泛六桥间登临赤岸眺青山夏日流连秋日还满座讴歌与弦管游子愀然不解颜 

　　○武林赋归 【 时八月十六日观潮而发】 

　　久羁游舫寓禅扉秋风秋雨暖气希钱塘江上怒潮飞武林城外客单衣泖口此日鲈鱼肥况有莼羮可疗饥客何为兮不早归归不早兮月色微我怀家山情依依独恋白云瞻清晖 

　　○寿邑侯沈济山父母 

　　君侯试吏古云间德星闪烁临九山九山朵朵芙蓉色飞去飞来花县侧忽有瀛洲酒一尊酿成仙液献关门侯生本应神仙数千秋百岁今初度喜逄郊外正迎春立春历日自更新春杖春幡春事早春莺春柳春光好由拳城上白鹤飞陆宝峯头青鸟归士庶纷纷何辐辏鼓舞春风祝侯寿人人额手颂神明处处弦歌舞太平赋政未朞已如此况复三年政成矣只应私酹九山云须知福地有仁君 

　　○赠李学慱相虞擢崇明令 

　　山斗高名不可攀幸将绛席布云间霏霏花雨渐三泖郁郁春风被九山九三俊髦应无数人人品藻经陶铸满院芳菲桃李花移栽尽是河阳树昔年绾绶摄由拳借得福星临一路干旄忽驻海之滨黄童白叟歌来暮章缝送别及前途何当把酒唱骊驹道路岂云修且阻彷徨伫立想飞鳬失君模范得君庇士民瞻恋搃全吴 

　　○顾中翰仲方山水歌 

　　面工往往皆画形舍人之画独通灵不与百家争翰藻直追三史列五经虎头原是五经冠一时画绝真堪玩舍人前身本虎头元气淋漓润手腕泼墨落纸何萧森舒卷江山浑作幔恠石崩滩杂沓开平远疏林来几案曾经模写姿横生但今拂拭光凌乱君不见昔人画扇尝画??孛画屏尝画蝇醉余画璧醒画地画龙画马亦画鹰画出北风与云汉凉颷倏起暖焰腾君家虎头巳齐驾况复精神又弹射有时十日五日成兴来双笔时齐下玄圃欲裂潇湘飜赤岸斜铺银河泻朗日登临挥染楼觧衣盘礴元君舍程品应居大古间隶名岂在营丘亚君直金銮禁殿中殿中烟雾迷太空花騘忽去鳞忽动内史奏入蓬莱官天子咨嗟亟召见阁外传呼赐君宴有　诏诸臣各赋诗侍从人人给笔砚舍人称　旨明河篇宁独丹青齿画院拂袖辞荣蹔乞归一岩半壑聊留恋胷藏岩壑更悠然握管临摹不辍卷人巧天工倍往时老笔峥嵘五采绚从来画圣画师传如君何媿清华选君今与我相婆娑自言欲索山水歌贻我一幅帋小景曾无何水心沉藻荇山头挂薜萝谁能添岭树未许缀渔蓑所重在神检佳手不在多我为此歌赠君画闲吟风月降诗魔歌残彷佛看毫素日对青峦与碧波 

　　○邑侯徐观我父母迎飬尊人署中适当介寿又适举子赋赠 

　　君侯赋政三月余双岐五袴不胜书里巷有讴途有诵汉庭茂宰谁能如忽迎板舆至自浙太公高年将耄耋颜色如童藐似孩争讶神僲陆地来所喜悬弧及斯夕青鸟西飞环绮席宫锦之袍紫霞觞戏舞斑衣供玉液河阳县里沸管弦冠葢充阶多贺客鹤衔栢子鹿衔芝桃大干瓶枣盈尺千秋度曲百岁词太公听之神为怿何当天上降麒麟长庚疋练光磷磷日精在怀文在掌秀眉英骨良足珍亭亭玉树孙枝茁含饧入抱歌振振我侯视事帘垂昼放衙闲适琴时奏堂上老翁膝下儿德门福履皆天佑循吏从来宠泽繁人人仰祝君侯寿 

　　○周霁卿为余画芝园图赋赠 

　　周君超悟丹青理挥染天机落十指画龙破壁马衮尘牛虎画毛亦入髓画鸟搏空欲上天画花能在似不似树画生枝与枯枝五日画石十日水风寒云暖画时生画就江山如尺咫画人妙入阿睹中画佛神来圆光里诸家才品有短长君独含毫罗众美略施丹粉轻点成纸上霏烟倏忽起酒酣泼墨墨花飜醒来地上淋漓矣莫说沧洲赤县图离离短幅皆雄视问君双腕何奇葩君祖周臣善画家曾将数寸管中意按弦一拨辨琵琶寒林模拟河阳致骤雨彷佛咸熙嘉龙眠前导虎头后道子僧繇左右遮右丞仆射几伯仲比肩独数江都耶昔闻韦偃工松石父鸾山水亦所夸君今意象肖乃祖韦侯父子同声华气韵神检多不俗通灵佳手绝无瑕忽然贻我芝园景草堂素壁多彩霞一亩之宫数椽屋藉君装点疑琅邪五茸城下山光绿小渚微波日影斜朱桥可度艇可泛风送垂杨雪伴芭主人爱客客亦至诗须遣兴酒须赊愧我原无丘壑趣展卷丹厓共锦沙此画岂应容易得好装玉轴贮龙纱 

　　○起潜吴丈晚年举子喜而赠久以歌兼致双珠之祝 

　　君今行年六十余忽看喜气充门闾桑弧蓬矢悬其壁始信熊罴兆不虚令子诞生及弥月未长齿牙未剪发试教啼起定何如生来咄咄夸奇骨秋水为神玉为肤秀眉丰角凡儿殊贺客人人皆额手骐骥之子凤凰雏君家元是多男种练光常发星常拱昔闻老蚌出双珠愿君从此骈天宠 

　　何氏居庐集卷之二完 

　　●何氏居庐集卷之三 

　　华亭何三畏士抑　着 

　　五言律诗 
　　七言律诗 

　　◆五言律诗 

　　柳溪咏为唐纯宇参知大父赋 
　　题孙汉阳雪居图 
　　送袁余谷之任永丰簿 
　　挽沈华斋 
　　挽周公东华 
　　澡雪斋为顾雨华咏 
　　寿唐岱华七十长题长春晚翠 
　　寿王韬甫显甫母夫人七十 
　　送徐端趋文学应试南行 
　　赠乐清令张匡源考满 
　　题舞袖 
　　送雅如上人入庐山重修凈业 
　　冬日往武林旋抵山阴孙世声后至比归复不与世声俱舟次有赋二首 
　　同孙世声游张武选喻斋旧父母南园赋赠二首 
　　为范君和悼亡 
　　清明日扫墓山中感赋三首 
　　山居即事 
　　同彦平舅及世声过武林未几余往金华两君有事苕水分手黯然各赋诗赠行次韵酬荅 
　　胡容所运副郑霁华孝廉黄德纯文学诸君子各携榼过从赋谢 
　　久旱喜雨五首 
　　访桐江赵孟清丈不遇偶过分阳得孟清遣书志喜兼有严陵汉之约 
　　东皋小隐为兰阴郑君赋二首 
　　沈孝通佥宪邀同李伯远王闲仲二孝廉夜集虎丘舟次得湖子 
　　山居感赋 
　　送张将军玄麓之任秣陵 
　　访同年归安令君汪若谷 
　　访同年桐乡令君谢盟吾 
　　送闽友朱宪昌卜居维杨 
　　赠林旸谷炼师 
　　送朱云郊之任诸暨簿 
　　题张节妇庐 
　　送张叔翘丈越游次吕公原韵 

　　○柳溪咏为唐纯宇参知大父赋 

　　柳自云和种移来溪上栽修条成翠屋飞絮落苍苔祥雾终朝合奇烟薄晚回林中有高隐风月觧衔杯 

　　其二 

　　柳色郁青青风流可人意将为陶令居且学稽生戏一壑幽情锺千秋逸兴寄故蹊秀木芳歌咏播来嗣 

　　○题孙汉阳雪居图 

　　太守栖真处东皋有数楹秉心悬水镜对客拥茶铛自托袁安卧人高曾子耕长空一片雪堪比使君清 

　　○送袁余谷之任永丰簿 

　　君渡西江水因之寄所思同年多仕宦知巳久暌离珍重提携语殷勤问讯时愿言崇令德花县纪纲司 

　　○挽沈华斋 

　　展读先生传心悲安可禁好修怜白璧慕义散黄金眇眇谈玄社凄凄发藻林歌残风日惨遗痛在人琹 

　　○挽周公东华 

　　郢中有孝子废读蓼莪诗翰藻留来誉循良系去思萋萋高里草郁郁京山芝叹息怀人古伤心问酒卮 

　　○澡雪斋为顾雨华咏 

　　君有凌霄志斋标澡雪铭飞英洗几席积素涤门屏不染浮空凈无尘暎水渟读书高卧处心境自泠泠 

　　○寿唐岱华七十长题长春晚翠 

　　瑞霭迎长日觧风护晚春百年惟古栢千岁是灵椿玉树琼枝挺兰荪秀色新酿成椒酒熟献颂祝芳辰 

　　○寿王韬甫显甫母夫人七十 

　　王母瑶池宴霞绡紫气浮韶华开七秩眉寿介千秋雨湿金茎润云笼玉树稠南山歌曲艳迭诰又添筹 

　　○送徐端趋文学应试南行 

　　我有盈樽酒送君江水游怅焉临别浦倏尔上瀛洲秋月秋天丽才名才子收秣陵多桂树攀折自淹留 

　　○赠乐清令张匡源考满 

　　治行推瓯越神君考冣年桑麻歌舞地桃李艳阳天单父贤声着中牟异政传士民何以颂为奏武城弦 

　　○题舞袖 

　　何处霓裳动疑从天上传啼乌时断续飞鸟任蹁跹步缓香常冷腰翻态更妍落花与游絮俱逐舞衫前 

　　○送雅如上人入庐山重修凈业 

　　送君飞锡去秋色上匡庐江畔芦开遍池中莲放初传经依慧远挂衲礼真如异日来投社空山响木鱼 

　　○冬日往武林旋抵山阴孙世声后至比归复不与世声俱舟次有赋二首 

　　有约游东越孤征觉路长故山看隐隐寒水渡茫茫始出玄霜下今来白露凉披衣不欲寐独自检行装 

　　其二 

　　川路寒烟薄萧条千里航亭亭孤月晓望望片云瀼田鹄声相呌沙鸥影共翔行人时失伴爽气亦凄凉 

　　○同孙世声游张武选喻斋旧父母南园赋赠二首 

　　向岭成园圃高栖借使君池光深照日山望远归云树密丛台静风香石室馧庭前一片月与客醉斜曛 

　　其二 


　　悠悠南郭境新筑对山岑临涧开轩迥依林结宇阴竹篱疏更密花径浅还深无客偏幽赏掩扉独弄琹 

　　○为范君和悼亡 

　　嗟嗟范氏妇薄命弃夫君兰牖悲风度花庭夕景熅帷空钗影见帘静钏声闻况有遗唫在愁看五色云 

　　○清明日扫墓山中感赋三首 【 戊戌】 

　　酹酒来墓上徘徊封树间汍澜洒我泪髣髴见亲颜旧种松堪扫新栽栢可攀不禁回首处惆怅此青山 

　　其二 

　　今年展墓者尽是白衣冠悲动山灵惨愁来树影寒两朞风不定一日泪难干旧塜人犹哭闻之倍苦酸 

　　其三 

　　春暮垂余景悲凄不自持心劳风急夜目断鸟栖枝去日无能挽行云有所思梅花残百树香泪落如丝 【 墓之西偏有梅花百余树】 

　　○山居即事 

　　小构依山麓纵横云气侵纔风松径响欲雨草堂阴花发岩前暗莺啼谷底深可怜岑寂者犹抱蓼莪吟 

　　○同彦平舅及世声过武林未几余往金华两君有事苕水分手黯然各赋诗赠行次韵酬荅 

　　联车?麃同向越西去客装轻云外英英色江头黯黯情炎颷吹别袂凉雨湿行旌各赠秋风意莼丝可作羮 

　　○胡容所运副郑霁华孝廉黄德纯文学诸君子各携榼过从赋谢 【 时寓金华宝婺观】 

　　玄都流寓久地主数相过炎景侵人酷凉颷入座多杯传河朔饮耳热洛阳歌坐起视天汉其如旱甚何 

　　○久旱喜雨五首 

　　蕴隆常苔旱无复亢今时九野看离毕千山想濯枝落晖云气合零雨震风随幸有来林祷农人喜受厘 

　　其二 

　　旱暵巳太甚常吟云汉诗忽摇振鹭羽旋湿应龙髟?者卧树逄霖起崩沙杂水移冣怜百谷颖优渥再含滋 

　　其三 

　　矫首灵坛切靡神不致词殷雷知雾上贯斗见云垂碎滴分银汉悬流喷玉池三农忻在野宁复苦镃基 

　　其四 

　　自春旋及夏水旱每愆期久作愁霖赋方成喜雨辞街廛潢潦集皋壤绿苗蕤不是随车辙屯膏讵可施 

　　其五 

　　日月恒昏后晴虹下水湄平云蒸似盖密雨散如丝滴沥皆天赐崇朝及我私作霖沧水使圭璧竟何为 

　　○访桐江赵孟清丈不遇偶过分阳得孟清遣书志喜兼有严陵汉之约 

　　扬舲渡桐水停棹访王孙握手几年阔论心半札温但能来合浦何必余平原萧索秋风里归途过县门 

　　其二 【 分阳有五云山　孟清刻如兰篇】 

　　怀君正不见书下五云端结客长安市摛词大雅坛肤清人似玉色秀翰如兰想忆严滩下相逄一笑欢 

　　其三 

　　君在富春郭名流第一人清斋宜绣佛芳讯媿嘉宾遥惜分襟久翻思把臂新还从驿路望莫遣隔风尘 

　　○东皋小隐为兰阴郑君赋二首 

　　硕人成小隐卜筑在东皋一曲琹堪抚千锺酒自豪烟云深入抱风月足挥毫世俗沉浮态何如栖遁高 

　　其二 

　　避世远城市啸歌皋壤中小山丛桂白幽涧落花红自号逍遥叟人称落拓翁当年征五隐一士卧云东 

　　○沈孝通佥宪邀同李伯远王闲仲二孝廉夜集虎丘舟次得湖子 

　　高天秋气爽游舫泛晴湖话雨新兼旧占星越与吴扣舷歌肮脏把盏醉酴酥烛影寻山转归来路觉迂 

　　○山居感赋 

　　世路羊肠险应知吾道艰有怀因避俗无事即看山落落形骸外陶陶诗酒间如何簪组客不肯蹔投闲 

　　○送张将军玄麓之任秣陵 

　　剑佩来天北楼船出海东目营长子算手拂大王风帝气钟山盛军声虎帐雄　至尊南顾日迟尔奏肤公 

　　○访同年归安令君汪若谷 

　　乍入苕溪里弦歌似武城鹤鸣花县韵水绕讼庭清天目云千顷乌程酒一罂此来怜旧雨何事说逄迎 

　　○访同年桐乡令君谢盟吾 【 先是曾以书荐郁文学项上舍】 

　　引重胶东札邮来自五茸当年夸倚玉今日喜登龙献麦田间秀栽花县里秾明庭传循吏不数汉司农 

　　○送闽友朱宪昌卜居维杨 

　　经岁久为客天涯旅思饶宁辞长乐土欲趁广陵潮春至花堪把风疏鹤可招世人谁侠烈为尔定飘飖 

　　○赠林旸谷炼师 

　　羽客仙都住从容览岁华忽来青鸟使携入赤松家桃结千年子丹成九转砂童颜如可驻日日醉流霞 

　　○送朱云郊之任诸暨簿 

　　送君行入越驿路出西陵佐邑同从事司紏亦少丞秋风多意气簿领见才能莫负卑栖志循良有异征 

　　○题张节妇庐 

　　有妇惸惸者庐开凤岭中贞心同白璧雅掺贯晴虹孟母三迁处燕山五桂丛　圣朝褒令节嗣咏栢舟风 

　　○送张叔翘丈越游次吕公原韵 【 由甬东而历天台】 

　　秋水波初碧江头草色稀赤城霞在望寒石露沾衣觅路经丹小凌风上翠微奇游将万壑不与壮心违 

　　◆七言律诗 

　　清明日祖茔扫松风霾感赋 
　　为先人卜葬初至凤凰山 
　　读海虞倪伟长袁伯生何还赤薛云卿严道曹黄庚楚诸君子挽先人诗感赋二首 
　　挽周公东华二首 
　　赠乐清张令君考满 
　　寿锡山滕君守阳六十 
　　送王士美南游 
　　送张熙台应试兼简朱伯还 
　　寄赠王水部闻溪 
　　云居山晚眺同胡使君臧国慱 
　　送林公子仁甫南游 
　　赠上海许令君六年考满 
　　寄赠唐元肃 
　　赠门生李太始 
　　寿包山泉母舅公六秩 
　　叔祖野乐翁暨配朱孺人双寿八十赋贺 
　　寿孙山人侍洲六十 
　　何延陵宗丈至自白下饮余园亭有赠言次韵春詶二首 
　　送李念三之任公安令 
　　赠唐元征太史 
　　赠唐隐君五柳 
　　和唐长公雪中鹤舞四首 
　　赠隐者顾君园居 
　　寿邵武锺郡丞初阳母夫人八十 
　　寿邵武令章华阳尊人双寿 
　　送朱孟元谒选北行 
　　送陈震川教谕东阳 
　　寄赠南雄史司理省韦年丈 
　　送米子华北上 
　　盘桓室古松为黄学士赋 
　　赠项明父太学 
　　送郁季雅之将乐访汪令君东台年丈 
　　读檇李包仪甫制义赋赠 
　　旧父母屠纬真先生邂逅武林以诗却赠次韵奉诩 
　　投兰溪令居君汪斗仑 
　　投赠婺州胡容所运副 
　　唐分水汾洲令君招饮云屏山赋谢 
　　题云屏山兼赠慕云上人 
　　从分水归喜晤赵孟清丈兼与言别三首 
　　吴门史舜举席上逄胡将军朴庵赋赠 
　　送高太史立峯北上 
　　送毕司理白阳公祖内召 
　　题赠陆君策丈山庄 
　　赠别杨汉卿归□东 
　　送许父母仰亭之任南文选 
　　赠包吉甫表母舅园居 
　　奉和许郡侯绳斋太公祖望海诗次韵四首 
　　夏至前一日夜集林太仆堂中限麻字韵时同陆履素先生及君策李节之林仪卿仁甫丈 
　　赠海盐李令君干修满考 
　　赠当湖马体渠先生 
　　送李郡丞肖鲁北上二首 
　　访同年关使者金献廷 
　　题范长康墨兵斋 
　　奉邀豫章衷九瀛世丈赋赠兼忆简肃公洪溪老师 
　　朱郡丞明南公祖燕集小园 
　　东海双璧为林太仆得孙赋 
　　园居喜张清臣过访兼示诗篇赋赠 
　　饯送乔中翰敏斋北上 
　　湛　露滋椿为徐令公观我尊人赋 
　　寿范叔子六十初度二首 
　　幼妇奇节为温陵张氏赋 
　　寄怀陈从训 
　　贺唐元升年丈举子 
　　寿陆宫保平翁老师九十 

　　○清明日祖茔扫松风霾感赋 【 丁酉】 

　　清明二月景偏长泛泛孤航入故乡哀鸟悲凄风正急愁云惨淡日翻黄郊原宿草新沾露墟墓行人几断肠况是蓼莪将父恨此回添得泪千行 

　　○为先人卜葬初至凤凰山 

　　鳯凰山霭碧嶙嶙谷口探奇可是真松古自应无岁月苔深谁复剪荆榛朝阳旧有高岗胜测景新占翠幕春倘许千秋灵爽在讵令寂寞百年身 

　　○读海虞倪伟长袁伯生何还赤薛云卿严道曹黄庚楚诸君子挽先人诗感赋二首 

　　诔语凄其气欲寒悲风吹堕冻云端裒成先子林丘致写入词人骚雅坛淡日疏烟泉下度青松白石垄头看不堪读罢终天恨望望虞阳泪忍弹 

　　其二 

　　椷来诗句悼云亡吊客青蝇惨白杨东海人琹双寂寞南州鸡酒倍悲伤惭无石碣锓蝌蚪幸有山灵葬凤凰风木堪哀歌咏在敢忘匍匐远相将 

　　○挽周公东华二首 

　　岐阳仙令早知名况复潮阳佐郡声久讶香云栖宿草还怜白日郁佳城流连山水孤清赏潇洒琹书惨素旌孝子可余风木恨千秋词组勒碑成 

　　其二 

　　仙吏云亡世巳违不堪草露怨腓微潘安署里花阴寂庾亮楼头月影稀碧水丹山仍自在孤云落日独无依蓼莪三复成愁绝乞得新诗寄远归 

　　○赠乐清张令君考满 

　　一望东瓯紫气浓携来雨泽自芙蓉廵行花蒲仙岩路卧治香笼雁荡峰课冣两京循吏右书名三载荐剡中恩沾蔽芾无能报愿咏甘棠嗣国风 

　　○寿锡山滕君守阳六十 

　　卜筑龙山远世尘酡颜鹤骨岳嶙峋闲开竹径来羊仲醉把花枝挂葛巾玉立巳堪夸颖秀素封不必叹沉沦知君名注仙人箓赋得长年祝大椿 

　　○送王士美南游 

　　芙蓉木末暗江村送尔邮亭酒一尊盛岁名高鹦鹉赋良游身入凤凰原碧鸡唱彻天门晓绿桂香披月殿繁试骋清秋千里目路傍春草待王孙 

　　○送张熙台应试兼简朱伯还 

　　十年献策未全收霄汉于今是壮游骥马高骧千里足天鸡忽报一声秋腰间龙剑呼神物笔底鸿词赋帝州况复相携同调者望中李郭巳仙舟 

　　○寄赠王水部闻溪 

　　雕龙世业动明光于越分符水部郎烟月云山秋正爽氷壶玉署晚逾凉关余紫气千年在雨润洪波万里长自叹蓬蒿浑寂寞那堪把臂赋河梁 

　　○云居山晚眺同胡使君臧国慱 【 时在武林】 

　　郭外湖光结紫氛日斜山寺酒初醺各天吴越瞻星聚蒲座笙歌入夜分花底玄言披湛露林端清啸起寒云非君吏事兼风雅那得纵横五色纹 

　　○送林公子仁甫南游 

　　轻帆一日御雄风送送王孙天汉东旧业青箱传自远新歌白雪调逾工登高兴逸千山外入洛名成六馆中况是碧鸡元异种飞鸣谁不羡秋鸿 

　　○赠上海许令君六年考满 

　　携来鳬舄海云从久护关门紫气浓两汉贤良书课冣六年　纶綍拜恩重乘春雨足黄龙润击壤歌翻白苎封莫道周南尚留滞便教长乐听疏钟 

　　○寄赠唐元肃 

　　当秋早巳上皇州祖席于君怅未詶画舫好偕王子伴青山时逐白公游携来宝剑龙文动挟去吴钩斗气浮南国鹿鸣歌正发肯教得意不淹留 

　　○赠门生李太始 

　　昔年绛帐为君开指屈词坛今巳推世擅雕龙名下士文成绣虎洛中才谁言白璧投人暗好向青云曳履来同学诸生皆不贱相携觞咏凤凰台 

　　○寿包山泉母舅公六秩 【 乃翁亦以是岁寿八十】 

　　寿域遥开鸳水湄春风二月领花枝高尚巳奏千秋曲绮席方传百岁卮杖底行歌娇白雪山中服食漱玄滋翩翩令子供斑舞况复兰荪更吐奇 

　　○叔祖野乐翁暨配朱孺人双寿八十赋贺 

　　黄龙浦上寿星缠瑞霭祥颷入绮筵日月双轮百六衮春秋两树八千年堂阶斑戏霓裳动樽酒筹添海屋连公族捧觞何所祝清歌岁岁度朱弦 

　　○寿孙山人侍洲六十 

　　隐君旧筑城东头扫径披林意独幽石室九丹多岁月灵桃一实几春秋翔翔云气斑为舞历历花枝酒作筹胡考祗今逄六秩满堂箫鼓杂歌讴 

　　○何延陵宗丈至自白下饮余园亭有赠言次韵春詶二首 【 时与席者延陵同年张七泽倪元锡盛云来诸大也】 

　　忽有青云上客留顿令荒圃足良游林间鸟韵供诗与草际风光散旅愁慱雅无惭吴季札才华不让汉何休自怜寂寞衡门里取醉那堪听坎篌 

　　其二 

　　名人到处可淹留愧我幽栖怯胜游径窄不堪垂钓艇途穷空有著书愁壮心愤世应难下老句惊人亦未休江树归舟朱字在莫教容易辨箜篌 

　　○送李念三之任公安令 

　　汉上争看御李侯一星分部使槎浮行春露冕荆门道问俗扬舲峡水流吊古频过屈子宅怜才应倚仲宣楼四知吏绩今还忆肯使清声异代收 

　　○赠唐元征太史 

　　金马词臣第一人投疏乞得蹔闲身班联青紫依天汉毂拥朱丹去　帝宸扫轨深心遗世味攀林逸致迥风尘只愁早晚征书至谁许烟霞伴隐沦 

　　○赠唐隐君五柳 【 隐君太史兄也郊外治一园圃结构极精足称雅胜朝夕无他营惟课儿童汲灌洒扫坐卧行游而太史予告之曰时亦偕同社友觞咏其中云】 

　　郊西筑得钓鱼矶十亩闲闲隐者归杨柳春敷枝袅娜芙蓉秋鬪叶芳菲樽前坐引清风至池上卧看小鸟飞兄弟相携共行乐白衣元不让绯衣 

　　○和唐长公雪中鹤舞四首 

　　长空积素照朱扉遂有仙禽散舞衣矫矫霜毛同弄影跹跹玉羽共腾晖凌风漫拟缑山驾映月翻惊吴市飞定是轻霙宜瘦骨闲心岂为稻梁肥 

　　其二 

　　六花缭乱下琼琚养得凌霄学舞初飘絮惊身侵短袖流云急羽袭华裾凤跄龙跃姿非俗矩步规翔态亦舒琹与鹤随梅品雪使君清韵复何如 

　　其三 

　　水晶帘动素鸾浮羡尔盘旋舞不休万里欲飞天网阔千门遥拂雪花流含丹两两翻银屋凝紫双双度玉楼况有九皋鸣自在几回清唳破穷愁 

　　其四 

　　谁怜仙骥两蹁跹正是檐前琼树妍踏冻可来黄竹路冲寒疑下白渠田依稀昆阆扬天步咫尺蓬壶向舞筵试取雪情参鹤韵座中逸思更飘然 

　　○赠隐者顾君园居 

　　丘园风月隔嚣尘有客幽居是逸民冣爱薜萝常在眼闲看鱼鸟若为亲林端急雨侵茆屋花下流云碍葛巾何必深山与绝壑蒋生蓬径足栖真 

　　○寿邵武锺郡丞初阳母夫人八十 

　　佳气南山映北堂春生玉树绕恩光板与时御棠阴道彩服初携汉殿香曲度樵溪霞泛酒星含桂水婺垂芒独占瑞霭三洲上遥祝华封庆未央 

　　○寿邵武令章华阳尊人双寿 

　　朱幢翠盖下双仙五色明霞驻绮筵酒酿交梨成大药花封迭诰烂云笺桃开潘县春风暖鳬拥樵溪紫气偏遥忆宫袍翻舞袖新诗入奏武城弦 

　　○送朱孟元谒选北行 

　　郊原绿暗晚春蕤伫立看君去骑驰囊笔又虚题柱志征袍仍似请缨时循资勉就天官选班爵应从人望推尊酒未能将别绪歌骊何以送相知 

　　○送陈震川教谕东阳 

　　一罇浊酒泛城西送送行尘扑马蹄淮海芙蓉光出匣谷阳桃李树成蹊霏霏绛帐施三洞烨烨文星暎画溪谁似风流陈慱士太丘声价可能齐 

　　○寄赠南雄史司理省韦年丈 

　　使君持节按天涯百粤居然陌上花眉宇近澄秋月色干旌遥拂晓星华桂山梅岭堪成赋肥水凌江好泛槎潇洒故知非俗吏观风曾识九龄家 

　　○送米子华北上 

　　鼙鼓辽阳动地来征车何事尚徘徊匡王正值栖栖候选将方需上上才莫遣　至尊忧丑虏遂令边塞绝尘埃临行赠尔倚天剑慷慨常登望海台 

　　○盘桓室古松为黄学士赋 

　　碧山学士抚孤松偃伏阡眠状老龙遂有修条侵上汉且多密叶覆层峯庭前月影凝如练座上风涛响似钟自是千霜看劲节苍虬应得大夫封 

　　○赠项明父太学 

　　与君相忆恍披襟慱得双鱼信巳深烨烨诗篇追李白翩翩书记似陈琳风尘百里初飞剑意气千秋此合簪调罢朱弦鸳渚阔高山流水觅知音 

　　○送郁季雅之将乐访汪令君东台年丈 

　　六月闻君理去装马蹄蒸暑汗如浆从师剑浦神飞越问道龟山路渺茫遂有文星流闽地岂无芳讯到琹堂溪头不少花纹石记取携归笔研香 

　　○读檇李包仪甫制义赋赠 

　　一读瑶篇宝匣开陡然光怪薄云雷尔家世擅龙媒技时辈人推凤翥才妙句竟成千古快高词原本六经来秋风咫尺攀岩桂又见桃花取次栽 

　　○旧父母屠纬真先生邂逅武林以诗却赠次韵奉诩 【 赠诗有旧日交游零落尽青松属尔岁寒盟之句】 

　　谁似吾侪孔迩情那堪落落岁频更抠衣幸缀高贤座折简犹存贱士名澷说交游千古恨先邀翰墨片言荣使君不少怜才意敢负青松此日盟 

　　○投兰溪令君汪斗仑 【 时大旱令君虔于祷雨】 

　　旱魃于今太驿骚使君行部巳焦劳三年时雨欣耕获两月怕旸若桔槔谁得土龙坛上湿不禁竹马巷间号安能挽尽天河水流作兰江昼夜涛 

　　○投赠婺州胡容所运副 

　　挹公神采出风尘况有声华席上珍人以归山称隐吏官曾煮海作波臣沉酣书史三千卷啸傲烟霞七十春最喜龙门今得御忘年交与遂相亲 

　　○唐分水汾洲令君招饮云屏山赋谢 

　　遥看香积绮筵张数里深云拥上方徧觅松脂充笋蕨俄闻天乐起笙簧泉声乱杂歌声咽日色翻移暮色凉不是使君能爱客空居那得酒如浆 

　　○题云屏山兼赠慕云上人 

　　层峦迭嶂列云屏万木参差一望青古寺潮音听落月深林竹色隐疏星长生洞有神仙箓空义函开大士经师送虎溪应不远相从徐步谒山灵 

　　○从分水归喜晤赵孟清丈兼与言别三首 

　　奉君书素意徘徊杖策看山归兴催羁客秋江新溜下怀人渔浦和歌来谈余庄叟逍遥致笔底谪仙凌厉才欲去相应重回首逡廵未许席帆开 

　　其二 

　　分阳一棹发晨晞望望夫君立钓矶巳喜襟情今更密谁怜笑语后还稀亲劳永日壶尊送欲趁早秋风月归游屐可知何岁至相迟谷水客亭扉 

　　其三 

　　故人言晤复言还尽在驿亭云雾间君自归舟依近屿吾将去舫泊前山一时分索秋颷惨两地怀思夜月闲记取双鱼邮尺素不愁音问隔潺湲 

　　○吴门史舜举席上逄胡将军朴庵赋赠 

　　秋风邂逅阖闾城喜见将军侠气横身是白猿能击剑术传黄石可谈兵狂歌楚艳停红雾坐拥吴姬拨锦筝此地送君非易水殷勤慷慨和荆卿 

　　○送高太史立峯北上 【 太史行以客越中不及郊送过吴门未发赋此赠之】 

　　关河八月动飞霞望里千旄驿路赊万顷凉云笼史笔一天秋雨溅宫花巳虚谷水供行帐犹及吴江送客槎　圣主好文方侧席螭头属尔缀词华 

　　○送毕司理白阳公祖内召 

　　尊酒葺城恋别难忍听骊曲唱江干挂帆风送三秋色执法霜飞六月寒紫绶忽分腰下艾白云遥度省中兰纷纷不尽攀辕意片石还从岘首看 

　　○题赠陆君策丈山庄 

　　平原一望结林丘萝轻松轩水竹幽百尺飞霞笼岭树两丸落照隐山楼莺花历乱春常在弦酒栖寻兴可投不是风情闲物外肯教赏会共淹留 

　　○赠别杨汉卿归□东 

　　任侠曾闻汉郑庄君卿意气总飞扬文成琬琰肠如绣语吐琳琅舌亦香重以才名高入洛还余客思晚游梁西风岁暮寻归棹千里无烦道路粮 

　　○送许父母仰亭之任南文选 

　　宸章忽下旧神京　御座曾书循吏名遂有至公悬藻鉴能令羣品就铨衡儿童恋恋随征骑琹鹤萧萧伴去旌冣喜福星南国近不妨睇望石头城 

　　○赠包吉甫表母舅园居 

　　东皋别墅起层峦隐隐疏林云外看旧筑一丘凭偃息新开三径任盘桓山光窈窕青堪扪树色参差秀可餐况是夕阳徙倚处苍烟碧露小池寒 

　　○奉和许郡侯绳斋太公祖望海诗次韵四首 

　　飞涛澎湃岸沙间海若凌空去复还会见双龙奔万壑从教五马驻三山惊鸥度雁天风阔曜日迷云水势湲况是神君修汉畤顿令洛水至啇颜 

　　其二 

　　舟浮大海一鸿毛闻说潮深千仭高翻影忽来垂翠岛扬波未许駴灵鳌瑶光???水????水?河伯蜃气茫茫拥介豪怪??互汝南陈刺史向湏拔剑骂风涛 

　　其三 

　　曾阅龙门帝禹书东南海色近何如纵横烟雾皆成彩恍惚神??互亦是庐留得来田千古地望来城郭万家居大夫命茟先裁赋水怪天琛语不虚 

　　其四 

　　春云处处护晴沙来泛仙人海上槎挂席凉风游正惬衔杯落景兴无涯空中光怪长鲸喷波际罗纹少室花一自沧溟涉览后甘棠港里遍来麻 

　　○夏至前一日夜集林太仆堂中限麻字韵时同陆履素先生及君策李节之林仪卿仁甫丈 

　　相逄把酒上卿家清夜西园未足夸候律景风微似扇濯枝凉雨乱如麻绕堂歌发时闻籁残漏谈深欲散花醉后不堪论世事且将鸥鹭寄生涯 

　　○赠海盐李令君干修满考 

　　盐官声绩竟谁如卧治时看石篆书署里栽花身豢鹤庭前流水庑悬鱼歌翻五袴无襦后诵起双岐献瑞初应得貤封兼赐问霏霏　丹诏出新除 

　　○赠当湖马体渠先生 【 先生久负才望今岁始得叙贡于　廷有三丈夫子昔翩翩国器也余友顾君雨亭索诗贺之余既雅慕文学而又辱交孝廉漫为赋此】 

　　龙湫山气郁苍茫秀结人豪产季长世宝丹铅文藻重囊拈彩椽墨花香廿年献策于　天阙一日成名达　帝乡共道谢庭多玉树君家不独白眉良 

　　○送李郡丞肖鲁北上二首 

　　君侯佐郡政神明忽拥骊驹事远征夏雨如膏河润阔飞舻列戟海云横图书一箧随行帐樽酒千觞送去程近日东南征税急好将前箸慰苍生 

　　其二 

　　尊前慷慨别绸缪宵烛星河话未休宝剑装成霞佩发烟波色动锦帆浮溪山处处供佳句綦履人人想胜游此去朝　天应不远归来犹及洞庭秋 

　　○访同年关使者金献廷 【 公贵州人原属云间籍】 

　　遥望江头紫气多蹁蹮使节驻关河谷阳来梓千秋社贵竹云山万里歌曾忆有书邮頳鲤可能无意问烟萝六桥杖屦皆僲吏客至何妨载酒过 

　　○题范长康墨兵斋 

　　构得清斋署墨兵手披书史日纵横入林词客依吟社泛野渔歌杂诵声涧外听松孤月晓洲前拜石片云明时时自着闲居赋落笔能令风雨惊 

　　○奉邀豫章衷九瀛世丈赋赠兼忆简肃公洪溪老师 【 师尝为南大司马九瀛其从子也时馆于朱少府明南郡斋】 

　　有客翩翩下使槎可知元礼属通家望从司马标公族才以雕龙擅国华幸奉西园清夜赏惭称北海绿樽赊风流小阮将无似极目师门意自嗟 

　　○朱郡丞明南公祖燕集小园 

　　骎骎车骑薄林隈为报山公揽胜来杨柳轻风时拂座芙蓉香气好衔杯欣逄歌笑当筵合却掩楼台待月开刻烛名言尊俎在鸡声曙色莫相催 

　　○东海双璧为林太仆得孙赋 

　　谁家双璧喜玲珑东海徐卿乐事同掌上琼敷肌是玉怀中珪合气如虹长看瑜瑾连青案会有璠玙缀碧丛洵是蓝田多种得好扶鸠杖侍僲翁 

　　○园居喜张清臣过访兼示诗篇赋赠 

　　疏林宴坐意何如枉驾逄君问索居搦管巳成平子赋窥园谁读董生书但投白社多推尔藉有玄言足起序知巳时时相慰劳不须弹铗叹无鱼 

　　○饯送乔中翰敏斋北上 【 时同蔡幼君李节之诸丈】 

　　知君世业擅时宗簪笏于今巳奋庸取道古燕晨戴月趋　朝长乐夜闻钟省中六柙羣飞凤阁上双槐欲舞龙此去紫薇花正艳蹔从离席醉芙蓉 

　　○湛　露滋椿为徐令公观我尊人赋 

　　一天湛露沐恩新结得华滋长大椿姑蔑城高藏岁跃峥嵘山秀隐真人何来海上蓬瀛境纵览云间洞壑春昼锦不妨斑舞戏千秋觞咏及佳辰 

　　○寿范叔子六十初度二首 

　　青衫谢去蚤垂纶、乞得闲身遂隐沦、人阅春秋犹未老、天开甲子巳逄新、诙谐曼倩元才子、酩酊高阳是酒民、共念绨袍寒范叔、年年提笔祝嵩神 

　　其二 

　　少微星傍岁星明六十年来一老生转觉疏狂违世俗偏余落拓傲公卿烟雾物外成高隐诗酒山中访旧盟吴会迩时耄耋羡君宜发齿耆英 

　　○幼妇奇节为温陵张氏赋 

　　歌风太息栢舟篇、幼妇娟然更可怜、抱子心悲素帏下、望夫泪涌碧山前、身惟一死魂犹烈、名在千秋骨亦鲜、知是清源闺秀冣、好迟旌贲及重渊、 

　　○寄怀陈从训 

　　年来失却寄双鱼。对客椷情问起居。处世谁能知二止、读书犹自惜三余、檐前花木应亡恙、几上琹樽想不虚、北固山光似昨否、高人游兴近何如、 【 从训以二止名斋。】 

　　○贺唐元升年丈举子 

　　征兰梦日搃祯祥为报名楣喜弄璋彷佛云升占贵象依稀鹤帨孕仙郎掌中擎出明珠色天外飞来疋练光若问家汤饼会与君年甲正相当 

　　○寿陆宫保平翁老师九十 【 宫保以戊戌二月为九十寿辰　上赐存问一时贺者羔雁充庭诗章盈帙会余庐次缺然称觞漫有赠言亦缩匿不敢呈献今存之以识盛事云】 

　　纶音宠问下彤墀元老家居九十时卫武正勤卿士戒鬻麃会作帝王师筵前尽奏千秋曲膝下争看五色芝海屋可胜寿筭华封不但祝期颐 

　　其二 

　　喜见尚书听履声为公图貌冠耆英　安车数下征名德　温语频来问老臣、岁岁金茎仙酒熟、年年王洞大椿荣、祗应遥献长生祝、人瑞从知是国祯、 

　　何氏居庐集卷之三完 

　　●何氏居庐集卷之四 

　　华亭何三畏士抑　着 

　　五言排律 
　　六言排律 
　　七言排律 
　　五言绝句 

　　◆五言排律 

　　奉和黄学士领宽堂五十韵 
　　两朝八命为陆都运自斋赋 
　　赠季于郊仲举子开三兄弟 
　　送董尔冯随尊人原道南征应试 
　　赠当州边郡侯三年考冣 
　　湖州道中苦热忽遇雨洒然有作 
　　题孙世声白雪斋 
　　重九日陪沈明府燕集陆君策山庄 
　　题通济桥 
　　兰阴郑景昭诸昆弟叔侄招饮累日赋谢 

　　○奉和黄学士领宽堂五十韵 

　　振衣上阊阖策足登蓬瀛经术谭尧典文章领汉京玉皇香案吏金马秘书英太史声华贵宫僚位望荣　讲筵分湛露　御席赐朱樱羽戢高岗凤啼闻禁苑莺　丝纶指掌就黼黻吐毫成近侍推台室　熙朝重鼎铛搴裳多俊彦倒屣尽公卿典试陶钧再抡材棫朴并素襟砻楚璞雅意树周桢桃李开三径芝兰聚五明彀中唐学士门下鲁诸生仕路方仇好天心且忌盈彼人工贝锦何物妬琼瑛　帝有留贤命臣坚去国行投簪辞　北阙解组避西清正忆雕胡饭因思莼菜羮藉兹萋菲力惬我泌衡情遂订青萝约相寻白社盟考盘歌在涧逃俗问归耕卜筑仍先构成园廓旧楹星辰丹槛丽风日画堂晴小砌滋芳草丛台点翠苹古松枝偃蹇奇石势峥嵘竹叶连床暗花英覆路平栋云时隐见林鸟日飞鸣幔卷流朱箔帘开映水晶东山游屐徧北海列樽倾珠履宾偕主绯袍弟与兄谢庭繁玉树虞部响葱珩放浪鸳湖棹逍遥檇李城意因知止适身以去官轻中散传琹谱苏门引啸声碁枰太傅戏书架邺侯擎潇洒陶征士疏狂阮步兵赋风如宋玉颂酒似刘伶善识司空剑频吹子晋笙汪洋凌叔度旷达仿长庚野薜堪裁服飞蝉可作缨家饶一壑胜事寡万缘营巳得鸿冥致何如蜗角争闲心销傲骨世态付浮萍即下　弓旌召宁为轩冕撄风流驰隽誉月旦定公评夙负神仙气今高学士名诗成星斗烂句就鬼神惊词客宗司马吾徒述老彭怜才尝结纳问字亦纵横应着硕人咏能令贱子赓 

　　○两朝八命为陆都运自斋赋 

　　当宁勤恩诏承家永孝思　熙朝纶綍重奕世宠光垂望族平原肇高流甫里推文章驰隽誉甲第际昌期代有循良吏名联组绶司塩官旌上孝花诰铸鸿词姓氏腾霄汉闺闱被虎螭亲荣如子爵祖秩视孙枝金紫辉冠服丹青耀鼎彛数符八卦画祥恊九茎芝泉壤凝佳气门楣集令禧谁云万石贵不数五侯奇锡命　龙飞岁扬休虎拜时先灵从此慰后禄自今绥异日沾新渥濡毫满凤池 

　　○赠季于郊仲举子开三兄弟 

　　季有三公子人人尽白眉长明戴氏礼次受毛公诗壁水腾英日黉宫掞藻时读书常闭户发愤复垂帷珠树发华萼凤毛成参差埙箎征羽奏左右芙蓉披高足在旦暮雄飞相追随辞家欲言迈得意将在兹景屇朱明候帆扬采石湄殷勤弹宝锷慷慨问金卮帝里三千牍都门十二逵壮羊当跃马异彩有蟠螭秋色饶佳兴啇颷动丽词、子其崇锋颖共赴鹿鸣期 

　　○送董尔冯随尊人原道南征应试 

　　祖帐挂双旌家风称万石中垒属文词孟坚慱载籍世儒两汉传芳誉千秋籍之子事翱翔乃公同行役恍登李郭舟其挟天人策捧檄趋庭除弹冠在朝夕方为秦淮游转作燕赵客怅别骊歌繁云中望飞舄 

　　○赠当州边郡侯三年考冣 

　　使君来莅郡良牧作藩垣自发颖中骑时乘吴下轩腰章千石贵露冕百城尊夙负匡时调覃施造物恩日华阳利境风被晋陵村渴仰甘霖润寒沽挟纩温来麻盈旷野桃李徧平原有爱饶留犊无冤出覆盆四知凊节着五袴颂声喧召杜宁堪比龚黄讵足论三年循政冣一路福星繁吏畏民怀久柳栽棠荫存朝　天征辔动谁忍去车辕 

　　○湖州道中苦热忽遇雨洒然有作 【 时往两浙谢吊】 

　　炎曦从远役毒暑下孤航鼎沸苕溪渡云蒸锺乳浆六龙衘曜烈九野散尘黄嗟尔耕耘作愁兹道路装蕉梧叶既卷葵藿根仍伤蝙蝠空中乱蠛蠓水上扬游鱼迷出没栖鸟倦飞翔最苦流金候难消砾石光迎风思少女弄雨忆襄王快饮追河朔挥戈借鲁阳湏臾天影动倏忽浪花狂赤帝初回驾红轮蹔转旸倾霖新箨洗滴沥晚荷香潇洒肤还涤霏微气欲凉杯行稍觧渴露坐觉含霜舟子呼篷底居人荫树傍虽云夏可畏此夕不彷徨 

　　○题孙世声白雪斋 

　　之子营新筑芳斋不日成庭扉披积素甍栋拥飞英粉壁浮光乱彤闱集霰横引帘葩入隙开径滴垂茎点石成珪璧飘枝挂水晶长空来振鹭满地结葱珩骚句怜琼树山经陋蜜荣玄??易盈几席上药出蓬瀛膏酒前风酿氷壶月下倾才人清??蔘思词客订诗盟按曲流云态征歌戞玉声唱詶千古快谈啸四筵惊独尔工三绝何人赋两京郢中如可属白雪岂难赓 

　　○重九日陪沈明府燕集陆君策山庄 【 时明唐元升许明卿】 

　　九月九日雨午余雨复晴登高看气爽落帽觉风轻岚雾当空散岩霞向晚明平原恣野眺畸墅傍山营兰蕙香为径芙蓉锦作城禽鱼亲画鹢鹿鹤迓飞旌飒飒轩车动萧萧驷马鸣使君勤顾访地主肃逄迎令节簪裾集芳筵酒醴盈荐羞供糗饵陈乐被丝笙月落楼头景霜泠树杪声火舒红蕋艳歌发绿波渹幽赏中宵剧清言永夜倾山公才可赋陶令饮初酲茂宰情欢洽喜宾兴合并彦谦多藻雅仲晦负时名潇洒惭平叔风流谢士衡叨陪同宴笑何以副斯盟 

　　○题通济桥 【 桥在金华府城外高六七丈长八十丈上有屋百五十椽亦浙东大观也】 

　　脉脉江流上危桥夹岸成远填乌鹊夜长架彩虹晴全婺当冲口三衢束走輣依山云雾砌鞭石鬼神惊玉垒临无极铜梁巩不倾修堤千木拱浮柱列星横栖堰清渑入回川震电翃匝栏遥傍汉覆板近登瀛泉落秋滩急潮生夕月明影摇文鹢动缆转锦帆萦吐纳蛟龙窟飘风??风雨声通津奔巨筏高浪压飞楹迢逓翘车疾徘徊猎骑轻衣裾四面合阛阓万家盈鹦鹉春洲色桃花涧水情披离驱汗漫睥睨见峥嵘目断波中渡心驰路半行古来人几许题赋独长卿 

　　○兰阴郑景昭诸昆弟叔侄招饮累日赋谢 

　　郑氏诸君子名家越所传神标诚掩映冠佩亦相先重启西园宴频开北海筵胡然令下士遂乃列高贤瑶席包香馥雕盘滋旨妍倾罇呼绿醑入座听朱弦次苐供酬酢绸缪接笑言厌厌销夏饮如对玉壶泉 

　　◆六言排律 

　　喜得凤凰山为先人寿藏有赋 

　　○喜得凤凰山为先人寿藏有赋 

　　度地相彼阴阳景山除其荆棘佳城方亟经营芳树还多种植抚视晨昏甚频更番奴傼靡息程工日增指繁计费月加钱亿动作巳及朞年落成难期顷刻拮据将殚厥心措办亦疲于力有产鬻人何妨无财为悦不得那能安妥亲魂惭谢供为子职念至徙倚岩前悲来欷歔墓侧攀号苍栢堪凭仰叩皇天弗克野老闲谈古今邻翁间语稼穑问予踽踽胡然谁与披襟论臆 

　　◆七言排律 

　　喜得凤凰山为先人寿藏有赋 
　　昭庆寺遇表母舅包彦平因留宿夜话同孙世声郁季雅 
　　赠别李郡侯仰山公祖 
　　赠善鼓琹者吴君 
　　赋赠朱宗伯金庭公座师东武山楼 
　　贺林太仆得孙 
　　寿邑侯张衢所父母 

　　○喜得凤凰山为先人寿藏有赋 

　　芙蓉九朵傍菰芦、指点灵岩在一隅、迭嶂嶙峋先卜垄、深林攘剔顿成衢、凤凰岭上云为簇、梧竹枝头月可呼、人以千秋埋白玉。石将五色贮黄垆。纶绳不毁牛亭址、锹锸无伤马鬣区、澷道信、陵多守卫、应知展季禁樵苏、泉台郁郁祥风聚、表柱氤氤瑞气殊、惭谢华阳吴孝子、巢门那得有朱乌、 

　　○昭庆寺遇表母舅包彦平因留宿夜话同孙世声郁季雅 【 时彦平自言一生坎坷左右无援独族兄心韦超格待之谈其事娓娓真有知巳恩而不幸早谢世相与叹息流涕者久之】 

　　遨游重到武林村、邂逅何当萧寺门、听水看山携白画、惊风苦雨度黄昏、微闻清响歌三迭、共赏玄言酒一樽、无奈荣华销岁月、那禁贫贱老田园、因嗟流落平生事、独说殷勤国士恩、凄怆缅怀刘孺子、悲伤转忆史王孙、掌中珠碎堪垂泣、匣底琹留祗断魂、我亦有知酬未得、不胜惆怅欲狂奔、 

　　○赠别李郡侯仰山公祖 

　　福耀方从陇右移、棠阴巳向云间结、禔躬玉洁氷霜清、听断颷生雷电掣、官舍人稀鹤舞闲、郡斋帘静香烟爇、恩波浃岁千里沾、德化弥朞四民悦、明允虞庭岳牧班、循良汉代龚黄列、胡来蜚语似云浮。遂使高名如月缺。里巷歌声失定评。监司荐牍成虚设。大夫慷慨办归装、吾呙??徘徊留去辙、夺我慈母身靡依、惜哉神君望良觖、缙绅缝掖相欷歔、父老儿童共提挈、诣　阙谁因陈苦情、吁天徒自恋风烈、牵衣泪咽三泖流、遮道尘飞九峯云、今日蹔回刺史车、他年旋抚中丞节、当筵有酒正参差、分手无情亦凄切、驿路烟横意欲迷、河桥柳嫩愁难折、何人不系去后思、送送□甚美离别、 

　　○赠善鼓琹者吴君 

　　谁将桐干削为琹、直体清徽发素心、有客善弹梁甫调、何人能觧孔公吟、伯牙挥手声元绝、司马临风意更深、戏寉自来白日舞、游鱼肯向绿波沉、田文俯听悲承睫、阮藉遥闻啸动林、争似柴桑陶处士、无弦不按曲中音、 

　　○赋赠朱宗伯金庭公座师东武山楼 

　　买山东武避嚣哗秦望当前正不斜僲子幻居尘境界硕人幽遁小琅琊八牕岚翠参差景四面湖光缥渺沙高馆危楼迎日月周轩曲径贮烟霞洞天常浥金茎露瑶圃全栽少室花烧烛夜深朝北斗焚香昼永读南华林皋卧石摊诗卷篱落呼童戽水车兴到携琹时着屐客来载酒亦烹茶玉钩半卷朱帘静金马闲看赤舄赊榱栋讵多施藻绣啸歌宁事杂琵琶逍遥彩笔千秋赋珍重　黄扉五色麻于越丘园何处胜会稽山水此中嘉太虚玄览今殊适竞秀争流昔所夸世外白云留片壑井间丹灶煮灵砂蓬瀛端合藏真气草莽那堪接上槎信宿婆娑元不偶师门谁似宰官家 

　　○贺林太仆得孙 

　　祥霭正当双阙拱德辉常傍十门垂忻看令子方承祜喜见慈孙文受厘集树鸣鸠庭畔异投怀乳燕梦中奇翩翩彩盖飞天际烨烨明星映水湄疋练冲霄征贵象苍梧浥露长新枝桑弧蓬矢高悬日罗荐兰汤罢浴时望入檐楹饶紫翠占成筦簟叶熊罴弄孩逐有含锡乐娱老还怜抱膝宜瑜珥瑶环披瑰质凤雏龙种出凡姿试啼英物来温赏照社神光启应禧掌上同文珠在握眉间如画玉为肌风标卫叔真非俗词辨员郎预可期彦伯丝纶仍得似起居簪笏未湏遗升卿不媿虞名诩继相无惭陡嗣伊知是阿翁多寿考亢宗缵祖锡佳儿 

　　○寿邑侯张衢所父母 

　　献春春酒荐芳筵、期月旋当报政贤、县里桃花初结蕋、山水芝草亦呈鲜、万家灯火星辰丽、千里来麻雨露偏、士沐恩私碑在道、民沾惠爱舞于田、谣兴五袴征三异、誉起双岐戴二天、尽道真人来上界、争言茂宰是飞仙、氤氲紫气关门现、缥缈香风坐席传、跻彼公堂何所颂、为歌眉寿祝长年、 

　　◆五言绝句 

　　咏凤凰山四首 
　　种栢山中口占 
　　春日邀董玄宰杨彦履口占 
　　题画扇为金孟嘉 
　　题扇 
　　由富阳江行历诸山胜二首 
　　再过严子陵先生钓台二首 
　　题郑氏家庙四首 
　　三过严滩登两钓台谒先生祠宇因读石碑及留题之笔漱流而息滩下者久之感而有赋共得四首 
　　门生翁楙官邀同朱荗叔泛舟湖中遇雨四首 
　　将从武林发舟连日遇雨有作 
　　泊舟凤凰山下 
　　寓武林昭庆寺苦雨三首 
　　山居 
　　山中口占二首 
　　山行舟次即事 
　　行九山中 
　　又一日山行 
　　暑月谢吊有金华之游米子华以诗见投次韵答四首 
　　舟发富阳至严陵滩下 
　　舟行桐江分水间历览山胜赋得二首 
　　甘棠遗爱 

　　○咏凤凰山四首 【 凤凰一山九峯之首也为先人卜葬得之故以志喜】 

　　相地九三间遂登羣峯首伊惟草木荣睠此岩峦秀 

　　其二 

　　曩陡凤凰山倏来亦倏去有人谈其奇始识灵异处 

　　其三 

　　日行荒山中暮乃宿其下风气清且嘉徘徊不能舍 

　　其四 【 祖茔在上海之黄龙浦】 

　　龙浦发源长凤山藏气固故土匪舍旃佳城良难遇 

　　○种栢山中口占 

　　大木群然举移栽在墓门狂呼邪浒处只恐怖先魂 

　　○春日邀董玄宰杨彦履口占 

　　一缸春酒熟两树梅花开请君临小圃酌酒看花来 

　　○题画扇为金孟嘉 

　　野云归树杪茆屋倚林端想是幽栖处谁人到此由 

　　○题扇 

　　花丛锦绣妍鸟韵笙歌嫩花落鸟啼残风光转相恨 

　　○由富阳江行历诸山胜二首 

　　一自江流下崔巍万迭山不知万山外稠迭几回环 

　　其二 

　　万山分两岸一水自中奔想是江流底山盘不断根 

　　○再过严子陵先生钓台二首 【 时大暑】 

　　客艇循江泊炎颷莽不收披裘当此日曾不钓江头 

　　其二 

　　先生自高卧能使客星居他日归江上其如帝座虚 

　　○题郑氏家庙四首 【 兰溪郑氏世世诗礼甲科冠冕两浙余以谢吊至其邑为诸君子款留携观家庙其规模宏敞壮丽恐海内名族未有也因叹羡者久之漫为题识】 

　　风烟郊外旷有洫郑公祠古木崇岗合层扉丽日披 

　　其二 

　　门栏高插天列屋深云拥赫奕启千楹崚层开万栱 

　　其三 

　　巍然庙貌中左右分两庑堂寝创自今蒸尝肇千古 

　　其四 

　　桂樽清沥沥兰俎馥菲菲子姓时罗拜阼阶受胙归 

　　○三过严滩登两钓台谒先生祠宇因读石碑及留题之笔潄流而息滩下者久之感而有赋共得四首 【 时同赵孟清登临】 

　　汉代逃名者桐江垂钓人东西台上望钓石宛如新 

　　其二 

　　拂袖投竿饵烟霞一丈夫千龝多石碣杯土汉家无 

　　其三 

　　先生不仕节搦管几留题若个身归洁高名能与齐 

　　其四 

　　严陵滩下水澄澈似氷壶津吏分余沥廉泉不可污 

　　○门生翁楙官邀同朱荗叔泛舟湖中遇雨四首 

　　雾气侵衣袂晴霞散酒卮几从湖上眺谁似雨中奇 

　　其二 

　　万岭模糊色扁舟烟雨随与君谈笑处文酒兴偏宜 

　　其三 

　　偶乘秋水船忽溅秋波雨别舫啸歌来依稀叶征羽 

　　其四 

　　震撼风雨声中流???水?画舫樽前共披襟睥睨湖山旷 

　　○将从武林发舟连日遇雨有作 

　　不雨三月余归舟雨不止农人优渥乎游子沾濡矣绝句 【 七言】 

　　○泊舟凤凰山下 

　　疏月轻波泛小舠前头野泊尽蓬蒿此中彷佛寻真穴谁似丹山有凤毛 

　　○寓武林昭庆寺苦雨三首 【 时有山阴求志之役淫雨连绵急未得发愁见乎词】 

　　来年越水此重游宿雨经旬黯未收冣恨西湖湖上月不教开霁照人愁 

　　其二 

　　众山羣树水云笼对面湖光隔万重欲渡钱唐行未得夜眠和雨听疏钟 

　　其三 

　　相携再上画楼东一望愁云惨雾中旅况可胜风雨妬祗将行计问天公 【 时同孙世声】 

　　○山居 

　　隐映群峯如带间野人自识门前山果然爱此云木秀况复逄兹风日闲 

　　○山中口占二首 

　　望去亭亭松栢阴有时愁起心欲绝不知何处阆风唫飞入山中觧郁结 

　　其二 

　　胡然令我恋山庄一壑一丘有佳趣纵是难堪风木悲白云不断青山路 

　　○山行舟次即事 

　　青皋绿树郁相望冣爱花明草亦香忽听山禽时一啭???水?舟落日在横塘 

　　○行九山中 

　　行来松竹有密处望去云烟无尽时逐水随山将百转半天暮雨忽淋漓 

　　○又一日山行 

　　雨后新蝉嘶古树风前小犬吠丛林舟行数里几回顾犹忆村墟有远心 

　　○暑月谢吊有金华之游米子华以诗见投次韵答四首 

　　曾经宝婺万重山是尔家乡何不还我到若逄人问讯封侯未得肯舒颜 

　　其二 

　　长途夏月苦烦蒸况复离居叹友朋谁似穆如君作诵清风一握冷于氷 

　　其三 

　　越江迢逓泛杨舟到处登临想旧游一自严陵滩下过月明如为故人留 

　　其四 

　　意气千秋尔若何片时分手唱骊歌休言郢曲难为和恨杀无才矢不多 

　　○舟发富阳至严陵滩下 

　　一棹楼船出远天大江风卷片帆悬谁言惆怅远行客万里山光在眼前 

　　○舟行桐江分水间历览山胜赋得二首 

　　洪流急艇驾飞逢朝爽看山山色浓一万高峯三百峭青萝丹树又千里 

　　其二 

　　十里云霞百丈虹随舟荡???水?绿波中猿啼虎啸风还急日落山头暮雨笼 

　　○甘棠遗爱 

　　东海陌上多甘棠秣陵道傍多杨柳甘棠勿剪系去思杨柳折来赠别酒 

　　何氏居庐集卷之四完 

　　●何氏居庐集卷之五 

　　华亭何三畏士抑　着 

　　序一 

　　◆序一 

　　经言枝指序 
　　夷门广牍序 
　　檇李废园诗序 
　　周侯显初蒿荣集序 
　　玉鸳阁诗集序 
　　雪庐子玉鸳阁同咏诗序 
　　张伯复传研斋集序 
　　禅藻编序 
　　张郡丞云桥六年考绩序 
　　道海道吴公凤城加衘参知序 
　　寿邑侯衢所张父母诗册序 
　　唐孟熙雪庐草序 
　　重刻少宗伯董公集序 
　　寿陈君廉石八十序 
　　孙明府桐江末议序 

　　○经言枝指序 

　　何子曰、嗟乎、古之经生谭经、今之经生不谭经矣、古谭经则尊经、六籍麟麟如也、而于是乎二氏排、而于是乎诸子百家绌、今世则不然、六籍而以为土苴、而以为尘垢矣、而于三氏则俎豆之、于诸子百家则巢穴之、其不以经为赘庞也耶、经而赘庞也、是学可得而离经也、余为此惧、尝思羽翼先圣之经、折衷大儒之说、辑为羽经衷说一书、而未臻厥成、亦未畅厥旨、请以异日者、铸名山而藏焉、乃吾友琴川陈锡玄氏先之矣、其着经言枝指编、上下二三千载、驰骋数十百家、一何该而慱、辨而有伦也、作汉诂纂以遡渊源、作谈经菀以订同异、作引经释以定品裁、作人物概以垂范型、作名物考以恢睹览、而合命之曰经言枝指、其书各以经处是非分析疑谊、而无敢出入于宣父、阴阳于晦翁、以抵牾且说、而二氏之荒唐、诸子百家之芜秽不缀焉、盖自是书出而经尊矣、六籍不至为土苴为尘垢矣、而余羽经衷说之书、亦可以废而无作即不废矣、苐未知于经言有契与否、试持以视锡玄谓可不可也、而搃之皆尊经者也、非离经者也、昔者汉之两京、易有施孟梁丘张彭翟白、书有欧阳夏侯郑秦李假、诗有齐鲁毛韩、礼有戴庆徐桥、而古文尚书之显于世也、杜林作传、贾逵作训、郑玄作觧、毛诗之显也、郑众贾逵作传、郑玄作笺、周官之显也、郑众傅经、马融作传、郑玄作注、是汉儒翕然尊经而经明也、此余两人相与谈经、庶几锺期伯牙、庄生惠子之欢然得也、而其于以渔猎搜罗、校雠扬榷、左扶而右掖之、不无望于今日诸经生者、 

　　○夷门广牍序 

　　不佞尝从吴中藏书之家、授其目而读之、自晨至暮、几不可了、辄投牍而叹曰、嗟乎、试以儒生所记覩、而质之乎此、不亦粒米之在太仓、一毛之傅傅牛体也乎、乃不佞更有说焉、且夫书有所不传者、则所谓八索也、九丘也、舍之可也、书有所秘而不发者、则所谓绿笥丹筒也、金板玉箱也、锦文缇帙也、逸之可也、画有所不必知者、则所谓怪牒神经也、鸟策篆素也、以至齐之谐汲之冢也、置之可也、书有所充汗而不能备者、则所谓经而十三也、史而二十一也、诸子之家而百也、采之可也、若乃稗官小乘、片玉碎珠、抽秘思而赋物情、舒天葩而纬人理、韫之足以秘帐中、发之足以惊座上者、虽圣贤所不道、典坟所不编、而亦天地之间所不尽废、存之可也、吾友嘉禾梅墟周先生夷门广牍之刻、其殆此意也夫、先生盖今之儒而隐者、而不为儒衣冠、亦不为隐衣冠、日惟闭门兀坐、专精嗜书、无间寒暑、或分晷燃膏读之、或捉纸提笔写之、或字有疑误必觅善本手自校雠之、或从人假贷不惜百里千里致之、得一书喜曰可以永日矣、既而得一书复喜曰可以卒岁矣、既而得一书又复喜曰可以娱老矣、是庶几乎婆娑术秇之场、休息篇籍之圃者、彼其车饶惠子、架逼邺侯、轶北海而凌东平、以有斯牍非偶也、而意亦慨慷肮脏、能摛文属歌、常若有自得者、而气之所至、卭首信眉、立取立应、其倾囊□产、而以其牍付之乎杀青也、亦未尝不自为坚决、而刻于是乎不岁而成、且成广牍矣、藉令刻一牍惧生得失而二三、终其身能卒业也即、故夫吴会之英少轻俊者、不能不推先生之慱综、其名为敌国、号为秘书者、亦不能议先生之泛滥、而间有好为雌黄者、曰夫夫也、厌梁肉而海珍野味之好也、则何以明梁肉者之必为是也、今先生之牍具在、世当有知之者、而以夷门命牍之义何居、得非有、慕侯生之为人也乎、夫侯生老矣、其侠烈若枉车骑荐屠者事载公子传中、而其文采卒亡所概见、先生春秋尚壮、意气不减侯生、而文采过之、今而后犹能贾其余力、以通古今之学、见天下之书、如马融刘向其人者、将块异日新、必且增所辑而益传之、以备所未备、则斯牍也、吾犹以为未广也、 

　　○檇李废园诗序 

　　园以废名、诗以废园名、志感也。檇李着姓之园、废者什九、令人不无陵谷之叹、忝禾之嗟、王君慷慨悲歌、所自来耳。虽然、洛阳之石祠琼圃、邺之华林、习氏之池、樊家之业、金谷绿野、平泉辋川、古之废者、何可屈指胜数、独今檇李诸园哉。呜呼噫嘻、吾知之矣、此所谓盛衰之说也。当其盛也、洲媚紫茎、沼嬛碧叶、亭梧百尺、阶筠万竿、而迨其衰也、则乱苇被涯、败荷覆水。当其盛也、虬游一壑、鸾栖一岩、翠羽翔枝、苍鳞跃浪、而迨其衰也、则瞻乌谁止、巢鹊无依。当其盛也、高馆连云、业台蔽日、锦墙列缋、绣地成文、而迨其衰也、则电烻颓楹、霜侵空壁。盛则开琼筵以弄花、流霞觞而醉月、履綦盈座、舆盖填衢、而衰则石路松扉、尽是苔痕蛛网。盛则蛾眉翻白云之戏、优倡调渌水之声、左右争妍、裾襟裾竞爽、而衰则歌床舞席、无非落絮流埃。此其盛衰互变。日更月异而岁不同者也。彼夫遥峯远道、步步新情。而绝涧回池、往往旧识。或委为车库马廐。或湮为枯木寒崖。或夷为荒烟断碑。或转而为丘垄而为樵牧之所。或以见桐而辨井。或以看柳而知门。昔人有云。林残亿巨源。径毁悲稽仲。岂虚也哉。固未若衡泌之间。宅不盈亩。巷不容轩。藉纤草以为茵。援垂阴以为葢者之足以自存。不致忽焉零落也。余故读王君废园诗、不觉临风轸慨、而叙其所为盛衰之感如此。若王君之雄浑多才、凄婉有致、同里彦平诸君子、自能叙之、余何容一词赞云、 

　　○周侯显初蒿荣集序 

　　不佞不识周侯显、初。识侯之子绳显云。绳显抆泪而言尊先人之事甚悉也。侯豫章之金溪人、以己丑上第、出宰闽之候官、候官故称难治、治者亡所见宦声、而侯至则提衡百务而厘刷之、奉严严办、奉宽宽理、而尤加意儒雅、数数奖进人才、弹琴戴星、兼而有焉、葢神明卓异之誉、四年如一日也、无何而同事者忌之。贝锦成矣。侯曰、吾岂以七尺慱五斗。且资人口吻哉。遂觧绶去。而于时候官之士若民、戴侯以严父慈母、久得之而骤失、之号泣而攀辕卧辙者、不下千万人、而终无能挽侯行也、侯固不怿。而竟悒悒以至于死。呜呼、当天之未定、不特为人所巧排。而天亦寻祸之。往往巧为人用而与之合。悲夫悲夫。侯有子四丈夫、奉夫人扶榇归里、而先是侯之为吏、饭蔬韦带、毫不以脂膏自污、橐中装无艳色也、自侯没、而夫人之体不挂尺丝、首不餙寸珥、而子皆未免于负薪、真足称清白吏矣、侯居怕多长者游门下、所甄收皆知名节侠之士、故于侯之亡也、皆轻千里乘素车白马而来、或操絮酒只鸡而至、稽首悲恸、陈词极哀、楚此?夕吴歈、偕金石以等响、阳碑阴碣、与陵谷而齐年、有以也、昔屈左徒伤于谗作离骚、而有湛湘之役、其门人宋玉唐勒辈痛悼之、托始于九辨、而放乎大招招充魂、今曹骆诸君子之于侯、谊亦如是而巳、绳显题曰蒿荣集而刻之、且以乞于四方立言者、彼其清华韶令、当益振其家声、而浸淫于风木之悲、寤寐于羮墙之见、每一念至、怛如缕割、又何孝思之深长也、语云、人不可以无年、亦不可以无子、侯不幸而不有年矣、独幸而有子哉、夫猗兰困于谷风、虽死而其香不改、吾故知周侯且死、而蒿里之草、千支万叶、而后尚有余荣也、是为蒿荣集序、 

　　○玉鸳阁诗集序 

　　玉鸳阁集者何、秀州青峩居士所为诗也、青峩居士者何、吾友范君和亡妇姚氏也、姚氏称居士者何、其自号也、玉鸳阁者何、其夫若妇相与唫咏处也、刻亡妇诗者何、君和以志思也、吾以为君和之思、当自有在、匪是则思无所寄之耳、盖我读居士诗、而重其清□闲适、恬澹萧疏、有风雅之致、所云女慱士非耶、及读居士之为传者二、一出其弟姚尔肃、一出其侄范长康、然后嘅然叹曰、呜呼、此所谓父母昆之言也、贤哉贤哉、传之详不能述、述其要者、大都谓居士之奉舅姑则孝也、其处妯娌之属则和也、其御阃以内外则严也、其事夫子则敬戒而佐其饔飧劻其营构病则吁天而愿代其死也、其待父母若弟则厚、父死则持其母、母死则抚其弟、弟孤且贫、则周其乏扶其颠也、呜呼、此岂凡女子怕妇人所能也、即甚朴鲁不娴、于辞固亦亡害、而矧乎兼之者、兼之故是术也、足术故足思也、每绎春思春闺之什、则结想罗帏、怀咏草咏鸟之词、则衘悲翠幕、恍闻钟而雪涕、忆题梦以增欷、夕讽络纬唫、朝歌竹枝调、烟外村居、晴余喜雨、有触必想、有想必盈、且也玉人在望、双德金苞、惨惨残妆、茕茕遗嗣、年发如此、伤心几时、欲强抑其情、不为悼亡叹逝、不可得者、此以知君和之思有在、而诗其寄耳、不然、有如此妇而无此诗、不令君和思耶、君和而不手玉鸳之编、不口、青峩之赋、将遂寘之弗思耶、且古之能诗者、上则程材于纨扇胡笳、中则取藻于咏雪织绵、夫使居士诗而材藻、直与之埒、称之者曰此班妤蔡姬也、此谢家女此窦氏妻也、而问其闺阃之行、寥寥无闻焉、金粉风销、花钿尘掩、虽复清讴艳句、安所垂彤管而砺世风矣、我故为玉鸳诗序、而序其妇之有贤行、及君和所以思亡妇者如此、其诗不具论云、 

　　○雪庐子玉鸳阁同咏诗序 

　　余既为青峩居士玉鸳阁诗序业巳韬翰矣忽读君和雪庐子同咏诗而蹶蹶然有意序之又乌能巳呜呼夫其夫妇之间一唱一和若联璧然所谓离之两伤合之双美者也青峩之才凤翥、雪庐之才龙翔、青峩之思川流、雪庐之思泉涌、青峩之句碧鲜、而玉润、雪庐之句锦烂而琼敷、夫奏采莲之歌、妇摛捣素之什、妇制回文之咏、夫调折柳之词、妇曰我将出入曹班、夫曰我且纵横屈宋、夫语妇曰尔高楼拔俗韵、妇语夫曰尔西园命世材、妇以夫为巧赋而叹黄金之不赀、夫以妇理瑶音而谢瓦缶之非类、当时琴瑟岂在年容、如此埙箎何惭伉俪、彼其私心岂不愿偕黄发日逍遥、以啇风雅综诗书、而一旦月死珠伤、魄沉光灭、诚所云呼子子不闻、泣子子不知者、寥寥形影、所托声诗、苟曰有情、谁能不痛、葢君和非直泪不如珠、珠亦成血矣、若乃尘镜朝掩、寒床夜空、行生绿苔、啼落红粉、怜断弦而恨分钗者、此夫曲房衽袵席之常怀香合兰膏之恒态、又奚足云乎、百年愁绪、祗因雨散星流、千载赏音、竟成璋判圭合、试题以贻君和、君和自当破涕、即举以诔居士、居士亦为觧颐否也、 

　　○张伯复传研斋集序 

　　云间龙华张氏其先多以科名显者至宪幕玄超先生更以诗文有声海内而一再传以及伯复父子则又两世孝廉能诗文不独以科名尔矣今刻传研斋集即伯复所著藁也范乔之祖之殁也以不得见乔成立为恨执其手抚之而以所用研遗之乔在儿童时执砚必且流涕乃宪幕当其存日春秋八十有奇犹得见孙伯复之成名也何如范乔之祖而伯复受所遗研日肆其力于诗文间以嗣有海内之誉今且执之而叹息涕下也又何如范乔之念厥祖哉夫世以箕裘钟鼎之业逓相传授者讵可胜数而何独以研为研者所以点黛文字曜明典章之具非它物比也昔人有与之结邻者有封之离石乡侯者而遡诸金匮之书从来更远士人非此之磨砻浸渍即有会稽褚先生绛人陈玄中山毛颖相与左之右之其又何能运量藻翰吸受流芳而成其为雕龙为绣虎者盖其重也此张氏之研所为可传也闻宪幕之得是研也以文锦为囊玻瓈为匣袭而珍之所著剪彩猗兰诸集沨沨乎两京大历矣而靡不毕其技于此葢此研之传伯复巳及三世而伯复之珍之也逾甚其就此而毕其技也逾工若诗若文纵吾独至之锋以快其所欲发之意而苍然老于词杰然雄于气卓然高深于体裁者固皆厥祖之所繇造而揣摩组织之者也而其浓淡离合之际又时采之以极吾变以益吾奇滑乃波涛光或雷电虽伯复苦心得之恐亦不无传研之助耳关西张氏之传钩也云间张氏之传砚也其传钧也而传钩者苐饶于赀能世其业传砚者则饶于学能世其名两者相提而较所得孰多矣是集行而伯复之名巳籍籍起异日者以磨研简编之才与国太史公从事出入其声名又可胜道哉君苗每见士衡之文辄欲烧其芼研余于伯复亦云 

　　○禅藻编序 

　　禅藻编之刻、马■〈山耆〉寺雪泉上人、刻诸公卿贵仕、贤哲伟人、所为留题投赠之作也、马■〈山耆〉系古名剎、成今胜林、空境清闲、道场旷谧、莫不洗莲池之钵、燃宝地之灯、而雪泉上人者、身持凈戒、意忭慈流、悟因果于初心、证菩提于后业、葢杖止域中、而神游方外者矣、此集宰官髦士、百家之指并臻、短句长笺、八斗之才纷见、而独以久韫箱箧、未锓枣梨、致令玄璧白珪、靡耀百常之观、紫台绀殿、不发四珠之光、则岂非禅门欠事哉、上人以智慧之炬、照翰墨之坛、遂付杀青、搃为粹白、庑间镌篆、全披大汉之文章、架上雕镂、尽是盛唐之韵语、若拾奇香于海岸、如零甘露于天津、陈之听法之筵、贮在藏经之所、足使月宫掩彩、日宇韬晖、雁墖辞珍、龙城谢丽、虽复鲜云叆叆、异锦离离、方之于此、其藻未足多也、缠绵五世、遗迹犹存、点染千龝、新摩始就、非夫禅律禅宗、不拘不碍、写高风于襟袖、析妙义于胷怀、其孰能结斯藻者乎、既梓、上人持以问序于余、乃命之曰禅藻编、而因书数语贻之、弁诸其首、 

　　○张郡丞云桥六年考绩序 

　　夫事有历试而谙、才有经炼而精者、此非独于世故也、吏治亦然。吏若守若丞若令、而吏之地若燕赵若晋梁若吴楚若秦齐若闽粤诸藩省、吏之道若决词讼若缮甲兵若司钱谷若理期会簿书、固亦多端哉。非历试而何以能谙。非经炼而何以能精也。噫此服官者之考绩、必久而可也、久而服官、故所饶为、不独州亦不独郡、不独守亦不独丞、若我少府云桥张公、守冀以来、转而之贑之衡、又传而之吾松、亦既六年、考绩于兹矣、其考绩也、会郡守缺、侯摄守、坐堂皇之上、而郡之大夫士若民、抠衣而前、举酒贺焉、侯逊席曰、自唯不佞之守冀也、而贑而衡、同守有年也、而皆不得考、而又于松有年也、而始得考、是不佞竟六岁为守为丞、践更而犇走也、而何异状之与有、大夫士若民则又举酒而言曰、夫三岁考绩、吏诚有之、罕有以六岁考者、此正侯之异状也、而侯固辞、大夫士若民则又为诗章、捧册而言曰、夫吏亦有以六岁考者、而非有政迹腾茂、令名显闻、如两京所云、独弗考也、此所谓奉职无状者、而何异也、吾党知侯六岁之考异矣、亦知其有异状乎哉、葢岁者时日月之积也、积时成日、积日成月、积月成岁、积岁成六、积六岁成考、积考而成其为循良之吏、安得而不云异状也、请言其状、夫冀古之信都、燕剧州也、其俗扩而难驯、夫贑古之章贡、又豫章剧郡也、其俗轻生而好鬪、夫衡古之湘东、又楚剧郡也、其俗慓轻而哉窳、夫松古之云间、又吴剧郡也、其俗奓靡而竞讼、搃之前后所治州一、所治郡三、所治州郡之属邑二十有九、人人耳目、我而袵席我、而侯以一身举一州三郡二十九邑之苍赤、而提之挈之操之纵之也、斯岂浮湛巽耎画诺坐啸者之所能为、而侯之治状有异焉、其治冀治贑治衡、其状可闻而不可见、而见所以治松之状、更仆不能殚者、大都文法以猬起、而侯以窽中。人情以伪甞、而侯以诚御。遇大事则斧断之。遇小事则理解之。吏猾则以法绳之。士哗则以静镇之。民黠则以宽严互用驭之。盗发则探丸创之。海警则相机宜预筹筴备之。其事弥试之而弥谙、其才弥练之而弥精、其所以治松者、如游丝如转圜、而松之畏侯者如神明、爱侯者如春膏慈母、彼其治冀治贑而治衡也、亦若是巳耳、以故吾侯满考之日、松之人私相谓曰、安得以玺书久留侯也、则贑若衡若冀之人、必且曰安得复借侯以专城之组来守也、又安得复借侯以中丞之节来抚也、辇上君子、倘念重地而终惠吴、其必不以彼易此矣、是前后一州三郡二十九邑之人、争愿有侯、侯安能以一身左投而左应右投而右应也、未闻吏得人心若是者也、即两京朱司农尹扶风辈、所云政迹胜茂令名显闻者、恐未必过之、而宁讵不以异状称哉、侯有异状者垂六岁、而是岁适奏冣于松、如吾党澷然无述、而不汇之册以示将来、非所以褒忠显良旌贤咏德也、于是大夫起而歌缁衣、士起而歌隰桑。民起而歌甘棠。而并各贡其所为诗章、以颂以祷而退。 

　　○道海道吴公凤城加衘参知序 【 代浙中士夫】 

　　葢我宁绍两郡、抱负沧海、为浙重地、而分守宁绍之海道、为浙重臣、以重臣守重地、傥非其人、惧不足当上意旨、而又何以来宠异获褒嘉哉、若我同年宪使吴公之守于兹、再扬　新命、则真其人者也、公以原山汶水之英、置身霄汉、而其莅官也、能以风力局干冠冕一时、盖同升之美、有吾尝榜中兄弟不能庶几者、肆今守宁绍阅三载、以贤声闻于　朝、朝议所以擢公、而难所以代公、难所以代公、而又思所以处公者、遂晋公衘参知、上之　天子、天子制曰可、仍留公守宁绍、而名阶显职、倏至洊加、公遂以原官兼今官、而内亚三鼎、外齐四岳、蝉佩动而左右交辉、葱珩鸣而纵横吐耀、贵重矣、夫官之冣贵重者必称参知、参知政事、古大臣也、自惟伐茂诸曹、声高九牧、入尸衡尺、出为干城者、可得仰首伸眉、论列于此、而　天子以官当其人乃命公、公以人当其官乃有此命、凡厥中外、靡不踊跃欢呼、以为如公之望宜一日九迁、如公之才宜一人兼摄、而何有于此者、固非独我乡之卿大夫士若民乐有良翰、及吾二三兄弟相与沐浴膏泽瞻依宠光巳尔、每读史至汉元康神爵中、覩所为增级者、自吏二千石以下、岁赐诏奖予、盖数数焉、未尝不叹当时吏治之盛也、今　天子诏公增级特在监司、其所用穆巨僚锡之华要者、岂逊汉代主而公承增级之宠、日夜精力于职、以羽仪而领袖者、岂减汉之二千石哉、比海内骎骎多故、说者谓岛夷之祸、将中东南、计我宁绍两郡间、其所必窥之地、而公之驻节也、曩常按机宜筹兵饷、慷慨弹指、以吐其胷中之奇、藉令一旦有急、公谈笑而应之、当使卿大夫安冠裳、士安缝掖、民安农贾女红、畴非公庇、而天子增公之级、不即迁公以去者、固所取公卯翼之素而袵席我宁绍也耶、虽然、公为天下才、必为天下大用、开府铨衡、行且不次超擢、以霖雨四国、陶甄万品、何但福此一方、而公之令子、今岁以韶年之俊、抡魁于乡、指日步公武而似公位望、又执左契待之、后禄之绥、夫宁有量矣、故我兄弟之贺公也、始以公之崇衘为　朝廷得人庆、既以公之佳胤为家门永祚庆云、 

　　○寿邑侯衢所张父母诗册序 

　　尝读诗至南山有台之章其歌曰乐只君子万寿无期而又申之曰乐只君子万寿无疆诗之祝君子寿则何侈而繁也读至中章而曰乐只君子民之父母乐只君子德音不巳然后作而叹曰夫其寿君子也葢寿父母哉君子之德音不巳其父母所为寿者哉乃言言称君子而言言以乐只系之非无谓也若我父母衢所张侯是巳侯以九龙三秀之英登乙未上第授松之华亭令令明年为吾侯报可之期而适以春王正月为君侯悬弧之旦侯方绮龄未宜介寿而乡大夫以下若黉序之士张生邦选季生泰麟辈沐侯父母帡幪之泽浃岁而深相与爱侯戴侯谋所以祝侯而难其说余以为诗之所咏君子其人未必非绮龄而一则曰万寿二则曰万寿祝之也凡祝之词出于人之愿望固不嫌于侈而繁也然则诸士之竞为诗歌与图以祝我父母张侯寿其说可知也夫曰民之父母父母之于民不啻亲矣上之冠緌中之章缝下之编户三者皆民之族而与我为亲者也民之族有三而其情有什伯千万自微贤良在上以德陶镕其间布腹心而推惠爱谁能一一而当其情且翕然颂声作者而侯自佩印以来人以礼见人而礼接之人以事见人而事应之人以悃诚见人而悃诚待之即不然者亦和颜色而导之盖侯为政重教化先孝弟而雍容敦大又其性然故虽其理盈庭之谳判如山之案驭豪强逋黠之徒动绳三尺若惴惴然无所容口措足而实未尝以一喜佐赏以一怒佐罚质成者曰我故当胜当负也抱牍者曰我故当发当留也积负者曰我故当偿诸为奸与私者曰我故当摘伏也彼于侯不敢欺亦不忍欺也而以其间召父老问疾苦巳而延荐绅访道德巳而进儒生谈经术秇文所谘诹必详而所品骘奖许必当聆其言仁人之言蔼如也挹其度恭人之度温如也盖不期年而以廉平流誉以恺悌著称即今初诞而境内之颂祷讴歌腾于俊髦之口而塞于苍黔之耳是遵何道哉吾以为非乐只弗与矣夫侯于吾民之属日夕抚循瞻之而即父依之而即母此所谓乐只君子民之父母也侯施德于人而人人德之涂有歌巷有诵令名洒洒洋洋此所谓乐只君子德音不巳也侯寿之日吾侪以廉泉为春酒以清言为瑟笙跻彼公堂而祝侯于万斯年长为我之父母此所谓乐只君子万寿无期万寿无疆者也余窃览覩诸士之诗并阅其图而窥其意旨与诗人何以异哉祝者情见乎诗而诗莫古于风雅古之诗寿父母也今之诗亦寿父母也故于诸士之贡诗也余为歌南山之诗冠诸篇端而拜乎扬言为君侯寿 

　　○唐孟熙雪庐草序 

　　往余与孟熙同授诗亦复同社当是时我两人攻慱士家言未暇攻诗也迨余屡不第于南宫而孟熙屡不举于乡于是始称稍课诗矣夫诗三百篇童而习之则诗固本业也而何以徙业为且荐绅先生亦尝课诗而又何疑于我两人者大氐士人得志则以诗为嗃矢不得志则以诗为蒯缑其遇其不遇其诗之意象情态不必尽同要之亦各有诣焉耳孟熙抱旷世之才负绝伦之致公卿若在几案间则曷不居然荐绅之列翱翔横绝于时以垂名锺鼎竹帛而乃下偕余辈俛首韵语辖字束句之为宁不可叹乃孟熙贻余书谬相推毂以为此道中千年绝调余则安能其孟熙自道也夫奚以明其然也尝受孟熙雪庐诗草读而知之孟熙之诗盖??穴豕?于古矣亦研于近体矣??穴豕?于古故建安伯仲也研于近体故开元颉顽也不规规抵掌效颦之似而其响铿然其色苍然此所谓绝调也殆于诗有真诣而非余能彷佛者也夫建安开元诸家其人不皆名世而所为名世者乃在诗章之工然则人岂必荐绅先生而名岂必锺鼎竹帛也哉今而后余与孟熙握笔为坛而盟且当作江湖散人以诗终隐矣宇宙之中显晦升沉何所不有而亦必有所托以成其高如托之乎山水托之乎文酒托之乎诗皆是也我两人者其将有所托乎即无问遇不遇可也 

　　○重刻少宗伯董公集序 

　　少宗伯幼海董公在　　肃皇帝朝论幸相分宜不法事得戍广后　　肃皇帝晏驾遗诏录诸言事者起公官由吏部郎而卿寺以晋少宗伯其历险途宦辙前后三十年许矣其所譔着诗若文戍之时居大半焉有采薇集幽贞集蘧尘稿邕歈稿奇游漫记霸绳五述共四十五卷有忆远游述史景献共五十一篇有奏疏序记碑铭应客绪言读书杂着谈道随笔及戍归诗歌又不下百卷业巳板镂而家藏之苐亦多所散逸而其弟原道复谋所以寿之梓者而属叙于不佞不佞无文甚安能和墨伸纸滥竽而叙董先生哉顾惟不佞之前大母为董氏祖姑不佞之视宗伯兄也视原道弟也死者兄生者弟是死生而肉骨者也辞之何忍而原道处家故恂恂孝弟有中郎令风其欲取伯氏之言于九原既朽之骨而润泽之意良恳至而不佞则何敢辞公之忠谏凛凛大节具碑志中弗论论所譔著者读其诗如忆远游戍归多沈深悲壮愤烈慨慷之旨然亦当境绿与泚笔而纵之以寓吾于得巳不君亲之思巳耳所谓忠爱陫??则怨而不怒者也其三闾大夫之风乎他诗则沨沨乎黄初大历矣读其疏累数千言凿凿经时有究于用胶西长沙之畧也读其序记诸古文辞神髓棈采直逼古人而不规规句磨字琢司马孟坚之体也读其读书谭道诸篇其说以伊洛关闽为宗本于身心而依于性命邹鲁之泒也盖公之为人清严耿介方轨而高标故其诗若文类之彼以慹恚惨激泄其忿忿不平之致者公既不为而柔巽靡靡奓口无当嗟贫而叹老谀势而佞名者又何足一污公笔耶盖展卷而信公之为端人庄士矣虽然此公之遗言也乃其遗事又有足述者若公为冏乡与御史争言马政则公不屈于文贞及为廷尉新郑方修郄文贞则公不阿于新郑碑志亦载焉而至于江陵执政遣使致书要公亟出盖名为向用公而实欲藉公摄天下也公呼使者至榻前示以病状不报书而遣之以此竟与江陵忤此则碑志所逸而原道目击其事其述之也盖详呜呼如公者而不幸蚤死且不得其死所尚谓有天耶世见公之触龙鳞也以为公重而又见公之旁犯蜂螫也以为公疑夫王筠之文也伟元之孝也张圆之治行也而死于盗王崇之世其清白也而死于傅婢之手而史无贬辞有为传与铭者死固非所讳也矧公之品格声华又非诸君子可望者不佞是以附窃取其义而攻为公叙之公虽去世久而一旦揭其精华遂令义气若生藻词若新矣缣素之力不能千秋千秋宗伯者其原道乎昔有得魏收之遗文者投之洛之水而有聚长吉所遗辄火之此谈笑于越人之弯弓也者而原道于伯氏之遗言遗事惟恐异日湮诸水火中而吁嗟涕洟亟图表章之不朽是其兄弯弓而垂涕泣者也夫涕泣者其可为今世悌弟也夫 

　　○寿陈君廉石八十序 

　　今天子万历之二十有七年某月某日吾乡陈君廉石翁之八十诞辰也诸所习君与君之子仲醇叔真习者皆觞以寿翁亦既户满屦而庭充羔雁矣而其文则以授简不佞不佞不娴于词安能为长者祝为诸君子役哉顾曩尝与居东西比邻而居君尝遣其子仲醇受经北面执弟子礼于谊属世讲通家故知陈翁者无如不佞寿陈翁者亦无如不佞也请先言君所以寿者、而后吾尝乃有以寿君、君生而修眉广额、美丰姿、其人爽剀不俗、少受郡功曹、时以意气缓急、人多所左右、拯援而脱之乎厄者、同舍郎殁而托之孤、君抚之真如巳出、为婚娶、令之读书成诸生、后乃遣之归也、夫能觧人厄与存人孤、此皆高世谊、而君有之、即无论其它、论此两者、其为人何如哉、君始艰子、壮而举二子、长仲醇、次叔真、仲醇负天下才。以彼而取功名。若在廪仓几席。而生意不屑。竟谢去青衿也。督学使者先后征不起。郡邑在事。至欲觌其面而不可。即海内学士大夫闻而高之。高陈生、而因以高生之父、盖自君寿六十时以至八十寿相国而下百里千里而遥、无不为文若歌奔走为陈翁寿、世之人子、猎缨佩组以荣其亲、而当亲寿考、欲乞一人之颂祷、一言之华衮、亦且难之、而君视之独易、以君之子仲醇也、仲醇所薄者一第。而人所重仲醇者千秋名。仲醇所少者三公飬。而君所多者五色彩百岁觞。君所不得于世者子贵耳。而世所不得于君者子不贵以岩廊而贵以衡泌。不贵以轩冕而贵以文章。不贵以寿翁玉帛篚筐而贵以寿翁四方难致之词非常之祝。以此程量孰愈也。然则人何必富贵而寿考。子何必富贵而效眉寿之介乃为荣亲。若君可以寿矣。若仲醇可以为亲寿矣。而矧乎叔真之才之美。又且将龙翔而鹄起者哉。君今八十、春秋高而颜如酡齿如鲵、步履饮食如少壮、翁之寿固百岁未有艾也、人知陈翁寿、而不知翁所以寿者、乃在觧人厄存人孤、彼富贵者、厄人孤人、而欲以徼云于寿、其子富贵者、浪猎名虚縻廪禄、而欲以亲之灵徼灵于天、以寿亲之寿徼灵于世之人也、则何可几哉。余故□陈翁之寿、非世俗之所为寿、而陈生为其亲寿、非世俗之所为寿亲也、斯言也、余述之以告诸君子、诸君子咸以为然而遂请书之、为寿陈翁序。 

　　○孙明府桐江末议序 

　　桐江德政有录桐江令孙侯奂所条列之以请于当涂者而其僚佐邢君辈剞劂布之曰末议侯自命也侯豫章之丰城人家世鼎贵亦世忠贞自中丞太史司寇而台谏而郎署而郡邑大夫盖代不乏书焉公生而器宇凝然神情卓尔不以绌一第为怏而亦不以得一令为荣辄起而叹曰吾祖若宗若父兄为名卿为名史氏为名谏官为名曹名刺史而吾何以不刻意励精庶几为名令尹长乐之政始试令其如刄之新发于铏者耶比礼竟再令桐江其焦劳愈加而其于吏事愈明且习则如干将莫邪镕铸百炼而成者巳桐江故瘠当孔道冲依山作邑邑甚小甚疲而侯甫下车栉风沐雨戴星以出问疾苦察善败诸所便宜而行之何能枚举顾有一切功令动关当涂必申必允而后行以致之下者是乌可以无议议者拟也拟其孰利孰害孰利一而害什孰害一而利什孰全利全害孰利害半焉自非神君明宰秉塞渊之□身视民家视国其谁当此议者乎若侯之创议隐而恤之弊而厘之疮痍而起之一指麾一壁画靡匪为国为民不可谓不塞渊者矣黉序议修城垣议建农桑议劝赋役议平冤议申逋议豁奸究流亡议戢议抚驿舍议饬马骑议编夏绢议攺折加泒采木议罢常平仓议籴议粜霪雨为灾魃为虐议备议赈议蠲前后议不下十百牍牍不下千万言言事事殊亦事事中窽也以此上之府上之道上之两台使者朝请而朝俞夕请而夕俞此何以故夫非其素所竖立有足信于当涂者耶　今天子侧席愿治拊髀求贤有如侯者而用以荐剡用以书屏将令　玺书蒲轮旦暮而下异日太史立侯传与汉廷循良后先即谓桐江之治行渤海颖川可也斯刻也提纲而挈领举要而寻源议无急此者而侯犹以为末议云尔呜呼此而为末孰为本计是可以覩侯德政矣不佞燕之役与越之游于侯有金石契而吾友赵生如献者属侯子民顷自钓台贻书来谓孙侯此编不可无何生序不佞于谊弗获辞遂忘其戋戋而为之弁其端如此 

　　何氏居庐集卷之五完 

　　●何氏居庐集卷之六 

　　华亭何三畏士抑　着 

　　序二 

　　◆序二 

　　由拳会秇序 
　　林仪卿社草序 
　　寿李司理易斋公序 
　　寿宝婺何竹泉封公八十序 
　　贺莲湖洊溪何公七十二寿序 
　　寿海虞徐翁琴江七十序 
　　观风录序 
　　观风录序 
　　武举齿录后序 

　　○由拳会秇序 

　　我同年锡山陈惟焕氏以轶材茂誉裒然获隽于乡而以数奇尚淹于一第乃俛首就博士先生选而来吾松之青溪青溪古由拳地也先生视教由拳两易岁于兹矣日惟饮泮宫之水啖苜蓿之餐其清声籍甚而犹捐俸以饩诸生日课其文也并以自课且课子也自课得文若干首曰课余编课子得文苦干首曰独创编课诸生得文若干首曰多士编而捴命之曰由拳会秇客请板而行之而先生委序于不佞夫以不佞之愦愦于文且惫于文也而犹置吻于今之世以论今之文其必不有合矣而非然也曩者揽若文而曰是某品也是某指也是某第某名是某某学人士作也盖掌上可覩而暗中可摸索者也今者考秇而不知其何品矣按题而不知其何指矣展卷而不知其何第何名探姓字而不知其何人作矣呜呼此行文者之大弊衡文者之深忧而迩来所以云谲波诡鼎沸风靡者也夫行文者文章之奇正华实自我铸之而衡文者文运之低昂否泰自我持之故行文难也衡文难也行文而衡文又难之难也先生虽屏居一斋署而实身司文章之命手操文运之权左宜右有之此夫行文而衡文者也非世之所谓行文所谓衡文者也吾读先生之文其高下在心匠石之于斤乎其纵横如意老将之于兵乎其形色象貌各肖化工之于物物乎吾读先生之子观有甫之文其游龙乎其舞凤乎其利刄之发于硎而异金之铸于冶乎吾读先生之所品隲诸生之文其有调钟弦琴者乎其有层峦迭嶂者乎其有霞蒸飙起者乎其有镂心鸟迹织辞鱼网者乎其尤有不胫而走不翼而飞者乎葢先生行文者也亦衡文者也先生之子若诸生之文则取衡于先生者也衡其子为范为型衡其诸生为模为楷此足以观先生父子之授受师友之渊源而少明其不厌不倦也巳矣夫慱士世所称卑官也自闽中翁太史魁天下而人始不心卑之今先生倏而蠖屈倏而龙翔倏而栖枳棘之中倏而升鼎铉之上异日者其文以羽仪黼黻而其衡以主张一代斯文且次第而观子若诸生之隆隆岳岳也则斯刻也其不享以千金藏以十袭而奈何以敝帚燕石视之也邪余即不敢论今之文若先生者请以文为劵可也 

　　○林仪卿社草序 

　　葢自我社中兄弟刻有会稿而后代不乏社社不乏人人不乏刻矣世所称十八子社则方众甫范牧之唐元征董玄宰王敬夫陆以宁杨彦履冯咸甫及不佞而海上高皋甫陈子有檇李冯开之吴江沈孝通先后与焉若玄宰咸甫章公觐又称三子社若彦履李补之钱肇阳王显甫张伯复高元锡又称七子社若伯复杨长世林仪卿朱士隆陈承一朱仲长今又称六子社云而近刻林仪卿社草则仪卿所自撰社中义也夫文士有所造作不能郁郁居帘肆间独事铅椠往往求其友生投分结社社必为坛而盟盟曰毋后期后期者罚盟曰毋殿课殿课者罚盟曰毋嬉游毋谭笑嬉游谭笑者罚若设标树的立监佐史者然而社者期辄后课辄殿辄复嬉游而谭笑视其盟不啻弁髦之则社者岂不亦文士之障欤而有不尽然者彼夫孟浪之士以嬉游谭笑失之而英敏之士竟以嬉游谭笑得之也且夫文天地之华而亦人之精神所聚而为之者也凡应试应制风檐寸晷无所屑越其精神故其文即少有瑕疵为人所弹射而一种光芒自有不可磨灭者社之文即嬉游谭笑亦既机动而天流矣日且旴主者申盟而督之于时始端坐下笔其精神不得不聚而其文不得不成一种光芒不可磨灭者故自在也此亦应试应制之一班也仪卿社草之刻其殆是耶仪卿为名诸生时其文爽拔得隽时其文高华今结社时其文跌宕而不羁沉雄而有味捴之皆精意注焉匪徒作者而社草较着尝从仪卿社中诸君子语得其所为文状而知之仪卿或竟日不发一秇而亦或顷刻立就千万言或削草含毫若得之难而亦或伸帋拨墨殊出之易或终篇脍炙人舌端乃谓了不得意而亦或纔下一二语便大愉快以为千古之奇或句敲字琢若百炼千锤而亦或信手拈来不加点染而自工致仪卿之才情卓荦大都尔尔且独不见夫星之丽于天风之行于水乎扶叶沉而星色曜冲颷起而水波回皆精之所聚而其文出之乎自然者也仪卿之社草其波回色曜者亦自然而成文者也此词场中至文也执此以往为南宫之先声为彤庭之大对其不掇之也耶是社也杨子长世陈子承一同有刻而客请为二子叙者二子辞请为林子叙者林子诺于是不佞聊次数语书以贻之 

　　○寿李司理易斋公序 【 代邑侯】 

　　我座师易斋李先生以云间名家成万历己丑名进士而旋按节于我闽之福州为名司理当辛卯大比于乡先生实典分闱之役而不肖某以里选士亦与推择焉迨乙未幸第春官例得授令令云间之华亭夫华亭则我师之桑梓也维桑与梓必恭敬止而矧乎我师且我师时方礼竟家居某得侍函丈而聆督教而会以今年夏五月十八日为我师悬弧之辰藉令泄然无一言之颂且祷也谓门下士何于是不肖某乃敢百顿台垣为先生寿顾某于今日愧无所以寿先生者其必择物之粹美清嘉有似乎先生者而可其若币若醴若羔类乎、先生之性、备极中和孝友、而其文温润冲夷、洵足以黼黻士林、藻缋勋业、彼夫币之组织有章似之、乃捧币而进祝焉、愿先生寿、先生以儒为吏、而不以吏为师、岂弟有恩、廉平无害、一切??鹿君?摭钩棘鹰击毛鸷弗事也、故人之德之者、不啻景星卿云、烊颷灵雨、彼夫醴酒之饮人以和似之、乃酌醴而进祝焉、愿先生寿、先生节俭之风、信于乡邦、而施于在位、其所自奉、悃幅无异儒生、故能挽末俗之浮靡、而还先民之大雅、彼夫羔羊之素丝五紽似之、乃执羔而进祝焉、愿先生寿、三者既具、亦既进而祝之、可以藉手寿矣、而寿之说有伸焉者、世之称寿曰耄曰耋曰期颐、而甚且以千秋万龄为颂为祷、此讵令长算、果然、夫亦云德所致耳、德者治人人宜、治民民宜、在朝朝重、在野野重之谓也、今先生英年盛齿、居然以贤良茂异推毂簪裾间、所治靡不宜、而所在靡不重、直与古之龚黄卓鲁后先颉颃、是先生一时竖立、巳足千秋万龄、当何如寿者、故知先生以仁寿斯世、而天以仁寿先生、兹其理之恒者也、盍咏诸诗乎、鸤鸠美大夫而作也、其诗曰淑人君子胡不万年、南山有台燕宾而作也、其诗曰乐只君子万寿无期、蓼萧美诸侯而作也、其诗曰其德不爽寿考不忘夫其淑也乐只也不爽也、而后以得寿考而万寿而万年、则如先生者、岂不亦造化所阴隲、而鬼神所福飨者欤、诗之云何以加焉、盖先生以诗起家、亦以诗造士、而不肖某以诗受知于先生、故于先生之初度也、原原本本、反复诵诗、而伸其所为寿之说如此、先生辛卯之校于闽得士若干人甲午之校于豫章得士又若干人士出先生门下者皆越在千里外不能缩地登堂致贺而独不肖某试官于此遂得述诸士之款款而代为之言斯举也固门下士之公贺而实某一人之私悰也若乃先生之出而台省出而铨衡出而台鼎以大用于国家异日且裒增级赐　玺书之事以比隆絜美于元康神爵间者又有太史氏如椽在宁惟余小子某即诸士亦何能赞一词 

　　○寿宝婺何竹泉封公八十序 

　　婺州不佞旧游地也。黄生德纯。往游婺时。执经为门下士者也。不佞以戊戌夏续婺游。侨居宝婺观者数日。而一日黄生挟币造余、长跽请教、不佞曰何居、生进而言曰、继文小子。为我婺何氏甥。何氏出文定公之裔。而竹泉翁以子官府幕受。纶封且宾于乡饮者。则文之外祖父也。翁今年八十。寿跻耋矣。而会以八月三日为岳???巾?之期。敢请之吾师。谋所以寿翁一言者。不佞曰、余不习翁、而漫寿翁、曷以征实、子盍言翁之寿乎、生曰、翁之行年八十也、而童颜、而儿齿、而秀眉、而耳聦、而目明、而精气完固、而肤革充盈、筋力矫徤、尚能善饭食肉、不先人辍也、时时过社中父老饮不先人酩酊也、或蜡屐登山、不先人疲也、独其须发尽白耳、人见翁之须发尽白也、而曰翁殆老。又见翁之富子五官之用、而矍铄逾甚也、则曰翁殆壮、殆少。夫老而少壮。其翁之寿耶。不佞曰、不然。此翁之寿也。而翁之致寿非此也。子试更端言之。于是黄生偻指述翁之致寿者甚详。而不佞因得翁所为寿之说。生之言曰、金华之山多老人、亦多得道者、炼性摄形、而吸日月雨露之积、飧草木金石之英以自啬、翁尝游山中、累日不返、数与老人俱、岂其授斯术也欤、而吾得翁所为寿之说者一。生之言曰、盖闻人之考寿、虽曰由天、大都以种云、而翁世其家、复世其寿、尊先公玉泉九十有七、母夫人九十有三、而伯兄石溪亦九十、翁之寿此其原原本本者欤、而吾得翁所为寿之说者二。生之言曰、翁就南亩课耕、岁可得租几千石、就洼坎为池、岁可得鱼几千斛、而就田之畦、池之堤、植桑榆杨柳诸树、岁可得薪几十万觔、于邑中称富厚矣、而翁竟以此饶羡、亡它营、不与人争尺寸之利、而逐什一之息、澹如也、其翁之逍遥终老者欤而吾得翁所为寿之说者三。生之言曰、翁为人谨厚端方、亦豁达有大度、尝行德于闾阎宗尝中、而为之扶颠恤贫、为之掩胔埋骨、或施粥以食饥馁、或捐谷以助桥梁、而亦或损赀以嫁娶鳏寡、葢轻财慷慨、其天性然、虽以封公既贵、年八十既老、而好施予亶亶不倦也、其翁之为德必卒、享有寿祺者欤、而吾得翁所为寿之说者四。四者之说具可以颂祷。寿翁而不佞且有释焉、夫使山中之道术、人人可传而寿也、则人皆不死矣、世寿而寿、则家无夭札者矣、必富人而寿也、则贫者不复永年矣、搃之三者为臆说、而独以轻财慷慨如翁其人者、既贵既老、而犹然不倦施予、亶亶行德也、夫岂惟闾阎怀之、宗尝戴之、虽乡之贤士大夫亦信之、郡国守相令长与其上而监司亦廉知而雅重之、而天亦寻佑之、则翁之寿、奚翅今耋、即由耋而耄而期颐、以优游保艾于后也、斯其取之若寄者哉、何也、人以其有余不尽之财、举而还之造化、造化以其有余不尽之年、举而还之人、乃理之常者、而非臆说也。此其说固难与三者并日而谈也、黄生唯唯、复长跽谢余、而亟请次苐书之为何翁寿、顷直指使者方公衘　玺书来、尊礼耆旧、特制扁旌翁、并以金帛赍翁、而观察陈公、先是额其门奖之、婺中侈为一时盛事、而翁寿之日、其弟侄子孙辈、济济玉立、皆儒衣冠、称觞觞翁而趋庭下、若里之轩盖綦履贲相望于双溪三洞间、其执羔酌醴奉筐篚贺翁者填户而充阶也、而黄生书生。贫无以为寿。其恃有不佞之言贽哉。如曰不佞不习翁而漫寿翁、则前者翁寿之说、一无所征信黄生、而生亦无所用吾说寿矣、 

　　○贺莲湖洊溪何公七十二寿序 

　　兰阴郑景昭先生、迩岁挟青乌之术、行于吴会间、其游谷水、士大夫益尊信之、且愿交其人、而不佞某及包吉甫舅氏犹与之昵、昵且久、居常谈说海内长者、辄啧啧洊溪何公云、景昭之言曰吾兰栫溪何公者其族望族其人善人也居莲湖东西两华山水合流而会其宇不故号洊溪洊溪少尝业儒数以干有司不遂乃弃去而亦未尝不嗜诗书亲文史览诵有所得即手记之往往成帙对人以为谈资俨然儒生而儒冠服也者尝刻志励行事亲以孝称处兄弟骨肉以友于称而其礼遇宗姓乡闾以及朋俦戚属皆以醇谨笃厚称盖虽经营涉外若染于世纷而中实肫然赤子不??骨其天闻人一善言善事辄喜着眉宇津津道之而有谈人不善者掩耳不愿闻也尝拮据事家家颇饶陆产牢蓄木居鱼陂、山栖林薮之材无弗具而未尝铸冶椎贩从人逐什伍利匈子母钱岁所得租先以奉公而余以待岁亦雅意俭约不策肥衣鲜以自豪见者谓为窭人子耳、尝喜结纳宾客而其气度斤斤委蛇温恭即荐绅名硕无不折行乐与之亲者尝觧人鬪息人争而亦尝慷慨周人急荒岁赈谷施粥所活不下千万人而其从公假贷者不倍责其偿甚且焚劵寘弗问也以故里中望公舍若官府得公语若质而其视公廪若其仓庾虽晦迹履素而仁义附焉盖洊溪公之好修也如是是可谓长者乎否耶不佞曰有是哉洊溪公则诚长者矣其春秋几何而孜孜好、修乃尔景昭、曰洊溪公之好修而行其德也盖自少、至壮自壮至老而然今春秋七十有二矣公之春秋七十有二而其视听其步趋其食饮曾不灭少壮年或出而逍遥泉壑之游杖履常胜而华颠紫须庞眉鹤发望之飘飘洒洒若神仙中人今郡邑大夫交旌之而且宾之乡饮无以民庶目公者而其子孙既多且贤莫不恂恂孝谨门内阃内肃然庶几哉万石君家风也方公七十寿耆时业巳羔雁堂下而某适逗遛于君之乡未有以请今幸君之辱临吾地而公七十且二之敢乞有言以补前者耆之祝而申后者耋耄期颐之祝也斯不亦甚盛事欤乃某所以拳拳请者殆亦有说某之子于公之侄府幕淡泉为壻而某之女于公之侄耆民栢源为妇两家世世肺附亲是故谊之不可以巳也而非独为其邦人请也不佞曰、诺曩先生至、谷水而不佞习闻洊溪公之人顷不佞至兰阴而先生愿祝洊溪公之寿不佞即不文而不敢虚君之谊宁讵无一语以祝千秋哉于是退而属序贻之景昭以觞洊溪公而寿焉抑闻之莲湖何氏、从宋南渡来、而不佞不腆之何、亦自南渡、按之谱系、大都相同、其母乃吾宗也邪、夫宗人之寿其宗老也谊亦无加此矣 

　　○寿海虞徐翁琴江七十序 

　　粤在甲午、不佞以游至虞山琴水间、得交徐之诸公子。孝廉君廷珍。上舍君廷中。文学君廷召。而因以通家之谊。遂得登堂拜其父行琴江翁。于时翁之年六十有六也、迄今戊戌之十一月、翁之年又加四、而寿开七秩矣、诸公子计所以寿翁、而辑为寿畧、以征言于海内巨公、而至乃征之不佞、不佞不文、何足以重翁哉、然即不文也、而不能不为翁寿。又不能不为诸公子寿翁者。翁于上舍君则子也。孝廉君则子而犹子也。文学君则犹子而子也。子于父行称万年之觞、效千金之享。而不佞忝窃通家子。独无片言祝翁可乎。且翁之寿状、不佞尝习见之、见其发鬒也、其龄编贝也、其颜渥丹也、其对客笑谈、竟日夕不倦也、其步履不少顿、而其噉肉炙啜酒不少衰也、翁之寿可知也、属者翁之春秋弥高、而体弥强、色弥泽、望者以为非僊则神、何哉、则翁优游自致之耳、翁为人坦直而恬雅、殆其性然诸生黉舍有隽声旋复有声国学娄试娄不第意自若也、当司空鼎贵时、炙手可热而翁未尝以气焰凌里闬、且绝不预户外事、以故产堇堇隃中人、后衰落卒置弗问、与人游、喜得贤豪长者及枯稿禅寂之士、俱独不喜交欢贵显、若龌龊名利语、卷舌弗谭、亦洗耳弗听矣、日惟服短褐、携奚童、驾小艇、夷犹岩壑丘林中、一觞一盂、盘桓不遽去、而居恒素屏纸帷、木几竹榻、或翻梵经道藏、或列香鼎茶铛、或翫盆鱼拳石、或弹琴、或说剑、或扣盘击筑而歌、有客至辄小饮、饮辄小醉、陶陶如也、而其子姓进见、孝谨循循如万石、其亲朋乡族、以事质成、以纷求觧、以不善恐恐然知者如太丘彦方、此岂空文鼓之也乎、葢翁择口而言、度武而履、衷义而取、恤贫而周、阴有以成诸公子之端庄廉让、而月旦之评、固巳同声贤之矣、若乃念伯兄而继其绝、哀幼弟而存其孤是又翁人伦盛德之事、它人能乎哉、今翁耆而寿、寿而康将百岁未有艾、而孝廉异日者、　貤封所生、当戏宫锦之衣、出大官桐酒上翁寿、而诸孙玉茁兰萌、尔炽尔昌宁巳也、虞山之下、琹水之滨、兹且筐篚充庭、车马填巷、考钟鼓、驰干旌、相与供酒供食、供鸠供割烹与歌舞之节、而邑大夫学官以宾礼饮之、以三老五更事之者、必首我翁、然则翁之寿、顾不为乡邦重耶、而不佞乌能巳于片言之祝、祝之云何、天保之诗有之曰、如山如皋、如岗如陵、曰如川之方至、而又重之曰如南山之寿、翁之乡、其名岳大渎、所踞为虞山琴水而其山水之精英所融结为翁、试以翁之寿质之所谓不骞不崩以莫不增者、其高厚而盛长一何符也、诸公子生子斯聚族于斯、而愿为翁善颂善祷者、请从不佞赓天保之章、 

　　○观风录序 【 代直指】 

　　不佞奉　上简命持绣斧临三吴四郡间滥竽采风之责遂得次第历所在而观焉岁几一周观几徧矣其所问民疾苦决事善败察吏廉墨稽狱讼钱谷失得虚盈凡出而受计于　天子者将为录献之　辇毂下而于学宫制举家言又有观风录之刻录观风者何录吴中士人之俊髦者而并录其姓名等第暨所为文也易曰风行地上观先王以省方观民设教又曰观乎人文以化成天下有旨哉请以此绎观风之说夫风大块之噫气而天地之使也天地使风以披拂万方　帝使使者以吹嘘万品而士之品所为吐气□□宣幽导郁者于风乎赖是以用观其风朴茂我□之而得其醇其风飞扬我观之而得其逸其风韶华我观之而得其丽其风凌厉振荡我观之而得其雄其风不然者我观之而得其否否之状甚哉观之不可以巳也顾夫观亦难之者无论曩今异趋遐迩异境即一郡而隆替异轨一士而工拙异材一文而甘苦纯驳异致自惟独覩玄览树无声之教操不言之化者始能观之龂龂尔灼灼尔而不佞非其人也乃按部少暇奉　敕文选士之条辄进诸章缝而试之试毕辄分校之校毕辄复篝灯锁院而自为甲乙之有其文醇者苍然浑金璞玉醴酒太羮此士之玄风也有其文逸者飘然流云轻雾细舞娇歌此士之清风也有其文丽者烂然朝霞夜光齐纨蜀锦此士之惠风也有其文雄者蹶然鞭雷挞霆驱龙伏虎此士之英风也搃之皆栋梁秇囿冠冕词林贯六籍而非猎其华陶两京而非拾其吻铸诸子百家而非蒙其鞹吠其形者盖考条理发声音于是为正正为奇奇为斌斌晔晔尽文章之变而观止矣士如是是足以观风矣彼夫三山九峯七十二岛峻岭丛林之高而灵也五湖三泖八百震泽大海长江之深而广也融为名人郁为杰士构为不刊不朽之文所谓隋之珠和之璧荆南之金而会稽之竹箭也真洋洋乎大国之风也哉昔延陵季子观十五国风而乐备不佞才谢延陵所观风堇堇四郡而文亦备幸矣安可无录录之录既刻成复不揣援笔为之叙而并请贡之太史氏考风者其谓不佞何也 

　　○观风录序 【 代】 

　　窃惟留京重地为我　国家定鼎之墟而三吴半壁又　皇上汤沐管库邑也志称姑苏晋陵云间京口表山枕江而负海则意其秀锺于山川称布帛错绣禾稼如云则意其秀锺于物产乃所称季札言偃机云仲淹诸先正则意其秀不锺于山川不于物产而于人文夫以人文甲天下斯不亦大国之风也欤盖必绣衣輶车之使乃获观光而不佞幸自乌台受兹白简于旬之睱校吴多士而品隲之而多士挟策囊毫愿露其锋颖而就试者不啻矢之集的也不佞何以标之风节树之风声而令兴起若是是菁莪棫朴之化素为鼓之铸之可以观风之自矣昔宋玉之作风赋也有大王之雄风王融之拟风赋也有烈士之英风而谢眺沈约之拟风赋也有幽人之清风羽客之仙风风虽不同同于披拂静则鸣鳯韶动则搏羊角微则起青苹而翔激水倏则摇玉树而响金扉放则经五岭而越四溟营八荒而肆六合快哉此风所谓雄风英风清风仙风者也吴士得其风之雄者为文伟得其风之英者为文豪得其风之清者为文恬而和得其风之仙者为文轻逸而潇洒不以奇畔经不以诡掩拙不以纤巧漓大雅亦不以汗漫戾先民之程彼其含吐性灵抑扬词气新情振发变态横生讵不斌斌乎质有其文也者而穆如清风之诵独吉甫专美乎哉我　明以文章隽誉风于宣弘正嘉间者若王太傅钱太史唐中丞瞿少宰诸公此如师旦欧阳或黜一时之浮或起八代之衰典刑具在学人士靡不宗之诸公顺风而疾呼多士望风而响答想其渐于风者深矣远矣太傅而下将拭目而观其似之矣虽然文犹其末也言偃以礼乐爱人使人而仲淹以身任天下斯岂骚人墨卿所可彷佛者今多士循此以往俄而登贤书俄而上春官且以次受事在服藉令土苴其所为文而进之以风谊风裁表乡闾而用朝宁则三吴不直以山川物产称秀于东南而不佞之回车报政也捧是录而献之乙夜之观庶几哉藉手告成　天子矣 

　　○武举齿录后序 【 代兵道】 

　　万历丁酉秋十月武举录成凡三吴诸士之与举者复自序其齿为录录又成而御史公业巳握如椽之管序而弁诸首矣不佞滥竽备兵例于未简有序于是乃扬言曰尔诸士亦知序齿意乎夫齿者年也年之伯仲长少先后相次历历如齿然不可紊也徐行后长则序疾行先长则弗序矣说者谓武士之气主于奋扬右攒干将左骈雄戟威弧雨发驷铁云趋纵送若飞磬控若翼惟恐恐然不先人是愳而何以序为武而弗序也此以施之驰骛功名纵横战伐则可如当樽俎揖逊堂皇雍容之日而恣睢桀傲乖异疆梁各以其气雄长而勿式于伯仲长少之义将摇首攘臂搏人以嬉怒马鲜衣相高相胜甚而探丸修怨藏命作奸固人人少年翁伯也非所为诸士愿也以尔诸士才陷阵搴旗为军锋冠行且受服　朝端申威塞表佩通侯印登上将坛爪牙干城良足壮哉顾文武惟所用耳文士用文武士用武文士而用武则之武武士而用文则之文文而之武则为尚父为方叔为召虎武而之文则为郄縠为克燮为匄起彼士能愤烈慨慷徙业焉而尚父而方召尔诸士独不能徙业于礼乐诗书而俨然郄克诸君子即则曷不引而入于礼也礼者齿让之谓也齿让则长毋居后少毋居先贵冑毋以世家自贤而材官毋以崛起自倨即异日得志不得志亦毋以翔泳异势而轩轾其间将使行阵而葱珩干戈而黼冕彬彬乎循循乎武弁者流而齿于士君子之林巳不然而投之无前案之不下枭张狼顾咄咤横行良士羞与为伍而又何齿焉故武士不患其不悍患其不驯也不患其不豪患其不顺也不患其不勇不驰患其勇私而怯公驰跳跃而忘检束也呜呼此豪杰之士所以俯而就规矩安凖绳也则齿让之说也虽然豪杰又非可以齿拘者卧龙淮阴以英少而鹰扬以迟暮将亦乌乎在齿哉将而在齿则不在韬钤矣韬钤之将谋如涌泉动如骇机何虑而不成何征而不克虽以封狼居之山空幕南之庭系单于之项屈左贤之膝可也古名将不啻也尔诸士以同籍兄弟相与敌忾奏公于　王所自齿惟此即御史公及不佞以一日雅相期齿尔诸士亦惟此诸士勉旃 

　　何氏居庐集卷之六完 

　　●何氏居庐集卷之七 

　　华亭何三畏士抑　着 

　　记 
　　传 
　　引 

　　◆记 

　　金孟嘉一飞斋记 
　　应天府新创书院记 
　　重建宝婺观记 

　　○金孟嘉一飞斋记 

　　一飞斋者、余门生金子孟嘉所为读书室、而友人题其额者也、葢取三年不飞一飞冲天之意以励孟嘉云、孟嘉之父惺庵君、大父剑峰先生、剑峰先生、宿儒名硕、困不得志于主司、竟以贡授官学慱、而惺庵君亦苦志嗜学、亦复以弟子员终、盖金氏两世弗显矣、显者其在后世、后之显者、其在孟嘉乎、孟嘉生而聦慧、三龄能辨字、四龄能属对、且问以何为星何为辰、何以日常盈月常亏、大父奇之、而携之宦邸、六龄慈母见背。作诗鸣哀。有常怀风木恨泪向白云倾之句。八九龄即属词、暇或翻阅羣籍、试之文则援笔立就、叩之古则应声朗然、即王元之五岁能诗、杨愔之六岁学史、杨牧之七岁授经、刘晏之八岁献颂、员俶之九岁词辨、恐未有以过也、荐绅先生闻且见者、莫不以为圣童、以为国瑞、以为龙文、以为麒麟种栋梁器矣、则何不如刘少逸者、十一而赐及第。则何不如司马朗者、十二而为童子郎。则何不如晏元献者、十三而除秘书省。则何不如子奇终军贾生者、十八而主东阿、而为谏大夫、为慱士哉。乃今孟嘉以二十五龄第求为青衿而未可得。葢瑟嗟三投家苦四壁。若鸟入笼受绁而制网罗。背上之毛腹上之毳几无存焉。安能独舞而向吴市。清唳而出华亭也。呜呼。则时之为也。士君子得时则雄飞。不得时则雌伏。得时则大翮奋。不得时则一枝栖。彼岂无层霄之想。上汉之思。昆阆蓬壶之望。而必且潜形敛翰。不敢弄影而舒步者。亦有待时而巳。子其飬冲天之翼以待乎、夫翼者吾知其能飞。飞者吾知其为鸟也。鸟之翼而飞者。大小不同。期于冲天而止。虽置甲罼加上、机穽在下、张弹居右、挟弓伺左、不能维系之、恐吓之、而令不飞也、今而后子且为仪凤。且为翔鸾。且为怒鹏。为渐鸿。为振鹭。即不然者。宁为鹰扬。毋为鸷击。宁为鹄举。毋为鸡栖。宁为鸢戾。毋为鳬细。宁为鸥飜。毋为乌止。宁为鹊起。毋为鸱张。若乃区区巢蚊睫。附蝇尾。衔泥啄腐。争食悲鸣。举头畏触。摇足恐堕者。且不能离园沼而越楹阶。其何一飞之与有。吾子识之、维时金子惘然若惊、怃然若失、意飘飘然而欲飞也、进而膝席谢曰、夫子命我哉、命我哉、于是退而呼吸灵气、弹射骄心、孕千岁之胎也、栖迟秇圃、游息书林、戢五色之采也、吞吐成文、下上应节、和百鸟之音也、图回云日、偃仰春秋、识四序后先之节也、剪除荆棘、撤去藩篱、培万里扶摇之翅也、余闻之而喜曰、吾兹覩子之志矣、子之志在高飞矣、飞不冲天不止矣、遂诠次之为一飞斋记、书以归之孟嘉、 

　　○应天府新创书院记 【 代学院】 

　　窃惟应天一府、有儒学、又有国学矣、而复创书院者何、志所建也、亦旧有湛甘泉先生书院矣、而今新创之者何、志所更始也、且书院之设、江以南北、若府州县皆有之矣、而独记应天者何、志所为首善之地也、国家首善、是曰留京、钟山盘焉。大江潆焉、江山之气。结为人文。而　　高皇帝菁莪棫朴之化。陶之甄之巳久。故夫青衿素韦之士。含经味道之生。盖有千数。此岂宜无地以处之。若百工之居肆然。令专精卒业其间者。而藉令书院之制、阙而未创、则首善之谓何、前学使者饶公、业巳檄京兆经始、而会当迁去、未覩厥成也、不佞代公视学于此、思竟公志、而京兆张公、乃请甘泉书院拓其旧址而新之、于是捐在公之余费、聚材鸠工、而京兆董之成、成以不日、其堂庑斋舍若干楹、轮奂贲如也、丹垩炳如也、俞后左右秩如也、盖令不亟、工不劳、帑藏不烦、而民亦不知役矣、既竣事、而京兆请为之记、不佞乃进诸士而扬言曰、夫鲁人之陟岱岳而必先东山也。吴人之涉沧溟而必先震泽也。其所观法者近也。诗曰、惠此京师、以绥四国、今者四国之观化、不在留京乎、则夫设之书院、以加惠多士者、可容巳乎、夫士生　旧都辇毂下、凡厥成人小子、则称都人士矣、彼都人士、亦既散处于畿内外矣、士而虞其散也、将朝击柝而聚之而课之诵读耶、昼击柝而聚之而课之讲贯耶、夕击柝而聚之而课之习服耶、若此者、口吻刓于蠹简残编、而精神疲于褰裳攘袂、而非也、请绎所为书院之说、书者储也、储书以为院也、院之中六经阛阓、百家庖厨、以五典为藩垣、以三坟为几席、岂患无书、患失所以柝书之义未尽未精耳、夫书之时义大矣、柝之而未尽而未精、何论童年习之。白首而不得其原者。能无弃井之悲。覆篑之慨。即有传癖书淫。而或流为虗玄放为陶纵。废泗上之容。恣林下之适。儒名而跖心厚。言而菲行。则虽广轮百亩。施立黉塾。安所用之、惟有以柝书之义而尽且精也、人人严师于心、采言于圣、翱翔乎秇圃、容与乎礼园、溉盥污濊、澡雪垢滓、陶化染学、相与鼓铸而斟酌之、令欣流者济津、怀宝者剖和、毋文奸言。毋岐异学。毋以拘挛而局迂儒之说。毋以汗漫而畔先民之程。毋挟经术以为希世之资。毋借诗书以为猎名之具。毋阨穷而玄黄其素。鼎贵而二三其操。彬彬乎士皆向风顺德、乐与维新、大雅扶舆、小生承盖、不出户庭、而成庠序矣、矧兹创建之初、又海内观刑之日、有士如此、当使张禹惭其师法、何晏谢其训诂、备孔室之四科、列郑门之六艺、羽仪襟裾凖的衣冠、且传之不朽以为盛事、而此书院者、不鼎吕而重乎、今释褐服官者、以科名文章之望、照耀一时、而后来者、盍亦负笈担簦、明经饬行、以期无忝于前修、而不虚　朝廷薪槱人材之泽、则岂惟翼翼留京、比迹于成周之丰芑、即不佞在事、且与有宠光焉、而亦可以藉手报京兆、且塞前学使者造士厚心矣、前学使者饶公名某、进贤人、京兆张公名某、临桂人、其与有劳者某某、于例得并书云、是为应天府新创书院记、 

　　○重建宝婺观记 

　　金华古名婺州、盖分野上当婺星、取诸周礼保章、以合于汉晋诸家天文志、而婺女星君有祠、即所称宝婺观者、载之郡志畧具矣、其祠之始创、在唐武德之四年、其祠据城西北隅、而迁今所、在宋干德之四年、其赐今宝婺观额、在淳熙之十三年、若在胜国九十年间、观之毁于火者再、而观之毁而复建、则在　国朝洪武之五年、以迄十二年、乃观之复毁、在隆庆之四年、观之复建、在万历之元年募始、迄今二十余年而后成者也、昔宋景濂学士、及王鹿泉侍郎、记之□详、而今当再造鼎新之会、无记记之可乎、余旧游余华、略观其就绪、而今岁携、杖履续游于此、侨居宝婺观、适际落成、而主观者胡时和、属绍介请记于余、意甚娓娓、不能以不文辞也、乃为之记、记曰、夫祠之所繇兴也、大都出灵异之说、盖惟灵异之说易足动人耳、今有饶于橐囊、什一于息者、即至纤极微、难以意肯色授、而或漫施之丛林之社也、乃神以灵异显、而奈何不为耸然、独靳一榱一栋哉、前记载星君像、以沉木香为之、而于兵戈水旱之年、往往霞冠羽衣、显其灵异于梦、若宋刘光世之讨方腊、兵次兰溪、而梦神趣之进、贼以就擒也、若武义山寇之作乱屯溪南、而神以巨履恐之、盗即觧散去也、若元将高兴之欲屠城。而梦神谕以勿杀。俄而。火矢反堕营中。俄而见巨人濯足城南下。遂大駴。不敢加戮一人也。若沿海翼兵之谋袭郡、而神诱之迷失道、竟皆伏诛也、若嘉靖三十三年之倭奴入寇、城守戒严、而梦神告以无虞、倭奴竟宵遁不犯境也、若宋开禧三年之大水、而先期告之守土者令为备、民得免于漂溺出、□万历元年三年之大旱、而先后守者、或梦神女飞骑而出或梦神女遶床而歌、祷雨雨皆立应也、凡此皆灵异之大显于一方、历历可按而覆者、说者谓婺之一方、并徼神贶、而神何以不徼贶于天、乃令观毁、毁且屡也、神弗异矣、噫、观毁者屡、而神之像屡毁而屡如故也、正神之所以显其异也、神则异矣、而天乃灾之乎、曰神不抗天、犹之乎人不抗神、神而天降之灾、何能避也、呜呼、神虽不能避天之灾、天虽灾不能灭神之异、此夫兴废废兴、其故有可言者矣、粤稽观制、中作正殿五楹、其南为重阁、阁与殿之中、构为飞亭、飞亭之前后、联屋以合庭溜、而别有真武祠、玄坛庙、及斋居宾馆之属、各以次列焉、殿曰古婺雄观、阁曰灵华宝阁、而揔命之曰宝婺观、观之下故无高垒、第有中虚之洞以跨其背、而积土裒之、为郡西镇、视郡斋之基逾高、是故覆以观、登观而婺之城堞在栏槛下。全婺之境。皆在眉睫间。是故其观称雄也、曩者毁之、而殿垣烬、亭庑灰、有遗甃而无华构、所见惟蒿、棘丛生、羊豕蹂践、月哀离狖、雨啸幽畿虽以福地洞天、其荒凉有足忾叹者、而逮其重建也、则斩豫革之楩楠伐云梦之杞梓、掘起黄道、孤横翠氛、千甍翼张、万瓦鳞比、珠网滴沥而露垂、丹刻星铺而霞起、高栋立而云倚、危檐矗以翚飞、其阳可以承日、其阴可以蔽风雨、即严冬未尝不如暴燠日也。即炎暑未尚收日不如御冷风也。彼环而俯双溪之水。滚滚若襟带然。又环而数十百里外迭嶂层峦。若画若屏。苍翠莫不献状。而郊以内梵宫浮屠。衙署庐舍。左右瞰之。则金碧丹艧。差池颉颃于云树中。郊以外平芜之禾黍。当其甫熟而望之。黄绿相错如绣。乃若轻霄微雪之晨、瑞霭清阴之昼、白月澄霜之夜、晴则荧荧、雨则蒙蒙、而城头之鼓角、民间之管弦、野外之樵歌牧笛、色色种种。靡不与观相宜也者。而南齐沈休文八咏楼、业巳倾坏、今即立石刻其诗于殿之后、而仍以旧额玄畅名之、并所谓灵华阁者、直指岱阳方公、皆制扁悬其上、而其中有祠翼翼、棹楔一新、举婺之父老子弟、所岁时叹潦、祈福禳殃、罗拜而祝厘之者、非星君之像、霞冠而羽衣者耶、斯像也、威爽赫奕、未有显异若兹、而□祠频蚀于未洽之时、勃发于綦隆之代、旋而辱于祝融之手、旋而起于俾倪之旁、且使郡邑长吏、与其属其治、群然而信事之、且群然而经之营之、以有此观也、亦不可谓不异者、而考之胜国以前、皆官作之、至本朝而民作之、官作之以为厉上而灾也、民作之以为厉下而灾也、今日之役、官与民欢然共作之、上下无厉、而何灾之与有、今而后请与神约、神且徼贶于天、为万年香火之宫、永永弗毁矣、守令某某助俸若干两、缙绅衣冠布施而外、农出余粟、女出余帛、佣出余力、贾出余赀、乐助者若干人、而尤藉主者之心计情详、慎其出入、而次第以成、斯举也、其何可遗主者功、例得附书姓名于石、 

　　◆传 

　　上蔡王母杨太孺人崇节传 
　　姚叔信先生传 
　　董配宋淑人王孺人合传 
　　太学生陈穉登传 

　　○上蔡王母杨太孺人崇节传 

　　云间何子三畏曰、大梁汝南之墟、志称重义尚质、其山则天中石城、其川则明河溱水、往往灵秀蟠结、而生奇男子节妇人、代盖不乏书焉、若旁邑上蔡之王母杨太孺人、此其著者也、太孺人为邑耆老杨和之仲女、甫十龄、父授之烈女传孝经、辄读晓其大义、性极端悫、笑不露唇、言不出阃、自未字时而巳然矣、十六于归于王曰河者、事姑党安人惟谨、党故秉家政严、小不如意、太孺人辄动色、至寝食不自安、事夫敬戒甚、有举案齐眉之风、时家窭且贫、不能具甘旨、太孺人觧、簪珥勤絣、??辟佐之、即自茹辛食澹、无几微、见颜色也、迨三十一、夫忽以疾亡、遗五丈夫子、皆在髫齓中、姑党安人春秋七十高矣、而家徒壁立、无糊口芘雨之产、茕茕靡依、哭而几绝者数四、甚欲以身殉葬、而上恋皤然之姑、下恋眇然之诸子、计弗克遂也、于是复缠绵劳苦、黾勉有无、奉姑以善飬终、而抚诸子皆至于成立、诸子之能习为农者工者啇者、各令就一业、而视少子嘉裕独聦慧非凡儿、乃令之就学、学成而廪于黉舍、而贡于　帝廷、而辗转教授于郑于原陵于济阳而复于金山也、盖先生既通仕籍骏文声、太孺人之志成、而尊甫在天之灵亦慰矣、初先生肄塾时、稍稍不习、母泣而诫曰、尔父死而我不亟死者、以尔兄弟在尔、诸兄皆不学、念无以昌大其门、独恃尔在也、尔何以居诸玩愒之为、自是先生感奋、益务向学、以有今日、而太孺人当是时、其所为缝裳炊飡燃膏继晷者、复垂三十余年、以有今日、而太孺人之节操、业巳炳于晨星、亦既受两台使者之旌、以俟丝纶于　辇毂下、而且裒然列之邑乘不朽矣、太孺人之考终也、在万历十九年之六月、享年八十有九、不可谓不寿、而先生教授于郑而原陵也、俱奉母夫人以往、时时进一鲜以供馔、进一绮以供御也、虽不获分大官之羞、与尚方之毳、又何如田中负者乎、斯不可谓不飬、而先生所至、教授有声、弟子员之重公爱公而德公者、又为文为诗歌以颂、而且徼灵于当世巨卿名人也、斯不可谓不荣、而先生慕且终身、羮墙如见、日或仰屋长吁、夜或伏枕流涕、而曰吾母何不百岁千秋也、吾母既尽之年、而吾犹腼颜以五斗米碌碌奔走四方也、无论不腆之俸、不足为伏臈供、亦不愿以三公易吾母一朝之飬也、斯不可谓不孝、吁嗟乎、王先生有令母、而杨太孺人有令子哉、吾故知汝南山川之灵秀所蟠结、而为节妇人奇男子者、尤着于上蔡王氏王氏之母子也、先生今为金山、谕门下士黄君正达薛君应麟辈、备述公家节行之详、征言于不佞畏、不佞畏不敢以固陋辞、遂为王母杨太孺人立传、而并为先生及之如此云、 

　　○姚叔信先生传 

　　盖闻檇李之里姚氏者、里中称令族云、不佞与舅氏包彦平??叔。而始交范两生君和长康也。与范两生习。而始交生之友姚尔肃也。与尔肃晤言。而始知有尔肃之祖姚叔信先生也。尔肃不怕至云间。亦不素昵云间何生。一见而以乃祖之传请。不佞避席而辞曰。何生何人斯。能传姚先生哉。而舅氏谓不佞宜传姚先生也。范两生亦谓不佞姚先生不宜不传也。若舅氏若范两生者慎许可。且于先生为同里人。知其贤悉。故请得一言而华衮之。而尔肃以英玅之年、工文词、矜行谊、闻孙而欲为厥祖表章、此盛世盛德事也、不佞敢以不文固辞、乃为姚先生立传、姚先生名兖、字叔信、别号玄岳、其先占籍秀水、居夹马塘、遂为檇李人、世业耕、亦复业儒、耕不甚腴、而儒亦不甚显、数传而至先生、先生少慧、称宁馨儿、长而顾盻有神、举止都雅、其治经生家、事铅椠、目披手校口伊、吾日夕不休、而雅非其好也、竟谢去、时乃翁春秋高矣、先生代翁家秉所以拮据百端、而意亦不帖帖细琐。惟喜攻诗古文辞、文有奇气、而诗出入杜陵法中、欲觅惊人语、辄以千秋自命焉、乃翁为雠者所陷系狱、先生抟顂吁天、请以身代、代之囹圄者十年、僧有念公者、诗僧也、亦以事羁狱、见先生而器之、尽以其诗旨授先生、及先生为诗、则又自出鸿裁、不尽繇念公旨、寻而事白得出、考盘里中、日偕翰墨高流结为诗社、居怕谓人生渴当饮。饥当餐。劳当偃息。何所不快乎。而独未有快于诗者。故其情之所到。泚笔而书。而至其深思之极。刺骨刳肠。雕镂模拟、即亡衣冠坠坑井弗觉也。同社者时有唫哦、非不人人意自得、比先生落片纸、人人媿叹、以为弗如也者、曰使用昔人夺席事例、吾侪多洒指退矣、其诗友则若戚符卿项上林、辈其诗趣则得之放浪佳山水间。而其诗兴则常慷慨悲歌而寄之乎酒。四方之客。以游至胥山鸳水者。先生辄留之饮。饮未尝不醉。有桮欢而无罍耻也。宗党中婚嫁丧葬之需。及子弟能胜读者。膏油楮墨修脯之费。悉取资先生。先生无弗应者。有某侵帑钱、坐罪遣戍、讯备五毒、先生意怜之、为白之公府、以巳赀代偿、不继则鬻田庐、又不继则簪珥器物、入之质库、而先生之橐自是若洗矣。或语先生不为族人割橐应饶。先生苐咲曰、我故非饶者。然能自忍困耳、乌能忍人困耶、盖家虽以此旁落。而卒无攒眉时。诗酒自适。陶陶如也。乃其取舍愈益严即贯镪斗粲。不肯捃拾干贷。而人亦重先生素亡敢以富贵色御之。曩先生好游、晚而倦游矣、曰奈何垂老之躯、犹令汗漫跋涉劳苦、可胜道哉、当先生游屐所次、王公贵人、倒屣折节而迎、愿为结纳、而先生不终欲游之以成其名。彼夫东贽而西借交。甲贽而乙借交者。夷然不屑也。家居则燕坐焚香、萧然世外、时出而与樵夫钓童狎、又时出而与田叟较丰歉、论雨旸、轩冕之谈不经于口。而蝼蛄之音不噪于耳。先生所谓隐君子非欤、南州北海。吾不能知。若其毕志云萝。迯名觞咏。今世而有此寥廓之士。庶几邈焉寡俦巳。司世道者。寄想白驹。是宜表之左闾。以风草野岩谷。此其事讵可阙如也。夫先生生五丈夫子、俱声籍黉宫、长舜聦、官广文、即所辑先生尚玄集者、季舜宾、屡以高等应省试、不幸赍志蚤殁、时论痛之、其子德钦尔肃、为先生第五孙、今以先生集寿之剞劂氏、又以先生传属之不佞何生、而曰我祖之遗行藉子而扬也、我父未竟之志亦且藉子而慰也、可不谓之孝乎哉、可不谓之孝乎哉、夫先生之死有年矣、吾为尔肃传先生、以志其不死者、 
　　何子赞曰、语云、木有根、水有源、又云芝草无根醴泉无源、两言孰韪耶、不佞创见尔肃、而以为芝也醴也得其祖叔信先生传之、而慨然兴木本水源之思焉、语不虚耳、夫以尔肃之才之美、异日者必且名世、成其鸿巨显融、而其女兄青峩居士。为范君和室人。彬彬有女慱士。风刻玉鸳阁诗行于世。呜呼、姚固令族乎、其子孙为才人为淑媛、何以施此声吴会间哉。总之其根源信益远矣、虽谓姚先生不死可也、 

　　○董配宋淑人王孺人合传 

　　宋淑人者、故　封侍郎海观董公之配也、王孺人则公之侧室也、淑人之殁有年矣、且葬而铭之矣、何以传也、其少子传文原道、跪而请曰、我母淑人之有隐行而未彰也、不佞曰、是史氏之责也、原道曰、吾子而传之亦史也、孺人之葬亦有年矣、而何以传也、又何以合淑人而传之也、曰我淑人之逮我毋而恩。我孺人之承我嫡母而毖也。世所罕也。故欲并传之也。并传之以并存于天壤间也。以识不忘也。亦以风世也。淑人之奉舅姑则孝矣、其事夫子则庄矣、其治门以内外上下则雍睦且办矣、其好施予赈穷赒贫则倾橐矣、其慈和以驭庶以及庶之子也。人亦类能言之。然未有如原道身之而口之深切着明者也。盖是时淑人生宗伯既第。孝廉既壮。而原道冣后育也。育之自王孺人也。宗之人曰。是有子而第而壮者。王氏之子其弗子乎。而淑人呼孺人而慰之曰。吾子子而子子钧也。且以语封公曰。大儿官小儿成人矣。而我今日所抱弄者。此呱呱耳。方其牵裾遶膝时。寒燠必调之。出入必顾复之。果实蔬茹。一味之甘。可剖而分者。必推以予之。而其与王孺人处。则忻忻于于。无少遽色。亦无纤微间言也。而遂乃渐授之家政。苐搃其大者以提衡其间。凡米塩丝枲鐍钥出纳之任、一切畀焉。而孺人亦精心为之毋误。及原道稍长胜读、则淑人使就外传、入则置之膝、口授书、与孺人尝共事丙夜中、篝灯荧荧、机杼声与伊吾声相续也、盖淑人之视孺人。非媵而妹矣。孺人之视淑人。非嫡而姊矣。淑人视原道忘其非巳出。孺人忘原道为巳出。而原道亦忘其所自出矣。原道长而能文、淑人抚之曰、是儿第五、何必减骠骑也。原道补郡文学、试辄先其曹耦、廪于官、尝应举就道白下、时宗伯方鼎贵、而孝廉巳举于乡、则又抚之曰儿幸而捷、且为河东凤燕山桂矣、盍勉旃、其爱原道而望之成立多此类、未易缕指数也、先是宗伯以忠谏杖于　庭。淑人哭之几绝。宗伯戍南宁。淑人悲其远道数千里外。亦哭之几绝。封公死。淑人哭之又几绝。而孺人以身持掖之。复朝暮宽觧之。不遗余力。乃淑人则以哭丧明盲矣。孺人委心悉意。所以曲事之者百方。即少疾苦。未尝不废箸废寝。曲局其发。而供汤药理床褥也。而原道之侍淑人愈益夔夔孝谨、亦尝竟日夕不释衣、恋恋犹作婴儿慕、巳而令原道徙别居、即以孺人属之就飬、孺人徘徊不忍去、曰夫人以我非人耶。夫人所殉者主君及三丈夫子。我所殉者夫人耳。主君亡而二子又各居外。我向与夫人形影相吊。今不与俱而谁之也。原道时偕孝廉堂下问起居、则报无恙、进之鲜醲甘毳、则曰我长斋事佛、亡所用汝簋矣、当宗伯难作。孝廉治诸黠奴之不法者。时有一二宵人为之交构。计以鱼肉幼孤。而原道以坦衷热肠。共御外侮。自微淑人覆之翼之。几中于祸、迄今原道语及、泪交于颐、呜咽不能竟也、淑人故有二子二女、并原道而五、皆极怜爱之、自哭宗伯哀、而曰人五官而失其一、其何能身、繇是病剧逡廵以至不起、而孺人佐之哭、亦哀亦病剧、先淑人不起、语云、室有嫡有庶、子无嫡无庶、而两母两忘之、即死生以之也、此其贤何如、世之所谓嫠者、遡淑人之为妇、以迨为母、拮据而操家者几六十年、而孺人相之操家者亦几四十年、历六十年而妇道母道如一日、历四十年而庶道亦如一日也、虽处贵富之家、时值艰危之会。而两母左挈右提。间关百折不少失。以全董氏一杯土六尺孤。可不为难哉。君子曰、世之嫠有如此数辈者、足使俗化而樛木小星矣、于是何子三畏、退而作宋淑人王孺人合传、而书之以贻原道、原道不佞中表弟也、原道孝行纯笃、其言两母事甚详、而不佞以原道肺腑亲、知两母亦甚悉、藉令史氏握如椽而传之、当作信史、而不佞则何足云、 
　　赞曰世有士行女行而士女有显行隐行不佞所为董氏表扬者女行也亦隐行也以原道飬志之诚即不逮无害何至遑遑悲慕若风木兴哀也乎其欲以两母闺壸之懿借片言之黻衮以垂将来意则拳拳足嘉尚矣夫母以子贵亦以子贤宋淑人以宗伯显荣以孝廉文学终老而王孺人以文学不失其令名。此于天亦有余厚者固皆隐行之报哉闻之公侯之后必复其始复之者是在原道也夫 

　　○太学生陈穉登传 【 代】 

　　陈穉登者、讳尔耕、别号斗原、其先吴之嘉定人也、国初耕隐公徙而之无锡、遂为无锡人、自赠户部足庵公、而参知东厓公、为弘正间名臣、其家世始显、赠宁乡尹石村公、能诗文、卒以病废不显、而其子光州守云浦公、荐而魁于乡、仕而循于邑、于州、殁而祀于名宦、又复显矣、云浦公娶王孺人生穉登、穉登少挺异、渊庭山角、神采奕奕暎带人、三岁口能诵书、即能觧父母意旨、六岁读书辄强记、十岁通经义、十五属古文辞、见者咄咄赏异、即云浦公亦谓我儿大似胜我云、十七就试、学使者耿公、补慱士弟子、十九娶于谈、谈故名家女、穉登又以刑于率之、于是相与起居堂上、承二尊人欢、其尊人喜谓曰、如是儿若妇者、何虞白首乎、而无何穉登母王孺人以疾暴亡、穉登哭之哀、悲号毁迫、若无所比数于人者、而易亦与戚称、孝声隆隆起矣、寻而云浦公归自宁州、为王孺人卜葬、念孺人所生惟一子、欲以所有之产半畀穉登、而以其半畀诸庶弟、穉登跽而请曰。我诸弟母我母。大人何忍我母不子庶子也。遂各分授而义声复隆隆起矣。时穉登不喜治生计、惟日偕二三友生、如顾吏部兄弟辈、相劘切、于经史罕所不读、读亦不深求、辄涉猎晓其大义而止、于举子业必证之理而出之匠心、一洗剽袭之陋、而??渗思勃发、每下笔滚滚千余言、前茅所指、人人魄夺、以故赴郡县大夫试、试则冠其诸生、诸生无不心仪之者、然至大试辄不利、穉登亦不以自阻而铲其锋芒、一日抚掌叹曰、我尝咲司马长卿入赀为郎、藉令不以三赋见知于人主、而称于天下后世、锦江水何能浣之、我请徙业矣、于是走南太学而谒司成许张两先生、两先生磨励六馆士慎许可、而独器重陈生、恨相得晚也、会闻云浦公不豫、亟从白下冐溽暑疾驰光州视乃翁病、病良巳、乃翁趣之白下应举、穉登不得巳成行、而云浦公病复陡发、觧组归、穉登复趣逆之、蓬垢而奉医药、不觧衣而寝者浃旬、而翁竟不起、穉登哭之哀、甚于哀王孺人时也、无论葬祭之费逋累千金、皆穉登一力所自办即徧乞海内诸名公挽诔之章、自娄江王相公、崇川顾司马而下、累累数千万言、以树其碑而表其墓也、此岂近世人子勉强行孝者所可能哉当是时、穉登屡不得志于南、欲徙而北、坐客有以远道泥其行者、穉登笑曰、丈夫堕地千里、何惮远为、且燕赵古侠烈地、我将往从之、以自广其耳目心胷、不亦可乎、遂改入北太学、北太学诸生闻穉登至、靡不倒屣结纳者、而娄江新建两相国、先后争致穉登、数命酒道故、且向客娓娓推毂之、同邑孙少宰顾吏部、时时过从、而顾司马从蓟辽时贻书割俸以奉薪水、其它问奇之辙、常满户外、即相与酣歌啸傲。请为落拓布衣交者。穉登亦不匿其迹也。盖自是穉登之名倾都下、不减士衡入洛矣、岁在甲午丁酉间、凡两入试、试文咄咄脍炙人口、谓为无先穉登得隽者、而皆报罢、穉登以此无意复出应举、辄寄情山水间、治园圃种竹木自娱、遇令节佳辰、则轻舟小轝、肉唱丝和、呼卢浮白、自适、而间亦歌咏以自愉快、因赋而今吟若干首见志、且号曰无碍居士、意洒如也、戊戌秋忽得心腹之疾、寻愈寻作、方赖谈孺人早晚调摄、强颜相欢、而孺人一夕染寒症奄然而逝、穉登痛之疾弥剧、度不可生乃执艺之手太息曰、我今巳矣、我自惟生平无大过、可以见汝祖父母于九原、死且无恨、恨诸故人未有所酬耳、于是口为书授艺之椷诸故人与之诀、呜呼悲哉、释登为人、雄爽负气、矻矻不可下、貌亦棱棱严冷不可亲、与之论辩天下事、高议横溢、滔滔悬河不可穷、左规右绳、洁修其志行、少欲狎以非义、屈以非礼不可动、然中实宽厚、冲口而决、信心而行、与之接不啻秋月霁春风和也、叩其底则青天而白日矣、性不喜奢、无醲鲜之奉、而能以任侠致客、坐上客恒数十人、仓卒戒厨事皆咄嗟办也、家不甚饶、而所构堂宇极其宏厂、至倾仓廪广称贷以佐之、内族外姻岁时间遗必周施予必渥、以窘相告、虽所处自不给、辄偿其负、而贰其饔、必有以应者、故穉登之授客劵、与受客劵畧相当、而性复严取予、斤斤不少假、居间之赂、目若草芥、然郡县之重穉登、欲以关说博数行者、穉登曰、数行易耳、其如关说非我志何、虽周旋二三相国间、而终穉登之耳、无以污声入者、其操行足信也、其所与交、必天下贤豪长者、而于单细亦复不藐。有善必奖、有劳必酬、有纷必觧、有无端被齮龁者、多方脱之、而不必其人知也。若所抚存悼亡非一、而于亡者尤加轸焉、如笔研交莫君濂源、蚤世无嗣、穉登迎其室人、僦居居之、割产赡之、有骆大行者、卒于京邸、孑孑无亲、贫至不能具殓、而穉登伏尸哭之、躬为沐浴、衣冠殓之、且捐金资、其仆持丧归里、是又何如高谊哉、以故穉登即不贵显、而百里诵德、千里诵声、无纤芥之讥、为月旦累、以此死之日、乡之缙绅衣冠无弗恸者、闾左右无弗咨嗟者、甚而道路之人无弗顿足弹指惜者、而顾司马航海临之、王山人匍匐凭其棺哭之、呜呼、此其所以为穉登欤。夫以穉登如是其才其行、而堇堇四十有九竟殀其天年、可谓不幸、乃谈孺人又不幸先穉登殀、其犹有足悲焉、孺人之为刺绣也丽、而不以一丝挂身、治食味也甘、而不以匕勺入口、殆其性然耳、其侍舅姑衷于孝、处妯娌之属而一禀于礼也、其奉父若继母若姊而飬之终其身也、其事夫子能以俭勤植其家、不妨其学、而又以贤翼其阴行善也、其驭大小臧获以百辈、而廪廪受其约束也、孺人故笄而男子者哉、独惜夫穉登不能尽用于国、而孺人亦不能尽用于家、一岁之中、夫妇相继以殁、寥寥空室、哀哀遗孤、天乎天乎、此我所不敢问者也、虽然、有懿媺足称、而吾尝无一言标而论著之、使其冺冺无闻、又我所不忍、故因其子艺之之请、为穉登立传、而并为谈孺人传之如此、若其生卒年月男女婚嫁、则有状若铭在、兹不具述云、 

　　◆引 

　　张樵海山人茶录引 
　　咏物诗小引 
　　读礼余言小引 
　　青浦县志引 
　　朱孟元北游小草引 

　　○张樵海山人茶录引 

　　山人不慕八珍而好水戹耶、何以着茶录也、蔡君谟尝有茶录矣、山人如其人嗜茶、而亦仿其书为录、其言采茶造茶辨茶藏茶投茶饮茶、及所为火候汤辨泡法者至悉至微、而捴之其旨归于色味香、其道尽于精燥洁、一何名理也、夫茶之产则如丹丘蒙岭玉垒柏岩、茶之名则如宾化横纹含膏骑火、茶之品则如碧乳紫笋雀舌蝉翼龙凤团、而茶之功则如涤烦疗渴换骨轻身明目益思、昔人论之盖详、乃山人持论之精、其所酝酿而斟酌之者固巳深矣、抑闻癖茶者为茗奴。鬪茶者为茗战。若陆羽既注茶经。而复作毁茶论。则吾不知其觧耳。山人盍为我觧之。虽然、何物水戹也者、不犹愈于厌梁肉者乎、故吾谓山人之刻茶录、斯醒心之膏液、亦砭俗之鼓吹也、山人且老而读书能诗、多所撰述、兹录其一斑云、 

　　○咏物诗小引 

　　不佞比值居庐、方管治墓、忧愁泣血哭痛于孟生。贫贱刺心、途穷于阮籍。不陈书史、因非从容展诵之时。畧事咏歌、用写抑郁无聊之抱云尔。兹以孟秋三日、于役吴阊锡山、谢诸先生长者枉吊之辱。偶抽思舟次、命笔帆前、聊寓意于夭乔。仅托情于飞走。何能慱物。无当大雅之观。媿谢含毫。益重小夫之诮。计往返八日、凡得物一百五十六、题得诗一百九十九首、不佞故受诗、乃鸟兽草木之名。尚惭多识。即形色象貌之似。安事强探。若其未妥者芟之。未备者补之。请有待焉。 

　　○读礼余言小引 

　　刻读礼余言四子毛诗二百有奇首、刻不佞近撰制义也、不佞丙申秋孟而后在读礼中、两朞间不日不月何问其余矣。自惟茕然处块、凄然倚庐、内迫外缠、何遽斯甚、而时或排愁破涕则余。四方之客吊唁者、淹引踵至、逄迎不乏、而爵罗在门则余。当其有亡黾勉、终始绸缪、非不百务俱作、而少焉次第修举则余。昼则鞅掌茧足、而夜其余。晴则蓬徙尘走、而雨其余。又尝出谢远近之吊、则匍匐跋涉、间关万状、而舟车其余也。余即不能屏去诗赋奏记古文辞之役。而亦不能屏去经生言。夫非以其余搦管捉纸涸思干虑而为之者耶。至其文之工拙。非不佞所计。览我文者之衮钺雌黄。非不佞所知耳。 

　　○青浦县志引 【 代】 

　　夫郡邑之有志也。其史之流乎。史以掌记时事。而志以载山川土田风俗人物政事赋役食货艺文之详。弗可缺也。若乃新造之邦。兴而废、废而兴。其间盛衰沿革。有父老所与知。而草野所私识者。非作之志。其何以备遗忘。而自非神明之吏、按事究心、为民造福、求乡先生之名达者、相与纂而辑之、其又何以示将来而昭盛美。若青溪卓侯是巳。青溪旧为松属县。以嘉靖中废。而旋以隆庆中复。盖仍与华亭上海鼎立而三也。经今几三十■〈礻冀〉。令亦数易人。才如东海屠公长卿。豫章罗公柱宇。而志亦弗克编摩以就。其天之留以待我卓侯者耶。侯以八闽之豪。绾符而莅事三泖上。至则礼学校。重农叶。修城隍。御水旱、轸疾苦。缓诛求。一切有便于时者。靡不厘然具饬。而所日夕注念则尤在邑志一书焉。于是礼聘王学宪洪洲先生为之秉笔。而侯搃阅之。不五月而成编矣。不佞受而读之、叹曰、美哉志乎、自斯邑重建以来。凡所为山川之环潆错绣而分支者、今而后可按也。凡所为土田之逶迤割肥以附瘠者、今而后可履也。凡所为风俗之奢俭淳漓因时上下者、今可覩也。凡所为政事之弛张、赋役之轻重、以及食货而殚土地之毛、艺文而极月露风云之变者、今可胪列而考也。昔朱晦翁廵南康。首观志书。说者谓公知务。乃卓侯之卧理青溪也。雅意志书、而志就。志就而称一邑鸿巨之观、以垂千秋不朽之业、即自古循良在服。孰有知务如侯者哉。侯之治绩亦既三年有成、而兹且奏冣于　辇毂下、持是足以献矣。某不佞、幸从侯后视学此中、又幸辱侯之知、左右提挈、亦与闻盛举、而且乐观厥成也、敢摛片言而引诸简端、 

　　○朱孟元北游小草引 

　　余社友朱孟元、夙以文章之隽、驿其声于乡学国学间、海内无不知孟元名者、其绍厥考孝廉公而踵其科名似乃祖侍御公而光其门阀、谓可曳履致也、而旋以数奇、竟娄落第、迄今岁从天曹谒选、堇堇得西安丞、夫丞安足以辱孟元哉、人有为官重、官有为人重者。孟元而丞。丞即重耳。属者西安之役、将脂车矣、而望入行囊、郁有五色云气、扣之则北游小草在也、孟元之游、当其射策、游而之南、而当其授官、游而之北、孟元之吟草、游南而草就、往往于六朝烟雨。万山苍翠中。勃发其藻丽。游北而草就、又纵横驰骋于齐鲁燕赵。以吐露其胷中之奇。其词能铸新。其格、能追古。其题识、则慨慷多悲、其赠送则凄惋多致。而其寓怀矢志。则又沉郁而多情。此无论绩学鸿裁、即一种旷逸之风、清高之气、亦岂近世词人所能彷佛而模拟者哉、是草也、客有为孟元梓行者、而属不佞引之简首、譬之明月之珠、夜光之壁、陡然当前、见者莫不按剑、然未必不以按剑而识其为明月为夜光也、孟元以一县小吏。而出两游草视人。不令按剑耶。乃其明月夜光。必有识者。识则重孟元矣、孟元重而丞亦因以重矣夫、丞安足以辱孟元也、 

　　何氏居庐集卷之七完 

　　●何氏居庐集卷之八 

　　华亭何三畏士抑　着 

　　祭文 

　　◆祭文 

　　祭伯母唐氏孺人文 
　　祭常山詹太母张老夫人文 
　　祭新都许相公颖阳老师文 
　　祭宋参知逊庵公文 
　　祭豫章衷总宪洪溪公文 
　　祭李参知约斋公文 
　　祭内弟季文仲室人徐氏文 
　　祭王太母高老夫人文 
　　祭宋光禄配杨孺人文 
　　祭乔孝廉伯麟母夫人文 
　　祭宋弟妇俞氏文 
　　祭姚龙石孝廉文 
　　大葬先府君堂祭文 
　　祭平湖陆太宰五台公文 
　　祭方封公月汀翁文 
　　祭社友方众父学宪文 
　　祭叔父太学凤岩公文 
　　祭内兄太学季仲登文 
　　祭陆母陈老夫人文 
　　合祭陆母陈老夫人文 
　　祭檇李黄母陆太恭人文 
　　祭倪母张太夫人文 
　　祭武林王封公文 
　　合祭王封公文 
　　祭新都汪念崖年伯文 
　　祭同年新都汪桂麓文 
　　祭邓少宗伯定宇老师文 
　　祭豫章衷简肃公及彭夫人文 
　　祭廷评乔公水心暨配朱孺人吴令人合葬文 

　　○祭伯母唐氏孺人文 

　　呜呼盖在丙戌之岁我祖母及我伯父之相踵而亡也子姓巳不胜痛矣今岁在丙申而我父以十日之疾陡然易箦也我兄弟斩焉在衰绖之位执哭泣之哀而伯母来吊且慰比时声容动止康徤如常无一死征者乃不越六十日而忽以讣闻矣呜呼痛哉忆我祖母之享年八十有六而伯父六十有九伯母之享年七十有六而我父六十有七皆不可谓不寿然以子姓之心未尝不愿其祖父母父母之百岁者岁不满百即逾耄逾耋未有不顿足而号椎心而饮血者所谓终天之憾虽加一日愈于巳也呜呼我父之寿短于伯母九岁使我父死之年如伯母死之年则我兄弟终天之憾亦可以少觧我伯母之寿短于祖母十岁使我伯母死之年如祖母死之年则我两兄终天之憾亦可以少觧而奈何不然耶呜耶痛哉方我父之亡也怆然为腹心痛迨我伯母之亡也怆然为手足痛我父我伯母之相踵而亡也怆然为家门痛而追思我祖母我伯父之亡亦相踵也则又怆然为今昔痛矣虽然我两兄不能无憾而伯母于今日又何憾焉人以丘墓为归而伯母巳有葬身之地人以入土为宁而伯母巳有附棺之椁人以后嗣之贤为福泽而伯母有二丈夫子又有孙有曾孙所以旦暮可死旦暮可葬而子姓之心亦旦暮可安伯母即不百岁故自千秋也我兄弟方以父柩在堂日夜潸焉涕下而于伯母之逝又复有滂沱之悲我兄弟方以父死未葬日夜不释于怀而于伯母之丧乃遽先执绋之役于是设祖道以祭而侑之歌歌曰生者而死兮叹去住之无常死者而葬兮知窀穸之有乡嗟我从兄弟兮失所怙恃而不胜其彷徨惟我伯母兮得所殡殓而蚤厝于大襄我临风以跪奠兮有殽不芳我酹酒酒以陈词兮、有泪如浆 

　　○祭常山詹太母张老夫人文 

　　人生有母、有母而怙、谁诒义方、子实我拊、母死有子、有子而仕、谁诒荣哀、母实不死、三衢之詹。寰区所瞻。巨宗华阀。山斗岩岩。金吾公配。紫囊霞佩。长发其祥。永锡尔类。猗与夫人。维渭维莘。好逑天合。大公御轮。贞心懿淑。惠问嶙峋。神襟玉润。令轨波粼。昴精岳神。孕凤胎麟。凤毛翙翙。麟趾振振。种德方茂。克昌厥后。大小齐名。季昆竞秀。槐影凌王。桂芳掩窦。双旌高悬。五马并骤。藩臬提衡。宪台联绶。母乐长年。子歌锦昼。既康以宁。且福而寿。百岁未央。讣音忽奏。组帐空张。灵衣虚覆。贤良大夫。茕茕在疚。某等越处、谷阳。千里相望。信音、辽绝。吊奠失将。言之呜咽。我心郁结。絮酒未酹。炙鸡未挈。追、维、长公。来守吾淞。恩沾三泖。泽被九峰。士濡化雨。民沐春风。壶浆父老。竹骑儿童。亦、有、次公。决谳于东。论生论死。惟允惟中。索星无彩。渭水不红。刑书三覆。冤狱一空。遡伊式谷。夫人之功。熊丸机断。得两英雄。长公在事。遇人国士。次公怜才。谊深把臂。我侪后生。怀贤心醉。转、念、夫人。丧淑霣庇。聊撰片词。敬驰一使。目断长松。神飞大隧。嘅叹寂寥。临风泗涕。母也有知、灵分恍至、 

　　○祭新都许相公颖阳老师文 

　　古之政府代不乏贤皋夔而降韩范以前上之则矢谟于坟典而标烈于简编次之亦图形于麟阁而勒姓于凌烟彼其勋绩功名更仆诚未易数而惟吾师许公公相之执政也其心有眷眷　君国者在而不但欲以勋绩自见功名自全方公定相人推其望衮阙有补天工无旷如议关人才之进退则密揭而不以为嫌议关　陵寝之废典则廷争而不以为亢在数年间与二三元老左扶而右掖前导而后劻是以四海想其风　九庙蒙其眖逮乎　建储议起而中外沸腾于时小臣待　诏彷徨而茧立大臣承　旨悚惕以氷兢而公独切谏青蒲之上宁奉身以退而不计一时名位之沉升此于邦国明其若否敢为谔谔弗为唯唯盖封章虽不报而为　主上谋则忠国本即未贞而为　社稷谋则恳矣故夫公之柄用正人秉轴公之飬晦贤者栖谷使公而终究其施也则三王可四五臣斯六而奈何委之中林令论者徒叹其为公侯之心腹归而夷犹白岳容与乌聊深衣幅巾散步逍遥绝口不言　国家之事以待其自定而又何天之不愸公巳讫大命而赋大招巳焉哉龙蛇厄老成凋羽翼谢风雨摇兴言及此不胜其怊怅而凄憀忆昔辛卯公还在道伏谒润州握谈倾倒澘焉出涕拂衣不早宗臣忧时继以肝脑此某于公之请老而以急流勇退之身为公加额而颂祷又于公之告殂而以爱君体国之心为公扼腕而丧懊吁嗟乎此公之所以为公而其它勋绩功名曾何足以铺张而称为公之代宝某方块处公适讣闻父师之痛如割如焚披惨惨之飞雾目迢迢之去云乃摛文而椷帛独悲绝于江濆 

　　○祭宋参知逊庵公文 

　　呜呼、哲人摧殒、真宰茫茫、与善既爽、福谦亦荒、倬惟我公、南浦发祥、世济其美、以奋于乡、乃承簪组、乃肯构堂、凌荡是诫、孝恭是将、卷舒白云、杼柚青缃、云间鹊起、日下凤翔、信阳试吏、卓鲁雁行、南雄佐郡、颖渤齐芳、寻领愽罗、五马高褰、旋擢晋安、千石无前、历践宪司、洪都滇南、之屏之翰、于旬于宣、　帝方简在、欲寄鼎铉、公赋归来、怡然林泉、九峰之岛、五茸之墟、第中辟圃、花外停车、逍遥寄傲、颐飬天倪、南陔乐只、东方宴如、蛇忽当岁、鵩乃集闾、士失祗砺、国失璠玙、呜呼哀哉、器倾盛满、鬼瞰高明、剪公长??美、报施讵平、所不没者、令德令名、所不死者、贤子贤孙、惭余兄弟、謭劣奈何、僣以稚子、辱就葭莩、方公病亟、犹念么么、爰令结帨、车牵有歌、抚而训之、沐爱孔多、呜呼哀哉、托松倚玉、我心则欣、泣麟悲凤、我哀则殷、薄酾斗酒、薄采江芹、灵兮歆止、酸风冻云、 

　　○祭豫章衷总宪洪溪公文 【 代直指】 

　　坛石山灵、章江水浚、挺生至人、我公应运、霄汉丰标、圭璋气韵、兰省分曹、茸城领郡、视学梁藩、参知楚镇、方伯葱珩、中丞斗印、卿寺朝推、铨衡夕晋、　帝念旧都、谁锁钥者、俄而司空、又复司马、　帝思旧臣、召还辇下、绣衣领袖、荐绅陶治、周代壮猷、汉庭良寀、岂难耄耋、而升鼎鼎、二竖为殃、一疾忽愦、显职名阶、归于大块、有美凤雏、无惭龙种、奕叶云仍、文思川涌、有德不朽、豫章木拱、有子不死、洪都星拥、某居中台、为公下吏、佩服德音、埋轮揽辔、讣信北来、魂摇魄悸、灵榇南旋、人号鬼泪、祖祭于途、薤歌于位、灵兮降临、风清月媚、 

　　○祭李参知约斋公文 【 代直指】 

　　吁嗟我公、岳降五茸、离离象纬、奕奕鼎钟、公之门第、三槐五桂、荀氏龙骧、谢家玉缀、公之翰藻、笔雾辞云、有蔚其彩、有彪其文、公之行谊、中程今契、曾参事亲、姜肱待弟、公之吏治、渤海颖川、郡符奏冣、藩臬声贤、齐鲁之郊、楚越之服、吏畏民怀、家尸户祝、公赋归来、谢绂投簪汲流旧巘葺宇家林　帝念名硕安车有诏隐约就闲迁延辞召闭门息交出垄问耕书堂琴幌酒罍茶铛方且优游龙蛇在岁星殒松崩珠沉璧碎萧萧南浦渺渺北邙菁华歇绝台馆荒凉公来浙西某辱所治同榜通家亦惟公季按事三吴闻公告殂怀贤意切霍??泪欲枯敬摛芜词用将薄奠恍忽有灵几筵来眷 

　　○祭内弟季文仲室人徐氏文 

　　世有少女、德不必淑。亦有淑女、命不必促。德之淑矣、休哉式谷。命之促矣、酷哉司禄。粤维徐姜、于归季叔、既朱其门。复丹其毂。倩盻令姿。公侯望族。禀性温温。棣仪穆穆。壸内以和。壸外以肃。孝祀舅姑。酒清羮熟。恨不生飬而时痛哭。恭事妯娌。袵敛足踧。曰予幼龄。敢不蒲伏。载织载纴。以充杼柚。薄澣薄污。以治裳服。士也清扬。女也馥郁。士也俊髦。女也贞俶。爰御琴瑟。偕老恊卜。乃拥枕衾。古处相告。视夜趣兴。鸣鸡劝读。杂佩亲贤。小星锡福。彤管徽音。曲房芳躅。年甫二十。居然朴木?敕。嫁甫一朞。聊尔膏沐。时方免身。魂魄不属。喜且得雄。婴孩不育。素旐忽张。漆灯灭瞩。宝月沉沦。彩云飞逐。某中外懿亲、肺腑背腹、闻之惊号。救之匍匐。畴不有生、生悲其独、畴不有死。死悲其速。日月我照。父母我畜。匪席不卷。有弦曷续。亡者窅冥。存者桎梏。天乎无知、人乎比毒、我为此词。用标女鹄。淑媛之思。夫子是勖。 

　　○祭王太母高老夫人文 

　　盖闻人不可以无年、亦不可以无子、有年者日永而优游、有子者云仍而续似、机山之阳。谷水之涘。伊谁德门。曰惟王氏。曩太公以行年六十有八、图貌于耆英。而今太母以行年七十、受厘于女士。其相夫也、茹荼而食贫。其教子也、燃膏而继晷。三四年之前、而太公背太母以捐逝。悲之者亦以为老景之仳离。二十年之间。而太母偕太公以徜徉。羡之者共以为瑶池之福、履。况乎诸子者、长君虽泥伏而龙蟠。仲君则雄飞而凤起。而季君亦复宛蜒而虎视。诸孙者其芳郁为兰为芝。其文章为绣为绮。日相与定省于起居。趋承于颐指。佐簪珥而进裳衣。挹酒浆而供甘旨。盖朝夕之欢承。而左右之飬就矣。属者春秋既高。时值举觞而受祉。宜百岁其未央。胡为乎一疾而遽巳。其宾客之在门也。方将摛文缀卷。裒为诗歌。以侈荣生之褒。其龙蛇之在岁也。且巳酸鼻搏膺。翻为薤歌。以矢献吊之语。是之谓不以庆而以哀。不以讴而以诔。呜呼、古之称寿者曰耄曰耋曰期颐。寿之命名不一而足。而七十独谓之古稀。是七十者古之人所私心深觊而不可必得者也。而矧乎今之人。其又何可以若是其期。太母以来月为七十寿之月。乃先一月死。而不能以月待也。则古稀之说为益信。太母以今年为七十寿之年。仅少一月死。而犹能以岁待也。则于古稀之义其庶几。此正吾先圣之所云一喜一惧。而父母之年诚然乎不可不知。吾尝于太母之子为同年为同社俱为同袍。盖通家知巳之谊切。而于太母之寿而殁也。为王氏悲者十之九。于太母之殁而寿也。为王氏幸者十之七。而因告夫世之为人子者知之兹吾、尝之所以忾息而窹叹。咨嗟而涕洟。 

　　○祭宋光禄配杨孺人文 

　　呜呼家有一夫兮、以生死而系兴亡、亦有一妇兮、以存殁而系低昂、嗟宋氏之不竞兮。光禄半百而遭伤残。念宋氏之不绝兮。孺人十年而竭劻勷。植孤儿兮颖栗。字少女兮鸾凰。抚叔子兮逾巳出。育翁子兮成人行。门以内外兮斩斩。事无巨细兮章章、处亲疏兮恩礼、驭臧获兮纪纲、迨家难兮忽起。构争諯兮尺咫。防予侮而彻来土兮。室将倾而不毁。顾尔仆以踰绝险兮。载将翰而辄止。训子兮诗书、操家兮菽水、污澣兮裳衣、吉蠲兮祭祀、诚壸内之母仪兮、洵闺中之女士、方殚力兮营公私。竟遘疾兮身命危。匪膏肓兮难疗。实肺腑兮幽思。苟一涂之不豫兮。乃百虑之俱移。惟七情之无主兮。致五官之弗支。画梁兮朝日尽。芳树兮落花离。尘镜台兮浮土。网机杼兮游丝。户冷兮双入燕。床悬兮一空帷。珠伤兮玉泣、月死兮星匿、长君在外兮不还、两媳在侍兮寡识。遗孙曹兮年少。环群小兮目仄。如涉川兮断津。若凌空兮失翼。顾南枝兮神摇。向北风兮泪湿、所幸侄有孝廉兮。经纪其丧宗有长老兮。左右其职。居者倚庐兮。当晨昏而毕哀。行者就道兮。计日月而可集。纵无艳李与秾桃兮。亦有足栖之枳棘。纵无遗秉与滞穗兮。亦有巳去之蟊贼。岂光禄君一时未亡之英魂兮、抑侍御公五世未斩之余、泽吁嗟乎、世无生而不死兮、家无豊而不啬、情无感触兮而不悲、人无覩闻兮而不恻、况不佞兮懿亲、与宋氏兮齿唇、惟内子兮戚谊、又孺人兮晋秦、履虚堂兮欷歔起、闻晴蚓兮叹息频、奠一樽兮拜跪、咏七哀兮苦辛、灵有知兮不吐、庶陟降兮兹辰 

　　○祭乔孝廉伯麟母夫人文 

　　维珠与玉、生必有荄、维麟与凤、产必有胎、在物且尔、矧乎贤才、亦粤乔母、猗与休哉、本自华宗、于归名里、相厥夫公、家声遹起、公年逾壮、犹难举子、母乃梦兰、而昌其嗣、玉颖珠苞、凤毛麟趾、公逝而仙、子痛终天、母嗟无寐、夙夜勉旃、文耻卢后、名居杨前、羽仪吴会、领袖幽燕、丸熊断杼、曰惟母贤、子勤定省、妇供甘旨、岂无翡翠、亦饶罗绮、胡不百年、以迓千祉、二竖妬之、三魂销矣、桑馆顿空、镜台旋毁、凡我亲朋、孝廉知巳、愿母遐龄、称觞燕喜、陡焉讣闻、衔哀入髓、转庆为伤、变歌而诔、某与君契、同袍同衣、肺肝莫逆、管鲍比徽、我丧所瞻。君丧所依。一时偃蹇。两士歔欷。忧从中起、如渴如饥、如树落叶、如鸟失翚、鼠思泣血、宜哭于闱、君痛我痛。不能奋飞。握以生刍、酹以醇酎、奠于灵几、告之女姆、君哭我父。摛文若绣。我哭君母。陈言似莠。不娴负惭。下堂疾走。欵欵之私、皇天可扣、灵其降临、恍然左右、 

　　○祭宋弟妇俞氏文 

　　呜呼世称人妇、妇顺孰明、世称人母、母仪孰贞、吁嗟淑媛。家系长城。徽猷令范。不琢而成。淑媛伊何、宋弟良匹、岳降名门、克闲内则、绮岁于归、静好琴瑟、动容为纪。匪骄匪嫉。亦粤夫子。襁褓而孤。所恃既失。复殒吾姑。伶仃孑立。庭户荒芜。孺人相之。秩秩于于。洁尔苹藻。昕夕勤劬。举案惟恭、鸣鸡是勖、觧佩亲贤、可追芳躅、夫君素赢。善病休文。云何不吊、中道鸾分、九幽自矢。痛彻重旻。存孤未死。女?兮节益闻。刑家训子、内外饬饬、莱妇鸿妻、媲荣比德、一线仅延。闺壸之力。人谓公子。泉台生色。相维孺人、后禄无极、胡遘阳九、花甲中摧、妆台灭翠、组帐余灰、忽嗟长夜、兰萎星隤、所幸乃公、当世耆硕、休戚情关、引为巳责、抚存悼亡、足绵宋泽、死者有知、可以安魄、某瓜葛中表、连枝一脉、何当再朞、两闻易箦、念此诸孤、弹泪欲碧、絮酒素殽生刍束帛、临风告哀、聊写腹臆、 

　　○祭姚龙石孝廉文 

　　呜呼维公门阀、王谢峥嵘、五桂并茂、三凤齐鸣、唯公才望、终贾纵横、五车学富、八斗名荣、贤书鸮荐。年方弱冠。万里扶摇、气薄云汉、章缝缙绅、靡不羡叹、为公为卿、如在几案、而何数奇、一第趦趄、公不色愒、处之恬如、栖神林壑、雅意琴书、樽前问月、花外停车、歌台舞榭、琼席华裾、黄金结客、珠履蹑闾、讵嗟弹铗、宁叹无鱼、三十年余、其乐只且、遡公行谊、古人不啻、履贵居冲、处饶慕义、族党无猜、乡邦无怼、爱笃连枝、情真把臂、坦中热肠、影衾不媿、乃如之人、宜锡尔类、祸何酷斯、而命遽危、既戕其本。复斲其支。展禽不禄。伯道无儿。沉珠碎璧、稿蕙埋芝、朱弦孰赏、宝锷谁披、皇天可问、畴曰有知、所幸名宗。尤多彦侄。小谢诸阮、皆其俦匹、遗?未?女?在堂。孤女在膝。以提以携、多忧多恤、虽无嗣裔。犹子足术。覆卮不倾。狂澜斯谧。不肖于公、同袍后生、公于外父、同籍弟兄、自惟迩岁款款将迎、通家元礼。知巳子卿。初闻公病、五内怦怦、猝闻公讣、双泪盈盈、时欲束刍、赴吊而哭、绊于尘嚣、是羁匍匐、今来素帏、操文一读、声匪金石、哀深林木、酾酒不馨、陈殽不馥、藉兹些言、且慰且祝、九原有灵、翩然来屋 

　　○大葬先府君堂祭文 

　　呜呼我父之亡阅一载有半而今且葬矣葬之地在凤凰山之阳方卜地而预以告也葬之日在月之十有七方卜日而预以告也葬之先一日发引发引之先一日祭方祭而又以告也名山福地吉日良辰酒芳肴熟霜白风清生前、而不能致斗升禄食之飬没后而庶几伸锱铢馈奠之诚见羮墙而如在恍咲语而益亲我父之灵其鉴耶其弗鉴耶呜呼人情爱父不如爱子人情事生不如事死我即匪人而忍为此畏晚举儿爱而字之忆昔我父恩斯勤斯畏今葬父力单而尽惭彼古人必诚必信盖字子而后知亲之恩等于天地盖葬亲而后知子之不孝浮于丘山也畏等愧以今日之不孝负我父罔极之恩而犹冀我父昔日之恩恕畏等送终之不孝则维此羊豕之右粢盛之傍其或鉴之而弗吐矣呜呼灵輀在道薤歌入帷亲知执绋左右执绥母子眷属号哭而随仰哭天穿俯哭地移送之山原及此日期待葬而安即安而归临风凄怆在此裳衣 

　　○祭平湖陆太宰五台公文 

　　惟公生际盛世、仕丁显王、身尸尺度、望恊平章、筮蒙简拔、为吏部郎、一时名赏、巳无雁行、　帝心注存、衮职待补、卿寺历敡、尚书吏部、胸涤芥私、门清纤赂、休沐弗归、官衙餐卧、总之天曹、藉公持平、山涛洁介、李胤廉明、王戎蕳要、裴楷孤贞、后先泾渭、无爽鉴衡、意必玄远、神惟冲穆、色恬险夷、心空荣辱、华辙崇阶、以为桎梏、拂衣还山、老于涧谷、当公在　朝、忌者章劾、退不引车、进不下石、彼示之怨、公报之直、海内重公、不修私隙、公方起家、见知华亭、华亭罢相、受龁于人、人攻之急、公救之殷、海内重公、不忘旧恩、亦有江陵、为同举士、威相采名、名人附丽、彼倚之专、公郄之厉、海内重公、不趋炎势、貂珰凭社、非意相干、投水而热、投火而寒、彼求之数、公绝之坚、海内重公、不媚中官、中官蜚语、　上恣怒喜、有黜有陟、公道而巳、上督之严、公持之屡、海内重公、不阿　人主、呜呼公之出处有关世道、公之生死、亦关世教、所好惟佛、所宗惟禅、五台之役、咫尺人天、从宦不宦、归田不田、密行阴德、显证长年、涉世出世、去住无缠、亲朋布席、子姓满前、谈笑为诀、得道而仙、远近闻者、靡不悼惜、匪悼公亡、失一耆硕、公如可赎、身不难百、悬剑空垄、泪弹欲赤、某生也鄙、后辈小儒、辱公进教、时忆范模、痛公之讣、夕发晨趋、治先人葬、大事纷拏、所以后期、今始戒涂、扪日眇眇、呼天乌乌、嘅焉长吊、属以短歌、歌曰星沉、兮哲人殒、道丧兮良臣亡、山颓兮木萎、玉碎兮珠伤、惭余謭劣兮分疏逖、遡公源流兮情渭阳、渡当湖兮百里、泣太宰兮千行、采溪毛兮藻草、奠卮酒兮椒浆、 

　　○祭方封公月汀翁文 

　　谓天无知、善者福之、岂必其身、子亦受厘、谓德无佑、仁者则寿、岂必期颐、耋亦难遘、猗与方翁、是为封公福星寿曜垂芒海东锡此纯嘏善者仁者得全全昌如翁盖寡翁也未贵蔬食布衣贵而俭素无改寒微翁也未贵敝车赢马贵而徒步更复潇洒翁也未贵与俗沉浮贵而颓然边幅弗修翁也未贵受人齮龁贵而忘焉嫌怼消歇遡翁朴茂无怀葛天宜翁胡考千龄百年胡厌下世忽返上玄户庭幽扃帷帐空悬呜呼身拖金紫翁既福矣年逾古稀翁既寿矣多福多寿翁可死矣行善行仁翁不死矣奉翁禄飬有子在官建南修阻白云路寒奉翁色飬有子在侧苫次悲号白日景匿某于同社兄事长君若父我父执谊孔殷先子之丧远颁厚赙助麦脱骖佐余营墓此情难忘金石可铸所以哭翁涕零如雨惭余绵薄力不能酬洒水为酒剪蔬为羞陈词一读稽首九周庶几来鉴灵风飕飕 

　　○祭社友方众父学宪文 

　　世有簪缨之至痛、亦有肺腑之极伤、痛莫痛于国之仁贤中身而殒殁、伤莫伤于家之父子接踵而沦亡、方封公以正月闻讣。而学使以二月报丧。吊翁者欷歔而出户。吊子者嘅叹而升堂。年万鼎盛而不寿。仕路翱翔而不长。岂司命之昧昧、抑彼苍之茫茫、恸之者心折、哀之者郁结、僚友与之言诀而澜然泪垂、门生送之沿途而潸焉呜咽、肉骨之亲、望路而濡睫横流、交知之友、抚棺而揽涕如屑、人无触而不悲。悲无人而不切。诔者至勒琬琰之语以颂其才华、有摛氷霜之词以褒其宦节、或以风行雷动扬卢龙勘乱之威棱、或以鉴空衡平侈长乐评文之声烈、而不佞所诔者。独诔其人之穆穆冲冲。廪廪洌洌。其心事之清白也、譬彼秋月之澄。其襟怀之朗霁也、譬彼冬雪之洁。真所谓上代而少双、叔世而旷绝。故同社之兄弟奉之为良模、而一时之衣冠尊之为上哲。今其不幸而逝也、碧玉凋其神树、紫芝萎其灵根明镜尘而不耀、芳烟隐而不燔、闭帷閴董生之户、蔓草荒郑公之门、竹林余子猷之径、杨柳多叔夜之村、遽使山阳之车马永别、颖川之宾客长歕、高台倾而闻琴下泣、空垄在而挂剑飞魂、矧乎吾党、而能无怏、常思觧佩之深情、还忆论文之玄赏、且徽音未沫而笑绪皆成悲端、青简尚新而倏忽飜为畴曩、国嗟尺璧之沉渊、家惜双珠之碎掌、既以簪缨负痛而无奈怆凄、又以肺腑含伤而不胜惆惘、所幸人惟一丘。名则千秋。图形麟阁、赴召玉楼、凤龙雏种、弓治箕裘、没且不朽。泪何不收。我随行兮稽首。独立兮凝眸、酹地兮无酒、登俎兮无羞、缀文兮想象。落纸兮长讴。一读兮电谢。再读兮云浮。 

　　○祭叔父太学凤岩公文 

　　呜呼不孝畏以五月念有四日为两淛谢吊之行先一日走视叔父疾犹相与半饷剧谈不虞遽以念八日奄然长逝也不孝两淛之行凡三阅月直以八月念三日抵舍而厥明即趋拜而哭于叔父之灵榻前以今屈指计之使畏淛之役或后五六日而发舟犹及于临终一视叔父之殓使畏淛之归或先三四旬而回棹犹及于终七一执叔父之丧而今皆无及也是畏于叔父之殁漠然无所致吾情也归而拜拜而哭哭而思所以致吾情者亟欲为文以奠而归方两日复以韩宗伯座师之丧匍匐赴焉去吴门十余日返而始得搦管为文哭之哭之者非哭君私也为我父之念我叔父而哭也盖我父之于叔父自垂髫同学而及衣冠为同舍生亦复同起居饮食同出入我父时时言之曰此虽吾从兄弟而若同胞也者未尝不念叔父也不孝举之年叔父把酒相贺是日我父即与筹及门户事而曰吾家疲于役久矣今幸有此尔我可以稍稍息肩矣于是合从者五六年而旋以衡人败之而觧而我叔父又若役之而疲也者我父时时言之未尝不念叔父也叔父之辛苦操家拮据嫁娶儿女者垂五十余年而晚且贫矣我父时时言而怜之未尝不念叔父也迩年来我父即一跬步一杯酌间未尝不念叔父也即卧病垂绝时亦未尝不念叔父也以我父之念叔父也如是而不孝畏乌得而弗哭而不孝又有哭焉者非哭吾私也为我叔父之念我父而哭也无论叔父居恒之念我父与我父之念叔父同之也者即我父病而叔父骤闻之亟进视之出而以汤药啇之未尝不念我父也我父易箦而叔父来视殓凭棺而哭之哀后且时至抚诸孤而慰之未尝不念我父也既而叔父暴病病在床蓐而不孝兄弟往候之言必及我父言我父必及少时事未尝不涕泣而念我父也我父会葬叔父以病不得赴而敕诸子妇毕来临又未尝不涕泣而念我父也我父葬之后见间每每涕泣言及以为我父得所安厝也亦未尝不念我父也以我叔父之念我父也如是而不孝畏乌得而弗哭乃不孝又有哭焉者则哭我父之念我叔父也则哭我叔父之念我父也而并以哭吾私也葢我东西两房尊者行自二伯父亡后不幸有我父之丧而不幸随有叔父之丧我兄弟十五六人皆俨然在缞绖中相对而未尝不各念其父且相念也此我兄弟之私也又乌得而弗哭虽然以叔父古稀之年不可谓不寿以诸子诸孙之贤且才世其业而将昌大其门也叔父可谓不亡独未得出而服官与见子孙之得隽也惜哉赍志以殁而事有不得之生前而可得之身后者我叔父与我父今且相从于地下谈笑待之耳则我兄弟似可以无哭而独念父死而丧而祭而葬当叔父存日皆目击而耳闻之凡不孝兄弟之何有何无黾勉而襄大事者能为我报我父乎曰若子之丧若葬祭所为事死事亡其犹有余力有余憾否也此则不孝畏之可以酹酒而告叔父之灵且告我父之灵者也不孝畏是以又稽颡伏地呱呱而哭 

　　○祭内兄太学季仲登文 

　　语有之翩翩浊世佳公子公子而翩翩斯足称佳巳乃在浊世所以尤佳若我内兄仲登非其人耶吾兄珪璋其性氷霜其肠而琬琰其行为外父宪副公之子宜可凭借宠灵而澹然不自有其家也与相国连姻有可挟可资之势而超然不有其家也以兄之才之学又可吐咳风云而欿然不自有也此所谓之佳公子也盖其月旦之评素为乡邦所重而人伦之誉更为流辈所推尚矣且也有贤内助能持其家有贤诸郎能世其业而坦腹纷其玉润荪枝郁以兰馨是又难能也人世难能可一而不可再而兄无一不有于此固宜无纤毫芥带其中者而兄故时时愀然不乐也视其貌察其神情若有所甚不乐者而口不言也即至戚好友以宽言觧之弗释也夫安得而不病也病在腹背之间医所知也针石之所及也忧在心膂之内医所未知也汤熨之所难及也故其病疽也则忧之积也其病疽而寻愈寻不愈而卒无起色也则忧之崇也孔北海云若使忧能伤人此子不得复永年矣然则兄之伤于病也其以忧耶兄之年其以忧伤而不永耶藉令生前不快意之事可以忧而顿除身后不快意之事可以忧而预郄也忧□何伤而忧终无救于事抑且有伤于生不可谓达者矣至其尘土功名浮云贵富则达人之志也泛滥诗书流连杯酌则达人之怀也不营生产无事刀锥则达人之度也而况乎吾所称翩翩者致足术也讣闻之日无问识与不识无不咨嗟涕洟以为天不佑德人而歼善类一至于是若不肖为兄妹壻又属肺腑密亲知兄底里独悉故痛兄独深沐兄眷爱最殷故哭兄最恸也昔者子产亡而宣尼泣随武没而赵文怀彼夫遗爱余风有足悲者矣呜呼年未六十死亡不虞忽焉长绝惜也无徒惨惨空室茕茕遗孤萧萧冬月黯黯寒炉玉埋珠碎我肠如刳神凄目泫我泪欲枯吊兄之魂瞻庐望途祭兄之灵献醴烹蒲永诀之语一何瞿瞿余所唯者昊天可呼英爽如在鉴此区区 

　　○祭陆母陈老夫人文 【 君策君羽母】 

　　于乎夫人、名宗鼎族、自出维陈、于归则陆、祠部未贵、偃蹇食贫、拮据相之、以亨于屯、祠部既贵、显荣履盛、输吐赞之、以攻于政、祠部不禄、偕老弗申、年甫三十。称未亡人。祠部与诀、孱焉二孺、垂五十年、晨摩夕呴、毋厌膏油、毋苦丸熊、兰芳玉茁、长公次公、长公孝廉、人伦冠冕、望逼斗箕、思成谟典、次公文学、国士英华、胸罗锦绣、笔走龙蛇、是母是子、戏斑供旨、既耆而耋、亦云乐只、亲知相约、曰母寿康、篚筐钟鼓、捧百岁觞、少焉日月、曷不一待、朱户倏辞、玄乡斯在、贺者未进、吊者忽过、匪以祝语、而以薤歌、余与令子、为金石友、绕膝拜前、升堂拜后、不瞻绮筵、乃见灵輀、通家之痛、何不涕洟、为夫人慰、祚胤且集、为令子慰、　纶綍且及、有酒盈觯、有肴盈笾、芜词可读、格此重渊、 

　　○合祭陆母陈老夫人文 

　　太君之生、生于德门、幽闲淑慎、女德是敦、太君之归、归于望族、温恭俭慈、妇道惟俶、既助厥配、以从其荣、又相厥家、以秉其成、不谓中道、而配殀绝、不谓中身、而家扤陧、未亡潸潸、哭若涌泉、抚孤茕茕、痛必号天、越春历秋。八十其齿。太君曰嗟。我不媿死丸。熊画荻。二胤其英。太君曰嗟。我不媿生。伯氏仲氏、科名翰墨、千里趣声、百里趣德、不知其母、视子乃知、人称令子、则推母仪、朝夕饔飡、问安视膳、霞觞味鲜、斑衣色绚、千秋之祝、当母寿耆、缨緌履舄、登歌献词、八十而耋、实维今岁、庆者云集、人人揽袂、云何不待、一疾而徂、跨彼彩鸾、去安之乎、王母在前、太君在侧、岂厌尘世、乃返乐国、某等令子交契、谊属通家、忽闻母讣、有泪如麻、入门而吊、抚几而奠、酒清可酹、肴熟可荐、不腆之此?夕、今且不悲、不悲曷以、五福是宜、矧子若孙、珠璀玉灿、倏而风云、倏而霄汉、　龙章载锡、幽壤用褒、灵之歆之、尚其鉴不、 

　　○祭檇李黄母陆太恭人文 

　　呜呼檇李之墟、婺星煌煌、福芒寿耀、并系其傍、忽而陨地、观者彷徨、占之云何、曰太母黄、太母初字。嫔于宪使。凤凰和鸣。琴瑟燕喜。克俭克勤。惟家之理。宪使无虞。以殚于仕。亦复无营。以没于齿。双璧二离。称丈夫子。元方季方。御史太史。同　朝鼎贵。台谏宫詹。赋归就飬。　主恩以覃。五珈首泽。五釜唇甘。子也斑舞。孙也饧含。亦有参知。还省于南。银青金紫。为世羙谈。居然恭人、老而贤淑、妇顺夙章、母仪斯肃、宜享百年、永膺三祝、忌乎造物、酷哉司禄、遐龄弗延、长筭乃促、行路里居、闻者恸哭、吾淞带水、御史治氓、吾曹小儒、太史门生、参知同籍、忝窃弟兄、通家慕谊、接壤趣声、非不匍匐、闻讣不蚤、非不悲酸、摛词不藻、我身如羁、我心如捣、写悰絮觞、拟德束草、几静肴馨、风清月皓、灵之鉴之、飨此神保、 

　　○祭倪母张太夫人文 

　　呜呼妇有妇德兮、母有母仪、世孰遘其全兮、曰倪太君以之、遡太君之毓秀兮。发乎鸳水之湄。迨太君之于归兮。来乎茸城之逵。配厥夫子兮、继苹蘩以是司、秉乃家政兮、总外内而攸宜、左右大官之署兮。劻勷别驾之帷。织纴躬为之亲兮、酒浆手为之酾、释绮罗而不御兮、屏翡翠而不披、既克勤而克俭兮、又能爱而能慈、字伯氏如巳出兮、天诞降以两佳儿、伯升腾为龙兮。两者为麟为麒。执未亡人之哀兮。抚诸孤以涕洟。庭闱斩焉肃理兮、门户力以坚持。当孝廉之居家兮、孝事夔夔、及孝廉之试吏兮、禄飬累累、幸有子燕兮、况有孙枝、肆安坐于中堂兮、戏彩陆离、时捧觞以上寿兮、献币献词、冀百年之未艾兮、万福其绥、胡天不吊兮、仲子一疾而萎疲、太君伏地而恸兮、拊膺而椎、肤若割兮肠若断、神日销兮体日赢、倏忽兮僲逝、吁嗟兮命危、如云兮觧散、如月兮蔽亏、如镜兮尘掩、如玉兮??圶遗、子姓兮失声而哭、臧获兮掩面而悲、余与令子若孙兮、同结襟期、谊深肺腑兮、情窃埙箎、惟余在疚兮、茕茕其若弗支。伯氏在官兮。翩翩锡以哀辞。无德不报兮。感厚意之先施。无言不酬兮。媿搦管而多媸、刍一束兮香一炷、殽一盂兮酒一卮、望路兮三叹息。临风兮七哀诗。 

　　○祭武林王封公文 【 王怀我父母尊公】 

　　天目之山绵亘兮、钱唐之水渺茫、萦武林而结秀兮、锺王氏以发祥、至中翰而其身显兮、施封公而其庆长、公为诸生兮、裒然上庠才情与经术兮、其誉聿彰沉酣百家之籍兮、驰骋二酉之场、有作必伟兮、试必前行、芥视青紫兮、计旦暮而可翱翔、奈云霄之屡蹶兮、不一得志于其乡、爰蟠灵而种德兮、皆触目之琳琅、为龙为虎兮、为凤为鸾、莅我华者父兮母兮、拊我畜我而循良、培我桃李兮、训我农来、起我疮夷兮、固我城隍、士有二天之戴兮、民歌孔迩之章、揆厥所自兮、夫乃我公之义方、阅三载其奏冣兮、　紫诰辉煌胡然而忽量移兮、　封章未偿、公无愠色兮、雅度汪洋、狎邻翁以逍遥兮、盟酒社以徜徉、名岚胜壑兮、双屐隐囊、清谈高啸兮、石磴绳床、宜百岁其未艾兮、福履穰穰、嗟一夕而长逝兮、遽返大荒、将畏垒之居兮转而为北邙、将玉醴之樽兮化而为椒浆、某于令子兮感恩易尽而知巳难量、念以通家兮问公启处而谒公门墙、瞻人伦之师表兮承长者之容光、猝闻公讣兮日夕彷徨、听东鲁之车声兮始临其丧、炙鸡兮絮酒、束帛兮瓣香、摛词兮洒泪、望路兮断肠、墓树文范之碑兮里标通德之坊、精爽兮在上、陟降兮在傍 

　　○合祭王封公文 

　　猗与王翁氏族之望阀阅门高簪缨色壮猗与王翁庠序之英词林驰骋艺苑纵横猗与王翁人伦之式蹈凖履绳模仁范德猗与玉翁家政之宗曰慈曰孝克友克恭以翁之才讵难一第云何数奇屡试屡踬虽啬其遇乃留其余昌厥嗣胤贻厥诗书荀氏八龙公居其半飞誉黉宫腾声霄汉仲子授令令我华亭讼庭流水命驾戴星士沐春风民沾时雨巷诵涂歌杜母召父当年课冣会膺　宠封彼有尼者恩波未逄东鲁之乡双鳬蹔借以需日月蒲轮当下贤良之召　诏如子官曷不少待为翁弹冠忽而僲游其寿不百里失典刑乡亡耆硕吾侪桑梓令公帡幪通家后进哀动五衷岂不涕零悲成今古爰胪瑶席爰荐清酤越疆赴吊合邑椷词神驰繐幕目断灵旗悼翁云亡慰翁不死聊以招魂洋洋歆止 

　　○祭新都汪念崖年伯文 

　　松萝之山、浙溪之水、山高水深、至人诞只、于穆汪翁、维其人矣、少尝业儒、慕贾而徙、长乃行贾、慕侠而喜好施倾赀、好游穷轨、让能割腴。信能许死。彼金而囊。彼女?员而美。避之若仇。弃之若蓰。为汉管宁。为鲁男子。论翁意气、四豪差拟、谈翁行谊、万石足比、郡邑大夫、部台诸使、饮宾于乡、褒德于市、毓灵季君、词坛牛耳、既登贤书、爰跻荣仕、振铎鸳湖、缝掖风靡、衡文洪都、俊髦云委、令于镛州、善政累累、士沐阳春、民歌孔迩、单父为俦、桐乡是似、伊谁之功、翁教所始、时当入计、取道还里、衣锦舞斑、问翁居起、益聦益明、不扙不几、耋耄既踰、期颐可俟、宜受　宠封、以终令祉、胡不满百、奄然而巳、讣闻之日、镛人失倚、悲号太公、如丧考妣、祖祭载涂、哀词盈?匚车丸?、矧乎吾曹、季君同齿、我翁视翁、通家元礼、休戚情关、彷徨翘企、絮酒如浆、弹泪洒指、千里一介、百情寸纸、于以奠之、而为翁诔、神灵洋洋、陟降庭止、 

　　○祭同年新都汪桂麓文 

　　曩维荐书、与兄同举、其名甲乙、其乡桑梓、襟期既谐、出入亦侣、交虽澹如、乃属心膂、嗣兹计偕、时晤于旅、文翰相质、意气相许、巳而落羽、旋各散去、亦时寓书、互相劳语、自兄伯氏、侨居五茸、通家莫逆、情好逾秾、见必加额、谢为敛容、君家昆弟、可称友恭、真州之游、令子请造、张具款延、醲鲜是犒、乃翁寿眉、因而颂祷、不腆之文、惭无自效、殷勤邮筒、过为谢报、君家父子、可称慈孝、如吾兄者、一时名贤、高才罕俪、盛德无前、胡不三事、胡不百年、遽闻奄逝、駴焉愕焉、伯氏来此、问而果然、我肠如割、我涕如涟、诘之司命、控于旻天、呜呼噫嘻、我知之矣、兄丰于才、而啬于仕、阮籍悲穷、刘蕡负耻、扼腕而谈、甚而顿趾、兄之不起、其或以此、兄既未遇、锐于教子、子复抱奇、摛文若绮、棘闱之战、未夺其垒、闻兄颔之、愀然弗喜、又或以此、而竟不起、世所难必、惟是功名、为龙为蛇、为虎为鼪、孰摧之折、孰趣之成、兄何郁郁、以戕其生、背而寿父、弃而仁兄、遗孤哀哀、遗妇■〈惸，女代忄〉■〈惸，女代忄〉、宝劔灭光、素琹匿声、友朋亲执、谁不泪倾、媿余不敏、吊兄独后、操觚呜咽、文藁未受、念无诔词、曷以藉手、是用濡滞、一炙一酒、三世交情两人年友、痛兄以哭、庶几不负、哭兄以言、庶几不朽、神兮来临、尚其鉴否、 

　　○祭邓少宗伯定宇老师文 

　　顷自浙游、闻师易箦、道路之言、怖我神魄、谓人不信、而何籍籍、讯而果然、哀缠肝膈、日昏月沉、天局地蹐、为世道痛、为斯文惜、念惟世道、藉师治平、日跂大拜、袵席苍生、吾师巳矣、失一鉴衡、否曷以泰、屯曷以亨、念惟斯文、藉师矩■〈寻蒦〉、日跂主盟、指南振铎、吾师巳矣、失一橐钥、孰挽其靡、孰黜其薄、道能济溺、文将起衰、匪人之力、天实尸之、胡天降祸、而阨吾师、位不跻相、寿不登耆、道坠文丧、可慨在兹、噫嘻嗟夫、我知其故师奉太母、依依若孺、寝必视安、食必视哺、就左就右、与朝与暮、乞飬于　朝、归来是赋、百岁为期、忽光朝露、是用衔悲、仰天而吁、执三年丧、为终身慕、大孝死孝、视死如寓、昔师之出、南少秩宗、畏尝事师、盘桓署中、谈禅谈释、妙契参同、寿夭去住、何所不空、缔观人世、其如御风、金石可敝、天地有穷、谁达此理、曰宗伯公、委顺而存、委顺而终、师之终也、无恋无缚、与家人诀、亦复无着、一咲而瞑、返于寥廓、或陨为星、或化为鹤、维今之岁、龙蛇为虐、大江以西、仁贤沦落、畏也门墙下士、沐德陶熏、何痛何惜、世道斯文、南州之谊、千古所闻、畏渐孺子、此谊未殷、一鸡一酒、遥寄江云、临风跪奠、雪涕纷纷、 

　　○祭豫章衷简肃公及彭夫人文 

　　盖自吾师衷简肃公之讣闻而其旧治门人华亭何三畏设位于家哭而临之也时直指使者行部在□征不肖言诔之而不肖搦管代为之诔也泪未尝不涔涔下而思未尝不纚纚来也及自搦管为诔而泪枯而思竭矣方其有涕也不知其涕之所从也其成文也不知其文之所出也其无涕而无文也亦不知其所以也尝贻公子书及之吾师必且鉴之而忽得公子报章谓方奉吾师主入庙而师母彭夫人又易箦矣闻之五中尽裂不觉泪之横流而思且勃发也此所谓哀生于痛文生于情者也呜呼悲哉于是寓芗帛于师之犹子孝廉君哭而告之曰吾师一麾出守茸城农桑千里袵席兆氓日进缝掖谈艺纵横一经品骘俊髦峥嵘畏虽不敏忝藉门生自师去兹裘葛屡更翱翔仕路为公为卿出司藩臬入秉国成南而斧钺北则铨衡金紫焜耀黄墨屏营历超有赫遹骏有声亦有贤配凤鸾和鸣亦有令子兰玉蜚英门高山斗第逼蓬瀛入座鼎贵三孤极荣七秩考寿五福骈祯人世可乐胡然厌轻恍惚驭鹤汗漫骑鲸或栖宝林岂返王京重臣云亡　　天子震惊恤之用恩葬与祭并曰尔简肃以易尔名归魂万里飘飖素旌逆者于途哀者于帡畏辱门墙乃缺将迎筵几莫叩簠簋莫盛每一念至泪辄盈盈倏忽改岁奉师入茔石椁司马庐山长平幽藏潜闼郁郁佳城蒇丧未几夫人报薨德星埋照婺星失明两朞之中地裂天倾家号巷哭其声如轰嗟哉公子生辰不丁失恃失怙在疚茕茕讣音稠迭我心怦怦前愁未蠲后悲复撄师门之痛靡所措情吊弗及躬罪状难程望尘再恸弛履绝缨束刍双把絮酒两罂奠即不腆有文可呈维神洋洋鉴此远诚 

　　○祭廷评乔公水心暨配朱孺人吴令人合葬文 

　　吾友乔孝廉伯麟之尊君廷评公葬盖有年矣、其嫡母朱孺人之葬亦有年矣、至是丧其母吴令人、乃合廷评公孺人而葬之、而志且铭之、卜陇卜日、尽礼尽哀、盖其诚信也、亦其孝也、呜呼惜哉、余所惜者且有说焉、廷评公举伯麟冣晚、冣怜爱之、盖日夜望之成名也者、公既谢世、而伯麟始荐于乡称孝廉、恨公不得一见也、一宜惜、朱孺人抚伯麟爱甚、真所谓逾于巳出者、亦不幸先谢世、而不得享伯麟孝廉一日之飬也、二宜惜、吴令人之生伯麟也、真所称劬劳也者虽其后享伯麟孝廉之飬、而其考年亦不永也、三宜惜、伯麟以廷评公为恃、以孺人令人为怙、而怙恃俱失之、即举孝廉矣、而今者之葬、且未得徼　　当宁之恩纶、为其父君母泉下贲也、四宜惜、虽然、有不能不惜、而亦有不必惜者、廷评公仕而通籍　　天子侍从臣、且以草制代言之工、为当世公卿所推重、官不卑名不薄矣、孺人令人顺为妇德、肃为母仪、亦既以温共俭慈、夙成其贤淑之誉矣、以伯麟之才之隽、蠖屈龙伸、不日当坐致显贵、备极荣哀、必且牛酒上冢、令乔氏之宿草犹生、而丰碑复树也、而又何庸他惜乎、呜呼、伯麟之父若母、其闺壸之合也、凡几岁而后先相次以死则离、离又几岁、而葬窀穸之合又继之、父兮母兮、死兮葬兮、离兮合兮、此在人之视伯麟、则以为必诚必信、则以为孝、乃伯麟临穴、则必有愀然而悲、悲而恸、恸而欲绝者矣、余于伯麟为至友、于其父若母之合葬也、谊应束刍而奠、为文而哭之、乃祖道祭而陈词如此、其所不能不惜者、伯麟今日之所不足、而所不必惜者、伯麟异日之所有余、伯麟之所不足者、天所偶然而与之啬、而伯麟之所有余者、亦天所必然而与之赢者也、公神行天洋洋、何所不际、神而有知、其鉴我而歆我耶、抑吐我耶、 

　　何氏居庐集卷之八完 

　　●何氏居庐集卷之九 

　　华亭何三畏士抑　着 

　　行实 
　　行状 
　　赞 
　　题跋 
　　疏 

　　◆行实 

　　明故太学生先府君俟庵何公行实 

　　○明故太学生先府君俟庵何公行实 

　　嗟乎嗟乎不孝孤畏等兄弟四人奚而获罪于天乃遽降割我府君耶府君行年六十有奇而聦明不衰齿不豁色泽不枯须鬓不纯白坐立不疲而与人言笑亦亶亶不倦也我兄弟日承膝下欢窃窃然私幸百岁可致而亲知见者亦往往叹异以为是翁必服食餐霞百岁直掇之耳讵意一疾弗瘳不十日而考终正寝顿令一家之中我母失所天我兄弟失所恃诸孙失所宗而臧获辈失所主也茕茕然两日尽枯而百身莫赎嗟乎嗟乎岂不痛哉比者祖茔之昭穆无隙土可以窀穸先府君业已另卜葬地而敬以状以铭以传百拜请之当世巨公顾念先府君终世不仕而三畏又未能猎一第捧咫尺之檄为吾亲荣惧不足以干掌记者然又念夫葬之所为铭铭其人也非必铭其爵秩也如以爵秩而后乞铭先府君则不孝异日者且喁喁焉徼灵于九苍而待命于九阍夫何敢亟从旦暮间束一帛操一词以请如以其人当铭而铭也则先府君即不仕乎而生平诚心愿行无惭影衾处家居乡不失尺寸真所谓其人者若乃文章经学是又先府君剩事云尔已藉令先府君者而不获借重巨公以锡之华衮遂致泯泯灭灭有美弗扬则岂非不孝孤之罪也夫不孝孤之罪也夫于是辄含泪而稍稍摭拾行实略具以闻固不自知其不娴不伦也按谱云间何氏之族出自汴京其先远不可考若始祖宋绍兴榜进士十三将仕公占籍云间者则繇南渡扈从而来者也故断以将仕公为第一世焉胜国何长者敬德称孤岩善人而　国初何子润又称义士任侠多奇杨廉夫先生为之传何广慱学多识举明经为令寻擢御史至按察副使抚字着循良之名藩垣得大臣之体而功令大辟一议活人冣多觧学士览而嘉之载在郡邑志历历可考也志称宪副公华亭人后迁上海由是何氏世世居黄龙浦簪裾不绝矣第十世教谕公清在永乐间以壬午登贤书为才学慱十二世乐闲公通在宣德间以贤良举不就为名征君十三世侍御公溥在正统间以进士为名御史柳庄公喆以行谊重乡闾为高处士十四世西野公瓛在成化间以贡入官判江西饶州府事为良有司瓛生封鸿胪南浦公炼是为十五世炼生鸿胪东湖公应祥又生司断芦江公应福是为十六世福生国学窦溪公梦熊次生金吾言??斋公梦鳌皆董孺人出继娶王孺人生先府君是为十七世云窃念宪副公当洪武混一之初自华亭徙居浦上遂为上海人而府君当嘉请倭夷之扰自上海徙居郡中又为华亭人矣先府君名一龙后改之龙字干卿号两泉更号俟庵取居易俟命意也初鸿胪公未举子我大父以次子金吾公为之后而长子早谢世故先府君生大父极怜爱之乃府君亦聦慧不凡幼辄有大志长善读书工制举义年二十岁在嘉靖庚戌以督学使者试第一补邑愽士弟子员督学为闽中翠岩黄公夙负斗山之望罕所许可而于先府君则矢口游扬之云海上何生何生者岂难一第哉嗣是试辄高等绰有时名其冣以文行赏鉴者则邑侯文川郜公景云黄公郡侯鹤峰史公尧山臧公学使初泉吴公楚侗耿公也时盖日夜淬励肆其力于铅椠间不扇不炉不饮酒不窥园亦褁足不出户庭以壹意云霄之业谓将唾手致之乃竟以数奇屡屡困顿场屋而两目复时时作楚遂弃青衿子而输赀为国子生时则隆庆之庚午岁也是年应举又复失利而还居恒郁郁不乐而光是丁卯岁不孝孤三畏业已游黉宫后丙子戊寅弟三戒三恕亦次第为同舍生矣夫以府君千里之材宁讵甘心伏枥故时以悲鸣之意寄之乎驽骀而思鞭策之立不孝孤兄弟于庭而训曰尔祖尔父世业儒而不得徼尺寸之进若辈何不振刷一元吾宗乎时壬午不孝畏试于北两弟试于南弟复落第而不孝徼幸于天若祖宗登名顺天荐籍府君从白下挟弟归于玉峯青溪道上闻之同舫客有贺者府君第应之曰若以不佞门祚伶仃岂不愿有此独念福量凉浅恐亦未必有此及抵舍中宾客来贺第举手谢之凝然颓然而已自后不孝孤偕计之游颇善败北若初试癸未三试己丑并为衡文者甄收而竟复黜去府君先后闻之畧不嗔愠且呼不孝孤宽觧之尝曰知足不辱老氏所嘉我本薄福人今幸尔举于乡无户役累令我安居终老足矣又何必纡青拖紫极一时宠荣乃为快意哉诸弟皆有子而不孝孤畏生子独晚府君尝私忧之迨癸巳岁畏始生子府君喜溢肺肠不独在颜面唇吻也府君所忧者非忧膝下无孙而府君所幸者独幸不孝孤有子乃不觉愉快甚耳癸巳以后两三年来咲语益欢神气益王尝徘徊园林中举酒属客客献酬为寿不辞深杯即至夜分亦靡有倦容也嗟乎嗟乎人生康徤尔尔而遽虞疾乎一疾而遽不起乎府君之初病痢也不能少进饮食辄心自危多出不祥语我母暨不肖孤兄弟四人侍床褥间目睫不交衣带不觧者凡八昼夜医祷弗効徒有抚胷顿足涕泗横流府君闻而谕曰我疾必无幸矣此天数也丈夫生即生死即死耳岂效汝儿女子辈作涕泣态耶乃从容嘱后事屈指明旦我当逝也明旦起而更衣又起而易箦伐手足视之整襟端坐含笑而终盖府君于死期之至若有前知者不可谓非证果也夫古之行孝者割股以救父乞灵药以疗父绝粒自捐以代父而不孝孤兄弟无一于此立视先府君之暝而无可奈何也此夫偷生人世曷不亟从之地下矣以此辄自愦愦即四方大人君子之吊犹强颜拜跪以承而又何能执笔一为之具草顾先府君之行谊有自不容冺灭者请得按而畧陈焉府君性忠信中肠纯白绝无纤芥欺隐不虚设一事而亦不妄发一言真古貌古心人也府君性朴素日惟蔬食布衣自少至老履之若一亦中心安之诚所云缊袍不耻兼味不乐者府君性冲和与人无竞性复方正又不与人下上浮沉府君性笃学方为诸生时日夕校雠子史涉猎百家虽大寒大暑宴坐书室中伊吾声辄达外晚年业已谢去举子亦手持一籍翻阅不休盖所谓邹鲁之于文学矣府君性恬雅生平自读书之外无他嗜好一切世味纷华曾不以置瞬也府君性至孝凡岁时祖先之祭必豫必虔诸忌日节日必祭祭必设所嗜事母王孺人饔飧必侍食起居必问枕席必温凉疾必甞汤药又时戏为斑衣舞娱之盖自我大父谢世而后大母五十以至八十有六凡生事死葬可谓无遗憾矣府君性至友事兄金吾公如事父虽白首侍席无一嬉笑亵媟之态恂恂恭谨不衰而庶弟三泉五泉待之一如亲弟三泉长未泮游为族里人所侮每每以讼以役中之府君或从府县营捄或从乡党处分不遗余力即泮游后所为外御其侮者无少懈也后避居白下肄业成均不一再朞而病病且死府君以庚午岁率不孝孤赴试入都遂逗遛视疾且视含视殓即持其丧而归五泉幼病绝怜念之乡居则时使人候之每入城则设馔欵之不给则周之有妹适宋侍御定宇公季子者方大父亡时纔七龄耳府君抚育之及出合盛其妆奁送之其于兄弟若妹孔怀类如此府君性廉洁不欲以脂膏自污大父垂死而析财时府君有就李之役归而主计者业已私有轩轾田与之瘠者庐与之敝者奴婢与之老弱而寠者衣服器用与之破损者府君欣然受之无几微见于颜色也后诸父以分赀事有繁言几至构讼府君从中力觧之且曰兄弟手足一涉官府便伤天亲无论不能得所未有即所有者当复荡废奈何讼为盖兄弟骨肉之间始终得全其好并得保其家者皆府君主持力也族叔省吾公宦游归里颇有厚赀以一厢寄顿庑下六七载家众不知也省吾没后府君持还婶氏婶氏惊谢启之封识宛然内储金帛约五百数凡送终赡老婚嫁靡不赖焉婶氏时以语宗党诸人辄流涕感叹乡闾闻者咸啧啧颂德云若弟三泉死而嗣绝其所遗家资悉以畀其同母弟五泉毫不染指此之为谊岂复近世所有哉府君性厚宗亲亦厚故旧祖姑有适海上沈氏者沈故太卿裔家极饶后竟零落甚至饥寒辄迎归飬之死为殡殓我宗党率多善良独有一无赖者往辄肆侵虐迩岁即不孝孤得举后从公府释其罪犯者至再至三且得请而甘心焉府君第笑以为妄人禽兽耳竟不较也府君授业师剑峯金先生之子惺庵老而且贫辄觧衣推食衣食之空乏则赈之往以阋墙之衅为人诬以不法事辄为欷歔动容严命不孝孤从水火中力拯捄之必脱于难而后巳太初王先生又不孝孤授业师也府君与友善称石交者垂三十年相见相对曾无谑语惰容洵所谓久而敬之也者曩先生艰于子府君以幼弟螟蛉之后长婚冠先生欲令之归宗府君念王氏有怀抱鞠育恩谢不忍而先生固请乃许之署其名曰三槐示不忘王氏也而临危之日又欲改为王槐即此惓惓命名之意厚可知己府君性耿介耻干人所与文与联姻娅贵显而富厚者誓不以私请也盖虽不立城府而一种清高之气泠泠逼人所称皭然不滓势利者非耶府君性严毅凛凛义方出必告反必面终日侍立不命坐不敢坐少拂教旨必督过而诫之甚且鞭挞之即弟侄辈燕集笑谈曾不见其假借之色也府君性宽容人有犯者绝不与校古云唾面能干馁肉能忍府君有焉佃户岁有租税之逋亦未尝一讼之官曰宁人负我我终不能讼人也人或以横逆相加甚而阴为下石者则曰此彼自作不善于我何损且嘱儿曹即他日得志毋相报尔祖有言但愿子孙与我争气不愿与我出气斯长者之言尔谨识之十六保有田二百亩土豪顾姓设谋吞之先陷以役府君惧逆其鳞售之惟恐不亟得其值仅五分之一耳不孝孤举之年顾姓适构他祸人谓府君以此时复其侵土易不反掌乎府君第笑谢之曰乘人之危不义胜之亦不武我终不与此辈计曲直也其雅量盛德大都尔尔呜呼夫以府君之行谊彰彰卓荦如是即不孝孤矒然无述有口者能言之而岂以不孝孤之词组为征信也独以至痛在心编纪失次且所编纪者十不得其二三尤可恨耳以不孝之无文既不足备采择而以不孝之昏昧又不能识遗忘则岂非天地间之大罪人也乎府君生于嘉靖庚寅十一月初六日卒于万历丙申八月初七日享年仅六十有七娶我母马氏系嘉兴名族怀梅马翁女今湖广襄阳谷城令禹山马公盖不肖孤舅氏云生子九人除殇死未婚死者存五人长即三畏领顺天壬午乡荐娶季氏云南按察司副使雁山季公女次三戒县学生后为国子生娶赵氏双白赵君女次三恕县学生后为国子生娶吴氏太学汭江吴君女不幸殀死次三槐武学生娶叶氏龙江叶君女续娶金氏次三让礼部儒士娶林氏庠生冲麓林君女即太仆公侄女有孙男十一人如召畏出如皋戒出如夔恕出如稷如伊如传如周如萧如丙槐出如契如曹让出孙女七人畏戒槐让皆有出孙男如皋娶大参逊庵宋公女如夔聘庠生■〈鸟乙〉先于君女女一戒出者受太学陆君默斋子懋循聘即宫保公从孙女一槐出者受太学秦君景霞子庆孙聘余尚幼未聘亦未受聘也府君虽未登仕而家居简出入绝尘嚣日受清闲之福虽未及耄耋而寿已近古稀虽未得沾不孝孤斗升之禄而亦不乏菽水欢且含饴弄孙奚啻乐矣顾以人子之心愿亲寿考宁有穷期藉令府君捐馆之期预为司禄者所示则我兄弟四人悲呼吁天各损龄以益寿独无恔乎而胡天之阨我至此也呜呼痛哉呜呼痛哉今卜以丁酉岁十二月十七日奉府君大厝于青浦凤凰山之阳而假宠当世巨公以借一言之华衮为泉壤光遂敢率尔畧具以告左右执事惟哀怜而赐之状赐之铭并赐之传死者生者幸甚 

　　◆行状 

　　明故通议大夫南京兵部右侍郎龙阳蔡公暨元配诰赠淑人钱氏行状 

　　○明故通议大夫南京兵部右侍郎龙阳蔡公暨元配　诰赠淑人钱氏行状 【 代】 

　　万历甲午秋八月吾乡兵部侍郎龙阳蔡公考终于家以讣闻　　天子震悼令大宗伯议祭则　赐祭大司空议葬则　赐葬越己亥其子荫君启元辈奉公窀穸有期乃持公弟孝廉君所撰行实有拜寓书乞状于余而哀请曰痛惟我父之殁五年于兹我母之殁而葬三十年于兹矣今敢以状累先生而为铭者地其终惠之一言余苐否否唯唯夫为公状也者则何能文不为公状也者又何忍负公也按实公讳汝贤字用卿别号龙阳世居华亭里着蔡姓云蔡自周秦来代有显者谱逸不载断以六世祖文信公为始祖焉文信生闲士公闲士生悦静公是为公曾祖悦静生石泉公是为公祖石泉生一舟公是为公父祖父俱以公贵累赠如其官祖母蒋氏母胡氏得累赠太淑人而蔡氏用以世显盖蔡氏之业儒也肇自文信公而亦以文信公之应贡而旅榇于京也子孙乃以儒为祟不复事儒独以孝友相承推择闾里而数传至公则儒业隆隆起矣公生而颖异矫矫群儿中不作少年嬉游戏多奇贵征为通人所识赏赠公心异之曰是儿亢我宗者十岁而外渐长渐慧与语经书大义辄领畧如成人十六居胡太淑人忧哀毁称情亦俨如成人礼二十娶于钱即元配淑人为处士仰山君女盖处士择公而喜得壻赠公亦择淑人而喜得妇也时方食贫一椽之室逼市巷而居夜则嚣声与机杼声溷而夺公吾伊声公尝抓髯咲曰此非一部鼓吹耶自是公益淬励于学名籍籍秇林然至试有司辄不利而亦不以不利故怏怏愈益发愤下帷遂以年二十三补青浦愽士弟子试则裒然举首而官廪之巳而青浦废移入郡庠学益成名日益起何论广文先生及其侪辈推毂即郡邑大夫无不折行而愿与交者乙卯举于乡公不色喜以不得见太淑人为悲也嗣是屡上春官屡落第公亦不色愠以得侍赠公为幸也当是时公苐谈秇读书绝不与闻户外事有舟人赵义者以冤系狱夜贡精镪美女求公居间公严拒之有姻家之亲庄礼者为仇所嗾公为阴白其冤其人感恩而以百金为寿公麾而出之尝曰关说易为耳其如名不可洗即暮夜之金易污耳其如四知何盖公之清介性如此壬戌计偕之役闻赠公不豫遂束装返星夜兼程而驰至则奔走巫医若骛自夏历秋甚而吁天愿以身代及赠公背弃哀毁踰于丧太淑人时一切营祭营圹之费皆自勉力为之继以称贷而寝苫枕块不入卧内者三年至服除禫祭而犹竟日悲号公之孝可知也隆庆丁卯秋忽遭淑人之变公哭极哀誓不再娶鳏居一室中绝婧女娈童之御公之义可知也戊辰公始第进士授大名府推官公精比详于法无纵无刻故诸宿弊若扫奸吏舞文者若徙而终不以钩棘示能其谳狱多所平反即罹辟者自谓不冤盖公为理而神明惠爱之誉流三辅而达九阍矣会郡守史公与别驾毛有郄欲假手于公以自快公不为应守恚甚转而媒孽公亦不能为公害黄河水溢公先同官捐俸募拯溺者全活不下数千人时有谨刑训廉二歌刻之公署若民间之谣至以昔之贾杜目今蔡公云辛未以考冣　内召授礼科给事中不踰年而升兵科右给事中寻升本科左给事中又不喻年而升本科都给事中公数上　封章侃侃发舒其直不避戚畹贵幸而亦未尝不中时宜如劾黔国公之不法抑许驸马之请轿复青浦县之旧治其大者也时新郑柄政故与华亭公隙人以公华亭里人辄为蜚语计所以排公者百端而卒以悃诚见谅于新郑公居谏垣三岁岁防秋无所规避而亦不以自伐他若希美擢乞陵差人或艳而趋之公曾不屑意也乙亥左迁四川布政司参政故事防三秋者不外补公外补矣而无几微见于颜面苐曰我固宜外耳未几调广东时罗旁诸猺獞蜂屯乌合檄书交驰　　上难其任者故以命公公则议抚议剿威与德两用之所云歼厥渠魁胁从罔治者公实有焉以故置县筑城之后诸猺獞靡不帖然者捷闻　　上为加俸一级旌公功也戊寅升福建按察司按察使惟是慈祥明允其民若日于冬婴乳于席者迄今德而思之庚辰升浙江右布政使浙故天下首藩钱谷委积公则出纳惟谨积蠹一清旧有赋役全书相沿数载以来莫敢染指公以抚台吴公相属甫半岁辑成之书成而丛为怨府四川左辖之　命下矣时浙要臣某公居谏垣时所劾不法吏也彼其含沙射之计将阨公去而犹以廉平素受知于冡宰严公遂得量改福建右布政使公入省中以白简紏人而未尝自于白简一干之而铨曹格不动且得去蜀而就闽其重公可知比公再莅闽悉如其所为始莅闽者而闽人乃获再事公为幸也甲申升广东左布政使广库多积贮官吏每以查盘折耗抵罪无所置辨公阅成卷疑之曰我不能效张汤劾鼠掠治具狱为深文者然是可按而覆也乃先以俸银补入后乃细检库中见有白蚁蛀成若银屑者销之得银若干两始知折耗之故申文两台而曩昔宫吏之冤状白矣先是在闽己卯职秋试至是在粤乙酉戊子复职秋试一切提调帘以内外规条犁然闽所取士如福清叶公向高候官翁公正春兴化林公尧俞俱以高第大魁荐登馆阁而粤所得士亦称之其它善政不能缕指记也丙戌满考赠祖父母父母及配如典逮己丑升都察院右副都御史奉敕廵视广西公自戊辰筮仕垂十余政秩第三品矣历中外驰驱二十年余矣乃始以靡盐息肩便道归里一日呼诸子出一箧语之曰此蒙　　主上恩饩我而劳我者金若干币若干以畀汝余皆散之宗党姻戚以及闾左人人饱濡润无觖望者当是时以礼殡庶母姚氏而曰我不忍赠公之妾之久露也以产分授诸弟而曰我不忍赠公之遗体有异同也以祭田赡祖茔以义田赡族而曰我不忍先灵之不享而待火者之无以举也他若堂姊之嫁陶而寡者庶妹之嫁金而贫者黄张两姻家之死而未葬者故师之孙之流于道而故人之后之迫于饥寒者悉捐赀赈之而曰我不忍其暴露沦落至此也此何减古人高谊讵不可薄云天哉旋赴广西时有王子横行者驿骚地方有司莫敢谁何甚至辱及廉访使公为具奏以三尺绳之全广安堵　　天子嘉焉乃晋南京兵部右侍郎以壬辰八月满考赠祖父母父母及配如典荫子启元入监读书比时公且倦游一再以不任骸骨请得致其仕归盖海内方望公以为乔岳巨川庶几复兴云雨而公已无意世用矣公家居以俭自御亦以俭训其子孙常曰我宦游时虽极寒不资官中一炉炭渴亦不资官中一杯水我诚安之也今且归矣我不如陆大夫出橐中装富汝亦不以肥肉大酒鲜衣溷汝时时摘一蔬具一脔尽日而食不费百钱亲知为盛馔邀之辄郄去进脱粟鲑菜乃喜曰此可继也其服惟大布之衣大帛之冠亦必再澣即子姓诸妇亡敢以肥脆供轻丽见者公性寡交门以内无杂宾门以外无杂辙日惟习静屏居官府之迹可数也而郡邑时以不能觌公一面且不能得公一纸逾重之其与人言煦煦惟恐其或忤所雌黄长短不涊齿舌间诸所为不义涉公者避之若凂其涉他人不义者公掩耳不愿闻也家不多蓄臧获亦善缉之即舍中之有好鬬者被伤委顿犹谢其敌而自引咎盖公以名位年行称达尊于时其人凛凛乎霜雪也又昭昭乎蓍蔡矣居二载无何而病病且卒卒之先一日诫其子曰我即不讳顾生无益于县宫毋烦将作治方中也其子以肺腑至情诣　阙上请请不踰月而并有葬祭之恤则岂非　朝议重公耶朝议重公而乡评亦重公且无论其它即郡城城之议而首事捐金助之者则公倡义也俗方侈靡而躬为节俭以挽之俗方奔竞而躬为恬雅以镇之者则公特立也所谓乡先生殁而可祭于社公之谓矣公后淑人二十七年卒而淑人之墓石尚虚也按公所自为状则淑人之贤行诚有足述者淑人生而端重寡咲言其归公也内声不出户外声不入席盖其性然矣公时壁立家徒与赠公形影相吊而淑人操井臼亲辟纑佐之不以妨公读凡纤琐出入之务皆力任之不以烦公顾俾公之成其名者亦淑人也其事赠公孝谨甚凡所为飬生送死之礼皆脱簪珥倾笥箧劻勷之俾公之成其孝者亦淑人也赠公所置贰姚氏育弟妹若而人淑人一意抚摩之甚至亲为乳哺俾公之成其友爱者亦淑人也夫以淑人之温惠辛勤宜食其报而竟以婚嫁拮据呕血以圽弥留之际泣谓公我即死无若先公厚殓第令衣周于身棺周于椁足矣我犹忆糟糠时今藉公称孝廉妇死不恨矣明年春公即登第而淑人曾不少待也曾不得受公一朝之飨以偿淑人累年之劳勚也悲哉悲哉公所以哭之极哀而终身不娶者盖念淑人深也状云间关宦途行役劳苦感时伤悼祗自知之壹郁向谁语者言言刺心读之凄惋可涕盖公不忘淑人而淑人之贤愈足征信矣公淑人生卒年月若子若妇若女嫁娶及孙如实癸巳公在时为淑人卜葬巳于是年十二月十一日安厝于五里塘之新阡今改卜望河泾奉公合葬礼也公所著有谏垣疏草披云汇集东夷图说螽斯集诸书行于世盖至读公九幸记而惕然感焉夫以矾山之舟阨也而免以天津之水阨也而免不可谓不天幸乃戊辰礼闱之卷弃而复收彼空中咄咄呼贤人者夫亦非天幸耶公以贤名而以贤呼若公之生平操履循于宫而长者于乡则诚贤者而曷以致然也当公未第而友人过君龙泉死且无子公为殡而嗣之其师李公梧旸同偕计吏北上客死公为经纪其丧存其后事者靡所不至此夫阴行其德令两氏无游魂之祀之憾而公且绝口不言彼冥冥之中安得不呼贤人而厚培我公以为　国柱石重臣也则何以不百岁而堇堇逾于右稀也者要以鸿业清名彪炳朝野出而惇史书庸处而学士大夫诵义殁而勤　　天子恤典今且得请而祀之黉宫之旁公即不百岁直足千秋矣矧其子若孙能世其家薛凤荀龙掩映庭户而公为不亡亦公之幸也抑公又有幸者公抚广时有支销一项失所案验直指意其干没露章劾之公亦色动而其仆检之笥中文移宛然故在公竟以此自明不然者百口难文且无从得考得荫矣公何幸也虽然公于天则处其幸而于身则处其全盖公郄金似杨伯起善交似晏平仲刑家似万石君约己似季文子守官似赵清献居乡似陈太丘详哉乎孝廉君推言之也斯非公实录乎余生也晚犹幸夔侍公而以孝廉知公及淑人之悉且重荫君之哀请谊乌可辞也遂摭拾为之状如此以俟秉如椽者采而铭焉 

　　◆赞 

　　苏长公笠屐图赞 
　　伯父州二守少玄翁小像赞 
　　林太仆弘斋公小像赞 
　　包隐君小像赞 
　　小像自赞 
　　漱六斋酒杯铭 

　　○苏长公笠屐图赞 

　　戴笠履屐行归强场寄婆娑于飘摇领风清而雨白笑公者忘公本来吠公者疑公幻迹嗟嗟此公之所以为公而萧然自适其适者欤 

　　○伯父州二守少玄翁小像赞 

　　望而知其为端人就而知其为长者其居官也一十有五年而灂然不滓其居乡也七十有四年而退然不奓今方图此像于香山进此翁于洛社洵吾宗党之耆英抑亦邦家之大雅其将百年焉徜徉于诗酒间而享无涯之纯嘏 

　　○林太仆弘斋公小像赞 

　　轩然而翔者其公之貌耶、矫然而王者其公之神耶、烨然云霞而屹然乔岳者其公之才望耶、蹔投之山水之闲、而吟风啸月、命酒鸣琴者、其公之小休歇、若乃栖之禅寂之境、而焚香礼佛、挥尘谈玄者、其公之大自在耶、 

　　○包隐君小像赞 

　　侠者其骨儒者其风泽乎其外冲乎其中霜清月白酒绿花红鸳湖放浪隐鹄冥鸿 

　　○小像自赞 

　　斯人也、其貌不峩、其颜不酡、其才不多、其气不磨、司命者谬与我以名誉。而颓然软轲。主爵者单?斤与我以簪组。而傲然婆娑。虽骈我一指。而亦不饶其擘画。虽去我一齿。而犹不废其啸歌。为虎为鼠。为鸾为鹅。我知有我。不知其它。呜呼、此其为何生乎、 

　　○漱六斋酒杯铭 

　　金茎尔盛、玉液尔受、饮此以介眉寿、竹叶惟清、梨花惟馥、饮此以介景福。　清者为圣、浊者为贤、载酬载酢、主宾欢然。大者曰武、小者曰文、斟之酌之、和气氤氲。　酒有酒约、不严不宽、猛为苛政、懦为旷官。酒有酒趣、贵安贵适、恐惧一斗、心欢一石。　醴酒在室、醍酒在堂、浥彼注兹、名昆仑觞。天垂酒星、地列酒泉、千锺百斛、为曲糵仙。　浇■〈石垒〉磈、亲形神、百日饮、为酒人。称湛露、歌骊驹、千日醉、为酒徒。　灵丘有竹、神山有芝、吾肖其形、以为酒卮、而荐寿祺、芝茎如云、竹叶如绣、吾镂为觞、以盛醇酎、而称考寿。 【 芝竹杯】 　荐寿卮、贮于此、享遐龄、纳繁祉。称寿觞、置其中、年百秩、禄千锺。 【 盘铭】 　陇上信、瓮头春、梅似玉、酒如银。新岁酒、故年枝、人歌处、花发时。 【 梅花杯】 　　酒倾千百盏、梅放两三枝、　酒宜花下醉、梅向雪中窥、 

　　◆题跋 

　　题李樗翁诗卷 
　　题花鸟画册 

　　○题李樗翁诗卷 

　　李氏在胜国时已称望族迨入我　明则簪绂诗书云兴而林立矣樗翁高隐士有灌园卖卜之风其所著诗歌恬澹冲夷出入陶白岂与彼靡靡者争妍而竞艳哉闻孙赓明宝藏之携以相视余受而展读焉诗五七言一纸纸二十一行行七章章六十句并所题识得三百五十一字耳呜呼此如尺锦寸璧自是可珍安用多也 

　　○题花鸟画册 

　　盖闻之管先生振野云吴中善画花鸟独陈白阳一人后来之隽踵白阳而擅国工者则张君肖闲矣余未谓然而先生一日出花鸟册视余手之欲飞欲动若扬徤翮而怀好音烱朝日而衘夕露者余曰此非张君之笔也耶先生笑而不荅因乞余题之夫画有山川有宫室有人物有花木草卉鸟兽虫鱼亦有鬼魅而说者以为鬼魅易绘花鸟难图盖鬼魅人所不见可以吾意纵横而出入之即世称木妖石怪山魑水灵何以辨其相似与否若花鸟则人所习见其枝叶羽毛而或以意出入之其何能似弗似则弗工弗工则弗名矣张君之以丹青得名也夫乃其似而工者欤余不知其所由法岂其法白阳而具体者欤余留几案间把玩者累日而暇间漫题此语归之管先生 

　　◆疏 

　　重修马■〈山耆〉寺疏 

　　○重修马■〈山耆〉寺疏 

　　经有六波罗蜜布施居其一又云施一榱一栋皆能长飬功德滋培福慧吾松珠林宝剎相错如绣惟马■〈山耆〉则倚城之东古名衲老宿及白衣居士往往携瓢提笠挂锡于此且也寺门清幽溪树层映殿庑阶前暮鸦灌木秋幢灯火非空非色与水田城草低回上下葢阛阓田墅之胜合并四出若为寺左提而右挈者目今瓦落石圯鼠啼乌号世尊菩萨俱为颦蹙赖大宗伯陆老先生悟澈真空事理浑无分别见超色相布施尽属随缘凡此剎土悉仗护持矧兹马■〈山耆〉尤夙注念吾党幸被教承休见闻随喜良有年矣倘不吝一丝一粟无论它生广种福田即今日乐助栖葺之意可谓载锡之光矣 

　　何氏居庐集卷之九完 

　　●何氏居庐集卷之十 

　　华亭何三畏士抑　着 

　　启 

　　◆启 

　　邀郡侯启 
　　邀邑侯启 
　　贺曹兵尊加方伯衘启 
　　为季氏答陆氏婚启 
　　为季氏聘林氏婚启 
　　鹰扬宴启 
　　武举序齿宴启 
　　贺监部夏禹麓启 
　　寿海虞徐琹江先生七十启 
　　候毕比部白阳启 
　　饯李郡丞肖鲁启 

　　○邀郡侯启 

　　福星垂照喜看五马之威仪时雨随车增重九山之气色况值春光已半兹逄惠政初新竞觧愠于熏风人知饮德争向荣于化日士益倾心谨斋沐以请期先扫除而张具吹笙鼓瑟敢云搢绅筐篚之将剪韭烹葵聊附父老壶浆之款衡茅来玉趾展也为龙为光罍斗浥金茎愿言卜昼卜夜允俞有命欣忭无涯 

　　○邀邑侯启 【 时牡丹花开】 

　　即辰春光九十惊看晴日争妍树色万千可柰院花独艳正值牡丹之佳景应崇冠履之胜游是用涤尊敢邀飞盖庭中披熳烂何时翻碧又翻黄月下鬪芳菲谁是欲飞还欲舞况复奇葩蒲县一望河阳漫教名赏倾城再夸香寺相迟不饮其如天上琼枝有约须来莫负床头玉沥敬请期于旦暮随供具于几筵簿书少闲临况惟命 

　　○贺曹兵尊加方伯衘启 【 代郡侯】 

　　恭惟台下抱犊含灵索卢毓秀英风发乎天骨轶振鹭以齐飞贞操鉴之人伦指寒松而并茂蜚声郎署历居司马度支之曹着誉郡符重领寿春武始之境旋视兵于巨野复按节于彭城望压宪台拥旌旄而临两镇衘崇方岳鸣佩玉以翰三吴盖才兼文武之资难辞锁钥故　帝重东南之障迭吐　丝纶　丹诏衔来蒸庶欢呼其欲舞绛驺莅止下僚谒贺以争驰某窃愧凡材幸叨末吏日荷洪钧之陶铸愿效趋跄时当绣斧之逗遛敢离职守敬授文陈于厮役聊将庆臆于台阶腼惧交颜兢惶待命 

　　○为季氏答陆氏婚启 

　　云拥牵丝幔驾来天上之彩鸾风送合欢铃射得屏间之孔雀三星在户良姻联卿相之家百两盈门嘉贽贲衡茅之里望阳晖而玉立捧婚牍以氷兢恭惟师相尊太翁阁下一代宗工三朝元老星辰履曳实当上公上相之躔山十门高行有为保为师之宠芝兰秀于庭际簪笏满于床头尊亲家登第峥嵘步武中丞之家世处官恬雅希踪少保之风猷白下清曹南中画省诚通国衣冠之望洵明时阀阅之宗如某者族眇微寒名沦下贱徒以先君同籍之谊因托葭莩遽叨潭府缔姻之缘得称肺腑系着赤绳于足上种成白璧于怀中恊比其邻讵曰楚南齐北卜云其吉何论国富向贫况郎君气已轩翔将奋凤凰之羽而小女资惭婉娈未堪苹藻之司惟兹序属新秋盟申好合用玄纁而束帛有美大夫之仪系乌羊以提壶无加田父之礼如戴良之嫁五女薄治衣装岂刘瞱之娶九姨专奇骨相萝施松栢永谐二姓于百年桃报琼瑶媿乏双南而十袭赧焉登受率尔拜酬未当氷泮之时霜含鸣雁愿奏车牵之咏喜近乘龙结帨有期御轮惟命 

　　○为季氏聘林氏婚启 

　　即晨永日含晖融风扇物翩翩紫燕调绮语于雕梁啭啭黄鹂掷金梭于翠柳鱼水合百年之眷文定厥祥苇蒲联两姓之欢卜云其吉惭称龙而得凤媿似玉以凝氷订此初盟诹兹谷旦恭惟门下名高二阙德号十门经史该通蚤登科于桂籍文章鼓动旋堂制于凤池谁言远城市而结庐行且升掖垣而侍从如某族微文子忝衣帛食粟之家才谢延陵乏陈诗观风之致虽先君领藩领郡尝趣召于股肱乃儿子非侠非儒徒遇人以恭谨况乎小孙庸卤敢希四代传封闻之令女幽贞莫是五丝牵得羞夸好合能逃鹳雀之呼愿缔良缘适叶凤凰之兆如宋地三龄之女已结姻婚若泥阳六岁之男预谐伉俪雅重黄金一诺欣看白璧双成秾美桃李之华并妍展也葭莩之戚斯在郎恃侯高之朗鉴吾女岂嫁凡夫将同王珣之公评是儿何如子敬家风清俭无须罗幔于他年聘物轻輶有类荆钗于今日惶恐将命庶几报章惟俞嬿婉之求便烂门阑之喜 

　　○鹰扬宴启 【 代兵粮二道】 

　　序属玄英吉月应小春之淑气筵开翠釜嘉辰张陪鼎之鸿仪诵周雅采芑之诗瀛洲步武叨汉庭奉觞之庆华屋传杯宴骑射而鳬趋偕缙绅以雀跃名章麟阁喜溢栢台恭惟先生大人执法殿头观风吴下尊俎三千礼乐韬钤十万甲兵毡上集夔龙缉熙光明之日月禁中收颇牧鼓舞号令之雷霆鹏奋之俦网罗鹰扬之燕云举飞鷽鸠于决起全赖高风瞻鹳鹄以摩空共攀迅翮桓桓壮士近城南尺五之天矫矫材官登阶前方寸之地琼浆分北斗酣既醉之壶觞侠气指长庚按未央之剑佩可作干城于　圣世堪称桃李于公门虽六乐俱陈未足侈一时之盛典即八风并唱何能发两庑之欢声如某某奉职无闻沾荣有事傍使星而分部幸与登庸依卿月以扬辉欣随式燕藉文武德威之佐进上将以弹冠缀饮食歌舞之班望　中朝而击节绣服光华于虎帐輶车贵重于柳营道左负戈席前拥篲 

　　○武举序齿宴启 【 代兵粮二道】 

　　登坛虚左追迎师选将之风设席肆筵举尚齿循年之典何当诸士人之揖逊窃附大君子之声华剑舄荣观襟裾雅集恭遇台下修文耀武造士作人列貔虎之千群拔诸行伍结龙蛇之百阵宠以科名彼方起迹羊豕之中安知退让今已致身风云之际须办威仪铁马金机驰骤于棘门麾下琼卮玉沥献酬于文石阶前振鹭充庭人赴旌旄之节间歌以雅坐闻鼙鼓之音谈礼乐于同仇模则模范则范缔友恭于异姓弟而弟兄而兄虽有执干戈之心使常明长幼之义雷轰电掣纵横扫六合之烽烟月白霜清经纬聚一天之星斗盖宴笑出孙吴之右而雍容居赵李之先者也某某幸值　明时躬逄盛举独以豸冠至止瞀瞀者言观其旗因知绣斧亲临欣欣然相属以酒倾心俎豆引领轩车 

　　○贺监部夏禹麓启 【 代邑侯】 

　　恭惟台下挺秀隐山毓灵涓水游戏文章之三昧上第登金发挥政事之千长　清时振玉诣仓视事河南追河内以齐声灭火止风江右与江陵而并誉擢领周家之会计权司唐世之度支玉笋班行着霜操于民部皇华使节分星象于益州监临自江以南坐镇素丝之望驰骤从天而下行稽红粟之陈惟　圣明加惠于草莱故贤哲留情于刍牧虽多黍多稌偶逄今岁之豊亨乃恒雨恒旸应念累年之疾苦塞渊心筭将揽辔以澄清兢业地官宁按图而出纳某身叨民社职忝农来当大夫叱驭遂行一路普云霓之泽而小吏荷戈遥候九山迎鸾凤之辉聊托文陈畧摅贺臆惟祈鉴在极荷优容 

　　○寿海虞徐琹江先生七十启 

　　恭惟先生系本南州名流西省神维岳降真天上之麒麟量特渊泓洵人中之骐骥吟哦于吹台琴室卓矣诗才酩酊于月观风亭颓然酒圣以山阳节孝之处士为洛下齿德之耆英寿跻七袠之崇时介三冬之半霜凝雾肃黑郊将迎气于升扆酿熟桃开青鸟且报春于畅月氤氲筹添华屋除非灵鹤衔来缤纷宿动薇垣定是烛龙吐出桂殿捣寒宫之药莲房抽陆地之花啇山叟素发庞眉垂三百岁白海翁代毛洗髓历数千龄咄咄我公翩翩仙侣九微夜永张筵燃金母之灯四座颷高绕膝戏老菜之舞盈门有烂冠履指曰荣观载道而歌乡闾传为盛事云间何生某者行居后进谊属通家怀贤则契结襟期修耇而情深颂祷安能效杨家之献钱穆父图绘关中窃欲拟李氏之祝苏端明笛横江畔聊陈短牍惭输在笥之珍遥介长生媿握如椽之彩即不与瑶池胜会虞山之紫气百年常新倘容沾玉斝余浆桧树之清香万斛可倒 

　　○候毕比部白阳启 【 旧为郡司理】 

　　恭惟台下夹谷储精萌川韫秀胷吞玉简茹秦松汉栢之英笔吐琼葩发孔思周情之秘跃龙城而独奋领袖齐东登雁塔以高标腾骧济上乃分麾于吴下遂司理于云间挥尘楼台清澈似公门之水乘槎霄汉光华来使者之星激扬气劲九秋平反霜飞六月人情贤于梦卜悬知氷鉴无私物论仰之斗山画道干城有托　御屏看旧署曾蜚触豸之声尽省列新衘忽晋爽鸠之秩　天朝特简刑官仍副刑曹人望攸归名牧终成名世如某章缝贱士袜线小儒始以文字蒙知不弃牛溲马渤既以人伦被鉴谁言雀角鼠牙以此深衔结之私从今誓涓涘之报独计曩年汗漫久浮舟于淛水滩头此日逡廵虚负弩于寒山寺侧百千罪状自甘诃谴而伏庭阶咫尺心旌犹幸矜慈以干左右祗日偕故园父老相宣甘棠蔽芾之歌何时共　上国冠裳再沐端柳阳春之泽献书惶恐待命战兢 

　　○饯李郡丞肖鲁启 【 时值端阳】 

　　属者时逄竞渡节屇长丝治粟大夫正乘轩而按部司农使者将飞挽以趋　朝某等瞻奉命于皇华恋分岐于折柳喜值蠲除之会采艾陈诗欣衔饯别之杯烹蒲进酒卜其昼卜其夜虽投辖以何辞宴而笑宴而言愿行旌之早驻惠然临辱藉甚宠荣 

　　何氏居庐集卷之十完 

　　●何氏居庐集卷之十一 

　　华亭何三畏士抑　着 

　　书一 

　　◆书一 

　　报谢朱宗伯座师 
　　报谢韩少宗伯座师 
　　简谢董民部谊台年丈 
　　谢黄学士老师 
　　谢聂昆山化南年丈 
　　谢复同年芧二岑侍御 
　　谢复沈三洲年丈 
　　简工部刘文光 
　　复邵公子淳庵 
　　简光泽令君程人林 
　　简四明杨敏叔太学 
　　简复顾太史益庵 
　　简詹宪使浚源旧太公祖 
　　简詹宪使洞源 
　　简复光泽令程人林 
　　简复常山令唐长公 
　　简侍御叶玉城年丈 
　　简邵武令君章华阳 
　　简章太仆小山 
　　复包吉甫表母舅 
　　复高太史立峰 
　　简旧公祖燕鸿洲 
　　简林太仆弘齐表叔 
　　简林公子仁甫表弟 
　　简唐文学元肃表弟 
　　简朱侍读飬淳年丈 
　　简方中涵少司成年丈 
　　简王水部闻溪 
　　简广陵赵纯白文学 

　　○报谢朱宗伯座师 

　　自去秋伏谒而归曾一寓书郑山人通起居于掌记者冬而复春卒卒改岁即心旌摇曳常在稽山禹??几间乃双鲤久沉故自不胜局蹐耳夏初脂辖南游白门三月逡廵幸竣历事倏而心神昼动梦寐宵惊忽念高堂驾言旋返比时先人徤步加餐安然亡恙也不一月而病不十日而告殂矣则岂非不孝孤之重谴积諐不自殒灭以速旤于所生者哉兹方寝处苫块、痛自悲号、几绝者数四、而犹强起啜粥、以勉承远近诸君子之吊、诚不虞讣音之闻于师门、俨然椷书束帛而辱临之也、不孝孤、破涕而捧函、焚香而伐读、长跽进之几上、而告以老师之宠灵、盖一字千金、而两缣万锦矣、百日之后拟即戒苍头特将谢问而日与堪舆家奔逐九山间为先人卜葬、未暇遄发、顾此中负恧有不能昕夕宁者、聊此报命肃布万一颂私愿以献岁褁粮蹑簥百顿而请之门墙华衮片言以图所为死生不朽者 

　　○报谢韩少宗伯座师 

　　门生畏身窜大忧心、罹至痛、方销神于处块、亦铲迹于居庐、而老师束刍絮酒、俨然枉而吊之、某诚不意尊者之论辕、驱驰蓬巷、更不虞上公之绣衮、信宿东方、乃致供具无繇、问遗莫展、况复玉霜夜下。绛雪晨飘。而吾师披裘拥炉冲寒往返是。又某之顾望彷徨胷怀郁结者也、嗣后葬期倥偬无奈奔走于山城兼以病思缠绵有稽匍匐于函丈若兹罪状安所措躬而亦难为擢发矣乃吾师汪度包容、诔章踵至捧之、自天、而下读、之如翰、而飞、虽褒、餙之语非所敢闻、而悲悼之词靡匪可怆者、盖小子辱在门墙、真称三生之厚幸、而先人荣施泉壤、实慰九死之游魂、不觉觧颐为之罢涕、 

　　○简谢董民部谊台年丈 

　　不肖孤倚庐为戚、寝块成哀、人世交际缛仪、一切谢去、未闻年丈之玉体违和也想关门政繁有劳清思静摄之则适矣伏蒙念存先人之丧远颁吊奠兼金郑重分、自俸余、诔语悲凄、溢于纸上、捧之神摇读者涕雪、莫不叹使君之贵不忘贱、才能属词、顾惟不肖父子、卑卑戋戋、何以当此生死异数哉、悚仄悚仄、唯待寒威方霁将迟紫气于行台其或春水可航且送朱旗于去鹢兹者有事造次畧陈至情不任犬马之私西望于邑 

　　○谢黄学士老师 

　　某不幸猝遭先人之丧茕茕在疚、恨泪泉涌愁肠火煎几成幽疾、即四方之吊腼颜无足以承而矧乎吾师大人长者、乃辱不遗未死者之人、以及死者之魄而端端命使驰书、操帛而远临之也、跽进先帏、告以灵宠、存亡之感、与日俱长矣、附遣白答不敢繁词谨先百顿首谢 

　　○谢聂昆山化南年丈 

　　不孝孤茕茕草土中靡所自藉而忽来鼎札念及先人俨然宠之吊奠无论兼金多仪非所宜蒙乃华衮之章金相玉琢真足令不孝孤勒之丰碑镂之心府者即木雕而土绘乎能不潸然读之泣也敬用九顿孝幕赍而告之先灵而又遥望台垣九顿以谢盖存殁沾荣而死生衘戴矣勒此申颂容专蒲伏县治不宣 

　　○谢复同年芧二岑侍御 

　　云泥路隔鱼雁渺然疏节谓何直是懒故乃客有从苕霅来者未尝不举手茅先生万福且拭目茅使君一出也旧都重地画省仙郎息影东山开樽北海百年歌眉寿之雅舞老菜之斑则岂非人间盛事而奈何以彼浮荣易此真乐乎以此知仁丈许大孝思无愁陟岵矣如弟冉冉头颅未沾升斗承先君膝下欢而一朝捐弃至痛在心恨不身殒所差自幸者四方贤豪、生刍不绝、惠然一吊、便足千秋、乃至勤年丈南州之牍、徼宠岂独炙絮哉、捧读再周感而呜咽、近欲走九峯间、觅青山一片、安厝先灵、而急未有善地、即地师亦复罕觏其人者、侧闻顾君术奇愿言从事而以三农期屇式遄其归未得从容请质倘得如尊谕所云牛眠马嘶者不肖何难膝行而前唯唯奉教也先布腹心少将谢忆踵门有日怅矣临风 

　　○谢复沈三洲年丈 

　　长安之役时操鞭弭与吾年丈周旋而车乱旗靡各退三舍偏师数奔宁足深怪奈何大将亦复善北乃尔乎归卧家园日与老农老圃作伴以故不问人世间事无论龙门不见鱼腹久虚即丈三年之丧与期之丧衔哀接踵而谷水苕溪衣带邈焉若隔竟无从束刍而执绋也顾影负惭难施颜面矣所赖汪度并包不加诃谴而会不肖弟有崩心之痛、俨然惠书贻帛而吊且慰之、一读一悲、声泪俱咽、先灵何幸、徼此炙絮于南州大贤耶、惭悚惭悚、顾君上林来具谂誉闻休畅杖履逍遥兼之仙郎文虎人龙行且象贤步武弟忝通家分谊宠藉良多如弟凄其苫块业已绝意云霄独幸天不覆宗堇育五龄一子晨昏顾复差足自排者以此苐先人葬地未卜奔逐九峰间无宁晷惟是引领赖公丹丘白骨而顾君适至不肖计将褁粮从焉乃顾君随有海上之往比返又束装告旋矣不肖绵力不能挽其去辙而亦未及广为游扬非敢漫视年丈教言也附复八行继以九顿报谢之款书不具陈 

　　○简工部刘文光 

　　陈文学归里捧读手疏慰唁情深令贱子益增辛楚人生百年忧多于乐夫亦造物者陶铸之忆昔白下之役使君召客衙斋中出吴醴楚沥张饮尽欢此何如情景而今不肖洿沫倚庐餰鬻菽藿辄痛心疾首而无嘉容也知巳如使君者倘复怜念之乎今巳卜地山原将奉先人入于兆而贫亡以治大葬即葬亦何能致客千人且来豫章高贤徐孺子生刍之吊也腼惧失容祗有窃叹南来具悉兄翁素丝之节白雪之肠偻指　留省诸曹以为黼冕王右丞诗云郎署有伊人居然古人风者殆谓使君矣非久计以资望特出廷推超居朝列当自江头京口命驾飞旌凡辱使君臭味骚雅之知者靡不攀舆歌骊既祖取道此时犹恐不肖之服未竟绊而不得侣以驰也其又何以割今者之恨兹因内侄季子入雍辄念动定敬往尺素以舒宿怀小集漫加水灾敢冐不媒之鄙乞灵芟削是以俛眉献之悚息悚息 

　　○复邵公子淳庵 

　　不肖弟旤重孽深寻以去秋猝痛先君之变茕茕庐次闻问邈然乃辱手书下唁追亡虑存情隆爱顾苐未明示以尊公老师大葬期也以故无繇渡江躬效羊昙私恸弟子执绋之谊谓何罪状擢发难数矣兹蒙惠吊束帛远施长跽开函敬告灵榻荣沾生死良不可任读所刻葬录奕奕　简书贲及重壤凡老师鸿猷巨伐冠冕　中朝者赖仁兄大孝表扬抑且不朽又闻脂车北游挟策应制计大鹏息羽培风愈高秋事飞腾不筮可卜所为慰籍老师于九原者通家知巳将拭目以竢焉 

　　○简光泽令君程人林 

　　平原弹丸大雅希阔不佞每思得贤豪长者结社披襟陈说风雅而明公曩挟彩毫时时留寓敝邑独建旗鼓领袖誉髦不佞謭庸亡足从事鞭镫乃一臂之交伏承休德旧矣属者明公高题雁塔卧理云岩荣问不减河阳为之起舞叔氏末路叨窃斗升托庇宇下某私念乡曲一线属有天幸必且徼盻睐光比归道及格外护持恩润缕缕佐以资斧宠以诗章高厚若兹图报为难者不独叔氏戴有二天即不佞亦聚族而尸祝之从此稍延灰烬皆台下吹嘘赐也明公肝鬲皦于古人为德必竟所藉异日者帡幪不浅耳仰惟循声翔洽藉甚神明西方诸侯裒然称冠青琐台司某将旴衡吐气而快焉拙集芜秽不足尘览谨献记室亦就正意也草土孤踪久虗展候冐昧陈谢未尽依依 

　　○简四明杨敏叔太学 

　　五茸去四明千里而遥无繇呼雁鸿而托一赤收时逄梁月便忆清真愧非异人乏紫气为导耳不佞荒山下乘也向风而嘶不无绝尘之念而马齿已长尚局趣跳跃恋恋方皋之一盻望见鞭影懊丧欲绝门下鲜明奚减赤精碣石宫中未据上坐不佞长为拊膺且于■〈宀禹〉内人士何所不睥睨而独谬推仆为英雄殆羊枣之嗜耶咄咄敏叔才多不让马卿须臾一路题桥入洛京矣孟孺长逝家季蚤丧山阳之感鹡鸰之悼所不忍言而丈追念人琴千里占及古道哉至词令特娴风旨茂羙一幅八行具见行监腹笥巳吴君子超佳士腕下有神所恨者平原朴遫不能长驻高贤不佞又值大痛昕夕从山麓间营妥先人之魄无能广为推毂深惭地主颜厚欲赭凭苫漫复意不尽宣 

　　○简复顾太史益庵 

　　曩者昆阳仙舄忽指茸城不肖弟幸接光尘叨陪宴笑至今玉屑金茎余香犹在几席间也长安之役弟以氷雪后至而下軆患疡支离床褥羸然病夫不能对客以致失迓失候曾属钱肇阳张伯复两丈代请区区顾疏旷之罪亦已难逭矣恭惟翁丈荣升紫禁宠擢銮坡遭遇　圣明螭头簪笔燮宁大业谨翘首竢之如弟驽庸屡蹶肮脏全消雌伏蠖藏过者弗睨乃辱云霄故人折简相讯且复披衷示欵奖慰缕缕也翁丈何独多情哉弟生时不辰先严遘愍恨不速自殒绝何论异日升沉惟冀交知如吾翁丈者旦暮延登垂怜末路稍稍振拂不令终委泥涂宠且亡极耳彦履还　朝率尔布复良晤尚遥有怀耿耿清时竹帛勉旃是祈 

　　○简詹宪使浚源旧太公祖 

　　伏自台下去平原里来濊泽篆于人心丰碑勒在人口棠阴勿败坐席犹香矧不肖某身被明贶尤蒙采拔者乎其为知巳感恩非笔墨所能陈写回首姑蔑晤想增怀窃念东南重镇旋借中丞节旄水国烟波福星再照兹盖不肖辈所昕夕延颈者岂谓三吴百万尚未有天我神明公祖竟罹闵凶以太夫人之丧斩然在疚矣往夏浪游白门闻之私用流涕归而计与同袍兄弟修束刍之敬助执绋之哀而不幸秋仲先人亦以龙蛇在年限之大故不肖某遂席薪枕块属茨倚庐何痛斯甚而暇为明公痛乎以此逡廵至今乃得驰平头奴囊褁炙絮操词而哭之少伸吾侪几筵之慕即松区已剪幸勿讶其濡滞而督过之也顷者日月?穴?帚?疏行矣礼竟所为强飰啬神以慰四海云霓深望以膺一切吉祥善事者且再修书谒欲贺兹未备宣 

　　又伐 

　　当明公遄发时会以于役润州阙焉饯送比归乃拟负弩吴阊候行旆至欢迎之而漫漫之期又复郄后几日尝汇赠言一册代陈肝胆而复不获申明公试一览观此亦赤情之明验也小集附陈??典墨惭谢惟赐针石之戒敢不良图 

　　○简詹宪使洞源 

　　曩者明公光驰　简命决狱东南圜土赭衣多所明举迄今严棘无冤幽圉罢哭者伊谁赐哉又重以令兄老公祖治郡贤良苍黔膏沐下里贱士尤渥恩私情系二天福沾一路方引领建中丞之节亦复后先抚吴诚不意潭府有居庐之戚也不肖辈闻讣后时生刍纔束世谊谓何媿汗淫淫下矣伏惟明公清标雅望人伦所归端忧多暇幸讨石画飬壮犹以需即吉而树所为千秋竹素之事者会先人以天年下世伤怀永哀祖载未期无由自致独以通家一缕辄敢冐昧献书词多不伦邑邑何已 

　　○简复光泽令程人林 

　　不肖某于明府分非素结徒以延慕光尘自惟幸托辄敢草率奉书兼之蔓词请质乃蒙褒嘉勉以丹霄之价读之五情媿赧岂其所能克堪乃朽剥而粉涤之德念深矣至拜沾逮损以琳琅载把载味朝夕贯而佩焉为政诸条仁言溢目非神君茂宰乌覩此阆阆者乎若八行折简又永为箧笥光巳叔氏恐吏期切迫当兹维暑之月走毂奔蹄愿得一侍左右所藉过误之旧宠提之挈之必有兢兢于职不负在公颐指者惟明府重留意焉饥渴历时心路咫尺 

　　○简复常山令唐长公 

　　不肖弟少负蒭荛之资长无丝发之用独以志意衰落靡所自明乃从管城子而问业焉其所理阅箧帙沈吟诗翰者曾无新声秀句足以味腴搴芳夫安称述造者乎乃吾兄曲语奖许之若谓东箭南金高以评骘窃计芝园之草虽就杀青而秇圃之华终惭醉墨弟何人斯而厚见周称尔尔能不汗颜吾兄天才绮练日?爵然世程以经纶为文章亦以藻缋为勋绩而过自贬损吁嗟簿书夫以门下徤令壮猷簿书曷足鞅掌千古之业已属弄丸其去吾■〈尚阝〉逄衣徒远矣弟则何能且自大忧以来痛有崩心、涕惟沫血、日向九山中欲凿一区土为先人筑治黄垆而贫无瘗埋之具将俭之至濯衣幅巾恐无足辱治命此则旦暮所拊膺而踊者即不揣时而削藁徒汗穷愁之简耳弟忝兄緫角之好深于骨肉故偶畧具近绪以闻叔氏复有闽之役取道蒲伏仁台兄之念我屋上乌而覆露之宁待捉笔奈何不令人媿感头抢地道周弟且遥勒口碑铭乎心胁矣詹使君之唁淹引岁月近乃得遣旧部之谊不当如是耶一介归途亦惟舟车是命 

　　○简侍御叶玉城年丈 

　　客岁有庆谢之牍竟至浮沉未达棨戟下今不敢易书以上聊布往怀叔氏受恩过量永惧不报属者于役闽南迂道一干绣斧计所陈露肝膈必垂咳唾之音乃令不肖弟丹慊附兹获申饥渴副矣先君子不幸捐馆衔哀入骨比将凿青嶂治玄庐以当大事而终窭且贫悬封无措人子之痛奈何年丈念旧而询之近况则有愁状云云尔不肖弟才韵枯梗染笔无长好事者偶以戋戋之集漫为木灾遂不敢缩匿不以献左右观风少暇倘赐之针石而覆之酱瓿乎惶恐惟命 

　　○简邵武令君章华阳 

　　葢闻大固始丰佳山水间有章先生者元精所生扬芳飞采愿一见而请事焉而南雍六馆下乃得与英佼并游附龙托骥而亲黼黻之性披琬琰之华也窃快中心以慰情伫分袂以来思贤若渴而忽从仕籍中见先生已领簿书为樵川长称循良高第矣叔氏末路斗升叨为下吏自愳仆遫木疆无以奉赞盛畧而明使君覆之翼之所以垂意甚备至惠念逄衣之旧而猥谈不肖姓名也夫以使君时宗人望检镜所归而不肖某以野泽愚儒禄运屯蹇乃经唇齿陶铸顿令改价增荣矣贱子何幸幸为籍中友叔氏何幸幸为屋上乌哉家报及之归而自见索言之口诵神驰敢忘明德兹敢濡削奏记冐颜以闻一候襟裾一伸胷臆若乃叔氏此来则以敖庾之藏且职肘腋下日夕首顿凥高其所终始藉过误之宠以垂浅末之恩者当无庸缓颊耳不肖倚庐为戚变除未期独以宿昔喁喁之诚辄于典谒附呈小刻上慱长者良规伏惟善保嘉猷珍摄玉体是祷 

　　○简章太仆小山 

　　门下累世名贵人况复齿义殊绝有上贤之风不肖之仰视吾翁也真所称前辈宿达者而曩时辱翁降德忘年定交一面夕馆昼馔燕语从容且谬以残膏剩馥为可筭录而盻盻甄识之慈渥无涯敢不拜德分索以来竟成参啇之阔者几易葛裘顷以多事缠绵声问不数者亦长远矣日怙伊媿良难为心客自浙东至者辄额手讯章先生起居知门下啬飬元和函蒙祉福日以琹壶篇咏栖迟于兰阴瀫水中不谢香山之老叟洛社之耆英也夫先生以耄耋之寿矍铄倍常得无以绛雪玄霜炼此绿筋朱髓耶胡考百年若寄若掇不佞以此内合私愿想甚欣然去岁拟于杪秋发棹一续旧游聊以当觐而家严不禄行服庐次遂不得以焦毁之余息涉迹人世间属者有事穿中之役以星出入九峯中松区未剪能休沐安枕乎携手之期不日不月会有乘雁之便邮寄帛书少杼情素陆司理使君不佞肺腑戚金石交也濒行无所干及独端端引重章先生且列于别纸使君首肯而心识之矣惟兹款款是以敢叙言之乃若宿昔之怀至不可穷之于笔 

　　○复包吉甫表母舅 

　　昨从斋中论文兴来搦管自觉芜音累气不知其肖题不也早得欣赏一言而连城矣长者下教政所谓问道于盲乃复挹损尔尔奈何不令媿汗死乎小人之腹不足以餍大烹惟是肺腑知恩聊托毫素以将谢臆 

　　○复高太史立峰 

　　昨扳雅聚会丈有展墓之行比弟入乡又为风霾所阻归则丈已命驾虎林雁荡间矣言念壮游益怀良晤拜鼎翰之辱兼惠教尊先公诗章触目琳琅藉兹压卷太史风雅厥有渊源苐媿不佞么么之子无能以丹青黼黻为前喆表扬耳拙集惟贾笑大方是愳不敢漫呈承下索又不敢自秘其丑重以芟夷加之刊定是在五色毫端其一以似蔡幼君兼慱喷飰 

　　○简旧公祖燕鸿洲 

　　东方泽国徼惠我贤良公祖贲拊循之迄今郡斋棠树蔽芾犹存海岛鲸波烽烟无恙令人口碑心旌驰遥思于万里且偻指而数明公礼竟之期得以旧部子民再为借寇提桨骑竹而郊迎之也此心方结梦想而琅琊之　新命下矣牛山狼河间曩称管晏名贤者今于明公复覩芳躅岂直峰泖之上宗服令德欣沐清尘而已哉吾侪同袍窃承下风而佩高义者无算乃不肖某以疏散孤蒙之夫偃伏泥滓而明公过许谬眷包容而覆芘之衔结之诚铭镂肝鬲所恨道里间之无由假翼自致而苍雁頳鲤又忽忽久沉也不肖会有先子之丧寝苫处块幽居戚戚不能为情而侧闻邑人于役齐东草此布候居起渴于言侍怅矣心飞 

　　○简林太仆弘齐表叔 

　　恭惟大人携东山之游屐令子挈西园之缥囊于焉命驾白门因而腾声青汉此公家吉祥盛事而不肖某宁冐以庐居之服祖饯河干不然者某且褁粮束笔追随而南奚止送寒山寺侧耳已别后时从堂戺九周以候闺帏百祉而数闻平安家报则又一纸而万金也忻忭之意舞于眉端属者忽驰污简重以手笺墨采淋漓情词恳恻至以先人葬事反复叮咛不啻耳提面命此所谓生死而肉骨者感深感深今已卜地凤凰山之原第其埏隧堪奥家尚持两端未有决也请以天人参焉祗佩明教沈君善士业已识之心矣上宅左右宁于静澜万一以事见咨敢不空胷腹舍中赖庇幸获粗安豚儿不慧岂曰岐嶷惟是芳讯及之敬以为谢季月烦暑行矣加飧转眼高风送秋咄咄窦桂一枝以慰弹冠上愿 

　　○简林公子仁甫表弟 

　　骊驹就驾不佞适以服绊供饯莫伸儃佪之怀与日俱积伏念门下以贵介之族纨绮之岁乃遽担囊负笈千里远游虽老叔大人过庭有训早垂义方乃吾弟以琬琰为心寄身翰墨而思绍雕龙之庆志良壮尔属者六馆之下捧手横经冯先生不巳物色之乎转夏入秋计且提笔贡籍而挂名贤书矣旦暮当拱立竢之敬询襟履漫往邮筒伏惟讲习之暇摄飬得宜是祷 

　　○简唐文学元肃表弟 

　　伏闻荣发之日赆者例辞遂不敢以烦将命非自甘疏节也征车就道而不肖以大忧乞身不得揖策为礼则怅惘何极矣长千里中晓窓夜烛计必琼敷玉藻蔚然烂然秋风夺帜当有不俟枚卜者若乃高足摄齐受教缀学缀文至令和璧灵蛇各为世珍谈者遡师友之渊源如董广川所传斯于肺附不载锡之光乎属者致以笺素聊布起居劳望情深占授不次 

　　○简朱侍读飬淳年丈 

　　不奉芝宇五稔矣曩岁偕计冀得一望清光不谓仙鳬在道弟又走??翅南还岐路风尘莽矣相失比归知合旌辱临敝邑且问不佞弟于菰庐中何物豚儿并烦优睠茅茨紫气至今殷殷不散也去春多病日守药炉秋半不幸先君寻逝茕茕苫块髓泪骈枯况味如此末繇觅鲤呼鸿而仰讯玉案其奈契阔何仰惟老年丈望隆玉铉声籍金闺行且握持太杓嘘吸羣伦居然为吾道振铎若弟者濩落摧颓颠毛种种自揣生不逄辰数奇命矣唯是二三兄弟次第大拜以光交游矧于吾丈有心肾之戴夙徼眄睐者乎倘可为故人地舒手云霄稍振拂之即老丈之不忘涔淖也弟将旴衡吐气望焉先君负才砥行坎坷终年弟以不及斗升益深风木之恨所仗片言表扬以当束刍絮酒是在太史氏毫端倘亦有意乎不祥之子不堪以姓名闻独以昵就友爱若丈咫尺之问经岁缺然惄饥讵能己巳适有鸿便敬题素笺临楮长怀中情欲绝 

　　○简方中涵少司成年丈 

　　弟自都下南旋倏两易星霜矣朔雪寒风频叨款洽下第赋归复徼余眷饷赉独优浓情加乎落魄高谊佩于长途此其爱顾之勤奈何不深系仰耶别来荏苒邮筒亡便惟引领老年丈旦暮台衡以纾霖雨盐梅之望嗣闻雅拜国师居然司铎绛帐高张陶铸多士甚休甚休不肖弟计于今岁蚤上长安伏谒桥门以聆韦弦至教不谓去秋猝罹先君之丧茕茕苫块五内为结矣伏念弟屈首受书摧颓至今未得一奏瑟笙以慱升斗为尊人欢坎坷既久复遭愍凶头颅如许命也奈何惟二三兄弟云霄之上不忘泥涂倘可为嘘拂地者即咳吐成恩当令跃冶之夫光生十倍耳比者原田无岁四璧萧然恐未即窀穸先君郁郁几成幽疾所恃片词而贲九原者实惟太史氏如椽是赖愿望可言乎新镌同榜齿录独烦清思便中以二三册掷而示之幸甚 

　　○简王水部闻溪 

　　伏惟我翁天才绮练令闻休扬自鼓箧辟雍而振履南宫以来不肖某即伏在下风固巳耳目注而心往之矣不谓把臂欢于生平昔人所称倾盖如故不虚哉长安赍刺相访幸不沉浮史丈邮筒而重辱使君惠顾之雅竟以缠绵疡疾末由再勤仆人口陈肝胆今犹怅如也恭谂清曹水部分署虎林旷宇廉声誉传吴会不肖岂阻衣带而不一偻伛法座望见末光痛惟先子捐馆竟窜此身于缞绖中亦复姓名非祥阙于所仰而兹以不腆冐昧敢为书请之苐出言笑之下徼灵不翅渥矣干忤之愆请以三宥 

　　○简广陵赵纯白文学 

　　奉别仁丈以来即罹先人大故匆匆治丧亦复匆匆治葬两朞之间愁苦万状遂无暇拾纸捉笔一通问故人念之殊自劳心也足下天才英卓时髦凤麟而今尚淹一第耶时与世声咄叱以为丰城之剑当吐气斗间合浦之珠必扬光波际者兄试韫椟俟之万金良价旦暮至矣如弟风尘落魄复抱鼠忧曾无逸况旷怀可洒指为知巳道者昔虞卿以穷愁著书而何郎以穷愁咏物寥廓百篇差拟千古未知大方之家以为笑或以为然否也 

　　何氏居庐集卷之十一完 

　　●何氏居庐集卷之十二 

　　华亭何三畏士抑　着 

　　书二 

　　◆书二 

　　简冯司成开之 
　　简王怀我旧父母 
　　复陈锡玄孝廉 
　　简项明父太学 
　　简林太仆表叔 
　　简于文学■〈鸟乙〉先丈 
　　简钱孝廉肇阳丈 
　　简李铨部景颖 
　　简刘工部斗墟 
　　简户部张华宇年丈 
　　简林太仆表叔 
　　简陈监丞沧溟年丈 
　　简徐于室文学 
　　简董原道表弟 
　　上张相国老师 
　　简项给谏东鳌旧父母 
　　简屠礼部纬真旧父母 
　　简方学宪众父 
　　简彭钦之 
　　简陆大行以宁 
　　简陈少参沪海 
　　复黄学士老师 
　　复方令君调宇父母 
　　复包吉甫表母舅 
　　复包吉甫 
　　简何延陵宗丈 
　　简李惟礼山人 
　　复徐知白荫君 
　　简徐时夫太学 
　　与门生陈仲醇 
　　与顾山人 
　　简复刘州守 

　　○简冯司成开之 

　　不肖弟有苴绖之丧业巳闻之下执事矣今且卜地山原以需祖载而欲奉所草先君子行实仰于记曹敢托社兄弟世谊欢而属袁非之以不朽之状请所恃变醨发藻为指日志隧表阡以不虚凤凰一片石者是在太史公毫素间惟母拒而赐之言非生死所能报塞 

　　○简王怀我旧父母 

　　仰惟明府北辕甫驾南使旋驰记存贱子之愍凶颁及先人之吊奠殷勤束帛珍重椷词即千里炙絮之将谊无渥此矣此岂死生所能报称而笔墨所能颂扬者乎属者陈谢之牍聊聊数言而缅怀之私往往倾注窃计　赐环全吴之旧可伸其龙蟠抑佩印要省之冲稍展其骥足而偶阅除书新闻　简命业巳于鱼台泗水间俨然辱而令城武矣夫昆吾邓林翔凤所栖悬黎和肆垂棘所集而明府以制锦解绳之才领袖当代今独不得万室之邑千雉之城卧而治之而宰万室拥千雉者乃使戴星罔功坐啸不易双岐难颂五袴无谣故夫遗爱遗风民思豹产之德为父为母世传召杜之名以此古诗云柳栽今尚在棠阴君讵怜畏读之太息焉若乃执戟疲扬长沙投贾自古有之宁独贤侯一人哉行矣先驱收兹后効将望杏而课耕或鞭蒲以行教试牛刀乎再割瞻鳬舄之遄飞未必不令誉超于桐乡循声赫于单父者且知麒麟之种来自天边熊罴之祥口?卞于占候是又不肖辈所欢呼而额手者也近有西湖之役敬进履而谒拜尊公因修东鲁之函敢邮书而起居记室外呈荒集专慱郢裁惭无侑缄请以嗣布 

　　○复陈锡玄孝廉 

　　相知兄弟海内几人可令经岁目断鳞鸿耶弟且知罪知愧矣楼道人至得接手书洒洒八行如对玉貌会以先君遘愍极痛在心而道人亟从海上游缺于修答比云卿丈临辱则俨然将命吊而唁之矣比拟鼓枻虞山之阳躬叩堂戺而使信先之并以经言序见委汗颜汗颜夫以足下才美不让陈思著述琅琅为时冠冕千载而下谁能印可鉴定乃欲征之么■〈麻外骨内〉何生耶顾尊旨久虚贾辠是惧弟即戋戋勉构数语以副下问前有珠玉不觉我形秽乎即刬剥无妨耳所属署额因汉阳有?林之役而太史又持节还朝未能得当以报西爽长茂二联撰去恐不足标柱头也 

　　○简项明父太学 

　　门下于不佞殆有偏驳之好哉诚不虞么么贱子时时挂青莲舌端也两过鸳湖一再问项先生动静而逄人便说怀刺辄归假令次面良易耶何以龙门之登竟成千古奇赏葢至双鱼之编洊加副以萐头佳句而光怪侵眸琳琅噪舌矣先生五官并用百函俱发既巳前无古人而阳春调高郢中推绝又安能令乐崩之夫和之祗有拱手韬翰巳尔小集漫往此如丑秽而侧清扬情貌相越未有不掩口胡卢而笑者也闻之长水之上四子为政先生主盟啧啧联珠唱玉不肖拜命敢不属芜序以佐新声今未能立草藁并上季雅趣旋聊聊报牍伊人在望我怀何如 

　　○简林太仆表叔 

　　朔日从上宅扣问婶夫人台安阍者未有一言及板舆之南也次晨骤闻诚不自信随遣人侦之知巳鸡鸣而驾矣无论不能远将即门屏间缺然送之跬步而又无从缕行以及之也使不肖侄靡所措情真如鞭笞之在躬者其何以祈执事者之三宥夫以大人避宅侨处京师而元弟少年介居几两月于外虽婶夫人念子行役寄语加飧何如约车治装令一家聚首之为欢也不肖侄以此窃快中心不觉旴衡击节惟是不及缱绻之惭转而喜忭无量耳舍侄曩岁藉芘得联姻于宋参知先生当参知疾将革巳命之合卺而酳矣乃于前月念八日结帨于归成枣栗腵脯之礼所徼大人灵宠何厚如之苐以期迫路遥不及星驰禀命此则不肖兄弟之偻身屏气旦夕未能即安者也兹因表弟董原道入雍之便肃此奉候两大人旅邸起居及元弟藏修动定口祷心祝捴惟顺时珍啬以迎大和以流永祚不宣 

　　○简于文学■〈鸟乙〉先丈 

　　兄丈惠顾前好寻缔新欢惟是倚玉施松居然肺腑戚幸矣独以在疚茕茕繁忧搃集于门下绝无尺寸之通、铢两之敬、而嘉贶益腆、德念良深、乃不肖弟反答造次及登堂候谢而兄丈巳驾南车则又惭懅而还且不敢以贱姓名溷干将命也兹借便鸿耳??传书素仰祈察其悾欵宽忍以贳之恭谂门下天材英卓西杞东筠指日首荐贤书聆鹿鸣而探桂窟此非直犹子芘覆无涯即不肖属在亲知割荣分贲多矣外具芜刻附以菲仪邮致惟门下矜其愚勿罪其亵删之麾之幸甚幸甚 

　　○简钱孝廉肇阳丈 

　　文轩趣驾不肖弟绊于罪服缺然送之河于知丈能以情见原也行后时从邸第候问嫂夫人起居并询尊父子旅况知并纳吉祥以为大慰伏惟郎君侨居下捷摛藻发华南国贤豪敛手避席秋风得意大小双名无须卜筮矣足下魁宿硕儒亦复辞家发愤与郎君左提右挈而握灵蛇之珠以次　大对令海内称世雕龙者无先钱氏交知顾不快乎兹因高足入雍肃此上候动静近嫂夫人小不豫今已摄飬如常幸语郎君毋以高堂为念也行矣弩力愿言加飧 

　　○简李铨部景颖 

　　恭惟明公华辙清涂门高山斗兼之骏声茂行人伦所归士之匍伏而佐下风者曾不敢妄意物色而不肖某东海章缝名缀下品特以一再望见遽辱宠而进之无论躬临惠顾齿召张筵谬承种种格外之遇若乃斗筲楶梲奖以丹霄散足铅刀餙之高价此虽先生怜才好士少垂忠恕之情顾以施之不韵非所克堪耳主臣主臣分索以后遂不幸执先子之丧茕茕庐居缺然久不闻问苐不肖怀贤佩德之私真有精诚结于宵寤者非漫语也兹因表弟董生入都之便函置尺书以讯台安以谢厚念所贡拙集请政惟刊定之别有陈乞不揣覼缕上闻仰惟照詧是幸 

　　○简刘工部斗墟 

　　前月内侄季上舍行曾驰函书副上刻集想巳幸达记曹不作殷生浮沉态矣士人来游白下者俱从不肖乞工部刘使君书盖使君于云间人以并州故乡雅有覆翼之谊而于不肖弟以蓬室旧好又有埙箎之投故欲想望下风藉此介绍乃不肖弟礼坏乐崩幽情滞思何能日作书邮左投应左右投应右也兹以表母舅包吉甫氏行谊不得不再拜献书戺下吉甫先人为鸿胪海亭公当使君佐郡时与鸿胪交臂而欢焉有金石之契则其子故人子也此来髣髴平素思禀良规是以为书请之吉甫志违埃雾行慕竹帛而其为文则又吐芳撷采弥炼弥工此吾毋党尊行之贤且才而不肖所私用景行者秋来提笔棘围名不在甲则在乙矣而比独醉心使君摄齐受教使君纵不以甥故为舅氏汲引独不念舅氏先鸿胪乎即今历事铨曹于羣公无半面之识辄恐按剑相眄敢托世讲图之使君惟曲意根抵之容能忘推毂忆昔把别谷阳有为使君诗册弁首者偶逸其藁倘暇间得检写而付之将续镂之前集中与尊先公传题辞并传亦足以明永好也舅氏趣装无所修馈言忆动寝聊以布怀日方为先子治葬屈指秋冬之文可竣大事当且轻行相会诸不具宣 

　　○简户部张华宇年丈 

　　往岁良游白门天假之幸会我年丈锦旋而兄弟八九辈以宦以游亦复同时毕集相与班坐列席者几昕夕于斯盖觥筹交错而埙箎迭奏矣携别以还猝罹先君至痛心骨沸热愀然疚怀回视宴咲琴壶如隔世事即欲破涕销愁一传尺素而不可得奈何不劳心■〈忄虫〉■〈忄虫〉也恭谂年丈授官南服视事度支优游父母之邦纪纲金谷之务而暇则登眺名山妍唱嘉藻昔人所称乡官部吏乃今于丈信然良羡良羡若弟者坎壈半生腰无寸组兼以居庐三年因而落魄五载人寿不满百黄河一代清兴言及此能不悲叹丈冣知我爱我亦有意怜我乎不祥之夫类不关通贵显而适以表母舅包上舍入都之便裁书叙心一将问谢病余占授固不自知其于忤也舅氏为陆太宰五台翁嫡甥为包学使瑞溪公犹子翩翩文雅家世雕龙而独以年丈词坛主盟愿望履幕下以萟请财惟片言而示之指南则有厚幸矣曩历在选曹兹来就试倘得仰徼宠异缄其姓名而达之无论舅氏于公门有桃李之戴即弟何啻身承感且与钧耳捉发下士叔季所难惟是结袜高风以勤下执 

　　○简林太仆表叔 

　　自婶夫人行后微闻大弟有恙日夕不能去怀既从徐宅人得平安之报不数日又得大人飞笺知大弟巳加餐饭脱然愈矣此之为喜直入肺腑奚翘伸眉击节而巳哉向拟遣人奉候因侄有事山中复以痰疾缠绵方延楚中一友疗治之以此逡逡廵廵未遑遄发乃心旌摇曳左右所谓神一夕而九升者也兹特修尺素驰平头奴走白下专候二大人动定及大弟贤夫妇起居道远天炎计欲觅一品物奉将竟难邮致千里之敬谓何不腆瓜菜数种耳??溷郇厨纵不足登俎下筯乃皆出内人手办庶几比于溪涧之毛以为王公羞耳幸惟鉴在窃念大弟迩者中藏既实元气可充即不宜如曩时攻苦习辛疲精役思倘从此涵泳弛张少亲铅□又何秋风之不振翮乎悬切悬切壸中膝下妻儿赖庇稍安辱念殷勤谢以九顿冯司成夙禀大人斗山自是眄睐公子绵薄何能为重也言之赧颜静摄之次未便手书口占不次不恭仰祈原宥 

　　○简陈监丞沧溟年丈 

　　恭惟年丈守宫国学骏声升腾以望以资而有今日之擢盖幕曹推为领袖而士类奉之范型矣遥望桥门窃有欣跃弟自曩岁携别言归不幸先君辞世计巳闻之下执必且深心怜之者独念人生百岁聚散忧喜何常以弟今日所遭处庐饭藿无论终身负恨亦且三禩衔哀回视与诸年丈宴咲时如悬夙世抚心论臆能不凄然久以姓氏不祥阔疏音问兹因便羽敬寓素笺外有内侄季两生卒业六馆为先生门下士曾从大司成以夙昔之谊绍介而请焉且以先君不朽之事乞言惇史巳辱慨然诺之矣苐闻远来椷书俱属年丈喉舌故敢以底里上露祈门下为弟代申盖弟于大司成他无干及而独季两生为肺腑亲不在请托之例且以我年丈左提而右挈之当亦不靳恩慈耳临发惘然不任肝胆之切 

　　○简徐于室文学 

　　计足下将戒南辕时从上宅奉探行期少将不腆之赆而使者云轩车巳自海邑遄发矣即欲缩地无繇致情顿令我心郁结兹遣人入都之便肃此布讯台安兼贡诗萐亦以见通家之款款耳足下名臣俊彦之苗裔而文有骏声所藉以续文贞公奕世之绪而慰尊先君在天之灵者属此一举愿言秋风努力岂独光我亲知临楮神往 

　　○简董原道表弟 

　　尊父子荣发不肖谊应远将顾何物不祥敢当祖席计属见宽行日想顺风而翔倏忽抵石头城矣六代繁华从蓬底收罗胸次定以五色彩茟铸为源裁艳辞盻盻秋事峥嵘以慰肺腑深愿萐头所诫窃恐贵人善忘也兹因遣伻从大司成乞状之便勒此一探居起即今白啇素节旅况豁爽可知苐暑热不酷恐秋后之燥亦未尽蠲动寝间愿言珍啬 

　　○上张相国老师 

　　某自乙未落第扣别门墙既蒙慰谕复辱款留深更之燕厌厌密坐之谈眷眷此在老师汪洋相度门生故旧所不遐遗乃不肖得此则巳幸出三生而铭入五内矣别后自春徂秋竟遭先人大痛不敢以不祥之姓氏冐渎威严亦不敢以不稔之寒暄妄称德政冀阁下重垂含覆原察而贷之兹以朱生正色行敬奏一函恭询万福而并为朱生斗胆陈乞幸垂听焉生自己卯诖误以来辞于文罔身罹吏议偷生厕溷□目穷愁其舍冠冕之俦而入魑魅之地者十九年于兹矣幸逄　恩诏内开举监辩复一节无论朱生伏读流涕以为从此可覩天日即士人辈读之无不欢呼踊跃为朱生喜而欲狂者生贫甚家徒壁立兹且勉强治装以请命师翁而陈情　君父盖　圣明宥过之条若为此生而设臣子更生之路即从今日而开固非漫然干听于公卿求宽于请谳也窃闻之河海之润荡其秽污云雨之施及干荆棘藉令小民蒙枉尚籍慈昭而矧乎士类凡士衔冤犹祈典贷而矧乎门生伏惟相公老师回天之力苏之拔之则曩虽销名削籍是累岁之逐臣而今且洗垢涤瑕为明时之善士事获伸于公论人仍列于贤科上不愧于师门下无惭于朋辈海内士人所戴　仁主贤相荡荡之德岂直止飞霜息震风而巳哉朱生委心恩造方待罪于　国门而不肖某倾耳德音敢献书于函丈惟阁下留意幸察词不备宣 

　　○简项给谏东鳌旧父母 

　　往夏从同乡沈大行奉讯而后猝有倚庐之悲何物愍凶敢以姓名复上掌记者乃喁喁之怀发于宵梦固不胜其儃佪结约也盖不肖之于明公有疏节而无遐心矣抗疏一上直声如雷海内额手以为郑公宣公复出而十八年　特恩肆赦三吴士民喜色相告秋毫皆我项使君赐也则又欢然如沐膏雨也禁蘌之中辇毂之下边陲之外海岛之间动念而系安危举足而关轻重何以策之而令　五位无虞六尺无恙四郊无垒乎则恃有青琐要司腹心于城在耳草茅缞绖之夫何敢妄言国事而寰区倚毗咄咄贤良大夫故不以寒暄而以庆颂亦非敢为佞也先辈未生正色行聊附尺素为请朱生抱不白之冤抵无验之罪而窜身编氓者垂十九年盖蚕室不为惨而幽圉不为哀矣幸逄　恩诏疏辩一条更生有日棘木之听庶几贷之窃计造命之权出自　君相而吁天之路出自恩台所以一至　国门先匍匐而扣堂阶者以此闻之吾乡小民其以役以事入都下不揣有干于明公明公皆以并州旧谊左之右之必得所祈求而去矧朱生善士又台下向所深心怜之者有不为之吹嘘提挈令死灰复燃白骨更肉者乎当亦无庸不佞赘词耳临楮意驰愿言为道自珍 

　　○简屠礼部纬真旧父母 

　　曩惟明公赋政由拳不肖兄弟时以青衿子造庭阶而就业焉乃明公雅不鄙夷呼不肖为小友也而不肖格于卑末不敢从社中人旅进旅退而希鸡林之誉干牛耳之盟不肖负明公矣比明公谢华辙归丹山海内操觚之子靡不抹马褁粮走宝花梓荫间愿得一当颜色而不肖安于固陋缺然从文人墨卿备摄齐之数以稍稍就其声华不肖又负明公矣属者明公以大忧乞身斩然在疚无问识不识皆轻千里而来出炙鸡絮酒一哭太夫人灵几下以有事执绋为荣而不肖顷巳入山阴道中无奈苦于阴雨迫于先人葬期乃驾言旋返竟无从溯游东下歌?虍贝又韭?露而束生刍也不肖又复负明公矣前者两负明公此夫以贱以愚自废而今者之负是以骄子而得谴父母父母将弗子之独奈何令畏之罪上通于天下不比于人哉方踟蹰胁息间而孙先生以游至敝邑知于明公有交臂之雅乃敢延款而告之而孙先生愿代双鱼谓必不作殷生浮沉也者不肖于是再拜椷帛再拜椷书属献之明公聊以当唁盖庶几一偿今者之负使东海么么何生终不摈于有道门墙耳某即匪人亦知自好而敢舞笔弄唇誻誻以自文耶惟孙先生为不肖分明之而明公为不肖原贷之则有大愿矣若乃喁喁之诚更欲偿前两负而以旧氓请谒以薄伎请裁且幸太夫人之宿草未列而请躬为墓门之吊也则在开岁裁书叙心适当大事匆遽惶恐邮致不及寒暄 

　　○简方学宪众父 

　　吾兄一代文人千秋慧眼秉枢振铎视学建南绝请托之门尽网罗之目前以典试腾誉后以衡文着声八闽三山春风化雨所为宣尼众父而杏坛云间者无论小大迩遐永永被服方夫子儒术矣不肖弟在疚倚庐闻之私自欣跃未遑以笔札颂扬也函使至具悉拳拳眷爱之隆溢于意指有不可得之骨肉间者人岂木石也哉而能无感夫世人弁髦贫交曾无巾帻费而何有于其亲即雅念其亲之丧矣亦未有千里推恩为之赙送佐其???土?埋者乃吾兄哀我而吊之复哀我先人暴露而重遗赈之此其高谊奚止恋祶袍助麦舟巳乎先人有葬之年不肖有生之日敢忘明赐抚臆论报未知所以祗令腆懵交颜巳尔老伯春秋高矍铄逾甚兄以禄飬代斑舞何快如之指日佩中丞印晋上卿班于时再　貤封如子官而捧觞称遐寿膝下之欢曷其有极幸毋想及东山也不肖生不逄辰兹复以幽忧濩落雄心折矣锺鼎属兄烟霞属弟我两人请平分而有之当亦不自今日始使行呵冻勒谢兼候綦履万福口祈心祷惟为道自珍不宣 

　　○简彭钦之 

　　庐居屏嚣不闻户外事以故吾兄南发之期不及闻亦不及送废礼缺情莫此为甚自夏入秋日犇走九山营先人葬地又不得觅邮筒修问居起尧卿丈行曾附数字计达记曹及归乃知失检囊中浮沉之态蔡生竟作殷生也可发一笑秋事近矣社中兄弟惟足下及非之三四辈为白眉火齐木难久溷沙土赏音一遇必有泣血相明者秋高鹗荐冠冕都人士幸毋忘昔年梦寐事也努力努力 

　　○简陆大行以宁 

　　向以先子之丧戚焉忧居不敢以不祥姓名上溷将命每从南鸿悉兄丈宦况清曹仙吏傲睨千秋时时挟云霞而领风月顾不快耶近闻淑媳兰萎殊为惨神夏秋之交弟又日逐九山间觅一区以妥先人之魄衷肠如愦缺然奉讯乃时时清梦飞遶钟山知爱如兄丈谅不以疏节罪我也郎君翩翩奇采绝调高出时髦足称凤雏龙种秋风掇桂步武贤科当不出平原阀阅家矣徤羡徤羡人便附一言于左右侍诲有日未悉窽悰南望石头目断神越 

　　○简陈少参沪海 

　　顷从画鹢九顿首谢枉吊之辱无缘咨觏知兄未即戒车敢卜诘旦蚤设樽罍于斋头为河朔小饮肯惠然临况乎使者传命辞以北归今即草次归日何妨再举一觞也拙集偶为木灾而私心愿就范型不敢不以就正足下乃其见而惭赧岂止小巫 

　　○复黄学士老师 

　　伏蒙注存远将吊唁念以先灵未妥不得独诣台阶叱名将命者计属慈原老师蹔息东山寄娱声乐闻巳极吴歈蔡讴之选矣乃别谕借才此中恐难其匹倘亦中行之次可得若是班乎徐于室内表侄奉命特为面申业巳唯唯老师苐留之徐君方雅攻秇文意或不在歌者不妨再三从臾也缞绖之子未获从绿野堂畔寓目角抵优俳之观请以神往 

　　又简 

　　不肖某于古文词原无所知识乃明府不以为戋戋而时给芼研试之斯之谓爱忘其愚者也悚仄悚仄司李公寿章聊聊脱藁愳不中程即情款多属揣摩奚论雅藻矣惟是徼灵郢斤以为大幸 

　　○复方令君调宇父母 

　　不肖某株守蛙鸣无当大雅而明府以入闽天挺之豪落纸如绣蹶然辱而奬许之顿令眇眇之集一言而价十倍矣李参知诔词直指以雄文乞灵大匠乃更令竿牍之小夫代之斲乎恐伤指尔重以严命温旨敢以不娴辞当澷为抽毫以备削草 

　　○复包吉甫表母舅 

　　所抄词致录皆某手自摩研点定者其中取青媲白对叶骈枝不工不摘凡汉晋唐宋之菁华毕具此编矣我舅氏心精辞绮舌吐琳琅安事摸拟庶几镕而铸之令茟底风生乎今以其藁上之棐几幸命掌书者捉纸闻郑先生有疥癣之疾得亡眇小烦懑邪岂城东之妖冶结于梦思灼烜若在肌骨也附此以慱捧腹 

　　○复包吉甫 

　　承惠佳饼和以玉屑调以银泥到口霜凝入喉氷释所谓擎器者舐唇立侍者干咽想当然耳曩在北海市中用三十钱买卖者安得有此乎不肖无能说饼苐以充虚晨夕置食间感深于雕胡之飰 

　　○简何延陵宗丈 

　　不肖弟迩以幽居世务多废不虞长君之辱敝邑也惟是阙焉道左先驱罪矣罪矣旦日之约敢不操拔篲以迎苐隆暑赫曦恐烦动定且媿浆酒霍肉之供非所奉殷勤耳苐得早惠玉趾为竟日欢亦大愿也别谕伺有消耗当力从臾之门下处逆旅之宿度可稍为游斧资者鸟能不効其款款 

　　又简 

　　读宗丈一律清妍雅皕真如秋水芙蓉弟得此黄金赋即不覩菱花光亦复何恨矣朝来欲过从画舫恐西园清夜之游尚尔留滞终不敢空坐平阳馆中非故漠然于旅宾也 

　　○简李惟礼山人 

　　客岁从秦淮鹢首交臂惟礼先生遽承引坐赐席得展嬿婉昔人所云识荆御李不肖一日而兼之矣暌携以来梦结遐想不幸杪秋先子遽捐馆舍不肖惟是墨缞冐绖流涕长潸又安得提笔操牍觅雁翎鱼腹寄问故人起居乎佳壻延陵兄忽临敝邑得闻妇翁动静多豫顿慰饥渴下私覩兹玉润恍若氷清欢喜何翅次于面也将发聊传尺素少布腹心附以俚言寄怀小刻呈政意不宣展临楮惘然 

　　○复徐知白荫君 

　　不肖弟穷途有泣几为涸辙之鱼乃肠热不灰愿作随阳之鸟其视上宅即吾舍中视诸舅兄弟即吾同胞也荀可效其区区敢不空此胷臆昨者之事所谕权不归一信然信然近来宗尝奴隶间大都如此言之可叹延陵丈文园之饮惠然来思耶果尔当代足下拥篲苐足下湏以我为主人毋宾我矣 

　　○简徐时夫太学 

　　属者不赀之躯火症良苦未得再从清凉座上一接麈尾玄言且以罪服桎梏缺然邀杯酒驩倾盖在怀岂胜驰恋伏闻老丈谢事下帷缀文结藻高秋擢桂何俟卜蓍不肖远不能执鞭弭一奉周旋顾亦愿藉光宠足觧牢愁尔所贡不腆无奈主臣苐丸墨以供彩毫握扇以扬徤翮锦囊以露神锥故敢相赠若乃末伎尘埃街谈鄙俚曾不足广七车之对陈乙夜之观庶几低眉聊复鼓掌惟执事者不擿觖而赐督教之甚幸 

　　○与门生陈仲醇 

　　昨入山视足下面瘦軆羸足下之病病矣独神色爽然可喜耳闻之大将军不病疟足下乃为此鬼所苦缠绵至今耶恶日可避何不效昔人逃而去之也病者端仗嗜粥以实中藏兹幸足下安谷敢以新谷白花珠五斗奉去容请为廪人继之足下试进饔飧一再餐无须药饵杂投必且霍然起矣 

　　○与顾山人 

　　昨儗过访一窥二酉之藏会以岁时馈遗出候郡邑长吏日西甫归归且疲矣朝起欲踏雪而来又恐惊袁先生卧也旦日倘必临况敢不拥篲以迎若复泥泞毋烦玉趾 

　　○简复刘州守 

　　往岁过山阴得挹丰采眉端桃花色冉冉如霞如霰世称涂山秦望间多神仙先生盖得五禽之戏双龙之精者政恐冲举飞扬不难煮石而成耳别来荏苒裘葛屡更秋初走谒朱宗伯老师戺下比时暑尚炎烈不敢辄烦起居徒一望紫气而去顷接云翰伐而读之恍然面承也拙集荒秽不足呈鐻大方顾辱奖借过情媿汗淫淫下颊矣章鼎铉丈鸿抱殊才洵是誉髦苐敝乡受经伙尚书毛诗而罕包易郎非易亦难甫下车而得之且不肖苐能闻而荐引恶能日逐逐环境内而觅之也近谚有之图王霸易觅馆谷难斯言虽戏有切事实矣不然者以翁严命千里发椷又以章丈硕儒万金难致而不肖岂不愿效其区区者乎所赐诗箑词翰兼佳不揣俚言亦录箑端请教副以咏物小刻并供喷饭惟刊定之幸甚 

　　何氏居庐集卷之十二完 

　　●何氏居庐集卷之十三 

　　华亭何三畏士抑　着 

　　书三 

　　◆书三 

　　简谢南部中徐锺岳吴左海张华宇诸年丈 
　　谢包彦平表母舅 
　　简四明黄仲高孝廉 
　　简谢朱侍读飬淳年丈 
　　与沈大行石楼 
　　简谢徐太史端铭年丈 
　　简谢就李范君和长康二文学 
　　简谢任年丈素怀 
　　与金华陆司理曲诚 
　　简同年张东山泰和令 
　　简吉安司理刘行素 
　　简新淦令王及岩 
　　简吉水令沈慎庵年丈 
　　简永丰令金昆源年丈 
　　复同年沈定庵佥宪 
　　简陆运长自斋先生 
　　简康水部肖野 
　　简黄水部与参年丈 
　　简谢张武选喻斋旧父母 
　　简申职方玄渚年丈 
　　简查孝廉巽泓 
　　报谢孙汉阳雪居先生 
　　与季仲登内兄 
　　简谢陆比部贞所 
　　简颜比部峄皋旧父母 
　　简复黄学士老师 
　　简复郁季雅文学 
　　简舅氏马郡丞禹山公 
　　简复璩仲玉 
　　简包彦平表母舅 
　　与范长白兵部 

　　○简谢南部中徐锺岳吴左海张华宇诸年丈 

　　往岁自白下归方休足里舍报谢之函竟未之致也寻而、先君长逝家难洊臻礼乐弛于庭除音问绝于朋好微讣之闻、而耳热其茕茕之状、则以疏节阔悰、取尤诸年丈百口无以自文矣、顷从社友陆大行拜束帛祭章之辱、跽告先灵、兼读手笺慰劳娓娓、有出怕情万倍者骨肉死生、华衮存没、金石不磨、厚谊可谖乎、感切感切、顾不肖孤身贱犬马意邈云霞生前之就飬惭乏斗升亡后之追荣惧无尺寸虽诸年丈恩哀之隆形于文墨而欷歔郁悒、良难自禁、此将父不遑、鸨羽所以作歌、昊天罔极、蓼莪因之兴、叹者也、幸得葬地于山原将乞碑文于贤达庶几徼灵以竣大事、所可破涕排愁聊为知巳道者独此、谨用陈谢附白区区登扣未期临书长恨 

　　○谢包彦平表母舅 

　　舅氏于先子之丧吊之矣复为文哭之哭之矣复自为文再哭之反复纸上蔚矣其华即昔之善于叙悲如所云凄入肝脾哀感顽艳者不复过此是日凉风拂席微雨沾襟兄弟俱来亲朋满座观者骇视而叹息读者下泪而唏嘘佥曰此孺子赴吊生刍之谊而大夫临丧能诔之才也辄受所赐悬之帏中光灵有知衔兹嘉命适将有事治葬须自经营故不即扣首阶庭死罪死罪 

　　○简四明黄仲高孝廉 

　　杨四松至得读八行旷若复面不肖弟顷有越中之役儗自舜江一苇而航灌门意可望见颜色而竟无繇溯游从之堇堇衣带水如隔万里长流我怀何如矣甫归闾巷两三日张丈踵门比出双鱼之椷而将只鸡之吊则我故人黄仲高先生也某不天三年有夙夜之戚、茕茕尔、栾栾尔、乃损辱嘉命、讯而唁、之纵今愁洽苦溢、而重以一字之况、辍泣不复愀然、至闻綦履休适而家门骨肉间又多吉祥盛事则又旴衡击节为兄喜而欲舞者指日　玉墀同对大小齐名两宋得专芳羙乎良羡良羡张丈自是玉人非风尘所有到此纔逾信宿意不欲为枳棘栖弟媿贫地主无能挽留少试其活人之术何以报命临书悢然 

　　○简谢朱侍读飬淳年丈 

　　陪都试事借重衡文所蒙采拔自选首而下皆穷巷显名之彦不肖弟非独以其乡知之也此录出而文体还淳士风还雅非我老年丈鸿儒巨公为之主盟何以有此方日置几案绎其旨而读之苦无善本而函使远颁百朋九鼎不为珍矣先子之丧、将及祖、载而珠玑一函、帛金双袭、乃从云霄中来、顿令潜闼生光、而偶车马欲飞欲动、悬封之日、所藉以少觧哀哀之戚者、恃有太史之唁在耳、载脂北辕旋驰南羽丈之念我棘人岂在肺腑外哉感激感激郡侯雅意师门及其同举士屋乌之芘巳先衘之矧重以鼎言再属也使者匆匆告归仓卒报牍寒暄长语不及一宣 

　　○与沈大行石楼 

　　与兄别久、时忆清芬、苐以缞绖之夫、不敢辄通竿牍、幸惟贷之、属者司衡滇国、文星在梁、所收俊髦当尽碧鸡灵芝之种夫复何言啧啧休文才凌今古是录必且敲金戞玉扶电掀雷矣愿言寓目藉以赏心若乃土之毛如志所云盐碧瑱子者则何敢腼颜以请 

　　○简谢徐太史端铭年丈 

　　不肖孤自惟先人之变、抱吟哀哀者、逾岁于兹矣、交游尽疏闻问几绝、望昆璧而怀伊人竟不敢以不祥之名冐昧居起也从许先生知我年丈啬神万福结藻千龝苐未闻出山之期以为怏怏属者丈之有意惠吊也、不肖弟盖鹄伺焉、为警戒候门、而会大葬有日日且迫矣、是以有山阴乞志之役、不谓丈于此时临况也、行后宵梦晨思、客星时动、于是乃匍匐趣归、归而不及逆太史飞鳬也、内负外恧不令头抢地背沾污乎、所幸诔章一辱、鼎翰再颁、而刍灵若新、凡筵若刷、则我年丈实光贲之、其何敢忘明德、儗于旧月特申候问并谢蕳亵之愆而氷雪载涂兹且复当倥偬敢漫裁书附许先生以行不敏不庄死罪死罪 

　　○简谢就李范君和长康二文学 

　　不孝孤方奉先人入于兆、薤歌发矣、而两范先生从醉李远驰信使赍黄金而吊之、且宠以诔词、累累若珠也、足令幽闼增贲、而刍灵欲生、非门下天才卓荦、何以摛藻吐奇、其言凄怆乃尔、至读手笺、情旨委婉、即千秋束刍、执绋谊亡、以加也、九峯如斗而凤凰片石未得名贤临辱一品题之岂区区山灵不胜风雪妬乎若乃以疏莽之集谬被丹青哀疚中更不敢闻命率尔报谢意不一宜 

　　○简谢任年丈素怀 

　　武林汗漫之游独得一哭尊堂老年伯母灵几以为愉快乃所蒙隆情厚谊种种沦肤浃肌未知何以论报方阙如也而先子窀穸复拜赙之辱胡以仰承愳虚远念登嘉佳帛名香、穿中之役恃以表素达馨、于是焉在、宠灵渥矣、幸封马鬣未卜牛眠异日台车来云间请一盻睐山城郁郁称佳否也使者至正及倥偬有疏款延罪在不赦率尔谢复中心藏之惟倾耳尊堂大葬之期愿言执绋 

　　○与金华陆司理曲诚 

　　仰惟兄丈决曹宝婺司篆兰阴化行若驰民偃犹草神明清白之吏盖浙以西东驿其声而诵之矣孟冬从武林奉晤直指称吾里之宦于斯者而颂扬门下才华不啻出口旦暮左右绣衣佐埋轮而劻执斧非使君其谁冣耶俛仰云泥间叹羡曷能己巳极目龙门风霜在望未敢率尔澷勤馆人愿以迟日续双溪三洞之盟不无车马以累下执则兄丈诺之否也比者大事倥偬、久废笺记、兹以寒宗人便敬勒素函少通良讯别有相简特以族姓一线之属上于推恩临伐惭恧 

　　○简同年张东山泰和令 

　　乙未之役不肖弟独以风霜偃蹇踯躅修途不得从年丈把臂开樽拥炉对雪盘桓几晨夕于长安逆旅中大可恨也幸在叶使君席上接笑谈桮酌之欢慰此饥渴别后丈巳严装出春明门外矣维时叶使君守　阙逗遛得绣衣报良喜苐私计异日或按部江浙间多同年兄弟宦游者仕路风尘大都萍值尔尔以为捧腹今豫章輶轩之使丈不俨然下吏北面庄事之耶曩使君于文又在伯仲手足间宁止不以绳墨驭也丈之才诚薄一令今且守官五载而未应弓旌之招犹营营领簿仆仆折腰知亦必不快然苐少需之双岐结袜之誉江左无先张君旋趣　召入矣独弟头颅冉冉进宦陵夷穷巷芜涂良不可忍而且也遭家不造、遽罹先子大忧、恨不赍志入冥宁复有意人世、顾屈指即吉之辰巳不及涉寒露戴冬星追随在召诸明牧于马足车尘下奈何不怏怏乎所觊知巳故人千里一日以光交游庶几蚍蜉蚁之援某即病贱贫无所聊赖犹能以毫素为篚筐诗歌为鼓吹慨慷易水之歌侠烈夷门之送也久不闻问实劳我心兹以舍亲永丰簿袁君行便聊附尺一布怀近讯襟裾遥瞻云树 

　　又简 

　　永丰簿袁君不肖弟肺腑戚也尊公莪溪先生谏掖名臣而大父为宾卿曾大父为方伯乃其家盖茨不翳藜菽不给其世守清白可知今以乞选得一主簿官单车就道、而矢志廉泉、雅勤典干、不肖弟敢托汲引之谊、特具以闻、即不辖年丈肘腋下乃府属县邻豫在视听之末倘蒙推爱曲护盻睐而吹嘘之乎、岂直袁椽戴有二天不肖敢忘明德小集漫、往请质大方、惟恐贾恐笑是愳 

　　○简吉安司理刘行素 

　　仰惟门下学该才羡通洽古今遹骏鸿裁陵轹作者当兄丈回车飬望又三年蕴崇于兹矣既而命驾出山谓宜橐笔兰台执事秘馆而无奈簿书竟案又屑屑以烦刘使君也窃计原山贑江之境向所称士秀而文民险而徤者使君以文星福曜照临其上且陶冶而覆翼之遂令政誉平宣翔鸾集凤指日以贤良第一被　征处以　禁筦绸缪要重之司从容槐岳之位今不虚左以待耶如弟者才匪轩翔命尤蹇薄芜涂棘路留滞周南忆昔长安携手敷袵论文同茅侍御诸君子相往还者今且干霄沉泥翔泳异势每一念至良用怃然独计不肖弟壮心未歇老句难刊犹能挽五石弓饮十斛酒他日与刘使君邂逅藉令无遗故人请以衣帛帛见衣褐褐见也往秋昊天不吊夺、我严君何、斯祸斯古来一酷惟是驹隙中废寝忘食即不敢遐探八索上问九师苐愿从两风二雅三颂间所髫年而习之者一为订定齐鲁毛韩之说更忆使君施绛帐于晋陵时有啇榷千秋而就杀青之业者倘亦有意惠教乎虽然不肖何当捧心世之人必且呌呼之尔遥望龙门久虚鲤腹兹有舍亲永丰簿袁某赴任之便因属下吏敬布私悰伏计门清如水不敢以茧币溷于所贡小集一编以当涂抹别陈肝胆言不自宣 

　　○简新淦令王及岩 

　　壬辰之役我丈与大来丈同上春官而不佞又复落第古诗所云双鳬俱北飞一鳬独南翔者三复咏之不胜异林岐路之感矣怀我王大令都门就驾之辰两丈举酒相托拳拳故人虽天祸我华以浮言夺我贤父母乃厚意施之不报属者不犹慺慺肺肝乎玉笥象江之墟不称难治而丈以上德通理之吏卧治而拊循之者且将五阅春秋即考之簿世拔以殊迁指日　车旌之召两丈亦当在伯仲间耳叶直指使君、固曩时尔、汝交也、今不伛偻庭下、取办簿书、耶非久以荐牍上明府名、不称本举之主耶、忆昔二三兄弟、把手连袂、而十余年来云飞泥、沉弟独何心、那能堪此、所恃我舌未磨中肠犹烈尚欲跃马以示可用奋臂以当大呼即不然者亦将流连文酒放浪诗歌少寄其区区之意而去秋又以先子、大忧精魂销铄、悒悒如遡风迷雾、况恶复何言矣、巴丘谷水相去几千里而遥山川不可望况乃故人哉所以书问辽绝以此兹缘舍亲永丰袁椽行驰函通意一候居起惟吾丈以好来辱惠我德音 

　　○简吉水令沈慎庵年丈 

　　往者燕京之役从老年丈寓邸谈文及津津道梦寐中事辄有千霄御风之兴若春官上第不肖弟固巳心卜之矣既辱玉趾临存所以慰藉甚厚别后晨夜兼驰虽处逆旅之宿未尚收日不缠绵德爱且慺慺迄今也朝元之嶂卢江之滨得借重神君徤令如我兄翁者卧而理之不令单父中牟顿失声价乎贵座师俞先生谈次述丈遗书问馈具感殷勤且闻下车以来安繁剖剧燕享笔砚之间知以卓异被　征当在时月恐簿书碎务无能久萦清思矣弟不肖屡蹶公交车轗轲落魄自度不能治官愿以篇咏壶觞从墨卿酒人后而天胡不仁、遽罹、先君、大痛、曩以翱翔仕路之念、转入栖迟、今以栖迟衡门之思、将付岑寂、奈何奈何惟丈矜其迷而教之曷胜翘跂、苫块之、次例、未敢、以姓名、溷陈、而会舍亲永丰袁椽行谊、不能不献书昆源金年丈、独念兄翁暨东山兄夙昔之爱并冐颜以闻、惟诸明牧之、左提而右挈之也、谨托毫端上询襟履缅然长怀愿仁台留意幸察 

　　○简永丰令金昆源年丈 

　　曩者于役长安即我同年兄弟堇堇修刺闻名于将命者而皆蹉跌不面亦复无从亲数存之既而羽翼参差搏风者留而委翅者去矣客冬弟以氷雪载涂逡廵后至失侍老年丈光仪乃从举冣间欣闻芳誉甚悉固知神明茂宰指日当以　弓旌下征恐龙山之灵恩江之润不能久挽金使君行辙也如弟偃蹇失时为羁终世未能慱尺寸之组厕足荐绅而往秋先君不禄、方且持服倚庐、苦海无边清河难俟丈亦有意怜之乎日夕所祈灵宠惟我诸年丈晋陟华津高翔要路它日或徼青盻而佐下风实大愿尔苫次、姓名不祥例不敢溷入奏记、而会贵属纲纪袁椽者系不肖弟肺腑亲谊、不能不为缓颊、里梓屋乌、幸明府之栽培、而覆翼之也、苐年丈以守官蹔淹而旋以应　召趣驾惟是终始照拂端端仰仗慈恩故于其行也缄书申款上候台安而敬属台下以为二天临发曷胜延伫 

　　○复同年沈定庵佥宪 

　　寒夜氷途远承惠吊先子通家月骨之谊衔戴为深恨以茕茕居庐未暇出斗酒慰劳罪多疏慢不可胜原耳别后即以营葬事昕夕奔驰缺然叩谢堂阶请以异日读鼎函具仭记注第公交车之业匪我思存即所云千古者戋戋亦何能为役仰视吾年丈用世出世飞潜自由如在天际而猥云俗客岂亦简兮诗人意即殷君大雅当从古人中求之其所制雪酒香油佳甚顾弟性不善饮且今正无杯酌之怀而闺闼中又谢膏沐无所用之遂不能多拜命亲知间有二三好事者方事南游以此少虗荐引奈何韩老师诞辰专恃年丈玄渚丈为领袖惟先期报示得令高皋甫暨弟书名轴末幸矣两弟贫窭之子力不从心而癸未榜又无门下士在敝乡者恐重烦两丈清思提之挈之所谓蝇附骥发乃腾千里之路不虗尔殷君索报匆遽艹此布复情款伯不一宣 

　　○简陆运长自斋先生 

　　往岁虎林之游得从先生抠衣请教且叨宵宴密坐剧饮尽欢而濒行复损重贶先生之于乡后进何情之殷也别来病踵事丛更不敢以卑末关通尊贵者而台下宠锡手书副以诗萐捧之翰墨霞飞心目并爽方逡廵报谢间而天降之谴在疚茕然矣以此淹引日月双鱼久沉先生不特原之而问其迟留之状何能擢发数也时于君策令侄耳热宦履政声辄额手欢慰兹闻使者行便肃此上候台居附以拙刻就正幸先生恕其罪矜其愚而裁诲之不胜大愿 

　　又简 

　　先生词坛冠冕卓然世程即当代何李辈且缩影不敢望末光安有么么小子而先生宠之丹青若谓为可驱策也者即借奖后学意念殷矣其如非所堪副何悚仄悚仄奉所惠贶益觉汗颜苐重长者远将敢不登受再拜诗扇读之一字一珠虽今秋飔顿起不肖宁去簟脱絺何能不怀袖此萐以奉扬仁风也 

　　○简康水部肖野 

　　曩者澷游红板偶以论文馆下遂得把臂林中友籍千龝以为大快长安之役旋侍光尘重辱张具馈遗不胜慺慺门下眷念旧贱之知绨袍不渥于此矣不肖弟何德以堪之别后居诸代谢。倏尔白驹。而驿路阻修。缺然赤雁倘。不蒙门下慈昭。而苐责其疏节。弟诚罪人哉。恭闻水衡特简弭节关河福沾一方波润千里不肖计将以看花北上便道一谒兄翁握手道故而奈何、昊天不仁先子背弃身沉缞绖目断云霄徒负心期、祗增悲叹兄、翁以笔研知不肖即嗟迟暮犹责之后效过绝等伦讵意逡廵沦落又复尔尔门下亦闻而怜我乎兹因舍亲李生入都之便肃此起居副以拙集请正别楮所布实于肺腑至情不能巳巳惟留意少加盻睐焉 

　　○简黄水部与参年丈 

　　旌旆南旋锦衣省觐斑舞五色之彩酒称百年之觞此真人世间吉祥善事而不肖弟猥以贫贱子猝遭愍凶、风木恨深、云霄路渺、仰视年丈天上人、弟直沉之九渊耳、乃尊父子于满堂宴笑时不忘向隅之泣者而束帛吊且慰之何多情哉感激感激恭闻丈以治河奏冣不次超迁而今犹借重水衡益深资望窃计卿寺之命旦暮洊加矣客岁报谢之后时有北鸿而独以姓名不祥未敢率干将命兹以舍亲李生道经聊以笔疏代面敬候台安附呈拙集请教闻伯生兄尚留署中丈于退食之暇商榷风雅自是千秋而蛙鸣蝉噪乃僣陈大雅之前何胜惭赧李生为鸿胪茂承之子茂承以诗画妙绝一时素与伯生兄友善今授职鸿胪眷聚入京恐河津寒流不无留滞之苦敢乞慈恩覆护发一艇一牌及拨人夫送之令其长途速达则于不肖弟屋乌之芘宠藉多矣 

　　○简谢张武选喻斋旧父母 

　　顷者姚江之役独以一觌清光再聆德音之为快不虞款留者累日也明公以并州谊切自是殷殷竟使优渥沾于旧氓鲜醲被乎下品而贤昆若仲又相与左右绥之此其深情何减投辖乃濒行馈将种种隆仪佳味至重赉同行之友而奴辈且横蒙赐金也不肖亦胡颜之厚荷斯殊数哉悚息悚息别后过山阴渡钱塘六日了此遄发矣世声将以事继扣门下遂复逗遛彼其之子仗张使君特地吹嘘送上天幸不惜一口拂之也海道文率尔而成恐未足当草创其或假之丹青之润庶几悲□惟再命笔是幸临发勒此申谢不尽瞻依神驻王华期以改岁 

　　○简申职方玄渚年丈 

　　仰惟年丈文武志介为　王爪牙　中朝外疆将长城折冲是毗而侧闻　予告锦旋里舍栖迟飬德省觐娱亲子大夫之休沐得矣其如蛮荆之威有待壮猷方叔回纥之拜元须单骑令公何不肖弟罹先子大戚、庐居者及朞、而以孟秋朔后谢诸长者束帛之辱于役金阊曾从门屏间候问居起知丈方缓带舒绅未出对宾客且不敢以不祥姓名率尔请之左右也疏旷之愆伏祈容贷顷得沈孝通年丈书及韩老师七帙寿诞相与筹之计属门下倡首而弟辈将附景从焉以为大愿今且屇辰矣敢以醵金少许上之司记者不肖弟沉迹沟壑褚无长赀惧不足备一脯一壶之役高皋甫想亦尔尔所藉两丈贵显者覆护而提挈之令不获谴于师门则不肖辈之仰附青云其与有荣施巳冬杪将奉先子入于兆今方在剪治间不得过从黻冕之末一祝老师千秋惟起而为弟谢不敏焉感何可出口时希逮忆语畧寒暄惟垂清察是幸 

　　○简查孝廉巽泓 

　　文轩辱临鄙邑不佞弟幸充下馆且忝窃世谊通家宜郊次执主人之礼而以久役山中治先君壤厦至令贤者轻身而缺然警戒衣冠拥拔篲以侍门庭也罪状无能置对矣昨者觌承玉貌兼聆亶亶之谭益慕襟期庶几饮食苐行服中未敢高会娱宾即儗挟膳提醪而非久且将就驾如不佞戋戋其又何以左右绥之所贡微菲良难为颜惟仁丈鉴其倥款而赐之麾存乎则有厚幸 

　　○报谢孙汉阳雪居先生 

　　先生操五色管纔一着纸便走龙蛇真所谓圣于书者也朱宗伯第中虬柱虹梁不难贮兹彩笔乃先子埏隧何以承之虽然荒山一片石藉此良足千秋矣谨谢命之辱嗣以九顿 

　　○与季仲登内兄 

　　弟以大襄后日方庐墓山中兼之积劳久顿贱体甚疲未能一出户庭徧谢宾客故于献春阙焉修庆候于门下辱不诃谴齿而招之得无令惭据失容耶以吾兄再命何敢再辞苐为新郎君召客坐间皆子壻肺腑亲弟即不参陪冠裳请蹔以衣褐见矣倘列席轩冕贵人亦复不能闻命 

　　○简谢陆比部贞所 

　　先子之丧向蒙翁丈远顾吊之生死光贲独以入山治墓大事方严未遑走四方谢巨公长者束帛之辱幸无讶其疏莽也属者幸襄大事矣而墓所一松一栢必须手自壅治之是以尚兀然庐于墓之侧何来子华先生乃拜笺拜赙之及耶至廑尊公太宰大命勒词琳琅郑重真有片言而九鼎者铭镂之感诚何足言直没齿衔结而巳侧闻尊公仙逝中肠欲绝恨不奋飞苐今一代伟人千秋凄怆所难就者文耳文就矣而山原种植之役趣之此子华所目覩且舅氏包吉甫尝读其文亦可具质者也不然者某何人斯尊父子昆弟所以惠念先灵者再而生刍一束乃独后于众人岂其有遐心而腼面目者乎悚仄悚仄惟旦暮毕役归即旦暮操文而至矣子华告旋先此敶谢意不尽宣 

　　○简颜比部峄皋旧父母 

　　不肖某以哀哀先子身罹大忧者十有八月于兹矣即居庐处块而中州大夫之想梦寐弗谖所不奉尺一通起居者惟是双鱼乏便固非独以姓名不祥也恭惟明公骥足蹔奄海内喁喁　赐环巳切逾岁而有今日之擢不谓超迁顾以今日之擢而堇堇逾岁　庙廊所以处明公者亦不可谓不超迁矣　留都重地比部决曹非明允如使君者以柱后惠文弹治之而垂棘木之听何以令案无留牍狱无冤民哉吴中肘腋白下觌德最亲望望并州以为私喜去秋闻报之日窃度明公锦旋乃买舟而东计得必当会晤而期稍郄后方渡钱唐而巳知征车遄发矣时盖孟冬之念二日也于是不敢逗留东山而探禹穴浮舜江候朱座师张明府而还葢两经贵里而阙然一侍光仪岂胜于邑归即治先子葬经营匍匐者迄今而乔伯麟至自海上相与抵掌而谈说明公累旧积素之雅恨不能插翅而飞望履署下也无奈山原新植难以假手仆人而扫墓之期又迫矣以此逡廵未得与伯麟偕发敢寓尺书恭候祉福并以底里上露不足自宣 

　　○简复黄学士老师 

　　祗奉手笺再白于室渠且唯唯否否门生某方媿绵薄不能为力顾所为镌谕其间不谓齰唇缄舌矣其说有二详具季雅报书中使者亦或能口述老师试度其可行者诏而行之所不竭肝胆而从不免是惧不肖自治葬先人以来俄而植墓上之木俄而镂墓中之石无少间谒谢未得通伏祈师门三宥 

　　○简复郁季雅文学 

　　鸳湖鼓枻再吊先灵修具不恭无能淹留信宿良用怃然墓门之送非所敢闻乃殷勤齿及德念深矣司成属状宗伯属铭学士属诔属传私心岂不愿之而遭家轗轲羞以清言为筐篚未敢率尔以请即请亦未得间也热肠如足下得无先之唇吻耶别谕具悉老师意指敢不仰承苐其中有持之者刺剌剌多诮让语而侍人弄只幸其不然然犹不至榜掠稍稍蒲辱之者非为此也仆叩之空臆尽言渠亦陈露肝膈恐辜负初心啇之久矣仆不揣僭陈二说其一必欲致之请以若干缗为寿其一仍欲假之请以若干年为率得兄丈过此立坛而盟而不肖与仲醇为之左提右挈当有藉手报命者异日东舞南歌绕梁击节不令幽忧之子蹔为舒颜觧颐乎若复逡廵犹豫徒多往来此子亦狐鼠进退耳幸足下为老师熟计而行之也项先生两范先生比来动定若何晤间幸通芳讯 

　　○简舅氏马郡丞禹山公 

　　大人之移令谷山也合之巢湖课冣足传循良业闻主铨者以异考书姓名当有台省之擢矣而　疏上不报窃为大人怏怏者久之比得少府郧乡之报则又重负怏怏也以为世有如此徤令令有如此贤声而不得登禁莞之司作　天子耳目犹谓铨曹有衡鉴乎乃迄今请补台省之疏屡上复屡不报度其事势终致废阁沉埋又何如杖钺佐藩有勤劳以集事有惠泽以芘人也况复方城沮水名胜在兹簿领少暇试一登泛为采风问俗之游回视长安扑扑马蹄尘那得尔尔奈何以彼易此耶且大人以氷雪之肠宣凤鸾之政不久而三事六卿将不次超历不肖甥所藉光贲当不后于常人耳甥雌伏蓬居、神心阻丧而重以先君朝露之戚、陡然率然、两朞之中、被缞戴绖、属茨倚庐、曾无嘉容、亦无宁晷、虽田甽半空将索之枯鱼之肆而吾郡凤凰佳山竟成先君壤厦可以额手而报大人曰吾亲之松区剪矣数千里外吊之赙之而书词凄然读之不胜哀感所上志文兼贡不腆束帛惟大人赐览而麾存之幸甚幸甚偶过鸳湖挥汗谢复匆匆未布恳款寤寐为劳 

　　○简复璩仲玉 

　　小集谬悠不足以当方家一噱乃瓦缶而黄钟之奖借大是逾涯耳仆平生不喜骂坐集中那得有此而偶以论文抚事往往情见乎辞正王子安所谓受天地不平之气虽弱植穷途凛然以金石自匹者也足下个中人亦作时语耶虽然微相知深乌有此忠告敬闻教矣 

　　○简包彦平表母舅 

　　两惠书教知长者念我在肺腑间饥渴报命顷以多事不得为恨恨无巳且谂六桥三竺世声与俱想啸咏日剧苐无繇假翼而至令人愁叹索居耳比坐山中客有言鸳水之上包老春秋六十高者则尊大人舅公也乃趣归而谋所以寿者无奈如洗之囊不能以篚筐将敬聊绘一图于箑为四言古题之复赋七言近体制一轴书之以上记室某即不韵无当于咏歌亦足以明小子之恳款矣绮筵在望阙然膝席而前谨再拜遥举一觞以佐千龄之祝 

　　○与范长白兵部 

　　不佞弟匆遽造候几为阍人所辞而丈乃倒屣迎之又复飰我饮我比于鸡黍之谊渥矣昨驾小艇从太湖走松陵谢沈孝通昆弟遂不得迟范司马行旌一聆玄论浇去胷中十斛尘大是怏怏今日有石湖之游诘朝觧维旋故里矣缺然再觐清光奈何不肖沦落人稍稍染指诗赋独以身非系籍不免为俗眼所觑而大方如丈顾亦甄赏不去口耶昔人有云世有一人知我者足死不恨何生之于足下殆谓此矣咏物诗乞灵大序自分靡靡无足当太冲三都万一所恃玄晏先生一言黼藻而传之不胜延颈 

　　何氏居庐集卷之十三完 

　　●何氏居庐集卷之十四 

　　华亭何三畏士抑　着 

　　书四 

　　◆书四 

　　上朱宗伯座师 
　　简复范长康文学 
　　简复郁季雅 
　　谢复同年方岱阳侍御 
　　简谢颜比部峄皋旧父母 
　　简复张云桥旧公祖 
　　简唐元征太史 
　　简复同年沈复吾 
　　简张喻斋旧父母 
　　简复林太仆表叔 
　　简复陆司理曲诚 
　　简陈震川学愽 
　　上张相公 
　　与南雄史司理省韦年丈 
　　与宋复吾王瑞井诸年丈 
　　简将乐令汪东台年丈 
　　简谢包心弦表母舅 
　　简黄学士 
　　简屠纬真先生 
　　简聂兵宪崇野老师 
　　简兰溪令汪斗仑 
　　简复赵孟清 
　　与孙世声 
　　简王水部岵云 
　　简赵孟清 
　　简黄学士 
　　简谢驿传道王宪使云峰 
　　简张相公老师 
　　简喻宪副枫谷旧公祖 
　　简衷叔含正孺兄弟 
　　简严州张司理弘宇年丈 
　　简复屠纬真先生旧父母 
　　简复孙文宇山人 
　　简李郡丞肖鲁公祖 

　　○上朱宗伯座师 

　　门生畏之匍匐而东也一以候老师台安一以为先人不朽事、长跪请命、而老师有意绘藻之、片言之、足甘冥骨、即珠玑未披而巳、神竦哀释矣、览逍遥不啻饮鉴湖之润而餐秦望之秀矧佐以玉液琼羞也频发猥蒙宠锡沾逮同行送之登舟昵于把臂夫子于门下士、何情之缱绻周渥哉感刻感刻归舍逾月经营大事不及履兹幸竣役、马鬣巳封矣、苐墓中之石未埋、尚虚以竢也、敢再拜遣急足如期而请之、乃不孝孤亦何敢即安、晨昏跂望于庐之侧、 

　　○简复范长康文学 

　　青莲一诔白石千秋言念勤施敢忘高谊不肖庐墓未及三月复以墓上之松必手壅而旦暮视之近且扫矣四方诸君子之谢是用缺然稽首固有日也门人陈仲醇尝述青峩居士清音古调为不肖亟称之今幸卒业顿令汉世班婕妤近代孙夫人不能独擅风雅长卿两汉仲醇六朝序者业巳华衮何生恐难以片词只语居季孟之间况复见长康足下传略直逼先秦更令形秽之夫怀惭辽东豕哉敢为君和悼亡咏寥寥五言若其铺张扬厉非惟才有不能抑为目眚所苦容辟手腕眉稍两鬼搦管而奏之 

　　○简复郁季雅 

　　甫从山中返舍接足下暨长康兄手笺重以君和诗序相属不肖怀贤凄其矧乎吾友淑媛敢不唯唯苐会目眚亦复冗于猬集未得抽思先以五言诗应命暇当有以图之也学士巳灰稿此郎乎仲醇疾势缠绵不肖辄心虑之世无卢扁良用懊丧世声留滞武林姚江间归期未卜有心人当不作浪子耳挽诗竟后摛词遂虗压卷即非负德恐属寒盟幸先生之终惠之也居庐业巳成集不无小小可观乃贫窭之夫难营梨枣不肖窃自揣度此物非藏名山则付延津尔一笑 

　　○谢复同年方岱阳侍御 

　　仰惟兄翁绣斧重臣出按全淛澄清车辙警戒候人而不肖弟以缝衣一缕之旧望见节下又逄执事之不间也而年丈贵不遗贱降礼而宾接之促膝披襟光临宠锡此之惠顾前好恋恋有加弟且委心无量矣别来岁杪大事倥偬今幸少竣复以种植居庐而使星隐隐照耀云间俨然拜命之辱重以赙仪优渥兼之诔语琳琅先人何幸叨沾逮于幽泉某亦何颜荷荣施于下里哉谨再顿而开缄随九周而告墓适当清明令节忽令枯瘁增华不肖以此刻肌刻骨戴德戴情颂祷莫申感惭两极愿乘采风之暇蒲伏尺寸阶前以将区区谢款兹不具宣 

　　又简 

　　年丈按事邻邦不肖风渐密迩千载之时今值一焉苏天之芘某实二之矣顾弟素甘引分何敢妄意干谒以冐威严而意亦稍有所请一以不肖即甚謭庸无似苐于文秇庶几镂骨苦心而遭时轗轲度没齿靡以自见冀得仰藉当代宗匠如明公者片言华衮付之剞劂略为表扬此某上愿也一以生平无他好好游佳山水而宝婺三洞之观曩以明公地主指携获览全胜今将藉台下车马之力游天台雁荡间以自广其胷目于愿足矣而独计年丈政纪殷繁恐无暇为书生了此迂疏孟浪之务而輶轩环历又安能鼓箧杖策追随而陈丐之念当夏秋之交廵行既徧还节虎林不肖弟以此时抠衣不卜于前二者可得一遂所愿与否盖于台下皆不费之惠第出盻睐笑言下而聊足为贫交地者当亦不终靳之然非所敢必也外如敝座师山阴朱宗伯以位望应　荐当湖陆太宰以祭葬应　题而会　国家戎马在郊所需将才为急偶得兵事条揭一册读之论议大奇附以呈览如所谓米某其人者似当咨访此皆于台下宪体有关计属年丈所重留念不敢不覼缕以闻 

　　○简谢颜比部峄皋旧父母 

　　前月邮书以伯麟为鱼腹计不浮之沉之想未即达耳不肖某自执先人之丧杪寒幸竣大事今且庐墓三月窜身穷愁之乡不图仁人长者恋恋旧部故交且存其亲而吊之赙之也书词恳款再读再潸宿草未青如沾雨露凄凄悲绪转而喜颂无极矣若乃明公慰劳过情不觉背汗虽驽骀下乘未嗒焉忘千里之思而马齿巳长骏骨徒悬独奈何而怏怏黄金台哉日者窭病亡聊意欲稍稍著书以自见徧游名山水以自排而囊底杖头萧然羞涩侏儒之戚古今所同固非敢于明公知巳前辄作叹老嗟贫态也恭惟台下避騘声遹翔龙望超而今且寄迹　陪京海内多骥淹蠖屈之感顾此曹重地持天下平即迁籍几以为功令恐非迁客可以为故常者俄而　书屏俄而　侧席三卿九列直不次擢之无容佞矣白门回首画省凝眸夫也茕茕纵不以区区伏谒为礼而子民过误之爱难以久稽扣头儗于春末夏初蹑簥而请之一壶一觞当不令何生寂寞尔先人志状上呈棐几讵曰表扬亦聊以释终天之憾外咏物诗并上穷愁梗槩畧具于兹明公试赐之览观苐叹刻石之有主不笑镂木之为灾耶来役坐索报言布谢万一江潭烟树想念依依 

　　○简复张云桥旧公祖 

　　台下少府云间五更裘葛汪恩湛泽载道口碑廉望能声连篇荐牍洵数载当官之公评匪一人知巳之私臆也侵焉而专城侵焉而开府讵曰非宜而主爵者不见旌异而辄瑕疵之竟使五袴无声四知乏誉岂其贝锦之力耶抑鉴衡之不澄不平也言念及此谁不咋舌顿足世道可知而翰教以受人污蔑为羞不肖以为污蔑人者良足羞矣驾还武林距兹衣带而不肖穷愁交集落魄凤凰山中无由一介居起乃承下讯殷殷捧之嗒焉自失台下在事所以盻睐覆翼不肖者奚啻国士家人而今犹着之心胷乎以此奉德怀仁愈益贯肠镂骨异日铢两之报未知所出也华盖仙岩何所不适彼卧东山而系苍生之仰者非明公其谁揔之行藏出处是在陶钧耳比者雁荡之役非夏则秋于时抠衣相访车音尚未辚辚耶其或进之阶前之地而醉之床头之瓮也敢不惟大夫是命 

　　○简唐元征太史 

　　足下锦旋有日矣社中诸兄弟巳次第奉桮酌欢而不肖独以茕茕之夫羁缠百事如槛豕笼雏未得少间修具以娱密坐而恊甫仲仁之招往往留滞山舍即欲齿筵而共酒食之会亦亡缘也顷儗于越之游将接殷勤何日耶所贡媿乏鲜醲鯹蝼不可飨聊以佐郇厨一葅添孔樽一勺耳鉴存是幸 

　　○简复同年沈复吾 

　　不肖弟方有处块之哀而老年丈亦有倚庐之戚同榜兄弟同遭愍凶读尽八行泪枯两目乃不肖弟疏节于门下慰劳缺焉良难为心亦难为颜矣弟之庸庸戋戋没齿无称诚何足惜以鸿巨如年丈而俛首就一愽士官犹然抱恨风木未得以三年大对踵建南太史之芳躅也距不令吾尝怏怏乎顾所为门下庆者有华宇年丈足当天目前茅所谓高可为六国下亦不失尉陀者耳凤竹胡君洵是奇士弟比来缠绵火症试其青囊禁方稍稍中矣而以先茔奔走尚无息肩不能究竟其効良足恨也坐此匏系山中又末繇从亲知辈游扬其声而弟贫窭特甚赠之又不成享是则罪之亡可逭者惟垂清察大幸夏秋之际将有事于秣陵当取道蒲伏庭阶一图倾倒不具 

　　○简张喻斋旧父母 

　　比者温风永日序属清和伏惟尊候绥福是祷春初世声之行弟方庐墓山中旷不闻问遂致失将起居此中负恧者盖弥月也世声归而得明公杖履之槩兼知芳讯不遗猥琐何生乃稍稍自遣至于旧政告新谬以澹台相属记存之感肺腑缠绵今而后所当邑侯殊盻纤芥皆明公赐矣天雨久淫麦无半穗兵鼓未寝时事多虞凡有血气知识者不无杞人之虑王之爪牙是在司马今犹坚卧未起耶丹山赤水之约尚热耳根顷谒谢吴会间扰扰未遑毕役请以徂暑之季褰裳蹑蹻而从之窃计明公东山之屐逸兴遄飞而所偕啸咏当亦有待追陪尔闻有鼓姚江之悼者敢附书邮一通下执并以拙刻咏物诗请教偃息南园嚼氷挥扇之暇幸毋金玉报音 

　　○简复林太仆表叔 

　　诸文稿久留案头把玩不能去手唐弟如大将临戎神采夺魄莫丈如神剑出匣精光射人而尹生近属大人镕铸之余将成南金价可倍矣若郎君淑弟则如新羁汗血初发芙蓉纵之则长坂扬尘擢之则秋波濯秀真海内后来之隽而大人继体之英也日付缮写用摹羣玉之芳奈以他山顽石终不可攻徒益其粝耳遂致阁笔何胜赧颜望前后有事越装所谕叨陪临卭恐不及一当壶尊之役如何如何 

　　○简复陆司理曲诚 

　　昨当兄翁锦旋缺然从诸君子后一申羽觞之款比治装又以服绊不得饯之河干寥寥小咏恐无足壮使君行色也曾附寒宗邮致尺素计达记曹嗣后窜影山中声问不再何意鼎函冉冉自云霄而下副以嘉贶益腆德意深矣其如不肖弟非所堪何感媿感媿闻直指此月避暑宝婺不肖弟拟续旧游一谢其遣赙之辱业巳祗领尊公太翁家报将抠衣棠署乞灵为三洞主人而信使至谓复移节富春坐是逡逡廵廵未决东西所向耳辱念曩时偃伏之爱有意郊劳之敢不策马而前从父老儿童一问使君双岐三异之政也不肖庸庸曾无当世之具甘为沟中断久矣而门下宠之声价丹青而黼黻之乎使还率尔陈谢琼瑶之投未効所报当有以致区区也心祝口祈伏惟为道珍玉 

　　○简陈震川学愽 

　　不肖于尊父子雅称两世通家敢不犬马是竭东阳命下吾道之铎又复振之浙以东矣所云岂直口然之盖实心许之而门下乃以羔雁为贽耶不肖即匪人奈何不效季河东一诺也轩车以何日发恐仆先虎林之棹不得将之河干敬赋一律书之箑头为赠附以不腆惟鉴存幸甚 

　　○上张相公 

　　恭惟相公老师阁下望逼伊周声隆丙魏不惟休休之度海内赞颂有容而格心辅德浴日回天当使社稷巩而无虞边圉屹焉不耸者此非但门下士私衷实苍赤无疆之倚毗也朱生正色归备述老师培植深恩同于覆载苐以所遭非时　疏入不省乃其感而呜咽则没齿弗谖巳兹因当湖陆太宰公子北车之便肃此上候台居伏冀近履益祉骈祥不敢侈口繁祝外敢为太宰请命公子望恩幸阁下俯垂听焉陆太宰在隆万间为天曹冠冕贞固居职清公秉衡可谓左雄孤绝于前山涛莫嗣于后而独以不事中贵绝其关通侧目者多甘心已久盖缙绅以为臣宗而阉宦以为祸首矣身后之事太宰不欲请之于朝而人子肺腑至情有不得不诣　阙奔　庭疾呼而哀吁者窃计中贵所指动辄阻挠所藉主持清议以及缓急操纵之宜是在公相老师何以为公子熟筹之而令　主上华衮之荣旦暮且下虽左右万千其唇吻无容一置喙于间也此在老师雅知太宰生平且谊不遗耆硕何俟门生小子喋喋哓哓而太宰于不肖畏为母族尊行渭阳之私不能巳已敢用陈乞僭布腹心仰惟老师推分垂神曷胜踊跃翘跂之至 

　　○与南雄史司理省韦年丈 

　　年丈之司李凌江也堇通一札而后即罹先子大故忽忽将两及朞遂不得托笺雁鱼一询史使君动定得亡以落落见讶乎乃海内同籍同心如吾两人有几即累岁不相闻问故自不妨交知耳迩来想宦履清夷政声荣畅暨年嫂年侄阖署万祉千禧为故人远怀之慰如弟旋遭闵凶屡淹星鸟簪组之事付之逝波苐私心欲以颖君墨卿寄兴千秋以垂竹素而岁华荏苒田庐荡空即不叹老嗟贫而况味不为不恶仰视年丈青鬓皂盖若云霄上人岂胜羡叹虽然知巳当途侪辈生色可以欣然而遗世矣青嶂洪崕间以及越秀罗浮嵩螺韶石皆车旗所止凡兹郡邑下吏丈可凭轩露冕颐指而气使之而翁源簿朱朝宝者则不肖弟肺腑亲也曩簿行时会弟有秣陵之役不得奉记以乞恩帡幪比簿书至知台下巳齿及不肖弟姓名并屋上之乌而爱芘之矣嗣当先子治葬剧冗同于猬毛无从邮致笔墨迄今而犹复逡逡廵廵不以尺一少将其谢款者岂人情也哉惟年丈宥其迟延之罪、而雅念故人戚、属终始覆之翼之、即簿朴鲁、惧亡以佐下风、而大造炉锤、举无弃物、他日庶几一割以勉承左提右挈之恩实亦愿望深切耳且簿之先世侍御公于相国之先为同榜兄弟当其谒选以来相国不遗余力盻睐而吹嘘之此在吾侪当是雅推师门之爱故弟不敢不以闻而亦知年丈不靳其灵宠也况吾两人又同榜兄弟中之冣厚者再世而下史氏当相我子孙尚祈芘之岂其当吾世而不为芘其戚属者乎拙集请政附以薄将仰冐尊严退增汗慑 

　　○与宋复吾王瑞井诸年丈 

　　陈左瀛年兄长郎一贫彻骨形单影孤非但爨无盛烟肤无完帛几至操瓢而乞矣日从不肖弟请书转恳诸年丈引手岂其不度而冐干亦为饥寒所駈耳丈试进而见之无论年家子即道路有此谁不酸心酸鼻者乎彼其私衷亦无厚觊惟是斗饭尺缯而外可为旬朝之资者不靳推恩当属陈氏生死之戴 

　　○简将乐令汪东台年丈 

　　年丈荣迁建南车旗就道不肖弟时方在疚充耳无闻既不得走醉李送之分湖之阴而介使缺将尺椷靡托兄弟之谊谓何所恃照以肺肝或畧之形骸外耳每从季雅为问雁翎鱼腹因知鹤唳鳬翔窃计八闽之考首指神君　玉玺蒲轮不朝则夕凡兹及门比我同籍所为附云光借骥尾以为声施宠藉者独在今日耶先子之丧恩勤吊奠感切死生兹幸大事巳竣刻有志有文敢漫呈上附以束帛而拙集小咏亦复不揣邮致千里一毛三秋片字丈不责其落落而第詧其悾悾则幸之幸矣季雅遄发临书惘然寄语明庭善保金石 

　　○简谢包心弦表母舅 

　　顷来谢吊不敢当长者授餐顾蒙损惠甘脆益荷隆施长涂以佐饔飧侑酒醴虽口腹当亦知感矣大弟瑶篇向曾伏读一二巳令鄙人服膺重以新刻见颁幸可卒业顷方疾披数首篷梢帘底习习风生故知龙鳞凤彩自有种耳谨谢大教之辱拙集小咏附供喷飰率尔不足自宣 

　　○简黄学士 

　　昨澷尔抠衣遽叨老师留款击鲜??斗醴肺脏知恩乃若当斯赫曦而令左右天帝者珠汗而供俳优之戏即登白玉堂坐清凉界而时时沾背益之雨耳朝来扣谢恐勤馆人辄望屋而退顾辱大贶宠存非璅弱所能消受重以不恭惧遭谴斥敬拜赐矣风雅属和揣分何当即晨答赋未遑请以间模拟窃取而奏之度未足以对扬盛藻也曩者老师之冤沉云蔽日老师之疏刳胆椎心而世无泣血于刖足投杼于杀人者犹谓有天乎有天乎贫贱下士何能为夫子批鳞龙衮一见而有明第亦不能锢其意气缚其唇舌耳非久公论贴然　环召当复不远惟老师舒绅缓带容与待之意不宣备 

　　○简屠纬真先生 

　　烦暑赤曦重劳杖履临辱殊不自安僧寮小憩得从先生啜茗听经如对玉壸氷洒然销夏矣赠言琳琅非戋戋所能堪副不揣次韵用慱郢裁此以酒肆帐簿乞笔削于太史公幸先生之不终摈之也所许金华守书更出明公汲引盛意感切五中苐披汗发函无奈腼颜为请耳悚仄悚仄 

　　○简聂兵宪崇野老师 

　　门生畏之于老师也以谊以情宜无岁不通闻问而山河阻修鱼雁辽绝乃尔某诚函丈下罪人哉两朞以来痛惟先人之变铲迹居庐疏落人世间事谁复远怀而遣千里之使孚并此阔节愈易星霜所积罪愆丘陵不足比矣某适以谢吊四方消夏宝婺忽辱陈骖之丈左顾间知为老师肺腑之戚此时得见贤甥如觌舅氏玉貌真所谓欢喜何啻次于面也动问兴居具悉万福更谂大哥荐名黉序提笔棘闱此之为喜直入肝膈伸眉击节未足多也老师望高箕斗避世辞荣　庙廊蒲车之征政恐不免苐东山息影北海开樽而玉树在庭琳琅触目指日授之登庸衣钵传金袭紫而老师上寿百年当此板舆之迎以娱宫彩之戏何乐如之何乐如之门生某亦艰于举子举以癸巳今者幸免于孩巳六龄矣虽景升豚犬亦足乐也此必老师昕乐闻者故附及云门下士冣蒙爱厚者惟彦履在玉堂□者裒然立一赤帜为师门光倘尽如某及仲仁辈吾道衰矣钦之曩岁以棘木之冤逮系??虎其衣冠顷始得白而沉疾痼之未见起色老师亦闻而哀之耶如某沦落不偶□□冷灰虽饶跃冶之思恐绝干霄之望而今且哀哀在疚计无复之日或课时秇一首检古书数章而暇则间为诗赋古文辞以少遣其郁郁无聊之致偶刻有芝园小集即极浅至庸不敢不以呈茟削也老师略其狂而教之幸甚幸甚逆旅橐中毫无所有惟存布素上之司笥副以清物二三种亦见千里鹅毛意耳令甥令表侄皆属通家弟兄而穷途不能为情有腼面目惟老师勿督过之冬杪变除有期请以开岁褁粮为豫章游奉觐老师颜色坐入春风中了此夙念即不然者一介之使必且得发何敢终负罪于函丈也鸿便肃此少将候私百未布一伏惟为道珍摄以膺遐祉不宣 

　　○简兰溪令汪斗仑 

　　仆从境以内外耳热君侯仁声儗献一言之颂而未遑也旱魃之虐酷矣何物祝融而敢复奸之楼庑俱毁夫乃革故鼎新堂皇独存抑亦反风灭火不以此占君侯异政耶昨辱枉驾江干所以慰藉游子者意良殷厚而会当时事焦劳即少留恐徒扰贤者谨扣首县门望气返矣开岁行有雁荡之游道经于此其或再干将命旋侍光尘乎贵同年唐林两兄便中乞赐尺书之报 

　　○简复赵孟清 

　　孟清足下亦忆不佞何生乎乃不佞之忆足下逾甚也读足下小序则忆披足下长笺则忆想足下玉貌光仪则忆恨不得登严先生钓台挽桐江千尺丝致故人于几席耳顷至严滩下者再矣曾一再访赵王孙居起而洗耳亡闻也独不从武城宰动问澹台奈何不失之哉翩翩飞翰忽自天汉坠入分阳公署中副以如兰墨妙顿令五云之山晓色英英相射而一种侠肠雄气又出江郎梦管间者何生何幸得此收而贮之奚囊归即琳琅无数矣黄贞父巳作层霄上客独不与瀛洲选人以为欠事翁子德淹淹泉下言之可伤其嗣儿弱冠颇能文弟顷至湖上见之愈增山阳之感偶因郡邑大夫交善者为之缓颊遂应试挂名黉舍莪莪儒衣冠差可以藉手报子德矣姚伯宪及不佞俱俨在缞绖中犹然面目所恃我舌尚存狂奴之态亦复无减畴昔耳孟清足下行谊日加修海内交游日进而词坛日益有声此知巳不赀之喜妙年绩学吐咳功名无忧弃襦投笔也秋风江上泊一画船何生两赤足奴在彼可问不佞匪朝伊夕驾小刀凌波来请与王孙晤矣王孙苐乘槎而出相迟抵掌话夜分不胜平原十日饮耶毋携斗酒醉我 

　　○与孙世声 

　　足下偕彦平舅行兼日夜而进遂达霅川耶仆亦信宿钱塘发矣由富阳桐庐而下登严先生东西两钓台临乌龙岭望紫瑞峯万迭千稠此身日与烟霞作伴而过瀫水留婺州数日再阅双溪三洞而旋盻九龙之窟听五云之流然皆我旧游也又由桐庐而上至分水历庆云一带绵绵亘亘有不尽之山恨足下未得履其地而所邂逅结纳自郡邑而外如胡运副黄文学赵王孙郑孝廉诸君子又恨足下未得见其人岂游亦有缘交亦有投分邪顷接书邮知足下抵家一月许矣仆独离家久奈何不云孟浪游也每诵携手忆莼羮之句似有诗谶目下秋风且高计当鼓归楫同君泖上啖莼丝耳 

　　○简王水部岵云 

　　仰惟台下人伦凤麟仕籍冠冕望入吴山公署殷殷紫气巳结关门矣弟昨者汗漫之游通名赍刺候吏不为叱咤而肃入之且亲存而专赐之而于屠长卿先生前不靳齿牙及之也翁丈云霄中人乃于梓里士类题拂称杨尔尔矧施此于落魄感不百倍邪久客趣归遂不及抠衣谢别计在照原弟素引分不腼颜它有所干独以家奴竹木之役来彼远岭涉此浅波恐致淹薄时日非藉台下河润深恩灌而溉之无论数百里而遥即咫尺宁能达也兹者临关具单土扣台下辄敢奏记而请之惟翁丈惠然德音特蒙宽贷而亟遣之旦暮间乎弟将额手戴焉奚翅身被明德 

　　○简赵孟清 

　　咄咄王孙雅好与贤豪长者游也至乃好不佞叶公画龙矣别后恍恍忽忽疑有所失时若着足下于胷时若去足下于怀若足下时而匿我形骸之中又时而逸我形骸之外岂文通所云别虽一绪事有万族即黯然销魂不足以尽耶仆去桐水留虎林五六日便刺船挂席归我邦里矣涂中无他馔时烹所遣桐鱼鱼小如针腹更小不佞亦常停箸而睨恐足下置一行其中若古诗所为上有加餐食下有长相忆者巳而蒙眩无繇觅之苐大嚼都令入我一具肺肠耳子德之子楙官者谈足下向往甚仆微察其概异日者稍稍可似乃公意气人也开岁欲理装走谒不佞不佞语之与赵王孙俱楙官唯唯足下无虗楙官约乘早春来当燃上元之灯以待男子有事四方奈何恋恋家园为且足下尝远客长安矣独视云间乃天上哉不佞居庐诗出自哀疚中不知所裁未足辱枣材之役况辱大序汗颜汗颜孙令公好文折节叔世所稀晤间幸为弟额颡谢焉适有役桐江之便者附此投梅驿宰君计不作殷生状从此分袂复从此邮书每唫驿亭云雾句令人转相忆尔 

　　○简黄学士 

　　承命硕宽堂五十韵及赋盘桓室古松自分匪才无能属和偶于舟次得间勉课呈览不典不工恐未足辱劂氏惟老师印可之长途跋涉贱体遂抱微疴缺然再承仰祈原贷偶从昭庆僧寮得啖上宅所制豆豉其味佳绝金山西江之品徒汗齿吞耳潦倒中想之饥渴何啻玉馔金茎敢徼锱两之赐此归于夫子门墙既以弗躬负谴而口腹微屑复此干冐尊严悚息悚息 

　　○简谢驿传道王宪使云峰 

　　我翁文章盟主世道指南不肖某夙抱斗山之仰而独未一识荆州每负长恨兹者按节浙以西东福星在越而不肖偶以谒谢有事此中获藉通家一脉及同乡一缕之属望鳬舄而登龙门幸矣幸矣如翁宿逹尊官而于后进贱士何宾礼接引之深也且也借重台下舟夫达于四方浃旬浃月更当此节制之秋而我翁破格给之亦复稠迭尔尔人岂石岂木也者而沐此逾涯之施乃不逾涯感乎临发扣谢台台者再而会天雨滂沱兼之公务填委坐是不敢请见慺慺缺焉未申而台下复锡以信牌宠之行色捴之不肖得御以来客路之安即次还家之履坦途秋毫皆明公赐也敬因役旋之便肃此居起聊布区区颂忱伏惟照察 

　　○简张相公老师 

　　陡闻老师罢相之报且駴且愕寝食不安者累日浃旬于兹辄有言者曰此非相公遇厄亦非　主上少恩也力可以回天而不可以夺袵席忠可以贯日月而不可以胜佥夫壬人自古叹之矣海内所为危时事门下士所为危老师者巳在青蒲之伏岂在　命下日哉虽然身则退而道则尊一时之黜辱孰与千秋之名荣也况复闲云逍遥原是老师旧业曩迫之而强起今返之而自全一切贵富贱贫都属幻境固知达人大观如吾夫子定不以此着诸胷中耳适有西归之便敢邮尺书敬候居起寒暄长语兹不具陈 

　　○简喻宪副枫谷旧公祖 

　　不奉明公光霁者十年余于兹不奉明公起居者三年余于兹矣实以先人之变痛有崩心一切人事都致废阁以故不肖冣所钦禀如明公者亡从捉纸提笔嗣音于只雁双鱼间也明公素以云间何生谬备知巳人数而落落乃尔得无讶且罪乎顷者丧葬幸竣变除有期旧雨在怀高山在仰念安得西流之便一邮尺书而适罗宪和丈过此敬布八行聊以当讯倾驰之悃百不一宣 

　　○简衷叔含正孺兄弟 

　　客岁侧闻老师之丧心胆俱裂始儗束装候于驿路而恨无涂之从也既闻吾兄扶榇归里将戒行矣而会先人大葬有期自秋冬以及献春日事经营靡暇刻而春以后而夏而秋复以四方谢吊之役积劳成疲积疲成病以故老师之吊宁惟不及躬即介使无繇遣发以寄此涕零于笔墨之间将令老师幽而谴之勿谓门下士又令吾兄明而诃之勿谓通家弟昆矣虽然不肖一腔热血敢负老师函丈恩又敢负吾兄知巳乎贫窭之子念不能千里褁粮而会罗宪和丈至云间遂率尔椷帛椷书托为邮致遥望西江而哭泪如涌泉幸兄告之吾师之灵其或有以鉴吾私也直指秦公所为奠章出弟搦管及弟自撰竟声咽不能成一语奈何奈何兄能宽我罚耶请以异日完逋 

　　○简严州张司理弘宇年丈 

　　比者淛之游殊自汗澷而天假其会卒然握手婺州以洗客念一何奇畅也严陵濑畔故人停舟诚不欲以烦干旄之辱而年丈新临使节备极地主逄迎优睠良不翅矣归里几两阅月潦倒编蓬中转望云霄觉有惭色即许久阔绝音问而心如缀斿常在使君座侧思何可支耳丈有当世之具而时来道尊隽声清劭他日以循良居上上考为浙中治行冠者非使君而谁仰羡其能巳巳适西安丞朱某之任之便肃布兴居并以腹心相属朱丞名家子夙有誉于词林而行谊更为敝乡所推重无论不肖社友密亲即唐董诸太史皆折行而敬事之者顷以谒选天曹得一县吏即官甚卑乎乃其志其才故自洒濯且敏徤也倘年丈按事西安朱丞匍匐而见愿以颜色顾之手指携之比于盻睐提挈不肖者何啻身承矣兹道经贵治先令伏谒惟霁威严而与进焉幸甚 

　　○简复屠纬真先生旧父母 

　　子民孔迩竟成阔疏想忆清风若在天外所幸武林邂逅慰我瞻依至以先人不朽事冐昧乞言遽蒙俞允是又某世世厚幸矣别后过婺州婺州守抱病未之官书邮封识宛然也留寓浃旬时见双溪三洞间缥渺真人紫气叩之则屠使君游辙在焉陆司李素心人倾慕有道特甚即望见鳬影必且拥篲负弩为之前驱未知何日续此游也从婺归儗泛甬东之棹而曹重父谓车驾逗遛建南随入山阴道谒见朱座师亦复云尔以故不敢东往而还还两月踯躅人事无少间通尺素于阶下而鼎翰俨辱之故人恋恋之情林离纸上奚翅身承面命哉彭钦之疾在沉滞未得遂瘳日惟伏枕卧蓐耳贵乡吴子超快士以画行吴会中恨不肖力单亡能广为推毂乃公石父故自不羁此来信宿便去即欲再醉之酒亦无从也周圣征丈赍书谒邑侯会盐大夫行部剧于猬毛何暇及馆谷顾不肖忝窃地主不能左之右之厚颜矣咄咄仙吏坐席犹香旧峯泖间欲再听履声为重幸毋拘拘故侯形迹即不入城市平原村无不可驻干旄也不然者明公纵能忘情吾尝独不一看县中花事陌上棠阴乎望之翘跂惟是先人寿藏实借凤凰片石凤凰九山之首明公故所莅也其郁郁佳气飞舞五色毫端且今司命文章言荣生死而独念先人未沐华衮之褒故某虽礼竟服除尚不敢食一脔衣一丝以待幸先生之终惠之也不肖且膝行前矣拙集缩匿未上真有小巫之羞乃先生督过而征之是以辄呈笔削惟命之掌记者石父圣征行缺焉久不报兹附汉卿丈往劳望增恋意不备陈 

　　○简复孙文宇山人 

　　孙先生鸾凤之啸何不睥睨而独令传粉郎得当一面而交一臂也幸矣留此旬日无能昼馔夕馆供具娱宾计先生知我冗比就驾又无尺寸将壮行李之色计先生知我贫耳猥惠书教容贷而宠之谢言令人赧然汗下哉小刻谬悠不足供方家一噱而先生题拂之谓为沾丐作者益怙伊愧耳四明之游若在几案而山阴道中河涸苦无杯水遂不得鼓枻而前陈使君杨敏叔得亡以朴索然游兴耶周圣征快士仆见而重其人矣此游竟不能觅一馆谷数奇途穷可知地主之羞涩又可知也趣行不及折简相讯兹附汉卿丈聊布腹心副以诗箑读先生箑头珠玉琅琅觉我形秽 

　　○简李郡丞肖鲁公祖 

　　昨辱枉车渥聆玄诲为畅苐荒圃方在整葺间未便张具以此缺然请以异日耳所云玉兰谨贡其一干虽小其蕋颇饶其华或可供清翫也民间之种乃幸移栽公廨中得分河阳春色即花木亦荣矣海上之辔以何日揽乎若老若穉提壶浆骑竹马争看君侯控鹤携琹而来者拥道傍也敢以告下执 

　　何氏居庐集卷之十四完 

　　●何氏居庐集卷之十五 

　　华亭何三畏士抑　着 

　　书五 

　　◆书五 

　　简汪东台年丈 
　　简新都郡侯沈春寰 
　　简郁季雅 
　　简项明父 
　　简桐乡令君盟吾谢年丈 
　　简金水部献庭年丈 
　　简复赵孟清 
　　复张喻斋父母 
　　简王怀我父母 
　　复丘学慱曾城 
　　简建宁郡侯朱午台 
　　简兰溪令君汪斗仑 
　　简金华陆司理曲诚丈 
　　简复桐庐令君孙奂所 
　　简严州司理张弘宇年丈 
　　简复赵孟清 

　　○简汪东台年丈 

　　我年丈握符于镛有循良卓异之望指日且将　赐玺书增秩矣不虞罹老年伯之变陡然树素旌而行也老年伯春秋高九十有四亦既居然人瑞为邦家光哉曷不百年是用懊丧若镛之士民去我神君如失慈母读考终录哀言种种推本所生知镛政矣揆以不肖分谊宜旦暮驱车白岳吊年伯之灵而哭之并以当觐而学使者将按部弟侄就试郡邑不能舍之远行谨摛文束帛贡瓣香属季雅使者为双鲤冀年丈之弗督过之也拙刻芜陋敢辱丹青捧诵周环赧然增汗沈郡侯故曩时倪氏宾师也象山在事乃属郎君孝廉奏记业已许诺再三而会祖母病笃无少间搦管嗣当有以致之弟于郡侯向托同年一褛之谊兹为年丈白笺倘亦念故人屋乌乎闻新政严明下逐客令客不奔走入其境内而苐邮书恐当不深拒耳布石谨拜赐石将漱之以砺我齿敢再乞其一二幸勿嗤鄙人之为落落也率尔修函未尽恳款 

　　○简新都郡侯沈春寰 

　　曩兄翁客云间施绛帐不佞弟谬以年谊一线之属时奉殷勤自谓天幸比兄翁云飞霞举弟即引分泥淖不敢汗漫关通而会以偕计长安犹廑车驾之辱何翁之不遗故人尔尔岁丙申以来弟罹外艰无繇瞻对色笑顾于高弟元锡兄所未尝不询动定也新都大郡藉重专城五马所临士氓风靡固知老年丈循良之政异日者何齿汉代龚黄矣第不得驻节五茸以为大恨窃恐借寇之想亿万一心即不叩　阍而量移之　命且当旦夕下也颙望颙望兹因遣候敝同年汪将乐之便敬布起居附以拙集请正落魄之子辄轻摇其笔端惟勿以为笑而删削之幸甚 

　　○简郁季雅 

　　使者信宿迟仆山中归冗冗不能作邮书通桐乡而寄白岳怅惘久之顷得间修谢令牍以上足下及明父兄稍稍缓颊顾不佞何以当曹丘也汪使君尊公仆为文吊之附以束帛即亡千里炙絮之将亦足不媿生死矣沈郡侯漫往笺记当其读书吾郡时亦称年雅今倘不遐遗故旧乎倪孝廉郡侯高足相知深得其一言胜仆千万纸也业巳许诺而适祖母危症无暇搦管捉纸当嗣布之黄学士母之丧宜旦暮走唁而以弟侄郡邑就试牵笼此身遂稽此行某有罪苐愿得太夫人姓氏闺壸之畧以备哀词草创是在季雅笔端 

　　○简项明父 

　　去岁幸亲光霁遽承宴笑为欢至副以琼瑶之报令贱子愈益赧颜矣别后留湖上者先后浃旬于兹亦复后先闻项先生至而许久不覩飞鳬以为怏怏岂不肖缘浅即一时追随觞咏未得与长者俱耶献春想新祉骈臻为慰独以俗冗猬集闻问邈焉拜手笺之辱知翁丈之记存故人不在形骸也谢令若非躬谒之必且以书往苐旦暮急未可期搃之丈及季雅所愿借重齿牙间为武城宰地者岂出子羽下哉偶有山中之行逗遛信宿少稽报言仰祈原照 

　　○简桐乡令君盟吾谢年丈 

　　不佞弟生平无他幸幸与翁丈同榜又幸同门苐山川阻修亡繇数数聚首每于偕计时堇一瞻对旋复星流为怅耳乙未兄弟之会藉方太史何侍御两年丈为之主盟而客岁弟以外艰遂不得蹑足长安市上未知能续此良晤否也顷阅仕籍知年文巳出而服官俨然握符为桐乡令矣即百里非大贤之路乃汉朱司农宦迹不自兹邑始耶且以年丈许大才猷借此脱颖倏而台省倏而公卿直掇之耳吾尝所藉以为宠光岂独今日敝邑距贵治非遥特衣带水不佞弟于礼于情宜即蒲伏县门九顿为贺而适以弟侄就试未能舍之而来谨因社友郁项二兄先布下悃附以拙集请教容端端修谒拭目以观新政不宣 

　　○简金水部献庭年丈 

　　天幸与翁丈同里又幸同年顾世路萍梗觌面无因而所从燕见杯酒间叙桑梓之谊通埙箎之欢者则自丙申岁白门之会始盖实作之合亦假之缘矣别后归装遽罹先君大变两岁中不敢关通贵显用是阔疏兹巳礼竟有日而侧闻关大夫之命雅属金使君谊不敢不贺而又恨缩地无术末由躬致之也悚仄悚仄恭惟老年丈氷壶水鉴借重河津必且有非常竖立以润千里而泽一方者岂直吾尝获藉恩波与有沾被巳哉兹以通问任素怀年丈之便敬托尺一为三十六鳞附候台端万福副以拙集呈教请于春夏之交特修悃诚抠衣堂戺下意不备宣 

　　○简复赵孟清 

　　别后邮书与足下盟燃上元之灯以待而许久不闻车声良恨见使者如见故人良喜贵乡春中之雨亦遂成霪乎昨以旱今以水即未必无年乃饿莩载涂偷儿入室诚如来谕所云在在有矣苏松嘉湖间盗四起刼掠依水为巢操舟为弄远近驿骚卧不贴席而商贾之艇亦用是以梗于道途仆欲南征白下西蹑武林乃为此惧逡廵束其双足耳孟清美丈夫即独行腰无宝器珠玉岂必觧衣佐刺舩哉何以亦高卧不出也贵乡一石十钱敝郡亦不下七钱许矣久之价且益昂窃恐水陆逓运之费亦复不少丈欲乞籴云间为终岁计将遂作千里游耶司理公令公隆礼自是重足下才何推分不肖之与有桐江未议祗奉兄教巳属序而书之苐朱知有当与否孙侯不及以书牍将问代以此序幸惟叱名足下赠我有蕨可食有鱼可烹而不佞弟远不能移粟一飰故人为之短气附去荒金聊以将意紫花布出自家梭谨贡其一亦未足以见绨袍恋恋也诸箑画去皆名笔丹青外一箑则仆书惜别之作以贻足下便面钓台三绝大佳我形觉秽矣别谕骇然不愿闻吾尝亦宜为之秘不敢以告人也所云掀揭高雅恐未必然右丞诗有之知尔不能荐羞为献纳臣读之太息 

　　○复张喻斋父母 

　　往明公之鼓枻鸳湖也不肖弟会以事绊亡从一苇航之盈盈带水隔绝清光以为大恨平头之遣惭无尺寸将敢当谢言之辱献春时忆兴居寤寐明德而孙丈至则捧手函恍如面谈对芝宇矣郎君青衿誉髦复作画眉新郎耶明公尚平之愿少毕一二可以拂衣而出山矣苐□辇上君子锢贤抑才惟恐白驹之不在空谷此所未觧京辅省藩之地中贵四出而虎据之蹂躏其十二三而离贰其亿千万且未知税驾何所也春半原拟于役武林冀得一奉色咲而今者春将尽矣竟以弟侄试事牢笼此身六桥三竺间张使君杖履在焉不肖望之眼穿念之神越耳江连云年丈神君长者赋政当有贤声顾不肖何能为仁恕掾走姚江田野中覩其所为三异哉邑父母试毕乃得以客礼见孙丈弟于燕见曾从客言之似不可□□闲为杖头计者不敢以告孙丈颔之而巳不肖□□主无能厚有所遗孤负报命奈何悚息悚息 

　　○简王怀我父母 

　　侧闻太老先生之丧五内俱裂亟与同袍诸丈谋所以吊者亦既制为轴摛为文将匍匐而哭灵几下矣适客有从武林来者云老父母尚未回车比知归信业将鼓棹发矣而会学使者按部弟侄生儒之试不得不以身左右之是以又复中辍试毕随有郡邑之燕又复辍顷衔同袍诸丈之命鼓棹至鸳湖望武林进矣而苍头驰报学使者旦暮发案弟侄之等第取舍又不得不一盻睐之且恐猝至猝吊无能一将缱绻于左右也是以又复辍而归归涂独计往返之故可以有辞于同袍而濡滞之愆何以自觧于台下真有背如负刺而身如被笞者敢策急足叩头堂戺持尺素跪而陈白之惟台台特赐慈原勿加督过幸甚幸甚寒暄居起兹不一宣 

　　○复丘学慱曾城 

　　丘先生之振铎兰阴也文星在婺女之墟矣婺不佞□□游也当先生命下之日婺之诸髦士莫不欣然□□即郡邑长吏耳热先生名亦莫不推毂也者何物何生能为丘先生曹丘乎悚仄悚仄接台翰副以雄篇展之则五色光怪上烛斗牛下暎几席非久南宫大对且当与翁太史并辔而驰令八闽两浙间咄咄称二先生为我□明他日异典述顾不快耶匪敢为佞也郑景昭父子旧属不佞金石交其叔侄兄弟辈皆有倾盖之雅先生施绛帐而陶铸之此其茂材殊等矣琼瑶之投未知所报聊以诗箑诗刻请正幸勿姗笑之对客据案率尔复函想忆高风起而欲舞 

　　○简建宁郡侯朱午台 

　　恭惟我翁以苕霅人豪扬芳秇苑海内学人士靡不涤耳以听摄齐以从而吾乡盈盈带水末田趋侍光尘徒梦结遐想耳所幸天假之缘己丑岁得从礼闱中觌面而语遂称石交即明公云飞不肖泥沉以来不敢辄通问馈乃朱先生友籍中恐谷水何生指亦一屈矣我翁一麾出守杖钺作藩坐镇百城尊临千里计所竖立当令汉代龚黄辟易不敢方轨者矧以□山在望非久开府秉铨名卿巨公之业炳耀千秋□□翁其谁属耶如不肖弟者刬迹穷居芜途棘路怀愁良不能忍而度命莫可奈何惟旦暮盻睐故人如明公者吹之嘘之不至终为寒灰巳尔曩当令弟老公祖按吴时意可密迩清光少干宠泽而竟无缘被遇也何时得借明公节旄使异日者吾里称甘棠里耶悬切悬切适有同袍马丈南瑜入闽附候台安聊托八行以当双鲤 

　　○简兰溪令君汪斗仑 

　　客岁汗漫之役率尔抠衣比县门吏事倥偬而款留后先有加焉即不肖马首巳西顾所沐明府德意渥于赡遗多矣别后梦结遥想心如缀斿而双鱼只雁远莫致之岂胜郁悒顷从苕溪晤对令侄年丈曾一额乎而问起居何减望履幕下也卒业丘曾城制举言披读大序乃知世有玄晏先生不令三都纸贵乎曾城吾吴之才越借而有之其俛首而就愽士选非其质也明府一见而欢于生平彼绍介而游扬者赘耳适社友张叔翘有事天台道经贵治敢修尺素驰□□闻叔翘品居寥廓旷世少双计台下积素累旧□知当亦不以鄙言征信者苐得藉长卿游辙以少通殷勤于临卭则有厚幸巳贡上诗箑盖当明府忧旱时所作冗迫不及书兹附请质亦聊以见不肖款款云龙门咫尺延伫实劳仓遽裁书意不宣展 

　　○简金华陆司理曲诚丈 

　　仰惟翁丈循良卓异之声塞于人耳顷塩使者论荐巳上使君名非久直指使者蝉联而举之无论　弓旌之招洊加即　封诰之命且下矣如兄翁者膴仕而发摅所抱亦复褒崇所生此诚大丈夫事祗令不肖辈拊膺叹羡耳新使者将入浙时不肖弟轻行相会谈次及陆使君不待语毕而巳咄咄见异固知贤有司以治民获上即齿颊无烦也昨辱书贶宠临率尔白笺报谢比以冗冗缺然嗣音兹因张丈叔翘游越之便敬布腹心附询居起叔翘寥廓之品当世罕俦丈必素所器重其人者属今天台之游非藉地主一资车马恐不能堪计丈常行部此中得贻书郡县为叔翘地则大幸矣台下桑梓情深必辱咳唾之况□弟□代之唇吻冐昧僣陈悚息悚息 

　　○简复桐庐令君孙奂所 

　　富春桐江一带山色■〈山差〉峩水声潺湲而明府卧治其间居然僲吏矣吴中伧夫得一再蹑屐泛舟而吊山水之灵巳称大幸矧重以临卭宾礼乎所媿汗者下客远谢长卿耳海内风雅兴公业擅其宗而建安大历之褒施之不韵至以钓台寥寥数言厕诸名家末而剞劂之此虽明府爱忘其丑政恐不免贻笑严先生也如何如何末议全编为此一方造福自是不刊不揣弁诸简端其毋乃佛头着粪耶而明府雅不鄙夷之谬以为谢精镪之颁太觉郑重厚颜矣赵生奉台下尺一有意过访云间而遭家不造遂致逗遛乃为明府乞言而申奏冣之贺者不肖即未娴于词何敢引手韬翰也所乞太史书箑亦以赵生旧有交于太史故不肖得请而贡之大令以扬仁风不者能坐致千里外作鹅毛耶赵生家徒壁立独藉其父若兄少资薪水而羣聚不逞之徒操戈而入几至簿录其家顿令范叔增其号寒原思甚其见肘非藉神君下□□□大索之彼且山栖草藏无从讨捕即得一渠□□□□缓之则逸久之则为人囊囊化而乌有故愿明公之亟治其党也远承书贶修谢不恭附布腹心临池羞涩 

　　○简严州司理张弘宇年丈 

　　前月以同袍丈张叔翘天台之游意其道经贵治邮致八行一通问讯苐恐年丈行部他郡叔翘未即相值不知入览记曹否也轩车倘按就李苕川乎此于云间堇堇隔衣带水脱遣一介持片纸而召何生为信宿抵掌之谈亦大快耳年丈视事桐江弟无所干及独以穷交赵生如献为托知年丈进见而优礼之极荷超格之宠弟亦与有荣藉苐此生今岁所遭不辰大为偷儿所窘父兄之蓄与生环堵所有刼之一空今且枯鱼衔索矣孙令亦知赵生有意穷盗更得台下鼎言属之当使渠率胁从无所逃纵亦或令生少还其囊橐之二三而救其鹑衣草食之苦亦宰官所以阴行善也人便附此为穷交请命冐昧以闻惟台慈留意幸詧 

　　○简复赵孟清 

　　□□□□□□涉矣秋尽及冬而使者再至即声问数数以为大慰毋乃仆仆道途耶盥沐开函如对吾兄面目惠以铁剪竹篦宛然断金盍簪之好矣敢忘明德足下善贫复落偷儿之手范叔一寒至此乎所赠布袍诗翰犹幸无恙不令衣敝墨渝稍足为知已吐气若尊父兄累年之蓄悉为盗资此恐以秽名污明时当事必且注念司理刑官意在迹盗不难伏其辜者孙令公为足下部索定穷其党致之奚俟仆言乃兢兢沈命法也苐未结竟时不免溷足公庭亦非清虗境界耳昔人有以穷愁著书以苦工诗者丧马之翁未必非福足下勉旃令公考绩弟以尊委谨属近体一章兼之太史二箑足下可以藉手报令公矣石留以待善镌者当属新安蘓君拙刻承索附去小夫戋戋之语裒而寘之案头不贾大方口?芺耶儿子今戚能读书数行且把笔作字矣敢以复通家长者下讯 

　　何氏居庐集卷之十五完 
