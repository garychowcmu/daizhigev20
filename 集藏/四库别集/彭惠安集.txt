《四库全书 彭惠安集》　　（明）彭韶

钦定四库全书 

　　集部六 

　　彭惠安集 

　　别集类五 

　　明 

　　提要 

　　臣等谨案彭惠安集十巻附録一巻明彭韶撰韶有政训已着録韶正色立朝岿然耆旧其文虽沿台阁之体而醇深雅正具有根柢不同于神瘠而貎腴初名従吾滞稿嘉靖中重刻乃改题此名然据郑岳原序已有遗稿散佚之语则似已非其旧本故所收诗仅十余首如明诗综载其临江词一篇指斥东里慷慨激烈足起顽懦而此集不载又莆风清籁集载其诗十五首亦半従他书録入是掇拾散亡尚多未尽特赖此一编幸不至于全佚是则校刋者之功耳韶之风节虽不藉文章以传然文章亦足以不朽至其廵视浙江兼理盐法怜灶户之苦绘八图上进各系以诗具有元结舂陵行郑侠流民图之意又不仅以词采工拙论矣 

　　乾隆四十二年十月恭校上 

　　总纂官 （臣）纪昀 （臣）陆锡熊 （臣）孙士毅 

　　总校官 （臣）陆费墀 

　　●钦定四库全书 

　　彭恵安集巻一 

　　（明）彭韶 撰 

　　○奏议 

　　刑部广东清吏司郎中等官臣彭韶等谨题为乞恩分豁地土等事该户部奏差臣等前去直隶真定府公同会勘锦衣卫带俸指挥同知周彧等所奏地土縁由除另行回奏外臣等再昧死言伏闻为臣以不欺为本虑事以大体为先昔孟尝君使冯驩收债于薛驩以赐诸民汉景帝遣田叔按梁事还悉去狱辞劝上勿问计二人之心岂不欲以顺事为恭哉顾以大体所在不敢茍从是乃所以为恭也臣等鄙贱岂能少希于万一然区区恳切之意诚有望于陛下焉且以臣等所勘真定地土言之真定在尭舜时为冀州之域其赋为第一等或杂出第二等说者以为如周官田一易再易之类盖以其地有间一岁一收者有间二岁一收者所以赋有不同则是未尝逐亩定赋而一畆必兼数亩之地明矣我太祖皇帝于洪武二十八年户部官节该钦奉圣旨百姓供给繁劳已有年矣山东河南民人除已入额田地照旧征科外新开荒的田地不问多少永逺不要起科有气力的尽他种钦此钦遵 
　　宣徳六年本部官又奏北京八府供给尤多钦蒙宣宗皇帝准令照例是祖宗之心即尭舜之心也以此真定所属武强等县新开地土一向不曾增科至天顺二年太监韩谅奏讨武强县踏勘得无粮地五百一顷三十五亩蒙英宗皇帝钦拨一百顷与韩谅外有四百余顷仍旧与民耕种不曽科粮是英宗皇帝之心即祖宗之心也后因广寕侯家人刘聪等累年搅扰民间方将前地并韩谅还官地减轻起科诚出无奈今周彧又奏求前地有司不能明白敷奏再量出无粮地七十余顷盖其地间有多余故也然地虽间有势难尽量臣等不敢欺蔽请陈其实顷者亲诣本县见其地有髙阜者有低洼者有平坦硗薄者天时不同地利亦异且如亢旱则低处得过而高处全无水涝则高处或可而低处不熟沿河者流徙不常鹻薄者数年一收截长补短取彼益此必须数亩之地仅得一亩之入是以尭舜行错法于前我祖宗许开种于后良为此也即今彼处人民追赔马疋起运粮草砍柴人夫京班皂隶等项一年常有数般差役以致丁丁皆受役之人岁岁无空闲之日所深赖者顾恋地业尽力耕种以取给朝夕而已今若一亩只量与一畆余皆夺为闲地则仰事俯育且无所资其于粮差何暇复计臣知其非死则徙耳自古立国皆重根本今真定近在畿内理宜加厚此臣等所谓不可尽量者也而戚里功臣之家锦衣羙食与国咸休但能存心忠孝自然富贵两全奚待与民争艰食之利哉况圣朝卜世无疆法当垂后地土有限而求者务多亦恐终不能有所应付也臣等到彼百姓扶老携幼遮道哀告臣等不觉自失不忍重扰取具供结在官外伏望陛下逺以尭舜为心近以祖宗先帝为法所有赏赉之施圣恩区处外其它地亩乞特悯其祖宗开种艰难念其子孙衣食所托量加寛恤庻几民间知有生生之乐沐浴太平歌颂罔极则本固邦寕而世臣亦咸休无穷矣臣等遵奉圣训岂敢偏向所向者祖宗万世之仁事闗大体而已不胜犬马拳拳之至縁臣等不曽依亩丈量合当有罪谨题请旨成化五年九月二十二日钦奉圣旨这地覆勘明白朝廷自有处置这厮每既承差委却称不曽丈量妄引战国时事自比但知邀名不顾方命好生不知大体锦衣卫拿来问钦此钦遵 
　　四川等处提刑按察司按察使臣彭韶等谨奏为陈言事伏覩成化十一年十一月初八日诏书内一欵天下军民利病许诸人直言无隐钦此钦遵近准永寕宣抚司牒呈为进贡事据本司所属驿逓申据吏牌陈宪等呈告于成化十一年八月日期不等蒙钦差镇守云南太监钱能差千户崔升舍人张宗随带旗军沈真等一十八员名进象六只前徃各该卫所并驿逓沿途铺分经过先行牌仰各该衙门知会遵依预备合用草粮人夫马疋等项听候不缺外不期原差官舍崔升张宗等一到下马不问草料有无先行责打三十大棍又行嗔怪不行逺接喝令跟随通事旗军将各该答应人役无故鎻项在于象脚非法拷打勒要相送银两有者即当疎放无者昼夜加刑拷责只得掲借银两贿送纔方脱放虽是遵奉进贡其被差来人员纵率非法用刑酷害军民百般凌辱上下官府逼打各驿官员背包似此不当又行故将各驿马疋加鞭走驰跌死数多使客到驿无马程逓促难雇觅每马一疋要银一两五钱纔方雇得接逓其苦不胜窃思各人到于衙门势作京官威风不问品级大小公然髙坐要各官跪拜称呼大人老爷则当忻欢跪拜迟慢大棍受刑致被千户舍人崔升张宗等分付要银打发若不出办就将本象赶入衙门人皆惊怕每象一只务日支纳粮米五斗其象六只每一日共料米三石住滞日久人皆惧怕买米不过只得掲借银两打发似此妄为非止一端及思逓年进贡象马方物并金银药饵禽鸟等项官员人等经过大小衙门备办草料下程并鸡酒人夫马疋并无索要银两等情惟独千户崔升张宗等玩法欺公酷害军民不得安生又据本司各里夷人里甲阿逺等连名亦告前因每被进贡等项节次被打勒要祭河胖大猪羊查无勘合事例恐后亦有进贡一槩仿效逼迫理合备由呈乞禁约施行等因到司叅照永寕宣抚司呈称千户崔升索要银两打发不曽明开数目及与舍人张宗等各项违法事情俱在成化十一年十一月初八日大赦以前例该免罪但所言再后乞加禁约一节縁系云南镇守官差委京卫官职非奉明诏难以禁约臣闻自古帝王不患娱心之不足惟患徳业之未隆不患备物之未能惟患盈成之难保是以勤俭守己抚绥逺人诚不敢恃太平而自暇逸也盖勤则刚断于事俭则不贵异物柔逺人则休息物力三者在陛下盛徳中无所不至然而群臣或不能仰体圣心过求竒巧以充玩好其所使官员又不能善于其事因而作非遂使逺方军民渐至失望思欲告诉而无阶也窃见镇守云南太监钱能屡贡寳石象马禽鸟等物近又进金灯号为絶异虽曰敬奉朝廷之意然终非尭舜其君之心无是心而孜孜于勤奉外物上无以助圣徳下无以慰军民未见其为淳实忠爱也伏闻禽畜之类内苑已备寳石等物非所急用有之无益无之无损万里传送势必劳扰承遣之人狐假妄为亦或有之伏乞陛下广徳业之盛羙念守成之艰难断自圣心将前项物件撙节罢去严勑内外臣下敦素守法抚安夷民则逺人歌舞圣治永逺无极矣臣等冒昧罪该万死縁军民利病所系不敢缄黙谨具本顺差千户刘颙亲赍谨具奏闻成化十二年六月（阙）日该通政使司官于奉天门奏奉圣旨礼部知道钦此钦遵 
　　广东等处承宣布政使司左布政使臣彭韶等谨奏为荐举事臣等窃闻名徳之贤成就甚难储之朝廷闗系实重是以古昔圣帝明王咨访搜求罔间遗逸小或致之大或起之动则頼以成显著之事功静则因以系士心之向慕声望风采蔚为国华大学所谓惟善以为寳是也切见广州府新会县依亲监生陈献章心术正大识见高明涵养有素徳性坚定立志愿学于古人荣辱不足以介意诚高世之儒也徃者成化五年应试春闱偶失甲第给假回还杜门养志沉潜圣贤之书实窥体要洞逹事物之理有见精微才虽未试行则可保今年五十余矣读书践履愈觉纯熟孝义着闻人皆感动臣等自度才徳不及献章逺甚犹且叨食厚禄顾于醇儒反未见用非惟臣等之心诚切不安亦恐国家不及收用坐失惟善之寳也伏见天顺年间英宗皇帝闻抚州民人吴与弼文行高古特加礼聘处以官僚奈縁老病辞不供职是以未见作用之效今献章年力盛强大非与弼之比伏乞圣明以礼征召量处以在京儒官职事则必有以补助圣徳风动士类矣臣等职居藩司所有属县人材不敢不举为此具本顺差舍人武敬亲赍具奏闻后承准吏部辰字七百六十五号勘合该本司奏前事奉圣旨吏部知道钦此钦遵抄出到部随该广东布政司咨呈亦为前事通送到司查得陈献章五十一岁系前项府县人由举人监生成化三年本部歴事满收候听选间该通政使司连状送据本生告要取讨盘纒已经札送顺天府给引照回去后今该前因案呈看得广东布政司左布政使彭韶等奏称监生陈献章给假回还杜门养志读书践履愈觉纯熟今年力盛强非吴与弼之比要以礼征召量处以在京儒官一节縁献章先由乡贡歴事听选系是朝廷待次选用人材比与吴与弼山林布衣事体不同合就连送该司仰本司转行该府县官亲诣陈献章住处以礼起送赴京本部另行具奏定夺以励士风不在常选除授 
　　广东等处承宣布政使司左布政使臣彭韶谨奏为陈言进贡事臣闻为治之道勤俭而已昔伯益之告帝舜有曰儆戒无虞又曰无怠无荒盖怠者勤之反荒者俭之反必惟勤惟俭然后尽为君之难而保无虞之治上古圣贤语治不过如此则后人之为治岂可外勤俭而他求哉唐宋之臣有恃太平而昧此戒至于不可悔者则知伯益之言真万世之龟鉴也伏惟国家承平百十余年陛下守成十有五年太平盛治追美古昔正无虞之时也儆戒之道不可一日而不存勤俭之徳不可一事而不修长治乆安端有系于此矣臣居踈逺职事所及不敢不披露为圣明陈之成化十四年六月十五日奉到驾帖该司礼监太监懐恩等于文华殿钦奉圣旨恁写帖子去说与总镇两广太监顾恒并都布按三司等官知道彼处地方所产一应土物及各様药饵等项逓年委令精通人员依时采取办验真至如法造办装盛封记陆续差委的当人员管送来京毋得指此为由因而扰害下人违者治罪不饶钦此钦遵先该太监顾恒并三司等官会议将进贡土物蜜煎果品藤丝雕漆器皿海味布疋药材银箱酒器等项椰子等物计八十余品见今陆续委官采买进送外臣惟臣子爱君之心何有限极虽劳费天下以备贡奉亦不为过然臣子之事君也犹人君之事天然郊祀礼物有常品不敢加以亵味主于诚而已臣子贡献有常物不敢加以珍异主于敬而已茍外此而欲加焉则陷于谄渎而导侈非所以尽诚敬之实臣子之心岂忍为之哉况自古圣王之御天下所操者忧勤之心所履者俭约之徳不惟无求于异物纵有异物亦不之用诚以宴安溺志为可惧而盛徳大业为难保也夫劳费天下而使徳业有所亏志虑有所损圣人之心岂肯为之哉伏愿陛下以事天存心以先圣王为法念保业之艰难思怠荒之可畏勿恃太平勿贵异物躬励勤俭以化天下将广东土物除今年陆续采进外以后逓年乞为停止则洪恩沛于海表至治恊于帝舜千万年之太平有隆无替矣臣不识忌讳罪该万死伏乞寛鈇钺之诛少赐采纳逺方臣民不胜欣跃感幸之至为此具本顺差舎人武敬亲赍谨具奏闻 
　　广东等处承宣布政使司左布政使臣彭韶谨奏为乞恩事准本司左布政使彭韶咨近该本司承准户部广字一千九十六号勘合前事广东清吏司案呈奉本部连送该本司案呈奉本部送内府抄出钦差提督广东市舶提举司事内官监太监韦眷奏自愧踈庸叨沐圣恩如山高水深粉身碎骨无足以报涓埃夙夜兢惕寝食弗寕幸惟仰我圣君之徳天地同仁恩盈四表光被海隅越诸小邦罔不臣服絶漠穷荒无不归化自古圣王之治莫盛于此时矣臣承命广东然其地方遇有所产土物等件宜当用心采买谨以贡用此以臣子事君诚敬之心也縁臣孑立孤身而人力不及差用今查得广州等府番禺南海等县人民每岁编充均徭余剩空闲人户数多用之不尽或经过人员送之听用或公差官僚赠之跟随俱不为役公用何在伏望圣明悯臣茕独如蒙乞勑该部行令广东布政司转属本府逓年定拨番南等县余剩空闲人户六十名与臣差拨差买土产品物等件造办进贡等因具奏成化十五年八月十九日太子少保户部尚书杨鼎等于奉天门钦奉圣旨准他该部知道钦此钦遵抄出送司案呈到部合就连送该司仰类行广东布政司转行广州等府番禺南海等县着落当该官吏照依太监韦眷奏奉钦依内事理钦遵施行仍行太监韦眷处知会承此除钦遵施行外臣忝备藩司职在牧民所有事干利病不敢不推陈之乞赦臣万死伏惟国家升平百十余年生齿之繁田野之辟商旅之通可谓盛矣然而官府仓库少有储蓄人民衣食艰于自给比之国初无经营战征之事无创作营造之大富强反有不及何哉以害财之多也国初设官有数今则内外文武加数倍矣国初宗戚有限今则逺近亲踈日益众矣初僧道有额今寺观日増矣初宾贡有节今四夷络绎矣初土赋有常今进献多门矣初上用俭朴今百度侈丽矣初赋役尚简今差使实繁矣初书籍少刻今板行猥滥矣初牌坊少竖今街衢充斥矣初士风淳质今人情皆好竒巧矣凡此皆所以害财者使及今之时十分爱惜加意撙节犹恐无以为继况又更启他端而益以杂用其何以善后哉广东市舶提举司衙门先于永乐元年八月内该内官齐喜钦奉太宗皇帝圣旨设立彼时佥民殷实户四十七名军殷实户三十七名在本司用其它工脚夫并跟拨皂厘等项又各不等内臣相承接管于今七十余年近太监韦眷奏乞均徭余户特蒙圣恩悯其独身久劳于外准拨六十名与他使用诚天地之心也但朝廷立法四方视效今内臣差出各布政司者众设若比例陈请难尽应付伏望圣明以祖宗为心以万世为念遇事思畏慎终于始将韦眷所奏余户合无暂与一年以后逓年乞且停罢则臣民幸甚臣又闻自古帝王保民致治皆由于勤俭而内外臣子守官驰誉亦惟在于勤俭非纵意取欲可能得也臣子之中位高禄厚者尤宜惜福其在京在外文武二品以上官名下额设皂厘亦望圣明垂念四方灾伤人民穷困特勑该部计议量减名数若文武官在内已给皂厘其在外行事不许更佥及内臣差委在外一体论官高下定与跟用若干照依见行事例开写在册则事易遵守法久无弊矣縁系陈论余户皂厘事理合具本移咨具奏等因到司准此理合具本顺差舎人王玘赍捧谨具奏闻 
　　广东等处承宣布政使司左布政使臣彭韶等谨奏为邉方大体事臣职守藩服以承宣徳意为事其有不便事体不敢隐嘿为此开坐具本顺差令史郑瑞赍捧谨具奏闻 
　　计开 
　　一该镇守广东珠池都知监左监丞黄福移文为进贡事照得使职采买到土产蜜煎禽鸟等物装盛封号完宻差冠带侄男黄显宗等管进所据装送船只等件合行移文广东布政司行属番南二县措拨长行大河船九只装送供应施行等因到司除依文应付外臣切见去年以来近而本处逺而江浙凡镇守等官俱各差人到于高广等府或潮州南澳地方收买禽鸟上进是盖臣子敬奉之心也然高廉二府近界安南南澳地方宻迩番洋徃来交易事易流传不可不虑昔成周之盛不寳逺物而珍禽竒兽不育于国圣经美之真可谓万世之法矣夫禽兽之物产自逺方羽毛虽异百无可用今相率就彼收买臣恐外夷传闻必以为中国所好非所以増光圣徳也况南澳港泊界在闽广之交私番船只寒徃暑来官军虽捕未尝断絶再若公行互市后愈难禁揆之大体似有未便伏乞圣明轸念逺方合无将今后各处禽鸟止令勿进仍勑该部将广东廵海副使员缺推选公能官前来疾早禁治俾海港清切邉民幸甚 
　　一该锦衣卫带俸所镇抚梁徳呈前事有兄梁芳见在御用监太监思得有母在原籍广州府新会县奏准令徳徃来供给侍养及有物件自备令徳赴京进贡奉勘合行回本布政司如遇每年赴京进贡照例起闗应付廪给站船并装载物件系官船只人夫车辆一程程倒换今照自备到禽鸟土宜等物赴京进贡该用船只车辆人夫并站船红船廪给口粮脚力备开具呈应付施行等因到司查得先承准兵部食字一千二百四十六号勘合为乞恩事备行本司转行所属如遇梁徳每年赴京进贡照例起闗应付廪给站船并装载贡物船只车辆人夫等因除依承应付外臣切见进贡土物自祖宗之时亦尝有之然皆在外镇守及公差内臣因见珍物羙味四方军民皆得服食而独于禁庭反不得用以故依时采办上进此为内侍孝爱之情也至于弟侄人等不过臣庻之家而犹自备进贡不惟朝廷尊严不可亵渎亦恐彼此夤縁别生利害不可不谨昔有唐之世诸镇进奉其后幕僚亦有进奉史传书之足为后世之鉴矣迩者广东守镇等官已各进贡今又许近侍家属自备进贡臣恐军民闻知将以为法令日异非所以増扬盛治也况开创事端后便为例万一再有贵宠之臣依此陈请不从则有不均从之益见纷扰揆之大体似有未安伏乞圣明俯恤舆情合无将梁徳自备土物除今年已贡外以后每年令且停罢俾照旧徃来供给侍养庻公务私情皆得便益 
　　成化十八年六月二十四日司礼监太监懐恩等于干清宫钦奉圣旨恁写帖子去说与总镇两广内官监太监顾恒知道查得宣徳等年彼处原有进贡香草等项土宜近年以来因依旧例着你每依前供办却不用心制造多将麄糙草席等物増添扛数进献徒费人力罔得实用今后务要斟酌相应精致的许来勿得似前虚塞及又不行钤束有司官员故纵累次奏扰烦渎朝廷既委你为心腹不行尽职甚是不谨除已往不咎外今后再有似前的罪有所归钦此钦遵本监今将奉到旨意备云前去太监顾处钦遵施行 
　　贵州等处承宣布政使司左布政使臣彭韶等谨奏为荐举师儒事照得贵州所属卫府宣慰司共设有儒学二十一处为因地方僻逺夷俗丑陋铨选学官少有到任见今贵州宣慰司镇逺等府兴隆等卫各该儒学共缺教授一十余员以致士无専师人不乐学儒风不振夷俗如旧臣等切见四川成都府举人徐■〈衤啇〉何光荣重庆府举人牟伟俱由会试不中退而家居逺者三十余年近者二十年博学明经笃信守己儒冠以卒老不肯屑就于有司寕淡薄以食力不复逐名于荣贵其心岂不愿仕哉但思乆养英迈之气不欲一日摧折之耳臣等窃谓此等之人时所难得若加録用士必知劝乞勑吏部行下所属将举人徐■〈衤啇〉等礼取到部量授儒官职事置在贵州宣慰司等儒学则不惟士风夷俗皆所系重而有用人才亦不至遗弃矣盖川贵地方相去不逺而各人学行老成实堪师范是以臣等昧死輙敢推荐为此具本顺差令史朱瑄赍捧谨具奏闻成化十九年十二月十六日该通政使司奏奉圣旨吏部知道钦此钦遵 
　　钦差廵抚南直隶都察院右副都御史臣彭韶谨题为折收俸粮事窃照东南财赋国计所资大则内府之供次则百官之俸军国之需出自苏松常三府为多逓年户部止将秋粮正数派令起运两京交纳中间加耗船脚等项无所措办不得已就于正米上加收五六斗以备支拨既已支讫就拨粮长运夫于当年十二月以里尽行起身次年八九月内回还不乆又行支拨以候下运今者成化二十年天时乆旱运河干浅各府粮船至今多未曽回其为艰苦何可胜言臣熟思之须于此时济以权变之宜庻不亏官损民大约苏松常三府每岁起运南北京白粮计九万四千有零兑军粮一百三万有零此则升斗本色不可缺者也至于百官俸粮在京各衙门约计七万有零南京各衙门一十九万有零此则权宜折解银价似亦可行盖京官家口多是籴买米麫粟榖相兼食用其南京俸粮又尽出帖卖人未曽亲自闗支若南京则米粮易得官员之家既有实价可不劳致也臣窃谓折银为便伏望圣明轸念三郡人民飞挽之繁稍与苏息乞勑户部会官计议合无今后将苏松常三府秋粮原派在京五府六部等衙门官员俸米每石计加耗船只等项折白银一两南京公侯驸马伯五府六部等衙门各官名下俸米除量留一二石外余俸每石计加耗船脚等项折白银六钱俱无耗银于内将在京官员不分南北二京俸米俱解在京各衙门交纳南京官员俱解南京各衙门交纳庻几东南民运可畧减省而官员俸粮亦不亏损实为便益縁系折解俸粮事理未敢擅便具本専差典史周瑜赍捧谨题请旨成化二十年十月初六日该通政使司奏奉圣旨户部知道钦此钦遵 
　　钦差廵抚南直隶都察院右副都御史臣彭韶谨题为陈言政治终始事伏覩成化二十一年正月初七日诏书内一欵凡朝廷政事缺失军民利病许诸人直言无隐钦此钦遵臣沗备员风宪之官幸遇圣明忧治之日不敢自诿在外隐忍缄黙以仰负明诏求言之意谨以政治终始为陛下陈之夫更新曰始成功曰终使政治常新而不失事功常勤而有成虽尧舜之盛不能外矣伏闻迩者星变既发于岁暮又形于正旦此天心仁爱之至欲陛下善始善终而示于不言之表者也盖岁暮者天道之终正旦者岁事之始天象两见于此岂无意哉昔唐太宗时魏征献言有曰陛下志业比贞观之初渐不克终者十事太宗嘉纳至今称为盛事臣愚妄谓今日之治不在他求惟守成化之初足矣兹于岁首广开言路禁止奢侈斥逐异端杜絶传奉次第施行所谓渐不克终者非有如唐太宗之多然臣子之处心无已所望于圣明者不止于前数事也伏惟陛下嗣位之初废立中宫特诏天下正家之礼严矣数年以来闻诸镇守内臣供献土物于皇妃位下或加中宫之上又褒升其家几与先帝时后家相等此陛下正家之礼有未终者也悠悠万事惟此为大天意所以不豫人心所以湮郁殆为于此臣伏见陛下至圣至明若俯念四海为家之义少纳臣子家众之言以时裁正俾彝伦攸叙则阴阳不调灾害不弭未之有也成化之初内侍近臣进用稀简防微之意盖有在矣至于近年日有増益闻今大小名数将以万计求之于古未见其比利源兵柄多付其手违禁犯科少有加罪所求能得所请輙从此陛下虑防之意有未终者也夫贵近之臣人所畏惮乆预外事便成重轻臣伏见陛下临御岁乆洞察事机宜及此时斟酌裁省俾内外事务各还职守立为定制以传于后实万世无疆之休不然异日故事已定偏重之势遂成虽欲更张不可得已成化之初天下贡献悉皆禁止俭约之徳着矣至后数年镇守公差诸人争求珍异以充进贡海内臣庻实有忧心兹者又诏镇守内外等官贡献方物悉照天顺三年以前例行不许因而科害军民窃惟天顺年间无事之时今遇灾荒乃警戒之日古人遇有天灾皆欲减膳彻乐岂宜转令贡献此陛下持俭之徳有未终者也先儒谓好货之心乃天理之所有人情不能无然公刘好货与百姓同之故国富而民足今前项官员不过剥取军民之财以充贡奉之名岂有出自己物哉而乃水陆劳扰人畜疲顿怨归公家恩被私室诚无益也伏望陛下畏天是圗将此贡献尽行罢免则天下幸甚成化之初保傅六卿未尝轻授用人之慎至矣至于近年邉方多事内郡流移而公卿辅臣无故而加保傅寺监衙门多以高官兼掌及其致仕恩泽又月与之米岁给之力无非所以礼大臣也然以是施于忠贤劳烈使人有所感奋若泛焉行之则人孰不思阿顺从欲以圗日后之恩宠哉此陛下用人之道有未终者也自古平治天下责在大臣茍大臣自任既轻百司从而观望后进一律世事将何頼耶伏望陛下慎重任使必忠贤而后优礼有劳烈而后加官不惟其官惟其人则群臣幸甚臣闻因事为功古人所贵即其已徃而慎于方来斯谓谨始而勿失则徳泽加诸当时声名昭诸后世所谓善终书曰终始惟一时乃日新又曰徳日新万邦惟懐此真陛下大圣人事也臣蝼蚁微命陨越妄言不胜战惧之至縁系应诏陈言事理具本顺差办事官李锦赍捧谨题请旨成化二十一年四月十五日 
　　钦差刑部左侍郎兼都察院左佥都御史臣彭韶谨奏为进呈盐场圗册事臣以菲材误蒙任使先因廵视浙江地方后又整理两浙盐法除钦遵勑谕内事理廵歴各场查盘清理具本造册回奏讫臣伏闻自古圣帝明王莫不以稼穑艰难为念其忠臣贤士亦莫不以敷陈民事为先故有以豳风无逸亲书以进者有以农桑耕织绘圗以进者甚至有献流民圗者要之岂能尽夫民间百色艰难之状但于深宫之中即是少寓目而动心焉亦不至视之如草芥而剥脂刻骨以取之矣然庻民之中灶户尤苦惜乎古今未有圗咏士大夫少知之者况于在上之人乎臣近履盐场始识其槩谨为陛下陈之海盐煎熬全资人力灶户得过之家丁多力盛因山海自然之利无门户不足之忧诚与乐土之民等也贫薄之人虽有分业涂荡然自来粮食不充安息无所未免豫借他人凡是煎课余利尽还债主而本身之贫有加无减故其艰苦难以言尽小屋数椽不蔽风雨脱粟粝饭不能饱餐此居食之苦也山荡渺漫人偷物践欲守则无人不守则无入此蓄薪之苦也晒淋之时举家登场刮泥吸海午汗如雨虽至隆寒砭骨亦必为之此淋卤之苦也煎煮之时烧灼熏蒸蓬头垢面不似人形虽至酷暑如汤亦不能离此煎办之苦也不分寒暑无问阴晴日日有课月月有程前者未足后者又来此征盐之苦也客商到场咆哮如虎既无见盐又无抵价百般逼辱举家忧惶此赔盐之苦也如有疾病死丧等事尤不能堪逃亡别处则身口飘零复业归来则家计荡尽诚为去住两难安生无计孟轲谓穷民无所归此等是矣所宜加意矜念遇事寛恤盖虽未能使之顿如其愿然亦足以示朝廷存记不忘之心彼将有所感动仰慰虽困极无复恨矣臣今将两浙盐场景物事情畧分八节各绘为圗每圗各述以诗装写成册上进伏乞万几之暇俯垂睿览庻几目击贫灶之迹臣不胜愿幸之至为此具本専差驿丞杨启亲赍谨题请旨弘治二年六月初三日七月十五日奉圣旨户部知道钦此钦遵当日内官取册进入讫 
　　计开 
　　右两浙盐场之圗两浙盐运司所辖共三十五场清浦等一十三场在苏松嘉兴地方居浙水之西天赐一场隔渉崇明县海面西兴等二十场在寕绍温台地方居浙水之东而玉泉一场隔渉象山县海面其杭州仁和县许村二场地方虽居浙西场分则归浙东凡浙东盐共一十万七千五百余引除水乡纳银外该盐一十万六千一百九十余引浙西盐共一十一万四千八百余引除水乡纳银外该盐七万二千六百余引各将一半折价解京一半存留给客浙西多平野广泽宜于舟楫盐易发散故其利厚解京银两每一大引折银六钱浙东多阻山隔岭舟楫少通不便商旅故其利薄解京银两每一大引折银三钱五分俱便于灶然贫病之户岁征月敛生意萧然犹以为苦臣有诗述其槩 
　　两浙山水乡古称天地藏西望出吴淞东行踰雁荡利孔非一途盐征为海王泉布充京储刍粮助邉饷庻哉用物宏生意不复畅薪桂与炊玉晨昏増感怆弊屋栖寒芦新畬倚孤嶂懐土思依依承家如草创 
　　右山场之圗浙东濵海多山重冈叠阜林薄所聚名为山场不属盐场管理止是人民灶户自置收报有司户籍徃年人稀用寡柴薪易得于今百年生聚樵苏日广但是附近去处无不枯竭必于离逺之山方有可樵上等灶户自有已业禁蓄柴薪或贱买堆积以备烧用次等中户则于无主逺山逐时采烧或租典柴山以备樵取贫难下户既无钱钞堪典又无人力可使则以己身妻子佣力大户之家茍具衣食而已本名盐课靠其陪办此外若有债负紧并遂抛弃乡井而逃矣臣有诗述其槩 
　　山木非不佳林麓非不■〈广外侈内〉百年生聚繁分业薄如纸朝夕斧斤入不待黄落矣近伐嘅山童逺入虞虎兕肩重何足辞突黔良藉此而况煮海功昏夜无停止菹薪茍不力公私亦何倚岁岁事辛勤犹胜弃桑梓 
　　右草荡之圗浙西濵海无山茫茫沙涨芦荻所生名为草荡俱属盐场管理灶户随团照丁均分地广处每丁有二三十畆狭处每丁不及十畆然其土肉有厚薄潮汐有冲缓而草生稠稀因亦不能齐焉上等之家常时照管不令牲畜作践及外人偷窃一年菹薪自有余用次等中户人力寡弱收采不全而用颇不给贫难下户有以荡地先典与人取钱应急而一年煎办遂缺烧用其佣雇与人及逃移避住皆所不能免焉臣有诗述其槩 
　　海壖咫尺地一望如掌平材木不生植草莾徒敷荣广牧良有害泛取亦难成瓜分给亭户表蕝自经营繁霜一以降百物俱凋零刍荛忽萃止芟縳无留行辇运积官所来岁事煎烹负荷非为苦愿言公课登 
　　右淋卤之圗凡盐利之成须藉卤水然卤之淋取又各不同有沙上漏过不能成咸者必须烧草为灰布在摊场然后以海水渍之俟晒结浮白扫而复淋有泥土细润常涵咸气者止用刮取浮泥搬在摊场仍以海水浇之俟晒过干坚聚而复淋夏用二日冬则倍之始咸可用于是将晒过咸泥约五六担挑积高阜修为方丈地槽旁下掘成井口用管阴通再以海水倾渍池中咸泥使卤水流入井口然后以重三分莲子试之先将小竹筒装卤入莲子于中若浮而横倒者则卤极咸乃可煎烧若立浮于面者稍淡若沉不起者全淡俱弃不用此盖海有新泥及遇雨水之故也臣有诗述其槩 
　　旭日明沮场欣兹风色竞钱鏄宻如鳞沙涂平似镜汲晒足灰泥层层白相映易地聚成堆再淋咸始盛方池藉以茅小窦暗通阱莲实重且坚浮浮力能胜祗恐山雨来一篑功未竟殷勤守余沥坐待卤池定 
　　右煎盐之圗凡煎烧之器必有锅盘锅盘之中又各不同大盘八九尺小者四五尺俱用铁铸大止六片小则全块锅有铁铸寛浅者谓之篾锅竹编成盘者谓之篾锅铁盘用灰黏其缝隙支以砖块篾锅用灰涂其里外悬以绳索然后装盛卤水用火煎熬一昼一夜可煎三干大盘一干可得盐二百觔之上小锅一干可得盐二三十觔之上若能勤煎亦可四干大盘难壊而用柴多便于人众浙西场分多有之小锅易壊而用柴少便于自己浙东场分多有之盖土俗各有所宜也臣有诗述其槩 
　　鹾液泛清泠牢盘戒修洁分番勿后时及此旺煎月一勺尽倾泻万灶俱焚爇沉沉红雾收蹙蹙晴波竭敛之白盈箕凝华灿如雪点检入公私中心更烦热荆妻慰苦颜摩挱汗流血却叹戍邉人垂老有离别 
　　右征盐之圗盐既煎成总催头目人等俱各催征运赴官仓称收凡丁盐自变量不等每年一丁有办课四引以上者有办课二引以上者其初殆因水力有轻重煎办有难易故各场不同每四百觔为一大引有装包上厫者有散放上厫者然盐卤容易消拆每引必加耗四五十觔以备称盘至于五年之外始定而不拆又恐有海潮暴溢风雨吹淋而盐之壊势所不免也臣有诗述其槩 
　　小汛风日好大汛潮汐平袖长应善舞课羡易为征岁歉伊谁知寕分雨与晴衣食岂不急国计良非轻担石四面至仓庾一朝盈盐官唱簿歴折阅频呼声况乃逃亡多荒额重加征展限谅未允努力事余生 
　　右放盐之圗盐既征收完缴通闗逹于户部遇有各邉缺少粮草奏行客商开中分数自赍明文前去运司转行各场支盐各于行盐地方发卖中纳粮草之时每二百觔为一小引或费价银一钱以下及有至一钱五分者至于各场发卖每一小引可得利银数倍然徃来跋渉糜费岁乆因之折本者亦多矣臣有诗述其槩 
　　三邉乏储峙良贾劳委输偿以榷海利子母多赢余水膏易消耗蔀屋难贮储多年积逋欠折算尽锱铢渺渺太湖畔盈盈东海隅雪山压巨浪风帆恣所如每资藜藿食亦荐王侯厨谁念味中苦搔首空踌躇 
　　右追赔之圗催目征收灶盐之时上纳多不能足间有上足又多损折价物领出或不买课及至商到无盐可支于是告官杖追紧并不得已而弃产卖子以偿目前之急生意索然逃亡数多伏蒙朝廷将逺年亏欠量行寛免新年折价亦与减轻贫灶多有复业者臣有诗述其槩 
　　近寳固贫国厚货亦贫民卤丁有常赋催目何纷纭侵耗岁已久夤縁具虚文商算无从给鞭棰不堪闻富黠自当尔哀此颠连人称贷不见售丝榖无余新寛减逢优恤感激谢皇仁沧海未终竭更始重辛勤 

　　彭恵安集巻一 

　　●钦定四库全书 

　　彭恵安集巻二 

　　（明）彭韶 撰 

　　○序 

　　送李公廵抚大同诗序 

　　生于忧患圣贤岂欺我哉执辔羊肠终日无虞而放意坦途反遭颠覆盖事理之明验也惟身亦然劳筋骨存疢疾乃能引年而宴安鸩毒未见有寿者也惟仕亦然鞅掌勤瘁不惮艰险然后能享功名之盛而祖尚清谈躐跻宰辅其能底于成乎惟为天下亦然烽火通于甘泉而西京乃治异日呼韩欵塞汉业遂衰突厥直至渭桥而贞观益治迨西北晏然天寳之君荒矣是何也人有所畏而后知所警知所警而后有立志志一立万事可为也我国家治平百有余年加意四陲西北二邉强敌迭仆迭起每廑宵旰之忧谓非中国之福不可也谓非上天仁爱我圣人尤不可也惕厉弗谖皇极永固瞻彼平城元魏故宅距前世上都不数程实天限中外之峻防也常宿重兵贮元戎监以二三内臣尤虑弗虔以启戎心乃徃御史之长廵抚其土盖合文武兼内外而理者也其责诚重矣然而人情甘逸惮劳视居邉若降割于我规规然欲内处其志如此成就何如哉比者廵抚缺人朝廷思得竒士而用之以四川左布政使襄城李公公勉为都察院右副都御史玺书付便宜之权以行公学富才优胸中无机数好谋能听记功忘过造次遂得人心久而益信兹行也欣然无惮色誓将以身委之舆论翕然称惬方今敌势方张其情叵测我军整暇公有先谋腹里完实公有定策和文武以济时事我无诎也公赏罚以振士心我无权也终日钦钦如在敌境加兵于人如行已地用摧其锋俾不敢南牧隐然壮长城之势以弼成汉文唐宗之治岂不盛哉当此之际入践公相孰得而加诸公行有日诸僚属若儒绅皆赋诗奉饯而韶序之以致愿望之私云 

　　八闽通志序 

　　郡邑有志尚矣而一藩全志昉于近时去离为合寓繁于简是亦一道也然统属既广该括难周作者或详近而畧逺或稡古而遗今或为己而忘他人观者病之重以序述体裁去取权度人各异论欲为成书之善而可以信今传后岂不难乎八闽初未有通志内监五羊陈公作镇之五年因藩臬二司之请属笔于吾友今佥宪黄仲昭先生采辑五六年始克成书上可以资处分下可以备咨询其功云劳而所补不小矣公命亟寿诸梓且致简于予曰是书之作其文则志其义则资治之史也愿有序嗟乎闽于天下为弹丸黑子之地其事若省约然自古迄于今疆理民俗人才凡三变非纪述之详何以究同异验升降而可资以为因革之政哉盖自秦郡县天下之后汉属瓯闽于会稽郡唐以隶江南道至宋以来别为一路専逹于天子矣方岳由是而始列自汉武徙其民于江淮间永嘉板荡乃有衣冠而南王氏割据复有元从而南及宋氏都杭诸名家又益南矣华俗由是而丕变自八姓入闽之后而人才渐有然犹不乐内任至常衮兴学而文物乃多宋治休明而名贤遂軰出矣人物于是为极盛故有称吾建谓齿为上国者谓海濵邹鲁者又有谓文公阙里者然则后世之八闽岂古昔之八闽哉通志于山川食货学校贡举坛庙宦迹人物之类靡不具述实皆三者之所有事为政君子仕优而寓覧焉上下千余年之事灿然在目其能不抚巻而发感慨之念乎故思吾全闽完如金瓯不可不加保护之功睠彼民俗翩其反而不可不致扶正之力虑今之人才落落如晨星则作成之术尤不敢后固宜省刑薄敛除凶去盗敬神恤民礼贤立教豪杰必使之兴焉风俗必使之淳焉河海必使之清且晏焉然后见斯志也作者有不言之功观者得开巻之益而公勤渠之意不虚负矣予闽人也喜见其成故不辞而序之 

　　送何宪副之闽序（何公名乔新） 

　　成化戊子春冡宰李公莅政之初谋士于少宰崔公尹公知秋官郎中盱江何君廷秀之贤屡荐于朝迁副闽臬士大夫相知者皆赋诗为别退韶序其后大率诗之意以为如廷秀者一时不数人奈何别去即别去继自今丽泽之益将日以踈徳器谁与成就疑义何所剖析而吏治之间扞格舛漏者如猬毛又何所咨而弛张乎故既喜其擢用而又期其速来自人情不能己者而韶于斯情又实兼之独能已于言邪廷秀生相门而文行之懿卓絶流軰夫人能道之韶何敢赘况辱在僚友有切磋之义焉谀词熏耳亦非廷秀所乐闻也请得更端可乎窃惟知己难酬知尤难前軰诸名公以意气许人每多失之诚以始焉期之太重终之其人或不能勉副故也此非知己之罪乃不能酬知之罪耳今自冡宰而下至士大夫之论皆曰何廷秀云何廷秀云不可谓不知己也使万有一之不酬吾恐其有所惩创则好贤之心由是而怠士君子之公论亦无所执持矣夫由我而怠好贤起惑志君子以为何如哉揆众人之知廷秀必谓弘大刚毅胜重逺到无事则虚懐茹纳足为善类之依归有事缓急则招不来麾不去仗节死义而后已固不贵廉隅自守号称狷介也沉酣六籍涵泳道腴探礼乐之大本会同异之攸归岿然为一世儒宗固不贵记诵词章傲睨自雄也视消息盈虚之理为吾政变通之宜培植基本以长我王国又不在乎区区簿书之精法理之能也之三者廷秀因其所已然扩充其所未然宜无不至矣异时入秉钧轴追配前人如纯仁之于仲淹公着之于夷简世济其美流芳无穷则非徒足以酬一时群公之知而国家亦隐然有世臣之重矣夫然后知上下人己之各尽其道也 

　　送陈公甫先生诗序（陈公名献章） 

　　圣贤之道体用具而已孔子论士以行已有耻使命不辱为先修孝弟谨言行者次之大学言明徳而必及新民中庸语率性而必及修道西铭父干母坤乃至民胞物与盖合内外之道而本末之事未尝偏主独胜以为学也昔者君子学既成矣人不吾知陶陶嚣嚣若将终身焉茍知而求我则起而从之推所有以及诸物以经济显扬为务未尝狭视斯世而曰是何足与言仁义也亦未尝厚诬吾民而曰转渐浇讹也于是遂应大君之命陈力就列不出位不旷官也若遭时行志则如傅说武侯伊川鲁斋其人掲正义于中天振斯文于来裔其烈盛矣或事与时违则见几而作引身以退而亦不忍归曲上下求以吾誉焉夫用心至于如是非徳充学盛量洪识逺岂能为此大全之学哉新会陈公甫先生隐学三十年余矣廵抚大臣贤之荐于朝下所司劝驾先生徐白于母忻然命之行噫此斯文正气之一几兹行其必有合哉一时注想何异神明先生亦必有以处之矣某沗相知于其行也赠以诗曰 
　　大道本无外此学奚支离人己彼此间本末一贯之是以古人心包徧无遐遗巻舒初不滞动止在随时白沙陈夫子抱道真絶竒林间三十载于学无不窥行周材亦足知崇礼愈卑珠玉虽固閟山水自含辉声名满四海荐牍遂交驰一朝征书至八十慈颜嬉有司劝就道束书敢迟迟积诚动天听纳牖契神机治化淳以洽转移良在兹 

　　名臣録赞序 

　　昔晦庵朱文公修宋名臣言行録凡其立朝事君之节施政行事之宜与夫议论答述之大闗系无不具载至潜溪宋先生作元名臣颂则取其功业学行掇入韵语虽详畧不同然皆所以述当时得人之盛寓景行仰止之私而因以示乎后人也我朝长治久安名臣继作功徳之盛不让古昔独未有序而述之者夫雅欲私淑固不在于是然诸臣事行秘在国史学者失今无征将歴世久而相去逺岂能尽得夫见闻之真哉韶生也晚肤浅无似每诵为臣不易之语想象前軰不可企及屡欲录而赞之未能成就盖不惟不敢亦不暇也比者觧宪西川将之广藩寓舟东下荆江因记忆逺近名臣凡三十人人为之赞且列其志铭状传等类于后以窃附大儒先生之意庻几言行如在赞颂无沗所以师于后人有余地矣呜呼三十人者皆百年之英也建立于天造草昧之时遭逄乎重熈累洽之世或美功业或全名节或以徳行显或以文章着或纡国难而济时艰诚万世之不可无者也韶不揣輙易成之僣拟之咎挂漏之责无所逃云其它名卿硕辅弗能尽知俟后求知而续焉非有去取也 

　　自着政训序 

　　圣贤之训多矣能认得为己则随地可行不然日肆日偷无所警省白首且昏如其能知一言为可用乎宋李文靖公谓圣人节用爱人一语尚不能行是虽有激而云然非身行之未必真知其难也继圣人之后朱文公一人而已文公之学全体大用之学也范我后人如规之圆如矩之方万世所不能外也间与门弟子问答时政又皆指示病源亲切的实读之使人凛然知惧盖不独为门人弟子语也继文公而兴者又莫如西山真先生焉先生尝着心政二经传在学者其帅湖南守温陵于僚属吏民屡有谕教谆谆一家之言委曲详尽读之使人油然欣慕亦非其僚吏所可専也韶以海隅鄙人承乏按察使于蜀余一载矣修己治人茫然无术比欲与同寅诸君子文告有司上下深虑无益乃録文公弟子问答之语与西山谕属之文名曰政训刻梓以行期与吾僚吏共勉之以所答词为己之答以所谕词为己之谕不患无益矣若夫礼乐之懿格心之妙不敢輙入然能于此勉慕而有得焉则所以为之地者亦未尝不在也或谓文靖公澹然无欲其所激殆为风俗侈靡而发也孰知今之助奢尤有甚乎噫此心一萌其不能从事于吾政训矣三尺之法明明具在岂容少私哉愿相与戒之 

　　辟榖圗赞序 

　　凡为豪杰之道莫难于自立尤莫难于自全是必有劳烈知刚柔善进退而后可也具是三者能使人主师之天下仰之后世慕之非有过人其能之乎秦汉之交世道升降之候也伊周之圣不可得而见见若人者可矣方其秦鹿将亡楚氛甚恶子房﨑岖其间委身事汉从入武闗还军灞上觧鸿门之危连越布于外卒之刘兴秦项仆者子房之谋居多其末也致四老人以安太子功在社稷名为帝师其有劳烈欤以暴秦之威子房徒为韩故忘其身之贱冀于一击及其遇圯上翁乃卑卑执役受教恐后太史公疑其貎反类女妇然一弛一张随时迭用其知刚柔欤始焉从汉有急不去其计划皆天下所以存亡者至封万户位列侯则曰布衣极矣遂谢病辟榖学神仙导引之事从容去就明哲保身其善进退欤夫进退之机士之大闲也宗臣不免于囚系元功或陷于诛夷昧是机故也一昧是机虽有劳烈不足贵矣子房之智寕不预有以待之乎史言子房少尝学礼然观其功业卓伟近于保我子孙黎民之书进退明决得乎吉凶消长之易始终为韩一念又有合春秋复雠之义岂独礼哉先儒谓其近儒者气象殆以是夫或疑高帝嫚儒轻士子房何谢病后耶是不然人有恒言知感恩者为臣必忠迹其遇主于留而曰天授计其心固已许汉矣心既许汉何忍负之乘时建事可也向使子房未究其用果于求去匪惟功业不竟而二三其心民无则焉欲到于今称之难矣嗟夫其出也有所自其去也为不茍后世称豪杰者微斯人吾谁与归都宪天台夏公出镇蜀蜀再安乃从方外士得辟榖图既嘉而■〈言乘〉之又以命韶序而赞之曰 
　　诗书道丧四海帝秦以暴易暴遗楚蘖臣丰沛之墟实生异人有臣佐之帷幄经纶黙运儒术去暴以仁功成而退知机其神神仙有无曷究讹真托之以逰以保其身卓哉休风其谁与伦百世之下范我缙绅 

　　东海手稿序（张公名汝弼） 

　　成化壬寅九月之望予自广藩改贵州道大庾知县文志贵来候出示诗文若干首曰此东海居士手稿也受而阅已叹曰天趣逸发其自得飞跃之机乎其根深其膏沃矣若何收之富也乃言曰南安旧为军垒人物雕陋盖小郡也东海张先生汝弼辱守于此既恵义吾民矣而又文翰衣被学者四方之求无虚日兹郡遂増重志贵尝与诸广文请以所制刻之学宫先生麾使去谓今集刻苦多识者厌鄙之焉可效尤请无已则曰诗赘物也吾于诗不能出人之右而字不能应人之求此而可代或少息予病乎于是摘旧稿一二手书之体裁不一字画随意付志贵为之梓已具敢求执事序其故嗟乎文治百年作者森列孰不欲传然终孰传之先生以杰然之才先声之逺凡篇章出人争快覩此岂可强而致哉先生气性清灵事多迎觧游戱文墨冲口而成其天分有如此者胸次潇洒物累不以撄懐雨晴休戚一付之天行其人品有如此者笃志好学该览博识议论贵理趣而尚风节其文学有如此者故其见于文字之间光洁峻茂几成一家而肆意于书神气飞动体具美并名闻华夷请购接踵论者推为一代冠冕方少在乡邦前軰见之惊倒及来太学士争归之仕于朝列侯公卿皆愿交焉至其治郡不腐不踈虚心以应事推心以待物去淫祠表先贤以示化本又以暇日修百废逺迩称便先生且退然如无能人所有述作虽不欲传然孰得而掩之窃以为先生之诗必传于时而书法必传于后先生为人必传于后而政事必传于时二者相须以传于无穷可以逆见矣昔人有云某在何用録吾言使先生常在郡似无事于此然兹郡终不能久先生则因书以知诗因诗以知人安可不豫哉宜令为之地 

　　送主事林君孟和之南京序 

　　国家分六曹以布庻政礼曹视他为简在南都留务为尤简进士林君孟和既拜祠部主事当之南都惜之者曰孟和为人慷慨喜事才识过人且志専而确虑事论道理必究竟至尽著作极力慕竒古焦心劳思目为损不少休又故门阀家习知官仪与庻士不侔置诸台谏或司繁剧当尽见其才气顾投之闲局何耶解之者曰执政爱护人材欲周其用故举错率人所不意简静朴厚者俾之莅烦所以充拓其不及疏通智畧者不授吏事所以补助其徳性盖储材于今待用于后未始无意也予窃以为不然凡天下之务粗者可以才智遣精者必待人而后举独材智乎是尤不可不图得士也故精莫过于礼乐以房魏之贤尚不能对太宗之问退之之博且苦仪礼之难读况其它乎祠部掌国之大祀礼乐之司也司礼乐而诿之闲局异哉所以守官矣仰惟我国家百年之盛正礼乐可兴之时宏纲大纪因于旧典不容少议然沿革之序亦万一有宜行者考之徃古若禘祫之制明堂之位谥议出于太常勿居羽流雅乐当校定钟律为本俗乐别加简肄佛老之宫制宜减削道陵后不可与夫子并凡此皆礼官责也其礼意之微制度之宻音律通乎治忽异教入乎人心欲精究而推明之以献于上岂岁月朝夕之故哉吾恐其惮烦之是虑曽谓闲散而减于吏责乎执政之意殆不如是也是以图用君君其徃效职以祛时人之惑孟和曰誓毕吾生矣于其行次第其言以赠之 

　　政垣备览序 

　　昔者君子之为政本末具举主之以至诚恻隐之心资之以聪明强毅之才乃有纲纪法度之美以为操简御烦之器则已不劳而政可理矣我朝置方岳以布大政政之所承有六曹焉曹事烦简不同故于吏胥有房若科之别凡事牵缀笼络犬牙钩棘闗防点检周至详宻诚非创物之智不能为也能明之则矩度在我待事而应自然从容整暇昧焉其能不以吏为师乎是知士大夫有志于世固不可徒抱本而忘末也予少时未渉四方古拙自喜谓吏事不可以入尧舜之道窃冀读书得一郡县文学足矣天顺纪元不得如志备属刑部其后再迁按察官于蜀皆法司也法家之言多斩伐杖击黥配之条于吏事中为严而寡恩比细观之仁义实行其间然后知尧舜之道无所不在追误初见不敢厌斁去岁又窃官广东布政使职务加焉官吏甄别钱榖出纳户口兵数礼仪工作之属百绪千端予视篆伊始窃有忧之适总督右都御史朱公抚临其地一日授予两广地图且曰凡事须在用心间阅报续见钱粮支费失当处輙谓若何布政在广东岂无是耶何乃友人福清宏义为人苦行耐事予仰视之奚啻楼上宜公举以相励也予既处非据不能无棼如之叹乃事稽故牍且质诸老方伯彭先生肇烈大叅杨君宗武丁君元美少叅徐君克明谢君叔和颇究始末随手笔之以事系房区分类从大较可知也人事酬应之节附见于后呜呼事虽糟粕法制具焉言虽浅近时务闗焉盖亦莫非至理之所存备此自覧庻可藉以解事矣虽然若无诚心爱民与夫坚忍持久吾恐怠荒之患殆有甚焉岂徒法云乎哉遂序以为朝夕警 

　　春晖堂诗序 

　　体物诗人何其善道人情而旁逹物理乎夫物理人情一而已矣生既同则所资同所资同则所感亦同但有动止通塞之异耳诗人识其然间赋子母之事即小喻大比拟形容词简理周意真情切使仁人孝子读之其能不摧咽而洒泣者呜呼鲜哉粤稽昔人游子之诗有曰难将寸草心报得三春晖论者谓与三百篇欲报之徳昊天罔极之语同一广妙盖万世所不能外而一日所不可忘也伏观父母爱子之心无所不至少之时鞠我之恩尽矣极矣迨及稍长成立在望见所可欲必期曰愿吾子亦如是也于所可恶必祝曰愿吾子勿复似之徃来憧憧恒贮于懐正如春日载阳舒迟普照和气充塞万类生辉盖无时无处而莫非生物之为也物待是生形形色色相禅不穷无阶报答而况一草之微纵使知报其何以为力哉虽然难报者势也欲报者心也势虽有滞而心无已君子于是观寸草之微心仰春晖之大徳其能不汲汲然而思圗报于万一乎吾邑质庵黄处士先生暨配方太孺人素贤其子今行人大节俾读书邑庠不幸质庵中年没太孺人以家未造不欲授事于子乃悉躬理恶衣食治丝枲日夜无厌惟勉大节笃学以终父志视他氏之母人子者其育之艰成之又艰也大节感念思奋成化戊戌举进士授今官疏情得请归养于家母子相依迨有十载儒者荣之一旦太孺人语大节曰吾孙成立矣汝蒙朝廷恩荣曽无涓埃之报宜以禄为养母茍延岁月也大节辞不许太孺人取行衣缝之且祝曰尚慎尔身早旋归哉大节至京复拜前职移俸于家俾子代养奉祝言以周旋慕慈闱而莫即乃名所寓曰春晖以表寸忱盖慨乎难其力而恒思诸心也至是太孺人寿八十有四康强无恙七月哉生魄其诞辰也大节将奉使荆襄喜毕事便道归拜家庆则又以春晖颜其奉母之堂于是缙绅乐其养志有成因公义而伸私恩咸赋诗为贶而征予序之噫是有益于世道人纪非弥文事也故不辞而书于上方 

　　送李典教之桂阳序 

　　仕之途政与教二者而已自国都以至僻逺郡邑皆然也任政之官簿书丛脞期会倥偬疲心歇力犹惧不能免咎焉职教之官谈论仁义翻阅经史从容寡过自足为人师范均之为官也而劳逸不同繁会郡邑人事杂沓奔走车尘马足之间儒绅落然后矣山城僻处寂不闻喧可以为吏隐况师数十生乎均之儒职也而清浊有间是以游宦之士寕呻吟冷毡之上而不肯屈志于矮屋之下寕夷犹寥落之境而不欲掉鞅于鼎沸之途良以是欤弘治三年春礼部会试天下贡士一时不售者多就教职以去吾莆继就职者七人虽在江浙湖岭之域然皆小郡下邑之学诚天官以作成人材深寄望之也于是李生干遂（讳文利号两山）得郴州桂阳县学教谕县为湖南穷处部使者所罕至无过客之扰飞檄之变吏而好静者乃所宜居而况拥儒冠曵轻履其于好静尤也恶有不宜哉且是邑山水明秀锺灵于人有科目之富名臣元老间出其间非他僻处之可比盖居静而又加此也何乐如之徃岁太子太保都察院右都御史诚斋朱公（英）为邑先逹镇两广日刋行宋史干遂之兄东莞学谕先生干伯（讳元号梅东）实主校雠之任公礼重之由是先生之名位益进今公徃矣遗风故在而干遂又教其乡殆非偶然是宜爱惜日分勿尔暇豫体朱公淑人之心推伯氏东莞之教体用不遗进修有序使邑之后进有所兴起克配先正之烈庻司教之职业以尽贤科将待尔増重虽欲乆静其可得乎太仆寺丞吴君伯起（讳世腾）与之有连来请文予沗世契遂序为赠云 

　　三原王氏族谱序（名恕谥端毅） 

　　太子太保吏部尚书三原介庵王公昔在行台尝一再修其家谱于今二纪而徳业日盛名位日隆子孙族属日益众复即旧谱而重修之上自渭川公为始旁及诸继祖之宗缺其所不知详其所可见竖为九世横为四房槩书以标系而世次以明细书以纪述而事迹具在可谓简而当核而实矣既成间授韶俾为序窃闻之仁人君子之用心也思祖徳于罔极视族众犹一体凡其所以敬畏和恊者无所不尽固足以为亢宗承家之本矣至于谱牒之修以时兴举亦不敢后则尤尊祖睦宗之要焉盖吾之所自出为祖非谱以登之则世数既逺莫知颠末或有误触其讳字者尊畏之心曷自而生哉亲之所派别为宗非谱以稽之则袒免之外莫辩疏戚必至相视如途人敦睦之意何由而洽哉然谨録家乘以诏来世其可忽诸唐宋以前北方世族専尚谱牒后有兵难遂至散逸而南方代兴谱家有之然文山谓求其凿凿精实百无一二岂不以窃附先贤杜撰似续者众欤噫此其意云何而得谓之善谱乎今公之修独异乎此不冒荣显不遗窭贱要之虽不及前代北方之谱之盛而亦非今世南方诸谱之所及也识者嗟重异时如韩魏公之推述先茔范文正公之广置义庄盖无不可是谱之子孙何其幸哉虽然公为元老硕望天下后世所宗仰安知不有好事之人夤縁冒合者乎观公谱例于族曽祖而下称讳淆错不知其嗣续之的者皆畧而不録是或启其几而为之地也谓宜附録谱后列其旧称着其居址使其裔不絶如带者别自为谱其有为若敖氏之鬼亦明笔之庻乎慎重周宻而无憾矣谨复于公以为序 

　　送通守顾君之任广州府序 

　　致仕太宰歴城尹公幼侍其先太守公游宦闽中执业故秋官郎中玉湖顾先生之门既贵徳先生不已遇其子姓姻戚甚恩而未尝昵以官然太宰公不以一节见高材大畧能担负时事廉俭终身孜孜体国性明知人一识不忘英伟端亮难干以私有古大臣体卓乎不可及矣韶晚从顾先生受学公已贵显云泥逈异然材馆汲引阴翼良多而先生之子文潜乆第科目待次在部太宰公深所器重輙自避去家居弗出至公以烦言去位台论犹欲起之不果既三年文潜乃来就铨试某等授承徳郎广州府通判阶正六品盖文潜为人明敏秀杰胷次豁然练世务有果断吏部才之职以美官寘诸善地盖以千里休戚之助寄之也向使文潜当太宰公时有此拜人必曰私所善谁其谅之今乃信其能以学识自奋吏部无丝髪可疵有光于前后天官甚大或谓民社之司诚为羙官然广之为郡亦非善地无乃天官欲尝而用之欤郡居水陆之会沃野无际民物秀媚士大夫尚礼好文而小民习智巧其游散无良者凡钱榖簿书刑名工作皆蠧食于其间严明之吏能制伏之而行吾政以便民则名斯扬矣地聚海舶寳货山积熏人目而眩人耳一有溺焉下各狙伺以售所欲则政移于彼不敢复举动败立见矣令闻易彰污声易显其机至为可畏然则虽谓之不善地亦可也官于斯地而有终誉则其贤加人一等起而大用又奚疑哉文潜承世徳之后膺公卿之知才具周完于郡佐何有然发轫伊始不可不戒行有日翰林编修黄子敬与之有连偕诸缙绅来请赠言乃序诸旧故之槩而终以规云 

　　送李伯通同知之严州府序 

　　弘治三年春会试天下贡士吾莆登第七人就儒官二十人储太学四十人拣择于吏部三人懐竒杰之器具英伟之资无若李君万善众推为莆士之冠公言也既而吏部合所拣天下士二百余人铨试之身言论判又君为首遂擢授严州府同知阶奉政大夫莆人释褐为五品官近时罕有肇见于君于是乡之士大夫大行人黄节甫等喜曰天官卿有人伦之鉴哉严民其得贤父母哉请文以送其行君早负气节攻举业有名声举乡贡时予为蜀宪闻而未识婺人迎致君为师自浙贻予长书勉以逺大后移藩广贵惧相负恒思君言以周旋奈处逺十有余年弗获会晤而君亦玉汝蹭蹬场屋学问益老徳器益成识者多之今岁之首君又赴礼闱予已入佐司宼访君于胡评徳先所婺高弟也乃知壮气如故意必得售而竟从外补其局于分欤虽然君之不遇严民之遇也闽浙连壤风习相类仕途得此犹东西乡然君新自家来筮仕于彼闾阎之情可不出户而知矣传曰民之所好好之民之所恶恶之夫狱讼清切赋役均平不苦盗贼不虞荒歉礼俗兴而呻吟息期限信而征敛时若是者岂非所好于下乎政由吏胥威出伍伯货以夺吾明势以害吾公傲而不能下贤惰而不肯事事勾补纷如出内无法若是者岂非所恶于上者乎好者已所亲知恶者已所亲见当时自诿为何如今而之浙一而已矣不可于我之身而反之反之而负初心居官犹夫人也则是材贤无益于治天官卿恶用择诸必拣而择之则一生气节之可畏宜思爱重以慰民望陟明而进大僚端自此始凡莆之人士益让贤矣予沗姻友故重有期云 

　　赠谢君宜善之安庆推官序 

　　掌刑之官民之司命自古盛时犹不能去刑为治况于后世人多梗化小惩大诫安可无乎在择人以司之耳今夫环千里之地为府其间厉政病民犴狱为甚是故一夫罗织千人废业而根株拔去不可以不严所谓折狱致刑也匹妇含寃三年枯旱而论上重辟不可以不审所谓议狱缓死也缧绁非辜阅日如岁吾思囚徒之旅奚敢以留狱屦校灭趾禁之在初吾观噬嗑之象奚敢不勅法是法也使得其人以任取舍则刑乃祥刑不惟寿我民命而其身其后且食报矣茍非其人将为公私之祟流祸曷有穷哉国家置推官以掌列府刑狱类择进士举人之才望者授之政成徃徃入为御史部属而起两畿者多直隶安庆府近缺推官铨曹特补以吾邑桞湖谢君性夫实慎选也众谓以性夫之翘楚不宜屈就七品官咸为嗟惜识者非之盖性夫举乡贡第二人游学桥门二十载练逹时务材识老成身言书判殆优等伦无官不宜为然莫宜于亲民司法何哉夫不安小成其学问富矣处约岁乆其徳性定矣周歴世事其人情辛甘亦稔知矣今焉拜职法官计其积学该博何有于明启刑书执徳不回何愧于惟良折狱视民疾痛如在乃身非渉世有徳者其孰能之舒之人民何其幸欤允若兹异日其不政立名扬乎其不入践台省乎士君子仕际明时当先思不负厥职为急区区阶级屈伸非所校也有若身都贵位而行同贱夫试以初心观之何如性夫辞别乡诸朝绅来需言遂述以为赠若夫事上官和僚友御吏恤民性夫必有以处之予不悉及 

　　送黄仲昭佥宪提学江西序 

　　提学之官废置不一今复置将三十年矣议者颇谓冗员以今之学校存师弟子名耳授受无实科贡茍具成徳逹材之弗充浮言横议为可畏提学者间岁不能一周其属而校纸上之空言他固不暇倡之而诸生亦頺然不知所以应之也悦我则誉怒我则谤无以则倾之而已故罢之便然教化人材世道攸系设官提举其言则顺而义则正故复之诚是也则君子之居其位自有大道不可徒悦人而取誉矣吾友未轩黄仲昭先生辞禄十有六载至是应召而起适江西提学佥事缺人吏部以其廷绅之请擢未轩为之羣情欣然叹为得人盖未轩莆之世儒家也唐宋以来华国有人故吾郡推为文章家宗祖至于国朝乃祖太史公乃父大尹公及乃兄侍御皆负有重名未轩为人学博行修成化初举进士入翰林为编修不阅时以职言事出为县未至调南京大理评事迁寺副以忧制去起复待次不欲为当路厌忌复引疾去文学益修行已不变而誉望益隆洽弘治更化言者论荐宜起以待用既捧檄犹迟迟二载乃来遂有是拜先声所被光价动人宜乎欣叹之不已也然盛名之下酬副为难未轩其思所以副之耳窃观世之为是职者好持风裁摘发人短箝制师生如待吏胥求其恳切恻怛而存长养作成之意未之多闻故诸生■〈目敖〉睨因以责备于典学盖几乎讪矣间有欲恩之者不分侈僻放恣类破法保护不听治罪故晚生益横时议咎其无益于学校不以此耶江西大藩多魁士文风甚盛然其流俗时有不免故众以得师范未轩乆于为学深有独得之妙予不足以知之然天下无心外之道亦无道外之事心存而正理讲而明然后可以酬酢事变而无所失不独事尔凡学文字理得则气壮气壮则辞昌亦自然之势也但心理之学于今讳言谓迂阔糟粕而不肯谈其实则日用由之而未尝外矣宜以所得操存之要讲明之法开心布诚谆谆指示逺示文告近亲晓谕使之感动乐从而见效于事为之间所谓理得气壮者亦将于文词乎验乃从臾而责成之人孰不劝哉其不然者虽督过可也小则惩大则斥去其稂莠养其嘉禾正犹司马法不贵多而贵精吾知善类成立雅道兴行人才何患有不盛风俗何患有不厚乎若徒操法制以为威顺适人情以为悦世固有行之者矣恐非所望于名軰也未轩且行乡士大夫来请言遂序以送之 

　　嵩山李氏族谱序 

　　魏晋以降取士尚门地故谱牒重于中州而旧望最为贵赵宋以来选士以才名故文雅盛于东南而谱牒亦不坠亦其时然耳然俗尚高华耻称寒素徃徃趋贵室及勋贤以自托文山氏之谱访于欧阳求得其实百无一二噫其亦有所感与为谱学者宜深鉴诸莆田诸李多宗陇西尊旧望也居醴泉者实本于是然其第宅宏壮皆异时物族类繁多俱星散旁居旧传有谱我朝永乐初曰仕弘者拔才俊为工部主事时维城构隙以监国私费官物守职获罪家籍冺没凡居产尽化为乌有况谱牒哉后虽原免还给然遗文荡尽无可收拾于是谱废不修者六十余载岁时享祀止存近亲祠版羣从子姓但知通名而已弘治纪元工部之曽孙广西按察司佥事徳美读礼居家慨兹坠典既新其祠堂重易以木主复质诸宗老断自胷衷上始于三十九公下至子若孙皆修诸族谱先绘以圗着其支系之槩次表以世述其生卒之详有事功显著者特书焉诰勅被者备载焉其时贤文字为宗人称者亦附见焉逺无所傅会近无所遗弃不失为清门气象虽古欧谱之善何以加诸竖而高祖至玄孙横而期功至袒免森然如见一览间孝悌之心油然而生矣盖思先世成立之难不可无所继吾当振作之思后世传序之广且逺不可无所法吾当垂裕之以孝敬立本以仁厚行事人存此心也世守此道也衣冠文物千百斯年固由是基之矣谱之作岂徒繁重哉为后人者尚勉无忽诸佥宪来京需次出示请谱序于是乎言 

　　书林家乘序 

　　富贵功名之家与忠孝诗书之世不同匪谓盈满之可畏而所以培根逹枝浚源发流者其操术宅心固有间也凡为臣子尽吾诚恳而为其所当为则冥冥之中神理无歉昭昭之际祝颂无穷人愿之神福之其延祥袭休不亦宜乎若夫薄功厚享乘时肆志当其身人鬼交恶不及之为幸遑恤其它哉吾莆为邑肇自隋唐烜赫族姓者多而忠孝开端诗书传业未有先于二林者也蕴以忠着攅以孝显派别而宗同行异而心同其后之流泽亦同蕴之后至于今有广南转运积仁福州路同知以顺刑部郎官俊攅之后至于今有直阁闽帅枅知南康府士敏国子监丞大猷皆其直下子孙支属不预焉科宦蝉聮文献足征君子可以论世考徳矣二胤之望无出直阁廉直天性不激不随麾节所至人懐遗爱宋南渡名臣也父孝泽登宣和进士第终福建转运副使有清操诸子及孙半登仕版玄孙善同举元乡贡授泉山书院山长元亡守死不仕山长之子为南康南康之子奉新教谕勤奉新之孙则监丞也皆举国朝乡贡进士居官咸树名节可传道呜呼盛哉监丞惧先徳之难继手録孝子以下行实九通为书林家乘求序一言以为助韶获拜观不胜敬慕者矣千载之家未尝徙他贯百世诗书未尝易他业是虽先徳足以敷佑后人而子孙迓续之功亦不可诬也闻监丞立心教人大规模而谨节目六馆懐徳位望方进足为后人之依盖不惟逹其枝而又培其根疏其流而又导其源者也感应相仍如环无端寕有穷乎虽然西铭之旨即事亲以明事天而有锡类无沗之言今观孝子之行锡类广矣其于所谓无沗者监丞勉之因已能而谨未至夙夜匪懈不愧屋漏尽继述之道以为事天之仁则将与名贤同归于先世岂不益有光哉请更质诸秋官以为然否 

　　天恩与诰圗序 

　　君之体臣也至臣之报君也重上下交尽之道治世气象然也古者人君欲广立爱之化必有磨励羣臣之具为之臣者固先事陈力矣又因君上体吾所深愿加恩于所出则感奋激昻益圗报称亦人之至情焉我朝稽古定制以孝为治凡京官七品以上三载考称皆封赠其先世命数多寡视品秩何如恩至渥也群臣相与懐忠効节弥缝至治百十余年猗欤休哉吾莆方休征先生先以子守贵封承徳郎户部主事配王氏赠安人既即世守自员外郎进署郎中事奉勅提督邉储于蓟州满三载以最闻赐诰褒美加赠先生奉直大夫户部员外郎配加宜人守拜命乃惟曰贱臣不肖荐沐宠光是惟君父之徳昊天罔极其何以为报乎必托之绘事顾諟不忘庻以余生之年励廉勤之志而存酬补于涓埃万一也于是命工写天恩与诰之圗缙绅大夫咸赋咏其事进某序之予游两京获见一二旧家先世所受唐宋诰牒观其盛治之际大小臣工位称其徳使人叹仰不已极盛之后其诰勅中列衘自宰执至于庻僚率皆庸琐之流殊可厌薄其受者又不能振拔成名以自显于后纵显矣亦不过依稀杨与李京与黼耳考其时如彼论其人如此曽何足为名家荣徒重君子之叹而已此无他上以公器为私恩而不知贵下以恩典为常例而不知感弥文相蒙世事日偷国家何頼乎方君为郎中绰有望实兹承休嘉益思感奋足为昭代臣子之光而异乎二叔世矣夫邦以民为本民以财为命间有豪幸之侵蠧异端之蚕食撙节未能縻费不赀三农重困列邑告乏若此之属非所以固本而保命司计之臣岂可竭泽是事不虑无鱼哉万一事会相逢直身是任与卿佐僚属圗惟厥终式遏横流勿以小而不为勿以大而惮为异时地位愈进随所居而树勲业要皆以裕民安邦为务斯可持报君上而命数所得赠荣益广矣岂不流鸿声于无穷此非圗所尽而实方君君子意也予故陈之君字宜约今真拜陕西司真郎中 

　　送进士方君宜弼之新昌大尹序 

　　年少时贤开口论天下事因以方人固足以见志士也然事渉利害任责为难旁观者身不肩任谈何容易风流波染上下一律未位则以竞争为心既位惟以因循为念厌烦碎之务矜华要之资真有志者何其少哉是以有识忧儒冠之误事盖为世道虑矣入官之难莫难于作县六曹庻事丛委于是下与民亲而上多监制始仕之人望而畏之徃徃怯其难而不圗其易考其治効果未能塞谈者之口也孟子有言为政不难不得罪于巨室所谓圗易者如是今之巨室非如古世臣挟重赀优物力者皆是矣好行闗节以内交于上茍一入之则彼之声势成小民无复望治之日末重必折尾大必掉甚可畏也守官君子诚能先正吾身如处子之自洁公平其政如持衡以推移积日既乆休问旁孚彼虽或欲龃龉然良心之天谁无是非皆将欣慕悦服于我而怨怒自不形矣巨室且然其它寕不从风而靡乎迩者吾邑方生宜弼登第踰年选授瑞之新昌知县自以民事未歴难治是虑乡诸缙绅来请赠言予惟大江之西人殷物盛其为邑多巨室然文献所萃好恶明白其人心亦易感虽其罗织狙伺之俗未改于旧然畏廉爱公自其至情兹闻新大尹由名进士而来先声所被大者悚息小者望救将何以应之要在无得罪于彼而已矣省刑薄征惟勤惟慎严绳检俾若人无以凂已时听览俾小民得以自尽恶者必惩善者以劝吾无用吾私则强宗豪右靡不心服而穷檐茅屋之生意于是可复矣方生之家聮缨迭组云南参政宜约君水部主政文中君皆其伯兄莆所称巨室者也人情政体已所稔熟反而推之于新昌正所谓闭户造车出门合辙又何难治之有异时政成擢居华要其不在吾方君宜弼哉 

　　送吴公宏哲宪副之湖广序 

　　世言儒生喜讥议人故褊心者于学校疾视焉呜呼孰不为儒而反不合以韶观之实吾軰之过非彼之罪也士之在学志气方锐义理方明肩未荷乎重负身未履乎危机于富贵之具又无自而有焉故愤世疾邪议论英发岂不咸欲为刚方一男子哉既而登科入官渉世更事或志与时违而龃龉上下又见有贤豪才智倍于我者亦俛首容与自贻厚福乃萌悔心追咎昨非自非特立坚定之士其能不受变于俗乎于是刚者渐化而为柔矣方者渐削而为圎矣英发者亦渐变而为缄黙持重矣加之十年所见益多初心日负又加之十年几亡幼学则奉身华好从事服餙器用以便私圗虽曰间有功徳及于当时然终非儒者规模气象夫人得而窥之毋惑乎其多口也韶处海涯偶登仕版不能尽获见士大夫而乡邦士大夫不我遐弃若宪副吴公宏哲非所谓定力之士耶公早学有声能尽记韵府群玉人目为行韵府晚登进士第授任部属歴两京移三曹凡十又七年为人狷直自信不喜戱谑不可干以私人曰犹旧时儒生也年踰五十方拜四川按察司佥事提督学政严而不苛简而不踈贵介子弟非学不以先寒畯人曰犹昔日主事也迨兹迁副湖臬踰六十矣不识软熟为何等语人又曰是不失儒生故态而主事固在也湖湘之士将不畏公之威而畏公之方不服公之恵而服公之有常寕有间然矣乎两司群公及蜀士大夫家居者咸然其言赋诗为公赠谓韶宜为序乃述大槩闗于学校吾身者不及惜别之私云 

　　送方伯吴公思周致仕诗序 

　　上之三年岁且更序浙江右布政使吴公思周年六十三致仕将归莆朝诸乡大夫咸谓公之才徳宜大用盍登朝着而使遽去乎为之嗟惜不置少宗伯周伯祥之言曰吴先生以诗魁登第人山斗之予与太常卿齐应璧十余生皆同授学先生不独治经义有法凡言行动止无不可师今徒懐深徳而莫之助也乃赋诗寄赠少司空陈以正曰吴公筮仕两在江右由徳兴今擢贰吾筠严点检杜私谒贫弱者有所恃豪蠧者无自入待士夫以礼抚吏民以恩役之而不怒罚之而不怨人至今思之殆古之循良吏乎大执法闵朝瑛曰予乆为广宪思周两守恵潮铁冶所占番舶所聚咸有大利思周一不以凂已终日据案与军民分曲直不赫赫以立名然而公务克举地方获寕昔人所谓好官贠者今胡不终恵于我浙人耶少司徒刘廷信亦曰吴方伯治浙予沗前政治已宻而待人恕外若员而内实方其于敷治恢恢乎有余裕矣萋菲之口意外之虞于吾方伯庸何伤而奚归之亟遂与知者俱继有作进予序之昔在天顺丁丑吾邑登第者十又二人列拜京秩惟公一人补外然忠厚之徳勤敏之政亦惟公一人为优公歉然方以如始自命益励厥志益懋厥徳俛焉以修其职事禄资之入推以仁三族恤旧故凢事要在安便于民不肯纷然更作以故到处有声荐陟崇阶然数以求去为心及是卧疾数月自陈乞骸疏成而未上言者谓宜纳禄遂蒙恩致仕而归嗟乎得志行义于承平之世知止息机于未老之时非公其孰能与于斯公之归也山林日长其乐可胜既哉卿大夫相慰藉惜去谓之爱公则可谓之知公则未可予故僣书于群玉之右亦以白公之心也 

　　西畴常言后序 

　　刑部侍郎旴江何廷秀遗韶帙书曰此常言九篇乃乔新九世祖西畴老人直阁文定公所著也昔尝刋行至于今无传焉近日方求得之惟何氏实寳为大训规以世守兹将续刻以示于家乡镜川杨学士先生已序其端愿有以识于后于是反复阅其所谓九篇者知其以所行为学即所学为言故以自名欤如言讲学也先致察于常行言律己也戒矜名而畏讥敬恕以应世不欲掩人所不及议拟以明道而欲开人以自新张严之声行寛之实察失而后立防其莅官审矣立政造事圗惟乆逺不在杂方俱试其原治确矣评古而悲近代之苛政用人而慨上下不相值至于正弊又拳拳于风俗之侈且耗气象恳恻议论简笃要皆退歩近里之言而有已试独得之验与世之揣摩好异放言高论者不侔信乎其为恒言也以此从事充然辉光则退者乃所以为进近者乃所以致逺恒言之助不亦大乎若讲学篇称水道曲折立岸者见而操舟者迷予履其境不胜惧焉三复而不能已然则斯书也岂独一家一乡之言哉 

　　赠亚叅方公廷臣考绩归江西序 

　　天下之事成于羣贤者易成于独贤者难此事势之必然考诸古今可知矣盖官联之法有正长有佐贰正诚独贤乎则庻务之分理吾可以代行佐或独贤乎彼偃然肆于吾上者吾安得而制之徒沦胥以败而已故必同心一徳彼此交孚然后可以虑事而圗成也汉唐之后在宋号称多士而莫多于庆歴之间当时诸监司未暇考见然政本之地则羣贤毕集欧阳修之言可稽也修之言曰杜衍为人清慎而谨守规矩仲淹则恢廓自信而不疑虽为性不同而皆归于尽忠二公具瞻如此而章晏又皆同事故仁宗世邉将无功吏治不能庻几三代之风焉我国家平治百年人才云兴台省衮衮俱在见闻独表臣各守分局无縁尽接其人然意其犹吾见闻而亦未果也徃岁使江右获拜藩司二三公然后信群贤之多也盖方伯吾邑翁公明锐旷逹风韵近仲淹宪长天台林公严励端毅气象类杜衍亚叅淳安方公老成朴茂实周旋之不刚以和林之毅不柔以济翁之达而皆无逆于心得不既贤耶惜乎其它诸公多不获遇然三卿为主亦可谓众矣虽然所贵杜范者以其有不和之节所见各异而不茍同也使皆茍同则于贤何取乎今二公旬宣之政未必皆可亦未必皆不可公力为赞画毋不可其可而可其所不可则何败事之有哉况江湖千里连岁荒歉外寕内忧之虑识者不能安寝公其为我谢二公幸先事而圗万全之策也公以六载书最归江右诸大夫请言为赠某不敢辞 

　　赠司训郑瑞澄之分水序 

　　国家圗惟治源崇重教事郡县学置教授教谕又置训导贰之训导于学政凡鞭扑之威钱榖之数皆不得与其职为至清教诸生凡九载黜陟视中式一人或否其务为至约学谕在一命之外而训导出其左月食廪三釜加二焉其禄为至薄职之清疑于冷志者弗屑也事之约疑于屈才者弗安也禄之薄疑于简贤通者弗利也由是上之人不暇择才而处之其失之也泛下之人恒自处以不足为其失之也轻岂设官崇重之初意哉君子盖交病之夫事非人不立人非教不成而教之又在乎师儒所谓师道立则善人多善人多则天下治是也其所寄如此可泛且轻耶考亭之学今为国是教者学者皆不能外也分年治诸经子史时务之法则贡举私议详矣大学明体适用之方则集注或问与知旧问答备矣门户分明条法具在世之为师者诚无先以彼三者横于胸中而日从事于此为诸生率使上不戾科贡之规下不失为己之意则学有实得材有实用而人才其庻乎师而能然则卑而不可踰恶乎冷约而施之博恶乎屈身立而道充又奚择区区之禄入哉分水司训郑君瑞澄始以贡入成均假予友人周梁石所者将期月不逐逐于举业之文乃与梁石考校文公语类至日夜不休梁石闻人也慎许可而独于瑞澄不置其殆知师道之重而不自处以不足者欤于其行也梁石偕诸知己咸赋诗赠之而予序之 

　　送知事邓文振致仕归靖安序 

　　幕官邓文振氏来言曰纪年六十有四宦游两畿积有岁月兹随牒入蜀又四载矣老病侵寻壮志衰谢愿乞归田里予进之曰子之官幸无他责盍持禄乎曰非不欲窃升斗而终事大夫也诚畏来岁无几而家指日众勤不能胜簿书俭无以助饘粥早夜以畏惟去之宜予又曰古者仕有常产壮而仕老而归授教里塾子弟化焉传家于子洗腆具焉后世多以官为家罢则无所于归故隐忍茍禄殆不得己子之归也其亦有以为藉乎曰先人居家尝为万石长兖州教授府君我伯父也皆年几九十而卒薄有田庐于豫章之墟而诗书手泽尚存无恙倘徼大夫之灵东归故里则率诸子侄勤力其中壮者务农畆秀者事诗书庻几得有所承藉而保先业于不坠绍簮组于他日矣予察其自处素定乃白于当道而许之然窃因是重有感焉我圣皇仁覆天下加意吏治未尝用一滛刑行一虐政士生斯世真十百载竒逢孰不有共惟帝臣之愿乎奈之何蜀去天万里长吏偷安自恣墨以败类者多于是乎民皆有疾视之心而上之人亦宻为法网而操切禁锢之吏始难为矣吏既为之也难则民之视之也易威权日轻豪猾得志凡吏之不能固心安意于职也亦明矣高者引年以决去卑者肆欲而一掷如是而望治效岂可得哉予沗司风纪思欲重长吏之权以固士心以善民志而未得其方寕不于吾幕宾之行而兴无涯之慨哉文振谙歴世事画诺有年观其自陈之言可谓知止而审处矣其归也宜善自爱以厚风俗 

　　送严宗源之湖广序 

　　成化庚子春三月广东按察使同邑严公宗源升湖广右布政使其左旴江何廷秀也予与公旧同舍廷秀实旧同寅学博行高政事精宻当有世道之责将来任重不可辞焉予近驰书问动止宜厚自爱廷秀复曰不有箴言而加褒奬非所望于知已且时事又非吾责吾焉敢及嗟乎人之贤者责必备况处表臣之极人之望何如哉世道轻重终必系之何可问吾于彼预与否也茹纳污浊而量不可以不洪镇定震撼而志不可以先扰勤协文武介不立异正处权近和不茍同内不愧于妻子果一砚而不持身不恤于得丧虽濒死而不悔虚懐听纳不以聪察为明録人弃瑕不以己长格物人也副之以识治之材而善应变焉是固万夫之望矣一旦登庸庙堂善类増气道扬休徳弥缝愆违至治茂功斯可仰以弼成而世道有攸頼焉以时望之贤将来之责乌可不自重公与廷秀同年也同官也又同道也自爱自重乌可以不同尚宜修所以逺且大者于己以俟焉韶无似两辱知爱是以因公而及廷秀又因廷秀而望公也昔岁公提学湖湘已而正宪岭南政化之及于人也深兹焉进秩重临仕途一竒遇也僚友之间缙绅之士皆赋诗为赠夸喜惜留盖兼有之予又以其私愿为之序焉不及颂羙者戒褒奬也 

　　送承事郎杨时献归将乐序 

　　昔苏颍濵以超迈之才生休明之世方其年少气豪鋭意以功名自见中罹斥外晚登政府未尝一易志然竟与时龃龉贬以归归于颍且十年然后取功业不加于时之管幼安自为之赞谓其明于知时而审于处已深寄羡慕不足之意君子读而疑之以为幼安生汉魏之交颍濵老于宋知时处己之言非所宜况是未知二贤之心者也夫幼安岂知有魏颍濵岂忍一日忘宋哉顾以其当时凡世之所尚皆己之所短而己之所有又未必彼之所好者也方底圎盖揆无合理故扶持颠危非不欲荀文若然失身非所卒不能免调停党人非不欲吕大防然氷炭同处迄为绍述之祸其日夜计此亦熟矣故寕间闗岭海一榻萧然虽白首长终而不悔也呜呼颕濵之言岂欺我哉抑斯言也非老于渉世不足以知之若顺昌杨时献氏其殆闻斯风而兴者欤时献居大学十有五年待选吏部乃不谋于亲友自陈授七品阶承事郎以去故事国子生多得台省幕职或郡守上佐下亦不失节推县令丞而阶官无所事事世或厌薄之何时献不彼之取而此之取岂非颍濵所谓审于处已然耶安知后人不有取而赞之耶予方窃食京师才智无一堪可谋欲谢归而不能以予之不果行知时献之举良足乐也时献龟山文靖公之裔自将乐再徙兴泰七世矣识诣之逺固有所自哉 

　　彭恵安集巻二 

　　●钦定四库全书 

　　彭恵安集巻三 

　　（明）彭韶 撰 

　　○记 

　　同寿堂记 

　　事出于天而有可必之几一自然之理耳盖事不可必而理可必人能致之则其几在我所谓至乐而可欲者宜莫如寿逺游之言曰毋滑尔魂兮彼将自然静以待之兮毋为之先所谓理可必者如此凡游宦海之士于欲壑情窦械心机智孳孳焉日用之间而不知觉其劳精役形甚矣自非高识逺韵不累外物将何以引年而后凋哉余意山林之下必有悠然形骸之外呐口而弗辨钝锋而弗铦灰心而弗炽全其贞而固其原然后其庻乎若吾邑封刑部主事沙堤黄公元安殆其人与公为人慈祥和易不独孝友得父母同气之欢凡族党姻戚一处之坦率不识世所谓陷阱城府者因自号曰坦斋嗜酒自乐沉冥世故人来就见语常事则答语荣利輙觞之若不欲闻故蔽其平生人无问佞于彼彼无修怨于人焉长子荣先为浙江按察司佥事次子华今为户部贠外郎科甲蝉聮一门贵显公恬然若不知恩命自天封锡荐至公退然若无有惟葛巾野服优游自适于寂莫之濵足迹未尝至公门人视之頺然犹里老匹夫也配安人柯氏殿元竹岩学士先生之女兄与公同徳用能成公志俱为邻里人内外所慕每称之曰斯翁伉俪真难老哉盖征言其平素而取必于将来已而果然弘治辛亥公年届古稀安人又加其一孟秋五日安人设帨之辰季秋二十二日公寿旦也时佥事致仕家居治具上寿乡诸缙绅大夫相率称庆彩衣锦服翟冠珠履交暎一堂之上双亲具而二难并郡未尝有也众因名公所居堂曰同寿以志喜佥事乃贻书户部求予为记予闻福唐义江之上有陈封君者夫妇偕老其家佥事宪副方伯内翰诸公继其名徳过者望其居第之富想其人物之盛羡为仙窟今观公之家大较然也户部宦业日着而公之弟大节又擢行人司正侄辉继举乡荐秩秩振振福履未艾世人岂不以神仙者流视公哉自是而跻上寿必然可致矣是为记 

　　铁汉楼记 

　　贤人君子耸声名于霄汉之上而能服乎当时信乎后世岂声音笑貎所能为哉诚而已诚积而乆则着而明凡同是心者孰不信且服哉不然无是心者也非人之所能为者也宋至元佑好为多贤温公在政府东坡在翰林元城诸人为从官可谓盛矣然当熈丰之后犹再实之木于是绍圣继之奸相嗣虐羣贤尽斥元城刘先生始落寳文阁待制知南安军道改提举洪州玉隆观本军居住先生遂奉母夫人来寓寳界院又改少府少监未一年复徙岭南濒危数四初心不变东坡推服之曰真铁汉也后虽召还终不能安于朝屡斥以死死二年宋有金难呜呼此岂人所能为哉想一时君相非不知先生之为贤然畏忌之以为阻吾为妨吾乐耳其心固计曰天下全盛委裘可治何藉彼迂儒軰于是君自圣而臣自贤驯致祸变不可救药所谓乐者竟亦何有而先生之道则昭然于后世矣南安旧祀先生于寓贤祠而寳界未有闻成化戊戌东海张汝弼来为守暇考图志得之叹曰先贤故居其可废耶适院之右廊楼毁撤而新之于时聂都山民献梓木一章长九丈径三尺数百年前物也冥符期会众咸惊异既以成是楼题曰铁汉盖先生至是始有専祠使来请记噫韶何足以知先生然窃惟名世之贤其道有三曰合内外一患难齐死生盖常变终始之极也志在责难已有愧辞是之谓欺先生忠孝正直言行一致未尝有声色货利之好是用献忠效职吾无怍焉内外不合乎持论从容临难失措是之谓诞先生遇惇三贬官一再徙恶地遇京又连七谪曽无望焉患难有二乎死生危迫狷者或惧先生于豪判之来槛车之征谈笑处之生死不一视乎全具斯道以立于世非至刚者不能东坡之言岂欺我哉抑闻先生学于温公公教之以诚且令自不妄语始退而櫽括七年而后可然则先生所立之卓其诚于中形于外欤后之欲学先生者有所依据矣兹郡人士宜因太守之表章学先生之所学他日登朝小用则师斯人大用则下斯人 

　　梅阴书室记 

　　东湖何先生归自淮庠传家诸子而筑室隙地以居室之左右旧植梅数株既落实叶茂宻可蔽赫曦祛烦歊先生方积书室中席阴而读之乐焉题为梅阴书室或见之曰异哉先生之取于梅也当风雪载途草木揺落之时而梅方墙角盛开暗香浮动高人韵士取焉吾见其人矣又当緑暗红稀果珍骈蕃之际而梅以江南佳实荐鼎调羹宰臣弼士拟焉吾闻其语矣而未闻阴之贵也先生曰予非党异伐同但梅之花实夫人皆知爱之而叶之蒙翳成阴丈人行軰既无所寓目官道傍置又无所可口然而足以来清风消长夏间挟册游遨其间正襟危冠无浃背之劳手披口诵无睡魔之困皆是阴之为助况于他时徳梅尤多子奚创见而异予哉先生乃述之致简于韶曰愿有记夫书室之名敬所闻命而规制寻丈家食时亦尝过瞩虽无书可也独念积书之家经营甚苦而后人不能继志遂一旦遗忘散失间有士夫存心不厚好窃人家古书或假借不还者众矣若故宋富文方氏建楼聚书近世中门陈氏立庙置塾极其一时之盛而今冺焉可慨也夫闻国初经籍难得前軰多手自抄诵今文治日广板刻流布平生未见之书可求而得故有力与有志者多书于家然而诵习之功反不逮先軰逺甚况于后世子孙不身其劳其能体祖父之志守此菑畬于无穷乎徒足起人遐思太息而已斯室也先生岁集月积牙籖万轴盖不徒为自己种学之本固有望于嗣续之贤也异时来裔观手植之梅读手泽之书寕不恻然感愤而悠乆是圗哉先生名泾字思源淮安府学训导归田二十载海濵水涯日静年长故能务学之博而积书之富云 

　　养思堂记 

　　一乐难遇悲喜相半君子其何以为心哉惟各致所际而已盖父母之恩昊天罔极而人子欲养之心亦与之无极不幸有一不逮则孺慕之情力致之勤未尝敢一日而忘予是以于养思之堂有感也堂为黄岩池生大有所作生之尊翁某甫母某孺人同产四人大某大某大谟一生也其季之生适某甫之没之岁于今十有五年矣生兄弟事母也致甘旨之奉备水陆之有于其邑慨乃翁之不复作凄然有风木之悲于是以养思名其堂所以寓存没也生比岁来蜀省外父宪使高公子得而识之既而将归求记其所谓养思堂者予与之言曰恶乎为思惟若考故先民有言大孝终慕岂其俨若端坐如塑山下有风干父之蛊善思令名恶惧怨恶菑而播获庻其终亩麦舟举丧泷冈表墓世济其美有誉千古恶乎为养惟母之将修瀡甘旨起居高堂岂其口体志以为良新妇孝敬崔门用昌酒如成癖蔡母以伤养志其乐徳音孔扬否则列鼎人也弗臧不见负米于今有光生避席曰敬闻命矣庻免其为弥文乎请书诸简是为记 

　　重修陈先生祠堂记 

　　天于人有大造焉人之心有大公焉士君子之用世其独无大有为之志乎盖尝观之天畀斯人之才而必形斯人之用或俭斯人之用而不能秘斯人之名天道人心于是乎见矣然形其用而有未究所以玉成于我也専俭其用而名不冺则人心之大公也着茍人心不公则万古无圣贤岂复有知名之士而思所以祀之哉必祀之以垂厥世吾知人之果有定论而天之不负斯人也昔人谓名者造物之所忌此似是而非非善言天人者也天之于人为善获报自然之理岂于名而忌哉人惟以俊爽为高虚誉自重于是人心厌之始有不用用有不美若天忌之然使以实才实徳随地效用则人心服于时声名垂于后虽谓之天与可也何忌之有此予于湖口重修教谕陈先生之祠益验之矣陈世家莆田先生为宋仆射靖之后国初陜西叅政观之仲子屡更教职学业正心术明行义高洁文章古雅方教谕是学时荐不果用仅征入馆阁与修永乐大典使之名益高而道益尊盖天所厚者先生之学所与者师儒之职谓非形其用而大造于我不可也然先生之蕴则有非一用所能尽矣其在湖也叹学宫之卑陋悯斯文之不振于是捐俸贸材劳身率工一起其废而新之乐教不倦身化言传使人材卒与大地齿此其兴学成俗之功有可嘉者江广戎卒数万托以勤王散归所至剽掠先生部督邑人障御且谕告之得不为害遇民有利病輙于方面或监察官恳恳为言故多有踵门请问而后行此其保民恤物之功有可尚者谓非大有任而果于有为不可也先生尝典闽广文衡所取皆公论而亲炙弟子若殿元林环軰尤多名士故一时儒硕咸推重焉况其清修之操老而弥厉杨文贞公称其士行可质于鬼神金文靖公谓其全名终始而无沗是以人心咸服罔间士庻当时懐之后世仰之洪熈间先生去湖乆归老而没邑人相与塑像立祠于学岁时奉祀其后训导天台林纯氏复振先生教规诸生爱焉成化四年祠壊邑人修之并像林以配盖以表没世之思而答师造之恩也岂非人心大公之明验耶不然何其像设于老去之余而复重修于三纪之后哉应感之微诚非偶然者其有系于纲常名教大矣先生之子淮闻祠既修走子徃拜数以书请记未及为迩自蜀入广道九江慨先生之遗风邈不可致乃谨述而记之先生讳贤字廷杰其秘阁纂修与其它宦绩非湖祠所系不复赘云 

　　修复刘后村先生祠堂记 

　　事有闗乎表章而感奋人心必其出于自然之同而爱憎无私焉自古名徳之贤呼吸动世其在当时与名位显显者抗衡交驰未见其甚异也百世之下显显者澌尽无存人不复识而名贤君子独岿然乔岳咸仰望之为不可及此岂私爱憎哉诚出于公是公非之不可己者卒然谈道犹使人感动奋发况表章之而兴复其祠宇则系于人心宜何如耶莆地褊小至宋始成郡而文献特盛忠恵文节正献三五公为之冠冕最后后村刘先生起而继之文章流布事业兼备论者谓三五公而下一人而已盖刘自著作正字二先生师事文节公道同行偕齐名干淳间蔚然为文章家著作之子吏部侍郎与群从又皆以文学行义名世吏部之子则后村先生也资禀既异濡染亦深少时日诵万言为文援笔立就壮而益学以至于成加以寿数之高位遇之显遂以文事绍先闻宗天下呜呼盛哉先生以荫入仕簿佐州县已见恶于巨奸李知孝軰当世大儒真文忠公辟帅叅且以学贯古今文追骚雅荐于朝与祠未几渐致从班轮对拳拳于苕州之狱邉衅之起虽忤执政亦结主知于是乎有御札之褒特赐同进士出身出入馆阁再辞补郡犹为嵩之大全所不容晚召入乃荐歴工部尚书以龙圗阁学士致仕年八十三而没郡县既祀先生于乡贤堂而门下士又即先生陈宅巷之故居塑像以祠凡二刘之孙子皆居于是世有谱牒元以来颇败落独正字之七世孙性成国初以材荐为南海令生文璧二子长则从亦二子次为光敬幼孤谱为同姓所假乆而不归光敬以贫故质故祠以居他姓而居外父歴经龚琛氏家生子泰亦早孤既长游学教谕林道昭先生之门与言状泰诉之府太守潘公舜弦追还旧谱而祠堂乏力以赎成化戊戌秋泰辟吏莆邑又诉之佥宪林公一中公素高风节作而言曰盛徳之祠恶可废诸亟命赎还泰泰既修饬复入居之一时学士大夫瞻谒祠下无不奋然欲为先生之为而又瞿然喜泰之善为人后也泰谋树碑述以求予记噫佥宪有功于名教大矣某何敢辞忆自就外傅即诵知先生名好事者问言先生盛时规取徐先軰园池有君今胜我今之梦盖徐氏故居鞠为茂草先生之卜塟焉非规取也不然先生为政以崇风化肃纪纲访故家礼名贤为先务岂于乡先进而违之哉先生志经济尤善吏能而为文名所掩不及尽用后遇似道当国贪收徳望以慰人心乃位八座岂蹈蔡氏用龟山之故智耶先生讳克庄字潜夫始居后村人因称为后村先生文集行海内不待颂美云 

　　存有堂记 

　　存有堂者宋枢宻黄公五世孙文十九公之所建也黄在莆名族为一二数其先多显人至枢宻公出入两府号宰执之家尤为巨望初公在太学与陈宜中六人者极言丁大全之奸编管逺州大司成亲率六馆士送之当时翕然称之曰六君子咸淳之际起逺外拜叅预元枢而没不及节恵易名宋社屋矣生平天性寛仁有功在社稷有泽在生民有遗徳在子孙承累世之盈有田数十顷荔园栢林合数顷以上有经史子集万余巻所以笃祜以待后人者岂他姓所得而先哉传子若孙至曽孙仲四六公之世滋盛喜散财施棺屦以万计是后家指愈众故居至不能容则析为三房文十九公仲也慨先人之所有思负荷之维艰召子庆八庆十五谕之曰先世之功烈盛矣非吾之所得为矣若其它而不知存之则后而弃基矣吾何敢乃求故诚意伯刘伯温先生所书存有二字颜其所居之堂日督诸子相与读其书心其天先正旧物实頼以不坠焉百年以来世世寳之成化五年春庆八公之孙解魁文琳庆十五公曽孙贡士铨偕试春官以韶辱壻高门请为记呜呼至哉言乎不有有之何以肇其先不有存之何以固其后吾观诸莆若徐潭抡魁一盛于熈寕玉湖相业再显于南渡然迄后无闻人诚以祖宗有之而子孙不能存之者也然则欲规世族之盛岂一人一朝之力哉昔者温公有三积之训而归重于阴徳今观黄氏大较然也产业未尝不厚积书未尝不多然非所以为家寿方寸之仁祖考饫之孙曽修之云礽又益继之则虽欲不光大其门其可得乎是以至于今日虽其辅君泽民之有未能如祖宗之畅于事业然其徳义诗书则固未尝一日不存矣此则遭乎天者有显晦而非系乎已者有存否也后人居此堂者尚思所以存之则迓休承芳岂不相寻于无穷哉传曰公侯之家必复其始行将见焉躬尝升堂窃窥世徳之余光故不辞而记之若潭潭枢府歴二百余年岿然犹存与夫孟（阙） 

　　彭恵安集巻三 

　　●钦定四库全书 

　　彭惠安集巻四 

　　（明）彭韶 撰 

　　○志铭 

　　明中议大夫山西左叅议致仕澹轩黄公志铭 

　　正统末韶入郡学获见前軰风致及其时礼俗大槩老成朴素逺浮薄耻言人过居室服用多因仍旧故婚姻交际畧备仪文而已安识骄侈而以相讪相怼哉郡志所谓俗几邹鲁实于缙绅故老有赖焉时若会元陈公舜用郡守方公庭训郑公季述及澹轩黄公四五人皆朝野巨望黄公于居室终身不挿一椽尤为旧俗系重奈不数年前軰沦谢素风渐微似闻后生耳濡目染去俭入奢爱人以徳君子每为之慨叹若公遗行安可不传示于后人哉公讳常祖字邦经行文三先世居涵江簮缨济美为闽大族曾祖林元涵江书院山长祖佛不仕始迁城西梅峰峰下父震号梅东又迁义井以公贵赠奉直大夫工部员外郎妣萧氏封宜人梅东公精易学为莆士师公少习之始游郡庠又从林三复顾在轩二先生治尚书学复卒业殿元林綗斋之门修词知名逺出流軰雅为莆守周公琰所器许遗诗梅东有衣锦荣归眼中见之句已而公应贡升太学生果举永乐辛卯京闱乡荐明年壬辰马铎榜三甲第一人授行在刑部广东主事曹事繁剧因得练习满三载升员外郎弥加详慎尝有进天书者五日不得报惧而自刎诏旨疑有他寃鞫其居停妇将扺死公原实平反以免丁内忧服阕工部尚书吴公中董营建奏为其属采木于山西湖广时督促严急公为上为下悉心殚智事集有绪民颇得息肩有御史周姓者共事不法公紏罢之事竣秩且满受诰命封赠父母援例省祭荣归于家人思周守为知人既还用少师杨文敏公荐升山西布政使司左叅议并晋地瘠民贫值岁凶多流亡公奏乞招徕听免徭役三年悉复业平阳界上有盗聚千人为害公推诚谕之不旬日皆降附正统十年满六载致仕归年方六十三公形神清朗动止穏重性孝友母萧宜人尝病革祈以身代而愈后数年母没筑坟于凤凰山掘地三尺许得甆器五银牌一上刻使司字有署押葢昔人所定寿穴未及用而公得之教谕林鲁瞻为福地记时公未佐藩后果符署刻人以为孝感所致堂兄顺美等没无嗣公为之殡葬嫁其孤女既老羣处里社未尝以齿爵自异是后行人方公源深等继归故里刑部员外郎刘公玭时尹莆邑请合会元诸老入会号曰耆英兴守张公澜立坊以表之郡故事未有也宪庙登极公进阶中宪大夫优游城居二十余载至成化纪元之明年丙戌三月十九日卒享年八十有六配陈氏训导质初之女男子四长麒娶吴氏次麟娶方次龙娶陈次鳯娶吴麟为郡廪生女四方江林观叶茂髙方遂其壻也茂髙为广昌知县孙男七开颜开基开明开敏开科开先开直女六曾孙男女各一所著有澹轩稿藏于家祭酒罗先生璟先为福建提学宪副闻公名配祀乡贤祠中墓在南山之麓与陈宜人合葬许恭人附许氏生麟廪生久未有铭至是开颜举乡贡会试礼部乃奉国子监丞林君大猷所述行状请笔于予追忆徃事实增感慨不复辞为志而铭之铭曰 
　　俗几邹鲁称莆田由宋迄今何渺绵衣冠故老为率先近时犹见黄澹轩孝感宅兆如牛眠髙官屋不增一椽耆英之会郡无前大耋兴嗟閟重泉流俗渐降非昔年特书遗行丰碑镌典刑尙在可斡旋 

　　儋州知州林公墓志铭 

　　莆城衣冠之薮布濩仕途老而谢事者众然年至耄耋可数也十数年中予所及见翰林学士赠礼部侍郎林公潮州通判方公尚矣继而怀庆教授翁公乐昌教谕萧公儋州太守林公皆年踰八十声光相望蔚然为一时之壮奈未几时二先生没独儋州公存尔弘治纪元八月十八日公亦没于是乡郡故老无八袠之叟矣士林嗟惜明年己酉十二月日子琼等合葬公暨元配宜人余氏于城南锦山之原先期驰事状以铭志为托予辱在姻戚不可辞公林姓讳庆字延珍别号雪庵世居城东称着姓上世系阀自福唐尉攒公以来具见家谱四亲以下世载隠徳大父伯玉父云潜母俞氏公幼敏知学年十五补郡庠弟子员进修不倦正统甲子应贡为南京国子监生业成厯事吏部明习格令谙练时务景泰癸酉吏部合诸需次上舍生试之公在优等除琼州府儋州知州阶奉训大夫儋渉鲸波万里之外民与黎杂处气习犷悍有符祖者据重赀任侠制持蠧众甚公因事除之一州称快因相戒畏服自此无敢犯者乃平赋役简囚系修祀宇造桥梁又以余力甃郡城通衢九年之内凡有司之所当务尽厥心为之父老至刻石颂其徳政天顺庚辰秩且蒲公素严御属恶黎官王赋不与狎廉其不法数事奏治之赋反诬公遂遭逮公白于京儋民亦群走乞留适遇肆赦锡致政归公既休居以家事任冢子以书香付叔季陶然事外惟以图书自适退老几三十年人羡其福履之盛非茍然也卒年八十有六子三长即琼娶右族吴尙昭女次京邑庠生娶永丰知县陈裕女季芳娶江都教谕郑启善女女一适抚州府学训导吴澄之子谊孙七祯用和禄睦正安曾孙三长秀长厚长盛铭曰郡守起家黄髪番番胤续以多其归如之何郁郁锦里寝邱安止埋词弗侈厥声无已 

　　知永丰县陈公墓志铭 

　　公讳裕字孟寛别号樗庵家世业儒髙曾以上居城左龙门至公之祖始迁鳬山劝耕岭之东今为江口人讳尚质考任汉川县典史有善政讳干妣吴氏雩都知县秀之女公天资颕悫志趣甚端性本刚急触事輙发然一翣湏如故不留宿于中博学多通而尤长于书自为举子业已泛滥经史贯穿百氏非如近世专门一经之陋为文章有理致可咀嚼无枯寒腐烂之病于时闻人故叅政黄公（阙）甚推许之为人善点检慎交游出入取与皆（阙）终始皆尽力经纪生得其养死有所祀无复遗憾壮岁始入邑庠领成化乙酉乡荐壬辰登进士第使河南亲藩营葬事大小赐遗一切不受除知广信府永丰县县居江右穷处民淳可化导公之治开心任真不设钩距与民期某事当如何如何后无缓急守以必信而赏罚行焉久之民晓知公意而志自定公亦于乡户悉能记姓名并其物力遇输赋重轻差解逺近指掌配别人乐承受无有纷哗于庭者贫极下户措置储稍资给之强梁贼蠧锄其太甚他无久系之狱与惨毒之政讼牒不出境水旱不踰时故民多饶足陈糓至连藁桔数十年积不以动余物称是奸盗屏息学校益兴上司行部至邑乃无一事可问境有银廾发浙之羣不逞啸聚攘夺民日夕忧生变公白当道亟集戍兵严闭坑穴迄于今无事致仕都御史贵溪髙公上逹每叹曰陈令一府六邑之最也他府有事常奉檄徃莅晚遘沉疾作辍不定宪臣数荐治状铨曹竟以疾不果用成化二十二年乙巳秋公满九载归莆展省先墓越三月疾革以十月十三日终于正寝上距宣徳丙午十月二十八日生享年六十配孺人翁氏先卒继孺人林氏生男信丰侧室刘氏生男载丰女六长适知州林庆之子京次为予子浚次适进士黄文琳之子钧俱翁出次许归司训王福臻之子瓒二尚幼林出信丰等卜以某年某月葬公于某山之原走书与浚致浙中以墓铭请鸣呼予自稚年获友翁孺人之弟知恩平县时恭因内交于公且缔姻好惟公温粹之徳宏敏之学亲之使人消非意而开茅塞非友乃师也奈予叨先一第公顾晩逹为山邑政成未召而大故及之岂非命乎忆成化辛丑岁予偕公朝正而归途次将别予曰晚节难保知足不辱早退何如公曰此理到之言吾幸先而子勿后也既而予抵广明年调贵州又明年擢内台再引疾未允而公亦阻于当道不果退孤负初约兾谐他日孰知公遽止于是哉将何忍为铭虽然不可已也铭曰 
　　学古入官兼善为难非有之难弗实可叹肤末其学有腼尔颜秕政无良民用恫瘝公于斯文幼习以闲停涵浸渍发泄汍澜司徒论秀陪列朝班出宰百里于彼山间去其机牙示以肺肝解衣推食如已饥寒平刑定赋去蠧斥奸行露无忧陈积如山嗟嗟乐只逸驾难攀载驰鹗荐倦翼思还惜哉垂云飞不尽翰一疾弥留事定葢棺浮荣谓何徳誉孔多尚庇后人允世弗磨 

　　林思承同知墓志铭 

　　公讳统字思承以字行别号静斋姓林氏初林以九牧显于唐其后衣冠不絶至国朝端州刺史苇二十世孙环永乐丙戌举进士第一人官翰林侍讲于是林益以显公殿元之弟子也岁行方复失其怙恃二弟一妹长者年七八少者甫离襁褓虽媵仆代劳不为无人然呱呱零丁情事难堪而公聪敏夙成已有成人风致故能经理艰难家业赖以不坠迨授室念二亲丧尚在浅上亟与其室黄谋脱簪珥以襄大事且为诸弟妹婚嫁以时世族称焉有司选入邑庠公思绍美前人讲读锐甚屡困场屋不以挫志而问学益老成景泰庚午举福建乡试甲戌登进士第明年除知兾州事州连岁荒歉乃薄征劝分多方以处之芜田千顷里胥征赋如常民益流徙公与同知陆嗣昌议奏得蠲其税之半漳河数为州患增筑堤堰以御之延袤百余里重建义仓以广蓄积自是水旱不为患征徭粮草岁审量丁力之髙下以受役轻重事无不均人是以和选部郎中陈云之弟佐兾属邑殴杀民事觉公被委验治或为祈免公叹曰以人命媚人恶在为民父母卒正其罪民有妇寡奸豪夺其居诉于公得直妇伺公他出袖二银锺以谢室人拒之葢习公身教旧矣一日修学撤棂星门治地得白金二百两有竒众献为公有公曰文明之祥神假手于吾人也归金主者以终学事他祀所亦次第新之成化乙酉满九载民诣阙乞留而代者已徃不果从擢淮安府管粮同知锡以诰命追赠父母淮辖二州九县为东南要会权势徃来未尝少有馈遗以内交取誉维扬大侵当道檄公徃莅赈恤有方蠲免不滥上下赖之公久倦宦途至是年将六十前后连以疾求退于廵抚都御史及上封事皆不听岁辛卯冬入贺万寿节拟乞休致所亲谓之曰廿载进士两考郡佐大可藩宪次不失府正金紫之来匪朝伊夕胡不少湏邪公曰心茍知止视一命为有余若无纪极虽万锺犹不足吾知止矣遑计其它乎贺礼成恳疏乞致仕从之公天性孝友每念二亲不逮禄养先祠什物必极坚致岁时忌荐必尽虔恭创逺祖贡元公祠自髙祖以下茔域完修如仪仲弟思缵死无后公不利立嗣田宅使季弟思经之子继之营已寿藏于鳯凰山而备季同穴之制家庭之间白首无间言焉家居垂二十年公事外不入官府晚益习静惟与缙绅故老结东山岁晏会以为乐乡邦荣之弘治庚戌六月二十日遘疾终于正寝距生永乐壬辰享年七十有九曾祖弃兴化县学训导祖应鳯殿元父也父珪泉州府学训导赠兾州知州妣董氏赠宜人配即黄氏封宜人前公十六年卒继宜人郑氏子男三茂荣早天茂春尚义官茂逹邑庠生女一尚幼孙男三钢铨铣茂春等将以明年辛亥冬十月朔葬公先介从母之子给事中林元甫状事行来请铭予后公入仕宦途暌违无由倾葢祠部主事宋孔时数言公制行敦笃未老辞荣为人所难宜述之以范世不谓茂春适以铭见属其奚以辞嗟乎去古既逺士怀速化造请求荐勒停致仕葢恒事也公处州郡无不足之色际成功践知止之戒可谓廉退君子矣公之羣行虽多而难进之节卓乎可以警俗应铭铭曰 
　　繄利逹有定分兮贵仕止之得宜何世俗之躁进兮或违道以干之茍一得以自喜兮纷叹老而嗟卑羡若人之好修兮不风靡而波随怀瑾瑜以为美兮凛氷霜以自持莅大郡于朔南兮蔼令闻之交驰却金紫于跬歩兮回吾驾以逶迤垂八袠而观化兮尚遗范之可师 

　　明诰封恭人卓母朱氏墓志铭 

　　成化二十年春贵州按察使卓公纯嘏年六十谢事归莆朱夫人已八袠公喜得美解以遂朝夕养既三年夫人倐婴风疾治而愈愈复作又踰年弗起寿八十有五适予廵视两浙公使人来讣且授以事状速铭辞曰天锡久縻官禄旷定省幸归田娱侍膝下岁月无何罹此大戚终天之痛曷有极耶孤哀子今无所用其情矣幽室之铭敢以为累予黍姻眷不得辞按状夫人讳仪字闺则姓朱氏世居黄石琳井唐古田令玑郎中琰之后曾祖桓祖豫考允嘉俱不仕妣郑氏夫人幼聪慧学书计通孝经论语大旨女红精能长归于卓封君叔舆宋户部尚书得庆六世孙也舅先没姑陈氏在堂时家计稍落夫二妹未笄一弟尚幼夫人相夫极力营斡孝养孀姑甘旨无缺以时婚嫁弟妹皆得其欢心十余年姑没乃合舅氏葬如仪其长子天锡少有隽才谋于家遣入郡庠果领景泰癸酉乡荐登甲戌甲科累显官天顺间夫蒙推封为承徳郎刑部主事成化初进中顺大夫常州知府夫人亦自安人加封恭人于是家庆具成髙堂齐寿稀年偕荣子孙众多邑里咸嗟慕焉甲午秋封君不幸既葬夫人传家诸季而长子荐擢方面宪使更任南北夫人年耄弗就养恒移禄以供甘旨夫人惟含饴弄孙少长资遣受学以无忘所天之志病革谓诸子曰吾生平无余积产业无厚殖汝曹立劵分给无间嫡庶丧具薄粥以充费慎无以珍物亲吾肤吾瞑目无憾矣诸子泣而从之又四踰月而逝乃弘治元年九月二十三日距生永乐甲申三月十二日享年八十有五子男四长即按察使天锡次天钺天锐天铭女二俱适士族孙男十一文澄文淐文沂文泮文浚文泗文溥文浩文汪文潭文演文澄文淐俱乡贡进士孙女十二曾孙男五棐棨榘校采曾孙女一葬以弘治七年十二月壬午日未时墓惟新里香山大流岸之原常州府君旧藏也嗟乎生膺显封没享髙寿子位金紫孙聨科第福徳可知矣铭曰 
　　毓秀闺壸女徳无亏嫔归名门家室咸宜勤俭相夫植立扶持丸熊教子显亲扬名命服屡锡髙堂有耀孙曾绳绳实惟克肖桂籍聨登簮缨有继大耄其嗟流庆后裔香山之原剑合于兹匪有厚载式着以辞 

　　郑教授墓志铭 

　　昔正统甲子予童年游乡校闻师言是科解魁黄公举人郑公林公柯公大为一时壮观曰东南数举所未有葢大叅殿元与二郡慱也于是未识而心识之迨将壮入仕始获识焉四人者交莫逆而以文章气节相髙位不同名实同也柯黄早逝林郑犹岿然存后郑先生亦逝而乡邦落寞矣予每为嗟惜兹先生之子徽来京述事状请铭追惟夙懐不可以不文辞按先生讳立字克豫号拙庵世居城东仓边巷其迁徙派系具见从兄嘉兴府通判已墓志莆诗礼旧族也先生之考为信庵处士富而好礼邦人士贤之先生早承家庭之教沉潜颕敏善记过人号佳子弟长游司训翁公长佥宪刘公武之门翁公优于史学刘公长于经义先生从之皆得其所传古今事多通知于尚书讲究精微大有造诣故制文字语新理到名軰让之他经诸子亦时搜览方先軰解元玭期之甚重举入莆邑庠遂继擢乡荐髙等戊辰会试辞乙榜卒业太学又三年为景泰辛未礼闱拟正奏三百五十人先生名在选中得旨留二百人先生移副榜首列叹曰命矣夫不复辞授易州学正易当寇变之后学頺教弛先生白于廵抚都宪陈公泰命郡卫修餙庙学乃复旧观先生日坐躬教与诸生共治经史四书情同一家日有课月有程如是者数载文事勃兴次科癸酉京闱得隽者四人后累科益盛郎署諌垣多有居之易数十年未有也岁丙子江西乡试聘为同考官鉴裁惟谨若谢大韶罗应魁二殿元皆是科所取治书士也归遭父信庵处士丧解官服阕改六安州学正教之如易而成材亦众成化乙酉满九载铨试居首冢宰王忠肃公议擢渖府长史先生辞以母老难北就养乃升饶州府教授饶为江右文物地先生徃莅葢不劳而教行矣深为淮王礼重郡守至不以相吏湖藩聘考试官有怀金请托者密俟驿舍既见严正慑惮而止未几丁内艰茕茕再期不出户庭释服将治行忽得足疾即乞老焉养疴数岁亲朋过从谈论不废晚生因之私淑者多壬寅四月六日卒于正寝距生永乐甲午十月五日享年六十有九子男三长即徽乡贡进士娶张次衡娶黄御娶柯女二陈大同林叔重其壻也孙男八曰相曰楫曰楙曰彬曰霖曰桢曰材曰希文御与相俱邑庠生先生器宇俊整动止矜严取与不茍交游以类加以学问之充羣行之富主学南北并善举职声闻四驰故一时士大夫识与不识莫不叹其为名师儒云何殿元少相好既贵不改卒以女女御人谓能全交易州教条至今人犹诵法没而配祀于文昌祠饶人亦有哀思之什惜乎不大用而止此也徽才如其志不安小成然则先生之未发泄者不其大于后余重徽请追为之铭墓在鳯凰山之原葬以甲辰年十二月庚申日铭曰 
　　人亦有言本硕末茂匪无明征时有邂逅嗟若先生资深徳厚胡展不舒胡用不究儒毡以（阙）鼎食也后抱玉长终竟献莫售有竒其逢以须其胄 

　　赐冠带直庵处士林公墓志铭 

　　莆有诸林皆号冠冕之宗其居刺桐巷者称忠义林氏盖宋宣靖炎兴间有主客郎中冲之奉使死节从子删定官震霆兄弟俱仕不屈奸桧有声信史传之至穆陵时霆曾孙光世显融官至司农少卿子璧卿元赐号妙明玄应道济真人髙门甲第岿然城中至今如故真人三世生惟范号悠然翁翁生潧皇明陜西宁夏断事公之祖考考也妣陈氏继妣田氏公讳赤字忠伯行庆一号为直庵姿貌明秀长髯疏眉伟然世胄气象人与之接不觉敛袵断事府君逺宦公治家政因不求仕痛母不逮养遇异母弟崇伯友甚先世坟茔祠宇勤勤修饬产业皆护惜惟谨曰祖先所以焘后者也忍失之乎府君谢事归公奉养备至时迎乡曲诸先达会聚为欢人称曰克家子性不嗜酒尤长干蛊每执里役輙为郡县官所异待里中推为耆宿承受公事公起应之上下以为能故合老岳先生季方出守莆郡政号神明亦许公为助我韶读礼家居时乡有水利事颇巨先生命公董之不踰旬月皆整办费不敛而力不重劳乡人目为长者以予之所见如此其所未见能一言既邪府君没公亦年迈岳先生吊祭复命公从事如旧公谢焉治家乐善延师教子为世族增重年七十重客皆上寿黄内翰仲昭序以美之今上登极改元弘治公年八十承诏冠带论者谓古皇极之世有锡福之夫其犹是欤四年庚戌七月二十四日得疾卒遡其生永乐己丑八月二十三日享年八十有三配徐氏宋殿元铎之裔孙文球女聪慧宜家先公四十年以景泰壬申卒年四十有五继吴氏先公十年卒年六十子男三长羽邑庠生次翘俱徐出女七徐出者一适方吴出者二适陈适黄媵出者四适杨适许适王适徐其庶长子翱与二媵亦先卒孙男六曰欹曰歆曰文恂曰文博曰天相曰四明孙女五曰世龙曰世鳯曰世荣曰世罴曾孙女二羽等卜以年月日奉公与二母合窆于呖■〈山寻〉山之原先期公之女适黄者曰进士开颜会试礼部奉邑庠廖生预所述事状以墓志为请韶辱公知旧奚可辞遂述而铭之铭曰 
　　忠义之世衣冠之胄惟后之艰忽圮而仆林有主客奉使以死删定弟兄大农父子济美先后宋史有闻潭潭故第至今犹存断事承之式克荷负自公上视乃祖乃父怀材隠处孝友在躬小试区里绰有祖风世徳髙年嗟孰与俦诏赐冠服闾里优游孙曾穆穆复始有期归安兹邱铭以昭之 

　　明封太淑人黄母林氏墓志铭 

　　封太淑人林氏系出莆邑景徳里姑青望族女是为湖广左叅政诰赠大中大夫资治少尹黄公之妻和兄弟四令子之母年七十九以弘治甲寅四月十四日卒是岁十二月二十七日葬于常泰里景祥山夫茔之次仲子翰林编修穆先期具行状来征墓铭惟大中公优学藻思通才敏政威望冠一时天下所谓黄廷永者少失怙恃茕茕自立淑人归宁于家未振凡粗细事一皆以劳自处内具甘旨外备交际咸周而罔缺公盖未尝知有无得以专意于学后迨官南台厯藩宪淑人皆从念后姑宋太孺人年髙且子姓众则求纳妾卢氏以事公自归养姑姑性峻急淑人曲意奉之候起居上食饮无违节姑恱临没时伏枕三夏中侍药涤秽无厌意姑常祝言愿汝子妇如吾妇是吾所以报也淑人间承公命合从父弟购刺桐巷古第葺而徙居焉其居气槩实甲城中成化初公踰五十未及大用而没千里之良方腾踏忽遭一蹶淑人痛之戒诸子迎柩厚治丧礼已而伯子和摠家政穆与叔季秩秀毋废学曰汝父人豪也齿爵仅若是吾大惧善庆不白于天下汝曹不丕承先志是汝父真死我未亡人为不毋勉之念之诸子受命惟谨和干理整肃兄兄弟弟而家道成矣穆感友于既贵积禄入为援例救荒有将仕郎之拜三弟皆励志笃学并举科第穆官禁近得推典秩为庐陵县教谕去载偕归为养方归时翰苑儒僲赋荣寿图诗以庆穆奉诰挟图至中秋上寿贺者充庭淑人大喜更觉矍铄众唶唶称叹以为莆世族未始有也至是患脚气疾因以卒淑人天性慈祥处事务厚见人无智解与饥寒者恒闵恤之家人收佃租必戒以杀额无苛取曰此吾家外藏寄之以待子孙不亦可乎于婢仆軰终身未尝挞一人公在官严甚淑人善以柔承之间过其用刑故公虽严临下而不毁伤始以夫贵封孺人后以子贵进今封考季三母朱氏四子惟秀试礼部没于京卢氏出也三女适郡庠生方暻林翔龙西安县教谕林典孙男十有六人曰洪曰濡曰清曰濓曰溥曰海曰淙曰溱曰泽曰浩曰汴曰济曰玉藻曰沂曰蒲曰藩女八人君子谓太中公施丰报啬幸有淑人之贤垂老持家福泽贵显于今为盛公之道于是始大彰闺门之训有明征矣铭曰 
　　姑得孝妇家有慈母夫受贤室启大其武千里一蹶悼夫中止留余有庆取必于子昔人有言梓材既斵贵在后人施之丹雘兰桂丛芳簮组蝉聨仲也登瀛馆阁称贤锦诰煌煌讲臣是锡假宁有诏慈颜以怿忽其逝矣下从所天刻词昭美垂千百年 

　　周廷粲太守墓志铭 

　　百年来吾郡乡试士独正统丁卯陈冢宰一科登第最众犹宋刘著作之榜然明年戊辰廷对所得尤多魁杰声名之士内而保傅外而牧守森布天下人仰敬之若故饶守周公廷粲其名下士之一也公美丰姿有才谞晓畅世务初授户部主事己巳之变郊有戎垒公提千卒分主给饷犯难冒险能以智自全敌去监收京储景泰初遣劳军于西蜀归复差通州等处攒收刍茭公在京通出内严明宿蠧窒穴军民徳之天顺改元英宗皇帝复位大行黜陟命吏部择郎官御史有望实者为牧守得公等十有四人宣入便殿面谕以治道赏寳楮赐宴而遣之凡此皆前所未有异数也公拜知温州府淛东之俗习尚华侈巨室好事关节以立声势吏胥缺输货于官以补之髙下有价士惰废业累举乏人面前马走善设间符同规利囚系以气相胜积岁月不得出公到官正已率下内外有截申严礼制暇日课士而辟吏用所长事务丛沓一见輙有斩斫剂量得宜讼狱小大刻期与决多不越三日五日诸为奸利相戒遁迹敝政一切改纪焉郡地边海珊江沙涨在处不清而税不视业民以病告公按量得实为更正之贫户始复生意他如学舍舆梁之类属有司当行者无不完缮郡以大治属邑父老咸叹贤父母以为创见府学潘生浚以公直其藏匿逆党之寃绘象于家祠之廵按御史阎鼐上疏旌公异政将再书考丁父封主事公忧服除改知饶州府爬搔紏摘将以抑强扶弱而公性豪整亷隅外见不能为龊龊细谨态廵视九卿簠簋不饬公耻之遂致官政而归成化六年庚寅秋也于是太夫人翁氏尚无恙公乐养之暇构载徳堂以奉晨昏寳书堂以荣诰勑傍列勤友斋礼宾所博古轩以备文会燕游之适闽藩叅政陆公孟昭为立归乐坊于其第十三年丁酉五月九日以疾卒距其生永乐辛丑享年五十七翁夫人悼念之再期亦卒公讳琰封主事公讳彦由祖考妣以上世讳见考墓志配欧氏封安人子男四长文郡庠生后诏赐郎官娶俞次槙仙逰医学训科娶陈次礼娶郑次弼郡庠生娶吴女二长适林次未行与礼俱先卒孙男四文等既塟公于王仓福兴岩之西原谋曰先人徳业宜有幽刻告于礼之外父翰林检讨廷纲以知州髙昂所述事状走书请为铭公早从我先刑部府君游学贵而视我最恩乃不辞而以治郡铭曰 
　　于赫英皇束湿御宇更贤牧民申以天语古重师帅史纪循良善效而职世用平康公拜稽首徃莅于温钦服弗谖三载攸闻惰业以徙谐价以絶我敏而公吏民胥恱豪奢踰制流风斯靡峻其堤防务俾率礼薄征简繁视市如野片言裁决事无留者海囓陆沉亦有息壤荒度定赋均其消长载辟儒宫科目继继田余粳稻水无厉掲父老交叹稀逢百年获免党祸留像祀焉御史飞简旌公治行氓之忧矣读礼不幸汇泽剧郡起公治之剔蠧掷垢公优为之干没可畏公致而还千里弗售方皋所叹期老慈侍而又不遐年斯位斯其命也耶 

　　陈文耀方伯公墓志铭 

　　成化甲辰八月十六日江西右布政使陈公以疾卒于官舍遗命其子玺曰张翰林同年交厚知吾深可求传我彭廵抚吾故友言不隠恶可传信墓铭必委之于是玺返柩于家乃奉张廷祥所为耻庵小传使致请铭呜呼文耀之材之行海内推服世方仰其有为而竟然耶予言何足以重公然辱治命不可辞勉受而叙之曰公讳炜字文耀福州闽县人先世衣冠文物着于闽之大义具载考翰林侍读絅斋先生墓志絅斋元配林夫人无子继纳林安人以宣徳庚戌八月十七日生公资禀秀朗聪悟过人甫十岁失怗力学年十八举正统丁卯乡荐景泰甲戌会试登甲榜以疾未廷对奔嫡母丧归嫡母惟一女嫁已久公尽出母所遗衣物付之曰以慰吾母于地下天顺庚辰始赴对成进士例遣归待次至临清覆舟溺子女止不行寓教山东御史刘魁軰皆出门下未几取回京明年选理刑又明年拜河南道监察御史锦衣卫有都指挥自英庙时得幸连起大狱陷无辜公与同官因更化之初疏其奸利谪戍岭表中外快之南京给事中王徽等劾内阁臣党立废后事调逺州公请复其官以旌直臣不报寻差廵按苏松常镇四郡岁连歉荒甚命有司发廪盈十万以赈之诸卫漕卒遇造舟预以月粮钱质于富室以充费而自无升斗之食公为会其月日平其子本约岁可余七月粮悉以还士卒上海民妇与私夫迯其父惭谋杀丐女衣以妇女沉之江月余形变则诬妇翁因奸杀其女妇翁无以自明引伏公疑令人踪迹之果得之芜湖巨室于是坐妇父以死移北直隶提调学校公严章程勤课试而归重名检学官被黜者余三十人士子被汰者余四千人复以生员旧例充吏适中不学士子计特奏寝之成化庚寅升江西按察司副使福清商十三人见杀于石城民敓其赀而毁其尸久不得主名公亷知为潘氏捕至伏法藩司因盗越狱罪狱卒以故纵者二十七人公以一盗迯而死典守者二十余法太峻减论以徒甲午升本司按察使不事威刑而风棱自着上杭富商林春遣奴王氏等归家至番昜湖同舟人夜投十余人于水而取其货王氏堕水不没浮三十里得援出诉于公乃戒逻吏物色之至抚州掩捕焉赃尽获盗无一人免者临川人陈季宏构民王华一为军县捕之急华一濳杀继父白文质诬季宏因捕殴死狱数年不决公疑之询知文质有幼妇吴氏逮之至具得华一杀文质状季宏得减死岁尝旱甚公祷而雨既而有芝产后堂柱众以为瑞公曰此岁丰人和之兆于我何有哉吏部连荐为浙江广东左布政使皆不得与而公又丁母安人忧去官既为辟祠堂定祭礼立家规且剏霁心楼以淑子侄杜门不出有终焉之志适江宪缺使吏部亟以公补之公不得已至官持已愈严驭吏愈峻而治讼愈力吏民益畏爱之朱子语类久不传不惮劳费为梓行于世吏部复以湖广左布政使荐又不与明年乃升江西右布政使公不以正官自逸犹随牒分守于外弋阳乐平二邑之境有溪介其间乐平民陂以溉田弋阳民輙溃之彼此閧讼积不相能公躬履其地见陂可溉田万余畆而为弋昜患纔二十而一遂属一邑民谕之俾乐平民仍陂水行溉而倍偿弋昜患水之田并代其徭赋民皆乐从新昌民陈守训者力贫耕读为书良善之家四字旌焉盖凡赋政之余有可以劝善惩恶兴学下士者无所不用其心其风操之厉不减于持宪日也两广总督都御史乏人廷议推公堪任虽俞音未下而士大夫咸色喜已有淛江左布政使之擢而公不及见矣公为人志髙行卓所存所履一欲于正而不茍静重整暇有澄不清挠不浊器度义所激则勇为之至处人情周世务极其纎悉能知人邪正咸区别云然考其人终身果然妙翰墨善吟咏片言只字为人寳惜聚书且万巻手披口讽非有事未尝一日舍去为文章典重有体恬退之操尤所雅尚自为御史为藩宪正佐无一官不以亲老乞休致为请疏或连岁上顾遭时贪贤尚能曾不少副公志而公于亲没后惟以退休为事然既不可得则绘深衣幅巾行乐图题其上云念八闽之云树无限归心貌七尺之骸躯聊存逸兴其识趣之高尚悲慨可想也配林氏封安人侧室王氏子男四长即玺娶临川知县姚志人之女次在次里次章并未成人女二长顺适给事潘汝发之子涣先卒次恭适户部尚书黄镐之子玺与顺嫡出余皆王氏所生也十二月某日葬公于常思山之原铭曰福唐大义衣冠之聚古灵同源为三侍御翰林贰宪兄终弟及胡年不遐而名孔硕方伯嗣之弱冠髙科为学励行古人则那弱颜固植有如处女见义必为则莫敢御谏官补外时宰私意九察一疏直臣增气锦衣有臣周来为（阙）瘠人以苏按是南服发廪济饥提学（阙）江宪纷如陟副而正发奸示神罔不（阙）钩距斯得越狱诛首刑乃不慝义臣（阙）士式讹尔心罔逾宪度和气蒸焉（阙）难进不售自初为官每怀棘（阙）不逮于小恤宅既阕无意于世使者在门（阙）之制再莅江右声绩益扬长彼方岳将都宪纲禄秩伊何仅踰二父寿考伊何既艾而五奚夺之遽不老其成岂天于世未欲治平身归闽峤名留海宇千载悠悠稽出此处 

　　彭惠安集巻四 

　　●钦定四库全书 

　　彭惠安集巻五 

　　（明）彭韶 撰 

　　○碑铭 

　　兴化府重修城隍庙碑 

　　城隍庙何祀一郡所司保障之神盖后土氏类也今凡官寺皆立后土祠郡若邑皆建城隍庙其义一而已矣人庇于神神倚于人人之所行不负幽明则黙与神符吉无不利自有徳福之道焉茍蘖自已作获罪无祷则冥冥之中似主判者之我弃矣非为人敬慢而故施爱憎惊动以祸福也地方升降盛衰之机大约因人而致其类是夫兴化府城隍厯代有碑国初因之号神为监察使民由之而不知盖藉其威灵阴翊王化是犹神道设教之意也后止称城隍之神诏颁示天下盖正名定号以一民听是乃敬事无谄之戒也庙有塑像见者肃恭先儒论山川之神难于像设则此城隍之像若亦可疑尝细评之今夫阴者为郭洼者为池四环而髙深固为城隍之象矣然人之仰畏不于其形而于其神既神目之则必想其容仪思其动静精神会聚灵感斯通切意焄蒿凄怆中若有接于视听之顷其神之昭著乎塑绘从之而生殆所谓义起不得专以髙深状之矣神之庙室创自洪武庚戌修于宣徳庚戌坚久壮观惟抱厅未备站台未辟及门制卑陋廊庑浅隘厯前政未之有改每当举祭或遇霖潦内外湫逼吏长茍且其事神罔顾歆郡以不宁弘治二年冬郡守丁侯鳯仪朝正于京同知府事仁和朱侯士客新视篆谒庙惕然自计曰神明所宅过陋失中匪俭祗辱府虽贫不可不先治是然亦不可敛怨于下乃积罚赎之入节公用之出矢心弗他久而益虔贸石市材鸠工命徒以来岁庚戌春兴事盖庙始建至是恰十周星矣理数环复众为叹异适黄岩王侯存敬代为守饶平翁侯存道补郡推相与从臾之踰年落成殿厅前增抱五间两傍增二间皆形加卷蓬如辟站台为寻者二东西庑旧十间今南北各增间一后增架一前中各建一蓬室甬道横其前绵亘上下外为大门增旧为三甓墙两端如眉中为次门循旧为三而增建屋六间左右连甍属于两庑丹楹藻梲曲栏坚础凡几案器皿之属一新如仪周阿峻整寛可容众幽可避氛逺望即观称神居也当祀时守佐率属行礼政平人和神心恱怿屡降休征于今四载岁获丰稔家用平康予归休见之喜中书舍人林君季厚及诸士大夫请曰此巨役也宜垂后盍笔诸碑遂特书而系之诗曰 
　　赫赫城隍主司保障祀典有严舆情归向福善祸滛执枢黙相不言而化旁孚逺畅庙貎言言式示崇亢门庑不称曷为气象贤侯戾止有作斯倡轮奂鼎新神居益壮祀事孔时锡我嘉贶岁有常稔人告无恙报施罔辍功用益状左贤右忠并峙郡望尚佑来者无俾多让 

　　宋赠仆射陈公修墓碑 

　　皇帝即位之初制诏郡县修塞厯代名臣坟墓莆介闽南多先正遗迹惟时守令趣辨目前阁是事不问礼部又用武库郎中杨琚言行宪臣督之既五年而福建按察副使旴江何公廷秀佥事姑孰锺公徳卿先后行部至莆故宋大中大夫行右谏议大夫充集贤院学士守袐书监致仕上柱国颕川郡开国伯食邑九百户赐紫金鱼袋特赠尚书左仆射陈公讳靖十三世孙淮两上书言仆射父赠吏部尚书仁壁公墓在南力里壶山仆射墓在安乐里新塘皆久不治而二祖行能在信史功泽在莆民淮诚不忍顾力薄愿乞如明诏时淮年髙深衣大带动止古雅又行义足以动人二公至与为宾主礼即下郡令县令佐修二名臣墓成化八年冬迄工如仪淮曰是惟朝廷天地之徳羣公父母之心与吾祖宗之烈在敢一日忘诸于是谋树碑刻述以告其乡生韶曰其为我铭之噫吾莆唐宋诸名臣故陇荆棘多矣陈氏再世独得今日者淮为之后也盖其尊翁廷杰先生力学好古举儒官有名永乐间淮文学行义实世之二家父父子子夫夫妇妇缙绅诸族视之有愧色尝游太学当得官不肯冒年茍就去不顾独尊祖念宗无时释口纯孝出于天性然也何锺二公以风节自任故于淮有合铭曰 
　　古称七闽莆属于泉陈氏居闽来自颕川由闽而徙清逺令始为莆右姓世多受祉子仕开平天雄廵属间关岭表以启芳躅是生尚书洪进从事开寳启运劝之内附帝用锡命检校膳部归録海隅兵革不试夺田淤海以开沟洫民其赖之允世无极赠典有加官僚之秩权领冢司维以劝徳仆射胤之允文且武起身县尉公不之耻靖寇苏民特复公里莆始建军实以公言逊宅为治功孰与肩改簿阳翟荐有位序司户叅军仍来于许大宗兴国适有辽师制胜五策能结主知迁丞将作以监利国知无不为言论凿凿糊名易书考校维公世以为式场屋是宗乃理庶慎乃使于夷何天之宠章服是宜民事屡陈简在帝心转运江南嗣尔徽音沿纳无艺民亦劳止论罢太甚庶其苏矣劝农奏议手自编摩经国有集用藏于家启封备服勲阶并进秘书归田不相其命爰自筮仕二十四迁为名法从没世称贤熈宁嗣君有嘉臣轨执其遗书赠之左揆循吏特书人所慕顾苖裔犹宥而况公墓髙岸为谷忽罹不测皇帝劝忠制诏修塞宪臣司牧奔走将事士民兴叹忠孝何负生死蒙休罔间多故玄室堂堂弥增髙厚曷以致之惟公有后 

　　陈康懿公尚书神道碑 

　　公讳俊字时英别号愚庵世居莆之后埭早负才志颕敏不凡少长与故御史黄仲渊行人林时深叅政黄廷永同游学俱有重名于时称东厢为多贤公为时文精深雅健词明理备行軰皆师事之正统丁卯以书经举乡试第一明年戊辰登进士第又明年授户部主事父珪为广东文昌县教谕卒于官公渡海迎丧海南富土物公私以事至者渉险是惩类稇载而归公一无所取上下嗟异服丧家居未尝干泽郡县服阕仍除旧职景泰甲戌差督天津等卫旧欠秋青草公上言官兵原采取之额已难征办况岁增耶渔不可以竭泽朝议是之得减增数三十五万束满岁归江南苏松诸郡负上供银七十余万两公受委徃督不数月告完部长贰竒其才俾典阖部章奏终其官天顺三年迁员外郎四年春同考礼部会试寻转郎中五年两广合兵讨叛蛮英庙命公徃督馈饷假重权以行公便宜择吏分方趣办得无乏是冬遭毋夫人丧乞守制不允次年蛮下兵解始奔丧回监军总戎合百金为赙却之成化纪元复任郎中于其部未几升南京太常寺少卿时郎官久无拜卿少者公以贤誉始得之搢绅荣焉然皆惜其闲散知非久居也四年召为户部右侍郎公于户部号素炼至是边事动四方日奏灾伤公佐杨尚书鼎随时裁决悬合事宜部属相谓诸文移稿有陈公笔如嵌金然其重之如此五年持节充正使册封荆王七年京师饥奉诏平粜太仓米百万斛以利民公虑奸黠乘势射利乃奏请石以下许籴多者闭不与百年虏聚河套规内侵宪庙命将征之勑公总督军饷于陜西公请出内帑银助边且除径道发丁飞挽劳勚集事无间寒暑是役也榆林大捷公偕诸将凯还加食从二品俸九年改吏部时退传尹公为冢宰文庄叶公为左侍郎公与之同徳一心前后铨叙最称得人十年文庄没公代之十三年满九载拜南京户部尚书又越二十二年复满九载赴阙请老不允赏赍羊酒寳钞俾还任与子天叙入胄监公既还再以老疾辞遂加太子少保致仕赐玺书驰传还乡仍命有司月给米二石舆隶四人逾年以疾卒弘治元年二月二十九日也距生永乐己亥享年七十讣闻今上复加恤典赐谥康懿遣官谕祭且营葬于汤亭山考教谕府君与祖明善皆以公贵累赠南京兵部尚书祖妣黄氏妣郑氏俱累赠夫人配夫人马氏先公十年卒侧室林氏某氏子男二长即天叙娶方林出次天秩尚幼某出女四长适黄曾次适潘麟余未行呜呼公为人沉毅简重孝友亷慎实终身之行故哀荣特异云方公之归也莆人聚观所在如堵予忆陈正献公事寄贺以诗有曰郡楼紫气销沉久喜见清风太宰归盖莆之人物在宋惟干淳为盛时则有若正简庄敏文节以及二刘诸公布列在位然其名徳莫过于正献后三百年至我朝成化间复盛材贤林立然其望实亦莫过康懿史言陈相孝友忠敬清严好礼平居恂恂如不能言今观公大较然也然陈相居天子左右公留南都十余年故言论风烈彰微不同时则尔矣天叙以予知公请铭神道之碑乃序其大者铭之其它荣遇世系有墓志在铭曰宋有正献作相阜陵福履名徳为莆首称三百余??寥寥莫继迨我宪皇时有康懿惟康懿公人所让贤于思而扬望之伟然方初筮仕不家于丧慎若处子礼以自防卒减刍茭闵其劳止氓负南金徃亟稽理寛严适宜绰有贤誉主典章奏冗务何预乃考会闱乃督军兴岭南行营戎功告成爰自郎署擢贰奉常召佐司徒遭时劻劝平粜赈饥其均惟则奸欺不生人乃食徳虏入西鄙命将徂征督饷给边公又在行师饱战力诸将奏凯公加泉俸移官少宰三贤同徳为国光华铨叙公明帝用汝嘉乃擢南都长彼民部载更司马以赞留务天官上卿终而献绩乞骸不允荣荷三锡公曰予年恳请弗违城邑聚观如天人归玺书宠贶宫保进秩廪粟继继舆徒翼翼云胡不靳及期考终皇情悼恻恤典优隆勒词坚珉焯徳耀功何以拟之企古福公 

　　叶氏先茔碑 

　　昔元制用人分南北南人率不得至宰辅凡华族无有公相继显率多官州县浮沉以止若异代名胜之后尤为所外上不以贵下不以来徃徃中絶弗闻者矣金华叶氏宋阜陵时讳衡者为宰相其裔遭冦难家族流散谱牒失亡虽有居其故乡而世系无传莫之考信有约庵先生者金华府城北四隅人仕元为九江路判官后隠迹不复出事业生卒之详于今无能言者故老相传先生未仕时读书于城北智者庵归隠后卜筑于城西芙蓉峯下居焉遗址尚存谦恭厚徳时目为长者子颙字景南克承家学以时多故不复仕性甘淡泊善吟咏所著有樵云独唱集传于世年八十四而卒与约庵俱葬芙蓉峯之麓配张氏生士亷字子髙亦能诗家存残稿国朝洪武初从军淮安遂占藉为山阳县人年八十二卒赠户部左侍郎配淑人黄氏卒八十自此遂葬于淮上数世俱单传子髙始生三子长讳雍字邦和行厚一年八十九卒累赠户部左侍郎三子仲曰详字本道行荣七号頥庵累封台州府知府季曰淇字本清行荣十今为户部尚书知府二子长曰贽字崇礼今为四川左叅政次曰寳字从善冠带义民尚书之子曰贡国子生未仕而卒一子本荫叙国子生尚书先宦游江广屡至金华展谒见约庵樵云二世故陇依然而岁时麦饭不得亲洒一盂欲分房徙居之迄今事夺不果则叹曰路判公去吾五世生平事迹已无知者年更辽邈吾恐衣冠之藏将忘其处况他乎哉于是伐石为碑树于峰下间请刻辞予闻韩魏公先世居镇定后徙安阳忠献既贵乃推寻祖坟得而表之今观尚书公之刻石先茔正犹忠献之用心也宜铭以示来世铭曰 
　　惟宋婺墟宰执相望衡相阜陵于叶有光季世多难宗散谱亡有元约庵崛超故乡郡判自致耻祖汾阳樵云继之隠徳弗彰世学善鸣于诗其昌胡耕不获胡弛不张亚卿载徙淮土戎行乃子乃孙乃冠乃裳尚书叅政迭桂聨芳顾瞻先茔各天一方孰绵蕝之以限牛羊穹碑爰树于彼道傍过者必式视此铭章 

　　白塘李氏重修先祠碑铭 

　　惟李氏世家为莆之望辨族姓者谓唐宗室江王后遭武氏难沦落泉南五季板荡讳言系阀至宋录其裔格授泉州助教再世转入莆微弗史见其显而可征者自承信郎讳富公始尝从大将韩蕲王有功辟殿前统制司干办公事事母孝乐施与创修桥梁至数十人食其徳居白水塘东墩至今呼为制干家盖功行完具不待稽诸清门自足为世世不斩之祖矣三子次廷耀为惠州佥判又徙居西墩六子长次若茹皆登科第重辉袭芳震耀一时以后支属屡荐乡书若之子暨孙又割己产以为圭田而西墩之宗祀益盛厯元世五世孙燕老号西塘者实生五子而伯仲叔文森文善文材尤克家业乃益昌爰定祠墓祭规以垂于后孟季二房不有焉入国朝书泽如故宦绩不絶然大槩皆西塘后也永乐间佥判故第厅事罹于郁攸子孙各随小宗世数祀私亲于室而统祀制干诸先祖岁时权寓他所而已正统丁巳西塘四世孙徳文为族长乃即厅事故址构祠堂广三丈六尺深四丈有竒中设大龛合祀上世神主其于仪制草创未备至天顺甲申嗣族长徳怀又构前厅为祭毕燕饮之所中为大门外有檐廊石砌甬道拾级而上其合祀仍旧成化二年岁在丙戌故族长孟殷贤而好礼始以义起彻中龛甃石为台广丈有二尺深三之一厘为五龛中祀制干佥判诸祖中左祀割田有功頥斋父子以其年邈不嗣故专祀之中右并左右三龛则祀文森三昆仲以下神主人自为龛盖出四亲之上于家有再兴之劳故世祀之若四亲之祀则各仍私室兹堂不以入也又沿故规定祭物俾三房子孙迭収蒸尝年租以供具若上墓若讳日若冬年俗节皆有祭因以燕朔望则叅谒惟谨故家遗俗盖彬彬矣先是孟殷之羣从纯体广虽拔儒科未大发泄自后不数年五人连得隽元镇登进士第今为广东按察司佥事长源文献为学谕偕伯通有嘉四人者行将会试春官其它待举难一二数长源乃孟殷之孙暨有嘉皆文善后元镇则则丈森后伯通文献又文材后也上距制干公凡十二世矣宪臣行部式其闾为树进士坊于祠南道中其南旧有栏墙横窓下瞰白水塘加润色焉风致旷逺殆与此祠相为悠久佥事与长源谋曰先祠改观惟乃祖是頼不有碑刻何以示后人知今日也而以属予尝闻之礼有不一而情无穷为人后者不知其祖则已知之而能恝然乎昔者程子尝祀始先祖矣紫阳夫子本之着于家礼后疑其不安而止我太祖洪武初许士庶祭曾祖考永乐年修性理大全书又颁家礼于天下则逺祖之祀亦通制也然设位无专祠今莆诸名族多有之而世次龛位家自为度或分五室左右祀髙曾以下或虽分五室子孙左右序房各祀其髙曾以下而皆以中室祀先祖或按礼分四亲各室以西为上而先祖止祭于墓所人反疑之议礼老儒迄无定论诚以人之至情有不能己不能一焉今白水塘之祠上祀十有余世揆诸礼意似非所宜然族属之众且踈舍是不举则人心涣散无所维系欲保宗祀于不坠绵世泽于无穷岂不难哉呜呼是祠之关与其重矣乎嗣修后人尚其鍳诸铭曰 
　　天潢肇迹经于异域怀山沃日莫知其极胡可蠡以测承信有赫忠孝维则舆梁毕力民怀其徳斯君子之泽自东而分于彼西墩科第萃门佥判后昆肆厥家有闻髙堂言言垂三百年守懈弗虔郁攸是延其尔后之愆孰徃不复是营是度祠祀攸作以合宴酌惟执事有恪来格洋洋降尔百祥甲乙聨芳文物益扬更千百年勿替厥常 

　　来鹤楼合祠碑铭 

　　姑苏来鹤楼在鹤山书院内初蜀魏文靖公为宋名儒登宰执后家平江元世立书院祠之置学官弟子员肄业其中国朝例罢生徒而书院犹存文靖公神主在焉永乐以来凡遣大臣行视水利廵抚地方皆居院以治事屡加修葺宣徳正统间巡抚尚书周文襄公徃来居之最久将稀年时又到到之日适其诞辰有双鹤来翔于庭众咸异之既去苏守朱胜为建来鹤楼于是院正堂之后迁置神主于上未几公致仕归而没今三十余年矣东南人念公功徳不置多立私祠间寓僧寺独苏城无之况公之功于苏尤大安可无也盖公二十年间总核荒芜田粮创立水次仓庾囤户田甲义役传马官俸折征余米存积凡粮运加减之则济农饮散之宜种种便民者俱自公权舆而于苏始焉至于清理范氏义田经画崇明涂荡浚吴淞顾浦一带水利建寳带吴江等处桥堤太镇卫学之肇造吴县儒宫之改迁似此之属又皆于苏传焉奈之何仅肖像学舍而不他有也书院虽为鹤山而设来鹤则为公建文靖公固可专祠文襄公亦可合祠也盖文靖公之道学可法于后世而文襄公之事功最感于吴中合祠于苏不亦宜乎成化甲辰秋予忝巡抚是邦处于书院瞻拜文靖公神主于楼中而环视楼下石刻皆颂美文襄公事然无其主意前人谓来鹤为公而楼足以显名于无穷恶用主为噫此非所以敬贤尚功之礼且无以慰邦人之思也越明年夏询知公功之详于是令太守李廷美造公神主择日奉置于楼与文靖公并偶予赴召未能成礼遂俾守卒事又系辞于碑曰 
　　惟宋之季卭实有儒道徳问学与西山俱叅枢开督萋其毁誉乃巻而怀卒家于吴爰暨似续显扬是啚元乞立学比迹鹅湖师生济济以景贤模我朝更制冗泛其祛依神之木尚仍于初鹤山有堂制使来居文襄戾止视民卒瘏晨夕在念如切肌肤公资明敏公性勤劬画堂昼访粉盘夜书待旦行之子惠我苏荒畴招佃免尔负逋米石加耗五六平输石四准直二十四铢料简赋长无俾侵渔审权校量互收调区一孔一目不漏不疏里甲十季差次运夫还复而均贫富乐趋鳞鳞水次仓积山如京运漕兊赠加有余乃置济农以备不虞驿传有给义役有湏织造上供岁派军需胥此焉出别无科敷公简义卫经造阎闾问民疾苦甔石何储发廪赈之野无饥莩海县流沙淤为荡涂经画分授抵补坍租赡族义田先正之模载清传付俾后毕哺乃迁吴学或剏或郛省元伦魁接武天衢吴淞顾浦泄彼太湖乃浚乃凿民免其鱼寳带湖堤岁久﨑岖乃甃乃筑人走坦途二十余年恩布仁舒非无凶岁我有储胥非无祈寒我有袴襦军民足给逺迩欢娱间有烦言久而益孚双鹤翔庭适公悬弧佥曰异哉兹其瑞乎眉寿之征进禄之符鼎建来鹤楼于北隅公归在朝首拜司徒辞掌邦土惟帝曰都南圻再抚敢忘捐躯臣年及矣幸赐悬车胡归三载吊者在庐吴人思公至今不渝穷乡尸祝会城盍无瞻彼鹤山来鹤相于徳业虽异会归不殊百世之下两其师诸 

　　彭惠安集巻五 

　　●钦定四库全书 

　　彭惠安集巻六 

　　（明）彭韶 撰 

　　○祭文 

　　祭朱士杰都宪文 

　　周重师保汉建三公必有元老位寄兼崇始公未入人仰髙风曰韩与范经畧军中迨公既至人瞻徳容曰文与富夣卜攸同曷为其然素履笃忠武以御侮文以华躬昔在广藩冦起岭东公别淑慝弱抚强攻遗黎获免血刃膏锋采珠巨役谁恤民穷公驰密疏感动宸衷一封停诏欢声融融布政关闽誉望益隆乃都风宪抚镇西戎帝顾两广久如溃癕移公总制曰惟旧封公也敬贤恤民重农处事周悉罔间纎洪丑类肆虐毒矢长弓谆谆化诱披露襟胷振扬威武以待弗从推心纳降斧彼奸凶五管以宁两江载通承平如故民阜物丰凡此摧廓惟公之功擢正中台仍傅青宫星象垂异天启圣聪聨章以谏善类所宗曾未期月降此鞠凶骑箕长逝朝着其空皇情震悼百辟哀恫匪无宏材匪无巨工恳恳体国未见斯翁某辱故吏幸会是逢知己莫报负愧冥蒙兹返柩车南望灏穹雪涕寄奠以誓始终 

　　祭翁氷崖尚书文 

　　惟公慱逹明慎端厚坦直吏事精能书法俊逸汪洋度量茹纳无迹恢廓规模为时巨擘方事纷扰公私填溢谈笑处之人嗟敏给或势危疑祸机激射勇前当之人为惕息左图右书千巻万帙手不停挥人推大笔前条后例有因有革议事以制人服多识桥梓聨辉伯仲合璧科名接武金紫相袭公始为郎金榖是职誉望隆洽坐登显秩擢贰司空拯民之急力请作坊减损工织谪临蒸（阙）武夫构隙逮狱锦衣圣情斯恻仰荷生成告者反斥成化改元遂都邦伯大江之西流声辉爀渐起旧臣内台以陟巡抚东山三载成绩司徒乏佐公其遄入乃董京储红腐山积乃位八座望冠羣辟累疏乞骸臣已年及有诏勿朝勉理烦剧公拜稽言敢不力疾义所未安虽死无益蒙恩许归加礼优秩宫保进阶无俾家食月授之粲岁给之力凡此异数褒表忠赤非公莫致用光今昔驾言行迈舍彼淮驿故知留饮微觉不怿中道遽丧未底家室柩车南旋行道于悒遣使葬祭皇有殊锡生荣死哀世所罕匹某等曾厕末僚或同乡邑沐爱有年酬知何日兹闻讣音莫不沾臆岂曰吾私为世嗟惜驰酬一樽恨不羽翼叙哀成章言非藻餙堂堂如生庶其来格 

　　祭吴尚忠都宪文 

　　惟滇之内为坤之维外控百番内制诸夷大将世守常侍恊持台臣总理权假便宜公起方岳既抚楚师帝顾交人在彼藩篱老成遣镇牙纛载移大距斯脱百孔是弥改纪庶政威声四驰八百用命树挝戡黎丱人来告课增倍竒人力不堪公疏哀祈天听虽髙民心则怡屯田岁入实多漏巵公窒蠧穴征敛以时西人方戴忽焉骑箕返柩来东驻幄于兹惟兹贵阳公有去思待公不来而以丧归辱官邻封久仰清规岁时音问使价不遗今而已矣迄无其期率属以奠云物增悲 

　　祭张宗器都宪文 

　　追惟昔者正统之季公方弱冠巍然甲第聪明英伟一时寡二仕优而学刻志无替经集子史下至书计含咀搜罗愽通强记挥翰如飞应酬罔滞海内向风徧揽俊乂武可折冲文可经世允为通人展也国器始居水部阴阳为沴公言涝甚道殣莫瘗宜预发廪以续生意朝议从之令誉日至瞻彼太原北门屏蔽授公专城盖欲外试乃遭家艰解归守制再调四明政尤卓异化洽循良法屈常侍陟叅岭省峙乃储备军旅岁兴馈运相继迁牧于浙扶衰补敝厥声皇皇逹于四际帝顾西川民蕃物炽俾长内台抚循其地发摘如神奸豪敛避披阅咨询莫辞劳勚征播伐松人服胆气迁泸定黔谁能建置加禄延赏司徒是贰毋也云亡蒙恩葬祭公居草土其能有几董漕缺人都宪复莅此职之难国赋攸寄岁五百万非力莫致士困盘慱备极劳费公徃苏之庶其少憇上供留使万舸来塈上下胥欢初岂附丽三孤八座跬歩可企胡不降康频见下■〈疒带〉皇命医来投以良剂民之无禄竟尔长逝当宁兴嗟缙绅陨涕某等日忝僚属亦有年契隔阔数载情言莫既兹闻讣来北风吹袂洒泪边城驰神汉澨用陈微牲兼以清齐专使徃奠公其勿弃 

　　祭韩永熈都宪文 

　　惟公负轩豁之资具文武之器尚功喜为勉修好义由五陵之年少登南宫之甲第拜官里行见事风起刚断有声奸豪敛避乃按察于外服暂离海隅遂佥书于内台益扬风纪巡抚大江之西刬削百年之弊草木知名豺狼逺逝慨重刚而过中再贬斥而坐废未几赐环复移棘寺进副本兵匪人曷比出叅名藩蛮氛方炽长子帅师仗钺节制断藤告捷我军增气折馘执俘动千万计列郡赖之始有生意两广再造非公莫致挥翰若飞人服公艺决事如流人服公智长才逺畧文饶可继御史大夫三公之贰未老谢事圣明所畀乐一觞而一咏又何忧而何忌云胡弗疾一夕而毙缙绅为之失声百越为之罢市怀徳思功曷其有既某等窃官岭表熟闻公是兹成小康实谢余庇畏简书之有严抱生刍而莫置谨走使价薄荐牲醴 

　　祭黄庭献亚卿文 

　　繄宦途之扰扰兮慨衣食之不丰瑟缩不能出户兮夫岂委蛇乎自公叹明灵之独异兮不混混以为通脱蝉蜕于污浊兮振鸿飞于冥蒙爰以简而自命兮誓毕吾生以相从昔冢宰魏夫子兮一见公而改容遂驰名于俊造兮徘徊乎郎署之中彼吴下之纷华兮乃百货之所锺公徃使乎其间兮垂一槖其屡空出叅预而典藩兮自江右而浙东旋召环而登用兮少司徒之优崇分留务于南都兮曰四海之所宗寛帝顾之西忧兮玉节迤逦乎蚕丛蟊贼屏迹以逺去兮民俗蔼其和同老臣不可久外兮肆纳命于上宫何彼苍之不吊兮遽一疾而长终嗟欲诘之无因兮信神理之难穷某等忝承节制兮久钦徳风南望闽山兮临穴弗躬敬寓一觞兮以写哀衷 

　　祭陈孟寛知县亲家文 

　　惟公资性开朗兮坦实不欺彬彬君子兮后学之师门户甚正兮趣向甚夷禔身以礼兮介特自持处事以义兮剂量得宜不谄不渎兮公是公非善谈名理兮听者忘疲惟造诣之独得兮骋雄伟之宏词久遨游于芹泮兮不见售于主司年既强而始获兮登甲第之巍巍期晚成而大用兮仅试邑于江涯实赋与之定分兮非人力之可为勤修职业兮孰计崇卑六事克举兮苞苴莫施平易及民兮民其爱之政成美解兮乔迁有期径归展墓兮浮荣若遗书来报我兮年已及耆青山可乐兮白云可怡予为蚔蛙兮从臾不疑岁月几何兮曾不旬时书犹未逹兮公疾弗医儿女姻娅兮重以故知离多会少兮中心孔悲兹胡逺逝兮莫恤我私进谁相从兮老谁相依南望故乡兮山川渺弥伫立反袂兮泣涕涟洏椒醑寄奠兮公其格斯 

　　哀李英玉先生词（有序李讳莹别号守愚） 

　　李征士先生与先刑部府君蚤以儒士相徃还韶获拜之先生试于乡不售退而教授于城南务巷以诗文自娱再迁于后棠村遂定居焉先生资性坦直出语即见肝肺人无贤愚皆乐就之方壮时有司两以明经荐皆辞不赴最后以贤良征乡士大夫咸欲先生一起乃劝行先生勉从至京师铨曹试其能亟称焉移文核实将授官先生不幸卒于旅舍盖莫非命也韶早辱先生知爱叨忝今日方喜得求诲以无负初心而先生不可作矣呜呼哀哉孰知我悲乃为哀词以寄予情云 
　　吁嗟生死兮昼夜之常生顺死安兮其又何伤先生奚死兮客于帝乡文则多有兮材又孔良胡不乘时兮奋飞四方困彼场屋兮几阅星霜棠村嘉遯兮身隠名彰明经再荐兮乃入观光故人（尹旻）冢宰兮汲引弗忘匪私是昵兮职在明扬大堪任邑兮小列儒庠一命非侈兮行道可望乃犹弗获兮实命不臧魂魄何之兮凄迷故疆风神如在兮月满屋梁嗟哉先生兮似是而亡丹旐翩翩兮白露瀼瀼言念畴昔兮实沾我裳三尺之坟兮于彼道傍百世人知兮有道其藏 

　　彭惠安集巻六 

　　●钦定四库全书 

　　彭惠安集巻七 

　　（明）彭韶 撰 

　　○墓表 

　　云南丘副使拙庵公墓表 

　　弘治二年八月莆致政云南按察司副使丘公卒越又明年十月四日葬于邑谷清里白塔山之原翰林编修涂先生瑞既铭其墓矣其孤郡庠生守渊欲表显之致书奉刑部郎中朱君悌状来属余余与公有姻契好是不可辞公讳山字安重别号拙庵姿貌明秀性气温惇自少便入佳士之目常慕元儒卢齐韩之为人于遗篇讽之甚习有所吟作类其格调而兴致幽逺大有能诗声且妙书法同里林庭芳先生永乐进士负重望罢新会令为学者师竒公才女焉踰冠游邑庠治举子业精专不怠于时攻时文者多不事杂作独公兼之而声名益振竹岩学士柯先生时归省在家深所器重天顺乙卯举闽藩乡荐髙等城南诸生相率从公学若郎中朱君悌博士郑君继皆公徒也阅两会试至成化丙戌登罗伦榜进士观政工部承朝命往甘肃散赏有功官军毕事归总戎遗以貂裘异物俱却不受越明年授温州府瑞安县知县县号烦剧人民乐奢豪猾至不肯奉法贫富生女多不举公叹曰民俗之弊一至此乎即严令禁之有一豪负老猾弗循约法乃捕至于狱且闻奏而重绳之自此境内肃然幼口全活者众仍教以婚嫁之宜礼节简俭无浪侈费民虽始惑而终信叛教者逺矣邑以治称故刑部侍郎曽公翚巡视浙江首奏旌异辛卯浙江乡试公自帘外以夙望入补帘内所举士时称得人壬辰满三载考绩赴京擢江西道监察御史初巡通州仓再巡南城皆力去宿弊不事姑息乙未京师饥监粜太仓米斗斛细给而多揽取息者輙斥弗聴民厚徳焉未几奉勅往两广清理军政凡三年逺恶州郡无不身至从容逮践根究始卒而亲与定夺军民交口称便丁酉广东乡试公监临其事得名士尤多若涂编修其解魁也辛丑巡按应天等府南畿根本重地按治之寄非老成御史不可公以先声一旦莅彼寛严适中人谓得体及被玺书恤刑巡行咨询悉心推鞫活诬陷三百余人周岁代归满九载矣遂擢云南按察司副使公居六察年久多陈言匡禆然又不欲株连毛举自托于骨鲠之名以伤朝廷大体故人多服公之量而亦惮公之介也既而拥节临滇恩威并着夷方懐服忽以足疾恳疏乞休以去滇人图留不能得上下嗟思不置年方五十五云方公之脱屣滇宪也道出贵阳余有内台之拜未行公曰丙戌同进十又二人吾幸先取金紫兹得早归天意不薄壶山风月当尽收入吾诗囊愿先生勿久累功名山水之乐不孤矣予诺而未及践公归闲三载每于壶山兰水之区载酒遨游觞咏为乐一日将斩木结庐以避俗偶遽得风症起伏二年竟不能治至是卒上遡宣徳辛亥春秋五十有九所著有宾阳楼集凡六十巻存于家其书法之妙则金薤琳琅在崖州大忠祠石刻可考也公之先晋江人世系迁徙具载会元陈公中撰封监察御史直庵府君墓志中妣林氏赠孺人继朱氏封太孺人配林氏亦封孺人子男三长守浩中书舎人娶郭氏次即守渊娶林氏三守洪娶陈氏女一淑钿适山东提学佥事杨公琅之子溟孙男八茂椒茂梁茂楧茂荣茂■〈木昂〉茂中茂章茂榶呜呼公问学有源委行已有本末器量过人政事可纪余辈素所推下者也奈用未究而归归未久而没君子惜之虽然观其所立可以永传而不朽矣况彬彬孙子皆可望以克绍其世者乎余故表之以垂后之人 

　　南京户部郎中同年方朝宗公墓表 

　　方为莆田族姓之甲葢江南之望也名位科第蝉聨不絶自宋为盛然止于卿监经畧而未有登宰执者元世稍歇入国朝又盛然止于郡守御史而未有正部院者以韶所获识若大行人栁东先生潮郡判东轩先生硕学笃行宜致通显然皆守初官不转一阶他不及二先生者有起家于其身至卿佐殆物无两大而各厚其一欤此予于郎中方公朝宗有慨焉公上与宋广南经畧使大琮俱出闽礼部郎中仁载之房世居乌石山下既生长右族濡染诗书习闻官仪知行已为政之槩而公又少颕敏独异嗜问学长入郡庠名重侪辈景泰丙子举福建乡试明年天顺丁丑登进士第韶黍同榜观政刑部公观政都察院实同寓舎公简约清饬终岁徒歩时时读律令为鉴戒若法为己设者性善饮然人非强不沾唇不妄讥议人慨然有志于事功欲知见于世交际持论微露克己颇为异意者所不合而韶愚直自遂感而愧改者众矣既而韶忝备刑官公亦拜南京户部江西司主事升员外郎郎中皆于其曹曹事虽分省而治至于差遣则惟材是使常择以委公其事之所以难者军国财计倚重东南凡吴楚江淮之赋漕运外大半留南京又赋禾稿秸以备马政皆于江南北列仓场居之执役其中多军卫狡卒时与主吏为奸利民行贿受滥恶物即不与贿于斛秤暴以取赢使民常负其数公受委监视莅之以明察持之以亷勤奸弊衰少输民蒙惠于时户部言有为郎官必数公成化乙酉岁侵所在民饥时议行平粜法举公主之措置有方竭其心力贫富称便岁己丑亦然右都御史太原周公户部尚书鳯阳陈公先后总督粮储皆知公凡南京四十八卫仓常命公总理之七年辛夘公以郎中满六载考绩于朝还道病困卒仪真舟中时三月二十八日也春秋四十有一适同年工部主事髙邦宁在砖厂为治丧护至南京子桓迎以归莆塟于乌石山之原士大夫咸痛惜之公为主事郎中两得推封父尚与先生如其官母郑氏累封太宜人皆年七十有余公负衣冠之胄隆孝友之行而又材器动人使假以年髙可迈祖烈平亦不失慎终为二亲荣乃今已矣公岂能瞑目哉噫将天欲寿方氏之世不使其大发泄而遗其庆于后耶不然固不当遽止是也公名海字朝宗以字行后又字廷宗配宋氏封宜人子男三长即桓次模次栒女一公之塟也学士金陵倪公既为之铭桓又请予表其墓予推天道人事而致嘅叹于再三列其大者如前不无望于桓与叔仲云 

　　南京大理寺丞何惟孝公墓表 

　　何公惟孝余天顺丁丑同年也厯官刑部主事贠外郎郎中以至南京大理寺右寺丞其丞也善类皆以为喜未数日即终于位又皆以为悲时成化七年辛夘六月也方四十有二其年反塟于新淦何家山之原翰林傅先生为志其墓而表碑未树至十三年丁酉公之弟监察御史惟一按蜀将归谓某宜为公之善名夫人能知之然寺丞常例不登史传不有述焉时异世逺又何所因以考信乎葢自厌常好异之学兴士以庸行不足为相夸为竒节盛举以痛快人心然考其自治则踈矣是谓无本事业惟孝不如此也为人以重人纪厚伦理为急其遇事可为则为之此其所以加人一等也惟孝于事亲未尝有厉色惰容而委曲以就其欢心禄不待厚时辍以市衣服具旨甘世有达官文人兄弟俱登朝着而不能同居惟孝于二弟先后举进士皆养而教之资用出入无异财二弟之事其兄亦如严师然与人交也出中言以相语无少险诞遽罹祸不测极力营救或不合诵言使闻之其人往往悔曰惟孝无心是吾过也于是同年同志无不爱而敬之居官任职不惮烦碎甘淡薄去华侈鞫狱视词如何理直矣无势亦白不直即上官必与之辨四川中都屡有诏狱三法司议奏皆以委惟孝推之卒得其辜功以报于是舆论归重而大理之命下矣惟孝于父子兄弟朋友之间迪知允蹈所谓先立乎其大者大者既立则于他事宜无不用其情一时贤士大夫皆属意惟孝可阶大拜而惟孝乃止于此惜哉惟孝性敏而专为事必底于成少治举业名动羣士右会试遂为第三人学者多相从授经以取进士若吏部员外吴珉山东佥事侯恂户部主事孙中中书舎人周绍荣监察御史李瑛行人薛珪进士吴珙乐镛皆是也稍暇读书不辍为文章简畅有气骨诗杂诸体冲淡和平皆藏于家方惟孝之往金陵也寓书于韶曰生平不厌学而夺于职事今兹南都留务甚简将尽读未读之书足偿吾愿矣讵意中途连丧妻子而惟孝亦染病不起何斯文之不幸而吾党之遽哀乎然考其所自立所谓一日之长百世之短吾必谓之读书矣公讳衷世居新淦之莲潭父贞代府教授累封刑部员外郎母徐氏累封宜人兄弟六人善新城知县纯即侍御配宜人习氏子男五慎益忱怡悌习与益俱先卒女二未行自公之没韶宦游废学甘于无闻其言何足以为公之轻重然追思往岁进同年官同曹居同巷而知公之胷次学行为最详葢公之学可能而勤不可能孝友廉介可能而诚不可能是宜述而书之呜呼百世之下岂无闻而兴者乎尚有考于斯文 

　　四川副使范诚夫公墓表 

　　公讳纯字诚夫号朴斋苏州府嘉定县人同予登天顺丁丑进士第又同拜官为两京刑部属成化辛夘予副蜀宪公来佥司事予分道川北公偕持斧使者走边盘验刍粮梁益地广西南界畨部道险恶多瘴毒凡宪臣所不能至之处咸有公迹考核虚伪征理稽欠汨没簿领中踰年而后归又权治戎事于松潘皆鞅掌劳力且有戒心者公曰职耳为之愈勤故事举而名彰川南北二道分巡再岁紏慝绳奸风采肃然岁丁酉予以宪正朝京公厘总司缺失赖以葢覆明年予出蜀又明年松茂有警公督运至威州蛮来攻城据髙山夹水架木飞掷入城人不能行如是者连日威几不守公计招羌民数百夜伏伺山后旦皷噪开前门若往攻状蛮尽下趋我军羌民已潜驰山顶用其飞木反击之蛮败去边境自是遂安适泸叙等处整饬兵备副使缺朝议擢公为之葢自为郎至是二十余年青衫华髪始进阶四品而犹有逺役满三年大埧都掌诸蛮部宁帖无事镇守大常侍掊军实市珍禽以充贡奉一卫或赋白金四百余两公白止之弗聴叹曰吾不能与吾人为地岂可复仕乎即以疾乞归着练溪醉叟传以自见其言曰醒者能取大富贵久视而长生叟恒于醉者不能为彼之为将一贵贱齐贫富等彭殇不知孰为髙孰为逺而孰为大小呜呼可以窥其所存矣公不嗜饮寓言耳好读书其学最长于诗虽处冗剧不废吟咏兴至拈笔疾书格调清雅称为作家凡有诗十八巨帙文二帙藏于家公之先温人元季曽大父仁寿避地居嘉定生景逸是大父生彛封南京兵部车驾司主事转员外郎丁外艰改南京刑部以至今官成化丁未十月朔卒春秋六十有二娶金氏赠安人继娶王氏封安人生子男二长曰升邑庠生次曰丰女三孙男二嵩骥孙弘治元年二月八日葬于城西顷泾先茔兆次公先自为墓志其十月予理鹾事道嘉定哭吊公家升等以文请予诺之乃以二十八言表其墓曰三十而仕六十止内省外台官再徙洸洸风雅见遗文过者必式范公坟 

　　彭惠安集巻七 

　　●钦定四库全书 

　　彭惠安集巻八 

　　（明）彭韶 撰 

　　○书启 

　　与郡守岳公书 

　　公祖大人阁下向入城府荷礼待委曲故旧之情固如是乎愧浅薄不足以堪之甚感甚感且以韶在治下必谙本土政俗使一一陈白退而深思凡吏于此者未闻有此问乃于今见之呜呼莆民一髪命脉其在阁下也夫其在阁下也夫韶虽无似然自幼好谈迂阔之论迄今未改鄙见一二其曷敢不言自古为政者未始不以教化为急然非人人诏之亦示夫激劝之机耳若朱文公王十朋与凡名公所至皆以表彰先贤为务为是故也莆郡学后旧有乡贤堂以祀先进然其地迫隘瞻敬无所又所祀之人颇失之泛不足以励后学故莆虽号为文献之邦然节义日衰难以救药韶妄意莆中先进之文章节义政事功业无出蔡君谟陈俊卿林光朝陈宓李富若言论事迹着在信史与诸家文集无待备述然或人犹谓苏长公以进茶讥君谟有前丁后蔡之言似不满蔡者殊不知天理人欲同行异情蔡公之意主于敬君丁谓之意主于媚上不可一槩论也苏公之言正犹望京谣前宗后杜之言特谓其锄诛奸盗之相继耳非谓宗泽乃杜充比也不然曽子固在福州亦进荔枝谓曽道君以口腹之欲可乎蔡公之学之节苏明允极慕之其子乃讥之岂有是哉或又谓朱文公尝答门人有陈无足道之言疑指正献公者夫文公之学乃圣人之学正献诚不敢班然不特正献为然如韩范文富事业最为显著类不能满文公一哂何耶葢文公之论乃伊周格心之论而宋诸贤相不过汉唐名臣之流殆难以此而贬正献相业也艾轩则倡道于前复斋则扶持于后子诚之忠孝两全之五人者名位虽或不同然为千载殊絶人物则一谓宜别立祠宇如庐陵忠节堂之比使邦之人士以时祀之搜访各家遗集置诸祠中庶后人有所矜式而挽回古风不难矣次则陈次升之入元佑党籍陈文龙陈瓒之身死强虏郑渔仲刘克庄之博学词章是亦表表耳目他如林藴陈靖靖之裔孙旅傅楫王迈方宇若陈均之流无非伟人乞下诸生论究或升配祠中亦无不可若乡贤堂则所收颇寛故前林圭卢质中诸人皆与焉韶思近故江西佥宪陈敬其为人最为可欲而不可恶景泰间曽以十事进谏惜乎不用故通判畲耀始令太和方杨陈二公柄用而能强项不为之挠后通判饶州归而澹素终身故学正郑济著书经大学中庸讲说至今学者遵之故教授徐安祖在安福最为善教与物无竞此数人没后人仰之不衰若列之乡贤堂中未必不惬公论也又乡贤东一祠旧因文公凡三至莆特设庙貌祀之陈复斋为之记后不知何时废为文昌祠夫文昌神学者所羞道为宜毁之仍貎文公焉是亦风化第一义也莆中故蛮地滛祠特多虽豪杰时出未之能革所祀神类不可晓奸黠之魁每月指神生日敛钱祭之时出祸福语以惧村氓妖言之兴多由于此此间有儒士林邦俊酷怪滛祀乞特委之俾行四境遇滛祀处悉令除毁就以所在庙宇依洪武礼制设立乡社乡厉二坛使乡老率其居民以时荐祭庶足以祀土榖之神而不馁若敖氏之鬼矣莆中地狭人稠寄食者众死后人家多不肯容其殡敛往往置诸荒堤断岸之中连年暴露甚为可悯乞下里甲随即筑埋亦古者当春掩骼之遗意也莆中旧有饥民仓七处多无蓄积近闻欲借富户储备此意甚善然饥民无岁无之非必十分荒歉然后谓之饥民也将饥而不能济之待其既饥然后知发似未善又仓所与民相逺穷民饥饿之状主守者多不得知至于开报名数只凭里邻供结因而张虚鼓伪真饥之民反不得食而得食者乃奸诈侵渔之徒也妄意欲善此法须仿文公社仓遗意或一乡一里推举平素有行谊知民艰苦者俾司出纳遇有饥民之家随即开报闗给若年丰则毎年取息二斗稍歉则蠲一斗大歉则全蠲息榖逐年如是俟十年后莆无饥民矣且如维新里戴时旸其人晓大义又勇于任事若使之专任此责免其泛役岂不大有成就至各乡各里皆求如其人任之则饥民之万万幸也他如科派之扰差役之编吏卒之售其奸之类转喉触讳区区难以尽言俟面既也不次天顺甲申歳正月念五日韶再拜 

　　与侄原岳员外书 

　　向屡得书并承厚仪老夫妇知感第懒拙失于修答非自尊也九月初蒙恩升刑部尚书此官莆人少拜老夫幼学时志斋儒职聊为庄家出色不意年老推排获藉祖宗余庇偶尘八座悚惧不宁深虑旷职不克善后耳窃念贤侄年富志强今在郎署正宜勉建功名克辛克勤不患不远大也向改户曹闻有厌意此甚不可随所寓而修其职神理自不负人此处便可验人识见地位广狭于此基矣勉之勉之将仕弟六月来此不幸去世苦痛不堪比日老妻久病危笃幸而无虞门户蹭蹬奈何便中书知不一 

　　与长男浚图世科事 

　　莫恨当年志未酬更思黾勉绍箕裘鸡窓独掩槐花暮蟾窟髙攀桂子秋宦业成名存显晦文章家数有源流若能早立规模定方可终身事进修右诗与子浚可勉力以图世科我于十一月十二日到贵州二十日上任此地萧条至甚然为官终得受用胜如广蜀吾极安之科举在迩汝母在家宜十分勉力以慰亲心他固不足言也 

　　与次男瀚勉世学事 

　　昔眉山苏洵少不喜学几壮犹不知书年二十七始发愤闭户五六年乃大究六经百家书说与二子轼辙至京宋欧阳文忠公献其书于朝士大夫争持其文二子举进士亦皆在高等于是父子名动京师而苏氏文章擅天下为人在世不可蹉跎过日子营营劳役亦损身体须是放懐将就得过也罢年纪髙欲读书宜少取熟读渐渐有滋味觉得快乐也勉之勉之 

　　彭惠安集巻八 

　　●钦定四库全书 

　　彭惠安集巻九 

　　（明）彭韶 撰 

　　○诗 

　　寄愚庵陈冡宰（终谥康懿） 

　　勒就功名上鼎彛乞骸累疏达金扉鸿恩此日加宫保鹤髪来年是古稀闲结耆英寻旧侣新裁野服称初衣郡楼紫气销沉久喜见清风太宰归 

　　送谢文祥御史谪南陵丞 

　　零露一以坠原野生微凉金风转萧索四壁■〈将上虫下〉吟螀夜长不能寐揽衣起彷徨仰视天宇阔素月扬辉光奄忽浮云驰肃肃鴈南翔一啄谅易谋岂不足稻粱穷海累臣书藉尔逺见将羽毛尚摧落怆惶未能忘云胡抱孤影悠悠岐路长愿言随阳归以慰朝夕望 

　　魏孔渊太守送岑嘉州集书韵复之 

　　岑嘉州真名流生平浩气横清秋词源澒洞倾枚邹春江晓涨蛟龙浮从班解秩不复收从军直到海西头湖沙三载踏骅骝长江万里空悠悠间闗西赴五马侯郎官御史青幕游蜀嘉山水増清幽夜夜文光焕斗牛嘉州嘉州知不忧遗文流落人重修当时炙手势莫俦至今宁有姓名留 

　　送锺岳贤侄之教上海 

　　吾家田舎少闻儒分派横塘颇读书伯子僊郎超美秩季方博士得新除风生池畔芹香细雨过庭前草色舒文教从容真可乐慎毋倚席度居诸 
　　吾彭氏世居章江宗多务农派分横塘一支乃有学而仕者往岁原岳与其从父朝用俱为南京曹属今原岳升户部员外郎从弟锺岳又拜上海县教谕诚继美矣予生故居于锺岳之行能无感乎为序诗以送之 

　　送方宜约郎中还朝 

　　督饷时闻有好音东人懐惠起讴吟千仓露积余红腐万灶烟浮散緑阴宠辱不惊书最绩便宜屡上罄忠忱及瓜忽报趋朝去岁旱行看作傅霖 

　　赠吴汝贤学士 

　　南都佳丽正春风学士承恩出上宫锺阜山光浮紫气秦淮树色暎房栊诗吟真境无声处人在金门大隠中应念榆关持节者筹边何日可收功 

　　书林风木为徐桥徐资时作 

　　瑟瑟悲风起墓林亲容何处可追寻九原徒抱终天恨三釜难忘此日心飒沓秋空时作籁萧疎白昼自成阴谩将绘事传遗迹耳底无声泪满襟 

　　贵州闻长男浚中乡试 

　　海国秋髙有鴈来乡闱捷报好懐开一经教子初登第五荐从翁未入台北里游程冲雪去南宫捷报看花回人生须念君亲重莫恋平居在草莱 

　　送陈公甫还广 

　　白云缥渺出林端盘礴回风欲雨难敛却神功归洞去故山依旧碧■〈山赞〉岏 

　　彭惠安集巻九 

　　●钦定四库全书 

　　彭惠安集巻十 

　　（明）彭韶 撰 

　　○赞 

　　最拙翁赞（司副周木之祖） 

　　道以拙存俗以拙美曷为最拙兼是而已天巧其报视尔所履不在其身必在孙子 

　　柯孟时殿元遗像赞 

　　髙材逺韵清标粹学伦魁之中崭然头角玉堂宾詹敛博施约四海望之北斗乔岳若究其用庶兴礼乐 

　　何廷秀侍郎画像赞 

　　许公在开元而家学益振申公在元佑而世徳益昌由包罗之广大实践履之辉光业在信史后人所望孰完厥美而集其芳人也如愚闇然日章其必充逺到之器而可合二公之长 

　　彭文宪少保公赞 

　　端重寡黙瑚琏珪璋太学羣处衣冠必庄夙有令望入阁遭丧解官忤旨归斥奉常硕果存剥留翊嗣皇经纶治平词章未遑大魁首相科目有光 

　　中山徐武宁王赞（讳达凤阳人） 

　　天眷圣明笃生贤辅削平羣雄翼我洪武反狄阴山雪耻千古攻城弗屠手完藏府锡爵分茅以有魏土奠彼朔野莫敢予侮气作山河不物以腐 

　　开平常忠武王赞（讳遇春濠州懐逺人） 

　　长材伟貎猛如■〈虎九〉虎手提椎埋早归真主强汉伪吴席巻以举长驱入燕光复中土锡胙畴封以开鄂渚允矣元戎赫然威武庙祀于通血食千古 

　　诚意伯刘公赞（讳基括苍人） 

　　天地方否曷仕于时运际休明仕止乃宜就桀就汤节义奚亏大哉王佐烛物炳几运筹制胜翼龙以飞昭回制作文章是咨允为宗臣尔爵尔祠 

　　岐阳李武靖王赞（讳文忠泗州盱眙人） 

　　勲戚之胄一世人豪淹贯羣籍曽是六韬甲囊画赤家有战袍宋元故都兼举并包宣威万里实惟尔劳庸建上公以国于曹追王庙食没膺宠褒 

　　宁河邓武顺王赞（讳愈泗州虹县人） 

　　惟武顺王洸洸丈夫功叅佐命义旌之初气葢六军视敌如无何坚不陷何强不锄吊民礼士慰彼来苏节镇八州恩信以敷稽古凌烟褒鄂为徒 

　　东瓯汤襄武王赞（讳和凤阳人） 

　　堂堂襄武沛丰故人股肱之佐心膂之臣徙下江东奄举瓯闽摧坚抚顺吊伐用申六合一统允藉元勲释兵以老情寄弥亲功宗元祀李邓其伦 

　　翰林学士承旨宋公赞（讳濓金华人） 

　　春日载阳列宿繁张江流汤汤是为先生徳容之粹文名之高学问之长叅赞宻勿翼导元良功在万世其曷敢忘 

　　御史中丞章公赞（讳溢浙江龙泉人） 

　　元失其纲民率为厉出而济时去以全义结庐匡山以待圣世营田观风莫辞劳勚提兵于南邦人攸暨台端谔谔金作汝砺忠孝全归心无所滞 

　　黔宁沐昭靖王赞（讳英凤阳定逺人） 

　　于惟昭靖早育潜宫知勇自奋克叙戎功战守方隅阃寄攸崇西南大敌元室遗宗负固有年拒命弗通一皷平之百蛮率从即彼开府以锡世封 

　　国子祭酒宋公赞（讳讷大名滑县人） 

　　中州文献遗绪可征稽古力学饰车以行百僚让徳六馆蜚声严而有爱乐育羣英乃叙教条尔凖尔绳士皆适用一人以宁制词褒重吾道増荣 

　　定兴张忠烈王赞（讳辅河南祥符人） 

　　桓桓太师国之柱石讨平南交以广禹迹吏于其治职方是入反侧连衡余蘖复息再劳戎行以靖疆埸百蛮闻风来贡重译美哉斯勲名昭罔极 

　　平江恭襄陈公赞（讳瑄合肥人） 

　　转粟江淮灌输京师浚凿河渠避海于危菀彼栁阴在河之湄以息以薪行者如归节其劳逸士饱而嬉岁漕百万卒倍而竒秩祀侯封令名允垂 

　　少保忠宣黄公赞（讳福东莱昌邑人） 

　　番番老臣实笃忠贞南交内属蕃屏是营公往殿之屹然长城载安反侧尽瘁竭诚十有九载优诏归宁三孤峻秩留后南京论文考徳称情令名 

　　左都御史顾公赞（讳佐河南太康人） 

　　太康之墟卓有良臣烈烈汝介匪矫而真髙简不接一榻凝尘尹正天府明察如神擢中执法实表缙绅赤棒生气公论以伸事归台阁弼予一人 

　　少师文贞杨公赞（讳士竒吉安泰和人） 

　　秉节坚贞元气所锺早孤自奋嫓美文忠江湖脱颖馆阁优崇知人毕达休休尔容匡辅四圣恩宠始终有文有行有谋有功师垣眉寿一代儒宗 

　　少师文敏杨公赞（讳荣福建建安人） 

　　文武兼资通人之器运筹帷幄攘冦千里拥佑三朝捧日而起恩遇有加抑畏无替保身全名经邦掌制巍巍当时烨烨来裔卓哉相业吁其难继 

　　少保文定杨公赞（讳溥湖广石首人） 

　　江汉炳灵以发文明早居馆阁晚践孤卿惩艾思咎处困而亨谦虚好学保泰以贞老成体国蓍典刑东里建安叅合成名二十余年光辅太平 

　　学士忠愍刘公赞（讳球江西安福人） 

　　于惟忠臣词林之英沉思力学好义勇行太阿倒持执命腐刑乞戒履霜勿致坚氷不售蒙难乃险而倾褒赠官阶节惠易名凛凛大节万世犹生 

　　祭酒頥庵胡公赞（讳俨江西南昌人） 

　　慥慥君子儒林之特匪耄于年亦邵其徳不卑小官弥厉坚白蜚英翰苑物论允塞大放璚琚深探隠赜师表成均言行维则归老东湖太子宾客 

　　国子祭酒四明陈公赞（讳敬浙江慈溪人） 

　　行方而严学优而粹势利纷如颓然无累抑抑徳隅人望知畏词林重轻卜其进退师于国子身以为诲朋来是乐不懈于位时有古亷于公作配 

　　工部尚书文襄周公赞（讳忱江西吉水人） 

　　学博而邃礼和而恭茂着才猷爰作司空抚绥南服国计以丰民无移粟岁不知凶惇大成裕沛乎有容没而尸祝人仰休风二十八宿孰能右公 

　　国子祭酒文毅李公赞（讳时勉江西安福人） 

　　于乎刚士浩然正气愽闻有养学自中秘危言峻行厯事四帝臣身百折臣心不替学士司成奸骄我忌荷校愿代门徒之义归老于田名儒风致 

　　副都御史思庵吴公赞（讳讷直隶常熟人） 

　　古貎古心学窥性理孝义幼闻实形践履避迹儒医监国所礼乃教世胄乃司风纪卒贰留台清徳莫比笃老劬书以忘忧喜修正遗文垂训无已 

　　永国武襄杨公赞（讳洪陜西汉中人） 

　　孰阚王畧直至便桥偏重势成神器几揺公往当之以却天骄堂堂侯封冠彼百僚儿童知姓奸蘖气销回鹘罗拜呼韩趋朝壮哉虎臣不数嫖姚 

　　吏部尚书文靖魏公赞（讳骥浙江萧山人） 

　　百年眉寿天官上卿盛徳雅望逺迩著称海内达尊莫之抗衡谦虚守礼简朴性成好学不厌笃老精明使臣就问特眷圣情辞免后事遗世凖绳 

　　礼部左侍郎文靖薛公赞（讳瑄山西河津人） 

　　力行好古进趋有程寤寐河洛以究舂陵扬厯外宪大棘之卿缧绁非罪复起而丞贰卿掌制以弼以承岂寳逺物而志可行乞年以退维道之祯 

　　左都御史轩公赞（讳輗河南鹿邑人） 

　　于惟亷士古之李及惟彼为通覆谓我激我岂激者百年一日亷宪中丞风纪以植谗谀不行奸墨屏迹乃掌邦宗劲节愈力老而复起宪臣是式 

　　户部尚书恭定年公赞（讳富直隶懐逺县人） 

　　允毅年公古之遗直朴忠自与中外荐厯乃贰宪台拊循疆埸不合而归萧然一室舆论起公司徒是职保民荐贤人服公识百世闻风懦夫可立 

　　吏部尚书忠肃王公赞（讳翱直隶塩山人） 

　　惟忠肃公松栢之姿铁冠岳岳都宪攸宜三抚外服亦理戎机晚登太宰乃位宫师淡然无欲不识姜姬而况苞苴莫我敢施古三不惑于公见之 

　　少保文达李公赞（讳贤河南邓州人） 

　　河岳之英锺为哲人体貎明粹践履贞纯潜心六籍濯旧来新不二以止乃翕而信受知英皇忠信日亲密勿帷幄人望如神太平宰辅定策元勋 

　　吏部左侍郎文庄叶公赞（讳盛直隶昆山人） 

　　显允文庄万夫之特博学宏词忠言逺识君子焉依乐善无斁给事青琐以登宪职抚绥朔南保厘勿失吏礼之贰徳音秩秩希文不相古今所惜 

　　彭惠安集巻十 
