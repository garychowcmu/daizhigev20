重刊荆川先生文集　　（明）唐顺之 撰 

　　●目录 

　　序 
　　卷之一　　赋　诗一 
　　卷之二　　诗二 
　　卷之三　　诗三 
　　卷之四　　诗四 
　　卷之五　　书一 
　　卷之六　　书二 
　　卷之七　　书三 
　　卷之八　　书四 
　　卷之九　　书五 
　　卷之十　　序一 
　　卷之十一　　序二 
　　卷之十二　　记 
　　卷之十三　　说　铭　诔　赞　祭文 
　　卷之十四　　志铭一 
　　卷之十五　　志铭二　行状 
　　卷之十六　　墓表　传 
　　卷之十七　　杂着　数论五篇 

　　●重刊校正唐荆川集序 

　　吴之有文学旧□诸樊为国断发之治未变盖方甚陋而至子札巳能为通易诗书礼乐六艺之文以观于中国则名卿硕士有愧于其所知悦其说之博雅而慕之如不及孔子教于洙泗来四方之学者则言偃踰江蹈海而往游焉卒以文学列于大贤之科南方之精益为之尽发而孔氏之道资其言之有文以行于远□于今为烈盖其盛如此□长江大游以为国方志杄余里林丽川泽之美殆不可□而光英冲椊之所□涵磅礴于其间二人而已□其甚盛而亦岂非难哉□于二人读其书观□言尚而友之而庶几知其人于今所见而及与之为友又得一人马毗陵唐应往也君于学盖所谓得其精华其于言可谓有文而必行于远者也其文具在学者苟读焉而思之焉而有以得之则知其心之所通于□札孰为浅深言之所成于子游孰为先后有不可得而辨者矣君仕为翰林编修复为太子司谏皆以守道直巳之志弃去不啻弊获有吴公子轻千乘之国之节其文之以礼乐得言氏之传而廉隅操行必谨于一个之取予刚果自断不可以威武利禄诱屈也尤足以□夫偷懦惮事无廉耻而嗜饮食之诸上下三千除岁之间□□吴有文学之人焉不为过也享札之生其国□尚陋然先君端□之遗教于存而子游得仲尼为之依归其成此非难也唐君□起于千载之后追二人者而与之并□不为尤难哉君行年四十其学时进而不止其为文将日益富而且精予之所见如此巳可传也无□安君如石子介慕君之学得其所为诗文汇而利之以□同好者共安君之趣尚为此岂凡人之所及哉 
　　嘉靖己酉冬十月望晋江遵岩居士□慎中思甫序 
　　万历元年孟春吉旦重刻于纯白斋 

　　●重刊荆川先生文集卷之一 

　　赋 
　　诗一 

　　◆赋 

　　游盘山赋　蓟州名山也 

　　○游盘山赋　蓟州名山也 【 罗户部邀游】 

　　惟阴阳之陶冶冥赖倒乎两仪天星殒而为 【 下盘】 石骇满山之置棊搜万象以效珍何殊状而相亚或藉草而羊眠谅仙术之幻诈或负嵎而虎蹲诧饮羽之神射或■〈危臬〉■〈危臬〉而欲走类灵鞭之叱咤或屹立而不动岂思妇之所化既簇队以纵横亦累卯而高下纡十步而九曲枉矢乎石鏬逮礧磈之历尽忽拔起乎孤峯俯子孙之千亿俨高峙而称宗 【 中盘】 倚禅宫而凝睇旷天宇之澄空向之纷纷恠石忽若怀宝而藏弓但见夫万木蓊翳而青葱一勺之泉大旱而不竭兮人言其下潜乎蛟龙女萝薜荔纷披而交映兮七十二寺隐见森罗乎其中疑有悲歌慨慷之士不得志而自隐与夫仙灵逸客往来而相从欲即之而无路兮时见一二野僧启岩扉而鸣锺侈佛庐之繁伙历岁久而不芜饶万树之梨栗以衣食乎其徒何藂木之岑欝无一鸟之孤栖余边城之杀气警羽镞而遐跻泉触石而鸣筝松受风而响涛时琤琮而乍噎倏悲吟而怒号忆连旬之廵历餍金鼓之嘈嘈审闻性之不异任羣籁之相遭适■〈彳党〉■〈彳光〉而延伫忽四山之暝色谢耳目于送迎向僧斋而偃息恍梦景之如醒觉余兴之未极晨起历乎上盘境逾 【 上盘】 奇而路逾棘方蹐躬而俯穿又缩足而仰扪惊半踵之在外愁欲度之猱猨得平柯于高顶接云间之飞翼山童秃而无木响草虫之唧唧岫远拱而戟森冈近绕而弧弯乃下瞰乎城郭曾不盈于一环类黄鹄之再举见纡曲而覩圆方悲人生之局促恒丰蔀以自藏眺溟渤之南汇孑碣石之中巉转秔稻于东吴驶万里之云帆笑卅锺而石致曾不及乎凌波之艬连冈北瞩天设梐枑列墉分戍隔限戎虏把都打来孰敢予侮嗤熟夷之桀黠乞哨卒之余俎虽■〈逢上火下〉火之暂虞嶷金城之永固惟山势之既极俄涌塔之天造显佛牙之光恠腾丽空之砗碯览钇道其若斯信精神之为宝胡俛仰而成陈忽彷徨以回步怅中心之有违足屡却而返顾与流泉以偕逝睠岩阿而长忆岂淹留之无心畏简书之偪仄 

　　◆诗一 

　　游西山碧云寺作得悦字 
　　庆寿寺斋宿 
　　寓城西寺中杂言五首 
　　同孟中丞游龙泉寺二首 
　　普济寺同孟中丞作 
　　秋夜 
　　禁中遇雨 
　　夜霁 
　　十五夜旅怀 
　　望太行 
　　山行即事 
　　泛黄河 
　　息中山亭子 
　　雨霁约孟有涯中丞游山孟先出郭追之不及 
　　送焦提学往贵州 
　　送李推官赴高州 
　　送蒋藩幕赴闽中 
　　休沐家居简陈约之 
　　送王生归蜀 
　　送何学官往金坛 
　　送陈学官往福宁州 
　　送莫子良擢举东归 
　　答陈编修约之栢乡见寄 
　　送蒋尉赴金华 
　　送程翰林松溪谪居朝阳四首 
　　送孔上公助祭太学归阙里时赐衮衣一袭 
　　春夕皇甫膳部见过索观鄙作留夜坐 
　　挽张舍人二首 
　　汲县谒比干墓 
　　中岳 
　　游嵩山少林寺 
　　冬至南郊 
　　奉天殿庆成侍宴 
　　朝谒长陵 
　　奉命分祀孔庙作 
　　观中州进贺长至表笺恭述时寓信阳 
　　登孙登啸台 
　　铜雀台二首 
　　嵩阳宫栢 
　　咏天坛梅花 
　　咏蛱蝶花 
　　狂歌行赠孟中丞有涯 
　　皇陵行 
　　从军行送吕兵曹募兵辽海 
　　送朱建阳 
　　送陈贡士剌上思州 
　　荥阳行 
　　金台行 
　　结客少年场行 
　　歌风台 
　　同院寮观阁中芍药作 
　　南苑 
　　午日庭宴 
　　登毘卢阁 
　　游龙门 
　　龙泉寺对雨 
　　永年公馆夜宿 
　　龙泉寺怀顾南田使君顾以公事不至复惠酒助看山之兴 
　　咏崔后渠书屋 
　　题张学士仰宸楼楼藏赐书 
　　题张学士阳峰卷 
　　送张学士归蜀省亲 
　　潞河别林汝雨提学浙江 
　　送黄参政赴陕右 
　　送项膳部迁之南行兼呈刘祠部 
　　送高行人使琉球 
　　送王侍读赴南都 
　　送樊大夫会朝长至 
　　送周云卿之任通山 
　　寄周中丞备御关口 
　　答周约庵中丞九日栾城道中见赠 
　　送施贡士子羽南行 
　　送人上陵作 
　　览任少海吏部庆都留题怅然怀人因次其韵 
　　赠袁御医芳洲 
　　张相公寿诗 
　　赵州怀古 
　　吕翁祠堂 
　　题刘蕡祠 
　　朱仙镇观岳将军庙 
　　和陈编修约之禁中雪诗二首 
　　咏夹竹桃 
　　和咏雾中榴花 
　　九月晦日钧州公馆见菊 
　　村居二首 
　　村夜 
　　同皇甫子循游横山二首 
　　夜宿王氏庄 
　　暮春游阳羡南山四首 
　　同林尹游会真庵 
　　游马迹山宿许道士房有赠二首 
　　题阎泉川副使庄 
　　谢病赠别高参政子业 
　　罢病归访王山人含真 
　　送王良医往岷府 
　　赠王潼谷出守保定 
　　赠春岩王尹朝京 
　　送白尉往湖州 
　　送胡主事榷税荆州 
　　丹阳别王道思三首 
　　夏日听沈君弹琴诗三首 
　　赠宜兴张医二首 
　　次韵赠陈后冈 
　　送李文与赴河南郡倅任 
　　次韵答张户部羽卿 
　　送董两峯应举 
　　九月八日作 
　　送真州蒋生至宜兴亲迎归 
　　送莆田方生自宜兴归应试 
　　送林宜兴迁官南部 
　　题东石草堂图赠黄松江 
　　双寿图歌为叚翁作 
　　赠王君五十岁 
　　题龙图 
　　山庄闲居 
　　游神墩寺次壁间韵二首 
　　登墩 
　　广德道中 
　　泊淮上作 
　　淮上五日泛湖同蒋别驾世和 
　　闻复官报寄京师友人 
　　代柬寄京中旧游 
　　寄赠曾郎中再入礼部 
　　家居赠别陈佥事约之 
　　临清十五夜柬陈太史约之 
　　赠陈佥事约之生日 
　　崔镇道中晚望怀陈约之 
　　赠别义兴林尹迁官 
　　次韵赠施道人 
　　寄题顾东桥侍郎戴酒亭 
　　送樊医归南昌 
　　赠张地官督赋江南 
　　赠南都莫工部子良夏至斋宿署中 
　　送彭府倅进贺圣节表 
　　宜兴舟中读徐养斋诗稿因思奉别之久怅然有怀二首 
　　览徐养斋见怀毛古庵及小子之作存没感怀和韵 
　　和徐养斋移居二首 
　　题赠施心菊医士 
　　赠江阴陈君 
　　寄刘范东提学 
　　题伯祖平乐守素斋翁像 
　　和朱子学迁居 
　　程副使挽诗 
　　元夕咏冰灯 

　　○游西山碧云寺作得悦字 【 此下系翰林时作】 

　　端居滞文翰久与赏心阕出沐乘休豫寻幽展欢悦涉涧俯潺湲攀峦面■〈山截〉嵲邈哉神皋奥居然灵境别夷峻疏深池塞坎构崇梲浴室荡阳泉冰井荫阴穴跻险惕暝昡逃迥欣超轶密林嬉猿狝远峯扗虹霓宵看朝旭升昼见昏星列蔀丰光乍熹崖悬曜先晣景会万象昭迹暌百虑绝岩栖庶可希从兹谢尘辙 

　　○庆寿寺斋宿 

　　独坐花宫月疏钟报晓晴地超三象外人觉万缘清茹素分僧饭观空入化城真诠今已悟宁畏毒龙惊 

　　○寓城西寺中杂言五首 

　　金马违朝谒云林久卧疴阶寒鸣蟪蝈庭古荫藤萝束带知围减观书厌帙多无人来问疾独坐似维摩 
　　少年好疏懒遂与性相安经月常忘沐逢人或不冠鼎里金将化囊中玉可餐解言脱屣易岂惮拂衣难 
　　缁尘坐自染白社偶相寻俗子惭玄度名僧即道林三生空有偈五蕴本无心说法何湏难忘言悟已深 
　　谁言龙藏远亦在凤城旁塔涌金银界筵开功德场常明瞻慧月利涉藉慈航沉痼还能遣斋心奉药王 
　　秋来不觉早落叶忽已繁物化每相代吾生尚何存材材同樗栎僻地当丘园窃慕东方子一官堪避諠 

　　○同孟中丞游龙泉寺二首 

　　山深人不到僊侣暂相从金马联骢马晴峯映雨峯竹屿今栖凤花潭旧伏龙方欣窥妙偈遽拟谢尘踪 
　　宝地风尘绝琳宫日月偏鴈来还绕塔龙去尚留泉户里天花落空中梵乐传远师休禁酒客醉欲逃禅 

　　○普济寺同孟中丞作 

　　宛转云峯合微茫鸟路通闲来竹林下醉卧石房中阴磵泉先冻阳崖蕋尚红攀萝探虎穴憩石俯鲛宫上客思留带山僧不避骢夜深清啸发流响入寒空 

　　○秋夜 

　　卷帷望秋月月皎心亦清床下寒虫响庭前落叶盈汉阴鲜机械河上多道情一适万事毕栖栖何所营 

　　○禁中遇雨 

　　紫阁肃阴阴重门寒意深忽看百里雾来作九秋霖洒道先清跸沾花度禁林楯郎方夹陛雨立湿衣簪 

　　○夜霁 

　　秋月澄初霁退公方掩闺稍闻金柝动坐望玉绳低巢鸟喧余湿庭花落故畦羁人惊候变灯下理寒绨 

　　○十五夜旅怀 

　　暂缀明光草言从洛下游尘沙两河夕风雨二陵秋镜有潘郎鬓囊无季子裘更堪三五夜独自下西楼 

　　○望太行 

　　北望太行山嵚岑霄汉间倚天开迭障画地作重关车向羊肠转人从鸟道还一为苦寒曲泪下摧心颜 

　　○山行即事 

　　息马袋丛薄褰裳涉浅沙桃源无俗辙云谷有人家冻壑含朝雨晴峯聚晚霞相期白社里共听演三车 

　　○泛黄河 

　　曾闻星宿海上与月波连西走昆仑坼东流碣石湮鱼疑入舟跃马似负图传今日临秋水望洋私自怜 

　　○息中山亭子 【 相传昔人醉千日酒之地】 

　　日日尘沙里深愁行路难孤亭自超旷过客暂盘桓霜重飘梧叶云轻度石栏不能千日醉幸托一枝安 

　　○雨霁约孟有涯中丞游山孟先出郭追之不及 

　　碧宇阴霏敛青林晓霁分山中期共赏野外复离羣即拟追飞盖犹疑隔片云行行思无限寒叶落缤纷 

　　○送焦提学往贵州 

　　书生非法吏犹跨五花骢山徭迎汉使海国被王风俎豆夷酋识侏离译语通尔乡有名宦好去学文翁 

　　○送李推官赴高州 

　　天子念南陲君才况抱奇秪将经饰律不以吏为师贾客多踰海居人半杂夷虽言持汉法谣俗自湏知 

　　○送蒋藩幕赴闽中 

　　结束千金剑辛勤万里游诸侯门下客才子幕中筹风岛鲸波涌寒城蜃气收自公多暇日望海几登楼 

　　○休沐家居简陈约之 

　　祗役趋东观校雠良以疲偶乘青简暇复与白云期任性形骸豁忘机鸟雀知裘羊何不至三径坐相思 

　　○送王生归蜀 

　　明经夕不贱嗟子倦游归只解攀鳞易何言献壁非路难装欲尽客久鬓将稀狗监谁相荐成都一布衣 

　　○送何学官往金坛 

　　近来称艺苑大率数江南作师君不忝问俗我能谙家擅灵蛇宝人驰白马谈彬彬诸士子莫是出于蓝 

　　○送陈学官往福宁州 

　　陈生才亦奇年少举宏词自信五经笥堪为一卷师衣冠闽俗变文字海人知莫即伤淹滞三鳣更不欺 

　　○送莫子良擢举东归 

　　汉庭方贵少羡尔早翻飞始应公交车召旋闻驷马归冲星看剑气逼岁换貂衣想到还家日闺中为下机 

　　○答陈编修约之栢乡见寄 

　　菟苑俱将命瓜期独未归忽传千里札坐使寸心违鬓发行来变丹枫别后稀时时通远梦恍是蓟门非 

　　○送蒋尉赴金华 

　　分野应星躔金华婺女边微官君勿叹福地古来传洞有成羊石山多酿酒泉即令不好饮犹得学神僊 

　　○送程翰林松溪谪居朝阳四首 

　　窈窕玉堂仙漂零瘴海边烟花违北署鸿雁隔南天水暗疑藏鳄峯高欲跕鸢应闻前席召谁道去经年 
　　天连穷发国地近卜鸡乡禁阙心偏遶关河望转长翻飞看凤隐消歇怨兰芳此路饶荆棘思君欲断肠 
　　朝阳何所似云水日氤氲白昼鲛珠落青天蜃阁分山魈迎客旆海若识人文潇洒韩祠竹清风今到君 
　　南溟君泛棹北地我驱车忽作分飞鸟深惭比目鱼啼猿三下泪明月两离居岭外梅花发逢人早寄书 

　　○送孔上公助祭太学归阙里时赐衮衣一袭 

　　国喜嘉宾至人攀上客行来观周室礼去入鲁王城新衮山龙炫余堂金石鸣圣朝稽古意待尔示诸生 

　　○春夕皇甫膳部见过索观鄙作留夜坐 

　　蓬扉春色徧栢叶夜筵开愧乏凌云赋徒烦结驷来疏钟出长乐明月照章台痛饮湏投辖何言兴尽回 

　　○挽张舍人二首 【 阁老罗峯之子】 

　　少小侍中郎人称张辟强方随鸡树息忽是凤毛亡剑歇云间气珠沉掌上光一经何所托重为相君伤 
　　象贤超世冑服礼并文儒共羡昂霄鹤翻悲过隙驹藏舟人事尽赐履帝恩孤太息张公子衰荣遂尔殊 

　　○汲县谒比干墓 

　　下马登丘垄藂林曲隧通碑因元魏树地是有周封酒散荒池上人行秀麦中故宫无可问徒此对松风 

　　○中岳 

　　巫闾控北户岭奠西隅兹地阴阳合中天洞壑孤黄枢楆正位紫气护真图近接浮丘宅深藏轩后符疏峯连太乙列馆象清都圜宫犹汉筑驰道尚秦除肃肃泥书秘森森羽盖趋僊游微见迹帝幸暗闻呼露洗千龄栢霜封九节蒲星榆临砌发月荚应时敷将访三山记犹迷七圣途今朝陪广乐直拟到方壶 

　　○游嵩山少林寺 

　　净域龙岩上香台鹫岭边山由巨灵辟教以法王传二室围兰若三花接梵筵土中元此地槛外即诸天复岫低衡岱回轩写涧瀍云衣披杂树虹影度飞泉缀牖皆青壁缘堤尽白莲神猿参讲幕驯鸽绕炉烟慧月秋逾彻泥珠夕更鲜谷将锺迸响潭共镜争圆万刼终成幻三生并是缘愿假金篦力一为照迷川 

　　○冬至南郊 

　　明王敦大报泰畤礼神君位以南离正宵从甲子分月临太乙馆星动羽林军除道疑登岱鸣箫异度汾声容六变合海岳百灵纷封检微题字屏帷悉画云神光人共见天语帝亲闻盛迹谁能赋多惭扈从群 

　　○奉天殿庆成侍宴 

　　飨帝在仁人郊雍景命新方看受厘日即是赐脯辰警跸諠黄道衣冠集紫宸宰夫称燕主蕃国备王宾鹓鹭千班序鱼龙百伎陈钧天初听乐玉食共分珍礼厚过三爵恩均洽四邻小臣叨醉饱拜舞祝千春 

　　○朝谒长陵 

　　赫赫我文皇恢恢庙筭长定鼎凭天险因山作地藏三泉疏鴈海万壑转龙荒云结苍梧色峯成金粟冈寝园驯象守松栢孝乌翔清跸传虚谷灵旗隐洞房遗弓仙驭远上食繐帷张臣生良已晚幸此拜冠裳 

　　○奉命分祀孔庙作 

　　后圣礼先师斯文今在兹将陈百官富讵止一牢祠入室瞻遗器圜桥展盛仪乐堪三月听奠想两楹时执鬯元公肃捧璋髦士宜鄙儒叨小相端甫奉前规 

　　○观中州进贺长至表笺恭述时寓信阳 

　　子月开周正朝宗协禹方诸神将受纪四海共迎祥望日扳仙仗呼嵩绕御床天威临下国星使入明光彤管书云物黄锺献乐章欣逢阳道复愿祝帝图昌 

　　○登孙登啸台 【 即阮籍闻登啸处】 

　　晋时肥遁士长啸此山阴自远龙蛇迹能为鸾凤音清净同河上沉冥异竹林坐超惟默理妙契守雌心逸驾应难返荒台尚可临俯看恒卫水遥见太行岑砌冷疏花发扉扃落叶深宁知千载后更有阮生寻 

　　○铜雀台二首 

　　玉盌从兹閟铜台空自寒分香留故爱同辇罢新欢急管销魂易轻丝续命难何因作云雨彷佛梦中看 
　　漠漠龙髯远飘飘繐帐空自怜妾薄命不得奉君终望幸非前日栖灵是旧宫翠襦沾薤露锦瑟入松风鸾镜时犹照蛾眉岁不同谁能更歌舞心折望陵中 

　　○嵩阳宫栢 【 乃汉武帝所封将军栢】 

　　嘉树植崆峒年长势更雄已无秦帝幸尚有汉皇封干比孤生竹根犹半死桐灵泉玉女灌甘雨岳神通叶密莺难度枝樛葛易蒙垂阴九华帐弄影五云宫色掩重岩翠声含众窍风宾来虬盖偃仙去鹤巢空非因不材寿春秋自无穷 

　　○咏天坛梅花 

　　名卉来南土奇葩曜上方花迟疑避雪叶早为迎阳灵液滋玄干仙云拂素裳无言恒敛笑不谢暗飘香夕伴芝房月朝承菟苑霜飞窥玉女镜舞扑羽人觞拟结千年实先呈五出妆帝羹如可和持此奉明光 

　　○咏蛱蝶花 

　　蜀地罗裁就 【 蜀有蛱蝶罗】 漆园梦始通何言金翅色翻在碧林中未辨逍遥影争矜点缀工采香蜂趁侣啄蕋鸟衔虫易湿缘多粉难飞讵少风美人笑来扑误使损芳藂 

　　○狂歌行赠孟中丞有涯 

　　我生苦缠縳雅志在泉石不嫌步兵散翻笑中散窄前年奏赋天北隅颇道君王爱子虚衣冠对日趋香署剑佩通宵过紫衢紫衢香署千官聚五陵豪气徤如虎鹦鹉何曾惯锦笼爰居元不识锺鼓焉能俛首学侏儒局促羞为辕下驹从古长安夸巧宦张汤为智汲黯愚以兹谢病且归去钓竿远拂富春树终日遭逢眼未青三年尘土衣犹素今日亦何日忽如入尘门公也襄阳夫子之耳孙升堂更不问寒温写尽肝膈相与论朝看贤隐山暮折申台柳坐我白玉筵劝我青荷酒谈诗公作指南车对局谁看射雕手君不见中郎倒屣迎王生又不见北海忘年交祢衡相知何必结交早一言合意千金轻狂歌未断壶未倾门外惊闻征马鸣落叶东还西乱云纵复横花间月下傥相忆请公诵我狂歌行 

　　○皇陵行 

　　皇陵郁郁标淮甸泗上诸峯尽相面衣冠月出鬼前驱剑玺昼扃人不见铜井沉沉碧砌寒彩霞隐映红阑千碧砌红阑松栢里迢遥复道中天起石马阴嘶万岁 【 山名】 云灵风暗卷长淮水深山大泽两缠绵白虎朱雀纷后先日精月华相回旋元气氤氲几百年忆昔元朝赤县裂争雄逐鹿俱豪杰一朝此地黄龙飞蝘蜓鲸鲵徒溅血已闻帝王自有真更说南阳多贵人戈矛貔虎三千士砺带河山十八臣江左金陵扶地轴汉家丰沛还汤沐复户蠲租父丈欢重门列戟园陵肃羽骑千屯护玉鱼鬣封数仞堆金粟御碑突兀表劬劳百里无人敢樵牧流传八叶到神孙孝敬先知重本根伏臈烝尝寺不后清明寒食更浇酒貂褕中使日焚香豸黼词官夜朝 【 新遣抚臣岁祭】 君不见骊山北邙尽蓁芜五陵佳气空模糊壮哉兹陵从古无天长地久垂鸿图 

　　○从军行送吕兵曹募兵辽海 

　　匈奴十万入云中烽火照耀甘泉宫战士三春不解甲天王一怒欲临戎追奔尽选流星骑并敌齐分明月弓虏气凭凌恒候月汉兵超忽若乘风巳闻旧戍黄花口复道新屯细柳中飞沙飒沓迷亭障组练缤纷皆北向赤羽朝征六郡材白茅夜拜五丁将吕郎磊荦似刘生许国从来气不平匣里雄韬藏豹变腰间宝剑作龙鸣敕散万金收猛士身骑匹马出长城鴈行暗结辽西阵鱼贯晴开海上营誓同鲁仲能飞箭岂学终军漫请缨建节行行通大漠檄书马上时能作瀚海连云太白高燕然雪照旄头落知君意气坐相邀五百神兵集一朝渔阳突骑蛇矛锐幽并侠客铁骢骄车上磔人常贾勇帐前戏矟屡争标共道百年胡运息直教一战虏尘消归来奏凯献天子功名绝胜汉班超 

　　○送朱建阳 

　　故人三十北上书行到蓟门曾弃繻故人今去蓟门道双绶垂腰一何好道旁桃李烂春晴可怜仙令看花行殷勤斗酒与君别落花片片如飞雪昨岁春花满蓟门垂杨陌上始逢君偶然倾盖输情素交欢每会披云雾春来春去脦几时聚散匆匆各自知把袂追攀情未已为问闽中几千里武夷之山天下奇翠壁丹崖共蔽亏可但王乔多道气应传潘岳有新诗 

　　○送陈贡士剌上思州 

　　陈生磊磊众所羡十年不遇常弹剑本期谈笑取公卿岂意逡巡向州县忆从少小负才华飘飖逸思凌彩霞谢眺诗篇差可拟子云笔札焉足夸终然献玉遭双刖安事读书盈五车朅来奔走长安陌人世纷纷笑落魄高歌白石无谁知用尽黄金徒自惜富贵浮云不可求且复低眉从薄游南望桂林云气深瘴雨蛮烟多毒滛不辞炎海千重路试取冰壶一片心 

　　○荥阳行 

　　荥阳军垒高嵯峨楚汉之战何其多已向廒仓夺刍粟还临鸿水割山河大小一百一十战组练峥嵘如闪电存亡呼吸那可知主客纵横忽然变英姿烈烈纪将军志不可夺身可焚城西夜半赤帝走独载黄屋开东门汉家社稷萧曹力杀身卫主谁能识君不见丹书白马勒元功吹箫屠狗俱开国 

　　○金台行 

　　君不见七雄割据势相均得士者富失士贫燕昭信义明日月不惜千金买骏骨郭卿谈笑吐深谋海内贤豪竞驰突就中乐生尤绝奇按剑魏朝人岂知一朝遇主同心腹亲屈君王为推毂指麾燕兵百余万蹴踏齐城七十六于今六合无并吞寂寞古台空复存少年未上麒麟阁且学陆沉金马门 

　　○结客少年场行 

　　长安少年胆气粗生来耻作辕下驹买交不惜千金产使气能■〈扌弃〉七尺躯探丸夜入平陵郭走狗时过渭水隅朱门倾盖争言晚白首同心不愿余侠士由来重然诺一言妻子堪相托鲁国朱家不学儒洛阳剧孟偏能博别有侯王势绝伦甍甍甲第接天闉萧朱自倚金貂贵班许元称肺腑亲青牛翠幰朝朝合锦瑟朱弦夜夜陈门下俱为惊座客堂中皆是报恩人当时顾盻生光彩自矜意气长无改何言荣耀有沉销云散星分在一朝旧客谁过窦车骑新知尽入霍嫖姚始知富贵多亲故始知贫贱常辛苦他年北阙竞弹冠今日南山空射虎积薪前后递相踰一死一生交态殊独有子云甘寂寞闭门自草太玄书 

　　○歌风台 

　　我来拟上歌风台岂意台空只平地琉璃古井亦崩塌断碑无字苔藓蘙当年此地说豪华富贵归乡多意气枌榆社里列黄麾泗水亭前张赤帜里中父老竞来窥昔日刘郎今作帝共谈畴昔帝一噱季固大言少成事椎牛张宴里闬空进钱今日几万计坐中只带竹皮冠众里长呼武媍字酒酣击节帝起舞乐极歌残更流涕游子谁不悲故乡万岁吾魂犹乐沛赐名此朕汤沐邑世世田畴免租税风起云飞又一时往事萧条复谁记樵人不识斩蛇薮行客还归贳酒市台下黄河尽日流瞬息人间几兴废 

　　○同院寮观阁中芍药作 

　　西掖衡连翡翠城笼烟袅雾百花明祗谓紫薇初吐萼忽言红药已敷英红药葳蕤艳盛阳万年春色在文昌宁同邺下芙蓉苑讵比洛阳桃李场裁成异瓣千般锦结就同心一样黄金阁披时浑是画绮楼临处并凝妆濯枝故向凤池上裛露偏依仙掌傍仙掌嶙峋对凤池词郎侍直鹭鸳齐玲珑玉佩花间映飖拽罗衫叶下迷花间叶下情无极含笑含娇似相识羞将鸡舌鬪馨香欲取■〈义鸟〉冠并颜色翠幕分看态转新朱阑斜倚不胜春未采孤根助灵液聊持芳蕋赠佳人 

　　○南苑 

　　秦园卢橘标炎节汉苑蔼荷驻羽旗云气自依雕辇集星辰故绕画梁飞林行草木皆成队水戏鱼龙各合围更取熏风调曲奏已看晹谷藉光辉 

　　○午日庭宴 

　　南熏应律转朱旗火帝乘离锦席披榴吐千花承羽盖蓂开五叶拂瑶墀冰盘错出仙人掌金缕遥分织女丝复道龙舟方竞渡衔恩共许向昆池 

　　○登毘卢阁 

　　高阁迥临飞鸟上丹梯千仞愁攀登窓邀佛日金人下地逼　宸居玉殿层一老击锺时放梵几人面壁坐传灯行更说前朝事绣■〈虫奔〉银鱼有故僧 

　　○游龙门 

　　龙门嶪嶻拂云回鲸浪漰奔动地来一片飞泉千仞落百重迭巘五丁开水同瀍涧萦天邑山接崤函锁帝台胜槩依稀似禹穴好奇徒愧马迁才 

　　○龙泉寺对雨 

　　西山爽气朝来歇倏忽玄阴满四陲云里楼台翻借色雨中花树更多姿飞虹弄影摇丹嶂瀑水分流射绿池坐觉禅宫倍幽寂凭栏把酒正相宜 

　　○永年公馆夜宿 

　　栖迟异域南冠客嘹唳长风北鴈声静院无朋休对酒高楼有女独鸣筝霞光晓伴银河落露气宵含玉树清古往今来成怅望丛台孤月向人明 

　　○龙泉寺怀顾南田使君顾以公事不至复惠酒助看山之兴 

　　琳宫窈窕碧峰隈歴尽巉岩更上台不见踏花骢焉至虚看送酒白衣来山中泉石谁相赏天末烟云望屡回闻道使君能爱客习池还拟接仙杯 

　　○咏崔后渠书屋 

　　碧山学士隐墙东丛菊萧萧巻幔中开径自须同蒋诩着书元不愧杨雄分畦粳稻清溪注对户峰峦翠霭通未许栖迟三亩宅还应宻勿五云宫 

　　○题张学士仰宸楼楼藏赐书 

　　瀛洲别馆切清虚诏赐绨缃出石渠秘典自惊坟索上祥光遥映壁奎余檐前鸟下疑翻字草际萤来为照书借问邺侯三万卷何如今日沐恩殊 

　　○题张学士阳峰卷 

　　阳山秀色满南州薜荔丛生楚客游三峡猿声偏入夜千岩枫叶早知秋仙人结宅云烟近太史藏书洞壑幽便欲焚鱼应未得共言明主待谟谋 

　　○送张学士归蜀省亲 

　　曳履暂违金马署承欢遥入锦官城欲从狄相云间望却向王阳道上行旌转层峰朝雨色舟回极浦夜猿声到家已是初冬候闻道林中笋又生 

　　○潞河别林汝雨提学浙江 

　　君去会稽何日到诸生湖上待花骢定因立雪知游酢不独传经似马融行载图书邀海月坐移帆舸信江风剡溪见说好山水苦欲相从柰转蓬 

　　○送黄参政赴陕右 

　　黄子风流世绝伦翩翩江海谪仙人紫薇开府劳分陕白马乘春远入秦三辅烟花迎使节五陵讷杰望行尘丈夫得意应如此谁笑蹉跎白发新 

　　○送项膳部迁之南行兼呈刘祠部 

　　春流弥弥碧波深送远其如南浦心魏阙几年叨结绶江皋千里惜分襟君游白下贪云卧予滞金门笑陆沉郎署故交如问讯迩来惟有越人吟 

　　○送高行人使琉球 

　　天王玉册颁三殿汉使星槎下百蛮鬼国至今通象贡楼船何处度龙关海迷南北惟凭日云起蓬壶忽见山壮志不愁经岁去安流应是计程还 

　　○送王侍读赴南都 

　　玉堂学士赋南征跃马鸣驺出上京奉诏明光新佩印校书天禄早知名石头城下春流满白鹭洲边芳草生此去周南异留滞看君到处即蓬瀛 

　　○送樊大夫会朝长至 

　　中宵缇室吹葭管候晓玄堂驾铁骖天子迎阳疏玉户群方献寿拜金函预占黄道卿云见渐觉朱城淑气含拟欲从君观盛典使星犹自滞周南 

　　○送周云卿之任通山 

　　湖南此去意何如绿浦清枫万里余地僻且看衡岳雁官贫岂食武昌鱼千家凿井分江水几处开田傍石渠由来抚字惟良牧天子他年有赐书 

　　○寄周中丞备御关口 

　　牙旗高建白羊东鼓角殷殷瀚海空雪后锦裘行塞外月明清啸满楼中幕南五部思归义蓟北诸军尽立功燕颔书生人共羡一朝投笔去平戎 

　　○答周约庵中丞九日栾城道中见赠 

　　月卿仗节行燕甸星使乘槎向洛阳倾盖偶从黄菊候开轩共醉紫萸觞楼台塞接风云变岩谷迎寒草树荒戏马新词重康乐疏才何以答揄扬 

　　○送施贡士子羽南行 

　　何用相逢歌莫疑感君落魄不胜悲长鸣自许骅骝并高志宁求燕雀知巳道群公能倒屣也应天子幸同时金陵楼阁秋云里肃肃遥瞻鸿渐仪 

　　○送人上陵作 

　　玉园霜露向秋澄节序初临祀事兴恭将圭壁朝群帝遥奉馨香荐五陵祠坛眇眇神光下路寝荧荧燎火升宣室于今敦孝感还归早慰圣情凝 

　　○览任少海吏部庆都留题怅然怀人因次其韵 

　　帝京冠盖同游日曾忝声名李杜齐碧树不堪思远道栾毫何意覩新题书传剑阁鸿犹阻月满燕关鹊未栖尊酒论文那更得暮云回首雪峰西 

　　○赠袁御医芳洲 

　　家本东南海上村翻因避世向金门熊经自信窥真诀鸿宝还将献至尊鸣佩偶随供奉侣下帘长对道家言山人不厌少生事种橘年来满故园 

　　○张相公寿诗 

　　帷中运策九州岛岛清共说留侯在汉京赐第近连平乐观入朝新给羽林兵儒生东阁承颜色酋长西蕃识姓名却望上台多气象年年长傍紫宸明 

　　○赵州怀古 

　　千秋霸业消沉尽风俗犹传赵武灵市上美人挥锦瑟场中侠客舞青萍鴈门北去通沙碛鸟道西来入井陉欲向平原访公子萧萧宾馆户长扃 

　　○吕翁祠堂 【 世所传邯郸梦者也】 

　　吕翁祠堂漳水曲高秋爽气何氤氲松间隐隐鸣仙乐檐际时时驻彩云浮生一梦谁能度羽客千年不可群未湏白首牵朱绂欲向丹丘访赤文 

　　○题刘蕡祠 

　　岁暮江山摇落时客来下马入荒祠独伤往事甚流涕欲问遗墟不可知壁玉无因终易弃龙鳞有逆竟难披今日登科还我辈对君颜厚更何辞 

　　○朱仙镇观岳将军庙 

　　丹青画壁闪旌旗想象勤王转战时黄屋未归南狩驾金牌已罢北征师平芜漠漠前朝隔旷野阴阴暮鸟悲惟有西湖原上树春来犹发向南枝 

　　○和陈编修约之禁中雪诗二首 

　　建章今旦满清辉朔雪缤纷应候飞忽飘九陌从风散渐积千门待日晞素影偏摇宫女扇轻花欲上侍中衣最是相如能献赋沾恩新向菟园归 
　　霭霭同云覆帝畿银宫玉宇特相宜飞花遍入披香苑积絮微消太液池三署晓光凝劎佩九门寒色映旌旗亦知圣主挥天藻不羡周家黄竹词 

　　○咏夹竹桃 【 海南有桃枝竹故首句云云】 

　　桃竹旧传生碧海竹桃今见映朱栏春至芬香能共远秋来花叶不同残疏英灼灼分藂发密蕋菲菲对节攒不信千年将结子错疑竹实待栖鸾 

　　○和咏雾中榴花 

　　仙曹飞雾晓氤氲几树珍花望不分纤萼蒙茸俱袭锦高枝撩乱稍披云初疑叶上缁尘染转觉丛中淑气熏为问江头歌綘采何如玄女裛清芬 【 江淹石榴赞曰红花綘采】 

　　○九月晦日钧州公馆见菊 

　　天涯已逼三冬候客舍仍开九日花无那繁香经雨歇独看疏蕋向风斜飡英实有骚人兴送酒虚疑陶令家想象故园摇落尽倍令游子惜年华 

　　○村居二首 【 此下系前家居时作】 

　　偶然灌园兴不是学于陵醉卧松间月行攀岩下藤睢于窃自愧捭阖又无能惟应白社里谈笑共高僧 
　　山人颇好事蓬户掩还开四野绿禾满三秋白雁来授衣裁短褐饮蜡献新醅即此堪投老栖栖竟何哉 

　　○村夜 

　　纤月生西浦流光照北林群喧一以息百籁相与吟始悟丘园里能生清净心悠悠何所叹独坐抚瑶琴 

　　○同皇甫子循游横山二首 

　　曲磴行来尽松阴转寂寥不知茅屋近却望石梁遥叶响疑闻雨渠寒未上潮夫君轩冕客此地欲相招 
　　常时思独往坐为尘事撄幸接金门客相攀桂树荣峰微片云度谷静众禽鸣何年将结社与子共逃名 

　　○夜宿王氏庄 

　　微月挂孤壁四山何悄然因穿萝径去忽造竹林边丛木深寒气平芜淡野烟徘徊兴复尽还就茅斋眠 

　　○暮春游阳羡南山四首 

　　清溪知几曲惟见白云深一入蘼芜径欣闻樵采吟春莺未停啭夏叶始繁阴乘此纵长啸悠然物外心 
　　洞口石纵横流泉复有声柴门何处入鸡犬自相迎灵草知昏晓时禽识雨晴非因罢官久谁得此闲行 
　　到处暗杉松多言路不通却从青嶂外转入绿园中谷口逢茶女溪边狎钓童勿嫌疏散甚吾亦是愚公 
　　花落已成蹊村村绿叶齐一园通蝶戏千嶂隔莺啼涧草多名蕙山人旧姓嵇穷欢犹未返忽是夕阳西 

　　○同林尹游会真庵 

　　言寻仙子宅窈窕傍清溪望气行应近穿云路屡迷人闲多戏鹿树老更栖鸡愿得使君姓留将石上题 

　　○游马迹山宿许道士房有赠二首 

　　独住水中央言修不死方开帘见白鸟隔院度清香机息何妨奕神全可却粮偶来分半席遽使世情忘 
　　四周环积水信此羽人居鸟下忘机后猿窥捣药余闲寻渔父伴自注道家书笑我劳生甚逍遥尔不如 

　　○题阎泉川副使庄 

　　阎侯贫巳甚尚有种瓜田潭岩相映带农圃与周旋刈秫尽供酒卖蔬时得钱躬耕岂不苦所贵无牵缠 

　　○谢病赠别高参政子业 

　　逝将归旧林复此别知音绾鱼惭分薄解剑感交深目送三河使身分十亩吟从兹一相失长叹隔飞沉 

　　○罢病归访王山人含真 

　　一与山翁别年华每自伤还因解龟后重问养鸡乡萝薜窓中影铅砂枕上方鸿蒙常不语何以答云将 

　　○送王良医往岷府 

　　献方曾待诏何事向江干帝侧无人荐王门且自安青枫连远道白首寄微官莫惜囊中秘淮南欲合丹 

　　○赠王潼谷出守保定 

　　王尊仍出守跃马上金台共说股肱郡湏凭锁钥才雄兵六蕃拥天险一关开不为长城寄谁令高盖来 

　　○赠春岩王尹朝京 

　　赤县神明宰如君最少年无言似桃李有志笑鹰鹯得暇即开卷长贫不受钱此行人共羡名在御屏前 

　　○送白尉往湖州 

　　君家太湖北作吏太湖南驿路鸡鸣近山城树影含万川疏沃野百室竞春蚕幸此犹吾土微官也自堪 

　　○送胡主事榷税荆州 

　　南州饶齿革此去岂徒然言征山海赋用助水衡钱井邑千金市江门百丈船锥刀未可筭宽大见君贤 

　　○丹阳别王道思三首 

　　久已废逢迎萧然世外情因君访茅屋相送到江城远岫雪中绿寒流冰下行可堪此时别独自返柴荆 
　　卧病不知久见君三徙官还将鹖冠贱来伴豸衣欢秉烛惊宵曙同衾属夜寒平生学禅寂犹自别离难 
　　书生多落魄羡子最逢时绣服官方显青衿职所司铸人称道术倚马见文辞徒抱弹冠意迂疏自可嗤 

　　○夏日听沈君弹琴诗三首 

　　山居足清赏独恨不能琴偶接青溪客因听白雪音寒暄乍飜复丘壑转深沉谁道嵇中散风流更可寻 
　　知君技入神一歇一番新拨处疑非指声中似有人空山鸣落叶暗水跃潜鳞何独吹箫客能生阴谷春 
　　忽听使人惊空山迸一声能令草树里齐作秋虫鸣暂与松风远还同石磵清曲终人欲散纤月照南楹 

　　○赠宜兴张医二首 

　　翛然一逸民山郭往来频乞药从贫士传方自异人草间收伏菟涧畔煮香莼叹息市中客谁知百岁身 
　　生长白云岩仙书宿所探千金方不惜百草味俱诣采药行山外藏身住市南独抱文园病逢君试一谈 

　　○次韵赠陈后冈 

　　昔日京华古同君直玉庐蛾眉宁见妬樗散自知疏佩印紫薇署垂纶沧海鱼为农吾已矣作吏子何如 

　　○送李文与赴河南郡倅任 

　　去谒河南尹期收幕下勋地当分陕处官是古参军闲就繁台宴晴瞻嵩岳云诸公谁不爱怒喜定随君 

　　○次韵答张户部羽卿 

　　自笑如山木何言是国琛一丘幸有托百事已无心敝褐寒增絮新诗病懒吟非君重交好谁念碧山深 

　　○送董两峯应举 

　　小年同砚席惜别自依依此日献书去何时负弩归亦知予偃蹇不共尔翻飞为报吾翁道于今战胜肥 

　　○九月八日作 

　　日日闭门坐今朝复如斯窓中见风雨始知重阳期海燕已辞主黄花未满篱余心久委化何用惜良时 

　　○送真州蒋生至宜兴亲迎归 

　　相门甥馆得才郎文藻翩翩貌复扬十年久着鸣金赋一笑今游射雉场江南江北路非远几月辞家犹未返他乡芳草自相留今夕佳期未为晚归去春洲涨绿涛满川桃李送兰桡若使长江作天汉应言仙女度星桥 

　　○送莆田方生自宜兴归应试 

　　闻君诵诗满三百十年茖魄常自惜书生只是数多奇俗子空嘲玄尚白那能环堵事穷愁乘兴飘然赋远游荆溪山水清且美屡月贪欢犹未休荆溪茂宰君妻弟思君不谓君能至山坳水曲日追随相对浑忘乡土异君不见荆人刖足售良玉好丑由来随世俗期君此暬十扬眉一战能亡三败辱 

　　○送林宜兴迁官南部 

　　移家偶爱山中静地主何烦重相敬吾生耻学茂陵郎如君岂是临卬令谁言陋巷不容车劳君拥盖常造庐谁言簿书日纷紏劳君为我频置酒五月清溪暑气微淹留竹里共忘归乍看朝霞初冐岭忽惊夕露欲沾衣清才自合飜飞早一朝西上金陵道请君别后数寄书山中相识日应少 

　　○题东石草堂图赠黄松江 

　　连山断若缺一溪百余折古松三四株爪秃骨半枯闻道闽山乃有此谁将辇载来东吴松江太守好静者迹在风尘心在野苦欲还山未得还故托良工为摹写太守昔年卧茅荆日日看山无俗情醉来向东拜白石誓与此石同死生岂谓金门被羁束复向名藩分虎竹横金衣锦世无比太守只言非所欲乃知碧山不负吾驷马高盖胡为乎有时吏散重门闭焚香独隐鸟皮几披图相对一莞然不觉逍遥数峰里樵人渔子似相识手招两鹤势欲起扁舟却在窓户间便欲乘虚泛清泚真邪假邪何足问世间万事亦寄耳 

　　○双寿图歌为叚翁作 

　　是谁写此大椿树爪牙缩张相攫吞轮菌偃蹇据绝壁气凌万木皆儿孙似鼻似口挺奇干半枯半嫩蟠灵根千年神物照魑魅满山精恠争崩奔树上悬泉始一线飞洒树里成千片匡庐瀑布不可寻忽向今朝眼中见立石复似五老峰云气模糊露头面可怜此树与云石苍然一色谁能辨石间异草何其多紫芝伏兔森交罗仙萱自是百草长绯葩翠叶呈婀娜上承老树赖嘉荫亦如松栢挂女萝萧然相伴岁月晚长养齐沾雨露和吾乡叚翁住东郭夫妻七十鬓未秃翁家犹子擅丹青手挥绢素为翁祝一枝一茎亦有情五百春秋逓相续请翁披图应自笑形固可使如槁木 

　　○赠王君五十岁 

　　君家城市里终岁常闭关青松白石满庭内不许俗人相往还看君本是山泽臞年来战胜身亦肥但道庞公堪自老何湏蘧瑗更知非 

　　○题龙图 

　　世人画龙得龙皮叔也画龙得龙髓当其停手凝思时青天飒飒生风雨却恠三夫不点睛那知一日飞腾去 

　　○山庄闲居 

　　身名幸自谢笼樊白首为农誓不谖惯住山中知鹿性数行树下识禽言巾车每许邻翁借书帙间同道士翻醉后渐看松月上满村鸡犬寂无喧 

　　○游神墩寺次壁间韵二首 

　　新雨郊原草木柔葛巾黎杖此寻幽藤垂小径蝉声满苔合荒庭鸟迹留隐几翻经聊习静凭髙望逺一销忧相逢更是烟霞客携手同为汗漫逰 
　　古藤千尺犹自柔布叶垂阴满院幽枫树暗随清磬响山人欲去白云留谈玄幸有飡霞侣违世已无食肉忧不识老僧莲社里可容携酒日来游 

　　○登墩 【 此墩可望茅山】 

　　藂竹袅袅迎风柔古墩掩映清湖幽断烟白鸟双洲远落日青山半景留耳听鸣蝉知换节坐移芳草觉忘忧兴来更望华阳顶想见仙人驾鹤游 

　　○广德道中 

　　苍山百转见炊烟茅屋高栖古树颠细雨薜萝侵石径深秋稉稻满山田云中望影迷遥岫草里闻声觉暗泉倘遇秦人应不识只疑误入武陵川 

　　○泊淮上作 

　　枫林望尽见苍山桐栢飞流入楚关潮散海门孤岛出月明渡口数帆还客梦祗惊青琐远沧波长羡白鸥闲闻道淮南多桂树朝来杖策一相攀 

　　○淮上五日泛湖同蒋别驾世和 

　　青苹袅袅漾微风轻舸逍遥暂此同客里绿蒲惊节换尊中清酒觉愁空一径荻芦行不尽数洲鱼鸟戏相通向晚前川箫鼓发犹疑风景似江东 

　　○闻复官报寄京师友人 

　　姓名不复挂朝参鱼鸟由来性所耽箧里符经都已废山中孶草渐能谙疏狂自分三宜黜懒病其如七不堪深谢故人推毂意莫将阳羡比终南 

　　○代柬寄京中旧游 

　　莫湏弹铗叹无鱼自爱山东构草庐雨后乱蛙生敝灶秋深落叶伴闲居身随老圃偏能惯论学潜夫愧不如故人休讶无相讯中散从来懒作书 

　　○寄赠曾郎中再入礼部 

　　文昌秘省倍光辉传道仙郎去复归三署会应寻旧草五时犹得赐新衣宫闲常似游丹壑赋罢多堪献紫微徒使昔年同宦侣频于清夜想音徽 

　　○家居赠别陈佥事约之 

　　已甘踪迹滞丘樊蹔逐行麾思欲翻才薄最宜明主弃身贫独感故交存苍苔掩径谁相过芳草怀人未敢言知君王事方鞅掌不记于陵长灌园 

　　○临清十五夜柬陈太史约之 

　　行人向月占消息一望云端百感并南去关山犹未半东升蟾兔已先盈乘槎且傍鱼龙宿绕树那堪鸟鹊惊忆与仙郎当此夜几回联佩侍承明 

　　○赠陈佥事约之生日 

　　青春绣服俨神仙早岁为郎霄汉边问齿方知散骑后论才已是洛阳前官迁栢府多推望经绝韦编不待年衰病无能真自弃慢将犬马愧君先 

　　○崔镇道中晚望怀陈约之 

　　郊原极目思依依楚木连天楚树微远浦潮生人独往寒林风静鸟双归泥涂自觉朋游好日月偏催旅鬓稀念尔同为南窜客烟波何事更相违 

　　○赠别义兴林尹迁官 

　　移家本为采山薇茂宰风流更可依满径蓬蒿频问讯开尊竹石几忘归高才岂得淹黄绶野性惟甘卧薜衣今日河梁送君后柴关车马又应稀 

　　○次韵赠施道人 

　　御气曾闻老氏柔寄身偏爱水云幽道书数卷只自注生计一钱常不留卖药人间应是谪挂瓢树下复何忧犹言妻子能相累自戴黄冠学远游 

　　○寄题顾东桥侍郎戴酒亭 

　　后世还闻有子云为耽寂寞卧江滨门前即是寻山路座上偏多载酒人禄位已非执戟贱文章真与太玄邻欲比侯芭应自笑不知何日望清尘 

　　○送樊医归南昌 

　　山人自小爱游方尚说怀归意不忘别友因留隔岁药还家试解百金装澄江尽处闻乡语暮雪深时到草堂愿尔常如秋后鴈一年好是一来观 

　　○赠张地官督赋江南 

　　皇家财赋重江淮浮济逾河岁岁来岂谓司农方告匮故烦节使远相催舳舻接水通千里齿革盈筐备五材民力东南已如此因君一为献兰台 

　　○赠南都莫工部子良夏至斋宿署中 

　　万乘亲郊幸北宫千官斋祓两都同灵光正想泥封上清梦遥依辇路通烟散玉炉知昼永星分银烛坐宵中闻君已就汾阴赋犹向周南叹不逢 

　　○送彭府倅进贺圣节表 

　　曾叨执戟侍枫宸犹记呼嵩拜舞辰献寿频将金镜拂入班许覩玉颜真自怜拙疾辞明主因卧丘园作外臣今日送君何所道祝尧长比华封人 

　　○宜兴舟中读徐养斋诗稿因思奉别之久怅然有怀二首 

　　清溪南望五湖连竹树阴阴两岸间桃李孤村春欲尽蒹葭远水思俱闲散帙曲中惊白雪卷帷天末见青山故乡共是投簪客犹恨高踪不可攀 
　　昨岁相逢冰雪深忽看春色独惊心清风每忆人如玉嘉句堪言字比金四壁荒庐■〈扌弃〉自老连洲芳草共谁吟思君坐惜年华暮明月扁舟试一寻 

　　○览徐养斋见怀毛古庵及小子之作存没感怀和韵 

　　早岁曾陪履杖游遥思墓木已三秋美人去后空闻笛芳草归时独倚楼世上玉颜还易老山中石髓杳难求却惭司马频相许拟向清湖共钓舟 

　　○和徐养斋移居二首 

　　何年挂却侍中冠新筑山居一亩宽种黍聊为终岁计移花应待早春看门依绿树人稀到身谢红尘梦亦安更是谢家兄弟好长吟池草对江千 
　　窈窕岩阿丛桂秋清溪一曲草堂幽荒园自向闲中翦灵药多从病里收叶上题诗应满树沙边载酒不惊鸥莫道东山淹谢传苍生日夕待嘉谋 

　　○题赠施心菊医士 

　　闻道仙翁昔种菊君今对菊独凄神萧条三径犹含露怅望深秋似有人肘后传方多已试鼎中留药不嫌贫相从何日东篱下愿乞余香慰病身 

　　○赠江阴陈君 

　　幽栖选地傍江濆高士风流宿所闻身着薜衣称隐吏园多橘树比封君琴尊不厌丘中赏鱼鸟堪为物外群怖尔眉间多道气年来曾读五千文 

　　○寄刘范东提学 

　　不材因得返园庐穷巷犹存四壁余生计十年思种树病身终岁强移书山僧白社容相往长者高车日与疏畴昔虚蒙国士待于今樗散更无如 

　　○题伯祖平乐守素斋翁像 

　　国史己收循吏名蛮方犹忆使君清祀留桐县如朱邑文谕南夷比陆生 【 公有华夷解谕交趾】 湘江又见棠花发 【 公尝令零陵而余父于公为从孙又守永州】 漓浦还闻俎豆成清白传家自公始高门大纛岂为荣 
　　吾乡自国初以来中科第为达官者几何人而以名宦录于国志如平乐公者不数人焉何其囏也呜呼非其诚心爱民洁已何以及此今其子孙虽淡泊然清白吏子孙也固有余荣焉使公当时亦与众同污其子孙纨绮骄侈如他仕宦之家则有之矣安能垂名皦日如今日也哉此孔子所以致辨于齐景夷齐之间有志者必不以彼易此而吾唐百世子孙所宜鉴也既题公祠因志所感于后 

　　○和朱子学迁居 

　　辛勤四十有此居生事萧条只晏如行李随身一长铗疏藤挂壁数椽庐愧无厚禄堪助汝寔有高文能起予独惜杨雄名位薄世人谁识太玄书 

　　○程副使挽诗 【 同年舜敷之父】 

　　帝里风烟几度逢此行复与仙郎同倾城冠盖通家后故国江山对酒中老忆旧游经画省闲寻芳草到禅宫亦知今日游魂处多在清淮白露东 
　　嘉靖丁酉秋余始见公于金陵公留余饮酒自言少时为太学生始游金陵后官于郎曹居此者十余年自闲居以来常思雨花牛首之胜辄为之慨然已分此生且休矣今老且病诚不自意复能至此每过旧游处历历如昨日事乃知江山长在而人命有极牛山之泪可复下乎语毕公掀髯而笑余亦欢饮尽醉别去至冬而公卒盖别公后纔四月也嗟乎公而有知尚能复来金陵矣乎故予作诗以哀公叙金陵事特详云 

　　○元夕咏冰灯 

　　正怜火树鬪春妍忽见清辉映夜阑出海蛟珠犹带水满堂罗袖欲生寒烛花不碍空中影晕气疑从月里看为语东风暂相借来宵还得尽余欢 

　　重刊荆川先生文集卷之一 

　　●重刊荆川先生文集卷之二 

　　诗二 

　　◆诗二 

　　庚子岁海印寺再举同年会纪事四首 
　　得薛君所寄三游纪兴刻中有杨方洲见怀之作盖别去已十余年矣抚卷慨然用韵奉答 
　　送黄翠岩赴松江推官任 
　　送沈君守宁波 
　　送陆舍人调辽府长史 
　　送王舍人往昆山为顾相公营墓 
　　闻石屋彭君置生棺有感为赋四诗 
　　寺中访后渠崔侍郎不遇次韵 
　　济上别钱副使 
　　点苍山歌赠雪屏赵考功 
　　李中麓文选藏书歌 
　　詹府燕集奉和上宰松皋公三首 
　　送王翰林浙江兵备副使 
　　送邹东郭掌南院 
　　赠吴山人归自京师 
　　赠许太宰 
　　宿双塔寺林东城罗念庵误于郭外相寻不遇有作见寄用韵奉答 
　　次韵赠汤将军 
　　自述 
　　宿游塘书怀二首 
　　题陈渡庄 
　　■〈巳上山下〉亭遇盗次韵 
　　病中试新茶 
　　泊舟郭外有感 
　　同褚生滔徐生大复夜过城濠水榭作二首 
　　游永庆寺示诸友 
　　题金山寺付僧惠杰四首 
　　宿荆溪上塘庵述怀余向曾游此匆匆十年矣 
　　登常山山亭次壁间韵二首 
　　过清溪庄值主人不在 
　　题清溪庄三首赠顾副使 
　　答陈澄江佥事村居韵八首 
　　赠王山人 
　　赠山阴陈千户病卧毘陵三首 
　　周莲渠以诗问病次韵 
　　载迭前韵二首赠莲渠 
　　宪副饶湖田见过陈渡草堂赋此为赠 
　　赠郡倅纲运 
　　送人赴真定幕 
　　赠冯午山提学 
　　赠吴宾湖 
　　题徐君渊泉号 
　　赠王思东号王君祖为中舍 
　　赠熊南沙郡倅入贺万寿节三首 
　　壬子陆生南阳禇生滔赴试与之叙别不觉坐至夜分因作二首 
　　常山怀罗念庵 
　　寿诗 
　　董进斋寿诗 
　　蔡南村寿诗 
　　寿王生革母 
　　法慕庵六十暟之父 
　　赠徐学琴六十大复之父 
　　题孤山林隐居祠二首 
　　岳将军墓二首 
　　吴江三忠祠 
　　松关 
　　梅坞 
　　筠径 
　　石丈 
　　苍翠亭 
　　会远楼 
　　元阳洞 
　　小虹桥 
　　迎仙馆 
　　礼星台 
　　灵芬精舍 
　　山田 
　　山池 
　　茅亭 
　　良友轩 
　　听莺阁 
　　贺陈吏部父母荣赠二首 
　　己酉八月十八日观潮作 
　　贺金翁夫妇双寿诗翁举人子韶庠生子声之父也 
　　题赠乔佥事兼为乃翁封君寿 
　　希周兄八十 
　　石湖王傅辱观拙集见赠长句二十三韵奉答一首 
　　题偶耕书屋送谢右溪西归兼东左溪 
　　题夏中书画竹 
　　卓小仙草书歌 
　　杨教师鎗歌 
　　古镜歌 
　　峩■〈山上眉下〉道人拳歌 
　　日本刀歌 
　　剑井行时有白气属天 
　　为谢参政与槐题青白莲画 
　　悼仆钮才 

　　○庚子岁海印寺再举同年会纪事四首 【 此下系春坊时作】 

　　伐木张新燕攀鳞忆往时重来散花处更是聚星期玉佩皆鹓侣金河即凤池独怜丘壑质还复接芳仪 
　　净院早凉生佳宾四座倾花间重识面塔里旧题名对酒怜萍迹闻歌想鹿鸣十年还此会那得更无情 
　　故游经绣陌初地入松扉可那看花伴年年渐觉稀一钟收宿雨双树带余晖若问龙池刼谁能不醉归 
　　梵宫邻帝苑长此集儒绅槛外诸天界尊前四海人星霜别后鬓花月向来春且共摅筹策云台早致身 

　　○得薛君所寄三游纪兴刻中有杨方洲见怀之作盖别去已十余年矣抚卷慨然用韵奉答 

　　昔抗万言疏还归四壁居谊才应共惜黯戆更无如顾尔犹岩壑惭予滥石渠圣明思直谏早晚下征书 

　　○送黄翠岩赴松江推官任 

　　君本儒家子新诗更出奇自宜金马署暂拜爽鸠司海国数鱼稻桑田赋茧丝南州饶土物勉尔一无私 

　　○送沈君守宁波 

　　五马去■〈走参〉■〈走覃〉孤城积水含地收蚶蛤税人与龙蛇参夷贡珠频入僊书穴可探清贫君已惯海味不湏甘 

　　○送陆舍人调辽府长史 

　　十载紫薇郎长随玉辇傍忽辞汉天子去谒诸侯王梦渚陪游猎兰台佐羽觞子虚今在楚作赋有辉光 

　　○送王舍人往昆山为顾相公营墓 

　　明主敦耆老藏山借宠恩使臣出左掖秘器给东园旧路吴中树新碑海上原平津众宾客试问几人存 

　　○闻石屋彭君置生棺有感为赋四诗 

　　青山结凈因回首迹俱陈司马四壁宅荣期百岁身文牺幸知免行蚁待相亲试料还真后谁为倚户人 
　　隐几嗒然安疑君是鹖冠道书肘后系人世镜中看家本无千橘生常卧一棺不因兹下泪任尔雍门弹 
　　苦欲辞簪绂归来掩故园无过六百石只对五千言倚树看蜩化逢人笑舌存老龙且莫去为我发狂论 
　　吾与尔皆梦相看一笑时拘拘亦何恶役役尚如斯藂桂山中约枯槎海上期胡为更羁绁有愧故人知 

　　○寺中访后渠崔侍郎不遇次韵 

　　为访高人馆联镳出近垧并从金地入不见玉山形榻尚留僊麈云疑隔使星无人问奇字载酒只空亭 

　　○济上别钱副使 

　　木落村逾迥洲回水更包乱泉舂急峡短日漾寒郊问俗非吾土逢君似旧交笑谈方此始何事又相抛 

　　○点苍山歌赠雪屏赵考功 

　　点苍山十九峯峯峯巧削玉芙蓉炎天赤日雪不融峯顶涌出十九泉一峯一泉相萦缠流到峯前共一川雪花乱落绿波里迭岛连洲镜中起是为巨海名西洱蒙舍当年控百蛮山水中间凿两关一夫守此百不攀圣代垂裳九夷附此地千秋罢烽戍洱海行人日夜渡剪除蓬藋疏街衢歌锺绮衣盈路隅昔日不毛今雄都山中鸡犬散不取山下乌蛮种禾黍况乃儒风似邹鲁纷纷犀象走王庭恠石亦具山水形尽辇中州作画屏羡君结庐山之窟窓里诸峯互出没夜夜读书常映雪十年簪笏系朝班位高官要身不闲惟有清梦到故山余亦平生好奇者一说名山心若洒何时与君共坐雪峯下 

　　○李中麓文选藏书歌 

　　中麓子最好奇平生苦心只自知破冢将寻姬氏籍凿山欲出禹王碑鸟篆蚪文焚后字白云黄竹删前诗藏在阴厓及海窟神物守护谁得窥自从掇取归君屋但闻胡山鬼夜哭汗牛讵止盈五车插驾应知满万轴开函几席生云烟五色纷纷耀人目家中绫绮割截尽更剪朝衣作装束中麓子几岁读书长闭门自信中郎能一目还轻左氏识三坟迩来下笔作词赋绝似先年石鼓文却忆射策来京国此时才士纷如云雕龙白马争先后一日逢君皆闭口试问■〈鼠勺〉鼠君已知解对黄熊谁更有共看飞腾迈等伦早排阊阖上麒麟遂令纨袴生叹息公卿元是读书人老大无闻予自怜论交多愧十年前可道壮心犹未巳时复从右乞一编 

　　○詹府燕集奉和上宰松皋公三首 

　　祥光虹渚应玄苍喜溢仙曹荐羽觞匕鬯万年征子圣股肱一德见臣良袖携香雾东华上履曳星辰北斗旁共说疑丞归大老竞将礼乐赞灵昌 
　　御苑先春万木苍宫云袅袅度琼觞鹓班并引金貂贵鸿羽全收玉署良分日传经清禁里罢朝起草紫宸旁恩波忝窃安能报愿祝千秋宝历昌 
　　玉津晴望郁苍苍环佩初临试紫觞并向凤池开胜会早从麟角识元良衣冠迥出商岩上雨露偏承幼海旁自愧承华箴未就谬将彤管奉明昌 

　　○送王翰林浙江兵备副使 

　　同时词客不如君一剑还将静海濆鸡舌旧从香署吏虎符新领伏波军帆樯万里输鲛织楼阁三秋吐蜃云自笑冯郎将白首欲从幕下策奇勋 

　　○送邹东郭掌南院 

　　最怜江左风流地暂作周南太史公通籍总称鸾掖吏分曹独向凤台东香携汉署沾新绶花近秦淮瞰故宫此去谈经门下客几人相对坐春风 

　　○赠吴山人归自京师 

　　山人不解机心事早岁藏珍学鹿门住傍岩崖惟四壁赋成金石几千言偶游卿相多悬榻归去蓬蒿正满园京洛岂无知已在看君终是厌烦喧 

　　○赠许太宰 

　　卿家勋贵似诸袁两世三登八座尊接席貂蝉开甲第成阴桃李在公门身延白屋频推哺官借青宫独拜恩天子行将问黄发老臣何以赞嘉言 

　　○宿双塔寺林东城罗念庵误于郭外相寻不遇有作见寄用韵奉答 

　　谩向金门学隐沦独游花院散凉氛诸天只在人间世并马谁寻野外云白日金轮临户映香街笙管隔墙分化城本是迷来路莫讶幽人好避群 

　　○次韵赠汤将军 【 将军故中山侯之孙也】 

　　将军妙筭古人同料敌常如在目中铁骑连营寒映月楼船跨海夜乘风玉门烽火今犹急桂岭珠玑久未通却笑封侯应有种看君百战立奇功 

　　○自述 【 此下系后家居时作】 

　　祗为抽簪早归来已四春本非食肉相犹是饭牛身负郭无新业灌园有旧邻矶边独钓客陇上偶耕人相见一相笑吾今罢问津 

　　○宿游塘书怀二首 

　　脉脉常多病睢睢竟寡谐鷽鸠知分量稿木任形骸虫语喧清夜藤花媚小斋逃虚何足叹心迹幸无乖 
　　雨过草木好夜来池馆清露虫疑烛影风树答书声似瓠甘无用为膻厌有名且师河上叟毋使虑营营 

　　○题陈渡庄 

　　经时不到此花落徧庭芜开馆犹如客凭轩忽丧吾蝶飞看栩栩鸟唤听乌乌便欲题丘壑于今总姓愚 

　　○■〈巳上山下〉亭遇盗次韵 

　　枕书觉已倦挺剑忽相求惊起游仙梦虚疑贾客舟赍粮十日少载橐一身浮澹汨堪为笑将何谢尔偷 

　　○病中试新茶 

　　久不窥园圃多应徧落花生涯只本草岁月又新茶婚嫁身多债诗书眼尚遮病来都忘却恰似老僧伽 

　　○泊舟郭外有感 【 时早灾甚】 

　　愁多番夜短村郭又鸡鸣更听邻舟语行看海日生新秋河汉影竟夕桔槔声谁能讼风伯一使甘霖倾 

　　○同褚生滔徐生大复夜过城濠水榭作二首 

　　出郭即山家孤亭更水涯人开池上酌莲吐月中花清籁微微至明河渐渐斜坐疑尘世隔鸡犬亦无哗 
　　祗堪成独往讵意得同群柳色秋将近乌啼夜欲分细吟西涧草闲诵北山文纵然逢醉尉不是故将军 【 时居人有诃问者】 

　　○游永庆寺示诸友 

　　村墟正三月春服领春风飞鸟机心外青天佛眼中观心犹是障齐物亦非同何处参真诀颜生昔屡空 

　　○题金山寺付僧惠杰四首 

　　何处寻龙藏停桡听梵音中流一塔影远树万家阴僧定潮来去月明江浅深试将空水相堪比慧公心 
　　隐隐帆樯外分明见法幢川光孤断石井脉割寒江折苇僧归渡观潮客倚窓一窥龙女偈坐使战心降 
　　凭虚聊骋望面面荻芦秋坐据三生石心随万里流鼋鼍争出没楼馆定沉浮向夕烟氛敛珠光似可求 
　　法界元无着寥寥空水云钟声潮外住佛相镜中分经为鱼龙说人将鹳鹤群慈航如可借不厌往来勤 

　　○宿荆溪上塘庵述怀余向曾游此匆匆十年矣 

　　园令还多病东方更少徒寻山只独往到寺即吾庐酬答惭居士衣冠谢鄙儒冥心偶有会木榻小跏趺禅栖吾所好来往亦随缘信宿还今夕支离又十年病身宁礼束懒性已书捐兴到成开口逢人更默然海上倭方急云中虏又侵缨冠本非分抱膝复何心树冷秋前寺篁齐雨后林此乡非楚泽濯足亦成吟委形堪落魄任性绝安排得失浮生梦闲忙造物差平湖疏野树微雨寂山斋欲证空王偈犹嫌落几阶家园只百里几月不知归饭合山僧灶眠分渔父矶貌衰非示病才拙似忘机虽然断荤酒不惹独醒讥山房夜雨歇檐溜响空阶叔夜惟贪睡荣趎又孰偕废梳同祝发厌肉类持斋转觉人情隔岩僧却可侪 

　　○登常山山亭次壁间韵二首 

　　关通百粤会地带上游雄车马年年客尘埃滚滚中忧时讥丧狗逃世托冥鸿出处将谁是徒令怀古风 
　　平生好奇士抚景气还雄栈度盘蛇际滩行磨蚁中客心南北水世事去来鸿闻说仙山近冷然欲驭风 

　　○过清溪庄值主人不在 

　　岸岸夹丛竹清溪几许深君从城市隐余向碧山寻翳翳孤村景刁刁众木吟还看题壁字想见闭关心 

　　○题清溪庄三首赠顾副使 

　　阮生常避俗平子正归田种秫供生事为楼队列仙沙行随鹭迹湖泛趁渔船月下闻高咏应多感兴篇 
　　城郭往来久独怜湖上居素封千树橘白首一床书山客秋分蜜溪甿夜捕鱼横金岂不贵此乐复何如 
　　地即梁鸿宅溪连范蠡湖霜天荣橘柚秋水戏鸥凫从宦元非巧名丘亦是愚欣君遂始愿遶屋树枌榆 

　　○答陈澄江佥事村居韵八首 

　　番嫌结社闹独往筑秋场已谢二千石何湏八百桑站站夕时鸟欣欣雨后秧感时聊一适不是阮生狂 
　　昔岁理人术今朝种树书太恩番是累非种亦湏锄身老兼栽药家贫待畜鱼求羊还愧我肯许叩精庐 
　　酒隐君能惯青天白眼宽貌肥占道胜禄去易身安鸟迹携书对藤花倚树看枋榆非不乐何用羡扶抟 
　　君往惬幽意吾留厌市声园庐本相接諠寂不同情褊心违请谒病骨废耘耕出处两无着空惭大隐名 
　　城市终当徙开轩向绿畴老知学稼好穷带着书愁野燕登蚕箔山鸡雊麦秋村甿无曲调出口自成讴 
　　南国频饥后飡麸胜酪酥比闾虽麦穗盗贼尚萑蒲阖室供鏁茧分沟竞辘轳田家莫厌苦试看荷戈夫 
　　樗散甘为笑逢迎已觉迷渐能谙豕牧宁复舞鸡啼村居邻北郭野语学东齐此是潜夫宅吾将为子题 
　　葺屋纔支漏新茅不用添风清田叟鼓雨应社神签野荫炎还冷村醪酸亦甜高人方对卷晒麦也能兼 

　　○赠王山人 

　　自笑久磷缁还真已是遟偶寻赤松子更结白云期短褐身将老微言世莫知吾生同智北从此问无为 

　　○赠山阴陈千户病卧毘陵三首 【 陈故毘陵人也】 

　　问子来何处云从剡水阴越吟多病客吴语故乡心尺牍人争羡一言余所欲由来绝弦意今日为知音 
　　到处能惊座知君是姓陈小言工作赋大隐不违亲倒箧酬寒士投书绝贵人吾将从汝去共醉若耶春 
　　高牙将门子何事老蓬蒿坦荡从吾好浮沉任所遭行穷五名岳家住一渔舠尚觉雄心在逢人脱宝刀 

　　○周莲渠以诗问病次韵 

　　诗书能作祟齿发自多愁且效漆园放还同莲社投樗材非世用药石拙身谋脉脉淹时序空贻知已忧 

　　○载迭前韵二首赠莲渠 

　　十年不入市一饮复何愁秘箓时堪展华簪久已投只有归田赋钿无问舍谋营营怜俗子得失尽成忧 
　　字许门生问诗从海上求养真人伴鹤寄傲屋如舟得丧惊蕉梦荣华觉梗浮邑中有耆旧应使俗回偷 

　　○宪副饶湖田见过陈渡草堂赋此为赠 

　　皂帽栖迟日掩扉方灌园岂知绣斧客还过雀罗门丝茧东南急羽书边徼繁忧时在君辈野老复何言 

　　○赠郡倅纲运 

　　之子从王事秋江晓问津泛舟千里役行箧一官贫淮海雄畿服瑶琨贡国珍圣明如有问正可绘流民 【 时江南早甚】 

　　○送人赴真定幕 

　　幕下绣鞍来滹沱氷未开股肱称大郡帷幄选名才鴈起分秦塞雀栖辨魏台云山自可乐况得庾公陪 

　　○赠冯午山提学 

　　吴俗今应变楚材昔共闻试看铸人术岂尚雕虫文骢马回江树弦歌散海云史书征德化更是一冯君 【 汉史大冯君小冯君政如鲁卫德化均】 

　　○赠吴宾湖 

　　幽栖谢俗客相对只清湖野服裁芳芰时蔬剪绿蒲行吟向渔父着论仳潜夫前洲双白鸟识得主人无 

　　○题徐君渊泉号 

　　磊磊长髯客人间久避名独因南涧赏遂与北山盟流处玉琴响绕来茅屋清风流堪此地今古一徐生 

　　○赠王思东号王君祖为中舍 

　　以兹百年感东望一欷歔氏族王孙后弓裘世泽余时攀皋上树独对斋中书尚说传奇字知君辩鲁鱼 

　　○赠熊南沙郡倅入贺万寿节三首 

　　去去朝元使先年汉署郎遥将华封祝再惹御炉香近侍陈鸿宝仙人捧御床试看旧朋辈多在弭貂行 
　　画省何年别频惊江上枫因兹万国会还向五云宫恩承天语润班许近臣同自信真心在羞言藉子公 
　　一朝辞宠辱终岁事沉冥只可群麋鹿那能出户庭北胡频候月南纪正占星 【 时火守斗】 长策湏君辈将何献帝庭 

　　○壬子陆生南阳禇生滔赴试与之叙别不觉坐至夜分因作二首 

　　齿长愧一日经传在两生摄衣常共席连茹亦同征夜露澄杯气秋河澹月明忘言吾已久欵欵见深情 
　　汨没嗟来久前儒与后生争矜腐鼠得谁逐冥鸿征默坐蛩秋语窥书萤夜明旧游看籍湜应悉此时情 【 韩子云籍湜辈屡指教能不叛去否】 

　　○常山怀罗念庵 

　　本为穷幽赏非因避世氛乡心吴水尽客路粤山分名姓休相问渔樵久作群忽思鸾掖侣日暮倚停云 

　　○寿诗 

　　早谢浮名绊生涯常宴如春来江上棹老去枕中书东郭闲居惯南荣□虑疏看君足道貌自与俗人殊 

　　○董进斋寿诗 

　　自爱悬车早经今十岁余薄游沧海客大隐市城居坐阅人间世时翻肘后书里中问耆旧羡尔更谁如 

　　○蔡南村寿诗 【 蔡泰伯里人瀛之父】 

　　我识南村叟臞然一逸民卜居三让里击壤百年身城府入来少桑麻乐处眞一经今有子环堵岂嫌贫 

　　○寿王生革母 

　　之子门生秀传经契独深还因饮氷志更识和丸心贫供江水馔诗献柏舟吟古来推善养尹母复如今 

　　○法慕庵六十暟之父 

　　家世法眞余清名人不如高年推亥字大隐寄廛居逸客闲相过机心老更疏多君能教子余庆在诗书 

　　○赠徐学琴六十大复之父 

　　改岁周正月推年綘老人山田新刈秫茅屋久藏珍白雪弦中意青衫物外身赢金亦何羡有子不为贫 

　　○题孤山林隐居祠二首 

　　孤山春欲半犹及见梅花笑踏王孙草言寻处士家尘心莹水镜野服映山霞岩壑长如此荣名岂足夸 
　　碧水年年色幽人复此游不因同所好那得独相求山鸟矜春语湖烟淡夕流思君忽自笑信矣一生浮 

　　○岳将军墓二首 

　　国耻犹未雪身危亦自甘九原人不返万壑气长寒岂恨藏弓早终知借剑难吾生非壮士于此发冲冠 
　　谁将三字狱堕此万里城北望真堪泪南枝空自荣国随身共殒相与虏俱生落日□风起犹闻剑戟鸣 

　　○吴江三忠祠 【 祠在太湖东畔三忠伍太宰张睢阳岳武穆也】 

　　庙枕洞庭波招魂荐楚歌灵风鼠雀避落日鹿麋过东国终为沼南兵不渡河江淮形胜地保障近如何墓槚几经秋兴亡一镯楼死应为厉鬼生肯共金酋吴越车书混江淮战伐木幸逢全盛世此地弄扁舟 

　　○松关 【 蠡南杂诗为吴颐山副使作】 

　　月出照松关松阴正满地恐有山僧归终夜不湏闭 

　　○梅坞 

　　层氷结平川积雪埋高树无处寄幽情但到梅花坞 

　　○筠径 

　　面面隔深竹茅斋在何处遥闻犬吠声试从此路去 

　　○石丈 

　　自是太古人一身衣百草年年只在山怜尔亦枯槁 

　　○苍翠亭 

　　风来松涛生风去松涛罢虽非参禅客暂此学观化 

　　○会远楼 

　　层楼对回溪溪边草新绿不是伤春人聊骋千里月 

　　○元阳洞 

　　混沌遇儵忽误被凿一窍寄语谈玄人此中可观妙 

　　○小虹桥 

　　采花与汲涧幽事俱在山朝向桥上去暮向桥上还 

　　○迎仙馆 

　　空斋寂无人草木自森蔚不因羽客游安得有云气 

　　○礼星台 

　　昔在明光宫日侍北斗傍此时卧空谷频望北斗光 

　　○灵芬精舍 

　　山人爱长生辟谷亦云久何以济朝饥紫芝大如手 

　　○山田 

　　从横乱峯里忽此见平田不湏抱瓮汲自有峯顶泉 

　　○山池 

　　百泉自奔注更不费疏凿雨歇天气清临池看洗鹤 

　　○茅亭 

　　孤亭簇群岫宴坐增悄然主人何所作多应草太玄 

　　○良友轩 【 竹】 

　　里中耆旧多谈笑每相聚日暮各自归此君独不去 

　　○听莺阁 

　　春催金谷晓一望百花齐不作辽西梦从渠着意啼 

　　○贺陈吏部父母荣赠二首 

　　岁月生涯短诗书世泽长今看墓木拱犹自被恩光 
　　翠鸐裁新服丹沙驻旧容为问天书宠何如石窌封 

　　○己酉八月十八日观潮作 

　　秋空忽尔色黯黪万窍怒号山震荡冥冥混沌一气来游人共指潮头上初时映海色尚微及至摧山力渐壮澒洞吴越惧一壑幻戏人兽惊殊状满空烟雾走玉龙万里川源豗白象雷鼓鞺鞳冯夷舞日车出没鲛绡漾海神珍宝不自惜岁与江妃一相饷湏臾涨尽势稍歇依然宇宙回清亮昔人说此已愈疾何况临流恣疏放 

　　○贺金翁夫妇双寿诗翁举人子韶庠生子声之父也 

　　金家兄弟早空群倚马便作万言文玉树辉辉照前后弱冠英名在人口黉舍同游愧我先相见每称吾小友曾遻而翁好避諠隐身西郭如乡村一生爱诵远公偈累岁不识县令门夫妇齐年人共羡九月开筵对归鴈请看二子接翅飞好将文绣作斑衣 

　　○题赠乔佥事兼为乃翁封君寿 

　　使君昂藏关西客弱冠声名已籍籍着书每欲凖盘诰作赋时能掷金石为郎几岁历金华还闻建节度褒斜锦水秋霜看避马杜陵春草正思家君家住近谷口东而翁亦有子眞风游宦勿言亲舍远金牛元自接秦中 

　　○希周兄八十 

　　三十年前事未遥兄时乡杖我垂髫岂识负剑从长者惟解戏鸡逐马夸轻蹻三十年后事已更惊看镜里白髭生问兄何为却少壮应是黄金铸已成 

　　○石湖王傅辱观拙集见赠长句二十三韵奉答一首 

　　少年文苑代搜集每得异书心喜怿或时一日来束阁辄觉无聊少颜色偶熟草木鸟兽经充贡王廷叨简廸眉目可丑非世用依然归来事藿食荒庐四壁岂嫌陋敝帚千金徒自吓不能屈蠖事深藏尚尔雕虫余故习苦思疾书寒灯伴微吟骨立长松侧言语能工诧鹦鹉心田耳秽惊狐蜮已知壮夫决不为况有良朋相羽翼春陵无极只一语此是尼山真血脉汗背几枉过一生焚弃笔砚甘守黑回头可笑瓿堪覆后生谬谓玄非白秪合箧笥掩瑕垢谁写竹帛露狂易云间长史有古风三江五湖襟期隔下里因风忽传去幸逢知音宽我责谓余朋旧往复书惷戆颇比他山石百卅余言拜嘉句坐令枯槁生润泽夫君清标远俗姿矫矫忽向我前立转觉侧身感四愁何时开径延三益东海此日多君子有如埙箎逓戞击寄声林莫两杨君努力与世扫蘙塞 

　　○题偶耕书屋送谢右溪西归兼东左溪 

　　长君昔挂西曹冠青风漠漠沧江寒少君复谢薇省吏身世飘飖忽如弃归来对坐四壁居箧中一卷种树书谁言丘壑足枯稿折腰昔日今何如五月黄梅雨茅屋麦苗满田蚕上族童稚欣欣笑相语但免饥寒百事足吴国樗生少好游三仕无成感四休巳道栖栖非我事将从沮溺问良谋 

　　○题夏中书画竹 

　　古来画竹多少人叶叶枝枝辏成幅独有中书似老文解道胸中有成竹辛苦欲得此君意屡岁清斋断□肉偶然兴到始一洒万壑寒声忽满屋秋杀春生□一时几株抽叶几株秃披纷蛇蠖争屈伸数寸巳□千寻足中书醉墨满人间此幅风神更不俗劝君□雨好收拾葛陂恐与蛟龙逐 

　　○卓小仙草书歌 

　　莆守寄我卓仙书北窓闲伫时玩展吴人本惯见龙蛇对此真形惊走转瓌谲东海黄公符苍古太庙姬王瑑曲处素娥欹舞腰劲来壮夫摐狼銧藤缠老树千尺挂鹰攫寒厓百鸟愞巳觉人间出章圣却讶空中堕云篆古来草书谁擅场酒旭僧素颇中选漏痕钗股那足奇脱帽露顶空漫衍虽然奔放不可羁笔墨蹊径未尽遣传闻卓仙形貌异蓬头阔口足爪跣胸中光恠秘不得漏泄机缄在此卷轩辕道士骂俗书写出灵文世不辨卓仙作字不用手唐生识字亦非眼说到手眼两忘处作者识者俱一莞几时杖策入武夷试问仙郎叩金简 

　　○杨教师鎗歌 

　　老扬自是关东客短衣长躯枣红面千里随身丈八矛到处寻人鬪轻徤谓余儒生颇好武一揖滚滚发雄辨坐惊平地起波涛蠕蠕龙蛇手中现拨开双龙分海嬉攒簇两蛇合穴战争先尽教使机关缩退谁知卖破绽目上中眉 【 左传事】 犹自哂绵中褁铁那能见满身护着不通风百步撺来激流电飞上落下九点丸放去收回一条线问君何为技至此使我冯轩神■〈目面〉眩答言少小传授时五步七步画地践迩来操弄三十年浑身化作枯树簳心却忘手手忘鎗眼前只见天花旋乃知熟处是通神解牛斫轮安足羡因君亦解草书诀君鎗岂让公孙剑 

　　○古镜歌 【 瞿翰林来自汴西亭王孙寄此】 

　　美人昔日开匣时两面含娇自矜戏一朝委世抛珠玉独殉此物不忍离埋没土中几何年大块为工再炉鞴砂精永火日夜蒸喷作丹朱满身痣中凝一点秋露珠宿世铜胎尽销弃有如炼骨老臞仙血肉都捐秪灵气神物安能久藏匿化作白蜺跃出地银镂细细髲髢萦瓜皮津津流水渍山人何处得此宝压孙远自夷门寄良工为我重开辟一钩剖出千龄閟初时混沌蟠玄黄倏忽晦明分面背清辉逼人心髓寒惊诧蟾蜍堕檐际却忆朝朝镜里人巳谓衰容止如是今朝览镜咄自惊短发丝丝见凋敝湿灰余色转分明皱縠新纹大髣髴云台勋业巳如梦名山着书安可冀本欣始识真面目回首壮心一憔悴照罢还如未照时好丑依然都不记  

　　○峩■〈山上眉下〉道人拳歌 

　　浮屠善幻多技能少林拳法世希有道人更自出新奇乃是深山白猿授是日茆堂秋气高霜薄风微静枯柳忽然竖发一顿足崖石迸裂惊砂走去来星女掷灵梭夭矫天魔飜翠袖舑舕含沙鬼戏人髬■〈髟上思下〉磨牙贙捕兽形人自诧我无形或将跟絓示之肘险中呈巧众尽惊拙里藏机人莫究汉京寻撞未趫捷海国眩人空抖擞番身直指日车停缩首斜钻针眼透百折连腰尽无骨一撒通身皆是手犹言技痒试贾勇低蹲更作狮子吼兴阑顾影却自惜肯使天机俱泄漏余奇未竟巳收场鼻息无声神气守道人变化固不测跳上蒲团如木耦 

　　○日本刀歌 

　　有客赠我日本刀鱼须作靶青丝绠重重晤海浮渡来身上龙文杂藻荇怅然提刀起四顾白日高高天冏冏毛发凛冽生鸡皮坐失炎蒸日方永闻道倭夷初铸成几岁埋藏掷深井日淘月炼火气尽一片凝氷鬪清冷持此月中斫桂树顾兔应知避光景倭夷涂刀用人血至今班点谁能整精灵长与刀相随清宵恍见夷鬼影迩来鞑靼颇骄黠昨夜三关又闻警谁能将此向龙沙奔腾一斩单于颈古来神物用有时且向囊中试韬颖 

　　○剑井行时有白气属天 

　　仙人掷剑不记年至今光恠犹未歇薄蚀日月腾金晶青天倒挂双白蜺曾斩妖蛟带腥气寒泉满甃谁敢汲只恐仙人求故物但看水底飞霹雳 

　　○为谢参政与槐题青白莲画 

　　纷纷满眼尽红妆忽然见此青白色并挺孤标出伦类岂特中通并外直不缘太洁遭染汗自尔天然去雕饰西山贼夫断烟火南州高士力稼穑对花疑是此二人良工托物象其德写贞直欲空诸相讵肯轻着一点墨世人只将肉眼看道是红妆正堪翫金陵谢兄善识花每对此花再三叹谢兄卓荦不俗状已有声名动藩翰愿言永保金石心不负此花长作伴 

　　○悼仆钮才 

　　昨日装书书满箱恰如鸟尽良弓藏臼中余药正在捣犹似平生事未了幻泡本是无常期咄哉一病不周时游塘风冷白杨树堪记年年课租处 

　　重刊荆川先生文集卷之二 

　　●重刊荆川先生文集卷之三 

　　诗三 

　　◆诗三 

　　病中秋思八首 
　　病中秋日作四首 
　　有感 
　　陈渡草堂二首 
　　小楼宴坐二首 
　　又迭前韵二首 
　　庄中作 
　　自述 
　　有相士谓余四十六岁且死者诗以自笑古人云死生亦大矣此谓趁日力以进道者言之也苟不进道总是虚生修短何辨焉苟干道有见处夕死可矣然则死生讵足为大哉 
　　囊痈卧病作三首 
　　疟病作 
　　小集为人所刻 
　　灵芝寺同童元功宴坐 
　　登屠翰林仍台作二首 
　　次人忧旱作 
　　再游清溪庄值主人不在次韵 
　　至常熟陈中丞白训导邀登福山看海二首 
　　金泽寺中寄松江友人 
　　松江金泽寺四首 
　　天宁寺尘外楼四首 
　　题湖上废寺二首 
　　题龙池庵三首相传伏虎禅僧开山处山顶有龙井蜥蜴见则雨 
　　赠庵中老僧僧解相人术少尝游历江南晚归庵中 
　　游宜兴海会寺作 
　　赠黄子晦 
　　寄周台官二首 
　　家居喜袁芳洲相过赋此为赠三首 
　　次韵赠薛仲常 
　　岁暮有怀诸子 
　　赠张贑州致仕还吴次达夫韵 
　　赠宜兴王丞次韵 
　　答朱刑部士南见寄 
　　同万鹿园宿工文庵次韵有赠 
　　次叶师与诸生讲书钟楼寺闻钟作 
　　养病道院忽张君见访不值奉寄 
　　答赠胡栢泉 
　　送郭无锡擢南曹主事 
　　赠督府张半洲兼柬周中丞石崖四首 
　　尹洞山祭酒枉顾草堂有作见赠次韵二首 
　　又迭二首 
　　赠都督万鹿园四首次思节韵 
　　咏俞虚江参将四首 
　　送曹子泰自大理出守漳郡 
　　万思节以集中无名作诗见贻二首 
　　万思节工于诗而又学射次韵答之 
　　次万思节韵萧芝田二首 
　　题王世新一枝窝三首 
　　夜归陈渡草堂时新与诸子别去有怀二首 
　　癸卯送仲弟正之赴试 
　　己酉送两弟正之立之赴试 
　　送诸从游应试二首 
　　送冯子声赴试 
　　送禇生滔赴试 
　　鄱阳别方道人 
　　中秋夜同陈澄江张梦麟城壕泛月 
　　和张尚书甬川新修池亭奉母登憩作 
　　赠蒋璞山封君 
　　赠张通政 
　　用韵自述 
　　寿张通政 
　　寿陆师慎斋七十 
　　曹霜崖六十 
　　司训殷龙岩寿诗 
　　杨医士六十 
　　禇怡闲六十 
　　赠宜兴闵翁八十寿诗 
　　赠天宁寺僧八十 
　　怀竹叔寿诗 
　　杨医士寿诗 
　　赠丹阳汤孺人寿诗 
　　谒文敏杨太师墓次江提学韵 
　　北郭谒宋邹道乡文忠公墓 
　　读东坡诗戏作　东坡卒于武进顾塘桥去余家数十步 
　　喇嘛翠峰老僧挽诗三首 
　　钱心渔挽诗 
　　雪诗和苏韵十首 
　　家僮自野田携黄菊二株至轩中感而有作三首 
　　漂布架二首 
　　韈架二首 
　　病中食江鱼作自海寇乱此鱼不至者六年矣 
　　弟儿次江鱼诗韵深不称意偶坐水榭无事再迭前韵教之 
　　次韵题王孟端春流出峡图 
　　山居 
　　读王遵岩所为拙集序文自嘲四首 
　　纪梦 
　　有司查脚色二首 
　　游塘候廵公四首 
　　海上凯歌九首赠汤将军 
　　南征歌十二首 
　　塞下曲赠翁东厓侍郎总制十八首 
　　偶感十一首 
　　观道士祈雨二首 
　　归自金陵宿白土 
　　酬徐养斋尚书见怀之作亦以少颂盛德并为扣关先容云耳二首 
　　送杨训导擢曹州掌教二首 
　　赠徐爱杏山人诗有序 
　　题赠叚紫峰 
　　秋日书客童君见过赋此为赠 
　　题陈推官罗江号二首 
　　题宝华和尚卷 
　　赠王和尚住善卷 
　　自述赠写真毛君 
　　赠曹星士一江号 
　　自述并赠曹君 
　　晓起观猫捕鼠 
　　题画 
　　廉使廖东雩丧后开所惠地黄酒临觞惨然 
　　赠仪真沙君 
　　赠史君渔沙号 
　　补庵三度惠酒而此番所惠参酒者绝清冽可人虽味甚浓厚而置之杯中淡若无色可谓嘉品因剧饮至醉遂成口号奉谢三首 
　　食石首鱼又得鲳勒二鱼喜作口号向时石首每至郡鲳勒亦不至也非海氛渐息何以有此 

　　○病中秋思八首 

　　闲对江枫诵楚骚病容秋色偶相遭一身萎薾同衰叶双鬓稀疏似毨毛衣冠巳禠甘牛马文字终捐是粕糟但使尽空诸所有不妨一醉笑如陶 
　　宿生荤血病来消扫室焚香意自超坐与蜻蜓俱歇午吟随蟋蟀共鸣宵看云种放终疏散嗜酒杨雄只寂寥已觉闭关成僻性公车处欲相招 
　　法宫侍从昔承恩班列貂珰近　至尊字辨豕鱼翻帝 【 曾校宝训实录】 笔回星汉注词源献书开阁三公第校射分朋七贵园俟罪江潭今几岁清秋回首泰阶垣 
　　寒垣万里事防秋选将分兵出帝州白马幽并游侠客金兜肺腑冠军侯请缨曾抱迂儒志借筯谁当帏幄谋己酉年来堪窃愤翩翩胡骑入关游 
　　液池梧月冷金沙户绾天河织女家兰麝氛氲知赐浴芙蓉撩乱觉分花龙舟习战铙中曲虎旅传更马上笳老去张骞皮骨在秋来犹忆旧时槎 
　　学仙曾欲访王乔中夜频将一气调杳杳洞房开禁钥微微面目上清潮色湿灰时人莫识梦钧天处语难描怅望新秋蒲柳思尘缘犹绊鬓先凋 
　　何年海上入妖氛满地楼台尽一焚刃露雪霜惊壮士阵翻蛱蝶扫军 【 倭夷有蛱蝶阵】 星河避影宵烽逼砧杵停声哭巷闻野老无能效筹策空弹长铗对秋云 
　　远游当日意何如楚越风烟一棹余湖斩鲸鲵　先帝迹山围龙虎异人居闲坐清溪谈剑术深探古穴访仙书试问同行相忆否一秋多病闭茅庐 

　　○病中秋日作四首 

　　药褁牵缠岁半徂秋风先自到江湖荣枯草色占题鴂深浅潮头候荻芦吴地连年尽豺虎野人何处觅莼鲈亦知不是独醒客与世浮沉糟可酺 
　　扁舟系缆且休徂秋旱川流未灌湖衰齿病多诸品药贫家薪少半圩芦稍能鄙事催孳豕偶戏仙方看钓鲈自署醉侯常是醉君王不待赐恩酺 
　　一身之外不知谋若道谋身病未瘳居并野僧方结夏身随稿叶又经秋肥犹似鬼臞何状少不如人老合人忽报吴门兵燹尽古来佳丽说南州 
　　愚公本自拙于谋癖在烟霞况未瘳蝉响蛩鸣分昼夜寒灰稿木混春秋医方百试增身病藿食终年与世休责守一无聊自慰且忘倭寇过苏州 

　　○有感 

　　百步飞刀贼势雄连城刮地泣途穷谁供秋税畊农尽将授寒衣杼柚空星孛仲尼书北斗兵交师旷讶南风六州节制凭元老会剪凶渠早奏功 
　　道家人说道史语开口便是先天后天无极太极兵乱中人说兵乱中语开口便是干戈抢攘之状盖亦各会其所遭也使兵乱中人读道人之诗则鸡狗杀戮之愤跃马除凶之气便当一笑灰冷使道人读兵乱中人之诗其亦有愀然而攒眉勃然 

　　○陈渡草堂二首 

　　皂衣非复汉庭郎蔽缊深冬卧草堂贫薄不羞畜牸计沉浮也逐鬪鸡行残书阁尽经旬病异味尝来百草香独愧顽心犹未化十年学道几亡羊 
　　近市偏逢食有鱼闭门不问出无车牛衣聊自对妻子蜡酒时将洽里闾世网幸疏如野马微名犹在愧山樗亦知农圃真吾事春至频翻种树书 

　　○小楼宴坐二首 

　　不入名山不世间嗒然隐几置遗编身名瓦砾宜居后人事蚊■〈亡上虫下〉任过前抱树蜕蝉司化运隔窓风竹发真诠未登道域终难罢微管还湏学测天 
　　涉世已如入梦蝶居身未作脱鞲鹰自疑戾契 【 戾契见韩文俗呼捩及】 终为病欲学墨杘 【 墨杘见列子俗呼眉西】 又不能金老相逢知法器慈公颇讶似禅僧牛乎马也从人唤惟一迂儒是本称 
　　嘉兴金道士三十年不下床亦三十年不开口冬夏一絮被自拥余叩之以指画卓许余入道慈舟者蘓之名僧也余见之不告以姓名渠深叹异以余为头陀相也 

　　○又迭前韵二首 

　　到处迷阳不记年村中历本逐时编寒乌满野成禾后社燕辞人落木前戒酒刘伶终酒性遣言摩诘亦言诠天自是无逃处何事灵均更问天 
　　混合高低齐鷃凤经过老少变鸠鹰屈伸禽戏凭何诀篆刻虫雕误谓能尽日闭关非酒圣 【 文中子称刘伶古闭关人】 廿年猜谜是僧 【 余与翠峯僧往来酬对者廿年】 此身本自无觔两月旦先生若么称 

　　○庄中作 

　　带郭顷田屋一寻归畊自许力能任浮沉袁盎嗤驱狗廉侈王阳讶化金贮麦旧庾将易谷行鞭新禾渐成林计然七策皆无用小试经纶底似今 

　　○自述 

　　避人不敢厌高深逃影何如学息阴楚客又成蕉鹿梦漆园未了是非心纷纷世事看花发默默天机听鸟吟可笑维摩真病在无言说处是金针 

　　○有相士谓余四十六岁且死者诗以自笑古人云死生亦大矣此谓趁日力以进道者言之也苟不进道总是虚生修短何辨焉苟干道有见处夕死可矣然则死生讵足为大哉 

　　本是癯然山泽士衰年况自不胜衣色常带墨缘辞肉形或如灰似杜机睢于久谢偕来众蹇拙何心知我希世人莫诧方皋眼相马由来失瘦肥 
　　殇子彭聃谁夭寿百骸九窍孰疏亲若过颜氏十四岁便了王孙一祼身三载滥叨金马客几人共坐綘纱春即今已似前生事何待他年迹始陈 
　　人情心事古犹今寂寞空林寄此心贤圣不分聊中酒亏成忘尽一开琴有书终日只掩卷无病长年亦拥衿即使癃然似桑户未逢点也是知音 
　　学道曾窥天壤意寒儒又是膝挛人只言蔡泽有限寿谁见壶丘不定身贵客懒迎长谢病薄田可饱敢称贫后来不用问修短已占溪山四十春 

　　○囊痈卧病作三首 

　　节候经春日日阴寒衿独拥闭门深终朝炼液非仙气几岁悬疣是雨滛焦火凝冰镌瘦骨儿痴女长试灰心总缘病里悲歌意不为离乡也越吟 
　　春半忽惊狗马疾年来似是龙蛇辰谢医少钱长郄药暖骨累裀聊借人味为补虚一试肉事求如意屡生嗔正愁未了形骸外生老病苦只此身 【 余平生无厚褥止一褥既薄且敝病骨觉冷硬不堪也乃从亲人家借一褥衬之平生有厚褥与重褥自今始而余素戒肉养病乃肉食】 
　　频年丧我几堪隐到处逢人争任争疣赘勿嫌能侈性支离番笑足全生野蔬入口胜甘脆病骨先时卜雨晴苦讶道人长好懒如今懒病果相成 【 湿入病骨觉爽然则晴觉痛楚则阴雨至矣】 

　　○疟病作 

　　跰■〈鲜〉柳肘尽欣然深隐乌皮也自便金冶由他不由我狼胡是病亦是天身先辞宦犹中热衣未经秋已着绵炎凉反复湏臾事一疾番令悟世缘 

　　○小集为人所刻 

　　文学从来本不长隐居辞说半猖狂徒令后世能疑孟秪觉前身似姓庄玄白何分终覆瓿谷臧奚事总亡羊从今巳息掞天口只着农桑一两章 

　　○灵芝寺同童元功宴坐 

　　湖上高楼纵远心复沿湖岸过东林身闲似带烟霞气地冷兼无钟磬音衣里宝珠应自信苑中灵草试相寻坐来忽散千峰雪对尔无言意转深 

　　○登屠翰林仍台作二首 

　　太史仙台多胜槩正临携李古城东五色云生知海近四围山远觉天空闲居作赋青春后几岁鸣弦明月中不是掖垣同宦侣闭关那许得相逢 
　　一上高台兴不孤望中总总入虚无烟霏春变阴晴气草树天输海岳图对酒笑将花是伴销忧谁问土非吾知君苦厌卧此地能令肺病蘓 【 时屠久卧疾】 

　　○次人忧旱作 

　　岁岁吴侬事水耕朝朝占雨愁云轻泽中不闻鸠语合田际但见龟文生野老舐糠犹自得书生炊桂亦何情东南生计已如此闻道山西又点兵 

　　○再游清溪庄值主人不在次韵 

　　桃树临溪思不禁扁舟重问草堂阴西湖水落鼋鼍石南国霜清橘柚林垄际流泉宜稻性窓前过鹿解人心忆君剪径相迎处今日蓬蒿又已侵 

　　○至常熟陈中丞白训导邀登福山看海二首 

　　春早湖山雨半晴有客邀我观沧瀛泽国冥冥蒸海气石滩浅浅鬪江声日月回旋一岛小金银色相十洲明微风向夕送清响应是仙人吹玉笙 
　　久缘迫陿悲时俗海峤春临思若何地涌龙蛇争起陆天投星斗横翻波封疆坐觉华夷并气候常看雾雨多才谢枚生能作赋观潮恰对曲江阿 

　　○金泽寺中寄松江友人 

　　澄湖昨夜雨初霁骤觉春衫寒意多远浦草青送归鴈夕阳潮上生微波戏窥佛偈翻金字静卧岩扉掩绿萝伊人只在蒹葭外独对清尊柰尔何 

　　○松江金泽寺四首 

　　东南巨浸五湖深古寺维舟正夕阴客到山僧罢清磬雀諠晴日下高林夹洲烟火三家市满目蒹葭万里心徙倚不知余兴尽月明还拟听龙吟 
　　三江抱处势如环野客探奇住不还一望楼台疑海上稍闻鸡犬觉人间幸无渔父知名姓且与山僧共闭关自笑归来张季子春时莼叶未堪攀 
　　何年此地开金剎宋代流传直到今听法石将山竹幻护经龙与水增深炉烟袅袅知尘性栢树青青见佛心可是攀缘浑未尽天花犹自惹衣襟 
　　水国余寒芳草稀偶随烟艇问山扉窓中恠石如人立天际孤帆伴鸟飞高斋尽日逢僧语短褐经春换客衣吴江亦是垂纶地笑指星文愧少微 

　　○天宁寺尘外楼四首 

　　瞰郭楼台谁共登偶携仙客对山僧林烟渺渺人家尽阶日微微花气蒸浮世闲看飞鸟过机心不遣白猿腾平生自笑支离甚散发行歌此又曾 
　　名山不用远攀登暂借绳床我亦僧几树鸣禽助禅寂一藂修竹散炎蒸捻花不尽心传妙对搭空将口说腾俛仰百年成滚滚乹坤只眼更谁曾 
　　金门十载笑重登归去仍依白社僧虚馆静听宵蚁战远山时见夏云蒸巳甘散栎终年计耻逐冥鸿万里腾为问洛城冠盖侣鬓毛销尽得闲曾 
　　闲里香台尽日登嘿然一笑又逢僧衣裁野薜缁尘净饭试山精石鼎蒸大士西方谈实相仙人东海说飞腾人间多少亡羊路一一行来也未曾 

　　○题湖上废寺二首 

　　禅宫旧枕清湖曲与客寻幽试共登独树春深初着蕋空山行遍不逢僧台荒曾与施乌食城化徒闻驻鹿乘惟有松房明月影夫年长似为然灯 
　　古寺无人尽日开阴廊寂寂长莓苔何年飞锡老僧去此度折梅狂客来迸水乍如闻梵乐疏松犹自绕香台人间俛仰成今古何必昆明有刼灰 

　　○题龙池庵三首相传伏虎禅僧开山处山顶有龙井蜥蜴见则雨 

　　远游为访白云岩转尽孤峰路更南龙见小身时出井虎驯大士旧开庵禅心客思俱潭水古佛寒松共石龛坐对老僧无一事夜深相与说楞严 
　　精庐原寄北山岩新筑高斋过岭南谷窈窕间还密树石孤危处更虚庵听经野鹿频窥户宴坐山僧不出龛客欲逃禅无可醉远公于酒禁方严 
　　霁后岚光散晓岩望中佳丽尽东南三春兰蕙堪成畹千里湖山并在庵驯鸽下时呈佛性飞鹰宿处见僧龛维摩今日还多病酬答谁将究妙严 

　　○赠庵中老僧僧解相人术少尝游历江南晚归庵中 

　　早从祝发事栖岩为礼名师每向南 【 用华严事】 业净六根成慧眼身无一物寄茆庵厨边引涧宁湏汲松下翻经几到龛若使焚香能证道前身应说是香严 
　　嘉靖丁未春余以病客荆溪、遂同杭子宣登龙池、僧居嵌岩中如鸟巢、梯其门以登、值二老僧相对煨笋、遂以笋供、余二人因留宿、与老僧坐至夜分、谈说楞严因缘事、老僧意甚朴野可爱也、明日晓起岚气满山、乹坤如混沌状、阶前竹栢亦在摩荡中、咫尺不可物色、日且午始开霁、则诸峰历历、澄湖隐映楼观、草树百里之外、若在几前、盖宇宙间晦明不常若此、既午出往石屑、石屑两山夹涧、山高百余仞、而涧道仅阔四五十步、人家缘涧以居、惟亭午则见日色、盖其胜又与龙池异观矣、既午饭遂从西霞步入舟、意兴悠然、如有得也、呜呼此岂可与沉酣声利者道哉、遂书以贻子宣、使藏之、 

　　○游宜兴海会寺作 

　　径路缘溪不知远忽然身已入峯腰深山恠石如怀宝暗谷悬泉讶听潮僧比封君千顷竹人稀农亩万家樵远公不厌疏狂客试结茅庐共寂寥 

　　○赠黄子晦 【 故黄教授子】 

　　黉舍相逢忆聚星予惭入室尔趋庭子长能继先人业王吉曾承博士经万里风烟还命驾廿年踪迹已如萍衰颜重感青衿日一笑尊前喜媿并 

　　○寄周台官二首 【 时余将往南都】 

　　南台分署沐恩初官是畴人世业余龙吐珠玑天地转星涂黄赤石甘书泰阶平处瞻云阙玉漏清时直禁庐应有道人扣关者试看紫气近何如 
　　文史元随供奉间南都秘省更清严沙书暗译西蕃历草奏多陈南极占日下有云朝纪瑞台中无事昼垂帘倘覩少微思处士渔樵已判此生淹 

　　○家居喜袁芳洲相过赋此为赠三首 

　　相逢京国最情深休沐归来每共寻异品对飡呈海味道衣便坐解朝簪迂疏北阙上书日寂寞江潭俟罪心巳分与君成契阔一杯还此幸同斟 
　　忆昔曾同念庵子岁寒访汝深雪边别开闲馆屏人语不解朝衣藉草眠琴意相传中散后玄言每到漆园前正是江东暮云处再逢携手一凄然 
　　四十支离一老夫衰颜恰比列仙臞铸金不验身多病种树无能圃半芜长日闭关聊嘿嘿短衣迎客笑拘拘知君昔日探玄意定有真诠肯示予 

　　○次韵赠薛仲常 

　　山林锺鼎性俱安官舍宁非在涧盘此日心情真似水平生臭味本如兰阅世方皋谁牝牡认真桑户且衣冠秪应黄马 【 春泉溪田】 频来往春日江枫共倚栏 

　　○岁暮有怀诸子 

　　岁暮萧条只自如南州高士久无书 【 达夫】 樗材在野大何用种发经年短不梳剡水惊心溪雪后 【 汝中】 陇山飞梦岭梅初 【 景仁】 祠郎消息凭谁问万里昆明是谪居 【 叔仁】 

　　○赠张贑州致仕还吴次达夫韵 

　　田园旧在海东头海上新归张翰舟种菊不辞三径晚采莼将及五湖秋人情历尽惟看奕世事忘来独好楼剩有着书心尚在知君原不为穷愁 

　　○赠宜兴王丞次韵 【 王蒲州人】 

　　官粟还能五斗无年来只是忆樵渔道知战胜臞犹在诗为身穷思独殊耕稼吾非徐孺子才华尔亦阮元瑜他年更向龙门隐为念江皋一腐儒 

　　○答朱刑部士南见寄 

　　清斋偃息灌园余啭尽春禽又夏初对客不湏妨蜡屐占年常自检农书六经脚注吾焉敢五岳行踪或可如宣室正湏公等在野人只合掩荒庐 

　　○同万鹿园宿工文庵次韵有赠 

　　何处寻山不厌深淡烟归鸟暮钟音去家百里讶如客别尔经年尚此心宴坐清香滋夜气闭门残雪映寒林相从一宿应堪觉机事何湏问汉阴 

　　○次叶师与诸生讲书钟楼寺闻钟作 

　　早岁传经发已斑寄身精舍渺人寰苔边屦迹堪盈户花外钟声正掩关骤觉海潮生静夜却随仙梵响空山先生嘿嘿隐几坐试问诸生醒梦间 

　　○养病道院忽张君见访不值奉寄 

　　生涯岁岁药囊间已息交游亦未闲土木形骸真觉稿蓬蒿庭院只常关偶随道侣学禽戏忽枉高人题凤还此夕知君向何处多应弄月卧江湾 

　　○答赠胡栢泉 

　　赤囊前日奏边书皂帽何时掩故庐鸣剑岂知孤愤切请缨争笑少年疏自甘淡泊看松菊耻学浮沉逐里闾春日黄鹂西涧草忆君归去灌园初 

　　○送郭无锡擢南曹主事 

　　郭侯齐鲁推名士暂屈清才绾县符折狱一言惊老吏洗心终岁比冰壶南曹巳应郎官宿东国常怀仙令凫野老殷勤何以赠益崇明德永嘉誉 

　　○赠督府张半洲兼柬周中丞石崖四首 

　　威名昔日动南荒斧钺重分定海疆八镇大臣承节制六千君子备戎行若营内险无如海但练沙兵略用狼师老寇深为日久伫看石画一更张 
　　壮猷元老旧文儒羽戚雍容礼乐余吴起援枹休进剑韦卿对垒只肩舆抚士严冬挟重纩屏人半夜草阴符复道降人为我用三吴深雪正擒俘 
　　无知丑虏恣炰虓谁识元戎庙畧饶七策谋臣陪后乘三镖蛮骑护前茅计藏处女深坚壁势激惊雷迅捣巢民夷连结祸未巳上计由来是伐交 
　　插羽飞书入建章帝亲推毂任才良东南大畧输公墐尊俎奇谋仗子房人家半是焚烧后禾黍又成荆棘场为将先湏固根本诸公深计在民疮 

　　○尹洞山祭酒枉顾草堂有作见赠次韵二首 

　　相思几度梦中迷却望金门隔石溪骐骥合驰千里足鷡鹩分老一枝栖门纔通水劳移棹箧尚藏书借照黎更羡君如远祖喜谈玄一派自关西 
　　独持鸣铎启群昏南北诸儒尽在门身系苍生人望久道行世子国师尊过忧治世常如病冥契真诠不着言别后知公心事在每□斗坐孤村 

　　○又迭二首 

　　感时愁见海氛迷抱拙空知卧一溪秋尽龙蛇还起陆月明乌鹊正惊栖儒冠本不闲军旅肉食谁能念藿藜对子杞忧方一写明朝车马又东西 
　　樗散无能任醉昏萧然带索掩衡门荒庭久巳无綦履上客何期共酒尊筹国赖君三寸舌着书强我五千言拥衾相对浑忘寝弦月微微上远村 

　　○赠都督万鹿园四首次思节韵 

　　几年枯寂学全真一握兵机运鬼神骄养义儿皆判死灰心禅客亦投身独承利镞生如剩徧散黄金家益贫直欲填桥跨沧海先声万里走波臣 
　　暂脱荷衣事鼓鼙从军亦复有新诗犯难甘为智士笑还山肯顾道人期申胥自信知天定李广何心计数奇尊伦运筹今巳就潢池跳跃欲奚为 
　　许国谁能似尔真每忧时变几伤神试看养乱偷生□共是腰金拖玉身杼轴千家愁命尽转输万里叹师贫饥馑干戈今并急谟谋全仰二三臣 
　　寒□清啸杂征鼙抚剑刘琨本善诗开幕待降收死力□江遣谍刻还期功湏因败番成巧筭恰当机不见奇长子帅师今在尔道傍筑室莫轻为 

　　○咏俞虚江参将四首 

　　将军□气敻无伦感激宁辞血战频手抟鬼夷尝百种身悬鲸海历三春扫空巢穴多深夜夺得艅艎秪数人此日渠魁当授首策勋早见上麒麟 
　　知君兵计原儒术儒术深明计转工洞识天符非候气妙穷火力不因风巨鱼射处波神遁雄剑鸣时水恠空却笑贼徒能嶞几人门?争门?坐刼灰中 
　　昔破交夷尚少年秘经曾自白猿传一军尽署沧溟里百战常居士卒先龙为求群窥剑匣蜃因吐气护楼船寻常啮齿非无为不荡三韩誓不旋 
　　绝岛诸蛮次第芟中宵蓐食理征衫舱通木井三年水樯转铜乌万里帆军斗稀鸣人莫犯身衣常解士争衔功成他日谁能颂海上磨厓大字嵌 

　　○送曹子泰自大理出守漳郡 

　　兵戈南徼方多事佩印特烦良牧来于公治狱元无枉孟绰持廉也有才山税积荒劳抚字海甿负险费招徕要使经营收异绩未宜拘謭按常裁 

　　○万思节以集中无名作诗见贻二首 

　　学道频年慕屡空支离犹堕语言中不是班生表人物徙然杨子戏雕虫书字书名吾岂敢得皮得髓子应同他年郊畤传中说倘借名卿孰过公 
　　皋北三载愧仪刑学术那堪立户庭顾我自知太玄白如君本是出蓝青老去门徒多谢遣病来意绪转沉冥高贤岂讶无名藉十哲由来是俗称 

　　○万思节工于诗而又学射次韵答之 

　　衣钵寂寥吾且老文章锻炼子能工一源已谓出天稷六义还湏继国风深穷别趣元关理力造奇言不露锋便是诗家射雕手何湏射艺又兼通 
　　勉和原韵稍复着意亦竟不工岂造物者欲让子出一头地耶一笑往往来来多值婚嫁牙樯锦缆苍头庐儿照耀河衢而吾内人与令爱乘一叶之舟可谓萧然虽然若使吾与思节肯借力于有司及亲戚富人奚啻与佣儿较一冷暖哉易所谓不如其姊之袂良转觉彼为俗吾为雅也虽然此犹有计量心在也各归其家则路中冷暖雅俗俱渡川之栰矣俱忘之矣要之有求之便宜会尽而不求之志常在也世间大事小事一切何以异此然不知者其无谓我为觧嘲戏语乎书此以奉思节知思节之意与吾同也 

　　○次万思节韵萧芝田二首 

　　屠龙老巳知无用一遇时艰见术精焠就戈矛皆吐火幻成狮象总疑兵空中堕语人无迹地底藏雷贼不惊战胜何心邀重赏由来只欲赌声名 
　　共说火攻为上策秘方谁复似君能石飞陡使晴鸣雹机转真疑夏造氷鲁国云梯犹自拙楚中燧象未湏惊么么倭鬼那堪筭破虏横行记昔曾 

　　○题王世新一枝窝三首 

　　萧然环堵傍湖坳半瓦参差半覆茅锺鼎相传精古字户庭不出玩初爻纷华燕雀窥金屋空旷鶢鶋占海郊荣寂两忘非所事一枝聊尔寄吾巢 
　　自笑名场久脱羁敝庐岁岁理新茨试看绕树空三匝何似巢林寄一枝闲行蓬藋孤飞处晏坐榆榜敛翼时寂寞漆园千载后心期应只许君知 
　　希世从来谢不能虚闲每与道心增交游息处孤松对今昔忘来一几凭夜读阴符羞说剑醉过白社偶同僧如君自以鷡鹩比借问何人是大鹏 

　　○夜归陈渡草堂时新与诸子别去有怀二首 

　　野夫也复到城市日暮还寻四壁庐蛩响露余将入户人归月里又离居坐凭乌几都忘我起对流萤且废书正忆青衿同舍子别来秋兴各何如 
　　自拟身名如郑圃宫环半亩日长扃褐衣颇笑非怀玉茆屋何因却聚星树底蝉声希鼓瑟灯前鸟字一谈经试言吾易耐东去未识何人是姓丁 

　　○癸卯送仲弟正之赴试 

　　偶因今日送行处尚忆当年听鹿鸣马氏白眉占仲子吴门霜鬓愧难兄秋来一雁寒江影天外三山古帝城此去骞腾非所羡期无温饱负平生 

　　○己酉送两弟正之立之赴试 

　　秋水芙蓉映绿衫殷勤送尔到江潭人能鸣世惭三凤家有遗经是二南文入妙来无过熟书从疑处更湏参远游他日看之子下泽疑叚吾已堪 

　　○送诸从游应试二首 

　　一壑谋身世所疏几人相伴此闲居月悬山馆谈经处雪压林皋宴坐余向来衣钵吾将付先辈文章子孰如亦知雅志轻青紫好及明时早书 
　　几年山泽共淹留今日公交车且见求杨柳扁舟吴苑夕梧桐双阙汉京秋清时元不弃寒士白壁谁将笑暗投都下逢人说论语莫言师授是张侯 

　　○送冯子声赴试 

　　与君砚席辱周旋义理蚕丝每共研颖悟最居德祖后声名愧出照邻前身同槁木甘吾隐赋就凌云羡尔贤莫道孙弘曾不遇汉庭推毂在兹年 

　　○送禇生滔赴试 

　　久撤皋比绝来往禇生时复疑柴门文有波澜堪得髓座无笙管只清言客心落叶秋江绕别思平芜夕鸟翻此去期君战胜后归来正对菊花尊 

　　○鄱阳别方道人 

　　户庭不出已多年千里随君意豁然饮醉或歌还或泣鬓蓬疑鬼又疑仙讵知衰凤堪为笑且学涂龟得自全今日别离何足恨终期共住白云巅 

　　○中秋夜同陈澄江张梦麟城壕泛月 

　　森爽秋逢三五中霜天云物坐来空河灌百川还小艇寺藏荒野亦疏钟客啸忽闻清唳鴈月圆真讶吐珠龙疑君与我皆仙骨身世何湏更挂胸 

　　○和张尚书甬川新修池亭奉母登憩作 

　　圣朝耆旧位登三彩服公余乐更堪东洛抚师双玉节西园奉母一茅庵春晖映处花侵户冬笋成时竹上檐闻道闲居新作赋承欢养性此能兼 

　　○赠蒋璞山封君 【 主事宗鲁之父】 

　　早游乡校巳知名曾与宾兴听鹿鸣修行明经为博士夏弦春诵课诸生官无鼎食千锺愿老有乡国十亩情更笑嬴金何所用仙郎作吏比冰清 

　　○赠张通政 

　　五湖舟楫是家居箧里惟携老氏书几日陆沉门下省一生心迹海东渔宾常满座嫌犹少行不赍粮任所如阳羡山灵相望久独能无意命巾车 

　　○用韵自述 

　　南村北郭任吾居懒散何心更着书小酌或能称酒隐直钩聊复事溪渔童时篆刻堪为笑病后形骸渐不如若道猖狂今又甚穷途犹自未回车 

　　○寿张通政 

　　蚤躭玄寂谢尘氛身隐犹嫌名可闻自着道衣辞汉阙因寻仙箓礼茅君行随胜迹曾无住藏向名山更有文南国夜来占气色少微渺渺动江云 

　　○寿陆师慎斋七十 

　　廿年不向市城行闲看桑麻自长成道貌肥来知战胜儒冠挂后觉身轻北窓意味人千古西序声名子一经髫齓门生今白首称觞还听后堂笙 

　　○曹霜崖六十 【 曹生恬之父旧官御史】 

　　道人容色自臞然几岁江皋蹑紫烟谢氏家儿如玉树周时柱史是神仙鼎成灵药方皆验书贮名山世未传懒散自怜蒲柳质相从拟欲学长年 

　　○司训殷龙岩寿诗 【 文东之父】 

　　白头博士早悬车鸠杖扶身八十余甲子暗占綘老岁今文口授伏生书清尊只许通门客隐几何心出里闾应笑嬴金无所用仙郎才藻更谁如 

　　○杨医士六十 

　　衣裁鹤氅鹖为冠数卷方书一草庵綘县老人知几岁太仓仙令却多男不为避人居郭外每因采药到山南年来颇讶婴儿色道术从知宿所探 

　　○禇怡闲六十 【 滔之父】 

　　古来仙客说长髯今日髯翁亦是仙家近县门不识令身居城郭亦耕田鸠形正可供扶杖亥字还看纪岁年共羡高门将有待贤郎文藻更翩翩 

　　○赠宜兴闵翁八十寿诗 

　　古貌翛然山泽臞力田还是汉人余久谙汜胜齐民术闲读周侯风土书桑榆暧暧随行径弟子欣欣与燕居驷马从来足忧患羡君身世更何如 【 周子隐有阳羡风土记】 

　　○赠天宁寺僧八十 

　　化城东畔驻三乘祝发从师记昔曾频着袈裟迎上客自分斋饭与游僧谈经几夜窓飞雨削杖先年手种藤因笑马鸣身巳老欲凭弟子为传灯 

　　○怀竹叔寿诗 【 叔善画传自乃翁】 

　　门傍清溪长自扃阴阴藂竹绕幽庭地偏南郭人堪隐秋尽困篱菊正馨笑傲百年惟稼圃风流两世擅丹青不湏海上求灵药元是江边老岁星 

　　○杨医士寿诗 

　　东亭先生富道术隐居城郭似江湖随身长挟双白鹿入市只悬一玉壶社中渐觉推前辈门外从教满病夫子亦文园高卧客年来肺气为君苏 

　　○赠丹阳汤孺人寿诗 

　　少年为妇舅姑前及见黄门正拜官乔木门前经几世曾孙膝下且胜冠中厨列鼎堪调膳永夜真心忆和九闻道仙郎拜嘉庆沾恩新自五云端 

　　○谒文敏杨太师墓次江提学韵 

　　野狐三度扈王师诸将从公受指麾　赐解御裘冬觉暖诏裁密旨夜常随前筹不数貔貅力末命仍归喉舌司万里回銮惊驾晏军中未有一人知 

　　○北郭谒宋邹道乡文忠公墓 

　　宋代巳经三易世忠公遗墓尚嶙峋敢言有志成慈母 【 公母张欲公为谏官报国】 逮罪何期及故人 【 公谪故友王田辈以祖公被罪】 黄阁十年终卖王瘴烟万里合投身巳分此生堪客死魂归犹是故乡春 

　　○读东坡诗戏作　东坡卒于武进顾塘桥去余家数十步 

　　公诗句句写胸臆一滴氷成大海飜方皋牝牡无定相曼倩滑稽有至言扫除李杜刍狗语出入鬼神傀儡门异代或疑后身在告终此地招魂 

　　○喇嘛翠峰老僧挽诗三首 

　　枯木寒岩亦未真走盘珠子自精神三飡煮籺一生事 【 翠峰每食糠饼】 屡岁斋僧几万人铸冶金容瞻气象圆通天眼悟根因 【 翠峯得师传天眼诀】 欲上伏牛心未了了心应待再来身 
　　不事镢头不坐禅扬眉瞬目见雄谈凈体发须元不碍 【 翠峰不去头发】 炼心妻妾宿曾参 【 翠峯为僧后入俗曾有妻妾者三年】 殿压沧溟功九仞炉开色相佛千龛 【 翠峯一生铸佛造无梁殿于浦陀未成也】 年年航海精诚在垂没魂还到海南 
　　自愧迂儒厌俗荤每游香室藉思熏别来常似一臂失 【 用庄子】 话久宁容六耳闻人去忽惊函谷履锡飞无复海东云怜君铸佛经千亿欲借余铜一铸君 

　　○钱心渔挽诗 

　　心渔先生不可见尚忆吹箫卧草堂垂纶老作江潭容得姓元从吴越王贫病一生心自足云山千里兴难忘更闻治命真堪纪人世空矜石椁藏 

　　○雪诗和苏韵十首 

　　阴风吹陇麦芽纤岁尽玄冥令更严园圃未春先缀蕋乹坤如海欲生盐不妨积处堪高卧预想晴来好曝檐纵是未能坚作玉渐看氷柱已垂尖 
　　大地文章散缟纤小堂风物倍清严洒来竹里迷人径积向岩前讶虎盐但使晓寒欺短褐独宜久影泛虚檐琼花柳絮皆无用谁拟新词一鬪尖 
　　寒江我亦弄纎纎岂是羊裘人姓严履处幸不露足趾啮余真觉厌酸盐紫云黄竹千年调白屋朱门一様檐髙岫尽教遮葢尽物情元自碍孤尖 
　　寒皋白草尚余纤墐户村村似戒严飞舞千峰山吐练妆成几树木蒸盐 【 填蜀有木盐□】 病多消渴宜调茗老巳捐书莫映檐强欲摛毫追小谢 【 谢惠连有雪赋】 词锋久避六朝尖 
　　宛转素娥腰带纤回颷似应舞节严三冬恠事惊粤客 【 古语粤人不见雪】 一夜凄风结解盐 【 解地盐遇风则结】 厌说包羔欢锦帐思分挟纩到穷檐擒胡此日堪乘便谁夺祈连万仞尖 【 李靖因雪擒颉利】 
　　萧萧冻树晚諠鸦门外谁来长者车入夜俄惊千里月开帘相对满空花东郭先生犹敝履西关迁客正思家最怜渔父沧江畔闲倚孤舟独挺义 
　　一片寒原满树鸦幽人掩户罢柴车聊凭浊酒延春色试向疏梅问腊花草阁映来书几卷江城积处月千家此时忽忆荆溪道云际双峯耸玉义 
　　初看朝采扬金鸦倏见玄云隐日车恰似幻师能作雾却惊翳眼骤生花缃编暂借檐前影银阁常思梦里家笑道非盐亦非白禅机一指为君义 
　　空城无粟噪饥鸦陌上纷纷正满车积磵暗随泉并滴入帘应与笔争花刍米骤高新岁价柴扉旋扫野人家客来此日湏沽酒梁上青钱那得义 
　　巢风欲动始占鸦空里悡翻百宝车葱岭未消阿耨水珠林忽散鬘陀花故毡犹在能禁冷好客相寻懒卧家且似瞿昙逃世网雪山跏坐足为义 

　　○家僮自野田携黄菊二株至轩中感而有作三首 

　　旷野阴阴万木霜谁携数蕋到茆堂冷质本非堪竞秀闲情敢谓爱孤芳在野宁辞众草掩入帘聊作满庭香自笑吾生花兴少欣然对尔亦相忘 【 余素不好花见此不觉有喜意岂真所谓花之隐逸者耶】 
　　巳■〈扌弃〉寒谷不湏媒让宠何嫌并朵开花意幽闲当艳丽天心霜霰是栽培浔阳逸客瞢腾醉姑射仙人绰约来寂寞于人诚少用试将服食制龄颓 
　　不沾春色也秾纤小院疏篱秘靓严人比孤花清入圣天然真味淡非盐未湏采摘供调药为嗅馨香置近檐落英好护余根在来岁还看茁玉尖 【 此首用坡公雪诗韵】 

　　○漂布架二首 

　　皎皎亦知尘易染置身特在半虚空素娥罢浴仍余湿靓女凭高欲御风潮翻凈练江楼上雾卷轻绡海市中向太阳蒙一暴剪裁谁使得成 
　　娟娟素质寄孤标出浴仙娥湿未销弄影自知迎日早凭虚特觉去尘遥将乘灏气晞氷骨一任轻飔扬舞腰移向海傍堪望处错疑鲛室挂寒绡 

　　○韈架二首 

　　氄毛水打初成韈余湿还应待日消御冷何辞古下体负暄早巳托高标似随仙舄乘云近未蹍芳尘去地遥却讶缘橦诸佞子倒投绝足试轻趫 
　　韈材温厚剪羔群绒??幻初匀湿未熏就日且湏缘峻木凌波将不让罗文色逃玉磬齐悬簴影伴仙凫半入云终属美人施锦系画檐风起暂缤纷 

　　○病中食江鱼作自海寇乱此鱼不至者六年矣 

　　腥风暂说静鲛潭石首新尝到草庵常味番令食指动病身未觉水鲜甘试和芹子心仍在欲荐椿庭恨岂堪莫谓有无关口腹安危消息系江南 

　　○弟儿次江鱼诗韵深不称意偶坐水榭无事再迭前韵教之 

　　罟舶夷舟逓占潭凌人忽为启氷庵百船十死众争利一尾半金人买甘偶尝贫士已知足数饱豪家亦未堪遥忆金盘充贡处　九重当食念江南 

　　○次韵题王孟端春流出峡图 

　　锦江一派自天开谁写春流映翠台万木深中疑欲断千崖裂处讶还来蒸成暖浪鱼翻尺绕向仙家客渡杯瀑挂玉龙如起蛰沫飞野马似吹埃探源讵识临河意乘木谁堪涉险才近水人家巢鹳鹤远山天际落莓苔趁流蜀贾回轻舸烧野巴僮垦废莱万里风烟真缩地丹青技盖至此哉 
　　满屋春流讶眼开丹青彷佛见章台晓经神女和云度寒尽天山带雪来合势两涯谁辨马潜行一线仅胜杯戏暖鱼龙恰不夜漱川花竹总无埃沿洄欲问 
　　幽人住险绝堪矜蹈水才荆巫信有四时雨滟滪全销一点苔祠识黄牛多古木城迷白帝半荒莱吾生本是东吴客万里西游亦壮哉 【 孔明送蜀使故事】 

　　○山居 

　　枪榆徙海鹏鸠笑续短截长凫鹤悲山翁未解稽生癖垢面蓬头也自宜 

　　○读王遵岩所为拙集序文自嘲四首 

　　嘐嘐妄意空千载没没安能盖一乡江东若问如卿比车载还应更斗量 
　　文章未出风土外人品犹缠习气中只可清狂惯吴语却令识字笑吴蒙 
　　札也能轻千乘国道无能早讥 【 公羊氏曰札可谓轻千乘之国蹈道则未也】 三十年来持戒意于今四十巳知非 
　　力希颜氏何能望窃比言游未敢安老大渐知亲洒扫试将妙用此中参 

　　○纪梦 

　　万里归心促晓鸡满岩寒月正街西道人久谢天台梦也学刘郎一度迷 

　　○有司查脚色二首 

　　道士原无鉴湖赐山人敢署醉侯封犹查脚色烦官府陈渡桥边一老农 
　　逃名最喜称无姓抱病还应厌有身说着宦游如一梦不知犹是籍中人 

　　○游塘候廵公四首 

　　公门几岁罢趦趄俯仰衡茅每晏如岂谓鬓毛萧瑟久尚随疆吏路傍趋 
　　沙堤月色晓朦胧曾向朱门候相公逢迎不意犹能惯回首当年似梦中 
　　樗散空知慕凿坏柴关终岁更慵开今日偶成蝴蝶梦也随花气过墙来 
　　祢生狂态复如何一剌怀中半灭磨纵令罄折谒官长犹胜诗人咏荷戈 

　　○海上凯歌九首赠汤将军 

　　汤侯猿臂猛虎须少小曾窥玄女符　明主亲颁手中剑直交跨海斩天吴 
　　纷纷盗窃尔何知岸上斫人水上嬉自咤一身都是胆欲将巨海作潢池 
　　偃旗休角寂无猜百丈楼船泊不开夜半贼营流矢满纔惊汉将是飞来 
　　水军队队黄头郎迎潮直上凌扶桑巳知海若先清道万里沧波定不扬 
　　海上秋高朝气清营中贾勇竞先鸣迭屿乱翻旌帜影惊涛尽作鼓鼙声 
　　沉船斩馘海为膻潭底潜蛟喷血涎髑髅带箭逐波去可道孙恩是水仙 
　　锦纨爱子亦从军长鬣苍头总策勋谁夺强王万金首帐前齐说小郎君 
　　五千长戟下淮邳自是沙洲命尽时将军欲置平戎鼓湏借鲸鲵腹下皮 【 汤侯以渠贼王艮皮制鼓】 
　　捷上彤庭宠数优诏分玉带与名裘麾下偏禆尽稽首貂蝉笑看出兜牟 

　　○南征歌十二首 

　　五岭烽烟久未平君王习战幸昆明却说将军多胜算不湏文士请长缨 
　　诏锡彤弓出禁城良家六郡总从行将军旧佩平蛮印校尉新开横海营 
　　汉皇有道伏羗胡南粤何知擅一隅万里出师将问罪不因大海富明珠 
　　独承节钺控南州亲宠由来冠列侯昨夜轻寒生幕府赐衣初着紫貂裘 
　　晴原羽骑簇油幢绣帽争先蹋鞠场不惜千金收猛士欲将尺组系名王 
　　月明吹笛武陵川马上行人望跕鸢莫怕炎洲饶毒疠一冬飞雪似胡天 
　　军书插羽速星奔卭僰夷王尽欵门杀气三秋清瘴海轻兵一夜袭昆仑 
　　草木千山鼓角风将军牧马夜郎东灵台向夕占星色巳报搀抢堕海中 
　　围合孤城海气昏纷纷失木泣穷猿何如衔壁归天阙幸荷明王不死恩 
　　牂牁南去乱峰连滇海藤江一带悬纵谓蛮封堪画地不知汉将若从天 
　　奏凯归来拜冕旒霍家襁褓更封侯因风为报单于道汉阙方枭越尉头 
　　千群椎髻竞来王声教南流尽越裳但使文犀通贡献不将铜柱隔封疆 

　　○塞下曲赠翁东厓侍郎总制十八首 

　　四月旌旗出白狼千山晴雪照油幢预知水草军无乏试辨风云虏欲降 
　　三晋连年苦被兵九重拊髀忆豪英诏书更不从中御万里长城一委卿 
　　诗书礼乐古人风开阖机钤又不穷得一胡儿如爱子用三败将立奇功 
　　山前山后兵马雄斧钺衣裳在掌中狭士献刀承赐酒贵侯免冑为趋风 
　　赤气氤氲夜指天旄头落地如火然晓来西山一鏖战夺得牛羊归满川 
　　千金买士却何为一间过于十万师黠虏欲逃头可购名王未猎客先知 
　　太师昔日定南荒亲把长缨系莫王寄语老胡湏自爱射飞休得近边墙 【 虏中谓大官为太师】 
　　梯悬半绠哨台高胡汉邻家隔一壕数日虏中无动静吉囊东去战黄毛 
　　虎翼龙蟠大将旗逆驱流电走妖魑阵前提得胡王女赐与营中厮养儿 
　　灅川冰尽水泱泱堡堡人家唤莳秧田中每得鸟兽骨云是胡王旧猎场 
　　马邑边胡数被胡王黄叛汉更通胡帷中妙算能先发夺得黄旗与绣襦 
　　徤儿白马紫金秋不向沙场便酒楼夜来一赌青钱尽尚有囊中血髑髅 
　　边人大半能胡语胡骑年来亦汉装谁向青红毡帐里单身縳得不花王 
　　少年意气王千斤铁棒曾穿万虏群壮士从来不病死孤儿今属羽林军 
　　君侯生长在炎洲塞外层冰草木愁祗怜军士犹寒色腊尽辕门不御裘 
　　画戟森森清昼闲指挥只是笑谈间收将汉地教耕去捕得蕃酋命纵还 
　　营平谋国最深忠每与公卿见不同但使湟中无寇盗不湏麾下有边功 
　　青青塞草羽书稀士女鼾眠畜牧肥戏看侍儿呈舞马醉邀幕客对弹碁 

　　○偶感十一首 

　　盖屋曾无一把茅姑苏城外尽荒郊行人欲识邮亭处问是军烧是贼烧 
　　贼来窥户正临妆虏得吴娃似孟姜箫鼓满船催送酒大王今夜作新郎 
　　毒药本能攻毒病病瘳药发更堪论借问苗兵谁驾御远观元季近桃源 
　　胜败于今自可明不调琴瑟也湏更满地髑髅多祝发糿纷犹尚说僧兵 
　　讵道狼兵能贾勇浑身褁铁怯如何不似江东轻俊子袒衣黄帽去挥戈 
　　袒衣黄帽去揇戈一溃奔腾涌血河满目更无刀箭孔背心攒簇似蜂窠 
　　诸城连接控吴中群贼无知枉见攻谁识主人多胜算关门闭得不通风 
　　匹夫亦足关轻重好共军门仔细论吴楚不知收剧孟夏人还解□□□ 
　　欲验藏钱用水浇挖开钱谷地无毛首揰片旗红的的乡人一一去挑包 
　　眉目粗顽发指冠乡人权作大王看铁烧醋灌俱尝尽笑杀无须是宦官 
　　奸细纷纷徧群国丹阳奸细获偏多舟人鱼子应回避贾客胡商孰敢过 

　　○观道士祈雨二首 

　　星坛步处云随合里邑喧呼道士功四海正需霖雨急卧龙何日起隆中 
　　巫舞商阳古有之神灵风雨灌坛时阴阳夑理输谁力秪遣儿童颂法师 

　　○归自金陵宿白土 

　　长路缁尘欲上衣暂投客馆亦如归不因野老来争席岂解山人息机 

　　○酬徐养斋尚书见怀之作亦以少颂盛德并为扣关先容云耳二首 

　　卜居秪为谢尘缘三尺绳床亦稳眠纵是炎天非雪夜终湏乘兴到前川 
　　柴门长日闭青山薜荔衣裳氷雪颜愧我未能分半榻药囊书卷共消闲 

　　○送杨训导擢曹州掌教二首 

　　传魁之世久知名君作师儒更有声巳道江东桃李徧春风还被鲁诸生 
　　皋比几岁卧江城綘帐谈经复此行广文不厌青毡冷京兆犹传白雪声 【 君先人尚书公尝为京兆尹有清名为奄瑾所祸】 

　　○赠徐爱杏山人诗有序 

　　壬寅秋七月余偶识山人于锡山山人善医尤精金疮以为其父传之异人也山人治病投一匙干垂绝无不应手愈余因思南史所载一人因斫蛇而获灵药自是出入行阵金创被体以药涂之尽效相传以为奇虽然使其人当时得遇如山人者又何假于孽蛇之余也哉迩者戎马蹂躏鸣镝徧野边人之横罹于毒者何可胜数向使致山人于塞垣军旅之间人且争忍死而趋之以丐命焉者如织矣而乃漠然自老于江南无事百年不见兵革之墟则抱其技而寂寂焉固其理也谚云士视其所遇苟不在中流虽五石之瓠奚所用之嘻岂独医哉会山人来求余诗而吾友静思武陵二君皆介为之请率尔赋此且序以见余意而诗次句用南史事云  
　　一卷禁方谁与传双童捣药经几年园中种杏今多少疑尔前身是董仙 

　　○题赠叚紫峰 

　　仙人宿处紫烟孤一片峰阴散玉湖今日隐身城郭里闭门常写庐山图 

　　○秋日书客童君见过赋此为赠 

　　有客扁舟问草庐窓前梧叶正萧疏山人巳得忘筌意不复从君乞异书 

　　○题陈推官罗江号二首 

　　高卧曾分白鸣沙清溪深处采三花总为征书出空谷衣裳犹自染云霞 
　　三山江畔入云齐紫气千年锁石堤便欲学仙从此去与君同听夜猿啼 

　　○题宝华和尚卷 

　　幻目由来见幻华饮光何事又拈华两华举似知华客为有别差无别差 

　　○赠王和尚住善卷 

　　偃栢垂萝古洞春上人飞锡此何因非关福地寻仙侣自向青山认法身 

　　○自述赠写真毛君 

　　津黑尚余山泽气委蛇又似列仙臞他年太史征图画为识乹坤一腐儒 

　　○赠曹星士一江号 

　　春雨兰陵江草生江流恰与道心清门前车马日来往闲坐江城说子平 

　　○自述并赠曹君 

　　少读阴符耻未工青山偃仰渐成翁人间炎冷都忘尽听话流年一笑中 

　　○晓起观猫捕鼠 

　　起来隐几坐朝暾深谢当关早闭门檐角偶欣猫捕鼠反观尚觉杀心存 

　　○题画 

　　山空夜静猿一鸣磴转云深鸟不度幽人何事长独栖只为此中有佳处 

　　○廉使廖东雩丧后开所惠地黄酒临觞惨然 

　　尺书满箧故人情想象荒丘宿草生秪余此日开尊意堪作山阳听笛声 

　　○赠仪真沙君 

　　葭菼苍苍水国秋高楼明月古杨州二十四桥云雾里看君骑鹤上天游 

　　○赠史君渔沙号 

　　问君何处挂渔蓑予亦垂纶坐绿波他日相逢应一笑不知若个得鱼多 

　　○补庵三度惠酒而此番所惠参酒者绝清冽可人虽味甚浓厚而置之杯中淡若无色可谓嘉品因剧饮至醉遂成口号奉谢三首 

　　磁杯写尽只疑空秋月寒潭意颇同隐几偶然成独酌夜凉白露满庭中 
　　每甘樗散惟湏酒欲补虚赢却藉参瘵疾陶生兼好饮举杯深见故人心 【 渊明素瘵疾】 
　　绝无色相倾明水只有馨香藉白茅此夕饮醇■〈扌弃〉一醉恰如把臂与公交 

　　○食石首鱼又得鲳勒二鱼喜作口号向时石首每至郡鲳勒亦不至也非海氛渐息何以有此 

　　昔年食首又成羹鲳勒相随亦就烹应是鲸鲵先授首纷纷水族尽亡生 
　　凶状腹前排剑戟 【 勒】 凶谋腹里涨彭亨 【 鲳二鱼状亦最可恶】 罟师自有截江网性命惟堪一筯轻 

　　重刊荆川先生文集卷之三 

　　●重刊荆川先生文集卷之四 

　　诗四 

　　◆诗四 

　　三屯营阅兵蓟镇摠兵开府处 
　　喜峯口观三卫贡马 
　　自乍浦下海至舟山入舟风恶四鼓发舟风恬日霁波面如镜舟人以为海上罕遇是日行六百五十余里 
　　谒夷齐庙二首 
　　古北口观降夷步射复戏马驰射至夜 
　　山海关陈职方邀登观海亭作 
　　卢龙行　咏田畴 
　　卧病作二首 
　　至职方作余初释褐补官武选主事今适三十年 
　　再官京师怀赵浚谷中丞 
　　严介溪相公见示戊午纪年诗次韵四首奉赠 
　　某尝俟食于公语及人与物同之说公慨然有远庖厨之戒故云又黄庭经云寸田尺宅 
　　密云阅兵作 
　　度潮河 
　　夜上石塘岭关 
　　石塘道中 
　　古北口城此城雄据山顶盖徐武宁之经畧也 
　　宿黄厓营 
　　游遵化汤泉 
　　登喜峯古城时三卫贡马散牧塞外 
　　晓发喜峯 
　　入秋久矣余热尚在闰月十五日太平寨始见秋色 
　　月下小坐书怀 
　　寄姜白二子 
　　蓟镇忆弟正之试南都 
　　还姜白二子衣 
　　副总兵马芳芳陷虏中十二年而归在虏中亦称为骁将 
　　谒夷齐庙 
　　八月五日顺义道中望阙一首时近万寿节四日也 
　　顺义公馆次壁间韵 
　　登怀柔城 
　　黄花镇拜圣诞 
　　介溪相公见赠次韵 
　　月夜渡蛟门 
　　三沙抱病夜坐柬默林督府 
　　和陈黄潭东归一首 
　　浙中流言王游击丧师二三千者又闻总督默林公将至太仓诗以自咎并以志喜云耳 
　　三沙病后夜起翫月书怀 
　　海上归来病手足疮兼血疾伏枕 
　　赴官扬州与左妹夫两弟鹤儿白壻登金山坐禅房一首 
　　题墙子岭公署中偃松署本参将府也 
　　游汤泉四首 
　　宿七家岭驿次壁间韵 
　　食蒜 
　　题丰润寺中古钟 
　　游铁壁 
　　银山寺说法台 
　　横岭 
　　七夕公馆忆海上二首 

　　○三屯营阅兵蓟镇摠兵开府处 【 此下系职方并两奉使作】 

　　股肱北平郡烽火度辽营特以郎官节来廵都护兵橐驼参阵 【 虏中得三橐驼摆阵用之为冲】 ■〈箴上角下〉篥应军钲三令先庚后八门死地生妖星枉矢堕杀气蓐收行象缀吴都燧 【 营中火器颇整】 羊分宋士羹生羗休近塞熟虏敢渝盟阅罢时登眺虹螺忆古城 【 虹螺山旧大宁都司】 

　　○喜峯口观三卫贡马 

　　贡道走东胡关门控北都每逢金镜节来献玉骢驹酋长花当后山川松漠纡天衣沾蚪蟒国马出騊駼乞赏孙随祖 【 大酋挈子孙十余人讨赏】 专兵妇代夫 【 有四五妇女领部落入贡】 珥珰珠落错襁褓锦氍毹盘舞呈鞮革侏言译象胥白狼回右祍黑水作通衢 【 黑水靺鞨】 明堂端拱日王会正堪图 

　　○自乍浦下海至舟山入舟风恶四鼓发舟风恬日霁波面如镜舟人以为海上罕遇是日行六百五十余里 

　　岛夷频不静玉节远何之誓清万里寇敢惮一身危闽卒精风候吴儿惯水嬉黄头纷百队白羽扬千旗击鼓灵鼍应挥戈海若随龙惊冬不蛰鲛畏昼停丝昨夜波朝怒中宵云雾披天澄镜光发风嫩縠纹滋邹衍瀛洲数庄生秋水词乾坤元莽阔人世自牵羁已傍渔山泊还寻马迹期日升看晷转途变识针移双屿厓门险半洋礁石奇从来惟贼路今日有王师待献经营绩三山勒一碑 【 双屿港半洋礁皆海中】 

　　○谒夷齐庙二首 

　　未访箕山塜来经孤竹墟精光犹日月冠冕肯泥涂国合归中子心元避独夫千年北海辙还见盍归乎 
　　归周仍避纣渭叟况同襟叩马何饶舌采嶶还苦吟当年谏武意昔日事殷心生死知音在明夷用独深 
　　叩马之说不经见而详于太史氏夫子止称伯夷求仁得仁而孟轲氏以为夷与太公同避纣归周而倡天下以从周然则助成周之王业者夷与太公也太公鹰扬而夷谏与夫既已身远避之而又谏伐之者既巳助成其王业而又复谏止之皆疑于不类此王临川辈所以据孟氏以征史迁之诬也尝思之而得其说夷之归周归文王也文王终身事殷伯夷叩马而谏然则始终与伯夷同心者文王也文武父子一道然夫子称文王至德而未尽善于武则微意亦可知矣夷之归周不嫌于同其父而不同其子其与太公亦不嫌于始同而终异也迁之说其亦未可以为诬哉 

　　○古北口观降夷步射复戏马驰射至夜 【 古北有降夷十数家男妇可四五十人并潮河墙内居】 

　　潮河北来几千里夹岸穹庐杂军垒传闻汉官旌节至惊咄欢迎竞罗跪抹额貂皮并系腰胡妇赤脚胡儿履中有老胡能汉语瓣发一条银鼠尾告言天暖弓力弱箭垛乞移三四咫 【 胡精于射而不能远又弓解胶之时跪告移垛稍近盖模写实也】 蹲腰搊目满弯弧箭箭齐奔月儿里当轩赐与锦缠头汉人喝采胡人喜自矜长技正未竭一跃上马事驰突珠帽半仄卖欹邪铁骢骄嘶弄■〈危臬〉■〈危兀〉可怜人马如争巧人藏马腹马人立飜身倒卧马背上马尾鬅松乱人发忽然马去不闻声一路惊尘向空没满眼流星透烟雾道是胡儿飞箭发想见天山射鵰时意气雄豪谁可越骑归人散悄无諠卸却牙旗卷秋月 

　　○山海关陈职方邀登观海亭作 

　　万里羣山尽海头谁筑关城控上游巨灵劈山鬼鞭石英雄作事与神谋 【 此关徐武宁筑】 水压蛟龙蛰深窟陆断豺虎潜遐陬司马分符来作镇坐销奸究护神州夜半鸣鸡空献计橐中置人仍被搜 【 魏冉故事】 深秋邀我观海楼水潦初清海雾收风恬浪细鱼鳞起隔岸隐隐见东牟百年海禁颇严密烟波莽阔无行舟 
　　圣明弛禁济饥窘米船衔尾浮羣鸥 【 辽人大饥弛海禁载米】 百船到岸一船覆大利小害谁能周辽人生不识舟檝云帆错指旗上游午炊且饱盈瓶粟夜卧免唱量沙筹几时丑虏忽东徙辽蓟骚然鬪不休关外胡笳关内柝妇女乘障夫虔刘鸱蹲蛆食安可长瘜肉不剪成悬疣会湏驱逐远漠北安得猛士挺长矛昔人失却渝关险腥秽中华千古羞 

　　○卢龙行　咏田畴 

　　公孙昔日据玄菟北连蹋顿骋狼顾曹公万里动征师到此沮洳不得渡田生义侠久知名驻车虚左亲邀迎屏人慷慨谈心腹兵家诡道先虚声卢龙小路纔一骑佯言返旆潜度兵夜半遂斩名王首天矢不折鲸鲵清功成笑掷封侯印依然被褐返茅荆当时策士如云拥奇谋却属一书生山川寂历霸图歇薜萝满眼高踪绝瀚海阴风鼓角悲燕山寒月挂旌旗秪余今人守塞处犹似昔人出塞时俛仰乾坤一回首贤达伏藏何不有不见华阴鬻屐生□□□原卖浆叟自怜局促畏简书安得停车访岩薮 

　　○卧病作二首 

　　孤踪原自与时屯两月郎官半闭门药石番为二孺笑精华秪觉百骸存鲁门未惯爰居性楚客愁窥虎豹阍却忆扁舟秋泛处洞庭木叶水波翻 
　　闲情已觉钓非钓末路久居才不才烛武本非食肉相无塩亦被入宫猜雍容佩玉身难置驰骋兵戈心又灰击剑读书堪自笑昨非今是好归来 

　　○至职方作余初释褐补官武选主事今适三十年 

　　画省栖迟已卅年今来似有再生缘署郎冯叟何言晚薄望东坡半是仙心事江湖思报主兵戈南北愧筹边簿书若谓真成懒日画先天几个圈 

　　○再官京师怀赵浚谷中丞 

　　江潭讵意复修门旧侣京华讶几存迹比孤云难有托心思公子欲何言太白几时还避昼鬼方计日想称藩李广鴈门今罢守短衣猎骑正秋原 

　　○严介溪相公见示戊午纪年诗次韵四首奉赠 

　　黄阁成功久宴然问龄纔及卜熊年俯躬忘却丝纶贵臞貌真疑山泽仙赐直内庭频守岁 【 公每岁除夕亦不休沐】 献谋前席几回天更待风烟静南北九重还见锡爰田 
　　精神海鹤羡翩然一入瀛洲五十年朝野共推黄发老身名何必赤松仙经纶不废烟霞咏寝食常严咫尺天岁岁续成时政记岂同先辈录归田 
　　老臣丰度自凝然夷使趍朝竦望年帝札不名多署字岁星应象或称仙膝前欵语惊忘食禁里乘舆讶上天知公不忍庖厨意九野春回是寸田 

　　○某尝俟食于公语及人与物同之说公慨然有远庖厨之戒故云又黄庭经云寸田尺宅 

　　游丝掖户对悠然犹似钤山静卧年雅性好文兼好士修龄非药又非仙夜调羽檄消多垒昼接龙光切九天自愧樗材虚汲引秪宜仍旧种瓜田 

　　○密云阅兵作 

　　亭徼逢秋鵰羽轻良家六郡试雄兵一年天险卢龙塞万炬星飞翼虎营清笳乍歇闻鸣镝突骑纔回见伏旌有道四夷方设守年年长此护神京 

　　○度潮河 

　　流浅沙明自可怜未经秋潦转澄然马腹浮河仍饮水甲光映日更摇川几处穹庐移就草 【 有属夷并河居】 数家瓯脱曲依泉沿堤犹见青杨柳秪觉南州乡思悬 

　　○夜上石塘岭关 

　　白河入口石塘城上流元自古开平岩立星辰孤堕影野清刁斗空传声戍楼倚月横吹动虏帐烧腥远火明魏将殒身曾此地边人语及尚沾缨 【 正德末魏年参将祥难被于此】 

　　○石塘道中 

　　高城落月鴈飞斜数亩沙田稻亦花路绕曲河十八度人栖石?匧石两三家堠烟山霭争明灭戍笛秋声并惨嗟闻道松亭遣探骑时时愁被熟夷遮 

　　○古北口城此城雄据山顶盖徐武宁之经畧也 

　　诸城皆在山之窈此城冠山如鸟巢鼓角千峯虎旅散汉胡一路犬牙交 【 蓟镇一道汉地与虏尽相交乂如之字】 熟夷生虏逓番覆怪石崩川争怒号到此令人思猛士天山万里纵鸣弰 

　　○宿黄厓营 

　　栖栖终日旅边城夜向黄厓问古营几家戌鼓渔阳掺联骑铙歌蓟北行 【 渔阳掺蓟北行皆乐名】 峡束雨湫高怒水山凹树窍激秋声跃马壮年微志在不缘此地客心惊 【 唐人蓟门诗云燕台一去客心惊故反其言以为结】 

　　○游遵化汤泉 

　　绝塞逢秋已觉凉此中气候讶非常流金每似临三伏晞发真成向九阳山烟叆叆分朝润草色青青敌夜霜我亦临流堪一笑稽生盥浴久相忘 【 余有稽康之癖不沐者年矣】 

　　○登喜峯古城时三卫贡马散牧塞外 

　　绝顶孤峯见废关短衣落日试跻攀三秋豹旅方乘障万里龙媒正满山候鴈似随乡思去寒花将送使臣还筹边迂薄真无补空望伊吾抵掌间 

　　○晓发喜峯 

　　客心流水与争驰寒垒疏星度峡时未返王孙犹草色初来戍卒是瓜期去乡秪觉蝉声似出塞方知马脊危辛苦卜情何计达早年曾诵采薇诗 

　　○入秋久矣余热尚在闰月十五日太平寨始见秋色 

　　漫漫岚气半晴阴摵摵庭柯叶乱吟始觉孟秋云物至因知宴岁旅情深孤鸢影跕寒岩草鸣蝈声连野戍砧戈甲满山乘塞卒天骄何处欲相侵 

　　○月下小坐书怀 

　　满庭圆月坐孤松聊息尘机长道容任侠早知同画虎谈兵晚更笑屠龙支离避疾犹分粟洴澼乘时亦请封蕙帐故山应待久尚从长乐听鸣钟 

　　○寄姜白二子 

　　日阅军容夜马蹄孤怀犹畏简书稽眼中亲识皆夷貊 【 处处多是虏帐】 梦里经营亦鼓鼙省熏香行载橐石渠校籍坐然藜寄语雍容鸣玉子可能相念到辽西 

　　○蓟镇忆弟正之试南都 

　　伏枥衰年久自甘尔兄迂阔尔偏谙心窥秘筭逢人噤箧贮阴符向夜探犀渚青枫烟际棹 【 犀渚近金陵】 龙沙白草露中骖鴈行正笑难如鴈飞去飞来北又南狗马病多经绝塞棣华室远隔南天每思原上听鸣鹡始讶山头望跕鸢可以去乎仍恋禄无能为也更筹边头颅长尽山林骨木食莎衣信有缘 

　　○还姜白二子衣 

　　试整戎装出汉宫解衣何意故人同野容聊免披颠倒命服堪将衬黝葱孔阳为映朱旗色 【 借姜绯衣】 稍敝因经紫塞风今日还君箧笥里依然摇曳禁垣中 

　　○副总兵马芳芳陷虏中十二年而归在虏中亦称为骁将 

　　穹庐元以射雕称一骑常先万马腾意气肯甘胡地老勋名终属汉坛登斫残右臂方挥刃殪尽追锋未释氷归自虏中还破虏古来名将谁曾 

　　○谒夷齐庙 【 方道长邀游】 

　　为仰风流百世希长歌招隐坐渔矶昔人何处羣麋鹿此地深秋尚蕨薇征诛揖逊有今古饿显禄隐无是非但使斯人皆可侣不妨到处坐朝衣 

　　○八月五日顺义道中望阙一首时近万寿节四日也 

　　几时承遣出彤闱寒暑俄惊节候非霜陨塞门犹葛屦风凄朔野亦絺衣　中秋诞圣金晶会百里瞻天紫气围日与长安俱近处莫陪鹓列转依依 

　　○顺义公馆次壁间韵 

　　虏入山前山后州控弦万骑此屯留四郊垒壁犹余警十载疮痍尚未收野长蒿莱仍课马兵佥子弟更防秋使臣多愧询民瘼自咏小东谁为酬 

　　○登怀柔城 

　　塞下孤城古白檀半临平野半依山秋来亭徼无■〈逢上火下〉火官马千家苜蓿闲小邑萧条恰似村日中市井巳扃门山田砂砾希禾黍只有城西种果园 

　　○黄花镇拜圣诞 

　　珥貂拗砌曾为吏握节封强又此行日近长安无百里星回帝座正三更箫韶律应军中乐羽卫光摇塞上旌廿载违　颜江海远却因咫尺重含情 

　　○介溪相公见赠次韵 

　　不才黾勉从王事戎马驱驰南北仍意气本非投笔客生涯聊似出山僧兵谋岂足窥韬豹国士犹惭赋大□ 【 李太白□司马子微知遇作大□赋故引以为况】 赖有庙谟曾密授海氛应见计时澄 

　　○月夜渡蛟门 【 海人相传蛟门波浪最恶如江之峡也】 

　　大洋万里无拳石却见羣山亘海中忽然石壁开双峡坐觉楼船耸半空岛以户宽延满月潮缘口窄弄惊风谁能一矢穿蛟窟秪忆枞阳汉武雄 【 汉武射蛟枞杨江中】 

　　○三沙抱病夜坐柬默林督府 

　　领军韦叡本清癯药褁常随倚剑余日御短衣廵壁垒夜支倦体阅军书莫愁深苇难搜矱试筭穷巢易扫除虎将眼中谁可仗伫闻幕府策何如 

　　○和陈黄潭东归一首 

　　吾亦欲归让公早此行不异登仙好试看苦战东海尘何似高眠北窓晓宦情凫鹤任短长世事鹊鸠谁拙巧他年约访祝融峯烂煮青精相对老 

　　○浙中流言王游击丧师二三千者又闻　总督默林公将至太仓诗以自咎并以志喜云耳 【 后总督细查王游击丧兵之数止是九十四人也可为一咲】 

　　兵畧元非素所闻疏才多愧荐书勤自知薄相难成事共咲狂谋易偾军雄阃岂堪分玉节岩扉秪合伴松云困山绣斧深悬望伫看神机静海氛 

　　○三沙病后夜起翫月书怀 

　　军中元不解衣裳夜倚危樯歌慨慷巳惯羸躯常食少从教短发尚心长海能尽月空无水潮定期风飒有铓不为督师经远涉何由此地玩清光朝长落至 
　　三分以上必起猛风一番每潮汐皆然盖潮自生风非关大块噫气与虎啸而风冽一理此非久在海上者不能知所以儒家未之言及惟潮与月与风与阴类然则潮之应月又何疑也 

　　○海上归来病手足疮兼血疾伏枕 

　　瘦骨迂才堪窃咲岂能万里事横行一身自试妖狐穴 【 三沙入贼巢与贼对面止隔一箭余地】 六月深驱瘴海兵陈汤挛痹缘西域韦叡虚羸为北征我愧古人无万一却令二病偶然并 

　　○赴官扬州与左妹夫两弟鹤儿白壻登金山坐禅房一首 

　　衰颜久欲寄名山江国征师几往还隔水空知恋桑梓纡筹岂足静夷蛮淮天鹤唳军声壮海戍乌栖战舸闲 【 时倭寇剿尽海氛暂息用左传齐幕有乌故事】 纵是维扬迎师急道人且坐白云关 

　　○题墙子岭公署中偃松署本参将府也 

　　塞垣饱历雪霜寒直上无枝只屈盘边人自识将军树我来权唤大夫官 

　　○游汤泉四首 

　　幽都自古号寒门重纩年年亦不温信有烛龙蟠地底乱泉喷出火珠飜 【 汤池皆珠泉古诗烛龙栖寒门】 
　　坐看池底绚霞光疑是莲花火里藏借问幻师谁会此乾坤炉冶炭阴阳 【 用贾生赋语】 
　　戎马驱驰未息鞍春风沂曲一盘桓试凭活水洪炉暖暂解儒生彻骨寒 
　　万树不知霜信至两厓时见火云升一就熏蒸聊可喜久来还想玉壶氷 

　　○宿七家岭驿次壁间韵 

　　莽莽沙河水分流亦有涯瓶??瓦开小市蓬荜拥寒沙去县无百里依山仅七家偶然成一宿聊喜息纷华 

　　○食蒜 

　　三飡齑粥犹嫌秽百味荤腥久不尝顷来食蒜如飡密已换山中一副肠 

　　○题丰润寺中古钟 

　　腰下巳磨凫氏舞顶间仅属禹王堆外国奇文翻不出山僧道是海中来 

　　○游铁壁 

　　一峯特竦如削铁古松根透石纹裂我欲峯头看八荒安得手中凭九节 

　　○银山寺说法台 

　　秋山面面翠屏回孤石支撑说法台想见高僧开口处诸峯曾与点头来 

　　○横岭 

　　一畚石与一畚钱悬绠千寻未及泉吹玉往时犹可诧汲金此地更堪怜 

　　○七夕公馆忆海上二首 

　　牛女双星隔水明一年一渡尚心惊天河风浪何如海海上征人昼夜行 
　　一水盈孟几许遥犹烦灵鹊为填桥千年精卫空衔石涨海烟波只自饶 

　　重刊荆川先生文集卷之四 

　　●重刊荆川先生文集卷之五 

　　书一 

　　◆书一 

　　答顾东桥少宰 
　　答张甬川尚书 
　　寄刘南坦 
　　与王龙溪郎中 
　　答王南江提学 
　　答俞教谕 
　　答戚南玄 
　　答王生宗道 
　　与唐一庵书 
　　寄黎知州 
　　与郑淡泉文选 
　　答洪方洲主事 
　　与王湛泉文选 
　　与陈后冈参议 
　　答屠渐山谕德 
　　与田巨山提学 
　　与二弟正之 
　　与薛方山郎中 
　　与张西盘尚书 
　　与王体仁 
　　与王尧衢书 
　　答周约庵中丞 
　　答周七泉通判 
　　与两湖书 
　　寄黄士尚 
　　与项瓯东郡守 
　　答江五坡提学 
　　答廖东雩提学 
　　与应警庵郡守 
　　又时警庵为提学 

　　○答顾东桥少宰 

　　顺之窃闻昔人以名誉不闻归过朋友者谓其实溢乎内而誉不副之者耳非谓本无可以致誉而朋友为之贲餙以私于其好也沈别驾至辱赐手书奉亟惊愧窃不自知所以先容于左右者开亟读之乃知以陈王二友之故眀公过信而不疑耳是二友无乃私于其好故忘其丑而餙成其所长眀公亹亹好士故博取于朋友之誉而不暇究乎其实也然在仆何敢当也仆也仆自为诸生时得眀公之文而读之虽不能窥其精意然窃向往焉及从游荐绅间又获闻眀公高谊倾海内而求士甚于士之求公且不在古人之后则心益慕之然蓄之数夫而不敢通姓名于左右则亦有说夫玉工好玉则琨吾于阗之产非不欲尽而收之然有所不能收者碔砆耳琼瑰碔砆亦莫不欲自献于玉人之前然而有所不敢献自知其为碔砆耳仆迂戆无能人也过不自量尝从诸友人学为古文诗歌追琢刻镂亦且数年然材既不近又牵于多病遂不成而罢去及屏居山林自幸尚有余日将以游心六籍究贤圣之述作鉴古今之沿革以进其识而淑诸身又牵于多病辄复罢去既无一成则惟欲逃虚息影以从事于庄生所谓堕体黜聪以为世间一支离之人耕食凿饮以毕此生而不敢有觊乎其外葢亦所自量者审也又何敢以求知于左右也哉即使朋友欲为仆文餙计亦无以过于仆之所自量者矣不知二友之所以誉仆于眀公者何语而眀公又何从而过信之也此仆之所自愧且惧而不敢当也伏惟眀公与世卷舒向也遵晦丘园时也于公一不以为损及出而秉钧轴时也于公一不以为喜然而海内之士于公之退处则皆眷焉望其复用及其既用则皆望其秉钧轴及公之秉钧轴则皆忻然以喜何也仆窃观圣人系易于否泰初爻皆有汇征之说焉至今泰之以邻否之畴祉则皆系之于四四者大臣之位近君而任重者也近世之士愞熟獧巧之习日工而羔羊素丝之节或衰矣而任重之人所指以为才且贤者又往往在彼而不在此葢士习既然而示之以好恶者则又然何恠乎靡靡一风也是以虽清眀平泰之世而包羞匪人或不胜参错乎其间虽否泰之几未必系此而士习隆污则亦可知必有大人君子任当世之重以身范物离祉其畴以长君子之道而默消阴邪汇征之气此海内所以致望于眀公而非眀公不能赴海内之望也则如仆僻处山林亦将拭目以观盛德不徒为知巳之私感而已迂疏病废之人本不宜开口及世事纵言至此恃眀公之知也惶恐惶恐前辱雄文垂示此眀公所以诱诲仆者至深也谨拜教艹艹作载酒亭一诗用致向往之怀更希教之 

　　○答张甬川尚书 

　　顺之麄顽非畜德之器迂疏非适用之才徒以麄顽近乎质木迂疏类乎澹泊以此幸不见绝于大君子之门自入山中稍欲收敛精神摆脱习气庶几少有所闻以酬宿志且以不负长者拳拳教爱之至意而间静中转见种种欲根起灭不断虽暂随气机歇息终非拔本塞源工夫益觉实病之难除实功之难进也承教中庸不可能乃在声臭之表此吃紧要言中庸所谓无声无臭实自戒谨不覩恐惧不闻中得之本体不落声臭工夫不落闻见然其辨只在有欲无欲之问欲根销尽便是戒谨恐惧虽终日酬酢云为莫非神眀玅用而未尝涉于声臭也欲根丝忽不尽便不是戒谨恐惧虽使栖心虚寂亦是未离乎声臭也眀公之致力于道而自得之也久矣而犹云老且望洋日有愧叹此岂崩公之过为避让哉葢常存不及之心而后可以言戒谨恐惧而后可以闲未萌之欲古之圣贤所以竞业此心至老益强类如此也放失如顺之辈窃因此更有省矣承示欲修饬武备此明公为国家之深虑也世人作事较计成败利钝畏首畏尾自为之念重而任责之意疏所以弊多积于循袭而事每牵于掣肘以明公之素望与其素养居其位而行之因则因革则革谁能挠之虽然武备其一事也昔周命周公毕公以东郊之治欲其彰善瘅恶以淑人心至于世变风移而后已今之民风士习其沦胥抑可知矣而畿甸为尤甚此俗吏之所谓迂缓而有识之士所为深忧而惧无以善其后者也然而明公今日之任周毕之任也且夫东郊虽周之东都也而寔染殷之余风者也经周毕而一变其俗况南都固祖宗之所肇基而风动之者也以明公之素望与其素养居其位而行之明示好恶提醒人心而挽之礼义廉耻之域使四方之有风俗自畿甸始畿甸之有风俗自明公始非明公今日之责而谁望乎闻太夫人巳就养是明公入则承欢于内出则宣力于外其承欢于内也益所以蓄其效忠之心其宣力于外也益所以推其养志之施葢两不相妨而交相益也此深可为明公贺矣养斋翁考满归遂欲乞休但山林中得此翁于乡俗极有益仕途中又少却此翁为可惜耳然其意巳决矣赵兄相远问书颇稀罗兄则时有书承念及敢复诸惟台照不宣 

　　又 

　　曩承手教谆切皆道义肝同之语感幸感幸至于所论学术之虚诞与其毫厘之荖则皆足以惑世而害道此切中当世学者之膏盲鄙人亦尝深忧之而未及面请也先行其言而后从之言非君子之所急而况其诞者乎若罗兄则虽不知其近来所见与所论何如然其人平素笃行之士明公亦深知之矣承示大学小传葢发于涵养之真而多自得之说至于身心意之别以正心为主静之学虽或异于朱传而寔合乎濂洛之微旨矣其曰正心者不属于意不属于身者也是心之无所发动事物末交于视听时也斯时也心惟存其恉栗而巳凝然中居而外诱不敢干也是则然矣但不知事物既交既有视听之时其凝然中居而外诱不敢干者与前时有异乎与前时无异乎岂所谓凝然中居者只主于静时而为之者乎抑亦无分于动静而皆在者乎更愿教之 

　　○寄刘南坦 

　　自前年奉教后每切驰情去年获奉手教再三捧诵知爱仆之深望仆之厚未有如明公者亟欲过霅上登长者之堂一扣谢且请益焉而未果也仆禀气素弱兼以早年驰骋于文词技艺之域而所恃以立身者又不过强自努力于气节行义之间其于古人性命之学葢殊未之有见也至如所谓心似蛛丝游碧落身如蜩甲化枯枝以耗散其精神于故纸间不知返者则日夜有之是以未老而病无病亦衰葢明公之所以为仆虑者真可谓先得我心矣年近四十疾疚忧患之余乃始稍见古人学问宗旨只在性情上理会而其要不过主静之一言又参之养生家言所谓归根复命云云者亦止如此是以数年来绝学捐书息游嘿坐精神稍觉有收拾处然宅舍摧塌修补为难譬如败家荡子早年终浪于声色狗马糜费百端及至转头而囊箧枵然矣此老氏之德所以贵于早服而重积也奈何虽然程叔子自言吾受气甚弱年四十而始强七十而益精明人问之则曰吾以忘生狥欲为深耻仆诚不敢不以此自勉亦不敢负明公之爱之望也贫子元有宝珠或者只恐不转头耳承明公至意敢布衷曲至于凝神聚气吃紧处长者固有经验方容积诚面请也文从过常州仆以屏居荒村不及知知时则文从巳往荆溪矣谨令人问候得容操履杖以从 

　　○与王龙溪郎中 

　　世人之不能不疑于吾辈也久矣近有士夫自浙中来者云及吾兄以佃夺之故使宪司有言且云兄以寺地据风水之胜欲作令先大夫墓也上官某人者既予之矣而宪使持之故若此纷纷也仆闻而窃叹以为如兄安得有此此乃传言之误耳不然则必俗吏欲污蔑善人托为此说就使非传言之误非俗吏欲污蔑善人则在兄必自有说固不敢以世人之疑吾辈者而亦疑兄姑笑而置之不欲烦诸齿颊间也既又复念以为孔子以诗礼教子而陈亢疑其异闻孟子不见储子而屋庐子以为得间古者师友之间既洞然肝胆相信矣而亦若不免以世俗之疑相疑者何也无乃故为迂其问以剔抉圣贤之隐曲而白之于世也乎今仆幸得兄之间而可以有请安知兄之隐曲不因以白而仆亦冀有陈亢得三之喜与屋庐子之悦者乎且夫人之意兄者则曰兄之请寺是世人之请寺巳兄之狥风水是世人之狥风水巳而仆之意殊不然也夫兄爽朗超脱得之性成仆每窃叹以为即使兄不学不知道亦当作物外高流如弘景和靖之徒绝非食烟火辈人而或谓其请寺以自便占风水以规后荫此真坐井之见且不足以闯兄之藩宜乎兄之不屑与较也然而兄之为是必有说也仆窃观于兄矣惟兄笃于自信是故不为形迹之防以包荒为太是故无净秽之择以忠厚善世不私其身是故或与人同过而不求自异此兄饮所以生深信深慕于相知者亦所以生微疑于不相知者也寺田出上官之予何必固郄以为洁风水有事机之便何必固避以远嫌以是闯兄或者得其藩乎然仆窃以兄之意亦稍偏矣孔子恶行恠而愿人亦讥其同乎流俗合乎污世夫曰同乎流俗则非其自流也特同之耳曰合乎污世则非其自污也特合之耳其设心亦岂不善而圣贤甚以为不可者其说可知也且夫本以包荒忠厚而其影或近于愿人此仆之所惧也然则芯人望影而疑亦何恠欤古人有放君而代之者而人不疑其富天下有放君而又反之者而人不疑其专葢古人举大事冐大不韪而犹不蒙人之疑如此今吾辈出格作一小事而人巳群然疑之虽古今人眼孔不同计亦不应如此隔绝也毋乃不迩不殖所以自信与素信于人者有不如古人乎不顾不视不取不予所以自信与素信于人者有不如古人乎且夫以汤之圣宜其脱然于声色货利之外也而秪曰不迩不殖真若声色货利之足以移汤而汤真若与声色货利之相持然者何也以尹之所乐者尧舜之道也而秪铢穪寸量于一介取予之间若硁踁小人然者何也兄所论伊川金楪子之说以此施于点检形迹之人则为对病要药矣向非其人则如以蓍参治肺痈药岂不甚羙或以助火而长病也向时诸友所处阳明老先生家事或者造为玉碗之谤此言极俚鄙可笑宜不足以绐三尺之童子然王佥事竟以此解官去有志者至今痛惜之夫毁誉利害不足计然得无吾党亦有过乎苟非过于自信而疏于事情无乃所谓素信于人者之未至耶君子行有不得反求诸巳则工夫日紧日精至于巳日乃孚是人之疑我者所以精进我也兄意其以为何如然仆非敢谓此言可以少禆于兄亦将以叩兄之隐曲而得闻所未闻耳幸亮之 

　　○答王南江提学 

　　奉别经年不能通一字以为率然道离合问无恙之泛语既不宜施之于兄而思竭其疲驽以效一言之献则又茫乎其无所得故遂缺然至此又复以为既疲驽无以自效而有数字以道离合问无恙亦足以通殷勤而舒缱绻之怀不犹愈于经年无一字矣乎故于李君使者来艹草作此大抵所谓率然之泛语耳然仆窃诵吾兄前后见惠两书知吾兄痛惩既往之悔直欲洗刷肠胃不肯若世之葢头换面作好人者至于用心独苦处则虽兄口不能自言而仆于笔札间亦稍窥见焉未尝不抚然而叹以为兄之力能自振拔如此兄之不自护如此即使仆竭其疲驽而有以自効亦何所加也人心存亡不过天理人欲之消长而理欲消长之几不过迷悟两字然非努力聚气决死一战则必不能悟或不知所战或战而不力则往往终其身而不悟故佛家有认贼作子与葛藤绊路之说而兵家亦曰名其为贼敌乃可灭又曰一日纵敌数世之患此佛家之可通于吾儒而治戎之道可用以治心者也儒者以交战为子夏之病而不能战是所以为子夏也虽颜子亦有战矣曰不远复夫不战何以有复朼虽天地亦有战矣曰龙战于埜其血玄黄夫阴既疑于阳矣阳安得晏然而无战孚惟战而不胜故血而至于玄黄战而胜则血可以不玄而阳可以亨也是能战之效也今兄知所以战战又能力矣仆自入官得请见于当世士大夫葢三年而后见兄一见则骇然异之而兄亦过以仆为知已夫兄雄俊之文博辩之才迈往之气无一人不知之而独谓仆为知巳者岂仆之知兄止于世人之所知而已也抑亦有不止于世人所知而已也仆之于兄不为不深知已然窃有少恠于兄以为世间种种嗜好凡人之所可玩可壴啫多足以挂兄之胸臆而动其挹慕不舍之意此其中于心也微而不知其植根也胶而难解苟一不解则微者或横溃而着矣根者或引蔓而枝矣就使能戒而不溃不蔓则其为力甚劳而为功亦寡譬如聚千百不逞于深丛巨莽之间按而不发而时出其一二骑以钞于路幸不为大忧然而授首献俘之期恐终不可冀也而况其猖蹶之不可料欤虽然兄何如人也岂敢谓其有溺于此欤或者当时年少而气锐以为虽小有所嗜好而固无损于吾之大者抑亦知其嗜好之不可不欲快于一鬬而以积渐消去之欤且夫以嗜好为无损者无乃不知所战之过欤以为积渐消去者无乃战而不力之过欤夫嗜好之中人也亦必有因必非以为漫然无所用也必以为人之资于天地间者一物不可少也孟子之书所以提挈此心者至着矣而尤着于生我所欲天篇葢其不悟也则自宫室妻子之奉至于种种若无一焉可少者其悟也则虽簟食豆羹之切于死生若无一焉不可少者藉令有人焉始不悟而今也悟则自今日无一物不可少者而追视向时所为无一物可少者未始不哑然自笑也慵工道丏之人徼幸得十数钱则买殽市酒一醉大呌自以天下之乐莫踰于巳而千金之子苦身仡仡以程锱铢日夜若不足藉令此二人易地而观焉亦未始不哑然自笑也人之所甚爱而至不可少者莫如七尺之躯也其住于世也能泣能笑能挈能擎能徙能倚无一不能无一不有而其聚诸有以住于世也则又有修有短而卒无不腐为埜土化为瓦铄而后巳者则此七尺之躯亦终不得自有矣以其终不得自有则当其暂而有之固亦不可据而私之以为真有矣而况于种种嗜好其不如七尺之躯之不可少者又不啻千百倍欤古之圣贤所以超形气而独存至于同死生齐得丧漠然无一动乎其心者非诞也既悟则自知之耳如此乃可以语知性知天乃可以语谨独诚意之学而其初必始于力战未有不力战而能如此者也约之嗜好更不少于兄而仆相聚时数以为言然于兄独罕及者约之性柔须待有人夹持而兄刚果雄毅气魄甚大始虽暂牵其必一朝跃然自脱于此无疑也顾所不知者早与不早耳今兄果然知所以战战而又力以自脱于此不出吾素所料者如是而又早则吾之所不能知而深为兄喜者也仆不肖聪明百不逮于兄虽仅守绳墨常恐失之兄谓我战胜而肥今臞然故吾也此足以知战之不胜之效矣虽然敢不勉耶幸兄常不鄙而教之仆于文字素非所长然以猥尝受教于兄且幽居少事欲以灌园余力时一为之又以为既樗散无所用世幸未即老死二三年之后或为天所牖使少有知识尚当托之于文字虽不敢望于行远庶几达鄙陋之意焉是以不能息心于此然往时朝夕于兄尚不能窃其绪论今去兄既远谁为开之固知终必罢废矣今往近作数篇冗散无可采至如赠彭通判与李郎中墓文亦稍见巳志故敢请教耳仆今年寓居阳羡挈妻子以行有一二童子相与讲章句自此身不量而而为人师虽不责我以道而所讲者章句然至于收拾放心正容谨节以率之者亦不敢不力自谓于此颇有分寸之益因是知吾兄以道为人师而所教者又非一二童子乃齐鲁五六郡豪杰之士则其所以率之者宜何如而其为益又何如也然仆所谓一二童子者自章句外亦以内外轻重义利可否时时与之一谈则或如钻矿而不入仆教不过一二童子而又日夕与之处然犹如此兄虽善于作人然以一人督率五六郡之士而又不能日夕与之处则其顽然而无得于兄者固亦有之欤仆窃为兄虑也夫为此五六郡得一良师孰与为此五六郡得百十良师故为提学者莫急于凬励学官今学官自卑其身无耻而嗜利甚矣诚欲有以凬励之又恐非一佥事之力与三年之间所得为也奈何家父言某县某人者在京师百计诋兄此甚可为勇于任事者笑也然在齐东得无亦有如某者乎此在兄亦惟自信自为而已何较于彼者哉家父又言兄有荐仆之书于京师贵人此兄之爱我甚而忘其丑也虽然仆之与兄以善交闻于人久矣兄之荐我何异于仆之自荐乎仆年来自计巳熟大抵人用之不敢以隐人不用必不敢以求亦必不敢以悔终吾身而巳矣然兄素巳知我伏何待仆自言也在庵兄过常不及一会殊为包怏并以相白 

　　○答俞教谕 

　　得所示书知执事望我甚厚教我甚至感激感激葢学病于博杂而量病于不广此鄙人膏盲之证过承发药敢不尽饮然仆之此心亦不敢不悉于执事也夫士之于世苟无志于为善则巳果有志于善则世之人未尝不欲其入于善巳之善未尝不欲与人共为之所谓众生病即是巳病此万物一体之心必不能自目者也仆于甲科人才固未尝专有眷眷搜罗之心其于岩穴之士之贤者亦何尝敢忘相与切磋之心哉其于卑鄙龌龊越礼放法者固未尝敢有雷同随俗之心而其间尚可告语转移者亦岂敢遂无悯惜爱护之心而遽疾之如雠者哉甲科之与岩穴本无拣择而感应则随其所遇峻拒之与悯惜本无作好恶而曲成则因乎物情此天则不容人加减者也夫业无定习而心有转移苟真有万物一体之心则虽从事于举业以进身未尝不为义涂也若使有独为君子之心则虽从事于饬躬励行以退处未尝不为利涂也经义策试之陋稍有志者莫不深病之矣虽然春诵夏弦秋礼冬书固古之举业也固未尝去诵与书也苟无为巳之心则弦诵礼书亦秪为千禄之具苟真有为巳之心则经义策试亦自可正学以言昔人妨功夺志之辨此定论也至于以举业为教则稍有志者亦知深病其陋矣吕伯恭以举业教浙中而朱子以书规之伯恭答书以谓若不开此一路则法堂前草深一丈仆尝诵而窃叹以为此极是前辈苦心非特后之人未能知虽当时同志者亦未能尽知也仆年来则巳决意绝去举业之教矣而犹琐琐为执事言者葢亦自知今之不教举业未为脱洒而向之教举业未为粘带也今之不教举业未必足以闭人之利涂而向之教举业未必不引人一二于义涂也至于道德性命技艺之辨古人虽以六德六艺分言然德非虚器其切实应用处即谓之艺艺非麄迹其精义致用处即谓之德故古人终日从事于六艺之间非特以实用之不可缺而姑从事云□葢即此而鼓舞凝聚其精神坚忍操炼其筋骨沉潜缜密其心思以类万物而通神眀故曰洒扫应对精义入神只是一理艺之精处即是心精艺之麄处即是心粗非二致也但古人于艺以为聚精会神极深研几之实而今人于艺则以为溺心玩物争能好胜之具此则古与今之不同而非所以为艺与德之辨也执事所举尧舜天尧舜之所未闻与若罔闻云云者此道也羲和之历象夷夔之礼乐皋之刑名至于垂工和矢伯益鸟兽孰非道哉然诸子为之而尧舜若罔闻云云者葢君逸臣劳道则然耳若谓尧舜以道自处而以艺士诿之人何其自待者厚而待人者薄也皋以刑名自处而乃为其君陈迪德之谟夔以击石拊石自处而乃教冑子以简廉直温之德性则是以艺士自处而以德望之人又何其自责之薄而责人之厚也历象礼乐艺也修五玉如五器张施五采在玑衡独非艺哉则尧舜亦屑屑矣孟子曰尧舜之智而不徧物急先务也若在羲和则历象便为先务在夔则击石拊石便为先务又安得以尧舜之所不徧者而遂不急朼执事以好博杂技艺为仆之病此则不敢不承而至于分技艺与德为两事则辨之亦不敢以不明也葢儒者慕古之论莫不以为必绝去举业而后可以复古之德行道艺此则不务变更人心而务变更法度将有如王介甫所谓本欲变学究为秀才不谓变秀才为学究者矣儒者务高之论莫不以为绝去艺事而别求之道德性命此则艺无精义而道无实用将有如佛老以道德性命为上一截色声度数为下一截者矣是以鄙意不敢不尽于执事也虽然执事悯时病俗之意则亦深且切矣今执事固有教人之责矣今之教以举业纵欲罢之而势有不能即使复古之教则六艺固亦不废执事之隐居修衔业闻之胶阳诸兄亦久矣仆所愿执事之于诸生即举业之中而示之以穷经反躬明理着巳之路而嘿消其干名好进之心则是举业中德行道谊也即古六艺之中而引之于聚精会神极深研几之实而嘿消其争能务胜之心则是艺事中道德性命也方且顺而导之正不必逆而沮之也大率今之世举业技艺种种犹未足为心病所为心术大蠹者在于义利之辨不明执事教人欲明义利之辨则必以身率之以身率之则自取与辞受进退至于纤微必精察之果义欤利欤所取与辞受进退至于纤微尽义矣尤必精察之果有为欤无为欤一毫不自遮蔽一毫不使潜伏精神可透金石成人材动风俗之责固有在矣敢以是少效爱助之意以为执事报也无由面晤极论临书驰怀嗣后更望时惠尽言此仆之所汲汲而求也 

　　○答戚南玄 

　　来书满纸无一字非膏肓之病无一字非瞑眩之药兄之惠我极厚极厚非言可为谢也论语曰据于德游于艺记曰德成而上艺成而下德之与艺说作一个不得说作二个不得纔提起处色色总在面前纔放下处了了更无一物自是人心本来之玅而不容增减也古人终日从事于琴瑟羽钥操缦安弦种种曲艺之间既云终日从事矣然特可谓之游而不可谓之溺今之人其于琴瑟羽钥操缦安弦种种曲艺即便偶一为之则亦可谓之溺而不可谓之游何也为其有欣猒心也为其有好丑心也为其有争长兢短之心也欣猒心好丑心长短心此兄之所谓即是尘机也然则所谓艺成而下者非是艺病乃是心病也扫除心病用息尘机弟敢不自力以承兄之教也虽然尘机息尽浑沦道心亦愿兄之无忽斯言也 

　　○答王生宗道 

　　唐君诚志节之士所惜平生未与之接不能得其心胸面目之详只是据纸上语套说一遍殊觉精神不畅不足以发潜德之光且如德州接逓一事乃是据宗道口说故叙事中此一段稍觉精明若使前时宗道尽将此君平生首末行事委曲口说一番或能更有发挥耳今不及矣然竹溪刚介之士其言亦自足以传信不待予也既巳为唐君作铭为之投笔三叹志士苦心旷世相感且唐君在当时淹蹇不得一第而老于郎署又年不满六十其清修绝俗亦自足以结裹此身而风没世彼世间取高第为大官享耆寿势力赫奕不知几何人即其沉酣饱满于声利间当时莫不自以为最得意然纔一没身便臭腐粪土何异若此者其于唐君何如哉此孔子所以较量于齐景公夷齐千驷饿死之间其于提醒人心最切切也清寒之士可以无所待而自立矣宗道素有志向更愿于义利紧关处极力研析使不为一切俗情所转乃是挺挺自作豪杰亦所以不负唐君衣钵云耳勉之勉之 

　　○与唐一庵书 

　　使者来弟往洞庭归时乃见尊柬读罢不觉凄然之甚吾兄盛德人也造物者既穷其躬而又夭其嗣也哉为善者其亦不可以自信矣虽然自古圣贤能就人所不能就之德则必有能堪人所不能堪之情昔者丨子夏哭子丧明失之过延陵三号而行失之不及东门吴则荡而非人情也兄笃于信道久矣试于此寻究真源则虽极哀极苦中本心了然自明所谓哀之发而中节而未尝失其为中也 

　　○寄黎知州 

　　辱来教云歆羡畔援之无也易意必固我之无也难澹泊者无所爱而自甘高明者有所主而自执此意自前人未有发之者非吾兄真实体会不能了了至此仆谨闻教矣甚幸甚幸夫麄尘细尘总来一尘心是活物周流六虚本来如是意必固我安从生哉毕竟歆羡畔援潜根内伏有纤毫洗刷刮不尽处也既曰意必固我矣则未可语畔援之无也仆闲居自咎惜从前意向之未真觉一切妄念之为累近来工夫惟有嘿嘿知过而巳兄所过奖令人赧然不敢当岂所谓诱之而欲其至于道也东城笃行坚至在朋友中绝少于此顾仆也浅陋何足以发潜德之光谨据状参以同游时所见闻从实书之不敢为谀墓之词亦所以体东城之志也中有疏略与不当处更望痛为抹削惟吾兄勿让 

　　○与郑淡泉文选 

　　别兄久矣仆居闲无事时取晦庵先生之书读之至答陈永嘉书义利双行王霸并用之说不觉慨然发叹以谓三代以下人材与三代以上划然隔作两截其隐微深锢之病只是如此然同甫亦是豪杰岂肯便自坐落利霸窠子里去只缘荖却些子其流遂至于此有志者真不可不慎于毫厘也试以请于兄兄试教之 

　　○答洪方洲主事 

　　承示关政蔼然宽恤礼让之意至于节用惠商以身先之非吾兄雅志古道不能为此中间意有偏重处亦稍为指摘一二以复来命自叹艹埜书生不能识知榷场事体终为目论耳万不如吾兄身历其地而斟酌之之为精也虽然山人所知者去榷场中弊病犹易去心术中弊病则难昔人谓有意为不善与有意为善皆能累心如瓦石屑金玉屑皆能障眼惟慎独二字是千古正法眼藏若于此参透则终日履道只是家常茶饭平平坦坦不作一毫声色世间一切好题目恶题目皆不能累我矣吾兄向善甚笃持身甚严迥在流俗之外仆一见而知敬之如瓦石屑自是不能障兄第恐所谓金玉屑者不谓无一点半点尚着眼中耳二程全书近曾留意否冬来独居思兄为切杭城多事仆恐不能来葢山人之道宜尔也俟面奉报 

　　○与王湛泉文选 

　　兄之为文选也海内端人节士莫不张目吐气以为三代直道复出兄之退而西归也海内端人节士莫不怅怅然失望仆于兄之为文选也则窃与海内之士同其庆喜而于兄之退也独不与海内之士同其怅怅者何也庄生有言风之积也不厚则其负大翼也无力水之积也不厚则其负大舟也无力后之君子道德功业不如古人止坐积之不厚发之太骤耳古人限之以四十而仕岂古人才力智慧不如今人葢以厚积而薄试之也今兄去古人强仕之年犹未也愿兄益自恢廓勿以三代以下功名为可足勿以古圣贤精一之学为不可至乘此山林多暇专精致神使反之于身心情性者益邃以精而究于古今成败理乱之故者益练以熟积之于优游而发之于劻勷所以任天下之重有余裕矣岂止为今日第一文选而已哉此仆所以不暇为兄怅怅而敢为兄贺也海内同心如兄能几自屏归后以兄在文选嫌不敢奉书今兄既还山又吴冀南北相去且五六千里无由天身切磋耿耿如何仆也樗散无似自别兄后毫发无所长进惟旧来面目兢兢不敢变坏此可用以少慰知巳之怀耳至于驱驰当世非惟才有所不可抑亦性有所不宜也兄在文选时乃独勤勤推毂故人之意则厚矣 

　　○与陈后冈参议 

　　别后恋慕不舍与久病衰颓之状大略具之叶绍兴通判所寄书中今家人来亦当口能道之矣每每念昔与兄同住京师日夕相砥淬受教不为不深且愧愚疏无以承之不谓此后渺然相隔葢三四年而仅得一两日之聚方其离思孤怀十未展其二三而鹢首已南矣亦何暇于吐心曲谈道德以交助所不及者乎兄去闽越不知复以何时为聚首之期非惟仆蓬蒿之质不能藉直于麻中而兄之德器如玉亦不暇置诸顽石之间以自攻此其可思可怅岂特以酒食文字之故也仆尝闻兄绪论大意以为必杂用王霸乃可以适时而济务而仆则多执泥古方戞戞乎如以舟而行诸陆然兄既以此自信而不疑仆亦以此自胶而不悔是以自承教以来契分虽甚投而论议常至左右古人云去短集长此仆之所以不可无藉于麻中之直而兄顾亦谓有取于顽石焉其可也兄在湖藩清修之节剸繁之才自与时流迥别虽然亦愿兄母见化城而遽住耳今奉去读书记一集一部仆意欲以此广兄不知兄肯降心而观焉否也仆窃谓三代人材皆从心性上磨炼故其经纶参赞之业不出户庭而得之后世反躬之学不传而其人所以经纶于世者率亦疏卤求其系国之轻重如孔明李泌陆贽之徒则其于道虽未醇而本其天资之所暗合亦往往开诚而不欺恬淡而少欲其经纶虽未必尽出于道而竭其才之所及亦往往渊源而有本阔大而无漏固不可谓无其人焉而非謭謭然功名自喜者可以跂而望也苏子有言士之不以天下之重自任久矣兄其有意乎仆居闲无事欲得国朝诸名臣奏议读之且以尚论其人与其所以经纶于世者何如顾僻处山居苦不能多致烦兄为我留意至于北宋以前诸儒解经之书世多散轶不存亦烦兄试博求之菽园杂记诸书兄向欲录一副本见与亦愿兄母忘之也若夫诗辞之学则仆自知力之决不足以进此向已告疲于兄矣兄母更以此望我俟他日有持后冈先生集示我者我当望洋而叹或尾后作一二句跋语是则可耳兄许我以暮年买田冋住之说如何如何谚云痴人前不得说梦吾巳执此作左劵矣幸兄母使我为痴人也失兄于东隅得兄于桑榆窃以为怏艹艹白 

　　○答屠渐山谕德 

　　自闻兄有疾时以为怀夏间富生于德来学每因富生问起居则知既巳勿药矣甚慰甚慰浮屠家穪缺陷世界故物忌于盈吾兄之才与其所享可谓元矣乘除消息天行则然吾兄之疾岂造物者将以是少损亏焉而大受于其后也孚兄平生意气甚高聪明甚慧夫高者不可柔而雌也慧者不可藏而晦也兄罹此疾疢则寂寥枯淡之中静思默视种种世界种种伎功无可恃不朽者必将于幻身之外别求所谓本来面目者而从事焉则兄之学将日以精而其所得于病者不既多乎此仆始为兄忧而竟为兄贺也故曰惟其病病是以不病兄勿以为阔论如何弟年来奔走荆溪今岁始买小庄去县十四五里妻子始有定居衣食稍能自给一身幸为天地间一闲人矣药饵之暇亦欲讲习故业冀少有得焉以毕宿志而海内知交皆散在四方昔人取多闻而恨于独学之难每以为叹而知交如兄者则尤往来于怀也向尝托南江道此意而兄不能来仆又不能往奈何今蹉跎又经岁矣后复如何；使来承委令兄堂文字缘仆素病羸自乡居以来欲节省言语文字以完心气故凡亲知之托一切谢免而吾兄数百里相命似不宜以此为觧然复自念平生未获请见于九峯先生既无以测知精神意向所在而欲为之叙论若深言之则近于谀墓之嫌浅言之则不足以发潜德而违于铭以穪羙之义不满于爱弟孝子之心是惧欲辞去则又重以违长者之命而不敢也又复自念兄之所不远数百里而托于不文之辞者葢以迂戆之人不能为谀其言或可以信于后来者耳令以平生未尝请见而深言浅言两无所措乃嚅嗫而为之言是无以自信乎其心而又何以信乎其人非兄所以欲相托之意也是以敢直心而辞于将命者且其人之相知而言之足以信者则既有东郭少湖在矣幸兄亮之冬中南游必得登兄之堂写所怀不尽 

　　○与田巨山提学 

　　约之过敝邑寄到手书嘉惠多谢雅意仆自送约之至姑苏触暑积劳遂尔发疟迄今伏枕未及能强起也病归以来生平交游一时雨散空山独坐每每念之令人无以为怀此岂惟握手殷勤日夕之权不能解之于心而独学无友则昔人所以深病于孤陋也奈何近会约之稍能道吾兄所新得慰甚慰甚约之又言吾兄以好畵之故至欲手自摹搨则仆之迂滞所不能觧者然吾兄专凝纯静岂谓沉溺于此或者居闲无事游息之时聊以此为戏耳仆窃谓游艺之与玩物适情之与丧志荖别只在毫芒间如六艺皆古人养性而理心自此便可上达天德今人学射学书学数则不过武弁之粗材与胥史之末技是以戴记分为德艺上下之说而子夏亦讥其不能致远况又不在六艺之科者乎且古之善画不过如郑虔王维辈何足学也况学之终身有竟不能似其一水一石者乎陈履常之诗曰晚知书画真有益却悔岁月来无多仆尝诵而笑之以为履常知书画之有益而为益有甚于书画者履常不知也履常自悔其岁月之不足以给书画而书画祗足以縻费岁月者履常不知也吾辈年巳长太虽笼聚精神早夜矻矻从事于圣贤之后尚惧枉却此生则虽诗文与记诵便可一切罢去况更有赘日剩力为此舐笔和墨之事乎然仆闻之画家之说亦不以舐笔和墨者之为工而必解衣盘薄之为上乃知画家不贵能画正在能不画耳若此者所以凝神而不分其志也兄之画品能通乎此则仆之所不敢知而所以讽兄者不乃为土苴末论乎幸兄一笑而掷之可也仆自别后携家至阳羡谢去世事牵缠时时闭门默坐始知平日没于多岐荡精摇神之过每读邵子劳多未有收功处踏尽人间闲路岐之语则怃然大悔者久之是以奕棋赋诗博闻强记皆昔所甚好或终岁不对局或经月不成一韵或数旬不展卷虽或为人所强与自强为之亦竟如嚼蜡了然绝无滋味也观尊卷所书数作则荒落疏懒之态可尽见之仆之为此其志亦欲发愤刊落收功一源而力必不能逮也惟兄有以教之 

　　○与二弟正之 

　　行者居者形迹各别然理道无二致也日用功夫无二致也汝兄在山中若不能谢遣世缘澄彻此心或止游玩山水笑傲度日是以有限日力□却无益靡废即与在家何异汝在家若能忍节嗜欲痛割俗情振起十数年懒散气习将精神归并一路使读书务为心得则与在山中何异艰哉艰哉各各弩力居常只见人过不见巳过此学者切骨病痛亦学者公共病痛此后读书做人须苦切点检自家病痛葢所恶于人许多病若真知反身则色色有之也 

　　○与薛方山郎中 

　　为别甚久可胜耿耿时迫岁暮百感俱集自惟年垂四十已蹈无闻之戒世间事既幸不复关涉一个身子又自不能了终日碌碌竟是何书回头一看不觉噱笑以此来岁更欲作一闭关之计生徒尽巳谢遣交游亦且息绝非敢望于坐进此道亦庶几作天地间一闲人不落闹攘套中尽有受用矣康节云岂谓此身甘老朽尚无闲地可盘桓每诵此语怅然太息文词技能种种与心为鬪亦从生徒交游之例尽谢遣之尽息绝之不然犹是闹攘套子也山林之士终是入山深入林密乃是安稳地面而日侍老父必须居城中如前所说欲効古人隐身廛市陆沉于俗者不识能乎否耳吾兄方为时树策勋名勉旃山人虽不与人闲事亦当倾耳以听下风也 

　　○与张西盘尚书 

　　伏惟明公清苦之节直方之气葢得之天禀而孳孳好学老而弥笃此海内后生之所慕望而兴焉者也人者天地之心人心原是与天同运顷刻有息则便不相似程叔子曰人不学则老而衰卫武公作抑戒使人日诵以自儆其吃紧全在不愧屋漏一语是时武公年九十余矣其学之勤而密也如是窃惟明公家居以来所以专精致神究极高明而深入古人之阃奥者固益知非浅夫之敢窥矣北冀南吴何日得一奉教左右藉针砭以自淑耶某少颇不敢自弃今年且四十益觉进德之难此身在欲界中头出头没乃知古人寡欲慎独工夫真未敢艹艹论也奈何奈何承命艹堂记久不敢虚长者数千里之托所愧文字疏陋不足以发挥道眼之所观聊述平生自念此心通塞存放之机以就正焉而巳幸涂抹教之吾人在宇宙间不论进退隐显自有事在成巳与成物原非两事明公之德风于乡而信于天下久矣乡里后辈中有可与言者时与提撕使趋正路此亦所以接续天地间善人气脉于无穷也何如何如风便惟不靳远教是望 

　　○与王体仁 

　　体仁与吾别且三年知工夫当更有入细处玉于世路利钝一切不足道也吾数年来日用操炼中颇见古人学问头脑四十年散乱精神尽从收拾自此发愤努力或可不辜负此生耳学问虽是人人本分事然非豪杰不能志非刻苦不能成当世学者悠悠只是说好看话做好看事过却一生到底终无结果可时时将忘食忘寝旧案参对便见得吾人今日工夫较古人疏密何如也如鸡抱卯如龙养珠仙家炼幻形者犹然况人为真性命者乎便间聊此致爱助之意容相约过毘陵一相切磋也 

　　○与王尧衢书 【 名立道翰林院编修荆川之妹夫也】 【 亦似柳子厚得罪以后诸书】 

　　抱病懒慢久缺书问知执事不谓我疏简也春来卜居阳羡此中山水绝清无车马迎送之烦出门则从二三子登山临水归来闭门食饮寝梦尚有余闲复稍从事于问学然诗文六艺与博杂记问昔尝强力好之近始觉其羊枣昌歜之嗜不足饥饱于人非古人切问近思之义于是取程朱诸先生之书降心而读焉初未尝觉其好也读之半月矣乃知其旨味隽咏字字发明古圣贤欴蕴凡天地间至精至玅之理更无一闲句闲语所恨资性蒙迷不能深思力践于其言焉耳然一心好之固不敢复夺焉此类之书皆近世英敏材辨之士以为老生烂语至束阁不肯观虽其苦心敝精于文字间而竟不免老而无所闻有可痛者仆之自陈其愚盖过不知量亦欲执事同所嗜好也何如何如近日当事者所去取投闲之臣仆巳先知其去与取之必如此矣不足为恠且平生亦颇能自为主张不敢跟人哭笑不敢以鸱鸢之所争蜗角之所战者以动吾心而累吾守此亦执事所素鉴无待仆自明而犹自明云云者有说也父子至情恐以此上累吾父之心须吾执事觧喻耳当今之士隐居笃学修名砥节如湖州唐子平凉赵子辈者凡若干人仆之驽骀十不及其二三然此辈皆沦胥流落淹滞巳十数年少者壮壮者且老以衰或馁冻无以存活又其初皆以尽力国事误触网而抵禁非如仆之自以私罪去也此辈尚不得为当事者所与则仆得与此辈同陆沉焉固无憾也更何有所觊乎凡人出处利钝数固不偶始言官谬相荐时仆固知终必且弃去以为万一不弃去则仆之自为处亦有甚难者何也若使仆复如旧时随逐行队进退以旅趦趄嗫嚅于明时无粟粒之补则将毁平生而弁髦之且向惟不能为此所以甘心去官而无所悔耳不然则柳士师所谓何必去父母之邦者也若使不如此而如彼守其愚戆固陋而不变恐日月渐久积嫌积忤自作祸孽更有甚于向时既不能为邯郸之步竟当匍匐而归耳是以中夜思之进退狼狈乃今得自脱于此固可谓之幸而不可谓之不幸也古人有言人各有能有不能悬釜带索枯稿丘壑虽穷死而不肯□者仆自谓能之随逐行队进退以旅以徼幸于衣锦乘轩之华仆非不欲勉强学焉恐竟不能也仆自生齿以来百种嗜欲颇少于人亦绝不知人间有炫耀显赫事独不能淡于饮食乃始痛为节损或四五日不肉食始而若之久且甘之矣闲饮食于富贵之家腥膏满案且哕之而投筯矣所以苦身自约如此者以为既不能改于其固陋以狥时好则贫贱自是此生常事谚曰畏水者不乘桥恐其动心也且夫自处不当违其所能而强其所不能处人当成就其长而护其所短安知当事者之非深爱我乎仆幸未衰败苟自不树立则巳耳若夫假之以二三夫孜孜早夜敏行而不敢怠则子舆所谓独善兼善与退之所谓行道为书化今传后或者不能两让矣岂有不得于进又不得于退者乎执事知我故不惭大言且非此无以解吾父之怀也吾父之所以恋恋于仆者亦非以今时富贵人望仆也王良有言父子情深或意仆之以是为忧也而亦忧焉耳仆固不忧也又或者以自少教之读书不忍遽见其废锢于圣世矣乎虽然成败失得且当要之久远母遽为仆戚戚也望吾执事早晚间曲为宽慰则数千里外人子悬望之心亦稍舒矣是执事之赐也客居无事二三子时时以举业文字强相问讯亦殊妨静坐与读书但念此身为宇宙中人其于尘俗奔走缛礼烦仪之事既以其溷扰而独避之于此不当更有所厌耳舍妹并甥女想皆康吉余怀不尽生平最懒作书更懒作真书书又多荖与执事书既不可假手于人又不能不差又不及更录辄以呈上并希亮之 

　　○答周约庵中丞 

　　某自屏居以来自以辠隶不敢复齿于荐绅之后故居当南北孔道非逃虚者所宜遂馆于阳羡山间坐此去人益远亲知往来一切罢废虽最辱知爱如明公亦尚未能继扫门之役以承教语叙衷曲此其懒慢之罪仆犹自知况长者乎以为宜麾而弃之矣不谓过辱记录远勤使人且手书慰谕尚欲纳仆于古人之域捧书自激窃感且叹固知长者之度不肯轻弃一物欲曲而成之若此然来书所教尚以仆早年受知之故葢见仆少时意气可以窃古人之尺寸焉而未知仆今惫驽樗散虽欲此于今之人而有不逮也仆少不自揆亦尝有四方之志而才器迂滞本不适时加以弱冠从仕重以负气学未及成而骤试之且少年负气不识忌讳以迂滞之气而试未成之学重以负气之习此其动辄罹咎也岂足恠哉犹幸免诛僇得齿编氓且少婴疾疢三十以后齿发渐衰委形既然志亦随之即如读书为文本是嗜好近或挟册读未数行辄眊然而睡矣旬月不一衔铅墨时或为之辄终日汗漫申纸舐笔竟不能成十数字而遂以罢夫外则废于亲知之往来内则废于文史之玩即此一两事则其衰颓弛靡不比于人也可尽见矣此其意葢欲槁形灰心自同木石豕鹿之间使宇宙广阔着此一闲人足矣淮阴南阳之事固万不敢一冀焉至如象纬地形诸家之学如来书所称管邓所长亦何敢不自量而揽焉以为可几乎且夫淮阴南阳其始皆椟其器而不轻以试袖手而观天下之势如良医之隔垣而洞五脏也故其坛而拜焉庐而顾焉则以造次一二语而图王致伯之略遂以定况龌龊如仆辈者所谓以迂滞之器而试未成之学如弋者以百发而徼于一中故屡试屡蹶此其大巧大拙之効已见于前事矣乃欲以倦游息机之后而自此于古人隐居求志之前虽强自鞭策固知其不类也然则明公教督之厚其何以承之甚自激也甚自愧也虽然自平居以来澄虑默观亦既久之乃稍稍窥见古之儒者所以为学之大端窃以其实乃在于身心性情之际而不以事功技术揭耳目为也故其退藏于密者甚约其究可以穷神而立命古固有豪杰之士而不知学者众矣是以事功流而为权计技术流而为小道凝静致远南阳其几乎其杂于申韩则择术之过也淮阴烈矣竟以矜能伐功殒其躯以辂之才局于方技仅于华驼朱建平医相为伍邓征西以所长济事以所长殒身与淮阴同此数子者不可不谓豪杰之士也然其择术则可谓不审矣仆功名缰锁已获斩断玉于　象纬地形种种家之学往时亦颇尝注心焉今尽以懒病废窃以为绝利于百途固将籍此余间聚精蓄力洞极本心洗濯愆过以冀收功于一原而未知竟当何如耳近来每观伊洛之书及六经之旨觉有毫发悟入则终日欣然忘其居之陋而形之惫也所苦习气缠绕欲障起灭未能痛与扫除使之光太然不敢不勉焉以为古来儒者所以自淑其身之学其命脉或不外此而无有乎穷达今古之异者也若乃进仆于抱膝高吟之祷则心不敢当谓仆为今之腐儒鄙儒贱儒也其亦可几乎以是少酬明公之知明公其许我乎辱爱之深故不敢隐兰愚且狂也今边陲多难兵财窘急明主侧席正豪杰展効之时为社稷计维公辈一二蓍旧隆中之业是有在伏其何让焉山壄鄙人其旴而望之矣 

　　○答周七泉通判 

　　仆自来家居多是谢却一切应务或闭门读书或宴坐山水间稍能摆脱便谓胷中无事其寔种种欲根潜伏不曾露出头面既不得头面则不知下手着寔扫除葢悠悠之为患久矣近来乃于一切应务不一避过始觉败露渐多然一番败露则一番锻炼从此 【 下阙】 

　　○与两湖书 

　　【 前阙】 所在矣真求率易与无拘束之所在也则舍天机性地将何所求哉使兄不以仆为迂也愿继此而更进其说也仆自少亦颇不忍自埋没侵寻四十更无长进惟近来山中闲居体念此心于日用间觉意味此旧来颇深长耳以应酬之故亦时不免于为文每一抽思了了如见古人为文之意乃知千古作家别自有正法眼蔺在盖其首尾节奏天然之度自不可荖而得意于笔墨溪径之外则惟神解者而后可以语此近时文人说秦说汉说班说马多是寱语耳庄定山之论文曰得乎心应乎手若轮扁之斲轮不疾不徐若伯乐之相马非牡非牝庶足以形容其妙乎顾自以精神短少不欲更弊之于此故不能穷其妙也何时得以吾兄一面谈之兄有近作可寄我兄向云家居有暇将来江东今能果此约否念庵兄时相会否弟数年间颇梦寐于江西之行今日侍家君百里之外亦无意矣会念庵兄并烦道鄙怀汉书批抺约四五十传亦颇尽之并奉返以全信 

　　○寄黄士尚 

　　弟也奉职无状幸蒙宽恩得归田里不然则从兄于辽海之滨亦所愿也易之蹇不云乎君子以反身修德夫身何待蹇而后反德何待蹇而后修盖寂寥枯淡之中其所助于道心者为多也自儒者不知反身之义其高者则激昂于文章气节之域而其下者则遂沉酣濡首于蚁膻鼠腐之间如兄之志气固巳尘垢一世而与古之志士为徒矣不知近来反身之学得之于蹇者何如幸以教我张舜举言兄自戍辽以来作诗几四五本兄何以致多如此岂将以是自鸣其习坎心亨之乐耶或者穷愁羁旅无聊之思而姑托以自遣耶抑以写其江湖之忧而致其去国缱绻不忘之爱如古离骚之作耶其无自拟亦于铙歌鼓吹辽东都护之曲而与塞垣横槊之士同其慷慨而讴吟耶不然则枝叶无用之辞其足以溺心而愒日也久矣兄何取焉日课一诗不如日玩一爻一卦日玩一爻一卦不如默而成之此之谓反身而又奚取于枝叶无用之词耶弟近来深觉往时意气用事脚根不实之病方欲洗涤心源从独知处着工夫待其久而有得则思与乡里后进有志之士共讲明焉一洗其蚁膻鼠腐争势兢利之陋而还其青天白日不欲不为之初心此鄙人之所不自量而窃有冀焉者也天子仁圣在宥天下兄岂久于海滨哉弟独学无朋将籍兄为助日日望之近来应酬文字每不敢作而年嫂志文则不敢辞盖以昭天子之宽仁而发海外孤臣心事之一二焉非特为应酬故也嘉币谨辞果酒则拜赐矣广宁有贺黄门医闾先生者忠信高节之士也其风尚在否兄试询之士人亦可为旅中蓄德之一助也 

　　○与项瓯东郡守 

　　索居既久益叹朋友合并之难而知昔日相聚之为乐也然又有可感慨者念昔日从兄于杯酒谈笑间此时弟甚疏卤不能有所切磋于兄而兄之善言惇行弟亦不能窃之以自淑不过如世间所谓好友者而已求如古人切切偲偲讲学辅仁则未也自去官归家闭门静坐大抵人穷则反本霜降水涸天根始见于是大悔曩时孟浪痛自磨刮直欲扫去枝叶文餙从根本上着力久之亦渐觉有洒洒处但苦此心出入几微之际殊废检防然亦渐觉有洒洒处此时欲见兄相与印记一番了不可得则向者朝夕相聚反自错过虚却光阴岂不可惜惟吾兄质实纯明古所谓脚踏实地人也此不惟吾兄能自信而友朋亦无不以此信兄者别后想渊然深造非鄙陋之所敢窥测以旧时所见吾兄则尚有葑菲可以少赞于吾兄者何也兄得之资禀者持守有余而充拓未至资禀有余于毅而力量不足于弘其得处乃是气质最美而其不及古人处乃是学问不能变化气质也古人为学皆是百磨百炼工夫如书皋陶论九德宽而能于栗直而能于温沉潜能刚高明能直斯则磨炼已至气质变化之効也夫弟所谓充拓者亦非如由赤子之心扩而充之说葢赤子之心本自充扩得去本自能大有一分不能充拓皆是未尽此心之量耳中庸曰致广大而尽精微极高明而道中庸德性本自广大本自精微本自高明本自中庸人惟为私欲障隔所以不能复然故必须道问学以尊之耳此千古学问之的也据吾兄旧日规模且未免作世间一种寡过之人其于贤圣作用尚是有间学问须先定其基故孔子不取谨愿之士而取狂狷为有基也狂者固不待言至于谨愿之士与狷者其不为不善亦较相似但狷者气魄大矫世独行更不畏人非笑谨愿之士气魄小拘拘謭謭多是畏人非笑狷者必乎巳而谨愿者役于物大不同耳今人多以谨愿者为狷此亦问学不明之过也交游可望者殊少得如吾兄者尤少如弟疏卤尚不敢自弃以吾兄之纯明其于道翻然易耳愿闻兄之所安整理民事皆是吾人切实工夫而两郡之治如何并愿闻之迩来士风浇薄而江南重以侈靡浮荡比之他所尤甚大抵富贵功利之习糊人心目如处丰蔀之中举眼皆蔀也蔀外更不见一物矣是以迷惑颠倒莫知所止非有先知先觉者孰能出之溷秽而转之清流乎提学冯先生观其论议行事亦不为无意于此矣词华本实之间稍有轩轾便足鼓舞人心吾兄相会得从容聚语幸委曲一赞之 

　　○答江五坡提学 

　　海内交游如兄者几人而交游中能重意气不轻然诺如兄者又几人与兄一别至今几时中间问讯能相通者有几眷言思之可为怅怅李中溪使来辱手书惓惓殊自慰幸又辱寄到十三经注疏此大惠也仆于此书去岁在山中偶尝读之而于三礼者读之颇详窃以为王郑诸儒虽未能深究乎先王之精蕴至于形声器度之间比较同异参量古今其功最多学者欲因筌蹄以求鱼兔则此书不可不观惜其旧板讹谬既多模糊又甚故虽素好学者或倦于观焉兄之刻此学者可为幸矣而仆山埜之人顾先得之不尤为幸欤中溪又欲刻杜佑通典恐此亦须刻也兄可赞之伏惟兄之莅闽且三年矣八闽之士固巳丕然向下风矣而兄犹以人才风俗转移变化之故未得其端为言者此足以知兄之志也夫今之为提学者苟博识善文及程较诸士子文字之精与否而一无所失则巳赫然足以收士心取高誉矣至于人才风俗转移变化则提学不以是自责而人亦不以是责之也兄独慨然有意乎此固不以世人所趋尚与兄素所精诣者为可满而必以不如古人之善作人者为可歉欤古之道推其自治者以教人故德修而教以尊教而后知困知困而后能自反故因其教人也而德益修所谓教学相半也人之性行牵柔暗伏者多而果决雄毅者固少矣得其果决雄毅而能为刚中者又加少耳故皋陶之论九德曰刚而塞强而义而箕子亦曰高明柔克兄固雄毅果决者刚者强者高明者也持之以动心忍性之力致之以收敛凝静之实克之以柔养之以中使刚者必塞而不近于露强者必义而不过乎激积之也厚而蓄之也密则兄之所以自进与其所以教人至于人才风俗转移变化恐无以易此矣然此在兄之材力亦何难也嗟乎士之荡于纷华兢于驰骛而不归其根也久矣闽固多文少实之域也非兄孰能振之而欲振之岂在声色文字之间哉固有道矣若其次则莫切于风励学官仆窃谓今之提学以一人督率六七郡之士即使如古之善作人者则善矣虽然则势固亦不能人人而熏之与日日而礲之也不能人人而熏之与日日而礲之则其所被者浅矣古之教者自万二千五百家为乡乡有师而至于五百家为比比有师岂特教二千五百者则贤哉彼其教五百家者亦尽贤人也即使今之提学如古之善作人者亦不过六七郡共得一良师耳为此六七郡得一良师孰与为此六七郡得百十良师故为提学者莫急于风励学官今学官璅尾自卑嗜利无比人人相师靡然一风虽有一二材俊之士出乎其间犹惧其随而偃也诚欲有以风励之又恐非一提学之官与四三年之间所得为耳然以兄之材必能有以处此窃愿闻教焉曩与王道思书亦曾及于提学之说大抵不出所请教于兄者矣仆今岁移家荆溪此中山水清绝颇能悦人在病夫尤宜也迩来尽善饭羸弱之躯可以自支惟学不加进殊愧知巳然于动心忍性收敛凝静此仆之所请教吾兄者亦不敢自弃也更愿兄时督教之所示读书太苦荡摇精魄之说此兄之甚爱我敢不拜教尊作儒学记文最古雅然此自兄素所精诣不俟赞也山中亦有一二拙言更容缮写求敎艹艹白 

　　○答廖东雩提学 

　　仆于吾兄虽相晤之日颇浅而相知之谊甚深兄之于仆则亦然也两辱书惠深为空谷之慰又辱两示高文读之喜跃夫京师都会也缀文之士比肩仆曩皆获与之交而皆获见其文焉然仆之所最倾意者乃独在兄则数与馎少岩言之以为东雩之文气骨甚胜无一点纤靡愞散之态后来可冀于作者东雩而巳春间读兄所为文视京师所见则加胜焉近复得读兄所为文视春时所见又益加胜焉骎骎乎作者之堂矣颇自谓曩之所知于兄者之不妄也虽然文与道中二也更愿兄完养神明以探其本原浸涵六经之言以博其旨趣而后发之则兄之文益加胜矣兄志洁而识伟行方而气和仆固一见而知兄为任道之器矣嗟乎古圣贤之道其不讲于世久矣声利之欿熏塞宇宙日夜驰骛寡廉而鲜耻儒生习见以为当然其冈以讲学为事者又或崇意见而乖实际竞口耳而寡心得听其言则美而考其实亦无以甚异于所习见以为当然自非精一自信卓然不惑流俗之士则未可以冀于斯者也仆窃有望于兄辈矣山西古帝王之都其人有茅茨土阶之风而叚千本卜子夏居西河其人化之凛然有节槩今不知其遗俗视古所称何如而王文中与近代薛敬轩亦出于河汾之间岂其俗固有近古者耶吾兄以身任作人之责兄之所以淑诸其身即其所以淑诸其人者也笃志力行极深研几求古人之真血脉路以淑诸身以淑诸其人因其近古之俗而登之于道此其责在吾兄矣连年虏骑入太原蹂躏之惨二百年来晋人所未见仆闻之序诗者小雅废而四夷侵夫小雅何与于夷此其言疑若甚迂葢昔人精究天人之际而类人事于阴阳则以小人为君子之阴夷狄为中国之阴阴则销阳阳则销阴阴则致阴阳则致阳其相销也若铁炭之不爽其相致也若酸浆之感蠓蠛其几微矣长君子之气即所以销小人之气长君子之气而销小人之气即所以长中国之气而夷狄之气销故曰真胜者气也势与形不与焉其几微矣此莘有所以豫见于伊川而序诗者之说不为迂也今也观之荐绅之所崇尚观之学校之所趋向如前所谓习见以为当然者其为阴为阳与其销长之几亦略可覩矣夫杨旌沙漠之陲而尺组系单于之颈此非峊之责也若乃大敷古先之道以淑诸其人使人洞然于阴阳淑慝之辨而断不惑于所趋此其责在兄矣仆自屏居以来牵于多病齿发日衰非惟不敢复有四方之志而诗书亦多束阁惟兀坐一室所耿耿不忘者尚冀修省补过以不负此心与不负海内知巳者而巳 

　　○与应警庵郡守 

　　仆迂戆无能人也伏惟君侯蓄兼人之才且居郡侯之尊而与仆又素无一日之雅乃自下车以来虚心降色所以奖进礼遇于仆者皆出乎常格之外此虽古之高流如葢公任棠之徒当此犹宜三让而避焉而况草茅迂戆如仆者乎所以敢偃然而当之者以成君侯下士之高义固不自量其身之卑贱与才之短劣也自是以后绸缪日接葢无夹旬不相往来不相与从容尽谈者此其形迹似为烦渎矣虽然非君侯不能亮仆之深至此而非君侯亮仆之深仆又安敢以是处君侯哉公门无鄙人之迹庭中无长者之车亦已久矣岂特樗散之性不欲溷扰于人亦以相知相信之难耳惟在荆溪时与石屋彭君相切磋石屋之为人君侯之所深与也伏惟君侯住山中既且一年释尘鞅之劳而就清池白石之安去簿书之烦而纵其清远闲散之适昔人所谓霜降水涸天根乃见惟捍彼物累全我真机此时工夫此时意气不知复何如耳仆尝窃谓今世人才未便不如古人惟古人为学坚苦磨炼忍嗜欲以培天艮久之则此心凝静百物皆通而今人则未免粘带未免牵引粘带之根固于中而牵引之势摇于外所以精神力量趣见不如古人仆每观君侯治郡自是近世才杰何可当也虽然以君侯之志讵止欲为近世才杰而巳乎意者必欲为古人而后巳乎如必欲为古人则坚苦磨炼正在此时若自此以后固知君侯不能久闲而尘鞅簿书之烦且劳又复不免相累恐不得如山中多暇可以进兼力而收全功矣君侯得无意乎仆质本顽钝惟不敢惰窳以负相知然寸进或至退尺恐竟不能有所树立耳亦愿君侯教之君侯来岁或宜早出进退自是两途此身系既于官而欲结泉石之盟亦未为可也以相知故并及之南直隶广西湖广三省地图已付冯丞缮写不识寄到否西洲公奏稿偶检出并奉上不宣 

　　○又时警庵为提学 

　　今之职守令者苟有能餙簿书清狱讼者则为贤有司矣至于为百姓根本之虑则未之及也今之司学校者苟有能品藻文字严督程课则为好提学矣至于为学校根本之虑则未之及也吾丈之为守郡也既巳能为百姓根本之虑而不徒以簿书讼狱为功矣今之为提学也亦何患其不能为学校根本之虑而惟文字程课之为务也哉向辱手书具见惓惓欲兴吉士习之至意顾责之人不若尽乎巳盖言声色号令之间不若求之身心性情之实惟反躬自尽益慎以密力行古道不落流俗则此身所举动即是士子所师法可以不言而谕尝见近时提学教条何尝不言道德何尝不言仁义然只成一番讲说只成一番门面而于士习丝发无补者无其实也务实者反躬之谓而所以为根本之虑也辱吾丈知爱窃敢以是离之今士子中有实行者多不长于文字工攵字者多不修于实行葢淳朴之与浮华往往相病然糊名之制行则不得不一一征之于文一一征之于文则其文可以与选而其行或不齿于市人者亦不容不取高第而登显仕是以诗书为世水毒庄生至有发冢之说豪杰士扼腕太息无可奈何窃以为低昂轻重其权寔在提学盖提学可以知诸士之文而又可以知诸士之行非如科场之为糊名所蔽虽欲品藻其行而无所从朼抑此伸彼示之意向非吾丈又谁望之曩时使节寓郡中仆时承教语以时免于大过罪今离索日久奈何年且四十益深无闻见恶之感愿时赐教督是所望也 

　　重刊荆川先生文集卷之五 

　　●重刊荆川先生文集卷之六 

　　书二 

　　◆书二 

　　荅冯午山提学 
　　与王南岷苏州 
　　与胡青厓同知 
　　荅林镇江巽峯 
　　荅茅知县鹿门 
　　与裘剡溪推官书 
　　荅吕沃洲 
　　与张本静 
　　与薛畏斋副使 
　　荅洪方洲主事 
　　与蔡白石郎中 
　　荅皇甫百泉郎中 
　　与与槐谢翰林 
　　荅喻吴皋御史 
　　与李中溪知府 
　　与胡栢泉参政 
　　与李少卿中麓 
　　荅侄孙一麟 
　　荅洪方洲 
　　荅王龙溪郎中 
　　与罗念庵修撰 
　　与杨蕉山 
　　荅杨小竹 
　　与洪方洲郎中 
　　荅殷生原学 
　　与程松溪司成 
　　与沈石山佥事 
　　与刘寒泉通府 
　　荅王遵岩 
　　与聂双江司马 
　　与姜编修廷善 
　　与华郎中补庵 
　　与陆五台仪部 

　　○荅冯午山提学 

　　自闻文旌再临在多士深幸于得师在仆辈深幸于得朋而又深以山林之踪不能实时就见相与论证为恨也读来示志未坚贞学无透悟令人蹶然有感然即此数言足以知吾丈坚贞之志矣大率此学惟真根子最是紧要所谓有基方筑室也若是真根子则初间虽是用工甚钝久之必自透悟若不是真根子则其下者树门面高者骛意见虽自谓顿悟竟成捕影即其意见所究虽自谓巳超无欲界然头出头没此身竟不离欲界中葢虽高明之士亦往往而然矣皆是其初入头根子有未真处所差只在毫厘间是以志必论真志功必论实功葢为自身痛痒不为别人一切世间好看可抹摋尽也伏闻吾丈家居数年潜修精进令仆辈闻风益羡慕之草茆如仆者年迫四十齿发渐衰自念此身竟未有安顿处正坐其初入头元不是真根子若不以此时痛自惩创并归一路重立树根基则后来恐无日矣甚惧甚惧奈何吾丈又谕及东南士习此吾丈一体之心亦吾丈一体之责也嗟乎东南士习之坏也久矣近年以来其坏者竟不可返而其山乡僻邑颇号驯朴者亦渐浇讹如仆辈虽念此痛痒相关不能无悯时病俗之意嗟乎亦安能以一篑障江河也哉葢其纷华之诱已深而其獧巧机利之习鼓煽又甚其植根也甚固其返之也实难韩退之所谓非百年必世不可得而变也非知命不惑不可得而改也惟吾丈以自家真根子兴起众人真根子于政令所施章善瘅恶明示好恶不遗余力不责近効不狥人情不为文饰庶几有一番变动耳如仆辈只求作一自了汉足矣人情进学一节本非大事但近年以来士夫以此请嘱罔利后生以此奔兢忘耻风俗不美此其一端愿吾丈始终杜塞此门葢因吾丈昔所已行之美而窃敢赞于始终者也 

　　○与王南岷苏州 

　　曩中秋玄都对月坐觉此心洒然别来时时兴怀顾清风朙月未始不常在宇宙间特人心不能常似此洒然耳兄试验之簿书坌冗之时为是一个光景为是两个光景也适承来教深知志士之怀夫易而易知简而易能者道也愚夫愚妇与知与能而聪明才智之士乃终身役役竭其心思而竟不可冀于有闻者此有说矣非特声色货利之能为心累而种种聪明种种才技种种功业皆足以漏泄精神而障入道之路自非痛与刊落绝利一原则非所以语七年之病而求三年之艾也程子曰今之学者无可添只有减减尽便无事试举似于兄以为何如 

　　二 

　　兄之不言而饮人以和每一见则眷眷不能别去既别去则忽忽若有所失而若将继见之者辱来教知兄之念我则亦然也四明陈约之自同第时便为肺腑之交后在郎署间无岁日不与之同亦有白首同归之约不谓此兄便尔长逝心切痛之此兄心事峻洁惜世人知之少其志所欲树立于世又以早死不及自见独生平喜为诗其用心甚苦亦以早死不及究意以与古人作者为徒也故其所可存者仅此若千首而巳吾兄雅意怜才欲为入梓嗟乎死者有知其亦可以无恨于埋没矣乎更欲得兄一言冠诸其首则斯文终当赖兄以长价也仆亦谨拜兄之赐矣约之尚有文字一卷俟更查出寄上西原乃兄物故则其遗稿未及流传人间者当益零落奈何西原集序文俟少从容须兴到乃作之今未能也世事日新江湖之忧殊不可言何日更与兄一面谈也然湛泉得此结里不失为好男子矣 

　　三 

　　请教之私积于隔岁会使节不在郡中我怀耿耿遂往候庄渠先生之疾不谓此翁捐馆三日矣感慨平生可胜悲怛至于殄瘁之嘑则海内志士之所同也去年失一泾野今年失一庄渠海内若而人者有几生成之难而凋谢之易若此悲哉悲哉其家以遗言见示敢奉兄览窃惟吾兄以正直自持人或以为落落而宦迹所至则西原庄渠两公独为相知两公立心操行卓然共为一世伟人其死而无后亦复相同西原之死心梧兄为之悉力经纪其后事有如骨肉是以同志中皆推吾兄之高谊今之所以处庄渠者岂异西原哉闻之其家此翁且死亦自欲以后事面托之兄然兄之心岂以其尝面托与未尝面托为异也遗言所载望吾兄为之主张其间本朋友之情行之以官府之法以为可久之计此不惟见死生之交其所以扶持善类者意亦深矣诸淂欲面请者万万不能悉 

　　○与胡青厓同知 

　　向承枉顾草堂极荷见教兄之莅民事也又三四月矣不知一体之爱今日真实试验处自觉何如平时意见议论试之烦琐艰难处自觉巳是实受用否古人问学只从实地着工夫不涉言说亦无玄妙不弄聪明不卑阶级苦心志劳筋骨庸言信庸行谨是真实不诳语也兄之高明愿更有以教我 

　　二 

　　阊门分手后归坐草堂计日以待兄之来而未得也兄言虎丘之游时时返观渗漏尤甚又云临事自觉常常有之即此数语深见吾兄用工之密至于渗漏二字则一口道破后学者公共病痛如仆尤宜深省者也虽然即此返观自觉处便是拨转机关脱凡入道之路兄更自验之返观自觉后常常意思如何能接续不断否频复敦复正在此处辨之耳兄之治孳孳职事无一点谪官之态人知之兄自知之仆不能赞也兄所谓返观自觉处亦兄自知之仆不能赞也仆之意颇以为兄于世间伎俩世间好事不免有多挂胸中处且夫渗漏多正坐兜揽多耳此昔人所以贵于绝利一原不如是则不足以收敛精神而凝聚此道也弟葢亦沉溺于彼者年来渐自知非欲痛于埽除而习气缠绕摆脱未能今复为是言以请于兄所谓病人解说病也惟兄教之嘉香拜惠常如奉明德之馨不敢不自力洗刷胸中宿秽以承雅意也 

　　○荅林镇江巽峯 

　　承示乞休一着夺于当道之不能相体奈何既不能自遂则势不得不且听之大抵此心有碍则进退维谷此心无碍则进退皆宜前书所说冷热自知可北则北可莆则莆可视事则视事可摄则摄亦何所固必也龙溪之说不知所指但众口雌黄何所不至且不幸处哓哓之地则易缺固其势然耳不计较毁誉堕不自考计较毁誉堕不自信此两路头从何调停谓名节者道之藩篱名节与道是一是二谓之藩篱则所藩篱者其中要是何物吾丈于此固具只眼久矣容细请教也自吾丈莅润以来江鲟莴笋楮笔不知几番拜赐矣辞之则疑于自疏不辞则饕餮已甚今复勉颜登领此后一鱼一笋不敢更烦使者尤见吾丈之知爱也 

　　○荅茅知县鹿门 

　　兄始至邑而巽峯公有所龃龉仆深疑于两贤之不相厄故尝恳恳以下交之说劝之巽峯而复以上交之说为吾兄言之既而同心共济欢然无间则既免于暌孤之吝而果获利元夫之吉矣不谓中路乃复猜嫌如兄所示令人太息则是既脱之弧而又张之弧也若有鬼神焉交鬬其间奈何虽然在巽峰则不免为不能容才在吾兄则不失为动心忍性之大助也自古上下相顺则为益犹少惟上下相忤则操心虑危委曲相济为益尤多此昔人以爱恶比之药石美疢而益之为卦益用凶事反胜于益之以十朋之龟也兄更参透此关则何往而非受益之地哉乞归一节虽所谓冷暖自知非人所能劝阻然愿兄更忍□其间而审处焉勿轻为去就也不能得一面谈耿耿何极 

　　○与裘剡溪推官书 

　　昨承示欲赐徐医扁额谨因尊命辏成两字曰占恒何如恒者人心之常理古今凡圣不减不增惟其有占不占是以有能恒不能恒之别而恒道实未尝去人也古圣贤教人虽一曲艺未尝不与心学相通人能淂此常理设使为医则必能究性命之源为巫则必能极鬼神之情状一彻万融所谓因源而得委也古如农辕重黎之徒以圣贤精微之学而为医巫师是也若使为巫医者知无恒之不可则必反而求之于心念念在有恒上着工夫则庶几性命之源鬼神之情状可得而无愧于巫医葢本欲精其艺而因以达乎其德所谓自委而泝源也如古巫咸医和之徒因巫医而知道是也圣人提醒人心只在一占字易曰君子居则观其象而玩其辞动则观其变而玩其占所谓占者岂是揲蓍布卦乃为占哉此恒心之存主处则为居此恒心之应用处则为动神明在我知几而动是无时无处不是占也不占则神明失几微昧矣是可谓之恒乎而又何医巫之可谓乎 

　　○荅吕沃洲 

　　居乡无朋友夹持深惧堕落得来教不觉愯然甚幸甚慰兄云暂时宁静若有端倪恍惚转移复离本体自非兄之恳心真实直从心源上着工夫不能为此言然兄自谓未淂霸柄入手者正恐其病亦坐乎此大率此学只论有欲无欲不论宁静扰动若本无欲障则顷刻之间念念迁转即是本体若欲障未尽则虽穷年默坐能使一念不起亦只是自私自利根子白沙先生尝言静中养出端倪此语湏是活看葢世人病痛多缘随波逐浪迷失真源故发此耳若识淂无欲种子则意真源波浪本来无二正不必厌此而求彼也兄云山中无静味而欲闭关独卧以待心志之定即此便有欣羡畔援在矣请兄且毋必求静味只于无静味中寻讨毋必闭关只于开门应酬时寻讨至于纷纭轇轕往来不穷之中更试观此心何如其应酬轇轕与闭关独卧时还自有二见否若有二见还是我自为障碍否其障碍还是欲根不断否兄更于此着力一番若有得与有疑幸不惜见教也苟以为多病羸弱精力不及闭关以养疾则可耳闭关以养心则不可也程子尝曰习忘以养心则可习忘以求道则甚有害其辨之精矣然养生亦只在无欲上求之故曰饮食男女圣贤自这里做工夫斯言至近而精兄有意于元气之复乎则愿兄毋忽斯言也弟亦多病羸体葢平生得效良方在此耳至于厌事之病弟亦素有之然旧未尝自以为病今幸知病矣何日得与兄共坐一室日夜相与磨勘洗濯此心临书耿耿 

　　○与张本静 

　　曩奉清论每服吾兄任道之勇别来又闻兄家居工夫精进殊以为慰近承来谕同志中往往梦中作醒语诚然诚然其下者假公济私其高者以意见所到为实际葢缘始初发心原不曾下真种子所以头出头没转来转去竟不出人意料臼中方且认贼作子自谓超悟诳已诳人以迷指迷道之不明不行深可太息仆亦梦中人也虽然自数年来益觉扫除私意之难益信古人备尝艰苦动心忍性知险知阻是细细磨炼细细降伏此心处方欲强勉从事铢寸积累十数年庶几少有所进不敢自负也若谓认淂本体一超直入不假阶级窃恐虽中人以上有所不能竟成一番议论一番意见而巳谢上蔡云今之学者何足道能言真如鹦鹉耳透淂名利关此是小歇脚此古人自验过不诳语也兄迩来自考处何如天理愈穷则愈见其精微之难致人欲愈克则愈见其植根之甚深彼其易之者或皆未尝寔下手用力与用力未尝恳切者也东南势利之习熏塞宇宙腥秽人心葢末世气习尽然而东南靡利之乡则为尤矣昔人所谓非百年必世不可得而变也非知命不惑不可淂而改也巳乎奈何今但于后辈中视其一二有志者稍稍语之以义利宾主之辨然亦不敢深求而过责之但令其立定趋向尽力从事于清苦淡薄使日揩月磨庶有以夺其纷华盛丽之好而巳然亦不知后竟淂力否也令兄质地近朴愧不能有以开发之且抱病亟归又不能久相与也然家庭兄弟间自有余师矣至举业一节似亦未尝苦心其间今但令其读古儒先之书反之于心稍稍窥见理路然后转向举业上去亦以速归不及竟矣诸皆负其远来歉歉秋间或得同舍弟至南都此时可得一奉教然未敢必也临书驰情 

　　二 

　　得来书知执事为性命心益觉真切所云好话好事只在名利关中打翻转尤切中近来学者病痛近来学者本不刻苦搜剔洗空欲障以玄悟之语文夹带之心直如空花竟成自误要之与禅家鬬机锋相似使豪杰之士又成一番涂塞此风在处有之而号为学者多处则此风尤甚惟嘿然无说坐断言语意见路头使学者有穷而反本处庶几挽归真实力行一路乃是一帖救急易方龙溪诸兄往江西僭以此意请教不知兄意云何也仆数年来终日在疾疢拂乱之域平日清虚意见到此更无逃躲处然真景相逼真机亦渐透露乃知外驰之与内主机括只在丝发间昔人所谓哑子吃苦?真是说不得耳 

　　○与薛畏斋副使 

　　使节归自保定常得一奉清论然方以是为请教之始至于中间委曲情切处所欲就正与鄙人膏盲痛痒处所欲求针砭者皆未之及焉以为非得更奉周旋三两日则不尽也未几而兄去蜀矣为之怅然兄向所面论诚是玄妙使恳切下工夫处或少有疏漏或自以从心所欲可不事检防此则堕茖高明人病痛窠臼去了恐不可以上达也非寔际也中庸曰极高明而道中庸是以先儒以为学莫先于义利之辨今人说义利处太粗浅与说辨义利处太容易了所以工夫不着寔吃紧自声色货利种种病根以至于有意为善皆利也自辞受取予之节以至于行一不义杀一不辜而得天下勿为皆义也然人此心至神本无染着惟对境处斩截洁静不使一毫牵扯与一毫潜伏则本体流行乃是合下了当弟愿以此终身而从事焉兄得无以为固滞之见乎 

　　○荅洪方洲主事 

　　别久殊劳我思近朱刑部过草堂颇能道吾兄起居为慰曩承手教诸凡所处事体比旧俱觉稳当是以更不必细为条荅而乡居倨处使者亦遂不至以是不及复书多罪兄言以前行事俱失于宽则仆前已略言之矣大率有意于为宽与有意于为严皆是中间有病根在昔虞廷之论既云罔咈百姓以从巳之欲而又云罔违道以千百姓之誉此隐微之间不可不深察也减免一节仆不能知其中事体如何大率吾兄清德则既自信而人亦信之矣其有未然则一番击撞是一番工夫若觉因此稍有摇动则平生为善之志犹是从世界上转移而未可以言真心为善者也然虽不因此稍有摇动而反身修德自惧自省则又益精以密是物议之兴其为吾进德之助多矣且夫豪杰之士出头干事矫众特立则易以招尤惟闭关括囊则可以无咎誉然君子不辞自立于多凶多惧之地者将以自验也仆辈幸在闲田地然悠悠过日德不加修未必不由乎此吾兄何以教之 

　　○与蔡白石郎中 【 汝□字子木】 

　　往年辱兄知爱谓可与共进于文艺之门今忽忽齿发渐衰兀然成一秃翁向来伎俩剥落且尽虽诵人诗句亦如罗剎国人骤闻中华语音骇不省其何说况能自有所著以自见于世也朋友间往往言及兄之垂意于仆岂特以故人之故耶抑亦谓其可与进于文艺之门耶岂知仆之衰飒剥落一至此哉虽然以兄爱我之意其知我之衰飒剥落一至此也岂不为仆惜之以仆之爱兄之意亦窃谓兄以聪眀绝世之资而消磨剥裂于风云月露虫鱼草木之间以景差唐勒曹植萧统为圣人而为其媭氷此其轻重岂特隋侯之珠弹雀而巳亦可惜也曩与兄相聚时兄年最少而仆亦壮年今壮者衰则少者亦壮矣由壮入衰能几何时四十无闻则仆既自蹈之矣自惜之矣倘兄以为宇宙内事与吾分内事尽于风云月露草木虫鱼之间则足矣不然则亦不可以不深思君子进德修业欲及时也兄苟不以仆言为戆继此尚有所不然且闭口耳辱爱多谈亮之 

　　二 

　　景承荅教深慰素怀且自笑仆之所知于兄者浅也仆尝谓学者非无痛痒之为贵而以真知痛痒为先知痛则不能不护而药之知痒则不能不爬而搔之今之学者病在徧身麻木全然不痛不痒所以更不得力然知痛痒若不是真知其更不可忍处亦是不知痛痒纵使爬搔护药亦悠悠不淂力也来书云词章为聪明之害又云于苫土中觉得曩时醉梦流浪此是吾兄一口说着平生痛痒一些不自瞒一些不瞒人即此一些不自瞒不瞒人处何等光明何等直截便是超凡入道真根子也虽然昔人所谓旧习如落叶既扫复积兄试观之既觉得曩时醉梦流浪之后四五年来种种世味种种酬应种种思虑能尽不醉梦不流否抑时有醉梦流浪处淂否醉梦流浪处当时便能觉得既觉得便能拨转淂否抑亦有恍惚不便觉得牵掣不便拨转淂否即如把笔作诗时自觉淡然一无喜心否既有喜心其于好丑赞毁种种胜心能不藂然而动否觉有动处便能销化否抑亦有牵掣不便销化否其不把笔为诗时喜心胜心能不潜伏否不止作诗一节凡一切外驰习心能销化否不潜伏否细细照察细细洗涤一些不得瞒过一些不得放过乃是真知痛痒既真知痛痒即境界不论静闹工夫不论顿渐静闹一境界也顿渐一工夫也兄以避北而就南舍顿而即渐为说夫闹处不得力即静处未可谓之得力不究竟所谓顿亦安有所谓渐乎收摄精神并归一路渐即是顿即此一路接续不断顿即是渐非二致也然吾兄讨方便处用力亦未尝不是也既真用力则静闹顿渐不患其不一矣来书所病世之君子以圣学之名袭江左之寔是非顿之为患也正坐自瞒过自放过麻木不识痛痒耳弟之不肖年来痛痒颇渐自知追寻病艮大率苦血气之为累升气熏成习气不能自脱诗文之障亦时尚往来胸中第争分数重轻而巳此不能以欺兄者自顾齿发渐衰痛痒心切既稍有知不敢不极力爬搔护药使此生□为麻痹人也来书提出小心两字诚是学者对病灵药但如前所说细细照察细细洗涤使一些私见习气不留下种子在心里便是小心矣小心非矜持把捉之谓也若以谓矜持把捉则便与鸢飞鱼跃意思相妨矣江左诸人任情恣肆不顾名检谓之脱洒圣贤胸中一物不碍亦是脱洒在辨之而巳兄以为脱洒与小心相妨耶惟小心而后能洞见天理流行之寔惟洞见天理流行之寔而后能脱洒非二致也弟之不肖正程子所谓堕在沉滞执泥抗里者自愧脱洒之未能也惟兄教之仆之所请教于兄大要只是一言愿兄时时无忘苦土中所见如何如何 

　　○荅皇甫百泉郎中 

　　前得方山书知与兄日相切磨必有多妙论恨不能往参其间而与闻之也仆之不获奉教于兄而索居也其亦久矣仆之懒病而废学也其亦久矣艺苑之门久巳扫迹虽或意到处作一两诗及世缘不得巳作一两篇应酬文字率鄙陋无一足观者其为诗也率意信口不调不格大率似以寒山击壤为宗而欲摹効之而又不能摹効之然者其于文也大率所谓宋头巾气习求一秦字汉语了不可得凡此皆不为好古之士所喜而亦自笑其迂拙而无成也追思向日请教于兄诗必唐文必秦与汉云云者则已茫然如隔世事亦自不省其为何语矣所以久而不敢请教于兄者正以村俗匠人不敢呈技于轮扁之前也今既与兄开口说破容缮写一两篇奉以为笑耳蔡白石今之名家也仆向来颇不谓然近得其诗读之则巳洗尽铅革独存本质幽玄雅淡一变而得古作者之精仆虽非知音亦三叹不能自已窃谓此兄当与吾兄并驱辞场矣虽然以兄之高明磊落若以一生之精力尽之于此即尽淂古人之精微犹或不免乎以珠弹雀之谕向曾寓一书于蔡兄不知蔡兄曾与兄泛论及之否又不知方山之所谓与兄日相切磨者抑亦止于艺文之间而巳也抑亦不止于艺文之间而已也更愿闻之来教道未就损学不加益之说虽兄之谦亦足以知兄之苦心也学之不加益也正坐不能损耳更愿闻所以损之之说也南沙兄被劾令人益有感于行路之难此兄在内在外皆不见容若此其自为计独欠拂衣一往耳俟此兄反常时欲以此相劝不知能自决乎否也 

　　○与与槐谢翰林 

　　数辱书问且教诲拳拳如吾兄真能爱我以德者也感激感激所谕东刧志文中间附载师友一节弟方属稿时亦知此叚议论多为世所不喜而兄书示亦以为所不喜也果然果然仆何敢以一人之独论而干什百人之公喙哉但东城兄平生所尊若人也而为之师所亲若人也而为之友意思恳恳真是如此宁使自巳蹈世人所不喜而不忍不为既死之友一写心事此鄙人之意也闭门厌事此是鄙人前身宿病近来力自惩创以庶几乎吾非斯人之徒而谁与之意但性既褊狭又素羸瘠每入空山则不免仍有喜心每遇人事迎送繁扰跛踦从事则不免仍有厌心耳虽然兄真爱我以德者也敢不图所以承教林君与吉吾兄屡屡示及仆亦慕其为人尝至松江一访之与之有山中同事之约然此兄尤似厌事过我者又愧仆之謭劣不能致此兄也仆多病之躯年入四十巳更衰落不觉应心灰尽枯坐素食兀然一老瞿昙矣非学力使然葢不得不然也宿负书债亦巳乞休兄向所示诸书不烦留意矣兄毋笑毋笑兄所示景仁书将多买僮为猗顿之业其戏耶其诚然耶古来磊落奇崛之士多是歇手不下如范蠡本非侠徒亦非货殖葢自以计然之策不尽用于越而发之居积盈缩阴阳予夺之间以寄其驰骋不羁之气与其弛张不穷之能而已是所谓技痒者耶赵子其亦然耶其戏耶虽然赵子其必能戏也虽然兄谓赵子之疑于侠而仆谓赵子之非侠也其为技痒者也是吾两人者亦戏也嘻如此解者宇宙间事孰为戏耶孰为非戏耶 

　　○荅喻吴皋御史 

　　执事之为令也子惠孚于百姓为御史也风采动于朝端至其发为词章则又与古之骚人墨士争驰骋上下然窃窥执事之意皆不以是为足而卓然有意于古人儒者性命之学葢不造于精微不巳也紫阳子曰豪杰而不圣贤者有之未有圣贤而不豪杰者也仆窃为执事望之承谕失职圯剥之说深见闵时病俗之至意执事正色立朝侧目者几何直道君子神明扶持即使往复消长之几未能尽如人意然周旋其间整顿得一分亦是宇宙间一分禆补大易所以小利贞也若夫事之有拯随而身之有屈伸在君子自能与道委蛇而动静不失其时耳读所寄诸诗歌其调雅以古其气雄以鬯而慷慨许国揽辔请缨之气复见于言语之外葢不敢以词人之诗目之也谢教谢教赋篇伟丽但摹拟选赋太似而真意或稍不融畅耳仆过承知爱自顾迂疏褊陋素非适用之器惟竞竞自守庶几少有所进以无负于本来面目顾年乘四十尘机与老态渐长道心与壮气销落葢巳蹈无闻见恶之戒矣奈何奈何缅想海内同心何日得奉教语展心曲而相与切磋印证也向使节寓吴时殊欠一会至于抱怅无巳临书重为缱绻有便更赐教多幸 

　　○与李中溪知府 

　　居间每一思兄忽如隔世适奉手教又如闻隔世人语而神游于崆峒藐姑之间也慰幸何可言不求复性终坐流浪来教甚警切足征吾兄近来所淂仆自四十外非特世事灰心向来一切诗文伎俩亦从扫抹于闲静中稍有窥见本来面目处惜道远不淂一致之也楞严维摩圆觉诸经十年前亦曾看此若谓从此悟入则于对面孔窍尚隔一层百过诵持正落理障世间文字与出世间文字一有着处其病同也不若并耳目口鼻作用顿然放下便见真我如何如何好名为病只是真性命心不切无足道者自悞自耳兄与五岳久留意方外之学倘曾遇一二异人否乎便中幸以示我 

　　○与胡栢泉参政 

　　天下事鱼烂极矣非特边陲戎狄之患然也愚夫知其必有隐忧而恃禄固宠之士无人敢出一口气间有一人慷慨言之而出身任事则众共恶冖佖挤去之而后巳嗟乎此祸机之所以成于壅蔽而志士之所为扼腕也山中偶淂大疏时取读之大觉太息虽然进退时也于兄何有哉若兄之自为计则愿以康济斯世者康济此身以除戎攘寇手叚用之惩忿窒欲克巳复礼之间此古之所谓真正英雄也兄之有志于此亦久矣敢进一言以赞山中内修之策 

　　○与李少卿中麓 

　　自吕竹屿去后与兄遂如隔世每思京都旧欢可胜耿耿今金摄山之在章丘也是竹屿之在常彼此消息之便甚慰甚慰昨得兄书知丧内之戚吾与兄与南江同之怅然怅然又闻兄巳淂子及后娶复有孕极为兄喜一身轻万事足兄兼得之矣复何所求于世也哉弟数年来闭门乡居谢遣业缘交游既简铅椠亦疏暖暖虚里桑梓满眼自是天壤间乐事时复据小楼隐几兀坐一种枯木寒灰趣味更别乃知造物者置我于此意良不薄且端居多暇更有丹丘羽人之想闻牢山海岛仙灵窟宅甚欲一往焉且将道齐鲁之间得与兄一剧谈而老父高年势傩远出会稽禹穴之间龙门太史踪迹所在兄倘亦有意乎兄书中言章丘凋敝思得良牧摄山敝乡最有志向之士也律已清苦莅民岂弟兹调亦以直道致其为章丘必有可观且赖兄为邑人当如古澹羽任棠之徒上禆有司之见闻下以善道化诱乡里非兄之责而谁责也弟何能为助哉 

　　○荅侄孙一麟 

　　数日间始能下乡自验病后此心觉淂凝定一番从□可更有进步处是造物者往往以病幸我也得来书言吾侄孙之病此心恻恻不能专精致神溺书册羡技能以为养身养心之累此说诚是若使尽捐书册尽弃技能兀然槁形灰心此亦非大难事而精神无凝聚处亦自不免暗路漏泄若就从观书学技中将此心苦炼一番使观书而燥火不生学技而妄念不起此亦对病下针之法未可便废也燥火不因观书而有特因观书而发耳妄念不因学技而有特因学技而发耳既不因观书学技而有则虽不观书不学技亦安得谓之无乎吾子虽久事于学至于学问头脑如先立其大等语其实未有自信自作主宰处今在病中且只可收摄精神并归一路俟面会更商量也宋奏亦可从容看之白沙先生以我观书以书博我之说甚可理会以我观书则意常闲闲自不欲速以生燥火可试之 

　　○荅洪方洲 

　　仆囊痈卧病百余日溃出浓水过多足髓流耗至今未能起立一步恐因此遂成瘫软作一支离活死人卧床遂与世相隔绝亦未为非幸也大率幻躯一切付之造化不复有所计较于其间矣病中幽閴每念吾峊且讶兄音信久疏而不知兄之病甚亦如我也适读来书既骇且慰兄习读过劳思索太苦愿兄常教此心虚闲以完精神此病未可专委之血气也神气精一而为三故有神病气病精病病有三而神病为重兄言梦里飞扬正属神不收摄多记苦思正是神的对头冤家若终日用神而神不耗此非有道术者不能吾辈则在时时收摄而巳仆之病亦坐此葢久而稍有觉悟耳使者远来深感兄之念我枕上草草不尽欲言 

　　○荅王龙溪郎中 

　　伏枕中读来教甚慰甚慰告子不可谓非力量此吾兄有见之言也大率种种疑惧由自心生由自心断张弧脱弧尽从心造遇雨之吉群疑乃亡人须信得一生吉凶利钝莫不有定命在则种种可疑可惧尽如空华无若我何此乃无意于却疾而实却疾之要药也老庄家亦言大患有身金注成惑若于此处稍参不破则昔人所谓壁间蛇影足以生疑而致病葢自以为可疑可惧者未必能病吾身而终日自扰于虚疑虚惧之中乃真足以病吾身是非人能病我而我自病之也兄达人也于此可以一笑而解矣 

　　○与罗念庵修撰 

　　自与兄则后数年间齿发日衰念来日之苦短而明学之无成迩来省身自克性命一念尽切于往时居闲静坐即常如见兄面目常见兄面目即常如寄书于兄也至如梦寐间亦往往见兄仆方讶踪迹与兄太密而兄乃以我为疏乎一笑所示夏游记中间辨析精切深有忧于近世卤莽之学力与破除可谓有益世教不小然以此验兄近来所淂则尚有论在葢犹未免落于文义意见之间而自已真精神不尽见有洒然透露处岂兄对世人说法故然耶兄自谓此物未得到手此是真实不诳语弟近来用力益见此物到手之难不且死心塌地抛弃万缘下十余年死功则不可妄想古人有言思道三年终日终夜不食不寝此真公案也后世儒者只是说话度日而巳况在近世乎近偶会一二方外人见其用心甚专用工最苦慨然有叹于吾道之衰葢禅家必欲作佛不坐化超脱则无功道人必欲成仙不留形住世则无功 【 今二氏之学亦皆假矣】 此两者皆假不得惟圣贤与人同而与人异故为其道者皆可假托混帐自误误人窃意当时圣贤用心专而用功苦者岂独百倍方外人之修炼而已必有哑子吃苦瓜与你说不得者而世人乃欲安坐而得之以其世间功名富贵之习心而高谈性命之学不亦远乎寥寥宇宙所望于兄者不浅弟亦不敢自弃于吾兄教诲之外但与吾兄不得合并最是苦事以仆愚见非特仆之卤莽朝夕不可离兄虽以兄之高明纯粹亦不能离我若得天假之缘同处数年不假言说日夕以真精神相感发如此久之彼此皆可望于有成不然则徒抱此生耿耿而巳奈何兄近有秋来九华之约兄之能来与不能来不可知而仆今秋则不能出门矣仆自春徂秋外肾痈疡出脓今痈愈矣因出脓水四五碗伤却筋髓足力尚软未能起床也若病体能复旧当为来春目晤之约耳一晤尚难况久处乎可怅可怅死生一事巳一切任之无足深挂意者每闻兄亦时有小恙不知何恙也便中示之年来世事扰扰忧国一念未能弭忘而浚谷以一佥事当古北口之冲尤为此友忧之知兄亦同此怀也蔡泉兄使人之便草草寄此言何能悉 

　　○与杨蕉山 

　　执事豪杰士也忘身许国不回不挠使满世间脂常□涊全躯保禄之士闻风缩颈羞媿不暇执事之志则然而才足济之自丹阳奉晤令人叹羡不巳然窃有少致爱助于执事者颇觉慷慨激发之气太胜而含蓄沉几之力或不及焉施为欲似千钧弩磨砺当如百炼金愿益留意则不朽之业终当在执事且夫直前太锐近于用壮取必太过近于浚恒在易固有戒矣惟几也能通天下之志惟深也能成天下之务自古欲以成务而或偾焉者未必尽是庸人或豪杰与有责焉耳仆少颇负意气屏废以来槁形灰心之余化为绕指柔焉久矣以此自量乃欲以此量豪杰固知必且为笑灰以敬慕执事之至也故不敢不尽其愚 

　　○荅杨小竹 

　　仆尝闻于方洲而淂执事之为人以为惇朴励行笃信古道恬淡有守不乐仕进时则巳心慕之每以无由淂一奉教为恨适枉千里书札益感同声气之义也甚幸甚幸但辱推奖过厚深非鄙陋所敢当又甚自媿耳所示后言巳十阅其五六尤见高志远识虽然中夜有得随即札记尚不免揣量探索其与默而识之者意思自别此二程所以不满于横渠也若使急于立言以明道则是所谓有迫切发露之象而妨于沉潜涵蓄之实此又昔贤之所以致疵于文中也圣学终日发愤只是一事若使精神稍有间便有泄漏此后世儒者之学所以与入圣路头犹隔一关也敬轩读书录康齐日记此两公行已大节诚是后学师法若求真血脉路恐丝毫不容异同处更当别论窃愿执事且将向来言语意见一切埽去转益收拾精神向里直从无声无臭处自家讨个消息念念不舍如此数年更看意味何如与今日所札记更看有同异否宇宙寥寥其真志实行可望以寄斯文者绝为难得此仆所以自忘其不肖而深欲致爱助于执事也亮之 

　　○与洪方洲郎中 

　　远涉一遍转觉求友之难每切思平日与兄臭味真不偶然迩来忙兄较切兄之念我亦然否耶胸中读书作文拟少觉轻省否若精神尚只在此科臼中盘桓沿洄则是于本来面目未可谓真有见也近来讲学多是游谈至于为巳工夫入细处则其说颇长瞻望金陵奋飞未能岁云暮矣何日得与兄一研究之江湖衷曲亦无可披写处又恨不得对兄一披写也近来江山之间偶见一二方外勇人漆园枯木寒灰之语不图眼前得之又见莆田小卓子字书及闻□言议风旨意其必为磊落奇伟超脱不羁之士而俗人往往以能言祸福奇之浅浅乎知之矣学士大夫间所谓人才者兄大略闻之矣而所谓磊落超脱者往往多出于黄冠草服之间岂所谓礼失而求之野者耶一笑 

　　二 

　　古者朋友散在四海九州岛岛则汲汲于欲相会之殷者非专为情好也有疑焉则欲相与决之有得焉则欲相与推而同之而已与兄相别三年知兄之学既已无疑而有得焉久矣毫发无所待朋友而决者独不能与朋友推而同之乎往返两遍皆可以来而不一来非所望于兄也南都缙绅所聚非山人可来来亦不敢见客仆有积疑待朋友而决者谨俟异日使节便道过此当一请教耳非敢自弃也所示济南生文字黄口学语未成其见固然本无足论但使吾兄为人所目摄此亦丰干饶舌之过也且崆峒强魂尚尔依草附木为崇世间可发一笑耳文章之说其明不明无足关系于世向固不喜吾兄之多言也孟子之所好辨是天地间何等语言此外岂足多辨哉 

　　○荅殷生原学 

　　来书推奖鄙人甚非伦比头陀僣谓佛子法王此大罪过也虽然亦足见吾友向往之殷矣仆不自量窃痛世人汨于利欲迷牛真种绝去天理自堕鬼蜮是以在群众中往往不惜齿颊一与破迷虽至速侮招尤亦不为悔至于同游诸子尤更不敢惜齿颊然察其中如闻古乐而思睡者固亦多矣亦不为悔葢冀有一二人能深信吾说而共行之以究乎其精则宇宙间气脉尚有所寄不至尽冺烂此吾人大功德也敢自爱乎今吾友乃不见谓迂阔直欲相从于湖海寂寞之域信之甚真而志之甚笃则交战胜负之机固已决矣是余之所汲汲而求者也但湖上之行本欲绝去言语文字于万缘不染时默悟此心今与吾友同行不免更废一番酬酢耳然来意不欲固违也到无锡时当相约所云议论抵牾且勿尤人豪达寇盗亦且勿尤人葢自家不知有几多病痛在也今者只悉心洗刮自家病痛尽时更看感应处何如既巳深知吾友之意此后当益尽鄙言耳 

　　○与程松溪司成 

　　苏州之变兄之至痛亦通家之所痛也至今未能以书奉吊既而闻令孙生于遗腹此兄之至庆亦通家之所庆也又未能以书奉贺以弟之素属知爱而庆吊两为缺然若此多罪多歉奈何奈何兄近过敝邑又以僻处空谷灴脦奉一言之教尤为耿耿伏惟司成之擢知兄一不以为喜而海内同志之士则莫不欣欣然以为一失所望夫习俗之所以日薄生于正学之不明也正学之所以不明者生于师儒之非其人也古之所谓师云儒云者固所谓以贤得民与以道得民者也今之人心士习大略可覩矣靡靡然沉酣于富贵声利之乐则既以道德仁义为刍狗而有能为道德仁义之说者又往往口耳而不中于实用是以沦胥愈下至于廉耻敦朴之道丧而獧利机械之俗成海内之贤人君子未尝不思力挽而亟反之而况兄之居其位者乎数章教条既落言筌升堂规矩亦是常格惟兄等具教字转移之实于躬行心得之间要必有在而弟之窃愿闻其一二者也 

　　○与沈石山佥事 

　　江皋一别奄忽过今岁月如驰不知各尊所闻各行所知处竟何如深欲一合并请教未得也此学之无成病在脚根不实未有水寒火热处耳惟兄温雅近□之资实心为善又弟所素信者虽然沉潜善矣何以又云刚克也狷者有所不为善矣何以次之于狂也学问不极力振奋则不能大有所摆脱不能摆脱则虽为寡过而病根习气或有潜藏而未融化者耳故曰大人虎变愈变则愈得力如兄高志岂肯以今日见在为至哉故敢进其狂言耳弟驳杂甚多别兄四五年犹旧人也奈何 

　　○与刘寒泉通府 

　　荒庄重辱枉驾缘病体就医不及拥篲耿耿承委送太府先生文字以郡人颂郡公非特分所宜然抑亦情不能巳虽然鄙意有不敢不达之左右者仆少不知学而溺志于文词之习加以非其才之所长徒以耽于所好而苦心矻力穷日夜而强为之是以精神耗散而不能收筋骨枯槁而不能补积病成衰年及四十尩羸卧床巳成废人此皆诸公所共亲见所共乘悯者仆平日伤生之事颇能自节独坐文字之为累耳反之于心既非畜德之资求之于身又非所以为养生之地是以深自媿悔葢绝笔不敢为文者四年于兹将以少缓余生为天地间一枯木朽株而巳方欲尽取前槁烧毁以销宿愆不意为人抄录而无锡卜君殊不相信谬行刊刻再三以书止之而不能不知其何说也然亦赖有此刻可查平生无一篇文字不在其中执事试考其年月皆四年以前胡说也若今日复勉强承命则后来更不可复辞于人人矣二三年间亦有一二府县诸公索文者仆不敢为枝辞相诳但据本心以告曰自今以后更有为府县及朋友间作一篇应酬文字则今日诚得罪于执事矣今于诸公亦不敢为枝辞亦但据本心以告曰自今以后更有为郡县及朋友间作一篇应酬文字则今日诚得罪于诸公亦诚得罪于太府矣伏惟诸公矜而恕之 

　　○荅王遵岩 

　　两得兄书拳拳以病体为念真意恳恻令人读之堪为涕下非兄死生之交不能至此感激感激人传言吾病过重者葢有两说一则以木肾为患痰火时作不得不闭户调理人以我经年病不见人则以我病不可支矣不知我貌则槁矣而精神尚可不死葢近于养生家稍稍得一归根法也其一说则自以早年有志今四十外矣而犹然醉梦人也葢非特文章气节平生所劼力而从事者既于真性不切及所闻于经书师友与意见之所窥测而自以为道者亦竟如隔壁听话全无交涉近年来痛苦心切死中求活将四十年前伎俩头头放舍四十年前意见种种抹摋于清明中稍见得些影子原是彻天彻地灵明混成的东西 【 识神】 生时一物带不来此物却原自带来死时一物带不去此物却要完全还他去然以为有物则何睹何闻以为无物则参前倚衡瞻前忽后非胸中不卦世间一物则不能见得此物非心心念念昼夜不舍如养珠抱卵下数十年无渗漏的工夫则不能收摄此物完养此物自古宇宙间豪杰经多少人而闻道者绝叹其难也好仁者无以尚之此真消息也终日如愚终日忘食此真工夫也无以尚之则有一物可尚便不是此物矣忘食则于闲事有不暇者矣如愚则于才技有不使者矣孔颜一生工夫所以完养收摄此宝藏也仆近稍悟得此意而深恨年巳过时虽知其无成然本是自家宝藏不得不有冀于万一也是以痛为扫抹闲事收敛精神之计则不得不简于应接欲简于应接不得不托于病不可支以谢客是以人知吾之病甚而不知吾之别有意也此意更不敢露于人以兄念我太厚忧我太深故特披露之兄万无泄我秘密重增哓哓之口也安友为求序淂托雄文以不朽甚幸过望仆旧从兄学为文章有一二仅得处尽是兄之指教但才既不长又不能竭精力以从事是以遂成废罢韩子所谓徙业者不哜其胾者也独觉兄之卉逸绝尘而已矣近来自观旧稿支离叛道之言篇篇有之理既不当文亦未工赧然尽欲焚烧而后为快缘颇为人抄录无可奈何葢以吾今日文字伎俩须并却三四年精力专专干此一事自谓可望于古人阃域今自度必无此闲精神可以了此也既自知不了则岂欲以不了者而信今传后乎亦愚矣贵乡洪子因信峊而过信我遂亦以我为可与斯文也与安友谋刻之而请序于兄仆既而闻之愧汗骇愕葢吾文未成吾自知之且不欲此生为言语文字人也居以常刻文字为无廉耻之一节若使吾身后有闲人作此业障则非吾敢知至于自家子弟则须有遗嘱说破此意不欲其作此业障也仆居闲偶想起宇宙间有一二事人人见惯而绝是可笑者其屠沽细人有一碗饭吃其死后则必有一篇墓志其达官贵人与中科第人稍有名目在世间者其死后则必有一部诗文刻集如生而饭食死而棺椁之不可缺此事非特三代以上所无虽唐汉以前亦绝无此事幸而所谓墓志与诗文集者皆不久泯灭然其往者灭矣而在者尚满屋也若皆存在世间即使以大地为架子亦安顿不下矣此等文字倘家藏人畜者尽举祖龙手叚作用一番则南山煤炭竹木当尽减价矣可笑可笑仆又何用更置一茎草于邓林棼棼之间哉至于求序于兄仆与兄何等朋友也其有所求吾自求之而何待于人为之媒哉以为吾文苟有成则当求兄不成则不敢以累兄知人之明也及得兄序读之令人益增惭汗吴下自古来文人正不少以为仆葢过二千年吴下词人而接札游之文统既使兄为私于所好又若使仆与人争名争先然者非兄之所以爱仆也使兄今日为仆作序则亦宜道兄与仆昔以文相切磋以才弱志隳几成而罢之意句句道却实事庶使兄为不诬而吾亦可以不愧耳至于兄之雄文则千百年自有定价倘吾文稍进乃敢为兄作序今且不欲羔袖于狐裘也刻板事既巳力止兄序遂亦宝藏之未敢示人也 

　　○与聂双江司马 【 豹】 

　　吾丈讲学之书仆于明友间窥见一二而念庵兄多举吾丈之说以相教仆获闻之窃以为幸乃今辱吾丈尽以相示是悉所以教诸同志者而教仆也为爱何如为幸何如承教爱之殷鄙怀有不敢不尽于左右者仆素迂愚人耳然不敢不谓有志于学也自年近四十则心益苦葢尝参之闭门静坐之中参之应接纷扰之中参来参去如是者且十年而茫乎未之有得也虽其茫乎未之有得而隐约之间若或有一罅之见焉则亦不敢自昧也盖尝验得此心天机活物其寂与感自寂自感不容人力吾与之寂与之感只自顺此天机而巳不障此天机而巳障天机者莫如欲若使欲根洗尽则机不握而自运所以为感也所以为寂也天机即天命也天命者天之所□也故曰天命之谓性立命在人人只是立此天之所命者而已白沙先生色色信他本来一语最是形容天机好处若欲求寂便不寂矣若有意于感非真感矣圣人固以寂感对言亦有以寂感分言者矣易曰复其见天地之心乎关闭不行是寂也是天地万物之心也则不消帮补一感字而感在其中矣又曰观其所感而天地万物之情可见矣是感也是天地万物之心也则不消帮补一寂字而寂在其中矣易明言闭关不行而先儒以为动而见天地之心是以为寂异于感而帮补一感字也易明言感即天地万物之心而先儒以为咸卦六爻皆以有感而多凶是以为感异于寂而帮补一寂字也是未知圣人对言寂感未始为完语而各言寂感未始为剩语也一阳成震何以谓之非动也曰阳气潜萌于黄锺之宫其潜萌焉所以为寂也咸之六爻何以多凶也曰非感之为害乃害于感焉而凶也故曰未感害也吾丈与念庵又谓心有定体而辨心无定体之说仆亦窃谓孔子尝言心矣出入无时莫知其向此真心也非妄心之谓也出入本无时欲有其时则强把捉矣其向本无知欲知其向则强猜度矣无时即此心之时无向即此心之向无定体者即此心之定体也有定体故曰寂不动则有定体也故谓之寂无定体故曰寂无时无向则无定体也故谓之寂动则有时冈向有时有向则动也虽然仆于吾丈未尝得面领秘密之旨也至于念庵所以恳切用工与其恳切为人悯时病俗之深意则知之矣知念庵之心则知吾丈之心矣今之学者种种欲障绝未摆脱世间熏天塞地无非欲海学者举心动念悉是欲根而往往托无寂无感无善无恶之说以覆其放逸无所忌惮之私所谓终身役役行尽如驰而莫之能止亦可哀矣夫此心原无放逸则不必论主寂有放逸则不可不论主寂学者此心原于放逸者能有人哉譬如人元气原无病则不必论服药有病则不可不论服药尝有人问伊川无病何须服药伊川云只为开眼即是病此语道尽学者膏盲处吾丈所举程门静坐与未发之前求中之说皆所谓顶门之针而膏盲之药也虽至上古圣人成汤周公坐以待旦高宗恭默思道三年孔子尝终日不食终夜不寝至于三月而不知味所以求之枯寂之中如是其坚苦然者葢虽圣人亦自觉此心未能纯是天机流行故不容不如此着力也然学者用却有寂有感的工夫却是于此中欲识得无寂无感的本心欲复得无寂无感的本心而非以此妨彼之谓也譬如有人患积热蕴结必假芩连诸冷药以解其毒而复其元气非以为冷气即元气亦非以为冷气异元气而不服药之谓也仆自觉欲障缠缚之深而放逸之久矣方欲入空山枯坐蒲团兀然作一活死人如是者十余年庶几识得本来面目然则仆方且窃执事之教以自淑而其言乃若与执事相悟然者葢以为不如是则不可以得间于长者而闻其教也 

　　○与姜编修廷善 

　　世人始入仕途便思肥家吾友厉志清修非义不取御人之盗乃不求彼而求此可见义盗之少也一笑一笑虽然囊巳罄矣盗之所得止于如是而吾友之清修益彰吾友之盗不乃为王参元之火矣乎更有一说清修者志也损益者数也以吾友之清修而尚不能逃乎招损之数使更似他人作肥家之计其招损当何如矣此君子所以安于义命而益厉乎其志也适自闽中归闻吾友将行因疲于道路遂就荆溪山中栖息不及一别耿耿崇安建阳之间诚是仙灵窟宅昔人蜕骨在在有之不特武夷一奇也吾僦居此中已有次苐即且移家遂往与世长辞陶潜所谓纵浪大化中会尽便须尽者此外更无所望矣京师相知故人偶尚有问我者只以此荅之而巳 

　　○与华郎中补庵 

　　仆不能为义而窃好人之为义古者有无相通以成一体二记文中颇尽之尝见世间富人惜财如惜血苟出其橐中朽腐弃余尚足以活宗戚闾里无限垂绝之命乃暌暌相视不少动乎其心以为生财之道宜如此葢财生而心死焉久矣以此仆于执事义田及史君荒渰二事心窃慕之凡求余文者多莫之与而此二文者虽两君不以余诿而余固乐为之役也况其见求之殷乎但笔力凡驽不能发扬盛事以风厉世人是可愧耳虽然弭辺洲谓吾文胜钱公辅此或不敢虚让执事眼中自当得之但裴晋公奉酬皇甫持正文价故事不知执事如何为处耳生平未尝敢受润笔之资聊书此发吾丈一笑 

　　○与陆五台仪部 

　　草堂枉驾山寺把袂两番剧论辨难往复殊豁心曲即使朋友相聚每若此何患乎道术之不明也五台亦以为然乎虽然千言万语与嘿然处是同是别苦谓之别语从何起嘿从何止若谓之同何不相与嘿然而千言万语当其諠然时若一句不可少者毕竟是同是别五台试更参之别后会大洲公更有谈谕否又恨不得时时相与证法也 

　　重刊荆川先生文集卷之六 

　　●重刊荆川先生文集卷之七 

　　书三 

　　◆书三 

　　与季彭山 
　　荅侄孙一麐 
　　荅徽州汪子问继祖母之丧 
　　辞宜兴诸友为亡妻举奠 
　　与人论祀乡贤 
　　与莫子良主事 
　　荅茅鹿门知县 
　　与洪方洲书 
　　与王遵岩参政 
　　与杨朋石祠祭 
　　与万思节主事 
　　与顾箬溪 
　　与卜益泉知县 
　　荅华补庵 
　　荅蔡可泉 
　　与吕通竹屿书 
　　与安子介书 
　　与白伯伦主事 
　　与万思节佥事 
　　与董后峯主事 
　　与洪方洲主事 
　　与雷古和提学 

　　○与季彭山 

　　仆不慧自少亦尝有志于治经汉宋诸儒先以解经名家者亦颇涉其津焉至于当世诸先辈以治经名家者亦尝承下风而问之葢久之而不得其说则又将脱去闻见洗刷此心而独求之于遗经又久之而竟未之得也偶游会稽获闻高论则爽然自失先生之于经关窍开解掐擢肠胃若秦越人之隔垣而洞五藏也剖破传注专门之学辞锋所向决古人所未决之疑而开今人所不敢开之口如荆卿慷慨击筑睥睨于燕市之中而旁无一人也目论古事又如身揖让乎虞周礼乐之间凭轼以观晋楚齐秦鬬争之域也而听之者且不自知其忽焉跃然以喜忽焉瞿然以愕而卒果然以饱亦雄矣哉世未之有也虽然愿先生益深所养使此心虚壹而静自所独然不必尽是也众所共然不必尽非也却意见以融真机则古圣贤之精将于是乎在而况其经乎然则六经之道其卒于先生有明也巳仆敢以是少効爱助焉 

　　○荅侄孙一麐 

　　一麐问卫州吁弒其君完仓卒未能悉吾意当时篡弒之人必有自见已之为是而见君父之甚不是处又必有邪说以阶之如所谓邪说作而弒右弒父之祸起者春秋特与辨别题目正其为弒如州吁弒完一句即曲直便自了然曲直了然即是非便自兮晓乱臣贼子其初为气所使昧了是非迷了本来君父秉彝之心是以其时恶力甚劲有人一与指点是非中其骨髓则不觉回心一回心后手脚都软便自动惮不得葢其真心如此所谓惧也惧与不惧之间是忠臣孝子乱臣贼子之大机括反复如翻掌大易之所谓辨而春秋之所以震无咎也如善医者下针中其窍穴则麻痹之人实时便知痛痒春秋一言中却乱臣贼子痛痒处即乱臣贼子便自回心是以能惧然知痛痒者乃其血气之固然知惧者乃其人心之固然也善医者特与遇之春秋特与提醒之而巳旧说据春秋所书而言惧吾亦据春秋所书而言惧此无异者但旧说以为乱臣贼子惧于见书而知惧则所惧者既是有所为而非真心且其所惧能及于好名之人而不及于勃然不顾名义之人以为春秋书其名胁持恐动人而使之惧此又只说得董狐南史之作用而非所以语于圣人拨转人心之妙用且如□说其弊将使乱臣贼子弥缝益密以逃名而避迹为害不小此其说起自汉儒宜不待智者而知其谬然千年无有觉其谬者亦无有致疑者何也其悉更待面论善说春秋者无如孟子乱臣贼子惧与春秋天子之事此数句真得圣人微旨其春秋天子之事一句儒者亦说不通久矣一麐可深思之面会言之春秋一部书无一句不为乱臣贼子而作非特书弒君三十六条也 

　　○荅徽州汪子问继祖母之丧 

　　远道走使询及继祖母丧服深知谨礼之意然此在礼经甚分晓本非有疑似相聚讼也只为不解承重两字而惑于俗人相沿代父为服之说是以其论纷舛而难通耳承重者礼之所谓受重也如何谓之重谓祭统也古者立主谓之重宗庙谓之重礼曰为人后者三年解之者曰为人后者受重于人受重者必以尊服服之也礼曰父卒然后为祖后者斩解之者曰为祖后者受重于祖受重者必以尊服服之也为人后者以旁支后其大宗为祖后者以嫡孙后其祖虽其本末疏戚不同而其所以必为之三年者则皆以为后之故为后者受重之谓也不独如是而巳礼经固有为曾祖后云者为高祖后云者为曾祖后者谓若父与祖或以疾废与先曾祖而死者也为高祖后者谓若父与祖与曾祖或以疾废与先高祖而死者也为曾祖后则为曾祖斩为高祖后则为高祖斩若以代父为说则是父之所齐期者吾代为之斩父之所齐五月者吾代为之斩此其本末倒置甚矣又何以为代乎且为曾祖斩则谓之代祖也可为高祖斩则谓之代曾祖也可代父之说又何施乎此其鄙野舛驳绝不可准于经典然世耆儒老生亦往往以此为说余竟不知其何所起也礼经十七篇中无此说虽汉宋诸儒生论礼者数千家亦绝无此说余竟不知其何所起也礼为祖后者服斩不言为祖后者服祖之妻何服非略之也葢发见于为人后者章中矣曰为人后者为所后之妻若子以旁支后其族人犹服其所后之妻若子况以嫡孙后其祖而不以若子之服服其祖之妻者乎由此言之为其祖加服云者自为受重也非谓父也为其祖父加服云者自为祖也亦非为父也此祖母也礼曰继母如母则继祖母如祖母也为祖而服其继祖母岂系乎父之及见与不及见乎为祖而服其继祖母岂论其有出无出乎且谓之继则是不论其有出与无出而为之服者固非其所出矣继母之服不问其有出无出而隆杀之也何独疑于祖母焉夫有出而加服无出而降服此古所以制媵妾之等然非所以施之于嫡也礼巳之妻嫡子之妻不敢以无出降而况于祖母乎以吾友有好古谨礼之意不敢不悉所闻更与知礼者计之礼后丧有前丧中其服后丧但据后丧始日为断不据前丧满日为断也假而前丧小祥遇后丧则两丧共服之四年并以白 

　　○辞宜兴诸友为亡妻举奠 

　　古礼馈奠则从主人而服则从族戚朋友各以疏亲轻重自制之是故主人馈奠而族戚朋友助之执事则有之矣在礼未闻有族戚朋友供奠物之文也主人劳族戚朋友以执事则有之矣在礼未闻有主人散麻散缟散绢于族戚朋友之文也今一切反是族戚朋友为之馈奠是以族戚朋友而代主人之所自尽也主人为之散麻散缟散绢是以主人而擅族戚朋友之所自备也此礼不知始何时古所谓野于礼者其此类之谓乎且近世丧葬日奢日靡富贵人家一日至享数十家之奠自启殡至葬数日间大牲小牲刳割狼藉且百千计鬼神情状与人情不相远鬼而无馁所食几何今若此不惟使生者靡费抑亦使死者不忍且夫放生以资冥福则儒者所不信杀生以重冥咎则理未必无是以痛为亡妻谢此业债族戚朋友则既相信者多矣而一麟自宜兴来乃闻诸友复欲醵金为奠且杀牲靡费于所有用所必受犹尚不可况施于所必无用所必不敢受其谓之何如诸友以为情有未尽但至日临葬此亦足矣即使吾身后诸友亦只湏如是行之但能相体不为无情也 

　　○与人论祀乡贤 

　　乡贤之祀关闾巷万口公论关　国家彰瘅大典非势位可得而干非子孙可得而私若可以势位干则鲁国之祭乡先生于社者当太牢于三桓而不当太牢于一栖栖伐树削迹之人矣若子孙可得而私则三桓之有力皆当奉其祖父以从祭于社与祭于大烝矣孔子之作春秋以垂不朽当大书特书弗何叔纥之名于郑侨吴札之上矣故曰称足以诔之称足以谥之此臣子事其君亲如事天之心而不敢以一毫之私与焉者也此之谓古道也仆不能自谋而能为人詌草草亮之乡贤一说大率出于有力子孙遮掩门户及无耻生员餔啜之计相共成之绝无足为重轻罗念庵以吉水乡祠驳杂所祀非类耻其父与之同列吹奉其主以归此仁人孝子事亲如天之心亦事死如生之心也乡党自好者生时必不肯与乡里无赖为伍死而魂气有知何独不然乎既作荅学中书因漫记其说于后 

　　○与莫子良主事 

　　日夕望吾子良之来淂所寄书知会在闰月颇以为慰富生远来愧无以教之此生曩时读书为文皆未尝入苦心但随其资性之所近为之故其语意多浅弱而乏精炼之思今稍稍示以关键所在然渠性亦敏终当有悟也至于为人少年谨愿吾甚爱之亦时示以立志必为古人之说不知竟能相信否耶幸为转致意于令岳老先生千里之托不敢负也古人不读非呈之书以致精也仆之驰骛于博杂也久逘近稍知向里自悟溺心灭质之为病乃欲发愤而刊落之然亦自悔其岁月之晚矣大率读书以治经明理为先次则诸史可以备见古人经纶之迹与自来成败理乱之几次则载诸芯务可以应世之用者此数者其根本枝叶相辏皆为有益之书若但可以资文词者则其为说固已末矣况好文字与好诗亦正在胸中流出有见者与人自别正不资藉此零星簿子也虽古之以诗文名家者其说亦不过如此况识其大者乎向见子良舟中所携书多非要紧窃以今之世清修自洁如子良笃志好学如子良而或不免耗精力于无所用至于所最当留意者或且束阁而不暇也以与子良知爱之深乃不敢不尽其愚俟面悟时更有请也承嘉葛见惠客中适有一葛亦欲奉寄投李报李淂无为笑乎闰月准望一来勿爽勿爽 

　　○荅茅鹿门知县 

　　来书论文一叚甚善虽然秦中剑阁金陵吴会之论仆犹有疑于吾兄之尚以眉发相山川而未以精神相山川也若以眉发相则谓剑阁之不如秦中而金陵吴会之不如剑阁可也若以精神相则宇宙间灵秀清淑环杰之气固有秦中所不能尽而发之剑阁剑阁所不能尽而发之金陵吴会金陵吴会亦不能尽而发之遐陋僻绝之乡玉于举天下之形胜亦不能尽而卒归之于造化者有之矣故曰有肉眼有法眼有道眼语山川者于秦中剑阁金陵吴会苟未尝探奇穷险一一历过而淂其逶迤曲折之详则犹未有淂于肉眼也而况于法眼道眼者乎愿兄且试从金陵吴会一一而涉历之当有无限好处无限好处耳虽然惧兄且以我吴人而吴语也 

　　二 

　　熟观鹿门之文及鹿门与人论文之书门庭路径与鄙意殊有契合虽中间小小异同异日当自融释不待喋喋也至如鹿门所疑于我本是欲工文字之人而不语人以求工文字者 【 荆川底蕴已自和盘托出而鹿门一生但淂其绳墨转折而已所谓精神不可磨灭者终不可淂也缘鹿门溺于富贵未常苦心学道故只小小结果孤负荆川如此】 此则有说鹿门所见于吾者殆故吾也而未尝见夫槁形灰心之吾乎吾岂欺鹿门者哉其不语人以求工文字者非谓一切抹摋以文字绝不足为也葢谓学者先务有源委本末之别耳文莫犹人躬行未得此一叚公案姑不敢论只就文章家论之 【 只六股便无限转折】 虽其绳墨布置奇正转折自有专门师法至于中一叚精神命脉骨髓则非洗涤心源独立物表具今古只眼者不足以与此今有两人其一人心地超然所谓具千古只眼人也即使未尝操纸笔呻吟学为文章但直据胸臆信手写出如写家书虽或疏卤然绝无烟火酸馅习气便是宇宙间一样绝好文字其一人犹然尘中人也虽其专专学为文章其于所谓绳墨布置则尽是矣然番来覆去不过是这几句婆子舌头语索其所谓真精神与千古不可磨灭之见绝无有也则文虽工而不免为下格此文章本色也即如以诗为谕陶彭泽未尝较声律雕句文但信手写出便是宇宙间第一等好诗何则其本色高也自有诗以来其较声律雕句文用心最苦而立说最严者无如沈约苦却一生精力使人读其诗秪见其捆缚龌龊满卷累牍竟不曾道出天两句好话何则其本色卑也本色卑文不能工也而况非其本色者哉且夫两汉而下文之不如古者岂其所谓绳墨转折之精之不尽如哉秦汉以前儒家者有儒家本色至如老庄家有老庄本色纵横家有纵横本色名家墨家阴阳家皆有本色虽其为术也驳而莫不皆有一叚千古不可磨灭之见是以老家必不肯剿儒家之说纵横必不肯借墨家之谈各自其本色而鸣之为言其所言者其本色也是以精光注焉而其言遂不泯于世唐宋而下文人莫不语性命谈治道满纸炫然一切自托于儒家然非其涵养畜聚之素非真有一叚千古不可磨灭之见而影响剿说葢头窃尾如贫人借富人之衣庄农作大贾之饰极力装做丑态尽露是以精光枵焉而其言遂不久湮废然则秦汉而上虽其老墨名法杂家之说而犹传今诸子之书是也唐宋而下虽其一切语性命谈治道之说而亦不传欧阳永叔所见唐四库书目百不存一焉者是也后之文人欲以立言为不朽计者可以知所用心矣然则吾之不语人以求工文字者乃其语人以求工文字者也鹿门其可以信我矣虽然吾稿形而灰心焉久矣而又敢与知文乎今复纵言至此吾过矣吾过矣此后鹿门更见我之文其谓我之求工于文者耶非求工于文者耶鹿门当自知我矣一笑鹿门东归后正欲待使节西上时得一面晤倾倒十年衷曲乃乘夜过此不已急乎仆三年积下二十余篇文字债许诺在前不可负约欲待秋冬间病体稍苏一切涂抹更不敢计较工拙只是了债此后便得烧却毛颖碎却端溪兀然作一不识字人矣而鹿门之文方将日进而与古人为徒未艾也异日吾倘得而观之老耄尚能识其用意处否耶并附一笑 

　　○与洪方洲书 

　　令弟过此不能相值有负兄命罪罪书中所言举业三十余字法则平生无此活套葢传者误也读兄所寄如祭侯侍郎等诸文及诸诗皆雄深有力胜于旧作足征多蓄之効至送鹿园文字虽傍理路终似蹈袭与自得处颇无交涉葢文章稍不自胸中流出虽若不用别人一字一句只是别人字句差处只是别人的差是处只是别人的是也若皆自胸中流出则炉锤在我金铁尽镕虽用他人字句亦是自巳字句如四书中引书引诗之类是也愿兄且将理要文字权且放下以待完养神明将向来闻见一切扫抺胸中不留一字以待自巳真见露出则横说竖说更无依傍亦更无走作也何如何如向曾作一书与鹿门论文字工拙在心源之说兄曾见之否鄙人无意于文数年矣既非才所素长又非性所素好独吾兄谬尝以为可然仆自知其不可也向来诸人所托不终所事如借债不还钱无所逃之然每一奋笔如策跛驴耕石田转觉苦涩复尔罢去念债限久满又无利息何时是了以是蹶然强作数篇虽稍有可意处只是庸浅以非精神所注也然不敢不以呈于吾兄与鹿门也然仆以非素所长之才而又当夜气之惰两君以才所素长又当朝气之锐苟见吾文当相与一噱而后信吾自知之不妄也此后尚有文债二十余篇若便了此则四十余年业障一时顿销昔禅师不受隔宿之约病夫此后更不受文字约矣既不自耕又不读书为文又不教书又以病不能行庆吊应人事自奉侍老亲及与家庭子弟谈说闲话之外悄然更无一事若不唤作一闲道人便当作一疣赘废物矣可为快然倘天与樗年得至五六十外此时于本根稍有一二见处或当写出数百字以记余之拙若自量一无所见则不敢更烦毛颖公也文章之柄寔在兄辈朂之朂之承抄道书倘得一二语开明此心即兄之教但其中多浪漫如紧要语绝少此后不必重烦吏人可且辍之至如丘长春语录马丹阳语录人云别有刻本或于藏经中检出则愿兄为留意也 

　　又 

　　近来觉得诗文一事只是直写胸臆如谚语所谓开口见喉咙者使后人读之如真见其面目瑜瑕俱不容掩所谓本色此为上乘文字扬子云闪缩谲怪欲说不说不说又说此最下者其心术亦略可知眉山子极有见不知韩子荆国何取焉近来作家如吹画壶 【 小儿所吹泥鼓俗谓之画壶】 糊胡涂涂不知何调又如村屠割肉一片皮毛斯益下矣试质之兄其有会焉否 

　　○与王遵岩参政 

　　不会兄于武夷终是此生不了心事三年之间定当发兴耳近来有一僻见以为三代以下之文未有如南丰三代以下之诗未有如康节者 【 此言终属矫枉康节之诗乃是有韵语录不能脱化字句之外佛家所谓触也进□此者其白沙乎】 然文莫如南丰则兄知之矣诗莫如康节则兄兄亦且大笑此非迂头巾论道之说葢以为诗思精妙语奇格高诚未见有如康节者知康节诗者莫如白沙翁其言曰子美诗之圣尧夫更别传后来操翰者二妙罕能兼此犹是二影子之见康节以鍜炼入平淡亦可谓语不惊人死不休者矣何待兼子美而后为工哉古今诗庶几康节者独寒山静节二老翁耳亦未见如康节之工也兄如以此言为痴迂则吾近来事事痴迂大率类此耳兄尝谓非兄不能序吾之文非吾不能序兄之文诚然诚然仙道偪人笔墨久废然于兄终当果此约勿以久近拘之也 

　　○与杨朋石祠祭 

　　向获奉光仪深知任道之器更欲退处寂寞以深所养尤见高志后世学问所以小成者皆由积之不厚而轻用之也此举切为执事愿之所示诸文皆清新纡徐有作者之意宜更浑雄以畜之昌博以发之则古调可几也仆迂陋非知文者文词之技亦未敢为君子称述聊一道之耳曾文奉览所索鄂人近作因适寄至洪方洲所容取回寄上请教也 

　　○与万思节主事 【 荆川历学淂之山阴周云渊云渊着有成书而荆川于教论之外无他见也但□荆川于历曾不将云渊说起岂秘其所□□耶后来邢云□作律历考本出布衣魏文魁之手云□掩之为己有然□中所载历议又窃之云渊而不留其姓名展转相掩不可解也】 

　　承示途中遇险及当局冷眼之说足知新功甚慰甚慰热处冷得绝胜冷处冷得然险处惶惑原是易处错过不曾做得工夫也易论学每以涉川为说故曰作易者其有忧患乎所谓终身之忧也吾友闲居少过却是不曾抖擞提醒精神吾固预忧吾友涉川之难今吾友自知之矣自此紧着功夫常常从危处操心常如与天吴河伯对垒毁誉利害诸关悉与照破即世间一切大川何所不利涉也先辈云圣人于困险中有至乐于安平中却是有至忧然哉吾每欲与大洲兄相会乃欲相与证明绝学非历数之谓也然历数自郭氏以来亦成三百余年绝学矣　国初搜得一元统仅能于守敬下乘中下得几句脚注监中二百余年拱手推让以为历祖吾向来病剧中于此术偶有一悟颇谓神解而自笑其为屠龙之技无所用之亦叹世无可语者近淂来书乃知复有透晓如大洲者在也一快一快但不知大洲所谓透晓而历官所不解者何所指耶岂所谓历理者七政盈缩迟疾之所以然如元史所载王恂李谦历议及缘督氏革象书之类独能洞其精微是历官秪知其数而吾辈独能明其理遂指此为透晓而历官所不解者耶葢昔者太史造历既巳测定日躔盈缩月杂迟疾去极远近浑沦得一天体在胸膈中而欲传之形器之间以为历本则是以数寸算子握住万古宇宙转运葢甚难下手此子长所谓太初历既巳测候而姓与都等不能为算之时也古历大衍为精一行和尚藏却金针世徒传其鸳鸯谱耳于是守敬独淂一法曰弧矢圜算如所谓横弧矢立弧矢赤道变为黄道黄道变为白道者最为圆机活法自此黄赤白三道之畸零可齐而气朔之差可定此法不惟儒生不晓而三百年来历官亦尽不晓矣今监中有一书颇秘名曰历源者郭氏作法根本所谓弧矢圜术颇在焉试问之历官亦乐家一哑钟耳岂大洲所谓透晓而历官所不晓者葢谓此耶若所指如前说虽极精微幽眇犹是儒生套子所指如后说虽若九九缀术乃是实得也烦问之大洲求一转语见示当更有请教夫六艺之学昔人以为数可陈而义难知在今日历家却是义可知而数难陈葢得其数而不通其义者有之矣若谓得其理而不得其数则施之实用既无下手处而并其所谓义者亦脱空影响非真际也虽然今历家自谓得其数矣今历家相传之数如历经立成通轨云云者郭氏之下乘也死数也弧矢圜术云云者郭氏之上乘也活数也死数言语文字也活数非言语文字也淂其活数虽掀翻一部历经不留一字尽创新法亦可以不失郭氏之意得其死数则挨墙傍壁转身一步倒矣夫知历理又知历数此吾之所以与儒生异也知死数又知活数此吾之所以与历官异也理与数非二也数者理之实致用处也活数死数非二也死数者活数之所寄也近见一二儒者亦有意象数之学然不得其传则往往以儒者范围天地之虚谈而欲葢过畴人布算积分之实用不知岂便吃尔葢过了也后世儒生所论六艺往往而然不特历也大洲其于吾言有合耶否也扬子云曰通天地人曰儒通天地而不通人曰伎通乎天地之历数而未必通乎身心之历数者又一行守敬辈之所以为蔽也今未暇论也虽然所欲请教于大洲者其大者百未一举也而辄琐琐及此毋乃以我不知务乎纵言至此一笑吾友欲吾举历家一二紧要语与大洲印证如步日躔中盈初缩末限用立差三十一平差二万四千六百此死数也又如步月离中用初末限度一十四度六十六分此死数也历家知据此死数布算而已试求其所以为平差立差之原与十四度六十六分之数从恁处起则知活数矣似此只举一两件更不费辞也活数者如揲蓍求卦之初参伍错纵而阴阳未分者也死数者如卦画巳成之后为九为六而阴阳既定者也 

　　又 

　　来书谓赵大洲主测候吾主布算此说未之尽也布算未有不始于测侯测候未有不寄之布算而可以造历者两者相须如足与目但测候之法元史所载简仰二仪今畴人子弟亦稍能用之而学士大夫亦有晓者及赵缘督革象书测经度测纬度之法尤更分晓吾是以略而不言且吾前书所引史记历书中语太初历既已测定而姓与都等不能为算自古造历亦每病布算之难此一行守敬所以独擅专长司马公是星历专家其史记历书是说自家屋里说话细读其叙作太初历始末其意可识也虽然使人皆输班自可以目定方圆而不必规矩使人皆羲和自可随时测候而不必布算以成历故布算以成历者令后可继也此尧典中亦自了了其旸谷四叚则测候也其闰月成岁数语则布算虚盈以造历也但古文简约不详今浑天仪象自汉相传以为羲和之遗则测候之器尚在而布算之法独不传窃意其法若传比之一行未敬当更简易密致葢古人心学精微围范天地与后世术家自别今所传周髀经托之周公虽真赝不可知岂亦有羲和布算之遗乎而后世晓了者亦少矣 

　　○与顾箬溪 

　　奉违忽忽三年辱遣使致手教又复两年而音问久疏于门下时抱耿耿伏惟明公山林高卧之日长而道义之乐益真声利喧嚣之境远而尘俗之缘尽解迩来胸次可想而知但不知充闾之兆今更何如耳某闲居多暇亦时留意于数艺将向所闻之左右者时为紬绎其于古人象数之精意虽或有龃龉难通处亦多有欣然意会处其意会处既恨不得即与明公相印证其龃龉处又恨不得就明公而为发蒙解缚也窃以六艺之学皆先王所以寓精神心术之妙非特以资实用而已传曰其数可陈也其义难知也顾得其数而昧于其义则九九之技小道泥于致远是曲艺之所以艺成而下也即其数而穷其义则参伍错综之用可以成变化而行鬼神是儒者之所以游于艺也游于艺则艺也者即所谓德成而上也顾先王六艺之教既寝而算书之传于世往往出于曲艺之士之所为是以其数存而其义隐矣而艺士之着书者又往往以秘其机为奇所谓立天元如一云尔积求之云尔者漫不省为何语其意葢惟恐缄縢之不密而金针之或泄也是以其数虽存而数之所以为数者亦隐矣伏惟明公以当世耆儒玩心神明之学而出其绪余于艺数之问明公之于数葢古所谓进乎技而入于道以神遇而不以器求者也且小子辱不勌之教久矣是以敢更有请焉谨具如别纸 

　　二 

　　易云形而上者谓之道形而下者谓之器圣人虽是为性命真机发此两语其实百氏技术理数诸家之学精微紧要处悉在此矣窃观明公演出测圆海镜书自非明公细心绝识洞极神明之奥则不能剖破此混沌也敬服敬服然鄙见窃以为此书形下之数太详而形上之义或略使观之者尚不免有数可陈而义难知及示人以鸳鸯枕而不度与人以金针之疑仆意欲明公于紧要处提掇一二作法源头出来使后世为数学者识其大者得其义识其小者得其数则此书尤更觉精采耳何如何如承以序文见属仆于数学稍有一二窥测皆是明公指授此委岂敢以不文为辞但因久病早衰近年稍从事于槁形灰心究意道家之说是以文墨之事久成废阁虽然明公之托不论迟早终当有以相复也郭太史历数冠绝古今然其作法孔窍亦只有两事其步日躔源头在截矢求弦一法仆既作为弧矢论以请于明公而明公亦既演之为书矣其步月离源头则在容弧直阔一法今亦偶然会意而得之并书其说以请葢三百余年绝学洞然明白即使郭太史复生亦自无躲闪处可为古今一快仆岂敢谓有神解惟明公指授之力为多也幸更览而教之 

　　○与卜益泉知县 

　　仆支离床席已成废人久不能一奉晤言殊深耿耿近敝邑一刻字人云执事欲刻鄙言虽或传言之妄然闻之殊不自安葢执事与善之过虽浅陋言语犹不欲遗之此在执事则为盛心然本非立言之人而徒为覆瓿之用此在鄙人则甚可媿且今世所谓文集者徧满世间不为少矣其实一字无用彼其初作者莫不妄意于不朽之图而适足以自彰其陋以取诮于观者徒所谓木灾而巳仆每为彼愧之而复自効尤之乎昔人论文章家惟见理明而用功深者乃能得之此未易言也况仆平生本无立言以求不朽之意偶少年时随一二友人强习世间绮语以才力带钝兼复懒病加以疏拙于身心而欲求工于笔札竟不能工而罢闲中偶观旧稿一二篇支离不经之言满纸而是尽欲焚烧为快又自悔向来错用心力而一无所成也若欲以此传于人人则既以自误又复误人且昔人云人短于自见仆自知犹然人又将谓之何执事苟以为可而欲传之是有累于执事之明苟不择其可否而欲传之是有伤于执事隐恶之义也承执事知爱敢布腹心万望中止其事则执事之爱我更厚矣 

　　○荅华补庵 

　　鄙人不敢刻文心事具见于所与王南江书及与令壻安子介言之巳详执事让我此心久矣而益泉大尹忽为此迂阔之举昨有书道心事于益泉如石沉水竟不见荅鄙人罪谪之余也传曰身隐矣焉用文之罪谪之人自合闭门杜口岂宜以文章自名又岂宜大书刻木以标榜于世且所谓罪谪之人者其于当世尤最得罪于势要有力之辈而益泉为之刊刻文字是昭其与罪人比而与势要有力之辈异其好恶也岂惟非仆之福其为贻累益泉亦甚矣平生本不能为文此心自知而一二相知偶以为可虚声所集众谤遂归诚以文者豪士之所兢而名者造物之最忌譬如支离侏儒之人本无拳勇不能格鬬偶尔嬉戏挒首摇目舞腕曳脚而里人不解事者见其盘旋之影从而悦之悦而奖之以为有拳法而道之于人至使当世拳师打手疑其鬬巳丛起而哗之不知彼固支离侏儒人耳且彼固自知支离侏儒人也何尝自谓有拳法其亦何心与人鬬胜负哉奖者逐影疑者附声世俗可笑大率然也仆之得名与淂谤何以异此虽其畴昔知厚之人犹或不免睽目相猜怒仆自度本无可致猜怒于其人者秪以不合簸弄笔舌及不合盗虚名之故耳迩来深自悔其少时篆刻之技经年束书阁笔绝口不敢道文字以自附于村野不识字人而后为快如佅儒矫前日嬉戏惹事之过手腕亦不一出袖口自谓庶几免矣柳子厚云岂可使呶呶者复入吾耳而益泉乃方为之刊刻行世以竖拳法之赤帜而滋拳师打手之疑哗既与仆私心相戾其于益泉亦何益焉仆之私心尤有所不可者平生所与交游书札率如户外二屦密相规告之言今乃大书刻木以翘人之过而彰巳之讦直岂惟心所不安其何以腼然与友人相视乎虽友人素多善类不以受尽言为讳然在仆则不可也内量之已外量之人量之人者此书尽之量之已者与南江书及前与益泉书备矣量已量人无一而可因知益泉之必相谅也 

　　○荅蔡可泉 

　　别久不胜怀念每于士大夫往来间得闻兄政声善誉为慰仆自正月冒病今尚在床也二月三月之间濒于死者三四已分与世长别今渐有生意然精神则益耗矣葢外肾痈疡痛楚不堪之故也来书所示刻文一节正以此事为锡尹卜君所苦极费口舌近忽淂遵岩兄书又道及纪山刻文之说方辗转无可奈何欲托洪方洲百方止之而来使适至是造物者亮我之衷而赐之便也知我莫如兄岂待多言固知此事之必废罢矣仆不才岂敢以文字市声名于世者哉山泽迂僻之性每闲静中得一适意形骸之外则觉此身亦是赘痝而虚名果是膻气不能早自晦匿使野人姓名尚有闻于世间以为此身之累不及古之织帘箍筩之流使人不得知其姓名者每自笑前生业障之厚也其又敢以文字市洱名于世也哉即使欲以文字市声名于世亦其文之最工者而后可自古文人虽其立脚浅浅然各自有一叚精光不可磨灭开口道得几句千古说不出的说话是以能与世长久惟其精神亦尽于言语文字之间而不暇乎其它是以谓之文人仆不能为文而能知文每观古人之文退而自观鄙文未尝不哑然笑也半生簸弄笔舌只是几句老婆舌头语不知前人说了几徧有何新得可以阐理道而裨芯教者哉此皆肝膈之论非苟为谦让以欺兄者爱我如兄如曹君虽欲使吾文不朽吾文其能不朽乎否也兄试观世间糊牕棂塞瓶瓮尘灰朽腐满墙壁间何处不是近时人文集有谁闲眼睛与之披阅若此者可谓之不朽否耶本无精光遂尔销歇理固宜然设使其人早知分量将几块木板留却柴烧了岂不省事可笑可笑兄书中有发明性真开示来学之说仆又非其人也且所以发性真而示来学固绝不在言语文字间行已多缺而强饰之于言语文字此性真所以益凿而先辈之所以误后学而眛其目者也仆自三十时读程氏书有云自古学文鲜有能至衧道者心一局于此又安能与天地同其大也则已愕然有省欲自割而未能年近四十觉身心之卤莽而精力之日短则慨然自悔捐书烧笔于静坐中求之稍稍见古人涂辙可循处庶几补过桑榆不尽枉过此生居常每自笑不能敝却精力以求文之工然窃幸其文之不工而稍蓄余力亦尚可以他为也是以语及文字辄茫如隔世事或不淂巳应酬一二篇亦信意打抹真所谓老头巾矣以少年欲求工于文而文犹未工况于今日意兴若此则宜益浅陋无怪也不识曹君何取乎今曹君已去此事行止皆在兄手相知如兄而复不能信我此心必欲为此业障以增墙壁间之一尘而后为了事则与兄二十年之交便可告绝矣写录多讹诚如兄言尝欲稍改差字留一正本藏之于家又自以为本无足关系于世讹不讹不论也且捐书烧笔亦巳多年既无正本又无新稿诚无可以应兄命者奈何至如遵岩之文则必不可以仆为比遵岩以绝世之资又用力专而且深故其文雄浑雅奥自北宋而后数百年间特然杰出以名其家所谓能不朽者也惟单刻此集足为文章家指南而一洗近世文妖之弊正不必以吾疏庸之文溷之也尊翁老先生表文原有今春之约平生不敢与人不信而况敢不信于吾兄乎但自正月到今图死不暇是以未能执笔倘病体复得为完人必于今年寄奉也 

　　○与吕通竹屿书 

　　执事佐郡六年清苦直方之节众共知之而山人之知之也独深执事亦谓山人臭味之相同也日夕所以拳拳于山人者亦深且厚今执事行有日矣山人非仁人也不能赠执事以言山人贫也不能赠执事以财而缱绻之情不能自巳聊具鹿靴一双奉将别意靴者履也易不云乎素履之往独行愿也伏望执事率其素履独行所愿不以夷险二其心不以终始渝其度用于世则为羔羊素丝之风不用于世则励蔬食饮水之志履道坦坦为天地间一完人此其所得较之坏名毁节以苟一时之富贵者虽在卿相知执事必不以彼易此矣山人敢以致爱助之意 

　　○与安子介书 

　　谨具布被一端奉为令爱送嫁之需布被诚至质且陋矣然以之而厕于剌绣结绘绫绮绡金缀翠玄朱错陈之间则如苇箫土鼓而与朱弦玊磬金钟大镛相答响乃更足以成文又如贵介公子张筵邀客珠履貂冠狐裘豹裒联翩杂座既美且都而有一山泽被褐老人逍遥曳杖其间乃更足以妆点风景而不失其为质且陋也且夫桓少君之事兄之所以养成闺行而出乎习俗之外者岂足多让古人哉素辱知爱敢以家之所常用者为献而侑之以辞不然亦愿兄受之而以畀之媵仆之用可也 

　　○与白伯伦主事 

　　曩与先公获承联佩之交遂蒙解带之惠顾向也忝趋朝于弱冠人巳讶其垂带悸兮今也甘丘壑于衰年吾诚自知不称其带对尘匣而叹仰思故人不衣冠而处俯惭身世若以自珍则秖为韫椟而藏若以相奉则可谓不失旧物且吾子春卿济美巳是世官而君家通天满箧岂无遗带虽然受之于白氏之春卿而还之于白氏之春卿则是良弓之楚失而楚淂也以此既赠人之带而俪彼所传家之带则是灵剑之双离而双合也况吾与子以通家之久契辱道谊之新知则是带也非特表屡世往还之情亦以着古人韦弦之义窃愿吾子视所不下两如见乎父师束以立朝一矢心于忠孝 

　　○与万思节佥事 

　　万子思节官江西而余适与之偕至广信赠小甆瓶四枚为别万字职当外巡饶信饶公私甆器所出外巡莅焉而余乃以此为赠可谓担水河头卖矣虽然古有宰端溪不持一砚者吾将赠砚于端溪宰可也万子葢亦其人哉若莅饶则有甆器莅湖则有丹砂雌黄莅广则有名香珍药此士大夫以为家尝茶饭官箴之所不责而励志之士之所慎也岂惟官箴之所不责世之高明持达者闻此等言语亦以为琐屑而迂阔矣白沙先生曰人须有凤凰翔于千仞之气要自至麤至微者而充之万子素不吾迂也故吾言云耳 

　　○与董后峯主事 

　　曩时横山忍死之托赖吾执事周旋其间仆用是激于公义不敢违命鄙人获缔姻好我执事寔然是执事之能惠顾于王氏也今王氏孱然一线之绪有甚于横山忍死之时而令姨殷勤之情岂异于横山忍死之托也仆不自揣窃敢以仆之所自为者望之执事以执事高谊岂以曩时所以教仆者今日肯以身自让之乎执事若不忘先大夫人姊妹之好照临王氏而许之一言是执事之能曲庇王氏也而仆之所不能终事于王氏者其亦可以无憾矣惟执事亮之 

　　○与洪方洲主事 

　　申卿过常时吾不及与会偶游苏州见其以就医在焉此友病势已亟多是鬼迫促人矣仆每见吾兄言申卿为泉郡第一等励行有廉耻之士令人对之怆然伤怀有人百其身之感且其囊箧将空问之止有银五两彼云归资尚不足谢医买药一无所处仆探囊中得银五钱送之且劝之往镇江就医与方洲相闻彼云归心急不能北矣余曰南路有乡里士夫乎彼云素寡交游余曰刘松江非君乡里乎彼曰亦同年也余曰往依焉何如彼殊有难色曰素亦不甚相知余谕之曰此时尚守区区之孤介乎留淂身子在宇宙间尚有许多好事可为宁守区区之孤介乎慰谕再三始以余言为然时门生蔡举人同在坐仆与蔡生私语曰申卿极颠沛中亦不肯妄干人可见其平生也余是时作一书托富副使转通之刘松江又不知刘君义气何如耳特此遣人告吾兄兄可割俸银一二两并谋之同乡士夫在南都有义气者或得银五六两急遣衙门一的当人赍至松江与申卿若救淂此人一命使彼得以余生更弩力做好人是宇宙间公共事倘遂不幸亦可使客途免于沟壑而已或南都无可处则兄更作一书并托之刘松江彼亦无难处者此事须速不然则挽西江以救涸辙也 

　　○与雷古和提学 

　　执事仗节秉义当世之至不可干以私者也仆平生颇知守区区之孤介未尝敢干人以私者也以平生不敢干人以私之人而辄干之于必不可干以私之上官而又未尝有一面之识也虽愚者亦知其足以触罪而无所淂矣而仆乃不揣冒为之则其情亦可察矣故河南提学陈后冈束者鄙人生死之交也念其生死之交而欲为之庇其后此鄙人之私也陈君自束发即知苦学砥节其为翰林不肯谄屈于权贵人遂为奸谗所中而权贵人斥之外藩继以天殁今其棺槥浮寄客土历十余年而不能葬以四十余岁之病妻抚十六七岁之弱子两口一家僮仆无倚伶仃牢落行道所悲陈君历官十四五年未尝有百金之产止靠死后数百两赙金仆不淂已为之经营而岁还之息妻子生计如是而已且夫悯其以砥节遭蹇而欲为之庇其后此亦观风者之责而天下之公也今其子渐能读父书或厕之学校之中则庶可以不坠先人之业以仆愚昧岂不知奔竞进学浙中风俗之大蠹而执事之所最禁哉以为好修砥节陈君既是善类而士大夫妻子流落又未有如陈君者倘执事能处其子于常格之外秪足以为志士畸人之劝而不足以为请嘱贪兢之援例也此仆所以不敢于之他人而必干之执事以为执事能直道于炙手炎炎之辈必能垂怜于清寒牢落之家能必不为世俗人之所为必能为世俗之所不为也知我罪我惟执事教之 

　　重刊荆川先生文集卷七 

　　●重刊荆川先生文集卷之八 

　　书四 

　　◆书四 

　　荅徐存斋相公 
　　荅翁东厓总制 
　　荅曾石塘总制 
　　寄赵浚谷 
　　与河南李中丞石迭 
　　与万两溪吏部 
　　与赵甬江司空 
　　与尚仰山巡按 
　　与赵寻斋巡抚 
　　荅金前淙郡守 
　　与曹子泰评事 
　　与严介溪相公 
　　荅马巡抚书 
　　与董后峯宪副 
　　与李兵备 
　　与刘南坦尚书 
　　与张龙坪兵备 
　　与罗念庵 
　　荅王鉴川兵备 
　　寄内阁及本兵诸老书 
　　与某书 
　　与胡默林总督 
　　与王芳湖中丞 
　　与陈黄潭巡抚 
　　与朱肃庵巡按 
　　与翁见海中丞 
　　荅万思节参政 
　　与杨朋石祠祭 
　　与白伯伦仪部 
　　与陈苏山职方 
　　与陆东湖锦衣都督 
　　与何总兵栢村 
　　与俞总兵虗江 
　　与李石麓少宰 
　　与吴筠泉宗伯 
　　与杨虞坡司马 
　　荅喻吴皋中丞 
　　与王稚川少卿 
　　与李克斋侍郎 
　　与章阳华中丞 
　　与万两溪少卿 

　　○荅徐存斋相公 

　　得来书三复感叹深知兄之苦心然不待兄书亦深知兄之苦心也河上公之言曰图难者于易为大者于细故势有所不可必行则有拯有随归于委曲从宜以成天下之务事有所不可不豫则或迂其身归于弥缝微密以济天下之几是以天下阴受其福而不见其功此非古之所谓诚与才合者不能而后世喜功之士与务为名高之人皆不足以及此也平生固尝以诚与才合属之兄矣愿惟不计利钝鞠躬尽力之义苦心其间此同志之望也仆今年自种数亩薄田始识稼穑滋味至于少日雄心不觉渐自灰冷或记及往事则已忽忽如梦中今读兄事亦如闻人说梦中事今复饶舌奉荅亦如梦中又自说梦也幸笑而置之渔石公豁达开朗一见而知其非今人遂不觉开口论世事然亦甚自笑宿昔老婆心有未尽抛却处也别兄后多病废学惟有闭关谢客一事只欲走还旧路此驾遂不可回亦自念不免负兄拳拳相教之意奈何稽生所云性有所不可强也吕与叔大临蔡显道良佐程门之选也吕有玉溪文集或版在陕中谢有上蔡文集或版在河南烦兄一为求之即使今世无版兄求之多藏书家亦或可淂能以相寄为山中读书之助亦大惠也 

　　二 

　　吾丈负天下之望久矣仆诚迂愚无识亦窃尝以诚与才合属之吾丈者今居相位将为　国家起百年太平之业盖非吾丈之德与才不克有济非得尽吾丈之诚与才亦不克有济也山泽病大愿少须臾焉以观盛绩吾丈其将使民无失望哉使吾无失望哉一二士人自北来多道吾丈拳拳垂念鄙人虽然吾丈知吾之昔而不知吾之今非昔人矣樗散阘茸百念尽冷巳作一方外人矣追思曩与吾丈及浚谷相聚谬负意气欲攘臂于经时之略真如说梦可发一笑更有可自笑者闭门缩首幽其影响以避咎而卒不免于每速众口之咎槁形灰心毁弃廉隅以逃名而卒不免于每冐不情之名乃知大易发无咎无誉一爻所以教戒山林之士意至深远初看若甚易然仔细求之非混化形迹同而能异异而能同处世人之问不特不使人见有一毫可憎嫉处亦不使人见有一毫可称述处则诚不足以及此耳东南海寇出没于国家虽有疥癣而百姓则不堪荼毒非特苏□为然敝郡亦凛凛于邻之震矣传闻贼酋复有造船大举之说不知何以为善后计也曩者变起仓卒蔡操江以身任之虽无成功亦尽支撑劾非其罪有足惜者草草及之诸惟台照 

　　○荅翁东厓总制 

　　自己未岁奉别于京师十数年间吾执事设施磊落声望益崇葢尝深谋极虑为　天子建南平交夷之绩而又起而膺北伐玁狁之任是　天子以方叔召虎属公而公能以方叔召虎自任也三晋连被残破丑虏之患一二百年所未有葢有非常之患而后求非常之材有非常之材而后立非常之功公固其人也岂特一时扫荡廓清将来数百年长城保障之计实于公赖之矣仆窃闻之古者将受命之日则忘其家临桴鼓则忘兰銵是阃外效忠之道则然军功爵赏皆决于外不从中覆是庙堂委任之道则然不然则锋镝交于原野而决策于庙堂机会变于斯须而制胜于九重此自古豪杰之士所以每患于掣肘而功之难成也今阃外效忠之道在公能自信之而天下亦以此信公矣不识庙堂之所以委任其亦必有以异乎前时所谓总制者否也闻前总制在边以请粮一事不合于某阁老遂不久而去若尔则其所以专行者亦无几矣夫自古未有不淂非常之人而能立非常之功亦未有不托之以不御之权而能用非常之人者也虽然托之以不御之权而或不能立非常之功则其责固有在矣公务尽其为之在我者而已矣前时为总制者其委任既然至其自为又大率顾忌利害畏缩首尾怵惕讥谗日夜以保功名富贵为事不肯以身蹈天下之难而为苟利社稷生死以之之计是逡巡岁月至于丧其成功而往往被罪以去葢其所以丧功者生于保功之计太重而其所以被罪者生于畏罪之意太深公豪杰也轰轰烈烈做却一场可则进不可则退奚顾虑之有哉仆又闻督府之任不在于自用而在于用人且夫西北边固多沉谋鸷扞之士矣公广询而博咨之使文武长材尽在幕下至于负瑕故将守墩老卒苟有一长亦得自効期于群策毕举此开府第一义也何如何如宣大与三关地图敢求见寄为惠往时边关图本大率只是丹青一幅而已试之实用直如畵饼近见刘松石公陕西诸镇图稍为精密古之筹边者虏之所从入与吾之所以制虏皆可以按图而坐筹之是以守固而战克人皆言虏人来去如风雨此亦未必尽然且虏人非万骑不能大举骑不可一日无水草沙碛少水而水草可饮食万骑者尤为难得虏人拥骑南下须是觇得水草便利处然后可入其无水草处虏人亦不能以饥渴马致千里也是以边城虽绵亘千万里虏人虽是风雨来去而其所从入大约可以先定其小小隘口零骑可入处虽不可数而其大举之路大约不过数条而已御虏者常患备多而力分苟图畵分明可以必虏之所入与所不入知虏所入与所不入则备可以不多而力可以不分列屯筑堡驾梁按伏省却太半气力矣公在广西时仆尝索藤峡图于公后闻屠渐山言公尝寄我藤峡图矣竟不及领教不知当时寄之谁也近日所征材官射士远及南国此于名则美矣但东南柔脆且素未见虏恐费衣粮无益实事不若以其费募土人之豪勇者则一人远戍之费可得土丁两三人土丁能险阻识虏情得一人可当戍兵两三人韩退之与柳中丞书曰征兵满万不若召募数千此实语也山泽鄙人经年卧病百念灰尽承公旧爱不敢放言至此惶恐惶恐俟公破虏功成当以向时雕虫末伎作为铙歌鼓吹曲以继采芑江汉之余向以彰我明　天子任贤使能之効公其许我乎 

　　二 

　　读来教并所寄边图忽如置身于塞垣鼓鼙之间而听鸣剑抵掌之雄谈也甚慰甚慰曩过恃知爱僣有陈述然以章句腐儒而敢与知金革之事以东南鄙人而敢与知西北之备此如支离疏攘臂于壮士之间窃可自笑而吾丈乃不以为迂曲赐教荅推是心也则安有不能集众思广忠益而屈群策者乎伏惟吾丈之气既足以鞭挞四夷而深计远虑又真足以系单于之颈虽推毂不御之权与魏弱翁所以主张营平侯故事今未可以尽望于庙堂但在吾丈则愿一切不计成败利钝只论为之在我者当如是耳葢古之成大事者多出跅■〈也〉不羁之才而朴樕谨细多不可与度外之功是以豪杰之说往往亦出于此若至于活变宛转则是失却自己面目且自古未有务为自容之计而可以成度外之功也营平建屯田之策玺书切责者再三彼终不易其说而迄以成功况肯活变宛转乎来教云摆边为自困之道须是以攻为守诚然诚然今秋虏人不敢南牧知筹边之力也自此益为不可胜之备以待可胜之虏如晁生所谓一大治则终身创矣必胜之旅必攻之谋非吾丈将谁诿哉云中久蓄痈疽今复有　宗室构虏之变即此事势诚可寒心其破败擒获虽出募下効力亦会有天幸也善后之道如何如何以吾丈斡旋宇宙手叚须能为彼中人转换得一番心腹肾肠消其乱源而诱之忠义此非智力驾驭之所能及亦非苟安无事而幸其一时平定以塞责者之可与也机括所在吾丈筹之熟矣山野鄙人每以为鞑靼不足虑而国家可虑者乃在于此浚谷论边事时不知曾及此否 

　　○荅曾石塘总制 

　　使节莅东土两辱惠书至山中深感道谊之爱山人于世故无所知然窃观近事内则闱中之变外则夷狄之患推之天下事其可隐忧者多矣侧闻去年虏骑入上党齐鲁之民奔走逃匿赖吾兄百方镇定始安堵如故吾兄弭目之略始试于辽左而绥辑之效再见于山东者若此使继此而进以秉钧持轴则夫不动声色而坐销天下之隐忧就使或及可忧而能图善其后以不至于甚坏者非兄辈之望而谁望乎夫有实志而后有实学有实学而后有实事后世道术不明故其所谓事业者多就其才力知慧之所及而不能尽纯乎天理之正多出于一身功名之计而不本于忠诚爱国不能自己之情是以虽其所立甚伟而与三代以上作用敻隔绝矣兄之有志于道也久矣愿益求之性情之问以培乎其根时观古圣贤之所以本乎身而措之事业者以自镜焉盛德大业岂远乎哉素辱知爱敢以是致爱助之意弟自还山以来懒病相成惟幸此心不敢自昧而新淂殊未之能也有便更望时教督之 

　　二 

　　不奉光仪八年于兹朔云边月时为驰望自来总帅往往以战事委之麾下而自以拥兵闭城坐谈为得计是以动多败衂独吾丈擐甲仗钺身自督战出入塞垣戎马间蹀血斩馘使黠虏名酋百年来至是始识大帅风木而介冑之士于是亦不敢谓文儒怯于冐矢石远道闻之犹能使懦夫抵掌生气而况在指麾之间乎旌旗鼓角改听易观固可知也射手胡宣回承惠手书及疏稿边图披图诵书疏则朔方形势既历历在目而雄略胜算又淂窃闻一二极以为慰承谕河套之役自古举大事者其初每若落落难合及其成功往往如取诸寄自吾丈始为复套之议士大夫多以为时势之非便葢不惟丑虏未遁之前为尤难而山泽鄙人之见亦不能无虑于此虽然至金城而上方略营平要非苟然指山川而畵兵形陈汤固有奇策非常之事固常人之所疑也惟吾丈内料国家财力之盈缩兵马之虚实外料虏人部落之离合敌势之瑕坚不徒为犁庭埽穴一时快意之功而必为以全取胜百年善后之计使戎马既不敢渡河而中国财力亦不因之困惫既弭近患又无远忧则社稷之福也适卧病草草伏惟垂亮 

　　三 

　　曩者草率奉书未悉所怀兹又辱示大疏并营图则分合进止奇正迭用熊虎之韬如承面授而士马腾跃旗帜精明之状如获目观古所谓节制之兵何以过此真足以立于不败之地而不失敌人之败发舒华夏之气而扫空百余年狐鼠之巢穴有不待捷书之上而知之矣兵家之变不可尽言而疏中所论用间设伏与夜斫营掎角八九条则大约备之用间使其自相疑而自为鬬最是攻夷上策然非深得敌情则不能用间非熟于地形则不可以成掎角之势而夜袭敌营但谲诈凶狡虏人所长且自我兵形既露虏人亦日夜为备而匿实示虚匿近示远匿精壮而示羸弱百计以疑我者宜亦深矣则得敌情为难自百余年来中国无一人一骑入套中者此路闭塞巳久则得地形为难而今之所谓淂敌情地形者秪是据降胡侦卒一二人之口万一实事未必尽传传事未必尽实则听信之际亮发少有差池至于当机合刃呼吸便有安危此其多方参伍使较若画一全在吾丈胜算耳虽然此犹是攻战之说而支及乎经营善后之计也大率今日之事不惟一战逐虏扫空巢宂之为难而虏人既遯之后城堡未立之前军士经时旷日野处露宿散布于二千里空虗之地能使恋巢残虏一无所窥伺突发乘间之为难又非特杜塞虏人窥伺乘间之为难而一时迁徙二千里之军民一时创筑二千里之墙堡以填实二千里百余年空虚之地能使内境一无惫敝骚动之为难故不难于攻而难于守守之所以难者不足虞于敌人而足虞于内境者人谓平吴之后更劳区画今胜虏之后更劳区画耳守之所以难者姑未暇言而攻战之难则敢窃陈迂阔之论或可以少备胜算之采择大略以为千里而袭人必潜形匿影乘其不备而后可以得志复套之议两年于兹矣我之兵形既露而彼之为备亦密我之间谍虽精而彼之窥伺亦熟我能分兵以相攻而彼亦能并兵以相待春夏之虏马以乏草瘠而我马于此时固亦不能籍草于敌虏弓以春夏解胶而春夏多雨湿我之火孳火器亦有时而不适于用我恃火器以攻虏而辎车络绎于深草丛莽之间亦宜防敌人火攻之便且夫兵法非十不围非五不攻万一虏人自知不敌结连套外之虏并聚于套中合力以抗我其骑兵必且十余万计而我六万之兵分为五六路彼于地利既熟知其何路为险而于我兵且窥觇其何路为虚彼将空其诸路以疑我而并力一路以邀我是以彼之十万而当我之万据彼之险而击我之虚或一路稍有疏虞则诸路闻之摇动如宋人燕云五路之役可虞也或我出则彼遯我归则彼复蹑之如吴人所以疲楚人之术可虞也或彼远其辎重部落诱我深入如赵信教虏之计可虞也葢必我知虏所以聚兵之处而彼不知我所以出兵之路我能散敌党之合而敌不能乘我兵之散我常得重地可据之利以扼虏人轻地易走之势然猾虏穷寇之情兵凶战危之虑出于意料之外者殊不止此葢宁可过为多算而慎之不得少算而轻之也然以吾丈老成持重深谋石画则于建议之初凡今日之所以攻与后日之所以守固巳得万全之算久矣弟迂儒既不足以知兵事而坐谈数千里外又未尝一见虏情离合虏势虚实而凿空言之宜甚可笑然以吾丈屈群策而立大功虽塞垣老卒灶下厮养赤宜无不得毕智効计于其前者是以鄙人不敢避其迂阔耳平凉赵子生长边陲又素以兵事自许吾丈亦曾一尽其说否近见邸报得吾丈条陈边事一疏窃以万全之算多具此中而邸报止载条纲愿淂全疏一观之并三镇巡抚所议与河套详细地图俱望一见示或更有以请教也冒渎伏祈亮恕胡宣赴麾下意甚慷慨一夫之奋勇可以观三军精锐之气矣 

　　○寄赵浚谷 

　　别兄十余年何能一时忘兄近舍亲万礼部寄兄书知兄慷慨许　国之志自顾榆枋之栖不能为南溟之翼少助一看风力耳一笑一笑闻兄佥宪山东以操练民兵为事青齐劲卒教之以有勇知方以备一切不虞之变自是兄所素长不待赘朼古云视卒如爱子可与同死生此辈须宽处银粮丰其犒给或别异其军中之豪杰机警者而优待之不然则不能结其心不能结其心则威不可必行而缓急亦不可得力但不知供军之需可能勾得吾兄使用否虽然世间可虞者不独在夷狄而世间急务不独在兵事而巳然此非兄职守之所及而亦非山人之所敢知也但耿耿之忧则彼此同之耳弟三年为木肾所苦今偶溃脓几至殒生然向来所苦亦渐减尽颠趾出否犹为幸也承兄分俸之惠远及家君多谢多谢弟以家君老年不能远出不然则当访兄于山东且淂一观军容矣老嫂亦弃世可叹可叹赵道长过此尚在伏枕草草不尽念庵兄家居后甚有进益此兄自是脚踏实地一毫不肯放过的人眼前人物少见其比者弟亦稍稍寻得一安身立命处山林终老当不尽虚却此生耳赵道长相知最深兄欲知我别后踪迹问之此兄如面相对也 
　　适作此书欲寄而莫提学所寄兄书适至乃知养兵之财甚不足缓急何使人奈何 

　　二 

　　舍侄归道兄起居即如见兄一番殊慰殊慰兄履危而获安处疑而获信葢天为社稷也仆多病早衰年乘五十齿牙半已摇落每诵陶潜世短意恒多斯人乐久生之语辄为一笑四十岁时此心已成灰冷及虏骑入京师激于臣子大义不觉热中一番数年来此心又渐销歇葢不待世人弃我亦自知分量之所定矣康济事业有兄等在仆之不能从兄游者其亦数也兄为张德远有余力异日仆亦可以无媿苏云卿也乎前年病几危时耿耿此心独以不得见兄与念庵为憾去年必欲到江西乃了会念庵心事独未得见兄耳见兄之心无时忘之此非特朋游之私自以此身虽不与世事亦欲对兄一写江湖之忧且欲剧谈草野迂疏之见或可为兄济时少助而已但仆既为老亲羁绊而念庵出门亦颇惉滞若今岁不果访兄则须待三年五十岁之外作一游方道人见兄耳舍侄言兄气象和平蔼然可掬知兄进德非复昔时露英气矣仆尝迂论古称伊吕伊尹将则将相则相浑然无迹可言至若老吕以鹰扬称以发扬蹈励称未免露出将才气象此老吕不及老伊处也何如何如仆近来参同一路尽有入门俟兄功成身退时相聚深山中一谈未晚也舍侄曾传兄两窍踵息之说仆亦已知之此非面论不能悉 

　　○与河南李中丞石迭 

　　濠上一晤窃自附于海内相知之后自淮阴奉别忽忽十年余非惟踪迹旷不复接而音问亦遂疏阔每一念之令人耿耿即今时事多艰太原岁岁被虏鸣镝及于上党太行以外则滋相怀卫尽当其冲即使虏骑必不能越太行而兵粮策应掎角相援河南是第一步吾兄以素望起而任无镇之计若太原再警势湏鼓竹而前不淂闭境自守而巳也蓄方固境急邻辑民靖虏诸凡胜算必有在矣不识山人亦可与闻其一二乎仆也樗散本非适用之器且多病早衰自屏居以来齿发渐变非惟不敢复有当世之志至于诗词末艺吾兄向以为可教者亦经年不复能措一字真成一支离人矣每独行树下诵康节当年志气欲横秋今日看来甚可羞之语不觉自笑也因梁丞还家之便草率奉起居 

　　○与万两溪吏部 【 气势滚滚】 

　　千里逸足混之皂枥羣伍中虽不待驰骋康庄而精神溢出敻然自别俗眼犹能识之不特孙阳九方也仆甚无似每窃有感于才难之叹而时物色之学士大夫间类多朴樕拘謭牵陋守常之习而少廓落跅■〈也〉可属重事之气汉人所谓羽檄辐辏军事狎至事更有上于此承当几何人今海寇之警未为大变而用兵数年人才大略见矣仆向游南都获见两溪于诸士大夫中所谓精神溢出敻然自别窃自喜俗眼颇能识之而得慰素所欲物色者退而质于大洲大洲云然是以虽相见之日浅而相慕之情深相与之言有尽而相期之意无穷也久欲作一书道此意以为屏废之人虽遇相知亦宜闭口乃辱来书先施令人深慰深愧仆少不自知驽钝亦不知世间行路之难而妄有四方之志自四十以前虽屡经废锢至于为国为民一念每饭未之敢忘当世之务一切不敢废习逮年近五十衰病逼人精气耗尽料此残躯理无久生且更事渐深自知迂褊疏僻之性必不可谐于世所谓五十而始知四十九年非也于是遂欲逃之方外以毕余齿向来习业一切捐尽向来念头一切扫尽居常兀坐奄奄如墟墓中人每闻人语及世事辄塞耳却走以避咎而已又击壤老人所谓当年志气欲横秋今日看来甚可羞也形既槁矣心亦大矣前时偶见执事逸气及与执事谈见执事??????悱悱忧时感事之意令人壮心顿觉戚戚相与援弓握槊聊为欢笑如磊砢老骨久甘伏枥鞭之不动一旦偶经骏马之枥见其髤■〈髟上思下〉蹀躞腾骧汗血自顾虽足踬而不禁心痒亦蹴蹄鼓唳仰首一鸣以泄其气及退归本枥颓然如故向来激发惛惛都忘之矣相马者以为肉与骨与神三相称也不淂其肉当得其骨不得其骨当得其神若灭若没言有神也若仆者纵使骨未朽尽而神已销砾尽矣此岂可复有所驰驱于世哉执事尚有虞于仆也故敢一尽其思葢骏马亦偶见老马之一鸣以为犹可相与并驰而不知其本枥颓然鞭不能动之状也若果欲异日相与驰驱必并误骏马事矣故不敢不尽其愚也今世事多故摧辀骇驷有甚于上太行之阪其须千里逸足甚急而执事之才又已为世所知千金上价谁能先之仆倘未即老死行将见执事任重致远过都历块以耀当世仆且啧啧心口相语以为向来所期之不谬亦足快矣亦足快矣更愿执事于此闲时深其养进其学益广大受之地如千里逸足虽自天生而饬其卫勒节其和銮闲其舆卫日慎日习所以自试畜力畜德所以成骥也愿执事益加意焉异日执事徙官道经毘陵当相邀过山中静坐一两日迂鄙之见更有所欲请教者譬如老马虽巳不能与骏马并驰而道路险易山川迂回曲拆尝所谙习与夫虽无德无力而畜德畜力之方尝稍有闻者尚当一二为执事言之未必不可为过都历块之小助也令侄廷言足称名驹何万氏之多才也居丧言不丈礼也念执事相知故缕覼言之愧悚愧悚 

　　○与赵甬江司空 

　　承欲为鄙人修葺先墓且感且愧有深不自安者不敢不径情达于左右也先墓之葬久矣苟有崩啮圯毁有所必葺子孙非有贫乏不能自存也乃不能自葺而至重烦上官葺之其为忘本而不孝甚矣子孙非甚贫乏而不为先人葺墓则是先墓可不必葺也可不必葺而至重烦上官葺之其为渎尊而妄费亦甚矣夫葬者藏也期于人之不见而已上古不封不树非以为薄也其用意深且远矣中古封之树之已寖失此意矣今先人之墓问其封则既穹如矣问其树则既拱如矣若欲过为之制缭以石垣崇以巨屋俨然象生人之居明于始终之义者犹以为踰礼示侈而莫之为也汉刘更生氏言之详矣彼特为王侯言之也况匹夫乎然则子孙自为之犹病其踰礼而示侈乃以重烦上官其谓之何且公之劳苦兵间倾公库竭私财以激赏战士常苦不给葢一壶醪足以广恩则一敝袴足以为惜也今为先人葺墓其费岂特一壶醪一敝袴哉乃至使公辍赏战士之财为故人葺私墓在公谓之过厚可也鄙人乃以先人私墓之故至饕餮公之所以赏战士之财其又谓之何然则有费于公而有益于仆犹不可为也今有费于公而顾以彰仆不孝妄费示侈之三罪亦安用之然而公之为此则有说矣不过以鄙人辱交于公之故必欲捐金以厚之然畀之以金则鄙人素不敢爱惟以葺先墓为说则鄙人义不可辞而已此公之用意至厚也夫人之相知贵相知心故曰或与人以千金而人未必感或与人以一饭而人终身德之此知心与不知心之说也仆之与公窃敢附于心相知也久矣岂待于外物为厚薄者哉向已托龙溪恳切转辞尚恐公之不信我也故复喋喋万望即赐停罢庶使仆异日尚可以奉教耳不然是公非以厚之乃绝之也径情于渎不胜悚□ 

　　○与尚仰山巡按 

　　某山泽鄙人虽未获奉教于左右然于明公清德雅望未尝不心知敬慕至于明公所以拳拳相爱之情亦未尝不心知感激也两辱手教更荷不遗某迂疏非济用之才褊狭非适时之器向来从仕数遭废黜罪皆自取况今缞绖纔终哀魂未返兼之年过五十老丑尽见寒灰槁木久甘不齿于人羣束带整冠岂宜再尘于仕路辱公高谊檄下郡县过为推毂且感且愧向领部檄亦知鄙人衰病程期颇宽俟来年看病体何如当议行止耳若使赴官敝乡去南都三舍而近道途之费不过数钱之银则不敢烦驿人矣况敢借此饕明公重赐益增愧感谨此谢辞古知有道君子必能心亮也面奉有日不尽欲言 

　　二 

　　处漆园材与不材之间久甘散地辱古灵荐而又荐之草多愧虗名虽明公匪私于其人顾迂朽亦安能为役过承推毂不敢俟车谨于望后赴职尚图面请不既 

　　○与赵寻斋巡抚 

　　古之义士有一言相信而千金不辞者矣公古人也亦以古人待仆者也百金之赐辞之岂足为廉而受之岂足为滥所以屡承命而不敢当者岂其与古异义哉鄙人固陋自中进士三十年不曾敢受常州府库一分银子今老且待尽矣不欲又破此戒此心事也故敢直言于公不然公未必不以仆为自疏也仆与公以心相信久矣不在今日也又不在此物之受与辞也若公欲致相爱之意则一纻一绢远以相寄仆当裁以为衣常如见公可也冒渎悚仄悚仄亦知公之必能见亮也余情容前途更具 

　　○荅金前淙郡守 

　　窃惟交际之间有于义虽无可不可而于心有不安然心之所安不安即义之所可不可也胙之赐与受于义宜无可不可者然而心之所不安则亦不敢不达于左右也春间承明公过厚赐以鹿猪羊三首于时谓偶一见赐不为常格遂不敢固辞今复蒙赐如前仆既远出不能面拜辞于使者老父之心亦甚不安于此而不可以代仆为辞是以又复如春祭之受之也夫胙者昔人所谓饮福受胙者也明公神人之主也明公之尽力于神人者尽矣牲体贵首牲贵鹿坛庙之祭奉牲首以献于祭主是神之所福也祭主熟而飨之以妥嘉福神人之心安焉顾仆何人乃僣食此非惟人病其饕餮而神亦且谴之自往时得与科苐郡邑诸公以常例赐胙仆每赧然对之以为身非陪祭何功何德可消受此然常例赐胙者不过三数觔猪羊肉耳仆之心犹不安焉然而不敢辞者以为与众同之而于义又无甚不可不欲苟违众以甚矫激之议也赐同于众者既不可辞矣赐异于众者复偃然而受之此何说乎以此特布鄙怀于左右此后复以常例见赐所谓三数觔猪羊肉者则必不敢辞当每岁两餍饱焉以至没齿其深戴诸公之惠若常例之外更加毫末必不敢当冀安此心而谢神谴云耳 

　　二 

　　世有两说清修之士好言贫无厌之徒好言贫仆两不然上无清修之行而下不敢为无厌之徒是以曩时有田仅百亩口中未常言贫今则每对人辄曰家有薄田数且盈千田舍翁得此深过望矣至见之于诗曰薄田可饱敢称贫今刻之小集人人见之可考也一笑一笑乃承明府怜仆之贫为之捐俸于赍凭之人夫赍凭之人宜与之多寡仆自有说非敢吝财若使有千亩之田而不能捐数两之银以偿一赍凭之人至以累明府则其人平生之悭吝饕餮无行大率可知矣谨此如数奉偿千万见亮明府固知不肯独为君子也 

　　○与曹子泰评事 

　　闻军门诸公欲相荐纷纷有金革无避之说闻之令人惊惭无地若无此事而先言之则为躁妄若有此事而后言则又无及故不得不以托之子泰也仆固陋之人所以自立于世者守区区之礼义而已如老嫠守节葢亦几十年苦心若一旦忘哀冐利恬不知耻则所谓举其平生而尽弃之生不如死也若既有成命而咨趄前却不肯即赴则罪且不测是诸公之爱之者乃深祸之也若无此疏则已若军门诸公或抚按或操江但有一疏到京言及鄙人姓名烦即持此字到少湖处一陈愚鄙委曲少湖公在今时最号为维持风教保全人才者虽一介之士苟可以全其名检而遂其素履亦必留意况仆素以颇识廉耻受知最深者乎金革无避之说葢指当时如鲁伯禽有社稷重寄者言之此只可为大臣任兵事者之例非可为小臣无关轻重者例也只可为见在金革不当因丧而废事之例不可为见在闲散之人乃却去丧而任事之例也有可有必不可此辨礼家之所死守也见在金革不以丧废犹为甚不得已见在闲散去丧从事更何说乎若有此举相及从之则死有不能不从则罪或不测烦吾友委曲转言必使得免于此只当救一性命也情切词迫勿以为怪异日服满之后　国家但有驱使臣子之义自不当辞但在丧中则必不可也必不能也 

　　○与严介溪相公 

　　某不肖尝辱与进焉而承一言之教于左右久矣迩来不奉台光者且廿年矣然而不敢通一书于门下者非敢自疏也诚自度其最迂阔樗散无用不足以烦材馆之记存也某诚自知其无用而相公误以为可用曲为推毂拳拳引而致之于朝然知相公非私乎其人也相公之心恐一官之不任乎其职恐一士之不究乎其用固且为官而择士固且为天下国家而用其人也某亦非敢私为谢以渎相公也相公为天下国家而用乎其人其人宜为天下国家谢相公也为天下国家谢相公则莫如以身谢之以身谢之则莫如致其身以为天下国家之用以上称相公以人事　主之素心而明相公得士之効于当世则庶乎可以为谢而已其如某最迂阔樗散徒有蹈矩践墨之小节本无经时理物之长才自知寔不堪为当世之用以累相公知人之哲而或以少损得士之効此某之所甚媿而甚惧也虽然以某之最迂阔无用而相公犹且拳拳引而致之则人将曰相公之急于求士而不责以备若此相公之恐失一士焉而包荒不遗乎遐若此相公之举用无书抵政府之士动如古人若此则是相公畴昔得士之効不因某一人之迂阔无用而少有所损而相公急于求士之心乃更因某一人之迂阔无用而益以章矣此某之所以稍自解其媿且惧窃敢以不肖之身而仰承相公之高谊也顷奉　新命待罪南曹古云召不俟驾礼也况圣恩用饮罪隶之余岂敢次且以速大戾但以鸟兽踯躅之慕甫及禫除狗马疾疢之忧未离床席形魂枯尽不齿人羣此亦相公之所悯念也恐稽　朝廷授官之成命且负庙堂推毂之盛举谨布鄙怀伏惟俯赐教之 

　　二 


　　顺之此行荷　国宠灵并承门下指教深惧不能□任使乃跋履塞垣夙夜戎马开才有不及而力不敢不尽也蓟镇主兵积敝久矣据阅过四区以十分为率逃故居见在之四三其见在老老弱又居丁壮之四三其丁壮者又多是未经训练之人大率明旨所谓专倚边兵不练土倾者一言尽之为今之计若欲求其速効非有如光弼至军而旗帜一番变色若欲责其远功非有如抱真之在山西孳孳训练三夫而后能变弱卒为雄兵则蓟兵诚未见有可以应敌之期而远戍之兵诚未见有息肩之日也王总督自明旨切责以来过为疑畏诚如尊谕适承慰语深知明公鼓舞边臣之至意欲其展布四体以尽力于防乎重务也马廵抚不日相见谨致尊教但王总督相去已远容更托的当人转达尊教耳伏惟台照不宣 

　　三 

　　蓟镇主兵旧额所以逃亡数多者大率卫所官为逋逃渊薮至于垛充招募之军只缘当时处置欠当将东人补西军而西人却补东军人情不便以至于逃顺之始行即开首逃之路今至马兰则首逃者糜至矣草草并附梗槩 

　　四 

　　前托白郎中奉一书大略言蓟兵积疲之余因循日久必有能练之才而又苦心劳力有必练之志而庙堂又时时从中督励之乃可冀于成功不然又如往年故事也此书不知已达门下否蓟兵所以多逃一由于营官之剥削一由于卫官利逃军与余丁之纳钱为之渊薮不肯解补其所以不练之故一诿于墙工岁不休歇无可练之时一诿于将官传含数易无专练之人而当事者又因循而莫之处也若使卫官不为逋逃渊薮营官不得剥削而在上之人又宽其工役足其月廪以慰藉之则蓟镇兵额原自足充而垛集招募皆为第二义矣大虏尚未有的报也东关已阅过六区惟一区未完也奉教有期先此起居不宣 

　　五 

　　窃惟蓟镇之兵自内地卫所抽往边关譬如货泉卫所乃其出产而边关是其转输处其逃边关而潜回卫所则卫所又寔渊薮之转输不足责之出产逋逃不获问之渊薮但自来边关军政已觉疏阔而卫所经理尤更卤莽一卫欠逃军不解者往往千名以上顺之辈昨历边关其缺军之数官巳量行责治今还经卫所若不稍为查理则边上愈难勾军矣是以到处须稍停留葢不敢避迟事之罪以干误事之罪也该镇自督抚而下事权悉在各兵备道前时若得勑内载却督同该道一语则事尤有统纪而易集今竭驽钝于其间用力烦而见効少者则以不能督同该道故也适巳西还至玉田矣途次草率奉候伏惟台照不宣 

　　六 

　　窃惟蓟镇查阅一节军数寔是多缺不敢妄谓之不缺军容寔是未练不堪以战不敢妄谓之练而堪战若夫门下爱惜人材念边材之尤难而代者之又难其人矜其不及而责其后功则庙堂自有权衡而查阅之臣只知据实以对而巳至于补兵一节眼下便要三万五千人纔勾旧额颇费周折葢边关与腹里相持衡之势一镇之财与力止有此数旧额虽在积弊寔深难以毛举不损边关则损腹里损边关以宽腹里是谓舍急算而就缓图损腹里以益边关亦为空肠胃以奉肢体边关空缺其虑在近腹里耗竭其虑在远且如今年运三四万米于辽东蓟镇州卫□车赁骡之费至赔貱银六七万两又是抽却一番骨髓而近来建议之臣因蓟镇兵数缺乏无可为处乃有改州县为卫所与垛民为兵之说改州县为卫所则畿甸之间顿成荒塞垛民为兵则无故而加之重罪以忧其子孙二者既骇观听且非事体故顺之之意欲多方以图使军实既可足于边关而财力不尽烦于蓟镇所恨才不足以称心词不能以达意但以承命悉心区画夙夜思惟技止此矣惟门下大经略但一运掌间自当使腹与边军与民两受其福也若夫直从蓟镇根本上做得一着工夫细心缓图如管仲范蠡之谋国几年作内政通盐米轻重之权与十年生聚以富边境此则蓟镇长久之策然议者必以为此书生极迂阔语故未敢言而转谷通水足食之说亦稍发其端然亦颇不悖于救急之计并望赐教也其练兵事宜与夷情一节缮写末了容更请教 

　　○荅马巡抚书 

　　逃军许其自首随处收补一节向尝请教于思质公而公之论尤更明快直截仆辈亦同此意葢与其逃而无用不若就近补之犹淂一军之用也既而思之深有未便者苦寒硗硧之地人甚不乐居严法羁官严法清勾然犹住者多逃而逃者不获若逃军即许改编则虽素不逃之军亦孰不逃焉以冀改编乐地乎是今日逃军之补见役所以酿成异日见役者之作逃军也窃恐利少而害多矣是以不敢便宜区处亦不敢遽有题请只将状发与县官而曰务须不失开诱首逃之初意亦不堕猾军规避之私心使具由上请尊裁惟公一为处兮自当去其害而收其利也 

　　○与董后峯宪副 

　　野人一入仕途百般悔吝禅家所谓猢孙入布袋真可一笑也塞上风尘寒侵病骨远忆姊夫坐享园池之乐何如何如不久亦当图解缰脱锁之计葢楼筑室栽花种树布满园中虽不能与东邻争胜亦与公各适其适而时相过从也兴言及此巳觉神驰行至居庸小价回草草附此不尽 

　　○与李兵备 

　　曩承问及民兵一节仆之原题虽以征兵解银而部之覆题则主于照旧征兵仆别后一路思之解银两虽便于蓟镇而征兵实便于山东葢山东兵额素定此背衣食于官久矣一旦欲征银以解边既于人情不便尤恐缓急无济且使蓟镇有银而无兵山东出银而缺兵则两镇亦皆不宜不若只照旧规遇有声息征兵入卫之为便也且部堂江翁司张正郎皆山东人也彼必斟酌地方利害故其为说如此不得以仆之说而废彼之说也惟高明更参以人情土俗之所宜而熟计之至于腹里减存民壮则系嘉靖三十年鄢剑泉原题葢通腹里地方言之不指山东也便中草草附复佳章承教并谢 

　　○与刘南坦尚书 

　　翁之病非真病也不为净名之示疾则为壶丘之杜德机也神光独照真可想见一笑一笑某世网所樱南北奔走北出塞南踰海顾执文之役分不敢辞军旅未习柰何奈何回首故山可为宏息不久图返初服奉侍屦杖当有日也圜中秘诀大约略传示以少润枯朽否乎 

　　○与张龙坪兵备 

　　获侍同途又获侍同舟日夕奉教皆出邂逅非素所期然公久垂念于仆而仆未之知仆亦久欲晤公而公未之知则又不可谓非素所期也维扬班荆自此奉晤下邳分辔自此奉别长川举杯同于欢笑惊风折樯同于险阨数日之间而聚散惊喜之不可常世事大率如此达人观之可一解颐也别后承遣使致手书殊感相念兹过临清使者蒋继先王清等还附谢伏惟垂照 

　　○与罗念庵 

　　当路必欲以兵事相处使人不顾所不能仆亦不得已而効支离疏之攘臂不暇自顾其所不能而强承之徒使山洞高卧之士袖手旁观不知如何发笑也海上事稍闲仍欲如今春故事更约兄于饶郡或信郡两处孰便有便人可先寄数字当特遣人奉约知兄亦不能巳于情也非不知兄石洞之安闻而道路跋涉亦苦但弟自入京师病脾骨立扶病往蓟门两月间登驰绝徼峭壁三数千里之途阅过铁靴铜面之辈十万余人一一欲办其弱强腥风酸鼻惊沙暖面归来席未暖也又复将荷戈渡海冒惊波而鬬鬼夷兄宁使我独苦而不能为我分一些苦耶并书此以发山中人一笑当路亦用浚谷甚切行将及矣 

　　○荅王鉴川兵备 

　　伏读所寄澄江后峯诸君书论及鄙人罪过知公之爱我以德而责我以礼也已而奉所寄鄙人书又知公之爱人无已而不轻于绝人也语云人不幸不闻过仆何幸得此于公哉某迂疏木戆但知分在草莽固守古人不见诸侯及今时不入公门之戒执泥不通遂至得罪于门下若此然于公之高节行谊未尝不知慕于公之尽心保障未尝不知戴也此仆之于公心非敢相疏也公提兵出入居欩之日少矣某自葬先人后即屏居荆溪还郡之日少矣此所以每不相值也公枉驾垂吊在先人窀穸既毕之后公遭丧远归适鄙人荆溪卧病之余此又所以不相值也此仆于公心非敢相疏而迹又非相避也公亦可以相亮矣知我罪我惟公裁之仆年过五十颠毛种种一身百病待尽有期即且携家远去寻一人迹不到之山结里此身世间一切是非毁誉不惟不敢计亦不暇计矣樗材顽石斤削何施殊自悼也殊自笑也惟公盛年宏才行当为时树勋公位益高仆入山益深衰病益迫云泥相隔负荆无日故敢一陈鄙怀异日若天假之缘淂一面晤出于望外所欲请教者未敢悉也抑又闻古之人有迹若相背而道则相成者矣缪公能容泄柳之闭门不贬缪公之贤文侯不责段千之踰垣益显文侯之义两诸侯不嫌人之慢已而布衣不自嫌于慢人此所谓古之道所以相成也汉时大将军尊重公卿见者皆拜黯独揖或以诮黯黯曰大将军冈揖客顾不重耶犬将军闻之益贤黯人皆谓黯能重大将军大将军能自重以相成也公专制一道凡属吏乡宦取怜乞宠奔走伺候摩肩侧足于门墙而不淂见者旦夕几何人使如仆一布衣老翁奔走伺侯其间譬九牛增一毛岂足加重惟以公之威望无人不趋有一不奔走伺候之老布衣是公之所以为古人也然则仆之奔走公不足为敬公重公而固陋自守乃所以敬公重公也公以我为慢岂惟不亮仆母乃异乎古之道也 

　　○寄内阁及本兵诸老书 

　　击贼海中以奇功论虽有平倭事例但分别淂来船去船欠明且水中首级一槩以十五两论赏不知打来船之难十倍于打去船也去船杀人劫财巳厌其毒杀一贼是止于一贼而巳若杀却来贼一人是全了几个好人性命其功不可同日语也若得部中题覆打来船真倭首级虽不能同之陆地首级三十两亦可量增银五七两则人人争奋打来船者益众而贼之登岸者少矣 

　　○与某书 

　　东南事体绝与西北诸边不同西北诸边虽是兵财殚弱而成法具在储粮畜兵岁有画一只是废坠不举耳若东南事体一则以海寇猝起事属于草创一则以连年被寇力尽于支吾取办一切未虑经久其大者臂指相使之体统未明唇齿应援之机宜莫辨至如浙直所募之兵则朝南而暮北有今日在浙江应募明日在淮杨应募者如暂时顾倩之人主人不淂而有之又安得而用之军需则移东以补西一年之财只彀半年支用无名之费百出于民而军人告缺四月五月缺粮者往往而是大率昔人所谓不终岁之计也　祖宗时备倭规制沿海屯田水寨诸法漫然无迹可考矣故西北诸边莫急于振旧废东南海备莫急于定新规此其大较也然往时浙直军需多倚各省恊济自例罢协济之后而窘急甚矣胡总督近有乞留运米借盐银之奏葢以军需无处甚不得巳全仰此一着救急望曲成之以幸东南其经久之策容共酌处奉闻也 

　　○与胡默林总督 

　　山中云卧遥瞻棨戟不胜驰情海氛清净东南赖以无虞乘此闲暇恰好汲汲料理弥纵微密使百十年间海隅内外更无一鏬可乘知公此时必有长算不徒所谓救头救脚之说而已古人经纶手大率忙时闲做闲时忙做知公亦然也承示鹿门所叙剿倭本末具悉公之运筹所委拙文向已相许不敢复辞谨候大祥后也两度承公惠茶深见气味之同多谢多谢 

　　二 

　　伏闻道体稍觉违和恨不能一侍左右葢一体之义公病亦吾病也东南有福比时计已勿药悬望悬望滩山浒山有贼系浙直诸总会哨所在而李希贤孤军独往余皆坐观不相为援及乌沙门洋山一带有贼定海兵船亦互相观望待其登岸噬脐何及葢守港将官全然不以会呥会剿为意贼迫近岛机会可乘辄以风潮不便为解纵之登岸陆地失事则又罪坐陆战官兵彼亦不与其责习成套子牢不可破　明旨近例所谓邀之于海徒为空言不淂已而陆战在我为舍易图难在贼得护其所短而用其所长兵家之忌我则犯之然则倭贼何时可平公亦何时可息肩也兴言及此秪有疚心承公指教不自量力谨往吴淞督战一番若贼仍在滩浒洋山之间诸将官仍守旧套不肯会哨会剿仆止有以身先之而已吴淞事机稍缓即星驰侍教左右为快亦有所面请教也闻蓟州虏情尚紧南北事势若此臣子之心卧不安席奈何奈何浙西江南陆战之兵俱无足恃仆所亲见成败只在海剿一着贼一上岸必然复如往年之事矣故忧之不得不深但公方在调摄中不宜以繁言相渎念无可有为言者故不得不为翁言也 

　　三 

　　崇明沙上实有贼一千三四百人登岸立栅已檄卢总兵不可离崇明一步卢镗既不可离崇明张四维又不可不还浙东则江北督将战将皆弟身自任之而已江北了贼后即拟浮海了沙上之贼然后转战而南捣舟山一带海贼告成幕府此语诚昔人所谓初若落落难合仗公神算更观其后何如也但随身银子殊恨其少公所给银谨先发一半往崇明而以一半自随弟亦搜括家赀并借贷仅得银五百两通公所给共是千金而已弟承遣命至地方半年并未有一题奏今欲并崇明江北胜负贼情及请发粮赏特题一本公崇明捷奏千万上紧早发勿缓也 

　　四 

　　书生操未尝一日拊循之兵领八九枝素非同心之将以攻据巢之贼而监将战将皆身当之真可谓不自量而任之太过矣仗公成算初二初四两日将士贾勇入巢斩获共得首级四十二颗皆系真倭无从者冲锋则鸟铳手溆浦兵之力也生获免狼狈为幸多矣余贼据巢者尚繁有徒战后镇溪兵乃至将复用之剿平余贼此后容再报也弟以崇明事紧恐有疏虞不淂不急归而铳手皆随仆还矣区处崇明后即往杭州候公计相晤只在半月也此中贼势似已有定恐不久当走公书中云欲题本可且缓之更看消息何如承教步步抬营立于不败此公老将经略甚惬鄙见弟以造下行营三座决然可以制贼而诸将尚不能用之所谓或执拗不肯相听或愚闇不能相听此亦其一节也若不用抬营之说明日再战恐又如前之奔耳虽十战亦复然所谓浪战也弟所造行营当携至杭州演之公与弟当一笑耳 

　　五 

　　此时游魂余贼浙直间止有庙湾及三沙两巢皆系穷寇胜势在我徼　国家鸿福仗督府胜算歼尽此二巢浙直可数年无事弟区处三沙后尚欲直从海路往通狼而上处庙湾残孽适得公书知闽中紧急若此奈何奈何不知仆区处三沙后将往江北乎将往闽中乎幸示教克斋临别相约事急则一日一报事缓则两日一报今将半月矣而更不得一两报也岂庙湾贼已走耶督府时有江北报更望传示三沙之役卢总兵刘显刘堂高??寔等分四营于十八日已登岸立栅贼伏无声息多只在一两日间鏖战也张空兵亦已到在十九日登岸水陆分布俱各严备但贼巳多置小船二十二三月黑以后防之为难督令诸将不敢不仔细草草先复 

　　六 

　　窃料此贼若得突走必不东还必上老岸不便流劫必又结巢是移沙上之巢于老岸如柘林三沙故事图之更难万一若此奈何何本源及江北之兵若至诸将或更有一番会剿意欲借麾下梁守隅千兵以往若沙贼有可图之机则见可而进若机不可图则知难而退不敢必用千兵当全壁以还麾下也何如何如 

　　七 

　　三沙紧急用兵之时而黄潭抚公谢病去伏弟所赖者黄潭公委心相听尽力相应今去矣奈何苏松更无一上司巡江替换巡按丁忧独弟与熊兵备在海洋内地无人料理兵食荪松府县有司素蛮皮一时提淼他不动便成悞事如何为处弟今日认真干事督将官督有司全赖　朝廷委任新　勑书尚未见到不知赍人停滞何处也弟积热又饮盐海痢病顿作不能食者三日幸而遂愈然精神甚弱也庙湾攻巢一战得真倭首四十六颗弟心窃少之昨得克斋书半月之内数战止得首十三颗今三沙一战止得八颗乃知攻巢之难也 

　　八 

　　昨差人具三沙节略奉报适承委曲垂示并赍至赏功银正应急用庙湾贼累拙之余据巢不敢出计不走则剿矣公奏稿可速进也然无处不是公之妙略而公乃归功于仆甚愧甚愧删之何如太平又有此一捷更为公贺也卢总兵不复遣往北谨如尊教闽中事体以收人心为要机非公大经略不能为此言恐非弟亦不能领略此意也弟处三沙后当细承指授或更为公南中一行耳苏松之兵全不堪陆战诚然诚然高湜张空等兵已随弟到此王游击兵已到太仓未渡海也李忱兵未见消息计此时只好到苏州耳弟病痢数日幸而速愈更可督战矣公劳心经画道体又复小恙闻之深觉悬情幸公自爱勿太劳心可也布袋已领亦甚切时用弟异日还山竟作一布袋和尚可也并一笑即刻上沙督战草甚草甚 

　　九 

　　昨因大汛料贼必于潮满时放小船抢我船急促将官半夜候之港口则贼已放八只小叭喇乌船将出港沙苍等船皆昏睡若不先遣候使彼小船得冲上我船则祸不可言弟与兵备船亦谨与贼对港夜间尽费力防守也进大兵只在数日间更不可缓矣但与贼画地对垒非木城不可因造木城及收拾火药未得便完且各枝兵未齐今诸事皆已有次第可进兵矣 

　　十 

　　仆所用之财皆公之财所赏之人及他用处皆禀公之命弟如牙行只是为两边过财与已原无交涉若论事体只须各有司自解至军门而军门另发至弟处弟各项用过后与军门算一细帐明白便了今布政司吏必欲取仆印信收管批回附卷则仆原非领用钱粮之官布政司只见一千两银子解到仆处不相照会何从勾销也弟非是尚寻旧套子远避嫌疑葢事体当如此耳幸公笑而教之 

　　十一 

　　前有书渎门下言浙直福佑未艾圣明自有裁断适得公所示何其暗合也快甚快甚尸祝食肉之说当发千古之一笑矣又过承公慰谕以为仆欲穷讨三沙余孽智虑深远弟当时窃量事势贼心未餍必不肯干休势必■〈扌弃〉命跳上老岸以为宜必战而不宜不战宜速战而不宜缓战若使缓功远围决守不住今日犹是江北代江南受灾人强马壮渐就歼夷若使一千倭子跳上老岸荪松城下人何如矣今将官不免失事仆亦具　奏自劾然贼之突走仆虽以此取诮于流俗亦竟以此见谅于豪杰苟心事见谅于豪杰足矣利钝成毁不计也弟至江北后四五次奉书门下及走报贼情不识俱已达否克斋辞援兵甚力渠已自移咨门下不得不为止之况今岁余贼不止一半残蹙之余沿海潜踪已至庙湾势穷数极不杀必走只在数日间援兵亦赶不上也公观潮可预增我一席此时便是奉教 

　　十二 

　　脾胀之病非旬日所积亦非旬日可遣淹淹牵牵半死半活人也春汛逼矣何以堪之平生每欲督阵血战今遭阨如此雄心徒在猛气尽销真可自笑也远承书问垂念拳拳深感一体之爱龙溪兄已到此数日议论可以代药真如来教使还力疾布谢掘港守备王楹专望速遣病中复书殊不尽情 

　　十三 

　　东至狼山北至庙湾沿海巡历一遍则江北又是一样局面土著盐徒随处尽有骁勇可用者稍联属之亦不甚费衣粮但是绝无一好水陆将官至于征调之兵不特老营边卒保河长箭可伏其毛睢曹沂各兵亦尽骁锐但是无粮赏养之今岁十倍艰于往岁克斋去岁年终丁田银已仅得一半今无一二百两解到扬州只望京师拨与银米打头一奏至今更无消息不知四五万军辏聚何处乞米兼之江北风俗素无宿储一荒便饿一饿便盗至有一县之仓无五牛之米者故仆以为今岁救荒须费七分精神只留得三分精神御倭虽以高才处之犹恐甚难况迂庸如仆者乎望公题奏间稍为一援手也向所借鸟铳手葢是欲久假数月者知朱尚礼一枝公所必须愿且勿遣俟急更借也倘已即路则遂遣之耳闻戚继光有御鸟铳牌屡索之不得望公为取一面见付作式然亦不知其果能御铳而珍閟之若此也此处需水将甚急邵应魁若不甚当紧要公可暂借何如江北亦公地方也海上归来一身骨立勉强过一番春汛若不苦苦乞归则王芳湖真笑人也掘港庙湾诸海险处不论有倭子未冈倭子之时自来无抚巡到其地土人见之以为骇仆似前生欠却水陆路程债可一笑也 

　　○与王芳湖中丞 

　　正与默林公计若四月内浙直无贼仆当以镇溪土兵数千自随至闽中効麾下一队之用且海上经略必待面请于公而后有所藉手以复命葢贼之根本实在闽中海上经略此第一义诚如来教况一海相通喘息闽贼亦浙直贼也敢以职守所不及而忘共济之义哉议既有定不谓北洋之贼忽然弥海淮扬丑类几将满万浙东亦接舰而至扬府告急之使几如秦庭之哭矣仆适至崇明严督诸将海备江南目下暂尔无虞后来尚未可料也即与默林公计北援淮扬南备苏松上阵下海皆不敢辞仆诚不自量其疏才小官仅如螳臂之当车冀尽其力之所至而已矣是以未能即走奉教南望不胜耿耿秋来定当躬贺麾下平寇此时闽与浙直妖氛扫荡与公鹤敞华阳杯酒谈笑于武夷九曲之间又是一番光景也某自南役以来涉海者凡三乃得形格势禁之大略江南控扼在崇明浙东控扼在舟山天生此两块土大海中以障蔽浙直门户诸哨船皆自此分而南北总会于洋山若会哨严紧遇船即打贼何从入信国废昌国故县而内徙之恐是千虑之一失未可谓昔人尽是而今人非也愚意方欲经营而来教适及此岂古谓所见略同者乎曾参将荷督府国士之知可勉树奇功以酬素志见时为道仆意努力努力蜀扇佩剑来惠过厚不敢当但扇以示九夏驱氛剑以示万里诛妖仆非其人而雅意不敢不承也多谢多谢 

　　○与陈黄潭巡抚 

　　仆本山人一宜归衰残多病二宜归才无所用于世三宜归三宜归莫如仆者而乃为公所先愧羡愧羡公东南福星东南正不可无公公不宜归而竟抗疏求归况三沙正在紧急用兵之时虽仗公余威足了此贼然愿公少驻以待事宁以终惠东南何如此不过迟公十数日山中之乐而东南利害关系甚大公甘棠深爱谅不忍遽去也至望至望来书见教具悉雅意军旅所羁不能面候并祈台照 

　　○与朱肃庵巡按 

　　奉别后承乎教嘉惠久未及面候且谢时抱耿耿适往吴淞南望旌节殊切驰情即今海氛颇恶贼复猖獗江南江北海洋一带尽是贼船军志云击蛇者先击其首东南利害只在海中邀击一着纵之上岸则毒祸必如往年甚难措手矣某谨驰至吴淞催督诸将官海战伏烦门下督责刘显尽力把截金山陆路一带使贼不得登岸可也黄潭公以明公同心共济之义欲乞明公少助粮赏僣言及之事急矣非此不能鼓舞人尽死力也仆原奉　勑书亦有军门粮赏缺乏听尔与总督胡某计议措处便宜而行之文谨预告案下事若更急亦当于州县量有所处也大率今日用得一钱而有功胜如贼上岸后用得百钱而无益总不免费财顾先后着何如耳惟高明自有裁度勿罪琐琐吴淞事稍闲即过松江面领教言也 

　　○与翁见海中丞 

　　近得邸报见兵部覆翁疏巳得旨不胜欣跃之至葢圣明远鉴庙堂主张信公之深而委公之专也东南真可谓有福若使公稍摇动则奸贼得计东南之祸将来更不可言仆之拳拳而不能忘于怀偶深见地方利害如此非为公也病体荷公垂念更感同心平生真自笑一付贱骨头初到扬州尚奄奄欲死及百劳备尝乃渐将复旧可笑可笑但两足之肿如故来岁恐妨于跃马先登耳箭手刘希孟等久叨廪食感谢感谢仆岁底及春初且往狼山欲度福山约公一会或奉攀旌节一同度江共登狼山此江南江北巡抚大胜事也公其许我乎俟能戒行即当驰报 

　　○荅万思节参政 

　　近得书知吾友为衰朽谋者甚厚然书中所言鄙意尚有未然者如书中所言葢有见于委曲狥人者之为非而无见于自牖于巷者之为是也有见于鸿飞冥冥者之为是而无见于匏系果哉者之为非也天下一舟也天下之人一同舟之人也猝然而遇风浪大作纵知其无可柰何其拦头把柁之人焉得不尽其气力以呼号同舟之人之有气力者而为之助其同舟之人亦焉得不听拦头把柁者之呼号?乕而尽其气力以冀其必济乎又况未至于必不可柰何者乎此蹇之所以匪躬而大过之所以过涉也时行时止我一付之无心人用人舍吾友亦何必为我有意哉苟为我急急求解脱其与为我汲汲于求进虽题目不同其有意则一也 

　　二 

　　日夜望尼节之归冀得披写衷曲适得来书始知到任消息怅然怅然平生心事冷暖自知自古豪杰皆是忘其身以为世界忘其身者毁誉利害一切尽忘之谓也得吾友书云独有剖破藩篱一意以为天下国家此最为难不谓思节之过信我若此思节谓我数年以前无此识见恐思节数年以前亦不能过信我若此也刻书事其说亦长然思节既信吾之大者则其细者亦可以不疑也偶荅喻吴皋一书稍发此意及诸事皆关心事特抄寄一览但切不可示人也谕及麻阳土兵及领兵官之说领兵官嗜利无行本是常事而蛮夷官长为尤甚虽无功而多罪昔人所谓简节而疏目似亦不必穷治之也经略海防烦仔细一看见报所差百户欲其频频往来以通彼此之信特与一火牌回往诸事尽力支持但病觉日深此身一切付之　国家寿命亦一切付之数也 

　　○与杨朋石祠祭 

　　明石往京师有许多要面与剧论处仆在海上而明石待我于苏州两不相辏竟成怅望仆往来海上辛苦艰难颇谓备尝心则不敢不尽而迂儒本相原非经略手叚才则竟不能强暑月盐潮蒸热积劳久之吐血几至殒生然则所谓心之不敢不尽者秪足自损寿命之源而才之竟不可强者于地方漫无丝粟之补似此拙人不早求闻真可自笑宜其不免于纷纷之议也然误尔蒙恩拔擢只得又强所不能且向前担却一条担子待防过一番春汛庶几阳羡山水之间可仍旧作一闲散人耳人便草率布情惟亮之伯伦想日夕相议论之也 

　　○与白伯伦仪部 

　　吾才质本迂骨相又薄非惟力不能与人争荣进之途素心亦甚耻与人争荣进之途天日可鉴也入宫以来特以诸相知之意逡廵半年不敢求归因求外补求外不淂因而求差求轻差不得乃得重差皆非素心所望也近承吾友及可泉见示皆言有欲以兵备相玊成之意此葢不欲强其力之所不堪不欲乖其志之所不便可谓相体相爱之至也古语曰人之相知贵相知心岂必以好官相处而后为厚哉因思去年冒暑入京内则饮食之违其常外则人事之苦其形吐泻交作遂发脾疾脐突腹肿恶症尽见众谓必死徼幸得生痛定思痛可为寒心若使其时奄然客死虽家人亦未必不归怨吾友之不能保全至亲也自入乡园水土便习病虽暂愈脐突未消饮食尚减如病疟之人寒热有歇病根终在若仍复冒暑入京则去年之病安知不复发于今日今庙堂既有玊成外官之意愿吾友乘此机会亟为一处不拘远近得过暑月勉强赴官使衰病之身得保余生皆吾友赐之也不然徒欲使之强力以待好官纵得好官何身受享昔人所谓非甚仇疾则不至此情切词迫惟吾友亮之早处而密图之吾友平生道谊至爱骨肉至情在此一举此外更不敢有他望也元翁处今且不敢通书俟得外补后当遣人奉谢也若以差上不可转官人复作难则巡按巡盐审录监兑等官差上转官者多矣只在吾友为我尽心而已更有一说向时仆之跪人深非得巳既免入京跪人则云贵佥事亦不敢辞此亦至情苦情也平生迂僻之性不能委曲处人虽有一二相知而卒无以免于群猜众怒是以深自隐避不特保全病躯亦以少避入宫之妬耳此尤不能尽言之苦情也一身之便不便既如彼人情之宜不宜又如此吾友亦可以为吾择处矣 

　　二 

　　三沙之贼千二三百人不曾掳得中国一些财帛皆如饿虎若防守稍不严一登老岸禾?呙岂可言吾自家亲到贼老巢边满墙倭子只隔一箭地吾与兵备两只船经月在海洋中严督水陆将士日夜防守仅圈得住千余倭子在一块沙上至于楠巢之举则以贼在死地我兵素怯见贼便走苗兵狼兵亦复如是是以虽曾获有首级二十四颗而杀伤奔走之余士气益不振当别选劲兵伺隙图之此事不知是难是易向所示江北避难之说吾去江北时江北之贼势巳摧败又已抢有船只包裹势不擒则走矣吾之去江北而来江南乃去易就难非去难就易也一笑一笑平生不自量吃亏处正是欲拣难事做　朝廷原用我做视军情官我是看人干事的假如我只高坐省城或苏州今日一道文书江北督总兵明日一道文书江南督兵备土论得我者矢石驰驱风波漂荡岂是人情所乐今日惹出许多议论皆吾之好傩非起于吾之　避难也自出山以未看尽世事只少一宁武子之愚圣人此一句议论千古少不得也至如三沙之役尤有不淂巳者抚公告病候代巡公丁忧巡江自五月交代至今未至苏松皆缺正官江南无一上司吾若又推脱担子贼未必不登老岸矣然贼登老岸人却又责不得我我非守一处地方官也此等使乖处五十岁外老人岂便智不能及此念平昔素是愚人只干愚人事耳成败利钝不敢计也调兵无益而有损费尽江南几万铃粮竟不能得其一战之用而去至于地方骚扰几如寇至此深可以为创而不忍言也大军之后必有凶年今岁江南旱荒数十年所无民命将益不堪奈何幸吾友千万为生灵留念此大阴德也 

　　三 

　　三十余年中第一老翁偶得一淮扬都堂世间便有许多摇撼所幸胸中若有砥柱在摇撼不动所谓可富可贵可生可杀可贫可贱而不可乱也今日在淮扬为建牙开府只是这光景明日还常州山中衣木叶茹草根亦只是这光景人谓我豪杰只这个人谓我盗跖亦只是这个人何有于我哉真不足以发达者之一笑也独念蒙　恩拔擢纵欲康济此身亦开口不淂若人言必不相容驱逐使去乃是与我一条好路不亦可乎条陈事诚见东南倭患茫然未有了期百姓骨髓渐渐抽尽不无隐忧故言之缕缕所恨辞不能达意惟吾友议之请兵请粮事亦甚紧急不得已知吾友之为我委曲也鄙事之累吾友费心多矣道义之爱至亲之情且以夫家了却宇宙一番公事故不敢以言为谢吾友能亮之 

　　○与陈苏山职方 

　　东南视师一年自知丝发无补连次转官连□受赏扪心可愧葢深荷知巳居中调护之力也条陈事自从经历海上审究病源知东南倭患茫然未有了期而民间膏髓渐抽渐尽恐生出别病故言之缕缕殊愧词不能达意也吾丈素先天下之忧者况身当其事乎幸赐裁酌而节取之江北请兵请粮亦甚紧急不淂巳至于狼出将领葢部中只见其报功而不知其为哀庸阘懦一筹莫展之人也使当春汛必大误事虽韩范为督师亦当坐累况弟之庸才乎故不淂巳而极言之望吾丈速为换一善战骁将见贼身轻的汉子葢江北局面与江南浙福不同靠不得水战止靠陆战也近得一重病精气甚损以蒙恩拔擢未敢言病奈何奈何伏枕草率裁书仰惟台照 

　　○与陆东湖锦衣都督 

　　谢中军至辱手书嘉惠而谢中军又口传雅意委曲非道义之知则不及此淮扬重地非绵力所湛督府要官非迂才所及过辱吹嘘不虞其将不胜任以至颠蹶也示何东南倭患茫然未有了期岁岁防倭民间膏髓暗里抽尽若欲断绝贼路则亦漫无长策一年推过一年毕竟有推不过日子公先天下之忧而忧浙西又是桑梓之邦仰仗经略使阃臣得有所藉手焉切望切望明岁江北倭患既未可料而流莩满野深恐啸聚生盗然师旅饥馑正是古人学问实用处愧仆非其人耳然不敢不努力也适重病之余伏枕草率裁书并惟台照 

　　二 

　　谨渎班军渐渐屯聚饥民渐渐饿死海寇渐渐声息□荒供军之费一无所出江北军需正额地方所供计十六万克斋在此上年年终已催得八九万今无一二万解到者某州来讨预处军饷银三万某县来讨预处兵饷五万而三千五千亦无以应之事之窘急未有难于此时某自到维扬后更不得京中一信两次差人入京两月间亦无一人回报者诚不知所为处也素辱门下知爱敢一道之伏惟台照 

　　○与何总兵栢村 

　　晋周子隐为副帅讨氐齐万年万年料之曰周府君文武全材若专制而来不可当也若受制于人祗速祸败耳后子隐果及祸败如万年言公之为将于江南也不专制而受制然保全功名以还西蜀免于子隐之祸败所得多矣西还之后两川复有长城公亦角巾私第徘徊浣花之曲自有余乐可知也因后峯舍亲之便草率奉起居伏惟垂照不宣 

　　○与俞总兵虗江 

　　仆迂愚人也屏废以来机缘尽息惟寤寐海内才贤一念犹未尽泯及东南遭倭变以来备见生灵涂炭之苦日夜痛心奔告无所欲亟图见敌忾戡乱之人既乃闻执事忠足以尽瘁智足以决胜则其人也心窃慕之曾作四诗以寄向往之怀然嫌于无交而相渎非山林之士所以自处之义遂不敢奉呈而心又不能巳也乃托之孙兵宪先生转达去年冬以先人行状之故会王南江于武夷备述执事平生忠义机略之详且知执事素垂意于鄙人亦不减于鄙人之慕执事也于是而通一书则不为无交而渎矣默林公今世豪杰又得执事勠力其间不徒以一时战胜为功而相与图百年善后之策东南更得安枕知可望也仆满先人服后且复移家武夷作终老之计彼时或当过宁波图一奉晤以遂夙心伏惟亮之 

　　二 

　　每欲见虚江寤寐为期前月已发家人往麾下而又中止竟为来书所先真谓先施之□能也今前书并往聊见积诚而巳适诵来书推奖过厚非所敢当但声气之同则不敢辞耳仆虽未获奉教于虚江自谓颇足以知虚江者窃窥虚江之立心制行与用兵方略葢深有得于横渠既见范公以后之中庸而非所谓横渠未见范公以前之谈兵者仆向诗中所称儒术深明计转工也数月前淂读续武经总要知虚江兵家授受本之河洛夫中庸无声无臭之宗旨实图书五居中之遗也则中庸之旨虚江巳深得之而措之用矣而犹歉然以为未足葢其笃于求道之心若是异日相晤当尽鄙儒迂阔之说求一商确也仆少不自量尝妄意于古之所谓不朽者思欲为　国家効毛锥之用奈何朴樕拘謭之才既不足以济时褊狭野拙之性又不堪于处俗况多病蚤衰今年过五十短发种种牙齿半脱槁木形骸老丑尽见武夷结庐将毕此生若夫为　国家出气力担当大任有虚江辈在山人可以安抌矣适病余草草奉伏惟亮之 

　　○与李石麓少宰 

　　向居京师辱明公念旧僚之谊委曲垂爱临行又辱宠饯自南役以来奔走海上日无宁居久疏候问于门下然鸣镝宵歇时倚海舰望玉衡泰阶诸星想玊堂于天上则未尝不如挹清光也东南倭患一岁一来如燕鸿之不失其信茫然未有了期而民间膏髓暗里抽尽明公忧先天下又是桑梓之乡不知何以为计也幸教之淮扬军旅重寄非迂儒所堪恐不胜任以至颠蹶辱在知爱并惟垂教适重病之余草率裁书并惟台照 

　　○与吴筠泉宗伯 

　　某居京师一年虽不能时候起居数奉教语至于明公拳拳道义之爱则心独知之南役以来跋涉海上奔走行间又不能数通候问于门下惟有瞻望台阶时切驰慕耳东南年年御倭茫然未有了期即使战而常胜主客兵粮首级之费江北江南浙江三镇一年丢却二百万余银子民间膏髓暗暗抽尽深恐生出别病若欲断尽倭贼来路则又漫无长策或以为十年一贡自是　祖宗故事贡路若通国王或有禁戢属夷之理今三十八年恰是日本十年贡期去年山口丰后不宜贡而求贡既已阻回而日本国王该依期入贡者却又不见求贡此其故皆不可晓故冒昧开此一欵以备明公之裁夺幸恕其迂愚而教之 

　　○与杨虞坡司马 

　　己丑同榜中多为国家宣力者其尤著者若公北门锁钥方溪公枢府调度弟至迂疏亦忝戎行海壖经画每惧贻二公之羞心则不敢以不尽不才竟有所不逮也奈何奈何风便幸公出其绪余远赐教之蓟州土兵怯弱不减江南拒险扼虏殊无足倚况伤残之余振起为难所赖李光弼一至军中而旌旗变色实时转弱为强公自有妙手耳弟尝从事蓟门夷情□情亦颇知之身虽在南敢忘北门根本之虑哉三卫夷情正古所谓御得其道徂诈作使御失其道徂诈作敌公自有权也风涛兵戈倥偬中因差人入京谢恩谨托陈职方转候门下伏惟台照 

　　二 

　　伏惟门下简在帝心勋阶峻秩远道闻之深为　国家庆朼江北将领绝无可靠两番苦词僣渎门下计巳蒙乘察矣短中之长仅有一杨缙如一宝物又夺之往浙西而掘港泗州二守备一沿海一腹里皆系极紧要之官至今尚未有补者狼山之总盐城之参皆全不可托不得已止论狼山之总亦殊未见处分消息也春汛将动近获一二真正奸细则海贼内侵之期计亦不远财与将无一可恃者弟不敢自惜若江南百万生灵何哉昔人所谓情隘词迫搪突门疜多罪多罪伏惟矜而恕之 

　　○荅喻吴皋中丞 

　　海内相知未有神交二十余年而未能一奉面教如公者每于朋友间得公清月?翟道貌寤寐如见之公之于仆其亦然乎惟公华实兼茂资望并深当轴注心寄以北门锁钥仆亦何言足重轻于公过承相推见公谦德之至而仆甚不敢安也承示出处一节深荷同心相知但世间眼孔甚小其卑者则既恋恋以保惜富贵为生涯其高者则又以兢兢守护名节为大事而古人饥溺由已沟中之推由已此一叚学问漫然不复知矣平生此心不敢求信于流俗而敢求信于豪杰纵不敢求信于人而天日炯然在也草衣木食已过一生果哉末难亦何哉公知我最深聊一发其狂愚耳不敢为他人道也正欲遣人候门下并请教岁例调兵事辱书惠乃先之感谢感谢即专人趋候不尽欲言惟台照 

　　○与王稚川少卿 

　　某辱公道义之爱最深昨岁南来拟得一奉教于栖霞牛首之间以新耳目之见闻而海上南北奔走更无宁日殊乖始望乃辱书惠远及奖进过厚非所克堪愧谢愧谢缙绅及同志皆言翰死中惟公宏才大略素抱经济之长内外重寄无所不宜仍使之回翔于佩玉雍容间袖手以观当世之劻勷于吏治戎务间而力不逮者然使公之深扃邃蓄正以大发于密勿丝纶之地也某才本疏阔至于军旅一未有闻强所不能如支离疏之攘臂竟非本相可自笑也吾丈过为奖进而不敢督以所不及非所望于吾丈也 

　　○与李克斋侍郎 

　　从人回数承手教深感兄丈子文忠告之至意及为淮扬留去后之泽也今岁淮扬灾伤特异幸赖兄丈早请发得折兑十五万石民命稍得苏醒但该部责巡抚以赈济使发仓粟及多方设法今仓粟所在空虚又不知如何设法至于军需一节尤更难处淮扬军需自来止靠丁田银子更无别途承兄丈留下扬州库银万两岁终已不彀止靠今岁新催丁田银如悬鼓待椎之不可缓然百姓方望我赈济而我方催并军需国家方照分免荒而军需必欲全征无欠势如锥凿奈何奈何不知十数万饿人三五万戍卒如何打发往时淮阳救荒动发内帑二三十万截留运米二三十万今仆所请银甚少亦不知得赐准行否也惟兄丈为朋友计为地方计百凡方略不吝详悉示教感爱多矣 

　　○与章阳华中丞 

　　姜判回领公荅教不觉感涕公去矣示又将安归乎山中二三十年心事公所素悉吾岂恋恋一官者哉亦知时世多虞后来且日艰一日庶几竭股肱之力以图少有所济而已此迂愚不自量之志也然公去矣吾又将安归乎恐竟当从公于三茅五湖之闻耳留兑事正欲请教而手札先之仆题稿原定淮扬地方而部覆奉钦依亦专言江北惟江北为便江南他处则有许多不便者折兑自脚价轻赍解部之外尚有些余米可算所以宁出银七钱亦以为利今若以江南运米充数则余米一粒亦无部中欲解七钱银子反是吃亏不若不折之为便耳且赈饥军饷两事皆在燃眉而江南运米何日可到谚语所谓远水不救近火也必得四万石尽在扬州截留则穷民与穷军皆受公之惠不浅矣若不然只可分淂一万石在淮安其扬州必得三万石可也千万台照即如煮粥一节有司百方破调不肯奉行此常事耳况欲为出格之事乎奈何奈何寄公一忱 

　　○与万两溪少卿 

　　适以追溃兵从瓜洲至仪真与公相望一水不能渡江至龙潭栖霞之间相与一谈笑为快溃兵始末具之咨稿中此事若以智士处之则塞其西突之路纵其趋海之路趋海则踪迹易泯西突则流毒着闻仆之愚计窃不然之以为下海则罪人徜徉远出西奔则纵使流毒一处而罪人必不得脱是以宁自被罪而不敢使国家失罪人也至于不血刃而事济则诚出徼幸耳大率此辈不知纪律久矣往年用铳打死兵部家丁川兵十许人者即此辈也仆虽被却一番苦楚自此纪律有可施之地所谓颠趾出否耳承公知爱敢一道之 

　　重刊荆川先生文集卷之八 

　　●重刊荆川先生文集卷之九 

　　书五 

　　◆书五 

　　荅夏桂洲相公 
　　谢欧阳石江巡抚 
　　与郭似庵巡按 
　　荅舒云川巡按 
　　与陈逊斋巡按 
　　与贾太守书 
　　荅李中溪御史 
　　与周约庵中丞论项守 
　　与魏立峯宪司论吕提举 
　　与叶东园御史 
　　与徐少初县尹 
　　荅符松岩郡守 
　　与吕沃洲巡按 
　　荅曹巡盐 
　　与李龙冈邑令 
　　与徐养斋 
　　与人论旱荒 
　　与吕沃洲巡按 
　　荅施武陵 
　　与郑户部 
　　与王北厓郡守 
　　荅王北厓郡守论均徭 
　　荅蔡可泉判官 
　　与吴峻伯县尹 
　　与金摄山县尹 

　　○荅夏桂洲相公 

　　顺之至愚陋景在畎亩蒙恩召用继以狂瞽蒙恩罢归皆在明公秉钧之时则是其进也葢辱明公之节取而汲引其退也葢辱明公之委曲以保全虽明公陶铸庶类本不私于一物而樗材淂此则窃自愧幸以为过分顾迂狂成性动自罹咎其始既无以副节取汲引之心矣尚幸有犬马余生山林精力诵诗读书窃古人而冀自淑则所以报明公保全之厚者或在乎此而不敢不勉也顺之窃闻古之大臣进也以道所以济时而亦所以正志退也以道所以正志而亦所以济时顾进则济时之功显而退则济时之意微伏惟明公去相之微意所以属不可夺之节立天下廉耻之坊而有禆于圣明之治者葢亦多矣易有之渐于逵之上六不居其位者也其繇曰其羽可用为仪固不独自洁其身而巳人皆谓明公进而当轴以济时也某谓明公退而高尚以济时也虽然明公与国为体恐未能忘江湖之忧而圣主眷怀耆旧亦恐不能淂久遂东山之卧耳 

　　○谢欧阳石江巡抚 

　　伏惟明公负康济之硕材当东南之重寄振恤疮痍如春风所扇不间于阴谷寒门搜拔幽滞如药笼所储无间于牛溲马渤如顺之者早不自立少尝薄游已甘屏迹于山林岂敢更求于闻达且诵习徒知泥古侪辈多谓之鄙儒而局器难与适时明公误以为国士收于众弃扬彼王庭况自来无门馆宾客之交岂所取在牝牡骊黄之外夫不采而佩虽幽兰亦捐苟有因而前则朽株为用遂淂再尘金马之署更联羽翼之班自揣既为不堪众谓何以至此惟天下信明公之端直而知其嚬笑不以假人惟当宁信明公之激扬而知其顾盻必能得士偶因拔茹及此汇征虽荐人常恐其知在明公绝不以言于口而受知思所以报在鄙人则窃有愧于心惟当勉策愚蒙益精学问其或驰驱于世则庶以罄葵藿之心纵使委弃于时则永以坚沟壑之素期少砺顽钝之器庶不贻冰鉴之差而巳敢因来惠敬布腹心伏惟俯赐览观庶以知鄙志之所存焉耳 

　　二 

　　仆樗散无似黾勉赴官将图所以効明公国士之知者而未能也窃有所惧者山林之士闲居而静处其寡过则易或出而驰驱于世当毁誉淂失之冲诚欲有所树立则难故古之人修之于家而多不勉坏之于庭者况仆之所以修之于家者固未至耶昔韩持国荐处士常夷甫后夷甫改其平生而韩公亦深以是为荐士之悔不知若何可以使鄙人不为夷甫明公不为持国之悔也幸左右终教之辞免坊牌一事向巳面请此非敢矫情近名葢以此生苟不至于饥饿则毫发不敢有所取于世庶几伐檀诗人之所谓耳承明公欲为置买学田此盛举也更望明公始终其事中间委曲区画使异日不为人所侵渔则受赐于明公多矣然此举必须出自明公使鄙人若无所与焉者乃为善也不然则鄙人虽不以是为利而更欲以是为名亦非鄙志之所安也敢并以奉渎 

　　○与郭似庵巡按 

　　仆经春常病移家住村坞中居闲自念不奉余光者久矣近闻使檄下府过旌鄙人命有司建牌坊示优崇之意且期之之久此执事盛心岂不感激既而自惟有甚不敢当者恐冒昧以累左右知人之明故敢毕陈其愚左右试乘听焉书曰彰善瘅恶树之风声近世牌坊之制葢仿此意古者不以法私人所章必善而人乃劝所瘅必恶而人乃惩不然则悬曲木求直影也仆少不知学中岁蹉跎即乡党自好者正恐不如也执事乃欲以之风乡人而矫漓俗仆岂不自知此如以迷人指迷不亦疏乎罪莫大于盗名诟莫大于诋誷仆非敢辞此也将以让诟而辟辠也仆尝厕侍从之列会才志纰缪又夙罹疢疾不能效官荷天子明圣不戮瘝旷仅夺官罢归田里此覆载厚恩讵可胜量仆闻之仕隐二道仕者则蜚声竹帛或立旄纛表阀阅且不为侈隐人则深林窈谷杜门栈径羣木石鹿豕且不为陋况仆合瑕积垢以此终世惟应躬耕灌园矢沟壑之志保桑榆之路补东隅之失庶几不诒田夫野人讪笑此仆私心万一者也介子推曰身隐矣焉用文之陶生亦云迷途未远今是昨非苟暓目执事此赐为华观则是违沟壑之素叨焜耀之饰忘废黜之后责袭官宠之前荣戾大易补过之训犯中庸素位之戒无一可者也仆幸交于执事久矣且积爱生妍积憎生丑古来共然别嫌明微先辈所慎虽以李绛之贤亦有议其私于同年者矣自执事持宪江左于人无所假于法无所贷缙绅间咸称诵据经秉直无与左右比者夫激扬清浊与众为公执事岂以公法私一交友仆岂淂以交游故于执事公法虽执事诿曰吾以旌贤谁能信之一牌坊之费四五十金计工二十人有奇一工计役三四旬则是二十余人计役七八十旬有奇崇虚迹捐寔费无禆丝发有损寻丈此仆为暴殄已过矣己丑与第时曾随例给牌坊直百金且仆既有牌坊直矣又为仆建牌坊是两费也奈何使一人两费有司凡此数事寔所不敢当非敢匿心矫迹多为枝辞以徼避让之名重获罪有道之门伏惟执事鉴亮命有司停止前事则幸甚理宜走谢面布悃衷坐病不能谨以书致 

　　○荅舒云川巡按 

　　使节之莅于南土也且讫事而还之朝矣鄙人之所以伺候于左右者一未能展而左右之所以垂爱于不肖者顾数数有加焉既不敢以草莽踪迹溷扰公府念无可为谢者其于盛德但知中心藏之而已兹辱赐牌坊价五十金再拜感激益不自堪曩时郭徐诸公按于兹土亦尝以此惠见及仆时尚蒙恩在致仕之后然于诸公之惠亦未之敢当也今为编氓则又异矣郭徐于鄙人同年也而左右乃以此施之于山野疏逖素未尝交际之人此其为厚施益过于诸公然使仆不敢当于致仕之先而顾敢当于编氓之后其为渎尊者之赐益大矣此仆之所甚不敢也谨告返于使人辱左右知爱之深尚不以不恭为罪耳请谢未期临书不胜驰望伏惟亮之 

　　二 

　　执事之使于江南也輶车所至风裁凛然顺之心窃慕焉久矣然不敢一拜下风者葢守编氓之分不敢自齿于缙绅往来之礼也侧闻荐章猥及鄙陋顾某迂赣无能人也硁硁自守虽仅不失绳墨岂敢谓有圣贤之志至于樗散抱病虽康济一身犹且不足岂敢谓有经时之策而执事过采不虞之论未暇察其不肖遂以列于荐剡纵仆不自知愧其若左右知人何哉是以深用祗惧虽然左右之荐贤以为国也而先于平生未尝识面之人即此举动已足以励恬退之节而激贪竞之士其所以系世风者不少矣顾仆非其人焉是无以成左右之盛美耳虽然不敢不勉也所谓经时之策非山人所敢出位以思然圣贤之学则尝闻之于载籍而讲之于师友之间矣尚当以山中余日竭此驽钝反躬克已以淑诸其身而免于大不韪焉则所以报荅知已者亦将于是乎在敢布鄙衷吴越密迩更容翘首再覩激杨之政如何如何 

　　○与陈逊斋巡按 

　　某迂拙无似然至于慕德向贤之心未尝不与人同而交际务施报尚往来之谊亦未尝不与人同也自使节惠临江南躬清苦之行以率先属吏严激扬之政以整齐习俗某虽在山泽亦窃闻风而慕焉久矣且使节莅敝邑两辱垂问野人之庐而士夫间亦每传言执事以道义相爱因复自念仆未尝一日淂奉教于左右而乃辱降意先施若此则又窃感且愧焉久矣然则仆于执事不为无所向往而执事于仆不为无所下交矣其于所谓慕义之心报施之礼皆宜奔走自効于左右而乃缺然至今焉者非甚疏狂当不若是故敢以鄙怀布于左右某被罪为民人也诸公高谊虽过以士礼相遇而固陋之私则不敢不以民礼自居编甿之役既非所以僣于缙绅之交稼穑之论亦非所以参于政事之间是以八九年来其于公门未尝敢一窥焉葢非敢自为偃蹇诚不敢以渎尊者也草莽之不敢见孟子之所谓不敢也且某多病早衰去冬复感阴寒遂成末疾两足痿痹卧不能起飒然摧朽已成废人惟屏迹村庄少藉药物支持是以执事之门既未及躬候而执事枉顾又不及拥篲以迎葢坐此也然则仆于执事交际之礼既拘于分之不敢自尽向往之殷又牵于病之所不能自致惟有扪心怀惭而巳念无以自达于左右故敢以书上并以为谢幸垂亮焉 

　　○与贾太守书 

　　史生还获闻起居与德政之详甚慰素仰弟迂疏无似自屏居以来四方知旧绝不敢通书或有书见及则荅之而巳以为山林屏废杜门省过之人其礼自宜如是且亦平生自守其固陋而不敢失者也今春偶有素不相识乡人名孙伸者持兄书惠见及当时姑奉荅一书后或言此人先造赝书以误左右之听闻之不胜惶悚弟自巳丑偕兄登第至今十余年虽至亲未尝敢为之请嘱虽在敝郡县诸公亦素不敢有一字相嘱乃为素不识面之人请嘱于千里之外亦可笑矣且弟纵不才亦素知兄之刚正岂宜以私于之既以自愧又以自讼岂平生心事不能见于信此一乡人所以至此也若果有此烦兄发其事治其人以为作伪之戒并将原所造赝书发下一览感感 

　　○荅李中溪御史 【 以曲折为奇】 

　　兄之使闽也一年矣辱以书下问者数四矣而仆无一言之献岂惟素性迂戆自度不能然亦以兄之才力自足辨此耳既又自惟以为兄之才力固不待人然屡问而屡无一言焉是亦不免有负相知乃辗转思之竟无所淂惟有一事可以少效悃而塞下问之勤者则言之适在此时然亦自度非迂则戆也惟兄亮之而已且夫抚按之权举劾最重百官之所以劝惩公道之所以开塞其系于抚按举劾亦最重然而今世所谓举劾者仆窃异焉仆尝备员郎署矣尝淂日闻邸报矣或曰今日某巡抚举劾奏至矣仆不问而知之矣或曰今日某巡按举劾奏至矣仆不问而知之矣何也其所举者可不问而知其必藩臬方面大官也其所劾者可不问而知其必通判县丞小官也其所举者可不问而知其必牵朋联伍不数十人不止也其所劾者可不问而知其必寂乎寥乎纔三两人也如此则是贤者尽大官而不贤者尽小官也则是贤者甚多而不贤者甚少也夫使贤者尽大官又使贤者甚多而不贤者甚少则宜其政平而讼理苞苴不行于上怨毒不结于下天下可以卧而帖帖矣而顾不能然则是大官不能尽贤与贤者不必甚多而不贤者不必甚少也大官不必尽贤而贤者不必甚多不贤者不必甚少则彼举大而劾小者毋乃大官则足以树恩而小官无伤于任怨也欤又毋乃势弱者易凌而根固者难拔也欤而其所举所劾之多与少又毋乃厚市恩而薄引怨也欤如此则人心奚而淂劝惩公道奚而淂不塞也虽然固亦有藩臬方面大官而不举或反见劾者矣尝骇而问其人焉则是非能劾藩臬方面大官也亦非其人之果不贤也或负气倔强不善曲媚者朼不然则受人指嗾为之快忿者也亦有通判县丞小官而不劾或反见举者矣尝骇而问其人焉则非能举通判县丞小官也亦非其人之果贤也或多援善钻最有力者也不然则其亲与故也如此则所劾者纵非小官则必负气倔强与为人快忿者也所举者纵非大官则必多援善钻与亲且故也然则人心又奚而淂劝惩公道又奚而淂不塞也由此言之为抚按者固不淂以能举人能効人为荣而必举劾之不称为可惧矣今兄之所属其为方面大官者谁乎其为州县小官者谁乎仆山泽之人耳其姓名且不知也大官贤乎不贤乎小官贤乎不贤乎仆固不知也贤者多乎少乎不贤者多乎少乎仆固不知也而为是多口者亦据素所疑于人人者言之耳然以兄之志刚而识明秉正而嫉邪固必不同于人人矣必能示劝惩而彰公道矣又何藉于仆之言乎然仆之为是言于兄亦非欲兄之不举大官不劾小官也非欲兄之所举必少而所劾必多也大官果贤矣或矫而不举亦私也贤者果多矣或避收恩之名而欲矫之以少举不贤果少矣或沽澄清之誉而欲矫之以多劾者亦私也虽然窃以为莫如精举而慎劾则劾者固少而举者固不淂多矣或曰举劾皆少则是善有隐而不彰恶有微而不屏也是不然矣夫天下中人多而最贤最不贤者少也举劾所以出于常格以待最贤最不贤之人耳若夫小善小恶则固有考语矣又何虑善有不章而恶有不屏也故仆以为莫如精举而慎劾兄意何如一言之献如是而已惟兄亮之 

　　○与周约庵中丞论项守 

　　数辱惠书教督以所不及深感知爱无量仆自去岁移家至阳羡与世利益疏阔此昔人所谓懒与病相成虽仅守固陋不敢坠失至于读书穷理冀有新淂则甚不能也其何以仰副明公教督之勤耶知媿知愧兹启仆友人有项乔者其人温雅纯寔虽自处若谦退而其志常欲为古人虽其貌朴野而其中寔耿耿然虽多卧病若不任事而蹇蹇奉职不肯一日尸最久矣又自罗翁当国为缙绅所辐辏而永嘉之人根株附丽攫美官鼓声势者尤众乔与罗翁又有葭莩之亲乃独泊然自守不乱于羣甘心隐约不觊非望然此士人居身之常不足以称乔而乔之不苟大率可见也此不惟如仆辈与之素交游者能知乔而士大夫亦多知乔者夫以仆素辱明公之知则固可以荐人而不为僣以仆知乔之深则固可以荐之明公而不为党自乔在属下二三年间仆不敢以一字称乔于左右者岂复过避女兼使乔之名誉不通于上而归明友之过于仆耶窃以为明公精鉴近世希有又素以汲引人材为心而乔之为人必能在处有所树立则明公自将知乔而乔自足以受知于明公又何藉乎仆为人媒也昨淂邸报见明公荐三郡守独不荐及乔则始抚然异之既而思之何仆所料之不中耶岂乔之失其故步耶或乔之廉靖宜于郎署而不宜于郡守耶抑仆秪见乔前日之善而明公秪见乔今日之未善耶不然则或有间之者耶不然则以明公精鉴照物无遁而乔也日夕在左右而独不淂借余光焉岂其命耶夫人情翻覆不常旬日异态固有慝情为善而后或败露者矣亦有始虽强于为善而后不免改节者矣仆又何敢以四五年前所见过信故人耶虽然乔悃愊可信人也以乔之素能蹇蹇奉职则其为郡守不肯阘茸或可知也以乔之素不肯奔竞则其在郡不肯屲污或可知也又未敢以过疑故人也虽然仆所取信者明公之鉴也明公之黜乔而不举必有说也则是乔果可信者少而可疑者多耶果饰于前而坏于后也不然何为其见黜于明公也耶明公非不怜材则是乔果败露与改节也仆之心不能解也使乔之贤而偶未见知于明公则仆固不敢默矣使乔果不贤以自取戾焉亦宜一请教于明公而与之绝可也是以不量狂妄而有是说焉伏惟亮而恕之幸甚 

　　○与魏立峯宪司论吕提举 

　　曩获与兄同事吏曹且辱兄意气相许顾奉别十四五年而不获一晤又十四五年间不能以一字通殷勤乃今辄有言于左右者亦恃兄之能以意气相信我也敝乡人提举吕朋以夷人事获罪上官虽其一时疏虞或不能免而其平生心事则固可亮东南风俗鲜识廉耻而朋自少独刻苦植立励一介之操又恬静不妄干进惟其刻苦自立是以历官十七年而家苶一椽一垄之增惟其恬静不求是以受旌荐者十余而竟回翔乎州县冗散之间此其平生心事信于乡人而尤见信于鄙人父子间者也葢世俗所谓矫激修饰之过则有之而谓其忍于自污或未然也小必怕事之过则有之而谓其敢于卖法或未然也其所以或致疏虞者则亦有说葢廉静之士多短于才而周防曲虑似非朋之所长耳夫网之以迹而不必信乎其心上官之所以行法也在朋亦何辞之有矜其所长而宥其所短上官之所以曲成也在朋亦或可以自雪矣此两者皆在吾兄而巳或曰吾兄则知朋矣如上官之不相信何夫秋厓公古道人也仆虽未识其人而知其为人也吾兄古道人也古道如吾兄宜无不见信于秋厓公朋之区区清苦宜无不见信于吾兄然则矜下吏之长而贻上官曲成之美是在吾兄而巳朋迍邅世途亦久无宦情但惜其见几不早而巳去官居官无足论者以事关名节不得不一为之白耳仆向备员京师不能稍引此人每用以为愧今其在难不得不一为之白耳然亦昔人所谓惟执事可以闻此言惟仆于执事可以此言进也不然则朋为贿吏而仆亦为受贿人嘱罪者矣知我罪我亦惟兄而已冒渎不任悚悚 

　　○与叶东园御史 

　　王照磨还策能道兄初政所设施则已凛凛风裁矣而来书犹以未能行一事为说葢昔人云施为欲似千钧努言其不轻发也兄之慎重不肯仓卒此干大事者自宜如是耳然巡按体要本无琐琐其吃紧只在激扬一着而激扬大体亦不专在任满举劾一疏但随所巡历明示好恶其愞熟承迎者虽善于集事而不加喜其直抗悃愊者虽近于迂钝而在所恕其矫诡欺诞者虽在大吏而有所必惩其忠实为民者虽在小吏而无所蔽葢虗已无我以临之访酌民言以尽之则风裁所在自足以拨转人心矣何如青州鎗手胆勇趫捷诚劲兵也居常固之以恩而齐之以军律虽蹈汤火可矣但劳此两人远来甚艰苦前有书止之而不及也 

　　○与徐少初县尹 

　　某罪隶之余礼不宜复齿于缙绅交际之间是以每远引而去之窃以为姓名不通于诸公久矣兹又辱巡仓巡江二公之赐令人愧怀益不自胜欲作书辞谢又难于为说是以敢有所请教于执事也夫诸公之赐其名则币帛果酒也而叩其实则白金也欲以辞币帛果酒为说则悖于其实欲以辞银为说则悖于其名是以措词之难也古者礼存乎币帛之先后世以币帛为礼此其实则既亡矣而其名尚存也若夫市道之交则钱货而巳矣虽然如公古道君子也如诸公古道君子也岂不欲行古之道而以市道欤岂以为若某辈人者其好洁操行之心不能胜其嗜利无耻之心故常帛虚名也金钱寔利也而特以此厚之欤不然其特以此愧之欤顽鄙之人可以省矣是诸公之所以廉顽也某罪隶也赐之币帛不敢当赐之金钱不敢当岂其能自处以廉乎葢古之所谓不敢也然而为哓哓者窃惧名寔之乱也公古道君子必且有以教我矣某山野鄙人于当道诸公辱顾不敢荅辱赐不敢拜非以为简也礼不敢也荅与拜既不敢不荅不拜又鄙心所甚不自安也向曾奉渎乞命吏人于乡官揭帖中除去贱名以安编氓之分岂未蒙亮察耶恃在知爱乞如前所渎则上官可以不知鄙人姓名而交际之间可以冺然无迹矣附渎 

　　二 

　　读清狱申文深知仁人之用心至悉谨箧而藏之以告后之君子以延长者之惠于无穷也更承示区处牌坊银事往时所辞诸牌坊银只为未有所处遂至久而不知所用之矣今用以修理书院不惟此银淂有所着落且于风教有补焉甚善甚善但中间称奖鄙人太过读之且甚自愧也某尝以为今日吾辈之病太率在于寔行未修而虚名先着阃域不务而门面是张是以书院讲学一节多为具文而非彼此感应之真机而其志之不相同者则遂指擿以为口实诚所谓吾党有过焉者也况如仆者极疏且陋何敢当此乞于申文中自见今买庄一所以下至僦船以居数句及因以礼敦请讲学一句敢劳削去是所以免仆于名浮之耻而亦左右相爱以德之素心也幸亮之 

　　○荅符松岩郡守 

　　读沃洲公论船只事综理精密最是得策更赖公润色而行之可以无遗黠□慝矣曩曾请教地图一节此法可以检田亩可以联伍保助守望可以知险易障塞水陆襟喉之所在昔人所谓视都知野知国可乎据而知焉者也然明公亦既行之矣更望于田亩多寡地理险易襟喉处再加详注而明公自精核之不得只凭里胥之文具而巳更望明公于政事之暇时往一二紧要村落特省农功而因以亲验其肥瘠险易与图相参若此法立淂有下落则自此以后兴徭作赋设备追胥不知省却几多气力绝却几多弊端然此惟明公之实心为民与明公之精力能行之故仆敢以为说不然则徒作一番骚扰而后日竟委之故纸无用也昨承教以因革之说当时草草泛及他事未及悉心以请此事不嫌于迟迟熟思审处在明公必能为百姓长久之虑不徒以一时兴利去弊为功容日更闻绪论也前所兴革已陈于沃洲公者及备边疏中论兵民事皆蒙见赐教幸幸 

　　○与吕沃洲巡按 

　　别久瞻望甚劳每苦俗套拘人不能一棹于娄江虎丘之间与兄相倾倒也怅怅东南州郡连岁旱灾即今苗未尽稿遇雨之吉尚有可望倘更三数日不雨则数十万生灵未知死所山人亦不免于焦枯是惧不知天心仁爱竟何如也前年大祲尚赖沧源公与吾兄勤恤民隐不遗余力而有司务于仰承两公德意蠲租赈粟是以百姓幸有孑遗焉然莩死疫死亦既不忍言矣惟今年事势又异往时何者闾阎积连岁之饥则一岁艰于天岁矣官廪捐连岁之赈则一岁空于一岁矣葢承两年大饥之后而又饥焉故据今年分数虽止是一年之饥其实一年并受三年之饥也其为事势难易可知况两公一时代去又若故夺之所恃赖然者夫粟不必其盈于仓而有所可转钱不必其盈于帑而有所可通此其便宜之权惟抚按则然亦惟抚按有真寔为民之心者乃能操其便宜之权以御其变而使不至于穷若夫有司则虽悯雨恤灾尽力周旋顾其力能行于法守之所及而不能行于法守之所不及能为于官民之藏之所有余而不能为于官民之藏之所不足若使官民尽匮固亦无如之何俗所谓好媳妇做不淂没米不饦也虽然官民之匮忧之诚是也至于忧两公之将代则窃自笑以为过矣两公者一日居乎其位一日心乎其民者也去之日如始至者也计两公代期尚旬月有余以旬月尽瘁之精力而全活东南数十万沟壑之命两公岂惮为之自古救荒无奇策亦无多说只是措钱米一法耳诚得两公以旬月尽瘁之精力从事其间隐度于公私之用而均平其敛散之宜至于粟不必于仓而有所可转钱不必于帑而有所可通诸如此类可专行也速行之不可专行也速请之则前之所忧官民尽匮者亦可以化而为丰也不难矣曩时所奉救荒条例并东湖抚公奏疏中间区处钱米事颇具当时以麦熟无所用之不知今有可采而行者否有可采而陈请者否或可因兄以达于沧源公采而行之与采而陈请之否闻南都仓粟其羡至四百万以上可勾十年之支而有余沧源公去岁所奏平籴一法此军民公私凶丰兼利之术奈何当事者议论不同遂使沧源公美意不竟然此法终不可罢也不知沧源公再能以此意陈请否继沧源公抚巡者又能以此意陈请否愿兄力赞之近闻之一户部长官言此法有三利云云其说可谓曲尽纵使诸郡尽荒但得京仓粜粟三数十万石分散诸郡诸郡每发官帑银万两为籴本输之京仓则可得米二万石平岁人食米一升凶岁则减之是二万石者二三万人百日之命也是官帑不过出银万两而续二三万人百日之命以待来岁之熟也三数十万石者五六十万人百日之命也京仓粜粟三十万石而得银十五万两是国家不过钱米互换之间实未尝费斗粮损一钱而赐五六十余万人百日之命以待来岁之熟也其为利害较然可知其议论不同者不过以苟有缓急京储缺乏为说耳夫粜三数十万石之米于四百余万石羡余之中特十余分之一耳且今江东虽灾而江西湖广颇闻丰熟则京仓岁额本色之入固将源源而来矣岂预忧十年之后之不足而辍旦夕之所必救哉故愿兄之力赞其说而佐为之请也至于有司所请远籴一节葢虑异日谷既不登而远商又不来则虽积钱盈箧坐而待毙矣故救荒惟是预处钱粟而变钱为粟尤是先事预处之善者也计吾兄亦已闻而可之矣虽然此皆人力之可为者也若使皇天果无悔祸之期雨泽终不可冀则人力必有所不及而地方意外之变亦不可不先图愿兄更以旬月尽瘁之精力且徧巡诸郡间延见吏民身亲其利害而曲为之处且使车一临视数十纸文书督促为益多矣兄其图之 

　　○荅曹巡盐 

　　仆迂疏固陋之士也惟山泽屏迹则其所宜不谓过辱左右之知未及倾葢而先惠以教音勤之以下问此古者观风之使不惮身先施之岩壑自养之士则可矣顾仆岂其人哉虽然由是足以知左右之急于奖善不暇择乎其人切于好问故不暇择乎其言也窃奉下风感慰感慰今吴粤荐馑村墟之间鸡狗无声草根树皮亦忧其不继矣流莩露胔所在如积天心仁爱不知竟何以善其后伏惟左右虽不在抚巡之责而同于观风之任者也君子一体万物固不论于职守之所及与所不及也而况在观风之任哉幸而今之司国计者督率守令力举荒政以全活沟中之瘠葢不徒阜财足课通惠恤灶为于职守之所及而孜孜体绥瘦人深计　国家根本之虑以为职守之所不及以尽吾一体之甸古知左右之有意久矣辱厚意之殷敢布愚悃 

　　○与李龙冈邑令 

　　岁凶民莩贤侯为之心恻而百方图之者深矣轻赍一说向已面白兹复具之于书以为可以佐百姓之急而裨万一于贤侯百方之图则不敢以出位为嫌也窃惟国家之赋其水旱可得而减免者兑运以外之数也虽水旱必不可得而减免者兑运以内之数也水旱不可以不恤而兑运又必不可减免于是有轻赍之法葢米自江南而输于京师率二三石而致一石则是国有一石之入而民有二三石之输若是以银折米则是民止须一石之输而国巳不失一石之入其在国也以米而易银一石犹一石也于故额一无所损其在民也以轻而易重今之输一石者昔之输二三石者也于故额则大有所减矣国家立为此法盖于不可减免之中而寓可以通融之意不必制其正赋之盈缩而但制其脚价之有无不必裁之以丰凶之敛散而但裁之以本折之低昂一无损于国而万有利于民此其法之尽善而可久者也以武进一县言之岁该攒运米五万四千五百八十一石三斗四合此其入于国之正额也本色正耗水脚平米七万九千六百八十三石七斗三合八勺四抄折色银九千天百五十一两四钱六分五厘五毫二丝此其费于民之羡数也若以银而权米石以直五钱为率米七万九千六百八十三石有奇为银四万九千八百四十两有奇与折色银共五万八千九百两有奇若得从轻赍之例石折银五钱计银二万七千二百两有奇而足纵使加折至于六钱七钱计三万七千八百两有奇而足则是民每岁出五万八千九百两有奇之中而今出其三万七千余两之数以不失国家之定额而实私其二万余之羡以自润也夫五钱者江南之平价也七钱者折色之极则也若使江南米贵自五钱以上而蒙恩折色或减至七钱以下则其所私之羡固当倍之且蓰矣倍之为四万则是十万人凶年一月之食也则是国家不出一粟不费一钱而为凶年十万人续一月之命也为民父母者何惮而不以告乎司国计者亦何靳而不为乎且夫国家漕运四百万石之中固尝定有轻赍四十万石以待四方之以汨干来告者矣葢其岁之凶与否与岁凶所在之地不可知而所谓轻赍岁四十万之额以待四方之以水旱来告者将安用之况自古经费其本折之权率视缓急而为之操纵今国家所以远输于江南不惮二三石而致一石者正以江南米贱而京师米贵耳近闻京师之米直自七钱而减至四钱而江南米直自七钱而增至九钱其为贵贱特异常时则是江南以二三石致一石而又不当一石之用也今若取银于江南而用银以给京军之当给米者江南无远输之费京军无贱粜之困此正今日之便宜耳然则非惟无损于国葢深有利于国而得乎操纵缓急之权者也夫损国以益民猫且为之国家发内帑以赈灾者往往有收之矣又况无损于国而有利于民而又况国与民并受其利者乎此事在不疑而必可行者也为民父母者何惮而不以告乎司国计者何所靳而不为乎嘉靖十数年间江南屡告灾国家亦屡尝以轻赍与之此其近例试求之故籍可覆案也查得嘉靖十四年苏松等处灾伤巡抚侯都御史等奏户部覆准除蠲免外兑运四百万石内准折银粮一百五十万石兑运米每石折银七钱改兑米每石折银六钱其被灾尤重者量准十万石于临德二仓支运每石止征脚价银一钱五分自此而上嘉靖十二夫折兑一百万石十年折兑二百一十万石八年折兑一百七十万八千石无岁不有灾伤则无岁不有折兑此其因灾伤而折兑者常例也又伏读嘉靖九年诏书兑运米以十分为率量准五分是时常州一府该淂折兑八万一千石此其不因灾伤而折兑者例外之恩也由此言之葢有因灾伤而行支运以大宽民力者矣未有灾伤而不行折兑以重困吾民者也葢冈不因灾伤而折兑以广例外之恩者矣未有灾伤而不行折兑以啬于例外之恩者也此祖宗之良法美政圣天子之深恩厚泽于丰时足国之中而寓救灾恤患之至意虽旱干水溢而民免为沟中瘠者诚戴圣泽之厚于无穷也 

　　○与徐养斋 

　　向承教以所不及深感道义之爱皦皦峣峣昔人有明戒矣敢不奉教以求进于若虗若愚之学也伏闻位晋司徒足占泰道之亨也矣周时敷五典扰兆民故事可复见于今乎斯民无禄连岁凶饥自冬徂春沟中之瘠在在有之每一郊行露骴满目为之不能下食幸赖抚巡诸公郡县有司薄征散积悉力其间不然民其无孑遗矣乎今幸及麦秋可以续食然连朝露雨二麦之腐坏者又几半矣去岁缓征之额若欲于麦内取盈则恐民不堪命奈何且二麦无收之处虽征之亦何所出而其薄有所收之处彼方图救目前之饥犹且不足而尚有余粒能补其去年之逋窃恐鞭笞日用而故额未必能足则是昔日缓征之惠乃为今日急征之困也非不知上供之定数必不可缺但得稍迟数月并于秋粮内带征则有司省却一番催科闾阎省却一番烦扰在国计一无所损在民力亦无不堪而巡公孜孜爱养救灾恤患之盛心于是为有始有终矣此其事只在数月早晚之间耳非有损上益下之难朼仆僻处山林未尝获奉教于抚公是以不敢径以书达而以闻于执事且此固百姓之公言也惟明公亮之 

　　○与人论旱荒 

　　苏松常镇并为邻郡而地利之高下水势之浅深迥然不同或遇水荒则苏松特甚而常镇尚可或遇旱荒则常镇为剧而苏松得利试以运河测之则常州水止尺许而苏松尚有至于丈余者此其地利水势显然可见恐明公以为苏松未尝告荒而常州独若哓哓然者不以民之侥幸檿免税则以为有司之私于其民而其实旱与不旱有不同也是以苏松荒而得常州以相补常州荒而得苏松以相补民实国税两相消息造化者亦有裁成之意云耳 

　　○与吕沃洲巡按 

　　同心之谊怅然远别以兄之不能忘情于仆亦知仆之不能忘情于兄也江皋远送尚有瞻望弗及之感趋而避□岂人情哉顾事体有所不可者仆自两度废罢归来前此巡公如赵舒周诸公皆未尝有一面之识虽同年如徐何陈诸公亦未之敢见岂特狷狭之性以此自守兼亦山泽之分不敢踰越且省事省劳亦病夫之所便至于吾兄则有不然平日于兄既辱道义兄弟之爱而兄之来也又以同心之故拳拳相求仆亦欲如故事引避深觉于情有甚不自安者然初意止谓一见可矣继而再见三见四见焉日不足而继之以夜焉然在兄无私于故人之讥在仆无奔走形势之嫌所恃者平生所自守能自信而巳矣好事者不疑其干请被罪者不猜其毁言所恃者平生所自守能自信而巳矣所谓惟吾与兄可也夫兄行部之日既巳破格相与矣而兄去部之日乃独不能破格相送哉所谓事体有所不可者河也正恐见之者以为仆之与兄绸缪若此也不知出于故旧必不容巳之情而槩以为山人所以事上官之常礼则送故者必不可以不迎新新故相仍息肩何日若夫一贤一否则昔人所谓为罪滋大者也欲稍自息机以返初服不得不自兄始之矣近龙溪相过与之盘桓山中数日别去巳订他年之约若兄有便还山则奉教之日长在今日且割远别之情以为山人自便之图其亦可也 

　　○荅施武陵 

　　方田一法不难于量田而最难于核田葢田有肥瘠难以一槩论亩须于未丈量之前先核一县之田定为三等必得其实然后丈量乃可用折算法定亩如周礼一易之田家百亩再易家二百亩三易家三百亩此为定亩起赋之准亦尝观　国初折亩定税之法腴乡田必窄瘠乡田必宽亦甚得古意今兹不先核田便行丈量则腴乡之重则必减瘠乡之轻则必加非均平之道也量田之难全在乎此至于丈量法其简易者具之九章算法中须兄自明此意乃可付之下人为之庶无弊也痛楚中略具梗槩奉荅华生所刻书则兄已见之如更查得有书容续奉耳 

　　○与郑户部 

　　执事此行国储民命系焉伏闻下车以来仁风所宣里闾相庆益自来督赋之使多以征敛裒聚为功而执事独以宽大行之是以始及下车而应感已若此矣变产一节其利病更仆未易数也大率奸民始初莫不上耗国储下蚀良民以肥其身及其败露至勤冠葢远出犹或凭奸民之攀扯而逼迫良民代为之偿则是国家惩奸之法未及行于亲子欺盗之人而椎肤剥髓鬻妻卖子之苦巳波毒于穷檐无告之小民矣是奸民重涆志而良民重受困也执事仁人也必自有以处此山泽鄙人出位妄言并希亮之 

　　○与王北厓郡守 

　　东南州郡侈靡日长而虚耗亦日甚譬如病火之人颜色泽然而血气槁矣吾北厓以古人之节清化源以古人之政抚罢甿朞月则既效矣惟率是道而终始之则百姓之福而区区野人之望也催逋部使者且至仆自生长草莱备见变产之害滥及无辜小民毒痛不忍言北厓仁人也必将有以处之夫素尝侵欺之姧籍其赀可也孥而系累之可也重戮以惩众可也小民何罪焉而代为之偿乎名曰变产实逼而夺之耳虽然昔人固有言矣成于自同而败于自异部使者方以括财为功而守令欲以民瘼为事则势固不同也于是处之为难惟执事悉心以虑之多方以图之国与民两无憾矣林镇江先生亦好古君子也变产之说执事幸不见谓迂阔则可与林镇江共论之葢此非一人之私言也卷子索书鄙作仆于诗本不工自稍知问学以来颇欲收敛精神会性情之实是以经年不复从事于此然恐重违吾丈之意当书旧作数首送上也读衡山先生文字可以补鄙人疏漏之过伏谨谢教谨谢教六经之学迩年来稍尝究心焉而苦未之有得也欲观西原公所著甚勤便中幸速之奉教未期临书但有驰情 

　　○荅王北厓郡守论均徭 

　　执事所病于均徭旧法之不可行者其说大槩有五大户之诡寄也奸猾之那移也花分也贿买也官户之滥免也大户之诡寄起于官户之滥免则此二弊者其实一弊也夫滥免诡寄之弊谓某官例淂免田千亩而自有田万亩或自无田而受诡寄田万亩则散万亩于十甲而岁免千亩实则万亩皆不当差也其说是矣虽然其以万亩而散之各甲以岁岁幸免千亩者必非田甲皆是本官真名与皆注本官者也必将田甲诡为之名也使其甲甲皆是本官真名而不诡为之名则一人而十甲其为奸固易破矣若必是一甲为真名而诸甲诡为之名遇其真名与注官之甲则免其非真名与注官之甲不淂免即十年亦止免一年耳安淂岁岁幸免也不然均徭册外别置一册注每岁所尝蠲免之数如其官例免田千亩而一甲内已免过田七八百亩纵或二甲三甲有田许撞足例免之数数外则役如此则虽甲甲免岁岁免亦止得一甲一岁该免之数又安得以千亩影免万亩也此法在一强察吏执之虽真是官户之田亦不得觊额外滥免况诡寄乎至于移甲之弊则执事所谓只据黄册或十叚册足以革矣而又病于黄册与十叚册之不可据者则固以为与每岁推收之法相碍也夫每岁推收宜于赋不宜于役十年定册宜于役不宜于赋役主户赋主田赋则随田流转役则依户拟注是以赋法则既准之每岁旋造之征册所以便民之灌输役法则宜准之十年并造之黄册所以便官之点差即此两法本不相绾而执事又疑于据定册编差或有田既卖而差仍累者则编差之际其人必且自言于官曰吾田巳卖之某人而某人宜项吾差于是官为之按其实而以某人顶某人差如此则是以虚名编差者故卖主也以实力顶差者新买主也故卖主以虚名编差可以无乱乎定差之籍新买主以实力顶差可以无累乎鬻田之人且夫役法上下其户以差其甲之钱聚则稍重而散则稍轻花分者只可花分子户以移稍重而就稍轻其实不得花分鬼名以移绝有而就绝无也且十年轮编不能禁人之花分而一年一编又安能使人必不花分欲使人必不花分则在严之于攒籍之始而非所以较于编差之际也贿买一说曩时轮岁绵差则豪民以贿避力差而请银差今时岁岁编差则豪民以贿避差头而请贴户曩时轮岁编差则户胥之家一年而集一甲豪民之金今时岁岁编差则户胥之家一年而集一县豪民之金车氐论诡寄贿买两弊则系乎令长之强察与否不系乎轮年与不轮年也论花分移甲两弊则系乎册籍之精核与否不系乎轮年与不轮夫也法无全利亦无全害以轮年一编为全害乎而可使小民一岁忍苦出钱九岁晏然坐食以一年一编为全利乎纵可以尽革诡寄贿买花分移甲之弊而不能不使穷僻小民岁岁裹粮集钱奔走城郭此其利病亦自相准古有之利不百不变法先时有司激于官户豪家之暗损小民然却不就旧法中调停裒益而骤变之以收一切之效以为此足以裁损官户豪民而巳不知小民亦竟受其病今之万口訿訿喧然称不便者未必尽出于官户豪民而往往多出于穷僻困阨之小民矣请试言小民之所最不便者大槩亦有数说且如一邑丁田以十分为率往时一岁编审一分其为数则狭令长耳目差易徧持筹而算之差易办纵有弊焉而差易以察今一岁尽审十分则其为数顿阔于往时十倍令长一人耳目筹算所缺漏处必益多耳目筹算缺漏益多则户书里胥之权益以重奸民益得以输金于权之所重以为规避小民无金可输则岁受苦役益无所欣而长令则益不能觉察若此者非曩之长令多精强而后诈匚令多鹘突也其繁简阔狭之势寔然而执事乃论轮年则胥猾多得售奸不轮年则胥猾多不得售奸岂别有说耶不然何其与吾所闻异耶又如一力差约银十两为率往时十年一编正户约银五两贴户约银五两则贴户五而足矣人数既寡故其裒而敛之也不难今一年一编则景率出银一两者今减而出十分两之一曩用贴户五者今必增而用贴户之为五者十人数既广其势必散有差头终岁物色尚不能徧识贴户之门者何况能尽敛其钱是以往时所病正户饕餮贴户今时所病贴户耗损正户小民不幸被点正户则破家矣若此者非曩时之正户皆强梁而今之正户皆愞弱也其聚散零总之势亦必至此而不足怪又如银差曩之法岁总纳银一两则今之法岁零纳银一钱纳多者其倍称之数稍轻纳少者其倍称之数必重纳一两纵倍之三两而奇足以纳矣纳一钱非倍之四钱五钱或至八九钱不足以纳也此其总纳则费固轻而零纳则费固重也不独如是而巳以一两总纳之一年则是为一两之银一遍赴官守候交纳一遍往来盘费设或交纳不时公人一遍下乡需索而巳今以一两而散纳之十年则是为一钱之银亦一遍赴官守候交纳一遍往来盘费设或交纳不时公人亦一遍下乡需索是今日一钱之累并不减于一两而曩日一年之累乃浸淫于十年其为便耶其为不便耶其最不便者其为坊郭之豪民耶其为穷僻之细民耶此其为病不可枚举恐不特如执事所谓似涉骚扰而已也则今法之当变理在不疑秋粮带征之说既格于复除之无定数而不可行矣惟用十叚册法则可以革诡寄移甲诸弊而无一岁一役之扰然执事因黄册之不可行而疑于十叚册之不可行者则亦有说夫黄册之不可行者黄册之法敝也黄册之法敝而邑之丁与田大半不登焉故十叚册者为之括其欺隐以补黄册之不及以均平力征而已使黄册果无弊乎则径用黄册编差可也使黄册不能无弊乎则为之十叚册以补黄册之不及而编差焉可也因黄册之不可行而并疑于十叚册之不可行则过也执事又谓常州赋稍轻苏州赋稍重则其法不可画一故常州自宜从旧法苏州自宜从新法夫赋自重轻而人情之好逸厌烦好省厌费则胡人度之越人固有不甚相远执事其试察之窃恐苏之民之情不甚远乎常之民之情而法之可行于常者未必不可行于苏也 

　　二 

　　别兄甚久耿耿提学公且至荆溪兄以提调当来可得一面晤也均徭法景时所欲言于兄者不过只是一两言葢虑兄以新法为甚便民也今读来教则兄已深知其不便而有意于革之也久矣大率十年一役虽极重亦甘心一年一役虽极轻亦不愿此人之大情而新旧两法之利病可以一两言尽之者曾闻人言胡虏愚蠢只怕鞭朴更不怕杀葢零零星星痛苦难忍也此言虽可笑然亦可以喻人情矣少时尝读衍义补论均徭负米之喻亦深以其说为然及今日下老实行之乃见其害益知书生坐谈真不可便以经世而差顾两法在宋时亦甚纷然司马公力主变顾为差而有识者亦甚病其讲之不详则以为司马公少历州县之日浅也仆屏居草莽于民所便所不便则稍知之而稍能言之至于所以为之区处寔以生平未尝亲在里边经历虽以为常之民曾享十叚册之利而其中委曲尚未能悉知又何以为苏人谋也承兄下问草率奉对真似乎强其所不知矣窃惟赋役之最烦而敝最多者无如苏之牧守有恳恻为民之心者无如兄沉潜善思精于处事者无如兄必能别出良法使新病故病一切扫去以幸苏之人于百千年也是在心诚求之而巳岂待书生坐谈如仆者之赞之也哉仆自稍涉世事乃知凡百变更之际极是难事即如曩时有司变十年均徭为一年本是爱民真心而讲之不详则其弊巳效于今日矣今欲变一年为十年而讲之不详又焉知不贻后日无穷之敝哉兄之迟迟其间不肯轻变极是不为而后可以有为大易所以致戒致慎于革也虽然革非得巳也昔荆公论顾役以为此法终不可罢仆亦以为一年均徭此法必不可不变顾其说如此耳至于利病之详区处之宜则老吏积年总书中有知此者兄试虚心问之勿以其素曾作弊之人而拒之耆民中有知此者兄试虚心问之勿以其山野倨侮而忽之士大夫中有知此者兄试虚心问之勿以其必为一身一家之私说而先意逆之多方访求再三斟酌使无一不宜乎人情而无一人不得尽其情则变之可通通之可久矣曩者敝郡更法时葢应君为之守应君志在民者也其所更赋法最为精善可以百年无敝但役法则今日便不可行耳此二法虽同是一时事亦同在一书册中而利病相悬两不相掩或因其役法而并訾其赋法或因其赋法之不可变而并谓其役法亦不可变皆偏辞也苏郡其亦然乎闻部司文书督逋甚急则杨给事之说不行矣又累贤使者区画奈何奈何 

　　○荅蔡可泉判官 

　　白下本非有约顾奉清论同寝食者数日若大洞既有约矣谓必得奉清论同寝食如白下也乃竟尔茫然人事之不可料者如此然兄既绊于领簿不能来而仆江湖散漫之人宜可乘兴一至大洞且淂径造府下又以家君至家日侍定省莫遂兹怀乃知名山胜游非特牵缨者常不能兼虽江湖漫散如仆者亦若有所系而不可必遂矣奈何伏惟吾兄纯明温粹笃于向道以此为政必能近人然仆窃有愿言于兄者大凡年少高志之人于事未必备尝故或病于疏文藻雅逸之士多不奈烦至以簿书狱讼为溷亵故或病于华而无实而谪官迁客纵不怨尤又往往以简旷不事事为得体故或病于惰窳而苟禄此三事虽号为贤士大夫者或不能免也以兄之笃于向道自然不堕落此弊然仆所望于兄亦惟兄不使毫发有类于此而巳若使此处缜密即是学问缜密一有脱漏即是学问脱漏不当舍此更言学问也大学曰心诚求之孔子曰无勌惟兄留意焉仆自少隐居亦尝痛百姓疾苦欲援手焉而惜无路也以为他日苟幸从薄宦庶几淂一社一民以自效虽才器驽钝亦庶几兴起一两事利人者除去一两事病人者以少偿所愿焉及窃禄于朝浮沉郎署数年竟不能一获素心虽已罢官闲居犹用此为歉兄初亦署郎也不谪则不为此官矣是仆昔所冀而不得者兄今得之兄之志岂与仆异耶则今日之谪固天所以拓兄之才成兄之志而试之实效也仆窃为兄幸之广德之民以黠悍着闻久矣昔时治广德者患其然也则必峻刑法以绳焉民见上刑法之峻也则益出于悍黠以求必避是以至于上下相贼刑罚益以峻而黠悍益不可胜曾不知君子长者虽无一时操切之效然每每能使人回心而率化乃知汉史驭恶马者利其衔勒之说为未然而苏洵以齐鲁待蜀人之说益可信也兄意云何或能了大洞之约悉意请教当在此时故不尽言兄其亮之 

　　○与吴峻伯县尹 

　　前使者冒进瞽言自分必且见绝于吾友矣适会陈户曹道及吾友欲相顾是吾友旧爱之深不遽以瞽言为辠也即令人往候使节于白氏则巳行矣怅惘窃惟论治者先体故按督之体异乎州县风宪之职异乎拊循而州县之所以拊循其民惟其平易岂弟大小毕输其情使民之入公门者如入乎其家见守令者如见其父母是之为贵耳使民见威而不见德敢怨而不敢言则虽一时或能收整顿操切之效而其所斲丧者多矣书高明柔克可省也向孙文卿在江阴尝过仆仆问之曰兄素讲学学问不是空谈即如大学论乎天下如保赤子此便是真心便是明明德兄试自省百姓到面前时可与自家儿子一般文卿应曰此意却似有之仆当时不以为然曰兄淂无太容易说了久之询其所以莅民果无甚愧乎其言仆是以心慕而敬焉文卿方于事工而圆于抚下是以虽或恶而谤之而不胜其爱而誉之者之多也眼中亦曾见一人为江阴使百姓膝行而前俯伏战栗不敢仰视此辈者何足多哉吾友清才雅志仆何用喋喋若此但柔克之说为高明者发耳传曰善人受尽言仆素以豪杰望吾友岂独善人已也相念甚勤未知使节何时更入郡耳悬悬素不遣人持书入府县中今特遣此以谢两次不淂相见之故且恃吾友之知我也此后有持名到贵治者必伪无疑预言之 

　　○与金摄山县尹 

　　金入于大冶数经火力愈鍜炼则愈精纯而授新马于旧牧之□试其熟技则人与马益相习虽然其杂金固有一火焉则耗者矣其牧马如东野之御古有始则善而久则马逸焉者矣摄山之凛坎于世也是金之数经于火也其再令于章丘也是再牧马也吾见摄山之愈进于精纯而章丘之民与摄山益相习也虽然不可以不兢兢也使久而益精也而无耗焉久而益相习也而无逸焉而后知摄山之果为良金与良牧朼近得李中麓书言章丘凋弊甚须淂良吏拊循极有望于摄山仆以为在摄山举定海之故事行之益加之意而已至于马因地异性人因地异习衔勒有缓急饲秣有燥湿不穷其力不失其性则在善牧者虚心而调剂之仆又何言哉 

　　重刊荆川先生文集卷之九

●重刊荆川先生文集卷之十 

　　序一 

　　◆序一 

　　中庸辑畧序 
　　明道语畧序 
　　季彭山春秋私考序 
　　巽峰林侯口义序 
　　笔畴序 
　　王君注握奇经序 
　　江阴县新志序 
　　郑君元化正典序 
　　右编序 
　　左编附序 
　　文编序 
　　杂编序 
　　福建乡试录后序 
　　东川子诗集序 
　　前后入蜀稿序 
　　山堂萃稿序 
　　剑泉奏议集序 
　　声承集序 
　　吴孺人挽诗序 
　　钤山堂诗集序 
　　董中峯侍郎文集序 

　　○中庸辑畧序 

　　中庸辑畧凡二卷初宋儒新昌石■〈敦上山下〉子重采两程先生语与其高第弟子游杨谢侯诸家之说中庸者为集解凡几卷朱子因而芟之为辑畧其后朱子既自采两程先生语入集注中其千诸家则又着为或问以辨之自集注或问行而辑畧集解两书因以不着于世友人御史新昌吕信卿宿有志于古人之学且谓子重其乡人也因购求此两书而余以所藏宋板辑畧本授之已而吕子廵按江南则属武进李令板焉而集解则不可复见矣序曰盖古之乱吾道者常在乎六经孔氏之外而后之乱吾道者常在乎六经孔氏之中昔者世教衰而方术竞出阴阳老墨名法尝与儒并立而为六家为九流其道不相为谋而相与时为盛衰佛最晚出其说最盛至与吾儒并立而为儒佛然其不相谋而相盛衰也则亦与六家九流同夫彼之各驾其说而其盛也至与儒亢而六而九而二也斯亦悖矣虽然其不相为谋也则是不得相乱也呜呼六经孔氏之教所以别于六家九流与佛而岂知其后也六家九流与佛之说窜入于六经孔氏之中而莫之辨也说易者以阴阳或以老庄是六经孔氏中有阴阳家有老家矣说春秋者以法律说礼者以刑名数度是六经孔氏中有名家有法家矣说论语者以尚同之与兼爱尚贤明鬼是六经孔氏中有墨家矣性不可以善恶言其作用是性之说乎心不可以死生言其真心常住之说乎是六经孔氏中有佛家矣六家九流与佛之与吾六经孔氏并也是门外之戈也六家九流与佛之说窜入于六经孔氏之中而莫之辨也是室中之戈也虽然六家九流之窜于吾六经孔氏也其为说也粗而其为道也小犹易辨也佛之窜于吾六经孔氏也则其为道也宏以阔而其为说也益精以密儒者曰体用一原佛者曰体用一原儒者曰显微无间佛者曰显微无间其孰从而辨之嗟乎六经孔氏之旨与伊洛之所以讲于六经孔氏之旨者固具在也苟有得乎其旨而超然自信乎吾之所谓一原无间者自信乎吾之所谓一原无间者而后彼之所谓一原无间者可识矣儒者于喜怒哀乐之发未尝不欲其顺而达之其顺而达之也至于天地万物皆吾喜怒哀乐之所融贯而后一原无间者可识也佛者于喜怒哀乐之发未尝不欲其逆而销之其逆而销之也至于天地万物泊然无一喜怒哀乐之交而后一原无间者可识也其机常主于逆故其所谓旋闻反见与其不住声色香触乃在于闻见色声香触之外其机常主于顺故其所谓不睹不闻与其无声无臭者乃即在于睹闻声臭之中是以虽其求之于内者穷深极微几与吾圣人不异而其天机之顺与逆有必不可得而强同者子程子曰圣人本天释氏本心又曰善学者却于已发之际观之是中庸之旨而百家之所不能驾其说群儒之所不能乱其真也彼游杨谢侯诸家之说其未免于疵矣乎吾弗敢知然而醇者大矣其未能不浸淫于老与佛乎吾佛敢知然而师门之绪言盖多矣学者精择之而巳矣则是书其遂可废乎是仰卿所为刻以待学者之意也 

　　○明道语畧序 

　　道致一而已矣学者何其多岐也盖圣人赞易模写人心之妙与乹坤合体而蔽之以两言曰忠信曰敬忠信者非他也吾心之无所欺焉者而已矣敬者非他也吾心之无所肆焉者而已矣此无所欺之心即此无所肆之心此无所肆之心即此无所欺之心此无所欺无所肆之心即浑然乹坤之心非二也乹坤之心不可见而见之于复复之所以见乹坤之心也学者默识其动而存之可矣是以圣人于乹则曰其动也直于坤则曰敬以直内乹坤一于直也动本直也内本直也非直之而后直也盖其酝酿流行无断无续乃吾心天机自然之妙而非人力之可为其所谓默识而存之者则亦顺其天机自然之妙而不容纤毫人力参乎其间也是故湛然常寂而非静也盎然常感而非动也退藏于密而非内也曲成万物而非外也不寝不食而非助也不睹不闻而非忘也惩忿窒欲而未尝损也改过迁善而未尝益也是乹之所以为易而坤之所以为简也如此则为敬以直内不如此则为以敬直内如此则为集义不如此则为义袭如此则为由仁义行不如此则为行仁义故曰道致一而已矣学者何其多岐也彼其所谓从事于心者盖未尝实有见乎天机流行自然之妙而往往欲以自私用智求之故有欲息思虑以求此心之静者矣而不攵思虑即心也有欲绝去外物之诱而专求诸内者矣而不知离物无心也有患此心之无着而每存一中字以着之者矣不知心本无着中本无体也若此者彼亦自以为求之于心者详矣而不知其尖艿至于别以一心操此一心心心相捽是以欲求宁静而愈见其纷扰也夫圣人论心之精莫如易之乹坤而善发易之蕴者莫如程先生之书先生之书得于心而言之者也故其言曰鸢飞鱼跃与必有事焉而勿正心之意同会得活泼泼地不会得只是弄精魂又曰未尝致纤毫之力此其存之之道又曰以敬直内便不直矣然则彼之所谓从事于心者其为敬以直内者耶其为以敬直内者耶其为非力以存之者耶其为力以存之者耶其为活泼泼地者耶其为弄精魂者耶武进尹抚州徐君子弼自少有志于心学盖读先生之书而有会焉而惧学者求于心者之差也则取二程全书采其要畧而刻之于邑中以其出于明道者为多也而题之曰明道语畧呜呼学者患不知求之于心知求之于心矣而其多岐又如此故夫择之果不可以不精也 

　　○季彭山春秋私考序 

　　春秋之难明也其孰从而求之曰求之圣人之心圣人之心其孰从而求之曰求之愚夫愚妇之心春秋者儒者之所累世而不能殚其说者也而曰求诸愚夫愚妇之心不亦迂乎孔子尝自言之矣吾之于人也谁毁谁誉斯民三代所以直道而行者也春和者圣人有是非而无所毁誉之书也直道之所是春秋亦是之直道之所非春秋亦非之春秋者所以寄人人直道之心也人人之心在焉而谓其文有非人人之所与知者乎儒者则以为圣经不如是之浅也而往往谓之微辞是以说之过详而其义益蔽且夫春秋之为春秋以诛乱讨贼而已子而严父臣而敬君人人有不知其为是而弒君篡父人人有不知其为非者哉人人知其为是非而或陷于弒逆焉者昔人所谓以意为之也虽其以意陷于弒逆而其直道而行之心固隐然而在也圣人早为之辨醒其隐然而在之心以消其勃然敢动于邪之意是以乱臣贼子惧焉而能自还也其使之惧者不逆之于勃然而动者之不可忍而牖之于隐然而在者之不容息是以能使之惧也非书其弒以惧之之谓也其惧者但觉其隐然而在者之忽露而不觉其勃然而动者之暗消是以惧也非惧其书我而不敢为之谓也故曰孔子惧作春秋春秋成而乱臣贼子惧孔子之惧心斯人直道而行之心一也斯人直道而行之心乱臣贼子之惧心一也人人之心在焉而谓其文有非人人所与知者乎善说春秋者则不然曰无义战人人可以知其为无义战也而奚问其有钟鼓无钟鼓云尔也曰某三王之罪人某五伯之罪人人人可以知其罪之在也而奚问其功与过云尔也曰乱臣贼子惧人人知其为讨乱贼也而奚问其君之有以取之无以取之云尔也以是说春秋岂不简约而易知也哉可谓以愚夫愚妇之心求春秋而不蔽于圣经者也或曰然则游夏何以不能赞也曰高与赤者世传以为游夏氏之徒也师说固宜有在焉者其犹未免于说之过详欤其诸家之纷纷者又可知矣可谓蔽于圣经而不以愚夫愚妇之心求春秋者也余为是说久矣儒者皆牵于旧闻迂焉而莫予信也间以语彭山季君君欣然是之于是出其所著春秋私考视余则公谷之义例左氏之事实诸家纷纷之说一切摧破而独身处其地以推见当时事情而定其是非虽其千载之上不可亿知然以斯人直道而行之心凖之要无甚相远者余是以益自信余之说有合于君也君尝师阳明王先生闻致知之说为能信斯人直道之心与圣人无毁誉之心同其春秋大旨亦多本之师说故其所见直截如此至于地里古今之沿革姓名氏族之派星历之数度禘郊尝社礼乐兵赋之纤悉古今之所聚讼皆辨析毫厘务极该实昔人所称经师莫之及也以非大义所关故不擿之序中盖余尝闻李愿中言罗仲素说春秋初未甚晓然及住罗浮后其说不知何如夫罗浮何与于春秋也岂不以此心空洞无物而后能好恶与人同好恶与人同而后能说春秋也欤君老矣方且隐云门之邃猒文字之支离兀然洗心以游于无物其所说春秋又当有进于是者余尚得而见之 

　　○巽峰林侯口义序 

　　有逐末之学而后有反本之论盖有执器而无得者论者曰盍反而求之乎道虽然未若即器而道之为至也有稽古而无得者论者曰盍反而求之乎今虽然未若即古而今之为至也有滞经而无得者论者曰盍反而求之乎心虽然未若即经而心之为至也孔子不云乎兴于诗立于礼夫诗之咏歌礼之数度岂非所谓器而诗礼之为经也岂非所谓古也哉试尝观之心之不能离乎经犹经之不能离乎心也自吾心之无所待而忽然有兴则诗之咏歌关睢猗那之篇已随吾心而森然形矣是兴固不能离乎诗矣然自其读诗而有得也未尝不恍然神游乎关睢猗那之间相与倡和乎虞廷周庙而不知肤理血脉之融然以液也则是学诗之时固已兴矣非既学诗而后反求所以兴也自吾心之无所待而忽然有立而礼之数度玉藻曲礼之篇已随吾心而森然形矣是立固不能离乎礼矣然自其读礼而有得也未尝不恍然神游乎玉藻曲礼之间相与揖让乎虞廷周庙而不知肤理血脉之肃然以敛也则是学礼之时固巳立矣非既学礼而后反求所以立也安得以寓于篇者之为经而随吾心森然形者之不为经耶故即心而经是巳安得以无所待者之为吾心而有所待而融然以液与有所待而肃然以敛者之不为吾心耶故即经而心是已然则何末非本而又何所逐耶何本非末而又何所反耶虽然善学者一之不善学者二之非独今日然也在孔孟之门亦或不免于二之矣子夏传诗传礼后世训诂家宗之子夏非训诂也然已权舆乎训诂矣圣人惧其滞而无得也而曰女为君子儒君子者务本之谓也子贡求性与天道于文章之外圣人惧其离而无得也而曰一以贯之言文章即性与天道也今之为形声文字训诂之学者皆是矣君子惧其滞而无得也为之说曰盍反而求之乎心也此所谓有逐末之学而后有反本之论者也而学者缘此遂以为必绝去形声文字与训诂求之窈窈冥冥而后可以为至道二者本末则必有分矣然而皆圣人之所不与哉林侯口义者侯之与二三子所以讲于六经孔孟之书者也林侯苦节而不以骄世峻行而不以矜俗其志务于反躬以求尽乎精微而于古人形声文字之间乃索之如此其密而析之如此其详嘻吾知其不为滞也其殆有见于道器古今之不二也乎虽然吾犹惧二三子之二之也二三子试致诚而求之默识吾灵知灵觉之本体于群居诵习之中融然以液否耶肃然以敛否耶是融然而肃然者在心耶在经耶在心也则何待乎经在经也则何感乎心是心与经一者耶二三子可以即此而自得之矣而又何窈窈冥冥之求哉或曰今之为形声文字训诂之学者皆是也子颛颛焉若恐二三子之离而去之何也曰本末则必有分矣二之皆敝也且夫滞经之敝浅而着离经之敝深而微滞经之敝惟固陋者而溺于此离经之敝虽疏通者或不免溺焉吾举其深而微而二三子乃或昧于其浅而着吾欲使二三子不溺于疏通之士之所溺而二三子乃或不免溺于固陋之士之所溺则非余之所敢知也而亦非林侯之所知也于是口义刻既成丹徒李令来请序序之 

　　○笔畴序 

　　苟可以诱世而劝俗者君子不废也匹夫一怒挺而两鬪于是时而庄语之以诗书礼乐则益其怒而疾其鬪耳而滑稽之士为之微言冷击嘲谐诙谑于其旁则释然一噱而散小夫妇人恣睢凶毒于冥冥或惧之以士师理官之法彼有傲然而巳矣巫儿佛媪为之张皇神鬼指征机祥则彼且瞿目缩舌而骇汗夫苟可以解急鬪则嘲谐诙谑或捷于诗书礼乐苟可以惧冥凶则神鬼禨祥或痛于士师理官滑稽禨祥之说非君子之说其要于解鬪而惧凶则君子所以为劝于世也由此言之其苟可以为劝于世虽其戏如滑稽诞如禨祥且不废也况其言之根据古先而不诡于绳墨者乎笔畴之为书自居身御物至于家人细琐之事皆备自经史百氏至于小说衢巷之谈多所采摭盖亦不尽雅醇而其大旨要于使人畏慎柔宽择步而蹈以避咎其知足少欲忍辱濡下宾名去华大率称引老庄然而古先所以厚施薄责惩窒忿欲之绪言亦往往而在也昔人谓老庄处危世触骇机欲以曲自全故往往上柔弱黜刚强至自处于材不材之间迷阳郄曲以晦世而免祸为是书者其意毋乃出于此欤虽然使明哲之士读之则自可以观其深剟其驳焉而节取其是者以闾巷乡曲之士读之且将悚然有动乎其心怵于祸而冀于全去其狷忿鬪争恣睢凶毒之习而庶几乎谦柔长厚宽身之道岂非志于劝俗者之一助欤是书故有板刻吾邑吴前川翁乃刻而揭之墓之左屋以示其乡人然半而不完翁之子鸣玉既得其全书于是并刻之以广于世以成父之志云 

　　○王君注握奇经序 

　　余少颇好奕无从得国工之谱而独以意为之寤寐而悬思焉久之其于战守攻围之间若或有得算焉而因以胜于人其不能胜而败焉者则咎于思之所不至而巳艺既稍习巳而得国谱则余所以胜者大率多古人巳试之术其败焉者则古人巳先为之营救布置余于是自笑其思之不极不能襧荷于古人而又惜不早得国谱以助余之思也以是知古人之精神寓之于谱奕者索诸巳之精神与索诸古人之精神苟有得焉其致一也奚必谱之是而心思之非奚必心思之是而谱之非乎然则言兵法者何以异此自伏羲画象贞坎悔乹为师巳寓居中握奇之义而握奇经则世传以为黄帝书盖战法自黄帝始也顾其文简奥世鲜知者王君以穷经余力推究其说为之注释其诸家言兵有及于握奇者悉取而附之其营算占候亦缀焉以为兵家全书君示余余窃叹其有似于吾所谓奕之谱也盖史称卫霍不学古兵法而每战辄胜然观其环车为营纵轻锐往当匈奴实得经中所载二垒游兵之义至诸葛氏摹握奇为八阵钩角联络一一古法宜其可以必胜矣而竟不能成混一之功岂其所当之敌有坚脆耶何暗合古法与纯用古法者其效乃若是相反耶然君颇自奇其说以为得吾书而用之内靖草窃外荡丑虏特为易事盖余之于奕也虽知思与谱之无二然以谱措之悬思则差较毫厘以悬思措之临局则又差较毫厘是以圣人自谓能行三军而又曰军旅未学言兵之不可以尝试也王君年始衰矣而志尚壮今塞垣多故安知不有知君而举之者使之儒服立军门亲鼓鼙之间以与老将角短长而知其胜算之果不能出吾书也则王君乃可以自信矣 

　　○江阴县新志序 

　　有家者随其家之所有而籍记之其常也凡其田畮租甔钱贯丝缕豉合酱罂僮指之数此纤勤治生者之所详而游闲华饰者之所畧也凡其池馆花树狗马图画古物珍器之数此游闲华饰者之所详而纤勤治生者之所畧也二者则更相笑矣而家之所以为家者则固在此而不在彼也与郡国州邑之有志自古而已然亦所谓随其郡国州邑之所有而籍记之其常也禹贡周职方岂非志国邑者之所权舆也哉然自后世观之则见其有琐细而俚俗者矣夫其田赋高下之异等坟垆黎赤之异壤九镇九泽之异名而五戎八蛮之异服其列而载之可也至于筱簜箘簵淮蠙江龟海错之纤细则类于草木虫鱼之书而多男少女多女少男之纪则近于闾井村俗之谈古人何若是之琐琐也盖苟有切于利器用而阜民生辨阴阳而蕃孳息则固不得以其秽杂而畧之而况其大且重者乎其所载而详者固然则其所不载者亦可知矣后之所谓地志者则异是矣其叙山川也既无关于险夷潴泄之用而其载风俗也亦无与于观民省方之实至于壤则赋额民数一切不纪而仙佛之庐台榭之废址达官贵人之墟墓词人流连光景之作满纸而是呜呼此何异于家之籍专记图画狗马玩具为妆缀而租甔钱贯所以需衣食之急者漫不足征也其亦何取于为家恘与知家之有籍本以治生而非以观美国邑之有志本以经世而非以博物则得之矣窃闻国朝集诸儒臣修一统志时两人相诮其一人欲载科目之数则曰此非进士录也其一人欲载户口田赋之数则曰此非黄白册也科目则别有录矣不载宜也户口田亩固天下之大命而经国者所必稽也且若彼之说则禹贡周职方其亦黄白册也哉彼固以是为琐细俚俗焉而不载也江阴于常州为属邑而枕江之冲为蘓常诸郡北门以故视他邑独重旧虽有志而宜书不书不宜书而书大率如所论诸志之弊无足征者至今令余姚赵君始更修之赵君为政洁已爱民才敏而虑周凡志中所载田赋徭役户口食货谣俗水利防江治盗之源委本末节错丝棼盖皆君之所尝蚤夜尽心焉者其于浮文羡费则尽屏去不事譬如辛苦起家之人斥绝耳目之玩而毕力于家人生事之间一钱粟之盈缩一臧获之奸良与夫鐍钥闾户之守虽其锱铢隐赜而聪明智算举无遗者于是一切以其精神思虑之所及而登之于籍至其纂缉成编则以属之学士张先生先生以其国史之余才而推之以成一邑之史故其所载繁简删存能得赵君之所用心而着之以为后来治邑者之所据凖又如计然任公之徒精于治生而太史公萃之为传凡其仰俯拾取废居弃与之法与夫卮茜萩漆之细莫不具载能得诸人之所用心而着之以为治生家者所必资盖为邑之与治生意向或异家籍之与邑志体裁亦殊至其的然当于实用而不取办于具文焉则一也夫前人以其所用心而着之籍记后人因其所籍记而得前人所用心而守之是以家道能常兴而不坠予欲使后之为江阴者因赵君之所为志而知其所用心而守之也为之书其端 

　　○郑君元化正典序 

　　会稽金锡竹箭之产甲天下其锺为人文大率峭拔清慧能以文章勋伐耀于当世至于方外之士亦往往能俶傥瓌恠以露其奇盖所谓地气然也会稽郑君少喜谈兵读韬钤诸书尤工于风角鸟占尝北抵宣大东历辽蓟掀髯谒诸边帅谈笑油幕间每虏镝骤飞发一语策胜败屡屡奇中以是撼贵珰老将而出其橐中之金短衣飞鞚目中无百万貔虎气当此时盖一机智勇辨之士及长揖边帅故裘南归乃究意黄老内飬之学翱翔吴会与娵娵骚人墨士相征逐寄身药肆中吶然守柔下廉昼卧人不识其有雄气者盖郑君始终若此亦奇矣哉郑君自谓得青峰碧厓诸异人之传尝着内飬书名曰元化正典大槩本之中黄之说又谓邵子十二万九千六百之数盖暗藏火候以为邵子最得伯阳微旨余闻内飬家多言火数乃虚设期于阴阳无偏胜而巳郑君乃以为实有是数若啀步以至百步然者余不能尽解其说也郑君又欲往燕齐海上牢岛不夜之间庶几复遇异人焉燕齐海上之异人若黄石海蟾之流盖尝决机军旅而其后得仙者也郑君倘得而见之乎其归以语我 

　　○右编序 

　　古今宇宙一大棊局也天时有从逆地理有险易人情有爱恶机事有利害皆棊局中所载也古圣人经天纬地画野肇州设官分职正外位内幽明人鬼不相渎扰奸良淑慝鸟兽戎夷各止其所所以界棊局也至于奕数之变纵横翻覆纷然不齐虽其纷然不齐而至于千百亿局则其变亦几乎尽而其法亦畧备矣自三代之末至于有元上下二千余年所谓世事理乱爱恶利害情伪凶吉成败之变虽不可胜穷而亦几乎尽经国之士研精毕智所以因势而曲为之虑者虽不可为典要而亦未尝无典要也语云人情世事古犹今也岂不然哉奏议者奕之谱也师心者废谱拘方者泥谱其失均也有见乎背立之说则以病背水之军有见乎死地之说则以置背水之军然而二说同出于十三篇中焉可泥也而焉可废也余之纂右编特以为谱之不可废而巳而未及乎不泥谱之说也右编者古者右史记言也 

　　○左编附序 

　　左编者为治法而纂也非关于治者勿录也关于治者则妃后外戚储宗宦幸奸簒方镇夷狄草莽之乱而总之将与相而总之君亦云备矣然周官治典所职曰师曰儒师儒何与于治典也君与相与将行之师儒讲而明之故云师道立则善人多而朝廷正言师儒之系乎治者重也故纂前史儒林道学诸传为诸儒传经生训诂文词笔札儒之别也故次之诸儒之后隐士不事王侯而志可则深处岩壑而龙光于朝英主亦往往尊礼其人以风世所谓以无用为用也故纂隐逸传至于前史有方技传盖巫史宗祝所以左右人君而星历医药百工皆有国者之不可缺以汉一时论之东方之诙谐滑稽而要之引君于正丘子明之卜毛延寿之画与巫蛊之祸则其为奸不可穷诘其人所系殆若此故纂方技传三代而下儒术与二氏相盛衰亦世道之变也马迁传老子范史始纪西域沙门夫二氏之书各五千余卷其说侈矣则其人宜不可以无纪也且以观儒术之盛衰焉纂二氏传而总之为左编附云 

　　○文编序 

　　欧阳子述杨子云之言曰断木为棊梡革为鞠莫不有法而况于书乎然则水况于文乎以为神明乎吾心而止矣则三三之画亦赘矣然而画非赘也神明之用所不得已也画非赘则所谓一与言为二二与一为三自兹以往巧历不能尽而文不可胜穷矣文而至于不可胜穷其亦有不得已而然者乎然则不能无文而文不能无法是编者文之工匠而法之至也圣人以神明而达之于文文士研精于文以窥神明之奥其窥之也有偏有全有小有大有驳有醇而皆有得也而神明未尝不在焉所谓法者神明之变化也易曰刚柔交错天文也文明以止人文也学者观之可以知所谓法矣 

　　○杂编序 

　　易不云乎言天下之至赜而不可恶也曾子论道之所贵者三而归笾豆于司存以反本也论者犹以为颇析道器而二之庄生云道在稊稗在瓦砾在尿溺其说靡矣儒者顾有取焉以为可以语道器之不二也语理而尽于六经语治而尽于六官蔑以加之矣然而诸子百家之异说农圃工贾医卜堪舆占气星历方技之小道与夫六艺之节脉碎细皆儒者之所宜究其说而折衷之未可以为赜而恶之也善学者由之以多识蓄德不善学者由之以溺心而灭质则系乎所趋而已史家有诸志杂编者广诸志而为之者也以为语理而不尽于六经语治而不尽于六官也故名之曰杂编 

　　○福建乡试录后序 【 代作】 

　　窃闻化之隆也候于远治之衰也候于近周文王寿考作人而汝濆江沱之间至于田野武夫皆可为干城腹心及周之衰则自溱洧之郊密迩王畿且学校堕坏士人挑闼而缺于礼故诗人本王道之兴废兔罝子衿并列于风岂非以远近为候与今闽粤去畿甸最遥乃士人蔚然有章采礼乐之华掇仁义之精其经术直与邹鲁相抗而文采或过焉于戏此所谓候诸远者乎盖自我高皇帝取闽时曾不血刃而八郡向风山珍海错海外奇宝方轨而走于中国下至蛮溪蜑壑皆得脱去桴鼓之警而修其俎豆之业者且百余年今天子又方懋德建中以仁义礼乐鼓铸区字渐濡煦沫冐于海隅是其人文之化欝于古而盛于今有不然与说者谓文王国于岐丰而江沱汝坟正在其南故诗人歌之谓之二南言王化自北而究于南今　京师古幽蓟之墟当中国艮维闽粤当巽维亦直其南观之天文北极执斗枢以旋转六合而闽粤在东瓯之宿近太微明堂之位北直斗柄又大海首起于东北而其委在东南潮汐相应天地呼吸之气相通由此言之天运人事殆有符应者乎故必以闽粤之盛为天下文明之候而不敢以系之一方之开塞也夫多士者不啻古兔罝野人之俦也既与山珍海错并输于天子岂不有魁梧瓌伟之器可以当干城腹心如兔罝野人者与则世有歌颂天子作人之化其必以闽粤为二南矣多士则永有闻于世矣乎 

　　○东川子诗集序 

　　西北之音慷慨东南之音柔婉盖昔人所谓系水土之风气而先王律之以中声者惟其慷慨而不入于猛柔婉而不邻于悲斯其为中声焉巳矣若其音之出于风土之固然则未有能相易者也故其陈之则足以观其风其歌之则足以贡其俗后之言诗者不知其出于风土之固然而惟恐其妆缀之不工故东南之音有厌其弱而力为慷慨西北之音有病其急而强为柔婉如优伶之相閧老少子女杂然迭进要非本来面目君子讥焉为其陈之不足以观风歌之不足以贡俗也余读诗至秦风其言尽田猎战鬪之事其人翘然自喜忾然有跃马贾勇之气巳而读楚骚诸篇其言郁纡而忉怛则愀然有登山临水羁臣弃妇之思夫秦风慷慨而入于猛楚骚柔婉而邻于悲然君子不废岂非以其虽未止乎中声而不失其风土之固然其陈之也可以观其风其歌之也可以贡其俗乎东川子家秦中盖昔人所谓汧渭之间与其所为载歇骄游北园故处往往而在东川子雅喜为诗尝寄余诗百余篇皆跌宕疏徤绝去脂粉纤冶之态虽其于中声未知必合与否然可谓不失其土风者其塞垣诸曲余尤爱之如边城鼓角春寒梦沙塞旌旗日暮云天寒细柳营嘶马草满长城水饮驼榆关千里秦云暮羌管一声汉月秋较其音节倘亦有驷铁无衣之遗否耶然则读是诗者不必问其何人而知其必为秦人之诗无疑也余南人也而不能为楚声窃喜东川子之为能为秦声也乃为之题其首后有采风谣者自当得之 

　　○前后入蜀稿序 

　　山泽好奇之士往往以极幽遐诡□之观博搜山川草木鸟兽变化之情状为快然其耳目有所滞而不能徧于是有侧身四望之思官□羁旅之士其力足以穷悬车束马之径凌跕鸢挂猱之阻然其情志有所累而不能遣于是有怀乡去国之忧情志与耳目常相违而山川之与人常不相值惟蜀僻在西垂古所谓别为乹坤者也雪岭大江之雄浑峩巫青城之窈丽仙灵之所窟宅其胜甲于天下然陆则拒以飞厓断栈水则陿以惊江急峡鬪雷霆而翳日月其险且远亦甲于天下自古好奇之士慕其胜而以其险远不能至于是有梦而游寤而叹焉者自非游宦与羁旅终其身无因而一至焉其至者怵于险而忘其为胜于是羁臣迁客之思深而轻举冥搜之好移变衰摇落之感生而雄浑窈丽之观改盖昔人所赋侧身西望阻岷峨者既足以着山泽好奇缱绻顾慕不能自遂之情而其所记峡州至喜堂者亦足以尽宦游羁旅憔悴无聊不能自遣之状夫虽幸为耳目之所接而夺于情志之所不快与虽幸为情志之所快而限于耳目之所不接其耳目所不接者既不能使景就乎情而工为凿空揣悬之言其情志之所不快者又不能使情就乎景而泄其和平要眇之音于是大夫缺于登高能赋之义而骚人奇士纵欲原本山川极命草木亦无所凭焉以骤其精而发其辨博噫嘻此春山公前后入蜀稿所以为可讽也公自郎官出为郡守自郡守迁按察副使先后皆在蜀其为郡守也于重庆盖陆走栈水浮峡而后至中州之人所谓险且远其为副使也于建昌则在灵关大渡瘴雨絩烟之外虽蜀人亦素惮以为险且远者而公皆恬然安之政事之暇方且披巉岩践霜雪穿猩鼯豺虎之窟俯江妃水仙之宫以穷其胜而犹若未足故其险无所不涉则其胜无所不穷其所历与所穷一切可愕可喜则无不见之乎诗盖其大者关政理谣俗之故其细者足以牢笼百物山川草木鸟兽变化之情状其叙险也既可以使人欷歔惨栗而如堕其叙胜也又可以使人飒爽飞动而如跻向非公以其宦游旅寓之迹而兼乎山泽奇士之好情志之所快与耳目之所接适然遇合固不能摹而写之若是公诗既刻为二卷其子于德请序于余余以谓使好奇之士读公之诗可以不俟涉险而坐穷其胜于庭户燕闲之间宦游羁旅之士读公之诗且将悦乎其胜而忘乎其险顿然释志于惊江绝栈之上也然则不能自遂与不能自遣者皆将于公之诗乎有得也余山泽人也盖慕蜀而不能至者亦将于公之诗乎有得也遂不辞而序之 

　　○山堂萃稿序 

　　余读孔氏论语而见其所称古之逸民夫逸之为言隐也彼其事污君而为之士师至于三黜而不肯去与其断发雕体以君长于蛮夷偃然有南面之尊可谓渐染于显荣而孔子至以匹于让国饿死之人而谓之逸民何耶盖此数人者其脱于声利华宠之外而一无所缁焉则同也特其所谓不降不辱者则心与迹并其所谓降而辱者则心与迹判而难以识耳今吾侍郎飬斋徐公其可以与于若人之徒欤嗟乎士之嗜欲驱诸其中而纷华荡乎其守始进者躁于求而宦成者固其位能自脱焉者少矣公少时则巳自致于亨衢然公澹泊不见可好其后反求乎理性精研乎义利益知自贵而贱物故虽居高位享厚禄而其貌冲然常若山林之癯其家萧然常无十金之橐乞其身有耄夫之所不能决而必之以强徤之年砥其节有寒士之所不能居而甘之以肉食之后自是天下知与不知言清名完行者莫不翕然归公然则公之进而显也其心与迹判者耶其退而隐也其心与迹并者耶余幸与公同乡曲自蚤岁即知慕公公为侍郎而余适在翰林方其旅候于隆隆之门而习见乎炎炎之态则闷然而返每一见公则不知冷然嘘我以清风也而不能去公还于家余亦罢归又获从公游每访公之庐但见山窈水回老屋数椽阶前鸟雀鸣声上下则不待见公而已如游于首阳之曲柳下之乡可以使人乐而忘返矣已而公出其诗文若干卷曰山堂萃稿者示余余受而读之盖自其平生所谓应酬文字与得归草堂以后诸诗及谢病诸疏皆在焉公非如文章之士刻镂以为工者也而其清远间散耿介独立之气黝乎其渊藏■〈王将〉乎其金鸣其风旨直与古者逸民采薇之歌三黜之语历百世而相上下则又不必即公之容望公之庐而公之为人固可以一抚卷而得矣虽然昔人不云乎身隐矣焉用文之且夫所谓逸民者方将鸟行而蝉蜕惟恐其影响之不幽而岂蕲之以言语文字行于世也哉矧公位大臣又当天子向意之时苟少需焉施功于社稷被泽乎生民不难也公意犹若有不屑焉者而亦何藉于文乎然而世有不能即公之容望公之庐者得其文而读之或可以得公之为人则夫廉顽而起懦亦将于是乎在余既校而正之以还于公因为之题其首 

　　○剑泉奏议集序 

　　剑泉吴公奏议集凡几卷在嘉靖初天子励精思治博取俊义以充庶位尤注意台谏之选公于是以才召入院为御史凡所阵白多见采纳若兹集所载是也于戏公之言备矣而其大者莫如劾柄臣之奸与请开通惠河诸疏始柄臣掌营兵怙势为奸利士大夫以为隐忧而公慨然上疏攻之其言明白切痛多人之所难言已而相继攻之者益众然或过激不足取信而柄臣益恣不悛后天小亦自烛其奸下之狱以死盖去公上疏时十五六年而公之言验矣国家运道自通州至京师故从河运后乃从陆其故河废闸犹在议者屡请修复而京师大猾倚陆运侔利往往为飞语摇之公始建议则以身塞利害之冲又赖天子与相力主其事迄有成绩其详具公所上通惠河志中自河功之成也户部岁省运钱十二万缗此则公言之既效者公又欲尽转通州之粟于京师以消未形之患则其言未及行而忧时者多以公言为是也公始令江山有声而擢御史自御史出守处州历官南京太仆少卿而致其事公为人敏锐阔达艺于世务而圆于应机开口抵掌锋锷捷露课功策效不爽一发非同迂腐拘牵之士指摩而坐论之者也公尝谓余曰士大夫谈说经济指天画地贯穿今古不足为傩惟切中事情若操刀而割刃随手下卒无一刃不当肯綮乃为难耳此盖公之所自寓乎曩公在御史时又尝为余言傥得在塞垣之间当为国家鞭笞鞑靼锁吉囊唵哒之颈而致之阙下盖公自量其方畧气力有足辨此者以其不至大官故其所设施者不竟虽然是集也可以观公之槩矣 

　　○声承集序 

　　渐斋子录其平生交游往复之书及诸赠言名之曰声承集凡若干卷渐斋子始居给舍侃侃厉名节故其时所与游多慷慨奇节之士巳而谢事家居蝉脱声利晚乃刊落华叶潜究精微故其时所与游多山泽肥遯之流与讲学论道之朋且夫人之于世固未有独立而无与者缙绅相与以同心而共济虽山泽与世不相涉亦必有与焉以同道而相益此孤立一意之辈所以不可行于朝而狷狭枯槁逃虚避人之行要亦不可行于野也渐斋子以其真率苦淡之节而使海内高士争慕与之游若不及又能以其谦虚不自满之量而使与之游者争献其所长者如注而一无所拒故其在朝则相与秉公斥奸以共忧天下之忧在野则相与飬志理性以共其乐于山林泉石之间盖渐斋子之所取于友者既已无不尽矣然犹以为聚散存没其数之不可常人情久则易以忘是以虽其平生所与交一臂之人异日或至于举其姓名且不能记其姓名且不能记则其所以交相儆戒策励之意亦或至于怠且废幸其书词翰墨尚可寻绎而因以志其人之姓名与其所以相儆戒之意则虽其聚散存没之不可常而宛然常如一臂之交虽在燕闲独处之中而自得乎群居儆戒相成之益此声承集之所为录也盖昔柳子厚作父友志其人之姓名备矣然但以侈朋游结纳豪杰为美谈至于切磋儆戒相成之谊未着也卫武公所与友自卿至于师长士至于旅贲资其儆戒以进于睿圣故抑淇澳之诗传之至今然其儆戒之言可闻而卿师长士旅贲固亦当时所谓贤者其姓名独湮没不可见使尚友者有遗憾焉至子舆论献子有友五人则幸于两人者尚可识其姓名而慨然有感于三人者不可记今渐斋子修名砥节不啻如柳某其尚贤取友如献子其老而好学盖有卫武之遗使后之人慕渐斋子之风而读其所为书读其所为书而得其所与游者其将曰某也慷慨奇节人也某也肥遯人也某也讲学论道人也是渐斋子能以其所得于友者而又以为后人尚友之助也其亦可以无子舆三人之感矣而余也又得以不敏之词附姓名于集中其亦不谓幸矣夫 

　　○吴孺人挽诗序 【 礼部郎中惺母】 

　　古者既有左右史以记言动矣而又为之诗诗之与史同于籍善事以镜来世而咨嗟咏叹之则其味尤长而其风益远盖诗者其助史之不及乎然左右史所载惟其朝廷邦国王公距人殊勋绝德非此不列而其载之诗者大半多闺闼房帷之间以及伐桑采葛髦笄膏沐家人琐屑之事是以涂山有莘助赞王业然不列于夏商之书而十三国风自二姜许穆夫人以烈节着闻则诗人多而歌之不一而足虽以田墅闾巷之妇人若草虫鸡鸣静女其名姓绝不登史册其事亦无特异者而皆得见之于诗岂史主于纪大而畧小诗主于阐幽探赜其为教一而其为体则异耶然则诗非特以助史之不及其于女史尤要也汉时刘更生善为诗其所辑列女传率本之诗谓诗之系乎女史也岂不信乎吾友吴君敬夫之母吴孺人既没而士大夫为之挽歌挽歌者沿于虞殡其乐道善事而咨嗟咏叹之者诗之遗也呜呼孺人以闺中之懿非如男女有四方之事功德炳炳可以托于鼎彝之勒左右史之载而与之不朽而又非有如燕燕栢舟载驰遭罹厄会以显其奇节为诗人所希诧其所可见者不过乎闺闼房帷麻丝浆酒之间尊养姑章敬承夫子家人女子之常事而已虽然槩以草虫鸡鸣之义其宜在所不废乎是以诸君子哀而诗之以附于彤管也其以广列女之采而兴起幽人之贞也乎余国史也于序诗为宜故推本诗之系乎女史者而为之序 

　　○钤山堂诗集序 

　　毛郑说诗有诗谱以谱诗人之世也作诗者岂亦自谱其世矣乎至如羔羊之委蛇自公兔罝之好逑公侯硕人之隐于公庭考盘之遁于涧谷其人之进退隐显往往自见于诗而说诗者为之谱其世则因其人之进退隐显而时之休明衰替变化而蕃闭塞而隐亦因可见故曰诵其诗知其人是以论其世也少师介溪严公少称神童弱冠举进士入翰林在正德间同时诸僚莫不优游玉庐而公独引身钤山之隩坚苦绩学以邃其所蓄如是者十有余年故其为诗多道岩壑幽居之趣而公之迹则疑于隐至嘉靖初公起南院历迁南吏书是时公负相望久矣往时诸僚及后辈多已联翩秉钧轴而公犹回翔散地如是者又十五六年故其为诗多纪留都冠盖之盛公虽巳位上卿而志未大得也则又疑于隐显之间圣明御极垂二十年顾前所用内阁诸臣罕能称上心者而独注意于公遂自南宫入内阁未几遂首内阁上下之交深故其积之也久经纶之业厚故其发之也迟自是礼乐典章属公协赞焕然以备北虏南倭时有兵革举贤援能密授庙算罔不奏功往往自为诗以纪其盛至于一时人才公所奖拔而布列者亦彬然毕见于公之诗公诗有翰苑稿使粤稿留院稿使郢稿留省稿南铨稿南宫稿直庐稿公于诗文各极其工而尤喜为诗公所寓必有诗若以自纪其进退隐显之迹而读诗者则以论世也杜少陵一老拾遗偃蹇无所与于世以其忠义所发为诗多纪时事故谓诗史而唐人又为少陵诗谱以论其世况公诗所纪当世之　国家大事皆身所历而自为之者少陵诗谓之诗史然则公之诗谓为时政记亦可也毛郑诗谱以谱众人则详于其世而人系之少陵诗谱以谱一人则详于其人而世系之必有谱公之诗者则公进退隐显之迹益以明而世益可论矣公既以全诗授胡默林总督使刻之而属某为之序某窃以文词受知于公公颇谓可与言诗者尝侍公于苑直公示之近稿曰吾少于诗务鍜炼组织求合古调今则率吾意而为之耳某对曰公南都以前之诗犹烦绳削也至此则不烦绳削而合矣公颔之已而曰吾不与后辈谈诗恐以诗人目我而敝精于无益语也夫公之诗雄深古雅浑密天成有商周郊庙之遗知音者自当得之然公既不欲以此自着而某又敢以此仰赞于公哉特举公之诗系于谈世故之大者使论世者有考焉遂书以为钤山诗集序公之诸稿隐显备矣总而题之曰钤山集盖处贵显而不忘隐约者公之志而读诗者则以为公之诗钤山深蓄之力也夫 

　　○董中峯侍郎文集序 

　　喉中以转气管中以转声气有湮而复畅声有歇而复宣阖之以助开尾之以引首此皆发于天机之自然而凡为乐者莫不能然也最善为乐者则不然其妙常在于喉管之交而其用常潜乎声气之表气转于气之未湮是以湮畅百变而常若一气声转于声之未歇是以歇宣万殊而常若一声使喉管声气融而为一而莫可以窥盖其机微矣然而其声与气之必有所转而所谓开阖首尾之节凡为乐者莫不皆然者则不容异也使不转气与声则何以为乐使其转气与声而可以窥也则乐何以为神有贱工者见夫善为乐者之若无所转而以为果无所转也于是直其气与声而出之戞戞然一往而不复是击腐木湿鼓之音也言文者何以异此汉以前之文未尝无法而未尝示法法寓于无法之中故其为法也密而不可窥唐与近代之文不能无法而能毫厘不失乎法以有法为法故其为法也严而不可犯密则疑于无所谓法严则疑于有法而可窥然而文之必有法出乎自然而不可易者则不容异也且夫不能有法而何以议于无法有人焉见夫汉以前之文疑于无法而以为果无法也于是率然而出之决裂以为体饾饤以为词尽去自古以来开阖首尾经纬错综之法而别为一种臃肿侰涩浮荡之文其气离而不属其声离而不节其意卑其语涩以为秦与汉之文如是也岂不犹腐木湿鼓之音而且诧曰吾之乐合乎神呜呼今之言秦与汉者纷纷是矣知其果秦乎汉乎否也中峯先生之文未尝言秦与汉而能尽其才之所近其守绳墨谨而不肆时出新意于绳墨之余盖其所自得而未尝离乎法其记与序文章家所谓法之甚严者先生尤长先生在翰林三十余年尝有闻于弘治以前诸先辈老儒而潜思以至之故其所为若此然今之为先生之文者盖少其知先生之文而好之者又少矣先生之子近思将刻集以传而请序于余近思岂亦以为世之言秦与汉者未必能知先生之文而余之愚陋稍知之也晋江王道思平凉赵景仁其文在一时文人中最有法皆先生丙戌为考官时所取士近思试以先生之文与吾言质之其必有合乎否也 

　　重刊荆川先生文集卷之十 

　　●重刊荆川先生文集卷之十一 

　　序二 

　　◆序二 

　　石屋山志序 
　　赠彭石屋序 
　　送太平守江君序 
　　送彭通判致仕序 
　　赠竹屿吕通判还郡序 
　　赠蔡年兄道卿序 
　　赠宜兴尹林君序 
　　赠邑侯王春岩奖劝序 
　　赠宜兴令冯少虚序 
　　送柯佥事之楚序 
　　赠郡侯郭文麓升副使序 
　　送邑令李龙冈擢户部主事序 
　　赠训导丘君序 
　　赠李司训迁官临安序 
　　送陆训导序 
　　赠何沈两公归蜀广序 
　　赠张方士序 
　　送第上人度海谒观音大士序 
　　叶包庵先生寿序 
　　薛翁八十寿序 
　　罗君八十寿序 
　　李封君七十序 
　　陈封君六十寿序 
　　陆慎斋先生寿序 
　　书水西集 
　　书钱遇斋高尚卷 
　　书地理鹤冈况君卷 
　　书王氏传家录后 

　　○石屋山志序 

　　凡情撄于物者未有不累于中而丧失其所乐者也有人焉知夫轩裳圭组之足以为累而欲自逃于山颠水涯之外以为得所乐不撄于物矣然不知方其有羡于山水而莫之致也则或烦劳而怅望而其既得也则或嗜深玩奇穷乎幽绝劳精神而不知止其据而私之也则一丘一壑悉以自占而若恐其或夺也其久而将去也则踌蹰顾恋而其既去也则或怅然有失如迁客之思其故乡罥于怀而不能已此其患得患失于山水与夫患得患失于轩裳圭组者清浊有间矣其决性命之情以撄于物而丧失其所乐则一也孔子不云乎知者乐水仁者乐山知者动仁者静仁则所见无非山者然非待山而后为乐也知则所见无非水者然非待水而后为乐也非待山水而后为乐者非遇境而情生非遇境而情生则亦非违境而情歇矣故境有来去而其乐未尝不在也苟其乐未尝不在则虽仁者之于水知者之于山亦是乐也虽入金石蹈水火不足为碍至于轩裳圭组不足为绁亦是乐也君子所以欲自得者以此而巳石屋者安成山水之胜处也彭君隐焉而乐之既官于四方而恨不能与俱于是纂为图若干卷凡岩洞之嵚崟飞泉之喷薄草木禽鱼之窈窕朝霭夕霏之变化不假登顿不劳骋望而宛然坐得于此不离乎轩裳圭组之间渺然自纵乎幽遐诡异萧散之观虽人之未尝至石屋者亦将于是焉可以神游而意到也君信可谓能乐于山水矣然吾不知君之乐岂以厌轩裳圭组之为累而欲自逃于此欤或怅然于怀而不能自已欤抑其中固有可乐聊以寄于此欤君苦志好学而从事于仁知不欲为亢世高蹈之士而欲为中行君子其必有不撄于物者矣其必有不待山水而后为乐矣因叙以问之 

　　○赠彭石屋序 

　　君子之仕也非以为利也其苦身以为人至于手足胼胝而不敢以为劳其忘身以从王事至于终窭且贫室人交谪而不敢怨此岂有一毫利之也哉宋儒程伯子之言曰孔子曰古之学者为已今之学者为人吾以谓古之仕者为人今之仕者为已其学也为巳则其仕也必为人其学也为人则其仕也必为已顺之读其说而有感焉又尝观太史公循吏传至公仪休则独述其拔园葵辞馈鱼一二细事而畧不及乎其它窃意休之所以能垂世而立名者必有经国之大计而此二事乃匹夫之小廉耳何太史公舍彼经国之大计而取其匹夫之小廉也其意可知矣盖以为苟不自利必能利人苟不为巳必能为人也欤余从缙绅之后见世所谓贤士大夫者多矣未见有一毫无所利于官者也夫世之洁清好修者不啻几人而余以为未能无所利者非过欤盖检于耳目之所及而或忽于所不及慎于大或忽于细此仅愈于黩冐无耻者则可耳其去古之循吏不亦远乎今夫以小民供有司之饮食器具而不以为有司之浚我以有司受小民饮食器具之供而不以为小民之过奉我其来也久其习之也熟而恬然莫之恠也呜呼此岂非所谓耳目之所不及与其细者欤宜兴山县也里胥之供官岁为金者以百计通判彭侯来署县事公曰吾廪禄之外一钱亦私也况百金乎且我书生所湏几何安用百金亟去之或谓侯曰公则可矣得无病后来者侯曰吾知自尽而已遑恤其后乎且后来者贤必不非我不然吾亦安能预为不贤者地乎侯为人貌古而气凝恬淡而寡欲其居处苦约有寒士所不能堪者推侯之志虽枯槁山泽对四壁之居亦可轩然无求于世而顾有一毫利于官也哉侯治宜兴数月有惠爱其利害所兴革多可书而余独称侯之节且侯之节其大者多矣而余独举其细者亦太史公载公仪休之意也以侯之仕不为巳而其仕必为人者可知巳以侯之仕能为人而其学必为巳者又可知巳或谓小节不足以观人岂其然耶于是新令且至侯还郡有日矣学官某与诸生某辈欲留侯不得则求予文为侯赠余不能辞也遂因侯之节而及于儒者为已为人之说以告于世之仕者非独以告为宜兴者也 

　　○送太平守江君序 

　　嘉靖中交人篡其君贡献不通天子议将用师于是命庭臣推择诸臣中才望尤异者使为广东西云南三省抚臣而三省之吏自藩臬至于州郡县必精其人有不称者更而置之而广西之太平与广东之钦廉云南之广南诸郡尤绾三省之口为中国出兵之户其地与交南相齿错故其选人尤重于他郡而江君适以户部郎出守太平君练达而沉毅气伟而志雄士大夫以是贺太平之得其人而知君之能勇于立功名以自见也会余以省父至南都君之僚某君辈因求余文以为君赠余惟交南距中国万里许且夫以北土能寒之人而争骛于毒利暑湿瘴疠之域以转饷之艰而当自食其地之逸以不习地形之势而当当关拒险陡崖深篝之塞此兵家之忌罪人未可以必得而中国且骚然敝矣故征交之议士夫多难之虽然固有不烦兵不费粮而可以有功者则汉人所谓州郡足任者也今广东西云南诸郡所辖诸土兵其长技固与交人无以异其巢窟于徙崖深篝之中固与出入于交人之地无以异也往时徼上之甿多窃出与交人相市近以通夷禁之夫此正不必禁也贵在因而用之耳诚欲剌其阴事而疑散其党则足以备间谍欲夺其险阨则足以供乡导何不可哉且莫氏以簒得国交人虽蛮夷固未必尽肯甘心为簒人役也其左右之刼于凶虐欲自拔而不能者计亦多矣闻故王子孙尚有据国之半而杘之者而占城压交人之胸世仇国也此皆可借其报怨之愤而资其夹攻之力顾为计者未知出此诚使此诸郡迭相臂指潜形蓄锐蹈瑕而动用其长技与熟于地形之兵加之以间谍乡导之便因其故王子孙与左右欲自拔之人以为内间因其仇国以为外掎使彼备多而力寡然后阳壁于其所备而阴袭其所不备其国中固宜有向应者然则兵不必傅其都而簒之首可以悬而馘之矣其与劳师匮粮以犯兵家之忌者不亦远乎故以为天子苟赦而不诛则巳诛之则宜委其责于州郡而毋出内兵苟委其责于州郡则太平其宜率先诸郡者也嗟乎士患不遇时彼慷慨跃马策勋铜柱之外者世固不可无若人吾将以君之行观之 

　　又 

　　古之仕者比闾族党之长皆不去乎其乡积而至于公卿大夫皆不去乎其邦出有禄位之荣而入有桑辛之欢其委贽而效之君也未尝一日违乎其亲其戮力于国也未尝一日捐乎其家其或衔命而使盖亦不过乎友邦侯服之间而非有蛮陬海徼之远且艰也然而四牡祈父之诗上之所以深悉乎下下之所以自鸣于上者且眷然而不释也是故上不敢恃其势之所易以使而下不必矫其情之所难以安上不忍夺人之私以蕲乎事之所必集而下不必自割其私以殉乎公之所必急于此之时士之不乐于仕者其亦鲜矣后世之仕者不然徼于一命之寄则不得不去乎其乡羁于画土之守则不得不违乎其亲其所冐而历者或绝栈惊波翳瘴毒雾梦寐之所骇而虞焉者也其所群而縻者或侏禽猩语豕窜鹿视耳目之所恠而愕焉者也此其劳逸愉悴与古已大异矣而上之人方且据其势之所易以使而惟靳乎其事之所必集下之人方且割其情之所难以安而惟殉乎其公之所必急然则今之仕者其亦有所不乐乎否耶白石江君歙人也乃今为天子出守太平当南徼之绝去乡万里之外涉瘴疠之地与夷獠杂处君虽慷慨不畏艰阻然而君有老母在顾力不能偕也岂亦有不乐者乎君既不得如古士大夫各用于其乡而其势又不得以其情自请近地而朋友间亦无有能以柳易播如古人而又无有能代为之请者其亦有所不乐乎否耶虽然太平为南徼雄镇外拊交人之背内理绥诸蛮酋其为地也最要而其欲得良吏也甚急君负材练达气伟而志雄意者太平固非君不可而君不宜以亲为辞耶抑以天子方有事南陲欲借豪隽于锁钥之用而暂试之盘错之效以待旦夕而事定则遂还君于内地以便君之私也欤余固知君非久淹边郡者也然则君其可以慨然请行而祈父之歌余知其不必作于他日矣 

　　○送彭通判致仕序 【 代府官作】 

　　古者僚友之间其相湏至殷而其相比至勤也其去者则居者曲为之挽而留之于是有以去者从居者而居者不患于无与共勋伐焉则君奭之书是也其居者则去者曲为之引而致之于是有以居者从去者而去者不患于无与共泉石焉则北风之诗是也其或去者不能为居者留则居者为之盛祖帐车数十百两至作为咏歌倡而和者数十百人于是居者慨然有羡于去者以其绝尘而不可及而去者亦待居者以为重然后风声奕奕耀人耳目至于久而益章则汉人之于二疏唐人之于贺监是也自余官于常而得与石屋彭君为同僚君温雅纯粹行洁而材裕虽在僚佐中而隐然系一郡之重轻余方幸于得君窃以为弥缝缺失实惟君是赖曾不几时而君谢病以去余为之怅然自失既自愧其力不能留君且以余之迂拙无所用于世其去不宜在君后又自愧其縻于此而不能从也独知慨然羡乎君之不可及而欲载之诗歌使君之风声耀人耳目如古人者而又不能也则请聊述余所闻以赠君可乎夫去就有二途而仕隐无两道在易之渐之上九既巳渐于逵矣而孔子曰其羽可用为仪不可乱也观之上九可以肆志矣而孔子曰志未平也由此言之君子所以蚤夜孜孜蕲尽乎巳而被乎物者岂独蹩蹩于世者则然虽肥遯高尚之士亦固有责焉耳且君之居官清远闲散翛然绝不以声利自污则仕固无异乎其隐今君之去也将益尽乎巳而被乎物使其志未平而其羽可用则隐固亦无异乎其仕矣故曰去就有二途而仕隐无两道苟徒枕石嗽流嘲弄烟月以为旷达而曰世与我既相违矣则余又何敢以此望君且非君所以自待也加行矣其亦有以处予也哉 

　　○赠竹屿吕通判还郡序 

　　今之为蠲灾之说者余知之矣有司以灾上之计府主计者量其所灾而上下其所蠲之数宜乎所灾与所蠲必相当也然主计者疑于有司之不信也而必裁其数于三分之内有司者亦逆知主计者之不吾信也而必溢其数于三分之外大率主计者之蠲灾也十裁而为七有司之上灾也七溢而为十然后有司之所溢与主计之所裁较足相补而所蠲与所灾适得如其分数而无盈乏若使据实而上焉则是所蠲常不能如其分数也然灾自七分以下皆中饥小饥也犹得溢其虚分以求不失乎实分之蠲若夫大饥则其实分巳盈乎十而十之外有司固不得复益其虚分之三以待主计者之所裁矣其所蠲亦不得过七而止则是大饥之所蠲常不能如其分数也夫所蠲既已不能当其所灾矣况所蠲之分数云者又非通而计之也其法曰留者蠲解者不蠲大率一州邑之税解者十居七八而留者十不能二三也颛计留者二三分之中而蠲其十之七乃通计留者解者十分之中仅得蠲其十之一二耳则是十蠲其七者虚也而十蠲其一二者实也若使其所虚蠲者未及乎七则其所实蠲又当逓少于一二也夫灾之数溢于十而蠲之数裁于一二此如徧体残矣而益之以一毛然尚有一毛之益也而况所谓一毛者又未必在民也其或有司不能皆贤也胥吏实操其散敛之柄蠲诏下矣匿而不布也鞭笞竞行程期转迫至于一无所负而后出诏而揭之壁则固无用于蠲矣是蠲之公囷者虚也注之私囷者实也有十分之灾而卒至于无一毛之蠲嘻其亦可叹矣章丘吕君判于吾常以督税为司者也君操履修洁馈遗一无所受可谓嚼然不湼于缁其才精于勾稽胥吏不能欺也而窥其志盖若不欲茧丝为功者岂古所抚字于催科者非耶己亥之岁将入京师既成事将返郡求余言以赠是时东南诸郡大灾斗米百钱而羡中家以上不能具饘食其野人或剥树而啖之余不知主计者将如其分数而蠲之耶抑犹不免乎裁其三分如曩时耶将通其留者解者之算而蠲耶抑犹不免乎不蠲解者如曩时耶吕君以督税为司则固曰知受成主计者而已矣知盈算而转输之而已矣主计者之所裁也解者之所不可蠲也此吕君之所不得专焉者也若夫裁补乎官私赢朒而操纵乎贫富予夺疏其鞭笞而缓与之期使所蠲者虽一毛必达于民而所不蠲者不至乎棘以厉民此吕君之所得专焉者也君为其所得专者而已矣君之所得专焉者余既以告于君而君且信而行之矣则君之所不得专焉者又安知不有以吾说而告之主计者耶安知主计者不且信而行之耶然则东南之民其亦庶几乎饥而不害也欤 

　　○赠蔡年兄道卿序 

　　嘉靖己丑余始识道卿于同年中巳而同事于吏部后数年道卿为刑部郎余见之京师又数年道卿谪为广德同知余游金陵而道卿适在焉于是又见之于金陵自始见道卿则貌朴而气温如良金之蕴于矿也再见之其貌炜然其气充然问之以古人之书无所不通间或作为文辞率能与一时文士相驰骋上下如虎豹之不肯自晦其章而蔚炳时见乎外也又再见之则貌之炜然者以凝气之充然者以虚与之语非六经之蕴不以言从而叩之非君子之儒不以存诸胸中如草木之将落其华敛其元气而归乎其根也道卿年未三十而余三见道卿亦不过四五年间耳既巳屡变不可涯涘而且卓然有志于道借使过此数十年余不知几见道卿不知道卿容貌辞气又何如而其于道何如也其所谓速化者欤夫学者非其才之足贵而闻道之难圣贤之道易以简而学者每病其难闻何也其毋乃多岐误之欤故学者必一其所志而后精乎其进百家众艺莫不皆有可喜可慕而皆可以附托于圣贤之道后生耳目好奇而不择方其力蓄而气锐力蓄则必有所涌泄非泛滥不足以肆气锐则耻于一艺之不及又安能夺其可喜可好而专事于淡乎无味之至道哉其习之也惟恐其不博而不知博之适足以溺心其罗而张之也惟恐其不文而不知文之适足以丧质及其力刓于无所不搜气竭于无所不恢于是向之可喜可慕者或如搏影而不可得或得之又不足以理身而养性而适以溺乎其心丧乎其质于是始欲反之于道则力巳刓而不能果气巳竭而不可鼓大率少年刚锐之士不患乎进之难精而常患乎志之不一至于力刓而气竭则虽或不患乎志之不一而常患乎进之难精道卿既已落其华归其根以一乎其志矣夫聚其全气与力无所渗泄而一以输之于道至于久而未有闻焉者吾不信也在道卿精进之而已于是道卿迁官庐州将行广德诸生彭某辈来求余文以赠余欲坚道卿之志而励乎其进也故聊为之言以俟异日更见道卿云尔 

　　○赠宜兴尹林君序 

　　宜兴环山为邑所产多竹木名材尘狶异兽柿粟茶荈之饶其民人工织屦治丝葛善猎射自食其土不为游贾于四方而四方贾人亦以僻绝罕至其地其民终身不见都会之绮丽与奇袠之人而自老于岩壑之间是以其俗俭陋而木戆畏吏而简讼山泽之税不待督而入为吏者既乐其土风之醇而又无宾客送迎得以优游而养尊又有回溪峻岭飞泉石窦皆带郭数十里内以其暇时游娱其间以极幽人逸士之所翫好而忘其身之为吏也盖凡宦于东南者莫不以宜兴为善地岂不然哉其后敦庞之风渐泯而机利之习稍兴其民之巧于捭阖既无以异于大都諠市之人而豪家富人竞为浮侈与吴会争胜山谷之甿往往凭险以逃税或击锣聚群持木挺格捕者急则窜入邻境不可禁甚者或与长吏相诟讼独其山溪泉石之胜不改于曩时而为吏者亦苦于簿书之烦且劳而不暇以娱也其风俗之变迁不同者如此余尝登铜棺泛荆溪历二洞周览其山川之故庶几复见古者敦庞之风而不可得为之慨然太息其老人为余言往时吏多长者善拊循其民后为吏者见民之饶给又蠢蠢易笼也则多张网络侵渔之故民生日以殚蹙而奸伪萌起由此言之风俗之趋大率在长吏矣于今乃见林侯林侯盖所谓长者也侯本以经术取高第其恂恂儒雅不类于法吏为政洁巳而恕人未尝取办于敲朴钩擿以为能然而其期月之间民巳四向而慕之其政平讼理尤出于法吏之所不及岂邑之古风其尚有存者乎何侯之致理之速也夫民之于吏如金铁之在炉冶惟其所铸南阳好商贾而召信臣当以本业颖川好告讦而韩延寿教以礼让南阳颖川非素善俗也被二君之化翕然为之改观易听而况宜兴旧称醇风者乎在侯之所潜转而默导之者而巳若是余知宜兴之民复于敦庞而余得以与观其盛也可几矣余于侯有同年之谊又与宜兴邻邑也故不徒颂侯之政而有所深望于侯焉 

　　○赠邑侯王春岩奖劝序 

　　始侯之入觐也余尝赠之以诗其诗曰无言似桃李有志笑鹰鹯得暇即开卷长贫不受钱自余为此诗流闻士大夫间其士大夫之素知余者则曰是戆不妄誉人者其所誉者必其人也而因以知侯其素知侯者则曰是不为鹰鹯者是不受钱者其誉之者必其不妄誉人者也而因以知余然是时侯之为邑仅踰年耳侯为人悃愊不皦以近名又不善候剌人意而迎之故当时虽有知侯者然尚少也上之人其知侯者又加少矣或抑而挫之侯亦恬然而甘之盖不汲汲于求知也至是侯之为邑也三年矣其政之平易于其初者则益以精明于其后其守之不可缁于其始者则益以不可渝于其终于是上之人其不知侯者亦少矣其飞章而荐焉与其驰檄而奖焉者属而至也夫侯能恬然于其抑而挫之者则亦岂有欣然于其荐而奖之者哉而余独喜为侯道焉者亦喜余所誉之益有所试耳所谓驰檄而奖者御史廵江锺君其一人也于是侯之寮罗丞辈将奉锺君之檄而行事焉而相率求余文以张之余观锺君所以奖侯之语固曰公而谨也勤而廉也其公而谨也无乃余所谓不为鹰鹯者耶其勤而廉也无乃余所谓不受钱者耶甚矣锺君之知侯而其言之有似于余也然以邑人誉邑大夫则是上交之分而其为言也近謟以监司誉属吏则是下临之势而其为言也必公余方且援锺君以自信焉而罗丞辈乃欲张之以余文岂以予之言为有加于锺君之檄也欤虽然监司之于其属也终岁而不一二涉其地焉则多得之于耳剽邑人之于其令也朝夕而熏焉则多得久于目注故闷闷之政可以孚乎其邑未必可以获乎其上察察之政可以市乎其上未必可以愚乎其邑之人然则较吏治于上人之口宜不若巷处街谈之口尤为亲且详也矧余与侯又相知最深者哉且余誉侯于踰年之前与上之人抑而挫之之时人固不以予为妄而信之也矧余誉侯于三年之后与上之人荐而奖之之时人其有不余信者哉侯好学而志古之道则其所树立将不止如施之一邑者而古之良吏所居常不赫赫而去则见思侯行且去矣人之思侯也其将何如故余预为言之以俟他日又当有信余者 

　　○赠宜兴令冯少虚序 

　　君子近于静而远于嚣近于简而远于烦非以便乎静与简之为逸而惮乎嚣与烦之为劳也静则可以致一而极其精爽之思简则可蓄其有余不尽之力以待其有为是以神凝而几决气完而务济易不云乎君子安其身而后动庄生亦云室无虚空而妇姑勃磎今之言治者何其轇轕而好多事也丽省之邑上承监司部使而监司部使一省率数十人此数十人者满其意皆若欲得一令而为之役而令以一身而役于数十人拜跪唯诺之所承应米盐琐屑之所责办率常以星出以星入然炬而后视邑事中夜而治文书鸡鸣而寝睫未及交耳闻钟声而心巳纷驰于数十人之庭矣驿道之令蚤夜饬厨传戒廪饩走而候于水陆之冲宾旅之往来者如织迎于东而惧其或失于西丰于南而惧其或俭于北以为得罪幸其无呵望欢然而出境则骤马而归未及脱鞅而疆候又以宾至告矣此两者烦文缛礼之疲其形惕谗畏谴之鬪其心虽有强干之资剸割之才且耗然而眊矣何暇清筦库察狱讼注意于刀笔筐箧之间而为俗吏之所必为者乎而又何暇蓄其力精其思毣毣然为百姓根本计虑而出于俗吏之所不能为者乎非其人之所不能势使之然也宜兴地僻以遐宾客之所不通监临之吏或数岁而一至故其令常逸而尊又其人山采而泽渔其食衣易给而徭税易完也非有确瘠啙窳剪爪及肤之艰其俗椎朴而尚亲重于去田亩而怯于犯法非有椎埋告讦之奸非有武断睚眦杀人之豪非有探丸鸣桴之警故其钱谷讼狱盗贼诸课常省于他邑然则地之静以简而为君子之所便近者宜无过于此而邑令冯君又所谓有强干之资剸割之才者也虽使之骛于最嚣且烦如前之云者犹或未有不济而况其静与简者乎夫因其强干之资而试之于简则其力益厚用其剸割之才而养之于静则其思益精冯君行哉予将踊跃以观宜兴之政矣 

　　○送柯佥事之楚序 

　　承天故郢都据江汉上游扼襄沔荆鄂之喉自古为巨镇今天子起汉沔则承天为汤沐邑且先帝寝陵所在天子既肇建园邑备规制金堆之藏焜耀山石将与紫金天寿相望无极故其地视昔尤重于是抚按之臣请于　上曰承天故荆南廵属地辽阔守廵吏岁不能一二至且权分非所以重寝园也请自为一道割沔阳隶之设守廵吏各一人诏报曰可其以承天为荆西道铸印置吏如所请而柯君迁之自户部员外郎擢拜按察司佥事奉　敕往廵其地柯君以学问干局显郎署间及是行士大夫皆以为荆西得人也其友人武进唐某送而谓之曰柯君知斯职之不易乎盖在汉时诸陵邑习俗庞杂豪猾所窟穴故天子常为选用强察能治剧吏以附循而芟薙之其所以销奸萌拥护陵寝之计甚至然是时诸陵邑近在辇毂下耳今承天界在南服地故阻险又楚人啙窳无积聚以剽悍相鼓扇其习俗视汉时诸陵邑何如也　显陵之工为费巨矣去年楚大饥流人聚而薮于承天左右僵者日几何人丘墟之间刳而市其胔可谓廪廪夫以杼轴既空之后而敛之以日溢无限之费以转徙罢弊之人而率之以趣期就办之役此在素沃土重厚之民亦难矣况于啙窳剽悍之俗乎欲以销奸萌护陵寝安得不深虑也诗曰滔滔江汉南国之纪柯君其无忽也哉 

　　○赠郡侯郭文麓升副使序 

　　廉吏自古难之虽然今之所谓廉者有之矣前有所慕于进而后有所惧于罪是以虽其嗜利之心不胜其竞进之心而其避罪之计有甚于忧贫之计慕与惧相持于中则势不得不矫强而为廉其幸而恒处于有可慕有可惧之地则可以终其身而不至于坏而世遂以全节归之其或权位渐以极泄然志盈而气盛则可慕者既巳得之而无复有惧于罪至如蹉跎沦落不复自振则可慕者既巳绝望萎然志销而气沮且将甘心冐罪而不辞是故其始也缩腹镂骨以自苦而其后也甚或出于饕餮之所不为人见其然则曰若人也而今乃若是而不知始终固此一人也虽然此犹自其既坏言之也方其刻意为廉之时而其萌芽固已露矣苟捐之足以为名而得之足以为罪则千金有所必割苟捐之不足以为名而得之不足以为罪则锥刀有所必算人见其千金之捐乃其奇节而不知锥刀之算其真机也从而谓之曰廉嗟乎是安知古之所谓廉者哉古之所谓廉者必始于不见可欲不见可欲故其奉于身者薄奉于身者薄故其资于物者轻虽其一无所慕与无所惧而未尝不廉盖虽欲不廉而无所用之也郭侯治吾常以平易岂弟与民休息为政而尤以清苦绳约自律余始见侯如是则亦以为今之所谓廉者耳徐而与侯处听其议论察其志之所存乃知侯非今之所谓廉者也侯性本澹泊苦厌纷华又尝讲于欧阳南野先生盖知从事于无求饱无求安之学者尝言曰我蔬食则喜肉食则不喜布裀则寝乃安纻裀则寝不安其奉身率如此然则虽欲不廉而无所用之也侯盖古之廉者也闻侯之夫人亦乐于粝食敝衣与侯所嗜好无异然则古之廉者犹或不免于室人交谪于是益知侯之为难能也侯居常三年升山东副使以去侯之僚霍君裘君与其属武进尹杨君征余文为侯赠夫侯之廉人既巳尽知之而奚俟乎余之言耶虽然余知侯之廉非出于慕与惧而方其为守则犹在有可慕有可惧之地也自今以往官益峻而望益隆将可慕者得而可惧者去矣侯之廉犹是也而后人信之曰侯果非慕与惧者也然则知侯者莫如余先也而乌得无言乎 

　　○送邑令李龙冈擢户部主事序 

　　嘉靖甲辰至丙午东南连岁大祲先是为户部者疑有司之缓于其赋而私于其民于是水旱霜蝗之奏十不一听而沮抑推勘之令严军储国需窘乏常在目前而里闾疾苦常在千万里外于是蠲租发帑之请十不一得而督责迫促之纲密李侯为武进既遭大祲则计以为户部之不信有司非其壅膏以自润之为咎而患在不尽知有司之急有司之不见信于户部非其籍灾以庇民之为罪而患在不尽通户部之情如使为户部者知有司之急则固可越法破肉以为贷而曲全乎有司为有司者通户部之情如亦可据法奉例以为请而无逆于户部然而有司常冐求于法与例之外而不知裁请于法与例之内户部不能靳恩于法与例之内而亦不能借恩于法与例之外是以其势常相左然则户部之不信有司非户部之拒有司亦有司之自拒于户部也今纵不敢望户部设以身处有司之地而为之计犹可使有司设以身处户部之地而为之计于是日夜搜检故牍及访之邑中士大夫家得户部支运折兑故事丝发无耗于国而百万有益于民者凡四五条为疏以请于抚按抚按以请于朝而下之户部户部果以为便不终岁而奏行之自武进一邑得免米若干万石及东南诸郡邑共得免米若干万石三数年间东南连遭大祲而民不尽捐沟壑者李侯之功为多居久之李侯以政最擢户部主事夫李侯之为有司也既巳能辨户部之事为户部也其必不忘有司之心为有司也能设以身处户部之地而为之计为户部也有不能设以身处有司之地而为之计乎韩退之以为天下之事成于自同而败于血异余以为其自同者始于气脉之相贯其自异者始于气脉之相壅盖在周时司徒主国计而州长县正寔受法焉安有为有司而不能通户部之情司徒敛财贿而荒政聚民尤必先焉安有为户部而不能知有司之急如今日者乎然而司徒之属有司救一官寔周旋于上下之间凡岁时有天患民病则以节廵于州县以告之司徒而施惠焉是以长正与司徒气脉恒相通惟司牧焉是赖今之世无是官而户部郎出为郡守县令入为户部郎则犹有通融之意且国家财赋委之户部而源于东南诸郡县李侯佐户部倘尚书有问钱谷盈缩与国计民力之孰利孰害李侯必且举所尝治县者以对至于异日四方水旱凡有请焉而无不得者必李侯为之周旋其间也 

　　○赠训导丘君序 

　　古之职于学者皆其乡与国之老其体貌也甚尊而其廪饩也甚丰其在国学天子至为之馈酱酳爵而乡学则乡之大夫严而事之如师其子弟之不心服而安其教者少矣今之职于学者则四矣馈酱酳爵之礼其废于国也既久而其职于郡邑之学者日数溢之廪月朔而望抑首促步揖且伏于守与令之庭候颜色怒喜为欣戚虽其子弟有不貌而师背而嘲者少矣故古之职于学者常易而今之职于学者常难虽然古者非苟隆其礼而巳固责之以德行道艺之备乎其身轨物化导之善乎其俗弟子执经而杂问以观吾之所应郡邑之乡大夫有大事从而乞言焉以决其所疑苟一之不副则其责不可以诿而今也课书升散之外一无所于责矣于于然饱且卧而已矣故今之职于学者常易而古之职于学者常难然则今之所谓难者顾待之者则为薄耳而取其职者未尝不自以为便也古之所谓易者顾待之者则为厚矣而居其职者未尝不自以为惧也古之易者果易耶今之难者果难耶虽然抑今有所甚难者古之道不以责于今之人而今之官古之官也人虽不以古之道责之而吾古之官也则亦安得不以古之道自责乎以古之道自责则是食今之食而任古之事其势将益龃龉而不行且夫古者据至隆重之势以御其心服之子弟其教之行也岂不易然然犹有一再三不变而移之郊与遂而屏之远者是其责尚有所不尽而况据至卑亵之势以御其面而师背而嘲之子弟欲驱之帖帖以就吾教以冀于育才善俗如古人而无负乎其所自责其必能乎否耶然则古之所谓难者犹或有所勿而今之所谓易者终有所甚难也虽然亦在乎自尽而巳苟德行道艺之在我者备则虽势有所不行而吾固巳无愧于古之人矣自余为诸生所见不啻几何人矣求一二人焉几于自尽者而不可得也及往来仕途则以询于天下不啻几何人矣求一二人焉几于自尽者而不可得也岂古今人不相及往往如此耶抑其待之者薄则亦不能自为才耶若丘君者其几于自尽而为吾之所求者乎丘君卑而无所屈于身贫而无所缁于利于今之簌簌龊龊之态丘君一无有焉其德与艺不知于古何如耳夫因乎待者之厚薄以为其人之隆污者有之矣因乎其人之隆污以为待者之厚薄者有之矣向使龊龊者而出乎古古亦未必不以薄待之向使德行道艺者而出于今亦安知不以隆且厚者待之耶余尝问丘君于学之诸弟子群然曰丘先生吾师也则既异乎貌而师背而嘲焉者矣古不云乎教学相长也自今以往丘君德益成艺益进而誉日益流也然则所谓严而事之与就而乞言焉者安知不在丘君余既有感于古今之难与易而喜于丘君为余之所求又冀于古道之复自丘君始也因诸弟子之请遂书之以为赠丘君序时嘉靖丙午秋七月也 

　　○赠李司训迁官临安序 

　　古今之变其可恠也欤古者任官以才虽无所不择然自一艺而上皆可以器而使也至于学校之师则规规而谋之曰彼有道者乎彼有德者乎彼道隆而德纯者乎何其求备之至也古者或委之以卿相而不慑投之以盘错而不避至于命之为师则逡廵而若惊焉曰吾不堪也虽亚圣大贤犹不敢轻也而曰人之患在子为人师何其逊避之至也今则不然不量其人之能与不能也率然而授之为师曰彼无不可焉不自量其身之能与不能也傲然而当乎为师曰吾无不可焉呜呼古之所靳而不以与有道而未隆有德而未纯者今不问其人而可以与者也古亚圣大贤之所逊者今人人之所不逊也其亦可恠也欤或者曰今学校之师诚无难焉勾稽廪食督促升散如是而已耳其高者讲章句课文字如是而已耳夫使师之为师如是而已也则谁不可也如曰不如是而已耳则必修教化兴礼乐而后可以无愧然则有志之士居是官者能不畏且惧欤又安得傲然而已乎且夫不量其人而率然授之者是谓失人不自量其身而傲然当之者是谓失已失人者则既失于人矣不可以有补也失已者则所失者巳耳可以勉而补也说命曰惟教学半古人之于教未尝不学而其学未尝不资乎教此所谓可勉而补焉者也嘉靖丁酉余始识司训李君于宜兴会君调临安教谕于是诸生爱君不忍其去也因相与求余文以赠余知君为忠实长者气温而语确能自异乎时之为师者可谓有志之士也司训与教谕虽同为学官然司训于官为贰其势不可以专不专则其责犹轻教谕于官为长而一学之事皆专焉专则其责益以重矣君固且傲然当之而巳欤其亦畏且惧欤吁君其自勉而务学以有补焉可也曰如是而巳耳如是而已耳则余又奚说以赠君哉 

　　○送陆训导序 

　　六籍之教之废也久矣而诗为最甚何哉六籍皆以文传而诗独以声传朼昔者孔子患郑卫之声乱于雅颂乖剌无所从正乃周流四方闻韶乐于齐不知肉味又得文王之操于苌弘乃始默然自信曰吾六十而耳顺然后反鲁正乐命太师歌关睢而曰皦如也绎如也洋洋乎盈耳哉自是删诗定其中声得三百篇皆被之筦弦而雅颂各得其所其于门人弟子亦往往教以诗歌其尤有得者声若金石而子贡闻声歌所宜之说于师乙则夫子乐而与之曰赐也可与言诗伏然则诗之为诗不专以其文以其声也自汉而下诗之文徒在而其声尽亡然其时乐师尚能谱鹿鸣伐檀文王驺虞四诗又不久而废韩毛诸家号为专经竭其力以争草木虫鱼至问其音节不能解也今三百篇具在学官诸生诵习其文与诸经同然绝无有能绎而歌之者而弦匏琴瑟诸器因此遂不列于学官其鹿鸣诸诗则宾兴乡饮酒学官命弟子时一歌之然有声而不成调噶噶然若击土鼓然不知其于槁木贯珠之义安在乎若是而欲以陶养性灵风化邦国人知其难也然则诗之存者其亦少矣余少而受诗说于邑人陆文祯先生尝病不得其声而亦未暇请于先生也今先生之弟文祥为海盐训导文祥亦善说诗以诗贡为是官是官盖古司乐之遗以六诗为教者以其人之素善于诗而又当乎以诗为教之官窃以为发古六义之意以长育人材而兴起菁莪之化非习其文而兼通其声则不可此其责在文祥宜无所让故余推举诗之兴废以为说然余少时闻今之歌有越曲者越人类能歌之而尤着于海盐之间余亦不能辨其声也文祥之行也其将能辨之耶岂所谓诗之遗耶抑亦浮艳要眇繁音促节悲而助欲者耶南风柔而靡近宝而民佚以宕海盐故滨海之沃而柔靡奢慢之俗也岂其俗之发乎其音者固然耶里谣巷讴采诗者以观风焉其信然耶夫古声诗之义不传而艳词丽曲哗于民间此最教化者之所禁也嘻文祥其尚能以雅而易滛也哉 

　　○赠何沈两公归蜀广序 

　　尝闻石钟之说乎江自蜀走海数万里寂然未尝有声一经石钟山下则噌吰鞺鞳骤发而骇作夫声藏于水本非无声偶遇空洞之石与之相得而一露其奇耳使数万里间不一遇空洞之石则遂终无声矣使其为空洞之石者不止石钟一处为然而濒江处处多有之则声当满天地矣终于无声与声满天地而声之在水者自如也人之遇于世亦若此矣栢村何将军之在蜀紫江沈将军之在广以身系两镇安危国家倚长城者二十年松茂线路辟百余年之塞而牂牁两江熢燧帖息盖栢村之沉毅如太阿之在匣而不可测紫江之敏锐如太阿之出匣而不可拟两将军意气不同而同为一时名将顷倭寇起东南驽帅数蹶事人人以为非二老将不可而庙堂亦遂召之及两将军之来俯仰诸当路间则舌若胶噤而不能谋臂若蜷缩不能展谋焉而率不见奇展焉而率不如意贾勇而来垂翅而去何其智于蜀与广而拙于东南也倭奴恣睢岂必劲于西番南猺江海沮洳岂必险于松茂牂牁而利钝顿异人或以此歉两将军两将军亦未必不以此自歉昔者李郭两公专制一面则挫安史方张之锐而有余及与九节度逡廵相州之役则熄朝义既灰之烬而不足此一人也何哉权之在不在焉而巳矣使今两将军于东南其所遇如蜀与广得自专制安知不且为东南长城使向在蜀与广所遇一不得自专制如东南即毫毛之功未可必立况能以身系两镇安危耶呜呼士不能自为材岂不信乎两将军归矣松茂牂牁之间人人相迎曰我公归矣吾镇无事伏两将军亦感于东南之垂翅而慨然于故所立功处将不有技痒而心动曰我思用赵人乎否也然则人其可无歉两将军而两将军可以无自歉矣 

　　○赠张方士序 

　　儒者诋老氏有生于无之说而圣人无声无臭之密旨遂亦不传于世于是修之而为名检气节文之而为辞章经术虽华实不同其失圣人之旨均伏窃疑二氏专求之静虚纵不能无毫厘之差其去圣学要之较世儒为近于是读其书问其说于其徒则往往旁门曲见狥象执有盖亦失所谓老与佛之旨矣非特儒者为然也巳而因西蠡蒋驾部以会蜀人张方士自言常遇异人于襄阳叩其所传一以无为为宗得其神气出入之门而守之以至于坐忘而后为妙参之阴符道德无不脗合可谓得老氏之髓其于楞严圆觉诸佛氏言亦若符契然则为二氏学者盖未尝无人也吾圣人无声无臭之旨倘亦可求乎余是以赠之以言使为老氏学者其无疑于张君之说而学圣人者其尚求所谓不传之密旨而母徒安于名节文辞之学也 

　　○送第上人度海谒观音大士序 

　　自三十二相至于种种恒河相谓之曰皆观音大士焉可也徧微尘国土谓之曰皆补陀焉可也昔诸菩萨未见多宝佛时多宝佛乃在宝净国诸菩萨既见多宝佛时多宝佛即不离娑婆世界多宝佛无在无不在而人有见不见耳由此言之求观音大士者不必补陀求补陀者不必海然而大士见身独补陀为着而为其徒者往往必跨海以求而后得焉何也吾闻佛家之说以尘劳为苦海以解脱为彼岸非离苦海不能到彼岸如非跨海不能见补陀或者大士假此以度世而其徒又假此以自度也苐之意其出于此乎然则世岂真有补陀者耶其亦化城火聚之寓言耳补陀之事其诞与信无足深究吾特有激于第之行也以补陀之眇然大洋之外绝不见踪影至使其徒莫不翕然醉心焉不惮惊波之险飓母蛟鱼之毒冀一至焉而后为快盖其信之笃而趋之果如此今儒者学于孔氏孔氏之宫岿然可目量而趾援也其醉心焉与冀一至焉而后为快者何其少欤呜呼孔氏之与佛不待较而知也然彼能奔走人于穷海不可踪影之境而此不能奔走人于可以目量趾援之间彼不惮措身于蛟鱼之窟而此画地于坦坦之途是何诡之易溺而正之难归耶岂吾儒言义利乃不如佛氏言死生足以关斯人而键之耶藉令第始者不为彼而为此其能必至于孔氏之宫如今之必至补陀见大士否耶谚曰雀翼不能伏鹄卵吾才薄不能炽吾儒以柅第之行而回其辕于孔氏也第兹行过山阴见吾友王君汝中者其必有以语第矣 

　　○叶包庵先生寿序 

　　嘉靖壬寅之岁先生年六十门生若干人相与谋赠先生以言顺之谂于众曰盖尝观于汉儒林传矣乎汉初六经始出秦火齐鲁诸老先生丈率各以其意治经凡数十家自是诸生各自名其师说而固守之终其身不敢变一字一句以为家法又各自以其师说转相授受虽支派分擘莫不绳然以世迭谱失徒之盛一家或至千有余人其传且十数辈矣犹然名其首传之人而曰此某氏易也此某氏之书若诗与春秋也在元封间表显六艺取其说之盛行者立为博士自余诸家则或以其无师与无书可传也遂罢不列自是之后诸博士弟子多以经至大官国家有大议论必令传经义以对至勤人主亲自问其师何人师说云何则对曰臣师某也臣师之说云云盖其重也若是故当其时经生之为业也专而笃经师之为功也尊而信以久今吾包庵先生其古所谓经为人师者非耶先生行修而志洁其于书无不涉也而尤攻于诗先生治诗且三十年虽一以传注为宗然训诂名物之外往往能深探古人之精微而发之于文自邑中诸先辈故多以诗名家至先生乃益精先生之出邑子以诗为业者大半多先生弟子先生为学者说诗丝联发比关窍开解音节洞朗学者俯而听之如身殷周之间而聆猗那关睢之响也先生古悫自信故其宦不达顺之碌碌在弟子中进不能张大先生之教以行于世退复不能推衍先生之说以淑于人顾独知守所闻不敢变而巳然诸弟子中固且多显者若夫精于其业而转相授受者固巳不可籍记矣安知不有以经义为国家决大议论引师说以对如昔人者乎又安知不有史氏传儒林者且将家而列之曰叶氏诗焉然则先生之寿固远矣若乃寿先生于年齿间不其未欤众曰然请以为先生寿 

　　○薛翁八十寿序 

　　古者乡有耆老父兄则率其一乡之子弟烝烝然皆劝之于善而况于其子弟乎至于后世虽其子弟亦莫有劝之于善者而况檿其乡之子弟乎若此者非古人徧爱其乡之子弟而今人不自爱其子弟也何者其为爱天而其所以爱之之道异也古者贵义而贱利爱之必以其所贵者则固日夜望其子弟之趋于道德仁义也是为爱之而巳矣后世贵利而贱义爱之必以其所贵者则固日夜望其子弟之趋于富贵利达也是为爱之而巳矣嗟乎人情固惮乎趋道德仁义也虽督之弗率也而又不足以悦其父兄之心则将益怠而肆人情固竞乎趋富贵利达也虽牵之弗止也而又非此不足以悦其父兄之心则将日锐而坚盖风俗之靡而古道之缺然也久矣非有志之士孰能自拔于此薛君图南其始之所自为与其父始之所以望之者固亦犹夫人耳巳而图南游学于四方得闻仁义道德之说于邹东郭先生于是惕然有悟快然如迁客之反乎其家则又讲求于乡先生毛古庵与其乡人朱信夫唐希古之间乃益以自信始欲剥落枝叶归其本根既而语其父薛翁曰南也将为此而不为彼矣翁亦惕然知始之所以教其子者之非也于是惟恐其子之不为道德仁义与为之而不底于成也图南益感其父之爱巳则日夜淬励惟恐其不为道德仁义与为之而不底于成也吾见薛氏父子之交相成也可不谓能自拔于今之人者欤于是翁年八十图南与其弟某欲寿翁而问其说于余余曰夫古之所谓不朽与所谓有子者可知已且薛氏父子既有闻于仁义道德之说矣则较修短于彭聃殇子之间岂足以为翁寿而鞲臂曲膝馈浆酳爵亦何足以寿其亲也哉薛氏居夫椒山夫椒眇然在五湖中土狭而人辏其富人则通鱼盐逐什伍之利其贫者鼓刀笔工狱书家为胥史以机变嚣讼为常故其所争不能锥匕而骨肉且反目矣斯固贵利贱义之甚者欤由此言之薛氏父子能自拔于今之人尚不为难其能自拔于其所居尤足多也夫风俗之靡也其初一二人焉倡之而巳其反之于古也其初亦一二人焉倡之而巳夫椒之俗之至于是也吾不知其初孰为倡之者而其不能反之于古也吾知其惟无有倡之者耳使薛翁之所以望于图南与图南之所以自为者继此而必底于成彼乡人之闻薛氏之风安知不有感而兴焉者乎然则异日夫椒五湖之曲有称乡先生能风其乡人者必薛翁矣乎是谓翁之能自寿而图南之能寿其亲也巳 

　　○罗君八十寿序 

　　先王所以养老者何其厚而尊也馈浆而酳爵非无人也而天子亲之割牲而总干非无人也天子至自祖焉冕焉而为之天子事老者踧踧然如子弟之事其师而无敢肆也老者受天子之奉衎衎然如自受其子弟之奉而无所让也若然者岂先王以为天下之子弟不足以尊事天下之老者而至于以身代天下子弟之役哉盖王化必始于孝弟而孝弟之行于下非自上率之不可则尊有所伸固不得而降敬有所隆古不得而杀也周衰而此礼废矣綘县老人有白首而从征役者虽洙泗礼义之乡至于龂龂然少肩其老老下其少而莫之正也由此言之则自诸侯之国乡党之间亦不复知齿之可贵矣而况于朝廷之上哉嗟乎王教兴则老者尊于朝王教废则老者不得尊于乡盖其势之使然欤老者于古今诚未有以异也尚不能不随世为贵贱如此而况于怀珍抱器之士又安得不贵于古而贱于今也欤此君子所为深叹乎古今之际也夫后世天子之势益尊而欲其屈体以事匹夫之老者如古之时其势诚必不能然而老者固乡人耳以乡之少者而让乎乡之老者使少不肩其老老不下其少力役劳苦先少者饱暖安逸先老者此不过以乡之人而让乎其乡之人耳岂亦有不能者哉然而自周之衰既巳不尽然在后世其又何说则是老者既不尊于朝又不尊于乡独所谓称寿之礼今乡人行之而不废也夫称寿不过饮酒献酬之间其为礼至末也然而为子弟者曰吾父若兄老矣吾酌而贺焉可也为乡人者曰吾乡丈人老矣吾酌而贺焉可也是尚齿之遗也以此意推之老者其亦可以尊于乡矣孔子观于乡而知王道之易易岂非饮酒献酬之间而其俗犹有近古者欤歙人方生大中从余游求余文以寿其外家双溪罗君而余不靳为之言者以为是尚齿之遗风俗之近古者也君本衣冠之后而隐于商梁宋吴楚舟车之辏无所不游四方名士无所不交及其晚年息机以归老萧然一室若不知有门外事者盖方生之语君如此则固老而有行者欤吁有如君者以生于古而亲遇三王之盛安知其不在祝鲠祝噎之列也欤柰何使君尊于乡而巳也然而吾犹幸君之尊于乡也 

　　○李封君七十序 【 代人作】 

　　古今语父子之盛者必推蜀陈氏自文惠公既登将相两兄弟亦为大官至尊重而其父秦公是时尚无恙每秦公与客坐则文惠公兄弟左右侍立坐客局蹐不安求去秦公笑曰此儿子辈耳今副使五石李侯出则提方寸之印专制一道数千里之地操纵予夺在其手中而匍匐十余州郡县绾绶束带之吏呼吸十余万乘城守障虓雄之士鞭笞深箐绝峒鸟言兽面之蛮夷而莫不如志四方之望之也虎峙而岳耸其入则奉怡斋封君于内帣鞴而鞠?月丞邑?献浆而酳爵伛偻而候起居欵密而承色语宛转嬉歔于尊俎祍席间若婴儿孺子然此其事与陈氏何异虽侯之禄位勋业其后来未知与文惠公孰上下而封君之寿考荣遇则既巳无歉于秦公封君与秦公又同为蜀人盖历四五百年而两家父子起而相望于岷峨大江之间嘻何其奇也然史称文惠公居官有节槩不妄进取自为小官积十余年不调百寺翕然以恬静归之而文惠出入内外历典方镇其在官虽以精严立事而其意要归于忠厚未尝按黜一下吏人以为得于秦公之教为多李侯自兵曹主事为御史前后郎署十余年较其资与望宜在台省而侯逡廵出就方镇其故寮多至公卿者而侯坦然无几微不平见乎色词此其与沾沾竞于势利者远甚侯尝以御史廵江南又廵闽所居虽以宪度从事而温厚专大未尝作威福以捃摭刻峭为能及为副使则益镇以清静数千里内吏承宁一之化民荷悃愊之仁军戴醪纩之赐而蛮夷亦息戈负耒喁喁然自向于亭徼之外然则侯之行已莅官大率有似乎文惠公而禄位之同不同有不足论者至于封君之教其子虽非外人之所得闻然亦知其大率无以异于秦公之所以教也于是封君年七十有二余父与侯为同年封君余大父行也道远不能走贺堂下嘻倘体得走贺堂下而见侯之侍立左右将有局蹜求去如秦公之者乎 

　　○陈封君六十寿序 【 员外崇庆之父】 

　　封君年六十而王君懋中为说以赠之其论黄冶变化非老子事信矣至以老子为长生久枧之学而谓其与吾儒不类则亦未为得老子之精者吾以为老子之书其为旨也闳而奥其象于物也曲而赜故读之者卒未能解然世多称老子为养生家则不过以其玄牝婴儿之说为魏葛诸人所剿袭而云耳若是则以奇用兵固当属之兵家而翕张予取又当为纵横家耶然则老子之言其亦庬矣庄生以吐故纳新熊经鸟伸归之彭祖绝不及老子其论老子闻风于古之道术又绝不及长生吐纳事明老子彭祖各自为一家不相入也黄冶变代非所以语老子而长生久视亦岂尽老子之精也哉盖孔子西游而见老聃有猫龙之叹而聃之言曰良贾若虚盛德若愚以是参之其所著书多相贯穿出入乃知老子之旨固在于此至读孔子系易之谦以为天道之所亏益人道之所好恶地道之所流变鬼神之所福祸皆不出乎谦盈二者其于老子亦有同乎否耶老氏长生久视之学余不能信而其谦虚不争持满守柔以远祸迩福则老氏之所长而儒者不能易也故尝以耳目所及质之大易老氏所称吉凶祸福真若执左劵以要于后者夸诩之子一旦逢机藉势气满而意得极其力之所可猎取渔夺而穷其志之所欲驰骋矜耀居则盛歌舞出则侈僮骑狼藉闾巷间闾巷之人曩与等夷者莫不奔走伏谒喘汗不暇然曾未几而景响销歇所谓伏谒喘汗闾巷之人且将徘徊乎其高台曲池之间相与追其盛而诧乎其衰以予耳目所及若此者几何人矣岂其倚伏乘际之数物理固然而不可逃欤其无乃骄汰盈溢犯大易老氏之戒然后至于此欤余观封君其貌俛然而敕其气蔼然而温其里坦然而无所营岂所谓君子终吉而持满有道者耶老子长生久视之学余虽未知封君之有得焉与否而其谦虚守柔则窃疑其出于老子封君其以余言为然耶为不然耶 

　　○陆慎斋先生寿序 

　　走曩以童子侍先生先生授之书课之文字观其进止动静往往奖叹以为远器是时先生方日夜治经史综百家之言期以奋乎身而措之事业然竟龃龉而走也窃先生之口说数年遂以经中第为翰林未几而拙疾罢归时先生尚留滞庠序中仳走起为春坊再罢归而先生亦已去其业而老于家既获拜先生于环堵间因复思童子从游时事奄忽二十余年则先生既飒然成翁而走亦且发种种矣先生既龃龉以老走亦旅进旅退于是既为先生抱井渫之测而又深以自媿有负乎先生国士之期也虽然古所谓乡先生者非其禄与位之谓也古者耆年道艺之士尊则为三老五更以为王侯之师下不失为门胥族师以教诱化诲其乡人是以虽居无位之地而各有以致于用先生志行愊实其取与有狷士之节今年益高行益修而益以信乎其乡纵不得为老与更其所以式是乡人宜不在古闾胥族师之后然则先生之自致于用固在此而不在彼欤且夫世固有履显赫之位而身妾妇之行瞿瞿然终日伺人而目为喜戚至于腰脊伛偻老且疲矣而不知止先生少而读书老而投间蘧然自足于陇亩而一无所俯仰于其外两者相较岂得以此而易彼即走虽驽拙无所树立于世尚幸以山中余力因先生早岁之说以上泝古人为学之大方冀洗涤宿愆而因淑其身然则所以报国士之期者固亦将在彼而不在此也先生年六十其子维新来请文维新好学能継先生之志者也遂次其说以授维新使持以为先生寿而因以自朂又以朂维新云尔 

　　○书水西集 

　　华师鲁刻其父水西君所为诗文凡八卷曩余与君同在兵曹而君为职方郎是时西北边数被虏职方颇号多事君据案草奏或一日四五上莫不切中机宜每赤囊纔入尚书立召问君君口对甚辨无留滞者于是遂以才称顷之君坐言者所中免官家居而余时亦罢归每尝候君则见君悄然独闭一室尽取古儒先所疏注笺纂六经文字凡百余家精髓糟粕咸在所谓累世不能殚其说者君独悉力标驳参伍毫厘同异要于融而联之以上究六经之旨而成一家之说若小戴书则既有端绪矣未几而遂卒自君居剧曹与家居治经亦时以余力作为诗文盖君为人劲挺有精力其志甚锐而用心最苦其试于世则欲以才具功名自振即使枯稿山泽亦欲自托于经术以靳于后世有知我者诗文虽赡切可喜然要非君志之所存也顾其才既遭抑塞而经术所著述亦未克就是以其所志者若或靳之而泯焉无传其非志之所存者独尚足以传于世若此余恐读是编者以为是足以尽君也故为发君之平生虽然昔人谓容貌禄位不能动人人安肯传其书然则书之传者亦往往禄位能动人者也即如伳所传经注百余家者虽其山泽之儒禄位不显则以附于六经与之并行而人不能废之舍是而传焉者寡矣君既不得显于功名而又不及托于经术彼其泯焉无传者则既巳矣其所谓足传于世者亦焉可知其何如也哉此余所以重悲君之志而为之言者冀后世有因余言而知君者也 

　　○书钱遇斋高尚卷 

　　予自为编修罢归是时邑中士大夫谢事而居者十数人此十数人者里闾丘壑遨游燕笑之欢日相聚也彬彬乎有佚老之遗焉而余适以罢归得厕其间时时从诸君子游目与为乐然诸君子多以久宦致通显而余亦逡廵郎署者数年而后归独遇斋始挂仕籍不赴官即解去遇斋解官既先于诸君子而年又最高于是诸君子相与推而尊之至相率为诗歌以赠而题其卷首曰高尚其意若有羡于遇斋而歉然以为不可及者夫诸君子既巳与遇斋同其所乐而无间矣顾若有羡于彼而不可及者何也夫士大夫驰骋于功名之门而逍遥乎泉石之娱使两者各据其方而不相为谋则莫不皆自以为快意然至课其盈亏倚伏之数则泉石之士或病其枯槁而功名之士至以为头颅可知自悔而无所及方遇斋之抱利器而不售以至于老也则诸君子亦或未始不悲其穷然诸君子之出而手于世也虽无穷愁抑塞之患然而伛偻趦趄日疲乎其形宠辱誉毁日鬪乎其心者宜亦不少矣如是者十数年或三四十年而后得与遇斋同其乐于此譬如贾人岁岁出没于惊涛骇浪之中既抵于岸而得晏然当此之时亦未有不自笑其税驾之晚者矣而奚啻有羡于遇斋而已欤然则功名之门此遇斋之所不能与诸君子争焉者也而泉石之娱此遇斋所以不易其乐而诸君子能同之于终不能同之于始者也易不云乎壮趾则凶遯尾则厉盖言进而趋时者利于后退而息机者利于先也诸君子之退而息机也比之遇斋则已后矣矧余又误不自量始弱冠而已得官未既其根而繁其叶又逡廵其间不早自解去则是诸君子之中其不为遯尾者莫如遇斋其为壮趾者莫如余也余退则既后于遇斋其进也又不幸而早于诸君子噫嘻几何而不为凶与厉之萃也欤然犹幸得罢归以与诸君子相从于泉石之间虽高尚之风不可以冀矣然庄生所谓樗栎以不材得全余今亦庶几焉耳 

　　○书地理鹤冈况君卷 

　　叩巫卜星相堪舆之家而问焉曰吉乎未必然也而闻者骤然喜叩巫卜星相堪舆之家而问焉曰凶乎未必然也而闻者骤然悲则是巫卜星相堪舆常掺吉人凶人悲人喜人之权以奔走乎其人而其人之吉凶悲喜一系于巫卜星相堪舆之口而听焉若是何也人情常喜希觊秋其所不可必而常揣摩乎其所不可知而术家凭鬼神以自神故多言而或信巧发而奇中掺希觊之心与摩揣之见而叩之凭鬼神之人而投之巧发奇中之说宜其入之深也诸家之中其尤炽者曰堪舆其指画天地支离五行八卦奇中之说尤多而人尤尊之堪舆家吾不知其所始吾意其初本以候土验气测量水脉以宁死者而赞慈孝如是而巳盖未始有鬼荫之说也自兹说之行至使子孙露其先人不葬以待吉地与吉日致其人而不免于水火者有矣或取土中数十年之陈胔非有山崩水啮而好数徙之甚者豫章饶歙之间盗地以葬往往至于杀人而不止然则堪舆家之说吾惧其不为祥而为孽也夫儒者之论殃庆归之积善与恶其说至精犹或半半不验验则天道之远也而谓既朽之骨丛祸丛福若呼谷而响答焉其亦未必然欤鹤冈况君精于术而能奇中者也曩余葬母寔藉于君然余之藉君非其吉凶祸福之谓也君间尝请文于余呜呼挟君之术以游于世其有不能奔走乎其人而其人之悲喜有不惟君之为听者欤然则余言何能轻重君耶君如有意乎余言也则君其务为候土验气以宁死者毋务为吉凶祸福以邀生者而孝子慈孙有溺于吉凶之说其亦以余言解之而巳矣 

　　○书王氏传家录后 

　　文皇起北藩靖内难一时云合之士其首功既皆裂土而王矣其斩馘自一级以上至于执殳樵爨亦莫不授武功爵世其子孙至万余然王氏自长史公以儒生首事文皇于藩至其子彦昭两世矣长史左右夹辅不幸老死及靖难兵起彦昭寔与居守其两世皆不可谓无功然顾不得与一时云合之士同裂土而又不得一介之爵以芯其子孙若是何也岂其翊赞于遵晦之日者不及乎纯熙大介冖会其居而守社稷者固不如行而扞牧圉之为劳也欤自汉而下拜侯彻爵率以战功为重文皇之意其或在于此欤虽然裂土之封孰与诗书之泽之可以长久使其子孙饱禄而骄佚孰与使其子孙苦约而思以自立也夫世禄之族骄骄则举其累世之所遗者或一朝而禠之儒生之族发愤自立则其先世虽无所遗而犹可以自振自国初以来所谓世禄之族其盛衰可数巳而王氏子孙读书好礼彬彬然以儒名其家者相望而东斋公以能文官至太常卿东皋公克世其学不坠厥声其来者犹未艾也然则儒术之与战功王氏之所以遗其子孙与文皇之所以报王氏者又孰多而孰少耶于是长史公几世孙稷纂其先人之行事自长史公而下凡几世题曰王氏传家录盖诗书之泽在焉余尝读唐李邺侯家传侯遇肃宗于潜龙之时及其起事李郭诸人皆以百战裂土而邺侯虽帏幄谋臣然不得与其列其事颇与王氏类邺侯之子繁积书至三万轴而当世推其文雅此亦偶类于王氏且夫李郭诸人不能世其家也久矣而邺侯之事至今独着于世者则以家传在也然则后有欲观王氏者其在兹录矣乎此稷之所为纂也 

　　重刊荆川先生文集卷之十一 

　　●重刊荆川先生文集卷之十二 

　　记 

　　◆记 

　　重修宜兴县学记 
　　重修泾县儒学记 
　　重修瓜州镇龙祠记 
　　重修解州关侯庙开颜楼记 
　　常州新建关侯祠记 
　　常熟县二烈祠记 
　　零陵县知县题名记 
　　广德州同知蔡侯政绩碑记 
　　镇江丹徒县洲田碑记 
　　裕州均田碑记 
　　建陈渡石桥记 
　　华氏义田记 
　　救荒渰记 
　　大观草堂记 
　　西峪草堂记 
　　任光禄户溪记 
　　永嘉袁君芳洲记 
　　吴氏墓记 
　　休宁陈氏墓庐记 
　　吴氏石亭埠新阡记 
　　胡贸棺记 
　　叙广右战功 

　　○重修宜兴县学记 

　　先王因人情而施之教知夫人情所不乐则不可以从事于久不可以从事于久则不可以责其器之备而业之精也是故学校以教士而养之以礼乐以柔伏其速成躁进之心使其终日从事于俎豆筐篚象勺干钥盘辟缀兆之容与其弦匏搏拊笙磬雅颂龡击歌咏之声盘辟缀兆其文郁如龡击咏歌其音铿如是耳目之所悦而血气之所畅也天机与器数相触而不自知是以能终身安焉而不慕乎外上之人九年而后视其成四十而后试之仕而士不自以为滞也故其器之备也则自蕳廉直温刚塞恭愿至于中和孝友皆能尽其微妙而无有粗疏傲戾之气其业之精也则自虞夏商周之典章鞮译象寄之语言至于射御操缦杂服之技凡可以为家国天下之用者能贯而通之而无有乎卤莽生涩之习葢其磨揉之久而其势不得不至乎此也今也礼坏而乐废先生之所以为教弟子之所以为学者何也朝击柝而聚之而课之书多击柝而聚之而校之文口吻刓于蠹编之诵记而思虑敝于游词之剽缀夫士者之为世其不得已而应有司之求则可耳岂人情之所乐而况声利之焰熏心炫目又杂然而日出以非可乐之习驱之以必可夺之诱则宜其有厌苦学校之心惟恐其去之不速亦何怪乎业之不精而器之不备也葢孔门诸子尝言志矣点独不愿仕也浴沂风雩鼓瑟咏歌以适其意而子夏亦云出见纷华盛丽而悦有鼓瑟咏歌浴沂风雩之乐则点也可以自足于洙泗之滨而无所慕有纷华盛丽荡之于外则子夏不能自必于其中今也无礼乐以养之有声利以驱之而欲使之终身安焉而不去岂非势之难者欤宜兴有学旧矣岁久不葺通判泌阳焦君希程来署县事斥赎金之余凡若干两鸠工庀材以缮其事又立名宦乡贤两祠于棂星门之旁以祀宦于其县与其乡先生之贤者而学之制于是为备既讫工教谕张君某训导某君率其学之弟子来请记呜呼礼乐以养士古之道其不可复矣虽然无体之礼无声之乐流乎宇宙而着乎人心不假器数而传则古之道固未尝不在也诵书缀文以应有司之求士生于今不可以巳矣虽然其诵书也务于约而不汨于百家传注之烦其缀文也尽乎巳而不牵于时俗好丑之说则今之法固不能为累也古之所谓可乐者未尝不在而今之所谓非可乐者不能为累则亦可以无用于速而去之矣宜兴溪深而谷窈石峭而泉冽自古官游之士多欲徙而家焉葢隐然有舞雩沂水之风而地僻以蕳冠葢文绣之所不冲大贾重装之所不辏故其俗鲜见纷华盛丽之习然则有点也之乐而无子夏之诱宜莫如此地者噫嘻诸君子其务求古人之所可乐以自足于其间以修其器与其业而无急急于务去其学也哉 

　　○重修泾县儒学记 

　　先王本道德礼乐经术以造士而以士大夫耆老之优于道德礼乐经术者命之以为庠序之师至于闾胥族师什伍之所鼓箧而从焉者亦无不命于上而一闾一族之间亦无非以道德礼乐经术相磨切是以上无私师下无私学周衰王道废缺齐鲁列国学校犹在不过粉色润餙而易象春秋十六国之乐徒以夸于诸侯宾客为古物玩具而未尝以教诸弟子所谓学官与弟子云者诩诩礼乐徒能习其铿锵鼓舞而绝莫知其义其士大夫之有道德者抱其器而私相与教授于山泽之间不出户庭而自成庠序□观于洙泗之滨欣欣侃侃弦歌鼓瑟者至数千人虽数百余年诸生以时就其家习礼焉而使观者低徊不能去此其最盛然孔子在当时非有司乐象胥之职没不与瞽宗之祭而弦歌数千人者亦非所谓司徒俊士之选也自是之后西河邹峄传易授诗纷然弥众然皆与庠序无预汉兴立博士置辟雍桥门观听缙绅动色蕃夷武卒莫不受经然秪以为太平之荣观而当时所谓师弟子者不在也济南关西琅琊千乘世传经术隐君教授生徒至万余人然亦不属之庠序由此言之王教兴则道德礼乐经术之寄在庠序而师道为公王教废则道德礼乐经术之寄在山泽而师道为私虽其所寄无以异者而世之升降系之矣国家建学徧宇内蛮陬海徼莫不有学生徒多者七八百人少者百人可谓至盛然而道德礼乐经术之寄其在焉否也所习者不过乎章句占■〈亻毕〉所志者不过乎声利荣名其所谓高等者亦惟骛文词之博而秪以为溺心灭质之资矜廉隅之饰而秪以成诡激矫诞之习是以豪杰之士往往病之而相与修身治心咏诗习礼考业讲德干岩居燕处之间先王之礼乐经术亦稍稍赖以不坠然庠序为虚严而师弟子为私名论世者亦太息于斯焉泾于宁国为属邑而学宫圮坏不葺午山冯公为提学尝欲新之未尧也而再为提学则以属之知府尹宇叶令□率其民之好义者使出财鸠工不足则济以赎金之余董其役于主簿某而视其成于学官董汝砺锺维扬曹鸾于是戟门壁池笋簴在列登其堂者如入孔室而闻金石丝竹之声丹艧黼黻俨而高居挹其象者如见圣人而亲申如夭如之容其与古之庠序亦几无以异矣而午山公轨物树风声其为师又非徒以其位焉者泾之俗古称和柔而泾之士以余所知其有闻先生长者之风志于修身治心而深病乎占■〈亻毕〉声利之为陋者固且有人焉而在乎庠序之间自是淬磨砥砺融习气之偏而归之浑化破意见之障以致乎精微相嘘相染而成风俗使人皆曰先王道德礼乐经术之寄不在山泽在庠序者泾之学则然岂不盛欤古者首善自京师始故司乐象胥之教尤详于闾胥族师泾为甸服去南都三百里而近是国家之所首善也泾之士相与务乎先王道德礼乐经术而风流乎四旁使人皆曰道德礼乐经术之兴于庠序者泾之学始又岂不盛欤于是午山公使学官维扬与诸生张鑜来请记余乐为之记以告于多士而朂其成云午山公名天驭字应房蕲人修学始嘉靖某年某月成于某月 

　　○重修瓜州镇龙祠记 

　　龙之祠不秩于三代之典记礼者谓之四灵葢以为鳞虫之灵者耳其祀始见于封禅书朝那龙湫今天下大水之演无处不有龙祠宋之儒者论大河之治以为不宜祀龙曰是天地之功也龙何力之有然余窃以为未尽也夫天地无为而百物之肖像于其间者莫不各致其能以效其功而天地未尝与之争功然而百物之功孰非天地之功也至于昔人之制为祀典也凡有功德于天地之间者不问细太莫不群然秩而祀之以致其报而未尝疑于与天地分功然而所以报百物之功亦孰非所以报天地之功也吾观于蜡而见古人通乎鬼神之情而悉于幽明之故矣夫生成百谷以粒民孰非天地之功若是则古人为之禋为之□以报之可矣至于大索鬼神而蜡焉者何为也其蜡也先农先啬庸与坊焉可矣而至于迎猫迎虎而昆虫亦登焉者何为也惟天地之生成百谷虽一猫虎昆虫亦使之尽其能于食鼠食豕之间而无遗利焉于此见天地之功为甚大人欲报天地之功而无由则虽猫虎之效一能于天地者亦秩之祀而无遗灵焉于此见人之所以报天地之功者为甚深凡百物之灵固莫不肖气于阴阳五行而龙得阴阳五行之气之精故其变化尤灵猫虎未尝无功于田而谓龙尽无功于水乎祀猫祀虎未尝疑于与天地分功而独疑于龙乎且夫天地之间大者不自擅其大而寄于小小者各务致其小以归于大其为力也大者常逸而小者常劳其功之成也小者易以为德而其大者常不可名故耕凿之民不知帝力之何有而至于一社之长一邑之令则人煦煦然而向之死则为之尸祝而俎豆之此岂可谓忘大君之功德而颛颛于一社长一邑令之为报哉又岂可谓一社长一邑令之功德而非大君之功德也哉然则龙何疑焉而不祭于古也曰百物之祭古矣又安知古之不祭龙耶古有豢龙氏豢龙氏之于龙安知其非如伊耆氏之于蜡实掌其祭者耶所谓豢龙者其无乃羞饮食以祀龙之谓而好怪者遂以豢龙为畜龙也欤龙乎可畜其亦非所以为龙矣古今大水凡四而河与江为最河移徙溃决不常而江独为安流意必有宰乎其间者而龙之奔走以効其灵也亦不可谓无瓜州据江之冲则其建祠以祀龙也亦宜祠不知所始岁久圯坏嘉靖癸卯奉化王侯杏始为扬州府同知署府事乃斥赎金之余修之而使道士某来请记王侯儒者也其为是举也必有以通乎鬼神之情而悉于幽明之故矣余惧后之人泥于旧说而以为非经之祀也为之着论如此使龙其安且食于此而无惭焉且使读者其亦无以余为语怪也 

　　○重修解州关侯庙开颜楼记 

　　呜呼汉建安迄今二千余夫而侯之烈自缙绅先生与小孺子皆能道之赫赫若目前事其庙侯而尸祝之者自都会以至一井一聚且徧天下而解人之慕侯尤深烝尝伏腊尤虔以勤者以侯之为其乡人也解人之庙侯也久矣而为楼以栖乐者则始于国朝弘治时其扁曰开颜而楼蔽东西南三面若张幄然其南楼撤于正德间东西两楼亦久且坏乡人某某等复醵金葺之又树坊其南以承楼之缺而侯之居益崇且严矣侯以死事于法得祀又侯故为将军封列侯汉制列侯将军得赐铙歌鼓吹其没而葬也得用军陈凯乐则乡人备乐舞祀侯宜也于是某等因其乡之士大夫员外郎丘君某来请文按侯始识玄德于艹莽卒然之遇而遂授之以肝胆死生之信至于崎岖颠沛西东奔窜而其志愈不可夺窘于俘虏之中而其志愈明葢侯之大节磊磊如此而论者特称侯之雄勇冠世而深惜其功之不就以为侯之兵不先加于腹心之吴而先加于肘腋之魏不先加于藏戈背伺之吴而先加于露刃面拒之魏故其胜魏也未足以肥蜀而其信吴也乃足以自毙且操权之不敌也久矣操也且慑于侯之威至欲徙都以相避使侯当时先吴之未发而图之岂不可以得志噫此亦有数焉耳然使侯为摧锋拔城之将孰与使侯为伏剑死绥之将也侯始遇玄德固相许以死而已幸而得死侯又何求且夫摧锋拔城之将勋庸着于当时伏剑死绥之将风采传于后世勋庸在当时者身没而响微风采在后世者既远则人愈悲而思之此固世之所以尸祝于侯而解人所以慕侯之深者也不然古之雄勇如侯而能摧锋拔城者岂少哉皆身没而响微可以观人心矣解之为州在太行上党之间昔人论五方之俗以为山西懻忮而好气而慷慨毅武奇节之士多出于其间若介子推先轸狼瞫蔺相如马服君诸人虽或死或不死皆耿然如寒水皎日不负其志所谓伟男子者也侯从玄德于崎岖颠沛之中似子推威震乎敌国似相如马服其贾勇死敌又偶与轸瞫相类岂慷慨奇节之士多出于山西而侯其杰然者欤今之山西古之山西也吾不知其俗之懻忮而好气于古何如而慷慨奇节之士抑岂无有出乎其间如古人者欤然则解人之所以拳拳于侯者非徒为侯也葢将以鼓其所趋而成其秉节倡义亲上死长之风也夫书以俟之 

　　○常州新建关侯祠记 

　　嘉靖三十四年倭寇继乱东南天子命督察赵公文华统师讨之师驻嘉兴军中若见关侯灵响助我师者巳而师大捷赵公请于朝立庙于嘉兴以祀侯事具公所岄为庙碑中明年倭寇复乱赵公再统师讨之师过常州军中复若见侯灵响如嘉兴赵公喜曰必再捷矣未几赵公协谋于总督胡公宗宪渠魁徐海等悉就擒赵公益神侯之功命有司立庙于常州侯之庙盛于北而江南诸郡庙侯自今始或谓江南古吴□吴侯雠国吴不宜祀侯侯亦未必歆吴祀此未为知侯之心与鬼神之情状者也先儒有言人皆谓曹操为汉贼不知孙权真汉贼也按侯所事与所同事当时所谓豪杰明于大义者先主孔明而巳孔明犹以为吴可与为援而不可图先主亦甘与之结婚而不以为嫌惟侯忿然绝其婚骂其使摈不与通窃意当时能知吴之为汉贼志必灭之者侯一人而巳权逊君臣亦自知鬼蜮之资必不为侯所容非吴毙侯则侯灭吴此真所谓汉贼不两存之势也侯不死则襄樊之戈将转而指于建业武昌之间矣然则灭吴者侯志也侯之志必灭吴岂有所私雠于吴哉诚不忍衣冠礼乐之民困于奸雄乱贼之手力欲拯之于鼎沸之中而凉濯之使吴民一日尚困于乱雄侯之志一日未巳也然则侯非雠吴雠其为乱贼于吴者也雠其为乱贼本吴者所以深为吴也侯本欲为吴民毙贼而先毙于贼赍志以没侯之精灵宜其眷眷于吴民矣由此言之侯之所雠莫如乱贼其所最雠而不能忘尤莫如为乱贼于吴者倭夷恣凶稔恶以毒螫我吴民是乱贼之尤未有甚焉者也其为侯所震怒而阴诛之所必加翼王师而助之攻也亦何怪乎神人之情不相远未可以为杳冥而迂之也窃谓吴人宜庙侯侯亦必歆吴之祀于是郡守金君豪以赵胡二公命择地得城东隅巍然一突下视城郭方可二亩相传所谓中军帐者旷无人居君以为庙侯莫此地宜于是树以穹宫而地益胜古树数株适当宫前森阴倏忽若侯降止郡人来观莫不喜跃强者贾勇弱者思奋抵掌戟手若神惎之然则诸公之为此举非特以荅侯之功其所以作郡人敌忾之气以待寇者所助不小也久之金君迁去邵君惟中代守有嘉成迹增之式廓爰勒碑以纪其成而请文于郡人唐顺之其词曰 
　　朅朅关侯惟万人敌天禀义姿志必歼贼北向挥戈七将皆殪匪曰后吴势有未及欲拯吴民为贼所先精灵在吴死而炳然阴隲吴民至千余夫东南不淑天堕妖星岛酋海宄凶逊再生竞为长蛇荐食我吴侯灵在焉能无怒乎夷刀如雪手挛不展渠魁倔强悉就烹脔帅臣避让岂我之力阴有话之寔徼侯福徼福维何作庙以祀东南庙侯自今其始毘陵巽隅古称将坛若有待侯鬼兵踞蟠天阴髣髴长刀大旗生欲拯吴没而来思侯德吴民无间生死么么小丑永镇不起郡人入庙踊跃欢喜竞如赴敌强跳弱起谁鼓舞之侯有生气 

　　○常熟县二烈祠记 

　　昔人论女子从一于夫比于臣从一于君之义自古奸人篡窃而其故臣不幸以才见籍录于斯之时彼有弃瑕用雠之图而我有佯合观衅之便苟其党有可携事有可济则逞于一击以诛雠而复国若王司徒之于卓叚司农之于泚此其势逆而其事之难以必者也彼有弃瑕用雠之图而我坚委质策名之谊宁死而不二其心宁死而不二其君若豫让王蠋之说此其势顺而其事之可以必者也二者其所处不同而其要于自尽则一也是故生也而无迂身于徼幸之嫌死也而无自经于无济之愧女子之于夫则亦有然者矣尝读史所载孙翊妻之事而壮之当二凶贪于翊妻之色而杀翊也妻既见窘逼于是藏机匿哀阳许二凶以婚而缓其期阴结故将为援须二凶以婚入而遂刃之雪不共天之愤于闺闼杯酒之间斯亦可快矣若夫二烈之事则异于是其夫以羁旅浮寄江壖非有可以豫藉之势环而指者皆凶人之党也非有肘腋可结之援方张岛之诬其夫以盗而沉之于江岛遂欲室其妇而岛之党欲室其女于是妇与其女仓惶阖门自刃以死呜呼可谓烈矣虽然二人者岂不欲手揕雠人之胸如孙妻之为以报夫与父哉而势有不能也则一死而其事辨矣故尝合孙妻与二烈之事论之苟机有可乘而逮忿以必死则杀身而无期苟事无可济而濡忍以有俟则危逼而近辱此亦其所处不同而其要于自尽则一也二烈死时凶党哀其尸而焚之其事秘无人能发之者后数年廵按陈君蕙诇得其事岛与其党始伏辜此葢足以见节义之气有时而必伸淫凶之诛有时而必不能逭也欤二烈者固不必手揕雠人之胸而后为快矣事既白于是知县罗君鸿为之立祠以祀扁之曰二烈而无锡安君如石请余为之记呜呼此义行不特所以劝节其亦深所以惧凶也欤是有关于世教大矣烈妇某姓某夫某姓而逸其名相传自通州而徙常熟之某镇也 

　　○零陵县知县题名记 

　　名者其起于古之所以励世乎古之所以励世其法莫备于史史之法莫严于春秋史家者将以纪善恶而垂法戒而千百年之善与恶不可胜书也则举而寄其词于名姓称□之间春秋之法微者名姓不登于册书其非微者则槩而登之是史家之常法而无所择乎其人焉者也其有不然者或微而名或非微而不名或书其姓而夺乎其名或书其名而又夺乎其姓其靳靳不肯轻予人以名姓也如此而后得登名姓于册书者足以为重是史家之变例也今夫人望其容貌而问其人之善与恶者有之矣过其室庐而问其人之善与恶者有之矣识其姓名而问其人之善与恶者有之矣故古之图容貌表室庐纪姓名使善者因之以久其善恶者因之以久其恶其为教一也零陵楚之南徼也邑乎郴桂之间瘴疠之所濡苗僚之所邻往往不能得善吏而邑之谱谍亦散佚无可考自余父有怀公少时则巳闻先伯祖平乐公名复者始宰是邑有惠爱及为永州欲按其故迹询其姓与名虽邑之耆老亦无知者考之郡志所载零陵令之姓与名亦无有也巳而更索民间所藏景泰中所撰旧志则稍具其姓名政事历官大略而其名亦已误复为福矣有怀公为之慨然而叹因复思国家二百年之间其邑之善令多亦有如平乐公或仅存其姓名而又误或并其姓名而湮没焉者当不啻几人而其奸回饕餮乘令之威肆毒吾民者亦幸而逃其名于后世岂非志于惩劝者之所悼欤于是搜辑散逸得某君而下若干人以为是皆令也则槩登其姓名于石以着于世虽然后之人过而指其名有不就而问其为令之善与恶者乎问焉而知其令之善也虽百世有不爱而慕之如其人之存焉者乎问焉而知其令之恶也虽百世有不唾而噍之如其人之存焉者乎是则其为令也善而名之也甚于旗常之载焉其为令也恶而名之也甚于鼎象之铸焉所谓羙恶同词其亦春秋之法也呜呼其善者盖不忍欺乎其民而蕲以自尽乎其心初岂有意身后之名也哉其不善者葢亦偷快意于一时自计以为其去官与其身没之后且影响销尽人无复指之者岂知更千百年其姓名蒹彰着而不掩若此嘻其可惧也已 

　　○广德州同知蔡侯政绩碑记 

　　蔡侯之始去州也州人哭而送之境后十余年侯以宦游过江南有传言侯将取道于州州人喜于复见侯也逆诸境数日侯从他道去州人哭而归则相与谋纪侯之政于石于是署州事判官张君遣陈生潘生来请为之书石余辞谢后一年知州欧阳君継遣陈生濮生来复以请曰先生与蔡侯相知为深宜为之书余复谢曰余惟与蔡侯相知之深也是以未敢为之书夫蔡侯者居乎今而学古之道者也古之道尽乎巳而不蕲乎人先其实而□避乎其名不然畏垒之民规规然感慕而俎豆之此庚桑子之所为惧而逃去者也且古之以循吏书于其传者有之矣其在当时权任既重且专其居官也又久而信是以能为百姓立殊绝可纪之功而后史氏因书之为传若蜀郡以兴学书南阳以溉田书书渤海也以弭剧盗书胶东也以增户至十余万自汉时得书者纔数人而一人又各以一事殊绝自见而巳自此之外其缘俗而治者岂遂少哉则以其事无殊绝故不书也蔡侯莅州之日浅矣又州佐也操柄所不在故其所可见者大率缘俗而治侯之心且自谓不能有殊绝功德加于细民而歉然不以为足也侯之所不自以为足而州之人乃欲为侯张而侈之不亦拂乎抑古之以循吏书于其传者非特以殊绝之故亦以位不至通显其所树立施设止于一郡一邑而不究乎其大者故史氏亦从一郡一邑书之而谓之循吏传若黄颍川薛冯翊其治绩尤异固不在于蜀郡渤海之后以其事业冈大焉者则不得从一郡一邑书之故不以循吏而别自为传蔡侯行完而才巨以方显庸于时其勒之竹帛而铭之鼎彝固将有待若夫一州邑之绩岂足为侯书之由前言之殆非侯所以致谦之意由后言之可非州人所以尊侯之意也二生起而对曰先生为蔡侯言之则可矣而未始为州人虑之也广德负山之州也往时为吏者患州人犷悍多豪黠齘齘不可理以柔道于是一切争为严峻深文痛法以绳督之而人亦遂相传以为非刻深不可治广德盖州人之蒙兹诟而病焉者久矣蔡侯乃独先教化而后诛罚事无剧易处之一以镇静人无奸良御之一以诚悫是以侯既去而人怀思之至今呜呼此岂深文峻法之所及也哉由此言之州之所以为治者盖在此而不在彼也是故州之人欲为之书以示后之为吏者使知州之所以为治者在此而不在彼也余曰若是则可以书矣蔡侯名克廉字道卿泉之晋江人中嘉靖巳丑进士今为江西提学佥事其同知广德也以刑部郎中坐狱事谪以某年至州某年迁庐州府同知以去皆宜书 

　　○镇江丹徒县洲田碑记 

　　古者与天下为公而泉布其利然山川林麓天地之产金石铅锡萑蒲盐蜃鸟兽翎革之琐细莫不为之厉禁而名山太泽虽封诸侯不以及者非自封植也惧夫利孔不窒而争狱滋繁则是以其利人者为人害也其虑可谓深矣丹徒环江为邑沿江上下多有芦洲其为利甚巨而新故之洲时没时长故不入版籍而人据以为私每一洲出则大豪宿猾人人睥眤其间毕智殚贿百计求请或连势人以摇官府必得乃巳及不可得则雠其得者而相与为私鬪甚者构亡命挺矛矟阴贼公閧于丛苇高浪之间相杀或数十人官司逮捕辄反复觧脱狱案满筐箧积十数年不可诘绝故洲之争未巳而新洲之争又起于是丹徒之视芦洲如悬疣枝指之着体非特其悬与枝而巳且痛连于骨体而怵于心畜为瘇蛊不治日深而丹徒绾水陆之口厨传日费数十金谓之班支郡邑公私筵燕诸所狼籍岁费且数千金谓之坊支闾里骚然苦焉不可以巳也莆田林侯既莅郡日夜问民所利病除所不便深知班坊苦民而未有以处也适会有洲田之讼于是慨然谂于众曰吾欲祛两害以兴两利可乎且夫古者山泽之利其权一归于上而今擅于下古有遗人掌客道路委积宾旅廪饩之奉其费一出于官而今役乎民权宜归于上者而擅于下则孔漏孔漏者启奸而人以殃费宜出乎官者而役乎民则敛重敛重者积蠹而人以贫今若一切反此二敝使擅乎下者归之于上役乎民者出之于官塞其漏孔而蠲其重敛因天地之赢以济人事乏乏收豪民之腴以代贫人之瘠是芦洲之果为兹邑利也而又何病乎众讙然曰侯议是侯又以丹阳水陆之冲与丹徒同而并练湖田为豪民所擅与芦洲同思推所以处丹徒者处丹阳也乃并二议以请于廵抚公廵抚公是之请于廵按公廵按公是之既得请于是痛绳其豪之争洲者与其侵湖者而归之官而两邑废寺之田附焉总洲与湖田寺田之所入而勾其赢缩以代故时班坊之所出裁其滥而存其不可巳者于是出入之数大略相均以嘉靖癸卯九月而计籍成如其籍而行之遂以为故事邑人既深德侯而恐后之人不能守侯之法也而又恐豪者恶是之病巳而欲坏之也相率请于邑令茅君而凿石以记凡洲田与寺田之在丹徒者为亩共五千三百九十五岁入租二千九百石有奇易金可若千两芦薪藏易金可百两山薪岁易金二十六两以代故时班□之所出定其额凡为金四百两而羡凡湖田与寺田之在丹阳者为亩共三千四百五十有奇岁入租千七百石有奇易金可若千两湖鱼岁易金可二十两以代故时班坊之所出定其额凡为金四百两而羡藏其羡以待岁收之所不及而间出其羡以赈凶饥自癸卯九月至乙巳五月总羡金九百八十二两久千五百九十石有奇其纤悉列之碑阴其区画出入则计籍具存林侯名华字廷份笃志古道为政一本经术余甞为序其口义者其惠爱在民多可书兹以记洲田也故不及 

　　○裕州均田碑记 

　　裕州于春秋隶楚盖楚屈完对齐桓公之言曰方城为城今方城山在裕州境山旁有楚壁垒斥堠云地故阻险然四冲西胁武关东挟江淮北绾河洛南隙宛邓四方辐辏其民平居则奔走送往迎来诸费轇轕百出天下有难则往往首先受兵野多陂陀硗确上杂砂石不纯可田种以教俗罕土著苦窳寡畜藏轻剽数徙无锡安侯来牧裕既爬剔宿蠹拊循疲瘵与裕人更始先是主计之臣议括天下田檄至裕安侯矍然曰此吾治裕首务哉且夫平瘠沃清钱谷息讼争在此举矣未几檄复下止之安侯曰人苟利矣吾专焉可也亟请于参政刘君副使傅君各是之于是经土画野则耆艾董其役纵横广袤则量人展其能方弓勾股则□人竭其思迹阡验畛则区长与程事因区制亩因亩凖税区为纲亩为目纲以丽目则无漏亩亩为母税为子母以权子则无逋税以衍原隰膏腴之田一而当一平石冈田二而当一冈石山田三而当一山石陡坡四而当一陂池林麓廨宇铺舍廛市之税例蠲除田溢税则从增税溢田则从减咨询徧故人无遁情版籍明故上有定征疆土别故下有定输计田凡一万三千二百四十顷有畸计税凡九千二百六十石有畸侯规画精密动中肯綮此其大凡也史氏曰孟轲有言仁政必经界始自卫鞅首祸坏井田开阡陌以迄于今其间经国之臣忧时之士曷甞不言经界然卒莫能行何也盖亦难焉守令岁月更改各怀一切无虑经久一难也语曰天降雨泽农夫悦而行旅怨豪强兼并率不以均田为便谤讟朋兴多口可畏二难也守令不能履亩而较之则必寄于吏胥则有上下其手者矣豪右售赇得为蔽匿贫弱抑勒无以自明名曰均田实滋一弊孔也此三难也夫安侯可不谓明察深虑者哉安侯初举事时裕人亦多訿二者曰将无扰我安侯不为动既讫事乃人人乐业矣民可与成难与图始顾不信哉安侯名如山己丑进士其为裕多善政兹不书重均田也 

　　○建陈渡石桥记 

　　陈渡桥去郭南十里而近当邑西南诸乡与宜兴金坛孔道近郭而又当孔道故往来于其上者踵相践也桥故以石为之其始作与其既毁而易之以木皆不知在何时今独有石趾在耳而桥木又不一二岁又坏坏则辄更而作之夫屡坏则病行者屡作则劳居者而费且不胜计非石不可以久而莫之能任也会有浮图人德山至遂慨然谂于桥旁之人曰吾力能办此众皆曰然因请山为主而相与以贫富为率出钱若千缗不足则山使其徒募钱于四方共得若千缗买石若干募石工凡若干其财取诸愿助之家而不费官帑之一钱其力取诸佣食之夫而不劳公徭之一卒始于某甲子某月讫工于某月嘻可谓易矣盖山之为人吾知之有粟必以施饿者而终岁自食糠籺有钱可以易衣而尝衣碎衲行雨雪中其苦行有足动人者是以募人而人争应之役人而人不敢爱其力宜其成之若是易也于是友人蒋君英玉吴君镇之为之请书其事夫桥梁王政之所有事也徒杠缺而国侨致讥川梁隳而单公以剌然特语夫长民者耳矧所谓浮图者固与世漠然绝不相值者也山口不粒粟身无全衣以此自足而丝发无所假于世亦可矣乃复能急人之病而闵闵于一槁之成也如此则彼长民者固众之所跂而望以庇焉者耽耽而居饱禄以嬉其于人之疾疹阽苦则瞀瞀而莫知盖先王一切所以捍灾备害生人之道泯然尽矣其所缺者宁独一桥也哉呜呼此不为而彼或为之其亦可以观世也已德山某所人其桥旁居人出钱者凡若干人 

　　○华氏义田记 

　　义田者其古道之遗乎其起于古道之废乎古有之大宗者收族者也义田者其大宗之遗乎虽然有大宗则无义田故义田者其起于大宗之废乎古者因族而立之宗族人有余财则归之宗不给也则资之宗其族人如腰膂手足之相与为一体其财贿如津液之经纬荥灌于其间惟其所虚则注焉而无有乎臃肿羸乏之处是以举族无甚贫甚富之家而天下之为族者莫不有宗是以天下无甚贫甚富之人岂非所谓人人亲其亲而天下平者哉井田废也而始有以赀甲于乡宗法废也而始有以赀甲于族甚则有童奴猒臛肉而族人操瓢者仁人君子恻然隐之于是以其力之所及为之义田以赡其族盖犹有大宗之遗焉然义田立而大宗之名益隐矣要之义田非甚厚有力之人不可以为而宗法则百金之产亦可以相通义田非仁人与族为体者不能以相公而宗法虽纤啬鄙薄之嗣亦不得而相吝是以义田之为制也狭而偏大宗之为制也均而溥然仁人君子其知既足以及乎此矣卒莫有推而及乎彼者岂古今之势然耶抑亦以义田出于力之可以自为而宗法非上之人为之制则固莫能相联属耶何其宜及焉而莫之及也吾友无锡华君从龙积学好古之士也晚举进士不数年遂请归其于人间事既已屏绝不挂意而独不能忘族人之饱饥乃割近郭田千亩为义田推其远冑自十一世祖录事君而下之子孙皆籍之其不能自业者给口食其婚娶槥瘗给各有差畧如范氏故事自十二世祖而上其族疏人众则惟视其窭甚不能就塾与过时不能嫁者娶者槥者瘗者则量助之其管钥以付录事君宗子而推择族人之贤者一二人专理其事不称则易其人而君之子孙则将别有处焉不使分给其中夫君之为此举其可谓仁人君子之用心矣又能寓宗子法于其间岂不尤为近古者乎余是以于宗法之与义田相兴废之说而为之记史君之知足以及乎此者其尚益推之而及乎彼也哉 

　　○救荒渰记 

　　嘉靖癸卯至乙巳东南荐饥溧阳使君恭甫既三捐谷七千五百石以助公家之赈而饥者犹不给也邑故多渰以汇水其沙涨渰在邑西北十余里潦溢旱缩不障不陂弃为旷土久不可艾君既隐民之饥则计之曰古盖有兴役以救饥者吾试行之且夫岁凶土荒民不足于食而有余于力以力易食是民以不足为有余也吾今日出粟于廪而异日取粟于渰是吾以故粟为新粟也人力地利两易而各得不亦可乎乃度渰之东南隅广长各三百五十丈可潴可防测水以凖而强焉遂请于官募民兴工民携老弱就役者踵至君环堤而爰焉以居之每役一人日给米二升银一分薪一束时米贵甚民以半米易麰菽而杂食之计一夫赴役自食可兼食其老弱瘠病之不能役者二人于是民之栖于堤者爨烟饭飶列舍相接蓊然如处村落之间日出则畚者锸者筑者捄者汲者爨者蚁旋于堤上夜则妇子饱哺嬉嬉而卧又晏然如在乐土而忘其为流徙饥馑之时也其始因渰之底深之为中池以蓄水出池之土环之为堤堤之外又环之为外堤以捍水外堤之北更深之为北池而窦其东西陲以通中池之水半北池之土更筑北堤又于外堤之外并渰三面而沟之出其土更筑小堤以捍渰之暴水内堤之内三面为池出其土高筑之以为架屋之所自乙巳八月至明年四月毕工而麦适登民讙然散归曰史君活我最其费为银若干两米若干石大率日役若干人计所全活若干人共垦田四百余亩为圩者三潦则水碍堤不得坏田旱则引堤内之水灌田可四千余亩并渰而田之家多赖以济自是百年沮洳郁为沃壤水降土升不相溷渎各効其职以宜地产萑藋既去生我稻梁堤之隙地亦树蔬豆缘堤荫池夹植榆柳池中畜鱼虾蠏蠯嬴生生不淰于是即其地立为义庄岁计田与堤之入与池之鱼利易谷可得千石岁储之以待荒岁之赈一不以给家用君又将筑书舍其间以待乡之来学者而未及也因更名其渰曰救荒渰以其邑人进士缪君所为纪实来请记盖周礼上有荒政以聚民而下复有闾相受党相收州相恤以通其嬴乏犹惧其末也则又使世禄地主之有力者与其广潴巨野之可以利民者曰主以利得民曰薮以富得民以是弥逢上下之所不及其民遇凶札或不见聚于上必见收恤于闾里不见收恤于闾里必见得于地主广潴巨野之间其生路为甚多而天灾地沴欲死之而不能也民生其时岂不幸欤后世有司救荒之法既疏阔不讲又无古邻保之义以鸠民民有饥馑疾疫日夜祈死而巳余亲见乙巳之灾流莩满野民之不忍为盗贼而自经死与糜其子而食者日几何人余思欲上下强聒而不能而又无力可以及人也徒恻然伤之而巳今之世无周礼所谓主者然贵家大族之有力而望于乡者则亦有主之谊而潴野闲田则往往有之然非有力不能兴是以主与薮相联而成功今观史君所为而益信古之所谓利与富得民者其不为迂阔也然古之所谓主者皆与有长人之责而世其禄食其责既无所诿而禄又有可借故其行之则易君既居闲无所责于世而纤毫皆割已之有乃殚力经营若家人之饥然者以是知君之为尤难也嗟乎使有力者皆如君其所以兴起礼俗而有禆于国家休息生养之効岂小也哉余既自以其无力而有感于史君乃乐为之记史君名际嘉靖壬辰进士磊落多才畧尝为吏部主事不究其用而去故其施诸家者若此云 

　　○大观草堂记 

　　尚书西盘张公既归老于家以书来属余记其大观草堂者曰愿子为我言大观之义我虽老矣而不敢不勉也盖余甞获闻公之为人进无惊于宠辱而退无诎于陨获躬盛德之容而谦乎其若不足甘委顺之节而坦乎其若有余其几乎古之与天游者欤窃意所谓大观者公既巳独得之于心而人不能知而余也执器而不通于方曲学而不见乎天地之全是儒之陋者也而恶足以知公之大观矧公之所谓大观盖得乎心而寄之草堂者也公之得乎心者既深乎其不可窥而想象乎公之草堂之景则其戴形肖貌露情献态森然而萃以纵乎公之所观者吾又□能即而登焉以观公之所观也而恶足以知公之大观而又恶能为公记之虽然余未能登公之草堂以观公之所观而尝登吾之草堂以观吾之所观矣方吾之心闲而无事以逍遥乎草堂而观于鱼鸟之飞鸣而潜泳烟云之出没而隐映融然若有凝于精爽然若有释于神是以物无逆于目目无逆于心而心无逆于物一旦情随事以迁勃焉而有鬪于是而心逐逐焉而目■〈目荒〉■〈目荒〉焉凡向之飞泳而出没若有凝于精而释于神者举皆不知所在矣徐徐焉鬪觧而机息乃始还而观之则草堂向之草堂而烟云鱼鸟向之烟云鱼鸟也于是为之怃然而一笑嗟乎嗜欲有蔽乎其中则凡物举皆得而匿乎其外物举皆得而匿乎其外则虽与之游乎瀛海之表而骋乎坱漭恶虚之域亦窅然若无覩也而况于草堂乎夫大观者通宇宙而为观也故谓吾草堂之景非公草堂之景不可谓吾所观于吾之草堂非公所观于公之草堂者不可则愿以我所观于吾之草堂者而记公之所观于公之草堂者以为公之能得其大观盖不蔽于欲而物不能匿也 

　　○西峪草堂记 

　　灵宝陕洛之冲也环而山者以数十而西原独当其僻处西原蔽秦山之南委蛇数百里散而薮者以数十而西峪又独当其最深处峪口偪仄始疑路穷忽然中开更出异境茂树浅草森阴蔽亏水泉■〈浖虎〉■〈浖虎〉若惊蛇出没草间其人鹿视而穴居可二十余家于是许君廷议游而乐之乃即峪口作草堂于其上仰而眺秦山俯而顾西峪烟云竹树隐见千态不下席而尽取之其胜又于是为最己亥岁予见许君于京师君为人鬯达魁岸尤以兵自雄余固意其必且为国家建万里勋也一日与余论草堂之胜且曰吾将去而休于此矣余笑而诘之曰君不闻马文渊昆弟之相笑者乎夫嵬才杰士其所寄意必于奔漰汹涌之川巑岏崔巍之峰泱漭千里之野极世间险恠瓌伟超旷之观然后足以餍其耳目而发其跌宕濩落不羁之气若夫耽水竹之清幽荫树石之蘙荟此则穷愁枯稿之人漠然无所振于世而有以自足其乐于此夫固各自为尚而不能两得也今君试料才气与文渊少游竟何似国家且北收河南南系交酋之颈假令据鞍跃马今之人孰能先君者乃欲乘欵叚优游闾里自比少游其宁可得耶三门之间洪河巨石怒而抵击砰砰磕磕若战鼓然百里之外有声而殽函又秦汉以来百战故处过而览者莫不踌蹰慨然想见乎挥戈溅血虓虎喑呜之雄此皆险恠瓌伟世所骇诧且近在君衣带间君何不寄意于此乃欲自□于寂寞背嵬才杰士之好而就穷愁枯稿之所乐此又何说耶噫嘻吾知之矣君居河上岂尝受河上公语耶故曰养辨于其讷藏勇于其怯然则君之欲为彼而姑为此也其有意乎倏而蠖屈倏而虎跃则余不能窥也巳 

　　○任光禄户溪记 

　　余尝游于京师侯家富人之园见其所蓄自绝徼海外奇花石无所不致而所不能致者惟竹吾江南人斩竹而薪之其为园亦必购求海外奇花石或千钱买一石百钱买一花不自惜然有竹据其间或芟而去焉曰母以是占我花石地而京师人苟可致一竹辄不惜数千钱然纔遇霜雪又稿以死以其难致而又多稿死则人益贵之而江南人甚或笑之曰京师人乃宝吾之所薪呜呼奇花石诚为京师与江南人所贵然穷其所生之地则绝徼海外之人视之吾意其亦无以甚异于竹之在江以南而绝徼海外或素不产竹之地然使其人一旦见竹吾意其必又有甚于京师人之宝之者是将不胜笑也语云人去乡则益贱物去乡则益贵以此言之世之好丑亦何常之有乎余舅光禄任君治园于荆溪之上徧植以竹不植池木竹间作一小楼暇列与客吟啸其中而间谓余曰吾不能与冈力昔争池亭花石之胜独此取诸土之所有可以不劳力而蓊然满园亦足适也因自谓竹溪主人甥其为我记之余以谓君岂真不能与有力者争而漫然取诸其土之所有者无乃独有所深好于竹而不欲以告人欤昔人论竹以为绝无声色臭味可好故其巧恠不如石其妖艳绰约不如花孑孑然孑孑然有似乎偃蹇孤特之士不可以谐于俗是以自古以来知好竹者绝少且彼京师人亦岂能知而贵之不过欲以此鬪富与奇花石等耳故京师人之贵竹与江南人之不贵竹其为不知竹一也君生长于纷华而能不溺乎其中裘马僮奴歌舞凡诸富人所酣嗜一切斥去尤挺挺不妄与人交凛然有偃蹇孤特之气此其于竹必有自得焉而举凡万物可喜可玩古有不能间也欤然则虽使竹非其土之所有君犹将极其力以致之而后快乎其心君之力虽使能尽致奇花石而其好固有不存也嗟乎竹固可以不出江南而取贵也哉吾重有所感矣 

　　○永嘉袁君芳洲记 

　　介乎永嘉左右者若天台鴈宕之恠巧瓌丽甲天下其间嘉卉美木蓊然杂植虽博物者亦半不识其名品故自古好游之士辄以永嘉山水物产为第一宗乔以为是非吾好之所存也吾独好橘于是种橘数十本于洲上游而乐焉因以为号曰橘洲主人又曰芳洲主人视其意盖极世间名山水自以莫如吾洲一切嘉卉美木自以莫如吾橘也而间请记于余余始亦讶其迂且僻而笑之既而叹曰宗乔可谓自足其乐而不羡乎外者矣夫趣有所适则不必其地之所胜意有所锺则不必其土之所珍尝试观于草木之生虽其奇花异卉至不易生之物或绝远生在海外苟以人力移之而树艺拥灌之如其法则东西南北惟所徙焉既久而炎冷燥湿之性亦随变矣而橘也确然独异乎是盖昔骚人为之颂曰受命不徙生此南国是草木中之专一耿介者也夫骚人汇萃天下之香草美木以况其幽馨窈窕之思然皆未有特为之颂者其于橘也特为之颂岂偶然感触而假物以发兴也哉取其臭味之深有合焉耳宗乔少业儒而以医自进其志行耿介又雅慕王乔羡门子之道翩然有迫隘斯世轻举远游之思窥其貌盖未甞以肉食之故而变其山泽之臞也其自寄于橘也殆亦有骚人之意乎余愧无橘之德亦颇以迂戆不通于俗余家故邻太湖太湖橘薮也余将买山种橘于洞庭之上而老焉清秋霜落搔首而歌楚颂欲以招宗乔宗乔其许我乎否也 

　　○吴氏墓记 

　　昔范蠡所自称述得计然之策七其五用以霸越其余用以起家而白圭之徒至自比于吕尚孙吴其言颇近夸诞然迹其料穰恶节嬴缩权取予亦有道焉盖足多也自子贡取讥于孔子而儒生遂不敢言治产不知人固不能祼形而枵腹则亦不能无所营而取给且夫公卿大夫修仁义躬教代以导氓俗庶人勤膂力尽山泽之利阜货贿以给公上各有常业不能相废而儒生欲槩以一说则过矣吾乡吴翁众所指为木忠长者然翁自少工治产累数十年遂以訾雄邑中观翁所为大率能取人所弃与人所取能知予之为取能择人而任时往往与古人睹合所谓修其常业儒者不能訾者也翁始家邑之南隅既老则治别业于徐湖之上穿池养鱼优游其间又于其旁度地为葬所杂植材木蓊然茔竁羡道室庐门垣既周以固朝夕往游而乐之以待其终而葬焉呜呼死者人之所必不免也而世俗多讳言死至以石火易尽之身而枉苦其心神豫忧逆数动辄为门户千百年计虑皆若可以目睹而足履曾不量其身之不待及其气衰枯死征巳见而尚持筹操钥勾较米盐斤斤如不及不自虞其死至于病且死也徘徊顾慕周览其家之所有恋恋不能舍一物而去此又世之殖产者恒态吴翁乃于生时预为葬地其营圹也如营其室家其植木于墓也如植于园圃往来松楸墟垄之间不为之凄怆悲怀而顾以为适颇似能视死为归而知生之不可贪死之不足患庶几委命而顺化者其与没溺牵缠于厚利不能自反者固有间欤墓可数亩材木可数百株土石之工皆朴而不华祀田若于亩带墓左右以翁之力能自侈其坟墓而所为仅若此此又可为世之破产厚葬虚地上以实地下者之一劝乎翁葬后几年而其孙嵩与岳求余记其墓余不能辞也为之书若其世系履历子孙之详则铭鋕具存而支陇向背起伏风气散聚此堪舆家之事儒生所不窥故皆不书 

　　○休宁陈氏墓庐记 

　　墓祭非古也其起于人之情乎礼起于情之不能巳故虽好古执礼之士亦未有能非之者也休宁陈氏墓在某地于墓左个有庐若千楹岁时上塜则血牲而祭于庐环庐有祭田若千亩作庐者陈君万秀葬而奉以祭焉者万秀之父筠轩翁也万秀故客武进与余父游至是走其子宪以状诣余请记且寓以书曰呜呼万秀先人在布衣中非有奇节伟行可以不朽然子孙茕茕之志窃愿徼惠于君子录其一二事可记者而镵于庐之壁庶几使我后之人其无忘乎按状筠轩翁名帅英字希武父名原以行谊着乡曲陈氏之先自傏末始家歙之休宁其里曰滕溪若于世乂自滕溪徙宣仁翁今所居也陈故有显人在宋有为翰林学士者胜国时儒人定宇先生栎寔生其族载在谱谍翁为人俶傥好义歙人多贾而翁故亦以贾业翁在俦辈中岸然刁媎魁杰之气正德癸酉间峝源姚贼群起流刼徽郡以旁近贼故檄民为兵守险扼锋翁与在行间师克捷翁以多有司给银牌一为赏辛巳岁今上即位迎母后于藩道江徽当遣役人供张往江上徽郡守推择部民为众信者使督以往遂以属翁时暑甚翁老且惫触热旦暮驰至大洪岭病死郡守愍然遣人舁其棺还之家休宁令给银为埋具以旌之翁以甿庶凡两从王之役然桃源之役纵横锋镝间去死邻耳翁竟生归且受赏江上之役其事不过奔走输将之间绝非险阨然竟以死固可谓之数也翁卒以某月某日年几十有几葬以卒之某年月日徽之俗羯■〈羊鼠〉喜鬪小睚眦则丛然挺而相击然用之于义亦往往慷慨前死不避其气然也翁岂其人乎春秋之义以王事出强而死则为之加对此固为有列于朝者言也其亦可以通之庶人矣乎余既哀陈翁死役之义而矜万秀之志故为之记翁子三人万玉万瑾万秀其季而孙宪来求余文者也 

　　○吴氏石亭埠新阡记 

　　石亭埠在郭南五里盖阳羡一小山耳而发其奇者自颐山吴公始阳羡诸山多峭拔而是山独蹲伏蜿蜒以其伏也而峭拔者乃若环而揖焉诸山皆竞秀而是山独若不见其秀者然登是山则诸山之秀可尽揽而有之如人之谦而尊又如人之深藏不自炫露串萃众文以文其身也公游焉以为奇于是出之灌莽豺狐之窟而筑之室以取因其泉甃而曲之以为沁橺则与客即而觞焉自是石亭之胜闻于邑中而地理家亦以是为吉也即山居之旁而壤树之以为生墓及公之卒也则遂葬乎其中而宾从戚友尝从公游者于是又以送公之葬而至焉以公之所尝游而绻然于公之不可作也则为之凄怆而悲怀顺之言曰夫公达人也岂有所介介于生死往来之间哉昔者公之来游也当其朝烟方散而夕霏又凝春华始歇而夏木载阴宇宙之景既日新而不穷投壶赋诗惟意所适鸣琴角奕分曹更进人事之乐亦逓代而不厌于斯之时孰不以为此乐未极而公则巳焦焦然亟为身后之图培垄树槚若恐后之以公之达盖不待奏雍门之曲而知乐之必有尽其从公游者又不待闻山阳之笛而知聚之必有散矣夫葬者藏也藏者息也此其无知而不可以生致者也虽然高台未倾曲池如故果木花卉手植犹存其有知而可以生致者又安知其不且往来嬉戏乎其间春猿之与唫而秋鹤之与飞矣乎以公之生而游也有不忘乎其死之图孰知公之死而息也有不遗乎其生之乐者耶此可与通秋幽明生死之故者道也故余为此言以慰公而且以慰夫尝从公游而凄怆悲哀于公者公讳仕字克学为人刚重有廉隅博学而文少发觧南畿举进士历官提学副使其为副使也坐公晚而有二子骍骅其所交多当世豪杰在同乡中与养齐徐公相交尤深以余之无似公亦忘年而与交焉余寓阳羡时公数邀余饮于兹山之上而公之营墓尝埋鸡卵谷芽五色线以验其气则余及见之盖公尝属余记其所谓山居者而未果也及葬公之弟俦以新阡记为请呜呼不及记其山居而记其阡焉其亦可以复于公 

　　○胡贸棺记 

　　书佣胡贸龙游人父兄故书贾贸少乏资不能贾而以善锥书往来诸书肆及士人家余不自揆尝取左氏历代诸史及诸大家文字所谓汗牛塞栋者稍删次之以从蕳约既披阅点窜竟则以付贸使裁焉始或篇而离之或句而离之甚者或字而离之其既也篇而联之句而联之又字而联之或联而复离离而复联错综经纬要于各归其类而止盖其事甚淆且碎非特他书佣往往束手虽士人细心读书者亦多不能为此贸于文义不甚觧晓而独能为此盖其天窍使然余之于书不能及古人蚕丝牛毛之万一而贸所为则蚕丝牛毛之事也嗟乎书契之不能还于结绳书契又繁而不能还于蕳也固也然余所以编书之意远矣非贸则予事无与成然贸非予则其精技亦无所用岂亦所谓各致其能者哉贸乎生无他嗜好而独好酒佣书所得钱无少多皆尽于酒所佣书家不问佣钱必问酒能餍否贸无妻与子佣书数十年居身无一垄之瓦一醉之外皆不复知也其颛若此宜其夭窍之亦宥所发也予年近五十兀兀如病僧益知捐书之乐视向所谓披阅点窜若雠我者盖始以为甘而味之也甚深则觉其苦而绝之也必过其势然也余既不复一有所披阅点窜贸虽尚以佣书糊口诸士人家而其精技亦虚闲而无所用然则古所谓不能自为才者岂独士之遇世然哉此余与贸之相与始终可以莞然而一笑者也予既不复有所披阅点窜世事又已一切无所与则置二杉棺以待长休贸无妻与子无一钱之蓄死而有棺无棺不可知念其为我从事久也亦以一棺畀之而书此以为之劵云呜呼百余年后其书或行于世而又或偶有好之者慨然追论其故所删次之人则予之勤因以不没而贸乃无以自见是余专贸之功也余之书此亦以还功于贸也虽然体既以披阅点窜为雠而岂欲后人又以披阅点窜知余也哉然则贸之硉硉勤苦从事于割截离合而一付之无何有之乡也与一碎亦无以异也其亦何憾之有 

　　○叙广右战功 

　　紫江沈公自袭指挥使时未弱冠已能驰马手搏贼贼惮之未几调征永安 【 实事一】 尝以数百人捣陈村寨贼墙立山上公一人拍马而登贼却下山诱公入淖中马陷以吻拄淖中而腾其足及于陆三酋前趋淖刼公一酋镖而左一酋刀而右夹马一酋壳弩十步外公捩颈以过镖而挑右足以让刀镖离颈寸而过刃着于镫鞺然断铁公射镖者中缺项殪左挂弓而右掣刀斫刀酋于镫间断其颊车折齿殪弩着恟失弩偻而手行上山公又射之中膂既连毙三酋后骑至我其首公以二酋让后骑而囊断颊者自为功余贼□而入箐追兵战于箐中斩酋若干级毒弩中公膊整军而还验功或以断颊者非全首难之监军吴布政怒曰贼岂伸颈而待斫乎命纪之以功迁都指挥佥事义宁贼寇临桂 【 实事二】 掠而还巢公追之巢有两隘贼伏兵丁岭隘以伺使熟猺以某隘闭告而导公入丁岭公策之斩所闭隘而入果无兵守于路擒贩者数人以丁岭之贼告遂牵以导巢而熟猺亦以公斩闭隘告丁岭之贼贼还趋巢大破之贼奔公独逐一酋酋骑而走崖窘释骑跳而下涧公骑跳而下涧涧深没颠马浮而岸毛尽湿束湿马于树缘涧而求酋酋泅而逃瞩水中影射之血缕水上入水斩之后骑相属至厓望见公提人头立水中厓峻不可跳乃寻路从公则贼遁巳远公乘湿马与诸骑追之犹斩数十级而还荔浦贼八千余 【 实事三】 渡江而东寇谍者告公仓卒率五百人待于江岸驻白面寨去蛟龙滑石两滩各数里谍者又告贼饱而归将及江公以为滑石滩狭牵线而济虽众可薄也蛟龙滩阔成列而济众难图矣吾欲夺其阔而致之狭令制旗军中无尺布伐岸竹揭竿而编篾以为縿刻顷成数百旗插之蛟龙滩令赢卒数十人守之燃柴烟以疑贼贼至果避蛟龙趋滑石公分兵两岸而潜以小舰载劲卒数十伏葭苇中贼营于中洲以护济济且半公以舰乘泷急冲之两岸军噪而前有酋骑而水立挺镖当舰公舍舰跳水斩镖酋人骑皆踣洲上贼辟易贼济者西奔巢未济者却困走上山而复潜趋蛟龙滩以济洲贼孤舰军攻洲两岸军始至下水夹攻之洲贼后行挤堕渊溺死无筭其前行尽俘之得生口首级若干收贼所掠牛畜之在两岸者是役也以五百人破八千余贼公用奇往往如是复以功迁都司同知嘉靖六年岑猛叛 【 实事四】 聚兵数万人督府奏诛之一日督府召公计曰归顺岑璋猛妇翁也助猛奈何公素能得王官阴事曰璋女失宠而璋心恨猛徒貌合耳公复密语督府 【 云云】 如此可使璋擒猛督府复曰猛乘上流之势拥兵建瓴而下则邕梧诸郡危矣奈何曰此不足忧土官大率饱富贵恋巢穴所以叛者惧诛耳非有他志也猛离田州而子女玉帛皆在彼或乘虚袭之猛安得不虑乎督府又虑猛且走交趾曰猛走交趾则闭不能归矣猛安得不虑乎猛果如公所料而岑璋雅敬公公潜使人于璋于是督府进兵分五哨入猛劲兵尽在工尧诸将死让无敢当者公自请将中哨当工尧去工尧五里而军进攻隘隘坚复退营五里而粮且尽湖兵五千人请于公愿得一饱而死敌公时仅有自赍家粮五十石与湖兵人给之升而官军缩腹张目以观湖兵分米不敢言公无以为计时左哨将与公隔江而军公潜济江就左哨将乞粮而请并兵攻工尧左哨将以分地拒公公笑而还曰兵粮吾自有之姑试公耳左哨将惭公还军乃夜分军三百人缘山而右足间道三百人缘江而左上山并绕出工尧背插旗为号煮余粮为稀糜食而遣之黎明合战贼殊死鬪我军却麾而进又却公亲斩却者一人而提其头以令军复麾而进先所遣间道卒皆巳至登山插旗初岑璋既与公为约而遣兵二千人阳为助猛守工尧遣精卒千人以护女为名居猛左右璋兵在阵后望见山上旗大嚣曰天兵得工尧矣溃而却猛军见后阵却亦嚣而却我军乘之斩猛子邦彦于阵中蹂尸数里遂入隘得其积粟军始饱乘胜攻田州猛闻工尧破窘急欲走交趾而璋卒五百人护猛妻以归五百人独守猛指猛所欲走绐之曰此路皆天兵也不如且走归顺为后图猛不得巳从之璋待于境相见因相抱哭璋以子女歌舞饮食恣猛圈留之而潜遣其子报公于田州公入田州五日而诸哨始至璋所使报猛所在者事颇泄左哨将移军压归顺境索猛欲破败公事自为功璋以二十牛百瓮酒犒军而谓左哨将曰猛诚有之公无急也于是碎猛而斩其首亟送督府斩他囚首贯猛尸而以与左哨将左哨将喜于得猛而抽军献猛首督府则猛首已枭一日矣猛死田州平安置猛子邦相于福建而议设流官公曰思恩设流官反侧至今未憗田州复然两贼且合从起矣督府不听且调公守田州公请以他将假守三月而待希仪治装他将守之一月而田州酋卢苏果与思恩酋王受连兵刼城他将狼狈归田州复为贼巢公又言于督府曰两酋能用其众以复故主为名今若返岑邦相于福建而置之南宁此奇货也可使两酋坐受缚矣督府复不听而征兵数十万征之既而失利督府以罪罢新督府余姚王公至其所以抚定两酋公多与其谋因荐公右江参将右江故治柳州柳在万山中城外皆贼巢军民至无志柯田而室庐妻子数被焚刼知府刘琏殪于贼知府邓鋐间出城弩中其膊自是诸军民官必甲而后敢出城城兵又疲不足仗公为参将始议剿五都 【 实事五】 五都去城五六里而巢最险贼又最獗所虏获人畜最富巢中不闻官兵者百余年公乃以五百兵付百户蒋绍宗使捣其巢贼蜂出褁我兵杀数十人而隘其入路使不得返我兵即贼巢为营固守而因贼粮以为食然气夺不能战贼亦欲坐踣之于是百户潜遣人茇而告急于公公即上马复聚兵得五百人入巢为援既至声铳者三因奋击贼百户兵闻铳声亦出奋击贼贼分兵为二腹背战我兵鼓噪斩级贼不支然尚横鲠两阵中守隘不肯散公使人茇而以胜告百户百户亦使人茇而以胜告公公因谓百户曰汝且据巢毋出待贼服乃巳不服更夹攻之可尽擒也贼素怯柳州兵最易与至是诇曰汝谁也敢入吾巢公使人绐曰是新参将老沈所率藤峡军耳两江贼熟老沈名而惮藤峡军因咋舌曰吾固知柳州兵不及此相持数日贼不退然心惧因熟猺为觧熟猺者界汉人生猺獞间阳附官军而阴附贼或官军势盛附官军贼势盛附贼以为常于是熟猺间说于公曰请为两家觧鬪公度贼尚劲乃且听其说而谓熟猺曰返我生口牛马我兵乃去贼以所虏生口二十牛马百四十为献贼收众奔山顶而空隘以通百户兵公兵与百户兵牵连行至城城中人讙始知柳州兵之能战贼也公以为欲大破贼非狼兵不可右江狼兵惟那地最劲乃请于军门以那地兵二千戍柳州柳之有戍狼兵自公始 【 以下六叚皆泛说】 先是贼势张甚而熟猺及城中 【 布间谍】 黠吏民多为贼诇者贼耳目徧官府左右官府闺闼动色情性贼在溪峝千百里外辄知凡议大征或雕剿口语沓沓未及聚兵而手足尽露以是贼得阴为备或伏岩薮伺官兵殪之或先徙妻子畜聚于邻巢而自空巢以待官兵官兵至徒手无所得甚者我所任为乡导往往为贼误我入死地崩坠厓谷不战而糜烂者过半而贼以耳目故益知官军虚实与民积聚少多乘虚掠多所入无一当而所噬无不饱我兵筑堡增戍则益纷然如□穴守鼠而贼活脱不可踪迹公以为图胜算莫如得贼情得贼情则莫如谍而使官府人为谍则贼生疑于是阴求得素与猺人商贩者数十人假以买物召至府密谓之曰吾素知若辈通猺吾不罪若更与若银为贩本若试为我诇贼众感诺乃人给银五两使益买物散入诸峝中诸猺虽凶暴乐杀人然贩者至则寨寨传送护卫饮食恐损一贩者则诸贩不至是以虽绝栈深箐贩者无所不历每有动静贩者辄先知奔走报公公厚赏贩者而秘其事虽肘腋亲近绝不得闻至期鸣铳者三则诸兵皆聚第谓之曰今日出某门而遣心腹人为旗头引诸军诸军贸贸行问旗头旗头不知曰然则汝何引我曰公强我□我漫往耳军行千万人其所往独公与旗头两人知之而已顷之札营设伏贼果至遇伏奔追殪之已而贼寇他所则公军又已先在或绝远村聚贼度官军所必不至而潜寇则公军又已先在贼始惊以为神而我军亦不知公自何得之也公始至柳令诸猺得出入儥买游嬉城中无禁诸猺时入府见公公儿女抚之久之稍稍择其巧便晓事者结以厚赏使诇贼后贼发其火伍中辄报公公又厚赏之而问谓诸猺曰若见我若妻子何不来见夫人诸猺叩头不敢公曰试令其来已而猺妇五六人来夫人好言慰劳赏之针线包帕诸物以银簪簪其头又命诸妾婢灌之以酒人数大碗察羣妇中其夫尝以贼事报者则又阴摘之他所劳苦之曰若夫为吾大人尽力良苦私赏之包帕银簪诸物倍于人前所赏者而益以珍果美物塞其袖中又阴戒之勿令人２也诸猺妇既多得赏又酒醉跟跄舞手出府门猺夫望见之欢喜争前掖而归巢自是诸猺妇来者至数百人夫人倾筐箧针头线尾皆尽犹不能给而猺妇相戒以勿令人知者猺妇又泄之以所独得珍果美物夸诸猺妇以为夫人爱已诸猺妇皆怏怏心羡嗾其夫使报贼冀巳入府得珍果美物而公间使人往诸巢中阴以夫人之命赐物诸猺妇自是贼中消息或诸猺不肯言则猺妇嗾之使言或诸猺竟不肯言者则诸猺妇自以使人至巢赐物时附耳语云云若勿向我老公语也公用兵风雨来去既得贼时率轻骑 【 不旁及】 剿其尤剧者一二人兵至巢以营为绳绕记剧贼家示诸军所捕绳之内老弱妇女牛畜无一免者绳之外老弱妇女牛畜无一及者遂出巢数里遇平地度贼援所不至则停军审究其为剧贼家妇女牛畜者收之其虽获于剧贼家而系邻家与邻巢者还之诸猺得完室家与见还者皆喜以为往时官军入巢见人辄杀或贼遁则搜斩不为贼者以充级故贼詈我辈我虽为贼时得脱或保孥赀汝辈虽不为贼时见杀或孥赀为虏自今我辈乃有颜面詈贼矣公入巢 【 严党恶】 有助贼战者既还军遣熟猺檄之曰若奈何助贼战吾剿若无赦顷之梼其巢尽歼之自是凡所鵰剿历数百巢竟无一人敢助贼战者鵰剿所过他巢或刀弩而门瞷既还军则檄曰若奈何刀弩而门瞷今罚若五牛不者且剿自是所历百数巢竟无一人敢刀弩而门瞷者所获剧贼 【 不诛杀】 多不杀剜两目刖两耳赏银数两而还之巢自是他贼有所虏掠多不遣兵而用剜目者骑而一人牵以诣贼使征所虏掠贼见之惊曰某巢某也震慑不敢隐尽还所虏掠而剜目者索不巳贼至出自所有与之公以给被虏者而以其余给剜目者剜目者每一入巢则利益多而为贼者所获每不补所偿则益无利在柳州所剜目七人其六人皆为官用其还巢而复为贼者覃万星一人而巳公竟以计擒杀之公始议 【 密】 发兵故制欲发兵必请督府督府檄下乃发公以为吾治文书吾掾史知之文书上府府檄下我府掾史知之多人知则泄又柳去督府千里待报踰时坐失机会而书檄往来水陆诸巢络绎能保不为贼得于是凡率兵入巢未尝先请既胜则上首虏督府而以邂逅追贼至巢为觧于是督府不能以文法诘而兵谋得无泄公尝欲剿一巢而恐其泄也仍佯病所部入问病公曰吾病思鸟兽肉若辈能从我猎乎因起出猎去贼二里而止营军中始知其非猎也公耳目多贼不能薮率走之他巢他巢人又吓之曰公且剿汝则又走之他巢他巢吓之则又走跰血瘇以死或馁稿崖谷公又每以 【 不测】 甚雨凄冻风冥之夜察贼所止宿处四散遣人赍火铳以筒贮火衣毯衣毳帽与草同色潜至贼所夜声铳者三贼尽惊老沈至矣挈妻子裸而蒲伏上山顶儿啼女咷往往寒冻死或触崖石死不者且为虎咬诸妻子更相嗟怨汝为贼之利至此黎明下山诇之则寂无人阴使其党至城诇之时公所遣衣毯者四散诸巢同夜举铳明日诸巢所使为诇者亦同会于城旁西巢人谓东巢人曰老沈昨夜来吾巢东巢人谓西巢人曰老沈昨夜来吾巢则固巳更相怪骇巳而诇之城中人则老沈固安坐城中不出也益怪骇曰昨声铳者谁耶鬼耶诸猺又自相吓曰虎咬人者老沈所使也自此贼益胆落或易面为好猺獞而柳城四旁一童子牵牛行深山数百里无敢诃者其军民往往寄牛于猺家以耕或索鸡酒于猺猺不敢不与公在柳先后十三年名贼宿猾几尽而韦扶谏者马平四都猺贼 【 实事六】 弩中知府膊者也凶猾甚先是尝七捕之不能得至公亦七捕之不能得会有报扶谏逃邻巢三层巢者公潜率兵剿之至巢则扶谏又已与三层贼往刦他所而三层贼妻子独在公尽俘以归计七十余人平时公所俘贼妻子尽以与狼兵为赏至是独不与而闭之空室中善饮食之公又阴使狼兵数百人怒而挺刀狰狞入室恐诸妇女作欲抢状公佯执鞭痛鞭狼兵使退如是者三欲以深德诸妇女而潜使诸猺闻之以系其心公又使熟猺谓诸猺之亡妻者曰吾不害汝但得韦扶谏则还汝妻子矣诸猺四五人来投公公令入空室视其妻夫妻相持哭其小子牵其父哭妻曰非沈公吾为狼兵杀且抢久矣已而怨相詈曰咄扶谏非汝爹非汝娘何不缚以赎我诸猺心割而别复见公公曰欲得扶谏耳诸猺曰扶谏已逃他巢图之实难虽然愿公切勿以吾妻子与狼兵也吾且为公缓图之公曰诺因杀牛犒诸猺而去之诸猺踪迹扶谏所在遂往以言恼扶谏曰还我妻子扶谏不应诸猺因曰我辈失妻子计穷惟有更随汝作贼耳扶谏喜诸猺乃诡相与计曰今官府虏吾妻子而穿山驿与守堡百户与廵司俱在山中今往劫之三印可必得也官府惧失三印得重罪以易吾妻子可必得也扶谏曰善扶谏既离巢则党益孤诸猺因醉扶谏与其党而缚之置岩洞中而使熟猺报公曰得扶谏矣恐见卖可遣吾妻子于三十里外相易公以为吾不遣诸猺且谓吾怯于是锁诸猺妻刃挟之以行至三十里使熟猺谕诸猺曰诸猺且刼妻子者先杀妻子然后战诸猺请于公曰吾献扶谏惧雠公可遣三十人至岩洞自取之公虑诸猺有变乃选健卒十五人赏而遣之曰得扶谏吾且赏汝若诸猺杀汝者吾且重赏汝家又以十五人付之熟猺而质熟猺妻子曰十五人者损一人汝妻子虀粉矣至岩洞中果得扶谏而出诸猺闭之五里外惧扶谏往而妻子不至复要公曰必相易于此公又曰吾不往诸猺且谓吾怯于是先遣诸猺中妻女四五人往言刃挟诸妇女状诸猺吐舌惧杀妻子帖息不敢动遂易扶谏以归剜扶谏目截耳剔心手足斩之而四悬诸城门诸猺出入城者见之无不股栗诸猺既熟公威信公尝调一巢往征他巢虽惧雠然不敢不往牛畜尽俘以归独首虏生口视狼兵为少耳公亦尽以所俘牛畜赏诸猺其后复调而与之期会天大雨诸猺惧失期乘雨泅溪水没者六人公劳苦之命没者人三牛付其家其余皆遣还之自广西为将如韩观山云惟能使猺人不作贼至公能使猺攻猺则广西所未有也十六年而有思恩岑金之变初思恩府土官岑浚叛 【 实事七】 被诛而立流官以某酋一人徐五韦贵为土廵检分掌其兵各万余人而听于流官然夷民犷悍不乐汉法数十年间凡数叛则数举兵诛之而亦不能定也当破岑浚时调兵镇安镇安掠思恩生口以归已而其中一人长大而姣因托言岑浚子而名之曰金夷民益思乱镇安乃潜召其酋长出金而与之盟曰汝小主也诸酋感泣拥金以归镇安因要之曰金立与我某地几百里遂盟金而遣之诸酋聚兵五千人以奉金将攻城郭复故地诸夷多欲为响应者势汹汹而先时浚既诛其酋杨留者无所归乃率其党千余人诣宾州应募为打手宾州兵素弱故倚打手至是留欲往投金以逞时公与兵备皆在宾州留入言于公曰留小主人在请往公方虑岑金之危思恩未暇虑留之在肘腋也闻留言独心骇以为金去宾州数百里而留应之表里相扇宾州危矣宾州危则咽喉哽咽喉哽则广右尽骚而何有于思恩此事大不可急图宜以计欵之乃婉色好语谓留曰汝苐往我曩征田州调兵镇安时巳闻有岑金在是岑浚苐九子也留闻是言固巳剌心公因叩留曰闻镇安絷金甚坚何因出乎留诡曰百计迯耳公低声作自语状曰岑氏其复乎欲以深动留而呼留至密所曰为我一言语金若欲官必母杀人刼城若欲杀人刼城任汝自为之金能听我言可以状诉我及诸上司留唯唯公遂与留银十两而以花纻方折之纳留怀中为我寄金得官后为衣衣之可常念我也公复绐留曰金欲官非赂我万金不可留曰金诚当尽力然金方倥偬安能办此公笑曰吾岂遽责金耶且欲得一帖为信耳自是益信公无他赐矣留出公又呼还谓之曰我几忘之韦贵徐五素仇汝亦仇金可善备之无堕彼计也留诣金且如公言金大喜真谓倚公可得官矣因率其兵五千人诣宾见公至城门门者惧而报公请无内金公怒骂曰金非贼奈何不内觇者以告金金心益安率其众散入城而与留及其亲信二十人皆衷甲见公公曰金来乎留曰来矣金叩头潜以万金帖子奉公公复笑曰若穷鬼安得此乎金曰赖公力得官不穷矣赖公力诚不敢忘报公子孙公戏曰汝土官多不知恩汝得官且忘我矣况子孙乎金唯唯不敢公乃令其侄出见金曰金汝兄弟也金得官他日每一出征乞金四功与汝公复为金计曰汝赂我兵备公独无赂乎金对不敢公曰苐写帖子吾为汝致公以两帖子示兵备笑而火之于是遣金诣兵备始金叛而留且往兵备甚惧公潜与兵备计此事大祸巨测公夷情未熟一语蹉跌败矣不若一以听我兵备唯唯及见金伹言吾视金有福相以微动之且曰此事一听沈公明日公诣金营犒之五牛酒五十尊又明日兵备犒之如公公复召留与金谓曰倘兵马杀金是吾杀金倘暗箭剌客杀金是贵五杀金非关我事金一以付留可无赚金也留乃日夜甲而拥金为备公复遣其侄至金营与金同饮食卧起金自是心死于公矣公欲縳金而惮其众时廵按在南宁将诱金至南宁乃縳之乃请兵备先往密语廵按以故公谓金曰吾挈汝诉廵公吾代汝词公为金作欣稿涂抹四五次以示忠于金复谓金曰吾与汝往南宁倘贵五伏人于路暗箭射汝不若易汝土官装衣青衣杂椽史中而先我马令五千人后行金如公言路中饮食公与金同席语金曰贵五以重赂赂吾庖使毒汝则奈何自今以后吾所食汝亦食吾所勿食汝亦勿食可也金如公言而益以金为爱已行出十里至思龙驿公晨起耳语金曰今往南宁南宁人皆言汝叛声甚恶以五千人往则人益疑汝不若散遣三千人而选心腹从卒二千人以往是汝不撤卫而坐息人言也金以为然选二千人往复行一日去南宁百里公谓金曰汝至南宁久候而诸从人衣粮惧不给不若以千人营于此而以千人从为便金亦以为然从金至南宁者纔千人金入见廵按廵按好语慰之曰吾为汝奏明日廵按遣人至金营犒其众而留金以待奏居五六日公度金众衣粮且尽复谓金曰思恩去南宁近耳何不遣其半取衣粮而坐待粮尽众且散矣金复遣其半众行金所遣千人营百里外者久之亦以衣粮乏稍稍散去而独五百人尚散处城中公欲縳金而又以为五百人者迫死而狠斗则杀伤几何更欲为计而金所遣取衣粮者适至则从金者又千人矣公知金未可动间请于廵按公且往南宁而以金从可于路图金也至思笼驿忽报韦徐将万人在阳以迎廵按而阴袭金金惊而跳公与兵备廵按闻之曰祸矣公谓廵按且阳为不知而听希仪徐图之公出呼韦徐骂曰汝安得擅兵至此金得官与不得官唯朝廷所命汝安得私雠之是时金尚驻近地觇伺而韦徐部中亦有为金耳目者金闻公言复还公行三十里金道伏候公公曰岑金耶汝尚不知死贵五兵至矣可疾入宾州匿吾参将府则贵五无如汝何矣金驰马入宾州公复于廵按曰金入宾州矣廵按兵备至是始有面色自金往南宁返宾州饮食起居无不随公居数日韦徐复私公曰请甘心于金公又怒骂韦徐亦莫测公计所出也公密请于廵按散遣贵五众而后图金然是时金众尚千余人与杨留所统杀手千人皆在宾州内外公与兵备计公可遣杨留杀手百人护廵按往柳州公间谓金曰杨留杀手百人护廵按往柳州矣汝盍将百人护送四五十里以自结乎至五十里金欲返公又拉之行百余里金又欲返公曰汝独返势弱倘贵五伏人待汝柰何今去柳且近汝何不与留偕至柳而偕还金遂以百人至柳其酋长十余人皆金死党骁健会金于路跃马而坠公以机责其酋五六人曰何不护金而令至此痛抶之五六人皆病创卧然尚以公爱金故被抶不敢恚公金至柳入参将府公命夫人见金曰金我儿子也金得官听调往来贵县吾纵不在汝必见之金益喜置酒劳金与其酋是时诸大酋其五六人既病扶卧独四五人从金而留所部打手百人与金兵百人皆营于城外柳城故有狼兵二百人足以虞变公将縳金先以狼兵三百人护廵按三百人护兵备而以三百人入参将府待事谋既定因酒中戏谓金曰痴儿子汝往时惧诛又惧贵五逼意常不乐今无事矣何不痛饮金与诸酋皆尽饮至醉其夜遣狼兵縳之黎明遣人召留于城外狼兵夹墀左右立留与其党三十人见公公大言曰非杨留忠不能成我事以银十两劳留取红纻挂留留愕然公曰汝为之而汝不知乎金国贼也非汝与吾同心诱金至此吾安得縳之留大骇泣下曰留小主人也公曰汝为之而欲诳众乎公意又欲以疑留于其党也留惧不能言其党三十人皆股憟公复曰吾且为留奏功矣因见留于廵按廵按劳赏之如公见兵备兵备劳赏之如公劳城外二百人牛酒而令留率之还宾州遂令留赍牌散遣金众之在宾州者曰所诛止金一人留既惶恐见绐又虞同行者猜巳卖金相雠见杀于路中日夜局蹐为备奔归顷之遂发病死金兵闻金縳皆散去公乃以金与其酋之病抶者醉而缚者解廵按府而扑杀之思恩复安当是时使公不先款留则金必不至而且攻城杀人使公在南宁宾州縳金则困兽之斗何所不噬使公听韦徐甘心于金则两客相閧而主受其衅惟公缓之又缓以渐脱金于五千人之手若剥笋然待其为一夫而后縳之人以是益多公之筭而韦徐诸土酋亦益谓公不可测也公见督府于梧时盐船八十余 【 实事八】 阻峡贼不能前左江孙参将千人送之不能督府以命公先时公泝峡峡中大酋侯公丁尝谒公公寄六羊令公丁牧养至是遣人取羊于公丁公丁奉羊至浔公命诸塩船牛酒犒公丁与其从人谓公丁护船上峡公丁身居公舟尾命其党乘小舟护船嘱曰吾以身质于沈公护不谨吾碎矣公因命班首一人与公丁从人护船至武宣未返时孙参将与左江兵备闻公丁在公舟欲乘间捕之而密言于公公曰此断不可人信我而我诈之不祥招而缚之不武且获一人以疑诸夷将焉用之此断不可公居常有所征召虽其深溪绝峝未尝不来其来虽桀猾宿恶未尝辄杀其可谕者谕之其不悛者必遣还巢而后捕之故公以此语两人两人犹豫未决□乃摘公丁告之故曰可亟归矣公丁大感泣去而公所遣班首护塩船上峡者亦至不失升斗公以报督府督府笑曰孙参将千人乃不知沈参将一班首十八年七山之役夺两参将于虎口功尤奇公胆勇机警善抚士其私财与所得俸禄赏赐半以给诸人为耳目者其出兵多赍私财以行有先登与斩首者就陈给赏不失顷刻故人争尽死力公尝笑曰人以赀财积贿赂而博官吾以赀财积首级而博官岂为非计哉其征陈村时染危疾所部皆自戕于神前以祷公刀穿手矛剚股钩剌脊系铁锁我之痛毒诸体皆徧最后至者一人无所施乃箭贯喉为祷其得士心如此葢余宦游而得当世名将数人北则马永梁震西则何卿南则公震与卿余未之识而识公与永永魁瓌长貌而气特沉毅见人俯首下视寡言笑公短而精悍目炯炯烛人议论磊落激发惛所谓伟男子也公与余稍谈及广西事余是以得撰次之公战功尚多余不尽闻也公谓余言当世固多良将患在牵掣龊龊不能展噫嘻若公者犹为未尽其用哉 

　　荆川先生文集卷之十二 

　　●重刊荆川先生文集卷之十三 

　　说 
　　铭 
　　诔 
　　赞 
　　祭文 

　　◆说 

　　晋斋说 
　　郑氏三子字说 
　　僧承基字说 
　　续猫相乳说 

　　○晋斋说 【 并跋】 

　　圣人作易以阴阳别淑慝至于晋之象曰明出地上晋夫日出于积阴之下而升于至阳之位如人之破乎障塞而极乎高明此非强徤有力者不能晋之所以次大壮也然而大壮之象以雷晋之象也以日夫雷蛰于深冬寂然无声至于春也划然而万物皆鼓日丽乎天而含于地见乎南而潜乎北故其韬敛而若无所事者乃所以厚畜其力而用其壮者也君子之于学也本之以深沉有所不为而发之以果决有所必为是以能伐其阴慝而长其阳德其于进也几矣华子师鲁以晋名其斋盖有志于进也华子好学而谦其所蓄不以暴于人人亦不能窥也可谓近于深沉者未知其果决何如耳虽然未有畜而不能发者也余故兼大壮晋之义而为之说 
　　师鲁以晋名其斋也先君子水西先生实命之而余为之说也亦水西实为之请后余文成而水西已不及见矣不知其有当于水西所以命师鲁之意否也水西绩学练故而用不究乎其才年不副乎其志式谷以似其在后之人乎顾余文何能为师鲁朂之而巳 

　　○郑氏三子字说 

　　昆山郑士鲁名其三子应龙应麟应鸾而问字于余天文左为苍龙礼家以天地温和之气在左故坐主于左又曰君子尚左龙渊潜而天腾阴则蛰而阳则升是纯于泅萂之气者也故位于左为之字龙曰左卿麟有趾而以不践草与虫之生者为仁其在人也伐一木杀一兽不以其时则亦为不仁观于此义而一体万物之心可以油然生伏为之字麟曰趾卿鸾鸟之声和故乐家象之以协于律吕君子载之在舆而听焉以消其非僻躁戾之心是和气之应也为之字鸾曰声卿夫君子之学以求仁也仁浑然者也左者仁之向也趾者仁之履也声者仁之感也所谓各指其所之也士鲁尝学魏庄渠先生而以是名其三子盖望以求仁之学也 

　　○僧承基字说 

　　虎丘听泉老僧以其徒承基请字于予予为之字之曰有住佛氏言无所住而生其心而予以有住字承基者无乃与经旨相悖乎盖不空者真空也无住者真住也是法非相则谓之无住可也是法即相则谓之有住亦可也儒者之说既曰变动不居周流六虚矣是无住也而又曰艮其止止其所也是有住也知止而后有定基也其务先明所住哉 

　　○续猫相乳说 

　　猫相乳古未之有也自唐以来至今仅两见耳然在马北平家特以异母而乳无母之子犹曰怜其无所于乳也而乳之云耳而在博士吴君家特以二母交相为乳焉是尤可异也夫此二者其为和气之致信矣余窃以为唐德宗崎岖兵戈间内辑外捍合暌为同用武功致天下之和故其为瑞也特见于武臣之家矧今天子敛福锡极匝洽胎卵以文德致天下之和故其为瑞也亦特见于儒臣之家然则谓其为天下之瑞焉可也昌黎以为一家之瑞狭矣虽然和气之寓乎宇宙也其发也必有以起之其凝也必有以锺之譬如醴泉朱草不择地而出然据其所出之地固自有以锺之也是夫武臣多懻忮喜鬪而史称北平为将独先拊循至殚家以赏士甘苦与同之使德宗能以武功致天下之和者北平寔多力焉其获兹瑞也宜无足恠而吴君岂弟而不陂诸兄弟之子更相子也友让之义信乎其家而长者之风行乎其官以能不负天子菁莪育材之意若然者其亦可谓有斯猫之谊也欤余知其独瑞于二氏也岂其自冈以锺之欤由此言之虽谓其一家之瑞亦可也抑闻之史氏又言北平后与李抱真为隙遂以私忿隳其前功是北平终有愧于兹瑞也已而吴君方且益崇令德协恭僚寀以倡诸生而陶之太和则兹瑞也其将专于吴氏矣乎书以望之 

　　◆铭 

　　象梳铭 
　　镜铭 
　　铜雀砚铭 
　　鼎砚铭 
　　半月砚铭 
　　黑石砚铭 
　　宛山石砚铭 
　　方砚铭 
　　方圆砚铭 
　　小砚铭 
　　斧砚铭 
　　荷叶砚铭 

　　○象梳铭 

　　翠则羽象有齿材之美身之否磋为栉发乃理处不才鉴于此 

　　○镜铭 

　　吾杜吾德鬼神莫测有动乎中遂征于色匪曰形模是为心则维瞭与眊维晬与墨宜鉴于兹其永无忒 

　　○铜雀砚铭 

　　昔维瓦藏歌女贮舞马今维砚侑图史承铅椠呜呼其为瓦也不知其为砚也然则千百年之后委掷零落又安知其不复为瓦也盖雄豪武人不得而有之子墨客卿不得而有之吾嗒然有感于物化也 

　　○鼎砚铭 

　　嗤尔者谓尔无腹不可以承公餗识尔者谓尔有灵而可以辟妖精尚从我于深山之中魑魅魍魉其莫之逢 

　　○半月砚铭 【 并序】 

　　月砚一吾家故物也毁于地中分焉因其形礲而为半月者二铭曰 
　　谁谓其毁维毁乃全其全谓何不盈以弦盈则蚀晦则穷明晦相息两弦其中君子观象谦谦尔躬 

　　又 

　　礲而茔之出其石■〈也〉则以为明之半生墨而传之含其垢也则以为魄之半死死与生与争于其所也其孰纲维乎此 

　　○黑石砚铭 

　　砚之未琢石即是墨砚之既琢墨即是石问于道人道人守黑是亦一石是亦一墨既已为石与墨矣而乌能辨石之与墨 

　　○宛山石砚铭 【 小引】 

　　宛山石砚者砚之最下且易得者也既而山擅于巨家工不得穴乃取故时所为碓碾磨硱者砚焉得之者艰而价亦遂高嗟乎物之贵贱何常之有哉铭曰 
　　山属于公众工所攻其出不穷山属于豪封闭以牢其价乃高呜呼碓碾磨石遂登几席亦系其遭 

　　○方砚铭 

　　汝之量足以茹垢纳污而不撄于悭也汝之守足以砥廉峻隅而不刓于顽也盖既惠且夷可否之间也 

　　○方圆砚铭 

　　恶方喜圆常物之情喜方恶圆幽人之贞皆物我之相笑无益损乎尔形 

　　○小砚铭 

　　大者凝然利以居小者扁然利以行不有居者墙壁户牖谁与供十年之著述不有行者苍山白水谁与收五岳之精英 

　　又 

　　昔人有言一斛臭水而藏蛟龙是维涓滴视之正黑或蛰其中忽然跃出云滃电掣文章满空 

　　○斧砚铭 

　　谓尔为艺苑之精吾疑乎其形谓尔为凶门之挥吾疑乎其才形则允武而才之文谁云国容可以入军 

　　○荷叶砚铭 

　　叶无染此有染叶有卷此无卷其孰知净染之为一而卷舒之无辨也吾许女具只眼 

　　◆诔 

　　王御史毅斋诔 

　　○王御史毅斋诔 

　　余读毅斋公事而伤之嗟乎瑾之祸烈矣然瑾竟不能杀公于虐焰横被之日而公所劾侍郎某者乃能扼公于众正汇征之后遂至摈弃以死然则柰何独罪奄哉余既高公之节又与公之子挻相友善乃为之诔曰　丙寅初元是生孽牙谁为其虺忽焉为蛇金陵凤阳以及宫禁星陨雷击为国妖谶公为御史执法台端谓此不言焉用豸冠披腹呌阍变岂虚来匪实不应请绝内批奄见之怒碎而投地公再上章其气弥厉弗预为防噬脐何益党锢甘露岂一朝夕虎豹狺狺九关帝居献忠不足贾祸有余彼奄熏灼口出诏制爵人族人专行弗忌长跪者谁金玉其带桓桓台司望尘亦拜大杖高枷惨于炮烙公竟不免筋绝骨铄始系诏狱免归故郡谓奄可矣而又欲甚再加之罪百计捃摭罚米输边积二百邻邻贷里质犹不及额书籍亦空何况田宅害气有尽彼奄即诛公复其官拔茅以茹台章荐公暨刘及谢 【 东山木斋】 次且其行竟终牖下紧何人斯赈而匿米公为御史上章露诋时维秉钧尽力以扼此士人也奄又何责在奄煽虐寃骨纵横曷贤不及而公犹生迨奄既诛弹冠生气曷贤不及而公以废则奄之虐犹尚可逭彼奸之毒其谁能挽呜呼孽狐鼫鼠何芯蔑有天荧日晶潜形缩首雨晦风冥纷出为丑公也不辰独罹其否小大往来阴阳缠紏再拜诔公我心孔疚 

　　◆赞 

　　隋司徒毘陵陈侯像赞 
　　杭中丞双溪像赞 
　　丁近斋参政像赞 
　　古庵毛先生像赞 
　　弘斋黄先生像赞 
　　蒋云壑像赞 
　　王思东像赞 
　　吴南圃像赞 
　　吴南洲像赞 
　　运使黄慎斋像赞 
　　殷教官石城像赞 
　　某教官像赞 

　　○隋司徒毘陵陈侯像赞 

　　呜呼奸雄欲发必先所忌其始或同终则必异文若于曹演芬于李虽暂相托卒继以死法兴初起寔附隋室侯与同事左提右挈匪沈是同维隋之故忽图不轨中道乖牾一贼一臣势岂两并非沈杀侯则侯诛沈凶数未尽侯卒就屠其身则亡义气炳然云头坠攵圣所不言杜伯之事理盖有为维侯精爽千载勿渝后有奸者视侯阴诛 

　　○杭中丞双溪像赞 

　　岿然者其位望之隆也而退然其有寒士之风也黝然者其若愚之容也而蔚然其为词人之宗也惟其吶于口而辨于文崇于位而卑其躬也是以海内操觚之士惟见公逸思丽藻之不可及而溪叟山孺惟见公悃愊真率之可与狎而同也 

　　○丁近斋参政像赞 

　　弱冠超迁或快其早庞眉作尉或惜其迟然驷也既沈身于郎署而谊也竟堕谗于湘湄则迟宦者不逮通显而蚤遇者亦或数奇先生重厚长者赡于文辞盖自少传经巳颙然而为人师乃淹蹇次且至于年五十矣则始释屩褐而阊阖是披然自是扬声树绩出入乎郎曹潘臬之间者二十有余年而后返林泉以遨嬉此则屈伸倚伏之不可知而先生独逢其时者哉 

　　○古庵毛先生像赞 

　　顺之昔以通家子弟日侍于公也盖尝见公貌古而气清偶披图而载拜惊面目之如生究公所立自堪不朽岂必恃此而后能久惟忠信以为基而绳尺之是守善积于生前誉光乎身后将使嗣子笃其孝思而乡人望之如斗则虽有像无像或像之似与不似其何足以系公之存与否然而有慨乎老成之不可作者则未尝不快然于典刑之尚有呜呼古之所谓乡先生者公其人欤公其人欤 

　　○弘斋黄先生像赞 

　　弘斋公教授于常者三年顺之时在诸生中公为人温厚平易多士乐而亲之其去也空学舍而送之百里后来代公者匪人力为威虐以渔猎肆毒于多士多士厌苦弗忍则益相与思公公自教授迁宜黄令病归以卒始公在常时子冏寔从后二十余年冏复来游吾常多士喜于见冏如复见公也而冏属余为公赞余乃本多士之所以思公者为之赞而以劝夫为儒师者曰岭之南儒以发身江之南儒以淑人淑人维何色笑相与舍有弦歌庭无夏楚继公者谁或肆之毒其稍不餍鞭血相属遂令胶庠化为圜狱不有虐者孰显公慈匪我私公多士之思 

　　○蒋云壑像赞 

　　人见其以赀起家则以为力田致丰而倾身交游冠盖过从则又有侠士之风人望其高冠兽补则以为武人之容而丹青词藻摸写之工则又与墨客而争雄盖是数者多不能兼而足以知翁之才无所不通也 

　　○王思东像赞 

　　游闲而委蛇者其世冑之余也氷雪而婥约者其山泽之臞也尊酒竹石者其所以自放而为逸也诗书礼法者其所以自检而为儒也然余所取于思东子者世冑而无纨绮之习臞于外而中之腴也逸而不违乎俗儒而不类乎迂者也 

　　○吴南圃像赞 【 吴生集父】 

　　众竞锥刀以货易心谁能为让市有还金终日执筹夜苦不足谁能为逸庭有象局其让也远于欺　其逸也近于　止呜呼南圃可赞在此 

　　○吴南洲像赞 【 吴生盘父】 

　　伯及季偕自出少同孤行亦埒克厥家匮以腴不自纤割其余药与粥及囹圄舟于河登溺徒赞南洲视南圃征叔铭我非诩 

　　○运使黄慎斋像赞 【 户郎宪卿之祖】 

　　呜呼丞倅宦归珍贝满屋公二千石廪不赢粟乡吏跑哮亦猛于虎公官四品敛若处女倚势浚贿没身则止门衰祚薄亦有余耻公没卅年清风未已谁克嗣之不在孙子 

　　○殷教官石城像赞 

　　八举不第而贡于庠一官不试而归于乡胡为乎其进之逡廵其所不能必者人胡为乎退之锐果其所可必者我逡廵其进非才之病锐果其退维志之遂盖我之可必者终不以易乎人之不可必者也 

　　○某教官像赞 

　　为隐士不如为校官为校官不如为显宦世人之论则然而君去彼而取此者岂其数奇则然盖君之心则亦以为高牙大纛之荣不足以易其诗书庠序之乐诗书庠序之乐又不足以易其清泉白石之适也耶是君之所以去彼而取此也欤 

　　◆祭文 

　　启圣祠祭文 
　　永州祭柳子厚文 
　　祭万古斋文 
　　祭万希庵文 
　　祭白洛原文 
　　祭丘思庵文 
　　祭杨细林文 
　　祭孙南野太仆文 
　　祭胡评事省斋文 
　　祭有怀府君文 
　　祭祖庙文 
　　祭弓矢文 
　　祭六纛司旗牌司刀之神文 
　　祭刀文 

　　○启圣祠祭文 

　　维公浚哲渊静冑衍神明饘粥承家永有令名孕灵储秀笃生圣子地维天柱赖以弗圯五帝避德三王让功穷本反始谁为之宗若古祭川先河后海因委遡源厥义攸在于王建极隆师象贤废礼允兴必公焉先昔也蒸尝不出阙里今也新宫徧彼寰宇昔也二丁祀止素王今也父子俎豆两堂两堂伊何干泮之水儒林有辉素襟咸喜衅器用币兹惟一初来格来歆用奠厥居仰徼神休作我士气父教子率三纲永系 

　　○永州祭柳子厚文 【 代父作】 

　　窃惟山川之与人文同于擅天地之灵秘顾若有神物爱惜乎其间深扃固钥而不轻以示永之山水天作地藏经几何年埋没于灌莽蛇豕之区至公始大发其坏伟而搜剔其荒翳公之文章开阳阖阴固所自得至于纵其幽遐诡谲之观而邃其要眇沉郁之思则江山不为无助而公之穷愁困阨岂造物者亦有深意盖公之自记钴鉧小丘也尝以贺兹丘之有遭而韩退之亦以公穷不久斥不极或不能以文自见于世历千载而较失得亦何尤乎偃蹇而摈弃某少而诵公之文见其模写物状则巳爽然神游黄山之颠冉溪之涘今来吏兹土周览四顾而亲覩其所谓回奇献巧者则又恍然若见秋公之文而挹其余波之绮丽自顾樗散之才未能庶几乎公之愚而戒贪于鼠惩猛于蛇敢不因公言以自励睠风景之如昔想公之神恒往来于斯地聊奠觞而陈词尚彷佛其来至 

　　○祭万古斋文 

　　庚寅之岁余客阳羡公来顾余寔始识面识面之初遂以知心朱弦白雪相与赏音惟公老成行方志古余也何人自知疏卤岂足禆公辱公节取过则相规善则相许一日过余奉币以告余有二子烦君教诏佛庐仙洞水曲山窈携壶担盒与余相邀花木玲珑禽鸟啾啁流目倾耳永日游遨或时闭门对坐一室奇文共赏疑义与析清言不足或继以奕晨飡相逢忽焉日昳余有所往不告于僮僮来相寻知必在公公命家人为具客食家人不问知余为客绸缪往复踰四五年曾无一日旷不周旋公训桐庐余赴宫寮心岂不迩其地则逢逮公解官余亦屏居握手一笑欢言如初通家之谊婚媾自此公有女孙以字吾子朋友或言师生之拘公曰何伤古有蔡朱尚期白首赖公劘砺公不我留忽焉厌世属纩以前神气清皛顾谓二子事岂有了荆溪山水昔陪公游余今复来怆公其休死生常理抑又何恠不敢负公恃此心在与公二子敢忘切磋尊闻行知矢言勿磨钝穸在兹举我觞奠叙往怅命公其我鉴 

　　○祭万希庵文 

　　昔夫子之有训曰观过以知仁求无过于过中故忠原而孝申嗟惟君之为儒宿诵习乎礼经在节哀以顺变不毁性而危生胡闻讣而一恸竟疾疢乎膏盲始三日而绝浆遂五月而云亡固衷情之独感不自知其何因虽俯就之有违亦仁可以杀身繄衔哀而入骨谅虽死而不化命缞绖以为敛见先君于地下惟君质之敦厚宿余心之所契始吊君于凷土觉形神之顿异余既已为君而心忧君犹尚慷慨而竟气苟一息之未亡尚前修之可冀复谓予以久要期规我而无弃曾晤语之几时忽凭棺而殒涕兹日月之有期从先君以即竁寄一哀以陈词亦何尽乎余意 

　　○祭白洛原文 

　　国重世臣乡推世冑两叶八座公承其后蚤谢纨绮之习遂擅文儒之右课词非鲍谢不谈论文则汉秦是究爰挥霍乎藻思蔚朝华而夕秀虽字画之细微亦锺王其步骤故白氏自尚书公以来宾客满海内而公少年声价遂籍籍乎人口及卅四而登第众巳谓其屈久历春曹与青官惟才艺之堪授忽赐玦而远投何奇数之见遘几逡廵乎州郡复郎署之入又晚稍迁乎玺卿近龙光于密宥谓天衢之既亨痛长驾之中覆惟令子兮承芳可谓死而不朽忆先给事之与尚书中丞两公寔同朝而契厚及愚父子蒙先人之业复与公仕途而相邂逅禁门钟漏几回联佩而追随乡园花月累岁殷懃乎杯酒兹就宾位而恍惚犹疑音容之在觏乃寄词于一哀兼特牢以为侑惟公其鉴之 

　　○祭丘思庵文 

　　自余少时颇负迂僻空阔乎寥廓之翔而泥滓乎乡人之处糠粃乎世故而蠓蠛乎礼法然间以语人则人漫不省为何说余见世人所为小者计刀锥之获大者竞旗常之勋粗者土偶乎衣帽履綦细者笔舌乎儒墨是非零碎乎米盐瓮盎劻勷于吊庆酒餔熬鼎旋蚁无顷时休则余亦不省为何事以是踽然四顾几成恠人里闬之间一见吾子遂托金石以为可与同心者在古惟漆园生在今惟子而已自是往还昊必建烛宵必及钟或子言而我喏或我嘲而子噱或谈锋竞起或閴然一默子既睨空一世而偶余余亦块然独居而偕子然不知者则以为吾两人皆若狂其知者则以为相与切劘文章砥砺节气而巳至其散发而箕踞瞬目而跳啸其所快然会意处虽余两人亦不能自知也但觉吾见子则然见人则不然耳及余以雕虫末技得厕声利之涂餂腥染膏终日攒眉而子以樗栎托迹遂志寂寞之野茹菽齿冰终日嬉嬉然子在寂寞之野而余未尝羡子之高余涉声利之涂而子未尝疑我之腻以为犹是心也余以疏率果非适用屡进屡黜得返初服以从子子见余且泣且笑曰不意子之能自全也自是相与过从议论如曩时而情好有加焉子自三十以外则已决意绝进取然子重廉耻故不能妄得一钱子性高简故又不能治生居常授书为生卒以懒罢已而卖药为生又以懒罢而独注意攻古文词上摹秦汉然复以病罢栖栖环堵饘粥不聊既乃从禄仕得宁阳教谕虽非素所好然亦以谓此官可隐也盖庄生所云蒿目而忧世决性命以饕富贵此两者皆谓之天弢而子皆解之余趣向虽与子同然能解其一而犹未能脱然于其一常以愧子而子乃更以余为是也余近年懒病亦如子乃始不复蒿目于世而子不及见矣不知子尚以余为是邪为非是耶子交游甚简然人或托以事最忠信可仗余尝中夜与子卧偶论一二心事妻子不得闻者子曰吾恨不为浣沙女余笑曰子之信岂待投濑哉嗟乎自子之存吾于乡曲得友一人焉自子之没则一人亦尽矣虽然子子桑扈也吾岂敢以恸累子之魂聊述吾两人平生所以相与于世外者以告子呜呼子死伏其无有发余之狂言秋虽然子有不死者其尚能听余之狂言矣乎 

　　○祭杨细林文 【 礼郎豫孙之父】 

　　礼经有兄弟越在他国而生不相识死则为位而哭之之礼同年之谊比于兄弟惟仆与公辱同登于戊子而未尝展宾阶之仪未尝通束修之问闻公死而哀之亦可比于兄弟不相识而哭之之礼矣乎仆虽不获奉教于公而交于公之子祠部君祠部君尚友四方之士而尤绻绻于余盖公家庭议论不鄙夷余之故祠部君尝自南都归公刻期而望之过期而不至则公形之梦曰吾子留唐君所也巳而果然夫公意其子之留吾所而至于形诸梦祠部君果留吾所而至于符公之梦则公父子之于余可知矣然则公之知余非特以同年之故而余之衣公盖亦不专于以同年之故矣公博雅为儒宜其可以俯拾青紫而竟蹶于南宫之试廉敏为吏宜其可以坐致通显而卒困于州郡之职盖所谓厚积而薄发以遗其诸后宜乎礼部君之蔚为闻人而诸子之克世其家学也然则公其可以无憾矣余之文非特以哀公其亦以慰公也夫 

　　○祭孙南野太仆文 【 代有怀翁作】 

　　公之先人以侯树勋侯虽不嗣犹大其门数世之后遂以儒显显惟迈迹亨衢是践人皆谓公出自纨袴公之居官一如寒窭马羸衣敝何履之素约巳奉法绳法而步问公之官囊无余蓄问公之家亦有夏屋公瘠于官不系其家晏婴巨族豆无掩猳公裕于家不系其官子荆居室苟合而完刑曹郡守外台大仆孰云宦成节则愈确公无渝节众有好丑一忤于世自反何疚欣然归来燕居恂恂室无姬侍庭无杂宾尤避名势逍遥角巾乡人见之不知贵人余辱于公爰缔婚媾婚媾则新交谊则旧两家相望里闬之间匪朝伊夕载往载还余厌纷嚣公耽恬寂真率之会两心莫逆方期与公共保岁寒胡夺之速忽焉盖棺公之云亡论在乡评请祭于社曰乡先生死而不朽公则何憾老失良朋能不我叹表公之墓岂足彰公庶无愧词佥言实同春还陇树公窆有期陈此薄奠文以侑之 

　　○祭胡评事省斋文 

　　呜呼事有至急者病而需艾溺而需瓠是朼然当其膏盲无虞则三年之艾等于腐草舟檘足恃则千金之瓠轻于敝箒自公之存东南承平且二百年戴白老侬不识兜鍪殳戟为何物缙绅学士相与弄笔墨婉娈嬉游而巳公方且日夜经营乎纵横韬钤之变每宾客满座谈锋迅发真若旗鼓相对霆雹交缴何其壮也然持三年之艾而贳于饱食徤步之人怀千金之瓠而衒于亡流稳楫之时则言者类于迂阔听者厌其强聒一旦盗骇海隅毒满郡国上官诸公乃始倚公以计谋而公颓乎老且病矣公既死海氛益张谋夫喑哑于是向之婉娈嬉游目公为迂阔者皆凛凛愁不保其孥相与注心聚耳冀公之一强聒而不可得呜呼此何以异于膏盲亟矣而适丧其蓄艾中流失船而又碎其一瓠也哉其时之不遭乎公公之杯遭秋时也然公之子亘公尝教之武举而习闻乎家庭韬钤之说则夫效三年之用而收千金之赏又安知不在后人也耶某因祭公而叙公之存没系乎时事者若此他可畧也惟公享之 

　　○祭有怀府君文 

　　顺之不孝罪恶深重居常不能承顺颜色临病不能尽心医药以致先考殒殁终天之痛无所复言每一哀至恨不即死早侍先考于地下行复自念先考百年门户付托之重苟活至今顾平生颇无富贵之心年垂五十用世一念亦渐冷落不图丧期内外两承朝命臣子之义不敢逡廵谨于三月间赴京顾世事之安危休戚不敢知此身之祸福利害不敢知苟时有可为不敢不竭驽钝之才时遇多艰不敢忘致身之义时或可退不敢昩保身之几此先考之所以垂教而顺之之所以自立者也 

　　○祭祖庙文 

　　伏惟我祖宗世以忠厚传家永嗣至我先考克继世德而益修之顺之少事先考见其孜孜恻怛虽一蝼蚁草木亦不忍伤顺之钦承　敕命视师浙直顾生杀诛宥有　天命　君师在顺之不敢专但念祖宗一脉之绪必不肯轻以人命易巳功名至檿不得巳而后杀之谨此告知祖宗伏惟昭鉴 

　　○祭弓矢文 

　　天实生乎五材人爰作乎五兵顾明昏之异用则或替而或兴惟及远而洞坚尤弓矢之为利有事则以战胜无事用诸礼义匡四方之宿心窃有冀乎斯技少多病而未能深自惭于游艺属园田之再返幸旅力之既闲谢冠簪于北阙学驰猎于南山审机括于心契获纵送于口传既耽玩而忘倦遂拈弄以经年赖明灵之默赞似有牖乎余衷时弦鹄之应声若迅呼于顺风兹岁终而告成向明灵以徼福双有适于力巧一无误于手目尚进艺于德途中此心而为鹄惟明灵其享之 

　　○祭六纛司旗牌司刀之神文 

　　生者阳道杀者阴道天生天杀虽云并用而上帝好生不得已而杀之上帝不得已而以司杀之权寄之天子天子不得已而以司杀之权付之阃外之臣必不得已而后杀所以体天心也上古有罪者一人不杀则千万人不能生故杀人所以生人也今臣获乱兵六人实为杀人之始敢告上帝不得已之意伏惟照鉴 

　　○祭刀文 

　　呜呼上帝厌乱此刀不敢不用上帝好生此刀不可轻用某钦承　朝命给有旗牌今杀乱兵是为用刀之始敢告司刀之神伏惟照鉴 

　　重刊荆川先生文集卷之十三 

　　●重刊荆川先生文集卷之十四 

　　志铭一 

　　◆志铭一 

　　佥事孙公墓志铭 
　　运使张东洛墓碑铭 
　　吏部郎中薛西原墓志铭 
　　吏部郎中林东城墓志铭 
　　刑部郎中唐嘿庵墓志铭 
　　礼部郎中李君墓志铭 
　　户部郎中林君墓志铭 
　　施推官墓志铭 
　　松阳知县胡君墓志铭 
　　兴国州同知徐公墓志铭 
　　信丰训导殷君墓志铭 
　　赵府奉祀正王君墓志铭 
　　都督沈紫江生墓碑记 
　　指挥佥事汤雪江墓碑铭 
　　仪宾李公墓志铭 

　　○佥事孙公墓志铭 

　　公讳玺字朝信嘉兴平湖人也其先世徙自松江之华亭所居南有九峰东有盛溪因自号峯溪道人弘治辛酉举浙江乡试登正德戊辰进士除兴化知县四年升扬州府同知几年升南京宗人府经历寻丁外艰服除升山东按察司佥事提督京畿屯饷调云南佥事坐抚按构怨奏逮二司是时公已升山西参议矣仍落山西佥事乙未　朝觐之岁以老罢归最前后仕途二十八年归十年而卒年七十有一嘉靖甲辰六月二日也公为人宽厚持重内刚外和其所居官不择剧易不计利害智巧所避毅然任之其有蹉跌亦不为悔尝言兴利易而除害难然除害所以兴利也其在兴化兴化豪徐恩与其宗人交赂权贵猾贼邑中恩以白衣入粟补兴化所千户绾所印而所中诸心芊户反悒悒出恩下不敢喘令丞左右亦多为恩耳目者率常把令丞阴事令丞欲图恩惧不能制得反噬公始至恩绣胸背持剌上谒公拒却之然亦未遽诵言罪恩也而邑人亦无敢告言恩者乃稍稍以轻罪笞其一二宗人以风指百姓百姓乃敢告恩最后得其谋杀道姑攫财事遂密擒恩狱中考按尽得恩与其宗人诸不法状因系杀恩而宗人坐死者数人邑中为清公始至邑岁饥捐公廪代民输自是孜孜民隐平徭清赋养老长孤居数年邑以治称□之日邑人攀拥不得行而徐豪家独衔公不巳祠公云即持金数千走京师赂阉官瑞蕲反其狱且中公奏下廵盐张御史正德时诸阉专而瑞尤有名所谓瑞张也御史顾望穷索公过失数月不得则令公与豪家同囚系困辱之乃为书抵御史其语深切抉摘御史隐曲御史得书大惭恧竟引疾去后代者至踰年其事乃白已而为扬州府同知扬兴化所属郡也始御史之勘徐狱也以属淮安守某盱眙令某咸受赂诡法巧诋公罪不克至是两人为他御史所论公又往勘之罪不至罢卒从减论后两人愧谢公公绝口不道前事人益以为长者同知职清军而军解失文据者例充军时解人当坐者若干人公请于上官以为军一人则解者二人解者军则别解者又金人矣牵连无已时请限以一月首免别给文以行便上官下其法所部郡邑为例顷之淮扬饥公往赈泰州所活凡三万余人是时宸濠反江西攻安庆公奉檄守仪真扼江之冲捕仪宾之为谍者与其党十余人　敕旌其功尝以佥事奉　命丈皇庄草场地土清其地之为奄戚所渔夺者悉归之民蓟州银冶盗啸聚千余乘利据险为患公摄兵备选能吏驰上山寨榜示祸福各自缚诣公公罪其首余牒遣复业及徙云南分廵洱海道丽江土官川蜀争金沙江雠杀公会勘其事土官以土金赂同勘者久伺卒莫敢赂公由此解雠奉约束如故大同经两乱后卒伍骄悍少不当意辄负怙跳踯以为常公以山西佥事廵大同尽心抚驭人赖安堵顷之吉囊入寇斩首多以赞昼功　赐金自为令即力熏大豪及在蓟州洱海大同倥偬盗贼蛮夷反侧兵戈之间而勘地土时则尤以一文吏与貂珰肺腑争气力上下公处之未尝不办竟以不能俯仰故不至大官在山西尝衣豸衣见廵按廵按怒以为慢已因考察中之遂以罢自知县徙同知自同知徙经历也亦坐不能曲事乡大夫之有力者故卒为所挤尤不喜通权贵人为山东佥事时以屯田居京师久之永嘉张公为相故交也同年桂公为冢宰未尝一私伺其门以是往往龃龉于世至其清修之节则人亦不得而疵也总兵某尝间馈宝带钩不启封而还之云南夷俗廵守行部辄有馈献纳则喜拒则疑且恚公拒之卒无敢疑且恚者大理经历以乡人故潜置苍石文书簏中假公移投入公亦潜还之不发其事平生自俸赀外无所取其俸赀亦多以散诸宗姻族卒之日箧笥敝衣而已性尤喜诗自罢归居闲则诗益多有云山履历稿藏于家公之先讳某者居华亭国初被荐署县学教谕事至公之祖讳忠自华亭徙平湖者也父讳轩封宗人府经历母张氏赠宜人子女各一人子植举进士为刑部主事植始闻公病脾疏请归养归踰年而公卒将葬植来请铭余以未及识公固辞植曰余先君则知子矣先君每诵子之文而得子之为人恨老不及见子此行盖先君意也因涕泣固请嗟乎余何足以辱公之知而亦乌能有述于公也哉于是按公之壻礼部员外郎钱萱所为状与公所上张御史书论徐豪事而次序之不敢增损焉惧失实也铭曰噬嗑腊肉或遇之毒终利用狱盘桓居贞有膏其屯卒困于臀呜呼古称巧宦四至九卿公岂其拙我则是铭 

　　○运使张东洛墓碑铭 

　　张公讳恺字符之号企斋后更以其所居为号曰东落先世居江阴至公父始徙无锡故今为无锡人公以成化甲辰中进士遭父丧服除授兵部职方司主事守山海关任满改刑部主事落职为顺德府管马通判历东平州知州黎平府知府又落职家居用言官荐起知太原府未任转福建都转运盐使司运使致仕归凡若干年而卒年八十有六为人狷介自植于不洁一无所屑其居官所至公廉执法不肯小有所诎其志其在山海关关故籍钱于旅人以给官用公即移檄永平府使量出官帑代其费至今便之历顺德东平黎平三州郡皆有惠利在民务先礼教而后诛罚其自东平徙黎平也东平人至涕泣遮道不忍其去公平生既不受人一介人亦不敢轻以一介溷公自为进士服除赴选邑令赆之二十金公谢却之其后为运使罢归诸贾人力请致羡余九百金于公公拒弗内也独在东平时受一带于郡人太守张鄜鄜重义人也年九十余矣未尝谒于有司公去东平独率子弟出饯且请赠公两带公辞不获而受其一惟公能致鄜之出惟鄜能致公之受盖两相为重云其在黎平黎平所治苗獠兽伏溪峝间顽犷不可羁绁而府治寓湖广五开卫城诸苗入办税钱率为官军攫取不敢入以是多逋课又旧设抚苗官苞苴黩货大为诸苗害公力请罢之且移文湖广诸司严戢官军由是诸苗始出入城郭无所苦而税钱得完诸苗有仇杀积十余年不解者公与刻日为盟遂解去自是贤声着蛮中在运司公清如州郡时钤束贵势人不得占盐公虽以廉干强直为上下所快亦以此取嫉于人故屡奋而屡蹶其自刑曹而出顺德也坐中官罗织诸曹或谓公居曹未久可自白公曰诸昔皆无辜我何用独免为在黎平上官以不时谒为咎然竟不往因龃龉力请谢病值阉瑾怒罚米夺官则又蹶在运司为忌者所论则又蹶硁硁不肯少贬而世遂亦不能容公然其忠信着乎其官靖节孚乎其乡则虽嫉公者固亦不得掩也公壮岁严毅晚更益以宽和绝声色绮丽博奕之好罢归三十余年未尝一诣公府里人高其义有曲直多就公决公死时箧中无一金之积尝有盗夜突入其室发箧空无所得怏怏去公为诗识之曰平生不受一文贿垂老犹疑千镪藏所著有诗文若干卷及备遗录补赞四臣事评螾窍余音诸书共若干卷藏于家张氏先世皆不仕而公父襸以公故赠奉议大夫娶于邓而生公自公之存诸子诸孙巳至二十余人惛为儒称其家风其详在状志中公卒于嘉靖戊戌五月八日次子塘等将葬公于万安乡之新阡启公配过华二宜人之兆合焉而以墓道之碑请于余余昔读贡禹有言居官而致富者为雄桀处家而得利者为豪隽夫汉之俗尚近古然已如此又何责于后世之靡靡者乎以余耳目所见闻有不胜可慨者也然则铭公其可辞铭曰世下而趋纯白日渝皦皦张公洁志励行始官刑曹值阉见倾与僚同祸而不自明骯脏独信遂与世屯既奋而飞复曳其轮好公嫉公世有千态惟公抗节终始一槩公归于家四壁故庐闭门终日左图右书繁华满前公一不好枵然空箧为盗之笑三十余年不出户庭乡人慕公曰此典刑乡人慕公曲直就辨缙绅慕公罕见其面如公笃行今也则亡刻辞于墓以愧墨夫 

　　○吏部郎中薛西原墓志铭 【 通篇从着书立论】 

　　西原先生姓薛氏名蕙字君采先生悯学者漓于多岐作约言学者执言诠以求见圣人之心而不能自见其心也作五经杂说方士穿凿乎性命之外而不知养性之为养生也世儒泥象于有无之内而不知无为之为有为也作老子解先生之学无所不窥不名一家中岁始好养生家言自是绝去文字收敛耳目澄虑默照如是者若干年而卒未之有得也久之乃悟曰此生死障耳不足学然因是读老子及瞿昙氏书得其虚静慧寂之说不逆于心巳而证之六经及濂洛诸说至于中庸喜怒哀乐未发之谓中曰是矣是矣故其学一以复性为鹄以慎独为括以喜怒哀乐未发为奥以能知未发而至之为窍自是收敛耳目澄虑默照如是者又若干年而后信乎其心其自信之确也而后着之于书呜呼心学之亡久矣有一人焉倡为本心之说众且哗然老佛而诋之矣学者避老佛之形而畏其景虽精微之论出于古圣贤者且惑而不敢信矣先生直援世儒之所最诋者以自信而不惑其特立者欤先生少尝刻镂于诗世绝喜其工今所传西原集者其少作也既有志于道则弃不复为虽为之亦绝不较工与否然西原集世争慕效之而约言老子解好者希矣先生以正德甲戌举进士授刑部主事病免起为刑部主事以才调吏部主事嘉靖中先生在吏部历考功司郎中而罢后十八年辛丑正月九日以病卒于家年五十有三其罢也坐论大礼先生自为刑部时值武庙南狩抗疏谏祸叵测先生晏然后大礼之议起乃撰为人后解为人后辨奏入下狱巳而复其官然已为权贵人所不释矣巳而竟主给事中某构先生罪先生上书讼坐是罢后所构事解吏部数移文促先生赴官时权贵人且张甚曰是可褰裳而蹈渊也哉竟屡荐不复起先生貌臞气清行已素峻洁其才虽高然坦易洞朗破去厓岸豪杰皆慕与之交其庸众亦无所嫉者独以一二权贵人故至一斥遂不用先生方且艺圃灌花澹如也居乡绝不肯为人干请至戚里有疾亲为之检方制药尝脱绵袄施冻者或曰焉得人人而济之曰吾不愧此心耳始号西原居士后扁其斋曰大宁斋更号大宁斋居士而世犹称西原先生云薛氏故隶偃师　国初以戍武乎遂为毫人祖琇父封吏部主事曰镒自封主事君而上皆不显然世推长者妣杨安人生三子先生其仲也与其季萱皆无子而伯兄兰有一子曰存先生与兰友爱甚其没也兰为之经纪其丧将葬先生于亳城南先茔之次而缄其遗书请铭于余无何兰使人来速釸咀告葬期曰卒之岁某月某日近矣曩先生尝寓书于余叩以致虚极守静笃与未发之中其旨同异余未及复请于先生也窃妄意之寂而未尝无感而未尝有吾儒之所指为中也乎内有键而不出外有扞而不入老氏之所指为虚静也乎以是复于先生先生其许我哉虽然先生之注老子则可谓得其髓者矣乃窃取先生之意而为之铭曰在昔老聃握玄化枢人皆竞巧巳独若愚吾师叹焉其犹龙乎棼棼末学枝叶日繁岂不莞然而拨其根维聃之生寔是谯亳寂寥至今西原有作闭户独窥微言五千参诸孔庭获我同然孔曰未发聃曰静虚立教有二其究岂殊譬如入海所贵得珠其所从入孰一其途自是反躬精思力践默然一悟与天游衍亳之南墟有郁其坟呜呼西原其尚何存 

　　○吏部郎中林东城墓志铭 

　　呜呼吾友东城林君古所谓敦行君子也纷华盛丽耳目之好一不腻乎其外獧巧慧辨机智之习一不钩乎其心洁以律乎其身一束修之问畏之若苞苴然谦以裕秋其人一舆台之贱接之若宾友然行必惬乎人之所安故不为嵬崖崭嶻之行言必衡乎力之所抵故不为要眇浮阔之言嘉靖辛丑十一月二十日以吏部文选司郎中卒于京师年四十有四出其橐得银四两不能棺其寮友为之棺以归归不能葬郡守朱君州守黎君赙之钱以葬而黎君又使君之友陆位等状君之行来请铭朱君黎君君在文选时所选廉平吏治其乡者也君讳春字子仁始号方城以其先福建福清县方城里人后改东城祖讳某父讳宏母某氏自君几世而上有讳闰者始自福清以从戎隶泰州守御所故君为泰州人林氏自徙泰州未有以儒显者为儒自君始后君贵始赠其父宏为吏部文选司主事而封母某氏为太安人君始以窘故几废书者屡矣君读书居常以竹筩注膏系衣带间惟所适则出膏于筩燃火读书君父为漕卒君又独与母妻织屦织屦读书率以夜不睡尝日中不能炊贳米于邻不得君行歌自若家人颇非恠之君自若君是时坚苦已如是已而受学于知州王君某与其乡先生王君汝止两王君故王阳明先生弟子君因此始闻致良知之说则心喜之至夜中睡醒无人处辄啧啧自喜不休遂欲以躬践之则日以朱墨笔点记其意向臧否醇杂以自考镜人之乃悟曰此治病于标者也于是骎骎有意乎反本矣戊子举乡试壬辰举会试第一登进士第选户部广西司主事调礼部主客司主事又自礼部调吏部文选司主事吏部故矜厓岸锁门谢宾客虽亲故人不往拜示自尊重而吏部以提热柄故虽诸寮中率自羯羠相猜抵君色温气柔不以行能先人其在诸寮中悛悛下之唯谨其在同志中虽其名位绝不相埒者悛悛下之唯谨门无留宾日旰出部则徧走剌答诸宾客或罗致诸宾客讲学意烝烝如也诸宾客人人自以林君亲已其尤厚者则相与挟衾被栉具往宿观寺中讲学竟夕以为常后为郎中官重益多事矣然犹如此以此诸寮中虽其志行与君绝不入者亦谓君长者不复猜也而善类因君以联者为多君 【 提】 自束发至盖棺未尝一日不讲学然君本以长厚清苦绳墨自立其于学也亦因其质之所近君为主事是时缙绅之士以讲学会京师者数十人其聪明解悟能发挥师说者则多推山阴王君汝中其志行愊实则多推君与吉水罗君达夫罗君于朋友中最沉密矣然君犹面疵罗君以其露才也君之自敛可知巳王君汝中洒落而君小心周慎画尺寸不敢失两人操行不同然君独心敬王君为主事久之转验封员外郎已而调文选司员外郎居一年母安人病瘫卧君谢病归养君居乡则益悛悛谨甚如故儒生时家无一钱亦不以取于人家有一钱亦必以施于人侍母安人病病少间则出寓故所读书处万寿宫者与其故时友人及乡之后生讲学以其间走安丰就其故师王君叩所疑义每往必喜幸以为闻所未闻君于师推王君汝止于友推王君汝中君居官有未识王汝止者君与之言必曰吾师心斋说如是君居乡有未识王汝中者君与之言必曰吾友龙溪说如是居久之赴官补稽勋郎中调文选郎君自为吏部主事泰州守某黩而虐君请于尚书黜之泰君乡也尚书趦趄曰某未有劾者柰何君曰不实则罢主事遂以其人调边地顷之南御史劾章至则其人也竟黜之后君赴官泊淮淮守某以次谒诸过客舟始及君供张又薄若不知君为吏部者后淮守入觐考下当远调君为稽勋郎具白尚书以过淮事荐其廉静恳乞留之更得调永平内郡二者其一远嫌者不敢为其一怙势者不能为而君为吏部若此然君长者常护人短其请黜泰州守事则尤为君所难君既长选事益思荐进贤人慎择监司未令洗刷奉其职然事有曳掣或不能尽如所欲为则君自谓曰选曹之职欲上通于君与相冢宰之心下通于选人与天下人之心相冢宰之心未必选人与天下人之心选人与天下人之心未必相冢宰之心选曹居其闲欲两合焉难矣虽然求无负乎吾心足矣君始调文选会御史论君受牌坊银事虽众以为妄然君独自念束发兢兢砥行遭点染居常引咎不惬欲解官又业巳为之既任事又曳掣缩缩不自得曹又多事君日夜其间固甚瘁居无何病一夕卒卒之日犹在曹不自知病病且革乃舁归舍先是君尝会朋友讲曾子启手足意恳恻闻者皆怵惕未数日君遂卒君问 【 结】 学几二十年其胶解冻释未知其何如也然自同志中语质行者必归君君娶李氏封安人子四人晓晖曜昕晓檏而材能似尹啫也为庠生妻某氏晖聘某氏女一嫁王用宾葬以卒之明年某月某日墓在某所君不喜为华词其举第一应试文字及后所为诗古文务理道质而不艳如其人始君幼不知书父故苦贫也不能资君以书以余子给事千户王某所某奇君令与其子王烈同学书君自是始学书后父数见君读书且喜且嗤之曰儿读书固善然书可饱乎因取其书欲烧之君婉词跪谢乃解后君贵常恩王氏厚报之自王烈以下礼节称谓岁时起居一不改于故余子时铭曰君尝有言天然之门盎然出之不作好丑不为我偶不为人觭大心之窟如彼日月光照四垂楼台殿阙粪壤鼠穴亦所不遗藏疾于薮有茹其垢蓄德之资有如宝然玉金在前其耀不施君子若愚■〈目爰〉■〈目爰〉姝姝不其浅而我韵君语勒石于墓式昭世规 

　　○刑部郎中唐嘿庵墓志铭 

　　嘉靖乙巳三月二十九日刑部郎中嘿庵唐君卒于南京之官舍贫不能具棺殓尚书及诸寮赙之钱若干乃棺以还其家而知县茅君又赙之钱为葬具茅君又将因邑诸生之请为之请于上司而祀君于乡贤祠而以书来请铭君尝为永丰知县武定州知州吏民为之生祠以祀君谨按君在镇江为乡先生在永丰武定为循吏于铭法宜于是采君之姻友举人陈君佐所为状为之叙而铭之君讳侃字廷直号嘿庵家于丹徒之开沙祖讳用父赠南京刑部郎中讳汉母赠宜人严氏年十六入郡学为诸生正德癸酉举于乡久之以选为永丰知县迁武定州知州巳而擢南京刑部员外郎转郎中君自束发至盖棺未尝一日不兢兢砥厉名检然于廉耻大闲则若生而成之年二十独居所读书处夜有奔者君峻拒之明旦遂移其处终不以其故语人为举人入国学时出游得巨商所遗金不启囊而还之君自少时其于货利声色中能崭然不为所污染若此平生尤以忠孝气节自许为诸生时父以被囚系上书请代弗得乃籍草地寝夏不帷冬不被如是者竟一年父免狱乃止居常清苦自刻及为州县未尝一日携妻子数千里外独与一二垢衣村仆相朝夕而饭蔬羹豆榻茅以居有寒士所绝不堪者君曰我素然其治永丰武定永丰为江西刁讼邑而武定为山东悍州君既素岂第长者务掩人瑕疵其为吏尤欲以古教化先之不忍以■〈高攵〉朴苛细为能故所设科条其始若甚迂阔久之真诚溢出吏民至不忍欺绐遂以办治称江西俗尚鬼而永丰有岳神祠居人奔走杂男女香火无空日永丰又素善为优闾里浸滛传习谓永丰腔使民滛于欲而匮于财君曰此大蠹也立痛革之君为县其有理之言虽贱吏必改容谢之立为之行其无理虽权势人百方为请毫厘无所假借宽贷以是君居县数年告讦请托之俗为之一变其在武定则尤以镇静拊绥疲人嘉靖戊戌章圣梓官往承天道山东上官檄君德州供张至则诸内奄牌校横索百端挟威凌侮声势讻甚奴叱诸尊官鞭挞州县假言供张不办捕死矣欲以恐吓钱物诸同事者皆惧逃去君独横身当之先是君命从者舁一空棺密置旁舍中及诸人索钱急君佯谓曰吾与若诣钱所受钱乃引之旁舍中指棺示之曰吾已办死矣钱终不可得也诸人乃稍稍引去事遂以办始君受命上官裒民间财甚巨欲尽以给君犹恐不塞君曰以半往足矣至是所需又不及其半而以其余还之公帑诸逃者皆被劾逮去而君乃受旌君本长者居常怡愉简默温温不见臧否其为吏尤悃愊至其临利害乃出锋锷片言折伏豪索敏锐集事绝出于精悍吏所不及如此君所居官率空橐以归及　朝觐考满入京师又率空橐以行以是着节声亦以是淹滞于世为州县皆五六年而后还然而上官亦往往有知君者至为考曰廉介若赵清献人以为不诬在郡县久人情吏事益练居刑曹尤以执法得情者闻君卒时年五十有九子果府学生先君一月卒女二壻李某王谥孙男三思忠思信幼者未名始君同邑有易洞丁君者好古道明于易以传其子补斋君玑尤刻意清苦风节竦一时君为补斋入室弟子其风节亦似其师君又善教诱乡里后进从君游者君诲之不专以文艺每曰湏使此心无愧神明可也其弟子浸浸有知向方者若朱锡王春王合节辈其着也合节以女婚君之孤孙君之卒也为之经纪其家而速余铭以终君之葬者亦合节也铭曰凡人为吏廉者或刻惟居长厚温温悃愊凡人于乡贞每绝俗惟君浑然不露畛域州邑有言此吾卓侯乡闾有言近古太丘经纪其家弟子事师赙葬崇祀是在有司考终譔美太史则宜 

　　○礼部郎中李君墓志铭 

　　公姓李氏讳儒字宗文其先自嘉兴徙居华亭之陆磊塘又徙泗泾于是世为华亭人大父讳常父讳柬以公故赠南京礼部主事李氏自赠主事公而上世以读书好礼望于乡然皆隐而弗耀至公始显公亦久而后发自为邑庠生凡若干年而入太学又若干年为正德庚午始举于乡明年辛未中会试又病不能　廷对至甲戌始第进士公年四十余矣人以谓公蓄久而发之迟且蕲于速售而公见时事不可其意遂谢病以去自是家居者又十年盖未尝一日历乎其官而亦已澹然无复有冀于世也因自号宜散以见其志会嘉靖初今天子诏起恬退之士若干人而公名在数中于是始就选为建宁推官属郡缺守公摄守事凡一切利害当罢行者无不悉力为之未尝以摄守故自苟而郡中望公亦如真守是以公虽佐郡而居守之日为多虽职专平刑而泽之及人不独鞫□谳论间而巳为推官若干年擢南京礼部祠祭司主事南部为散吏而祠祭为清曹经岁不知案牍公之靖约尤宜于其官又三年升南京刑部郎中公年五十有七人谓公尚可以待而公已决于去矣于是请老而归者又八年而终是为嘉靖丁酉四月二十七日也呜呼士之勇于进怯于退而忘其自洁也久矣公之行在古人不为奇然求之今世得数人焉如公者何其少也然就公而论则有两说去于郎中之时者犹为易而去于进士之时者则为难盖宦成而不能去者有矣未有始进而必去者也去于正德之时者犹为易而去于嘉靖之时者则为难盖遇浊世而不能去者有矣未有治朝而必去者也岂庄生所谓以簪笏为柴栅者公固其人欤然公得以极幽居之乐而自肆于园池竹石之闲优游而至于老此其所得较之老死汨没于奔走者何如也则公之高于人远矣公俭朴而寡欲粝飰敝衣终身常然虽在官中亦然自建宁归不载行李惟破箧贮书数卷而已公资于身者薄故系于物者轻系于物者轻故能处纷华而不留甘寂寞而不厌如是而世能撄之者少矣而况于一官之去就欤嘉靖庚寅予以年家子弟识公于潞河窃窥公貌古而气清萧然如在江海之上则未尝不慕其为人退而询其履历尤可慕也后几年而公卒诸子子忠等将葬公而以长史吴君所为状请铭于予于是知公为尤详公孝弟修于其家廉让信乎其乡多出于人之所难然公既以恬退有闻他可不具书也公母刘与继母张皆赠安人配王封安人礼部员外郎讳皋之女子四人子忠子诚子钦子良子钦早卒余三子皆太学生女二人壻太学生唐自明乡进士姚篚孙男四人开阊阖辟开为邑庠生孙女四人初公之生母刘以产死故公平生痛母最深后诸子每欲为公择葬地公辄泫然止之曰吾死必迩吾母于是子忠等葬公于某地先茔之次从公志也葬以卒之某年月日呜呼是其可铭也已铭曰道世交丧洁者寡得车弥多舐弥下如蝇集垢檏不舍泊然不系惟公者众注以金独以瓦百年考德在此也 

　　○户部郎中林君墓志铭 【 以细谨二字为骨】 

　　林氏之先自莆田徙居晋江之永福里君高祖梅征孝廉不就父嶤县学生方贡于大学会君贵推恩封承德郎户部主事母李氏赠安人君讳性之宇帅吾一川其号自少受书于主事君君学既有所受而精之以思多所自得其所说易中庸时义自为庠生时诸经生则巳遵信之如前辈人已而久不第诸经生则益遵信其说如已第者所古教授常数十人佥事萧君请以为子师宾礼之佥事有所属吏以赃败因私于君曰君脱我我厚谢君君曰某书生耳知为师授弟子经他非所敢闻也其人愧谢去嘉靖元年举于乡八年举进士授浙江丽水县知县三年擢南京户部山西司主事监龙江天策诸卫仓丁主事君忧服除改户部浙江司主事为尚书梁公材所知委监龙庆古北口仓三年迁贵州司员外郎监天津仓以病乞改南京遂迁南京户部广西司郎中过家病卒年五十二君为人悃愊质讷葸葸细谨 【 纲领】 世俗一切钩距机警凿空笼罩之巧非特有所耻而不为亦若其性有所必不可移而为之然者以是居乡亦以是为吏以是待其良吏民亦以是待其顽吏民所至未尝一有所变其始令丽水也或以丽水岩邑非击抟不可集事君唯唯然竟不变久之邑亦以治而豪黠吏空手坐曹中至不能具饘糜山谷素捍文网之民有十余年名捕不能得而涕泣顿首归诚于君之一言者邑故有窑课后窑户以课重徙尽则均其课于并窑居人之不为窑者至君疏除其额凡若于会造籍时里中以窜绝自言者三十余户吏以为无故减三十余户且得罪君竟减之守令本以盈课额多户口为功最而君之为令盖如此律令仓法最重坐者往往累死而老仓曹方收粟时贪升斗之贿不择美恶干湿岁久浥烂辄系死不能赔死则连系其妻子坐监龙江仓时欵欵戒语其属曰柰何以升斗故坐重法乎顷之适有浥烂坐罪者君辄愀然曰柰何以升斗故坐人重法乎遂命发数仓粟与其浥烂者均给于军曰此一军所亏粟粒耳于是诸属感泣至不忍犯法其在龙庆以为商贾边储所本商贾病则粟不来粟不来则边人坐困故一切条去其所不便高其价以招之自是粟溢于廪而君得以时其出纳以济边人之急至在天津时值仓粟空又寒冻饷道阻军无所食君即奏请发旁近德州仓粟给天津军三月食或谓于法不得相借君不为止已而朝廷竟从君议当是时微君一军几讻讻君本细谨畏事为户部慎出纳守尺寸法不敢失至其越法有所移用如天津时事而曲法有所宽贷如龙江仓时事有足多者仕宦十五六年历县令户曹最久家无多赀割田四十亩以给族人之不能婚与葬者居乡缩缩循谨甚既卒邑诸生具君行谊请祀君乡贤祠有司核实如诸生言君娶云云于是君之乡人洪君朝选状君之行而一新且因洪君以请铭于余余尝识君于同年中以为他人忠诈险易非久与之处不能知至君固可望而知也为之铭曰百姓之誉可以非道于乡曲之闻可以诡行得盖其暂也或然而久则未尝不忒惟君既去而邑人以思既没而乡人是式吾据是以为铭庶几不蔽乎君之德 

　　○施推官墓志铭 

　　公无锡人也姓施氏讳誾字克和□号静观居士以贡为平乐府推官致仕归凡十六年今年嘉靖丁酉七月一日卒年七十有七越三月辛亥望日葬于惠山从先人之兆也公自少读书能为文章及年五十余始得官而平乐在南荒水陆之途且七八千里公素疏散不喜为吏虽强往非其乐也满三载卒弃去公磊荦魁岸负气少所屈下又善谈对客呫呫不休意所蓄藏如噎物必吐之乃已故不能媕婀以久干官亦不能沉浮以媚于乡里或有过虽亲故必剖露无所隐或不可其意虽贵势必众中噍骂之恐其不闻以是人多畏其口为推官时值猺酋放横上官以公口辨遣人溪峝山谕酋酋为之愧屈剽掠一息性喜为诗尤好陆放翁之作所著有北游录粤南纪游静翁遗稿其中所载诗为多大抵皆师放翁而似之者其在平乐意所感慨亦往往寓之于诗郡产莲酒诸贵官往往下郡恣所取无限度民苦之公曰酒有尽而索者无尽虽涸江水为酒亦不能给也因作诗以讽诸贵官惭之自是少索莲酒者既罢归家无厚储则一以其力寓之于诗后年益老病痹家益萧然公绝不以屑意而吟诗如故既病痹不可起公曰世所谓讳死者此騃孺子耳死即死何足藉乎及死犹自谑曰吾如负债者今限满湏偿耳呜呼此岂所谓达人者耶公父讳廉为医学训科施故医也至训科名益显训科子惟公一人而有女二一女嫁于龚训科君所命公字而子之名渐者龚氏妹所生子也初公未有子因子渐于是尚冀自冈子也后公果自有子曰涣矣复夭死故渐未归龚氏虽自涣在时公爱渐与涣等渐有子阳得公亦抚而教之如其孙公卒渐行三年丧以子报之观公之所以待渐与渐之所以报公者乡人皆以为厚而余以此未知公之心也呜呼甥舅之不相为后也久矣古者缘恩以制服据义以立宗故袒免无服之族人且得相后而功服之甥舅且不得相后是古人所以敬祖重宗也谁能易之以公之意固知渐之不能久于施氏而况施氏之有后无后固不在渐矣观公尝录水东日记所载周氏之事及朱子答汪尚书之书而自题其后盖不以周氏之祭其外家为是而必以朱子为外家立后之言为不可易也此固公之所以阴属意于渐者与公之力既不及自为而有待于渐渐之力于今又未能为也将有待于其后与渐好古知礼必能爱公以德而不负于公也公有女一人嫁莫因余与渐雅善虽不足以知公然渐之请不可辞乃序而铭曰古者立后惟祧是守惟族无远族异则否公选于族未得其人我施自出甥也则亲曰字我甥以待有子天胡不然有子而死公所未为甥能代之施鬼无馁终将赖之若古有训爱之在德预为此言以勒幽石 

　　○松阳知县胡君墓志铭 

　　君既卒而余往吊其家君之弟露出所遗嘱示余大要教诸子弟孝友廉谨退让或各随其材性所病而分与之药井井一如家人居常语其字画遒谨亦与君平时手书无异盖前属纩三日也及属纩露请诀无他言第曰做人做人嗟乎死生亦大矣能精明若是是足以知君矣君年四十余游南都师事吕先生仲木邹先生谦之始闻古儒者之学时尚以牵于举业故未能竟其意也君自南都归而余罢编修家居时时与其弟露候余君峭立直刚而露恂恂朴实余心喜两君之为人每相过辄竟日语其语太率世所谓迂僻者而两君独心喜之然君之意每若恨于向未有闻先生长者之言既有闻于先生长者之言而巳晚者余尝谓之曰回头即岸矣何晚之云嗟乎君今卒矣岸乎与否君其自知之矣而余窃谓观君所以处死其足以知君者也君且卒嘱其弟请余铭君之墓君讳云字雨之号霁斋胡氏谱相传以为安定先生之后自海陵徙无锡大父讳辕父讳岳号西崖君自幼寡言笑不嬉弄不敏于他艺亦不习于便獧稍长习举子业为文丰约拘纵有法其居庠所与游多豪士至戊子岁举于乡余亦以是岁举己丑君下会闻母丧而奔哀号劳顿涉数千里入门骨立每哭辄仆三月后始力疾营葬事三年未尝展颜色自君痛西崖之早世也揭一联于书舍曰思亲每忆临危日对卷常怀赴考时弟露稍疾痛则君竟夕不寐露有三子接而殇也露颦君为之蹙于额露展君为之解于颐君之病也露左右寝处如子盖君所以感之戊戌又不第始就选为松阳知县松阳处州属邑也处州古称难治而松阳僻在山岩中先是数馑于水又属开矿居人争骇散君周旋抚谕仅而安集其诸奄校以矿事至者又竞欲庖勃威君以浚于民而土人之不逞者又阴唆之君慷慨辨诘不少屈竟与抗礼君又素廉摭拾无所得其人至相诫曰毋生事非他县比也是以矿事首尾二年而民不甚骚君尤为分廵胡君有恒所知胡君介士也尝谓君曰官如水衙如氷我最甘于清苦犹不及也松之俗嫁女破产虽富族亦多不举女有踰四十不能妻者虽其良族亦率以抢婚为常事君患之始下令曰母溺女溺女重者坐之又以为母子天性也惟痛节其送女之费则女可蕃女可蕃则抢婚可不禁而息又下令曰送女母过若干过若干重坐之由是女亦浸育然去官竟以抢婚事也始诸生王宰聘徐女有豪者夺而婚诸其子君怒将置之法遂诬君于上官反复辨诘久之事白矣然竟以误　朝觐遂坐罢君性刚微类褊于人不能瓦合其为令尤不肯脂韦骫法务在惠贫弱抑豪强其抑豪强也取中法而已三年未尝杖杀一人君既归每独坐一小池亭或时与诸相知游息论学其间既老矣不复泛观他书惟好王阳明先生文集日玩诵之有疾尚手摘其要语以为子孙训其居闲非庆吊未尝辄入郡邑城或时入郡城一问讯余也始君为小沁柘焉嵌以临深字而问铭于余余未及铭而君卒矣于是铭其墓君娶云云铭曰众之生也如偶借机自多其能逮其卒也如偶去机遂颠其灵君之生也趄趄踽踽不能为巧逮其卒也垂绝之言一何了了不遭于生而妥于死盖音人有言岂以其重若彼而其轻若此 

　　○兴国州同知徐公墓志铭 

　　复斋徐公既卒且葬而公之妻卞孺人寔先公卒至是合焉子显佶等诣余请铭余姻也宜铭公公讳徽字朝典家于武进新塘之板桥大父锜父封户部主事璟璟娶于陈为兵部尚书节愍公洽女孙封太恭人是生公公幼读书善记隽于文词自为诸生及与余大父给事公同时给事公故名士而公伯兄朝文与驰骋上下两人决相善也公妻又唐之自出与给事公有连公既师事伯兄而往来于给事公所切劘砥淬其文益昌后伯兄与给事公同时登第去而公独逡廵庠序间无所遇久之始以贡为太学生则公年且四十余矣又数年而选兴国州同知楚俗呰窳而兴国负山阻习犷悍同知职主赋顽黠逋租戏狱为常官司相沿一切以鞭棰钳钛从事犹不能集公独深隐之为弛其禁或时自割俸代之偿兴国人往往惠公然其顽尚逋租如故时态公终不痛绳督之其诸科条张设类多所纵舍公本魁岸峭直居乡曲间不肯与龌龊辈游又不能忍人之过或面诮让至其莅官行法乃更悃愊近人若此上官知公者亦厚奖之然久之竟坐课殿罢罢官而家又贫恬如也性好奕既居闲则益以奕饮为乐或浪迹山水间间则课诸孙句读斥俗累一不挂心十余年至嘉靖辛丑七月壬寅日乃卒年七十又七卞孺人父谟谟娶于唐给事公从姊于余从祖姑也能媲德于公少公一岁先公三年卒墓在欧墓山公所卜也葬以公卒之明年正月二十八日铭曰仕不必达期适意处不必丰期无累隤然自足人间世亦有好逑谐厥志考终最德石以识 

　　○信丰训导殷君墓志铭 

　　翁姓殷氏讳佐字时衡号龙岩无锡人也殷氏之先有讳序者举进士遭遇文皇帝时自知州擢布政使布政生琏琏生广成广成娶于马而生翁殷氏以布政公故阀阅推高邑中其子弟相尚以志气撑拄门户为事而翁居其间尤倜傥魁岸自喜然殷氏自布政公以儒术进至翁大父与父与诸昆弟则多隐于布衣而翁乃复自奋于儒翁昆弟四人而翁次在第三其长兄俊余尝铭其墓秋野翁者也秋野既少代父治家事而翁因得专意于儒初布政公为四川布政时御茂州叛夷有功活降者数万人夷人立祠以祀翁始向学即慨然发愤曰吾先芯功德不可无继其业者而布政公故以诗举进士为无锡首其后诗学既废而邑中诸经师往往以尚书教授于是翁乃别授尚书翁既发愤于先世之业又无家累也以专其志故其诵习勤苦精究不问日夜夜率五鼓起以硫黄艺火然烛至旦为常既徧以讲于邑中诸经师则又博求四方之精于经者为师其最著者同邑张运使恺华亭钱修撰福运使敦行人也修撰以文雄一时其尚书则用以魁礼部试者故翁耿介负气不少媕阿于俗得之张氏其为文冠冕跌宕驰骤不诡绳墨得之钱氏为多翁在经师同门诸弟子中岳岳无所让诸经师亦每注意翁其为庠诸生在同庠诸生中岳岳无所让诸提学及诸提调官每试亦辄前翁久之翁所与同经师及同庠诸名士往往登第去为达官而翁独逡廵庠校中凡六举而不一遇其后以久次贡京师则翁年五十余矣遂以贡选为贑之信丰训导贑在岭上信丰尤僻壤仕宦绝少翁至则以素所闻诸经师者切劘诸生信丰相传地产蜈蚣而少蛇蛇或数十年蛇一出县发科第一人翁始至一巨蛇出顷之有张生纯者果得举人以为是殷师之教也居二年力请致仕归翁既归而向时所与同经师同庠诸名士登第为达官者亦多解官家居其伯兄秋野翁亦既老而致家事于子矣翁家居则与秋野翁白首欣欣相对每宾燕子弟环列或剑负两翁两翁蛇委其间而出则与其故人同时解官者相与结觞咏之会谈说故事以时登眺为乐久之翁病失明而故人亦零落且尽乃独坐卧一室时时口诵所记忆少时所闻诸经师者以教子旦已而子旦笃于学行能文章有声则翁喜谓可以卒先世之业而继吾志矣翁为人貌伟少魁岸倜傥自负至老而其气不衰年八十有二而病卒卒之日嘉靖乙巳九月十六日也翁配云云所著有龙岩稿藏于家旦以翁卒之明年十二月一日启先嫡母之兆合葬于舜柯山祖茔之次旦与余善故翁之葬也旦来请铭铭曰其为诸生卅年不遇其师诸生二年以去究其初终不离庠序学此斆此弦诵书数博士传经多在门生亦在其子既文且美谓翁数觭其偶在此 

　　○赵府奉祀正王君墓志铭 

　　赵府奉祀正曰陡崖王君者武进人也讳学字子静始以郡庠生入太学以太学生选今官未及行而卒年五十有四曾祖讳珩祖讳尹父讳觐母潘孺人自君以上世为武进巨族人号之曰夹山王氏王故匡姓也其先有仕于宋者以国讳省子孙因之而既没则称故姓云妻华孺人为华君世明之女孺人无子而两侧室皆有子曰守谦守约皆为太学生守谦娶白君省夫女守约娶孔君叙修女女壻太学生邵鏊庠生曹悰太学生徐莘君卒之日为嘉靖丁酉二月丙辰葬于祖茔之次其地曰夹山其日曰卒之明年十有二月甲寅呜呼君自少巳为太学生宜其可以坐而注官然君章章句句昼讽而夜思瞿瞿然视其太学生常如白衣之不足以发乎其身君故饶于赀宜其可以坐而衣食其中然君督耕课织赢入而缩出瞿瞿然视其故赀常如空橐之不足以资乎其家视故赀如不足以资乎其家而欲振之君之志既种而获矣视太学生如不足以发乎其身而欲进之则君以柅于命而不能偶也君自居郡庠至为太学生三十余年尝以庠生应举者一以太学生应举者三中间岂无可以冀于一售者然竟莫之售以老君既抑塞以至于垂老而后就选及选又独得所谓王府官者王府官虽尊重然散地不持尺寸之权又老死不复迁转右以故滋悒悒不乐居久之或有谈赵王之贤耸踊君者君以为然且跃然治行矣又遘疾竟以不起呜呼悲夫君为人重厚绝不以口邮传人过失人亦无有以口过过君者华孺人始归于君有从嫁田三百亩君谢却之人以是重君而君赀虽饶然素俭约能甘贫士之所难其所衣常疏布衣一衣可十许年食常蔬而不肉其过苦乃如是自其父母没后奉养祖母三十年如一日不朝夕轻去左右是以君迟回不肯就选虽其意欲有所湏然亦以祖母故也君葬既有日于是君之二弟子庸子明戚君之不显于世而惧其泯然于后也乃率其二侄以赵君克初所为状诣余请铭余支及知君而尝交于子庸子明间二君好学而文足以知其兄也巳乃许之既论次其事又系之以辞曰余观汉之才士若枚乘邹阳宦吴邹阳又宦梁而相如宦于梁终能蜚声天朝为汉词臣使后世鸿渐之士莫不抵掌而慕焉彼独非王国官耶何为今之没没而不着也如王君者纵不能宦达然使其得曳裾王门而骖后乘于鴈池兔苑之间亦未为不遇也筮仕于始衰方就官而殒身若有或迟之或速之然者此岂可不谓之数耶范蠡有言既已施于国吾欲用之家君虽无所试于世然迹其施诸家者亦畧可睹矣 

　　○都督沈紫江生墓碑记 

　　沈氏世官奉议卫其先临淮人也有讳葆者高皇帝时以功授湖广蕲州卫指挥同知改广西驯象卫葆传子忠调奉议卫景泰间迁奉议卫于贵县于是沈氏家贵县忠三传至锭皆世官锭以功升指挥使子瑛袭指揇使娶于鲍生公公既贵而赠祖父皆都指挥同知祖母母皆夫人公名希仪字唐佐以生时紫水出故号紫江自少英气磊磊雄胆畧广俗尚弩而公独精弓射能挽强命中正德三年袭指挥使年十八掌卫印八年剿木头十二年征永安剿陈村所至常先大军摧锋毒弩中膊中股升都指挥佥事十四年征府江剿滑石歼之夺还贼所卤掠剿义宁桑江杉木诸巢深入亲斩大酋一人首虏多礧中其颠十五年征古田先登夺隘为多升都指揇同知掌司印嘉靖五年剿龙山深入是年田酋猛叛五哨进兵公自请当中哨夺其隘而潜结猛妇翁归顺知州璋使内间猛以走死田州平公最巳而追杀猛弟礼于阵跌马折左胁骨六年升思田参将七年剿落春首虏多八年调柳庆参将居二年谢病明年而复为柳庆参将带镖佩弩箐栈联络环广右而巢者以千数柳庆最劲小刼大掠烧城掊库无月不有廓清为难擅地拥兵杀生恣睢环两江而州府者以百数右江最劲喜人怒兽吁党鬪雠无岁不有钤辖为难公御诸猺荡巢摧壁不专以威绥辑善猺视同吾人是以诸猺畏而信公御土酋解纷排难不专以恩洞其阴事坐獖其牙是以土酋睦而惧然则世雄之与乌合情状各异攻心之与夺气变化亦殊猺贼虑其散走聚其党而猎之则公之所以歼渌里也土增虑其薮众散其党而孤之则公之所以縳岑金也在柳庆先后十三年所剿皂岭怀縳三层马峡火黄马辇七山昙应诸溪峝凡五十余所获覃韦邓雷诸大姓渠帅或馘或磔或克目截耳纵之凡数十人首虏积至五千余级身为大将常先登散家财为赏得狼兵死力尤善用谍兵行所向虽肘腋不得先闻或已傅贼垒贼尚醉酒齁寝其入巢未尝妄杀是以动辄成功柳人德之比于山都督云为木主而生祀之以配于云祠十九年复谢病二十年起为都督佥事总兵贵州居二年谢病归二十二年北虏大入边召天下名将至京师公在召中而佐戎事于宣太遂总兵江淮二十五年调总兵广西公为参将尝奏言于朝曰狼兵亦猺獞也猺獞所在为贼而狼兵死不敢为贼者非狼兵之顺而猺獞之逆其所措置之势则然也狼兵地隶之土官而猺獞地隶之流官土官法严足以制狼兵流官势轻不能制猺獞莫若割猺獞地分隶之旁近土官得古以夷治夷之策可使猺獞皆为狼兵矣或虑土官地大则益难制土官富贵已极自以如天之福势不敢有他望又耽恋巢穴非能为变即使为变及其萌芽图之易也且夫土官之能用其众者倚国家之力也不然肘腋姻党皆勍敌矣国家之力足以制土官土官之力足以制猺獞臂指之势成则两广永无盗贼其论甚伟然世莫之能用也公善揣事情练于当世大计然世独以能将知公公为将其奇策远算世亦不尽知然世独以胆勇敢战知公耳初田猛既诛督府议设流官公曰必且挟思恩为变矣十八年立堡弩滩以控峡贼公曰贼据其险我乘其冲此与投肉虎口何异后皆如所料公既连为贼所中每阴雨辄痛自为参将数以病告制道冠山人服治生墓而时往游焉自江淮徙广右也以书来请余记余复于公曰古之为将者据鞍矍铄至老不敢言疲若乃自为茔竁卧而饮酒此山泽自放者之所为也二者甚不两得而公乃欲兼之耶虽然公之志则远矣公为人精悍其临敌目光逆射两颧頳色挺刀一呼人马辟易其平居嬉怡谑笑臧获舆庖无不欢然处族人虽雠至相贼杀不记更厚施之与人交重然诺肠胃如直绳一视可尽至于临敌应机腹里溪谷飞箝网络神鬼不能测或诮公谲公曰吾谲贼耳非谲人也知公者以为然配帅夫人子三长学有父风其次觉次黉俱业儒所治生墓在贵县城北其地曰廖家井南望渌里北睇龙山左黔右欝两江萦纡皆公曩所挥戈斩级处异日有过公墓者得母慨然而思乎且夫古者人君尊宠立功之臣则或为之象祁连山象铁山于其墓以旌其列于不朽公平诸猺靖广右猺中多大山则宜何象然天子方且鞭挞四夷以大事推毂公公所建立计不止西南一陲也其所象盖未定云 

　　○指挥佥事汤雪江墓碑铭 

　　雪江公既葬之八年有子庆总兵江淮以平海寇功升都督府署都督同知乃追念先烈将树碑于公之墓而请文于余余观古者人臣有崇勋殊阀则上之人为之赞述其祖先功德而锡之庙器以彰其世美若古江汉之诗而子孙树有勋阀则亦归美于其先而为之铭于彝器以着于世若古钟鼎敦匜之铭而诗与铭又必托之一时文人史氏若吉甫诸人故其文辞与功烈相炳耀不朽今都督所树立既无愧古者经营江汉之绩其树碑勒铭亦正与古钟鼎之谊相应而余虽尝职太史然才下不逮古之能为诗与铭者远甚其何以彰雪江公之美而称都督显扬之至意于是强为之序而铭之序曰雪江公讳宝字天贵姓汤氏其先有讳忠者为东瓯襄武王讳和之弟襄武以故人从高皇帝起滁阳下江杽举瓯闽蜀北定中原为佐命首功忠以诸弟给事幕下摧锋陷坚与有劳绩累官至锦衣卫指挥佥事改榆林卫再改邳州卫忠生敏敏生镛镛生琥皆世其官琥生公自忠至公凡五世公貌魁岸雅好文艺习骑射既授任恭谨自将尝督饷运廉平敏事漕运都御史总兵官交荐之选掌军政正德间流贼为患淮以北诸郡骚动公始屯兵于外以保两河既贼大举来寇公乃移兵入城与知州僇力缮守未几贼径由城北渡河去寻有骑至城下呼曰我从虏某也愿乞降公因诘之曰贼何为去曰昨贼首刘六令诸营曰邳无轻犯邳帅谋勇纪律整严其下必有敢死用命者遂宵遁公辛苦四载卒□孤城以抗剧贼邳人至今颂之抚按连疏其功能将拟擢用甫四十公即引退曰人生贵适志何自苦为也扁其轩曰白醉亭曰习静以见志公慷慨好振人之急有同官移用库银数百两时宦瑾法酷度不能还欲自毙公为卖产完之刘马庄贼起公与千户张虎分兵出捕忽报贼至马头为虎信地公即脱所披甲与之比虎与贼战数被箭赖甲厚以免尝以事之江东闻史痴者能诗画善诙谐夜造其门时盛暑痴散发披襟而出握手欢甚绐之舟中载至邳数月而返公本将家子当其擐甲跃马须髯奋张可谓雄勇其兴致所至乃绝与骚人逸士号为清狂者相类若此公卒 【 云云】 始都督为仪真守备时数以身抟贼军中服其胆勇余亦素知其为人己亥岁余赴京师过邳都督饮余沂水之曲酒酣余戏之曰将军得无有生之心乎都督慷慨奋言曰幸蒙国恩更得待罪行间敢不尽死予益壮之及海上捷至以为不负其志也汤氏本凤阳人远祖皆葬凤阳自忠以下乃葬邳之半戈山公从葬其兆先是天子续东瓯之后封灵壁侯而都督又适有成功呜呼其襄武之遗烈也哉铭曰桓桓东瓯开国于信带砺是崇有弟曰忠亦爵于武是为小宗蝥弧大纛五世五传以及于公保障于邳有寇草窃既乘其墉渠帅愕眙曰有人焉竟不敢攻四十而退逍遥文墨牖下以终繄公有子既生代公而才且雄分阃于真遂移金山贼无坚锋时维嘉靖十有九年寇乱海东妖氛狼藉海上诸城昼闭不通　帝命都督尔习于海尔维总戎楼船一麾鲸鲵遂戮都督之功人亦有言公侯数世必复其终在昔东瓯缚彼方氏亦于海中于维都督树绩于海东瓯是同稽古有铭勒此丰碑告成于宗太史作辞以配江汉昭示无穷 

　　○仪宾李公墓志铭 

　　仪寡江陵李公卒于嘉靖甲午九月某日年七十有七先是公之配　隆中县主薨　赐葬于江陵城东东湖之原垂三十有八年而公卒遂以卒之明年乙未月日合葬焉自公卒至葬天子赐祭二坛于是公之子中孚等图所以昭宠命谓铭不可非其人既葬久之乃以属其友唐顺之追为之铭顺之谨安公讳麟字应祯号西薮曾祖璋祖灏皆不仕至公父恺始以乡贡士知永新有惠政迁吉安府同知公生而岐嶷既长颀而髯读书善悟解洞于声律尤工字书得子昂体是时　辽沅陵昭安王以高皇帝曾孙　辽简王孙封沅陵属近而势尊其女欲得佳壻壻之及见公喜曰吾壻如李生可矣其女者所谓隆中县主也以是　奏授公亚中大夫为仪宾岁禄四百石公本儒家子既为　王族馆甥又清以闲而公性故坦率一切不营营于产至于声色狗马驰骋凡诸纨绮贵戚素态又公所不好既清且闲而又无外累与他好是以能游心于载籍或登高赋诗把笔肆书奕棋饮酒清谈酣笑睥睨宇宙逍遥人世之外以极骚人逸士之乐而翱翔于诸王孙与乡里耆旧之间以此适其志而终乎其身盖自诸史百家星官堪舆道书释经下至稗官小说皆能陟其津涯而发之诗歌清远飒爽类其为人有集若干卷呜呼公在贵戚中其所谓翩翩者欤公淡泊于财且素长者不猜逆人人或持劵贷之不问其能偿与否辄与卒多为所负不计也有持劵来者又辄与如初故多赀以是后乃落莫矣亦无介于心顾谓诸子曰汝兄弟不自树立多金何益后诸子皆力学为儒者而长子中孚以进士今为府同知中孚前时推官镇江公来镇江视中孚所为皆当公意飘然遂归中孚为推官用廉能征以例出为今官其所树立未艾也人谓公固宜有后云三子中孚其长也次中立次中行皆为邑庠生女六人皆嫁为士人妻初　隆中县主惟一女而三子五女皆出继室谢孺人而孺人亦卒于公卒之后三年始公在孕时母史梦有麟袍乘白马造门者吉安公奇之遂以应祯名公而字之梦麟后值沅陵王不喜二名则请易置公之名字而去其字之上字以为名今名与字是也始者梦耳然公果麟袍白马为贵人者五十余年噫亦异矣铭曰在汉尚主列侯之尊爰及后世多取清门虽盛貌选亦以材授磊磊李公少敏而秀遂以韦带作合椒房惟　帝展亲用锡金章虽则金章而不官守奕棋赋诗此外何有后有令子官于润州公来自西顺江而流润人迎公再拜稽首曰此巨人吾侯之父昔公在孕吉梦是逢究公所历正如梦中谁云儒者未尝语恠视履考祥太史铭在 

　　重刊荆川先生文集卷之十四 

　　●重刊荆川先生文集卷之十五 

　　志铭二 
　　行状 

　　◆志铭二 

　　封知府朱公墓志铭 
　　封知县张公墓志铭 
　　钝斋吴公墓碣铭 
　　茅处士妻李孺人合葬墓志铭 
　　秋野殷公墓志铭 
　　萧孺人墓志铭 
　　盛孺人墓志铭 
　　杨孺人旌节碑铭 
　　王母缪孺人墓志铭 
　　蔡母邹孺人墓志铭 
　　贺氏孙杨二妻墓志铭 
　　杨母唐孺人墓志铭 
　　吴母唐孺人墓志铭 
　　王冢妇唐孺人墓志铭 
　　封孺人庄氏墓志铭 
　　弟妇王氏墓志铭 

　　○封知府朱公墓志铭 

　　公姓朱氏讳某字某吴县人也父东耕君谥以隐德为里中所推至公读书为儒在县学若干年以贡入大学在太学一人谢去归老于家明年子鸿渐第进士历官兵部武选主事于是天子封公武选主事后鸿渐为武选郎中巳而鸿渐守瑞州调守广信又自广信调守梧州而公复封鸿渐未去梧而公卒于家某年月日也公自少苦志读书尝寓蘓城北宝幢寺寺傍空室一区寺僧以寄棺槥其中岁久积迭墙壁间鬼气触人户无履迹公喜曰此真吾读书处矣因独携一童子往读书其中每夜中或昼风雨辄有声阴阴若啸若泣一童子者数以为鬼也竟惊病死而公读书其中如故公既以老儒生精于治经又性喜为诗所著有草堂集凡十卷蘓人故多以诗名家而近时则迪功郎徐君昌谷最着昌谷尝数过公论诗公曰读贵成家格卑弱固不可若规规摹拟前人逼真亦词家大忌也且夫古之为诗者以寓性情也得之于体裁而失之于性情亦安用诗昌谷深服其言故公之诗虽酝藉古人而要于自写巳意畧如所以对昌谷语然昌谷之诗则自海内艺文之士莫不喜道之而公之诗虽以吴之人士雅好为诗者亦多不能举其词岂公善韬蓄以为既隐矣不欲以言自文耶抑古所谓山泽之士必有待而后能施乎世耶彼其所谓有待者不独操柄也虽文词技艺若可以自振于世者固亦不能无待也耶公既以读书至老无所遇而发之于其子副使君副使疆直有节槩不善与时上下其为宦也亦往往多鲠自为郎积若干年而始出守为守历三郡积若干年其最后徙梧梧瘴疠穷徼地也副使君欣欣然曰吾所闻于家大人者如是吾何憾公亦欣欣然曰吾儿如是吾何憾公卒之三夫某月日副使君始得地于阳山白墡坞之北麓乃克葬公先葬之日副使君具公行事为状来请铭余雅善副使君其语当不诬为之叙而铭之公娶李氏继娶邹氏子五人其长副使君鸿渐也次鹤鸣虎文雉膏马良孙男九人承家承烈承宣承武承文余未名曾孙男四人享年七十有九铭曰学古为儒委蛇步趋挹其容者以为此山泽之癯貤封自天有子则然署其墓者以为此梧州之阡 

　　○封知县张公墓志铭 

　　翁姓张氏讳献可字廷谏号东涯世为无锡人给事中选之父也翁少颖敏尝有志读书矣以贫故资生事为急也故不得久从事于庠塾弦诵之业以贫故资生事以多途也故尝博通于医卜星历堪舆佛老诸家之说然非其好也日奔走生事已至夜归必篝灯读经史不废巳而更发愤习举子业则年巳过矣家又无钱可行束修然经生硕儒以其志恳而礼谦也咸乐为讲解翁自以其年过而学也则益勤苦习师说巳而援笔为文辄数百言未尝起草而会于经旨可以自奋矣然竟以年限不得游庠校而邑中右族则争迎致以为塾师翁既每自惜其志之不就及子选为童子时而家故贫也则群之于诸弟子中而身自教之翁教子弟严而有法温温诲诱不专诃朴故诸子弟视翁以为其父兄其教选也严于其所以教诸子弟者不废诃朴故选视翁以为其严师选既冠翁犹为之改所业课而选畏翁一如童时为塾师三十年诸弟子彬彬多成材者选以进士起家为邑令能爱其民为给事中有真节盖翁之所以成就之者为深选令萧山时翁尝一往知民之安其令而令衙清冷如家故时则大喜居三日即归曰吾非就养也选以言事杖　阙下罢归翁迎喜谓之曰顾吾与若母两人老耳死谏是尔职不死是圣天子恩厚无量也翁以子官封萧山县知县始翁涉艰苦其后子贵身为封官有舆厮可以代步而翁踽踽行步里巷中如故时翁居常遇人欣欣煦濡谦下后为封官年且高邑中推为耄耆而翁益欣欣煦濡谦下未尝有自骄色于弟侄睦于夫妇无忤言待童仆如子女性慈恻既老则谓子选施无棺者棺画圈于纸为圈者三千每施棺一则登其日月于圈者亦一期尽始圈之数而续圈焉佣丐者掩道旁露尸掩一尸与钱若干丐者每得露尸则喜以为货也亟奔走告翁自是邑中几无露尸者计所棺与所掩及翁之身巳数千人而翁且谓子选汝终身行之勿计数也煮药膏以施疮疡者寒冻则为粥以食饿者曰掩死人又何如活生人呜呼可谓厚矣云云铭曰少也食贫赀不谋身既稍自余乃谋及人及人谓何所重者丧谁骼谁胔赢死不藏我覆我掩我槥我棺水免鳖鱼野避乌鸢古维有位方春掩骼翁隐人也而专是泽铭以颂翁义风可作 

　　○钝斋吴公墓碣铭 

　　嘉靖甲辰吴翁有子情举进士第三授官编修翰林其明年闰正月十有九日翁病疽卒年六十有二情解官奔归将以明年丙午月日葬翁青龙之原合于妻徐孺人之兆礼也先葬情既以墓中之铭请于尚书孙毅斋公而复介其姻给事中张君属余书其墓道之碣情因涕泣谓余曰情少为郡诸生而大父始丧是时先君与诸兄弟分产而独持门户益落莫不自支惟时时抚情恸哭曰汝祖固日夜望汝汝柰何辛卯岁情中试南畿还先君望见情泣曰汝祖固日夜望汝乃今不及见汝之有立也未几吾母疾作明年正月卒先君泣曰汝母与吾共甘苦三十年且余教汝严父也汝母悉吾意时时课汝读书其严乃更过我今汝始渐进取而汝母不待矣情三试礼部不弟先君每慰籍之癸卯冬且就试先君语曰汝不湏念我我近不到城市者十三四年朝夕惟唐诗数过杯酒五六行更无他望惟望汝勉强无愧古人耳甲辰情举进士及第先君又痛吾祖与吾母之不及见也每语辄泣下时寓书于情辄举会试时所命题先事后食为戒盖欵欵望情以不愧先资之言也明年而先君遂卒矣嗟乎自吾举于乡先君方痛吾祖之不及见也孰意未几而遽痛吾母也吾始及第先君方痛吾祖与吾母之不及见也孰意未几而遽痛吾先君也情至孤孽不幸人也又曰先君终始布衣无他大行可纪独念先君性刚直耻为谲秘媕婀之态其遇事虽不关巳利害亦公言激发无所避故嫉之者或乘其踣也相与构而侮之先君挺挺自若也久之构者亦知先君之无城府也相与愧而服焉先君自若也先君且死戒母得厚葬而独因舅氏语情愿得当世名人一言于墓吾即暝矣嗟乎情不及禄养吾先君而又坠其将绝之命是重情之不幸而不暝我先君也惟君其有意哀怜之始余未获识翁而交于情也久自壬午岁与情同时入为郡诸生则巳奇情之为人尝窃叹中世俗益薄士人稍得志辄恣巳矜物甚者怙侈饕餮其廉耻往往出市道人下情自中第后益务谨饬远声利侃灰有志槩间尝过余操十斛舟从赢僮一两人徐与之言而深察其意气盖绝与同为诸生时无异余益奇情知其志所向与其后来所树立未可涯也是足以征翁之教矣且夫以情之祖与母不及见其孙与子之举于乡与登第之为可哀也翁及见之矣乃又不及少见其后来所树立其亦可哀也余哀之而许之铭翁讳云云铭曰维天之道犹弓斯张高者下之抑者乃扬维翁之晦其后之昌其昌谓何冠此多士冠此多士不独其艺砥砺廉隅曰维先志以迈厥迹以显厥世沿流泝源以为翁诔 

　　○茅处士妻李孺人合葬墓志铭 

　　茅处士者进士坤之父也坤为青阳知县数月有声而奔处士之丧以归归而又丧其母李李之丧距处士丧仅三十五日而处士丧之日则嘉靖庚子八月二十二日也其三年癸卯四月十二日乃合葬于唐家村之原唐家村故处士所游息处湖俗以桑为业而处士治生喜种桑则种桑万余唐家村上居常自言吾死第葬我于唐家村且死者有知吾得覩诸儿荷锄携筐往来吾墓上何不乐之有哉处士死坤徧求地于湖之诸山不得及得卜之处士不吉后乃卜之唐家村遂吉坤曰此先君子意也于是葬之唐家村之原先是庚寅之岁处士尝病几死会有相者过处士曰翁相未死勿忧也巳而私谓坤曰翁其死于鼠之岁乎后十年坤举进士例得请归省而岁在鼠坤家居顷之乃就选然心独念相者言欲去处士则不忍欲留又难于为言而处士在布衣中雅喜为诗又躭好山水尝欲邀诸诗客相与入天台鴈宕访赤城佳处以为快于是坤即婉谓处士曰大人不记天台鴈宕之游乎儿一旦绾印绶作吏纵欲归必不可得何不令儿以此闲时奉大人往游其间坤意姑欲以是纋行耳于是处士揣知其意骂曰吾日夜固望女立功名幸始入仕柰何以吾故趦趄且吾欲往游即自往耳固不令女废公家事从我坤不得已乃就选居青阳数月而处士死如相者言处士且死犹张目咄嗟以竟不得往游天台鴈宕自恨而坤亦自以不能坚持初说濡忍数月奉处士终言之辄呜噎不自得至是且葬坤以其友人董吉士份所为状来请铭按状处士讳迁字于善号南溪以其居归安之华溪也处士为人丰颊而髯魁岸自讷意气轩轩若不可羁然槩其平生亦少所出入于绳约其面折人过若硁硁不少让然善忍或睚眦之不为报也人亦竟无睚眦之者其少治生不业儒然喜谈诗翩然有逸士之风其治生操纵出入心算盈缩无所爽然未尝以锥毛恡惜为事而割田以衣食其族之人为屋以归其族人之流而徙者坤之举进士也处士为之破劵若干金妻李孺人有妇行处士魁岸意气而孺人佐以和柔静默尤善处嫡妾间掩瑕绝嫌人未尝少见其隙初处士同邑施翁隐居行义崔太史子锺铭其墓曰古之乡先生也处士每过翁墓辄慷慨低回久之叹曰人生何必赫赫吾他日窃从游于地下第为里隐君子不负此生矣间尝语坤曰即吾死谁当铭我者坤跪而请曰唐司谏乎处士喜曰可矣故其卒也坤为之来请镵呜呼处士其有意于身后之名也乎虽然此亦足以观处士矣处士云云卒年五十有三孺人长处士两岁而同时以卒茅氏故居邑之埭溪宋元间以治篾为业东往市海上经华溪饭而沉其碗以为祥曰天使我饭于此乎遂舍篾而家华溪八传至处士家益饶子坤始以文儒进云铭曰唐村之原有欝维桑兮生也游于斯死以为藏兮赤城之墟仙人所嬉兮生也不得游于斯死而魂气之兮 

　　○秋野殷公墓志铭 

　　殷生邦靖从余游尝与余言其大父秋野翁之行甚具余时独心善翁未几翁子文辉以吾友施子羽所为状来请铭状中事多与邦靖所说参合余往无锡问其邑之士大夫与其街衢巷陌之人皆曰翁长者也余益知邦靖所说与状皆不虚余览史传所纪长者大抵多诡情以钓奇至偿金不复辨认牛不复问诸如此类史家以为奇而列之长者然余以谓长者正不必然如秋野翁在族戚能无尤恶于族戚已矣在乡曲能无尤恶于乡曲已矣未尝有意骛奇节为名高然其处心行巳亦往往多出于过厚一士人子负翁钱不能还自请以女婢翁翁不忍竟还其劵尝亡金箧中踰年盗不得已而逻者踪迹盗盗乃故翁所舍客客囚而见翁翁骇愕若固盗耶且金安所用客跪吐实曰余之妻公之金也请得卖妻以偿公幸不狱死足矣翁恻然更乃出钱以与逻者求脱客而私语客曰女吾客也虽以此十数金赠女不为过柰何以琐琐故绝汝夫妇之欢吾脱女女可自抆拭客叩头涕泣谢去客本善星术故翁尝客之后客竟为善士而以星故走江湖间数过无锡具土物候翁欵曲久之乃去翁所居并医局尝有海寇邑吏鸠工即局中高敞地缮军器为备众久役疫作人相枕翁乃日捣椒蒜和酒以徧饮不病者而大镬煮药以徧饮病者又日令不病者一人给事病者五人时其药物而掖搔之已而不病者得不染其病者往往得活相与诣翁罗拜手加额为谢后数年有人与翁相雠翁子应试　南京过毘陵驿雠者狙人驿旁伺翁子欲殴之沮其行翁子大宭忽有驿卒数人跃而前助翁子与之力鬪翁子由是免于难既免而询诸跃鬪者乃故尝役医局中翁所活者于是翁子欲厚报之其人谢固不肯受竞还家持果与鸡馈翁子然后去此数事皆世所谓过厚然翁处心本如是未尝矫而行之翁父病痰闭不可饮食屈伸翁夜礼北斗以祷已而梦一黄衣力士以刀剌其颈疑不祥甚明日蓦有军人黄姓者造门自言能医此疾翁异之果以针剌喉中出秽痰而愈如所梦者然翁未尝言于人人亦莫之称也翁讳俊字时选殷氏自布政公以才见奇文皇帝而其后遂为文献之族至翁以隐行着而翁之叔季子姓多为儒者翁始以输粟授冠带非其好也因自号秋野以寓其萧散淡泊之志云布政公生琏琏生广成广成生翁殷氏之先自毘陵徙家无锡之严埭又自严埭徙家邑中其家邑中也自布政公始翁配王孺人有贤行先翁二十五年卒邵文庄为志其墓子一人文辉云云翁年九十岁乃卒尝以耆老请为乡饮宾者凡三十年应诏与赐老人粟帛者凡六墓在■〈山华〉■〈山利〉山葬以嘉靖年月日其卒也先葬之一年八月十六日鈶曰汉世论人必先长者寥寥谁哉呜呼秋野 

　　○萧孺人墓志铭 

　　嘉靖己亥冬南京浙江道御史臣正色奏言扈从章圣梓宫诸贵人不法事诸贵人奏列御史罪状自辨天子逮御史于狱竟宽之使戍边下兵部臣定戍所遣去而兵部臣故御史尝所劾者于是御史戍辽之沈阳御史家故在无锡其明年妻萧孺人卒于家御史为人慷慨有气自始为御史数独自闭门草疏不令孺人知孺人时时从隙窥见之日念不能沮又不能忍则欵欵为好语解之且曰母骚琐生事为也已而御史得罪御史既上疏则衷囚服而袭豸服以听台事后逮者至御史自台囚服出不过家径去孺人携诸子仓皇南归且忧不测遂病闻戌辽报稍解矣久之竟以忧病死辛丑六月十日也年三十有九孺人父萧恺母钱氏御史黄姓士尚其字孺人性谨厚其归于黄也事后姑左右朝夕十余年竟后姑死未尝有一违言恺有女弟老而寡且窭孺人迎以归与共哺糜廿余年竟孺人死未尝有一厌心人以为难初士尚为仁和南海两县知县孺人从士尚果决负才气见事立断无所避其于权势人鲠鲠欲绳以法而孺人济以和柔温慎其所匡助为多士尚廉则孺人以俭约自律也在官中躬丝枲织布如村居子四人学诗邑庠生娶某女学礼聘某女学海聘张君舜举女舜举名选故给事中以言事罢为民与士尚同年其意气同也于是乎姻孺人葬以卒之岁十月某日暮在某所将葬士尚自沈阳以状来请铭余观汉史所载王仲卿戆而狂好数言事其妻每抑止之仲卿曰此非儿女子所知后仲卿竟殒妻子亦徙合浦余读而悲之以为臣之娓娓于其国妻之娓娓于其夫皆期于自尽而已其事则若相睽然臣之于国耻其不言妻之于夫恐其有言呜呼臣之难自古纪之矣今士尚幸遇天子至仁圣有仲卿之狂戆而免于仲卿之戮是孺人所遭过仲卿妻远甚然史又载仲卿妻徙合浦后赦归更以采珠为富人家今天子至仁圣且将脱士尚于伍藉而还之以与孺人相朝夕也有日矣孺人乃不幸死不得如仲卿之妻特蒙后凋之福吁其命也夫余哀而为之词孺人以御史故得封御史在戍矣称孺人者罪不及孥也词曰谓媛之生兮处深闺兮心奚所思辽水之涯兮谓媛之死兮閟幽室兮魂奚所游辽水之侧兮 

　　○盛孺人墓志铭 

　　盛孺人蘓之太仓人盛君讳某之女居庸山人顾君存仁之妻嘉靖丙申山人为给事中上疏笞于　阙下谪为民保安州居居庸孺人从之居庸踰五年而归归至家几月而卒辛丑某月某日也年三十有九初孺人既字于顾而遭母丧于是童而妇于顾为童妇三年而室于山人孺人既以童而妇婉婉自属于其姑钱孺人姑亦极意拊育之如其女孺人居常谓山人曰姑吾母也即姑百岁后愿加服丧三年以报姑姑性好洁而严孺人所为缝纫浆酒糔餈滫瀡之具必以洁恐一不当姑意且得罪姑或不怿必跪而请罪不敢起及从山人于京师遇美饮食必思而泣居居庸时时与山人焚香南向拜且祝幸早见姑巳而闻姑病日夜泣遂辞山人归归而道病既至家强力羞药物食饮于姑病且革慗而呼姑姑至与诀遂瞑数月而姑亦死孺人自少读小学孝经书颇解意旨故平生喜书然独不喜佛书中馈有间则取小学日记故事稗官小说家诵说之每至古人壮节伟行则击手诧叹以为烈士当如是若自恨其不得为而阴以纵臾山人然者其始娠山人且游学慨然与之别曰君行伏谨母以室家为意别三日而产子山人且上疏与孺人对坐土榻上夜草疏忽若有鬼物啸户外孺人已心讶其不祥然竟不一语劝止及受笞以死报者三心苦之然不为动或怵曰事叵测柰何可蚤自脱不尔且及亦竟不为动山人舁居庸而孺人尚居京师时寒冻虽诸僮皆苦楚穷徼莫肯往孺人独以一女子提衣粮触风雪为诸僮先崎岖走塞上就山人会山人病疮剧左右护持百方久之山人以不死其居居庸也虽以不得事姑为戚然未尝有一日羁愁不可忍之色故山人亦安之既死且葬山人为之状其行来请铭呜呼士鲜慷慨之节久矣岂其素所自树立者尽然或者钩牵儿女子语故噎噎不能自割然则如孺人其可多得也于是许之铭子三人可立太学生次可大早卒次可兴女一许聘陆某故冢宰公孙墓在太仓新安乡祔钱孺人之兆其葬日为卒之又明年癸卯某月某日始山人为给事几月而孺人封以恩也铭曰北瞻居庸崇山崔崔匪夫之故胡为乎来南望吴门既阻既远匪姑之故胡为乎返间关而来间关而返今其休矣即安于坎 

　　○杨孺人旌节碑铭 

　　嘉靖十有三年知常州府臣槚奏臣属邑无锡无锡诸生栋等若干人父老廉等若干人诣臣言杨氏妇守节事甚具臣闻守令以兴教化美风俗为职也臣谨以杨氏妇守节事上闻者妇故邑人俞晖之妻邑人杨复之女自少从父叔识字通书史大指归晖六年而晖卒妇痛衋几死及葬俞氏墓故在惠山会风雨不能舟妇匍匐即路以身翼棺哭且走踯躅泥石间观者皆欷歔有泣者凡十许里乃抵墓所以克葬事自晖死时妇始二十有八岁二子长者始五岁舅姑且老矣而晖故儒家无宿赀可藉于是姻党怜之欲夺其志而前时晖且死犹强起书雪操冰心四字与妇诀妇粘之寝壁坐卧瞻焉至是指而谓其二子曰而父知余心矣余即死敢二乎则又指二子而谓其人曰余所以忍死者为此而已不然余何爱焉婣党谅其志遂绝口不复言也居常内外女婣宴好绝不往来曰我孀也宜然至老犹然姑尝末疾踰屡岁汤药祷祈拭扫温扇至于颒盥栉沐扶抱吮摩抑搔便液之事必自亲之一不以属仆人二子稍长亲授句读后虽巳就师每夜归必篝灯火与相对以助其勤时时称说晖之音容嗜好及其蹈履与其所志焉而不遂以待其后者几以朂二子且使识勿忘也今二子皆强学有立其一为乡试举人曰宪其一为诸生曰寰者也臣谨按杨氏妇有不二之贞有抚孤之义宜旌妇今年及五十岁矣于旌格应臣槚昩死奏制曰下礼部礼部臣请命廵按御史核实御史臣蕙奏臣槚言不妄礼部臣覆奏　制报曰如令于是礼部下常州府给钱立绰楔遂如令后四年而宪举进士孺人从宪于京师病卒反柩于无锡将葬宪诣余请曰子其为宪母书墓隧之碑匪敢曰以嘉惠宪母其以对天子之宠命而章守臣之不蔽善也不亦可乎余既以许宪因自念尝读汉史黄霸传霸为相课郡国计吏以郡国有孝子弟弟贞妇顺孙者为一辈先上殿而张敞非之以谓此无益于廉贪贞忒之行而适足以导伪长谩霸敞皆世所指才吏其相反何也夫有善而不见褒赏谓之匿褒赏不当其善谓之诬匿且诬其敝也均今　国家表崇节义之意至慎重也而草野委巷之间力不能自达则或不列于褒赏其列于褒赏者参舆人之论乃或十一异同焉以古较今不甚远乃知敞之言于汉要未为过余家武进往来无锡间问其邑人邑人之贤俞母者相属也私论之与公褒可谓参合然则守臣槚之为此举也其可以当黄霸之赏而免于张敞之讥矣乎余以是具载其文且为之铭曰于皇有明风轨是敦贞妇弟弟孝子顺孙有一于此　帝罔不闻大者祠祀小者树门岁之甲午守臣槚言杨女俞妇孀三十年维居之艰维节之完维　帝曰咨朕其试哉爰命廵吏其核以来御史蕙对守言不妄维　帝曰咨朕心所贶乃按甲令乃表厥宅呜呼岂一人之为来者是式 

　　○王母缪孺人墓志铭 

　　余同年信阳王养之至京师携其兄所纂次其母缪孺人之行请余铭诸其墓余尝往来信阳时孺人没未久乡人多有能道孺人事者余闻而善之又尝会养之之兄及侄之为州学弟子者皆秀而有文盖征孺人之能教也遂许之铭而养之又言为其卜墓地时颇有奇恠始得二地堪舆师不能择疑不决者久之忽一夕孺人梦若有告曰某形者吉蛇形者不吉觉而语诸子诸子骇之问堪舆师堪舆师初亦不知其为某形某形也复至其地熟视之则某地果某形某地果蛇形一如梦中语乃徙某形者竟吉呜呼圣人不语恠若此者何说耶则传中所称牛眠而马嘶者其皆可信矣乎孺人信阳缪君讳家之女王君讳虎仲威之妻孺人嫁于仲威若干年而仲威先卒是时诸孤六人其幼者四人尚髫龀也孺人恐坠门户督诸子稍长者使服田贾治生产不得游荡择其幼而敏者教之读书而日课其程每漏下五鼓亲叩寝户使就灯火后诸子皆长大娶妇诸孙且斩斩孺人亦老且衰矣犹教之不弛于景时有不率教者虽斑白必加诮让或至鞭笞之不贷其严如此性素慧好听古书列传谈说理道者惟恐不得闻至于里巷不雅之语惟恐闻之能薄饮食诸子有进重肉者辄不食至奉宾客未尝不丰洁劳于治家能拓其业至于周恤贫匮为粥以食馑于岁者虽费无所惜此孺人之行其子所自为叙与余所闻于乡人者大率近之矣孺人卒于嘉靖十有一年某月日年八十有七子男六鉴镇钦钥镐锐钥州学生锐余同年进士也今为武昌令锐初调崇明令以海道险不能迎养为忧孺人曰地之夷险惟君所命汝弟安之况有汝诸兄奉我汝母以我故阻抑其志且此未必非福也曾无戚容后锐以能调曲周又调安邑孺人闻之曰当益慎其官则可亦竟无喜颜故锐数为令多以能称孺人教之也女二人与子某皆先孺人卒孙男十七人某某皆州学生初余既许之铭久未有以应也后余家居而锐为武昌令遣使来速铭乃克为之孺人葬以某年月日合于仲威君之兆故孺人所梦处也铭曰有崇斯坟神所惎也山鬼获门辟魑魅也气如春温君子憩也生以为婚死不离也荫彼后昆永无匮也 

　　○蔡母邹孺人墓志铭 

　　蔡生瀛丧其母邹孺人将葬请铭于余因泣而言曰嗟乎吾母之生也备尝艰苦而不获享一日之逸吾母之殡且葬也仅于敛形无以厚其终而恔于心此昔人之所为痛心而自伤其贫者也瀛也柰何既而曰吾母虽欝于生前庶几可彰于身后虽葬不能备礼庶几可藉此一片石而贻吾母以不朽也惟先生幸哀怜之初生尝学于予予固喜生之贫而有志也于是许生为铭其母取生所为状而叙之云邹孺人者无锡邹君廷章之女蔡君元际之妻邑庠生瀛之母蔡君虽大族然赀故贫君又倜傥不事畜藏囊箧屡空然而左缀右缉如补敝衣仅而获完者以孺人为之经营黾勉于其内也生瀛学古为儒不以贫故堕坏其业而陨获其志以孺人为之母而教督之也孺人父卒母华孺人独寡居使华孺人无子而有子以孺人为之女而迎之使就养于蔡也蔡君前所娶华孺人既殁而所遗子女无母而有母者以孺人为之后母而长养婚嫁之使与已子女同也孺人之为妇也如夫有干蛊之勤焉为女也如子有终养之孝焉为后母也如母有鸣鸠之均焉而享年止于四十有七不克与夫子偕老啜菽饮水之奉亦不克食报于其子于戏此瀛之所以重为悲痛而必求余铭者也孺人子女孙云云卒以嘉靖年月日葬以明年月日合于茅塘华孺人之兆礼也铭曰妇德含章弗耀厥美曷铭孺人吾识其子作铭者谁维太史氏铭如可灭石亦可毁 

　　○贺氏孙杨二妻墓志铭 【 代父作】 

　　孙孺人者大学生贺君汝勉之妻而杨孺人者汝勉之继妻也孙孺人卒本正德庚辰七月四日而杨孺人卒于嘉靖辛卯七月八日至是为嘉靖丁酉十一月二十一日始同葬于先茔之次其地曰官坝而汝勉因以二孺人之铭来请于余余有女嫁于贺而汝勉之女又妻于余甥余女与甥往往能道二孺人之行而况乡进士姜君为之状可信也乃不辞而许之孙孺人父承事郎讳堂杨孺人父承仕郎讳昺孙贺皆丹阳巨族而杨之族亦望于无锡故二孺人相继归于贺氏有朱陈之睦焉而二孺人者又皆柔惠婉娩克媲厥美盖若生于一家而非二姓之女偶然以聚为一人之妇者初汝勉未有子是时汝勉与孙孺人年尚少可以有待而孺人已为汝勉置侧室且日夜冀其有子甚于自冀其有子也及病且死犹惓惓以贺氏无子为意而属其妾曰汝无子吾不瞑矣又属其女曰妾幸有子汝同胞也汝善视之其望深而虑远如平常时而不自知其身之悲也孙孺人既没而侧室果有子其后杨孺人自有子与女矣杨孺人抚侧室之子如孤孺人之志而均之于已子不曰吾子嫡也杨孺人嫁孙所遗二女悉其装以遣之不曰留以嫁吾女也此凡妇人之所难而二孺人能之其操行大畧相同而孙既无子杨有子矣又夭孙年止三十有七杨年止二十有七又皆不幸早世呜呼此汝勉之所以悲恸而必求予铭之使二孺人有传也虽然顾予不文其能使孺人有传耶汝勉子二人杨孺人生一子九岁而夭其一曰某聘何氏侧室刘出也为杨孺人所抚者而其母故孙孺人所置也女三其二嫁杨锐周书皆孙出而锐者余甥也其一尚幼杨出也为之铭曰其生也不相识而死其同宅以宁厥魄其死也不偕行而葬其同铭垂厥声 

　　○杨母唐孺人墓志铭 

　　唐孺人者余大父给事中曾可公之女余父永州知府有怀翁之姊余顺之之姑知冠县晋斋公讳溢之妇太学生东墅君讳墉之妻给事公与知县公同年也故孺人以字于杨孺人性孝而惠少从给事公于官给事公卒孺人从其母周孺人与弟有怀翁扶榇归毁而呕血几不可药积数年乃止及归东墅而东墅嫡母金与生母潘孺人事之两得其心中岁姑金与东墅君相继卒孺人茕茕遭两丧哀恸积痞而痼晚年又遭叔父丧恸而又病病少间痞又作遂不起嘉靖壬寅八月初四日也年六十有三自孺人始嫁时杨氏门户方盛舅姑皆无恙家事一不以关孺人而衣食饶给周孺人又甚爱其女欲数见之孺人不数月辄一来每来必月留乃去既去则我馈遗问讯之使日不绝于路孺人亦数相报以为常当是时孺人不知为妇之劳而晏然有为女之乐后周孺人既没舅知县公亦物故东墅与其兄析产东墅又少读书不善治生则家日落于曩时孺人上奉寡姑下厘家务井臼蚕绩必自掺之而亦不能如曩之饶给也后东墅又死其子又析产为四则家又益落自周孺人之没而孺人独与其弟妇相际则岁乃一来其后又独与其诸侄妇相际也或四三岁乃一来其馈遗问讯之使其数与疏亦率如其来之数孺人往来母家既稀阔诸子又各自谋生或携妻子往田庐治田或往赘于妇家孺人更悄然寡居而黾勉有无至老且病或不自休也盖孺人所历于夫家与母家凡三世而三变呜呼此可以知人世之感矣有怀翁与孺人最友爱孺人病且死而有怀翁适官永州以是病不及候其药没不及凭其尸病则侄顺之往候其药没则侄正之往凭其尸而以讣于永州初孺人送弟往永州泣之甚曰吾其不及见吾弟乎至是竟死且死谓诸子曰汝诸兄弟幸辑睦吾不恨矣呜呼诸子其终奉孺人之教以周旋乎诸子勉之诸子者锐鎜鐈鉷也鎜太学生鐈鉷郡诸生贺氏周氏邹氏沈氏其妇也邹妇先孺人七月而卒遂与孺人同时以葬邹于诸妇中最孝故其卒也孺人哭之极哀遂以病女一嫁郡诸生蒋瑫孙男五葬以十二月十五日墓在袁塘之原合于东墅君之兆将葬壻瑫既为之状而顺之乃铭曰夫竁其中旁有令妇孺人归此其永不朽 

　　○吴母唐孺人墓志铭 

　　吾唐氏之先以诗书长厚创其家子孙相与守之其女子亦往往有化于其风者若孺人其一人也性喜书自孝经女传诸所常诵之外至于医药卜筮种树之书顾不如专门家耳然未尝不通其旨其试之亦数数有效往来姻戚所或见有异书及诸稗官小说辄携取以归旬日而还之则既诵习之矣既老尤喜佛与道两家言日蔬素食焚香宴坐或夜中起坐君有意乎斋心修观之为者呜呼使孺人不为女子其可以语于儒者性情之旨矣乎不然亦当为博涉多艺能人无疑也其禔身不为矫饰然子女亵御日在侧未尝见其袒衣与其见齿之笑其治家耕织累积丝粟然施药与棺饘粥饿者至不以脱簪卖衣为解其于族里虽其襫袯蓝缕之微待之未尝不如富贵人其于姻戚虽其几世之远姻岁时枣栗腵脯之问施之未尝不如近烟以是族人皆曰孺人有德于我其姻戚皆曰孺人未尝失礼于我性柔俭慈静不色笑而其气温然其于父母舅姑尤笃既嫁至老数十年间每语及父母苦楚辄欷歔泣下舅姑既没数十年间孺人亦已传家事矣惟四时馈奠必躬涤濯羞殽烝以为常孺人之卒也以岁祲避寇城郭痢疾五十日卒嘉靖乙巳七月廿有六日也享年六十九月十日返葬于董墅里合于其夫榆林卫经历南墩公之兆礼也南墩讳静夫姓吴氏舅曰七品散官水南翁讳良瑞姑曰张孺人父则余大父给事中赠奉训大夫曾可曾母则余大母赠太宜人周也子一人国平云云孺人同母三人余父永州守有怀翁其一人也姊一人嫁于杨先穤人三年卒姊病时孺人往候姊左右抑搔给事者月余姊与之金坠胸为诀至是而孺人亦死盖有怀翁三岁而遭二同母之丧哀之而不忍铭也谓顺之曰小子铭之镵曰产于郭归于乡终于郭瘗于乡盖魂气何所不之而骨肉兹其永藏 

　　○王冢妇唐孺人墓志铭 

　　孺人姓唐氏常之武进入户科给事中曾可公之孙永州守有怀翁之女礼部郎中无锡王君九岩之妇编修王懋中立道之妻而余顺之之妹也孺人后其兄五岁而生于姊妹行为第三孺人幼颖慧紃组字书不烦于教而若素为之兄每曰惜女不为丈夫子而有怀翁亦为之择壻后乃得懋中十有七岁而归二十有六岁以懋中官编修故封三十有三岁而卒其妇于懋中者十有七年王氏故饶而懋中又少贵也孺人从于宦者十年然所服御一不改其素非宾燕不设兼肉或懋中偶饭于他所孺人辄为蔬具问之曰吾适不喜肉耳惟为懋中肉必手调或一饭数起以为常懋中始未有子而孺人齿仅踰弱也然巳数忧之一日自归宁载一女子俱还顾谓懋中曰君大宗之后也不可以不亟图此于卜相皆宜子故为君聘之既乃时时为理膏沐笄栉饰容止惟恐不当懋中意者呜呼吾母任宜人有少君裙布之俭是以诸女化之而孺人能淡泊撙约于既贵之后任宜人有小星逮下之慈是以诸女化之而孺人能委曲置妾于方盛之年盖所濡染者然也孺人事其姑朱安人朱安人煦濡温厚无与比孺人于诸姒中尤曲得其欢是以孺人每自喜以为其在姑之侧也如在母之侧也其事懋中懋中简重详慎内行修饬孺人揣其意所注辄婉为将顺若恐伤之然懋中或有微过则终日不自得其有善未尝不力从臾其间是以懋中每自喜以为吾得吾妻也如得吾友也孺人从懋中而北也其念朱安人数千里外欵欵然如在朱安人之侧也其辞懋中于京师而归事朱安人也则念懋中数千里外欵欵然如在懋中之侧也既死且愦矣索杯羹尝之以为甘也目女奴使进懋中所盖犹如在懋中之侧也呜呼悲矣孺人卒于嘉靖甲辰五月二十一日初懋中在京师欲请归省令孺人先归时暑月舟人病寒热相染有死者孺人以一女子携数幼儿女与病者同载历险数千里固已心恐憔悴幸不病抵家未一月病遂作再旬而卒其病亦寒热也子一人化弘聘太学生安子介女女二人其一人者母故孺人归宁时所载与俱还者也呜呼吾宗自吾曾祖赠给事公而下廿男子幸不绝衣冠而女子之贵则自孺人始孺人姊妹凡六人以夫贵者于今两人其末三十而贵于室也独孺人为然然卒夺之年以死岂其丰其啬固皆适然而值之者耶抑亦数之定而不可益损者耶懋中将以丙午春正月三日葬孺人于前王村之新阡懋中既述孺人之行为状矣而余为之铭曰史氏之妹史氏之妻史也状之史也铭之后有考者其将在兹 

　　○封孺人庄氏墓志铭 

　　孺人病踰三年嘉靖戊申冬十一月二日而卒年四十有一孺人之病也积于惊发于悲蹙于欝庚子冬余以狂谬俟罪者二十七日孺人寤寝惕惕若其夫蹈不测而已不能以生然者既蒙恩免归孺人抱余惊就途抵家热蒸骨如是者数年热渐解而瘠则不复肉矣未几母陈孺人卒临尸而骤淋盖医家悲动肺之证朼每淋辄晕死如是者又二年淋既止而生气耗矣自是■〈月贞〉肿瘕泄百痛间作既病甚则念其二女未有所归又以为女纵得所归而已且旦暮死不能终其奁具褵帨之事以为欝欝虽其病必不起而其蹙之也则若以是然者丛三不可解之情以竟成三不可药之疾呜呼其可哀也巳孺人庄氏河间守鹤溪公之女孙静思翁之女永州守有怀翁之妇其夫余顺之也年十七而嫁二十六而夫为编修以恩例封孺人孺人始嫁见于舅姑舅曰所嘱妇者无他第闺外不闻妇声足矣自是舅往来闺外竟廿余年不识孺人声舅每叹以为能妇余癖于书平生不一开口问米塩耕织事则以孺人为之综理也余最迂僻寡合入门则欢然若得朋以孺人素能得余心事也其与余处者则然而其钟情母子间也特甚自父母之慕虽男子或移于妻子而女子于父母家记礼者亦外而不内孺人虽以与余廿余年之欢未尝一日辍其母子之恋其所为父母家计者黾黾焉悉其乏而排其难较其家事未尝少内外之也其教二女也爱不废严其教子也严过于予其封十五六年余未尝为置一翠冠其所享率如是孺人固不少谪望我而余所居官每不能过慎以速咎则孺人口不敢止也而心切苦之教余尝谓孺人女也而任子之事母也而兼父之严未尝过享其夫有官之奉而蹙于其夫有官之累然则所谓三不可解于情者盖不独其致疾时自其居常则然也孺人卒于鸡呜时烛入则渐矣自其夫及其女与妾与女奴皆有嘱嘱余者曰吾身后而当为计则然又曰箧中衣以归二女余衣以与妾巳而曰田五亩以遗吾家然则其不可解者又不独其疾时及瞑犹尚不能解也孺人有烈性居常不媚笑语如庄士又每闻余死生之说若有契焉故其卒也精明若此葬且迫不及请铭于当世之君子而余又茹痛不能详也谨述其死生大致以见孺人之平生子一人鹤征聘万氏礼部主事思节之女女二其长者以字行太仆卿孙公南野之孙臬则卒之前一月也葬以卒之年十二月十九日祔于姑任宜人之墓而先一年则余弟妇窆焉孺人事姑六年而姑卒其妯娌间姊妹也余既已载之弟妇志中矣故于孺人之葬也为之辞以慰之曰姑于是只娌于是只生苦离只死相随只 

　　○弟妇王氏墓志铭 

　　弟妇姓王氏尚书文肃公之曾孙女应天府经历横山文炳之女余父永州守有怀翁之中妇余弟郡学生正之之妻也年十八而来嫁其生而贵家女也既嫁而骤见余儒生家所尚一旦解去所御金簪珥悉易以银而褧其华衣至于中馈女红率常身先诸僮奴其所解云金簪珥又以之易银为本而经营什一之息拮据勤生若素处穷约然者其性警慧爽豁故于人情世务不习而晓家人尊卑上下一无不宜其舅称之曰余中妇最能洁茗精馔以适我意于是宾客茗馔有不尽以分属之诸妇而多以属之中妇者其母徐孺人闻之曰是在我侧固然固知其能事舅也其姒余妻庄称之曰吾婶最能得我心事于是心腹委曲有不可以谘于其夫而必以谘之姆婶间者其姊妹闻之曰是在姊妹中固然固知其能睦于其姒也其始归余弟三岁而两娠皆半胎而墬即以后嗣为急偶余弟从余自宜兴归入室见天女子讶问之知所置妾也余弟靳靳以年始弱冠为辞不御而遣之后五六年竟无子乃更为置妾至亲为之膏发整容惟恐不当余弟意居常夫妇间相得欢甚也及置妾则每割床第之爱若使其妾得以时御焉而不以巳故妨之者其在姊妹五人中最得其母徐孺人意初横山公卒母以意遗之二百金乃以母当总总时不忍受其后母病且卒以金簪分与诸女为诀其所分又独倍诸女乃复以独厚为嫌而并辞其所同得者呜呼其能置妾于中年无子之日不足为难而能置妾于少年始婚之时则为难能辞金于母存之日不足为难而能辞金于终母之身则为难盖其自少知书稗官小说终日未尝去手每览至古人奇节辄激烈自诧恨其不为男子余以为正使其为男子必能磊磊植立不媢妬以败人之国不货贿以自污其身可知也与余弟夫妇间相得欢甚而警戒相成之者尤切始余父宦于外余独与弟居弟或所过动也乃不喜而谓曰子纵不自爱其若汝兄何且又为之隐护不使人知盖恐以是见尤于其兄而或至于相疏也弟有一善可称也则喜而谓曰非子之能其汝兄熏染使然盖以是深动余弟而欲其与兄相亲善也以是余弟能知疆于为善而兄弟之好益密弥缝纵臾其间盖有助焉以彼才且贤宜其多男子享高寿而竟以无子夭死其死也又以产此则理数之不可知者也自其始连娠而堕则已不专意于自娠矣既置妾固日夜以娠望之妾也及自娠矣众且以不妬之报庶或在此而竟以是死谓之何哉谓之何哉其卒以嘉靖丁未六月初五日年二十有九葬以卒之年十二月十三日祔于其姑余母任宜人兆之右方铭曰诗咏螽斯诜诜振振嗟彼淑媛罹此不辰让娠于妾不欲自娠幸自有娠卒灾其身造物报施孰云可信惟其美行久而不泯伯氏铭之以垂家人 

　　◆行状 

　　月楼唐翁行状 
　　程少君行状 

　　○月楼唐翁行状 

　　月楼唐翁武进人也讳世美字某月楼其号大父封寺副讳某者生五子仲子复为大理寺副后守平乐有宦绩载在国志封寺副之少子赠给事中讳某号友兰翁生四子长子为给事中翁其第三子翁貌魁岸为人倜傥负气尝从伯兄给事公指受章句能涉猎记诵然家故产薄而友兰翁又病瘫卧米盐医药婚嫁百费丛于伯兄伯兄又方日夜治经史聚徒而教之其势不相给也翁以故废其学而营于家翁虽已不治经然不辍文墨其间时则作为草书遂穷极奇变阖辟闪缩上逼怀素诗歌有唐人风骨是时翁伯兄既以文雄于当世而季弟竹窓翁善画尤以草虫名一时言文章字画归唐氏云伯兄为给事中值敬皇帝在位言官甚见亲幸有权给事公素小心慎事屡为书与翁大要教之谦下母辄入州县门即入必伛偻不得骑闾巷往来戢族属僮奴不得闹街市中翁遵其说而行之是以唐氏虽世宦然未尝有子弟为乡里所苦者后三十余年嘉靖某甲子翁年七十余郡太守请与蜡宾后若干年　诏赐天下老人粟帛八十以上冠带翁于是始冠带然始一服之后不更服也尝一与蜡宾后太守连岁以故事请然亦不更往其好省事如此始翁壮时唐氏以给事公故方盛给事公自为庠生有名声已能尽致数邑客后为给事宾客益辏翁家居则应接宾客出则从亲朋邻里邀请酒殽之会投壶陆博遨游宴笑之欢碌碌不绝翁每所过辄为上客议论常摧其一座人以是人益貌之后翁既老兄弟物故尽平生故人多不存存者亦衰且病不能相往来矣翁又失其壮子独携二幼孙以居虽门外终岁率不一出甘脆滫滑所以辅老之具亦不能丰也时时有一二族子问起居翁据床坐与之道说故事助遣岁时而已人谓翁由喧热至落莫不能伙介介翁独翛然自得也然自翁而上友兰翁年至四十有几翁伯兄仲兄亦皆不及五十而卒竹窓翁卒以五十而翁在父子兄弟中独岿然老寿至于八十有三其所得可不谓厚也欤翁配云云葬以卒后三月某甲子在黄塘祖茔之次于是一之图所以不朽翁而欲请铭于立言君子乃谓顺之述其事畧顺之于翁为侄孙而给事公之孙云 

　　○程少君行状 

　　程少君者新安岑川里人也讳楷字良式遗拙其号也新安程氏之先名灵洗者仕萧梁时有功封侯死谥忠壮公凡新安之程皆本忠壮公而徙岑川者则自诚始诚四世孙瑞瑞生祚祚以子官封御史自忠壮公至封御史君支派散别移徙母常居然世次则可谓云封御史君娶曹氏而生三子长君名相仲君名材为御史而少君最少子少君幼朴鲁人以为不慧大父瑞独心奇之曰是儿类我我少尝如是少君稍长益疏散不喜事独常之沼上观所蓄鱼为乐封御史君弗善也然心念大父言欲试之乃使之应乡中役以微观其能已而乡中役称办乡人以为少君不苛而事办则始相与推择少君而封御史君亦始喜少君之能任事也后封御史君老聩仲君宦长君且多疾家事一决于少君少君有所规画无弗当封御史君意封御史君又益喜新安土硗狭田蓄少人庶仰贾而食即阀阅家不惮为贾而程长君少君亦间出为贾他贾人率娄薮重钱心计极毫厘然占所进赀顾或反薄少君兄弟长者大度蒶筭计尝东贾吴北贾鲁乃吴鲁人皆乐与炸右兄弟游益就之故程氏贾行吴鲁间占所进赀更多他贾人长君贾张秋久人或言巳死是时少君罢贾休家闻之亟往讯长君则长君故无恙大惊喜竟与俱归长君归而后复贾清泉少君则又从长君居清泉初仲君为御史时勾检内帑财籍至是仲君死内帑财物失阑出入事觉主者穷本坐程御史事下歙县案御史罪状而御史已前死法当原有司误论程御史家坐徙乃悉逮系程御史家于歙县狱鞠之而少君时在吴吴人欲谋匿少君母往俱絷为也少君曰父兄在吾焉所匿且我家故无峷乃有司谬论之我左右营救可竟白也即不白我何爱一死以狥父兄亟驰归抵家会事以前解少君即面数有司有司不能难其戆直如此少君之居清泉也病痹归且愈矣后继往复病痹归归益病不治竟死少君死于嘉靖甲申五月十六日死时年五十有六矣少君为人淳质无所猜对人辄见肝膈人或愚之终不为变诸尝与人言事恣意语无隐人隐属之曰若母泄我语乃君竟泄其语用是触人忌讳人亦廉少君无他肠不深疾之而少君亦不以语泄故遂自惩闭口也他事又恣意语无隐如故而人乃益推少君性直云闻宦氏子弟矜耀者则曰唉我兄为御史时我常恐人谓我御史弟指目我我乃深自避匿乃今何为诩诩然若扬锦而招于市者吾羞之家僮尝病疫或请禳少君怒曰疫无鬼即禳何益使疫有鬼吾且刃之遂不禳疫亦竟止少君虽游于贾中然喜文雅自为儿子受论孟小学书于塾师诵熟之及游吴时慕张君东海之为人也张君者松江人善诗字字尤工程少君乃学张君字至或罢眠食居常以手画腹及堵间作钩剔状即又学张君所为诗讽咏之其妻宋安人诮曰君宁当作老博士耶少君笑曰汝谓必作博士始事诗书耶少君死后四年有子曰烈始举进事为工部主事会天子加恩海内乃赠程少君为工部主事如其子官云始烈少而材少君教之书烈性刚负气少君教之曰汝治汝性即不治汝性读书奚益故烈为工部有声少君之教也少君子三人点烈黔一女妻某人孙男三人应轸应阳应彩少君既得赠官烈乃涕泣而言曰嗟乎先人卒烈幼贱不能以有章显也乃今蒙先人余业与从缙绅先生之后又幸徼天子恩泽光我先人苟又堕先人之懿行不载罪莫大焉于是搜戢往事口授其友人唐某某受而书之如右 

　　重刊荆川先生文集卷之十五 

　　●重刊荆川先生文集卷之十六 

　　墓表 
　　传 

　　◆墓表 

　　春坊中允方泉李君墓表 
　　户部主事陈君墓表 
　　都察院都事秦君墓长 
　　普安州判杭君墓表 
　　按察司照磨吴君墓表 
　　华三山墓表 
　　莆田林氏先墓表 
　　彭翠岩处士墓表 

　　○春坊中允方泉李君墓表 

　　方泉李君既卒其父推官公谓余与君同寮相好也以书来请余表君之墓君姓李氏讳学诗字正夫世为莱州府平度州人大父讳琮父推官公慧也生二子而君为长君少颖异沉静治经通尚书乙酉秋郡守李君霆梦桃花洞中一少年得隽巳而君中试君结庐读书处则桃花洞之麓也丙戌第进士为永平府推官法丽于情数决滞狱三夫以荐召入为稽勋司主事顷之升考功司员外郎会朝觐考察君与有司佐其长僚黜陟用精巳而调文选员外郎君之在考功也而余亦入为考功主事始与君相识君为人丰肉疏眉目进止雍容与人接婉婉若处女腹中坦坦不蓄鳞甲以此能在处协于僚友间其治狱也未尝以钩距为巧其考课也未尝以按吏为功是时都御史王浚川公有物望不轻一言假人自君为诸生而浚川公为提学则已奇君后君居吏部浚川公熟视君益以为远器数言于诸公卿间诸公卿自是知君亦以为远器也君居闲独喜为诗然在众中绝口未尝言诗其自晦多如是在文选未几改官为翰林院编修顷之丁母杨宜人忧既葬庐于墓侧产芝三本高尺许然君不自以为瑞而亦不言于人服除赴官戊戌春同考会试事己亥　东朝廷君拜左春坊左中允兼翰林院修撰未几充经筵讲官庚子秋主顺天府乡试踰年以病卒嘉靖辛丑六月某日也年三十有九君之入翰林也是时与君同入先后十有一人皆取之科道与诸部属而君与余则皆自吏部入居二年余罢归而编修鄞陈君束出为按察命事是年编修山阳卢君淮卒明年修撰东平王君汝孝出为按察副使又三年余起为春坊司谏是年中允闽陈君节之卒明年陈君束以副使卒是年余再罢归明年而君又卒呜呼维昔官翰林者进士高甲与庶吉士两涂而巳今天子在位以为此不足以博求硕士遂改其制癸巳之岁乃得君等十有一人于是此十有一人者入则陪侍经幄退则校雠东观景从响附人思自竭以报殊恩暇则相与接杯酒或限韵赋诗分曹壶奕或杂以诙谐嘲笑以极文儒墨士之乐于此之时彬彬雅雅争先恐后何其盛耶七八年间在鬼录者几及其半出者罢者亦又几人其尚在院者纔两三人耳呜呼何其有终之鲜与自古文儒之士委弃于草野者不少乃其间得自致于金马玉堂之列以桀然自见其才者千百而一两人耳其遇不可谓不幸天子度常格而用人亦冀以得魁梧瓌伟之隽盖搜于千百庶僚之中获此数人其致之不可谓不艰而沦落销歇若此其奄忽也岂非怜才者之所叹与故为表君之墓而并名其人以志余之所感云 

　　○户部主事陈君墓表 

　　嘉靖己丑岁吾郡之士同举进士者凡八人于是此八人者得群然咸聚于京师未几则或去或留或去者复留而留者又踵以去其间得相聚京师者率不过四五人或三二人再不能及于八人之数而其后无锡张君舜举与余相继罢去则此八人之中罢其两人其后江阴陈君又卒于京师则八人之中丧其一人矣呜呼是可叹也忆昔此八人相与日夕具杯酒相欢笑此时固亦知其聚者终不能不散然殊不意其遽然遽散去犹冀且复聚纵使散去不复聚亦不意升沉存没邈然分隔遽至于此然此犹七八年之间耳使更复此七八年或数十年则人事之错迕消息愈益不齐而其聚散升沉存没之感计亦不止如此而巳呜呼此可以知人生之若浮与天地之为逆族矣而亦何恠其然也欤然方其聚也则为之欢然以喜其散也则为之慨然以忆其罢而去也则或为之怅然以唁其没而不可作也则或为之欷嘘流涕以悲亦有情者之所不能巳欤然则子达之亡此七人者莫不悲焉而余独有所深悲于子达者以子达有朴茂愿悫之质有务为君子之志而学未及充乎其质力未及竟秋其志非惟大官老寿限于命而不可得而问学事业之可以自致者亦若有所限焉而未究乎其止也此子达之所以为悲欤彼区区聚散升沉存没之感固又不足较矣子达讳词自号茶丘居士以进士授户部山东司主事历官若干年而卒卒时年纔三十有六陈氏故饶于赀而君能刻苦自植立其在众人中衣裳言貌绝不类纷华子弟而其在官绝不营营然广交游借声誉为富人事其为户部尝监太仓军储又监淮安清江浦漕务最后检校诸司章奏惛精炼谨洁能于其官而君自少孤事其叔青田如事父之礼友其从兄子和如其亲弟兄家之筦钥一总于青田而君不知焉君出入必禀于田翁而后从事观君之居家与其居官而予所称□之质与其志大率可知也君始有二子而夭后君卒之八月其妻吴安人始生一子名之曰之才安人系出恭靖侯良之后有贤行而青田又为之纲纪于外其必能相与立孤以成君志也呜呼陈氏之以善闻也久矣而君父敔山公既举于乡又不显以死至君且显矣而天又啬之固将以昌其后乎曩癸巳之岁余再官京师会君亦継至于是所谓八人者独予与君二人在京师后虽継有至者又不久以去而君与予至再更寒暑而后别且以余之迂戆无似幸不为此七人所弃斥而君尤若以予为可与者盖君于余交深而信笃如此君之没予安得默然无一言也君墓志行状既自属于学士张公与户部主事曹君独墓表未有所帍青田翁以请于予盖君未尝有言而青田翁揣知君之意或在予也君世谱履历则志巳详故予独序交游始终以道君之可悲者以揭于君之墓而又将以贻诸此六人者云 

　　○都察院都事秦君墓长 

　　锡之言孝弟笃行有家法者必归秦氏秦氏之先贞静先生讳旭隐居行谊既没而乡人私谥贞静先生以长子夔官封中宪大夫然乡人不称其官而称之曰贞静先生贞静次子永孚以孝子旌弟仲孚亦孝乡人称之曰双孝秦氏君讳镗字国和号类樗山人贞静先生之孙而孝子公之子也自少为邑诸生治所谓时文者最精每御史岁试诸生诸生心拟甲乙多目君君亦每自负及案出卒无前君者然六试于乡而后第五试于会皆不第巳而罢试家居若干年嘉靖辛丑即家授南京都察院都事以卒年七十有九君之罢试也以亲老且病故竟二亲死君亦遂不仕也曰吾禄不及吾亲乃欲以衰年为子孙窃禄耶初孝子公事其父贞静与其母殷恭人惟其志而不忍伤至于刺血吮疮不惮为之及君事孝子公一如其所以事贞静者其事母张孺人一如其所以事殷恭人者孝子公仁慈俭朴君为是群下不轻鞭呵中堂无叱咤之声平生自飨七筯不出蔬豆之外惧少失孝子公意张孺人尝病瘫不能起又瘖不能言君以意揣其寒温饱饥而时食衣之便溺起坐必君自扶抱朝夕必侧如是者十九年虽女使亦不以属然此盖君之所谓孝者即甚劳勚亦不过乎煦愉抑搔人子之常事独念君束发即以文自奋人亦期君于当时所谓功名显荣纵不有得于前必有得于后而君乃锐然自割于强盛之年非孝爱纯至一不中热于世味有所不能是无傩耳抑人亦有言子而仕虽有离忧乐也子而在侧虽无离忧不乐也人情岂异是哉君乃能使其亲忘乎人情之所乐而深乐乎人情之所不乐者其必有委曲感移乎亲之心而人不能知是尤所以为难也君事寡姊曲有恩礼姊亦以节见旌君为人悃愊无表暴之饰然重节槩厉廉隅不妄交游不轻谒于有司君既自以诗书行谊守为家法于教子孙也尤笃子孙人之街衢之间褒衣矩步不问可知其为君家弟子庚子岁子涵孙禾举于乡癸卯孙梁又举乡之人不以子孙之阶于荣进为秦氏贺而以子孙恂恂谨让守家法为秦氏贺也盖吾友施君子羽状君之行而为之说以比于汉石氏其说然矣然石氏自建庆而下不再世孝谨遂衰岂非其质行有余而诗书问学之泽不足以维持之耶有石氏之孝弟矣而又能从事乎齐鲁诸儒之所谓文学者以益修乎其所未至则秦氏孝谨之风其将不衰矣乎余故因表君之墓而并书之以诏其后之人 

　　○普安州判杭君墓表 

　　呜呼是为吾友宜兴杭君锡贤之墓杭君讳封锡贤其字号日惺布政泽西公之子都御史双溪公之兄子也乙未岁余罢官归客宜兴寔馆于君余性褊且戆在乡曲孑孑不能与人为同然独尝心善君君自少以宦游子弟着文行其所结纳多海内知名之士顾余何取然君与余独深相好也以是于君乎馆余所馆距君所居五六十里君数数往来候余或相对一室讲论经史或邀余游东西溪及铜官诸山所至辄盘桓竟日或相与赋诗为乐余是时居常以病谢客然于君之来未尝不喜余于山水亦雅不甚好然于君之请未尝不从与君处久而益津津有味而亦益知君之为人君外和而中介其遇事小心能忍待人依于谦厚于好善尤笃甚于世之嗜势利者其臭味苟同虽其四海九州岛岛之人君纵不能徧与之接然其心未尝不慕而求之其臭味苟不同虽其里□□戚之人君纵强与之接然其心未尝不疏而远之其慕而求之也然未尝翕翕以相驩其疏而远之也然未尝悻悻以相忤余以是益信君为长者余既居宜兴两年会有春坊司谏之　命去如京师未几君亦□选人就试比畿复得与君日夕往来如宜兴时□君居京师尤自守不妄与人交独余所善吉水罗达夫富顺熊叔仁平凉赵景仁君介余徧与之游甚狎至于大官势人之门虽君力能自通然绝不往也始君少时从泽西公在京师学于翰林诸先生其为文有矩矱为县诸生巳能出名声然数试不利后为太学生师事湛甘泉吕泾野邹东郭三先生三先生亦深器君君益思自奋及余与君会宜兴则君年且五十矣而其气不少衰时时作为文章包罗驰骋沛如也既试北畿又不利于是始就选将选有欢以赂者君艴然曰吾父吾叔并以直节莅官吾纵不能似柰何以此为吾父吾叔羞竟不肯于是选普安州判官归至淮病卒年五十有七自君在京师而余以狂言再谪为民君送我于崇文门外眤眤不能别且谓余曰君去吾亦归矣与君结庐深山以老焉可也未几而君竟死呜呼余乌得无情哉乃为叙始终游从之故与君为人之大畧而书之于其墓 

　　○按察司照磨吴君墓表 

　　文字之变于今世极矣古者秉是非之公以荣辱其人故史与铭相并而行其异者史则美恶兼载铭则称羙而不称恶羙恶兼载则以善善为予以恶恶为夺予与夺并故其为教也章称美而不称恶则以得铭为予以不得铭为夺夺因予显故其为教也微义主于兼载则虽家人里巷之碎事可以广异闻者亦或采焉故其为体也不嫌于详义主于称美则非劳臣烈士之殊迹可以系世风者率不列焉故其为体也不嫌于简是铭较之史犹严也后世史与铭皆非古矣而铭之滥且诬也尤甚汉蔡中郎以一代史才自负至其所为碑文则自以为多愧辞岂中郎知严于史而不知严于铭耶然则铭之不足手以轻重也在汉而巳然今又何恠余两为史官皆以不称罢而姻戚闾里以其尝职史故往往以铭辞见属呜呼试点检前后所为铭其如中郎之愧辞者有之乎无也余进而位于朝不能信予夺于其史退而处于乡不能信予夺于其铭是余罪也虽然予夺非予之所敢也是以欲绝笔于铭焉其或牵于一二亲故之请有不能尽绝者则谨书其姓名里宦系世卒葬月日此外则不敢轻置一言虽不尽应古铭法亦庶几从简近古之意焉墓有铭有表表亦铭也今予所为表者是维按察司照磨吴君之墓据君之族孙进士祯所为状君讳文字从周号鲠斋世为无锡之闾江大父讳某云云君少读书为邑诸生后援例入太学凡两试不中第已而选福宁州慕官升山东按察司照磨不赴任遂乞致仕家居凡几年病脾一岁卒嘉靖某年月日他年七十有五墓在闾江第二湾袒茔之次葬以卒之又明年某月某日将葬君之二子忞慰诣余请文而君族弟从夏实为之先二子且致君遗言曰吾死汝必于唐太史乞言焉从夏为吾母任宜人后母之弟其人恬静有守余雅重之故其为君请不可辞而余尝两会君于京师其气温然谦厚人也始改官而乞身贤秋冐竞不知返者君之遗言又如此呜呼君岂以余不能为愧辞也乎故余叙所以不敢轻为铭之说及所以铭君之故而谨书君之姓名里宦系世卒葬月日为文而授之忞慰使镵诸墓上 

　　○华三山墓表 

　　华三山翁讳从智字克祯按察副使金之父也副使为户部主事时封翁以其官副使廉静朴木有古人之风余心敬慕其为人后乃稍闻三山公之行事而知副使之树立有自也则又敬慕三山翁已而得翁所为畲山百咏诗其语类古之隐君子自足于一丘一壑而不奸于物者余尝欲走畲山访翁以庶几获见所谓山泽之臞而未能也嘉靖壬寅四月十有四日翁以病卒年八十有二于是副使来请余表翁之墓呜呼余于翁有感矣翁生为富人而以子贵为封官诸富人率阴阳予夺多其纲络以力争锥刀其贵人父兄或凭其气力渔猎其人□其溪心翁乃约巳而丰人一切屏机穽不事贾田宅从其赢敛租息从其朒衣食人也从其赢自衣食也从其朒又诸富人与贵人父兄率饰冠带都驺奴日夜碌碌以剌候造请结纳为事以厚其交而多其势或时节往来府县门入则儇儇柔色词以媚出则诩诩张眉目以矜翁独一切谢去塞窦自藏在畲山三十年束带见宾客之日可数也盖翁之泊于利而疏于势若此宜其发之诗歌而特有类乎古之隐君子也哉余是以诺副使君之请而表于其墓翁墓在畲山翁所自营也翁少尝力于治生以逸其父西野翁后西野翁没翁遂去其故居而老于畲乃自为茔塜因山而垒植一木必其材甃一石必其无泐费可若干金以上经营勤瘁且数十年而后完虽然古有说矣声利腐鼠也形骸委蜕也故达者解焉翁能不恡情于其一乃若不能不恡情于其一焉者何耶且夫役其一生之力营营焉以计其身后委蜕之藏与彼役其一生之力营营焉以计其身前腐鼠之奉其较亦何能大相远而翁乃躭之不置其亦未可以为达欤或曰唐司空生尝为之矣司空生达人也故达秋死生际之则王孙之祼葬可也司空生之自为茔冢而饮酒赋诗其中可也翁父西野翁讳某祖某家于无锡之鹅湖华氏自翁十五世祖当宋南渡始自汴徙无锡居某地几世祖自某地徙某地而五世祖又自某地徙鹅湖其墓亦随所徙族大而墓散往往蔽草莽间翁遂为巨碑数通各题小传碣诸其墓为识而翁始墓于畲翁配云云 

　　○莆田林氏先墓表 

　　莆田林君华述其先人之行而请余为之表于其墓曰少而为儒老而投闲其绩文强记推于士人而好施善忍着于乡曲自少孤独与母居母或不怿辄卧不食则跪俯床下求亲党慰解百方母怿然后跪为之起母食然后食是吾大父洗心公之行也虽不为儒生章句然喜诵诗书旁及箫管歌曲卜筮星历之学尤精康节易数而时讽其所为击壤诗故其平生遇欢愉穷窘悲愁死生之变以为是数也嗒然绝不以逆顺生心少丧母丧哭之目尽肿数至失明后遭父丧窭不能给则躬负尸于床而鬻衣质屋以供含袭其后继母寡居而家又窭甚涤瀡襦缊之奉有丰无缺是吾父敬庵公之行也寒暖饱饥起居盥□事关舅姑者以身任之不以劳相遗井汲灶燎器涤衣澣枣栗挑剥家之琐细事关妯娌者以身先之不以难相推诸妯娌见其卑柔或侮以非意则善解遣之复有煦濡翕讹者又正色拒之久之诸妯娌皆服而舅姑则益喜是吾母周安人之行也嗟乎华不幸十三而丧吾大父十七而丧吾母二十而丧吾父空乏颠沛不能存然思先人之义即以不忘沟壑自厉尝乏食竟日危坐读易或雪夜衣絺覆草独处慷慨歌声达旦益奋激不改以先人遗教在不敢背也华自壬辰登第至于今十有四年而任今职所居官处患难临民益思砥砺名节深以罔上残下冐进坏道为耻以先人遗教在不忍玷也大惧先人之善泯坠不纪是以日夜悼心惟君与华相知深敢以累君华之请余文也盖在知镇江之二年余诺之而未有以应也后二年御史奏华激变事被逮京师华以书别余曰苟君不遗余先人而终赐之华即死瞑矣华发镇江哭而送之江者几万人拥传车不能行逮者愕眙且笑曰是可以为激变矣华至京师上奏自辨天子以为直而京师诸贵人亦多言华枉者于是天子竟不深罪华而罢为民以归华于道遣其弟萃以书来曰华诚不自意复奉先人丘墓惟君所以嘉惠先人者愿终赐之呜呼余于是益感涉世之难也将为籧篨戚施嚘吚唯阿苞苴承迎之行可以无谴诃憎疾于人然或不免谴诃憎疾于鬼神而且遗先人以恶名将为矫世厉俗捐私奉公崭崖狷洁之行可以无谴诃憎疾于鬼神然或不免谴诃憎疾于人甚者为世戮辱以忧丘垄是两者不知其孰可也以华之自处固以谓可以无谴诃憎疾于鬼神而贻先人以令名然卒不免谴诃憎疾于人既触法矣然犹得免僇辱以奉先人丘垄以不为谴诃憎疾者所快盖非天子明圣至仁保全善类则不及此故特为纪之以着于世且使世之人知种德积行虽壈坎其身必发之于其子孙如林氏之先人秉道守正虽遭罹谗疾终获保全如华者以为仁人志士之劝其于世教未必无补云 

　　○彭翠岩处士墓表 

　　古之人有书其人之墓者必其知足以知其人者也智不足以知其人而据其所传闻书之虽其当实君子且以为近诬而况其不当实者乎虽或知不足以知其人而知其子弟则为之书其父兄者今往往有之然其不失实者亦或少矣自余稍知为文惟书人之墓则尤不敢不谨知不足以知其人不敢书虽或知其子弟而亦不敢以书其父兄今余既未足以知处士而又未获游于处士之子郡推君而特为之书者盖郡推君之僚于余父也最久而余父之知郡推君也最深则因余父以知郡推君之为人而因郡推君之所称述者以知处士之为人其亦庶乎可以不失实焉否也按状处士讳颢遵道其字处士居常自言曰拙可以勤补而窘可以俭裕故其俯拾仰取凡所以家人生产之计未尝不出于勤而其服食器具凡其所以自奉未尝不出于俭然至贫不能屋者为之屋贷而不能偿者还其劵或遇贤士君子其将迎而赠送之也必恭其貌而丰其仪故士君子乐与之游而乡之人不病其为纤啬也其更徭赋役凡所以急公家之事者先于所以谋其私至于体其同室之休戚通其有无而孔怀其死丧其所以为其父母之子者先于所以为其子处士既自以不能读书为儒而独属意于郡推君郡推君之少也择师教之而时督之曰若赖祖父余业幸无饥寒而不刻骨自植立而惰窳以败是羞余也嘉靖壬午郡推君举于乡处士且喜且督之曰更志其大者可也盖郡推君述处士之行大略如此而余父为余言郡推君之为人缩缩谨甚其治狱多所贷舍不以鍜炼为能虽鞭楚常恐伤之是殆有闻于处士长者之教乎余是以因余父以知郡推公因郡推公以知处士而为之记之也处士祖希载父德甫自处士祖父而上皆不仕而处士有子澄始举于乡今为永州府推官配晏孺人状以为安祥雍肃能励处士之不逮者也子三人长即澄次浑太学生皆晏出也次深侧出也孙男六人天禄天初天视天佑而天禄天初天佑皆邑庠生天视太学生其二也幼未名处士卒于嘉靖某年月日年六十有三晏孺人卒于某年月日年五十有九至嘉靖丙申十一月日始合葬于万载县北九子石之岗处士系出宋待制忠肃公龟年之后世居临江之清江至六世祖始徙袁之万载城东而翁又构别业于城北龙溪之浒龙溪迤南有岩积翠作亭其上而自号曰翠岩处士余因为之表曰是维翠岩处士之墓云 

　　◆传 

　　周襄敏公传 
　　旸谷吴公传 
　　万古斋公传 
　　李宜人传 
　　章孺人传 
　　俞孺人传 
　　葛母传 

　　○周襄敏公传 

　　公姓周氏讳金字子庚号约庵其先武进人也国初有彦居者以闾右徙南京因家焉至公为都御史复还居武进彦居生赠户部尚书道信妻赠夫人董氏于公为祖妣道信生赠户部尚书广妻赠夫人张氏于公为考妣坟墓皆在南京而公始赐葬于武进之惠化乡公自弱冠为应天学生弘治甲子举乡试正德戊辰举进士擢给事中升太仆少卿佥都御史转副都御史致仕家居六年以荐起为副都御史升兵部侍郎转右都御史寻转左升尚书南京南京公所生长也因得焚黄先人之墓南京人以为荣公之始为给事也于户右于工左于兵复都于户凡历三科为都御史也佥于延绥副于宣府于保定右左于淮凤凡历四地为尚书也于刑于户凡两部公所历多在钱谷刑名兵戎剧曹与边腹要地公为人阔达警敏自在科中则巳练习人情世务章数十余上度可施行而后言不效迂生敢言而巳　武庙数游幸晏朝公上疏请复常朝之规退则躬览章奏以总权网亦颇见采纳时贵宠用事国储蠹于冗食公言京粮岁入三百五万而食者岁乃四百三万乞痛加澄汰便又言中官以迎佛以织造滥讨引盐暴横道路又言都督马昂纳女弟后宫外议或云巳娠请诛昂而还其女后昂虽不罪而女竟被黜及公没礼部为公请赠谥亦独以公为给事时脦阴销祸孽指此疏也方是时奄幸相继擅势尤与言路为仇不旦暮死则窜少能全者公在科九年卒以老成周慎免于戮辱而以久次得擢为太仆公貌瓌伟善议论其在科中每九卿廷议军机大事边境要害众辄目属公公口对甚辨闻者莫不心惬壬申狼山之捷兵部议有功将士例升三级公笑曰不然将士有实职有虚衔有正副参游实职大而虚衔反小有管哨管队实职小而虚衔反大今一例升级则管哨以下皆可为督府而参副以上或止于都司首尾倒置非便众是之癸酉廷议用兵土鲁复哈密公极言西边虚惫而土鲁险远且青海之贼窥伺西宁乃欲远拯哈密譬之人家囊箧空虚子弟臧获疲死而盗贼满门庭将拯门庭之寇乎抑急比邻之灾乎众曰是则然矣如土鲁索金币何公曰彼能效顺国家何爱于赏不然剿之未晚也已而卒从公议于是众以公可属边事推延绥则推公推宣府则推公公既家居廷臣交口荐犹尚以边事也公在两镇值宁夏甘肃大同三变之后公既素豁达不拘謭有帅臣体裁又善煦愉接下边人见公閊词既巳心安公公益务宽简绳法以休懊熨帖之尝欲笞一二走卒时穷冬多不袴公见之恻然曰边人窘乃若是遂不忍笞而百方为之招商聚粟广屯积刍以时给其食使人人有重生之心又为之葺墩墙以卫其居疏石渠以足其水凡有规画期于利尽而人不劳边人益爱公嘉靖甲申公在延绥会大同杀都御史报至公愕然因入静室蹰踟久之喜曰吾得之矣乃开门召诸将吏军卒尽入环列庭下谓之曰若辈知大同杀都御史乎众曰知之公曰若辈以杀之为得已耶非得巳耶众叩头曰狂贼自取族耳尚何道公曰不然边人劳苦甚矣而又虐使之是趣之杀也假令上下素相爱若父子彼将倚以为命纵授之刃使杀焉其谁忍乎众大欢呼叩头退当是时以片言立解上下疑阻公自喜得应机之知居家时数尝为余言之其在宣府总督冯侍郎以苛刻失众心公数争之不能得侍郎又以引盐数万与其私人为市而平时商人无能得一引者众固甚怨会诸军诣侍郎请粮不得且欲鞭之众遂愤轰然面骂因围帅府公时以病告诸属奔窜入院泣告公公曰吾在也母恐即便服出坐院门召诸把总官阳骂曰是若辈剥削之过不然诸军岂不自爱而至此欲尽痛鞭之军士闻公不委罪若属也则气固已平乃拥跪而前为诸把总请曰非若辈罪也是总制者罔利不恤我众耳公从容恳谕以利害众嚣曰公生我始解散去而总制自是亦心愧公延宣皆虏冲公内抚军情外策强敌关城晏闭边甿缓带两镇四五年讫无败事人益以为才然公他所施设其与公不同趣者或不能不以好恶为赞毁至论公长于治边则莫得而訾也自公去宣府八年而大同复杀总兵据城乱公时起廵抚保定矣遂往扼紫荆擒大同谍者数人送京师会真定廵按李者有疑疾入某邑闻铳声惊以邑令谋巳欲抶死之广平守争之又以守亦谋巳至遣吏发卒围广平捕守一城尽空公闻变星驰往抚定之上章露廵按罪状而台长庇其属为之讼冤公复上章力辨廷论竟直公而黜御史廵按于廵抚为同事而台长又于公寮长也公本通达不务为崖异立硗硗名然利害大体所在不肯苟为媕婀此盖公所难者其以都御史出镇淮淮当士大夫南北衢地过者或不惬所望则益易为谤然公自如也丙申章圣梓宫南祔始奉　旨由江而诸护行大臣至仪真议从陆诸官心知不可而惮于以身任江行之险悒慑不敢出语公独力争之极言沿江山险路不可通状且奉　玉体驰峻坂上下撼顿万一圣情闻之悲恻柰何议论往返数日而诸大臣亦密遣人探沿江路果险如公言乃决从江之议以铁絙维舟行如期至承天遂如期以葬沿江千里居人免于伐树发屋役夫数万人得无走死山谷中公于是有力焉及为刑部尚书转户部益能于其官乙巳致仕归武进归年余而病卒夫七十有四公性喜读书虽稗官小史亦用以资其经畧尤喜为诗歌羽檄倥偬中率不废诗上谷榆阳稿皆成帙也善字书有晋人风骨其罢宣府家居好奖进后辈与人言娓娓不厌与士人言言读书与俗人言言勤业莫不取其有益是时余以诸生候公公过待以为国器及入仕途公每遗书诲以经世之学顾樗散无能自效于公者公且死以传文见属余不得辞也公平生俭朴既巳贵其自奉如居约时独祀先欵客则极丰洁曰宾客重事也年五十遂独居未尝畜媵妾教诸子爱而有法一饮食必有训自公既没天子赐之葬祭赠公太子太保谥曰襄敏呜呼可谓有始有终者矣妻夫人吴氏子二人仕为都督府都事伟太学生皆好礼让能世公之家者也 

　　○旸谷吴公传 

　　公名杰字士奇武进人也其为医始公之高祖肇父宁赠太医院判公之学自青乌氏书风角云气占经李虚中子平之术金丹内外秘诀无所不通医特其一技耳然竟以医至大官其于医精究古方书而善脉其治病不纯主古方书而一切以脉消息之有初若与证相反而卒无不効者其余奇疾尤効也弘治间以明医征至京师遂以医游诸公卿间公医既精而仪观磊落阔达善谈说颖然见锋锷于是诸公卿争迎致为上客京师诸老医与公同时所征诸郡国医莫不望风下之是时都御史王钺镇大同奏乞吴某调治边军未及行御史颜颐寿给事中李良度皆奏言吴某宜在供奉不宜弃之边地下礼部礼部尚书集所征郡国医试之卒无踰公者故事高等入御药房中等入院最下遣还郡而当遣者若干人公为之请曰国家三四十年纔一征医耳若等幸被征又待次都下十余年而又遣还诚流落可悯愿不入御药房而与若等同入院尚书义而许之正德几年掌院事李宗周竟荐公入御药房而同荐者凡八人有与宗周同官争权者因左右谗之上曰宗周所荐多私人且通贿实不能医　上曰吾当自试之时　上病喉痹遂按名召公一药而愈上喜甚叹曰有医若此乃不以医朕耶因厚赐公诘责谗者而谓宗周为忠公自是得幸于　上上每病未尝不属公公治之未尝不立愈一日　上猎射还惫甚感血疾公进犀角汤愈命进一官赐彪虎衣一尝幸虎圈虎腾而惊公疗之愈命进一官赐银五十两表里一顷之试马御马监腹卒痛公进理中汤立愈赐绣春刀一银三十两自是　上所游幸公必从尝侍　上卧至以肩倚　上或摩抚玉体有不以属左右近幸而以属公其分御膳啖公有左右近幸所不能得而公得之自医士十日而迁御医自御医三月而迁院判凡一愈病则一迁为院判当迁者数矣公固让三夫而迁院使　上亲宠益笃尝欲以禁卫衔公赐蟒衣公谢曰臣以药囊侍　陛下此非臣职也上乃止某年　上南廵公以医谏且泣曰　圣体尚未安不宜远行　上怒曰汝医官也敢乎叱左右掖出公留京师　驾行至淮渔于清江浦遂病还临清梦见公急遣校尉召公公驰至临清见　上上泣曰而不忆我耶公亦泣遂扈从还通州时权彬握兵在左右见　上病一旦不讳惧诛欲据窟穴为乱力请复幸宣府公脉已惊甚密言诸大奄曰疾亟矣幸可及还内耳脱至宣府不讳吾与若辈即死宁有葬地乎奄以为然乘间百方说　上上意动而彬亦数从公觇问　上病何如即诡言曰且愈矣勿忧也已而驾还京师崩彬坐诛　毅皇崩之几月而公亦致仕去矣既致仕留居京师遣其二子徧从翰林诸名公游壬辰子希孟举进士以才廉擢给事中于是以恩进公阶朝列大夫甲午子希曾举于乡自某年公还武进稍葺室庐治田园为终焉之计公既老居乡不复为人治病而亲戚故人有奇证或病危甚众医所不治者乃以请公公亦间往往则应手愈居闲诵老庄氏书益究金丹内外秘诀以冀所谓长生者其自号旸谷谷者谷神也或曰旸谷海东仙人所庐岁时与里中故人雅歌弹碁饮酒为乐酒酣数语及毅皇时事出所赐衣物未尝不泫然流涕也久之希孟为广信知府恳乞致仕归飬归数月而公卒始公每自诧得丹诀指其小腹谓人曰此中有物矣先卒之一日余往候公公紫色莹然如平生希孟曰唐翰林在公点头卒时神气不乱整衣端坐口云好好遂卒年七十有八嗟乎公信多奇矣哉希孟居乡有志向师事徐飬斋先生而友余余是以得备闻公之行事为传而余公在　毅皇时事独详焉以见公之遭遇以俟国史传方技者有考云 

　　○万古斋公传 

　　宜兴万氏相传徙自凤阳始徙者曰胜三传至雄雄兄弟六人皆强力殖产结豪杰而万氏始太于邑中雄生政政有弟盛为九江推官以学行推高一时而万氏于是为文献家政生玙玙生公讳吉字克修为人方严刚峻可望而知其为庄士自少从盛学盛为人亦方严公心效慕之盛亦喜公类已公为学以为非有廉隅墙壁不能自植立于是敛束筋骨刻意以古人为师读书观古人忠孝大节辄揭之壁间自恐不如平生自礼义廉耻大界限至于拱揖进趋冠履食饮之节画线而蹈终始相较不失毫发善戏之谑露齿之笑未尝一出于口拨衣蹶足箕踞跛倚之小过未尝一加乎身其事父母视寝视膳视药恪有仪节深心欵然父母病不解带自始病竟病愈以为常父暴病一夕卒每痛不及药哭辄殒绝病尫然骨立年五十余遭母丧哀毁不衰于丧父时以是病衄至没齿衄竟不愈也与弟善以友爱闻邑中病则共被寝至老身长子未尝异钱帛善亦谨厚有兄风教诸子宽而有法先志行而后文艺诸子烝烝雅饬规行矩步孝谨一如公不衰其闺门化之娣姒雍睦自姻族朋友出入公家者不闻有谇语嘻嘻之声其诸子弟不闻有挑达宕佚华矜之习邑人争相高之以比于汉石氏而以公比万石君公面目清冷对人少寒温语若落落寡情然人久与之处真意溢出外有边幅而内朴无城府至其情所甚锺处宗族姻戚间恩礼欵曲即素婉娈多儿女□□者不能及也其自奉泊然衣未尝门新敝食未尝问精恶室无媵妾馆无图画古器伎艺之翫宾至时一奕而已然亦未尝溺意求工也居家手不识握筭计帐之具口不问钱米盈缩虽以有弟足籍亦其素性于财利疏阔使然然独喜施舍至歉岁家人节口而食遇窭人未尝忘施也友人且死属其妻曰济我后事者必某也已而果然其处宗族每诵范希文自吾祖宗视之无亲疏之语叹息者久之族人有缓急既自罄其赀与力其所不及则醵其阖族之赀与力以济其三族中待公饱饥衣冻婚子嫁女者若干人公恂恂儒生非欲以振急排难为豪举其平生壈坎又非如希文有俸廪赐予可以收族其所为如是盖天性也以绳检自律亦以绳检律人人有善虽在后辈必称叹推引以为贤于已人有过虽在同辈必面折或动色不少避于义有违虽田夫野人女子之言皆为之屈服及引义争是非虽遇达官势人鲠鲠反复必伸已遻不少媕婀以是人或谓公激而知公者益以公朴直爱人如爱已也其有欲为不义惧公知之而止者较之面折者尤多居学中三十余年学成行尊其儒生后辈有志节者虽不及公门亦心师公事公一如事师之礼公亦欵欵训谕相助以古道不降辞色既执古自信因以古名其斋诸儒生无背面必曰古斋先生而不敢字之其家子弟且冠必为之行古冠礼及婚葬祭率凖家礼从事不为苟简在学中凡八试于有司皆不第而提学林公有孚萧公鸣凤以德行旌士每首公以风诸儒生公自少读经史守儒先成说甚谨于儒先中尤笃信晦翁氏然至疑难处辄掩卷自思及有所得多出儒先论断之外文字尚理致不为华言然诸儒生心服公之行故不以文名在学中独与潘君松为厚交潘君疏爽坦易而公坚苦缜密两人操行不同而各以所长相取至白首无间嘉靖丙申余始识公于宜兴公因遣二子从余游数过余相与讲论有合有不合而卒归于相得也盖公尊经传甚笃而守格式甚谨然而默成不言之旨近于破去经传而易以为束书游谈者之所便得心忘象之宗近于脱落格式而易以为宕无忌惮者之所假故儒者往往大其似而疑其真余既与公交久之乃稍稍于经传格式之外有所陈述大要以反求自得一不蹈袭独操欛柄为说公闻而相与辩析亦久之然公察余非敢不尊经传非敢不谨格式者是以因其迹而谅乎其心知其人之不求为异而意其言之或不妄也先是公之友周君道通学于王阳明子得闻致良知之说归而以语公力纵臾之公以其说异朱子不肯信道通没十余年既与余相得则慨然谓其所善门人王革曰道通爱我今荆川子语固多与道通所述相合然固未尝背于朱子我恨不及道通之存也呜呼以公之坚志励行虚心从善使其早岁有闻且将由忠信而好学不知其何所止正使晚夫所遇不至如余之迂驽而得一豪杰之士其感孚契合洒然冰解又不知何如此余所以愧公之知也然公之所自立者其亦足以见于世矣居久之以贡为棂庐训导桐庐地硗陿儒生溺于习俗锥刀琐琐鲜志操公夙夜劝课为之深明义利界限时时举钓台故事激发之曰若辈非子陵乡人耶诸生一时为之爽爽心动时节或有馈遗却弗受间有所受则以振业诸生之贫者提学张君岳考之曰文足以范士行足以励俗近得其实云未几恳乞致仕归是时二子士亨士和举进士公每遗书必曰愿若辈为好人不愿若辈为好官士和以翰林吉士出为礼部主事公闻之喜以其能不干进如教指也在桐庐二年而归归六年而病卒病且亟余往候之气已征矣犹披衣端坐作拱揖状谓余曰吾语言若颠倒者余曰湏静以飬之公曰正为平日不能飬耳是卒之前七日也卒时为嘉靖甲辰七月二十日年六十有三公蚤年刚方自立晚而气象和易对人煦煦自桐庐归后辈益乐亲之其行已类狷而意甚广居常有志天下事自为诸生地方利害休戚亹亹为上官陈说既老无所施用然犹不忘时事闻一贤人进则喜见须眉为天下贺或闻进一缩朒党荡者则蹙然改容当食为之废筯每得忠谏章疏虽老必手录卒之前一月既已病半起坐间犹类聚平生所录拱手读之其强于好善至老益笃自桐庐归数入郡访余相与讲劘益切又邀余访飬斋徐公慨然相见晚也故其卒也飬斋公志其墓妻李氏封安人子三人士亨吏部员外郎后公五月而死于毁士安县学生士和礼部主事孝谨一如公者也 

　　○李宜人传 

　　余读同年友罗君洪先所为述其先人副使双泉公与李宜人行事为之慨然而叹盖叹吏之渍于墨而溃其防也然而洁志好修之士不宜如是其少岂亦有所累焉而不能自免欤且夫阴柔之性啬而耽于饰床第之言眤而易以售向非刚士孰能自免于此即有能免于此而或窥鏬揣空乘其耳目所不觉而阴入之赂幸而觉之又牵于爱而有濡滞不忍之心往往坏名而失志以至于败可怜也已故内有采苹之节则外有素丝之风内有交徧之谪则外有终窭之怨言所自者微也双泉公固洁志好修刚而不惑者而宜人之助盖亦多焉双泉始以诸生游学于白河双泉产故窭而旅中益无以为资宜人匍匐憔悴以佐朝夕之急然此犹迫于无可柰何至如双泉举进士由兵曹郎历镇江淮安两郡守官尊而俸入多人谓宜人有遭矣而此两郡又夹江淮之冲渔盐米谷重装大贾之辏多见可欲以是吏于兹者洁志好修之士尤少而肥家以去者为多与所谓窥鏬而阴入之赂者亦时时有焉故为吏人妻者不餍于肥家之公橐则餍于窥鏬之私赂矣双泉为此两郡守其所入既不足以肥其妻子而宜人亦小心奉约束惟谨其苦楚淡泊如在白河时至双泉解官归宜人箧中皆故贫时物也无一增者双泉为兵曹郎是时奄瑾张甚双泉以奉法数忤瑾瑾衔之数使人伺双泉双泉于是日夜留曹中治文书不敢归而宜人独拥户爨马矢买鱼肉以饷双泉而自与诸女奴食脱栗或杂以稷菽有旬日食不肉者瑾伺之数月亦竟无所得及双泉在镇江宜人携女奴日往后圃掘野蔬而食之双泉既廉不受钱又往往割俸钱以资过客宜人不谓迂也宜人于是凡再受封矣至无钱买冠帔而尝从诸寮妇饮诸寮妇怭冠珠翠冠明珰锦袿钏金累然宜人既素不能具冠又独衣故贫时衣以往逡廵席间诸寮妇以为苦也更密劝以赂宜人矍然曰若不知吾夫耶且吾安得闻此言诸寮妇因窃叹笑已而女■〈马会〉有私献金器饰者盖乘双泉所不觉也宜人痛呵绝之曰若不知吾夫耶诸寮妇至是始赧然以赂为耻焉呜呼使为吏人妻者尽如宜人则安有所谓床第之言与窥鏬以败其夫者即有然者使其尽得见宜人之事安知不有赧然耻如诸寮妇者乎此余之所深叹也宜人故长史李勋之女归双泉若干年以卒有子一人而妾所生子二人其女二人则皆出于妾宜人子独洪先耳宜人均而字之尤善处嫡妾之间两妾中其少者柔婉自媚于宜人宜人爱而抚之其长者故窘宜人然弗为较也第拊心自泣而已亦不以言于双泉后双泉自知而欲督过之宜人曲为救解乃已其或双泉自以他事督过此两人宜人曲为救解乃已此在宜人不为奇然亦人所难者宜人既卒洪先以书属余使为之传余于交游中雅慕洪先洪先凝重醇悫其志必欲为古人而后止可以观双泉与宜人之教也而宜人之事有足系世风者故余掇其一二大者着于篇而又以志余之所感云 

　　○章孺人传 

　　吕氏有贤母曰章孺人孺人读书解道理有女士之行孺人之知书也自其父省庵翁翁先世累有显人家故多书而翁尤好书日诵及六千字为凖日诵不及六千字不寝于书尤好诵五经自汉以来诸家之说五经者皆能通之为文博雅尤工骚选然冲澹不好仕进以布衣终翁无子而有女一人孺人也自幼受句读于翁翁以为能既乃稍进孝经论语大学及史传所载列女贤人孝弟之事种种能识其大指翁及慨然而叹曰惜乎使汝不为女子章氏文献当在汝矣盖既以喜孺人又若自恚其无子可属然者孺人既归于吕其夫为芝山君某芝山有祖母章与母赵母张皆在而芝山兄弟数人诸姒妇比屋居孺人奉一祖姑事两姑处诸姒能壹不失其欢祖姑章者孺人同族亦谓为从祖姑者也年高性严诸子孙妇莫能揣意向顾意独在孺人然非以重亲故也诸姒数因孺人进饮食问起居章即喜有宾祭宴馈之事章必以命孺人孺人唯唯受命然不敢专必以请于两姑退又谋之诸姒以故诸姒欵欵益和两姑亦喜吾妇之能代事吾姑而章又益悦也孺人与诸姒居欵欵益和然慎重寡言笑即有内事相关涉数语而已或问及书史辄以不能对以为非妇人事也惟见芝山夜读史间举省庵所评史一二语以问于是芝山乃知孺人之尝读史也至于训授诸子书则缕缕竟朝夕其语有外传所不能详者孺人之生子洵也后洵既生而不娠者又七年洵又多病力请为芝山纳妾妾始娠孺人缉衣絮具汤沐亲自举儿儿死涕泣累日夜是夫而孺人自有娠明年演生又明年泌生而洵病亦愈孺人之生洵与演泌也后洵又病恒爱而怜之然廑廑不为姑息居常啖儿糈果勿与梁肉即与皆大人馂羞之余未尝为儿烹一雏其所与襦袴皆澣衣为之不为制一新缯常曰儿福薄岂胜美衣肉食耶至于割鲜烹焠之地与里巷讴歌剧戏之事皆闭勿令儿见即邻舍小儿倘荡无状者戒勿与游狎洵少拂于孺人教旨孺人视之甚愠然不忍棰挞又不欲闻诸芝山辄自怼为之对案不食改之乃喜洵稍长知勤苦与两弟夜读书课文夜过半孺人即又虑其劳以病也辄令女奴趣就寝或自起灭其烛常谓洵兄弟曰汝先世贤人之裔也余家先人亦世世读书宦显余父虽布衣文学谊行伏一时余妇人也又不幸无兄弟先人之业绝于余父矣两家文献在汝竖子可不慎与忆余父且死时汝曹尚幼乃以先人田庐遗其嗣孙而以所藏图籍文书畀汝父且谓余曰他日汝子可教教之读吾书吾死不恨矣汝兄弟志之及洵为诸生尝就举弗第孺人慰之曰汝年少学未成尔且余与汝父教汝书固不愿汝禄飬也汝能绩学修行纵终身不遇如余父可也不然徒苟且富贵即锺鸣鼎重亦何足道于是洵强学博问以儒有闻而章氏之书乃大行洵居官凛凛有名节其志师古人务究于精微而止盖皆自孺人发之余观前史女子能读父之书者率载以为美谈至于有家之传则往往以托遗书为重事是以重于有子而伏姬班姬之属虽能读父书然终不足以世两家诗书之泽者其竟以女子故耶孺人奉其父之遗书与其遗言以教而成其子子洵强学饬行杰然以儒自见于世人且望而慕之曰是得于章氏之书者为多是使章翁无子而有子其书无传而有传也盖人知孺人之为贤母而不知乃其所以为孝也余故为之传以着之孺人讳宝浙之新昌人子三人光洵光演光泌光洵举进士今为御史 

　　○俞孺人传 

　　俞孺人者玉山詹君讳某之妻训导钿之母也钿生而孤时孺人年二十有五岁钿伯兄某始三岁孺人居孀矢节至今凡若干年卒以植二子而观其成自二子幼学于塾每夜归读书辄篝灯火纺绩与相对以为常被服食饮令母得择所欲母得詈人出恶语言有过辄请于其舅而呵责之一不为掩故钿自童孺时已恂恂若老生后舅氏没而二子且长矣则使其业农以给而使钿专业于儒又纵钿使日与邑之诸隽游处钿痛自感奋日夜刮淬在诸生中数夫以学行推择超等为贡士钿居京师是时四方修行之士若钿之同郡徐子直成都赵孟静辈相与群居讲学钿悦而从焉恐不得卒闻然世方骛于功利虽荐绅儒生皆不喜若辈说或相指笑以迂阔孺人询知其子之所与游者某人某人而又询知其所与游某人某人者如何人也乃独心喜焉钿为人愿而善藏其居众中退然不见辞色而其介然有所不为既训导于常亦闇闇不自标帜时或举其所闻于先生长者一两端为诸生论说诸生相与服其行而信其言孺人以钿之能惠于诸士也则又益喜钿为训导几年诸生□某辈本其教之所自也相率请余为孺人传余既传其事而论之曰夫女子非立节之难而立孤之难然世所称立孤者谓其不坠门户或能以荣进显云耳非有能教之以正而成之者也就有能教之以正者顾其为教也止于其母之身其教之所及也止于其子之身而足矣今孺人乃能使其子尽友四方之贤人君子以助乎其教之所不及又能使其子以身为诸士师以广乎其教之所及盖其所以风世而轨物者远矣噫嘻此岂妇人女子之所几也哉 

　　○葛母传 

　　葛母李姓讳妙贤凤阳李翁讳泰之女同邑葛翁容庵讳钦之妻贡士涧之母容庵翁豪隽有气槩游于商贾中能自见其奇尝上书廵抚言盐法河渠事利害甚具语在王文恪公所为传始容庵之贾于扬也母独家居奉其舅姑服勤干蛊兼子与妇之役容庵是以无远贾之忧而舅姑亦忘其子之不在膝也其故庐灾于火容庵自扬辇石输木而经理匠事皆属之母其居之成也至今族人聚而居之巳而从容庵徙于扬则又助容庵构新居其经理视凤阳时尤勤不踰时而寝堂言言遂如故家至今子姓聚而居之母家于扬几十余年扬之俗呰窳浮丽男子游手末作其妇女鲜事织绩而习为假髻侈袖缘履之饰母独纤于治生蚤起育雏食豕酿酒造酰翦裳涤器染■〈糹慧〉冻縤仆仆迨烛不自休至见美丽服器饰辄闭目斥去以是能殖其家不独容庵居积贸迁之故也母虽以纤治产至于振里族之乏缮桥甃衢粥饿槥胔纵解簪珥亦无所啬容庵慷慨行义倾赀结宾客盖不独容庵之能施也女夫死无子命子涧为之立后其父母死无子又无可后者则以义立主奉之别室而烝尝之其知大计往往若此母性凝重训御诸妇诸女如师门内无嘻嘻声尤谨嫡庶主仆之分僮婢三百余指饱饥逸劳人人自以为得也其教诸子有法尤属意涧涧好聚古书购书数百金以上涧能为古文辞所交多四方名士馆谷馈遗诸费日出母恣之勿问也曰吾夫积金使吾子易以为善今吾散金以成吾子之善也不亦可乎巳而闻湛甘泉先生讲道南廱则遣涧往涧于是闻体认天理之说未几构甘泉书院于扬费且数百金涧请于母母曰此义事也亟图之自是书院成而扬之士彬彬多向方者母年七十有五而卒其详载在太仆盛公所为状而盛公又题其旌曰贤贞盖不诬云母五子涧洞澄江汉而涧最知名余亦知涧者于是涧以传属余盖余读邹东郭先生所为母阡表太息者久之以谓伊洛先生在当时彼号为衣冠士子群咻众狺乃不及一女子又谓葛母可方尹氏之母其说云然然余以谓尹母之所以能彰于世者焞则贻之也伊洛之门其颖敏才辩者几何人而确实坚苦言行必信能守师法则焞为第一是真能以善飬者而母之训益因以彰涧所闻于师者固伊洛语也涧也自是焉益落其华而收其实习其传而反诸心求其所以为焞者则所以使其母之有传者固无待于人而惟尽乎巳而其所以尽乎已者固不在于声华辞艺之蔚然者而有在于克已反躬之闇然者矣故因东郭之论而附着之 

　　重刊荆川先生文集卷之十六 

　　●重刊荆川先生文集卷之十七 

　　杂着 
　　数论五篇 

　　◆杂着 

　　鴈训 
　　读春秋 
　　书河图洛书 
　　书秦风蒹葭三章后 
　　书王明斋卷 
　　书丁近斋示孙卷后 
　　书王龙溪致知议畧 
　　题大营驿 
　　书医施氏妇事 
　　瘗河壖枯骨志 
　　书瘗枯骨志碑阴 
　　跋自书康节诗送王龙溪后 
　　跋周东村长江万里图后 
　　书黄山谷诗后 
　　跋李怀琳书绝交书后 
　　跋赵松雪书道德经后 
　　跋异僧书心经碑后 

　　○鴈训 

　　执徐之岁有鴈集于顾舍人第舍人筮之得小过焉其繇曰飞鸟遗之音大吉博物先生闻而往贺之至则跖华公杛在焉公子谓先生曰鄙人闻之人事占几天事占符几罔舛盩而能垢符罔闇沕而弗彰盖昔者玄鸟集戟黄雀投环游龟像纽坠鹊化印斯瑞眇乎琐哉然犹荐绅动色焜焜耀耀若天授幽契而神畀秘宝焉者矧夫鴈抱阳背阴羽虫最灵者也乃今敛翮戢翼翩然来宾斯亦异矣于舍人何所当焉愿先生为舍人铺张而扬搉之可乎先生曰唯唯可乎哉可乎哉请摭仆所闻而公子选焉夫陆杜隰黍秦粟吴粳芬馨狼藉穰穰满塍尔乃呼俦命侣唼喋蹂践一饱恒余群啖每餍此盖饮食之至乐也舍人尝羹内饔割肉大官滑脆脭脓溢腹盈飡若是何如公子曰夫系稻梁之谋者忘冥冥之志沈豢养之适者违性命之和老子曰五味令人口爽愿闻其它 
　　先生曰文兽视皮珍禽辨羽尔乃披黼戴黻纯緅杂缁纤毳似鬒温氄方绨甑■〈羽厷〉■〈句羽〉翨翷翾差池濯泠波以修容扬轻飔而整仪若夫东海献朱上林呈白匪恒理之所窥亦云极态而尽饰于是使鹦鹉羞绿山鸡让锦此盖羽仪之至文也舍人绾银垂黄错以絺藻顾步流晖折周展耀若是何如公子曰古之言章服者特以殊等威别上下而巳非以为侈荣极观也且令闻被躬安事文绣哉 
　　先生曰欝埜茂林平皋广泽罻罗无所安施矰缴尔乃颉之颃之翔而后集辍云霄之劲翰指天地以假息故易着渐盘诗咏遵渚岂比夫■〈学鸟〉鸠跄踰乎榆枋鷾鸸卑栖于帘庑者哉此盖居处之至适也舍人待诏石渠之庭侍直承明之闱栖遟云陛偃仰华榱若是何如公子曰儒者以礼义为安居未闻文轩夏屋之为快也且夫东方朔陆沉金马奚足道哉 
　　先生曰神颉作书实始鸟迹而鴈以字称焉观其队矫朋骞翕趿紏纷一从一横乍合乍分既错落而成点亦联缀而为画拂素霓以施铅依玄霞以和墨于是掩蝌蚪之奇形夺蜗蜒之巧篆此盖法象之至章也舍人搦碧玉之管操文犀之觚斯籕是摹锺王为徒若是何如公子曰书者六艺之一耳且夫余墨成池敝颖成冢固已勤矣无乃非古人所游艺者哉 
　　先生曰秋空泬■〈氵寥〉金波皎晶川原■〈穴上呌下〉窱百籁收声尔乃杨吭鼓颊载飞载鸣啁哳嗑■〈口畓〉嘹呖呷轧或趁群而响駃或候侣而声遟或双呼而雝雝或单唳而凄凄或中断而更续比律吕之相谐于是鹳鹤为之罢唳鳱瞗为之噤舌羁旅闻之而遐思离妻闻之而于邑此盖声音之至极也舍人擅中吴之逸韵汛下里之烦吟攡篇掜句鍧玉锵金若是何如公子曰歌赋尚矣然雕虫篆刻哲人剌焉愿先生少益其说也先生曰积石草腓交河冻合峨峨层氷皑皑迭雪尔乃审圆方之阖辟谢坎维而向离服匪垂翅于寒门爰晞羽于旸谷异往来于玄鸟类屈伸于尺蠖此盖消息之大时也舍人始焉豹隐吴门乃今遘休际昌连茹汇征以应鸿渐岂徒曰好爵是婴若是何如公子乃俛首深思而未答也先生遂推而进之曰夫鴈有六德焉知时寒燠智也时去时来若有约剂而不爽者信也御籚以避戈慎也缔偶不乱者介也能群者仁也群而有序者礼也舍人备姱葆真袭华振若畜兹六德协于祯祥若是何如公子乃雀跃而起喟然而叹曰嘻吁休哉夫晰万物之精者不以通塞异观究天人之际者不以幻化眩见故履几莫如谦谦□□莫如兢兢谦谦者人益之兢兢者天庇之然则来鴈之为瑞也盖亦主人之自求多福哉讵不闳哉彼谛图测谍以觊灵者末矣于是舍人再拜谢先生先生乃去 

　　○读春秋 

　　春秋王道也天下无二尊是王道也礼乐征伐会盟朝聘生杀之权一出于天子而无有一人之敢衡行无有一人之敢作好恶作威福是王道也是故大宗伯以宾礼亲邦国而以间会发四方之志天子廵守诸侯既朝则设方明而盟是会盟者天子之权也其或不出于天子而私会私盟者罪也故春秋凡书会书盟者皆罪之诸侯朝于天子而诸侯之自相与也有□礼无朝礼凡其不朝于天子而私相朝者罪也故凡春秋之书如书朝者皆以罪其朝者与其受朝者九伐之法掌于司马而天子赐诸侯弓矢斧钺然后得颛征伐虽其颛之亦必其临时请命于天子而后行是侵伐者天子之权也其不出于天子而私侵私伐者罪也故凡春秋之书侵书伐者皆罪之诸侯之大夫公子虽其有罪必请于天子而后刑杀焉其不请于天子而颛杀者罪也故凡春秋书杀大夫杀公子者皆罪之夫侵伐有贪兵有愤兵有应兵有讨不睦有以夷狄侵中国有以中国攘夷狄有以中国借夷狄而戕中国者故战有彼善于此者要之无义战盟会有解雠有固党有同欲相求有同力相援有同患相恤有以夷狄受盟有以夷狄主盟者故会盟有彼善于此者而要之无义会义盟杀大夫有诛叛有讨贰有愎谏有借以说于大国有为强臣去其所忌故杀大夫有彼善于此者要之无义杀是故春秋自于稷澶渊两会之外并不书其故而至于盟会侵伐则绝无一书其故者非畧也以为其会其盟其侵其伐其战既足以着其罪矣不必问其故也杀大夫必名亦有不名而但书其官如宋人杀其大夫司马者亦有并其官不书如曹杀其大夫者此非畧也以为义系乎其杀之者而不系乎其杀者义系乎其杀之者则其杀也足以着其罪矣义不系乎其杀者则不必问其为何人与其为有罪无罪焉可也说春秋者不达其意而琐为之说曰其会也以某故杀某大夫也以某故至于盟战侵伐亦然是皆无益于春秋也而徒为蛇足之画者夫春秋经芯之书也其经世也以正乱贼也易曰臣弒其君子弒其父非一朝一夕矣不早辨也说春秋者亦云人臣无将夫人臣而窃其君侵伐会盟刑杀之权其为将也甚矣人臣窃其君侵伐会盟刑杀之权而久假焉而莫之归也其为渐也甚矣故臣子至于推刃于其君父而春秋书某国弒其君某某人弒其君某者是弒之成也是春秋之所痛也人臣而窃其君会盟侵伐刑杀之权是弒之渐也将也是春秋之所辨也孔子尝自言之矣曰天子有道则礼乐征代自天子出天下无道则礼乐征伐自诸侯出无道而至于自大夫出无道而至于陪臣执国命呜呼是春秋之势也挈其漏于陪臣大夫者而还之诸侯挈其漏于诸侯者而还之天子是春秋之拨其乱而反之正也夫周自东迁以前虽王室巳不竞矣而其权固在也幽弒而平徙岐丰之地委为草莽瀍洛之外声教阻绝于是尾大之势成而诸侯横变易礼乐冯众暴寡大小相朝强弱相刼无一不出于诸侯者而天子曾不得尺寸之权矣盖周之盛王道行颂声作而其可见者莫如诗雅蓼萧湛露是诸侯之会同于天子者也彤弓是诸侯听征伐之命于天子者也出车采薇是天子之自为征伐而四夷不敢侵叛者也故曰诗亡而春秋作诗未亡天子之权存诗亡天子之权丧春秋收既丧之权而还之天子者也春秋所以接诗亡之后虽一日不得缓也文宣而下则诸侯又不能自执其权而大夫之交政于中国者攘攘矣三桓六卿七穆孙宁鱼华陈鲍拥兵树党而主势孤矣葬原仲而私交始矣作三军舍中军而鲁之权罄于大夫矣盟溴梁盟宋而天下之权罄于大夫矣衎出奔孙阳州孙越入彭城入朝歌入晋阳而大夫之为祸烈矣盖天下之势愈下而春秋之治之也愈详桓僖以前列国之大夫惟特使而与鲁接者则名之而会盟侵伐则大夫未有以名见者夫救徐大夫特将也翟泉大夫特盟也春秋第曰人曰大夫而已不以名见也若此者非畧也以为不系乎大夫也文宣而下侵伐会盟大夫未有不以名见者虽溴梁之会其君在也而大夫盟书鸡泽之盟君既盟也而大夫盟书若此者非烦也以为系乎大夫也不系乎大夫虽夷吾隰朋狐偃赵衰之勋且贤未尝以名见焉系乎大夫虽劣如栾黡荀偃高厚华阅则琐琐以名见焉不系乎大夫虽其君不在而大夫特盟则亦弗详焉翟泉是矣系乎大夫虽其君在而大夫缀盟则亦详焉溴梁鸡泽是矣不系乎大夫虽主帅亦畧而人之桓僖以前侵伐书人者是矣系乎大夫虽偏禆亦牵连而名之鞍之战是矣其弗详大夫者以专治诸侯之为乱贼也其详大夫者以并治大夫之为乱贼也说春秋者不达其义而曰人大夫贬也夫书人为贬彼黡阅之徒以名见者乃为褒也耶惟曹薛滕许之大夫始终书人说春秋者曰小国无大夫非也夫此数君者且为人役之不暇而未尝敢执天下之权也而况其大夫乎盖不系乎其大夫是以终始人之而弗详今曰书人为贬则曰齐晋诸大国之大夫偏受褒而曹薛滕许之大夫偏受贬耶侯犯南蒯弗狃阳虎之徒出则大夫又不能自执其权而陪臣寔执之矣堕郈书堕费书围成弗克书窃宝玉大弓书得宝玉大弓书而春秋之正陪臣者又详矣故孔子欲往公山佛肸之召而曰吾为东周云者即春秋书堕费堕郈意也是春秋之终也或曰盟葵丘盟践土师于召陵城濮说春秋者以为圣人予之也今亦曰是礼乐征伐自诸侯出也而夺焉可乎曰是不然矣桓文之未出也权虽不在天子而诸侯亦未能尽得天子之权也盖其权散桓文之既出也则权既不在天子又不在他诸侯而桓文独尽得天子权也盖其权聚譬之主人有千金焉而□之者十人虽金巳不在主人矣然十人而人得百金焉尚未足以当主人也而窃之者一人苟一人而并千金焉则是疑于主人也权之散臣悖于主权之聚臣疑于主故较利害则权之散而交鬪犹不若权之聚而可以纾祸息民语王道则权之聚而疑主犹不若权之散而未有所属随之屯曰获有获人随而我获之未害也而谓之凶豫之坤曰由豫由我致豫未害也而六五以为贞疾故桓文者臣之凶而主之所以贞疾者也且桓文以前诸侯固有相朝者则亦一二小邦而已犹未有六服群然相朝者固有私盟会擅侵伐者则亦一国两国相雠相结而巳未有举中国而听于一人未有十余国而共攻一国者是天子之权未有所属也桓文之兴五年一朝三年一聘而诸侯之玉帛相率而走于其庭天子黼扆之前乃不得一人秉圭而北面者彼齐晋亦偃然受诸侯之朝巳而终其身未尝一涉天子之庭也衣裳之会兵车之会未尝有一介请于天子也是故紏合诸侯同奖王室未有如葵丘践土者诸侯之群然役属臣仆于诸侯亦未有如葵丘践土之甚者戎狄攘斥中夏人安未有如召陵城濮者而搂诸侯以伐诸侯亦未有如召陵城濮之甚者说春秋者不达其意而曰会于某盟于某是圣人以诸侯授之齐晋也夫王室之不竞也诸侯既巳尽折而入于齐晋矣圣人不能挈而还之天子也其又推而授之以益其逼也耶夫权自诸侯出不问其如何而均谓之无道敌国相征不问其如何而均谓之无义不知礼乐征伐之出于桓文也其为道耶其为无道耶桓文之战其为义耶其为无义耶使桓文而诚于勤王诚于攘夷急病而其柄则倒持也其分则上陵也圣人犹必律之以法而桓文且将为法受恶矣况其借名勤王而实则自殖阳为急病而阴欲养乱哉灭谭灭遂本以自肥执曹畀宋为谲巳甚桓之末年侈然有封禅革命之心而文至于请隧以葬此其去问鼎者无几耳又何以责楚也然则圣人所称民免于左袏而仁之何也曰是圣人之颛论功也而春秋者颛以明道也谷梁氏曰仁不胜道存王室也然则说春秋者曰谨华夷之辨何也曰此诛乱贼之一也夫春秋之所夷者吴与楚楚之先鬻熊为姬文师国于江汉之间而大伯端委以临吴盖皆神明之冑矣荆人不道间周之乱革子以王丛毒上国吴亦相效而王是乱贼之尤也是以春秋从而夷之春秋诸侯中其显然为逆者莫如楚吴其阴逆而阳顺者莫如齐晋如断狱之家吴楚则功意侧恶齐晋则功遂意恶功意俱恶故圣人显诛之显诛之故其辞直如卒不书葬君臣同词之类凡皆直辞也功遂意恶故圣人阴夺之阴夺之故其辞微如邢迁于仪夷城楚丘狩河阳之类凡皆微辞也夫小雅未废而四夷不敢交侵小雅尽废而后四夷交侵春秋始书荆入蔡以献舞归则其躅蹢之势巳见桓文奋而扼之其锋稍阻文也没而晋霸衰而楚人之图北方者遂日长而不可制是故春秋书荆入蔡此霸之未兴而楚猾中国之始春秋书次于厥貉此霸之既衰而楚窥中国之始盖桓文之所以扼楚者其力有难易而楚与中国之所以盛衰其几有倚伏桓起于海滨而所从者宋卫陈蔡皆弱国故谋之十余年结江结黄连十二国之师而后能服楚于召陵文据表里山河之固而所从者齐秦皆劲国故反国一年仅连三国之师而遂能克楚于城濮一战而杀其专兵之将然晋之克楚也得策于结秦而晋之不竞于楚也失策于雠秦自殽之役而秦晋相雠杀者历四五世战彭衙战令狐战河曲积十余战而不解是晋人自失一强援自生一强敌失一强援则其气力不完强敌伺近则其势不暇于畧远故晋霸之衰而楚益横者殽之役实然说春秋者乃曰殽之役春秋许晋襄继霸吾不知也夫楚庄褚又蛮酋之雄耳而远交秦巴近攻陈鄚则是晋之雠秦非特生一强敌乃又借盗以兵也春秋书楚人秦人巴人灭庸而楚之谋益狡矣书楚子围郑而中国虎牢之险沦于夷矣书宋人及楚人平而南北衡矣天下之势一变也虽然于时诸侯固有附楚者而犹未敢公然附楚也晋虽巳不能尽得诸侯而犹未肯甘心以诸侯委之楚也蜀之盟谓之匮盟盖诸侯犹惴晋人知之也弭兵之说倡而南北之从交见于是中国诸侯公然朝楚向之玉帛于齐晋者尽在楚矣申之会空中国而听焉齐晋之所连以扼楚者今楚人连之以扼中国矣申之会诸侯献六王之礼宋之会虢之会长楚于晋则是诸侯甘心为夷役而晋人甘心以诸侯委于夷也天下之势又一变也至于吴越交兵而夷祸极矣书伐郯入州来会黄池入吴而春秋所以治夷者又详矣是春秋之终也哉曰楚横而齐晋扼之则是中国果不可无桓文也今曰礼乐征伐自诸侯出也而夺焉夫赖人之功以纾患靳人之权以资敌是责鹰鹘之搏而絷其足也不亦迂乎曰不然吾又有以譬之今有仆于此鸠党铸兵而主人弗能令也然盗夜入其室则其仆揭兵啸党而逐之以仆为不善也然而足以逐盗以仆为善也然而足以抗主故天下无霸而玉于四夷纵横而莫之禁者非天下之幸也天下有霸而至于臣疑于主而莫之恠者非天下之幸也夫春秋之事齐桓晋文是也齐桓晋文之功定而王道明矣王道明而乱贼惧矣或谓春秋诛乱贼者诛其弒君者也曰若是则春秋所诛者止于弒三十六君之人耳其亦狭矣然则所谓诛乱贼者何也曰治弒也治诸侯之专也治大夫也治陪臣也治夷也凡无王者皆乱贼之道也 

　　○书河图洛书 

　　卦未画书契未作而造物者巳出此二图示人盖天机之始泄而数之所由肇也元气酝酿而滋润生焉其初一泡形也故一为水滋润者气必暖故二为火气暖者必鬯达故三为氷鬯达者必坚凝故四为金万物始土终土者冲气也此五气者一气也非相待而生也故图书皆以五居中一冲气也一得土而□成二得土而七成三以八成而四以九成也亦然四气一冲气也洛书纵横皆十五一冲气也河图虚中五而以十数均之四隅则西北二老为朋得二十五东南二少为偶得二十五一冲气也冲气也者所谓人受天地之中以生者也圣人则之而画卦得中则多吉不中则多凶悔吝取秋此也河图圆而洛书方邵子曰圆者天也纪历之数其起于此乎方者地也画野分州之法其起于此乎员为天而阳下阴上者在天则地道上行故阳不亢阴也方为地而阴隅阳正者在地则不居成功故阴不疑阳也员左旋而方右行天水违行之象也使皆左旋而皆右行也其不相久遇矣故曰易逆数也天地暌而其事同也男女暌而其志同也万物暌而其事类也在人则惩忿窒欲与复其赤子之心皆逆之用也其用逆而其机则顺也图书皆以五居中而一居下者此尤造化之精意至于天地之数五十有五而大衍之数五十既虚其五其用四十有九又虚其一其五者中之五其一者下之一也此尤圣人代造化泄尽精意处也故曰其用四十有九则五与一皆勿用也一点在下者即五中之一点也万物发用在中而根荄在下以天地言则雷复地中以锺律言则元声潜萌于黄锺之管在修养家则阳气发于下元阴极在圣人之学则洗心退藏于密是故圣人系乹以见天地之心乹者一数也而尤慎重于乹之初爻曰潜龙勿用而圣人又系之曰阳气潜藏曰阳在下也其藏潜者非谓有时而发用也即发用而常潜藏也在其下者非谓有时而在上也其上者不离乎下也乹卦所谓勿用之潜龙者大衍所谓勿用之一也四十有九之用至矣而未始离乎一也见跃飞亢六位成矣而未始离乎潜也勿用则神矣故六子有事而乹坤无为也此图书之所以一居乎下而数之所以始乎一也呜呼非知德者孰可与言勿用之妙哉 

　　○书秦风蒹葭三章后 

　　嘉靖戊申秋七月廿五日夜雷雨大作万艘震荡平明开霁则河水增高四五尺矣余与禇生泛小舠如陈渡临流歌啸渺然有千里江湖之思因咏秦风蒹葭三章则宛如目前风景而所谓伊人者犹庶几见之且秦时风俗不雄心于戈矛战鬪则痒技于猃歇射猎至其声利所驱虽豪杰亦且侧足于寺人媚子之间方以为荣而不知愧其义士亦且沉酣豢养与君为殉而不可赎盖靡然矜侠趋势之甚矣而乃有遗世独立澹乎埃壒之外若斯人者岂所谓一国之人皆若狂而此其独醒者欤抑亦以秦之不足与而优游肥遁若后来凿坏羊裘之徒者在当时固巳有人欤余独惜其风可闻而姓名不着不得与凿坏羊裘之徒并列隐逸传然凿坏羊裘之徒以其身而逃之蒹□伊人者乃并其姓名而逃之此又其所以为至也噫嘻士固有不慕乎当世之荣而亦何心于后世之名也哉因慨然为之一笑遂书以示禇生 

　　○书王明斋卷 

　　王君明斋精史颉氏之学博通诸家于易尤多所自得尝以古文书六十四卦名以还科斗之旧而稍为之训注使读者观于卦名即卦爻之义了然盖不待观象而后思过半也余见而悦之君因书一纸遗余而索余为之草书旧诗于册用以相报君始以欲学余论易故携所注易自姑蘓来寓天宁僧舍者半阅岁余虽颇竭鄙陋以请于君君所注易与余之说两人或相印可或不相印可或始不相印可而卒相印可或始卒竟不相印可然率余得之君者为多而余自知竟不能少禆君也至于诗歌盖昔人所谓雕虫末伎宜为谈经者所不道而草书出东汉芝象以后昌黎氏鄙之以为俗书逞姿媚者也况余于此两者又素不工哉且夫君以经易教余余竟投之以雕虫之技君惠我以科斗颉氏大古之书而余乃报之以效近俗姿媚之书其不相称甚矣然不知君又何所取也漫书以归之 

　　○书丁近斋示孙卷后 

　　丁生辀从予游出其大父近斋翁家教之语凡二纸其一教之以勤读书取科第盖世俗□子弟之常其一教之以决择于君子小人两儒之间则固以古道望之而有世间家人语之所不及者矣然翁所教辀以勤读书寔举予为况盖余之少也或然其后年既长大则已知记诵占■〈亻毕〉词章之习非所以反身而崇德况今益衰且病精力日减于是经年束书不一观与绝不为文者亦往往有之则是余之壮且老也既已与翁所责辀少时懒散废书之状几无以异矣其尚足以为辀之所取法而无愧于翁之所称述者哉然至于尹吇之儒则未尝不窃有志焉而愿与辀共勉焉其可也 

　　○书王龙溪致知议畧 

　　世间茅葛议论巳自充塞更无一片寸草不生地步王老于其间又番窠倒臼又撰出一种驭气摄灵一息一息等语又是一场孽怪且三教之说正苦分也分不清曰其息深深曰反息还虚曰向晦入宴息扯来扯去又却搅做一团糟此等语言自谓泄却单传秘藏却起世间巨儒诸老先生无限争端不止如曩时实格物而虚致知之说也昔时巳病其推儒入佛今且病其推儒入道异日王老又将费力分疏越分疏不下此时当服老拙屡中之亿耳王老试观为此语者其会得王老宗旨其会不得王老宗旨 

　　○题大营驿 

　　庄子以子之于父为命之不可解以臣之于君为义之无所逃意若以君臣为强合予尝疑其不然观岳侯所题大营驿壁其处心积虑未尝一日不在于复中原迎二帝眷眷然若赤子之于慈母然此岂无所逃而为之其亦有所不可解者乎侯之言曰君臣大伦根于天性此侯之所以自状而吾之所谓异乎庄生者耶彼高宗者乃忍于忘父臣虏其独何心且巳既巳忍于忘父矣有臣焉为之急于其父如侯者亦竟杀之又独何心呜呼纲常万古事也其磨灭与不磨灭只在此心之死与不死而巳高宗之为心何如也宜侯之竟以杀身而中原卒不可复二帝卒不可还也大营驿故在永州侯所题字久而湮没余父为是州乃勒之而因并侯所题广德金沙寺勒之盖侯之心尚炯然在宇宙间未死也固不系乎石之勒与不着虽然使忠臣孝子英雄之士过而读焉其将慷慨泣下沾襟而继之以怒发冲冠者乎 

　　○书医施氏妇事 

　　语曰物反尝为妖腥秽之气熏积世界乃有贼杀其大父者及其弟之妇与弟之妇之大父兄杀者三人其两人实时死妇尚喘息未绝始某杀大父时妇奔呼某怒其呼也追而断其颈至骨又刲其口妇忍死齿刀贼以手椎刀至齿根骨乃止刀前后所辏其不绝者一线耳见者莫不怜之亦莫不以为必死会余往无锡知金创徐君素有神効而妇家贫甚不能请医余邀徐君谓之曰君能一往乎徐君激于义举遂欣然请行曰我不求一钱必活此妇是我心也因与余俱至则妇势巳亟矣徐君视之曰无恙也医三日而腐肉尽新肉生又二日而口辅上下肉合颈肉起如蓓蕾状徐君曰生矣始余迎徐君至时余两弟及亲友刘宗尧左升甫徐子初辈闻之亦喜甚曰是吾辈之心也至是徐君告归诸友请醵钱为赠不约而合者若干人得银二两有奇徐君曰非吾所为来意也余强之曰固知非君意也虽然愿少抑君之意以成诸君之义可乎徐君乃不能固辞嗟呼此可以观人心矣徐君慨然不远百里而来也其何所为哉诸君之慨然醵钱以医妇也其何所为哉方徐君欲行时其妻适及月产子且徐君坐市肆可计日得厚糈君乃舍其妻之急而狥乎人之妻之急舍其有所利于市肆之间而奔走其无所利于百里之外亦何心哉乡邻之鬪虽圣贤亦谓可以无救而箪食之费虽好名者亦所必惜以必惜之费而投之可以无救之鬪至于不约而响应若有所踊跃而不能巳者亦何心哉孟子曰人皆有不忍人之心此其机在乎通与塞耳塞则骨肉胡越通则四海我闼或谓今人之非古人之心吾不信也遂书之以贻徐君而且以风世之好义者则古昔相保相爱相恤相周之俗其亦可以兴于今矣 

　　○瘗河壖枯骨志 

　　髑髅完毁凡若干具其髆髃髀■〈骨行〉脊胁诸杂骨无筭盖出乎犬猪乌鸢所餍饱与夫日炙燹烧风销水啮之余而仅有存者自癸卯至乙巳东南荐饥流尸顺河而下多于河中之船逮水落不能浮尸尸遂积迭河壖久之维古昔时遇饥馑疾疫则有荒政以聚民其不幸死而暴露则又有掩骼埋胔之令惜哉其不遭乎此时也禇生滔书舍在河壖余与弟正之数往焉每相与散步河壖之上则见泥滓间圜者如破瓯撱者如枯株碎者如沙砾纷然弥望白日照生星星玼玼若尚有光恠余三人者哀其澌灭且尽也命役夫裒而坎焉嗟乎古者葬则旌之以铭旌者别也铭者自名也若曰是其人之骸云耳虽后百千年有得之者亦识之曰是某人之骸云耳古人之于骨骸严而别亦不欲其混也若是今乃以五方四裔杂流异业之人而又以残毁不完之尸尔髆我股甲脊乙胁辏于一坎若藂苇乱蓬然亦重可悲矣然余尝见元虏发宋诸陵事火其尸以其余骨杂牛马骨而埋之今此犹尚人骨也嗟乎彼生时何等人也尚不免与牛马骨同葬况此辈莩丐之余犹得以人骨附人骨复何憾焉使髑髅果有知如庄生之说必且一噱于吾言矣坎之以嘉靖戊申春二月是掩骼埋胔之时也 

　　○书瘗枯骨志碑阴 

　　始余与禇生之欲瘗枯骨也盖偶有感于所见而未暇徧所不及见也偶尽一二人之力所能及以无歉乎此心之所感而非有意于人之我同也偶以河壖不毛之隙地可以瘗焉而非有择于其地也巳而朋辈闻是举者竞出钱相助而禇生父怡闲又以河壖地卑湿逼水非所以栖骨乃割菜地之一隅以瘗之于是城旁枯骨得尽瘗焉而又得高燥地以免于后日水啮之患呜呼此可见恻隐怵惕人人所同惟无所感而亦无为之倡者耳使义举更有大于此者而有人焉倡之人其有不翕然而趍之若是者哉君子是以知善俗之有机也因书出钱人姓名于碑阴而附着其说云 

　　○跋自书康节诗送王龙溪后 

　　玉台翁云子美诗之圣尧夫更别传后来操翰者二妙罕能兼古今能知康节之诗者玉台翁一人而巳虽然所谓别传者则康节所自得而少陵之诗法康节末尝不深入其奥也康节可谓兼乎二妙者也南江王子深于诗法者也间以余言质于南江南江曰然龙溪王子盖有得乎诗传之意者而亦未尝不深于诗法也索予章草余为举似击壤集数首龙溪盖素以余论诗为然者也虽然诗心声也字心画也字亦诗也其亦有别传乎有草胜之法乎而余两无得也龙溪亦何取乎 

　　○跋周东村长江万里图后 

　　少陵诗云华夷山不断吴蜀水常通只此二语写出长江万里之景如在目中可谓诗中有画今观周生所画长江万里图又如见乎少陵之诗可谓画中有诗诗中有画长江在诗画中有诗长江在画然则长江属之诗耶属之画耶盖当登金焦之颠俯江流而太息其将谓之诗耶画耶 

　　○书黄山谷诗后 

　　黄豫章诗真有凭虚欲仙之意此人似一生未尝食烟火食者唐人盖绝未见有到此者也虽韦蘓州之高洁亦湏让出一头地耳试具眼参之吾若得一片静地非特断荤当湏绝粒矣盖自觉与芯味少缘矣然非为作诗计也 

　　○跋李怀琳书绝交书后 

　　大则虞庭禹水稷穑皋刑以至夔石益兽各致其能而相资以成治细则匠人审曲面势斧斲斤削锯解鑢磨各致其能而相资以成室其致一也始予见文氏所刻帖中载李怀琳所书绝交书后乃见孙氏所藏宋刻本则精神相去十倍书之者非有异而刻之者异朼虽有善书非善刻者固不能发其精神而传于世也释氏亦云譬如箜篌非有妙指不发妙音字刻亦然 

　　○跋赵松雪书道德经后 

　　老氏书汉世谓之老易言老与易并也而后世儒者绌之史所记孔子问礼与所称犹龙之说虽未可尽信然老氏书绝去枝叶还归太朴之意则与易上白贲鲁论从先进之旨同其说古不可废也学者以其见绌于儒先遂不暇尽心焉余婿白伯望买得邑人卞氏所藏赵松雪书老氏道经四十二章松雪字画精绝为儒家所宝玩而此卷尤得意之书则学者以其所宝玩而因以读其所不暇尽心昔人谓买椟而还珠今因买椟而得珠未可知也为之书其后 

　　○跋异僧书心经碑后 

　　余始闻江阴观音寺有异僧书心经碑甚奇恠既欲往观之则巳火矣巳而麟阳赵邑侯购得摹本余始得而观之则如昌黎子从登太华之颠危峯也目愁不能下眩栗欲死少焉神气稍定又如东廓隐几而听天籁之作万窍怒号口鼻尽奋而各骋其趣之所极而后止吁所谓技盖至此哉虽颠素之奔放狂谲比之此书犹为拘挛绳墨而不能展矣虽然其奇怪若此而草法未尝不在也世固有不反经则不合道者非圆机之士谁能信之此书碑既大而摹本亦绝少盖俗眼鲜好之者麟阳既得此本乃付黄生道使再刻石寺中以还其旧呜呼神物之显晦固自有时哉 

　　◆数论五篇 

　　勾股测望论 
　　勾股容方圆论 
　　弧矢论 
　　分法论 
　　六分论 

　　○勾股测望论 

　　勾股所谓矩也古人执数寸之矩而日月运行朓朒迟速之变山溪之高深广远凡目力所及无不可知盖不能逃乎数也勾股之法横为勾纵为股斜为弦勾股求弦勾股自乘相并为实平方开之得弦勾股求股勾弦自乘相减为实平方开之得股股弦求勾同法盖一弦实藏一勾一股之实一勾一股之实并得一弦实也数非两不行因勾股而得弦因股弦而得勾因勾弦而得股三者之中其两者显而可知其一者藏而不可知因两以得三此勾股法之可通者也至如远近可知而高下不可知如卑则塔影高则日影之类塔影之在地者可量而人足可以至于戴日之下而日与塔高低之数不可知则是有勾而无股弦三者缺其二数不可起而勾股之法穷矣于是有立表之法盖以小勾股求大勾股也小勾股每一寸之勾为股长几何则大勾股每一尺之勾其长几何可知矣此以人目与表与所望之高三相直而知之也人目至表小弦也人目至所望之高大弦也又法表为小股其高几何与至塔下之数相乘以小勾除之则得塔高盖横之则为小股至塔之积纵之则为小勾至塔顶之积纵横之数恰同是变勾以为股因横而得纵者也勾股弦三者有一可知则立表之法可得而用若其高与远之数皆不可知而但目力可及如隔海望山之类则勾股弦三者无一可知而立表之法又穷矣于是有重表之法盖两表相去几何为影差者几何因其差以求勾股亦可得伏立表者以通勾股之穷也重表者以通一表之穷也其实重表一表也一表勾股也无二法也 

　　○勾股容方圆论 

　　凡奇零不齐之数凖之于齐圆凖之于方不齐之圆凖于齐之圆不齐之方凖于齐之方勾股容圆凖于勾股容方假令勾五股五弦七有奇此为整方均齐无较之勾股其容方径该得勾之半盖容方积得勾股全积四分之一其取全积时勾股分在两廉则勾五股五五五二十五内一半为勾积一半为股积其求容方则并勾股为纵一廉得十为长之数得阔二五与原勾相半盖始初则一半勾积一半股积横列之而为正方及取容方则股积在上勾积在下而为长方矣其容方所以止得半勾者则以勾股之数均也若勾短股长则容方以渐而阔不止于半勾矣故大半为股积小半为勾积其始横列时勾积与股同长而不同阔其从列时则股积之阔如故而勾积截长以为阔则阔与股积同而长与股积异与横列正相反此变长为阔而取容方之法也其谓之勾积股积者从容方径与勾股相乘之数而名之也若取容圆径则用勾股自之而倍其数以勾股与弦并为法盖容圆之径多于容方方有四角与弦相碍故其数少圆循弦宛转故其数多若以求容方与求容圆相□则积中恰少一叚圆径与半弦和较相乘之数弦和较者勾股并与弦相较之数也假令勾五股五相乘亦倍之得五十如求容方则亦倍勾股为法得二十亦恰得二寸五分之径如求容圆则不用倍勾股为法而用一勾股并与一弦是以一弦代一勾股并也以一弦代一勾股并恰少一弦和较加一弦和较则亦两勾股矣假令一勾股得十倍勾股得二十是取容方之径一勾股得十一弦得七恰少一弦和较三是取容圆之径其所以少一弦和较者圆径多于方径也假令取容圆不用勾股倍积而止用勾股本积则宜用勾股并为廉而除去半弦和较亦得或约得圆径之后与半弦和较相乘添积而以勾股并为廉不除亦得或用勾股倍积用两勾股相并为廉而以全弦和较与约得圆径相乘添积亦得此改方为圆之妙其机括只寓之于弦和较间也至于勾股积与弦积亦只于勾股较中求之盖数起于参伍参伍起于畸零不齐也假令股五勾五齐数之勾股则勾股幕倍之即得弦幕盖两勾股积而成弦积也至于勾短股长相乘之积则成一长方倍之而弦侧不当中径亦不成弦幕惟以一勾股较积补之乃能使长方为一正方而得弦积盖勾股之差愈远则长方愈狭长方愈狭则勾股之差积愈多故勾股差者所以权长方不及正方之数以相补辏此补狭为方之法也 

　　○弧矢论 

　　凡弧矢筭法凖之于矢而参之于径背径求矢之法先求之背弦差而半背弦差藏之矢幂与径相除之中倍矢幂与径相除则全背弦差也半法简捷故用其半幂者方眼也自乘之数必方故增之幂假令径十寸截矢一寸一寸隅无开方即以一寸为矢幂而以十寸之径除之该得一分是半背弦差一分若二寸矢开方得四寸是为一寸者四半背弦差得四分三寸矢开方得九是为一寸者九半背弦差得九分皆凖之于十寸之径故一寸之幂而差一分逓而上之视其幂以为差之多少又假令径十三寸矢幂一寸则以十三寸之径与一寸相除每寸该差七厘七毫弱以为半背弦差若二寸矢开方得四该四个七厘七毫并之得三分八毫以为二寸矢半背弦差此凖之十三寸之径亦逓而上之视其幂以为差之多少盖径长则背弦之差减故一寸矢而差止七厘有奇径短则背弦之差增故一寸矢而差及一分虽其数有增减而凖之于一寸之幂与径相除而以渐开之每得一寸则得元差而相并以为背弦之差则其法之一定不可易者也背径求矢矢背求径诸法消息管于是矣至于径积求矢一法古法以倍截积自乘为实四因截积为上廉四因直径为下廉五为负隅与矢相乘以减下廉而以上下廉与矢除实今立一法但以截积自乘为实而遂以截积为上廉直径为下廉每一寸矢带二分五厘二寸矢则带五分四分而增其一以减径其倍积四因之法悉去不用颇为简捷盖径积求矢凖于矢径之差矢径差者矢径互为升降也矢一寸则该减径一寸二分五厘矢二寸则该减径二寸五分而矢径之差起于积数之不足且夫圆凖于方而畸零之圆又凖于均齐之圆以方为率径十寸矢一寸则积必是十寸矢二寸则积必是二十寸但得积为实只约矢与径为从平方开之足矣盖方无虚隅也又以整圆为率径十寸矢五寸则圆积必居方积四分之三而以四之一为虚隅足矣盖虽有虚隅而其数易凖也惟是矢以渐而短则积以渐而减有不能及四分之三虚隅以渐而加有不止于四分之一者矣于是平方法与四分而一为虚隅之法皆不可用惟自乘平方之积为三乘而以四分之矢减五分之径则不问矢之长短积与虚隅之多寡而其数皆至此而均齐犹之平方之法数有多寡而减来减去必得一均齐之数以为凖而后不齐者惛齐此天然之妙也夫积自乘而为三乘方之实则一整方耳而矢数藏焉及立法求矢则分为上下两廉而矢数着焉盖整方所以聚积而分廉所以散积补短截长而方圆斜直通融为一此亦天然之妙也假令径十寸矢一寸积该三寸五分自乘该十二寸二分五厘上廉三寸五分下廉十寸以三乘方开之而一寸无开方则上下廉如元数共得十三寸五分为廉法与一寸矢相乘除实恰少一寸二分五厘是为负隅之数所以用每矢一寸则带二分五厘为凖以减径然后法实相当也又如径十寸矢二寸积该十寸自乘该百寸上廉十寸下廉亦十寸以三乘方开之则湏以矢数乘上廉上廉该得二十寸盖长十寸而高二寸之数以矢数自乘得四而乘下廉下廉该得四十寸盖高十寸而阔四寸之数上下廉共得六十寸又以矢二寸为方面与上下廉相乘除实共二个六十寸该得一百二十寸其数乃足而元数止得百寸恰少积二十寸所以用二寸五分以除下廉则该止得七寸五分为下廉其下廉减去高二寸五分中阔该四寸则四个二寸五分该得十寸方面二寸与十寸相乘共二十寸恰勾负隅之数所以二寸矢则用二寸五分减法也逓而上之每寸以二分五厘为凖盖虽径有极长极短而一寸寸矢带二分五厘减径之法则定数也径积求矢矢积求径径矢求积诸法消息管于是矣然此二法者背弦之差则随径而不随矢所以均为一寸之矢而其差则有多寡之不齐矢径之差则随矢而不随径所以但得一寸之矢则不问径之长短而一例为差此二法之异也若以今法与旧法相通今法不倍积所以不用四因四因者生于倍积也古法之五为负隅即今之一寸带二分五厘也盖以五乘之矢除四因之径则亦一寸矢而减一寸二分五厘之径也然有廉而无方隅者盖截积止得廉数朼即此二法可见截弧截积之法皆从边起而凖之于边以渐消息之矣既得一寸之定差则虽倍蓰十伯错综变化而皆不能出乎范围之外此天然之妙也故曰握其机而万事理矣其弦矢求径法半弦自乘为实而以矢除之加矢得径是径之数藏于半弦幂与矢相除而加矢之中也今环而通之以为背弦求矢诸法背弦求矢其半背幂中藏一个半弦幂与矢相除而加矢之径数藏一个矢幂以径数相除为背弦差之数二数消息恰得半背幂本数则矢数见矣假令径十寸矢一寸半背弦差一分半背数三寸一分自乘得九寸六分一厘其九寸为弦幂所谓中藏半弦幂与矢相除而加矢之径数其六分一厘乃是两半背幂而空其一差亦名差与半背相开方之数即以与其差一分相乘之数所谓一个矢幂以径数相除为背弦差之数也二数消息以尽背幂而法可立矣其背矢求弦法若背矢先求出径而后以矢径求弦则为简捷盖半背幂中所藏弦幂与背弦差幂今以矢幂约径而以径除矢幂为背弦差又以矢截径以矢乘之为半弦幂二数消息恰得半背幂本数则径数见矣得径而弦在其中矣其矢弦求背亦湏先得径而后得背盖半弦幂为实乃以矢约径以矢减之以矢乘之恰得半弦幂本数则径数见矣得径而背在其中矣假令矢一寸半弦三寸自乘九寸为半弦幂为实以矢约径得十寸以矢一寸减之得九寸以矢一寸乘之□九寸恰与半弦幂相同则为径十寸矣此背弦矢径四者相乘除循环无穷之妙也至于径积求矢则既然矣因而通之积矢求径假令径十寸矢一寸积三寸五分自乘该十二寸二分五厘乃以原积三寸五分为上廉一寸之矢为下廉以除自乘之积余数得八寸七分五厘加矢带数一寸二分五厘则为径十寸矣又如径十寸矢二寸积十寸自乘寸百为实矢乘积得二十寸为上廉再矢自乘得八为下廉以二乘上廉消积四十以八消余积六十得七寸五分加入矢带数二寸五分则径十寸矣径积求矢则积为上廉而径为下廉矢积求径则亦积为上廉而矢为下廉此其纵横往来相通之妙而一乘上廉再乘下廉则三乘开方之定法也积矢求弦则倍其积以矢除积而减矢弦矢求积则并矢于弦以矢乘积而半其积盖矢弦并之为长以矢乘之而得两积故半之而积可见也倍之则为矢弦相并之积以矢除之而得矢弦相并之本数除矢而弦可见也径矢求积则筅得弦而后得积盖以矢减径以矢乘之四因得数而弦膜藏于其中平方开之得弦乃以矢自乘以矢与弦相乘合二数而半之则得积矣此又积矢径弦四者相乘除循环无穷之妙也其径背求矢法则以半背自乘为实而约矢以减径以矢乘之为半弦幂而平方开之以减背其减余之数恰与矢之背弦差数相当则矢数见矣盖半背数中藏一半弦数藏一背弦差数故合二数而消息之也径十寸矢一寸半背三寸一分十寸之径每一寸矢该差二分二寸矢该差四分为定差今约矢一寸以减径得九寸以矢乘亦得九寸平方开之得三寸为半弦以除半背而余一分恰勾一寸差数则矢之为一寸也无疑矣又如径十寸半背四寸四分约得矢二寸以减径余八寸以矢乘得十六寸为弦幂平方开之为四寸以减半背四寸而余四分恰得二寸矢之定差则矢之为二寸也无疑矣又法半背幂自乘为实中藏一个半弦自乘之数一个背弦差与两半背而空出一差相乘之数亦名背弦差与背相开方之数以此两数与实相消而矢数见矣假令径十寸半背三寸一分其半背幂该九寸六分一厘约矢一寸与径相减相乘如前法得九寸以除实九寸而以一寸之差一分与两半背而空出一差之数得六寸一分与上差一分相乘得六分一厘并二数九寸六分一厘除实恰尽以是知矢之为一寸也又如半背四寸四分自乘得十九寸三分六厘为实约矢二寸与径相减相乘如前法得十六寸以除十六寸而以二寸之差四分与两半背而空出一差之数得八寸四分与上差四分相乘得三寸三分六厘并二数十九寸三分六厘除实恰尽以是知矢之为二寸也此其法亦始于先得定差而约矢与径两相消息以得矢朼其径数有长短差数有多寡亦凖此法而通之也在先得定差而已又法半径自乘为径幂半背目乘为背幂二幂相乘为实乃约矢以减径以矢乘之为半弦幂与径幂相乘以除实又以径幂除其余实恰得矢数之定差则矢可得矣盖二幂相乘中藏一个径幂与弦幂相乘之数藏一个径幂与半背弦差幂相乘之数而背弦差者矢之所藏也假令径十寸矢二寸背差八分半径自乘得二十五寸半背自乘得十九寸三分六厘相乘得四百八十四寸为实及约矢得二寸以减径而乘之得十六寸为弦幂与径幂相乘得四百以除实余八十四寸又以径幂除之得三寸三分六厘恰与二寸矢之定差相合然二寸矢之定差四分而乃有三寸三分六厘者盖始求背幂之时以两背数相乘则四分寓其间恰得此数所谓差与背相开方之数也以四分与八寸四分相乘得三寸三分六厘故定差四分而其积则三寸三分六厘也以八寸四分除之则定差本数也夫背弦差者矢之所藏也以差立法古未有之而实求矢之大机也差径求矢以差与径相乘平方开之得矢差矢求径矢自乘以差为从平方开之得径而差与弦亦可以求矢径半弦之幂矢除径而矢乘径之数也差者矢幂而径除之之数也先约径矢数与弦幂相同而又以径除矢幂与差数同则得矢径差与背求矢径减差则得弦即差弦求矢径也积者矢与弦并以矢除而半之之数也积弦求矢倍积为实约矢而加之于弦为从方以矢为法除之则得矢也矢积求弦矢自乘而置虚积与元积相当然后减去矢自乘之幂而以矢除其虚积与元积之并则得弦也假令矢一寸积三寸五分矢自乘得寸添积二寸五分乃与元积相当然后减去矢自乘之寸余六寸以矢除之得弦六寸也矢二寸积十寸矢自乘得四寸加虚积六寸与元积相当减去矢自乘之寸余十六寸以矢除之得弦八寸也如不以矢径求弦得积而遂以矢径求积则矢每寸截径寸二分五厘而以矢自乘再乘以乘截余之径为径积然后以径约积而以积与矢自乘之数相乘添入径积合为积幂而复以约积自乘亦与前积幂同数则积亦可得矣然不如得弦而后得积之为简捷也至于残周与弦求矢则亦用半弦自乘为实而约出矢数以除半弦幂而加矢为径乃以径补出全周之数而以半背数除半弦数余为半背弦差恰得矢之定差则矢可得矣假令弦六寸残周二十三寸八分则以半弦自乘得九为实而约出矢一寸以于实而加之得十寸为径该周三十寸除残周数得半背三寸一分除半弦三寸而余一分恰得一寸矢之定差则矢一寸也又如弦八寸残周二十一寸二分半弦自乘得十六为实约出矢二寸以除实而加之得十寸为径该周三十寸除残周数得半背四寸四分除半弦四寸而余四分恰得二寸矢之定差则矢二寸也数虽如是而起算极周折惟求之弦矢径三相权则其数可凖盖径矢求弦则以矢减径以矢乘之为半弦幂径弦求矢则以半弦自乘为实而以径为益方以矢减益方而相乘除实亦是以矢减径以□□之而得半弦幂也弦矢求径则以半弦自乘以□除之加矢而得径由是三者辗转求之则是半弦幂中藏却以矢减径以矢乘之之定数以是约出矢径而因径以为周减其残周而得背以半背与半弦相较而得差恰与矢之定差相同则矢数无所失矣其有不合则更约之此数虽若眇茫然凖之于以矢减径即以矢乘必湏与半弦幂相当则亦未尝无绳墨也此意玄之又玄非至神莫知也积也矢也径也弦也背也残周也差也凡七者转相为法而转相求共得三百二十六法而后尽浑然一圆圈而中含错综变化乃至于此呜呼岂非所谓至妙至妙者哉 

　　○分法论 

　　差分方程盈朒粟米总是一分法也物有多寡价有贵贱两物相形已知物之孰贵孰贱各有定价矣若使两物总共若干两价亦总共若干则两物混杂虽则两物混杂而总价固相差也于是以价权物则因价之贵贱而差之也未知两物之孰贵孰贱而但知两物相参伍之总价若使此三而彼五则价共增若干此五而彼三则价共减若干则两价混杂而物数固相形也于是以物权价则因物之参伍而推出价之贵贱谓之方程方程者言物价相检括有定式□不可乱也差分方程之所不能尽于是有盈朒盈者有余朒者不足盈朒者因其外露畸零可见之数而推知其中藏隐杂不可见之数以据末颖而窥全锥也假令物共若干两价共若干两两物混杂而法有不尽于差分也于是而盈朒之假令总是贵物则原捴价不足若干总是贱物则原总价有余若干于是推乘以齐其数以不足之数乘贱物以有余之数乘贵物两物各得其所乘之数以为实而并有余不足之数以为法而各归之则物之多寡可得矣此分之盈朒也未知两物之孰贵孰贱而但知此三而彼五则价共增若干此五而彼三则价共减若干两价混杂而法有不尽于方程也于是而盈朒之假令此贱若干彼贵若干则原总价有余几何此贵若干彼贱若干则原总价不足几何于是维乘以齐其数以有余乘此贵彼贱亦以不足乘彼贵此贱令两贱自相减两贵自相减为实有余不足亦自相减为法则价之贵贱可得矣此方程之盈朒也差分以价权物方程以物权价差分露价而混物方程露物而混价露价而混物故以价相辖露物而混价故以物相参而盈朒通乎其间矣至于物有以多而易寡价有以贵而易贱于是有粟米则乘除互换之间而多遂与寡相当贱遂与贵相当而其数齐矣以粟易米则以粟率乘以米率除以米易粟则以米率乘以粟率除以贵物易贱物则以贵率乘以贱率除以贱物易贵物则以贱率乘以贵率除以贱物易皆以本率乘以所易之率除谓之粟米者因粟米以名诸物也 

　　○六分论 

　　数欲以繁而从简而数之有分者不可以常法约也于是有约分之法则以子减母以母减子至于等而后止等数者母子之数所共止齐也必相减而后得之所谓减损求原也然后以等约母以等约子而繁者简矣数有以少而合多以聚其零散亦有以少而减多以较其多寡而数之有分者不可以常法合而减也于是有合分课分之法分母不同分子亦异于是母互乘子以齐其数假令二分之一与三分之一相乘二分之母数本少也与子之二数相乘而为四则虽少而多三分之母数本多也与子之数相乘而为三则虽多而少天互乘而褒多益寡之义着矣诸分皆母互乘子而合分则相并以为实所以为合也课分则相减以为实所以为减也其实有相乘相减之异而其法则皆以母相乘盖其始皆母互乘子以为实则其母亦互相乘以为法也合分观其所总而聚散着矣减分观其所余而多寡着矣数有多寡损益以取平而数之有分者不可以常数平也于是有平分之法亦母互乘子而副置之其一相并以为平实其不相并而据诸分之位数凡几谓之列数名以列数乘其不相并之分子以为列元是三位相并则以三为列数原是四位相并则亦以四为列数以三数乘不相并则亦与三数相并相当矣以四数乘不相并则亦与四数相并相当矣但相并则诸分总得其相乘之数不相并则诸分各得其相乘之数耳以各较总而有余不足见矣故平实者总也列实者各也非总无以凖各非各无以自凖有总有各而有余不足见矣列实有余者以平实凖之而得其减数列实不足者以平实凖之而得其益数减有余之列实益不足之列实皆齐于平实而后止是若齐于总也于是以诸母相乘犹之母互乘子也亦以列数乘诸母之相乘者犹之列数乘诸分子也则分母恰与分子相当以为法以命平实而诸分平矣乘分者乘法之有分者也除分者除法之有分者也其乘分除分皆用通分法假如有银十两三分两之二则无分之全数与有分之零数相碍而不相通于是以分母三乘全两其十两得三十分带分子二共三十二分所谓分母乘其全分子从之也通分则全数与零数均为一法而不相碍通分之后乘分则以各通分相乘为实分母相乘为法除分则以实分母乘法以法分母乘实而法与实之数始相当而无偏亦所谓变而通也筭经曰学者不患乘除之为难而患分法之为难然必精于无分之乘除而后能通于有分之乘除非二致也法有浅深而已矣 
　　天地之间聚散分合而巳天气下降地气上腾而天地合天气上腾地气下降而天地判合则气发泄于其外判则气凝结于其中其分所以为合也兵之用聚散分合而巳矣分不分谓之縻军聚不聚谓之孤旅然聚易而分难其分所以为聚也韩信多多益辨兵家以为分数明也数之用聚散分合而已矣聚小以为大谓之乘散大以为小谓之除聚小以为大则无畸零不尽之数散大以为小则多有畸零不尽之数矣是以乘法省而除法繁乘法易而除法难也可知矣 

　　重刊荆川先生文集卷之十七 

