苇碧轩诗集

○步虚词 

玄根布灵叶，妙化无常人。结兹清阳气，挺我空洞神。 

炼度得长生，列籍齐众真。登宾玉皇家，执侍罗星嫔。 

欻往宴十洲，飞客成相亲。茫茫尘中区，荒秽何足邻。 

○游仙篇 

旭日升太虚，流光到萌芽。旁有五云气，焕烂含精华。 

所愿服食之，跻身眇长霞。带我清冷佩，飞我欻忽车。 

宁为世间游，匹道纷以拏。三山不足期，千龄讵云赊。 

悟彼劳生人，无异芳春花。 

○思远客 

涉夏思巳深，感秋念愈迫。思念皆为谁？为彼远行客。 

客行曷辰休，怅望朝复夕。出门虚有待，命驾焉所適？ 

邈邈阻前欢，悠悠抱今戚。中庭一株橘，嘉实转金碧。 

爰意花开时，花边语离析。惜此不忍餐，留之候君摘。 

拟君君未来，回肠更如拆。何当乘梦时，傥遂徽容觌。 

○登飞霞山作 

局居厌纷丛，荡志寻岖嵚。拂衣出城隅，杖策循湖阴。 

何年彼真仙，遗宫寄幽岑。连树窈蒙密，灵洞疑虚沈。 

攀条承藓飙，立石弄澄深。眺睐增殊欢，超忽涓烦襟。 

美人逝云远，青草畴与吟？感昔兴重嗟，会意良在今。 

山公悦崇资，嵇氏陶清音。保真道无违，逐欲情易淫。 

顾乏安期资，华鬓能不侵？虽非尚子贤，傥遂毕娶心。 

○古道 

古道今不见，今交非古情。交情亦何难，难逢双目明。 

青松生青山，真节莫与并。植之廛郭旁，流俗多所轻。 

远道岂易行，出门悔吝生。君看天上云，何心更营营。 

勿言贫未安，安贫存令君。 

○和陈待制秋日湖楼宴集篇 

一夕鸣雨来，秋容变俄顷。湖山属初霁，风烟带微冷。 

侍臣设芳筵，开楼玩澄景。怀我林下人，招携共观省。 

碧草铺近洲，白云冒遥岭。依稀兰杜香，仿佛潇湘净。 

抚化篇忽成，达生累全屏。即是造物游，何必神仙境。 

○送叶任道 

英英桥门彦，声动翰墨场。已就冲天翼，如何复低翔？ 

兹辰首征途，言寻八柱乡。远士望模式，会府钦才良。 

莫以琼树姿，怨彼霜霰妨。委顺要达识，沮挫知坚刚。 

改序逢清和，飞花点行装。登涉山川异，经从道路长。 

听猿过南岳，采芷沿三湘。应怀古骚人，搦笔为篇章。 

行藏义在需，通塞时靡常。大器且自惜，晚成亦何伤。 

蓬瀛几仙伴，仲子归班行。 

○送戴汉老 

三洞耸奇秀，双溪泻澄鲜。上有婺女光，照耀无穷年。 

储灵复产异，人物相比肩。君虽生后来，识与先辈连。 

如筠挺修直，似玉抱贞坚。策名甲科上，初仕瓯海边。 

孰云簿领闲，文案方满前。敏手信无敌，虚怀常坦然。 

驾言指归期，通邑皆拳拳。乃知为政者，何苦用心偏。 

良才世所稀，华职当骤迁。愿君养盛业，益使芳誉传。 

明晨潮信来，挂席从中川。 

○送刘几道 

束发同执经，交分人莫如。我愚百无成，蹭蹬空林居。 

君文最奇崛，二十魁荐书。青衫何太晚，警捕殊区区。 

是月蝉始鸣，秀色连郊墟。俶装趋海邑，指期当憩车。 

老大恋亲友，暂别犹欷歔。况此一分手，归期三载馀。 

积雨山川晦，新晴氛雾除。殷勤送客吟，掺执行子裾。 

愿言乘高风，矫翮凌太虚。 

○山中采药 

岩崖产灵药，等闲人顾稀，采掇获所愿，跻登倦忘归。 

沃叶带露滋，深根涵土肌。妍光媚幽笈，芳气盈我衣。 

濯以清涧泉，曝之太阳晖。制治拟如法，服食从所宜。 

除疴养天和，仙方岂吾欺。协彼古修意，庶用延将衰。 

将衰傥得延，万事焉足为！ 

○酬友人 

常忧别时数，每苦欢事疏。矧兹同心人，契阔三月馀。 

昨日携瘦藤，往访林间庐。差池不一见，出门恨何如。 

今晨苍童来，赠言委璠玙。吟玩弗忍释，绚彩摇襟裾。 

子有供世才，胡为未展舒。我无资身策，合守贫贱居。 

积疴困疲苶，焉得愁闷除。殷勤荷久要，尚肯念到予。 

南枝早梅白，古涧寒流虚。明当复相寻，行游带琴书。 

嚼花饮芳泉，哦诗更踌躇。 

○题林遂之真意亭 

结亭纳虚豁，崔嵬进南山。南山有佳致，白云多往还。 

繁英粲秋篱，幽芳复相关。浊醪对之饮，超此神虑闲。 

至乐岂外求，妙象非言间。妙哉靖节风，千载君能攀。 

○呈余伯皋 

木犀香残菊花拆，多少秋风吹陇陌。我行欲遍江西州，最后方作筠阳客。 

筠阳之州水中隔，古来称是神仙宅。今君住此将二年，应识神仙李八伯。 

○寄衣词 

手织白纻纤且长．生着宜热热宜凉。以比妾心齐素洁，制成游子远衣裳。 

君心相厚未相薄，衣来还得称君目。愿君服之无弃捐，映君颜貌长如玉。 

○白纻词 

翩翩长袖光闪银，绣罗帐密流香尘。歌分四时舞一色，渌觞传处驰金轮。 

急竹繁丝互催逼，吴娘娇浓玉无力。呵星唤月留夜长，十二围屏暖山色。 

○送陈郎中知严州 

频年经虎害，人望使君来。地重分旄节，州清管钓台。 

凉天星象动，吉日印符开。帝擢平津策，曾知有用才。 

○寄赵灵秀 

千山落叶深，高树不藏禽。游子在何处，故人劳此心。 

闲灯妨远梦，寒雨乱愁吟。僧奭曾相约，花时共一寻。 

○送人赴沅州任 

旧贡包茅地，中存古意长。去程逢岳雪，上事带春阳。 

雾结朱砂气，波流白芷香。大夫祠寂寞，烦与奠椒浆。 

○悼雪庵禅师 

悟了无生妙，归空若故乡。竹房三尺像，石榻一炉香。 

坏衲犹悬树，新松忽过墙。僧中留不得，几日为凄凉。 

○寄沈洞主 

想当清夜醮，带月叩仙钟。指上雷霆诀，庵前虎豹踪。 

药收阳地草，薪采故枝松。拟即寻师去，茅峰叠几重。 

○晚秋送徐玑赴龙溪丞，因过泉南旧里 

卷中风雅句，名匠亦难如。远邑亲微禄，他乡过旧庐。 

程途多见菊，行李半担书。未信文明代，无人荐子虚。 

○即事言怀 

赋得拙疏性，合令踪迹赊。相亲惟野客，所论是诗家。 

听雨眠僧屋，看云立钓槎。秋来有新句，多半为黄花。 

○寄远人 

秋气日凄清，秋衣纫未成。在家犹不乐，行路若为情。 

几处好山色，暮天群雁声。分明相忆梦，夜夜出江城。 

○太平山读书奉寄城间诸友 

寥寥钟磬音，永日在空林。多见僧家事，深便静者心。 

虚亭云片泊，侧径石根侵。此去城间远，君应懒出寻。 

○冬日过道上人旧房 

已知超众相，假质任成灰。房是他僧住，门无旧客来。 

冰干半池水，花落一根梅。犹自疑行脚，何年见却回。 

○送赵紫芝为江东从事 

非惟篇翰奇，吏道更深知。山水六朝地，登临三考时。 

泥沙多旧物，风日少全碑。正属黄花发，愁闻有别离。 

○春日和刘明远 

不奈滴檐声，风回昨夜晴。一阶春草碧，几片落花轻。 

知分贫堪乐，无营梦亦清。看君话旧隐，如我愿逃名。 

○送薛子舒赴华亭船官 

君到云间日，应分二陆名。县图山色少，井味海潮并。 

剡局三年印，春风半月程。野人因买鹤，曾向此中行。 

○送包释可抚机 

州带福星明，君今指去程。乱山秋雨后，一路野蝉鸣。 

时静军书少，人闲官况清。归来话风土，尽识荔枝名。 

○喜蒋德瞻还里 

为官三载余，所得是清虚。学就金丹法，修成玉检书。 

乍归人客满，久出竹林疏。怪我吟髭白，相还相见初。 

○送赵嗣勋 

休思孤屿峰，且往看吴中。一片太湖色，远涵秋气空。 

藕塘南北棹，芦港去来鸿。入幕多僚属，惟君事不同。 

○过太湖 

水跨三州地，苏州水最多。昔年僧为说，今日自经过。 

亡国岂无恨，渔人休更歌。洞庭山一抹，翠霭白云和。 

○信州草衣寺 

檐多山鸟啼，山外玉为溪。林树若又长，塔峰应更低。 

数僧归似客，一佛坏方泥。宴坐当时事，廊碑具刻题。 

○宿邬子寨下 

已谒龙君庙，明朝早过湖。傍沙船尽泊，经火地多枯。 

秋至昏星易，空长楚月孤。萧条村戍内，更点有如无。 

○同赵灵芝、杜子野游豫章总持寺 

蒲寺是秋风，吹开黄菊丛。重林无日到，此地若山中。 

罢磬孤僧出，看碑两客同。相传化龙事，神怪理难通。 

○酬杜子野 

千葩开欲休，独客思悠悠。江水能相隔，春风不共游。 

数篇诗未答，一幅信重收。多少怀君意，莺声高树头。 

○赠张亦 

兴兵又罢兵，策士耻无名。闲见秋风起，犹生万里情。 

借窗临水歇，沽酒对花倾。示我新诗卷，如编众玉成。 

○寄葛天民 

常日已清癯，那兼疾未除。传来五字好，吟了半年馀。 

铁柱仙人观，梅花处士庐。江湖正相隔，岁晚更愁予。 

○送卢主簿归吴 

湖波长浩荡，苑绿遍幽奇。皆是全吴地，今非昔代时。 

鸱夷无旧舸，泰伯有新祠。吟苦曾游客，因君动远思。 

○题竹 

偶种得成阴，翛翛过别林。月寒双鸽睡，风静一蝉吟。 

映地添苔碧，临池觉水深。贫居来客少，赖尔慰人心。 

○晓对 

独对晓来晴，天寒景物清。梅花分地落，井气隔帘生。 

曾是吟招隐，何时遂耦耕。萧疏头上发，已白二三茎。 

○暮春病归 

朝朝风景添，吾病亦开帘。洗药花前晒，传方壁上黏。 

力微还省语，身老更看髯。昨日林僧至，茶杯始一拈。 

○送徐灵囦永州司理 

君向零陵日，分携又雪天。地遥行几郡，官小度三年。 

兰芷芳条洁，潇湘翠色连。从来苦吟思，归赋若多篇。 

○中秋步月 

幽兴苦相引，水边行复行。不知今夜月，曾动几人情。 

光逼流萤断，寒侵宿鸟惊。欲归犹未忍，清露滴三更。 

○道上人房老梅 

孤高不受埃，老怪昔谁栽？仙魄乘槎去，龙身带雪来。 

数枝寒照水，一点净沾苔。头白狂诗客，花时屡往回。 

○寄永州徐三掾曹 

闻说居官处，千峰近九疑。合流皆楚水，高石半唐碑。 

香草寒犹绿，清猿夜更悲。其中多隐者，君去得逢谁。 

○书隐者所居 

百事已无机，空林不掩扉。蜂沾朝露出，鹤带晚云归。 

石老苔为貌，松寒薜作衣。山翁与渔父，相过转依依。 

○赠不食姑 

嫁时衣尚着，忽自欲通仙。终日常持咒，经年只饮泉。 

瘦形非是病，怪语却如颠。金母还知尔，招邀归洞天。 

○送奭公抄化 

一锡出林去，风霜前路寒。自言缘事了，方得此身安。 

飘叶随禅步，饥禽傍野餐。旧房惟有佛，开着任人看。 

○能仁寺 

芙蓉峰入天，寺与此峰连。得见是冬月，要来从昔年。 

寒潭盛塔影，古木带厨烟。偶值高僧出，禅床坐默然。 

○赠东庵约公 

问今年八十，退院久清闲。白雪髭慵剃，青松户早关。 

取泉来煮茗，与客话游山。弟子何僧是？缁衣多往还。 

○石门庵 

山到极深处，石门为地名。岚蒸空寺坏，雪压小庵清。 

果落群猿拾，林昏独虎行。一僧何所得，高坐若无情。 

○宝冠寺 

山多猿鸟群，永日绝嚣氛。—涧水流出，几房僧共闻。 

拄筇黏落叶，拂石动寒云。谁昔来营此，寻碑看记文。 

○寄山友徐灵晖 

若非殊俗好，那肯爱幽居。深径无来客，空山自读书。 

树蝉经雨少，门柳望秋疏。相忆何时去，闲园共尔锄。 

○陈西老母氏挽词 

八十馀年寿，孀居备苦辛。成家无别物，有子作诗人。 

远客移书吊，新坟得佛邻。秋堂挂遗像，癯若在时身。 

○题常州独孤桧 

此桧何时种，相传是独孤。年深成古物，名重入州图。 

老节坚难蠹，皱皮裂似枯。托根列帝庙，应不虑樵夫。 

○哭徐山民 

已是穷侵骨，何期早丧身。分明上天意，磨折苦吟人。 

花色连晴昼，莺声在近邻。谁怜三尺像，犹带瘦精神。 

○秋日闲居呈赵端行 

闲居观物化，几叶又飞东。清气全归月，寒声半是风。 

病多怜骨瘦，吟苦笑身穷。折得邻家菊，还思靖节翁。 

○送姚主簿归龙溪 

三考今批足，应无愧此心。只将零月俸，买得一张琴。 

归处路游远，到时冬必深。邑丞诗极好，闲暇可相寻。 

○送蒋德瞻节推 

八百里重湖，长涵太古波。君山云出少，梦泽雨来多。 

才子今方去，名楼必屡过。楚辞休要学，易得怨伤和。 

○赠滕处士 

识君戎马际，今又十年馀。环海才安息，先生便隐居。 

清风三亩宅，白日一床书。长是闲门掩，邻僧亦不如。 

○送赵明叔明府 

随行惟一琴，前路足幽寻。今夜维舟处，何村隔树林。 

鸿声秋浦冷，雨气海山深。若问三年政，知君尽此心。 

○初晴道中 

初晴残湿在，众树碧光鲜。幽鹭窥泉立，闲童跨犊眠。 

依山知有寺，过水恨无船。石路是谁作，姓名岩上镌。 

○福州黄檗寺 

天下两黄蘗，此中山是真。碑看前代刻，僧值故乡人。 

一宿禅房雨，经时客路尘。将行更瞻礼，十二祖师身。 

○送翁应叟 

逢君亦姓翁，莫即是吾宗？远自刺桐里，来看孤屿峰。 

虽云相识晚，宛若故情浓。回首秋风路，闽山复几重？ 

○处州苍岭 

步步蹑飞云，初疑梦里身。村鸡数声远，山舍几家邻。 

不雨溪长急，非春树亦新。自从开此岭，便有客行人。 

○题武义赵提干林亭 

武陵诸胜状，如列在檐前。一郭楼台日，数村桑柘烟。 

鸟啼春满谷，秧绿水平田。中有渔樵影，吾诗咏不全。 

○春雪 

疑是梨花发，满园惊乍看。不能为腊瑞，空自作春寒。 

远遁营巢鹊，深埋吐叶兰。从教艳阳晒，流去作波澜。 

○即事 

省饮不成醉，牢愁将奈何。晚烟云半杂，春雪雨相和。 

巷湿人行少，空寒雁叫多。凭栏思无极，怀古谩悲歌。 

○题王法师房 

应有列仙至，观当灵洞安。月萝春长梦，风竹暮生寒。 

印下鬼神役，鼎交龙虎欢。寻常应缘外，多把异书看。 

○题鲍居士 

日日湖波畔，群鸥相共闲。全家皆好佛，独坐或看山。 

晒药嫌云在，留僧带月还。有时乘小艇，忽入到城间。 

○哭徐玑 

前时官上归，感怆失灵晖。不料三年后，俱随万化非。 

塔峰长入座，池色自临扉。无复乘闲屐，观棋访衲衣。 

○赠孙季蕃 

立谈飞絮中，相遇在吴宫。以我为生拙，怜君失计同。 

醉酣花落月，吟苦竹摇风。自作庐山记，幽奇欲遍穷。 

○周南仲挽词 

志以古人期，今人焉得知。学非无用处，命自不逢时。 

华省官如梦，闲居谤亦随。丧君于此日，师友最相悲！ 

○寄张直翁 

若向筠州去，惟消一日宽。又无他事阻，自欲访君难。 

露下秋山洁，鸿飞楚水寒。近诗凡几首，专待写来看。 

○赠刘高士 

灵境康庐上，师曾此处家。今游在京国，谁为管烟霞。 

觅句行逢鹤，持经坐对花。笑予非酒户，相劝满瓯茶。 

○送曹西士宰建昌 

买得秋风棹，江行不问程。谁知书判笔，中有惠慈情。 

旧治川僧说，新衔楚吏迎。名山皆在望，应费好诗评。 

○送刘成道 

客中仍送客，羸病若为心。沿路万千景，费君多少吟。 

出门梅雨滑，浮棹浙河深。莫放旅愁起，闻蝉思旧林。 

○舟行寄赵端行 

离亭一分手，便送钓船行。虽是暂相别，那能忘此情。 

花飞春已老，云散晚方晴。诗句空吟得，无人可共评。 

○送人游天台 

暂游行李少，几日到天台。船带落潮发，月从前浦来。 

花源香不断，药地绿成堆。莫学他刘阮，经年忘却回。 

○送徐评事赴省试 

早年通法后，已是立朝身。更道明经好，须为擢第人。 

马寒村驿暮，灯暖帝城春。花气多时节，高门有贺宾。 

○友人林居 

花石与林庐，皆非俗者居。铺沙为径软，因竹夹篱疏。 

留客同家食，教儿诵古书。常言治生意，只欲似樵渔。 

○送吉水包长官 

不耻身为令，惟存济物心。离家春雨足，入境夏苗深。 

吉字水初识，洞岩仙可寻。知君修净化，白日只弹琴。 

○送赵嗣勋签书昭庆军幕 

当时一万言，亲擢自临轩。况有从前例，难辞不次恩。 

下峰云带寺，震泽水浮村。多少闻名者，争来识状元。 

○送周子静桂阳教官 

魁名人共说，直节世间闻。远地今祟学，诸生久待君。 

三湘鸿不到，五岭路初分。闲日登临作，应题赠屈文。 

○京口即事 

长流当下流，铁瓮此为州。前代多名迹，闲人欲遍游。 

夕阳波上寺，明月戍边楼。一曲渔家笛，生予无限愁。 

○赠熊炼师 

松边自掩扉，卖药罢方归。教客认仙草，笑人求紫衣。 

惜琴眠处放，玩易语时稀。见说沅砂贱，闲身去欲飞。 

○宿寺 

一宿此禅宫，身同落发翁。深窗难得月，老屋易生风。 

灯冷纱光淡，香残印篆空。独怜吟思苦，妨却梦西东。 

○留别吴中诸士友 

羁游虽不闲，幽思亦相关。今日经行处，他宵梦寐间。 

松江云在水，茂苑树成山。况复多吟客，令人懒欲还。 

○南涧寻韩仲止不遇 

树树有佳色，山蝉不住吟。掬来南涧水，清若主人心。 

屋上云飞冷，篱根藓积深。留诗在岩壁，明日更相寻。 

○送于君锡节推 

历历渡遥城，仙山向赤城。同为忆家者，岂不羡君行？ 

岁晚梅花白，天寒楚塞清。野人诗一首，相送莫言轻。 

○赠张韩相 

暂得共论文，依然踪迹分。春来若为况，僻远不相闻。 

一路水兼石，万重山隔云。何由比明月，到处可逢君。 

○秋居寄西里君 

每日看山山上立，满山风日又秋来。贫家岁计惟收菊，幽径时常不扫苔。 

新得酒方思欲试，旧存吟轴见还开。凉天在处清如水，能赋惭无宋玉才。 

○鲍使君闲居 

吟楼影在湖波上，吟景长从望处生。叠石拟成幽嶂色，种松移得远滩声。 

多谙药品曾因病，却著荷衣欲避名。闻说近来心更静，案头惟有一琴横。 

○山中 

山中凡事幸相宜，第一红尘免上衣。寻药每同丹客去，拾薪多趁牧儿归。 

鸣泉漱石寒蒲洁，宿雾蒸泥早蕨肥。不奈邻峰学禅伴，时时来此叩岩扉。 

○行药作 

病倦令人懒欲吟，偶因行药过墙阴。烟生园柳暮鸦集，水涸池塘秋草侵。 

有口不须谈世事，无机惟合卧山林。西风飒飒吹毛骨，且看满园花似金。 

○寄南昌僧舍 

突兀禅宫何代馀，闲同衲客听钟渔。身如野鹤栖无定，愁似顽藤挽不除。 

旧隐定多新长竹，远交全乏近来书。炉香碗茗晴窗下，数轴楞伽屡展舒。 

○留别南昌诸友 

衰颜怕被青铜见，病骨堪同瘦鹤群。出久并荒幽径菊，未归长忆满山云。 

春风岂识吟人恨，夜雨频于客舍闻。万柳百花好时节，别君愁绪乱纷纷。 

○送陈嘉父为彭泽主簿 

昔时陶令弹琴县，今日君为主簿官。地胜不嫌清俸薄，政公还得众人欢。 

江分九派潮常到，岳沓千峰夏亦寒。闲客欲游游未得，画成图轴乞予看。 

○次韵葛天民 

接得诗来胜接书，忆君情思豁然舒。却看城里谁家竹，又锁湖边旧住庐。 

曾有退之怜贾岛，岂无得意荐相如。欲知别后予踪迹，只向此间闲钓鱼。 

○赠陈管辖 

一拂清风一袖云，紫阳容貌鹤精神。诗因道进言辞别，丹得师传火候真。 

庐岳峰前吟瀑布，浑仪图上礼星辰。我来暂作闲人歇，多谢仙翁相访频。 

○寄筠州张录事 

每到友朋相会地，未尝一日不思君。小诗曾托乡僧寄，善政因逢故客闻。 

山上仙踪丹鼎在，郭边溪色市桥分。公馀若起吟游兴，游处多应见白云。 

○次徐灵渊韵赠赵灵秀 

一轴黄庭看不厌，诗囊茶器每随身。三年在任同仙隐，一日还家只旧贫。 

种得溪蒲生似发，教成野鹤舞如人。出门便是登山路，更要遥山翠色匀。 

○西风 

一处西风一处愁，又逢鸣雁在沧洲。芙蓉不分秋萧索，斗折繁红满树头。 

○雁池作 

包家门外柳垂垂，摇荡春风满雁池。为是城中最佳处，每经过此立多时。 

○舍外早梅 

行遍江村未有梅，一花忽向暖枝开。黄蜂何处知消息，便解寻香隔舍来。 

○冯公岭 

乱峰千叠拂云霓，辐合坑崖立似梯。曾向括州州里望，众山却是此山低。 

○东阳路傍蚕妇 

两鬓樵风一面尘，采桑桑上露沾身。相逢却道空辛苦，抽得丝来还别人。 

○山雨 

一夜满林星月白，且无云气亦无雷。平明忽见溪流急，知是他山落雨来。 

○寄山人徐灵晖 

只隔烟霞数里间，本期还往共幽闲。宁知逸羽飞相背，我入山来君出山。 

○还家夜同赵端行分韵赋 

莫怪繁霜满鬓侵，半年长路几关心。还家点检家中物，依旧清风在竹林。 

○东湖行 

湖水添时宿雨晴，野禽无处不春声。万株杨柳青如昨，全是东风染得成。 

○观落花 

才看艳蕾破春晴，又见飞花点点轻。纵是闲花自开落，东风毕竟亦无情。 

○寄张季思 

荆吴中隔万山遥，那得相逢话寂寥。长忆梅花好时节，访君船泊古枫桥。 

○题东池 

一池寒水绿粼粼，池上初梅白未匀。谁念酒旗飞动处，唐朝曾住作诗人。 

○秋怀 

不管秋天阴复晴，秋怀何处不凄清。江城几夜无佳月，亦有新诗对雨成。 

○野望 

一天秋色冷晴湾，无数峰峦远近间。闲上山来看野水，忽於水底见青山。 

○南塘即事 

半川寒日满村烟，红树青林古岸边。渔子不知何处去，渚禽飞落拗罾船。 

○春登南昌城 

独立高城四望低，望中无物不堪题。欲知春事几深浅，芳草青青犹未齐。 

○乡村四月 

绿遍山原白满川，子规声里雨如烟。乡村四月闲人少，才了蚕桑又插田。 

○悼旧呈赵紫芝 

忆向城南共说诗，山民与我定相随。如今独来还独往，此恨除君人不知。 

○补遗 

○梦回 

一枕庄生梦，回来日未斜。自煎砂井水，更煮岳僧茶。 

宿雨消花气，惊雷长荻芽。故山沧海角，遥念在春华。（《瀛奎律髓》） 

○泊舟龙游 

未得桥开锁，去船难自由。渚禽飞入竹，山叶下随流。 

忽见秋风喜，还成早岁愁。卧闻篙子说，明日到衢州。 

○闽中秋思 

客愁无定迹，几处冒风埃？逢得家乡便，凭将信息回。 

海烟蛮树湿，秋雨瘴花开。旧日越王国，吾今身再来。 

○同徐道晖、文渊、赵紫芝泛湖 

相见即相亲，吟中得几人？扁舟当夏日，胜赏共闲身。 

山雨曾添碧，湖风不动尘。晚来渔唱起，处处藕花新。 

○题周氏东山堂 

城隅古谢村，博士草堂存。惟见烟霞起，全无市井喧。 

鹳来巢木杪，鼋出戏蒲根。消得吟诗客，凭栏看几番。 

○赠九华李丹士 

行遍东南地，曾看江水源。袖藏勾漏药，身是老君孙。 

去住云相似，枯荣事不论。九华峰最碧，相对旧柴门。 

○题玉隆宫周道士自足轩 

贪得无厌者，应难向此居。炉中姹女药，案上老君书。 

花竹庭阶洁，风烟户牖虚。道人随分外，安坐不求余。 

○冬日登富览亭 

借问海潮水，往来何不闲。轻烟分近郭，积雪盖遥山。 

渔舸汀鸿外，僧廊岛树间。晚寒难独立，吟竟小诗还。 

○偶题 

绿树何稠迭，清风稍羡余。枕萦云片片，帘透雨疏疏。 

修笕通泉壑，残碑出野锄。丘陵知几变，耕稼杂陶鱼。 

○旅泊 

几日溪篷下，低垂困水程。喜因山县泊，略向岸汀行。 

闻笛生羁思，看松减宦情。遥知此夜月，必照故山明。 

○寄从善上人 

数载不相见，师应长掩关。香烟前代寺，秋色五峰山。 

棋进僧谁敌，琴余鹤共闲。几时重过我，吟话此林间。 

○书岳麓宫道房 

借问今行处，群仙第几家？晴檐鸣雪滴，虚砌影梅花。 

香爇何年柏，芽煎未社茶。道人三四辈，相对诵南华。 

○寿昌道中 

清游从此起，过处必须看。背日山梅瘦，随潮海鸭寒。 

平途迷望阔，峻岭疾行难。听得居人说，今年冬又残。 

○赠葛天民 

燕本昔如此，清名千载垂。谁将囊米施，自拾束薪炊。 

柳影连蓬阁，湖波浸竹篱。朝昏无别事，只是欲吟诗。 

○幽居（《东瓯诗集》、《宋诗纪事》、《宋诗钞补》均作徐玑吾庐诗。按徐玑曾任官，不当言“本无官可弃”，故从《律髓》、《贵耳集》作翁卷诗） 

蓬户掩还开，幽居称不才。移松连峤土，买石带溪苔。 

药信仙方服，衣从古样裁。本无官可弃，安用赋归来。 

○赠□□先生 

垅上穷年不辍耕，风吹纠笠自翾轻．攒眉且复看天醉，枵腹谁能与命争？ 

李实于今难仲子，柳条何似问先生。不须远觅王宫谷，雁荡峰头云口横。 

○寻僧 

秋净日晖晖，行间风满衣。寻僧虽不遇，折得菊花归。 

○逸句 

游寺：分石同僧坐，看松见鹤来。（《贵耳集》） 

失题：梅花处处妍。官历春犹浅。空把月中枝。留客看花赋诗坐。独自卷帘楼上望。（梅花衲集句）
