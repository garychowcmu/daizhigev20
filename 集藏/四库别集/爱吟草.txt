爱吟草　　（清）常纪 着 

　　●目录 

　　序 
　　甲申冬入都亲友祖饯留此别之 
　　晓过大石桥 
　　渡巨流河 
　　广宁道中 
　　望医巫闾山 
　　小凌河 
　　松山道中 
　　高桥驿 
　　四统碑 
　　方牧园见示初燕小照索题即用其韵 
　　四月八日游闵忠寺和张莱峰韵 
　　韩城馆口占 
　　嘉平朔日莱峰见示近作用韵和之时予方以他事留滞故情见乎词 
　　乙酉除夕 
　　用韵答张莱峰 
　　丙戌元日与莱峰夜饮仍用腊日韵 
　　元夜和莱峰韵 
　　丁亥六月廿一日和长新店壁间韵 
　　冒暑出都福赵二同年远送至卢沟桥贳酒作别赋此怀之用前韵 
　　介休郭有道墓 
　　闻喜县裴晋公故里 
　　赵忠简公故里 
　　华阴庙和壁间韵 
　　登万寿阁 
　　临潼七夕怀古 
　　兴平和壁间韵 
　　马嵬坡 
　　益门镇 
　　煎茶坪 
　　黄牛铺至凤县 
　　宿凤县戏为一绝句 
　　登凤岭 
　　宿南星镇书壁 
　　度柴关岭 
　　柴关道中口号 
　　过马鞍岭 
　　观音碥 
　　马道至青桥驿 
　　鸡头关 
　　鸡头关望褒城 
　　褒城口占以李义山有未免被他褒姒笑之句因戏为之 
　　沔县早发 
　　武侯祠 
　　望定军山有作 
　　五丁峡 
　　龙洞背大风雨 
　　朝天关 
　　嘉陵江舟中二首 
　　过昭化县 
　　舟泊阆中 
　　顺庆口占 
　　顺庆旅次 
　　初至西充 
　　放衙 
　　行县 
　　到官后书以自警 
　　观田家刈稻稻在水田中男妇俱赤足刈之慨然有作 
　　观农人犁水田 
　　汉纪将军庙 
　　冬月自府回途中偶成 
　　凤凰山张献忠伏诛处 
　　即目 
　　书感 
　　示弟纯 
　　不寐 
　　和幕友吴鲁臣见赠韵 
　　除夕示舍弟纯舍甥怀信 
　　元旦率同官朝贺 
　　观村民舞灯 
　　南岷山祈雨 
　　喜雨 
　　县试示诸童 
　　署中有池友人垂钓得鱼喜甚书此调之 
　　竹林避暑 
　　阅旧日所读书不觉忘暑偶成 
　　新秋 
　　奉调入闱捧檄而喜诗以志之 
　　山中早发 
　　大庾渡 
　　新都县吊杨升庵先生 
　　驷马桥 
　　蜀中试院乃故蜀宫殿也感而有作 
　　初入试院柬酆都江安两王公 
　　试院对月口占 
　　洗墨池 
　　子云亭 
　　杜工部草堂 
　　九月十三日同友人高于仲自省回涂中遇雨 
　　南充守岁仍用去年除夕韵 
　　春日登顺庆城楼眺望 
　　南充县试示文武诸童 
　　五月回西充考试诸童口号 
　　登同庆阁 
　　大庾渡登舟夜发赴遂宁 
　　初至遂宁行县 
　　往大足道经安岳蟠龙山山路崎岖比栈道尤险为长歌记之 
　　大佛崖 
　　奉檄赴昭化比至蓬溪已日落矣以月色甚佳复行二十里始宿 
　　山行望见顺庆口占 
　　阆中至昭化终日山行偶成俚歌 
　　牛头山送宋简州夜归记 
　　附宋诗 
　　附吴诗 
　　和宋简州牛头山留别韵 
　　题费敬侯墓 
　　昭化留别吴调元二首 
　　舟中早发 
　　江行口号 
　　夜行 
　　听舟人渝歌 
　　舟中眺望 
　　舟泊保宁 
　　南部道中 
　　西充道中 
　　予至西充三岁矣初见大雪喜为长歌 
　　附录一 
　　爱吟前草 
　　附录二 
　　题跋 

　　●校刻常理斋爱吟草序 

　　今昭忠祠享祀金川死事诸臣吾乡常君纪与焉常君号理斋家于盛京城北九十里之栖霞堡为人貌奇伟性尚忼爽文思清拔尤嗜吟咏余蚤年耳其名介同学高君惟钦慈君惺圃以订交丁丑理斋登进士丙戌谒选铨曹时余以计偕入都因得朝夕过从纵谈今古益服君之学识卓迈殊不可及既而余以不第去理斋 【齐：斋】 遂捧檄入蜀余方以百里其所优为而以彼清才逸气遇山水之奇将大有所发抒此行为不虚矣何意不数年而金川构逆理斋竟死于贼余初闻之窃叹夫豕突狼奔之际玉石俱焚不知其临难之状何如也是时余已入翰林求之国史昭忠传则但云登春遇害别无纪载此外无可问询惟付之太息而已乙未余以先君忧归里理斋之弟显斋纯闻之驰至余家言已具衣冠以葬荷蒙赠恤诸典请书黄将勒石表于墓且以墓门棹楔大字求书余欣然为之熏沐敬题署名于后然意理斋必有著作藏于家显斋固未之省也丙申之冬余特造其庐以犹子礼请见太翁至墓所则已穹碑屹然翁仲华表森严壮观矣再拜哭奠为欷歔久之既夕太翁留宿乃徧出家人以次环列语昔岭事因得悉其在贼中提刀上马裂眦骂贼诸情状不胜惊叹以为向之所期许今果不虚而更痛其埋没于荒山磷火老亲幼子哭望天涯天之位置才杰何竟如斯也问其生平著述则嗣子承武纔十余岁未能收拾余又为之抱憾无可如何迄于今理斋之殁已十余年矣嗣子已壮以荫授直隶之唐县宰恂谨不坠家声念余为父执且曾以著述为问乃以所掇拾其先人诸遗稿请为校刻检之得爱吟草一卷乃理斋手订尚完好又有武功张洲所撰殉节录一卷读之且悲且喜曰何幸有此盖自丙戌别后其身所经历其才所展布皆宛然如亲见之而余曩者所歉然于怀无可表章庶藉此以少为之偿矣乃亟为之校录付镌并叙其始末以冠篇端其余尚有诗一册皆未定藁残阙紊乱姑俟徐为编缉以成全璧云张君洲与余素未相识观其所叙录及寄示元亭给谏应山令二书惟恐其烈迹湮没义行笔墨其于友谊亦笃矣哉王元亭名猷义州人仕终少廷尉高惟钦名德峻庚辰孝廉慈惺圃名国璋戊戌进士官农曹此皆与理斋相契合者每共话理斋之事思有所表扬今乃先后物故独余以六十有余之年与其荫嗣往来手把遗编俛仰今昔可嘅也夫亦幸也夫时乾隆五十有三年岁次戊申阳月辽阳王尔烈瑶峰氐书于顺天府府丞官署 

　　●爱吟草 

　　沈阳常纪着 
　　甲申之冬予以计偕入都凡途次所经往往形诸吟咏及在都下时与诸同人唱酬后选授西充途中名胜亦间有所作戊子新正时方锁印无事因检旧作失去者已过半矣用手录其存者藏之箧衍聊以志予之夙好云尔元宵前一日书于西充官舍 

　　○甲申冬入都亲友祖饯留此别之 

　　朔气肃寒威霜重秋风老驾言向长安亲朋羣祖道斗酒慰远行怅惘离亭草丈夫志四方致身苦不早儿女别离情那能郁怀抱挥手登车去云山方浩浩回首望乡树咫尺阻欢笑从兹天一方愿言各相保 

　　○晓过大石桥 

　　夕行落照圆晓行晨星多霜华积野草秋水增寒波驾言度石桥石桥何峨峨愧非马相如今日复来过 

　　○渡巨流河 

　　渡头争渡喧行行近辽水辽水扬层波巨流此其是白沙莽无垠寒冰结方始欲渡尚徘徊停车招舟子 

　　○广宁道中 

　　在昔称天险泥途百里程不缘成陆路何以得周行水落平沙出天寒夕照明迢迢官柳内历历小桥横 

　　○望医巫闾山 

　　羣峭郁巑岏雄哉维北镇山灵自古昔肇封维虞舜崇秩等上公庇民降百顺峰势秀而拔岚光娟且润望望烟霭深行行翠光近隈转白云多树古寒风振缅怀贺先生曾此遗高韵风流尚未歇停车一借问 

　　○小凌河 

　　驱车锦水湄水净碧无波我闻贺夫子游钓此岩阿斯人虽云逝流风被已多锦水深且广闾山高峨峨邈矣先生风千秋共不磨 

　　○松山道中 

　　见说古战场乃在松山道我行一过之故垒生秋草时清大野闲鸟语入晴昊茅屋带疏林烟火杂昏晓阡陌相钩连耕凿尽地宝欲问往时事居人无故老乐哉长子孙世业永相保 

　　○高桥驿 

　　晓星残月渡凌溪月落山昏路欲迷为冐霜威贪早发高桥驿里听鸣鸡 

　　○四统碑 

　　丰碑林立意如何褒诏深镌尚未磨读罢临风成一笑阿虽尤擅战功多 

　　○方牧园见示初燕小照索题即用其韵 

　　杏花好梦入春眠锦帐仍逢第一仙不比荒唐巫峡雨真成窈窕散花天殷勤燕子通诚后绸缪桃根晚渡前不是三生情种重那能消受翠华钿 

　　○四月八日游闵忠寺和张莱峰韵 

　　车马喧填拂晓来游人屐齿遍莓苔讵因花雨天人现只为金银佛殿开但指断碑谈往事谁从劫火辨残灰可怜无限东征骨 【相传唐太宗征东葬阵亡将士之骨于此】 长伴生公说法台 

　　○韩城馆口占 

　　径僻曾无车马喧有谁乘兴过高轩多情只有南邻枣净缘浮烟日在门 

　　○嘉平朔日莱峰见示近作用韵和之时予方以他事留滞故情见乎词 

　　葭管纔飞玉律灰闲庭积雪又成堆寒欺旅枕侵韩入愁搅离魂破梦来千里乡关增怅望几多心事独依回何须开匣窥明镜点鬓轻霜已暗催 

　　○乙酉除夕 

　　去年守岁来都邑守岁今年尚帝京荏苒流光空过眼萧条旅况若为情已拚官职随人后可奈乡关入梦惊风景不殊心自异嫌听爆竹一声声 

　　○用韵答张莱峰 

　　天涯守岁与君同强饮屠苏意自慵不信宦情浓似酒可堪离恨捣如舂盘椒作颂身千里爆竹惊心思万重屈指明朝三十九相看且喜未龙钟 【莱峰与予同戊申生】 

　　○丙戌元日与莱峰夜饮仍用腊日韵 

　　狼藉银荷叶上灰胸中垒块欲成堆嵇生懒岂因春至王粲哀从作客来帝里风光人尽乐天涯旅思首慵回留犂注酒期同醉漏箭金壶一任催 

　　○元夜和莱峰韵 

　　旧闻灯火禁城奇曼衍鱼龙世不知见说星桥开铁锁肯将帽影逐鞭丝狂邀明月歌燕市醉倚和风卧习池佳节更怜新咏好曲江风度想当时 

　　○丁亥六月廿一日和长新店壁间韵 

　　谁唱吴娘暮雨歌萧萧旅邸奈愁何年来心绪如荒井也向东风暗作波 

　　○冒暑出都福赵二同年远送至卢沟桥贳酒作别赋此怀之用前韵 


　　阳关君唱渭城歌客思离情可若何唱到凄凉三迭后白云满目涌苍波 

　　○介休郭有道墓 

　　中郎碑版照当时立石争镌幼妇词谁似先生无愧色斜阳下马拂残碑 

　　○闻喜县裴晋公故里 

　　晚节优游绿野堂绯衣坦腹实堪伤空教河北诸藩镇胆落淮西旧战场 

　　○赵忠简公故里 【亦在闻喜】 

　　气作河山久自盟青鞵布袜俨如生可怜箕尾骑天上祇勒吉阳殁后旌 

　　○华阴庙和壁间韵 

　　梦想西华路到难尔来金碧看流丹参天古柏森森翠拔地危楼曲曲栏树爱青牛苍老甚碑怜唐碣火烧残更知天外三峰上十丈莲开玉井寒 

　　○登万寿阁 【在华阴庙后高数十丈背河向华□登临胜地】 

　　放眼关中万里秋河声岳色满高楼白云去尽青天回真拟游仙到十洲 

　　○临潼七夕怀古 

　　堂年今夕笑牵牛记否长生殿里秋回首浓华叹销歇马嵬西望月如钩 

　　○兴平和壁间韵 

　　三年留滞客京华又向西南天一涯回首乡关千里隔销魂桥上日初斜 【销魂桥在兴平县东】 

　　○马嵬坡 【在武功县】 

　　渔阳鼙鼓几曾停长恨歌成不忍听一种香魂埋宿草巴山尚谱雨淋铃 

　　○益门镇 【东坡诗所谓北客初来试新险蜀人到此送残山即此】 

　　单车浩荡别中原试险今来过益门马入乱峰疑路绝人穿密箐怯风喧栈云低拂西征旆蜀道初惊北客魂陇树重重乡国隔艰难满目与谁论 

　　○煎茶坪 

　　振衣千仞破尘容天险初过第一重俯瞰白云沈大壑平临红日上高舂雍梁横界标羣望陇蜀中分据要冲见说汉王还定日煎茶曾此驻苍龙 【汉高祖还定三秦曾煎茶于此故名】 

　　○黄牛铺至凤县 

　　旧说蚕丛险今知蜀道难盘云危栈滑障日秘崖寒叱驭挥征辔惊心怯急滩计程宿凤县莫放酒杯千 

　　○宿凤县戏为一绝句 

　　凤州三绝惟余柳奈此依依依绿树何攀折恨无纤手赠空沽邨酒对婆娑 

　　○登凤岭 

　　凤岭高何极岧嶤欲到天人行飞鸟上路遶白云边放眼观尘界搴裳俯大千临风思列子高处一泠然 

　　○宿南星镇书壁 【有叙】 

　　行役至此登顿殊劳感成一律用志时日初无心计工拙也七月廿一日辽滨渔者题 
　　凤岭南来邨阁中怒流深箐吼秋风惊心折坂石头滑瞥眼危栏雁齿空一线崎岖缘鸟道千峰回合认蚕丛斜阳好贳南星酒痛饮高歌慰转蓬 

　　○度柴关岭 

　　驱马柴关道遥遥畏着鞭两行交灌木一线上青天胆落青羊水眼明紫柏烟 【紫柏山名留侯辟谷处】 赤松如可访亦欲揖羣仙 

　　○柴关道中口号 

　　千岩万壑惬招寻碧涧明流尽赏心应接于今真不暇胜游可但是山阴 
　　山重水复石磷磷岩壑幽深隔世尘经过柴关多少曲山风尽日恐行人 

　　○过马鞍岭 

　　险绝马鞍道坡陀一径通峰高连紫柏溜急走乌栊 【水名】 
　　石压蛟龙宅林生虎豹风行行瞻马首何日复旋东 

　　○观音碥 【路极险初名阎王碥贾中丞平治之易今名宋荔裳先生有蜀道平歌镌于石今道旁傥有一碑题曰贾中丞□石□道处】 

　　羊肠一径倚云开古木阴阴遍绿崖石色偪人蹲虎豹水声殷地走风雷题诗小宋今何在辟道中丞去不回尚有行人思往烈残碑拂拭剥苍苔 

　　○马道至青桥驿 

　　石栈天梯欲度难又驱羸马上层峦惯经险阻能无惧饱阅烟霞可待餐两壁土花张锦绣一江鸭绿急波澜行人到此须留眼莫便匆匆负壮观 

　　○鸡头关 【即七盘岭】 

　　入险益门镇出险鸡头关几日褒斜中鬓毛亦已斑复此万仞梯抑接苍浪天天风吹行人嗟予视听艰彳亍不敢行欲度心悬悬自非壮士怀能不凋朱颜 

　　○鸡头关望褒城 

　　意豁神开眼倍明鸡头关下见褒城望中沃野真千里行处坡陀喜乍平压地黄云秋渐老宜人绿树雨初晴故园风景依稀似立马斜阳无限情 

　　○褒城口占以李义山有未免被他褒姒笑之句因戏为之 

　　烽火颜开事特新宗周从此入咸秦当年祇爱些儿戏褒女何曾解笑人 

　　○沔县早发 

　　月吐众峰头流光照戍楼行旌指剑阁残梦忆刀州露冷衣添重风清暑渐收草虫殊造次吟动满林秋 

　　○武侯祠 

　　桧柏森森丞相祠清高遗庙肃人思我来欲藉溪毛荐正值秋风拂面时 

　　○望定军山有作 【沔县东南十里】 

　　讨贼兴师大义明可堪星陨志无成定军山色秋风里杜宇声声恨未平 

　　○五丁峡 

　　峡石色如铁苍苍遍绿苔古痕留斧凿传是五丁开 

　　○龙洞背大风雨 

　　龙洞昏昏云务生怒雷挟雨走江声风翻山木动鳞甲身在苍龙背上行 

　　○朝天关 

　　拔地双峰峻盘云一径通苍藤牵怪石老木吼秋风跋涉惊天险劳生叹转蓬垂堂知有戒对此意何穷 

　　○嘉陵江舟中二首 

　　潮平风正小舟轻一叶中流破浪行九十九峰何处是峭帆已过利州城 【广元县古利州也】 
　　鞍马长征日不闲抽帆今始得开颜扁舟稳坐如天上饱看嘉陵两岸山 

　　○过昭化县 【古益昌也】 

　　益昌城内烟树苍益昌城外稻花黄牵舟令去风流在名共嘉陵江水长 

　　○舟泊阆中 

　　孤舟初泊阆州城水碧山青似有情江抱玉台云漠漠花明阆苑鸟嘤嘤亭荒宿草旌旄去兴寄巴山感慨生坐对锦屏怀往迹西风鼓角报严更 

　　○顺庆口占 

　　城下贾客船次第泊江渚说着襄阳乐时时作楚语 

　　○顺庆旅次 

　　走马西来万里遥旅怀无处不魂销对床风雨怜予季形影相随慰寂寥 

　　○初至西充 

　　邑小如邨落城荒草木秋人烟看寂寂山鸟听啾啾稍喜民风朴敢言吏治优还将休息意蚤夜共谘诹 

　　○放衙 

　　人稀吏散放衙时饭罢高斋日上迟鸟语蜂声满庭院竹风清处玩毛诗 

　　○行县 

　　一片孤城山四围女墙崩久积苔衣居人寥落荒凉甚剩有茅檐映槿篱 
　　负郭人家野竹围水田当户似僧衣惯来鸥鹭饶闲意浴罢梳翎傍短篱 

　　○到官后书以自警 

　　此日宰官身当年寒家子一旦致青云切莫忘饮水堂下伊何人蚩蚩皆赤子何由得其情明镜与止水但学古循吏莫效轻薄子循吏有芳名轻薄逐流水偪仄复偪仄余地争些子不见老柁师操舟大江水 

　　○观田家刈稻稻在水田中男妇俱赤足刈之慨然有作 

　　秋至邨邨禾?罢稏红田家稻熟野塘风腰镰男妇贪晴日泥泞何辞立水中 
　　赤脚挥镰绿水滨泥深露冷正萧晨红颜小妇生来惯直与夫君共苦辛 

　　○观农人犁水田 

　　一犁秋雨北风寒蓑笠萦烟湿不干但愿三冬田水足敢将筋力暂求安 

　　○汉纪将军庙 【将军县人也】 

　　荥阳城下烈将军奇计真能靖楚氛忠义千秋九鼎重灵祠风雨至今闻 

　　○冬月自府回途中偶成 

　　菜子花黄带雨新青青豆麦碧如茵田家好语分明记今岁邨邨茂小春 【川中以菜子豆麦为小春俱九十月种来年四月收】 

　　○凤凰山张献忠伏诛处 【凤凰山在西充县东南二十里当时有吹箫不用竹一箭贯当中之谣国朝肃王入蜀射杀逆献于此蜀人砾其尸立尽至今称快】 

　　滔天恶焰肄凶顽血渍金川草木殷一箭殪贼洵快事至今人说凤凰山 

　　○即目 

　　已是嘉平月霜轻草未摧岩花开自好可但放疏梅 

　　○书感 

　　宦情役我走风尘万里辞家别老亲说到倚闾穿望眼云山迢递暗伤神 

　　○示弟纯 

　　吾弟少年时吾亲笃爱汝一自远别离共谁团圞语 

　　○不寐 

　　隔窗蕉叶声几点夜来雨梦破不成眠慨然念终古 

　　○和幕友吴鲁臣见赠韵 

　　民社初膺已半年防民真觉甚防川文章风月知何用循吏深惭诵马迁 

　　○除夕示舍弟纯舍甥怀信 

　　一官累汝远随予天末相依值岁除痛饮莫辞今夜酒醉酣刚可慰离居 

　　○元旦率同官朝贺 

　　瞻拜威仪肃衣冠列雁行俨同金凤阙真惹御炉香北极卿云丽东皇旭日长愿将葵向意千岁祝春王 

　　○观村民舞灯 【习俗自腊月即招善舞灯者共演之正月起至三月始止讯之谓取丰登之意可以致丰年也】 

　　山城初送试灯风箫鼓喧喧是处同照眼火龙如意舞共传底事兆年丰 
　　巴童竹马唱巴歌到处逢迎倩一过毕竟习俗缘好事丰登原在粪田多 

　　○南岷山祈雨 【山在县南五里有九井十三峰相传程真人得道处居民建祠祀之祷雨辄有验九井十三峰今不可考矣】 

　　骑鹤仙人去烧丹胜地存好峰云澹澹荒井水源源闻道神灵雨常沾绿树邨还将椒与桂一为叩山门 

　　○喜雨 

　　刺水秧针出毛空细雨来烟深迷远岫云密走轻雷草色浮新翠山容洗旧埃芳田时节好布谷莫停催 

　　○县试示诸童 

　　珊瑚宝树生海底光射洪涛千丈水铁网高张护亚枝搜罗作贡天家里即今人海亦茫茫降才原不间殊方还从有司上大吏取士有制周且详国家由来重科目拔置石渠与天禄豫章翻风异凡才自有工师识大木此日诸生文阵开万骑腾骧骋逸才敢道知马如伯乐神骏自古超驽骀 

　　○署中有池友人垂钓得鱼喜甚书此调之 

　　一池新水碧潆洄傍柳垂纶坐绿苔阳鱎曾闻最贪饵纷纷莫遣近钩来 

　　○竹林避暑 

　　暑气肆郁蒸炎炎畏长昼科跣衣不船宁为礼法囿维彼青琅玕檀栾蔚深秀坐卧于其中清风满怀袖常愿对此君免俗不辞瘦 

　　○阅旧日所读书不觉忘暑偶成 

　　筐中冰雪文藏弆岁云久际此长夏日搜之逢故友一卷常自携爱玩不释手凉雨夜洒蕉清风朝散柳相对莹心神祝融复何有 

　　○新秋 

　　井梧报新秋一叶飘庭院坐望河汉色忽惊时节变淅沥夜雨疏清凉晚风善博得簿书闲差可亲笔砚 

　　○奉调入闱捧檄而喜诗以志之 

　　一麾深恐窃名邦守拙山城志已降差喜讼庭花遶砌敢矜龙鼎笔能扛月卿衔命来天阙玉尺衡才到锦江未学幸叨光盛典孤灯风雨忆寒窗 

　　○山中早发 

　　雾重晓风轻山高残月午笋舆不逢人时时落林雨 

　　○大庾渡 【即涪江】 

　　涪江绿净不可唾烟深荡桨溪光破云树苍茫两岸山风帆一霎乘潮过去春问渡此渡头今来风景又新秋岁月如驰不肯住滔滔空叹大江流 

　　○新都县吊杨升庵先生 

　　谪后疏狂祗自怜淋漓醉墨染蛮烟胸中血泪犹千斛风景谁云裂老颠 

　　○驷马桥 【在成都北门外里许司马相如题桥处】 

　　未沽临卭酒先过驷马桥如何卖赋后忍听白头谣 

　　○蜀中试院乃故蜀宫殿也感而有作 

　　茫茫人代叹何穷碧瓦参差落照中往日豪华销歇尽空余秋草泣秋虫 

　　○初入试院柬酆都江安两王公 【皆予丁丑同年】 

　　昔年惭附骥今日喜联镳金屑沙难拣鸡羣鹤自超何人工赝鼎几辈奏云韶识别维真赏相期在不骄 

　　○试院对月口占 

　　凉月高高夜漏深竟成坐对久沈吟剧怜烛尽三条后几许良工苦用心 

　　○洗墨池 【杨子云故迹也在成都县署中】 

　　覆瓿雄文字字奇美新人正草元时可邻户外无车辙故国空留洗墨池 

　　○子云亭 【在成都捕厅署中】 

　　寂寞终投阁何如草亭下门径自萧然时来问字者千秋符命本冥冥元理深探此未醒往日风流余宿草浮云烟树映空亭 

　　○杜工部草堂 

　　平生稷契志漂泊几曾酬溪水犹前日草堂空自秋 

　　○九月十三日同友人高于仲自省回涂中遇雨 

　　寒砧散响入遥空捣练深闺是处同黄叶西风鞍马客那堪秋雨更蒙蒙 
　　一天寒色隐秋山风雨勾留道路艰赖有好峰相慰藉时时雾外露烟鬟 

　　○南充守岁仍用去年除夕韵 【时予与弟纯在南充利川在西充】 

　　杯传梦尾共推予客里风光岁又除岂但故园千里隔眼前人已怅离居 

　　○春日登顺庆城楼眺望 

　　无边烟树碧云隈江上孤帆天际来照眼春光看不厌遶城十里菜花开 

　　○南充县试示文武诸童 

　　幽兰生涧底靡靡如众草所异在本心美质能自保一但 【但：旦】 发天香采折争倾倒不见古国士几辈窗间老时哉不可失努力须及早 

　　○五月回西充考试诸童口号 

　　平生文字有奇缘桃李争开共鬬妍游戏玉田与珠海何须更羡十洲仙 

　　○登同庆阁 【阁在成都东北高数十丈下瞰锦江天鼓青城诸山俱在眼中时学使者舟下重庆相与送之遂携友人登眺六月十六日也】 

　　杰阁俯龟城云开望眼明苍茫看陆海破碎认天彭浦树含烟润江风拂袖清神情高自爽真觉厌营营 

　　○大庾渡登舟夜发赴遂宁 

　　解缆涪江水推蓬古渡头片帆催下濑一叶放中流岸阔星垂野潮平月满洲遂阳侵晓至谁识木兰舟 

　　○初至遂宁行县 

　　十里青山县平芜绿树村芳田梅雨润香稻夏云屯富庶风犹古周章俗尚存 【邑人健讼比他县更甚】 敢矜能听断期不愧平反 

　　○往大足道经安岳蟠龙山山路崎岖比栈道尤险为长歌记之 

　　连峰插天互相属仄径苍苍但烟雾折坂盘云伛偻上后人顶接前人足刚得稍平喘初定当面石?含砑更生惧崖转峰回石磴通涧横溪断疑无路怪石崚嶒势欲压狞龙张髯老蛟怒岚翠时凝过客衣云气直遶行人屦我来九月际深秋绝顶羣峰看错互扶桑晞发红日近举手欲邀羲轮驻天风吹我生羽翰恨无谢眺惊人句上如登天下亦难着意攀援慎举步此景此生得未曾挥毫记取烟霞趣 

　　○大佛崖 【在遂宁县南五十里就江边峭壁刻成之高十余丈】 

　　千仞临江石刻成丈六身庄严空自好色相忆前尘 

　　○奉檄赴昭化比至蓬溪已日落矣以月色甚佳复行二十里始宿 

　　行役敢辞劳奔走自吾职一鞭落照中山城到昏黑谓当息鞍马明月有佳色流光万里同淡致孤怀得去去踏素影此意复何极吾自爱清晖讵为严程过 

　　○山行望见顺庆口占 

　　城下嘉陵水城头姑射山果州风景别相见一开颜 

　　○阆中至昭化终日山行偶成俚歌 

　　上山如上天下山如下滩上难下亦难不知天地宽 

　　○牛头山送宋简州夜归记 

　　天雄关在昭化县治西十五里石径盘纡层折而上即世所称牛头山也上有汉关侯庙庙侧小阁三楹俯瞰嘉陵江水如衣带循凤岭遶县郭东南折而南去其东北则平畴广陌沃野宜人江外诸山攒峰拱揖实胜概也己丑初冬大府以道路崎岖檄饬平治命予协董其事适简州牧宋公卸保宁篆归简道经昭化邑侯吴公置酒招予饮饯于此因相与登眺徘徊酒酣宋兴发挥毫立成三绝句予与吴皆属和宋乃举杯相谓曰人生聚散如泛梗飘萍今日得此殊为不负后相逢毋忘此段佳话也会日暮宋作别予与吴复乘马相送途中遥望数峰青峭奇秀娟好则云头山也道经一洞桥石骨巉岩石?含砑壁立皆成铁色树根穿石罅中作蛟龙攫拏状遂共下马咨赏以为天地元气所结自然雄伟而画师欲肖形于笔墨终远逊也久之始别去日已下舂矣归途履石磴踏空林落叶松明前导马蹄隐耳作隆隆声忽见野烧入云远与疏星相乱因忆十年前晚行有句云 
　　跨驴踏石下危岑欲觅山村夜已昏忽记岸亭诗句美星星远火透疏林远火透疏林吾友赵岸亭句也计与岸亭别又三年矣浮萍泛梗真有如宋公所言者岁月讵堪把玩耶因诵宋句思其人益依依不能忘此日之为嘉会也行至新铺吴骑在前予骑在后相距仅咫尺有虎冲予马首而过至天雄关执炬人谈之犹色变复下马坐阁上小憩命山僧烹茶予戏吴曰君境虎皆渡河去矣何复有此吴徐曰当是痴虎尚未识桔柏渡之为渡口耳相与拊掌大笑茶毕联辔徐行比入城已漏下三鼓矣时十月晦日也宋名思仁江南人吴名廷相山东人皆与余倾盖定交者 

　　○附宋诗 

　　凄风桔柏咽江流月照牛头万古秋杜宇亦知千载恨声声泣血过危楼 
　　百年身世欲何之转瞬光阴那肯迟忠孝与君当共勉敬侯有墓路人知 
　　山色苍苍草色黄多君饯我别离觞可怜今夜平分月回首云山即渺茫 

　　○附吴诗 

　　雄关晴耸翠光流俯瞰双江满巾?登秋只为离亭贪爱日却忘短景下山楼 
　　赐马题诗宠并之欢生赠佩去迟迟他年若过平山下壁上龙蛇动已知 
　　风流惠政继苏黄童叟攀辕偕奉觞今夜文星何处照剑关西望意茫茫 

　　○和宋简州牛头山留别韵 

　　家世江东第一流更饶文藻赋悲秋雄关又得惊人句胜地宜名谢眺楼 
　　径曲真成字似之牛头衮衮上来迟放怀今古无穷思问着山僧总不知 
　　循声久已比龚黄此日登临与饯觞肝胆照人真气在晴波千顷叹茫茫 

　　○题费敬侯墓 【在昭化县西门外雍正十三年果亲王自乌斯藏回经此留题云深谋卓识四大字刻于石】 

　　办贼当年志虑纯彭亡恶兆忍重论至今呜咽嘉陵水夜夜涛声泣墓门 

　　○昭化留别吴调元二首 

　　牵舟岸上惠风浓水色山光丽日融行见治平称第一益昌今又说吴公 
　　醇醪饮我比何如雅意相关半月余心醉自今劳远梦云山时惠一行书 

　　○舟中早发 

　　寒山无数郁崚嶒红日高春上未曾霜气萧森岸苇白一枝柔橹下嘉陵 

　　○江行口号 

　　纔转前山又见山舟行曲曲几湾环停桡试问滩深浅柁棙开头不敢闲 

　　○夜行 

　　扁舟一叶御微风星影摇光碧浪空暮霭沉沉迷远岸橹声咿哑月明中 

　　○听舟人渝歌 

　　款乃歌声隔远烟云山缥缈好音传长年三老遥相示多是前滩下濑船 

　　○舟中眺望 

　　枫叶下寒江绿净江中水水落浪花平澄波清见底我行际仲冬孤舟山色里推蓬初日上雾重岚光紫尘劳欣暂遣云山殊可喜平生邱壑怀对此曷能巳 

　　○舟泊保宁 

　　江色城南好人烟古阆州锦屏岚翠里今日又维舟 

　　○南部道中 

　　山苍苍云茫茫归路马蹄忙凉风吹细雨寒草绿荒冈画眉声里松杉道何处青山是晋阳 【西充古晋阳也】 

　　○西充道中 

　　斗石坡陀山径淡云乔木苍烟数家不成邨落遥倚清流涧边 

　　○予至西充三岁矣初见大雪喜为长歌 

　　蜀地气暖无寒冰连山积雪更未曾每忆吾乡三冬节峰岚满眼玉崚嶒一官到此已三载草木青青寒不改纵然微雪亦旋消那见花飞六出彩今年栗烈北风吼夜雨潇潇檐溜走梦回乍疑纸窗明开门雪片大如手无乃天公戏知是玉龙鬬柳絮拟最工撒盐句真陋琼贝积已多琅玕压欲仆访戴愧无船起袁惭未候东岭西岭青松失千峰万峰玉笋出三白腊前兆丰年拍手农人笑语溢我亦对之喜洋洋连云宿麦拟仓箱时和岁稔讼自息庭前草长罗可张地炉榾柮火通红酒酣耳热气更雄安得快马高缠鬃手挽六石霹雳弓杀伐狐兔无留踪归来满马夸吾翁嗟予家世本辽东对此茫茫意何穷 

　　爱吟草 

　　●爱吟草附录一 

　　恩恤道崇庆牧常君殉节录 

　　武功张洲撰 

　　常崇庆行状 
　　与王给谏致常崇庆行状书 
　　与王慎徽应山令 
　　同王司马祭崇庆州牧常君文 
　　祭殉节崇庆牧常君文 
　　崇庆牧常君殉节诗 
　　常公挽诗 
　　常公挽诗 
　　奉题赠中宪大夫四川崇庆州牧常君殉难纪略后 
　　读四川崇庆牧辽东常君殉难行状五言古体四十韵 
　　哀崇庆常牧殉节诗 
　　崇庆州牧加赠中宪大夫常公殉节诗 
　　题常理斋先生爱吟草殉节录二律 

　　○常崇庆行状 

　　常君讳纪字铭勋号黻廷别号理斋上世山西某县人前明徙辽东入国朝为奉天承德人曾祖来紫祖明辅貤赠文林郎西充县知县父国材封文林郎西充县知县母贾氏徐氏俱孺人男子二君其长也少读书弱冠为其县学廪生乾隆癸酉由副榜贡成均丙子举于乡明年丁丑成进士又十年丁亥需次选人选知西充西充蜀僻邑居乱山中孔子庙学宫久圯君至一与修复祀关忠武无庙岁时春秋假他祠移木主以祭仪物简畧不称祀事为创建新宇供祭有所可备礼焉厅事东故有晋城书院乏师弟子廪给资遂废君拔人士秀者自教之而自廪给之三入棘闱皆分校礼经最称得士狱讼剖决如流及一切利害兴除事断然为之罔需时日士民既悦颂声大作四境之内徧满道路摄知南充遂宁二邑人皆称说不置口知县事四年岁在辛卯秋金川番部旧服属我敢作不靖侵扰沃日诸土司皇帝震怒命廷臣帅师问罪制府檄赴军隶故定边将军温戎幕管理支给粮饷迄癸巳春凡三年敛放无秋毫私克勤不怠用功能最迁知崇庆州仍管理粮饷在军中制府疏云任事勇往不辞劳瘁同事皆感服以为制府知人其年六月降蛮叛乱君以崇庆知州死难昔岭于虖伤哉先是金川两部酋长为甥舅属相唇齿为党与渐且披猖我兵攻美诺既克逆竖僧格桑失鸟兽巢穴穷窘奔窜日夜走阴连索诺木谋再举从间道掩袭我兵六月一日潜来美卧沟约降蛮合应皆叛附横冲我兵转掠及木果木君在昔岭闻之知且不测麾从者曰贼至将劫粮饷我义与俱存亡汝等急去毋徒为俱歼也无何贼众至军中哗然惊既且稍稍溃散君文儒然故辽东人武勇提刀且击且骂手刃数贼毙之贼见连毙其数人簇拥围刺遂乃身被十余创口不绝骂以死从者被害终莫肯遁去时文臣先后死事二十六人独君甚烈甚惨癸巳六月十日也距生雍正戊申七月二十七日得年四十有六当事列迹以告加赠中宪大夫恩恤道给葬祭银入祀昭忠祠荫一子制府复建议立祠浣花溪岸祀同死事者额曰慰忠所以褒忠显节旌往劝来昭示万世也西充人以君爱人有惠政哀思之不忘亦相率与肖像于所建忠武庙旁时时哭泣聚祭其间君长为诗于经史诸子博览靡遗好蓄古籍不惜多金以购尚义立然诺重节概喜谈说古今事迹指陈得失成败娓娓不勌豪饮善射官廨治事余暇与其宾客僚佐树标的执弓矢论胜负设罚爵相娱乐每读史至明臣周遇吉传辄击节慷慨太息或至泣数行下可以知其志已故识者谓君仗节死义于平日读书中得之非偶然者娶孺人邱氏子承武以荫为太学生候选知县予与君同年进士谒铨部都门同邸舍三年相知深切后游巴蜀过西充相与饮酒倡和为诗留十数日乃去君被难时予复在蜀知蜀事为详而君临难时特遣役数千里诣予家致永诀予实在蜀逾时乃知则所以述君事行者非予其谁固不得以謭陋自诿因掇拾成篇为着其大畧如此所冀立言君子采摭润色以垂竹帛以勒贞珉庶可示永久而传无穷也甲午六月武功张洲撰 

　　○与王给谏致常崇庆行状书 

　　洲启元亭先生给谏阁下比日殊阙修候慊甚慊甚兹洲所为崇庆牧常君行状敬呈左右伏惟观览并加郢削幸甚常君为人豪爽慷慨存心忠厚意气激发轻财好义饮酒赋诗学问淹通才思敏速此阁下与洲所共知者曾与相处三年相敬爱如一日出宰西充洲以事抵蜀留十数日知其政绩颇详所兴建祠宇如孔庙关神武庙或创或复皆毅然为之充人求洲记其事刻石焉盖颂声遍满人口矣今且临难死义大节凛凛当降蛮叛乱之时能提刀击贼手刃数人身被十余创口中犹喃喃骂贼迄死乃已最烈最惨实为一时所罕有羣蛮之变事起六月一日至十日乃及木果木昔岭为时甚宽此际苟有畏死幸生之心其势未尝不能遁去即如某公得自军营逃出可见已常君死后已蒙恤典翰林为立传然不过记载名姓籍贯而已至其死事细微曲折实末由知之洲时在蜀知之殊悉因拟撰殉节行状一则其弟未学其嗣尚幼故且致之阁下阁下与常君同为辽东人居相近俟其嗣且长通知文义俾观之庶知其先人被难始末情形且可持此求当世诸名公诗謌碑铭用传不朽以光史乘此则洲之至愿也幸惟阁下留意秋气渐寒伏冀为时珍摄不宣 

　　○与王慎徽应山令 

　　辰夏一别忽已三载临风神溯无时可已迩闻得补应山牛刀初试新发于硎宏猷懋着循声播闻荐剡可登荣擢在即属在友朋钦慰奚似 【洲】 仆仆风尘奔走东西不知何时抠趋左右饫领教益也西充令常君值降蛮之乱手刃数贼被创而死最烈最惨殉节疆场可哀可敬 【洲】 拟作行状一篇已呈元亭给谏更望足下政事余暇或为诗謌或为志传以大笔表扬奇节千载不朽岂非盛事羽便肃泐布达并候新福统惟心照不既 

　　○同王司马祭崇庆州牧常君文 

　　维乾隆三十有八年岁在癸巳九月二十日年弟诸城王荣绪武功张洲谨以清酌庶馐之仪致祭于特授崇庆州知州奉直大夫同年友常君黻廷之灵曰呜呼黻廷磊落豪英留都奇士郁郁时名采摭百家寝馈六经志节慷慨意气纵横出宰充国卓尔声称义甘苦药操厉寒冰蠢兹逆酋扰我边鄙帝命廷臣杖钺莅止充宰驰檄赴师千里理饷持筹蚤作夜起在师尽瘁蹇蹇鞠躬擢置州牧曰嘉乃功羣蛮叵测狡黠反复潜袭我兵变值仓猝儒生感激提刀奋勇连毙贼徒浩呼汹涌干戈环向鼎沸?鬲波腾众孤匪敌捐躯殒生为汉周苛为唐杲卿震震烈烈死而益荣宪臣列迹上告天子乃敕宗伯敕太史氏用纪厥忠用永厥祀噫嗟黻廷可无憾矣某等同袍谊切知已情殷京华邸舍胶漆雷陈惊闻凶耗涕泪盈巾望风写哀抒悃荐芬酾酒腹痛洒翰伤神黻廷英灵庶几有闻呜呼哀哉尚飨 

　　○祭殉节崇庆牧常君文 

　　维乾隆三十九年岁次甲午六月癸未朔越十日壬辰武功同年进士张洲谨以牲醴之仪遥祭于故崇庆州知州加赠中宪大夫常君黻廷之灵曰叹意气之如存感报国于故友要忠勇之克全乃天良之独厚郁高怀之激壮超羣辈而寡偶临大节以慨慷真义烈之罕有骇凶问之初闻痛畴昔之聚首忆早岁之同袍与科名于丁丑后需次乎选人历三载而握手共邸舍之寒檠信相知而敬久迨剖符以西征望栈阁之陗斗设祖道于都门怅临岐而折柳旋因事以抵蜀复联唫于杯酒美君子之政绩允斯民之父母忽金酋之猖狂肆蛮触之击掊兴一旅以挞伐奉羽檄以奔走值降卒之叛乱固患生于腋肘士见危而致命甘一死以独寿邀紫诰之频颁获荫恤于尔后当事变之乍起知仓瘁 【瘁：猝】 之难守遣一介以永诀意周至而匪苟媿鄙浅之文辞讵立言之不朽缀遗迹以论设或攟抚于八九傥名流之采择庶传诵乎众口荐一觞以告情冀神格于左右尚飨 

　　○崇庆牧常君殉节诗 【有序】 

　　张　洲 【莱峰陕西武功人丁丑进士浙江德清县知县】 
　　君讳纪字黻廷承德进士令西充大兵征金川檄赴军中管理粮饷有功升崇庆州牧癸巳六月降蛮叛乱君手刃数贼身被创以死事闻加赠恩恤道予黻廷友心感其事诗以哀之凡二首 
　　逆蛮反复事须臾报国儒臣勇义俱激烈杲卿犹噀血仓皇温序且衔须军中杀气寒云杳塞上悲风夜月孤昔岭自今芳草色祗应烟雨碧模糊 【昔岭君被害地】 
　　锦城俎豆重明禋卜地浣花祠庙新 【制府具疏立祠浣花溪旁以祀同死事者额曰慰忠】 已识忠名颁紫诰 【有旨恩荫恤一子】 剧怜义骨乱青磷桐乡泣泪民留像 【宰西充有惠政民闻其死哭泣肖像以祀】 华表风烟鹤有神 【承德辽东地】 最是汗青传万古端从特笔纪微臣 

　　○常公挽诗 

　　张廷榴 【陕西武功人辛巳进士湖北枝江县知县】 
　　军饷频筹万马屯捐生慷慨报君恩文章久已推青选节义洵堪重紫阍昔岭烽烟伸壮志浣花俎豆慰忠魂从知虽死犹生也况有殊荣荫子孙 

　　○常公挽诗 

　　张廷梅 【陕西武功人廪贡】 
　　横戈壮往毙蛮酋见说文儒武更优大节能全昔岭上忠魂常遶浣花头天恩迭沛簪缨续史笔详书汗简留良牧功勋难再覩祗余姓字永千秋 

　　○奉题赠中宪大夫四川崇庆州牧常君殉难纪略后 

　　王缵祖 【山东济宁人举人】 
　　长白之山何灵长磅礴郁积坤维张蔚为哲人应国运久与青史争辉光其中常公更杰出实亶灵秀摛文章受天者多积者厚忠诚贯日垂寒芒西酋内叛连外寇如兽困鬬寒灰扬大军从天初未下据守犹赖川兵强重关自闭蜀道磴转输宁效乌巢粮公当度支给军饷枝兵昔岭勤持防蜂嚣蚁聚忽蹂躏只手莫挽颓波狂公曰义在何所避一呼奋臂横衣当风雷咤叱出众力手刄不数魔头僵酋师肆毒交石矢袒背谁辨尉 【平声】 
　　迟创稽首北面再拜绝臣节已尽无他肠一军感激少生气官许殉国民知方沙虫猿鹤与同化正气千尺排天阊覆军偾事古所戒要与文职无相伤守土之臣死所死昔训若鉴明且彰卞袁遗事昭简册张许精爽留睢阳常公忠烈与之并英风毅气无低昂天子褒嘉慰忠节祀祠敕建浣花旁西充惠爱千载遗立像歌哭崇祠堂他年桂旗下风雨万灵奔走驰车骧峨眉云高接瀚海清节两地悬秋霜 

　　○读四川崇庆牧辽东常君殉难行状五言古体四十韵 

　　金文澜 【浙江仁和人副榜】 
　　学深任气数性定无存亡我观天下事管窥庸足量辽东有国士理斋厥名常毋谓当代人与古难颉颃弱冠迈庠序三十成文章拾芥掇科第匪夸名氏扬将以经术身展布于庙廊谒选授西充西充蜀道长山环复水阻积敝嗟荒凉君为振风俗纲目间大纲董课警戏游建庙崇蒸尝公余申教令士民初有方烽烟起番部逆酋恣披猖羽檄从令署支放千军粮束装隶营幕三年食未遑名迁崇庆牧身踞西岭冈贼掠木果木劫夺倾稻粱懦夫心胆裂壮士空踉跄君挥使各去有我独身当大呼震林谷奋臂施干将可怜书生手刃贼如刲羊迭击八九首连被十数创屹然犹骂贼贼势怒益张一旦申大义义气何堂堂当事奇伟烈胪迹陈未央监司恤其躬成均荫乃郎祠祀入昭忠于焉报馨香此事越四载迢遥隔远疆媿我暗时务谁与潜德彰张侯武功宿余不来树棠邀予课令子日久形迹忘著作从我读灯窗披琳琅忽地得君状英风疑飘扬君效明遇吉我拟汉子房状貌尽儒官劲勇凌秋霜虽然事迹异气局无参商悬知大丈夫百炼益坚钢得力性学功生死两不忙临风一凭吊诗成涕泗滂今朝见实录乃叹史笔良 

　　前题 

　　吁嗟西充有贤宰余固不得而已 【已：知】 
　　也厥后昔岭为神臣余又乌从而知者书生惭媿见闻窄抱瓮钱唐殊鄙野读君行述见君心掩卷秋风泪频洒泪频洒兮亦胡为匪谓如君古今寡感君真能学古人览史预谶将身舍大义凛烈骂贼亡至今英气奔戎马昭忠庙食分应得何如美阳张公秉笔一一为君事迹写 

　　○哀崇庆常牧殉节诗 

　　袁鹏翥 【陕西潼关人举人耀州学正】 
　　一死真慷慨英魂逆竖惊常山舌堪断宋瑞面如生鹤税辽阳驾歌招楚些声儒林谁得似麟阁蚤垂名 

　　○崇庆州牧加赠中宪大夫常公殉节诗 

　　余文靖 【广东嘉□州人贡生】 
　　血染征袍赤戈挥午日低芳名标汗简大节重璇题华表应归鹤雄关想听鼙两川遗老在泪堕浣花溪 

　　○题常理斋先生爱吟草殉节录二律 

　　奈此跳梁小丑何与粮存没矢无他明知将帅疏防甚死为君王杀贼多吟草编成诗古雅浣花祠祭泪滂沱旗常遗烈殊彪炳况复青天去后歌 
　　森严华表记流连今日重寻翰墨缘往事尚存前哲去遗编能守后人贤先生气节堪千古我辈来观已百年遭际太平原不忝时艰蒿目倍凄然 
　　乡后学壬寅九月李景枚拜识 

　　恩恤道崇庆牧常君殉节录 

　　●爱吟前草 

　　沈阳常纪着 

　　序 
　　杂兴十五首 
　　杂兴 
　　初春晚眺 
　　溪上偶成 
　　赋得老树着花无丑枝 
　　赋得轻燕受风斜 
　　忆癸酉春夏与奉峨兄读书于城南之保安寺甚自得也时有秦先生者山东快士喜堪舆精占卜聚谈者屡遂订交焉今日各有所就而风流云散如此追感不胜惘惘因赋绝句九首呈奉峨兄 
　　清溪 
　　闲居偶成 
　　村居杂咏四首 
　　和咏新居 
　　和闲居偶感诗有频年论古类何人之句依元韵 
　　野外闲步怀城中诸友 
　　暮秋雨雪有怀奉峨二兄 
　　九日 
　　和福都统晚投庄舍见赠 
　　又和篘字韵 
　　附福诗 
　　赋得千金之子坐不垂堂 
　　三孝廉咏 
　　学易岛庵蝉联体以苔径雀声晚蕉窗蝶梦凉囊琴步野渡枕笛醉渔航二十字为题各限五言四韵每一题即以次字为 韵 
　　赋得牛饭就松凉 
　　赋得山雨欲来风满楼 
　　赋得青草池塘处处蛙 
　　晚望 
　　偶兴 
　　怀赵岸亭同年 
　　无题 
　　有感 
　　闲望口占 
　　偶成 
　　闺情 
　　晚望 

　　○续刻常理斋爱吟前草序 

　　余所梓常理斋爱吟草乃甲申以来理斋赴选入都至西充所作西充以后军务倥偬篇什有无所不可知而其嗣君衣轩所撮拾于慈氏败簏中者尚有诗近百首皆丁丑榜后需次里居朋友唱酬流连景物之作字多蝇头小草间有阙残知为未定稿也而其中深情雅韵发于自然足以见胸怀之洒落学养之深纯异日感颂在民临难不夺盖基诸此固不可废也且在衣轩既痛其先人之殁时方幼冲今日抱恨终天无可申慕而此诗得于故纸中几成煨烬手泽幸存零缣碎墨皆所宝惜因尽以质余余亦如逢故友于数十年之前每读一篇三叹不忍释手乃为补缀悉以付梓命之曰爱吟前草另为一卷以别前刻所以成衣轩之孝思也庚戌仲春上浣辽阳王尔烈识 

　　○杂兴十五首 【上平韵】 

　　南山当户晓巃嵸百丈浮图插碧空云走遥天何处雨鸟鸣高树恰来风午花摇影千枝亚峭石分流一带通最是门前丛柳处横桥曲折岸如弓 
　　春盎园林似酒浓为贪午睡岂 【岂：起】 常慵卧看花坞斜阳度坐爱书窗树影封篱下雀驯还踆踆盆中鱼戏自喁喁挥毫方欲成新赋风送涛声上小松 
　　濯足清流踞石矼沿溪聊复觅香茳融融天气云生片漠漠林烟鸟去双草径逢人行且语寺钟隔树止还撞闲情于世知无益尀耐诗魔未肯降 
　　几处衡门扬酒旗绿杨马系拂墙枝遥怜游子飞征盖深喜农夫唱野词松有清音摇麈尾石饶奇气立河湄水田飞鹭思何妙领畧维摩七字诗 
　　倚杖闲观对落晖四山烟霭暮霏霏鸦来何处鸣巢树鸥解无人立钓矶横笛声纔随犊下晚炊香恰荷锄归欣欣万物私能遂我自吟诗任是非 
　　不游城市爱山居问答何妨樵与渔眼底烟霞常自在闲时日月莫教虚行登虎迹危岑上伏览龙兴战垒余幸际承平天地阔行藏何用自踌躇 
　　前溪新涨接邨隅选胜森林坐绿芜枝无漏日蝉先到波有闲云人与俱白鹭远飞堪目送青山独对足心娱长烟丛苇苍茫处知有渔人系钓舻 
　　午钟初罢午鸡啼一榻清幽任我栖篱荳花香新艾纳墨池水染古玻瓈小狸扑蝶还窥影巧燕成巢不堕泥阶草自生窗外绿人非茂叔也萋萋 
　　一自归来别等侪村居真不负青鞋烟波浩荡堪怡性云物鲜新任放怀多为乡邻斟浊酒不思门第植高槐北窗倦息开书卷自取诗篇削不谐 
　　眠起疏窗拂晓开一帘花雨滴苍苔色凝夜露盈盈艳香入晨风细细来鸟有欢声占气候门无杂客任蒿莱昨诗更理呼烹茗缥缈松烟出壁隈 
　　山簇青螺树拥津一回帘卷一回新湿云初敛经宵雨小艇频来趁市人未访赤松随采药敢希清渭独垂纶文章假我知何尽日用聊同耕凿民 
　　山之薇蕨涧之芹春满溪山作绿云认自葩经知可食采随樵子信多芬尝新岂少田园美适野聊为手足勤筐筥自携归且咏闲花满地任纷纷 
　　晨起荷池长旧痕始知夜雨过山邨檐花全绽连枝蕊篱豆初生着土根洗砚忽看磨处薄曝书尤胜读时温掩关无复人来往蝶自纷飞鸟自喧 
　　四月深村尚峭寒北风未许着衣单药栏有信香何閟桐叶逢余岁尚宽园畔旧畦留雪迹山头野烧入云端香温茶熟浑无睡新句推敲到夜阑 
　　一身飘然住人寰闲事闲心竟不闲勤卷疏帘通燕燕自疏活水听潺潺丁宁不住一林鸟应接无穷万点山良夜月来清可喜未容早教小扉关 

　　○杂兴 【下平韵止存三首】 

　　平畴远陌蔚蓝天长日风恬霁景妍花满田塍石季锦水鸣沙濑伯牙弦松磎柳径多盘折竹杖芒鞋任往还小憩听莺宁有倦支颐高枕石头边 
　　展眺衡门十里遥沙堤行水到邨桥平芜绿尽青山尾远寺红藏碧树腰三径旧栽处士菊一株新得美人蕉习劳不择闲花草抱瓮沿篱取次浇 
　　曲池掬水沃清泠岸静波恬眼顿醒风绉细纹浮日彩柳垂深影拂天青花光镜里还屏里云气山形复兽形渔子机心颇未忘不妨鸥鹭自梳翎 

　　○初春晚眺 

　　峭寒犹腊日晚眺觅春光雨点千峰雪烟笼万木霜落霞归极浦残照度危梁咫尺故人隔林乌空自翔 

　　○溪上偶成 

　　野度平沙岸清波曲折流板桥三迭合冰鉴一泓收苹白桃花浪泥香燕子洲兴来怀古调无语对羣鸥 

　　○赋得老树着花无丑枝 

　　老树妍于丑新花不断生疏枝宜冷艳劲气发春荣柔冶愁风雨山川见性灵广平能作赋铁干有菁英 

　　○赋得轻燕受风斜 

　　澹荡和风细差池海燕轻纤姿翻紫翮逸态度青苹自觉泠然善非同翩若惊由来天地阔任尔自飞鸣 

　　○忆癸酉春夏与奉峨兄读书于城南之保安寺甚自得也时有秦先生者山东快士喜堪舆精占卜聚谈者屡遂订交焉今日各有所就而风流云散如此追感不胜惘惘因赋绝句九首呈奉峨兄 

　　偃蹇名场弟似兄未堪拔帜附羣英 【入选拔场到迟未得预考】 为贪五夜连床语失却当年贡士名 
　　壮志经摧未肯降且从禅室借芸窗满檐花雨廉纤夜荷檠膏焚白锡釭 
　　饭后曾行百步工逍遥塔院听松风古碑遗像摩娑遍共倚闲墙数落红 
　　无边光景赴晴窗底事多求健笔扛瓦雀忘机得静趣闲行书案一双双 
　　碧桃红杏紫丁香解作芬芳润帙缃最喜催诗一夜雨兴来齐上悟禅房 
　　一带清溪涌碧沙春闲无事柳飞花题诗分韵松涛侧好句难忘色鬬鸦 
　　淋漓放笔类春流更望缫丝细细抽直到江郎才尽日纔知更上一层楼 
　　先生异数自通微妙卜先天竟不违云碧秋空生五色果然万里看鹏飞 
　　迩来咫尺叹离居便欲相从未有期何日一樽桑落酒灯明杯满话新词 

　　○清溪 

　　清溪一曲抱山邨野岸平收泻碧痕浴罢闲鸥无别事每将盟侣宿云根 

　　○闲居偶成 

　　辜负田园春复春廿年竟作浪游人归来野草荒三径别后新枝盖四邻柳结浓阴熏暖日花含静态笑红尘西畴有事偷余暇玩易闲窗乐性真 

　　○村居杂咏四首 

　　黜落今如此归来洽素衷一邱原自足三径复谁同濯足沧浪水开怀君子风野花随处好时插帽檐红 
　　昔是名场士今为识字农菜畦时自灌米臼看人舂饮马登危岸饟耕荫古松由来辨菽麦不欲老书佣 
　　晨起踏晴沙行行入晓霞无人结伴侣有径到桑麻燕掠挥锄草蜂随覆陇花如何无限景一向付山家 
　　雨过山塘静晴郊望欲迷乱流逐水马断岸聒田鸡天迥遥峰淡云深塞树低老僧同杖履偶语夕阳堤 

　　○和咏新居 

　　每过柴桑处士居山重水复致偏余烟深野渡孤舟静云压横冈纲雨疏大壑东来还北转迭峰西起复南纡此间佳胜无人识恰好先生置草庐 

　　○和闲居偶感诗有频年论古类何人之句依元韵 

　　七尺微躯几度春闲从经史阅前人雄才惟爱陈同甫丽句还推卢照邻纵使经纶多素志依然琴鹤少纤尘两疏拂袖归来日田里优游怀葛民 

　　○野外闲步怀城中诸友 

　　霜过寒汀静澄泓碧一湾菰蒲残叶袅鸿雁和声闲暮霭浓深树秋容淡远山相思人不见独立白云间 

　　○暮秋雨雪有怀奉峨二兄 

　　吴江几日落丹枫萧瑟黄云压碧空万里寒光凝玉露一天雪色入秋风孟家南陌留驴迹陶令东篱护菊丛遥忆故人吟白雪奚奴应待寄诗筒 

　　○九日 

　　淡云微雨过重阳陶令东篱菊正芳无客携壶还自酌坐看归雁入苍茫 

　　○和福都统晚投庄舍见赠 【福名增格】 

　　野旷黄云重苍然薄暮秋呼鹰登古垒跃马渡寒流小队劳相访高文许共谋留连茅屋里尘集紫貂裘 【裘字系初韵复改□字】 

　　○又和篘字韵 

　　竟借田家宿来观万户秋采风询野客得句惠诗流语抵十年读尘消一面谋荒村惭市远徒贳近邻篘 

　　○附福诗 

　　野烧平冈断荒原古木秋田家足稔岁名士自风流禾黍初登圃鸡豚不外谋主人诚爱客投辖醉新篘 

　　○赋得千金之子坐不垂堂 

　　试诵垂堂戒冰兢慎所趋百年野马过七尺火牛驱蜀道人心险秋云世态殊周行如砥矢珍重认前途 

　　○三孝廉咏 

　　慈奉峩 
　　屈常吉 
　　赵岸亭 

　　?慈奉峩 【名国璋号惺圃癸酉科】 

　　慈生澹荡人礧砢多节目羡此百尺松乃竟栖薖轴岂为田园荒耽此家庭福岁时寿高堂济济称雍睦几许有用书殷勤下帏读贤者不可测莫漫讥雌伏 

　　?屈常吉 【名彰壬申科】 

　　侠气老不除屈翁木?爯豪放吾友继凤毛风流尤佚宕清言相倡酬赏音过夔旷君家名父子每过神辄王赋性不党同侪辈称直谅对此缅三闾睪然时高望 

　　?赵岸亭 【名士杰字汉超丙子科】 

　　平生赵元叔雅志励冰雪可怜次骨贫性不因人热肝胆向友朋鸡黍供亲悦明月入高怀秋水同清澈遐哉不可及此贤心似铁 

　　○学易岛庵蝉联体以苔径雀声晚蕉窗蝶梦凉囊琴步野渡枕笛醉渔航二十字为题各限五言四韵每一题即以次字为韵 

　　苔 
　　径 
　　雀 
　　声 
　　晚 
　　蕉 
　　窗 
　　蝶 
　　梦 
　　凉 
　　囊 
　　琴 
　　步 
　　野 
　　渡 
　　枕 
　　笛 
　　醉 
　　渔 
　　航 

　　?苔 【押径字】 

　　青青复苍苍光因泫露莹窗外痕上阶墙下衣侵泞滑屐芳躅留承花春色凝斑斓恰似钱是处点石径 

　　?径 【押雀字】 

　　幽入白云乡曲通高士屩门外蒋生开山中翁子托扫迎佳客来塞斸荒茅错何云行不由穿林听野雀 

　　?雀 【押声字】 

　　微风翻殿角喜与燕连名鸿鹄休矜志稻粱各有营篁疏踏自稳梅放啅多情最是新晴后尤喧绕屋声 

　　?声 【押晚字】 

　　盈耳皆天籁善鸣大而远吹万固闻庄长啸亦惊阮寂处响亦怀静守听或返记君领取时清磬禅房晚 

　　?晚 【押蕉字】 

　　斜照耿林薄凭轩破寂寥孤霞随鹜举远火入云烧羌笛吹烟近渔舟唱月遥清风徐扑面簌簌响红蕉 

　　?蕉 【押窗字】 

　　首入嵇含状绿天信少双待时心展拓得雨韵琤瑽好句题依槛高僧种近幢胆瓶名更好代纸伴芸窗 

　　?窗 【押蝶字】 

　　轩敞碧玲珑帘帏彻重迭闲云蓊欲留远岫列如接晴宜玩秘函明堪检古帖羲皇高卧人何似漆园蝶 

　　?蝶 【押梦字】 

　　连蜷蜕微形翩翩殊蠕动含香自去来过墙花迎送辛苦迥异蜂佳赏还名凤海棠睡未足漫破阳台梦 

　　?梦 【押凉字】 

　　梦自虚无境茫茫何有乡阳台空想像宋玉妄周详熊预兴王兆鲇瞻厄圣粮古今同坐此残月漏窗凉 

　　?凉 【押囊字】 

　　竹外新荷静絺衣据小床披襟迎晚吹生袂怯朝霜酷吏谁能去故人此足当诗脾爽已彻得句尚投囊 

　　?囊 【押琴字】 

　　制亦何须锦探尤惬我心漫多鼌氐 【氐：氏】 智奚似李生吟讵里启行糗应藏买赋金夜萤置案处独许伴弹琴 

　　?琴 【押步字】 

　　五弦太古音三尺龙门树山水韵移情横斜纹成蚹制思昭氏古拨惟大蟹娱牙生世己无谁继成连步 

　　?步 【押野字】 

　　杖藜出荆扉徘徊明月下安闲可当车致远何须马踏草苔有印登山笻未舍平生几两屐频蜡为适野 

　　?野 【押渡字】 

　　广莫澹含烟闲旷饶逸趣高飞鸟入云弥望天低树策蹇向山寺摇鞭指樵路溪边花欲然畧彴横前渡 

　　?渡 【押枕字】 

　　无人舟自横倚徙独踔踸岸阔水汤汤潮平心凛凛光浮沙耀金气润花如锦高卧羡老渔柳下蓑为枕 

　　?枕 【押笛字】 

　　游仙名特奇神物凭谁觅何如松下眠雅爱岩石适横陈梦更清侧理山尤寂日斜晚烟浓牧竖吹羌笛 

　　?笛 【押醉字】 

　　烟村铁石姿第一开元吹独孤技更神李謩失掉臂空令老龙惊讵识龟兹意想当入破时如痴还如醉 

　　?醉 【押渔字】 

　　君看得全者无妨竟坠车渴羌情固甚狂客乐偏余泥饮从吾辈欢呼好共醵言寻丛柳岸烂漫对江渔 

　　?渔 【押航字】 

　　性爱江湖适陶然趣不忘一蓑披夏雨孤艇载秋霜举网偏饶味投竿自足粱西岩烟际宿明月满轻航 

　　○航 【押苔字】 

　　两三人恰受放棹任沿洄菱芡采纔去笭箵挂却回锦袍江上客柔橹月中来几许遥观者踏破岸边苔 

　　○赋得牛饭就松凉 【得凉字】 

　　驱犊青松下幽幽午荫长涛翻眠处韵风送饭时凉叩角谁歌石留皮讵博羊耕云吾事足春雨一鞭忙 

　　○赋得山雨欲来风满楼 【得楼字】 

　　遥天垂雨脚横地起风头势忽摇山树声先彻竹楼黑云迷远岫青野失来牛老杜成都屋卷茅似此不 

　　○赋得青草池塘处处蛙 【得蛙字】 

　　雨润池塘草情欣向晚蛙传声连四野得意向谁家鼓吹何云似蝇鸣更有加六朝风雅尽三叹意无涯 

　　○晚望 

　　薄暮轻烟合流观趣更闲僧穿樵径去农带夕阳还野气平吞树天光仄压山徘徊兴未极纤月上柴关 

　　○偶兴 

　　晚纳凉飔卧支颐思不穷入帘星栗栗向客月膧膧花影参差里炉香缥缈中相知无若个清兴复谁同 

　　○怀赵岸亭同年 

　　好会思京洛连床寓梵宫高吟松际月共话雨前风踪迹归来异心期夙昔同卜邻何日遂朝夕望鱼鸿 

　　○无题 

　　细雨和风漾柳堤横塘春暖曙莺啼采桑远陌秦家女织锦空房窦氏妻文杏梁间窥乳燕水晶帘下对灵犀漫将眉黛争长短可有风标到越溪 

　　○有感 

　　底事东风不解愁水晶帘外弄轻浮乱飘狂蝶撩青眼横卷残花过小楼深悟杜陵憎柳絮可知正则恶雄鸠多情只爱娟娟月不尽清光万里流 

　　○闲望口占 

　　倚窗凝望蔚蓝天云影平衔带树烟几日雨青榆荚地婆娑无限沈郎钱 

　　○偶成 

　　潇潇风雨古银冈三月莺花特地狂遥忆故园吟赏处春光应富挹山房 

　　○闺情 

　　平芜漠漠雨初收漫卷珠帘懒上钩频簇青蛾窥远陌柳阴蓦见紫骅骝 

　　○晚望 

　　烟霭山城欲敛红残霞金碧幻奇峰谁将小李将军画遥挂斜阳返照中 

　　爱吟前草 

　　●爱吟草附录二 

　　附录二 

　　序 
　　慈惺圃庚寅草 
　　癸巳草 

　　◆附刻慈惺圃寄常理斋诗序 

　　慈惺圃名国璋字奉峨惺圃其号也与常理斋居相近同学素契时相唱酬癸酉惺圃举于乡理斋犹未第也及理斋仕蜀惺圃尚家居邮筒往来遥为赓和不异曩时至戊戌腥 【腥：惺】 圃始捷南宫官农曹而理斋死于难已六年又七年惺圃亦卒于京邸矣惺圃之逝也一子方幼理斋之荫嗣衣轩已为唐县宰闻其丧来吊见书笥纷然狼籍家人舁敝簏于庭将焚废纸衣轩恐其有当存也止而捡之则爱吟草殉节录及惺圃自为诗俱杂于其中焉衣轩得之大惊且悲且喜因宝持以付余余既为之刻理斋诸诗而惺圃之诗分年编录观其庚寅草有寄和理斋诗然后知爱吟草之所以幸存者以理斋之寄之也观其癸巳草有哭理斋八首然后知殉节录之所以幸存者以惺圃访求而珍藏之也噫二人生前莫逆情见乎词而是诗同出于故纸中其不为灰烬者几希以理斋之清才峻节天固不忍没亦岂非惺圃在堂之魂魄有以护持之而然耶用是于惺圃之诗有关于理斋者节录而附刻之若其全诗则俟别为汇梓焉乾隆庚戌仲夏王尔烈叙并书 

　　◆慈惺圃庚寅草 

　　寄和常理斋四弟二十一首 【今存十三首】 

　　自别君来颇少唱酬即间有吟哦绝少就正亦殊不自爱惜随以覆瓿矣及接来稿成帙逾百凡身之所经目之所覩岁时之往还境地之遭值皆入声韵对之且喜且愧因而涂鸦诗以代意于稿中当属和者聊以效颦罔计丑好凡以慰夙好且请斧正云尔 

　　接来书得诗稿喜而有作 
　　闻莅任后民有青天之诵 
　　题爱吟稿思有所和 
　　跋诗稿后 
　　闻署篆遂宁 
　　来书以戊子入闱分校为最得意事并示闱卷 
　　来札嘱家有藏书许借观且代为收贮无徒饱蠹鱼意甚高矣然亦何遽少什袭耶愿仍留百城为将来骥子之资且上慰老伯倚望万里之外不时把观常如君环左右也因申谢之 
　　来札嘱于箧中捡阮亭十种唐诗不得 
　　来书问三舍弟病愈及五舍弟与子侄读书进益 
　　为儿子士惠求聘令女蒙俯允敬谢 
　　来书问苏公苏已溘逝并伤达西园之殁理斋亦未知之也 
　　和来诗冐暑出都福赵二同年远送至芦沟桥贳酒作别恨未得预也依韵和之聊当与福赵作三人耳 
　　又和放衙韵 

　　○接来书得诗稿喜而有作 

　　契阔于今甚联吟觉昔亲寄梅来驿使剖鲤慰怀人宓子琴非杳草堂风尚新自兹无寂寞玩诵日频频 

　　○闻莅任后民有青天之诵 

　　蚕丛飞度望如仙利器新硎正及年浑视充人皆赤子别开西土一青天劳于案牍酬时望拙在催科慕昔贤万里民谣邮置速分明远送故人边 

　　○题爱吟稿思有所和 

　　爱吟当日有尧夫遗韵流风起后儒安乐窝中如是尔风尘道上亦然乎蜀山立马云开锦辽水垂钩月映芦相望天涯唯赠答阳春此和岂能无 

　　○跋诗稿后 

　　律叶宫商美思深楮墨豪更饶弹古调相对忆风骚 

　　○闻署篆遂宁 

　　待征黄相晋城间膏雨倐移到石山回首棠开花作县行将油卜凤巢关鸣琴韵雅应重理问俗诗新未可删万里故人时拭目德声定载雁鱼还 

　　○来书以戊子入闱分校为最得意事并示闱卷 

　　子岁风檐奏郢斤星周一纪此衡文 【君以丙子举于乡】 峨眉擅秀笋班出锦水探奇珊网分不负初心君自信最为得意我同欣门墙桃李秾华发染向溪笺墨尚氲 

　　○来札嘱家有藏书许借观且代为收贮无徒饱蠹鱼意甚高矣然亦何遽少什袭耶愿仍留百城为将来骥子之资且上慰老伯倚望万里之外不时把观常如君环左右也因申谢之 

　　爱我惟君少俗衷百城权寄速邮筒知怜枥骥思千里更惜蟫鱼饱一空阶树参云真乐趣琅函插架旧家风倚闾望罢犹披览万卷应留慰老翁 

　　○来札嘱于箧中捡阮亭十种唐诗不得 

　　芸阁经年未捡题瑶编去我竟何之乍惊失剑心多惑欲逐亡羊路转岐从此顿添良友忆方今有鉴借书痴渔洋著作流传广待购嫏嬛寄所思 

　　○来书问三舍弟病愈及五舍弟与子侄读书进益 

　　白驹隙过不堪任可奈生平种种心日对诸昆一第老年催半百二毛侵萱闱且喜高稀寿雁序差欣绝病吟年少峥嵘惟阿善猥从马上博青衿 【二舍侄士善新入武学】 

　　○为儿子士惠求聘令女蒙俯允敬谢 

　　债名欢喜日相寻男女室家父母心之子于归思淑德十年乃字获佳音冰清玉润知难副骍角犁牛愧转深万里成言惟一纸百年良约重千金 

　　○来书问苏公苏已溘逝并伤达西园之殁理斋亦未知之也 

　　昔游夙契近如何零落经年觉巳地下苏公悲宿草西园达士泣山阿君怀天末应残梦我过山阳空作歌逝水东流无限恨不堪极目送苍波 

　　○和来诗冐暑出都福赵二同年远送至芦沟桥贳酒作别恨未得预也依韵和之聊当与福赵作三人耳 

　　君为起舞我能歌贳酒旗亭奈别何剑阁芦沟两相望山云草莽水云波 

　　○又和放衙韵 

　　垂帘静寂夕阳时卧阁看云日下迟四野耕犁知少事郫筒浅酌自哦诗 

　　◆癸巳草 

　　哭常理斋迭韵八绝 

　　○哭常理斋迭韵八绝 

　　昨梦依稀草阁中故人欢笑昔年同谁知杀贼精灵至万里蓬飘认故丛 
　　闻报惊心疑信中分明讯问几番同寝门痛哭伤知己血渍蛮荒何处丛 
　　平生志节古人中一旦艰危烈气同二十六人一日死谁能挥刃豕狼丛 
　　尔骨谁收昔岭中始知蜀道上天同忠骸定有边人识芝草长松自作丛 
　　陟岵情殷壁垒中生前依慕死还同忠魂惟有倚闾念夜夜悲声磷火丛 
　　圣贤心事至情中妻子谁言敝屣同大节岂容儿女恋决知死所是蚕丛 
　　日挟诗囊二剑中一编寄我百朋同不知豺虎纵横际几许珠玑落莽丛 
　　茫茫身事百年中长望归来白首同三径黄花相约处祗今衰飒不成丛 

　　慈惺圃庚寅草癸巳草附 

　　●题跋 

　　序 
　　上卷 
　　下卷 

　　◆集录爱吟草题跋序 

　　余既刻常理斋爱吟草及殉节录以示京师士大夫见之者无弗赏叹于是欣然各为题跋笺楮之投殆无虚日积久渐多遂成卷轴余既一一检读随以付梓凡如干首续来者犹未已也夫昔岭之事往矣理斋之著作其散佚者亦多矣乃越十数年之久荫嗣克家遗笔忽出于尘埃烈迹不埋于灰烬一旦冠裳之族各有一理斋在心目间而命笔抒词使理斋之才华气节烜赫如昨日事岂偶然欤故是录也可以上承昭忠慰忠之表章可以下为孝子贤臣之风励而或长篇巨什或古调清歌和平之音则一唱三叹慷慨之气则激羽刻商非泛然之作也固宜寿诸枣梨传于不朽若其篇次则随收随录不复以官阶科第为后□所以俟续至者于无穷也庚戌仲夏壬□烈叙并书 

　　◆上卷 

　　集录题常理斋爱吟草及殉节录诗 

　　常君殉节诗 
　　书崇庆常公殉节传后 
　　恭题理斋年伯爱吟草 
　　书常理斋爱吟草殉难行状二首 
　　题理斋爱吟草 
　　奉题常君殉节录后 
　　书常理斋观察爱吟草 
　　奉题恩赠中宪大夫前崇庆州牧常理斋爱吟草 
　　书崇庆州牧赠中宪大夫常公殉节录后 
　　读理斋观察爱吟草书后 
　　赠中宪大夫崇庆州牧常公殉节纪略 
　　王瑶峰少京兆前辈以其乡人常理斋观察爱吟草及殉节录见示并以素册索诗展读一过情见乎词 
　　赠中宪大夫崇庆州牧常公殉节诗 
　　读常理斋先生爱吟草谨题 
　　瑶峰王少京兆以常理斋州牧爱吟草殉节录属题词因赋七古一首 
　　题常君殉节录 
　　赠中宪大夫四川崇庆州牧常公挽诗 
　　赠中宪大夫崇庆州牧理斋常老伯挽诗 
　　诰赠中宪大夫常公殉节诗 
　　赠中宪大夫四川崇庆州牧常公殉节诗 
　　京兆瑶峰先生持同乡常观察行述示余知公儒臣殉节风义凛然读公爱吟草又如裴晋公故里凤凰山诸什益恍然于公之学有经术平生不朽之事非慷慨捐生一端可竟也余欲出一二语为颂第念忠魂享庙食矣德政纪浣溪矣文章寿梨枣矣捃摭遗迹近于剽窃吁公逝十余年矣西充民肖像尸祝至今不衰何以感人之深而去思之长也因作迎神曲一章代西充民歌咏之云尔 
　　恭题中宪老夫子大人爱吟草 
　　题常理斋先生爱吟草 
　　常理斋先生爱吟草兼殉节本末 
　　挽乡前辈理斋常公殉节集古 
　　奉题加赠中宪大夫崇庆刺史常公殉节一律 
　　恭挽赠中宪大夫崇庆州牧常公 
　　常理斋殉节诗 
　　常理斋殉节诗 
　　奉题中宪大夫崇庆刺史常公殉节录后 
　　题崇庆刺史常君殉节录 
　　书崇庆牧恤赠观察常理斋先生殉节录后 
　　书拙作后尚有空纸因命儿子长庚依韵赋之附录于后 
　　理斋同年殉节诗 
　　常理斋先生殉节诗 
　　常理斋挽诗 
　　奉题常公殉节诗 
　　奉题常理斋年大兄大人殉节诗二首 
　　奉题常理斋大兄殉节诗后 
　　恭题常理斋老伯殉节诗 
　　旌赠道衔四川崇庆知州理斋常君殉节诗 
　　题常理斋爱吟草后 
　　读常理斋老伯爱吟草及殉节录谨赋一律 

　　○常君殉节诗 【并序】 

　　芜湖韦谦恒 【约轩翰林院侍讲】 
　　君讳纪字铭勋号理斋奉天进士知西充县有声迁知崇庆州金川之役隶定边将军温公幕理饟癸巳六月逆蛮叛转掠及木果木君手刃数人犹骂不绝口被十余创而死于昔岭赠中宪大夫祀昭忠祠子荫知唐县 
　　独以书生能骂贼当年英烈试重论三刀讵足旌儒吏一剑聊凭答圣恩空祀桐乡频洒泪谁招辽海未归魂祇今凛凛余生气昔岭千秋有血痕 

　　○书崇庆常公殉节传后 

　　华州秦清 【荻江太仆寺正卿】 
　　东北有伟人大名垂西南政化延邛笮啸歌抒幽覃春嘘山矗矗秋净水潭潭琴能鸣其治泉亦忘其贪符彼循吏传如皈弥勒龛蚤蔚凤苞九易报鹿鸣三所难在大节而匪矢空谈牙璋入三巴偫粮供鱼蚕天落一将星地震五丁男平生忠孝亮动与意气酣胆固大如斗手乃剑磨镡舌为犀锋利目为虎视耽日晕生雌霓妖魄褫虪甝一死太山重就之若饴甘蠢尔如豕突瞬顾已就戡卓哉此鸿爪千秋迹可探承庥在翼子明发慎毋惭浩歌起遐瞩蜀山挺翠岚 

　　○恭题理斋年伯爱吟草 

　　年侄戴璐 【菔塘鸿胪寺少卿】 
　　青门曾忆送凫飞 【丁亥春送公入蜀】 辽海虚归丁令威忠节循良真合传完人千古似公稀 
　　益州早见梦三刀转粟青天绩最高家世开平期不负果然碧血洒征袍 
　　马革平生志已偿招魂何路向蛮方桐乡父老还流涕岁岁传芭酹桂浆 
　　恩荣褒恤慰忠魂有子长怀手泽存上谷鸣琴稀吏牍摩娑残帙几声吞 

　　又 

　　淮南阮葵生 【吾山刑部侍郎】 
　　天讨申蛮徼儒官解习兵储糈方奏绩慷慨竟捐生小邑传遗爱崇祠焕令名悲风萦西岭凭吊不胜情 
　　四载南岷治循良秉洁操英风辉汗简战血黯青袍缃帙披遗咏纶音荷宠褒浣花聚忠魄髣髴驻灵旄 

　　○书常理斋爱吟草殉难行状二首 

　　长白铁保 【冶亭礼部侍郎】 
　　南粤中丞悲画壁西林少宰壮横戈毕生大节还天地一片丹诚托啸歌昔岭人归辽鹤远浣花溪冷楚猿多杲卿噀血存遗稿泣鬼惊天永不磨 
　　欃枪何日扫金川渺渺孤军万里悬臣力已衰思马革壮心未已毕戈鋋一生欲树千秋业百死宁期五字传漫托文章能报国如君亮节几人全 

　　○题理斋爱吟草 

　　吴玉纶 【香亭内阁学士】 
　　亮节曾闻烈日如巴山藏碧廿年余遗编到处淋漓在不见濡毫盾上书 
　　射策丁年取甲科损躯慷慨事如何零玑碎璧均堪惜字字分明正气歌 
　　浣花溪畔树榆枌 【理斋殉节后制府为立祠浣花溪岸】 刍酒年年酹使君正似西充凭吊地灵祠风雨至今闻 【理斋诗有灵祠风雨之句盖在西充时谒汉纪将军庙作】 
　　碧鸡金马助挥毫牧宰频年意兴豪应有忠魂留昔岭 【昔岭为理斋殉节地】 飞仙倡和五云高 
　　医闾终古望崔嵬灵淑应锺卓越才清唳有声霄汉上如闻华表鹤归徕 

　　○奉题常君殉节录后 

　　陈桂森 【畊岩通政司副使】 
　　昔岭寒风落照殷英魂千古炳人间屯粮绩着三军幕陷阵躯捐一剑镮死尚握拳如卞壶 【壶：壸】 生能噀血亦常山不徒循吏称遗爱父老西川泪共潸 
　　一死谁为不朽身惟公致命备艰辛提刀壮志催妖贼冒刃伤心诀故人辽海士原多气节浣花祠可慰忠纯天恩议恤兼荣荫好勒贞珉载笔新 

　　○书常理斋观察爱吟草 

　　三韩百龄 【菊溪京畿道御史】 
　　周道吟翩鵻出车颂雨雪怀哉三百篇忠孝意已揭傥仅工文词何以励臣节常君东海英巨手长鲸掣蚕丛辟吟草作尹兴无辍当其倒词源浩浩江河决崚嶒笔锋迅慷慨唾壶缺政拙心自劳道全身可灭不比从军诗苦乐因人说风雅有正声庶以绍前哲 

　　又 

　　大兴邵自昌 【楚帆兵部郎中】 
　　读书奋志节忠义常在口往往临事时或至丧所守问之何因尔浩气中无有圣朝务柔远无知跳小丑剪灭归荡平不戒师则偶公方持军筹朝夕储粮糗猝然闻震惊暂退义不苟想其挥戈时吐气贯牛斗坚贞得死所芳名达帝右褒赉慰忠魂垂裕及嗣后大节凛死绥不为幸免走授命何从容由其所积厚挑灯读公书真气满户牖 

　　○奉题恩赠中宪大夫前崇庆州牧常理斋爱吟草 

　　中江孟邵 【□洲宗人府丞】 
　　挽粟飞刍不顾身从知报国重儒臣烟寒昔岭成千古更有殊恩及后人 
　　岂惟鸿业在文章大节昭然纪太常我是蜀人知最悉至今立像仿桐乡 
　　华表遥遥鹤有灵忠魂常遶浣花亭十年几度祠前过廿六人同重汗青 
　　芳名久已入昭忠血食千年俎豆崇职忝奉常襄祀列每从酾酒挹余风 

　　○书崇庆州牧赠中宪大夫常公殉节录后 

　　雪苑蒋曰纶 【霁围光禄寺正卿】 
　　留都锺杰士蜀地表纯忠剑水声如咽闾山望益崇荆荣双树紫杏掇一枝红才合登薇省名偏阻蘂宫选人来北阙作令赴西充地辟民犹古官清狱自空珍曾辞蒟酱酒不醉郫筒圣庙榱题焕书生既禀丰人方依众母檄忽奉元戎叱驭驰驱急从军意气雄唱筹能给饷磨盾待书功逆竖俄中变降蛮竟内讧起刀犹奕奕致命岂匆匆舌与常山似拳还卞令同裹尸虚马革埋骨委蚕丛荫子天恩渥升阶恤典隆碑留绵竹郡祠傍浣花翁国史标名氏良朋感始终遗诗传丽藻实录纪英风毅魄千秋在无须怅数穷 

　　○读理斋观察爱吟草书后 

　　乡晚何广生 【宁一江西新淦知县】 
　　绣岭锺灵秀巴山系去思好音赓鹿野吉羽应鸿逵特达蜚声早峥嵘琢句奇兴来能刻烛公退几拈髭沈郁开生面清新发妙辞已飞王子舄犹下董生帷化协弹琴雅才觇制锦宜秋风诸葛垒春草杜陵祠吊古情逾激耽吟夜未疲那知边月迥忽奉羽书驰叱驭余风在磨崖大业垂志原殊燕雀气早却熊罴义重身何计功成节不亏崇褒天子诏遗迹路人悲哲嗣光前绪明禋肃旧仪一编心向往遥忆蜀江湄 

　　○赠中宪大夫崇庆州牧常公殉节纪略 

　　桐山张若渟 【寿雪内阁学士】 
　　降蛮见说附跳梁蚁簇蜂攒不可当挥刀歼贼有儒臣厥名为纪厥氏常报国贞心贯白日捐躯浩气凛秋霜古来义烈畴堪拟周在汉兮颜在唐昔岭万家挥涕泪浣花千载奉蒸尝如君不愧真男子奚趐博学能文章 

　　○王瑶峰少京兆前辈以其乡人常理斋观察爱吟草及殉节录见示并以素册索诗展读一过情见乎词 【时己酉花朝后二日】 

　　梧门法式善 【时帆侍讲学士】 
　　无事溺君志独于诗爱吟古香吹欲盎幽恨写何深万马悲横剑孤蛩忆抚琴空庭淡斜月一字一秋心 
　　天地壮奇遇丈夫留浩歌魂归辽海阔诗比蜀山多战垒云犹惨厓碑血不磨浣花人未死延尔草堂过 

　　○赠中宪大夫崇庆州牧常公殉节诗 

　　仁和张树槐 【石癯刑部主事】 
　　血溅金戈怒未平毅然殉节一书生仓皇独表衔须烈慷慨犹闻击笏声辽海魂归元鹤唳蜀江祠在夜涛鸣即今恤难光宬纪报国还留不朽名 

　　○读常理斋先生爱吟草谨题 

　　榆关后学刘元吉 【中文景山教习】 
　　天上辉腾奎璧宿人间肇起冠冕族况为长白之锺英得天者厚得地独少年才气自纵横淹贯诸子通六经高掇科第拾芥子报国文章早知名出宰西充小试技百里终非大贤寄诗思政迹卓锦江善文能武称良吏金酋叛乱侵予疆王师震怒川兵强我公奉调给军饷仁威久着昔岭冈曰嘉乃绩晋乃秩良牧之名达王室指日奏功期凯旋降卒反复转掠疾纷纷左右鸟兽奔我公奋臂当敌军风雷叱咤山谷震云雾惨淡天地昏一身有死答圣主骨暴疆场血染土凛凛正气壮两川赫赫明禋光千古皇家雨露自此深天将遐福贻后人慷慨英风至今在照耀史册忠义新 

　　○瑶峰王少京兆以常理斋州牧爱吟草殉节录属题词因赋七古一首 

　　洪洞刘秉恬 【竹轩仓场侍郎】 
　　关东我朝兴王地此中自多非凡人今读理斋爱吟草风雅忠义两彬彬忆我昔充西川使将军将兵正如云理斋随营司粮饷敛放无差职克勤维时官是西充令保迁崇庆牧州民任事勇往不辞劳正是当日疏中言岁月忽忽己逝矣兹复见之于简端理斋死时子尚少事文那得至今传昔藉同年为作状今有同乡为布宣爱吟草与殉节录刊刻分送数万千同乡门第更高峻佐理京兆斯文官督学后进日蒸蒸尤眷旧好不忍湮洵哉关东非凡地即此可知人多贤 

　　○题常君殉节录 

　　宛平王奉曾 【荔园刑部主事】 
　　报国仗忠义不在夸身强武臣职刀矢文臣职糇粮粮存身与存粮亡身与亡苟或粮去而身存是藉寇兵赍盗粱偷生旦夕大节败国有典刑难逃藏于戏常君信堂堂凛然大节凌秋霜曩作崇庆牧逆竖方跳梁君职在运饷料理橐与囊陡然贼至掠我疆昔岭冲突围豺狼岂有我粮为贼有以死拒之庸何伤须臾骂贼砍数贼于戏忠义为贼戕常君死未几底定论旗常恤衔观察荫子嗣居官死贼姓氏扬我闻建祠浣花侧忠魂曾否归故乡 

　　○赠中宪大夫四川崇庆州牧常公挽诗 

　　凌川后学金科豫 【笠庵贵州仁怀知县】 
　　荒烟蛮雨阵云低昔岭悲风咽鼓鼙硕画几番传檄箭雄怀真欲扫鲸鲵从容授命心如铁勇往挥戈气截霓肠断英魂川月影年年垂照浣花溪 
　　报国空教素志违酋蛮反复事全非欣看浩气盈诗卷想见忠肝血染衣华表云深归鹤杳浣花春冷泪鹃稀荒山磷火知何处留取英风壮四围 

　　○赠中宪大夫崇庆州牧理斋常老伯挽诗 

　　愚侄孙澄 【字仲深号海默举人】 
　　数载戎行备阻艰从容就义赴羌蛮愁萦华发霜欺白血满征衫泪滴斑壮志虚怀萧斧愿雄心空唱大刀环千秋节烈传青史迭沛恩荣紫阁间 
　　马革旌怀意在斯??弃将忠烈矢王师边关露冷寒笳断昔岭云深落月迟望帝鸣鹃犹饮泣浣花溪水尚含悲故园雨雪嗟杨柳镇日征还未有期 

　　○诰赠中宪大夫常公殉节诗 

　　乡晚学马维驭 【惺庵户部主事】 
　　金酋蠢尔瞰雄边仗义儒臣勇直前不愿浮生齐草木惟凭浩气凌风烟功深道济量沙日烈并常山噀血年莫谓九原遗恨切曾昭恩荫慰寒泉 
　　国士慨然报国忠风高昔岭泣英雄绩传理饷邀荣擢勇奋捐生契圣衷日落花溪祠宇黯云移木果塞烟空西充漫说千秋祀午夜清魂到海东 

　　○赠中宪大夫四川崇庆州牧常公殉节诗 

　　盖平焦和生 【琴斋刑部主事】 
　　妖氛仓猝起金川慷慨儒臣奉檄年报国孤忠生气凛捐躯大节史宬传锦城祠在寒云杳雪栈神留皎月悬试向西州问遗老謌思惠爱尚凄然 
　　白山辽水蔚菁英噀血衔须共擅名临难从容真国士冠军义勇属书生丝纶应使忠魂慰簪笏常留奕叶荣鹤驭归来今几载悲风谡谡动边城 

　　○京兆瑶峰先生持同乡常观察行述示余知公儒臣殉节风义凛然读公爱吟草又如裴晋公故里凤凰山诸什益恍然于公之学有经术平生不朽之事非慷慨捐生一端可竟也余欲出一二语为颂第念忠魂享庙食矣德政纪浣溪矣文章寿梨枣矣捃摭遗迹近于剽窃吁公逝十余年矣西充民肖像尸祝至今不衰何以感人之深而去思之长也因作迎神曲一章代西充民歌咏之云尔 

　　长白图敏 【时泉内阁学士】 
　　排正气兮天阊永手泽兮甘棠灵偃蹇兮昔岭古遗爱兮桐乡君回翔兮以下猿鹤沙虫兮御女问常山兮舌存羌洵美兮且武上升兮安翔蜀山青兮蜀水长击鼌鼓兮齐速导风施兮浣花傍霞为血兮云为裳怂长矢兮射天狼长吟哦兮来草堂载清酤兮泉冽荐桄榔兮膏融朝享帝乡之嘉荐兮夕归来兮西充瀚海冰裂不可以渡兮翩皓鹤兮辽东魂延伫而终曲兮识当年竹马之儿童 

　　○恭题中宪老夫子大人爱吟草 

　　受业周兴岱 【东屏春坊中允】 
　　星散周庐夜建营铜章花马赋从征转输已见纡筹策胷臆应知富甲兵临难独教维节义如公真不愧科名似闻杀贼捐躯日水咽蛮江作怒声 
　　忆来绛帐得从游治行听传第一流花满河阳潘骑省雉依桑陇鲁中牟浣花列祀忠魂慰村社迎神县郭秋重把遗编感知己羊昙洒泪恸西州 

　　○题常理斋先生爱吟草 

　　宛平王元翊 【举人】 
　　志士捐躯本至诚慰忠祠建死如生千寻昔岭悲风急尽是喃喃骂贼声 
　　一点青磷蜀岭幽忠魂泣月夜啾啾行人每向山前过拂面惊沙恨未休 
　　象贤荣荫慰循良青简争传姓字香遗爱于今谁嗣也浣花溪畔树甘棠 
　　殉国知君慕义心崚嶒白骨委荒岑逆酋未殄身先死泪洒西风读爱吟 

　　又 

　　长白彦布 
　　尽瘁臣之职捐躯分自宜但能全大节宁复念孤儿温序衔须日睢阳啮指时浣花溪父老说着尚余悲 
　　青史髫年读丹心异代同 【谓公少时读明臣周遇吉传辄慷慨太息泣下事】 儒臣能杀贼圣主重褒忠在泮陈俘盛 【公被难后二年两金川悉平凯旋行献俘礼】 丛祠肖像崇灵旗来往处华表认辽东 

　　○常理斋先生爱吟草兼殉节本末 

　　文水王锺健 【卜厓礼科给事中】 

　　古有壮士辽海东悲歌慷慨意态同常侯儒雅气融融复能仗节全其忠伊昔射策捷南宫铨推为吏尹西充 【理斋选知蜀之西充】 百废俱举两庙崇 【西充举宫久圯关忠武无庙移祀他祠理斋为修创之】 弟子廪给从其丰 【西充旧有书院理斋拔人士秀者廪给而自教之】 三校礼闱明且公侯能文事兼武功金川两部走弯弓檄侯给饷来军中降酋叛袭乌巢空侯独手刃横相攻昔岭之树血染红浣花敕祀何其隆 【癸巳六月逆酋潜来刼粮饷理斋时在昔岭闻贼且至提刀出营手刃数贼身被数十余创而死恩恤葬祭制府为立祠浣花溪】 我怀侯兮意忡忡有子能贤卜令终 【理斋子承武以荫授直隶唐县宰】 侯诗一卷寄邮筒令我读之若发蒙有时觅句必求工逸兴遄飞思无穷轻如素绢临秋风嫩如冰盘行脆菘矫如龙虎绕苍穹幽如清夜响壶铜倏忽电掣万丈虹光芒直上凌崆峒又如赴敌之兵戎三千铁甲引青骢鸿文经世岂雕虫忠诚脉脉潜已通丈夫立志谁许同 

　　又 

　　津门邵玉清 【翰林院编修】 
　　琴鹤轻随历剧繁蜀中烽火动降番峙粮蚤奏褒军绩抚剑常思答主恩昔岭愁云埋战骨浣花秋水吊吟魂丹诚一点遗编在留得芳名付子孙 

　　○挽乡前辈理斋常公殉节集古 

　　同昌后学王柱 【立天广西武缘知县】 
　　瓌望硕儒 【范奕】 为郡盛族 【何法盛】 出宰名区 【鲍防】 实继芳躅 【陆游】 奉令前驱 【骆宾王】 罔不肃穆 【荀子】 莫测其端 【傅亮】 情隘辞蹙 【韩愈】 以死殉之 【左传】 公归不复 【诗经】 激愤含嚬 【吕向】 伤心惨目 【李华】 溅血沾衣 【郭子仪】 街号巷哭 【潘岳】 茂绩维嘉 【苏颋】 今称神牧 【任昉】 

　　○奉题加赠中宪大夫崇庆刺史常公殉节一律 

　　章锦 
　　如公至性本天锺生死常昭落落胷施惠在民追吕又临危效命比陈容巴川俎豆豚蹄荐瀚海衣冠马鬣封三复遗编余浩气成仁大节属儒宗 

　　又 

　　乐郊后学沈士临 
　　跳梁小丑竟何为志士仓皇殉节奇此日花溪陈俎豆他年麟阁看须眉曾随父老迎褒诏又殿枌榆赋挽词自古英雄酬一剑承先况复有佳儿 
　　千秋遗烈说睢阳不道儒臣勇义彰奋臂挥戈威掣电衔须赴节志凌霜褒忠圣主垂恩渥荷荫孤儿被泽长他日璇题增史笔浣花纸染墨花香 

　　○恭挽赠中宪大夫崇庆州牧常公 

　　同昌后学王有德 
　　宁教断舌继常山肯掩须眉向逆蛮万里剧怜埋义骨九原何处迓忠颜锦江月冷悲鹃泣华表风清待鹤还秋草斜阳无限恨端凭史笔写臣艰 
　　辽阳今喜媲睢阳炳炳名垂汗简长昔岭风烟饶剑气浣溪俎豆带花香君恩况复荣孙子臣节洵无愧帝乡自古成仁惟志士眼前何必悼存亡 

　　○常理斋殉节诗 

　　昌乐阎学淳 【刑部主事】 
　　巴西妖气夜传烽抗节真推一世雄再拜重围臣力竭回头双阙主恩崇黄沙碧血蚕丛外白骨丹心马革中蜀国黎民余痛在年年泪洒战场风 
　　遗像萧然江上祠清流终古照须眉枫林落月飞元鹤石栈天梯叫子规薄宦生涯存缥帙佳儿名望重金闺千秋论定銮坡笔不媿当年读史时 

　　○常理斋殉节诗 

　　杨梦符 
　　四座且弗喧听我昔岭歌昔岭在何许蚕丛隘岷峨西边稽天诛元帅挥琱戈转输重兹地守处烦麾柯曰予有良吏抚绥得人和三年委持筹宽大捐烦苛一朝起困兽踶躅何其多仓皇抱穷垒一燎惊原阿矫矫常大夫在险气弗蹉从容挥壮士飞风雪滂沱崇庾为盗粮臣死罪匪讹丈夫一取贼殉职期无佗是时鼓声衰黑云颓岩陁大呼驰杀贼义勇推山河力穷舌不断碧血漂丹莎忠诚激厮羌并尽无委陀光之司勋爵宠锡章羔紽巍巍浣溪祠冠冕瑽金珂彰彰桐乡碑故老恒摩挲蜀之水悠悠蜀山高峨峨至今昔岭头铁马空中过谁为燕然铭勒此并不磨 

　　○奉题中宪大夫崇庆刺史常公殉节录后 

　　南汇吴省钦 【白华顺天府尹】 
　　涔涔雅雨带黎风锁院当年报警同 【昔岭之溃予时按试雅州越五日而闻信】 芒射旄头横岭上魂乘鹤背返辽东鸣琴跌宕传儒治膏刃仓皇作鬼雄为道遗孤今绾绶畿南治最继昭忠 

　　○题崇庆刺史常君殉节录 

　　元和顾宗泰 【星桥工部主事】 
　　初秋夜坐孤镫光烈风雷雨来虚堂正襟披诵殉节录忠义郁勃凌清霜呜呼常君一儒士杀身成仁不畏死志行卓立由平生仓卒赴难非偶尔锺英山岳生东辽博涉经史当垂髫谈诗击剑兼习射酒酣英气干青霄一缕精诚见心术填溢衷肠皆热血题篇曾泣费敬侯读史常怀周遇吉纵谭成败意气豪抚膺太息苍天高捧檄西充多惠政三军给饷驰驱劳朝廷考最迁州牧感激酬恩志益笃逆酋反复恣披猖仓黄转掠木果木常君一怒发冲冠慷慨应敌凭雕鞍提刀见贼击且骂厉声震野风号寒精灵奋发排海岱荧惑欃枪三舍退彼众我寡势不支可怜被创身首碎战袍铁裂血模糊此日伤心大丈夫万民感动尽泣下名留竹帛千秋俱天家旌忠立祠庙忠魂常与日星耀蜀江遗烈长如生青史垂芳许凭吊 

　　○书崇庆牧恤赠观察常理斋先生殉节录后 

　　泾阳马启泰 【雪峤侍讲学士】 
　　男儿血性本天成报答君恩一死轻固是疏防由大将还欣骂贼有书生诗篇末散精灵在竹帛常垂姓宇荣料得忠魂多慰藉故人何用泪纵横 

　　○书拙作后尚有空纸因命儿子长庚依韵赋之附录于后 

　　报国丹心自夙成捐躯殉难事非轻临危慷慨能全节就义从容肯恋生荫锡铜章多惠政名垂青史有殊荣浣花溪畔遗祠在父老焚香涕泗横 

　　○理斋同年殉节诗 

　　云间曹锡宝 【鉴亭掌陕西道御史】 
　　常公磊落人沈勇迈终古边风锺性情朔气壮眉宇诗篇自雄杰不屑傍门户郁郁松柏姿苍翠含媚妩予忝同门友至谊订兰谱岁在申酉间谒选留畿辅晨夕相过从剥啄欣旧雨弱羽各分飞萍蓬难自主君捧西充檄予出晋阳祖屈指几暌离良辰在何许徒闻善政多空复瑶华伫校士到平阳西川正鼙鼓群蛮竞反复战士润野土君时奋义烈骂贼身膏斧风烟两地隔未得罄覼缕一恸惊心魂丝泪出肺腑继读张公文大节粗枚举转饷充糇粮挥刀剚豸?契貐势穷被创夷力屈饲豺虎凛哉睢阳风浩气慑降卤忠魂庙貌新岁时荐椒醑圣主轸忠勤哲嗣锡珪组惟公又何憾一死光册府独有故人情临风怨芳杜 

　　○常理斋先生殉节诗 

　　申江孙宗炎 
　　降蛮反侧负天诛一夕吹唇蜂虿俱狼子戈矛惊肘腋将军忠信掷头颅唱筹独护粮储重挥刃宁知肝脑涂千载英灵同庙食春兰秋菊奏笙竽 

　　○常理斋挽诗 

　　渖水陈大文 【匏轩四川大邑知县】 
　　巴江万古自流东黯淡江头夜夜风筹饷曾输粮积阜冲营犹吐气成虹邛须我友嗟从义屡顾尔奴叹匪躬早晚洗兵银瓮出忠魂凛凛太清中 
　　一官遂志在疆场华表归来鹤梦长雨洗碧磷星焰冷风吹白骨土花香蜀山峰起皆遗恨辽海波平是故乡忠孝完人青史重衣冠有墓仰崇冈 

　　○奉题常公殉节诗 

　　王福清 【祝堂翰林改工部主事】 
　　为筹军饷逼羣蛮慷慨捐躯不避艰昔岭风云惊义胆西充雨露泣慈颜雄才久冠青钱选正气旋膺紫诰颁自是慰忠绵俎豆花溪时见鹤飞还 

　　○奉题常理斋年大兄大人殉节诗二首 

　　武定王承广 
　　玉帐河魁失上游前军夜半大星投明知死地无生气直决长围奋短矛马革身甘酬壮志凤毛天与显贻谋武侯庙貌同千古野老怀恩哭未休 
　　射策分符事事同谈兵慷慨气如虹多君颈血真凝碧嗟我匣刀徒殪戎猿鹤化时终有恨鲸鲵戮后愧无功兼旬转战身犹在青史垂名独逊公 

　　○奉题常理斋大兄殉节诗后 

　　宛平查淳 
　　重述金酋事萦怀殉节人死亡惟义在恩恤自天申雪徼留方躅云山仰绝尘时过经廿载永忆协恭亲 
　　蠢尔宁无敌前驱忽被欺儒臣诚奋勇危地敢逶迤血染征衫湿锋环战马嘶魂归应有恨一念重斯须 
　　晋原垂恺泽舆颂莫能忘习射关经术豪吟识蕴藏筹边曾虑险报国独留芳宠锡昭忠烈铭功溯太常 
　　落落畴如我无缘作骑兵凯旋资佐理公务得从征拔剑思前绩登台愧后程九原如可作含笑见功成 

　　○恭题常理斋老伯殉节诗 

　　宛平查枢 
　　昔余弱冠钦忠义髫龄侧听从军事癸巳之年夏六月金酋蠢动犹堪记我祖松茂老观察出入绝徼无顾忌 【时先祖观察松州护守桃关粮饷无误凯旋后恩赐花翎迭迁开府】 是时死事廿六人常君贞烈鲜私伪将军误入云漫漫儒臣谁敢趋而避运筹帏幄已竭劳疆场恸洒英雄泪阴崖错落恶流横千峰万迭失晴翠蛮烟瘴雨闭空蒙巢穴隐隐疑深邃矢岂不可穿急则莫为备谋岂无所施勇若失其智一时猖獗起西陲百夫恍若逢魑魅纷纷小丑乘间来顷刻难与诸戎掎卓哉常君气节豪挺身骂贼遂其志迄今魂依冰窟中肝胆尤胜清白吏浣花溪畔慰忠祠四时享祀罕与比幽冥应叨工部诗吟声多寓褒嘉字近闻庙宇依北郭 【李制军改建祠于北郭邻武侯祠堂】 芳址睽隔草堂寺更与丞相作比邻柏森森处招以类少城遥接长白山秀杰疑为常公积窀穸重荷圣恩覃华表咸着旌善意诵公之诗佩公行读公之传思公治甘棠遗爱永且长慷慨捐躯良足志可知从政贵读书处危轻于居安易千秋竹帛锺铭光此身弗共草莽弃 

　　又 

　　夏邑彭冠 【六一翰林学士】 
　　蠢蛮何足死死事乃臣常官以三年擢身犹四十强壮怀知未尽浩气养方长一语如雷震粮亡义共亡 
　　昔岭枝军驻酋来美卧沟中间十日暇可为一身谋柴也心无径求能义用矛小征儒者勇手起落蛮头 
　　卅载交情厚师门共步趋眉间见精悍心久醉醪醹事业嗟何限男儿毕此躯犹留诗一卷感我泪如珠 

　　○旌赠道衔四川崇庆知州理斋常君殉节诗 

　　长洲彭绍观 【静澜翰林学士】 
　　维昔岁丁丑与君同甲科文章脱手成列宿心胸罗长身擅骑射论史如悬河爱君性豪迈得藉他山磨一别逾十年远宦到蜀巴侧闻循吏声善政真无苛麦献两岐瑞衢徧五袴歌百里既悦服上考应褒嘉其时两金川妄跳井底蛙王师劳挞伐列幕屯坡陀檄君专转粮三岁军无哗绩最擢州牧留以守饷车逆酋肆狡诈恃险奋鼠牙夜伺昔岭营徒党纷如麻君知势不支大呼挺镆铘连斫数贼首贼众惊且呀嗟哉寡敌众嚼齿不自亚??弗期马革裹誓作厉鬼诃立节酬国恩余勇干云霞文臣乃如此稽古何以加睢阳气浩浩常山郁峨峨义烈堪鼎足史册千秋夸将军天上来无敢遁六骡大功既告蒇磔彼羣幺麻?骨旌忠为建祠给帑恤君家赠官特荫子继起皆菁莪令名垂不朽慰报亦已多瓣香招毅魂归来天之涯 

　　○题常理斋爱吟草后 

　　祝德麟 【芷塘御史】 
　　古云不朽三立言与德功长剑哀国殇宁论文字雄大凡忠义士赋诗不必工偶然存著录片甲窥神龙理斋辽左杰作宰西南邦死事近廿年碧血埋蒿蓬忽披爱吟草使我心??充??充当其之官日取道经蚕丛摹写云物趣意象开鸿蒙与我入蜀诗太半题相同忆昔岁庚寅持衡策使骢道途历阻险头脑惭冬烘分校赖羣彦商榷咸虚衷鏁闱匝月余相伴灯檠红讵料三载后两贤膏贼锋一为程大足 【荫桂】 一为常西充维时金川酋狼狈敢逞凶王师申薄伐兵威盛梯冲穷兽骇奔窜指顾窟穴空将军失庙算暗落贼计中诱降为内应间道潜来攻半夜警风鹤六军化沙虫君实典度支出内糗糒供贼来多于蚁贼去疾如蜂与粮俱存亡义不返顾躬仓黄昔岭上臣节遂告终死地无生理飞走路已穷不死安所之毅烈齐凡庸独异一书生手未习戈鏦却当临难际提刀揕贼胸连毙十数人噀血气犹虹周苛既慷慨温序仍从容尝闻髫龀时读书史事通至明遇吉传裂眦钦英风授命乃素定大勇填膺腔非同办仓卒捐躯但忩忩江之水悠悠岷山高巃嵸华表鹤不归云树深千重浣花溪水头有祠曰慰忠彝典备昭恤 【赠道衔赐祭葬荫其子一人】 馨香秩祀崇武功旋耆定已筑鲸鲵封九原目可瞑神其无怨恫同祀廿六人吴 【鉴南璜】 赵 【璞庵文哲】 皆诗翁况傍杜陵叟斯文得正宗桤林龙竹边飒爽寻灵踪此卷在天壤姓氏光熊熊底须声律求抗坠歌玲珑多少谭艺家泯没随烟雺 

　　○读常理斋老伯爱吟草及殉节录谨赋一律 

　　王志翰 【西园】 
　　骂贼当年气至刚儒臣风节比颜张清新诗句留寰宇皎洁忠心达庙堂昔岭愁云空漠漠浣溪清韵自汤汤英灵应是归天阙祠仰昭忠俎豆香 

　　集录题常理斋爱吟草及殉节录诗 

　　◆下卷 

　　恭纪崇庆刺史常公金川殉难诗 

　　合浦寅愚侄李符清 【载园束鹿知县】 
　　忆昔岁行在辰已金川鼠子方跳梁元戎军门集将吏欲择才智随戎行西充令尹尹姓常英姿飒发世莫当帅曰令尹足才智擢以刺史俾转粮公时督饷驻昔岭百盘鸟道来梯航贼人夜犯木果木大星西陨十丈芒公乎慷慨誓许国与此营垒俱存亡挥刀上马杀羣贼贼惊文吏如此强围之数重箭如猬罴随貙兮貙随狼呜呼守粮如守土去此一步非死所手麾从人尔速去勿累若曹受此苦从人大呼公勿言吾侪小人何足论宁死不肯孤公恩睢阳忠义杲卿烈千古文臣共奇节北面再拜臣力竭马革谁人为埋骨天威肃将振虎貔风云烘耀将军旗妖氛扫尽穷诛夷旌公之忠为建祠记公之事书之碑赠公监司爵公子龙章宠锡光门楣公之令子继公德唐邑万姓歌仁慈我来吊公作歌咏媿乏奇句腾蛟螭生为忠臣死庙食况复有子英且奇公乎公乎何卓荦上作星辰下河岳公乎虽死有余乐 

　　恭题晋赠中宪大夫四川崇庆州牧理斋常公殉节纪畧后 
　　崇庆牧常公殉节诗 
　　黻廷老伯大人殉节志挽 
　　恭跋中宪大夫常理斋先生传后 
　　俚言恭挽晋赠中宪大夫崇庆州牧理斋常老先生殉节实录 
　　恭挽晋赠中宪大夫崇庆牧理斋常老先生殉节录 
　　恭挽理斋常太翁先生殉节录 
　　读理斋常太翁先生爱吟草 
　　读殉节录 
　　衣轩堂翁汇梓太翁诗稿赐教赋赠 
　　恭读理斋常太翁老先生殉节录 
　　恭读常太翁老先生爱吟草殉节录赋赠四律 
　　哀殉节常理斋刺史 
　　恭读理斋常太翁老先生殉节录 
　　恭读理斋常太翁殉节录 
　　恭读理斋常太翁先生爱吟草殉节录赋赠 
　　崇庆牧常公殉节诗 
　　读常君殉难遗诗题后 
　　题四川崇庆牧常君殉节纪略后 
　　闻昔岭事哭奠理斋四兄 
　　俚言四首哭挽黻廷四哥大人 
　　读常理斋殉节录题后 
　　题恤赠中宪大夫常理斋爱吟草殉节录后 
　　恭为理翁常老父台先生大人灵车还梓 
　　恭挽理翁常寅长同年 
　　恭挽恩恤道四川崇庆州牧常老先生 
　　恭挽皇清授赠中宪大夫常理斋老先生 
　　恭挽崇庆州牧赠中宪大夫常老先生五古一首七律二首 
　　读殉节录 
　　题爱吟草殉节录后 
　　恭读理斋常先生殉节录书后 

　　○恭题晋赠中宪大夫四川崇庆州牧理斋常公殉节纪畧后 

　　豫章涂日烜 【山晓保定府同知】 
　　元戎西指正桓桓昔岭犹传转运难蛇豕跳梁施贼伎风霆叱咤发忠肝妖氛毕竟歼将尽壮节须臾事已完岂独文章能报国英魂飒爽暮烟寒 
　　儒臣赴义植彝常恤典从优贲宠章祀纪昭忠辉汗简恩垂荣荫续清芳花溪漫忆鹃啼血辽海犹闻鹤返乡见说遗徽应立懦当年慷慨重睢阳 

　　○崇庆牧常公殉节诗 

　　莱阳仲贻桂 【磁州知州】 
　　书生报国重边疆意气临戎转激昂烈士曾闻裹马革诗人合祀浣花堂丹心己向戈铦死青史安知姓字香此日九原料无恨圣朝莫敢不来王 

　　又 

　　江苏朱腹松 【雪涛清苑知县】 
　　从来勇畧出儒生节烈于今重锦城余瘴未销诸葛垒孤锋特试伏波营秋风战马惊驰檄夜月荒磷恸结缨鹃血年年啼不住悲歌还拟壮军声 
　　褒封万里下天门廿六人依豹雾昏劲节已横仙阁立英风犹带蜀江奔诗留余册皆申义民集新祠尚戴恩何日浣花溪上过椒浆柏酒奠忠魂 

　　又 

　　榆城刘嗣焕 【保定府经历】 
　　大义了然气自充迄今劲节着辽东捐躯不比轻生辈报国常存烈士风像肖浣溪崇礼意名留紫阁慰精忠当年惠政原无价痛彻崇山昔岭中 

　　又 

　　晋安邓为纲 【进士原任元城知县】 
　　四十年来一节身成仁取义泣忠臣浣花祠内留生面不是人间第二人 
　　昔岭当年事已非蜀山蜀水不胜悲后人凭吊忠魂处共道持戈跃马时 

　　又 

　　胶西张维祺 【进士原任河间府同知】 
　　炮火烽烟夜照关横戈已誓不生还寇狂岂虑迟天讨臣死何知重泰山昔岭秋霜埋血碧浣花春露积苔斑于今绝塞归皇域马上忠魂破笑颜 

　　又 

　　奉新刘念拔 【渔庄北蓟州知州】 
　　生前词赋杜为家死后芳词傍浣花当局独翻前后塞不教儿女笑三巴 
　　昔岭当年战大儒一身是胆万人呼沙场取义何论命誓要金川入版图 

　　○黻廷老伯大人殉节志挽 

　　王　佐 
　　盛代褒忠典贤侯义烈彰至今传昔岭如古奋沙场俎豆春秋茂旗常姓字光浣花祠庙在幽韵起松篁 

　　○恭跋中宪大夫常理斋先生传后 

　　宝坻马思圣 【广昌县教谕】 
　　讴歌德义自尧封家世由来有政声读竟一编心胆发名流写得状如生 
　　长白词宗蜀郡师孤峰围绕乱妖旗丈夫一死宁虚掷想见提刀跃马时 
　　浣花千载拜忠祠父老春秋莫更悲溪水沉沉明月夜定将工部细论诗 
　　金川铭勒十年余都下犹传昔岭初汗简例应伸特笔丹心炳炳武功书 

　　○俚言恭挽晋赠中宪大夫崇庆州牧理斋常老先生殉节实录 

　　后学郑人瑞 【符章清苑县贡生】 
　　挽粟飞刍未是功儒臣更效武臣忠死心久寄青灯下生气常留白刃中报国精灵依蜀土思亲魂魄到辽东翻教竹马空迎像民恸遥天泪洒风 
　　精忠自古本忘身何待频题赴难辰稽首虽辞臣命尽挥戈尚使国威伸弥添岭上关山壮不独溪旁庙宇新当日睢阳湏鬼击先生犹及戮蛮人 

　　○恭挽晋赠中宪大夫崇庆牧理斋常老先生殉节录 

　　晚生何士鋐 【景堂清苑县监生】 
　　莅政西川越六年臣心耿耿问苍天神人共鉴非凡令士庶咸歌飞舄仙仓猝临危气益振从容就义志犹坚君王不负忠魂节更锡恩纶属后贤 
　　疆场事业戹蛮鞿欲报君恩今已非猖獗凶酋原有种善文循吏竟无归斜阳昔岭鸦千树明月花溪庙半扉烈烈英风昭万古一泓流水咽危矶 

　　○恭挽理斋常太翁先生殉节录 

　　唐县柴士珍 【儒聘己酉科拔贡】 
　　天柱山高高矗天枸柳流水清且渊先生挺秀出其中雄才壮志何伟然读书洞达通今古磊落胸襟迈流俗学问纯兮经济光膺命出宰赴西蜀西蜀道路阻且长西蜀西充僻且荒先生下车勤政绩振举细目兼大纲修复庙祠崇祀典建学取才慎遴选讼狱息兮刑罚清裨益人民匪浅鲜忽闻逆酋犯边廷身奉羽檄入军中支给粮饷克尽瘁爰擢州牧嘉厥功孰意蛮贼多反复潜兵转掠木果木懦夫惊闻皆奔逃仗义赴敌公所独仗义赴敌挥戈刀挥刀杀贼气何豪杀贼连毙八九首贼势愈炽逞绎骚公犹骂贼口不绝身被数创惨复烈慷慨一死无徘徊昔岭烽烟染碧血吁嗟当世一文儒不避艰险捐身躯西充惠爱传无己立祠肖像民号呼慰忠祠建浣花畔浣花溪水流不断水流不断断人肠凭吊忠魂常慨叹杀身成仁莫与京天恩迭沛表忠贞褒乃躬兮荫乃后英风毅气死犹生尝闻贲父鲁人志汧督効贞晋策记我欲濡毫写英灵掩卷临风频洒泪临风洒泪泪潸潸身骑箕尾无时还惟有芳名标汗简千秋万古留人间 

　　○读理斋常太翁先生爱吟草 

　　渠阳王旭朗 【素晖唐县教谕】 
　　名宿瑶编着爱吟西充公暇韵同琴频摹止水青云句 【公有到官诗一旦致青云明镜与止水句】 总见甘棠膏雨心贼殪凤山舒浩气 【公有凤凰山张献忠伏诛作】 忠书纪庙寓言箴 【公有汉纪将军庙作】 宏词多少通于史早振英风迈古今 

　　○读殉节录 

　　文臣输饷到军营倏值酋蛮挫我兵九首连随刀剑落一生??弃似羽毛轻途中昔日伤裴相 【公有裴晋公故里诗绯衣胆腹寔堪伤之句】 岭表今兹效杲卿祠立浣花名不朽还宜汗简荷褒荣 

　　○衣轩堂翁汇梓太翁诗稿赐教赋赠 

　　搜罗遗草缮芸篇锦绣堆成制锦年不对玉冰怀凛凛焉能弓冶意拳拳循声震迭优文献惠政沾濡徧蜀燕健翮高骞程万里伫看德报擢旬宣 

　　又 

　　清苑徐成鼎 【丙午科举人】 
　　浣花溪上昭忠祠忠魂缥缈扬灵旗春秋享祀酾清酒英风飒爽来阶墀当年昔岭崎岖路旧是我公殉身处平原骂贼正气昭风撼林岚尚含怒来从羽檄佐戎麾轻裘缓带军前驰饶将象管题龙虎还伏青虹戮鲸鲵谁虞封豕忽跳梁竟尔蟾蜍食月光西充父老尽悲泣金川军士多嗟伤天兵迅扫歼羣逆恤典矜亡书竹帛姓氏常留天地间血涌千秋欲成碧 

　　○恭读理斋常太翁老先生殉节录 

　　清苑曹殿魁 【直隶督标唐县汛司】 
　　谩言明哲保生全凡圣分途岂泛然肘腋难防身外变肝肠不改性中天夕阳一片悲辽鹤夜月三更泣蜀鹃十六年来题旧恨几行清泪笔头传 
　　烈烈孤忠志不违挥刀斩逆逐霞飞一朝昔岭甘殉节万古花溪沐圣辉崇庆恨无瞻德范西充悲弗覩神威英灵夜夜陪星斗不让当年温序徽 

　　○恭读常太翁老先生爱吟草殉节录赋赠四律 

　　江西罗大奇 【正庵唐县典史】 
　　龙兴人瑞盛燕翼象贤多生己标聪慧功还密琢磨绣肠罗万卷云步捷三科诗礼家风振椿庭养太和 
　　十载膺遴选学优仕更优不辞山县僻长抱玉壶秋惠入巴人曲仁销蜀客愁弦歌琴韵叶作宰并言游 
　　武事文儒备金川运饷行忽遭蛮刼夺那让寇纵横壮志挥长剑丹心报大清生祠溪水畔千载着芳声 
　　青简为谁编昭忠姓字传浮生抛异地劲节上参天义足扬亲德恩宜荫子贤褒荣三世外华冑庆绵绵 

　　○哀殉节常理斋刺史 

　　凌川王仲 【箎夫沧州知州】 
　　轻生丈夫耻常公得其死殉节一名成殊荣荫及子何时西岭拜忠魂英风会想万山屯十年白骨埋黄土日月悠然照血痕同日不惟懦者立苗民应惭未知恩如此之人国之宝翻怜慷慨捐身早 

　　○恭读理斋常太翁老先生殉节录 【有序】 

　　浭阳李继曾 【唐县训导】 
　　予自癸卯秉铎于唐今逾六载与衣轩常邑尊相处日深亦相友善因出其先大人理斋先生爱吟草并殉节录示予予披吟再四既悲其生前之阨又喜其身后之荣益信天之报施善人为不爽也感成二律以赠之 
　　长材岂与数争衡盘错翻因利器生三载焦劳筹国饷一朝仓卒陷番营直将劲节还天地不肯全躯负圣明最是多情溪畔水至今流恨几声声 
　　漫道心伤昔岭边苍穹端底慰英贤忠魂已着花溪岸义像常留武庙前爵锡簪缨垂百代名彰彝鼎列千年遥知灵爽依稀在带笑悠悠入九泉 

　　○恭读理斋常太翁殉节录 

　　唐县陈荀会 【增广生】 
　　仗义挥刀诛逆蛮此身原不计生还应知数点精忠血草木千秋尚染斑 
　　学问纯时理道纯成仁取义志湏伸后人读史知余恨小试烹鲜即殒身 
　　浣花溪畔慰忠祠瞻谒人称卜地宜谓是臣心清似水一腔忠义炯无私 
　　充邑新祠肖像成时闻鸟语和愁声如何偏向祠前语为报金川寇己平 
　　谩说人生土一邱昭忠祀典重千秋更称荫子辉堂构不尽英名照巨流 
　　耿耿忠魂何日归遥瞻昔岭泪空挥丹心映日人如在不羡当年丁令威 

　　○恭读理斋常太翁先生爱吟草殉节录赋赠 

　　博陵段瑄 【增广生】 
　　杰人将震世岂止见闻多德拟金陶炼行如玉琢磨辞坛雄一帜文阵破三科想是调羹手盐梅藉以和 

　　其二 

　　利器锋纔试争推吏治优惠偕风万里明并月三秋已奏龚黄业还担禹稷愁西充诸父老花县喜重游 

　　其三 

　　支粮闻寇急御不藉同行气并巫山壮戈随蜀月横挺身图报効抛死计澄清昔岭人如在浣花泣几声 

　　其四 

　　忠魂今尚在漫道死无传浩气冲巴月丹心映蜀天名犹惊众畔义岂愧前贤紫诰当年至簪缨锡冑绵 

　　○崇庆牧常公殉节诗 

　　陵川秦懋效 
　　六月征蛮传羽檄打箭炉中夜鸣镝碉楼盘聚两川间敢与六军争劲敌谁为传饷万马屯峨峨栈道黄云昏风吹绝塞旌旗动月落危城笳鼓喧豨突鸱张势狡谲变起仓卒心胆裂奋臂一呼常刺史提刀骂贼齿流血同难二十有六人临危公独无逡巡逆酋肆毒交矢石被创而死伤孤臣浣花溪畔荒祠古欲招忠魂泪如雨至今昔岭枫林深日暮哀哀啼杜宇 

　　○读常君殉难遗诗题后 

　　宛平周廷采 【举人】 
　　黑风摧营云破墨慷慨从军命如纸上马杀贼贼势众此日常公为忠死伊昔常公来辽东挟策上奏长安宫秋月春风称意日天街十里香尘红一麾远赴巴蜀道到处甘棠思拜召蠢彼丑类稽天诛蚁自营营蜂亦闹常公矢劳供转输性命直与刍粮俱何来鼠子敢窥窃横刀裂眦争湏臾乃知大义发大勇科第湏教名节重尤荷天朝报锡殊生气如存死无痛诗编磊落钦璠玙报国不愧文章誉读公遗诗酹公酒大星晱晱灯残孤金旗风辔公归乎 

　　○题四川崇庆牧常君殉节纪略后 

　　清苑凌均 【恩贡】 
　　难臣珥笔久名钦魂散巫阳不可寻鸢堕蛮江荒徼梦鹤归辽海故乡心战场终古流残泪斋馆从今罢苦吟此日浣花同庙食灵旗风雨夜应深 
　　蜂聚蚁屯万马喧阿谁裂眦在军门鸿毛己掷孤臣命凤诰频颁圣主恩昔岭干戈飞碧血浣花俎豆慰忠魂年年巫峡行人泪听彻啼鹃日易昏 

　　又 

　　清苑赵正源 【举人】 
　　檄从上将赴南征一夕降蛮乍变盟给饷功多留幕府护粮力尽痛行营横刀直有常山烈蹈刃甘同左毂鸣事起湏臾方寸定不虚平日喜谈兵 

　　○闻昔岭事哭奠理斋四兄 

　　年家乡同学寅愚弟孙天宁 【举人四川灌县知县升任山西朔州知州】 
　　维乾隆三十九年岁次甲午仲春月越祭日己亥谨以牲帛庶馐之仪致祭于皇清诰授中宪大夫理斋常公之灵曰呜呼人生大节无过忠孝是必秉乾坤醇厚之气具坚凝不拔之操常则顺正以达其诚变则委身以全其节出处行藏不拘一定其载在史册照耀古今者大都超乎流俗为人所钦慕式效而不能忘此固非勉强朝夕间苟以求名者之所能也吾友理斋公龙山锺秀辽水储英少负特达之志与予共诵读者凡二载余其沈酣经史寒暑不倦故才思之宏伟诗文之纯粹同人咸深逊焉以癸酉副车益奋其志丙子丁丑遂乡会联飞其所学之醇而所养之邃可知三十二年岁丁亥上命入蜀司牧西充爱民下士在在着有循声而戊子庚寅两与同考更能为朝廷得士迨至三十六年金酋不法王师进征时羽檄交驰选能供支粮饷公随营三载司收放经理合宜毫无贻悞经济出于学问信不诬耳由是贤声上达特迁崇庆州牧激浊扬清其所望于公者远且大讵已癸之六月西军失利公率夫护粮持矛手毙二贼卒以不怯被害嗟夫当大军溃散之际玉石俱焚公以文职司饷即权为退避以待救援亦谁议其懦者乃独奋不顾生以厉臣节所谓事君能致其身不以常变而异其操睢阳城外哭许张公其后先辉日?英矣独念公之严君白发在堂晨昏待养然使公以此遂同懦夫怯敌退避苟免则太翁之心必不快公盖筹之已熟是则公之尽节于国家者即所以将顺于庭帏以孝作忠以忠全孝此固天地鉴之鬼神临之矣盖由圣治化洽于边隅故报国之臣心可作日星河岳岂偶然之故哉今天子悯公励节捐躯加增观察崇衔予以恩荫奖恤优渥旷典固己着于千秋而令嗣君赋质岐嶷有造成人必能以答当宁慰先灵则上之所以酬赏乎公天之所以报施乎公者宁有涯涘公又复何恨惟予与公共砚同舟新邑冲要窃喜其得时亲指南自公随营后遂不获与公晤而徒溯忠魂于既渺诚令人欷歔太息泣数行下矣不腆既将四韵俱成公其来格　欃枪纷芒未扫除军书旁午敢宁居风尘出塞心偏壮雪岭当关粟广储行役不堪陟屺岵论功还冀改门闾回头欲问从前事不若逍遥赋子虚　三载筹边历险多最逢险处冐干戈蠢蛮不识青云客狭路因成碧血坡枯骨至今迷的博忠魂何自返蓬婆愁将泪眼迎斜照那得趋庭更一过　昔年灯火共论文今日存亡隔暮云未见断桥归驷马空留孤剑说从军岂忘樽酒生前别欲识音容梦里分更有不堪回首处儿孙何地拜高坟　怜悯须知奉圣恩英名千载死犹存成仁不改威灵望恨贼应为厉鬼吞异地丰碑来有绩故园残屐去无痕慰忠祠宇邻工部岂负崎岖到蜀门 

　　○俚言四首哭挽黻廷四哥大人 

　　渖中孙曰秉 【山东布政使】 
　　辽水锺人杰文章早起家长才憎命达远志肇名嘉报国孤忠耿酬庸渥典加清芬垂祀永史乘播芳华 
　　妙技牛刀擅交章鹗荐频神君名不忝良牧政常新岳岳峨峰峙迢迢锦水春至今遗爱在颂德徧州民 
　　玉垒驰烽日金川构衅年飞刍劳出塞借箸仗筹边裹革言偏验书旗业竟传闻鸡怀旧侣洒泪向秋烟 
　　蚤托忘形契同吟励志诗喜窥边笥富愧着祖鞭迟宿草增新怆停云感故知德门多积庆还与象贤期 

　　○读常理斋殉节录题后 

　　铁岭郭明德 【举人山西河津县知县】 
　　我读文山正气歌上为日星下岳河人生天地身许国肯负七尺雄冠峩三寸毛锥博青紫御侮岂足当干戈书生知兵从古少欲雪此耻可若何男儿死耳尸裹革见义不为惭巍科我友理斋崇庆牧弱冠二酉胸中罗平生爱吟成癖好鸿篇字字织龙梭南宫射策称物望西充作宰得人和叔度何暮侨谁嗣百废俱举蠲烦苛岁在癸巳金川役王师西向扫巢窠量沙唱筹君竭力度支出纳无一讹逆酋阴连索诺木忽掀平地生风波仓皇闻变各鸟散君独正色厉声诃来歙书表血刺字光弼临阵刀插鞾且骂且鬬刃数贼恨不六臂歼幺么食人之禄忠人事早办一死矢靡他忆我与君订交日轩车斗酒相经过戟须炬目谈成败齿根截铁无媕婀祖逖闻鸡各起舞陶侃运甓箴蹉跎知君忠孝本至性临时岂复肯依阿我闻蜀中山水秀才人烈士古来多出师慷慨武侯表北征缠绵老杜哦文与诗书相表里俗笔脆薄空研摩君今从容能就义文章气节两无颇浣溪俎豆配前哲精成万古刼不磨故乡鹤梦应归去只鸡何日登陂陀风尘鹿鹿行老矣千秋怅望泪滂沱 

　　○题恤赠中宪大夫常理斋爱吟草殉节录后 【五言三十韵】 

　　闽中业大观 【翰林编修】 
　　节义孤臣立文章藻士专古称三不朽今孰两能全崇庆推名牧陪京产硕贤惊才袁白燕逸思李青莲盾檄新磨墨囊诗旧选钱南宫衣染汁西蜀舄飞仙井络千盘栈卭关九折鞭文翁兴学校宓子奏歌弦十里青山句 【公初至遂宁行县诗有十里青山县句】 一犁秋雨篇 【观农人犁水田诗有一犁秋雨北风寒句】 鹭鸥行县景 【行县诗有惯来鸥鹭饶闲意句】 蜂鸟放衙缘 【放衙诗有鸟语蜂声满庭院句】 治本诗书饰胸无利欲牵炼神冰雪淡养气柏松坚小丑跳梁日先生报国年金川屯壁垒昔岭拥辎軿粟挽萧何籍饷丰陶侃船量沙筹算远聚米阵图连制府褒勋绩端僚庆擢迁泉流晨拜井书逐夜鸣鸢猝尔凶渠值喧然战鼓阗虫沙同化矣玉石并焚焉公曰驱车赴吾宁裹革捐刀挥竖首落血喷贼衣溅揭揭虬须奋岩岩电目悬睢阳方命霁来歙正呼延箕尾骑孤去壶头迹显传魂归辽海表庙立浣溪边百代神灵护千秋俎豆绵巷思遗爱哭碑为感恩镌遗稿良朋辑幽光太史宣何时遵剑外瞻像拜祠前 

　　○恭为理翁常老父台先生大人灵车还梓 

　　邻治晚生周昌?鸟顿首 
　　戊子秋 【晚】 就馆晋城聆翁言论即知翁大义素明有古良臣风久深敬佩辛卯冬翁奉调西路大营粮务事杂而接应烦翁独力经营尚不肯以口外风气使友人尝试阅明年 【晚】 与同事强行粮站冀分微劳讵皆以不服水土而返终于事无补然比时睇视翁之形神已瘁矣而犹奋不顾身竭力以办是以斯时各站同官有随营粮务非翁莫济之誉即翁于攻资哩塞未下之时同僚会集时亦常有鞠躬尽瘁死而后已之语是翁致身之愿存之己久毋何 【晚】 出站两月余而翁果遇害此迨六月十二日事也且先闻贼未破垒时翁知势难抵御即促从人早避其锋愿以一身尽节翁之心直同天中日午翁之逝直为赴义从容始益信翁之生平不以词章引重切切以敦伦为念也呜乎翁以身报国可谓移孝作忠名节两全矣在盛朝恩深自有应得恤典足慰忠魂是翁之捐躯翁之志也翁虽死犹生也庸何伤惟是 【晚】 连床五载一朝永诀无术返魂空凭素旐中心悲惋莫能自己兹值鹤驭归梓聊效一束生蒭敬续数诔于额后知翁有灵冀并鉴之 

　　○恭挽理翁常寅长同年 

　　年寅弟刘绳祖 【太仓人西充知县】 
　　忠孝两全遭际艰捐躯报国重于山金川事去家何在辽海人来鹤不还鹃血魂愁秋树外曾头故垒夕阳间可怜儿少亲年老梦绕泉台涕泪潜 
　　一载神交有夙因公余手札诲谆谆方期不隔同年面谁料永成地下人精贯白虹完节义魂归丹陛报君亲西民相率歌侯德庙食千秋禋祀新 【西民建祠春秋祭享】 

　　○恭挽恩恤道四川崇庆州牧常老先生 

　　后学方中选 【昌黎廪膳生】 
　　挥戈歼馘烈当年愈信文优武更全志节凌霜飘玉阙精忠贯日映金川魂归夕岭乾坤老祀享浣花俎豆鲜麟阁标名垂万古先生真不愧勋贤 
　　当年昔岭遇艰辛慷慨捐生有几人万古难磨忠义节一心看得死生真西民痛断碑前泪北阙恩隆陇外身最喜凤毛能继美衣冠接武慰严亲 

　　○恭挽皇清授赠中宪大夫常理斋老先生 

　　后学郭玉珩 【奉府庠生】 
　　轻裘缓带一儒生万里从戎事远征岂是豺狼能肆恶祇因星斗暂回明血袍搦战乾坤赤甲马含悲草木平凛凛英魂何处所一轮皓月照天清 
　　凄风苦月透刀瘢万里长征竟未还但使凌烟名不朽忠魂到处是家山 

　　○恭挽崇庆州牧赠中宪大夫常老先生五古一首七律二首 

　　晚生王朝元 【同乡廪生】 
　　辽海深无极一望无涯涘长白巫闾山遥遥东西峙郁积与磅礴生我常夫子正气得之天节概砺于己磨砺数十年学而优则仕甘棠荫充邑弦歌徧闾里逆蛮肆跳梁天兵下边垒奉檄典粮储愿为天子使妖气翳日月祸变仓卒起奋剑击凶酋烈超介冑士致身报君恩靡他诚自矢取义与成仁庶几无愧已至今昔岭间杀气迷烟水君灵何昭回长庚此其是把酒奠秋风魂兮归桑梓忠孝既两全谁云身己死恩恤祀昭忠荣荫及孙子千载永不磨历历标青史 
　　清溪一曲抱山村里号栖霞产异人鹏奋九天云路近星沈万里血光新孤忠耿耿蜀山月遗恨绵绵昔岭春张许有灵应把臂丹诚共诉不嫌频 
　　长驱未得歼蛮戎夕岭军中落将星带甲雄师色尽墨储粮佳士气如霆忠魂不逐虫沙没大节常昭汗简青泪洒西风蜀父老浣花溪畔吊英灵 

　　○读殉节录 【张君讳洲字莱峰武功人先生同年友也闻先生殁于王事因作殉节录以纪事】 

　　王朝元 
　　瑶编读罢忆纯臣血字幽光映册新不有莱峰传盛节千秋知己更何人 
　　廿六人中独擅名纲常为重一身轻大呼逆竖风云变纸上如闻咤叱声 
　　崇庆忠贞光国步武功文笔偏儒林奋髯读罢频挥泪激起平生节义心 
　　丰碑高出浣花云名入昭忠俎豆芬又得张君传信史先生真不负铭勋 【先生字铭动】 

　　○题爱吟草殉节录后 

　　王朝元 
　　穷经国士解谈兵缓带经裘事远征诗赋不疏戎马地纲常自镇死生情爱吟遗着生前草忠节高标殁后旌此日魂游何处所墓门松柏自峥嵘 
　　诗正清新酒正醇风流儒雅乐天真谁知花县木?爯名士不意沙场作难臣辽海石麟常对月锦江竹马漫迎春至今西土归王化稍慰当年报主身 

　　○恭读理斋常先生殉节录书后 

　　唐县岁贡生陈学海 
　　腾茂循声噪锦官谁知儒吏铁为肝狼烽直促青萍吼马革凭收玉骨残一片忠心丹化碧九重恩诏纸回鸾独嗟瘴雨蛮烟外昔岭飞霜六月寒 

　　恭纪崇庆刺史常公金川殉难诗 

附录： 

常纪，字铭勋，号理斋，承德人。乾隆辛卯进士，历官崇庆知州。殉难，赠道衔。有《爱吟草》。 
