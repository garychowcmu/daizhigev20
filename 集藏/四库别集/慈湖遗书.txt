
慈湖遗书十八巻、续集二巻，宋杨简撰。简有慈湖易传已着録。金溪之学，以简为大宗，所为文章，大抵敷畅其师说。其讲学纯入于禅，先儒论之详矣。其论治务最急者五事、次急者八事，大抵欲罢科举以复乡举里选，限民田以复井田，皆迂阔不达时势。然简厯官治迹，乃多有可纪，又非胶固鲜通者。葢简本明练政体，亦知三代之制至后世必不可行，又逆知虽持吾说以告世世亦必不肯用，不虑其试之而不验，故姑为髙论以自表其异于俗学霸术而已。及其莅官临事，利弊可验，而知者则固随地制宜，不敢操是术以治之。故又未尝无实效也。宋史本传载简所著有甲藁乙藁冠记昏记丧礼家记祭记释菜礼记石鱼家记及已易启蔽诸书，其目甚多。陈振孙书録解题则称简遗书止三卷，此本自六巻以前为杂文及诗，七巻至十六巻为家记，皆杂録论经史治道之说如语録之体，十七巻纪先训，十八巻乃钱时行状及真徳秀跋，又编杂文一巻及孔子闲居解一巻于后，谓之续集。与振孙所记巻数多寡不合，而集中家记内各条又有别标曰见遗书者，疑先有遗书三巻初本别行，后又裒辑诸编共成此集，仍总以遗书名之，犹之王质雪山集有三巻之本、有四十巻之本欤？


上
慈湖遗书卷一宋杨简撰序 
周易解序 
夏后氏之易曰连山连山者以重艮为首商人之易曰归藏以重坤为首周人之易曰周易以重干为首周礼太卜之官曰其经卦皆八其别皆六十有四则卦之重也乆矣先儒谓文王重之非也孔子之时归藏之易犹存故曰之宋而得坤干焉于戱至哉合三易而观之而后八卦之妙太易之用混然一贯之道昭昭于天下矣而诸儒言易率以干为大坤次之震坎艮巽离兊又次之噫嘻末矣—者易之—也--者易之--也其纯一者名之曰干其纯--者名之曰坤其—--杂者名之曰震坎艮巽离兊其实皆易之异名初无本末精粗大小之殊也故孔子曰吾道一以贯之子思亦曰天地之道其为物不贰八卦者易道之变也而六十四卦者又变化中之变化也物有大小道无大小徳有优劣道无优劣其心通者洞见天地人物尽在吾性量之中而天地人物之变化皆吾性之变化尚何本末精粗大小之间虽说卦有父母六子之称其道未尝不一大传曰百姓日用而不知君子小人之所日用者亦一也惟有知不知之分 
春秋解序 
简敬惟易诗书礼乐春秋一也天下无二道六经安得有二旨以属辞比事为春秋者国俗之所教习也非孔子之旨也故孔子曰属辞比事而不乱则深于春秋者矣不乱者不睹其为纷纷一以贯之也春秋之不乱即诗之不愚即书之不诬即乐之不奢易之不贼礼之不烦也一也孔子继曰天有四时春秋冬夏风雨霜露无非教也地载神气神气风霆风霆流形庶物露生无非教也清明在躬志气如神嗜欲将至有开必先天降时雨山川出云见诸孔子家语而小戴所记乃脱简于孔子闲居之后闲居之旨已明继此章为赘此言诗之不愚书之不诬乐之不奢易之不贼礼之不烦春秋之不乱旨犹未白不可无此章以发挥也圣言至矣不可以思虑得也不可以言语索也孔子不得已而有言曰吾志在春秋于二百四十二年扰扰颠倒错乱中而或因或作是是非非靡不曲当所是是道所非非道如四时之错行如日月之代明皆所以明彰大道古诸侯无私史周官小史掌邦国之志费誓周书汉汝江沱之诗编诸二南自晋之乗楚之梼杌鲁之春秋三史作而诸侯有私史矣孔子因之道之变也 
诗解序 
孔子曰小子何莫学夫诗诗可以兴可以观可以羣可以怨迩之事父逺之事君多识于鸟兽草木之名又曰兴于诗立于礼成于乐又曰诗三百一言以蔽之曰思无邪又谓伯鱼曰汝为周南召南矣乎人而不为周南召南其犹正墙面而立也与又曰诵诗三百授之以政不达使于四方不能专对虽多亦奚以为易诗书礼乐春秋其文则六其道则一故曰吾道一以贯之又曰志之所至诗亦至焉诗之所至礼亦至焉礼之所至乐亦至焉乐之所至哀亦至焉乌虖至哉至道在心奚必逺求人心自善自正自无邪自广大自神明自无所不通孔子曰心之精神是谓圣孟子曰仁人心也变化云为兴观羣怨孰非是心孰非是正人心本正起而为意而后昏不起不昏直而逹之则关雎求淑女以事君子本心也鹊巢昏礼天地之大义本心也柏舟忧郁而不失其正本心也墉柏舟之矢言靡它本心也由是心而品节焉礼也其和乐乐也得失吉凶易也是非春秋也达之于政事书也逮夫动乎意而昏昏而困困而学学者取三百篇中之诗而歌之咏之其本有之善心亦未始不兴起也善心虽兴而不自知不自信者多矣舍平常而求深逺舍我所自有而求诸彼学者有自信其本有而学礼焉则经礼三百曲礼三千皆我所自有而不可乱也是谓立至于缉熈纯一粹然和乐不勉而中无为而成虽学有三者之序而心无三者之异知吾心所自有之六经则无所不一无所不通有所感兴而曲折万变可也有所观于万物不可胜穷之形色可也相与羣居相亲相爱相临相治可也为哀为乐为喜为怒为怨可也迩事父可也逺事君可也授之以政可也使于四方可也无所不通无所不一是谓不面墙有所不通有所不一则阻则隔道无二道正无二正独曰周南召南者自其首篇言之亦其不杂者毛公之学自谓本诸子夏而孔子曰女为君子儒无为小人儒盖谓子夏又曽子数子夏曰吾与女事夫子于洙泗之间退而老于西河之上使西河之民疑女于夫子尔罪一也丧尔亲使民未有闻焉尔罪二也丧尔子丧尔明尔罪三也夫子夏之胸中若是其学可以弗问而知而况于子夏初未有章句徒传其说转而至于毛乎齐鲁诗今亡韩有其说韩毛亦有善者今间取焉 
先圣大训序 
世称先圣谓孔子简祗惟先圣大训自论语孝经易春秋而外散落隐伏虽间见于杂说之中而不尊不特有讹有诬道心大同昏明斯异毫厘有间虽面觌无覩明告莫谕是无惑乎圣言则一而记者不同也又无惑乎承舛听谬遂至于大乖也夜光之珠久混沙砾日月之明出没云气不知固无责有知焉而不致其力非义也是用参证羣记聚而为一书刋诬阙疑发幽出隐庶乎不至滋后学之惑非敢以是为确也敬俟哲人审订胥正 
曾子序 
圣贤之等不同圣贤之道同道也者所以明其无所不通之称惟同故通不通无以谓之道孔子曰谁能出不由戸何莫由斯道也然则奚特圣贤之道同虽愚不肖之道亦同惟愚不肖由之而昏贤者由之而明圣人由之而大明易大传曰百姓日用而不知孔子语曾子曰吾道一以贯之曽子曰唯子出门人问曰何谓也曽子曰夫子之道忠恕而已矣忠恕之旨至于今人致其疑孔子殁子夏子张子游以有若似圣人欲以所事孔子事之强曽子曽子曰不可江汉以濯之秋阳以暴之皜皜乎不可尚已学者至是益疑乌虖夫何疑吾之所以事亲者此也吾之所以事长者此也吾之所以应事及物者此也无所庸复致其思尚何庸复致其疑曽子以为忠恕而已而学者疑而逺之曰忠譬则流而不息恕譬则万物散殊似大而小似通而窒正道不明意说陷溺曽子之书世罕传诵小书幼纸讹脱为甚岌岌乎将遂泯絶而蔽学异说蔓延充塞甚者词人墨客俳语戏论淫谈秽辞则相与俎豆特书大册溢案充宇痛哉人心安得不胥而入于昏谬熟烂愈陷愈下之污泞谨取曽子之书参古本而厘正之间释其疑义尚俟同志者相与扶持正道反人心归之正庆元三年夏四月四明杨简谨序[已上训语] 
陈规守城録序 
古志曰天子守在四夷天子卑守在诸侯诸侯守在四邻诸侯卑守在四境此道甚易知甚易行而自孔子殁孔子之徒又殁而士大夫率莫之思莫之行呜呼人非木石我爱彼彼如何不我爱我敬彼彼如何不我敬即可使如一家四海之内皆吾赤子何忍取赤子而杀之然事有本末法关盛衰某有志于武备踰四十年前数年始得陈规守城録其言条理至详某于是于守备顿省懐虑待制陈公初镂版于九江今士大夫罕见此书见亦未必以为意待制知某爱此书取诸九江以纳东嘉郡库某即命多为帙将以分遗士夫以广国家武备又虑观者不本于四夷之守不得已故书 
乡记序 
权发遣温州杨某深信人性皆善皆可以为尧舜特动乎意则虽日用平常实直之心无非大道此固不可得而书今姑仿周官书其敬敏任恤书其孝友睦婣有学邑官之贤者与主记之贤士又能书其德行道艺则尤其善者书善不书恶其敬其审某愿与四邑之士夫军民共由斯道嘉定三年冬十有二月[已上甲藳] 

慈湖遗书卷二宋杨简撰记 
申义堂记 
嘉泰四年春昌国葛令君访某于慈溪之石鱼对语从容及邑学忽作而言曰名学之堂以申义愿某申之某欣然奉命令曰此人心所自有惟申而明之尔某于是益喜令言至当厥明叙而书之孔子曰人者天地之心又曰心之精神是谓圣孟子亦每道性善又曰仁人心也大哉斯言启万世人心所自有之灵人孰不爱敬其亲有不爱敬其亲者非人也人孰不知徐行后长有不后于长者非人也此心人所自有也不学而能也不虑而知也心之精神是谓圣果如吾圣人之言也其有不然者非其心之罪也惟民生厚因物有迁感于物而昏也心之精神无方无体至静而虚明有变化而无营[阙]禹曰安女止明其本静止也舜曰道心明此心即道也夫孝天之经地之义人之事亲事长乃天地之心列圣之道可不自知可不自敬乎 
内讼斋记 
孔子曰吾未见能见其过而内自讼者今见其人矣先公有焉仲兄有焉某亲见先公自悔自怨至于泣下至于自拳如是者数数仲兄亦深入其趣尝告某曰吾今而后知古训所谓内自讼者予有过实自讼是以内讼名斋亦如今国学有斋曰自讼有大过则居焉士耻之而仲兄乐之者深入其趣也大哉改过之道乎有过而惮改者不能自讼也惟贤者为能自讼惟贤者为能改过圣人不贵无过贵改过成汤之圣改过不吝子路大贤闻过则喜子贡曰古之君子其过也如日月之食人皆见之及其更也人皆仰之仲兄不特内讼而已又书以名斋人皆仰之之道也此周公之道成汤之道也此孟子之道也此先公之道也夫道一而已矣此天地之道日月之道四时之道万世百圣之道也某起敬起恭谨发其义庆元元年正月书于行在所仙林寺之北官舎 
莫能名斋记 
四明杨某为浙西抚属淳熈十一年八月朔既领事而僦宅隘陋外高中卑无宴息之所客至不可留不可以奉亲偶得在官僧屋于寳莲山之巅帅君雅礼士为更其居又使某惟意规摹之乃创书室于高爽之地东江西湖云山千里幽人骚士来其上无不曰竒哉曰壮哉快哉且曰是不可不命名某思所以名之东望大江巨涛际天越山对揖衮衮如画风帆飞鸟夕阳烟芜朝暮晦明变态百出于是名之乎如此命名不惟逰逸颠迷沈溺外景要不可谓识江山西望钱水玉洁如镜茂林竒峯楼观辉明烟蔼翠蒙模冩不可于是名之乎如此命名不惟逰逸颠迷沈溺外景要不可谓眞识湖山反而即诸本眞敛其放情落其外慕穷[阙]窟之幽微探玄珠之杳冥不则事理两融曲畅傍通百川会同归宿于中又不则悠然无事惟意所之无所造为乐亦熈熈于是名之乎如此命名不惟逰逸颠迷沈溺外景俱不可谓实识本眞周思天下古今名言无一可以称此又岂惟某莫能名正恐尽万古明智絶识之士竭意悉虑穷日夜之力终莫能名于是榜曰莫能名斋然则终不可得而名之乎曰有能名之者是斋之南高松扶疎微风过之萧然有声是能名吾斋矣是斋之东洪涛驾风怒号翻空是能名吾斋矣是斋之西湖光翠迷云飞鸟啼是能名吾斋矣是斋之北[阙]与其麓鳞比万屋人物徃复啾啾碌碌是能名吾斋矣有嘲曰既曰莫能名又曰是能名何其立说之无常某曰常淳熈乙巳仲春杨某记 
咏春堂记 
昔曾晳莫春沂水之咏学者熟视不见泰山之形恪也请书咏春以铭堂又请旉明其旨予曰入而事亲其旨也出而事君其旨也兄而友弟而恭其旨也夫妇之别其旨也朋友之信其旨也其视其听其旨也其言其动其旨也儆戒兢业其旨也喜怒哀乐其旨也思虑详曲切至其旨也春秋冬夏风雨霜露其旨也风霆流形庶物露生其旨也如是旉明可谓至明白至详尽或者犹疑焉予又曰其疑者亦是旨也乐哉是宜曾晳曰莫春者春服既成冠者五六人童子六七人浴乎沂风乎舞雩咏而归也他日恪又请铭其堂之东房曰时斋唐虞而上道之名未着惟曰时尭曰畴咨若时时是也以不可得而名姑曰如是又咏春之旨也请铭其西房曰勿斋凢动乎意皆害道凢意皆勿孔子曰毋意毋必毋固毋我意之状大概无踰斯四者入斯室者能寂然不动如天地乎则无庸服是药矣又请铭其东院曰熈光光如日月之光无思无为而万物毕照易曰知光大也又曰笃实辉光又曰动静不失其时其道光明又曰君子之光缉熈斯道不动乎意熈和而理亦咏春之旨也其左曰昭融昭明融一即熈光其右曰修永修其永永而无息者即熈光即昭融即咏春之旨又其别室曰喜哉舜作歌曰股肱喜哉斯喜不可思也曰止所易曰止其所也斯止非止斯所无所是谓止得其所皆咏春之旨也斯止非难无劳兴意斯旨非逺无劳索至斯止在笔端光照天地嘉定二年敦牂相月书于慈湖 
（循理斋长及同舎求两字于斋前坛上仍求记某书参前二字又记曰） 
子张问行孔子告以言忠信行笃敬立则见其参于前在舆则见其倚于衡夫所见者何也言而忠信实直无他无意也无说也行而笃敬无或敢慢敬而已矣无意也无说也此无意无说之妙虚明纯白曾子曰皜皜即文王不识不知即孔子曰吾有知乎哉无知也即孔子曰纯德孔明诗曰学有缉熈于光明易曰光大曰光辉曰光明书亦曰光皆谓如日月之光无思无为而无不照知所谓见者见此也此见非思非为动意焉则支则离则放逸则怠荒则伪则欺不动乎意则日用平庸以此事亲事亲纯白以此事君事君纯白利害愈明是非愈白大哉圣言某深感圣人所以指诲学者如此切的着明故奉同舎之命而书嘉定二年壮月同舎生具位杨某  
达庵记 
慈湖杨某一日访达庵赵仲礼从容语及进德之序自谓幼时严君朝夕翼翼惟谨不知岁月之流久而有乐融融怡怡则于今不知始终也某不胜起敬起爱曰斯心即天之所以清明也即地之所以博厚也即日月之所以明四时之所以行万物之所以生也即古今圣贤之所以同也名庵曰达斯其所以为达也仲礼言庵依祖茔羣峯拱翠寿亲大观又时节展墓策杖周旋足倦则憇于亭扶侍先后猗欤善哉变化之妙至于此此举万世百姓之所日用而不自知者也虽然先圣学不厌又曰学如不及犹恐失之知及而仁又守也某虽鲁朴而日夜之所不敢怠荒者此也此学非意也兢兢业业而非思非为也某欲与仲礼同进斯学于无所终穷也仲礼屡属某为记某于除夜之前一日谨记 
昭融记 
循理郑同舎命某铭其所居之室并属记其说某铭之曰昭融取诸既醉之诗昭明有融大哉圣人之言乎此诗其周公所作乎非圣人安得有此言人皆有此昭融之光而不自知今夫目视耳听手持足行口言心思自备五常君亲忠孝兄弟弟良夫妇倡从宾主迎将应酬交错不可胜穷而其实澄然寂然变化孔彰斯妙也自古谓之心又谓之神孔子曰心之精神是谓圣此心无体虚明洞照如鉴万象毕见其中而无所藏惟动乎意则始昏作好作恶物我樊墙是非短长或探索幽遐究源委彻渊底愈乖张故孔子谆谆曰毋意毋必毋固毋我所以箴学者之膏肓敛其雰雾出其昭明融一之光嘉定二年阳月四明慈湖杨某书 
王子庸请书 
钱塘王子庸予为浙西抚属时已识其人予究其胸中义理之谈无不晓析而自谓其疑予告之以不假更求本无可疑者子庸曰非不知之而终疑自是或对诗或致书无他问端所志唯在道所问来尝不疑盖曰积十八九年矣忽二月之二十三因见杨辉跃然如脱如释于是乎洞然自是不复如前之疑矣予闻其言喜不能自己予得罪去国将行子庸请益从容问其情乃犹意其犹有未尽予告之曰习气之未易消释也如此犹有未尽者意也先圣之所止絶也止絶此意者又意也又先圣之所止絶也即疑即意何思何虑纵心尽意匪动匪止孝于亲友于兄弟信于友恂恂于郷里自先圣曰吾无知也而某亦安得所知以告子庸也庆元二年三月朔书于江皋之旅次 
王子庸请书 
孔子曰人未有自致者也必也亲丧乎致之为言至也人未有自至乎道者至于丧亲如天地崩陷人子不复知有身此身死亡犹不计而况于他乎百无所思纯一哀痛此纯一哀痛即道也子庸亲履此境已至于道顺达敬养无放无逸自然为礼为义为忠信为众善百行其处家应物为心阻则为意直心直用不识不知变化云为岂支岂离感通无穷匪思匪为孟子明心孔子毋意意毋则此心明矣心不必言亦不可言不得已而有言孔子不言心惟絶学者之意而犹曰予欲无言则知言亦起病言亦起意姑曰毋意圣人尚不欲言恐学者又起无意之意也离意求心未脱乎意直心直意匪合匪离诚实无他道心独妙匪学匪索匪粗匪精一犹赘辞二何足论十百千万至于无穷无始无终非众非寡姑假以言谓之一贯愈辨愈支愈说愈离不说犹离况于费辞善说何辞实德何为虽为非为我自有之不可度思矧可射思周公仰而思之夜以继日非意也孔子临事而惧好谋而成非意也此心之灵明踰日月其照临有甚于日月之照临日月能照容光之地不能照蔀屋之下此心之神无所不通此心之明无所不照昭明如鉴不假致察美恶自明洪纎自辨故孔子曰不逆诈不亿不信抑亦先觉夫不逆不亿而自觉者光明之所照也无以逆亿为也呜呼孔子亦可谓善于发明道心之妙矣亦大明白矣而能领吾孔子之旨者有几鉴未常有美恶而亦未常无美恶鉴未常有洪纎而亦未常无洪纎吾心未常有是非利害而亦未常无是非利害人心之妙曲折万变如四时之错行如日月之代明何可胜穷何可形容岂与夫费思力索穷终身之力而茫然者同何谓必必亦意之必必如此必不如彼必欲如此必不欲如此大道无方奚可指定以为道在此则不在彼乎以为道在彼则不在此乎必信必果无乃不可断断必必自离自失何为固固亦意之固固守而不通其道必穷固守而不化其道亦下孔子尝曰我则异于是无可无不可又曰吾有知乎哉无知也可不可尚无而况于固乎尚无所知而况于固乎何为我我亦意之我意生故我立意不生我亦不立自幼而乳曰我乳长而食曰我食衣曰我衣行我行坐我坐读书我读书仕宦我仕宦名声我名声行艺我行艺牢坚如鐡不亦如块不亦如气不亦如虚不知方意念未作时洞焉寂焉无尚不立何者为我虽意念既作至于深切时亦未尝不洞焉寂焉无尚不立何者为我盖有学者自以为意必固我咸无而未免乎行我行坐我坐则何以能范围天地发育万物非圣人独能范围而学者不能也非圣人独能发育而学者不能也圣人先得我心之同然尔圣人先觉学者后觉尔一日觉之此心无体清明无际本与天地同范围无内外发育无疆界学者喜动喜进喜作喜有不堕于意则堕于必不堕于固则堕于我堕此四者之中不胜其多故先圣随其所堕而正救之止絶之其诲亦随以多他日门弟子欲记其事毎事而书则不胜其书緫而记于此某即其所记推见当日之事情坦然灼然而先儒未有发挥其然者先儒岂不知毋义非无而必以毋为无者谓此非学者之所及惟圣人可以当之故不得不改其义为无而独归之孔子先儒不自明已之心不自信已之心故亦不信学者之心吁贼天下万世之良心迷惑天下万世至灵至明之心其罪为大某大惧先圣朝夕谆谆告戒切至之本旨隐没而不白使后学意态滋蔓荆棘滋植塞万世入道之门不得已故书 
乐平县学记 
绍熈三年二月闰朔某始领邑事敬瞻先圣之宫隘陋甚无以起人崇敬之心思撤而新之县计大匮不可同官恊谋邑人丕应越明年中殿崇成戟门前峙修廊翼之因廊为斋学者有安居之所惟讲道之堂仍其旧某惟先圣所以佑启后学之意岂徒事文貌为讲说而已人咸有良性清明未尝不在躬人欲蔽之如云翳日是故不可无学学非外求人心自善孩提皆知爱亲及长皆知敬兄不学而能不虑而知人心自仁大道在我无所不通圣人曰时习明其无时而不习也无时而不习非学而能虑而知有所思焉思有时而止有所为焉为有时而已匪思匪为匪合匪离孝弟之至通于神明其与人为忠其恕人为恕其节为礼其和为乐其知为智名殊而道同意虑不作其学常通清明有融故乐生其中夫孰得其所始又孰穷其所终圣人谓时习而悦斯可言学苟未能无时而不习有斯须之违焉不可以言学或自以为时习矣有滞留之意无油然之乐亦不可以言学时习而悦此善学之验大哉圣言洞照学者心术之隐微万世不可违其有违者所学必非千失万过孰不由意虑而生乎意动于爱恶故有过意动于声色故有过意动于云为故有过意无所动本亦无过先圣所以毎毎止絶学者之意门弟子总计之曰毋意为是故也从逰三千独曰颜子好学日至月至者不与何谓至至止也书曰安女止良性寂然清明而不动自知自信自清自明自寂自止虽万变万化交扰参错而实无所动故曰至又曰止至矣止矣何以学为吁本心虽明故习尚熟微蔽尚有意虑萌蘖即与道违道不我违我自违道有我有违无我无违有我斯动无我则无动我本无我意立而成我日至之外犹有违意起而动故也月至则益熟矣月至之外犹有违亦意起而动故也至于颜子三月不违益精益一三月而徃犹微有违不逺而复纯一如故不动如故变化云为皜皜精白是谓时习而悦之学是谓文王之德之纯是谓惟精惟一允执厥中是谓吾道一以贯之是谓天下万世生民自有之性具衔杨某谨记 
临安府学记 
嘉定九年京庠典教袁肃黄灏顾瞻先圣之宫与夫讲学之所卑陋不足以使人兴敬以助教养矧行都四会观仰大化本根告于帅请于朝朝旨恵然从请明年孟春经始越壮月告成阐基崇宇万目具瞻自昔到今几于百年始克鼎新大备属某识其事以发挥先圣垂教之大旨启佑后学某行年七十有八日夜兢兢一无所知曷以称塞钦惟舜曰道心非心外复有道道特无所不通之称孔子语子思曰心之精神是谓圣圣亦无所不通之名人皆有此心此心未常不圣精神无体质无际畔无所不在无所不通易曰范围天地果足以范围之也中庸曰发育万物果皆心之所发育也百姓日用此心之妙而不自知孩提之童无不知爱其亲及长无不知敬其兄爱亲曰孝敬兄曰弟以此心事君曰忠以此心事长曰顺以此心与朋友交曰信其敬曰礼其和曰乐其觉曰知故曰知及之所觉至于纯明曰仁言此心直而不支离曰德其有义所当行不可移夺曰义名谓纷纷如耳目鼻口手足之不同而一人也如根干枝叶华实之不同而一木也此心之虚明广大无所不通如此而孔子曰学而时习之谓其时时而习又曰思而不学则殆何也此心本无过动于意斯有过意动于声色故有过意动于货利故有过意动于物我故有过千失万过皆由意动而生故孔子毎毎戒学者毋意毋必毋固毋我意态无越斯四者故毎毎止絶学者门弟子欲记其言不胜其记故緫而记之曰絶四吁本心虽明故习尚熟微蔽尚有日至之外犹有违意动故也月至之外犹有违意动故也颜子三月不违三月而徃微动微违不逺而复不动如故纯明如故孔子莞尔而笑喜也非动乎意也曰野哉由也怒也非动乎意也哭颜渊至于恸哀也非动乎意也日用平常变化云为喜怒哀乐如四时之错行如日月之代明如镜中万象实虚明而无所有夫是之谓时习而悦之学夫是之谓孔子为之不厌之学朝散大夫直寳谟阁主管亳州明道宫杨某记 
乐平孚恵庙记 
吾邑之所崇敬旱能致雨祷焉而应灵感着闻遐迩毕趣者曰鸣山之神神之号曰威恵善济广佑忠烈王宜刻石昭纪事节而宣和四年县尉沃彦所书号止威恵爵止公使观者感焉不可谨按元符三年赐庙号孚恵崇寜四年封广利侯宣和三年封威恵公建炎三年封威恵王四年加号善济绍兴二十一年加广佑三十年加忠烈庙本于信之贵溪自鸣山乐平实为旁邑邑民诣其祠致祷者众乃奉香火归于县治之西南二十里亦有山焉高倚如屏洎水东至拱揖其下于是建祠不忘其本宜亦曰自鸣山声传浸讹唯曰鸣山于戏神之所以灵者以能弱冠起兵报不共戴天之仇追牛昌隐至贵溪祠所杀之兵至之日风烈云涌水泉腾跃山谷自鸣故遂以此名山自此祠而祝之神应无方威灵累着当旱霈泽感应如响变化飞击荡攘剧寇异迹阴功莫可殚述神何修而得此神心至孝痛切勇决寜死无生必杀昌隐不顾利害一心无他斯乃道心斯即天地之心孝经曰孝弟之至通于神明光于四海无所不通顺用而无差顺行而无为可以范围天地可以发育万物神之所自有也不可思也不可赞也 
饶娥庙记 
孝经曰夫孝天之经地之义民之行此道通贯上下至一而无殊天以此健行地以此发生日月以此照临雷霆以此震动风雨以此散润四时以此变通君以此尊臣以此卑父以此慈子以此孝吾邑之鸣山神得此道故能杀牛昌隐报不共戴天之仇到于今庙食于世饶氏孝女得此道故能恸哭流血以出父尸蛟鼋鼍鱼浮死万数此岂有他道哉孝而已矣孝人心之所自有此心之灵于亲则孝于兄则悌于君则忠于友则信于郷则和于民则爱一以贯之无所不通故邑人祠娥而祝之歴年数百旱祷而雨疾祷而安事祷而应某脱迁别祠而新之又闻于[阙]请奏于朝求锡命焉某忽叨曹学之除将去邑邑人请碣而记之于是乎书 
二陆先生祠记 
道心大同人自区别人心自善人心自灵人心自明人心即神人心即道安暗乖殊圣贤非有余愚鄙非不足何以证其然人皆有恻隐之心皆有羞恶之心皆有恭敬之心皆有是非之心恻隐仁羞恶义恭敬礼是非知仁义礼知愚夫愚妇咸有之奚独圣人有之人人皆与尭舜禹汤文武周公孔子同人人皆与天地同又何以证其然人心非气血非形体广大无际变化无方倐焉而视又倐焉而听倐焉而言又倐焉而动倐焉而至千里之外又倐焉而穷九霄之上不疾而速不行而至非神乎不与天地同乎学者当知夫举天下万古之人心皆如此也孔子之心如此七十子之心如此子思孟子之心如此复斋之心如此象山先生之心如此金溪王令君之心如此举金溪一邑之心如此学者当自信毋自弃毋自疑意虑倐起天地悬隔不识不知匪合匪离直心而徃自备万善自絶百非虽无思为昭明弗遗二陆先生抚州金溪人复斋讳九龄字子寿笃志斯道穷深究微兢兢孜孜学者宗之象山先生其弟也讳九渊字子静天性清明不染物欲某尝亲闻先生之言自谓其为童幼时闻人诵伊川语自觉若伤我者性资素明如此故长而益明愈久而愈明破学者之窟宅开圣道之夷涂其言甚平而或者塡万说于胷中持万说于胷中以听先生之言故或疑其深疑其峻然而海内之士闻其风而趋之如百川之东矣某积疑二十年先生一语触其机某始自信其心之即道而非有二物始信天下之人心皆与尭舜禹汤文武周公孔子同皆与天地日月四时鬼神同王令君名有大因邑人崇敬二君子以俸资设祠于学且将行礼焉属某为记且曰欲以昭明二君子之道某虽无所似灼知二君子之心无以异于天下之心不容穿凿其说以滋惑来者乃起敬起恭而书其畧绍熈四年六月九日门人具位杨某记 
磬斋记 
昔孔子击磬于卫厥有大旨子既不言门人又莫之请荷蒉者妄致聋瞽之议当置勿论然则圣人之旨亦得而赞明之乎有宋学者四明杨某起敬起恭而为之言曰天有四时春秋冬夏风雨霜露无非击磬也地载神气神气风霆风霆流形庶物露生无非击磬也君尊臣卑父慈子孝兄爱而弟敬夫妇别长幼顺朋友信无非击磬也目之视耳之听心之思虑口之言四体之运动无非击磬也子曰二三子以我为隐乎吾无隐乎尔吾无行而不与二三子者是皆击磬之旨也小子恪请以磬名斋又请书其说庆元丙辰立秋日书于西屿之竹房 
永嘉郡治更堂亭名 
郡宇之东有堂焉名清心某心不安焉胡为乎不安孔子曰心之精神是谓圣既圣矣何俟乎复清之孟子曰勿正心谓夫人心未始不正无俟乎复正之此心虚明无体精神四逹至灵至明是是非非云为变化能事亲能事君上能从兄能友弟能与朋友交能泛应而曲当不学而能不虑而知未尝不清明何俟乎复清之清心即正心正心孟子之所戒也而后人复违其教何也易上繋曰圣人洗心大学曰先正其心故后学因之不察夫上繋之洗心大学之正心皆非孔子之言也不繋子曰之下某二十有八而觉三十有一而又觉觉此心清明虚朗断断乎无过失过失皆起乎意不动乎意澄然虚明过失何从而有某深信此心之自清明自无所不通断断乎无俟乎复清之于本虚本明无所不通之中而起清之之意千失万过朋然而至矣甚可畏也某惧学者此心未明又惑乎洗心正心之论某朝夕居乎清心堂之中而不以为非是清心洗心正心之说果是也清心洗心正心之说行则为揠苗非徒无益而又害之矧古者堂室名不三字今更曰燕堂燕居之堂也又郡圃有堂名梦草梦草莲社之所不纳也今更曰咏春咏春孔子之所与也更企贤堂曰知乐堂前有水孔子曰知者乐水又曰水哉水哉孔子无说孟子为之说孔子岂特秘其说哉不可得而说也更燕衎堂曰艮光艮彖曰时止则止时行则行动静不失其时其道光明光如日月之光无思无为而无所不照行止动静无非变化而未始不寂然是谓艮止是谓光明是堂憇止之所也亦由是而登也有行有止于是因明艮道光明动静一贯之妙濒水小亭曰澄光即水之澄光明此心之澄然而光照 
永嘉郡学永堂记 
皋陶曰谨厥身修思永始如此终不如此非永也静如此动不如此非永也昼如此夜不如此非永也今日如此他日不如此非永也思如此不思则不如此非永也永非思之所可及也而必曰思者思夫不可得而思也者斯永也永非思之所可及也思而忽觉觉非思也斯永也孔子曰天下何思何虑谓此也曰毋意谓此也曰吾有知乎哉无知也谓此也意虑不作澄然虚明如日月之光无思无为而万物毕照此永也一日意虑不作澄然虚明如日月之光无思无为而万物毕照此一日之永是谓日至一月意虑不作澄然虚明如日月之光无思无为而万物毕照此一月之永是谓月至三月意虑不作澄然虚明如日月之光无思无为而万物毕照此三月之永是谓颜子三月不违仁三月之外犹有违焉虽不逺复如雪入水泯然无际而未纯也文王之德之纯永也维天之命于穆不已永也生如此死不如此非永也于天清地浊未分时如此于万万世之后不如此非永也所以能范围天地之化者此永也所以发育万物者此永也古志谓迎之不见其首随之不见其后此永也所以事亲者此也所以事君者此也所以从兄者此也所以友弟所以亲夫妇所以与朋友交者此也所以泛应酬酢出入无时莫知其乡者此也人谓之心孔子曰心之精神是谓圣人皆有是心皆具此圣而百姓日用而不知也郡学有堂曰养源有源有流分本与末裂大道而二之非圣人之言也意说也某惧误学者矧古者堂名不三字更名永堂 
敬止（大人结茅家旁小山先生命之曰敬止求说先生曰敬止无说某当为之记明日授以此文今附于此槱敬书） 
人有圣贤之异道无圣贤之异孔子曰心之精神是谓圣此心初无圣贤庸愚之间百姓日用此心之妙而不自知禹曰安女止本之不动文王缉熈敬止即不动孔子为之不厌岂未觉而为哉亦缉熈敬止知及之后观过精微用力于仁守也如鉴中象交错纷然而虚明未尝有动也子是知及又进于仁守兢兢钦哉 
连理瑞记 
庆元二年仲冬之月伯兄命圭持蔬茎连理以示某曰后畦所产亦异哉某受而谛视骇而曰未之见也果异矣作诗以呈曰弟兄和气与天通连理蔬茎瑞郁葱造化神机非逺近不当言异又言同伯兄喜持诗以示仲兄俄而又曰弟亦知复有篱杨连理之异乎殊本而同枝于是恪曰蓏亦连理悔曰尝见之诚异乎常果骈蒂比实者未之见连实混然者某又省伯兄尝携某手徐行东圃视橘实其状与悔之所见同某退而念吾家一年而有连理之瑞四虽儒者罕言祥瑞嘉禾作书古圣不废追惟先公实德义训所以启佑后人深入潜化徃岁乡里以潜藩蒙赉举子蠢蠢诡冒所至而是而吾家寂然二弟羣侄势便力可顾视之若无不惟不作于其事而亦不动于其心此虽常德细行不足为言而俗衰风靡吾家遂为底柱某窃自喜先公流化之效至是而益着又念伯兄忠信天成进德于内而世莫知某毎自言曰兄眞三代人物也仲兄文雅洒然而深得复卦之旨于方寸之中作图记过人皆耻于闻过兄顾自白其过孔子曰吾未见能见其过而内自讼者也而兄安而行之猗与盛矣叔弟机仲用改过之力于内而人未之知又其闻锺发省自此吐论超越季弟行仲孝友笃至讷于外而敏于中内心发光不可致诘诸子雍雍羣孙济济虽入德先后之序不齐不可枚数而其大较质而不浮从容乎先公道化之中则同今兹嘉祥来集不可外索祥不可恃所恃惟德德不可怠惟勤惟精此某所以不敢荒而亦先训之本旨也厥明书于竹房 
深明阁记 
汉司马太史记董先生之言谓孔子之作春秋也曰我欲载之空言不如见之于行事之深切着明也某又尝观孔子论国俗诗书乐易礼春秋之教而曰天有四时春秋冬夏风雨霜露无非教也地载神气神气风霆风霆流形庶物露生无非教也大哉圣言孔子既因鲁春秋二百四十二年之行事而笔之削之自谓深切着明不知学者谓夫深切着明者何道也学者深思力索为说汗牛充栋与夫春秋冬夏风雨霜露无非教神气风霆庶物露生无非教之大旨果合矣乎有不合焉虽多亦奚以为然则何谓春秋冬夏风雨霜露神气风霆庶物露生之教乌虖先圣既载诸春秋又启明其道如右其为深切着明也滋甚何庸赘虽然亦尚有可言者出则事公卿居处执事语黙揖逊即四时风雨霜露也即神气风霆庶物露生也慈溪主簿永嘉张直翁致其外舅沈仲一之意复以其书至曰熈丰间不立春秋学官士非新经不学当是时族曽王父彬老独好春秋暨逰大学遂摹石经篆本以归今藏家四世矣近作阁岘南严奉之于其上兵侍叶公名其阁曰深明盖本先圣大训仲一属某书扁且为之记某深有味乎深切着明之旨不胜兴敬而书且曰彬老之不从时学独好春秋此即四时风雨霜露神气流形也仲一作阁藏经叶公名阁直翁致其意皆四时风雨霜露神气流形也奚职是举天下万世之视听言动心思皆四时风雨霜露神气流形也皆深切着明也顾百姓日用而不知是知非思易曰何思是道坦而奚庸加思 
知乐亭记 
冯甥恭叔作小楼临水请因水为铭铭之曰知乐又从而释之夫知者所以乐乎水者不可以言语解也惟其不可以言语解故先圣亦惟曰乐水而已终莫能言其所以乐之之旨虽继曰知者动又曰知者乐学者终患其未详明夫水终日流动而未尝思为知者之动如之斯妙不可言又不可知而无出乎日用无出乎忠信先圣曰主忠信忠信不诈妄而已矣初无他巧乃人之主本丈人出入乎圜流九十里鼋鼍不能以居之中亦曰忠信而已孔子他日语子张以参前倚衡亦曰忠信笃敬忠信笃敬一致即不诈妄之心而不动不放逸是为笃敬无他巧也乌虖至矣是中有千万年无所终穷之乐 
贤觉斋记 
人皆有至灵至神至明之妙即舜之所谓道心而人不自知也孔子曰不逆诈不亿不信抑亦先觉者是贤乎夫彼之施诈于我常情不作意以应而作意毎差彼施诈不信于我我无劳逆亿而此心之灵亦能先觉此众人之所自有不必圣人始有而人率不自知惜哉此心先觉乃人心自灵自神自明不学而能不虑而知可谓贤矣而人不自知其贤故圣人特指其所懐之玉以告此深中某心故以名黄年家之西斋曰贤觉 
着庭记 
孔子曰属辞比事春秋教也属辞比事而不乱则深于春秋者矣天有四时春秋冬夏风雨霜露无非教也地载神气神气风霆风霆流形庶物露生无非教也某不胜起敬而赞之曰大哉圣言着庭以属辞比事为职辞不胜其繁事不胜其伙何以不乱乱生于意意生纷然意如云气能障太虚之清明能蔽日月之光明舜曰道心明心即道动乎意则为人心孔子曰心之精神是为圣而毎戒学者毋意毋必毋固毋我意态万殊而大概无踰斯四者圣人深知意之害道也甚故谆谆止絶学者门弟子欲尽记之则不胜其记故总而记之曰子絶四动乎意者必谓属辞比事如此春秋冬夏风雨霜露如彼属辞比事如此若之何而一易曰艮其背尚不知其为一而况于不一不知不识是谓帝则圣人曰中庸庸常也明夫日用平常之心何思何虑虚明无体广大无际天地范围于其中四时运行于其中风霆雨露雪霜动散于其中万物发育于其中辞生于其中事生于其中属而比之于其中如镜中象虽纷扰参错而未尝动也不可以为有也而亦不可以为无也不可度思矧可射思春秋之大义在斯嘉定二年窉月朝请郎行秘书省著作佐郎兼兵部郎官杨某书 
永嘉平阳阴均堤记 
天府府庠林子君雅合平阳东西金舟亲仁四乡父老而下衘哀兴敬以请于州守杨某曰四乡农田北距大海西枕长江凡四十万余畆被咸潮巨害自有江以来至于今繇水利不治岁告饥嘉定元年汪令君恵抚吴邑深虑熟计建埭八十丈于阴均障海潮潴清流又造石门于山之麓以时启闭以防涨溢给资粮佐工费文经理其旁之涂地以为社仓仿晦翁待制奏请赈贷平阳十乡细民不计[阙]遇饥岁并蠲其本君雅暨父老而下受汪令君无穷大[阙]今承讣巷哭路吊念无以仰酬汪令君不报之德今将立石阴均刻曰令君汪公遗爱恩波使十乡之民世世子孙无忘君雅等深知使君好善乐义敢求亲墨大书八字并专纪其事乞监四乡同欲之请伸四乡终身悲郁之思某于是乎恻然为之书且记[已上甲藁] 
时斋记 
时者道之异名尭典曰畴咨若时时是音之讹也是此也古未有道之名惟曰是舜命禹始曰道心明此无所不通之心后世去古寖逺不曰时而曰道此道所以不明于天下也道不可思不可名舜曰若不在时此时即后世所谓道而不曰道后世于心之外复求道不知此心虚明广大无际畔范围天地发育万物即道也孔子生于衰世不得不随世而言而曰改而止谓过改即止无庸他求又曰心之精神是谓圣学者起意他求则戒之曰毋意又曰哀乐相生不可见不可闻而可意可求乎季和求斋名书时斋二字畀之 
安止斋记 
禹告舜曰安女止女谓舜也言舜心本静止惟安焉而已奚独舜心太甲本心亦静止故伊尹告以钦厥止厥犹女也奚独太甲举天下古今人心皆然故孔子曰于止知其所止于止本止也大学曰知止而后有定定而后能静静而后能安此非圣人之言也此以意为之故有四者之序不起乎意融明澄一恶覩四者夫人皆有此止而不自知也先儒以大学为孔子之言意之尔士庄请书故书 
节庵记 
州曰饶县曰乐平乡曰懐义山曰金银庵曰节居其庵者曰玉甫其姓王其名珪今或字曰羲民问其所以名庵之义曰叔南安名之其说曰竹有节不可改易霜莫能凌雪莫能凋欲玉甫之守清节不移也属某发挥其义玉甫所自有自不可改奚俟某发挥然庵之左后有松焉山风入松萧然有声此足以发挥其义其南有陂流焉波流湍鸣泠泠其音足以发挥其义环庵皆茂林山禽鸣声足以发挥其义斯义可闻而不可言可言而不可思玉甫之节如此某之节如此天地之节如此绍熈甲寅中春四明杨某记 
和孺记 
林自本具道冯表伯正之言曰昨获某和孺二字以铭其室今思世俗兄弟本和多因娣姒致不协伯正惧焉欲某启谕以防未然之萌某不胜兴敬伯正是心可以通天地贯古今孔子曰心之精神是谓圣又曰夫孝天之经地之义孝友一也孝弟之至通于神明光于四海无所不通伯正皆有是心是心皆具是圣今伯正又能兢兢防谨于未然某无能复措其辞即兢兢无怠无荒而伯仲日用皆中庸之妙矣奚可赘忽又思或者徃徃以某言为过孔子曰中庸庸常也箕子曰王道平平夫何疑陬月某敬书 
愤乐记 
诵先圣之言者满天下领先圣之旨者有几先圣曰知及之仁不能守之虽得之必失之知者觉之始仁者觉之纯不觉不足以言知觉虽非心思之所及而犹未精一精一而后可以言仁孔门觉者无几子夏子张子游以有若似圣人欲以所事孔子事之强曾子曾子曰不可江汉以濯之秋阳以暴之皜皜乎不可尚已自有子尚未知及而况于诸子乎唯颜子三月不违仁余月至者闵子欤冉伯牛欤曾子指子游裼裘特日至尔子使漆雕开仕以既觉寖寖仁守故使仕欤对曰吾斯之未能信斯言足以验漆雕开知及又用力于仁曾晳于仁守太不及孔子发愤忘食乐以忘忧勇于仁守也愤其犹有未精一欤其乐有不可容言之妙愤即乐不知老之将至无思无为匪作匪辍无始无终何止于三月不违而已比一二十年以来觉者滋众踰百人矣吾道其亨乎古未之见天乎子浚之觉非空见乃切于身修勉思先圣发愤之训故书愤乐二字畀之 
复礼斋记 
经礼三百曲礼三千皆吾心所自有于父母自然孝于兄弟自然友恭于夫妇自亲敬于朋友自信出而事君自竭忠与宾客交际自然敬其在乡党自谦恭其在宗庙朝廷自敬复者复吾所自有之礼非外取也礼废乐壊逾二千载学者率求礼于外先圣特曰复所以针二千载之膏肓发人心之所自有周公谓以五礼防万民之伪记亦曰着诚去伪深戒夫人徒狥其文为而不由中也戸开亦开戸阖亦阖有后入者阖而勿遂以此明礼者断断乎人心所自有而非外取今敷叙此旨既以发明汲古严君所自有之本礼又以发明汲古严君所以诲子及孙之所自有[家君创一小斋名曰主一取程伊川云敬只是主一上起楼则名光风霁月取周濓溪胷中洒落如光风霁月先生曰光风霁月字虽潇洒不免逐物主一则未离乎意宜名以复礼汲古云愿承复礼之教先生遂口授其旨令汲古书之] 
安止记 
禹告舜曰安女止谓舜本静止不动安之无动乎意孔子曰心之精神是谓圣人皆有是心心未尝不圣虚明无所不照如日月之光无思无为而万物毕照视听言动皆变化而未尝动乎意其有不安焉者动乎意也舜圣人而禹犹致戒而况于后世学者乎安非意也不动之谓安孔子曰时习者安也曰用力于仁者安也安非思非为是谓真为舜曰惟精惟一者常精明不昏纯一而无间即安也尭安安文王之德之纯一也曾子浚信本止矣请书安止之旨故书[先生因论安女止三字汲古敬求其旨遂蒙先生书其辞以赐汲古] 
岿然记 
孔子曰知及之仁不能守之虽得之必失之子张尚未知及安知仁守而有仁者何乐乎山之问圣人不欲遽违其志曰岿然髙至矣哉圣言至矣哉圣言诵孔子之言者不知几万万其知及者有几孔子欲言知者之所乐不可得而言而指水又知学者未必达水之旨继曰知者动孔子深知学者求道多求诸寂静多差故曰知者动使人知日用应酬无非至妙知道始可言知不知道何足以言知道非心思所可知非言语所可及可觉不可求然而又曰仁者乐山何也孔子欲言仁者之所乐不可得而言而指山孔子又欲明言山之指而曰静夫知者所觉已无动静之异而至此曰知动仁静唯已觉已知及者知之未觉未知及尚不知知者动又安知仁者静悟天下之至动实未尝动而习气久固虽得动中之妙尚有不能期守者虽颜子亦止三月不违三月之外不能无违静者不动乎意而已非止于兀坐孔子于此言仁者何乐乎山而曰岿然髙无意知可言子张虽罔觉而圣言足以开明万世学者之道心子张又问孔子循循善诱敷陈启谕觊子张之或觉而子张犹未领他日与子夏子游以有若似圣人欲以所事孔子事之强曾子曾子语及皜皜皜皜即不动乎意之旨不可诸子曾子虽未尽乐山之旨亦庶几矣[时既拜领先生曰此亭在山恐人不知岿然之旨止谓髙峯为竒故发明斯旨] 
黙斋记[季思请名其斋某名之曰黙] 
孔子曰黙而识之学而不厌又曰予欲无言又曰吾有知乎哉无知也圣语昭然而学者领圣人之旨者在孔门已甚无几而况于后学乎比来觉者何其多也觉非言语心思所及季思已觉矣汨于事而昏孔子曰心之精神是谓圣谓季思之心已圣何不信圣训而复疑比日不复致问季思以黙识矣季思平平守此黙黙即圣即不厌之学即喜怒哀乐之妙即天地四时变化之妙即先圣黙识之妙 
乐平县重修社坛记 
国有常典守令首谒社稷视坛壝绍熈三年春二月闰朔县令杨某既领事命新县社之门与其庭而修筑其墙财计匮乏虽弗克极其宏壮而不敢不敬之意于是乎在仲秋讫工某仰惟国家崇敬社稷厥有大义至髙至深至神至明未有发挥其蕴昭示今后某偶当其职任其事不敢逊乃起敬起恭从容秉笔而书曰夫社谓夫土之有神也稷谓夫百谷之生有神也其祀事则二其神道则一子思曰天地之道其为物不贰则其生物不测孔子曰地载神气神气风霆风霆流形庶物露生无非教也又曰吾道一以贯之皆所以明着至神之道无不通贯也惟神不形惟神不名天以是徤行地以是发生人以是灵百谷草木以是成莫究厥始莫穷厥终故夫无思无为寂然不动感而遂通三才之所同也变化云为不疾而速不行而至三才之所同也曰阴曰阳举不得而测三才之所同也道在迩而求诸逺事在易而求之难人心诚实无他本体清明本用神明刚徤中正纯粹精一干元在斯坤元在斯有感有应无不通矣祀典修兴神道着矣笾豆斯设奠荐斯行不可度思矧可射思 
永堂记 
皋陶曰慎厥身修思永永久也古者未有道之名尭曰畴咨若时登庸时是也此也若顺也言乎能顺是者将登用之舜亦曰惟时惟几惟此为几也至舜授禹始曰道心皋陶曰永亦名夫永永悠久即所谓时而实无名道若大路然舜特谓夫无所不通之心至于通乎意则倚矣碍矣窒矣非通也故曰人心呜呼至矣静如此动不如此非永也始如此终不如此非永也昼如此夜不如此非永也今日如此他日不如此非永也今月如此他月不如此非永也今年如此他年不如此非永也生如此死不如此非永也学者讵能片时常久而况于终日乎孔子曰日至谓终一日意虑不作澄然如鉴如日月之光无所不照而常不动也曰月至谓终月意虑不作澄然如鉴如日月之光无所不照而常不动也颜子三月不违谓三月意虑不作澄然如鉴如日月之光无所不照而常不动也人皆有是心是心皆虚明无体无体则无际畔天地万物尽在吾虚明无体之中变化万状而吾虚明无体者常一也百姓日用此虚明无体之妙而不自知也此虚明无体者动如此静如此书如此夜如此生如此死如此修身而不能永永如此非道也日至者已得此永矣特以未勤未熟故未精未一自舜禹大圣犹以精一相戒而况于后世学者乎是永始不可不思思其本无俟乎思而本无断续者终也熟而纯是谓纯德孔明是谓精是谓一永亦强名[已上遗书] 

慈湖遗书卷三宋杨简撰书 
学者请书 
某尝读大戴所记孔子之言谓忠信为大道某不胜喜乐不胜喜乐乐其深切着明某自总角承先大夫训迪已知天下无他事惟有此道而已矣穷髙究深年三十有二于富阳簿舍双明阁下侍象山先生坐问答之间某忽觉某心清明澄然无畔又有不疾而速不行而至之神此心乃我所自有未始有间断扵是知舜曰道心明心即道孟子曰仁人心也其旨同孔子又曰心之精神是谓圣某知人人本心皆与尧舜禹汤文武周公孔子同得圣贤之言为证以告学子谓吾心即道不可更求曾子谓夫子之道忠恕而已程伯淳求之太过曰忠譬则流而不息恕譬则万物散殊某谓忠信者与忠恕者已所不欲勿施扵人即吾庸常平直之心即道孔子曰主忠信谓忠信即主本渡河丈人亦曰吾之入扵波流忠信而已其出也亦忠信而已孔子使二三子识之乌乎至哉即吾与人忠不妄语之心即道已丈人当日之言未必果曰忠信往往曰吾出入扵波流吾心如是而已无说也无术也始吾之入也如是而入其出也如是而出世以如是而往实直无伪谓之忠信忠信措吾躯是波流之中而不敢用其私焉故能入又能出也此措非措此不敢无意露学者每熟静纵谈惟心悟后实大戴所记孔子忠信为大道之言益喜得圣言为证证平常实直之即道孟子亦以徐行后长即尧舜之道箕子曰无有作好遵王之道无有作恶遵王之蹃无偏无党王道荡荡无党无偏王道平平人心至灵至神虚明无体如日如鉴万物毕照故日用平常不假思为靡不中节是谓大道微动意焉为悲为僻始失其性意消则本清本明神用变化之妙固自若也无体无际范围天地发育万物之妙固自若也即视听言动即事亲事君兄弟夫妇朋友慈爱恭敬喜怒哀惧爱恶欲未始不妙固自若也而实不离庸常圣人曰中庸所以昭示万世深切着明矣而学者犹曰我未有道吁吁 
学者请书 
孔子曰主忠信诸儒未有知其旨者盖意谓忠信浅者尔非道舎浅而求深离近而求逺置忠信于道之外不知道一而已矣忠信即道何浅何深何近何逺又有学者知忠信不可浅求遂深求之推广其意髙妙其说谓忠信必不止扵不妄语而已吁其谬哉舍不妄语何以为道人心即道故书曰道心此心无体清明无际直心而发为事亲为从兄为事长上为夫妇为朋友仕则事君临民其爱人曰仁其处事得宜曰义其恭敬曰礼其不欺不妄曰忠信视听言动喜怒哀乐无所不通无所不妙孔子即不欺不妄而言之曰此即主本主本者乃道之异名非忠信之外复有道也离此不欺不妄实直之心而外求道者斯乃妄也先圣之言如此明白而学者尚疑其有他焉学者自起意起疑自蔽其清也不起意起疑则日用常心神明清明无体无际原始不知其所始反终不知其所终其妙无穷先圣病学者率离此而求深故曰中庸庸常也言不可求诸髙深也又曰王道平平又曰百姓日用而不知此心无体段无际畔不可测知故学者谓之髙深孔子又曰言忠信行笃敬立则见其参扵前在舆则见其倚扵衡忠信笃敬无二心无二道孔子告人皆开明人之道心而学者率以忠信为浅者大孤负圣人启告之本旨也今学者莫妙扵无思无为其不诈不妄之时何思何为自旁者观之但可以言变化神明而已如此发明可谓昭然了然而学者犹疑贰更起意求深入荆棘入坎□吾末如之何也已 
过庭书训 
世谓王逸少书为天下第一吾谓逸少书俗字尔异日尝以白象山先生先生惊曰何故予是时对曰乡间有一富户为桃枝细器寸盈二十篾縁以小黒漆诚极精巧里人或识之曰是某家器物也故士大夫耻效之今逸少之书何以异此孔门安得如许暇逸用力扵字画也先生笑而无语予又曰逸少如倾国之色丽则丽矣而少荘敬中正之容君子所不道故吾字画惟方正古朴和平近扵隶盖今之楷即隶之讹隶者篆之变篆极善隶庶几楷犹庶几至于草去古逺矣孔门之所恶今世通行之书不用篆隶故予为楷而似隶庶几乎三代荘敬中正之遗风不遂泯絶也欧阳正矣和矣而不古病在于不方而媚虞柳病与欧同而又弱颜方正荘敬古质善矣所少者和尔蔡与欧虞柳同凡是去取非吾一人之独见乃万古黙同之心其自晋以来学王之徒其中心之隠当亦黙同此黙同之心即道心顾知之者鲜女既知之矣其敬之戒之母荒坠庆元二年中冬之十三日付恪 
汪文子请书 
文子界纸求书所欲言某思古学字为孝孝即今孝字本音孝借音学于此见古者造字本旨以为学者孝而已矣自孝之外无他道后世始加两羽之习又加冖象学舍焉孔子曰夫孝天之经地之义民之行然则晨省昏定出告反面无非道者即天之经地之义也适父母之所下气怡声视食问衣燠寒无非道者即天之经地之义也父母杖屦祗敬之无敢近巵匜非馂无敢用无非道者即天之经地之义也应唯敬对不敢哕噫咳欠伸不敢唾咦痒不敢搔无非道者即天之经地之义也学者不知道往往求道扵孝之外孔子曰孝弟之至通扵神明光扵四海无所不通以此事君则忠以此事长则顺以此扵夫妇则有礼以此与朋友交则信以此使下则惠一以贯之闻文子于事亲之间有省焉敬之敬之兢兢孜孜毋忽 
詹亨甫请书 
论语谓孔子每每教学者忠信今学者当思其旨圣人岂姑以浅者教人哉曰主忠信谓忠信者主本也答樊迟问仁曰居处恭执事敬与人忠答子张问行曰言忠信行笃敬所谓非扵忠信之外复有其道也即是心而已矣是心之不欺罔谓之忠信是心之不放肆谓之敬不放肆之心即不欺罔之心乃庸常平正之心古先圣人深明此心之即道故曰中庸庸常也又曰庸德之行庸言之谨又曰王道平平初无髙深幽逺孔子又谓是忠信笃敬立则见其参扵前在舆则见其倚扵衡呜呼至哉兹所见者岂思虑之云乎忠信笃敬不欺罔不放肆而已矣不假思虑而后能荡荡平平融融混混大禹谓之安女止非止之也人之心本自静止也喜怒哀乐变化云为如四时之错行如日月之代明其事亲名曰孝其从兄名曰弟其恭敬曰礼其羞恶曰义其是是非非曰智其虽千变万化而常明曰仁百姓日用而不知不省庸常正平之即道离心求外去道及逺殊可惜也千尤万过皆生扵离心而起意谓之安女止谓之忠信谓之笃敬谓之时习之学谓之中庸子思谓之至诚夫忠信即诚实而已矣殆不必加至之一字加至一字则是扵平常诚实之外有又至焉者无乃不可乎是犹未信百姓日用之即道子思贤者之言也孔子圣人之言也胡不观孔子曰夫孝天之经地之义民之行夫孝事亲而已人往往不信其为天经地义惟自信本心之虚明无限际天者吾之髙明地者吾之博厚日月四时吾之变化万物吾之散殊而后自信吾之事亲即天之经地之义吾之忠信即天下之大道而非有未至焉者而后信孔子曰吾道一以贯之而曽子谓之忠恕忠即忠信恕即恕物先儒乃曰忠譬则流而不息恕譬则万物散殊是犹未信忠信寛恕之即道未信忠信寛恕自广大通融故为是譬喻推广之说呜呼忠信之心无精粗无本末无内外无所不通但微起意即失之矣亲家詹亨甫以象轴累纸命某书所欲书某谨书某日用进学之大畧愿与同志者共讲 
絶四记 
人心自明人心自灵意起我立必固碍塞始丧其明始失其灵孔子日与门弟子从容问答其谆谆告戒止絶学者之病大畧有四曰意曰必曰固曰我门弟子有一于此圣人必止絶之毋者止絶之辞知夫人皆有至灵至明广大圣智之性不假外求不由外得自本自根自神自明微生意焉故蔽之有必焉故蔽之有固焉故蔽之有我焉故蔽之昏蔽之端尽由扵此故每每随其病之所形而止絶之曰毋如此毋如此圣人不能以道与人能去人之蔽尔如太虚未始不清明有云气焉故蔽之去其云气则清明之性人之所自有不求而获不取而得故中庸曰诚者自成也而道自道也孟子曰恻隠之心人皆有之羞恶之心人皆有之恭敬之心人皆有之是非之心人皆有之仁义礼智非由外铄我固有之也何谓意微起焉皆谓之意微止焉皆谓之意意之为状不可胜穷有利有害有是有非有进有退有虚有实有多有寡有散有合有依有违有前有后有上有下有体有用有本有末有此有彼有动有静有今有古若此之类虽穷日之力穷年之力纵说横说广说备说不可得而尽然则心与意奚辨是二者未始不一蔽者自不一一则为心二则为意直则为心支则为意通则事事有条理得已即已不得已则知微知彰知柔知刚一一中节矣人心即道日用不知因物有迁至丧亲而复始纯一不杂 
永嘉张直翁求居处恭发挥数语 
直翁见告以居处恭至难且求其说某曰直翁恭愿其察之也久岂直翁燕居亦不敢申申夭夭邪观圣言当通其道恭言大槩至燕居申申夭夭非不恭也殆直翁求之过也此心至灵惟无放逸或恭恭或申申变化神明不可度思矧可射思 
日本国僧俊芿求书 
日本俊芿律师请言于宋朝着庭杨子杨子举圣人之言而告之曰心之精神是谓圣此心虚明无体象广大无际量日用云为虚灵变化实不曽动不曽静不曽生不曽死而人谓之动谓之静谓之生谓之死昼夜常光明起意则昏则非 
赠陈伯量 
都昌陈伯量主平阳簿同寅几两周星从容话别次复求数语以行某深知忠信正直大戴记孔子之言忠信大道主簿亦已自信乎孔子又尝告子张以言忠信行笃敬立见其叅于前在舆见其倚扵衡所见者何状耶每每念曰此忠信笃敬忠信之时心无他意笃敬之时心亦无他意所见非意象昭明有融荡荡平庸学者往往率起意求说不思圣人每每戒学者毋意忠信笃敬即道心人皆有之而不自知不自信惜哉 
与张元度 
临川张元度以郷举至礼部持陆先生书踵门就见接其辞气已知其诚确可敬及复见益知其笃志已学盖夜则收拾精神使之扵静某曰元度所自有本自全成何暇更求视听言动不学而能恻隠羞恶恭敬是非随感辄应不待诏告清明在躳广大无际精神四发不疾而速不行而至收之拾之乃成造意休之静之犹是放心学问之道无他求其放心而已矣吾心本无妄舍无妄而更求乃成有妄故曰无妄之往何之矣元度犹自以为未能无过某曰有过恶即改元度精神何罪而收拾之元度既以为然矣告别复求书数语以归某索之胷中实无说足以称塞来意辞之不获乃叙其略而又告之曰元度好贤乐善孜孜如不及某坚谓元度自贤自善何所更疑而犹待他人为淳熈丁未正月二十二日书于寳莲山官舍 
赠毛谊夫 
画画皆妙点点皆妙小学家日用其妙而不自知毛谊夫克承先志研精修润余二十年比年相亲近忽自知是知匪思是知匪知知及之敬之敬之 
书遗项吉甫 
吉甫既有觉善养毋怠荒匪思匪为澄然有光是为用力[阙]非助长非忘 
送子之官 
[阙]舜禹皆圣人犹相告以执中又曰惟精惟一又曰安女止而况扵后学乎女既扵道有觉又嗜欲淡薄不以死生为畏甚不易得皋陶犹曰兢兢业业女切冝克艰以守中庸此守非思虑言语所及可惜可惜敬之敬之兢业不兢业即祸福荣辱之枢机 
赠钱诚甫 
诚甫逺访从容近月问答亦详矣将归侍复求言孔子曰天有四时春秋冬夏风雨霜露无非教也地载神气神气风霆风霆流形庶物露生无非教也诚甫领斯教矣毋或昏 
孔子曰心之精神是谓圣又曰改而止谓过即改止无复他求易曰变化云为又曰百姓日用而不知 
颜渊问仁子曰克己复礼为仁克能也能以已复我本有之礼礼非私意皆道心之变化[已上甲藁] 

慈湖遗书巻四宋杨简撰祝文 
谒宣圣文 
具位杨某敢释菜于至圣文宣王某观戴德所记先圣谓忠信大道某不胜其喜且慰以某自幼而学壮而始觉觉此心澄然虚明无体广大无际日用云为无非变化乃即日用平常实直之心即大道而不敢轻以语人惧其不孚且笑侮及观戴德所记圣言以为证曰乃今可以告学者矣学者亦因是多觉此先圣如天之大惠布流四方益传诸后兹分牧东嘉又将以告东嘉人士当有觉者觉者自觉觉非外取即日用平常实直之心事亲自孝事君自忠扵夫妇自别扵长幼自序扵朋友自信日用万变自无适而不上当天心下合人心此先圣如天之大惠言之不可尽质颂之不可尽者也敢告尚飨 
谒先圣文 
祗惟梦奠两楹垂光万世天有四时春秋冬夏风雨霜露孰非先圣之教地载神气神气风霆风霆流形庶物露生孰非先圣之教道不逺人人之为道而逺人心之精神是谓圣圣训昭明某觉此笃信此兹分牧东嘉将以此告东嘉人士以日用庸常即大道惟毋动意立知如兴云气自翳其光明当有觉者某内外亲故二十年来亦多觉者亦盛矣敢告 
先圣祝文 
某洪惟先圣之道广大昭明无所不包统无所不贯通在天为干在地为坤在日月为明在四时为变通在万物为生在某为心心者某之所自有而先圣之道在焉实广实大实昭明实无所不包贯顺而逹之万善毕随支而离之百非斯集某敢不敬养敬保以敬事先圣寡过诚难况扵某又况扵为今之邑必有缪差惟明神惠相之 
绍兴府元日释菜先圣 
大哉一元洞贯三极在干资始在坤资生在时为春在辰为寅在日为正月之吉在人心为仁君以此尊臣以此卑父以此坐子以此立兄弟以此友夫妇以此别举天地之间非此不能以生活一郡之政非此不能以行此某本心之所自有而先圣先得我心之所同某敢不夙夜勉勉守之以敬罔敢怠忽益谨其所自出以求全夫喜怒哀乐未发之前 
先师兖国公 
永惟人心之危可惧可畏一失其御瞬息千里先师从容终日如愚至于三月曽莫之违偶有过焉不及于贰偶有怒焉不至于迁此心微动不逺而复此后来学者之所以不可及而某中心之所依归战战兢兢如临深渊如履薄氷惟恐内负此心上负先师 
先师邹国公 
某少时读公之书首见何必曰利亦有仁义之论口诵心惟叹息玩乐谓他日可以举而措之天下筮仕以来惊世变之不同嗟流弊之非一日欲尽革之而难扵亟欲循循焉又扵心中不安惟公英灵百世不泯何以惠相于我后学使此心无愧于古之人无愧于天地 
祖象山先生辞 
某所以获执弟子之礼于先生门下四方莫不闻矣某所以获执弟子之礼于先生门下四方实未之知岂惟四方之士未之知虽前乎此千万世之已往后乎此千万世之未来盈天地两间皆髙识深智之士竭意悉虑穷日夜之力亦将莫知又岂惟尽古今与后世髙识深智之士莫能知虽某亦不能自知壬辰之歳冨春之簿廨双明阁之下某本心问先生举凌晨之扇讼是非之答实触某机此四方之所知至扵即扇讼之是非乃有澄然之清莹然之明匪思匪为某实有之无今昔之间无须臾之离简易和平变化云为不疾而速不行而至莫知其郷莫穷其涯此岂惟某独有之举天下之人皆有之为恻隠为羞恶为恭敬为是非可以事亲可以事君可以事长可以与朋友交可以行扵妻子可以与上可以临民天以是覆而髙地以是厚而卑日月以是临照四时以是变通鬼神以是灵万物以是生是虽可言而不可议可省而不可思孔子曰吾有知乎哉无知也文王顺帝之则亦自不识不知况扵某乎况扵四方之士乎故圣人遏絶学者之意以有意则有知遏絶学者之必以有必则有知遏絶学者之固以有固则有知遏絶学者之我以有我则有知愈知愈离愈思愈逺道不逺人人之知道而逺人不可以知道不知犹逺而况扵知乎故夫先生平日之论非学者之所知非某之所知虽然先生之道亦既昭昭矣何俟乎知仰观乎上先生确然示人易矣俯察乎下先生隤然示人简矣垂象着明者先生之着明寒暑变化者先生之变化书者先生之政事诗者先生之咏歌礼者先生之节文春秋者先生之是非易者先生之变化学者之所日诵百姓之所日用何俟乎复知何俟乎复思勿思勿知不可度思矧可射思今先生释然而化矣又岂学者之所知某闻先生之讣恸哭既絶而复续续而又絶絶而又复续不敢伤生微声竟哭亟欲奔赴病质岌岌度不可支循循歴时荒政方殷今也略定气血微强矧闻襄大事之有期求檄以来庸畅中肠之悲一奠祖行荐以此辞先生之道不可思此哀亦不可思 
代李伯诚祭象山先生文 
某扵象山先生文安公受罔极之恩片言顿觉如脱桎梏清明光大到于今日用云为变化夫人之丧承讣后时今既襄奉既祥禫矣兹敢敬致三献之礼于文安公暨夫人几筵之前日月迁流斯觉未尝流死生虽异斯觉未尝异言辞有极斯觉无极欲报之德昊天罔极 
奠徐子宜辞 
别去辞色惟十五年谓当合并可以从容奉话言胡为寝疾继以讣传传讣惟审某当哭于寝门之外时疾作不可如志呜呼哀哉子先我觉导我使复亲象山以学某即从教自是亦小觉虚明静莫变化云为不可射度知及仁守圣训具在某尚欲与子冝共讲仁守之力道阻且长而遽永寂哭以遣奠匪迩匪逺 
奠髙处约辞 
同舍弟朝请郎行秘书省著作佐郎兼权兵部郎官杨某谨奉奠于故同舎兄处约髙公运干哀哀处约盛廨近在闗外而自坤徂艮亦既数里初不知处约有疾作近莫俄承讣于邑子念即奔赴而轿卒已散去度再集不可往返哀哀处约某与处约同斋舎又同州里某被命此来甚久不知处约官于此纳谒既晚嗣勤报访自是一获再奉周旋而处约遽至于此哀哀处约幽明判矣德性虚灵曩岂生今岂死一奠告哀斯哀至矣 
祭孙元礼尊人 
维绍熈四年岁次癸丑二月戊戌朔奉议郎知饶州乐平县杨某谨遣致一奠之礼于故明仲孙君至契嗟我明仲生长富春之山谷间曰龙门富春人士絶少国家三歳举士能秉笔具文者不踰五十其能务实不务文求诸内不求诸外有志扵道者吾扵龙门见二人焉曰明仲又明仲之尊行曰孚器其子弟从其教烝烝于善盛哉可谓难得矣而明仲纯恪进德有证闻执事敬之一言日夜[阙]至右以运用其左犹拱其专如此如此者阅两旬忽大喜喜止又骤悲悲止而泰然和平矣自是发言顿异曩时及其为里正也公移方急尝曰出入阡陌奔走应办忧劳苦辛则甚矣而实未尝微动某至于今犹识明仲斯言明仲方日进不已忽焉大化天地间失此贤哲诚可痛嗟千里寓诚此诚不隔明仲清明终不可殒灭当闻某此言尚飨 
祭沈叔晦文 
友弟宣教郎新差知饶州乐平县主管劝农公事杨某谨以清酌庶羞致奠于故友人沈兄叔晦通判国録呜呼念哉朋友道丧为日久矣吾叔晦倡之切思义起某未离膝下时知有先训而已出门逐逐不闻正言窃意世间不复有朋友之义及入太学首见吾叔晦始闻正论且辱告曰此天子学校四方英俊所萃正当择贤而亲不可固闭某遂从求其人遂得从其贤逰相与切磨讲肄相救以言相观而善皆吾叔晦之赐今弃我而往矣呜呼痛哉呜呼念哉其所以得门外之助不负先训勉勉于今未至于自弃吾叔晦之力也岂不念哉岂不痛哉叔晦之贤岂吾一乡所可得而私盖天下共之世方习谀波頺不可起叔晦不然如底柱中流而峙正色立朝不肯靡靡学官发策无所回畏虽不旋踵而罢而亦足以起士大夫萎薾不振之气呜呼念哉某自闻先训大舜从人禹拜昌言由喜闻过改过明白先君则然何止内讼尽以告人自怨自艾至扵泣下至扵自拳出门泛观大难其人而叔晦亦尝闻过伏义笔书而口宣某由是益服叔晦之髙念叔晦之贤孝友天资敬恭粹然处他人之所甚难独从容乎周旋善言善行奚可悉数威仪文词诚足以称雄一世某窃以为由中而发当观叔晦之中不当徇叔晦之外三十年相与相切之情三十年相与相切之义遵制之官不得执緫而从柩一奠哭别呜呼哀哉呜呼痛哉 
祭袁之屏文 
白首如新倾盖如故迹若不至甚洽而其心则甚亲者某与之屏之谓也吾人义以为质惟义之为亲全体忠信坦然而无藏□有如之屏海内几人先圣明忠信之为主本某亦深信质直之即道爱之屏之有此深敬深念曷物喻之何啻扵已获希世之寳所恨异邑不得朝夕从容相与周旋乎仁义道德之妙中道而往何去我之谓哉向如此今亦如此欲观之屏之正体自之屏不能以自知而况扵他人岂可以心而思耳而听目而视 
祭舒元英文 
从政郎浙西安抚司干办公事杨某迪功郎新邕州教授髙宗商谨致奠于故友人元英舒兄呜呼元英不谓元英之往如此遽也相望数百里不闻知疾状昨晨家仆以书来转得之陈氏姑谓元英往矣和仲兄谓转闻多失实尚须审问既而应朝相访道子约之语亦然呜呼元英果往矣元英果往也耶元英居明之奉化某官浙西应朝又自越来同哭于此此吾三人者之形也非吾三人者之性也元英果往也耶元英得此必蒙养而存之矣万物转移此心不动日月迁流此心弗改庶几乎复性中道而徃呜呼元英乡曲子弟从元英学善心感动亹亹可观使元英得志行之天下其感动当益广而今往矣呜呼元英事职有守奔赴不可望哭东南于黒龙潭呜呼元英必飨此奠 
祭赵子钦辞 
具衘四明杨某谨再拜遣致一奠之礼于故友人赵兄子钦节推之灵呜呼念哉子钦天族贤行推髙岂曰为异由道而行惟行乎庸众所不能之中故人咸敬舆论崇褒一见之亟及易爻虽转旋曲折乎阴阳九六之间难疑问答徐而听之而亦有所谓[阙]而非思行而无劳孔子没道学不明杂说羣嗷千载而下又转而为文辞之靡靡窃假绚饰可闵可叹何啻乎杯坳有如子钦窥见执中之几于陶唐氏之尧矧着之履践异礼义之哨哨匪徒说之呶呶某既获戾去国不得从子钦于闲暇之日奉朱弦疏越之音扵寂寥忽曰子钦往矣哭几扵号道阻莫诣缄辞神交不可度思孰谓夫果有数百里之遥 
奠吕子约辞 
承议郎杨某谨遣致一奠之礼于故友人吕兄子约寺丞天地之间声同者相应气同者相求心同者相知夫人生而有耳目鼻口四肢者必其皆同恻隠同羞恶同恭敬同是非而独谓必心同而后相知此有其故人性自善人心自同惟气禀异所教习异枝分派流始有不可胜穷之同哀哀子约我心则同问学虽畧异大致则同所同谓何其好善同见义忘利同学不以口而以心同夫天下惟有斯义而已矣是故子约诚意笃志深知乎某之心某敬子约敬子约不以利夺其义之胸中夫是以承讣望哭如对清明之神雅正之容病质莫奔缄辞写衷中间合离如风转蓬不复多述惟哭某同此同万古无穷此哀亦万古无穷 
奠舒元质辞 
承议郎杨某谨致于故友人元质舒兄通判呜呼昔孔子没既葬他日子夏子张子游以有若似圣人欲以所事孔子事之夫有子能使同门诸友敛袵而师之其贤可想而知已而曽子独不可曽子断断乎非好为已胜者裼裘之失言出祖而失礼速贫速朽之失旨诸贤知之曽子亦自知曽子何所见扵此而独异哉皜皜之论曽子自言曽子自知他人安能尽知他人寥寥乎千载之下知曽子者有几知自信者有几吾元质亦庶乎自知自信矣而知元质者有几元质岂有以异乎人哉亦不过不失孔子所谓忠信之主本而已矣忠信人所自有而自知其为主本者无几元质之朋友则知元质矣亦安能尽知新安从游之士蒙被元质之启佑闻亦有知元质者矣亦无几平阳之民感元质抚字之爱服元质恻怛之诚矣知元质者为谁吾乡万口一辞曰吾元质忠信士也吾乡多士知元质者亦屡见其人矣而自万众言之则亦无几尔呜呼已矣某独念不获与元质俱终其学俱进其发愤忘食之笃念以缉熈于光明呜呼已矣元质享某之奠元质之心惟某知之呜呼元质呜呼元质[已上甲藁] 

慈湖遗书卷五宋杨简撰行状 
象山先生行状 
先生姓陆名九渊字子静其先伪姓至齐宣王少子元侯讳通始封平原般县陆乡因以为氏曽孙讳烈为吴令子孙遂为吴郡吴县人自吴令四十世为唐宰相文公讳希声是为先生八世祖七世祖讳崇六世祖讳德迁五代末避地于抚州金溪髙祖讳有程曽祖讳演并以学行重扵乡里祖讳戬父赠宣教郎讳贺生有异禀端重不伐究心典籍见扵躬行酌先儒冠昏丧祭之礼行之家家道之整着闻州里母孺人饶氏生六子先生其季也先生幼不喜弄静重如成人三四岁时常侍宣教公行遇事物必致问一日忽问天地何所际宣教公笑而不答遂深思至忘寝食角总经夕不脱衣履有敝而无壊韈至三接手甲甚修足迹未尝至庖厨常自扫洒林下宴坐终日立于门过者驻望称叹以其端荘雍容异常儿也五岁读书纸隅无卷折六岁侍亲会嘉礼衣以华好却不受季兄复斋年十三举礼经以告先生乃受与人粹然乐易然恶无礼者读书无苟简外视虽若闲暇而实勤扵考索伯兄总家务常夜分起必见先生秉烛检书伊川近世大儒言垂于后至今学者尊敬讲习之不替先生独谓某曰丱角时闻人诵伊川语自觉若伤我者亦尝谓人曰伊川之言奚为与孔子孟子之言不类初读论语即疑有子之言支离先生生而清明不可企及有如此者他日读古书至宇宙二字解者曰四方上下曰宇往古来今曰宙忽大省曰宇宙内事乃已分内事已分内事乃宇宙内事又尝曰东海有圣人出焉此心同也此理同也西海有圣人出焉此心同也此理同也南海北海有圣人出焉此心同也此理同也千百世之上有圣人出焉此心同也此理同也千百世之下有圣人出焉此心同也此理同也干道八年登进士第时考官吕祖谦能识先生之文扵数千人之中他日谓先生曰未尝欵承足下教仅得之传闻一见髙文心开目明知其为江西陆子静也其始至行都一时俊杰咸从之逰先生朝夕应酬荅问学者踵至至不得寐者余四十日所以自奉甚薄而精神益强听其言兴起者甚众还里逺迩闻风而至求亲炙问道者益盛先生既受徒即去今世所谓学规者而诸生善心自兴容体自荘雍雍于于后至者相观而化猗欤盛哉真三代时学校也有一生饭次微交足饭既先生从容问之曰汝适有过知之乎生畧思曰已省先生曰何过对曰中食觉交足虽即改正亦放逸也其严如此先生深知学者心术之微言中其情或至汗下有懐扵中而不能自晓者为之条析其故悉如其心亦有相去千里素无雅故闻其大槩而尽得其为人尝有言曰念虑之不正者顷刻而知之即可以正念虑之正者顷刻而失之即为不正有可以形迹观者有不可以形迹观者必以形迹观人则不足以知人必以形迹绳人则不足以捄人又曰今天下学者唯有两途一途朴实一途议论呜呼至哉足以明人心之邪正破学者之窟宅矣尝攻切问者之疵问者不领恶声輙至旁观不能堪而先生悠然从容乃及他事淳熈元年授迪功郎隆兴府靖安县主簿未上丁继母太孺人邓氏忧服阕调建宁府崇安县主簿八年少师史公浩荐先生之辞曰渊源之学沈粹之行辈行推之而心悟理融出扵自得得旨都堂审察升擢不赴九年侍从复上荐除国子正诸生叩请孶孶启谕如家居教授感发良多十年冬迁勅命所删定官同志之士相从讲切不替僚友多贤相与问辨大信服先生自少时闻长上道靖康间事慨然有感扵复雠之义至是遂访求智勇之士与之商确益知武事利病形势要害人物短长十一年当轮对期迫甚独未入思虑所亲累请久乃下笔缮写甫就厥明即对上屡俞所奏修寛恤诏令书成有旨改承奉郎十三年转宣义郎亲朋谓先生久次冝求去先生曰往时面对粗陈大义明主不以为非然条贯靡竟统纪未终思欲再望清光少自竭尽以致臣子之义距对五日除将作监丞后省疏驳得旨主管台州崇道观先生既归学者辐辏愈盛虽乡曲老长亦俯首听诲言称先生先生悼时俗之通病启人心之固有咸惕然以惩跃然以兴每诣城邑环坐率一二百人至不能容徙观寺县大夫为设讲坐扵学宫听者贵贱老少溢塞涂巷从游之盛未见有此贵溪有山实龙虎之本冈先生登而乐之结茒其土山髙五里其形如象遂名之曰象山自号象山翁四方学徙复大集至数百人从容讲道咏歌怡愉有终焉之意扵是人号象山先生十六年词秩满今上登极除知荆门军是年转宣教郎又转奉议郎绍熈二年九月初领郡事吏以故例白内诸局务外诸县必有揭示约束接宾受词分日先生曰安用是延见僚属如朋友推心豁然论事惟理是从先生家书有云每一同官禀事众有所见皆得展其所懐辩争利害扵前太守唯黙听俟其是非既明乃从赞叹以养其徇公之意太守所判僚属却回者常有之先生教民如子弟虽贱徒卒亦谕以理义接宾受词无早暮下情尽逹无壅故郡境之内官吏之贪廉民俗之习尚忠良材武与猾吏暴强先生皆得之扵无事之日往时郡有追逮皆特遣人先生唯令诉者自执状以追以地近逺立限皆如期即日处决轻罪多酌人情晓令解释至人伦之讼既明多使令元词自毁之以厚其俗唯怙终不可诲化乃始断治详其文状以防后日反复久之民情益孚两造有不持状唯对辩求决亦有证者不负自至问其故曰事久不白共约求明或既伏俾各持其状去不复留案尝夜与僚属坐吏白有老者诉甚急呼问之体战言不可解俾吏状之谓其子为群卒所杀先生判翌日呈僚属难之先生曰子安知不至是凌晨追究其子盖无恙也人益服先生之明有诉遭窃脱而不知其人先生自出二人姓名使捕至讯之伏辜尽得所窃物还诉者且宥其罪使自新因语吏曰某所某人尤暴吏亦莫知翌日有诉遭夺掠者即其人也乃加追治吏大惊郡人以为神初保伍之制州县以非急务多下检核盗贼得匿藏其间近邉尤以为患先生首申严之奸无所蔽有刼僧庐邻伍遽集擒获不逸一人至是群盗屏息荆门素无城壁先生以为此自古战争之场今为次邉在江汉之间为四集之地南捍江陵北援襄阳东护随郢之胁西当光化夷陵之冲荆门固则四邻有所恃否则有背胁腹心之虞由唐之湖阳以趋山则其涉汉之径已在荆门之胁由邓之邓城以涉汉则其趋山之道已在荆门之腹余有间途浅津坡陁不能限马滩瀬不能以濡轨者所在尚多自我出竒制胜徼敌兵之腹胁者亦正在此虽四山环合易扵备御义勇四千强壮可用而仓廪蔵库之间麋鹿可至累政欲修筑子城惮重费不敢轻举先生审度决计召集义勇优给佣直躬日劝督役者乐趍竭力工倍二旬讫筑初计者拟费缗钱二十万至是仅费缗五千而土工毕后复议成砌三重置角塙増二小门上置敌楼冲天渠荷叶渠护险墙之制毕备纔费缗钱三万又郡学贡院客馆官舍众役并兴初俗习惰人以执役为耻吏唯好衣闲观至是风一变督役官吏布衣杂役夫佐力相勉以义不专以威盛役如此而人情晏然郡中恬若无事荆门两县置垒事力绵薄连歳困于送迎藏库空竭调度倚办酒税先是日差使臣暨小吏伺商人于外检货给引然后至务务唯据引入税出门又入视官收无几而出入其费已多初谓以严禁榷杜奸弊而门吏取贿多所藏覆禁物亦或通行商苦重费多由僻途务日入缩先生罢去之或曰闗讥所以防奸列郡行之以为常一旦罢废商冒利必有至务者先生曰是非尔所知即日揭示俾径至务复减正税援例是日税入立増有一巨商已遵僻途忽闻新命复出正路廵尉卒扵岐捕之先生诘得其实劳而释之巨商感涕行旅闻者莫不以手加额誓以毋欺私相转告必由荆门旁观者诘其故商曰罢三门引减援例去我辈大害不可不报德税收増倍酒课亦如之荆门故用铜钱后以近邉以铁钱易之铜钱有禁而民之输扵公者尚容贴纳先生曰既禁之矣又使之输不可即蠲之又减钞钱罢比较不遗人诣县给吏札置医院官吏民咸悦而郡亦贫而乐狱卒无以自给多告罢先生以僚属访察得其实遂廪给之朔望及暇日诣学讲诲诸生郡有故事上元设斋醮黄堂其说曰为民祈福先生于是会吏民讲洪范敛福锡民一章以代醮事发明人心之善所以自求多福者莫不晓然有感扵中或为之泣湖北诸郡军士多逃徒视官府如传舍不可禁止缓急无可使者先生病之乃信捕获之赏重奔窜之刑又数阅射中者受赏役之加佣直无饥寒之忧相与悉心弓矢逸者絶少他日兵官按阅独荆门整习他郡无所先生平时按射不止扵兵伍郡民皆得而与中亦同赏荐举其属不限流品尝曰古者无流品之分而贤不肖之辨严后世有流品之分而贤不肖之辨畧先生之家居也乡人苦旱郡祷莫应有请于先生乃除坛山巅除已云交及至祷太雨随至荆门亦旱先生每有祈必疎雨随车郡民异之治化孚洽久而益着既踰年笞棰不施至扵无讼相保相爱闾里熈熈人心敬向日以加厚吏卒亦能相勉以义视官事如其家识者知其为郡有出扵政刑号令之表者矣诸司交章论荐丞相周公必大尝遗人书有曰荆门之政于以验躬行之效三年冬十一月语女兄曰先教授兄有志天下竟不得施以没女兄尽然又尝谓家人曰吾将死矣或曰安得此不祥语骨肉将奈何先生曰亦自然又告僚属曰某将告终先生素有血疾居旬日大作实十二月丙午越三日疾良已接见属僚与论政理如平时晏息静室命扫洒焚香家事一不挂齿庚戌祷雪辛亥雪骤降命具浴浴罢尽易新衣幅巾端坐家人进药先生却之自是不复言癸丑日中奄然卒郡属棺敛竭诚哭哀甚吏民哭奠充塞衢道各有辞以叙陈痛恋之情柩归门人奔哭会塟以千数郡县扵其讲学地为立祠先生遗文诸生已次第编纪先生生于绍兴九年二月乙亥享年五十有四娶吴氏封孺人二子持之循之女一明年十有一月壬申塟于乡之永兴寺山距妣饶氏孺人墓为近先生之道至矣大矣某安得而知之惟某主富阳簿时摄事临安府中始承教于先生及反富阳又获从容侍诲偶一夕某发本心之问先生举是日扇讼是非以荅某忽省此心之清明忽省此心之无始末忽省此心之无所不通某虽凡下不足以识先生而扵是亦知先生之心非口说所能赞述所畧可得而言者日月之明先生之明也四时之变化先生之变化也天地之广大先生之广大也鬼神之不可测先生之不可测也欲尽言之虽穷万古不可得而尽也虽然先生之心与万古之人心一贯无二致学者不可自弃绍熈五年二月十有六日门人奉议郎知饶州乐平县主管劝农公事杨某状[出甲藁] 
墓志铭 
铭张渭叔墓 
越之新昌张渭字渭叔某之为国子博士以言事罢归也韩侂胄方用事时论诬善类曰伪学举子文字由是大变不敢为理义之言如某见谓伪学之尤者而渭叔不逺数百里与其兄弟皆至愿抠衣焉从容数月未尝一语及举子事业某扵是信其人与之语无他说大旨惟本孔子之言曰心之精神是谓圣孟子仁人心也人心即道故舜曰道心日用平常之心即道故圣人曰中庸庸常也扵平常而起意始差始放逸渭叔领会无疑今其季汾清叔曰渭叔盖顿有觉焉后移书曩所师寺丞吕先生先生甚善其有觉贺先君有子先生讳祖俭渭叔弱冠有俊誉富户欲妻之渭叔笑不顾以为论财夷虏之道后知玉牒赵共甫贤遂聘其兄之子虽甚窭安焉亲故洪雨若之亲丧未举告渭叔命其室人倾囊周之众人咸以为难笃于好善勇于改过朋友之所共敬得年仅三十七而不禄实嘉定元年二月望日哀哉越三月而赵氏产男名坚老将以庚午正月戊戌塟于其乡之董墺渭叔之父讳汝弼某已尝铭其墓今又铭渭叔墓铭曰人心虚明变化云为不可度思渭叔觉斯 
宋母墓铭 
宋母者严陵王氏秘丞庭坚之曽孙吾友宋修叔之母节行一世罕俪四方士友尊而称之曰宋母某事象山陆先生于今几四十年矣近四五年始识修叔修叔澹然修洁亦承事陆先生冡子伯微亦言其澹然修洁修叔遽丁其母忧既葬持其所自记母王氏之行实再拜又再拜而请铭扵某某观其四岁丧母哀事继母杜宜人以孝闻宜人爱同已出及礼如成人归金华郴守宋子华之子沆字叔子三十而寡长子甡纔十有二次林即修叔生五岁而有一月而朋始生既久或告以岁月尚賖何恃能自守王氏泣曰女不读礼乎信妇德也一与之齐终身不改夫死不嫁古志甚明甡年十有五六较艺郡庠数居前列王氏诲之曰女父无恙时讲道于家未尝强以语人而就问者众每使学者熟味论语学而时习一章所学果何学所习果何习是弗之思讵可效举子习小技角胜负止于科第而已耶一日具冠帔请扵舅乞择大儒俾就学时吕太史祖谦名动一时遣之从逰大见称许其舅欲以致事任甡王氏请曰传长法也恐难以卑踰尊况孤寡之人越受恩荣万一不克负荷则上孤慈祖之恩下失孀母之望不若听其修身俟命后甡登绍熈龙飞进士科以及禄养甡字茂叔不幸蚤死吕子约哭之为恸王氏通诗礼史传不为辞章见世之妇若女以文章笔札传于人者以为非处逆顺事泰然喜愠其家三世衣无常主爨无别膳少长良贱不闻忿争皆王氏化之后居隆兴开禧三年冬十有二月己巳以疾终寿七十有四明年嘉定改元冬十有二月壬申葬隆兴之新建县桃花乡白鹭岭孙男九自适自道自逄自迪自述自逊自逹自逺自逸四明杨某铭曰宋母节义秉心不贰此心即道学子疑贰 
半亭髙祖墓记 
朝请郎权发遣温州军州兼管内劝农公事杨某字敬仲之髙祖考九府君讳论居于明州今为庆元府之奉化县之忠义乡之半亭殁而塟焉西子伯与季及其子孙多环而居之叔子无嗣仲子讳宗辅即某之曽祖考独徙而居鄞故曽伯祖考及曽叔祖考之子孙从而徙焉者亦间有暨先大夫始又自鄞而徙慈溪先大夫干道中尝命仲兄甃九府君墓刻石为望屋其门今门圮北赴东嘉奠拜墓下感复兴懐思复修兴而食指众新俸无几方坎坎忽半亭曽伯祖下族兄百六府君之子子才子富子祥合计恊力作新门墙邑里改观又族兄名居立石使亿以书来欲某识其事某祗惟髙祖府君本性清明无体量广大无际畔万善本备不假造为日月运行云雷风雨霜露即吾髙祖府君之变化也草木林生山川峙流人物羣居父慈子孝兄良弟弟夫义妇聴长惠幼顺即吾髙祖府君之变化也有孔子之言为证曰心之精神是谓圣孟子亦道性善此万古人心之所同五世介孙朝请郎权发遣温州军州兼管内劝农事杨某不胜兴敬兴慕以书于永嘉郡斋 
蒋秉信墓铭 
舜曰道心明心即道动乎意则为人心孔子语子思曰心之精神是谓圣孟子亦曰仁人心也心可言不可思孔子知门弟子必多以孔子为有知明告之曰吾有知乎哉无知也知即思又曰天下何思何虑周公仰而思之夜以继日即思非思孔子临事而惧好谋而成即惧非惧即谋非谋如鉴之照大小美恶往来参错具有而实无如日月之光万物毕照入松穿竹歴歴皎皎而日月无思曽子曰皜皜谓此也日至非果有所至不动乎意澄然昭然一日之外或动乎意故曰日至自古到今知道者千无一万无一故学者以知道为至圣人与人群居不得不因人为言月至亦非有所至澄然昭然一月之外或动乎意故曰月至颜子三月不动乎意故曰三月不违仁某得之先兄和仲曰同舍蒋秉信因闻歌朝中措之词而忽有觉某厥后屡奉秉信周旋灼见秉信之果有觉非学者所知今其云亡其子行中求言以发其幽光秉信之光非幽所可间秉信讳存诚自其上世居四明郡城中小湖之西南曽祖讳俊明金紫光禄大夫祖讳琚大学谕父讳从儒者秉信幼不好弄母滕氏钟爱之曰当成大器娶任氏尽以奁具助嫁诸妹全身布衣见人所行当扵理必赞必誉有违乎理必告必戒嘉定三年三月寝疾故旧访问必谢曰萃聚许久今告违矣母哭母讶七日而殁实壬寅十有一月丙申葬于韩溪之青嶂呜呼秉信之善人所共知秉信之心人所未知人皆有此心多不自知友人杨某书 
宋舒子德彰墓碣 
道之不明乎天下不知其几世于兹矣道无不明人自不明孔子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫又曰禹吾无间然矣此三者苟其志于善亦皆可能也而圣人称禹之善何也道不离乎日用平常而已矣而学者率求之过率作意孔子又曰舜其大知也与好问而好察迩言隠恶而扬善人情率厌常而喜新翫平夷而尚竒伟此自古学者通患圣人知学道者率求之髙深幽逺特曰中庸庸常也平常也洪范曰王道平平圣诲谆谆听者藐藐某之为乐平也舒同年之弟扬字德彰所居伊迩节朔相过暨某拜国子博士之命也延某于其别圃而饯焉于今几二十年其子纶以讣告卒之日嘉定元年季春己丑塟之日是年十有一月甲辰墓在长城乡饶娥庙冡之右麓新权知兴国军许公锡状其行曰孝友曰睦婣曰任恤曰文雅与乡贡虽未仕而道无穷通无精粗无本末一以贯之纶请铭其墓某虑学者复扵孝友睦婣任恤之外求道铭曰德彰之行平夷大道之妙在斯百姓日用乎平常大道之中而不自知顾舍之而慕竒 
邹鲁卿墓铭 
某为乐平首得邹梦遇某字之曰元祥元祥自有觉某从而涤其滓元祥之叔祖居徳兴名近仁字鲁卿又来访道某与语从容翼日又与语良久忽觉厥后数欵语益信其果觉嘉定二年春至行都又从容累累归未几而疾作仲夏癸卯忽盥手振衣而坐召子曽曰吾心甚明无事可言尔辈修身学道则为孝矣言讫而瞑元祥以讣来予哭于寝门之内曽不惮修途至通名予意鲁卿之子巳而问之果然予哭曽哭而拜予答拜唁问既久留终日知曽因元祥而又觉曽请铭其父墓在龙田山之阿鲁卿祖讳圣徙嘉州文学父讳孟登进士科初尉建徳后隆兴録参鲁卿质直不事文饰以孝闻恶衣菲食穷居而乐和而敬或干以非义则介焉弗受告以有过则敛袵谢服所当为虽强御弗畏以特恩为静江法曹再调龙阳丞娶董氏长子峄次曽铭曰孔子殁月至日至者又殁谁其嗣之孟入圣域濓溪明道似之象山陆子则有之鲁卿同之 
邹元祥碣 
饶之乐平邹梦遇字符祥四明杨某之宰乐平也梦遇与乡贡自是相与从容后某以职事至兰若梦遇见次言近觉某叩之知其觉矣而犹不无阻随通之自是益澄明后又得梦遇之叔祖近仁字鲁卿与之语厥明再语而顿觉末得比邑余干之曹夙字叔达叔达留县庠昼忘食夜忘寝旬有四五日而忽觉呜呼盛哉自孔子殁学者率陷溺扵文辞论议丧其本灵而事意说寥寥二千载其自知自信者有几若三子者可谓自知自信孔子曰心之精神是谓圣人皆有是心百姓日用而不知三子知之鲁卿之子曽字伯传比年亦觉呜呼盛矣元祥事亲至孝笃爱诸弟尝语人曰事亲从兄之际不思不勉无非实地变化云为弛张阖辟宇宙在吾手又曰浑然之中品节条理粲然以列又曰人皆以兀坐端黙为静 
吾独以步趋应酬为静人皆以步趋应酬为动吾独以兀坐端黙为动其舅谓元祥色温言约神定气和喜愠不形动容周旋荘肃闲泰其处事一扵义理不可夺别后进德厥效乃尔久欲来见嘉定四年春赴礼闱罢而疾作不可来归而畧平孟夏三日命二子扶坐艮斋自谓气虽微而神则嘉时斋明喜甚哦曰嘉木扶疎兮乌鸣闗闗暑风舒徐兮庭中间间起视天宇兮浩乎虚澄还中堂与家人茗饮罢就寝而殁讣至永嘉哭于燕堂遣奠腊月其子自得使弟自厚来某对哭自厚再拜塟有日请志其墓铭之曰 
人心至灵自通自明元祥无能有所増唯不动乎意不昏其本灵 
邹德祥尊人墓铭 
某自微省而灼知人皆有至善至灵至神至明之性与天地同与古圣贤同及为乐平尤欲使举吾邑之人皆为贤为哲矧凡学者尤所属意开其所自有明其所自有相向相信者甚众而其自信而不复疑通逹而无阻留者亦寡矣金山之桐林有邹生梦遇者初听予言虽不违察其神听其辞气未以发绍熈四年秋予视旱过其乡接语稍异于曩矣予从而剔其翳刮其垢涣然通贯他日留县斋益欵益验益信于益喜某以所教养斯邑之民功效仅仅独扵邹生自谓其庶几梦遇自此无逸无间无杂则进扵日至月至南野居士讳雯字德显者其父也虽弗获接其辞色以气类推之冝有善德今考所状行知其孝于亲友于兄弟居丧毁瘠哀敬虽功缌亦素服终月数里俗鲜俪祀其先必斋三日临祭夕不寐与朋友交恭而忠淡而亲居乡惠和不失一夫欢心有干以非义亦弗受闻人之善不啻扵已有有启益者跃如行之唯恐弗及告以有过敛袵谢服且觊其继与人无尊贱一用吾情不虞人之欺人感其诚亦自不欺尝有言曰正吾此心万理毕见顺理而出万事自行不假调停了无滞碍日进而久愈熟以安贤哉冝其有子如梦遇也所居之南治圃日涉林壑清邃牓曰南野自号南野居士淳熈初庆朝锡类封初品绍熈三年十有二月十有二日以疾终享年九十妻洪氏亦以庆典封孺人梦遇将以绍熈五年十有二月庚申奉帷荒塟于诏原之司徒山求某铭其墓铭曰 
人性自善众德自备无之斯阙有不为异故夫南野之德之美皆非自外至维彼蔽焉而阙者众而后斯之为贵 
冢妇墓铭 
新除将作监杨子字敬仲之冡妇恪之妻冯氏名媛安字婉正孝友笃至静专无故不出户衣服不事华侈口不言财利寛厚慈惠知过能改明白不藏袭病久常情不堪婉正语其子埜曰我虽病实未尝病生如死死如生嘉定六年夏六月十有七日安然而瞑无一言越明年祖奠遣奠而归里至二月丙申葬于象山县之崇仁里至西溪之玉峯之阿子三埜□墓女湘铭曰 
呜呼冯氏死生一致至哉斯言自古儒宗学子不知其几千万觉此者有几不谓妇人而有此 
叶元吉请志妣张氏墓 
某之至契叶元吉名佑之之母孺人张氏讳景昭故将作监丞讳允恭之女孺人孝敬明悟自幼不独治女工常亲书史事亲竭情备养有孝女之称后归司农寺簿讳大显字仲谟有异质尝亲薛士龙郑景望官居守正民悦湖海羣冦仲谟每有韬畧用事者虽不行其策而舆论谓善孺人以夫家司计者倜傥广费孺人长虑亟出玩服治田太湖上厥后祖业果告罄而孺人所治之田遂为祭祀伏腊之需祖姑适台倅孙君老而无子女子之子曰传或疑其名孺人曰是出乐天之诗留与子孙传孙君大惊他皆类此平居亦不切切读诵过目輙记元吉谓其虚明静一如鉴中象自然毕照未尝作文章曰非妇人所当为从寺簿歴官中外言不及政曰非妇人所当为太湖之田虽不多孺人铢积寸累调度有方日需不阙酰醢殽核备具宾客至不知其为事姑如母惟所欲不问难易常储以供而自奉甚约岁时佐寺簿羞馈祀必躬以严必丰以洁如是者二十有四年姑殁独春秋之事勤劳怵惕如初他皆付幼子米盐靡密则二女为之曰他日为妇人亦所当知孺人言必端荘事必谨审髙明而色柔严正而气和尊者不以贫贱废礼卑者不以贵盛降意奴婢不笞困乏必恤二女择配甚严或以为太过曰不然是家故尝有了斋陈公为壻不可使俗壊其素风士之有学愿请者令诸子与之逰而逺其张皇虚憍者虽或以科第进每以为戒故元吉曰佑之由是不敢苟专试业闭门不妄交某至吴元吉来访执礼甚恭自言弱冠志扵学而未得其方凡先儒所视者依而行所诃者必戒如是者十有七年然终未相应中间得先生子絶四碑一读知此心明白广大异乎先儒缴绕回曲之说自是读书行已不敢起意后寐中闻更皷声而觉全身流汗失声叹曰此非皷声也如还故乡终夜不寐夙兴见天地万象万变明暗虚实皆此一声皆佑之本体光明变化固已无疑而目前若常有一物及一再闻先生警诲此一物方泯然不见元吉弱冠与贡孺人不以为喜闻声而大警悟孺人虽未喜而至扵甚及元吉见某后归道某言且谓若不见先生止扵半途扵是喜甚某访元吉孺人已疾病命二女听扵屏间尽记某之言以告孺人举手曰幸甚吾儿得此扵先生也吾死无憾矣垂絶神气清明无一语之差时嘉定十有一年十有一月乙未终于正寝卜以明年正月庚午祔于吴县至德乡陆公原寺簿之墓子五男佑之辅之涣之二殀四女二殀其一许嫁迪功郎新台州宁海县尉陈自牧孙男一潜元吉泣血请志铭扵某遂为之铭铭曰 
孺人张氏识髙行懿孝敬至矣众善兼美子顿悟觉常情大喜孺人虽喜以其微蔽逮其蔽除始不胜喜精明若此古今鲜俪 
钱子是请志妣徐氏墓 
某扵淳安钱子名时字子是至契子是已觉惟尚有微碍某刬其碍遂清明无间无内外无始终无作止日用光照精神澄静某深所敬爱后遣冢子槱奉书至并其妣徐氏家传纪其孝敬烛疑事如见族人事有难决就问一言而定闺阃不严而治岁大歉数日杵米给邻里有生子贫不举者急谕止之给以酒米其捄活饿死不可殚纪棺梧野殀捐地数亩为蒿里其夫号筠坡翁字晦仲吴越文穆王九世孙夫妇德同行合子是起敬请志铭其墓某与子亦尝为至契铭其亲墓今思孔子书呜呼有吴延陵季子之墓异乎后世繁辞某已戒子孙我死后毋为志铭子是欲其考妣之善誉垂扵不朽子是之子槱字诚甫亦近扵嘉[阙] 
文 
永嘉劝农文 
古者舜大圣人也而耕伊尹圣人也而耕耕者常情之所贱君子之所敬尤为本朝列圣之所敬故守令皆以劝农系衘今争田之讼累累岂有田而不肯耕然大患有二其一风俗好奢故虽耕而终贫其二风俗好争以好争故虽耕而终扵贫人情岂恶富而喜贫哉风俗之所习尚举一世皆以奢侈为美为荣父子兄弟意向州闾邻里意向无不趋扵奢无不羞扵俭今欲改奢而为俭其势固难但奢则坐见贫困邻里罕能救虽至亲亦罕能救审思至此则泛泛羞俭喜奢之浮毁誉何足顾恤颜子箪瓢垂芳万世崔烈虽富人谓铜臭愿父老训谕子弟勿循羞俭喜奢之浮毁誉自取贫困颜子有负郭之田六十亩尚箪食瓢饮今田家未必人人有田岂可不计度孔子曰君子无所争老子曰天道不争而善圣人情率喜争岂以争为美德私意作于中好已胜而耻扵下人故争不思争则非君子争则为小人争则违天道上帝所不与祸灾随之故好争者多败家遭刑愿父老训谕子弟切勿争败家遭刑自取贫困自陷于小人之域戒之戒之小人以求己胜为荣君子以求己胜为辱以求己胜者小人也天道亏盈而益谦人道恶盈而好谦鬼神害盈而福谦谦即不争谦反尊而光今不与尊光而取亏害利害甚明愿父老从容暇日审思详虑与子弟共议切勿以奢为荣当以颜子箪瓢为荣切勿以好争为荣当以不争退逊为荣勿以老太守谆谆为虚文非真情此实老太守爱汝辈切至之实情 
讲义 
吴学讲义 
人心自正人心自善孩提之童无不知爱其亲及长无不知敬其兄不学而能不虑而知人皆有恻隠之心皆有羞恶之心皆有恭敬之心皆有是非之心孔子语子思曰心之精神是谓圣人人皆与尧舜禹汤文武周公孔子同人心非血气非形体精神广大无际畔范围天地发育万物何独圣人有之人皆有之时有古今道无古今形有古今心无古今百姓日用此心之妙而不自知以其意动而有过故不自知孔子曰改而止谓学者改过即止无外起意无适无莫蒙以养之孔子曰吾有知乎哉无知也文王不识不知孔子每每戒学者毋意意态有四必固我皆意也如蒙如愚以养其正作圣之功 
跋 
跋汪尚书达古字碑刻 
自正学不明士大夫以放逸为事业夫是以草圣之名出世俗所脍炙而不知古圣贤之所蹙额汉晋而降沈浸乎飘逸放肆渊海之中不自知其非其字画其辞章议论皆自畧同故治日少乱日多哀哉且小学家推尊王右军第一某熟观谛玩美则美矣要无齐荘中正气象无三代气象然则今字画宜何从古文世莫晓古文一变而为篆篆一变而为隶隶又变而为楷至扵楷不可复变矣而世为楷者其间亦或有飘逸放肆意态今能去飘逸放肆意态则正矣慈湖杨某敢奉上帝命针千载之膏肓而疾势方张一齐不胜众楚所恃以无恐者灼知举天下万世人心本善本正本清明本无放逸本与尧舜禹汤文武周公孔子同本与天地同俗习虽深固其本有者岂不隠然有感于中 
跋厉氏李氏墓碣 
夫孝天之经地之义贞亦天之经地之义厉夫人李夫人一心而曰孝曰贞人自谓之姑妇同德阖族敬之某书之 
书云萍録赵德渊亲书后 
舆论谓数年前极有性气及为佥判全不见有性气永嘉徐良甫与德渊至稔熟言其喜怒不形扵色同徐良甫从少保坟所从容几日德渊忽扵早食前惊曰异哉良甫问状扵是知其有觉某后见德渊德渊曰与筹今扵日用应酬都无一事只未知归宿之地某曰不必更求归宿之地孔子曰心之精神是谓圣人皆有是心心未尝不圣何必更求归宿求归宿乃起意反害道孔子每每戒学者母意后再见德渊果平平不动乎意 
书冯师功 
沈公甫言先世暨冯师稔治初颜亮决策渡江冯师斩其筏而亮以死后又父子冒大险入峒而峒冦平其言海上火失燎帆之功曰此犹未足为难公甫属某题其诗后某平生见人一言一行之善即兴敬兴爱矧冯师有安社稷之功三是宜书 
铭 
中庭召呼磬铭 
辞气惟谨执事惟敬斯谨斯敬动中之静得此为贤尽此为圣 
云石铭 
有石而云有扣而声匪声匪形大哉一灵 
慈湖书屏 
先圣有训忠信笃敬参前倚衡虚明静莹曽子曰皜皜易曰蒙以养正又曰干元曰性命孔子亦谓明目不可得而视倾耳不可得而听 
冯甥请书屏 
学如不及犹恐失之冯甥请书于屏儆戒深意殊慰老懐微意云兴日月亏照古圣犹兢业吾甥其戒之 

慈湖遗书巻六宋杨简撰赋 
广居赋 
四明杨子家本三江之口徙居西屿之麓緑野横其前青峦维其外东海之水不惮余百里之劳遥﨑岖委蛇日致两潮之勤于其门输清纳润曽不少懈北山之桃李方春盛时相与聨比参红错白间青厕翠组织西蜀之锦环石鱼之楼而屏之羙于画绘南园之竹栉栉差差如立万琅玕踈踈剪剪微风过之箫然如奏天上之乐于碧云之端竹之南有水水之中有荷青圆有蒲緑纎水仙微酣而立烱若出尘之风度而隔以云烟逰鳞戏凉羣羣然圉圉然至于芙蓉秋红菊金布钱橘梢之黄未垂而葡萄堆架拥千万夜光之珠而争先虽朔颷之戒寒烂丹邱于四山而压氷之梅独出其竒吐孤芳而盘旋玄冥又从而佐之剪玉镂瑶雨花其间有家如此亦可谓竒矣而杨子方悠然而笑曰吾又有广居焉益竒吾所谓广居非弃此而他之特前所陈有目者之所共瞻有口者之所共言吾今所叙有目者之所不暏有口者虽欲言而无所广居之上天所不覆胡为乎天莫之覆也天可指天可语吾之广居不可指不可语广居之下地所不载胡为乎地莫之载也地有所寄有所止吾之广居无所寄无所止广居之东其东无穷胡为乎无穷扶桑有名欲徃莫从阳精阳升犹在青冥之中青冥有象有象有穷无象无穷吾广居不可以象言奚穷广居之西其西无穷胡为乎无穷昆仑而西其逺益迷虽极夫日入焉之涯道阻且修已莫之跻矧其日外之冥冥与东则齐有涯有冥冥有穷无涯无冥冥无穷吾广居不可以涯言不可以冥冥焉奚穷广居之南沧溟渺漫海外有国国外有水水之外人莫得而观可观者必有所穷吾广居尚不可得而观奚穷广居之北沙漠无极骨利干近日出之所北距大海海又无穷海虽大不逃乎形有形之物终穷吾广居不可以形其穷广居之中天生其中地生其中日月经其中星辰罗其中雷霆风雨霜雪变化其中人与鸟兽虫鱼万彚尽产其中然则所谓杨子者居于其中之何所哉三江之口乎西屿之麓乎室乎堂乎序乎塾乎石鱼之楼乎南园之竹坞乎谓不居乎三江之口不可谓果居乎三江之口亦不可谓不徙乎西屿之麓不可谓果徙乎西屿之麓亦不可堂无中边室无戸牖序岂东西塾非左右楼虽可登而难升坞虽可逰而莫有大哉乎广居以文宣至圣犹莫知其乡以洙泗诸贤犹不得其门学者愈行而愈逺智者愈言而昬者愈不闻壁闼四辟而宗庙之美百官之富非立墙之外者所扪是中有不求自有之至乐宫商日奏金石日谐油油而溶溶易直子谅庄敬正中高明而有融泰和而粹冲世乐有穷斯乐靡终举视聴心知之属不以为有旦暮有古今有始终而寂然莫之移洞焉乎空空缉熈灵府之光明混涵圣域之冥蒙而圆首横目之子方且日持钻坚之锥力运凿深之锄进寸而退尺欲前而倒趋嘻嘻吁吁 
南园赋 
光风兮静明林塘兮翠深云闲兮不动景妙兮莫寻泰和融凝兮非浮而非沈万化迭奏兮岂去曩而来今不知吾足之所如徃兮不觉吾口之自吟百草千木兮散苍然之球琳纷禽鸟之飞鸣兮尽成韶頀之音乐悠悠以自生兮孰究其所始究其所终微觉其略如万象兮森罗杂错于止水之上明鉴之中纎洪短修毕陈互映兮有不可胜穷之容而澄光莹然兮曽莫省其聚散矧复判其西东厥沈兮匪卑厥高兮岂穷其骤焉辐辏兮非积其忽焉以遁遂至于无兮讵空斯妙兮可言而不可语惟可弄明月兮歌清风不索自获兮愈思愈穷古之人何以命之曰中庸 
东山赋 
吾之日用何如哉如东山之晓色苍茫无际不可揽取其间云气隠见阳辉粲发霞舒金锦愈变而愈竒云拖玉龙出没夭矫于万峰羣翠之间可观可骇而须臾忽化千态万状莫绘莫画又如江上之秋光清空爽明若甚近也而不可执若逺也而不可追而及清露濡之霜月烱之而无所损无所益又如松间之溪声玲玲其鸣其音甚清的然可以听而闻而不得夫音之形又如岩前之月明其洁如玉其流光凝止若可以敛而掬入松为松入竹为竹随物赋形而终不得其机轴此岂吾之所私有独妙独化他人不得而与哉举遐近通万古夫孰者之不然惟昬明之不齐是非之迭出所以有知有不知有协于极于不极粒我烝民莫非尔极孰谓吾日用而非极乎孰谓吾日用而可以知可以识乎孔子曰哀乐相生正明目而视之不可得而见也倾耳而聴之不可得而闻也孰谓吾日用而可以见而可以闻乎偶书如右他日名之曰东山赋或疑当名日用赋应之曰如此问不惟不识东山亦不识日用庆元丙辰仲秋书于石鱼竹房 
蛙乐赋 
至矣乎至矣乎音声之妙有如此不可以言道不可以意传者乎静夜兮寂然发机兮捷然有唱辄酬兮翕然骤然千鼗竞奏万珠纷聨此断兮彼续甲洪兮乙纎各出其竒互发其妙离离然粲粲然若星辰之缀悬泠泠然激激然若岩隈之溜涧下之泉又若急雨过潇湘之上织锦濯蜀江之芳鲜宫商迭播角羽相先律不知其何律兮吕不知其何吕唯覩夫大积焉而不苑并行而不谬随之不见其后迎之不见其前如彼万象森罗参错毕见其莹然之鉴澄然之渊至动矣而静至繁矣而不喧是音也可闻而不可聴可以黙识而不可口宣孔圣遇之而忘齐国之肉味黄帝得之而大张于洞庭之原胡为乎独不见省于横目之士至憎而不烦甚以为寃寃矣乎寃矣乎俯不覩其为地仰莫知其为天虽百师旷何所措其耳虽千子期恶从探其源然则是其要妙终而不出其秘以启后来之惓惓者乎西屿杨子于是为之歌曰竹风之萧然松月之烱然佐以丝桐之洒然继以是歌之油油然可谓昭然灼然 
月赋 
山月兮腾腾千峰兮毕明入林度岭兮疏爽而散清浮波泛流兮又何其萦回潋滟湛湛渟渟云气尽伏太虚碧澄不疾而速不行而至忽一轮之骤升珠无得以肖其圆玉不可以齐其莹神光独竒万古一灵遯星辰之失色截天汉之欲倾虚明之妙弥满六合拟揽之而无得姑触之而莫零入竹则与之为竹入松则与之为松到几盈几透窓可棂彻酒涵杯跨弦诣琴大巧造微至于此而无所用其力至洁非染而如留若凝却之似止而非止进之似临而匪临自古幽人雅士孰不仰止玩止乐之咏之不知其几千万语矣终莫能赞其不可摹写之竒探其造化机缄之情广寒宫殿近在吾方寸之地而有目者无覩有耳者未聆西屿杨子女知之乎杨子曰予惟无知故若是乐也故若是融融皜皜迎之不见其首随之不见其后也且不自知其为无知而况于知乎子仰而观之清明者何乎俯而履之博厚者何乎从子目之所视所视者何乎从子耳之所闻所闻者何乎彼乎此乎巨乎细乎虚乎实乎众乎寡乎有乎无乎子乎我乎可言乎不可言乎可思乎不可思乎洙泗圣人所以无得而称姑托之以水曰知者乐之又托之以山曰仁者乐之某今亦姑赋之以月而某乐之子信之乎 
心画赋 
砚者天池也墨者玄云也笔者龙也乘龙者不知其为何神也迎之不见其首随之不见其后操则存舍则亾出入无时莫知其乡忽焉有感而动乗龙饮天池之水运磨玄云须臾下膏泽以润洽万物随物为形为圎为方为正为旁或直而遂或曲而疆或来或徃如飞如翔如金如缶如齐如庄变化万状众善中蔵粹然之容烟然之光其不可穷尽之妙岂锺王欧虞诸子所能梦而见觉而望彼方且驰骛矜炫乎放荡之晋世以文餙奸可耻可叹之唐后世又从而祖述之不复知三代之王古列圣人典章锺鼎刻画具在覩之使人温良恭敬中正精粹之徳生今观兰亭遗藁亦有油然感动于中者乎亡吁吁嘻嘻壊人心败风俗使成人鲜徳小子无造享国者不长皆斯类有以共成其殃而天下犹不知其故反相与助其狂澜撷其余芳 
诗 
明堂礼成诗（嘉定二年秋九月辛丑皇帝祀上帝于明堂礼成馆职祗承旧比作诗以奏忠朝请郎秘书省著作郎兼权兵部郎官臣杨简上进[后不上]） 
去腊陈三札兹秋奉九筵羣英俱有赋孤迹敢无篇宗祀新隆礼宸衷上格天虚明融寂寞大化合敷宣近骇边烽急前惊内寇连鬼神虽然佑刑政谨将然咸谓公私杂希聆宰辅贤积深千万弊任止二三年苟且姑循旧嗟咨亦屡传旱蝗难熟视殍墐惨相聫寒后裘方索薪间火已然冕旒几咫尺轩陛隔天渊善颂无谀语愚衷有至虔愿兢兢业业安止出刚干 
内丹歌 
某闻内丹不可见不待施工自成炼羲皇以上几春秋何啻千千万万转到今昼夜流光涌金乌夜照广寒殿余辉散发缀碧落稀稠纷纠珠玉溅冲气祥精腾太虚舒巻飞浮态累变映空晓景緑拖蓝错绮晚凝红染茜有时震响轰冥蒙有时熠耀盘飞线有时清润垂氷丝有时忽舞琼花片其间秀结成山川宻木繁林飞鸟虫鱼次第现龙翔鳯鸣寳蔵兴絪缊孕瑞生羣英四明之麓鄞之曲育神含和备五福中有祥光两派明内虚外应无不烛能听能言能徃复屈伸俯仰天然竒不知手舞蹈与足二十年前忽转移蓦过慈川天寳山之西翠微曲复烟霞深变化逰徙谁复知端倪石鱼楼阁云气低比年往往暂此栖御风两渡浙河去又寻归路从桃蹊桃源深处无人识纵复经从当面迷天实秘此丹所见惟童颜暂时一语露一班不直知音又复还 
登石鱼楼 
楼栏倚碧空緑树正摇风我独来从容笑歌于其中微凉吹我衣碧袂纱玲珑诗成自长吟宛转音和融此意无人会祇许清风同亦许空间云悠然西又东亦许林间禽幽啭声无踪亦许山间翁笑语天机通前山对我吟突兀青重重终日赓我歌知音无瞽宗知音自古少日月空临照天地终不秘造化今未了 
石鱼楼 
多谢天工意已勤四时换様示吾人碧桃丹杏分明了緑艾红榴次第陈秋鴈声中休□□雪梅枝上莫因循机关踏着元非彼正是吾家固有身 
又 
个里包坤更括干精神微动便纷然桃红柳緑春无迹鱼跃鸢飞妙不传菱浪岂縁风衮衮荷珠不为露涓涓分明是了何言否此事难容郑氏笺 
寳莲官舍偶作 
云海湖山有主人寳莲峰顶露精神有时领客登髙去亲手挑窓对景新万里苍茫融妙意三杯虚白浴天真出门更有殷懃在为奏松风又絶伦 
逰乐平明岩 
西风吹作明岩去石屋髙虚滴如乳是谁不是洞中仙无人自信吾为主 
嘉泰昭阳大渊献筑室董孝君祠之西下有湖焉某曰溪以董君慈孝而得名县又以是名则是湖冝亦以慈名作诗曰 
惜也天然一叚竒如何万古罕人知只今烟水平轩槛触目无非是孝慈 
惜也天然一叚竒如何万古罕人知只今弄月吟风处孔子明言是孝慈 
惜也天然一叚竒如何万古罕人知只今山色连深翠孔子明言是孝慈 
又 
惜也天然一叚竒如何万古罕人知只今歩歩云生足底用思为底用疑 
惜也天然一叚竒如何万古罕人知只今讲学从逰地一听思为一听疑 
惜也天然一叚竒如何万古罕人知殷懃为语从逰子孰是思为孰是疑 
送黄文叔侍郎赴三山（某请违判府安抚殿撰侍郎之次始知同馆有诗某惶恐捉茟遽成谨申上告毋罪老拙） 
某信人心即大道先圣遗言兹可考心之精神是谓圣诏告昭昭复皜皜如何后学尚滋疑职由起意而支离自此滥觞至滔襄毋惑懐玉不自知何思何虑心思灵不识不知洞光明意萌微动雪沾水冺然无际澄且清侍郎日用所自有总是本原非左右举而措之于三山的然民仰如父母鉴明水止烛丝厘变化云为竒复竒斯妙可言不可思矧可倾耳有听之然而皋禹尚兢业不作好恶生枝叶圣贤相与告戒尚有斯某也何敢不于侍郎之前献此诗 
熙光 
兢业初无蹊径缉熙本有光明自觉自知自信何思何虑何营镜里人情喜怒空中云气纡萦孔训于仁用力箕畴王道平平 
眀融 
妙妙融明乐未央山川人物献文章纵横组织无边巧变化委蛇不可商北麓林塘秋静莹南山景气晓苍茫欲吟无句方徐歩忽报相从注早香 
又 
妙絶虚明万里光融融静静渺茫茫其间变化无踪迹却有方圆与短长仰首看空闲顾盻聚头窃语足商量竹稍忽作潇然韵正是云门第一章 
又 
浄几横琴晚寒梅花落在弦间我欲清吟无句转烦门外青山 
咏春 
日日看山不厌山白云吞吐翠微间静明光里无穷乐只是令人下语难 
丙子夏偶书 
风从槐市过来凉丝竹金英尚在堂惟有慈湖亲听得近来吾党亦専芳如何钻仰徒劳苦要说精粗与短长神气风霆俱是教四时代谢尽彰彰 
又 
行年七十有六随世名言则然应酬衮衮万状变化离坎坤干人情曲折参错动静多寡后先孰有孰虚孰实无髙无下无边清明靡所不照一语不可措焉先圣为是发愤忘食某也何敢空度岁年 
偶作 
此道元来即是心人人抛却去求深不知求却翻成外若是吾心底用寻 
谁省吾心即是仁荷他先哲为人深分明说了犹疑在更问如何是本心 
若问如何是此心能思能索又能寻汝心底用他人说只是寻常用底心 
此心用处没踪由拟待思量是讨愁但只事亲兼事长只如此去莫回头 
可笑禅流错用心或思或罢两追寻穷年费煞精神后陷入泥途转转深 
心里虚明着太空乾坤日月总包笼从来个片闲田地难定西南与北东 
莫将爱敬复雕镌一片眞纯幸自全待得将心去钩索旋栽荆棘向芝田 
勿认胷中一团气一团气里空无地既空何地更何义此无广狭无一二 
恶习起时能自讼谁知此是天然勇多少禅流妄诋诃不知此勇元不动 
回心三月不违仁已后元曽小失真一片雪花轻着水冥冥不复省漓醇 
有心切勿去钩玄钩得玄来在外边何似罢休依本分孝慈忠信乃天然此天然处不亦妙费尽思量却不到有时父召急趋前不觉不知造渊奥此时合勒承认状从古痴顽何不晓 
曩疑先圣啬于言何不明明细细传今醒从前都错认更加详后即纷然 
夫子文章不可为从心到口没参差咄哉韩子休污我却道诗葩与易竒 
雪月风花总不知雕竒镂巧学支离四时多少闲光景无个闲人领畧伊 
勿学唐人李杜痴作诗湏作古人诗世传李杜文章伯问着关雎恐不知 
诗痴正自不烦攻只为英才辄堕中今日已成风俗后后生个个入樊笼 
儒风一变至于道此是尧夫未识儒除却儒风如更有将驴骑了复求驴 
道心非动静学者何难易痴云欲扫除迅霆无异拟无妄而微疾勿药斯有喜一轮秋月明云为岂思虑太极奚可图可图非太极矧复赘无极哀哉可太息何不观古圣一一已黙识胡为复作图交扰而曲屈是孰知五行五行皆妙质不可离合论浑浑体自一安得孔子生邪说俱荡涤哀哉复哀哉太息复太息 
当敬不敬谓之悖当正不正谓之谀是中适莫俱难着意态微生已觉疏 
丁丑咏春偶成 
叶叶枝枝都教女红红白白尽呈人如何自古知音少方到而今得句新既遣鸟啼频嘱付又令鹤舞出精神便将天作一张纸难画慈湖二月春 
天造慈湖逈出尘无冬无夏只长春四山桃李围新锦一邑风光让絶伦涧水檐傍谈妙理山禽栁外说天真杏坛无限难传意付与慿栏寓目人 
丁丑偶书 
新年七十七是虚不是实我心包太空有无混然一比日腑臓作示病而无疾慿栏拱翠峯可咏不可诘 
又 
物物皆吾体心心是我思四时非代谢万说不支离涧水谈颜乐松风咏晳词仲尼亲许可实语断非欺（孔子曰正明目而视之不可得而见也倾耳而听之不可得而闻也此孔子许可之言也） 
干道抚琴有作 
萧萧指下生秋风渐渐幽响飕寒空月眀夜气清入骨何处仙佩摇丁东野鹤惊起舞流水噎复鸣一唱三叹意未已幽幽话出太古情龙吟虎啸遽神怪千山万壑风雨晦海涛震荡林木响乱撒金盘氷雹碎和气回春阳缥缈孤鸾翔三江五湖烟水阔波声飋飋鸣渔榔悲猿临涧欲渡不敢渡但闻涧下萧飒松风长闲云曵碧落势去还回薄神仙恍惚无定所微吟似欲止所作御风一笑归蓬瀛犹有余音遶寥廓 
侍象山先生逰西湖舟中胥必先周元忠奕 
百里平湖十里堤新芜苒苒緑齐齐水晶宫里光风静碧玉壶中逺近迷局外有棊输与我口边得句岂须题流莺却会幽人意故向人间一两啼 
又 
浅红深翠緑髙低各出精神不肯齐山色好时新雨沐湖光逺处淡烟迷不知醉后无言句逼近前来乞品题我亦未能勤领畧只烦莺啭与乌啼 
偶成 
春入园林种种竒化工施巧太精微山禽说我胸中事烟栁蔵他物外机既遣杏桃呈似了又令蜂蝶近前飞如何有眼无人见只解西郊看落晖 
又 
脚踏和风歩步春石鱼楼上等闲人兴来冲口都成句眼去逰山不动尘李白谁知他意思桃红漏泄我精神忽逢借问难酬对只恐流莺说得真 
又 
桃红栁緑簇春华燕语莺啼尽日佳谁信声声沂水咏又知处处杏坛家 
又 
可惜有生都衮衮如何终日只纷纷满前妙景无人识到处清音独我闻 
又 
我吟诗处莺啼处我起行时蝶舞时踏着此机何所似陶然如醉又如痴 
夜蚊 
夜蚊告教一何竒妙语都捐是与非偏向耳旁呈雅奏直来面上发深机惜哉顽固终难入多是聋迷听者希费尽谆谆无领畧更烦明月到窓扉 
奉檄徃哭象山复会塟及归自金溪留宿本县仙乐观归而作是诗 
膏露奚为降传闻不偶然两晨呈瑞处万叶遶炉前尝审如饴味谁操动物权天权非逺近不可向人宣 
道士清晨喜告余昨朝膏露降濡濡夜来舆从留山观此瑞端呈邑大夫我闻之言半疑信踏破晓光上孤峻巍然古殿汉天师水遶丹炉叶明润旁观复折取以前连日祥应讵偶然我亦甞审甘如饴是谁执此变化权益信人心自灵妙莫执人神定名号此机不动万象沈此机一发靡不到此机不属上下中此机非西南北东此机无逺亦无近此机至正而大公此机夫人之所有何不自贵自善守寸善微萌天地知小恶开元祸随后皇天无亲亦无常愿言孜孜兢兢悠久而无疆 
张时可恵示甲乙藁 
凌晨带月上竹舆荷君封送两巻书朦胧未省何文字中道晓色来徐徐乃是约斋甲乙槀惊喜遽读味新好一篇一篇竒益竒闲姿雅态云生岛石泉竹月风萧萧斗牛剑气秋空髙意度横出不可速洒洒落落真诗豪殷懃厚意何以报熟复谨蔵永为好大雅不作继者谁恐非少陵所可到君心自是思无邪何假于中植竒葩男儿要当追配古圣贤岂能更与凡卉争春华 
富春龙门 
桑麻迤逦入髙原级级差差水落田树色自分深浅緑山光都在淡浓烟竹舆渐近钟鸣处诗句来从鸟语边又是一畨新様致如何写得十分全 
丹桂 
世眼纷纷丹与黄广寒宫里亦如常目前不作两般见笔下方腾万丈光且莫锱铢深浅色也休斤两淡浓香灵根已入诗人手不许姮娥擅此芳 
和胡皷院郊台致斋即事（新编下贶率性赓歌老拙仅可发莞尔之笑） 
聫篇杰作大音稀云朶低垂向巧枝钝学久嗟人去速痴肠一任句来迟断无锦向诗中织但有春从笔底滋尽日斋宫云聚散不知歩武是谁移 
虚口徐行上短廊拂檐中角触山光髙檐踊跃争竒怪巨笋逢迎效短长山木剪裁青玉色茶瓯问荅素馨香是中空洞无边际收拾山川尽括囊 
和陈大着追九日之集 
起兴家山翠作围紫宸垂旨未容归千峯来献无穷妙万影相从不敢违碧玉壶中丹叶舞水晶宫里白云飞慿栏相与谋荒政第一言无罪岁饥 
题将作军器二监 
出入云从二监中新来盘薄翠玲珑饱观大景金星洞唤作慈湖鬓雪翁石怪山竒谁造化鸢飞鱼跃我家风只今笑语难闻见灼与人心万古同 
伏蒙提举秘书郎中以留题县驿新篇封示恻隐恵爱之意自然着见可谓发情止义无愧古作道中不得即具申谢之仪夜还舍秉烛亟次崇韵庸见不敢虚辱大赐之诚非敢为文某惶恐敬上 
我学如畎浍纎流未距川何如作难邑衮衮膏火煎学力未纯固诚不能不迁所丧逮寻丈所补无尘涓是则百炼金无复畏巨燃不闻曽氏子兢兢而虔虔一贯融终始虚明万虑捐此道甚简易劳苦无禹胼体妙用亦妙扬州十万纒不熟愧稊稗未免世累挛使者临旧治盛礼修同年所道惟政事握手意留连车行眼偏瞩粟畦暨麦阡父老亟来迎喜色津津然我非当世才亦复见谓贤临违语益稠不觉膝自前更愿所以谙教我理婚田 
贺朱倅 
举杯话别几时逢此事分明鉴象中到处风光无逺近毋言易道有西东轻轻衣湿梅坡雨欵欵舟行栁岸风忽忆从逰谈笑处蘓公堤上跃花骢 
送章大着出守衡阳 
济济众贤俱徐徐五马驱中司亲鳫序南岳佩鱼符吴楚从今异参辰幸小殊他时羣玉聚相与话踟蹰 
贺王使君（南风颂王使君也使君有寛裕和乐之徳如南风焉） 
南风熏兮如其仁兮盎乎恵和物之乐且欣兮 
南风熏兮人之近兮天温厚之气以幸吾鄱江之民兮 
南风熏兮于诞之辰兮何以寿之有南山之椿兮 
南风熏兮我不靳兮无请弗获以幸吾乐平之民兮 南风四章章四句 
上耿泉生朝（云台寿泉使显谟太监公也） 
瞻彼云台有那其武祝阿发迹中兴元辅 
歴世数十有孙惟良恺悌君子之纪之纲 
柔亦不茹刚亦不吐有志而寛夫谁敢侮 
天子曰于亟来辅予实彼周行为上大夫乃眷西顾畀之节符 
是司九府爰总数路爰究爰度阜丰化布国用是裕 
江左矜刑狱平讼清惟清惟明民用以宁奸宄亦惩 
乃抚徽人恵绥千里匪亟匪除匪作匪异而郡亦治 
泉课复艰属任斯难[阙]斧扆节至累颁公毋惮烦 
洎阳为邑实惟所临寛简虽至威信亦深敢不兢兢治所赋金以谨以程以恪以忱 
惟公诞弥良月惟时地数盈成梦维熊罴何以寿之南山维基松栢维滋毋祝毋祈公自有之某也作诗于以敬之 云台十一章三章章四句一章章六句四章章五句一章八句一章十一句 
上邓宪生（晨岷源寿江东使者司谏邓公也乐平令杨某有祝颂之辞于诞晨以献焉） 
维彼岷源维深且长是为大江润泽南方 
维江之东有贤使者恵徳似之溥泽润下 
使者维公有祖高宻云台第一流芳泌泌 
有孙维良秉徳正方天子曰于实彼周行 
古之遗直亟辅予徳疾风劲草岁寒松栢 
乃眷西顾金节畀之礼乐光华亦王近畿 
钦哉祥刑克寛克明民罹旱虐焦劳发情 
民饥毋恐恵泽方涌适兼郡符民有天宠 
首白蠲租寛愽其模大公靡私匪畏匪拘 
僵者起之骨者肉之知几千万父之母之 
洎阳为邑罹旱则甚故维私邑蒙泽亦甚 
维公诞弥端月维时梦维熊罴何以寿之南山维基大椿植之毋祝毋祈公自有之某也作颂于以敬之 岷源十二章十一章章四句一章十句 
代冯似宗寿楼文昌（维公寿宫使阁学尚书楼公也表弟冯某作是诗再拜以献焉） 
维山四明涵竒孕英或曰降神为今甫申倬彼云汉昭回其文鳯鸣朝阳决河昆仑代天而言粹其徳音 
补衮大手石色五有砥柱中流屹屹其守为人所难一辞万口文昌大名太山北斗 
云归星驾持麾东下乗流御风琳宫燕暇山水清晖亲戚情话不间遐贱如某某者 
肆筵设席获教蒙益缱绻绸缪问遗不息万金良药再生大徳 
阳复之望惟公诞辰何以贶之秉国之钧何以寿之南山之椿维山 五章一章章十句二章章八句二章章六句 
嘉定改元久旱得雨诗呈张令君 
底事焦劳偃室中耕农皋月未施工两龙会合千山暗数日霖零百里同举手尽称知县雨何心领畧大王风再生天造奚为报海有穷时此不穷 
两日长忧积满中感深令祷格天工欣欣处处人人喜渺渺茫茫亩亩同不至伤如无极雅[韩诗雨无极正大夫刺幽王也首曰雨无其极伤我稼穑]行当改赋黍离风邑民颂徳千和万毫楮如何可以穷[王风黍离本旨为讥今取其有年禾黍丰故拟改] 
喜雪次陈书韵 
帘垂不觉夜牕明清晓从容始下平推戸忽惊琼作地登楼笑指玉为京暂停枰上犹贤奕[时子皋敬甫对奕]来作弦间太古声[时琴抚白雪操]甚念衣单尘甑者毋令彼此有亏成 
蒙检讨封送所与诸同朝倡酬盛作某老拙愧后砾某祗拜以呈 
原庙陪祠晓色开从容复指缀衣来花填辇路惊何早春向皇都特亟回声赞俯躬千冠带香浮夹道万楼台传闻归燕隆亲睦天上云韶拱玉杯 
寿倅生晨（某钦值府判直阁诞生令辰率尔以二章章八句为寿老拙不文告畧关听官） 
州家和气蔼新春得所亲贤蔚豹文天遣星辰为二屏我将风月作三分碧梧翠竹来华胄岳鳯溟鲲驾庆云敬为同寅香一瓣愿言臭味等炉熏 
方饮屠蘓庆岁元五开歴草又生贤沈檀斗品来樽底梅竹交光闯水边好把绯鱼追旧事肯同螃蠏话当年圣贤徳业归方寸穏取崇名上泼天 
贺傅宪生辰（某恭承提刑国史郎中庆诞令辰谨修祝颂之章上赞崇髙之筭缮写左方伏乞赐覧） 
奚必生申向岳求卧龙山水瑞光浮御风天上骑箕尾持节人间占斗牛岩下光芒惊走电笔端河汉泻新秋精神已致鸣山雨更愿为霖徧九州岛 
鄱阳江上是瀛洲中有神仙暂此逰明月襟懐民善颂浮云喜怒我无留蟠桃一熟三千岁玉陛重瞻十二旒谙尽民情并世道从容借筯属君侯 
寿赵泉使 
孕秀锺鼎庆源长属近亲依日月光弧矢影侵槐阴緑熊罴梦入藕花香诗书博雅今平献政事精明古赵张九府本根关大体故分华节到鄱阳 
来迎父老喜相扶才大能令恵爱孚十道山川新约束三楼风月旧规模岩岩气貌踰嵩华坦坦胸襟有典谟仰止光华申善颂何当敛版向庭趋 
临安张帅生辰诗 
山野书生百不知同官元有诞辰诗怪他衙报来何晚笑我词源发处迟坐想鼎来门下士争雄尽吐腹中竒如何独有关西后只解揄扬抚恤辞 
为恐他人未必知故推善意入歌诗非夸辇毂先弹压肯把寛仁作钝迟不但舆情都喜惬亦闻天语有褒竒铺张才美终难了只此今朝祝颂辞 
次韵吴机宜 
十里松湖乗鴈归酒乡近处一惊飞颇闻水月中泉石笑我年来杖履稀 
次韵吴天机 
洪范论时常心官职雨旸分龙何效竭负扆久忧伤禾稿几于白苖蘓尚可苍焦劳殊未已诏旨欲盈箱[已上甲藁] 
偶成 
风云雨雪自何来我有干元大矣哉万景出竒供杖履羣峯环翠拱楼台兴来吟咏谁裁剪饭罢逰行岂去回信口道来俱妙妙教人寻访几枝梅 
偶成 
中堂此景亦不恶迭嶂穷林张翠幄有时云气间出没谁能绘画得此乐诗人如麻笔如椽拟待索纸莫莫莫孔子明目尚不见枉费精神去摸索 
示叶元吉 
元吉三更非鼓声慈湖一夜听鹅鸣是同是异难声说何虑何思自混成炉炭几畨来暖热天牕一点吐圆明起来又覩无穷景水槛澄光万里清 
偶书 
君子不必相与言礼乐相示甚昭然礼乐相示无一言物物事事妙莫宣此妙自觉不可传可传非觉亦非玄风雨霜露无非教哀乐相生先圣篇 
偶书 
无声之乐闻四方纯徳孔明即就将哀乐相生不可见衾裘非燠箑非凉秋毫莫大泰山小殇子上寿彭祖夭入门金作示吾情于卫磬声今不了春秋冬夏风雨霜露无非教胡为自古学者恁莫晓二十年来浸多晓是殆天欲亨吾道屈指何止数十人知及仁守或可保曲礼三千不可思至哉忠信与孝慈水哉水哉也大竒孔圣无语孟不知 
偶书 
自古挑才扬暨汉多书木才木虽不同一音贯吴蜀大道无异同奚庸析耳目千载觉者几迩来帝锡福所知余百人宗祖慈湖麓天地吾施生四时吾继续日月吾光明变化吾机轴夫人同此机宇内皆吾族惟日用不知被褐而懐玉礼三百三千是谁不备足父母谁不爱弟幼谁不育事上谁不敬对宾谁不肃歩歩在杏坛句句香芬馥羣峯穿白云碧流响松谷谆谆帝诲我敢不拱承嘱夙兴笔此诗既复从首读此读人不闻惟有庭前菊 
慈溪金沙冈歌 
冈涌金沙来几里贴天衮衮白云里雄峯健陇四奔驰毎毎回顾慈溪水慈溪慈溪孝名美即天之经地之义子思不知万物我发育推与圣人自固蔽己自固蔽祸犹小固蔽后学祸甚大孔子没近二千年未有一人指其愆汨汨昏昏到今日所幸慈溪却不然灼见子思孟子病同源不得已指其蔽写出世所不传大道荡荡而平平圣训至明至坦夷一无荆棘相维纒学子首肯斑斑焉静明荘敬非强参学者多觉近二百事体大胜于己前学徒转相启告又未已大道行乎讵非天 
大哉 
大哉孔圣之言哀乐相生不可见倾耳聴之不可闻不见乃真见不闻乃真闻子夏虽曰敢不承实莫之承终于昏误认有子为师道曾子觉虽小而悟孔圣之皜皜濯之暴之觉之亏即濯即暴无不妙子思孟子亦近之惜乎小觉而大非其言多害道二子名声满天下指其非者何其少滋惑后学何时了安得朝家専主孔圣言尽削异说明大道比一二十年觉者浸浸多几二百人其天乎春秋冬夏风雨霜露无非教风霆流形庶物露生无非教君子不必相与言虽在畎畆之中黙然即圣无他巧大哉孔圣之至言罔极之徳何以报 
谒泰伯庙 
三以天下让先圣谓至徳某也拜庙下太息复太息三辞不难知泰伯无人识胡为无得称万象妙无极（或曰泰伯之神无形体何故言象又曰万通大道者匪有匪无象即无万即一一即万尚不可思而可言乎即无言天地内外皆泰伯人实见之而不识） 
偶作 
处处青山人不识步步踏着此岩石妙妙妙妙不可言可惜可惜大可惜 
赠野牛 
曽将大手挽恒河引得龙来地起波何待砚池蔵滴水工夫元不费揩磨 
湍水岩祷雨诗（戊辰之夏天久不雨农嗟失时孰不傍徨邑人余崇因干到县之石台乡遇一老人曰此地龙潭灵甚名湍水岩居士胡不祈于此崇回视间老人已不复见其神矣继到湍岩果是圣迹祷而归告于邑之士庶令君张君润之斋宿同诣潭所化龙随见甘雨沛然吾邑无不种之亩恵至渥也崇号湍岩居士一力经营刻立碑记装饰神像龙天感应岁斯上熟不可不记慈湖杨某） 
湍水龙潭古迹遗不因老叟有谁知乡人祷雨无灵日云魃常旸尚在时说与县家诚且信去从潭所宿为期回头甘泽蘓枯槁揷种工夫未是迟 
精祷何须到处临只祈湍水沛甘霖驱除旱魃无余事感召灵神在寸忱庭砌已酣行蚁战山川能动老龙吟当知一饱皆公赐雷地何人无喜心 
蒙训 
父母生子身身是父母个如何却言我言我大不可父母在此坐子则不敢坐不坐乃当然父母如天大男儿立父旁女儿立母旁男儿拱手立女儿敛衣裳捧盥兼洒扫将茶及奉汤言语须低软依前立正方兄娣惟恭敬弟妹常爱慈饮食先尊长不敢遽有之尊长若嗔我嗔我是爱我欲我为君子所以约束我语话须诚实步履学踈迟头容常正直四体莫邪欹 
金明池 
燕语莺啼杏坛春色为甚无人领畧又添个山青水緑是多多少少明明白白对面不识方且荡然放逸不亦文辞雕琢圣人道君子不必相与言但示以礼乐礼乐无言莫穿凿一味融融无穷静乐步步行行皆妙用言言句句俱寂寞舜曰道心眀心即道百姓日用不知不觉从学者再三勤勤有请也只不可说着 
歴代诗 
三皇五帝 
混沌凿开知几岁洪荒莫考传承裔但闻前史载三皇伏羲神农及黄帝三皇之后五帝传少昊颛顼髙辛继唐尧虞舜又继之天下于斯为盛际 
夏 
尧舜天位传禹王禹之子启传太康仲康王相少康后王宁王槐及王芒王泄不降王扄立王厪孔甲何滛荒王皋之后有王发桀放南巢夏始亡十七君余四百岁夏之天下遂为商 
商 
商汤兴时民戴后外丙仲壬继其后太甲沃丁及太庚小甲雍己及太戊仲丁外壬河亶甲祖乙祖辛传沃甲祖丁相继有南庚阳甲之后是盘庚盘庚能复兴商邑不幸小辛小乙立武丁有徳号髙宗祖庚祖甲又无功廪辛庚丁逢武以太丁帝乙衰王室末有纣辛名曰受民心遂归周武后六百余年三十主周得天下商遂亡 
西周 
后稷文王世几传武王方得天下全成康昭穆及共懿孝夷之后厉兼宣幽王见杀平王立以上凡经四百年 
东周 
平王避难迁洛阳桓荘僖恵襄顷匡定简灵景兼悼敬二百余年春秋王春秋之后周之晚元王贞定相承纂哀考威烈遂传安夷烈显圣慎靓赧三十七主始为秦八百余年谁谓短 
秦 
始皇继周称皇帝传子胡亥为二世子婴灞上降汉王四十余年非久计 
西汉[即前汉] 
西汉十二君髙恵吕后文景帝传于武遂及昭宣元成哀平帝后王莽乃为君昌邑兼孺子二人不足云 
东汉[即后汉] 
东汉之光武髙皇九世孙诛莾中兴后依前十二传明章称显肃乃及和殇安顺贤冲与质桓灵极不君终当孝献帝汉室遂三分 
三国 
两汉四百载分为魏蜀吴曹操始居邺刘备据成都孙权在金陵鼎足互相图 
蜀从刘备传后主四十余年为魏虏吴传孙亮至孙休晋封孙皓归命侯魏有文明俱称帝齐王髙贵还相继陈留王立共五君大业卒传司马懿 
西晋 
晋人司马氏相魏敢専权懿师昭不帝追谥宣景文武帝受魏禅恵帝实童昏刘聪害懐愍由此失中原 
东晋 
夷狄陷河洛元帝南渡江宣帝之曽孙立号都建康明成康与穆哀废最堪伤简文武安后桓玄暂称王卒闻恭帝世逊位宋武皇两晋十五主二百年而亡 
宋 
宋武是刘裕传位从东晋荥阳与文帝遂传武帝骏前废乃有眀后废乃立顺八主六十年萧齐因继运 
齐 
齐主萧道成乃是萧何孙武帝鬰林王海陵鸣帝鸾东昏至和帝七主不足论二十有四年萧梁遂建元 
梁 
萧衍梁武帝其子号简文孝元恭皇帝前后共四君五十有六载大位俱于陈 
陈 
陈武名霸先文帝废帝传宣帝及后主共三十二年六朝至此灭天下归杨坚 
隋 
杨坚隋髙皇炀帝遂淫荒恭帝不足道四海正扰攘三主四十年天下禅于唐 
唐 
唐祖是李渊太宗髙则天中宗曽见废睿宗传与玄肃代徳顺宪穆敬文武宣懿僖及昭哀二十一君传二百九十四朱梁称元年 
五代 
梁主是朱温簒唐都汴宋友珪及末帝灭于李克用荘宗克用子灭梁又称唐明宗与愍潞灭于石敬塘敬塘晋髙祖其子号少主虏为负义侯契丹入中土晋亡汉始立知逺实姓刘传子称隐帝二世遂为周周家有太祖姓郭乃名威世宗及恭帝仅能十载期共五十三年天命遂有归 
宋 
太祖太宗兄授弟两派天源称善继真宗嗣位及仁宗以子传孙皆圣裔英宗有诏嗣濮王次及神宗哲宗世徽宗行道付钦宗髙宗南渡中兴帝孝宗之末嗣秀王揖逊两朝诚鲜俪 

慈湖遗书卷七宋杨简撰 
家记一[已易 泛论易] 
易者已也非有他也以易为书不以易为己不可也以易为天地之变化不以易为己之变化不可也天地我之天地变化我之变化非他物也私者裂之私者自小也包牺氏欲形容易是已不可得画而为一于戏是可以形容吾体之似矣又谓是虽足以形容吾体而吾体之中又有变化之殊焉又无以形容之画而为--—者吾之—也--者吾之--也可画而不可言也可以黙识而不可加知[阙]—者吾之全也--者吾之分也全即分也分即全也自生民以来未有能识吾之全者惟覩夫苍苍而清明而在上始能言者名之曰天又覩夫隤然而博厚而在下又名之曰地清明者吾之清明博厚者吾之博厚而人不自知也人不自知而相与指名曰彼天也彼地也如不自知其为我之手足而曰彼手也彼足也如不自知其为己之耳目鼻口而曰彼耳目也彼鼻口也是无惑乎自生民以来面墙者比比而不如是昏之甚者见谓聪明也夫所以为我者毋曰血气形貌而已也吾性澄然清明而非物吾性洞然无际而非量天者吾性中之象地者吾性中之形故曰在天成象在地成形皆我之所为也混融无内外贯通无异殊观一画其旨昭昭矣厥后又繋之辞曰干干健也言乎千变万化不可纪极徃古来今无所终穷而吾体之刚健未始有改也言乎可指之象则所谓天者是也天即干徤者也天即一画之所似者也天即己也天即易也地者天中之有形者也吾之血气形骸乃清浊阴阳之气合而成之者也吾未见夫天与地与人之有三也三者形也一者性也亦曰道也又曰易也名言之不同而其实一体也故夫干彖之言举万物之流形变化皆在其中而六十四卦之义尽备于干之一卦矣自清浊分人物生男女形万物之在天下未尝不两曰天与地曰昼与夜曰夫与妇曰君与臣曰尊与卑曰大与小曰贵与贱曰刚与柔曰动与静曰善与恶曰进与退曰实与虚博观纵观何者非两一者所以象此者也又系之辞曰坤坤顺也明乎地与妻与臣与柔之类也然非有二道也坤者两画之干干者一画之坤也故曰天地之道其为物不贰则其生物不测又曰明此以南面尧之所以为君也明此以北面舜之所以为臣也又曰吾道一以贯之则夫乾坤之彖虽有大哉至哉之辨以明君臣上下之分而无二元也坤爻又曰直方大又曰以大终也又以明大与至之无二旨干与坤之无二道也干何以三一也天此物也人此物也地此物也无二一也无二己也皆我之为也坤何以三坤也天有阴阳日月明晦也地有刚柔髙下流止也人有君臣夫妇贵贱善恶也震天下固有如此者也圣人繋之辞曰震明乎如此者阳为主自下而动且起也此我之变态也巽天下固有如此者也圣人系之辞曰巽明乎如此者阴为主阴入于下柔随之类也此又我之变态也坎天下又有如此者也圣人繋之辞曰坎言阳陷乎两阴之中内阳而外阴水之类也此我之坎也离天下又有如此者也圣人系之辞曰离言阴柔不能以自立丽乎两刚又外阳而中虚为火之类也此我之离也天下又有艮者阳刚止截乎其上故系之辞曰艮艮止也明乎我之止也天下又有兑者阴柔发散乎其外故繋之辞曰兑兊说也明乎我之说也举天地万物万化万理皆一而已矣举天地万物万化万理皆干而已矣坤者干之两非干之外复有坤也震巽坎离艮兊又干之交错散殊非干之外复有此六物也皆吾之变化也不以天地万物万化万理为己而惟执耳目鼻口四肢为己是剖吾之全体而裂取分寸之肤也是梏于血气而自私也自小也非吾之躯止于六尺七尺而已也坐井而观天不知天之大也坐血气而观己不知己之广也元亨利贞吾之四徳吾本无此四者之殊人之言之者自殊尔人推吾之始名之曰元又曰仁言吾之通名之曰亨又曰礼言吾之利名之曰利又曰义言吾之正名之曰贞又曰固指吾之刚为九指吾之柔为六指吾之清浊为天地指吾之震巽为雷风指吾之坎离为水火指吾之艮兊为山泽又指吾之变而化之错而通之者为六十四卦三百八十四爻以吾之照临为日月以吾之变通为四时以吾之散殊于清浊之两间者为万物以吾之视为目以吾之聴为耳以吾之噬为口以吾之握为手行为足以吾之思虑为心言吾之变化云为深不可测谓之曰神言吾心之本曰性言性之妙不可致诘不可以人为加焉曰命得此谓之徳由此谓之道其觉谓之仁其宜谓之义其履谓之礼其明谓之智其昏谓之愚其不实谓之伪其得谓之吉其失谓之凶其补过谓之无咎其忻然谓之喜其惨然谓之忧悔其非谓之悔啬而小谓之吝其不偏不过谓之中其非邪谓之正其尽焉谓之圣其未尽焉谓之贤言乎其变谓之易言乎其无所不通谓之道言乎无二谓之一今谓之己谓之己者亦非离乎六尺而复有妙己也一也二之者私也梏也安得无私与梏者而告之姑即六尺而细究之目能视所以能视者何物耳能聴所以能聴者何物口能噬所以能噬者何物鼻能嗅所以能嗅者何物手能运用屈信所以能运用屈信者何物足能步趋所以能步趋者何物血气能周流所以能周流者何物心能思虑所以能思虑者何物目可见也其视不可见耳可见也其聴不可见口可见噬者不可见鼻可见嗅者不可见手足可见其运动步趋者不可见血气可见其使之周流者不可见心之为脏可见其能思虑者不可见其可见者有大有小有彼有此有纵有横有髙有下不可得而一其不可见者不大不小不彼不此不纵不横不髙不下不可得而二视与聴若不一其不可见则一视聴与嗜嗅若不一其不可见则一运用步趋周流思虑若不一其不可见则一是不可见者在视非视在聴非聴在嗜非嗜在嗅非嗅在运用屈伸非运用屈伸在步趋非步趋在周流非周流在思虑非思虑视如此聴如此嗜如此嗅如此运用如此步趋如此周流如此思虑如此不思虑亦如此昼如此夜如此寐如此寤如此生如此死如此天如此地如此日月如此四时如此鬼神如此行如此止如此古如此今如此前如此后如此彼如此此如此万如此一如此圣人如此众人如此自有而不自察也终身由之而不知其道也为圣者不加为愚者不损也自明也自昏也此未尝昏此未尝明也或者蔽之二之自以为昏为明也昏则二明则一明因昏而立名不有昏者明无自而名也昏明皆人也皆名也非天也天即道天即干天即易天即人天与人亦名也大传曰鼓万物而不与圣人同忧此非先圣之言也忧即天万物即天孔门之徒闻圣人之言而差之以己意参其间而有是言也此非吾孔子之言也吾道一以贯之此孔子之言也其曰易与天地凖此亦非孔子之言也何以明之天地即易也幽明本无故不必曰仰观俯察而后知其故也死生本无说不必原始要终而后知其说也是皆非吾孔子之言也其徒之已说也神即易道即善其曰继之者善也离而二之也离道以善庄周陷溺乎虚无之学也非圣人之大道也孔子曰易其至矣乎夫易圣人所以崇徳而广业也此孔子之言也圣人即易也徳业即易也继曰天地设位而易行乎其中又非孔子之言也何者离易与天地而二之也子曰之下其言多善间有微碍者传録纪述者之差也其大旨之善也不系之子曰者其言多不善非圣人之言故也干即易坤即易其曰乾坤毁则无以见易易不可见则乾坤或几乎息又曰形而上者谓之道形而下者谓之器其非圣言断断如白黑如一二之易辨也凡如此类不可胜纪善学易者求诸己不求诸书古圣作易凡以开吾心之明而已不求诸己而求诸书其不明古圣之所指也甚矣是古圣指东学者求西读书者满天下省己者千无一万无一孔氏之门学者不知其几而日至者无几也月至者又无几也三月不违者颜氏子一人而已他日子夏子张子游以有若似圣人矣而况于不在孔门者乎幸有一曾子独不然曰不可江汉以濯之秋阳以暴之皜皜乎不可尚已此岂训诂之所能解也知之者自知也不可以语人也所可得而语人者曰吾无行而不与二三子者而已终不可得而言也曰吾有知乎哉无知者而已实无得以告人也何为其然也尚不可得而思也矧可得而言也尚不可得而有也矧可得而知也然则昏者亦不思而遂己可乎曰正恐不能遂己诚遂己则不学之良能不虑之良知我所自有也仁义礼智我所自有也万善自备也百非自絶也意必固我无自而生也虽尧舜禹汤文武周公孔子何以异于是虽然思亦何害于事箕子曰思曰睿孔子曰学而不思则罔周公仰而思之夜以继日思亦何害于吾事也庸言之信庸行之谨不可以精粗论也儆戒无虞罔失法度正易道之妙也尧舜允执厥中执此也兢兢业业弗敢怠也禹之克艰不敢易也汤改过不吝去其不善而复于善也文王翼翼小心也信吾信谨吾谨儆戒吾儆戒执吾执兢兢吾兢兢业业吾业业艰吾艰改吾改翼翼吾翼翼无二我也无二易也既曰天下何思何虑矣而又曰执曰兢兢业业曰艰曰改过曰翼翼无思无虑者固如此乎但兢兢但业业但克艰而弗易但改过但翼翼方兢兢业业克艰而不易时此心果可得而见乎果不可得而见乎果动乎果不动乎特未之察耳似动而不移也似变而未尝改也不改不移谓之寂然不动可也谓之无思无虑可也谓之不疾而速不行而至可也此天下之至动也此天下之至赜也象也者像此者也爻也者效此者也非赜自赜动自动也一物而殊名也一人而姓名字行之不同也此非沈虗陷寂者之所能识也亦非憧憧往来者之所能知也然而至易也至简也或者自以为难近取诸身殊不逺也身犹逺尔近取诸心即此心而已矣曾子传之曰夫子之道忠恕而已孟子学之曰仁人心也又曰恻隠之心人皆有之羞恶之心人皆有之又曰今人乍见孺子将入于井皆有怵惕恻隠之心非所以内交于孺子之父母也非所以要誉于乡党朋友也于戏此足以指眀人心之本良矣而学者往往遂领孟子之意而不复疑其有他者千万而不一二也故孟子言必称尧舜于以知孟子之言虽谆谆而当时之聴之者多藐藐此道甚眀甚易甚简而人自疑自惑不信使当时闻言而遂信者众必不至劳孟子谆谆如此也能识恻隠之真心于孺子将入井之时则何思何虑之妙人人之所自有也纯诚洞白之质人人之所自有也广大无疆之体人人之所自有也此心常见于日用饮食之间造次颠沛之间而人不自省也孔子曰造次必于是颠沛必于是子思曰道也者不可须臾离也可离非道也当曰道也者未始须臾离也非曰造次间为之颠沛间为之无须臾而不为也是心本一也无二也无尝断而复续也无向也不如是而今如是也无向也如是而今不如是也昼夜一也古今一也少壮不强而衰老不弱也可强可弱者血气也无强无弱者心也有断有续者思虑也无断无续者心也能明此心则思虑有断续而吾心无断续血气有强弱而吾心无强弱有思无思而吾心无二不能明此心则以思虑为心虽欲无断续不可得矣以血气为己虽欲无强弱不可得矣虽欲造次于是颠沛于是无须臾不于是勉强从事不须臾而罢矣况于造次乎况于颠沛乎书曰作徳心逸日休作伪心劳日拙如此则亦伪而已矣非诚也孔子曰主忠信忠信者诚实而已无他妙也而圣人以是为主本或者过而索之外而求之故反失忠信之心即道心即仁义礼智之心即不勉而中不思而得之心通乎一万事毕差之毫厘缪以千里不逺复此心复也频复频放而频返也亦危矣然已复则如常矣无咎也得此则吉失此则凶无虞他日之吉凶但观一念虑之得失当干之初而不肯潜此心放也当五而不能飞此心固也当三而不惕此心慢也当四而不疑此心止也循吾本心以往则能飞能潜能疑能惕能用天下之九亦能用天下之六能尽通天下之故仕止久速一合其宜周旋曲折各当其可非勤劳而为之也吾心中自有如是十百千万散殊之正义也礼仪三百威仪三千非吾心外物也故曰性之徳也合内外之道也故时措之宜也言乎其自宜也非求乎宜者也孔子曰道不逺人人之为道而逺人不可以为道人之为道似善矣而孔子截截断断甚言其不可孟子窥之亦曰人之所不学而能者其良能也所不虑而知者其良知也孩提之童无不知爱其亲者及其长也无不知敬其兄也此岂计度而图之也此岂拟议而成之也拟议而成其变化此非圣人之言也学者之亿说也孰知夫君子终日干干而非意也频复独复而非反也利于不息之贞而非升也震来虩虩非惧也其亡其亡非虑也何天之衢亨非通也括囊无咎无誉非闭也三日不食非穷也扬于王庭非得志也介于石非止也出门同人非往也吾终日用之而鬼神莫我识也圣智莫我测也虽我亦有所不自知而况于他人乎哉如秋阳之暴至白而无瑕也如江汉之濯至洁而无滓也混混乎无涯无畔无始无终也天地非大也毫髪非小也昼非明夜非晦也往非古也此非今也它日非后也鸢飞戾天非鸢也鱼跃于渊非鱼也天下被日月之明照而不知其自我也天下沾雨露之润而不知其自我也天下畏雷霆之威而不知其自我也日夜行乎吾己之中而以为他物也其曰范围天地发育万物也非过论也孔子曰哀乐相生虽使正明目而视之不可得而见也倾耳而聴之不可得而闻也哀乐必有形哭笑必有声而曰不可见不可闻何也此非心思之所能及也非言语之所能载也我之所自有也而不可知也不可识也书不尽言言不尽意未有知近而不知逺也未有知小而不知大也逺近一物也小大无二体也闺门之内若近而实逺也若小而实大也即敬即爱无不通矣有伦有叙无不同矣放之东海之东而准也放之西海之西而准也放之南海之南而准也放之北海之北而准也不可思也不可逺也[己易终见甲藁] 
汲古问三易经卦皆八何以所首不同或谓乾坤其易之门但当以周易为正果可如此说否先生曰今之言易者必本于乾坤陋矣但见周易之书不见连山归蔵之书故必首干次坤不知连山首艮重艮故曰连山归蔵首坤故曰坤干之义连山夏后氏之易归蔵商人之易至矣哉合三易而观之而后八卦之妙大易之用混然一贯之道昭昭于天下矣三才皆易也三才之变非一则一非一则一或杂焉或纯焉纯焉其名乾坤杂焉其名震坎艮巽离兊皆是物也一物而八名也初无大小优劣之门也形则有大小道无大小徳则有优劣道无优劣或首艮或首干明乎八卦之皆易也易道则变一而为八其变虽八其道实一杜子春曰连山宓羲归蔵黄帝 
先生问汲古曰易卦诸彖言大矣哉曾讲究否汲古对曰彖言大矣哉皆定卦不知当何如看先生乃指诲曰易卦诸彖言大矣哉者十二卦豫遯姤旅言时义随言随时之义岂他卦皆无时义哉岂他卦之时义皆不大哉坎暌蹇言时用岂他卦皆无时用哉岂他卦之时用皆不大哉頥大过解革言时岂他卦皆非时哉岂他卦之时皆不大哉六十四卦皆时也皆有义也皆有用也皆大也大矣哉葢叹其道之大有言不能尽之旨事无大小无非易道之妙圣人偶于此十二卦发其叹非此十二卦与他卦特异也使毎卦而言则不胜其言愚者执其言智者通其旨岂特六十四卦皆可以称大矣哉虽三百八十四爻亦皆可称大矣哉圣人于豫随遯姤旅则犹有义之可言至于頥大过觧革则既不曰义又不曰用止曰时而已矣何以曰大矣哉此正以明天地无一物一事一时之非易学者溺于思虑不求其义圣人于頥大过解革尽捐义用止言其时而叹之曰大矣哉使学者无所求索不容钩深实时而悟大哉之妙则事理一贯精粗一体孔子何思何虑文王不识不知信矣[互见诲语] 
六十四卦皆可以言元亨利贞圣人既于干言之又于坤言之又于屯言之圣人于此谓学者可以意通之矣故自蒙而下或言其一或言其二或言其三至随又全言之临又言之无妄革又言之亦偶于此数卦而复言非此数卦之特异也亦恐学者执乾坤屯之卦异于余卦故复于此言之以破其疑于坤曰牝马之贞者于以明地道也妻道也臣道也柔顺勤行之正也刚阳在上无为而佚君之道也柔阴在下有为而劳臣之道也君臣之分不同而道则通也在君则刚则佚在臣则柔则劳一也天下之动贞夫一者也无二贞也子思曰天地之道其为物不贰使牝马之贞果劣于干则屯不言牝马又大于坤乎虽庸人孺子知其不然也而先儒率尊干而卑余卦非明乎易者也归蔵首坤则干又劣于坤乎学者不知连山归蔵是以蔽于斯义或者又曰他卦言元亨利贞者彖释曰大亨以正与乾坤不同何耶曰此亦会通之义也元有始义有大义以始明之可也以大言之亦可也干彖亦曰大哉无不可者文言虽列而四之而又曰干元者始而亨者也是又合元与亨而为一也彖举干元以统亨利贞则四徳之名虽殊而实同也屯随曰大亨贞又与余彖不同亦随卦发明大易之道不可以一端拘也六十四卦皆易也六十四卦皆元也皆亨也皆利也皆贞也圣人偶有所言偶有所不言随意发明举一隅三隅可反也书不尽言言不尽意欲详其言虽伏羲文王周公孔子系易之辞至于今不已犹不得而尽也且诸卦间有赞辞曰大矣哉者所以叹其道之至大所以明易之道也非独此数卦者有易之道余卦无也虽庸人孺子知其不然也自坎遯暌蹇旅皆可以言大矣哉而况于他卦乎元亨利贞犹是也今夫人一话言何从而始乎非元乎一念虑何从而始乎非元乎日用应酬变动不穷非大亨乎咸有利焉非利乎己则利乎物又有正焉正则行邪则否正则利邪则害自一人之身一日之中元亨利贞咸具焉而况于他乎一以贯之物物皆易事事皆易念念皆易句句皆易号名纷然变化杂然无一非易[见训语] 
汲古问易干卦云君子学以聚之问以辩之寛以居之仁以行之先儒谓学聚问辩进徳也寛居仁行修业也此言如何先生曰学贵于博不博则偏则孤伯夷惟不博学虽至于圣而偏于清栁下恵惟不博学虽至于圣而偏于和学以聚之无所不学也大畜曰君子以多识前言往行语曰君子博学于文学必有疑疑必问欲辩明其实也辩而果得其实则何患不寛何患不仁然圣人垂训所以启后人后人问辩未得其实而自以为实者多矣故谆复而诲之诲之以寛则凡梏于己私执于小道者庶其有警孟子曰养而无害则塞乎天地之间此犹未足以尽寛之至大传曰范围天地之化庶乎其寛矣然此犹可言而及者犹有涯畔未足以尽寛之至孔子曰言不尽意又自谓吾有知乎哉无知也此非训诂之所能解非心思之所能及然则寛即仁仁即寛而圣人复言仁者以人之学道固有造广大之境未尽其妙而止辍溺于静止而无发用之仁故卒曰仁以行之如四时之错行如雷霆风雨之震动变化而后可以言仁未至于此则犹未可以言仁也[见诲语] 
坤六二直方大不习无不利直心而往即易之道意起则岐而入于邪矣直心而行虽遇万变未尝转易是之谓方凡物圆则转方则不转方者特明不转之义非于直之外又有方也夫道一而已矣言之不同初无二致是道甚大故曰大是道非学习之所能故曰不习无不利孟子曰人之所不学而能者其良能也所不虑而知者其良知也习者勉强本有者奚俟乎习此虽人道即地之道故曰地道光也光如日月之光无思无为而无所不照不光明者必入于意必岐而他必不直方大必昬必不利六三含章可贞阴虽有美含之以从王事弗敢成也地道也臣道也妻道也地道无成而代有终也或者往往于是疑其为小故圣人特发之曰智光大也道一而已初无大小六四括囊无咎无誉亦此道也方时闭塞义当括囊而谨易道之见于坤见于谨者也二言坤道正五言坤道之盛他卦之五多明君象至于坤则臣道也故五止言臣位之极盛黄者中之象言乎得其中道也故曰通理言理以明中非中自中理自理也裳者下服言乎正人臣之位居人臣之体也故曰正位居体朙乎得道者必能守分而不犯此非设饰者所能由中而发发于文为故曰元吉文在中也言乎文非外饰乃自中诚而着也伊周之事人咸信之不疑其为非信其诚也王莽设饰故卒罹大祸初之履霜谨微之道也上之龙战道之穷也皆易之道而有昏明邪正之辨也坤之用六即干之用九九六不同而用同干造始坤代终始终不同而其大则同故曰以大终也至哉之坤即大哉之干也名分不同而道同也为妻为臣而失道则不永则不贞得其道者必永必贞二三四五皆能用六惟上六不能用六反为六所用为形体所使为势位所动故凶初亦不能用六故为霜为氷为不善之积能辨之于早则能用之矣 
汲古问易蒙卦象曰君子以果行育徳何以谓之果先生曰果者实之谓徳性人之所自有不假于求顺而行之无有不善有行实焉行亏则徳昏矣徳性无体本无所动本不磨灭如珠混沙而失其明如水不浊则性不失矣顺本正之性而逹之是谓果行所以育徳[见诲语] 
汲古问蒙何以养正先生曰蒙者不识不知以养正性[见诲语] 
需得其道必得所需需失其道必无后获需待也彼此相孚则应矣人所需待多动乎意非光也光如日月之光无思无为而无所不照此之谓道如此则人咸信之故曰孚如此则得所需矣亨矣得所需亨通或放逸失正故又曰贞乃吉孚与光与正本非三事以三言发明道心一动乎意则不孚不光不正谓之人心故舜曰人心惟危明其即入于邪入于凶祸 
小畜柔得位而上下应之曰小畜健而巽刚中而志行乃亨以小畜大以臣畜君之道也畜有养义有止义以下畜上非势之顺者而有道焉非柔则不敬不顺非得位则不可以有所行岂有居下位而可以行畜君之事者乎虽柔虽得位使人心不悦虽悦而不至于上下皆悦而应之亦不能以畜君天下事未有人心不悦而能行者而况于畜君乎故必上下之心咸应之乃可其徳健则力足以行事而无困慑不继之患巽则顺入乎君心刚则物莫能变中则不偏不倚刚中两言足以发明道心之本人臣能健能巽而中无其本亦不能致亨健矣巽矣刚矣中矣或所畜之君虽畧相应而諌不尽行言不尽聴则臣亦不可谓得行其志亦不能亨于戏物情事理如上所序节节如此曲折如此乃易之道也虽柔得位以明六四之象众阳咸应有上下应之象下干健象上巽巽象刚中二五之象四五刚柔相得有志行之象非象自象道自道也此正易道之见于小畜六画者然也象着其象彖发其义所谓柔也得位也上下应也健也巽也刚也中也志行也非毎事而致其力也合是数者以发明易小畜之道得易道之全者自能当小畜之时尽小畜之义自与此彖辞无不合有一不合必于道有亏焉齐景公悦晏子之对作君臣相悦之乐其诗曰畜君何尤畜君者好君也此亦小畜之小亨也何者晏子犹未有刚中之大本故也易者天下之大道圣人之大道虽甚贤者未能尽也虽高明之士已得大本而物情事理委曲万变往往踈畧不能皆尽孔子自谓加我数年五十以学易可以无大过明知夫易者大圣人之事变应无穷之道晚年成徳乃可学也 
汲古问先儒谓复其见天地之心乎此一句最不可以言语解而可以身反观天地以生物为心人能于善心发处以身反观之便见得天地之心此说如何先生曰三才之间何物非天地之心何理非天地之心明者无俟乎言不明而欲启之必从其易明之所以启之万变万殊不可胜纪难以明指阳穷上剥尽矣而忽反下而复生其来无阶其本无根然则天地之心岂不昭然可见乎天地之心即道即易之道即人之心即天地即万物即万事即万理言之不尽究之莫穷视聴言动仁义礼智变化云为何始何终一思既往再思复生思自何而来思归于何所莫究其所莫知其自非天地之心乎非道心乎万物万事万理一乎二乎此尚不可以一名而可以二名乎通乎此则变化万殊皆此妙也喜怒哀乐天地之雷霆风雨霜雪也应酬交错四时之错行日月之代明也孔子曰哀乐相生正明目而视之不可得而见也倾耳而聴之不可得而闻也于戏至哉何往而非天地之心也[见诲语] 
汲古问说卦云离为甲胃何也先生曰刚在外以卫已取其外实中虚也汲古又问古之兵用皮为甲秦汉以来改用铁岂非后人多好战故以铁为之乎先生曰函人为甲犀甲兕甲合甲革坚者支乆惟甲之足以当矢刃者以其柔胜刚也后世易之以铁岂古圣不如后人之智尝以问诸军将曰蛮人用皮甲若大国用之则不威重尔实不如革也[见诲语] 
众人见天下无非异圣人见天下无非同天地之间万物纷扰万事杂倂实一物也而人以为天也地也万物也不可得而一也不可得而一者暌也暌异也故不可得而一者众人之常情而未始不一者圣人之独见非圣人独立此见也天地万物之体自未始不一也天下同归而殊途一致而百虑惟人执其途而不知其归溺其虑而不知其致夫是以见其末而不见其本转移于事物而不得其会通圣人惧天下遂梏于此而不得返故发其义于暌之彖夫天穹然而上地隤然而下可谓甚相絶圣人则曰其事同也今考天地之事阴阳施生同于变化同于造物谓之同犹无足甚疑至于男女断然不可以为一人圣人将以明未始不一之理则亦有可指之机曰其志未始不通也夫以男女之不可以为一人而今也其志则通通则一然则谓之一可也又岂特男女之若可以说合者为然举天下万物如鸢之飞至于戻天鱼之跃乃不离于渊孰知鸢之所以飞者即鱼之所以跃者也林木之乔耸砌草之纎短判然则性之不同而体质之殊絶也孰知夫木之所以为乔而耸者即草之所以纎而短者也苟于此而犹有疑则试原其始木之未芽草之未甲木果有异于草草果有异于木乎天者吾心之髙明地者吾心之博厚男者吾心之干女者吾心之坤万物者吾心之散殊一物也一物而数名谓之心亦谓之道亦谓之易圣人谆谆言之者欲使纷纷者约而归乎此也 
汲古问益卦象曰风雷益君子以见善则迁有过则改或以为雷行风从相资而相益此说是否先生曰见善则迁有过即改当如风雷之疾如此则获益也人谁无好善改过之心或有以为难而不能迁改者患在于动意[阙]则虚中无物如镜如空何善之难迁何过之难改舜闻一善言见一善行若决江河沛然莫之能御者以舜之道心精一故无有阻滞也先生曰圣人不贵无过贵改过汲古对云故夫子曰已矣乎吾未见能见其过而内自讼先生曰世之学者多溺于空寂以自讼为非道岂圣人以非道教人汲古遂蒙先生书七言以示诲云能见其过内自讼谁知此是天然勇多少禅流妄诋诃不知此勇不曾动又书六言云兢业初无蹊径缉熈本有光明自觉自知自信何思何虑何营镜里人情喜怒空中云气纡萦孔训于仁用力箕畴王道平平[见诲语] 
鼎彖曰鼎象也以木巽火亨饪也圣人亨以享上帝而大亨以养圣贤诸儒多求象外之义必求以木巽火之义又求圣人亨以享上帝之义又求大亨以养圣贤之义不得其义遂穿凿其说不知彖辞所言甚明甚正不必他求鼎象也言鼎卦俨然有鼎之象有腹有足有耳有铉以木巽火言其亨饪也即以木巽火即大易之道即亨饪即大易之道圣人亨于鼎以享上帝此外亦无说此即大易之道使有说则不足以享上帝矣胡不闻文王不识不知顺帝之则乎养圣贤则不一而足所亨多矣故曰大亨自大亨之外亦无说此即大易之道也学者于易之书毎求其说毎求其义至于巽而耳目聪明以下则有义矣自鼎象也以下无义之可言也呜呼天地间何物非易何事非易何义非易诸儒唯知有说有义之为易不知无说无义之为易说犹无可言义犹无可说而况于无说而强凿其说无义而强起其义乎深悟无说无义之为易则庶几乎入何思何虑之妙明大易一贯之旨矣 
易曰艮其背不获其身行其庭不见其人云云善止者行善行者止知止而不知行实不知止知行而不知止实不知行知行止之非二而未能一一皆当其时犹未为光明人之精神尽在乎面不在乎背尽向乎前不向乎后凡此皆动乎意逐乎物失吾本有寂然不动之情故圣人教之曰艮其背使其面之所向耳目口鼻手足之所为一如其背则得其道矣虽有应用交错扰扰万绪未始不寂然矣视聴言动心思曲折如天地之变化矣惟此为艮惟此为止其所苟艮其面虽止犹动知其动而刚止之终不止也惟艮其背则面如背前如后动如静寂然无我不获其身虽行其庭与人交际实不见其人葢吾本有寂然不动之性自是无思无为如氷鉴如日月光明四达靡所不照目虽视而不流于色耳虽聴而不留于声照用如此虽谓之不获其身不见其人可也氷鉴之中万象毕见而实无也万变毕见而实虚也止得其所者言不失其本止也非果有其所也非本不止而强止之也孔子曰言不尽意谓此类也使有我则有所矣夫天下何一物之不妙也岂独无形者为妙而有形者不如耶岂独无形者为道而有形者不道耶未始不一人自不一庭者堂之前两阶之间正人物交际之地而曰行其庭不见其人非果无人也不动乎意虽见而非见也见立则意动而迁矣非止也天地之变化岂有所动哉日月之靡所不照岂有所见哉孔子曰哀乐相生正明目而视之不可得而见也倾耳而聴之不可得而闻也洞觉者当无疑乎此也曰上下敌应不相与者以是卦上下皆敌初与四皆阳二与六皆阴三与上亦皆阴无相与之象也既曰敌矣何以言应非谓截然不与物应也虽应而不动也犹未尝相与也苟惟不然则意起而私立物我裂而怨咎交作矣非艮止之道也易曰风雷益君子以见善则迁有过则改见善即迁当如风雷之疾有过即改当如风雷之疾如此则获益人谁无好善之心往往多自谓已不能为而止人谁无改过之心往往多自以难改而止凡此二患皆始于意意本于我道心无体何者为我清明在躬中虚无物何者为我虽有神用变化云为其实无体知我之本无体则声色甘芳之美毁誉荣辱之变死生之大变如大虚中之云气氷鉴中之万象如四时之变化其无体无所加损何善之难迁何过之难改舜闻一善言见一善行若决江河沛然莫之能御者以舜之胷中洞然一无所有故无所阻滞也 
易上下系虽非孔子所作而其间得之于孔子者多矣其言道曰百姓日用而不知虽不系之子曰而吾信其为孔子之言也其曰何以聚人曰财理财正辞禁民为非曰义此亦信其得之于孔子者也吾深念尧舜三代所以治天下之本旨不复见于后世深念自孔子没似是而非似正而邪之辞充塞宇宙斯人相与沈迷于昏昏之中而正道不明也舜命龙曰朕堲谗说殄行震惊朕师周有训方氏乃正辞之谓言之失正失实则作之于心发于其事卒以害道害道祸乱之原也正辞所以教之也圣人治天下禁民为非而已无他事也礼乐刑政一本诸此自子思孟子之言其失实者犹多而况于下焉者乎 
少读易大传深爱无思也无为也寂然不动感而遂通天下之故窃自念学道必造此妙及他日读论语孔子哭颜渊至于恸从者曰子恸矣曰有恸乎则孔子自不知其为恸殆非所谓无思无为寂然不动者至于不自知则又几于不清明懐疑于中往往一二十年及承教于象山陆先生闻举扇讼之是非忽觉简心乃如此清明虚灵妙用泛应无不可者及后居妣氏丧哀恸切痛不可云喻既久畧省察曩正哀恸时乃亦菽然不动自然不自知方悟孔子哭颜渊至于恸矣而不自知正合无思无为之妙益信吾心有如此妙用哀苦至于如此其极乃其变化故易大传又曰变化云为不独简有此心举天下万古之人皆有此心益信人皆与尧舜禹汤文武周公孔子同此心顾人不自知不自信尔 
子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神至哉圣言岂训诂之所能解既曰书不尽言矣又曰系辞以尽其言既曰言不尽意矣又曰立象以尽意于乎至哉似矛盾而非矛盾也似异而实同也圣人之言意岂尽不尽之所可言言尽亦可言不尽亦可云不尽者圣人之实言云尽者亦圣人之实言此唯智者足以知其解知其解者始信天下何思何虑始信孔子果无隐于二三子始信六十四卦卦卦齐一始信三百八十四爻爻爻不殊 
汲古问形而上者谓之道形而下者谓之器道随寓而有如何分上下先生曰此非孔子之言葢道即器若器非道则道有不通处 
易曰憧憧往来朋从尔思子曰天下何思何虑天下同归而殊途一致而百虑天下何思何虑至哉圣言实语也而自孔子以来至于今知之者寡同归殊涂取喻尔非实有归有途也极上下四方之间古往今来万物变化有无彼此皆一体也如人有耳目鼻口手足之不同而皆一人也自清浊分人指轻清而髙者曰天于是靡然随之曰天指重浊而下者曰地于是又靡然从之曰地到于今莫之改而实一物也清阳浊阴二气感化而为日为月为风雨人物于是生皆一也曰彼曰此曰动曰静曰有曰无皆是物也何以思为何以虑为一致尔人自百虑故又申言曰天下何思何虑圣人多循诱罕言及此今欲破憧憧往来之惑不得已申言之以明圣心之实自圣人观之一犹赘言何俟乎思虑子曰学而不思则罔为未觉者设也又曰君子有九思为未觉及觉而未全者设也尧之文思如昼夜寒暑之变化也皋陶曰慎厥身修思永以舜禹虽圣犹未至于尧之大圣也孔子赞尧曰大哉赞舜曰君哉不无小间也然孔子垂教奚可不循循善诱也言日月相推而明生寒暑相推而岁成者将以形容屈信相感而利生使人知往屈非不利通其屈信之异见也又言尺蠖之屈以求信龙蛇之蛰以存身屡屡言屈非不利圣人知人好恶偏陷深固故谆谆然渐启之又进之曰精义入神乃所以致用也利用安身即所以崇徳也明道非无用于世即利用安身无非大道而人自不觉也大道坦夷如此而已过此以往无可言者故曰未之或知也惟觉虽通逹而未精未一故孔子为之不厌者穷尽其神用也前[阙]利用安身谓大畧尔变化则不可胜穷无一云一为之非变化又言知化则圣道于是乎尽 
初疑序卦之为义似迂杂卦之为文似乱后乃悟序卦之义殊不迂杂卦之文殊不乱六合之间何物非易何事非易何义非易何言非易纵言之亦可横言之亦可以坤为首为归蔵亦可以艮为首为连山亦可故五声六律十二管旋相为宫则皆宫也五色六章十二衣旋相为质则皆质也五行四时十二月旋相为本则皆本也曰本曰质曰宫皆易之异名然则错综而言之何所不可序卦杂卦虽无子曰无害于道 

慈湖遗书巻八宋杨简撰 
家记二[论书诗] 
孔安国谓尧安安安天下之当安谓舜允塞信充塞上下谓天叙有典天次序人之常性谓惟和惟一羣臣当和一心以事君谓一哉王心能一徳则一心谓王道平平言辩治陆徳明又婢绵反传注之谬至于此极而未有厘而正之者 
尧典恊和万邦春秋传禹会诸侯于涂山执玉帛者万国此皆言其大略尔使不满万亦可以言万其不止于万或倍万亦可以言万犹言万物物奚止于万耶万民民奚止于万耶皆举其大畧而言尔先儒故必欲整整其所谓万数释郑康成谓尚书州十有二师者州立十二人为诸侯师葢百国一师州十二师则州千二百国也八州九千六百国余四百国在畿内则整整恰恰为万国不少一不多一吁可哂哉其陋至此公羊说殷三千诸侯周千八百诸侯孝经说亦云周千八百诸侯此或据古志而言汉博士求其说而不获遂为之说曰四海之内九州岛州方千里建百里之国三十七十里之国六十五十里之国百有二十凡二百一十国八州千六百八十国又天子之国内方百里之国九七十里之国二十有一五十里之国六十有三凡九十三国合为千七百七十三国以应周千八百诸侯之成数武王之兴不期而会孟津者八百诸侯康成又遂为谓三有二则殷末千二百诸侯牵合可笑之状若此类奚可殚举凡是皆起于不达道义无所用心故溺情于名数之末寖愚而不自知又以愚后世使学者弊精神于愚陋之说中则先儒于是为有罪而予谆谆之辩为不得已彼独不思夫诸侯之建不知其所自始人羣生于天地之间皆有血气生知不能以无欲欲则争争则闘则伤则杀其天性之美稍公且正者则足以服其比邻比邻归之凡百取平焉则五有长十有长百有长千有长其徳愈大所服愈广是故有小国之君有大国之君其为君为长者地丑徳齐莫能相尚其间有圣人出焉举天下咸归服之是为帝为王夫所谓为君为长者皆诸侯也大小之数多少之数岂得而预定旣弗克预定矣则又岂能新立法更易之増损之以合王制所言之数耶虽有更易世代武王克商灭国五十尔余率因其旧则周所封建亦不多矣讵能尽更而易之虽有徳则加地有罪则削地其有功徳者固不数见有罪者亦不数见则加地削地亦不数见姑因其旧乃势之常而汉儒乃为是等等差差不可小有増损之制亦不思甚矣康成为汉儒宗余可观矣此本不足辩习俗虚文为日乆固不得已少驱井蛙之惑 
尧典帝曰畴咨若时登庸益稷帝庸作歌曰勅天之命惟时惟几又曰庶顽谗说若不在时尚书率以时为是葢古语也尧典上无所承忽曰谁乎嗟哉有谁顺是者乎吾将登用之葢时即道也舜之所以光天之下者此也黎献之所以有功者此也丹朱反此也禹荒度土功用此也皋陶祗叙此也祖考以此而来格群后以此而徳譲鳯凰因此而来百兽以此而舞庶尹由此而谐勅正天命惟此而已惟此为几谓为庶政之几葢天地间惟有此道而已三才万化万物万事万理皆不出此道得此则吉则治失此则凶则乱唐虞君臣朝夕之所谋谟经营无出此道是犹此也故当时相与诏告惟曰时犹曰此也时即道之异名此道非言意之所能名后乃取道路无所不通人所共由之义初无形体之可执至于曰时则尤不滞于言意妙哉时之为言也非大圣畴能为是言易多曰此此实时漆雕开亦曰吾斯之未能信是也是音之轻清者谓道也古罕言道虞夏之际始间言之舜曰若不在时又曰惟时惟几皆所以言道道之为言终不若时之为义浑然不分事理帝知若时者诚未易得故问其次谁能顺予事者采事也次问事则知时道也[见训语] 
尧纳舜于大麓烈风雷雨弗迷按孔丛子宰我问及此孔子曰尧旣得舜歴试诸艰已而纳之扵尊显之官使大录万机之政是故阴阳清和五星来备烈风雷雨各以其应不有迷错愆伏明舜之行合扵天也孔丛子之可疑者不一皋陶谟曰兢兢业业一日二日万几益稷篇曰安女止帷几惟康葢几者动之微也后世多事逺不逮唐虞然今朝廷一二日亦安得有万事尚不及千百则知唐虞之时所谓万几者指视听言动念虑尔此断断乎无疑者而此言大录万几之政深有疑焉又改麓作録然则尧纳舜于大山之麓使之主祭因名山升于天烈风雷雨弗迷者舜毕祭而烈风雷雨他所咸迷独舜所行不迷言百神享之特佑焉故不迷史记亦云舜入山林川泽暴风雷互雨舜行不迷尧以为圣若谓自舜录大政而风雨始不迷错则尧时迷错乎后始皇封禅遇暴风雨岂非神灵示此以为验乎孔丛子所云疑古好事者托辞又孔丛子书宰我问禋于六宗孔子曰所宗者六皆洁祭之也埋少牢于泰昭所以祭时也祖迎扵坎坛所以祭寒暑也主扵郊宫所以祭日也夜明所以祭月也幽禜所以祭星也雩禜所以祭水旱也禋于六宗此之谓也与祭法大畧同祭法首言祭天地即继以埋少牢扵泰昭已下夫舜肆类于上帝类者葢类祭及地日月星之类聚祭而扵文祖之外又禋于三昭三穆欤古者天下为公惟让于徳三昭三穆皆有徳可宗非如三代而下天下为家而传于子三昭三穆未必皆宗也若孔丛子所言六宗则舜祭于上帝不及地而遂及山川无乃不可乎又孔丛子后章谓孔子欲猫得鼠琴音为之变甚失孔子好生之志此皆后篇托辞亦犹言尧瞽叟北面朝舜孔子曰扵斯时也天下殆哉之类乎 
舜典曰象以典刑者汉书所谓画衣冠而民不犯也汉儒去古近宜有所传后孔安国一人乃更其说曰象法也法用常刑不越法后儒又因别为说曰象民所犯轻重而加以常刑皆不明白释象字不平正象画也画其所犯之典刑于衣冠而耻之而实不刑之且后世直加之刑犹恐其不革而欲画衣冠以革之呜呼此□世浅丈夫所见乃尔稍致思焉亦何不可今固有至愚至奸恶而宁甘受杖耻扵示众岂唐虞之世而人不耻之欤矧大圣人道化所感动耶矧舜典此章曰流曰宥曰鞭曰扑曰赎曰眚灾肆赦皆寛恤之类惟怙终贼杀者乃刑之此刑乃正之用五刑若上言象以典刑非画衣冠则无乃重复乎下言钦哉惟刑之恤哉则上叙寛恤乃其本旨 
舜咨十有二牧曰食哉惟时柔逺能迩惇徳允元而难任人蛮夷率服民苟无食虽有常性饥困廹之必至斵丧故舜先食洪范八政一曰食孔子亦曰所重民食孟子曰救死不赡奚暇治礼义百亩之田勿夺其时数口之家可以无饥为王道之始农事之不可失时惟农家知之苟失其时虽种不粒既富而后可以言教民食足而后可以言徳化欲柔逺必能迩而后可徳性人所自有书曰惟民生厚因物有迁不随物迁则不失其厚是谓惇徳惇徳之言所以勉十有二牧元即干元坤元元者道之异名允信也诚也惇徳之至至扵信其果元是谓允元书曰徳元不失其厚不因物迁则可谓能迩矣其次又能难于任人以尧朝而有共工驩兜以四岳而犹荐鲧人之难知如此孟子曰左右皆曰贤未可也诸大夫皆曰贤未可也国人皆曰贤然后察之见贤焉然后用之如此任人必得其贤必能使逺方蛮夷柔服逺者犹服而况扵近者乎禹曰安女止惟几惟康其弼直惟动丕应徯志止即惇徳允元弼直即难扵任人动应徯志即蛮夷率服皋陶曰谨厥身修思永即允元又曰庶明励翼即任人故曰迩可逺在兹言乎致治之道在此不在彼也在迩不在逺也此万世不可易之通论论治者无能越之子思论治天下国家亦以修身为先尊贤次之后儒亦曰王者之道在修身任贤而已[见训语] 
舜命伯夷典礼而告之曰夙夜惟寅直哉惟清何谓也寅敬者礼之道礼曲折万状而由道心行之实未甞曲折故曰直实未甞万状故曰清曰直曰清曰寅以三言明礼之一道后世道不明此等语多莫晓 
舜命伯夷典礼尚书曰三礼孔安国注云天地人之礼简疑三者五字之讹误欤按尚书多曰五礼其廵狩修五礼皋陶曰天叙有典勑我五典五惇哉天秩有礼自我五礼有庸哉同寅恊恭和衷哉五典之外自有五礼则吉凶军宾嘉见诸周官者是欤且书中文字非古者不一如汝古必不加水大必不加点逊必不加之时日曷丧本或作害天佑下民作之君作之师惟其克相上帝宠绥四方有罪无罪予曷敢有越厥志或作天降下民惟曰其助上帝宠之四方有罪无罪惟我在昭我周王天休震动或作绍我周王见休在昔上帝割申劝宁王之徳或作上帝周由观文王之徳尚书称尧文思思者知藏于中深静不露也称舜文明明者别贤否凡百敷见于外也故史记曰天下明徳自虞帝始 
舜命龙曰朕堲谗说殄行震惊朕师命汝作纳言夙夜出纳朕命禹曰予欲出纳五言汝听易大传曰理财正辞正辞亦纳言之谓此治教之急务而后世不闻葢五方之民风俗议论容有不同如周大夫原伯鲁不说学闵子骞曰周其乱乎夫必多有是说而后及其大人此等议论岂可不纳之于上而出命以正救之也周□异端并作鲁少正夘行僻而坚言伪而辩孔子诛之以邪说之足以乱人心也至若任侠轻生以周人之急有足尚者而敢于犯禁敢扵杀人似义而非正相师成风肆行无忌此岂一日之积哉上之人无以救其始稔成其俗古者一道徳以同俗执左道者有诛周官紏万民之徳正其行廵问而观察之训方氏诵四方之传道布而训之以观新物三五之世君人者以左右斯民若有常性为本务故设官分职出纳而正教之奉天命子兆民本职如此叔世官废而不修故异说兴而莫之止孔子条为政之急务曰修废官此其一也秦汉而降君臣安于功利三代旧政不复修举而况扵有虞氏之政乎 
舜曰咨女二十有二人钦哉惟时亮天功夫舜所以咨命四岳九官十二牧者孰不曰皆人为之功而舜谕之曰钦哉惟时亮天功时是也亮信也是天也非一付之自然而不为也尽钦竭力惟无入扵意苟动于意即私即偏而非道心礼乐刑政一入扵人为则违道违天即可致患故书曰天叙有典天秩有礼天命有徳天讨有罪箕子曰无有作好遵王之道无有作恶遵王之路王即天又曰无偏无党无反无侧箕子能辩之矣孟子曰禹之行水也行其所无事也是谓帝则是谓帝载由乎此则能懋勉则五品逊五刑明则直则清直而不温则失此寛而不栗则失此刚而虐则失此简而傲则失此谗说殄行皆失此谗说者似是而非之说以其入乎意也殄行者太过殄絶之行以其入乎意也孔子训子张以忠信笃敬立则见其参于前在舆则见其倚扵衡者天也曾子曰皜皜者纯白无意象即此天也伊尹与汤咸有一徳者天徳也文王不识不知顺帝之则者此也小心翼翼者此也此心不动则不放逸不慢易不私不偏日用纯纯动静无二道三才无二道 
书曰后克艰厥后臣克艰厥臣猗欤至哉此尧舜禹皋益相与讲论之大旨而后世君臣徃徃下视此等语以为特言其浅者耳特言其见扵临政事者耳必别有妙者如惟精惟一允执厥中方可为至论吁尧舜禹皋益有二心乎临民出政时有一心穷深极微时又一心乎人有二心且不能以为人而可以为尧舜禹皋益乎精一之论卒于钦谨卒于敬修谓钦谨敬修又特言其浅者则有浅有深谓之一可乎益曰戒哉儆戒无虞罔失法度罔游于佚罔淫于乐又曰无怠无荒益岂侮其君谓不足以语夫深者而姑以其浅者告乎皋陶曰谨厥身修又曰无教逸欲又曰兢兢业业又曰同寅恊恭何数圣人者无他竒谋伟论而谆谆惟以戒谨恐惧为首语也于乎尧之所以为尧舜之所以为舜禹之所以为禹皋陶益之所以为皋陶益岂非以此心而已乎戒谨恐惧此心存乎放逸慢易此心存乎知放逸慢易心易失则戒谨恐惧此心之存可知矣惟得此心者方知此心之出入惟识此心者方知此心之存不存不识此心者安知之也不知者胡不于戒谨恐惧时而黙察其所以然乎方戒谨恐惧时此心放乎不放乎纷扰乎不纷扰乎有计较乎无计较乎支离乎不支离乎此时之心可谓尧舜禹皋益之道心矣可谓精一矣可谓中矣可谓天下之所同然者矣是心也无私好无私恶无私喜无私怒无私取无私去可谓无偏无党王道荡荡无反无侧王道正直庶政庶事皆建此极设官分职莫匪尔极粒我烝民莫匪尔极皋陶之刑使恊于中岂非此极皇建此极而天下之民不恊于极者无是理也唐虞之所以比屋可封者此也成周之所以人人有士君子之行者此也谓克艰之语为特其浅近者遏絶天下后世之良心长后世非僻之心 
禹曰后克艰厥后臣克艰厥臣政乃乂黎民敏徳舜曰俞允若兹嘉言罔攸伏野无遗贤万邦咸宁大哉舜禹之言其万世不易之道乎帝王之道初无甚髙难行之事不过克艰一语而已而遂可致庶政之咸乂遂可致黎民之速化扵徳可以使野无遗贤可以使万邦咸宁其道甚易其功甚大又甚敏然则后世何惮而不为学士大夫徃徃多归过于人主而不知过在扵士大夫之不学也夫人主长于深宫辅而导之者士大夫而已汉髙以匹夫取天下羣臣以一权利辅之无足云者张子房亦一时翘楚借箸发难毋立六国后未害也何至深沮髙帝为善之心叔孙通首进大猾固不足以辅帝陆贾几开帝矣而谓汤武逆取顺守此何等学术而可以事君也孝文欲禅贤有徳者而不敢专于子有司再请帝再却之又耻扵饬兵厚卫遂罢卫将军观此器度真二帝三王之用心也贾谊儒者帝所前席五饵鄙诈可耻可贱岂非士大夫之罪也武帝虽穷奢黩武几亡社稷然好儒甚有嘉唐虞乐商周之心而董仲舒学不知道三策所陈虽皆正言不达大本不能启导君心固有之善唯曰仁义礼智信所当修饬而已不知如何而修饬也又曰设诚于内而致行之夫诚者人心之所自有何以设为帝虽多欲而嘉唐虞慕三王之心亦帝之善心也人心本善因物有迁仲舒诚能因帝之善心顺以启之达而充之安知帝不可跻之三代之上也申公力行之言正矣不能如孟子因齐宣易牛之心而达之扵王道也士大夫诚未可亟归过扵世主也帝亦颇恱仲舒之对矣末册曰条贯靡竟统纪未终情状亦可观矣韩歆之死世咸罪光武光武诚有拒谏之罪而歆指天画地亦不敬不克艰矣诸葛亮三国之英而劝攻刘璋立同姓之妇为后弃义亡礼亮犹如此则下焉可勿论矣唐房元龄首发乱谋杜如晦赞决二人熟视巢妃之秽而不言魏征虽言仅使勿后三人者尚尔余又可知马周史称王佐九成之谏卒谓业已成就宋璟坚正矣及明皇悔过璟又导之使委曲文过士大夫学术如此而遽议人主之难辅未可也道之不明也我知之矣道在迩而求诸逺事在易而求之难人心自善人心自明人心自神学士大夫旣不自知已之心故亦不知人主之心舜禹之心即是心已是心四海之所同万古之所同克艰云者不放逸之谓也不放逸则不昏不昏则本善本明本神之心无所不通无所不治无所不化此道至易至简[见训语] 
简自以为能稽众舍己从人矣每见他人多自用简不敢自用亦简自谓能舍己从人意谓如此言亦可矣一日偶观大禹谟知舜以克艰稽众舍己从人不虐无告不废困穷惟帝尧能是是谓已不能也三复斯言不胜叹息舜心冲虚不有己善虽稽众舍己从人亦自谓不能呜呼圣矣舜岂不能稽众者岂不能舍已从人岂虐无告岂废困穷无告常人之所不敢虐困穷常人之所不忍废而今也圣人曰已不能呜呼圣矣惟舜冲虚如此其至故益赞舜徳自广运自圣自神自文自武皇天眷命奄有四海为天下君时简年已六十有六平时读大禹谟未省及此续思曲礼曰礼闻取扵人不闻取人者称某人仁某人知某人孝友之类不敢取人者以微有品题之意欤见取扵人则不可曲礼斯义畧似禹谟 
益曰罔失法度当哉斯言三五盛际所以人皆有士君子之行者以法度备具故也后世所以人物衰丧间有贤者复多阙失以法度大废故也学问之道虽曰求放心而已不在扵外貌然外貌斯须不荘不敬即失其所谓帝则岂有措身扵淫逸非僻之地而曰吾求放心足矣难哉近丹者必赤近墨者必黒自舜禹大圣犹有克艰之戒益曰戒哉儆戒无虞罔失法度又曰罔游于逸罔淫于乐又曰无怠无荒而后世学道之士乍有所闻微有所觉忽覩髙明广大徃徃下视舜禹益所为过矣气质曾未及古中贤而遽抹略小节不复退思舜禹益用心之如何多见其不知量也[见训语] 
唐虞之际六府以养民三事以教民秦汉而降不复闻三事之教矣大禹谟具言正徳利用厚生为三事而觧者已不知其说利用言器用之便利厚生言养生凡民切身日用之事无越斯二者即斯二者而皆有正徳焉如茅茨瓦器谏造漆器权量均一之类是利用之有正徳也老者衣帛食肉斑白不负戴扵道路之类是厚生之有正徳也生民日用非利用则厚生非厚生则利用今也咸有正徳则斯民耳目之所见手足之所用心思之所关无非正徳之事不知其所以然而黙化扵徳矣欲化民而不由三事未见其可后世为国者大槩兵财而已文物而已教化无闻焉故三事之说不传唯晏子曰夫民生厚而用利扵是乎正徳以福之此稍不失旨至扵申叔时曰民生厚而徳正用利而事节则失禹谟之旨矣无惑乎三事之教扵今不闻也 
舜命皋陶曰民恊于中时乃功自后世观之恊中不恊中此何等急务也汤诰首曰惟皇上帝降衷于下民若有恒性克绥厥猷惟后自后世言治者观之衷为何物常性又何物所谓绥厥猷者又何如而绥之也箕子为武王陈洪范曰惟时厥庶民于汝极锡汝保极自后世观之极者极至之道也民至愚无知何足以与此设谕告之彼又安知成王命君陈分政东郊成周曰时乃罔不变允升于大猷成周殷顽民所迁顽民淫湎叛怨尤其愚不可训诲者自后世论之当弃之絶之而成王方欲使君陈升之于大道自顽民成王犹期之以大道而况于他乎于戏古先圣王之所以治其民者乃如此也古先圣王之所以奉天命为天司牧斯民者乃如此也天能生斯民而不能教之惟民生厚因物有迁无有以左之右之使无越乎极无失乎常性则纵所欲往大乱之道也是故有君焉以代其任谓之天子则天之所以命人君者非为君者设也天以降衷于民民有之是为常性率此常性而徃谓之道亦谓之猷又谓之大猷又谓之极不率此常性以徃则为奸为宄为寇贼为大乱之道古先哲王知天之所以命我者在此知民之所以为治为乱者在此故夫一政一令之出无一不为乎此曰五礼所以防万民之伪而教之中曰六乐所以防万民之情而教之和曰刑刑者所以使民恊于中曰政政者所以使民无不正也中和正皆极也故唐虞三代盛时利用厚生无非正徳礼乐刑政无非大道左右有民惧民之或失此极也立我烝民莫匪尔极设官分职以为民极极者常道之异名言天下惟有此道不可得而加也立政立事莫非此极莫非中正上自朝廷下达闾里目之所见无非中正之色耳之所聴无非中正之音身之所履无非中正之行无奸声乱色以贼其外无异端邪说以贼其内从容乎大道之中不勉不强而自有士君子之行比屋之民皆可封兎罝之夫皆好徳成人有徳小子有造古者何修而得此民有良性无以贼之也民之有过有以防之也后世忿疾民之不驯上之人旣无徳以感动之乃为一切之政峻令苛法以痛绳之将以禁民之过而反毒其良性反作其不肖之心迨夫治之不得则曰后世之民非唐虞三代之民也世移俗改日就浇漓刑政已修而民犹如此亦付之无可奈何而已吁此岂后世之民果不可比扵三代之民也岂后世之民果日就浇漓果不可奈何也善夫魏郑公之言曰若谓古人淳朴渐致浇漓则至扵今日当悉为鬼魅矣上之人贼民之良性而疾民性之不良上之人不善防民之过而忿民之顽田不井民无常产而欲民之有常心礼乐大壊淫靡轻浮之音沦浃乎民之肌髓而欲民之不荡郷不举里不选不教以徳行道艺而教以浅薄无用之虚文而欲民之不失徳是日授之以朱丹而恶其赤也日染之以皂墨而求其不黒也[见训语] 
少时读书窃自念古圣人之道髙明广大不可以心思不可以意度当寂然不动感而遂通如曰惟精惟一如曰一徳略见深旨其它大略曰钦曰敬曰谨曰克艰曰孜孜兢兢曰典常曰学于古曰奉天曰勤恤殊未省其实岂圣人姑致其谨循其常而其中固自有广大髙明之妙耶岂帝王之治理如此而不及其精微其精微不多见于书耶至读论语亦然惟见孝弟忠信力行学文平平常语所谓一贯之旨亦未明白无隐之诲亦不终告岂圣人不轻出其秘耶何其莫可晓也及微觉后方悟道非心外此心自善此心自神此心自无所不通心无实体广大无际日用万变诚有变化无穷不识不知之妙而旧习尚熟乗间而起不无放逸扵是方悟尚书论语所载止合如此放心之戒果为要害此心微动百过随之此心不动常一常明钦敬谨戒常妙常一治乱之机在此古道在此典常在此顺此为勤反此为怠顺此为恤反此为虐孝弟忠信乃此心之异名力行学文乃此心之妙用一贯之诲已详矣不可更言无隠之诲已详矣不可复说万务错综无非大道不安厥止祸乱攸基[见训语] 
舜戒禹曰敬修其可愿此可愿即孟子曰可欲之谓善夫人之所愿欲虽纷纷无穷大槩不出二端善与不善而已矣其善者可愿其不善者不可愿善即道心也即中也即精一者也顾人未之察耳孟子曰鸡鸣而起孳孳为善者舜之徒也鸡鸣而起孳孳为利者跖之徒也欲知舜与跖之分无他利与善之间也徐行后长服尧之服行尧之行即尧已此外岂复有深隠不可测识之妙哉即此可愿之善自是至中至正至精至一不可识也不可测也使舍此善而欲求精隠深微不可测识之妙乃非尧舜之道 
皋陶曰慎厥身修思永惇叙九族庶明励翼迩可逺在兹后世之言治者徃徃率不信以谓后世难治与古不同治道必不可止扵此乌虖此后世所以终不及古也慎厥身则治道得矣禹谟所谓克艰政乃乂正谓此其有所修当思乆永乆永则为道不永则非道道即恒性由此恒性悠乆不已斯乃诚实非由外假其施行则惇叙九族由亲及踈亲亲有杀无非道者昧者不知以为惇叙九族而已非道也惟圣人知其为道易曰圣人乆扵其道而天下化成又况庶明皆贤哲励翼无怠天子惟治迩而已由迩可以及逺此理灼然周公作立政惟言王左右常伯常任凖人缀衣虎贲即庶明之在迩者慎修思永惇族公已稔言之矣圣人灼见事理由迩而已不必劳神扵逺逺不可忘而非所详也圣人知要后世逐末[见训语] 
先生曰书云兢兢业业一日二日万几如何汲古对云儆戒万事之几先生曰此说未是几微也一二日此心念虑之微可言万也尧舜时太平无事如何一二日有许多事今朝廷每日敷奏亦不知甚多一二日断无万事 
皋陶曰无旷庶官天工人其代之葢有当为之事而后设官然则官奚可虚旷礼乐刑政无非左右斯民使无失恒性故汤诰曰惟皇上帝降衷于下民若有恒性克绥厥猷惟后孟子曰放勲曰劳之来之匡之直之辅之翼之使自得之又从而振徳之周设官分职以为民极极者大中至正天地人所同之道故庶官所职所施无非天地有毫厘不与天地相似则为逆天皋陶既言天叙有典天秩有礼天命有徳天讨有罪所以明其无非天道不可作好不可作恶不可置毫髪私意扵其间后世庶官能若是乎 
汲古问书云天叙有典勅我五典五惇哉天秩有礼自我五礼有庸哉同寅恊恭和衷哉天命有徳五服五章哉天讨有罪五刑五用哉政事懋哉吕东莱云勅者整齐工夫寅恭是典礼之根源典礼皆本于天惟君与天为一然后能惇之庸之若不同寅恊恭皆是虚文赏罚皆不可有我此心常勉勉不已不可有一毫止息纔有止息有我之心便生便非天心此说如何先生曰五典者父慈子孝兄良弟弟夫义妇聴长惠幼顺君仁臣忠不知者谓此五典人所为知者谓五典皆天叙也叙者有伦理也故亲生之膝下孩提之童无不知爱其亲者及其长也无不知敬其兄也其五典皆人心之所固有固有者天也勅者谨戒之谓惇者厚也人生本厚因物有迁始失其厚谨戒之使不失其厚尔五礼谓以吉礼事邦国之鬼神以凶礼哀邦国之忧以宾礼亲邦国以军礼同邦国以嘉礼亲万民庸用也在人能用之此五礼皆人心之所不能自己者天人一道也寅有敬谨之意五典五礼行则君臣上下皆敬皆恭衷心也其心皆和同天地之间一而已五服章彩不同随其徳之大小而赐之服惟当乎人心则当乎天心讨有罪罪有五等用刑亦如之必合天下人心则合天心皆不可容一毫之私懋哉者是勉其无动乎意以行其私也汲古谓圣人所为未甞不天无毫髪人为五典曰天伦五礼曰天秩命有徳曰天命讨有罪曰天讨至于功曰亮天功民曰视天民招损受益以为天道任官惟贤以代天工其动静罔不纯于天故无为而治者即天心之无思无为也先生曰是如此[见诲语] 
汲古问舜欲观古人之象命禹作服日月星辰山龙华虫绘之扵衣宗彛藻火粉米黼黻绣之扵裳是为十二章至周则升三辰扵旗而衣五章裳四章是为九章其取象增损不一而论多不同未明其义先生曰象服十二章以舜之圣犹未尽明命禹明之禹所明又不传扵后后学何敢遽言家语云心服衮职其义可明人心即道神明广大无所不通日月星辰皆光明无思无为而无有不照即此心之虚明光宅天下山以象静止不动而发生庶物龙以象变化不测而霈泽博施由是心而发诸礼乐政事焕乎其有文章则华虫似矣清明澄荡荡难名即水之难扵形容姑绣以藻则水可见矣火之光照象此心之照用宗庙之彛尊以其行道致孝米以养人而君心常患乎不博粉而散之则其惠广及黼为斧形鐡黒而刃白如此心之刚断柔而无刚亦足召乱半白半黒者即天时之秋冬地之西北二者之间乃干之次合于天道非出于人为黻形两已相背其色半黒半青北黒东青东北艮位万物之所成终成始是为冬春之际一岁之分象此心之辩察是是非非也衮职如此岂可不心服之服事也当从事乎斯道也周虽升三辰于旗其在旗犹在服也九章即十二章之道也道一而已矣 
先生观书[阙]汲古曰出纳五言汝听何如说汲古对曰孔安国云出纳仁义礼智信之言吕东莱云五言乐之成言者今之三百篇诗是也诗出扵上者为出出扵下者为纳出纳作之于乐先生曰此不是东莱之说五言是五方之言出纳即舜命龙作纳言又周官之训方氏诵四方之传道正岁则布而训四方五方者幷中国也五方多所传道者乃其方人士之所习言之害道者不可不训而正之也诵其言于朝纳也布而训五方出也圣人之教民忧国如此后世不复有出纳五言之官矣孔子曰修废官 
舜曰庶顽谗说若不在时侯以明之挞以记之此微觉治之大速故禹有俞哉之言后曰无若丹朱傲亦谓挞之遽微有傲忽庶顽之意意微起则浸而至于慢游至于敖虐其末流安知其不至于罔水行舟之类甚言之所以惧舜简初疑启呱呱而泣予弗子惟荒度土功是惟勤劳扵事而已殆非至精后省所谓微动乎意者亦不过不急于土功而动念于呱呱若此类而已不动乎意则孰非精一兹未见其粗也[见诲语] 
帝尧光宅天下之光如日月之光无思无为寂然不动而自足以黙化天下之民自足以黙安天下之民文王之不识不知而徳化自足以及广者此光也易言圣人以神道设教而天下服者此光也谓之神者言乎其不可以智知不可以力为也然此非于聪明文思之外复有所谓光也尧之聦明文思非出于人为非由于造作耳不蔽扵声而自聪目不蔽于色而自明聪自无所不闻明自无所不见使胷中微有意有我则外物必得以蔽之惟其无意无我故虚故明故不得而蔽故无所不通文者自此而发有自然之文思者以此而思有自然之深智如四时之错行如日月之代明无思无为而光被四表格于上下深悟孔子曰吾有知乎哉无知也则黙悟乎此矣[见训语] 
益稷篇夔曰戞击鸣球搏拊琴瑟以咏祖考来格虞宾在位羣后徳让下管鼗鼔合止柷敔笙镛以间鸟兽跄跄箫韶九成鳯凰来仪夔曰于予击石拊石百兽率舞庶尹允谐按明堂位言三代之礼乐而击玉磬郊特牲言诸侯之僣宫县击玉磬孔安国谓球玉磬简谓或戞或击以鸣球玉或搏或拊以鼔琴瑟以此而咏歌歌永言而声依永也以人声为先而球琴瑟从之故曰以咏是时祭礼初行祖考来至虞宾天子之后在助祭位羣后徳让亦以初就位故让也让出扵诚出于徳性也然后堂下之乐管鼗鼔与堂上之乐合作其一成也止以柷敔仲尼燕居言两君相见之礼升歌淸庙下管象舞夏钥序兴其次序亦与此同笙镛亦堂下之乐验诸周礼亦然大钟谓之镛其笙镛之间作也鸟兽跄跄然而来至其九成而鳯凰来仪夔又曰于予之击拊石磬也百兽率舞庶尹允谐舜徳格于上下感于神人以暨鸟兽而韶乐和声又感动之是以其应敏速非分外事也道未始不一故也孔安国谓戞击为柷敔殊未安下言合止柷敔安国又谓上下合止乐各有柷敔按尔雅所以鼔柷谓之止则柷所以止乐非合乐安国又谓搏拊者拊以韦为之实以糠乐记会守拊鼓周礼小师击拊大师登歌令奏击拊而故书附为付则付附拊特未定也明堂位拊搏玉磬揩击大琴大瑟则拊搏所以击之非器也荀子曰县一钟尚拊之大戴礼记曰县一磬尚拊然则附或付或拊诚有其器器甚古矣而夔曰搏拊琴瑟则拊非器也乃明堂位拊搏击之谓其出指曰搏入指曰拊欤世亦曰拊琴而搏其声搏然况下言拊石岂韦糠之谓也大戴礼记县一磬其玉磬欤鸣球宜尚附韦糠之至甚古夔偶不言欤抑击拊周礼非虞礼欤若此咏歌有附尚于磬则宜居鸣球之先不宜居后然夔所言乃略举所作致感应之效者非备言乐器也人声玉声丝声不及逺故在堂上今鼓琴不在堂宇则声大矣此亦可验 
箫韶九成何为能使鳯凰来仪击石拊石何为能使百兽率舞庶尹允谐帝舜扵是乎作歌曰惟是为几几微也动之微也是为感动之几也犹机焉其发甚微其应甚逺其道心之微乎其精一之神乎是几也可言而不可见可以畧言而不可以详言欲知此几即元首之起哉是也即股肱之喜哉是也即百工之熈哉是也是几也为正为中为和为乐为治为熈为敬为钦为善为一皋陶所谓念哉者此也率作兴事谨乃宪钦哉者此也所谓屡省乃成者此也所谓明所谓良所谓康者此也所谓丛脞所谓惰所谓堕者非此也[见训语] 
简读伊训至官刑曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士简扵是惊念夫今常情庸俗其恒舞恒歌者亦寡恒畋者亦寡至扵殉货色者多矣人徃徃未必知家必丧殉色而丧家者人亦具知至扵恒游人固以为非大恶可恕学子习举业时文而已轻浮纵逸徃徃戏侮圣言以为有司不以是去取若夫逆忠直逺耆徳则所至如是逺耆徳则自然比顽童矣其扵忠告者率不恱甚者继以怒其于老成则曰昔之人无闻知纵不诮毁则亦不亲狎矣望望然去之矣乃不知所以丧家者在是可不惧哉可不戒哉可不深念哉可一读遂已不书已之所犯于坐右而日日观省哉[见训语] 
箕子曰思曰睿睿作圣孔子曰心之精神是谓圣孟子曰仁人心也后世学者率求道扵心外不悟吾心之即道也故易大传曰百姓日用而不知子思亦曰率性之谓道殆不必言率也性即心心即道道即圣圣即睿言其本谓之性言其精神思虑谓之心言其天下莫不共由扵是谓之道皆是物也孩提皆知爱亲及长皆知敬兄不学而能不虑而知非圣乎人惟不自知故昏故愚孟子有存心养性之说致学者多疑惑心与性之为二此亦孟子之疵 
洪范九五福不曰贵者何也皇极之道人所共有欲使庶民咸于此极则贵有限故不言唐虞之际比屋可封文王之时成人有徳小子有造岂能使人人贵哉故六极亦不言贱若夫富则有俭徳者皆可致不贫之谓富周官序言设官分职以为民极三代而上其扵民无贵贱无不教 
康诰曰人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀王曰呜呼封有叙时乃大明服惟民其勅懋和若有疾惟民其毕弃咎若保赤子惟民其康乂简观书至是又观首篇言文王明徳慎罚又忆念舜典眚灾肆赦怙终贼刑而曰古先圣王之治天下不得已而用刑皆所以左右斯民使归于正今大罪之眚灾者固上奏而不杀至扵小罪非眚终自作不典式则断断乎不杀岂周公之严不如后世之寛哉而举一世贤士大夫之论咸以为不可行何也然则贤士大夫当深思周公大舜之旨夫刑者所以治民之不善使复扵善尔彼怙终不善则杀之也宜杀一人而众人畏惮不敢长恶善心兴起者不知其几也否则屏之逺方如疑则赦或罚可也虽然文王先敬忌明徳家既齐大小之臣无不一于正而后可以治民不然则亦未可故康诰曰不能厥家人越厥小臣外正而惟威惟虐乃非徳用乂 
先儒谓王城与成周为二地简窃疑其不然纷纷于今葢本乎孔安国一人之说夫召诰序言成王在丰欲宅洛邑使召公先相宅洛诰序言召公既相宅周公徃营成周使来告卜则所谓成周即洛邑王城明矣而安国乃析为二者葢以周公曰我卜涧水东瀍水西惟洛食我又卜瀍水东亦惟洛食安国疑此卜二地遂谓瀍水之东为下都为成周与洛邑王城异自此说一立而后世诸儒不复审考遂祖述不已而简所以疑其不然者其情状大体已着于前矣若夫卜瀍水东亦惟洛食者见龟所食墨亦依洛邑之吉尔亦之一言眀非二事王扵是拜手稽首以谢周公曰公不敢不敬天之休来相宅其作周匹休未甞及别为下都以迁殷顽民之意多士序曰成周既成迁殷顽民多士亦言于新邑洛又曰今朕作大邑于兹洛毕命亦曰周公毖殷顽民迁于洛邑则洛邑即成周岂不益明合召诰洛诰多士君陈毕命五篇之序读之情状昭昭又春秋左氏传言王子朝入于王城沉周之宝珪于河益验王城即成周昭二十六年冬十一月王子朝奔楚敬王入于成周甲戍盟于襄宫十二月王入于庄宫按昭二十三年王子朝入于王城秋七月鄩罗讷诸庄宫则荘宫在王城中则成周即王城又明矣宗庙宜在王城事理益着又况敬王微弱既告于晋合诸侯以修所居之城矣又岂能营宗庙宫室郊社百司庶府宾馆耶则益验成周即王城非独指瀍水之东益明左氏率好更辞既曰王城又曰成周乃其属辞常法又孔颕达正义扵王城言今基址可验而瀍水之东不言有基址可验节节可审知成周与王城非异也 
周公既复政厥辟乃拜手稽首告王以立政之至要首曰王左右常伯常任凖人缀衣虎贲忽良乆而后叹曰呜呼休兹知恤鲜哉休者叹美之辞谓夫兹乃致治之至要而后王知以此为忧恤而深虑之者亦鲜矣呜呼兹诚立政之机要虽四海之广夷狄之逺其治乱其叛服尽由于此王者诚能竭心尽情精择左右大臣与夫亲信近臣皆得其人如涤水之源其流派不足虑矣如培木之本其枝叶无所患矣用力少而取効多其机甚近而其应甚逺岂不要且妙哉所谓休者以此虽然使自古世主皆知此为要皆知此为急皆能恐惧深忧详察则必得其人必致治安不复有乱亡之祸夏可以长有天下商不得而代之商可以长有天下周不得而代之惟其知以为忧者寡也故周公首以戒成王恐王心之忽乎此也伯长也王左右伯长之官大臣也任信任也居王左右王所信任之官近臣也既为长伯既所信任必得大贤始居其职既为大贤不可輙易当常居其位故曰常伯常任至扵凖人典司法则亦可以次贤为之亦贵乆任而其体稍降其人易得不必以常为名缀衣掌帟幕小臣虎贲持戟屏卫之士言至此则凡在朝列与夫侍御仆从葢尽举之矣然亦不过王左右之所亲近此诚可谓灼知立政之要领矣岂有大臣近臣皆大贤而其保任逺臣有不可信者乎岂有朝廷既治而外治有不举者乎岂有侍御仆从罔匪正人而王心有不善者乎王心既善大臣近臣又皆善而逺臣有不善乎世主岂不知大臣近臣之不可不择而周公深有虑于成王者葢略知所择则所择不精深忧深虑则所择必精苟非明哲之主徃徃忽于其近劳神于逺且一意于择近臣犹虑其或差而况劳思于耳目所不及之地难哉好详而不好要必至于两失好要而不好详必可以两得是故惟明王好要以择近臣为忧知天下安危治乱尽在此则不敢以其违已而恶之不敢以其从已而乐之众好必察众恶必察虚中静观既视所以又观所由又察所安安者其乆也惟深虑乆察则虽有深奸隐情乆而自露歴观自古乱亡之君大率以人违已而疏从已而亲故贤者常逺不肖者常近而乱亡随之虽中材之主苟知安危治乱惟在近臣深忧精察自然不敢轻易以从违为用舍周公大圣人灼见治乱之机在于知恤而已矣故深致其意特异其辞以启成王难者曰舜辟四门明四目达四聪四方万里之情要使尽达于上亦当察逺臣之贤否而兹止以左右为言殆亦不可徧也曰逺情诚不可以不通此谓通逺情非谓择逺臣选择逺臣责之于近臣而已逺臣之罪近臣之罪明主之所深虑者在左右而已周公致戒诚为切的[见训语] 
先生谓汲古曰周公若曰拜手稽首告嗣天子王矣用咸戒于王曰王左右常伯常任凖人缀衣虎贲周公曰呜呼休兹知恤鲜哉此说如何汲古对曰成王继统周公摄政故致敬而告之曰嗣王代天作子非可轻也羣臣因公之言咸进戒于王则谓王左右之臣皆不可以非其人周公遂叹曰当此太平休美之时而知忧此者鲜汲古因又问如常伯常任凖人缀衣虎贲与呜呼休兹说者多不同敬求其诲先生曰伯长也谓六官之长及三公当常乆其任故曰常伯其次在王左右常任事之人曰常任其在左右司法度凖则之人曰凖人庶职之繁言之不尽遽言缀衣虎贲之微则其间在左右之职尽举之矣缀衣掌帷幄下士顾命出缀衣于庭虎贲谓虎士八百人掌先后王周公发叹而曰休者以前言之甚美也葢治道不逺近在王之左右左右苟得其人则君徳乌得而不正曰兹者公指所言左右之臣也今人言亦有此类休絶句兹亦絶句谓治要在此然知以此为忧恤者鲜使人君能忧虑乎左右之臣则不肖无自而入有治而无乱有安而无危圣人之言非不切至后世君臣如醉如梦故胎祸扵无穷[见训语] 
世儒之言果断惟曰处事当决无疑滞葢误解周官惟克果断乃罔后艰之语周官葢言功崇惟志业广惟勤继曰惟克果断所以赞言志勤戒毋悠悠当如舜若决江河沛然莫之能御也谓夫知之已审见之已明而又悠悠不勇进则不可非谓见未明知未审冒然勇徃也后儒所谓果断乃此类耳异哉观古书不达其旨惟就已说既误已又误人谬以千里夫知已审见已明尚当询谋况于未明未审而遽果断哉简深虑世说乆固遗祸无穷敢敬指周官上文以证[见训语] 
书首言尧典舜典典常也舜曰惟精惟一一亦常也仲虺之称汤曰率厥典又曰谨厥终惟其始所以勉之常也咸有一徳一篇伊尹所以丁宁训谕太甲曰常厥徳曰一徳惟常故一惟一故常又曰终始惟一时乃日新又曰协于克一傅说告髙宗曰念终始典于学洪范曰皇极之敷言是彝是训彛常也夫以皇极之道箕子为武王谆谆言之者乃在于彛之一言则常道之为道大矣成王命微子亦曰率由典常诰康叔又曰勿替敬典命蔡仲曰率乃祖文王之彛训周官曰其尔典常作之师呜呼古圣贤所以立徳所以出治无他竒巧所以每相诲告率不过典常之道自经学观古圣人之道徳事业当有髙深竒异之论而书之所载惟曰常道岂古圣贤未肯尽剖胷中之秘而政事之外复有精微之旨哉是不然孔安国不知道裂而殊之故以三坟为大道五典为常道不常何以为道不一何以为道道心惟微本精本一人心即道心心本常故合乎天下之公心而为政为事则其政可以常立其事可以常行不合乎天下之公心而为政为事则其政不可以常立其事不可以常行箕子曰无偏无颇遵王之义无有作好遵王之道无有作恶遵王之路无偏无党王道荡荡无党无偏王道平平荡荡平平之道即常道也无深无竒不怪不异平夷简易而天下之道无越乎此由古到今有失此常典平夷之道而能有济者未之前闻也 
汉孔安国谓鲁共王壊孔子旧宅欲广其居扵壁中得先人所藏古文虞夏商周之书及传论语孝经刘歆谓孔壁中得逸礼有三十九书十六篇有又也即朞三百有六旬有六日之有也时世已有鲁淹中所出之礼世谓之礼古经者七十篇文与孔壁之礼相似而又多三十九篇故曰有世所未见故曰逸亦犹世已有伏生之书与孔壁之书文相似而又多此逸篇之书非孔壁中止有此篇数也自大小戴已集此仪礼刘向别録亦见之向歆父子之校书秘府备见古文汉艺文志亦谓孔壁中得古文尚书礼记礼记者有礼又有记也即孔安国所谓传艺文志又谓之古经五十六巻经七十篇记百三十一篇后又谓礼古经者出于鲁淹中及孔氏学七十篇文相似多三十九篇葢世尊尚之故曰经实古传 
子曰诗三百一言以蔽之曰思无邪学者观此徃徃窃疑三百篇当复有深义恐不止此不然则圣言所谓无邪必非常情所谓无邪是不然圣言坦夷无劳穿凿无邪者无邪而已矣正而已矣无越乎常情所云但未明乎本心者不知此不信此知此信此则易直子谅之心油然而生生则恶可已恶可已则不知手之舞之足之蹈之有正而无邪有善而无恶有诚悫而无诈伪有纯而无杂有一而无二三读周南召南必不面墙以兴以观以羣以怨无非正用不劳勉强不假操持怡然自然所至皆妙人能知徐行后长之心即尧舜之心则知之矣知乍见孺子将入井皆有怵惕恻隠之心即仁者之心则知之矣此心人所自有故三百篇或出于贱夫妇人所为圣人取焉取其良心之所发也至于今千载之下取而诵之犹足以兴起也故曰兴于诗 
孔子曰诗三百一言以蔽之曰思无邪又曰兴于诗又曰人而不为周南召南其犹正墙面而立也与思无邪即兴兴则不面墙一旨也自孔子梦奠于两楹之间日至月至者相继沦没孰有知此旨者此旨非子夏所能知也子夏子张子游以有若似圣人欲以所事孔子事之强曾子曾子独不可曰江汉以濯之秋阳以暴之皜皜乎不可尚已曽子则知无邪之旨矣子夏使西河之民疑其扵夫子其与无邪之旨乖矣思无邪一语孔门诸贤尽闻之后世学者亦尽闻之而简谓曽子则知之余难其人何也斯事至易至简如舆薪置其前而人自不见如钟鼔震其旁而人自不闻如目不见睫以其太近如玉在其懐中而终日奔走索诸外诗三百篇多小夫贱妇所为忽然有感扵中发于声有所讽有所美虽今之愚夫愚妇亦有忽讽忽美之言苟成章句苟非邪僻亦古之诗夫岂难知惟此无邪之思人皆知之而不自知起不知其所自用不知其所以终不知其所归此思与天地同变化此思与日月同运行故孔子曰夫孝天之经地之义又曰礼本于大一分而为天地转而为阴阳变而为四时列而为鬼神又曰哀乐相生正明目而视之不可得而见也倾耳而听之不可得而闻也一旨也今夫所谓毛诗序者是奚知此旨求诸诗而无说无说而必求其说故委曲迁就意度穿凿殊可叹笑孔子曰关雎乐而不淫哀而不伤此言关雎之音也非言关雎之诗也为序者不得其说而谓关雎乐得淑女以配君子忧在进贤不淫其色哀窈窕思贤才而无伤善之心今取关雎之诗读之殊无哀窈窕无伤善之心之意樛木之逮下意指君子故曰乐只君子而序言后妃桃夭言昏姻夫妇之正序者无得乎正之旨必推本诸后妃之不妬忌鹊巢之诗初无国君积行累功之意而序言国君积行累功甚者至于何彼秾矣之诗初无车服不系其夫下王后一等犹执妇道以成肃雍之徳之情而序推而详言之葢为序者不知孔子所删之旨不知无邪之道见诗辞平常无说意圣人取此必有深义故穿凿迁就委曲增益虽傍依礼义粲然典雅之文而孔子之本旨亡矣毛氏之学自言子夏所传而史氏又谓卫宏作序自子夏不得其门而入而况毛苌卫宏之徒欤子夏之失未必至如此甚葢毛卫从而益之序本曰义先儒谓众篇之义合编者谓今之所谓序者也犹未冠诸各诗之首后儒离而冠之学者见序而不见诗诗之有序如日月之有云如鉴之有尘学者愈面墙矣今序文亦不必尽废削其大赘者与其害扵道者置诸其末毋冠诸首或可也观诗者既释训诂即咏歌之自足以兴起良心虽不省其为何世何人所作而已剖破正面之墙矣其通达也孰御昔者舜命禹亦昌言禹拜曰都帝予何言予思日孜孜夫都美辞也既自以所言为美而又曰予何言予思日孜孜尔故皋陶吁叹而问曰如何禹曰洪水滔天浩浩懐山襄陵下民昬垫予乗四载随山刋木暨益奏庶鲜食予决九川距四海浚畎浍距川暨稷播奏庶艰食鲜食懋迁有无化居烝民乃粒万邦作乂自或者观禹斯言无说也无义之可索也而皋陶曰俞师女昌言呜呼至哉惟禹能言惟舜皋陶能听能知学者知此则知思无邪之旨则知易书礼乐春秋之旨则知天地四时鬼神万物之旨则知万世千圣之旨[见训语] 
孔子删诗三百篇未甞作序惟以一言蔽之曰思无邪简取诗永歌之不胜和乐融畅如造化发育醇然粹然不知天地之在彼万之不齐也不知其所始不知其所终也呜呼至矣及考序文大失本旨如云翳日如沙混金诗中无邪之妙自足自全虽不知何世何人所作无损扵斯妙也况序亦不能尽知其世与其人其间乖谬良多 
先生问汲古既醉诗云昭明有融晓此说否汲古对曰昭即明也融和也既明且和其徳备矣未知是否先生曰融一也昭明有融是澄然融一[见诲语] 
汲古问大雅假乐君子显显令徳中庸云嘉乐君子宪宪令徳诗假音暇却与中庸嘉字不同先生曰假者嘉音之讹晓此诗否汲古曰显显令徳宜民宜人受禄于天此言王有令徳则民从而天与之是否先生曰嘉善和乐葢君子之形容徳性之光辉徒乐而非善固非徳性之乐徒善而无乐亦非徳性之善既嘉善又和乐徳性之光辉自然而然初非有意于为善又为乐也此惟有徳者自知而非章句儒所能识也君子谓王道徳性人所同有惟不昏蔽是谓君子即嘉乐之容光其令徳已显著显显者令徳之益显人犹民也人又足以包诸侯诸臣由此徳性而发无所不宜无所不通人心亦在是故受禄故天保右之命之申而延之虽曰自天实自君子之徳性汲古又问干禄百福是成王求禄于天否先生曰干禄非干求也千字似干传之微讹也阙疑则可谓干求则大不可十百为千千禄百福言其多也愿王子孙蕃衍至于千亿穆穆静黙之容皇皇精明尊大之容此亦言君子之形容徳性之辉光非有心于为静黙为精明尊大也徳性无思而其容光自然有若是穆穆皇皇之象也君王通称宜者善之辞也不愆差不昏忘率由先王之旧章由徳性而发自不愆不昏自率由旧章葢自与古先圣王所施所行同也汲古又问威仪抑抑徳音秩秩无怨无恶率由羣匹如何先生曰威仪毎每有谦抑之容令徳之音秩秩不已人颂其善不一而足无怨之者无恶之者匹类也率由群类众欲而行无已私也是皆徳性之所发如此先生曰道无先后小大觉焉者有先后小大汲古曰夫子告子贡曾子皆一以贯之子贡徒闻而不复问曾子能唯而不加辩此见圣贤之道无异而觉者有异焉如曾子与子贡吊季孙之母阍人以君在弗内俱入廏修容焉子贡先入阍人曰已告矣及曽子入阍人辟之卿大夫皆辟位公降一等而揖之此非容之谓也其觉与未觉自见于动容出处如此惟圣人一贯之妙不可言先生曰圣人循循善诱姑曰一曰贯天地内外人物有无变化万状未始不一不必言贯曾子未觉始言贯以启之及既唯旣觉知此心日用无非此道故与人忠信恕人如已皆此道也子贡则不然亿中方人岂知忠恕夫子屡启之而终未觉 
先生曰诗云文王陟降在帝左右如何说汲古谓此只是天人一理诗曰上天之载无声无臭仪刑文王天即文王也又曰不识不知顺帝之则文王即天也其进退升降之间一而已矣先生是汲古因问穆穆文王于缉熈敬止如何先生曰文王不大声以色故曰穆穆缉者缉理于思为微细之间熈有理顺之义缉熈者进退精微之谓进徳之实非思也非为也惟可以言敬敬非思为也惟可以言止止非思为也寂然不动感而遂通而不属于思为所谓不识不知者此也安女止者此也文王之所谓缉熈者缉熈此也惟不动乎意不属乎思为故缉熈融释犹雪之融于水犹云之散于太空其缉熈于思为微细之间融释于无思无为之妙如此岂不是美而可叹服哉故曰于惟其道心不识不知故声音不大形色亦不大而见为穆穆也[互见诲语] 

慈湖遗书卷九宋杨简撰 
家记三[论春秋礼乐] 
春秋于鲁桓书至至者以礼至于庙也春秋之时典礼大壊时君能以礼至于庙者无几史书之圣人无敢削焉是知也说者谓危之凿矣左氏近之矣而未有以明其为道鲁桓天下之大恶也何道之有盖百姓日用而不自知也圣人如天焉无私好无私恶鲁威大恶圣人已着其罪所以明其非道非私恶也至于至庙一节犹知遵礼之善犹知有祖庙也虽其中心之藏未必果出于诚而其事则礼也圣人知所是也是者是道非者非道春秋不以善掩恶不以恶掩善终不以威公弥天之恶掩其毫毛之善以善者道之所在圣人不得不明之也春秋借二百四十二年之行事以明斯道非为春秋之君臣设也为万世设也 
春秋为明道而作所以使天下后世知是者是道非者非道而诸儒作传不胜异说或以为尊王贱霸或以为谨华夷之辩或以为正名分或以为诛心凡此固春秋所有然皆指其一端大旨终不明白子曰吾志在春秋扵二百四十二年扰扰颠倒错乱中而或因或作是是非非靡不曲当所是是道所非非道如四时之错行如日月之代明皆所以明彰大道古诸侯无私史周官小史掌邦国之志费誓周书汉汝江沱之诗编诸二南自晋之乗楚之梼杌鲁之春秋三史作而诸侯有私史矣孔子因之道之变也 
春秋左氏传襄四年穆叔如晋一章与国语大同小异其异为义不甚同大戴记与家语言等篇亦大同小异义亦大殊以是知尽信书不如无书书难尽信扵是甚明 
春秋人物多贤而吴季子晋成鱄其言简尤心敬焉季子请观周乐使工为之歌至歌颂曰至矣哉直而不倨曲而不屈迩而不偪逺而不携迁而不淫复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也季子非有道安能为此言成鱄曰诗曰唯此文王帝度其心莫其德音其徳克明克明克类克长克君王此大国克顺克比比于文王心能义制曰度德正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文简甚有味乎应和之莫照临之明经纬天地之文也 
秦穆公欲立重耳穆公之心本善也公子絷以利说之而移晋夷吾欲从兄扵翟夷吾之心本善也冀芮以利说之而移兹利也乃害也韩原之战穆公几为韩简所止狥絷之说以至扵此也夷吾虽以不正得国身陷扵恶子不免戮害孰甚焉 
汲古问春秋经有书王正月有不书王正月此是畧阙文否先生曰十一公之元年皆书王正月唯桓公三年而后不书王定公元年不书正月而书王三月汲古云未逹其义先生曰不书者非脱阙也孔子削之也子曰知我者其惟春秋乎罪我者其惟春秋乎即此类也盖春秋其甚严而亦甚寛鲁桓弑君周王当诛之至三年而王不能诛始不书王鲁昭公之见逐扵三家薨扵干侯逐虽轻扵弑既七年矣故定公元年不书王正月明王不能正三家之罪而讨之汲古见荘子云仲尼曰天下有大戒二其一命也其一义也子之爱亲命也臣之事君义也事其亲者不择地而安之孝之至也事其君者不择事而安之忠之盛也汲古谓忠孝名虽异而实无异如以有二言之恐非圣人语孔子曰资扵事父以事君而敬同又曰以孝事君则忠又曰君子之事亲孝故忠可移扵君荘子以一命一义而分忠孝以为圣人语诚难取信先生曰忠孝一心无惑扵异论如周曰以无为首又曰物不胜天久矣是皆自纷纷扵意虑之间岂知乎孔子曰天下何思何虑又曰汝神将守形形乃长生既谆谆言无物之妙而又曰守形陋矣又自矛盾矣 
汲古问昭公十九年夏五月戊辰许世子止弑其君买以进药致祸何春秋书弑其君左氏曰许悼公饮太子止之药卒太子奔晋书曰弑其君公羊曰曷为加弑讥子之道不尽也糓梁曰弑正卒也正卒则止不弑也何三传皆言止不弑君先生曰礼医不三世不服其药如君有疾饮药臣先尝之亲有疾饮药子先尝之许止不慎不敬轻果进药致此大祸虽奔而弃位未踰年而卒足明其心而春秋犹加之以弑名者所以明道也夫人心自善自清明谨重必不轻进其药扵君亲惟其意动而昏不敬不谨故轻进药扵君亲而不免此祸许止虽未踰年而死亦不足以赎弑君之罪者孔子不削欲使后世深思力索求免此罪必至扵复吾本有之道心则静重敬谨自备万善自絶万过自信其可以免矣[见诲语] 
曲礼曰无不敬俨若思安定辞安民哉人心即道不假外求放逸慢易则失之故曰毋不敬毋不敬则常清常明俨然若有所思而非思也无思非冥然而昏如日月无所不照而非思也孔子不知老之将至皜皜乎不可尚已纯然浑然即此妙也颜子三月不违仁即此妙也月至者终月如此日至者终日如此老子曰我独怕兮其未兆未兆者念虑之未形也学者求斯须思虑暂止不能而老子能久持之曽子战战兢兢亦入此也俨若思未言之时也至发扵言辞亦安亦定则动静纯一其德全矣故可以安民[见训语] 
小戴曲礼篇曰太上贵德其次务施报施报非德乎又曰博闻强识而让敦善行而不怠谓之君子戴不思孔子之言曰行有余力则以学文乎行为先文为后天下之常理圣贤之常言而戴先文而后行盖戴以文为本务其心不王扵善行是谓本以文行杂之正犹汉宣帝曰本以霸王道杂之大抵自汉以来天下风俗本以利而杂以义歴千载而不变皆戴之徒助成其俗也此无他人欲盛扵中度实行非已所长姑从其所长扵博闻强识而尚之人之常情多言已所长尔论语曰子以四教文行忠信此非孔子之言亦非德行诸贤之言也至扵戴记之博闻强识益陋益鄙矣论语所谓文者讵如是乎夫圣孔子不居而戴以圣自名其矜大昏闇之状备见扵此 
礼曰死而不吊者三畏压溺畏死扵兵压死扵岩墙溺死扵水非不吊也不忍为吊辞不忍言之也使孔子果死扵匡则亦不可吊乎屈原之死亦不可吊乎而先儒有谓直贱之而不吊此乃固陋执言失意人心之所不安也礼在人心故虽先王未之有而可以义起者义生扵人心之所同然也户开亦开户阖亦阖有后入者阖而勿遂此礼也岂生扵人心之外乎智者即心而言礼愚者自外而言礼曰礼自外作者非圣人之言也以五礼防万民之伪谓是也[见训语] 
伯髙死扵卫讣于孔子孔子曰吾恶乎哭诸兄弟吾哭诸庙父之友吾哭之庙门外师吾哭诸寝朋友吾哭诸寝门之外所知吾哭诸野扵野则已疏扵寝则已重夫由赐也见我吾哭诸赐氏遂命子贡为之主猗与圣哉惟得道乃能尔变化万状皆道心之为而不知其所自来也窃笑夫好古不通之士锱铢比方分寸量度其何以应方来无穷之变哉 
孔子适卫遇旧馆人之丧入而哭之哀出使子贡脱骖而赙之子贡曰于门人之丧未有所脱骖脱骖扵旧馆无乃已重乎孔子曰予向者入而哭之遇扵一哀而出涕吾恶夫涕之无从也小子行之扵是窥见圣人日用变化之妙即天地四时不无愆阳伏阴之妙是谓大徳则无踰也小徳则出入可也子夏谓大德不踰闲小德出入可也是殆闻夫子之诲而微失其辞德本无小大小大之言因学者而随施初无实意也天地变化何大何小子曰小德川流大德敦化是盖孔门诚有是论然小大之论因人而遇施谓其果有小大不可也谓其果无小大亦不可也孔子曰无可无不可此诚有不可以言语解释之妙不可以心思测识之旨孔子自谓莫我知也夫比世好古学礼之士观脱骖扵旧馆之事使不知其为孔子必以为轻重失伦已所不为今虽知其为孔子亦莫喻孔子之心往往以为流传之失实夫流传之讹妄者有之矣如谓子皷琴见猫取鼠欲其得之遂有幽沈贪得之音此则讹妄矣如谓尧瞽瞍北面朝舜孔子曰殆哉此则讹妄矣脱骖之事非讹也无妄之疾勿药有喜孔子曰无妄之药不可试也利欲之过内讼可也脱骖之过阴阳寒暑之为偏也圣人日用不识不知纯纯皜皜不知老至遇扵一哀而脱骖天道之变也不可度思矧可射思而后学以轻重多寡观之陋矣[见训语] 
檀弓下篇云祭祀之礼主人自尽焉尔岂知神之所飨亦以主人有齐敬之心也又子游曰始死脯醢之奠既葬而食之未有见其飨之者也自上世以来未之有舍也为使人勿倍也呜乎鬼神之道不如是也孔子曰未能事人焉能事鬼盖曰知人则知鬼矣以形观人则人固可见以神观人则人固不可见也神者人之精形者人之粗孔子曰心之精神是谓圣神无方无体范围天地发育万物无所不通无所不在故孔子之祭知鬼神之实在而羣弟子观孔子之祭时精神以为如在也今子游以为未见其飨之是求鬼神之道于形也死生一致人神一贯此孔子之自知非子游之所知而况于戴圣乎[见训语] 
檀弓下篇君临臣丧以巫祝桃茢执戈恶之也此非圣人之言夫君临臣丧亲爱之心也人不能皆圣人圣人则无畏常人安能皆无所畏桃茢执戈所以安夫人君之心也圣人不敢尽去此礼虑夫畏心之胜并与夫临丧之礼而不行也巫祝所以接夫鬼神者桃鬼之所畏茢萑苕盖曰扫不祥鬼亦恶铁戈益足以抗之矣圣人安以此为礼因人情而为故有此谓畏之犹可也而曰恶之岂君临臣丧之本心哉记者误释贼其君所以亲爱其臣之心夫圣人不得已而存是礼记者又从而増益其不善之心奚可[见训语] 
鲁悼公之丧季昭子问扵孟敬子曰为君何食敬子曰食粥天下之逹礼也吾三臣者之不能居公室也四方莫不闻矣勉而为瘠则吾能毋乃使人疑夫不以情居瘠者乎哉我则食食记者记此盖有是敬子之意是启人臣无君之心也不可以为训学者断断乎不可读非圣之书孔子殁邪说又作先儒莫能辩其非致国家行其书列扵六经殊为巨害 
有子与子游立见孺子慕者有子谓子游曰予壹不知夫丧之踊也予欲去之久矣情在扵斯其是也夫子游曰礼有微情者有以故兴物者有直情而径行者戎狄之道也礼道则不然人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟辟斯踊矣品节斯斯之谓礼人死斯恶之矣无能也斯倍之矣是故制绞衾设蒌翣为使人勿恶也始死脯醢之奠将行遣而行之既葬而食之未有见其飨之者也自上世以来未之有舍也为使人勿倍也故子之所刺扵礼者亦非礼之訾也呜乎非圣之言殊为害道直情径行戎狄之道也放肆无礼固不可而子游言礼于心外唯曰微情曰故兴物不言此心本有之正谓人死斯恶之矣此谓他人则可谓其子则不可孔子曰人未有自致者也必也亲丧乎人虽至不肖其丧亲也哀痛略同而子游曰斯恶之矣诬矣夫人皆有至孝之情而子游诬之以为死而恶之是奚可是奚可设蒌翣所以饰也为使他人之勿恶犹之可也若夫绞衾所以爱之非谓他人而设行人子哀痛忠爱之心而已矣圣人因人本有忠爱切至之心而为之节文故礼非自外至人心之所自有也至扵又曰无能也斯倍之矣其诬污人子之孝心滋甚始死之奠朝奠夕奠殷奠启奠祖奠遣奠虞祭接祭卒哭祭祔祭练祥祭禫祭皆人子笃爱之诚见诸礼文者如此亦非自外至也亦圣人因人心而为之节也至扵又曰未见其有飨之者也噫其甚矣孔子曰未知生焉知死未能事人焉能事鬼生死一人鬼一孔子未尝言无鬼神而子游敢扵言无鬼神是奚可人惟不知生故不知死不知人故不知鬼神人寝不离床而梦登天梦之千里之外岂七尺之躯所能囿哉人执气血以为己执七尺以为已故裂死生判有无殊人鬼而不知其未始小异也不知其未始不一也孔子曰夫孝天之经地之义又曰礼本扵大一分而为天地转而为阴阳变而为四时列而为鬼神逹扵丧祭射御冠昏朝聘又曰吾道一以贯之孔子祭如在知鬼神之实在记者无以着孔子诚恪之心故再言之而子游以为未有见其飨之者也是奚可是奚可 
卫有太史曰柳荘寝疾献公曰若疾革虽当祭必告再拜稽首请扵尸曰有臣柳荘也者非寡人之臣社稷之臣也闻之死请往不释服而往遂以襚之与之邑裘氏与县潘氏书而纳诸棺曰世世子孙毋变也檀弓下篇具载如右无讥焉斯足以着卫献公好贤报忠之心矣简初亦为之起敬而无疑他日读之乃觉其非道似是而非不可以无辩洪范曰无有作好遵王之道献公深感柳荘之弭祸念之不忘故至扵此而非大公之道也非礼也似善矣而私也作好也柳荘虽贤臣所祭则君也臣也当祭而废者唯天子崩后之丧尔臣摄其事则君薨夫人之丧亦废不闻卿卒而废也曽子问诸侯旅见天子入门不得终礼废者孔子曰后之丧尔不闻以公卿之丧而废也公大贤盛德犹不以其丧废礼而况扵当祭乎礼所本无而预戒之使当祭必告私也不释服而往异乎易羔裘玄冠之礼矣遂以禭之与之邑亦可怪不可少缓乎知孔子不以车为伯鱼颜子之椁则大道清明人欲消释非礼之礼不足以动其心矣 
襄公朝于荆康王卒荆人曰必请袭鲁人曰非礼也荆人强之巫先拂柩荆人悔之荆与鲁皆非礼檀弓篇不必记可也记者盖有不平荆人之强鲁以非礼亦快鲁以巫祓殡足以挫荆人之心也呜呼衰世人子所以事其君治其国者多此类不能辅君以道兴其国家而使朝楚徒求胜扵末节亦可羞矣亦危矣 
季子皋葬其妻犯人之禾申祥以告曰请庚之子皋曰孟氏不以是罪予朋友不以是弃予以吾为邑长扵斯也买道而葬后难继也且既无葬可犯人禾之礼而不庚之是子皋之过也记者既不明言其非而卒记难继之说是殆许之也檀弓记者衰世之士礼乐浸废之论也载哀公妻我之言载容居不敢忘其祖之言皆不明言其非可以勿记而备记徒启后世废礼之端又记军有忧赴车不载櫜韔意示将报也呜呼此岂先王典礼舜命禹征有苗苗逆命班师振旅其载櫜韔也必矣衰世所为遂着为礼此甚不可 
鲁荘公之丧既葬而绖不入库门士大夫既卒哭麻不入此乱国之为也檀弓记焉而不言其非礼则后世将有仿而为之者矣今削之庆父弑子般闵公与士大夫不敢申其哀惧庆父之不悦也申哀尽礼则不悦庆父矣闵公畏祸而不绖亦卒不免绖麻扵库门之外者畏鲁人之公论也不敢以绖麻入畏庆父也 
曲礼檀弓多言丧礼颇合孔子所重民食丧祭之意重丧祭礼其感动人之善性也易丧祭者斯人天性之发扵文为而先圣王因为之节制者也[见诲语训语] 
月令孟春行夏令则雨水不时草木早落国时有恐行秋令则其民大疫焱风暴雨总至藜莠蓬蒿并兴行冬令则水潦为败雪霜大挚首种不入月令此类衰世之文也衰世君昏政乱不知唐虞三代盛世初无是事孔子曰圣人有国日月不食星辰不悖河不满溢川泽不竭古者风不鸣条雨不破块今月令云云是使衰世君臣安扵衰乱不复反身修省谓月令所著乃古之常非政之疵也岂不大误后世耶凡月令此类宜削[见训语] 
月令真秦人之书尽敛君臣之职而总之天子天子之职当中心无为以守至正羣臣各尽其职事之大者则请于上而行之何至事无小大一命于天子秦尊君卑臣罢侯置守敛天下之权而尽总之其弊至是为天子者亦劳矣安能中心无为以守至正三代有司马无太尉太尉秦官仲冬之月农有不收藏积聚者马牛畜兽有放逸者取之不诘此启人盗心载季秋为来年受朔日真秦书也文见吕不韦春秋 
子游问曰丧慈母如母礼与孔子曰非礼也古者男子外有傅内有慈母君命所使教子也何服之有鲁之有司亦曰古之礼慈母无服而小记言为慈母之父母无服是为慈母有服子夏之传丧服也亦曰慈母如母传曰妾之无子者妾子之无母者父命妾曰女以为子命子曰女以为母若是则生养之终其身如母死则丧之如母贵父之命也子夏所传又与孔子不同盖未闻孔子之言故为俗礼作传孔子之射于矍相之圃也使子路执弓矢延射曰贲军之将亡国之大夫与为人后者不入其余皆入然则为人后者得罪于先圣如此而子夏传委曲而为之说何也道之不明扵天下也久矣事慈母如母非道也父命为子母非正命也从父母之命焉得为孝乎子夏随俗为说孔子固尝鄙之曰女为君子儒母为小人儒子夏非知道之士后世不宗本孔子之训而杂用俗习之说不知子夏之说而尊信之盖非圣人则多溺私情多违公道故世传丧慈母如母之礼今又载之国法呜呼道之不明也久矣孝道不明人心滋乱幸有先圣之言在郑康成必欲合孔子子夏之言为一故为孔子所言指国君之子康成好牵合众说不知孔子初未尝言大夫士之慈母异礼姑举君家余可类通况父母亦称严君子夏委曲为父命为母子之说乃爱妾之私情非天下之公道子夏所谓丧服传害道者良多不可不削以释人心之惑复人心之正小记亦有可削者 
曽子问曰卿大夫将为尸扵公受宿矣而有齐衰内丧则如之何孔子曰出舍于公馆以待事礼也郑康成云吉凶不可以同处正义云待事毕然后归哭二说皆未安礼必明其义郑徒曰吉凶不可同处不本诸人心非义之正夫有君丧服于身尚不敢私服以类通之则卿大夫为尸于公既受宿不敢废为尸之事宜也出舎扵公馆者患哀情之乱齐敬也待事者待祭日已为尸之事也齐衰不可比于君父故虽内丧不废尸事惟圣人能辩微决疑 
文王世子曰乐所以修内也礼所以修外也礼乐交错扵中吁圣人之言未尝有此唯曰吾道一以贯之又曰予一以贯之未尝裂内外如斯辩截不通也乐者吾心之和顺礼者吾心之等节无二心也所谓交错者何哉简每见学者多不知道意虑万状不知其未始不一也[见训语] 
文王世子篇曰凡语于郊者必取贤敛才焉或以徳进或以事举或以言扬曲艺皆誓之以待又语三而一有焉乃进其等以其序谓之郊人逺之于成均以其爵于上尊也郑注曰郊人贱技艺殊未安夫所谓三者有德进焉何得以技艺贱之况贤能之书道艺在其中王再拜受之登于天府三代之制未尝贱艺郑强加技一字形容艺之贱盖不明逺之之意逺之之意谓未及语姑誓而教之故曰郊人明未登于贤能之书尔非贱其艺也且其为言亦未当圣人之扵人无所不敬爱惟有罪乃逺之郊人方教而进之不当言逺之六卿在郊野卿大夫考徳行道艺而兴贤者能者 
又曰立太傅少傅以养之欲其知父子君臣之道也太傅审父子君臣之道以示之吁斯言似是而非虽正而不通父子君臣固其大伦而道无不通斯言使人杂而不一曰示之则意在扵事不启人之心又曰师也者教之以事而喻诸道者也皆似是而非与周礼师氏保氏曰徳曰道同而其旨异是皆求道扵外不知人心即道孟子扵齐宣王曰是心足以王矣鲁哀公曰是非吾道也吾一闻扵师也孔子曰君行道矣公曰道耶子曰道也圣贤皆启人本心之善故人心易明记者之说无益扵人徒尔惑人唯道后学同人扵迷而不知其非此礼记之言有是有非而后世一尊之今以为经以此取士违尔者黜故学士大夫千载一律意说纷然道心滋蔽吁可痛矣知其蔽者有几又曰设四辅及三公不必备惟其人语使能也三公坐而论道经邦爕理阴阳当尊而礼之而曰使能亦不敬矣 
文王世子篇首叙文王所以事王季武王之所以事文王者善矣余言礼事亦多善惟以意说厕其间则有不善前已辩数端后又曰有司告以乐阕王乃命公侯伯子男及羣吏曰反养老幼于东序终之以仁也是故圣人之记事也虑之以大爱之以敬行之以礼修之以孝养纪之以义终之以仁又曰古之君子举大事必慎其终始吁仁道之难明也久矣学者无轻言之孔子言仁岂曰惠而已哉今论语一书具在学者能通之者有几孔子曰若圣与仁则吾岂敢此虽谦辞亦足明仁道之大矣此止以养老幼言仁亦不知仁矣仁如桃有仁杏有仁梅有仁寂然无思为而能发生知此之谓智常明而不昏谓之仁由是而日用万变无不中礼谓之圣此可谓大矣岂思虑之所及始终一道大小一道此曰大事则谨其终始徒乱后学 
文王世子篇曰若内竖言疾则世子亲齐玄而养既夕礼记养者皆齐夫玄冠玄端固齐服而亲疾必玄者忌素也非齐也亲有疾子忧惧方兴何暇齐耶因玄而曰齐乃礼家不知道者溺心扵文为之曲失其本心者也此当削齐字庶不壊人心不损孝德圣人复起当不易斯言士丧礼虽本扵孔子而既夕礼乃为别篇此又其记断非孔子之言 
汲古问记曰政者君之所以藏身也未晓政何以藏身先生曰圣人言此政即礼也故曰礼者君之大柄所以治政安君也夫天生蒸民有欲无礼则乱而君据其崇髙富贵岂容废礼以危其身周以礼废故衰鲁以礼废故乱惟礼行义明而人心安扵礼义乃有尊君敬上之心无犯分干正之意故谓政者君之所以藏身也经曰安上治民莫善扵礼[见诲语] 
古列圣之扵礼器有不说之至教焉而诸儒莫之知也牺尊有沙牛之象焉尝官楚东知彼俗以牛之大者为沙牛牛之为兽重迟而顺者也人之所以去道逺者以其轻肆放逸故多违也覩牺之象必不作乎轻肆放逸之心心不轻肆放逸则道固未尝不在我而陆徳明輙更之曰娑尊盖因毛诗传牺尊有沙饰孔疏不知牛之为沙误谓羽饰改读沙为娑陆承其误又并改牺为娑差之又差妄谓本之毛郑毛郑受诬甚矣大和中鲁郡扵地中得齐大夫子尾送女器有牺尊为牛形厥验明着礼经曰牺尊者不胜其多何得每更曰娑殊滋后人之惑周礼司尊彛云朝践两献尊郑司农又读献为牺明堂位曰牺象周尊也为一代之所尚献必首之故亦曰献尊何以改读为象尊为象形象之为兽其重厚为至其入水毅然悠然险莫能陷人之道心似之自道心已明者观之足以黙证圣心之精微矣大尊有虞氏之尊也大之为言非物也当为至质无文之形或曰瓦尊也岂不似道欤山尊夏后氏之尊也明堂位曰山罍山寂然未尝动也发生草木其用无穷人之道心寂然事亲从兄事上临下变化云为神用无穷岂不似之着尊商人之尊也商人质其辂则木其尊则着于土而无足爵以斚灌尊亦以斚皆不复寓象是谓无象无所取象圣人之示人也亦明矣两口殆两耳而状类口欤体状如斗故又从斗欤而先儒外求音类谓为禾稼之形者殆凿也字画无此义焉壶尊以壶为尊亦无所取象也亦犹着尊之谓欤人之所以不明乎道意说蔽之也覩着尊壶尊之形则意说无从而作庶乎道心之忽明矣此维内明者自知之不可以言语解也可以言语解者皆意说也非道也牺尊山尊与夫鸡彛虎彛鸟彛蜼彛黄目之彛皆不可以言说解也以为可以言说解者不识牺象山尊与夫鸡彛虎彛鸟彛蜼彛黄目之彛也鸡之知时不以思而得之也不思而自知岂不足以证道心之寂然而无所不知乎鳯鸟之知时也亦然又有鸣声至和宛然道心之黙契故乐音取之有道者必有德威其静重刚毅之威似虎而其文也发扵自然亦似虎蜼之为兽健捷而有智鼻仰尾修末有两岐雨则自悬于木以尾岐塞鼻或以两指蜼有智有健捷自道心而发智者似之道心之智如水鉴如日月光明洞照何思虑凝滞之有故曰不学而能不虑而知黄中也中无体质无作好无作恶则自无所倚无所偏畔矣目清明也礼家之说曰言酌于中而清明扵外者陋矣此岂足以知黄目之旨哉道心无思无为无偏无倚自然清明奚分内外万物毕照不可以意度也而曰酌于中而清明扵外皆窒者之意说非道心之实说也方道心发用岂曰吾今酌扵中而清明扵外也使果有此意则倚扵此意不可以言中矣此意窒之何清明之有黄目之象诚可以黙会不可以言尽也尊之为言言是道之可尊也彛常也惟道为常书言典常惟常故一老氏之言驳矣亦曰知常人之道心未始不一未始不常未始不清明未始有偏倚唯其微动扵意焉故失之实未尝失也昏也如日月而云气蔽之虽足以塞其明而明未尝息也自不知尔明堂位曰灌尊夏后氏以鸡彛殷以斚周以黄目罍之为象雷也古雷三田字雷犹云也礼物多为云象皆古圣列勤启诲后人之至震动变化如雷如云皆足以为道心变化之黙证非训诂所能殚孔子曰风雨霜露神气风霆无非教也[见训语] 
郊特牲曰黄目郁气之上尊也黄者中也目者气之清明者也言酌扵中而清明于外也此非圣人之言礼家之意说也黄中是也目言其清明亦是也而专以气言则非也至于曰酌于中而清明于外则几于可笑矣不知道者之言固宜其委曲扵意象文义之末而不悟本有之中也是中天地以之位万物以之育人以之灵是中人之所自有中无实体虚明发光视听言动喜怒哀乐皆其妙用纯然浑然何内何外何思何虑而言酌于中而清明扵外恶有是理也哉黄 
目之道即牺尊之道牺之为物重厚而不浮人心之未迁扵物则皆厚也此厚即道心也人皆有是道心而自不省也牺尊犹象尊也象之重厚不浮犹牺也山尊亦犹是也山寂然而不动而又非无用也草木生焉水泉出焉人之道心本无体状无体状则动静不足以言之山其似也礼物多取云雷之象是又黄目之道也人与天地名曰三才言其一体也道心虚明云为变化即云雷之用也即天地之道也古圣人即礼象以垂教其启后人至矣而先儒未有黙识其旨者孔子识之故曰仁者乐山又曰知者乐水皆此妙也 
玉藻凡祭不讳庙中不讳何也事死如事生欤古者卒哭乃讳则生事之时未尝讳也康成为说穿凿 
孔子佩象环五寸而綦组绶至矣哉大矣哉可谓斡旋天地运动四时发育万物而照映千古者也郑康成谓谦不比徳坐井观天至矣哉象环之无声乎佩无不玉古之制也行则闻佩玉之音君子之礼也吾圣人独异扵是佩无声之象环后学莫之晓也呜呼至矣举天下之所共视而莫之见也举天下之所共听而莫之闻也清明而健行者是也博厚而静止者是也春秋冬夏风雨霜露皆此也风霆流形庶物露生皆此也山以是峙川以是流草木以是华以是实禽以是飞兽以是走虫鱼以是动跃天地间变化万状皆象环之文理也混圎而无端也五寸五行也五常也错综成章綦组绶也天地万物万化非彼孔子非此也玉非有声象非无声也一以贯之也一非寡万非众也是故天数五地数五一也十百千万亿以至扵无穷一也所以事亲是也所以事君是也所以尊卑所以长幼所以夫妇所以朋友是也无庸加思焉而未尝离也愈思而愈莫之及也及不及一也思不思一也至矣哉大矣哉孔子之象环乎可谓斡旋天地运动四时发育万物而照映千古者也不可赞也不可论也而愚不肖之所同有也不自知其有尔颜氏之子其知之乎月至日至者其知之乎知不知一也知不知一者孔子之象环也 
明堂位云昔者周公朝诸侯扵明堂之位又云周公践天子之位且书曰周公相成王不曰践天子位明堂位之书非君子之言也孟子曰周公之封扵鲁为方百里也今明堂位曰七百里虽以附庸通之亦不及此閟宫公交车千乗乃方百里竭作之数或并附庸记之若方七百里则为方百里者四十九为车四千九百乗矣明堂位多诬 
小记大夫不主士之丧其衰世之礼乎古者不降上下各以其亲其情宜无此 
大传武王追王大王王季文王不以卑临尊也此为大传者之意说非武王之心也孝子顺孙敬其祖考尊而大之之道也武王至是始得以申其尊而大之之心也 
大传又曰圣人南面而听天下所宜先者五民不与焉一曰治亲二曰报功三曰举贤四曰使能五曰存爱夫所谓民不与焉异乎孔子所重民食丧祭矣大传意虽在民而言则不中又异乎中庸之九经曰修身也尊贤也亲亲也敬大臣也体羣臣也子庶民也来百工也柔逺人也怀诸侯也尧典克明峻德以亲九族大传以治亲先于举贤犹云可也至于以举贤列报功之后不知命何人酌所以报之也矧存问爱人者事亦偏小若此类多矣何止于五 
大传又曰立权度量考文章改正朔易服色殊徽号异器械别衣服夫欲齐一天下之心则改正朔易服色考文章亦足矣考诸古志未闻更立权度量异器械既易服色又别衣服纷更如此三代器服诚有不同盖积世之久风俗浸变器服浸异非创业之圣人遽纷然尽革朝野之器服也 
大传又曰服术有六一曰亲亲二曰尊贤三曰名四曰出入五曰长幼六曰从服简窃谓其五者皆当惟名未安郑康成谓世母叔母之属夫名固有之而亦岂无尊尊亲亲之心乎不然则谓君之母妻之属而亦岂无尊尊之心乎古者后夫人亦与其臣为礼亦岂略无亲义子夏谓士为庶母缌以名服也岂无尊尊之心乎亲亲之心乎从母昆弟缌子夏又曰以名服也岂无亲亲之心乎大抵不知道者多好为分裂殊异之说其末流至此岂不壊乱人心 
学记亦非知道者作泛泛外务谓知类通逹强立而不反辞气非真通逹果通逹岂九年所可限又曰君子之于学也藏焉修焉息焉游焉夫游息孰非修习之地善修者无动静之殊又曰凡学之道严师为难师严然后道尊是皆人为之故非道也尊师道也诏于天子无北面礼也何必加严何难之有 
学记古之教者家有塾党有庠术有序国有学郑康成求术之说不获乃曰术当为遂声之误也此说殊未安按周礼六乡设官掌书德行道艺书有学者六遂设官修稼改趋稼事盖士居六乡农居六遂遂非建学之所说文术邑中道也夫乡学自五百家之党有序之外不闻别有讲学之地则道路之旁设序可以讲学为宜为便则术序为乡学明矣何必改读改读又碍 
汲古问学记云学者有四失或失其多或失其寡或失其易或失其止人惟意固情放而有此失一失而不救则何止扵四先生曰人心圆融广大虚明应感无所不逹安得有失人扵其间加以私意则本心始失矣失之多则繁而无统失之寡则知一不知其二失之易则大轻易而不详审失之止则无志而怠惰惟溺于静止而恶动作此四者足以尽学者之失先生又谓记云学者四失教者必知之故孔门问答率随人之失而答之各救其失而已子游事亲有徒养而未敬之失孔子教之以敬而使之尽救其失则子游之孝心未始不全也仲弓未敬未恕之失孔子告以出门如见大宾使民如承大祭已所不欲勿施扵人所以救其失使其失尽去则仲弓之心未始不仁也人无过失则道心融明先生曰常情多责人而不责已君子则反省诸身惧已德之未善上不敢怨天下不敢尤人自责而已汲古谓圣贤诲人皆以反身修行为要夫子曰君子求诸已小人求诸人孟子曰爱人不亲反其仁治人不治反其知礼人不答反其敬行有不得反求诸已先儒亦曰道学之要正已以感人人未之信反躬自治先生曰此言是患学者但能言而不行[见诲语] 
乐记亦非知道者作其曰人心之动物使之然也此语固然庸众皆不知其非而知道者不肯为是言盖知道则信百姓日用斯道而自不知百姓日用无非妙者惟不自知故昏乱也故曰物使之然则全以为非裂物我析动静害道多矣礼乐无二道吾心发扵恭敬品节应酬文为者人名之曰礼其恭敬文为之间有和顺乐易之情人名之曰乐庸众生而执形动意形不胜其多意亦不胜其多不知夫不执不动则大道清明广博天地位其中万物育其中万事万理交错其中形殊而体同名殊而实同而乐记谆谆言礼乐之异分裂太甚由乎其本心之未明故其言似通而实塞似大而实小是谓以其昏昏使人昭昭已自疑阻安能使人不疑阻其引孔子之言善矣其曰礼乐之情同亦庶几焉要其本旨不为大道故曰似通实塞其情状尤著者曰礼乐极乎天而蟠乎地蟠之为言乃记礼者之意态而礼乐之道非动静之可言而况扵蟠乎又曰穷髙极逺而测深厚皆意说又曰乐者敦和率神而从天礼者别宜居鬼而从地尤其可笑孔子曰礼本扵大一分而为天地转而为阴阳变而为四时呜呼圣言至矣圣人虽因人心以天地为二故曰分以阴阳为流转故曰转今人心本无礼乐蟠乎地之意何为又増益之以起其意乎辞意甚明与圣言霄壤矣 
乐记又曰钟以立号号以立横横非正音也又曰君子听钟声则思武臣亦偏矣失中和之道矣又曰磬以立辩辩以致死君子聴磬声则思死封疆之臣死节虽正而尊言扵此益偏矣失和矣又曰丝声哀哀非中正之声也竹声滥滥亦非正音又曰君子听竽笙箫管之声则思蓄聚之臣吁异哉大学曰与其有聚敛之臣宁有盗臣而作乐记者反思之乎 
乐记曰其本在人心之感扵物也吁亦末矣夫乐之道无本末无始终如欲启诱庸众姑言其本则人心之未感于物者其本也易曰干元万物资始乐者乐也乐说何自而生乎知此则知乐矣则知宫商角征羽上下抑扬之妙矣则知动静一矣感与未感一矣今也专指感扵物为本则蔽惑人心害其本然之妙矣 
即实而言乐即礼礼即乐名殊而实一姑循学者进德次序而言则由礼节以入扵和乐之妙故曰修礼以耕之播乐以安之而乐记曰知乐则几扵礼矣尤其失言乐记又曰仁近扵乐义近扵礼乐率神而从天礼居鬼而从地扵大道一贯之中而妄立町畦至此重复又曰乐由中出礼自外作乐由中出故静礼自外作故文又曰乐章德礼报情反始又曰乐统同礼辩异分裂坚定如此害道为甚啴慢邪也简节正也猛厉邪也刚毅正也乐记乃一之何也 
乐有所谓九夏夏大也大哉乐乎乐音生扵人心播于歌诗锺鼓管弦笙磬通于天地感扵鬼神节扵四时明于日月动散于雷霆风雨发育扵万物大矣哉王出入奏王夏王之一出一入至大也出入之时大矣哉孔子曰正明目而视之不可得而见也倾耳而听之不可得而闻也不特王之出入至大也尸之出入亦大也故尸出入奏肆夏不特尸之出入至大也牲之出入亦大也故牲出入奏昭夏牲之为物微也疑不可以言大也乌乎大哉天地之间何一物之不大也何一物之可以明目而视可以倾耳而聴也是故宾来则奏纳夏者明乎宾之来主之纳皆大也皆孔子之所谓不可见不可闻也臣有功奏章夏明乎臣之有功君之章之至大也亦不可见不可闻也夫人祭奏齐夏齐敬之心又何其至大也族人侍奏族夏又何其至大也至扵客醉而出或者以为醉而已出而已何足以为大也而奏祴夏焉圣人扵是特明其至大而无以加也是故有牍焉有应焉有雅焉虽在乎陶陶之中而歩步应四时之节公之出入也奏骛夏又以明公之一出一入其大与天地同与四时同与鬼神同与古列圣同天下无二道也是故天下无二大也人皆有是大而自谓不能者自贼者也谓其君不能者贼其君者也谓人不能者贼夫人者也圣人先觉我心之所同然耳一日觉之何所不通何所不同是故九夏一夏也于以明天下之无二大也圣人扵礼乐一名一物而致其深旨焉其启佑万世至矣[见训语] 
汲古谓乐记者以其记乐之义是否先生曰乐记非圣人之言曰乐由中出礼自外作又曰乐由天作礼以地制夫道一而已矣乐记之书似髙深而实不知道徒惑乱后学又曰礼乐极乎天而蟠乎地穷髙极逺而测深厚曰蟠曰测意状益露 
汲古谓乐者圣人所以善民心移风俗何周之旄人掌舞夷乐而祭祀宾客亦舞之先生曰圣人之心天地之心也圣人为天地两间之主虽四夷之民皆吾赤子也人心皆天地之心也四夷之乐以中正之音一之皆可以同天地之和感人心之善[互见诲语] 
祭法王立七庙一坛一墠曰考庙曰王考庙曰皇考庙曰显考庙曰祖考庙皆月祭之逺庙为祧有二祧享尝乃止去祧为坛去坛为墠坛墠有祷焉祭之无祷乃止去墠曰鬼孔子家语子羔问庙制扵孔子孔子曰天子立七庙三昭三穆与太祖之庙而七太祖近庙皆月祭之逺庙为祧有二祧焉享尝乃止王制亦曰天子七庙三昭三穆与太祖之庙而七而郑康成据礼纬谓夏五庙殷六庙周七庙康成岂未见商书之咸有一德七世之庙可以观徳则殷七庙甚明谓周七庙大槩是矣而亦有始末礼器曰夏立尸而卒祭殷坐尸周旅酬六尸六尸六庙也周之始享尝之庙六而已而康成之注曰后稷发爵不受旅凿说也礼器方言尸岂有发爵之尸而独不及乎康成不思武王欲祖文王之心而执七庙之常说也又忘祭法周人祖文王而宗武王欤康成礼学详审然不无差失其甚病者不善属文而好穿凿牵合此注周旅酬六尸谓后稷发爵之尸不言亦不善属文之验也康成改醴宾为礼宾改醴妇为礼妇以唯舒武为唯舒冠礼玄端玄裳黄裳杂裳可也强注作上士玄裳中士黄裳下士杂裳其不善属文之状若此者众孔子家语虽曰孔子观周遂入太庙后稷之庙然此乃记者之言非孔子之言况家语所记多误是时其以文王未正太祖之名位而周人或以称后稷之庙耶祭法及孔子家语皆曰周人祖文王而宗武王则文王为太祖甚明家语及祭法皆曰逺庙为祧而康成以有功德者为二祧夫逺庙不以功徳言也孔子谓以功德见祖宗者其庙不毁则殷之太宗中宗髙宗皆当不毁康成又将何以处之天子之庙七而周旅酬六尸六庙者武王将以祖文王虚其位以待之也太祖不可迁也是故周之始享尝之庙六而已后稷虽以始祖亦有庙而不与六庙同其所郊则及焉大祭则及焉有祷则及焉惟四时享甞祫不及旅酬六尸享甞祫祭也周家推本姜嫄大司乐首言享先妣谓姜嫄也閟宫有侐谓姜嫄之庙也姜嫄有庙则后稷宜亦有庙姜嫄之生后稷也神后稷始封则后稷始祖也周礼守祧奄八人每庙一人则当有八庙武王 
周公之时庙惟姜嫄后稷三昭三穆是为八欤家语又曰不及太祖虽在禘郊其庙则毁者谓鲧之类尔无功德不祖不宗以亲故郊故其后去祧而坛是为毁欤周至共王时文王始正太祖之位而三昭三穆至懿王时始复三昭三穆至孝王时武王之庙不迁不毁太祖及三昭三穆及武王及后稷其庙九矣而曽子问古者师行必以迁庙主行乎孔子曰天子廵守以迁庙主行载于齐车言必有尊也今也取七庙之主以行则失之矣当七庙五庙无虚主言五庙者谓诸侯也言七庙者因彼失礼而生文尔不可遂执此以为周止七庙 
祭义曰致爱则存致悫则着未知鬼神之无所不在也人自知德之无所不在则信鬼神之无所不在矣 
祭义曰殷人贵富而尚齿此非圣人之言也富非道之所贵也而家语谓孔子之言岂记者之差乎圣言之传讹记谬者亦多矣 
君执干戚就舞位君为东上冕而总干率其羣臣以乐皇尸孝敬之诚发扵中逹扵外者自尔也而曰此与境内乐之之义也非也礼家之说也失其诚敬支离而为是说也又曰所以假于外而以増君子之志也此又祭统之意说也求道于心外而溺没于故智者也 
孔子燕居子张子贡言游侍纵言至扵礼子曰居女三人者吾语女礼使女以礼周流无不徧也人心之礼本周流无不徧三子未明今启之教之故曰使夫言以启人因言而后生名而人以名而致惑天下之名众矣不可不思其故也曰道曰德曰仁曰义曰礼曰乐悉而数之奚有穷尽所谓道者圣人特将以言夫人所共由无所不通之妙故假借道路之名以明之非有其体之可执也所谓德者特以言夫直心而行者即道之在我者也非道之外复有徳也所谓直心而行亦非有实体之可执也仁者知觉之称疾者以四体不觉为不仁所谓仁者何思何虑此心虚明如日月之照尔亦非有实体也礼者特理而不乱之名乐者特和乐而不淫之名以是观上数名者则不为名所惑不为名所惑则上数名者乃所以发明本无名言之妙而非有数者之异也是故道即礼礼即乐乐即诗书易春秋孔子又曰礼本扵太一分而为天地转而为阴阳变而为四时列而为鬼神又曰人者天地之德阴阳之交鬼神之会五行之秀孔子不为名言所惑洞见贯道至一之妙故确然曰礼周流无不徧也[见训语] 
孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正明目而视之不可得而见也倾耳而听之不可得而闻也孔子斯言见小戴记学者厌观熟诵圣诲切的如是而未闻有表而明之者此无他无意之可解无说之可求如空之不可升如金石之不可鑚或者强为之说则曰其相生有义焉噫嘻异哉孔子曰乐之所至哀亦至焉未有相生之言也而亦曰至者又何耶至即不见不可闻彼惟不知可见即不可见可闻即不可闻故弃粗而求精弃一而求二哀乐必有物人以为必可见哭笑必有声人以为必可闻而孔子则曰不可见不可闻非弃形而言义也形即无形无形即形声即无声无声即声正不必作意以离之也据实而论不见其为二也意作而始离始二也自孔门诸贤犹率病乎意故孔子谆谆止絶之曰母意而况于后世乎意积见牢故虽闻正实之言反骇怪以为不可解今学者诚尽屏胷中之意说则自明自信矣[见训语] 
孔子闲居子张子贡言游侍论及扵礼子曰慎听之女三人者吾语女礼犹有九焉大飨有四焉苟知此矣虽在畎畆之中是亦圣人已两君相见揖让而入门入门而县兴揖让而升堂升堂而乐阕下管象武[家语作舞]夏钥序兴陈其荐俎序其礼乐备其百官如此而后君子知仁焉行中规还中矩和鸾中采齐[家语作荠]客出以雍彻以振羽是故君子不必亲相与言也以礼乐相示而已孔子又曰入门而金作示情也然则县兴而金作铿然而鸣即吾之情也何以言为也又曰升歌清庙示德也然则人声由中而发文德由中而畅即吾之徳也何以言为也又曰下而管象示事也然则堂下管钥武舞文舞次序而兴又即吾之事也何必身亲之也浑然天地万物皆吾之体也纯然宫商节奏皆吾之用也荐俎非外百官非彼行非行夫孰知其所以行而自中规还非还夫孰知其所以还而自中矩和鸾车之和鸾也而即吾之中采齐也客出以雍其彻也以振羽荘敬和乐之妙又何其始始终终而不可致诘也畎畆之中无两君相见之礼也而即两君相见之礼也无金声之乐也无管象夏钥也而管象夏钥之音舞未尝不日奏于其前而昧者不见不闻也耒耜之器耕蓺之勤良禾之欣荣耘耔之仁两目散日月之明四体运天地之神步中和鸾之节声谐韶濩之音此岂说合而强同之哉黙而识之当自知自信也不可思也不可言也学道者率以言而离黙而近孔子引三子归之一黙之中庶乎黙而成之矣[见训语] 
孔子谓子贡曰女以予为多学而识之者与对曰然非与子曰非也予一以贯之孔子曰天有四时春秋冬夏风雨霜露无非教也地载神气神气风霆风霆流形庶物露生无非教也清明在躬气志如神嗜欲将至有开必先天降时雨山川出云其在诗曰嵩髙惟岳峻极于天惟岳降神生甫及申惟申及甫维周之翰四国于蕃四方于宣此文武之德也孔子曰予欲无言子贡曰子如不言则小子何述焉子曰天何言哉四时行焉百物生焉天何言哉孔子曰人者天地之德阴阳之交鬼神之会五行之秀孔子曰夫礼必本于太一分而为天地转而为阴阳变而为四时列而为鬼神孔子曰射之以乐也何以听何以射人皆曰所以听者以耳而所谓耳者肤与肉而已肤肉能听乎孔子扵是致其问曰何以听人皆曰所以射者心与手而已而所谓心者何状方其挽弓挟矢而心已注于鹄及其射已心又若入而执之无得视之无见穷之无乡域卒不知其所孔子扵是又致其问曰何以射乌乎至哉射者即听者听者即视者视者即思者是数者杂出而并用何末何本何始何终无所不通是之谓大同其间髙者曰天厚者曰地明者曰日月暄凉寒暑曰四时震动者曰风霆润泽者曰雨露凝结者曰霜雪恍惚变化者曰鬼神其事亲曰孝其事君曰忠其事长曰顺其抚下曰慈其节曰礼其和曰乐言之则无穷思之则无说其谓之事物也非粗其谓之道德性命也非精粒我烝民莫匪尔极设官分职莫匪尔极哀乐相生孔子以为不可见不可闻则精粗之名何所置之知春秋冬夏风雨霜雪之无非教则知之矣知神气风霆庶物露生之无非教则知之矣知孔子之一贯则知之矣知则不知不知则知知即不知不知即知[见训语] 
深衣曰古者深衣盖有制度以应规矩准绳权衡短毋见肤长无被土此言其纵也又曰续衽钩邉此言其衡也自旁而数之衽居其端也古之衽今之襟亦曰袂也深衣属裳则当续衣之衽使之长与裳齐也上狭下广其边如钩言其旁曲也于体为宜玉藻曰衽当旁此之谓也衽亦修广矣矧当衣前故首言之丧服言丧衣裳负适袂祛广博尺寸靡不备载独不见所谓襟焉而有曰衽二尺而有五寸是衽即襟也丧服言衣二尺有二寸襟与衣齐而衽二尺有五寸何也言衣带下尺则衣之长略可知袂幅属衣之处曰二尺二寸此言袂之度而衣之长大畧三尺二寸内阙中八寸偏前以安项衽缀扵前领平衡之下则衽长二尺五寸正其度也通乎丧服之衽则深衣之衽与衣齐是为襟昭昭矣郭璞注方言亦谓衽为襟郑康成既误释之孔颕逹复误疏之谓深衣十二幅幅即衽也且援鲁哀公以衽受齐馈为证而深衣之篇未尝以幅为衽又与玉藻衽当旁之文不符盖孔思不及此故不知此下广之衽正足以受馈不为不寛古志四夷左衽丧记敛衣左衽咸谓襟也左传结衽若讼者结此衽也古棺有衽是谓小要以钩边如衽也古曰衽度度左敛右敛如衽也详考衽制无所不通深衣曰要缝半下玉藻曰深衣三袪缝齐倍要袪尺二寸袪袂口也袂今之袖也三袪言其大畧谓深衣之长也非恰言必三尺六寸古尺短盖侈乎衰衣矣康成之注曲矣齐下也其缝倍要即要缝半下也深衣曰袂之髙下可以运肘言乎当掖之度也又曰袂之长短反诎之及肘带下无厌髀上无厌胁当无骨者制十有二幅以应十有二月袂圜以应规曲袷如矩以应方祫交领也夫衰衣上古之制也领正方其前平衡故可缀六寸之衰后儒不究古者制衣之始自然之体若是而曰如今中衣邪领之交亦近扵方也使古表衣之领果邪则六寸之衰扵何所制之也邪缀扵前领则非宜也非正也古初制衣惟取阙中之方以安项尔简甞为方领深衣乆则前坠近扵今之圆领则后世变而为圆领亦其势之自然又变而为邪领其当暑之为欤以是为中衣不敢以为表衣人心之灵不敢向巧而下朴也不敢贵末而忘本也深衣曰负绳及踝以应直下齐如权衡以应平故规者行举手以为容负绳抱方以直其正方其义也故坤六二之动直以方也下齐如权衡者以安志而平心也五法已施故圣人服之故规矩取其无私绳取其直权衡取其平故先王贵之故可以为文可以为武可以摈相可以治军旅完且弗费善衣之次也深哉衣乎奚止次而已矣十有二幅即十有二月也袂圆天也祫方地也负绳及踝直也下齐如权衡平也奚止扵应之而已也人性自善自直自平自广大自神明自无所不通自与天地同有毫厘不平者不可以服是衣也有毫厘不直者不可以服是衣也有毫厘与天地有间者不可以服是衣也深衣惟曰抱方时已圆其所负之方欤中古之制欤抑阙中偏前故为抱方欤循颈而势同故独言抱方欤深衣曰具父母大父母衣纯以缋具父母衣纯以青如孤子衣纯以素纯袂縁纯边广各寸半玉藻曰朝玄端夕深衣深衣袂可以回肘长中继揜尺祫二寸谓长衣中衣则继袂之长掩乎不露复一尺而已反诎不及肘也微短扵深衣之袂也 
家语小戴记并载儒行一篇其间可疑者良多最其甚者曰其过失可微辩而不可面数也其刚毅有如此者殆非孔子之言 
舜命伯夷典礼而告之曰夙夜惟寅直哉惟清何谓也寅敬者礼之道礼曲折万状而由道心行之实未尝曲折故曰直实未尝万状故曰清曰直曰清曰寅以三言明礼之一道后世道不明此等语多莫晓 
礼仪三百威仪三千皆自道心中流出人皆有道心苟不明而徒执迹必至失道玉藻戎容暨暨言容詻詻色容厉肃与皇矣临冲闲闲攸馘安安之容异矣天下之事不可执定论也乆矣扵是益信惟圣人之言礼贯通无阻 
大戴礼小辩篇哀公曰多与我言忠信而不可以入患子曰母乃既不明忠信之备而口倦其君则不可有明忠信之备而又能行之则可立待也君朝而行忠信百官承事忠满于中而发扵外刑扵民而放扵四海天下其孰能患之公曰请学忠信之备子曰惟社稷之主实知忠信若丘也缀学之徒安知忠信公曰非吾子问之而焉知也子三辞公曰强避子曰强侍丘闻大道不隠丘言之丘闻忠有九知知忠必知中知中必知恕知恕必知外知外必知德知德必知政知政必知官知官必知事知事必知患知患必知备若动而无备患而弗知死亡而弗知安与知忠信简读孔子之书至此不胜敬叹大哉圣人之善于明道如此夫忠信人所忽以为至平至近不可以为大道而孔子大而言之三辞而后言且曰大道不隠是明忠信之为大道也呜呼知忠信之为大道则日用庸平无他之心皆大道也喜怒哀乐皆大道也是谓中庸无所不通用之不穷刚健中正虚明莹融何思何虑如镜如空[见训语] 
大戴记公与孔子言而善孔子曰君之言善就国之节也公曰是非吾之言也吾一闻于师也子吁焉其色曰嘻君行道矣公曰道耶子曰道也大哉圣言发明道心坦夷明白至扵此也惜乎不载之论语使万世人人知之庶其有觉者道心人所自有无俟乎求惟私意蔽之始昏始惑今公曰是非吾言也吾一闻于师也私意尽无纯诚着见即道也而公不自知其为道故孔子吁焉其色发叹而告曰君行道矣惟孔子知之公乃不自知故惊曰道耶孔子安得不正言曰道也此岂惟启明鲁公之道心亦足以启明万世之道心 
简常读大戴所载孔子之言谓忠信为大道简不胜喜乐其深切着明简自总角承先大夫训迪已知天下无他事唯有道而已矣穷髙究深年三十有二扵富阳簿舍双明阁下侍象山陆先生坐问答之间忽觉简心清明澄然无滓又有不疾而速不行而至之神用此心乃我所自有未始有间断扵是知舜曰道心明心即道孟子曰仁人心也其旨同孔子又曰心之精神是为圣简人人本心知皆与尧舜禹汤文武周公孔子同得圣贤之言为证以告学子谓吾心即道不可更求曽子谓夫子之道忠恕而已矣程伯淳求之太过曰忠譬则流而不息恕譬则万物散殊简谓忠者与人忠恕者己所不欲勿施扵人即吾庸常之心即道孔子曰主忠信谓忠信即主本渡河丈人亦曰吾之入扵波流忠信而已其出也亦忠信而已孔子使二三子识之乌乎至哉即吾与人忠不妄语之心即道丈人当日之言未必果曰忠信往往曰吾出入波流吾心如是而已无说也无术也始吾之入也如是而入其出也亦如是而出世以如是而往实直无他之心谓之忠信故二三子识之或传録失真而微差欤后读大戴记孔子忠信大道之言如获至寳盖深喜得圣言为证正平常实直之心即道孟子亦以徐行后长即尧舜之道箕子曰无有作好遵王之道无有作恶遵王之路无偏无党王道荡荡无党无偏王道平平人心至灵至神虚明无体如日如鉴万物毕照故日用平常不假思为靡不中节是为大道微动意焉为非为僻始失其性意消则本清本明神用变化之妙固自若也无体无际范围天地发育万物之妙固自若也即视聴言动即事亲事君兄弟夫妇朋友慈爱恭敬喜怒哀惧恶欲未始不妙固自若也而实不离乎庸常圣人曰中庸所以昭示万世深切着明矣而学者犹曰我未有道吁 
大戴所记诰志篇孔子曰古之治天下者必圣人圣人有国则日月不食星辰不悖尧舜禹之时歴年多无日食至大康失邦始日食歴家虽谓日月薄蚀可以术推者衰世之术也而亦不能一一皆中僧一行归之君徳颇与孔子之言合一行之术精矣而有此论则诚不可尽委之数胡康侯扵春秋误解日食殆未读大戴记孔子斯言世罕诵习故表而出之[见训语] 
小戴记孔子云礼必本扵大一陆德明音泰学者咸读为太一简一日忽省其非自孔殁学者罕知道奚止千无一万无一故靡然作太一自郑康成谓本于太一与天而况扵天乎以太一与天为二则必读大为太太之为义始也言始而不该终非大全也非大道也不当音太当如字一明无二大明无外有外焉不足以言大曰大曰一所以明道亦犹曰中曰庸所以明道大一道之异名异用扵筮百姓所日用故权以谕俗曰干元曰资始道人推始庶其易觉觉始无始则无始无终浑然大通系辞间有圣言大统多非圣正言干知大始是读作太始又曰易有大极是生两仪辞意亦音太自作繋辞者已失孔子大旨而况扵后世乎又曰鼓万物而不与圣人同忧裂易与圣人为二岂孔子一以贯之之旨简尝曰幽明本无故何必仰观而俯察也死生本无说何必原始而反终也皆指系辞之蔽易天地一也何必言易与天地凖凖平也言二者平齐其辞意谓实二物而强齐之也又曰形而上者谓之道形而下者谓之器裂道与器谓器在道之外邪自作系辞者其蔽犹若是尚何望后世之学者乎然人性皆善此性皆与尧舜禹汤文武周公孔子同皆与天地日月四时鬼神同与亦非二因形与气与名之异而姑言与因人情而姑言亦犹孔子言何莫由斯道非我自我道自道也亦因人之常情而姑言也孔子曰言不尽意谓是欤 
天下事理诚不可以执一论周官大司冦之职曰刑新国用轻典刑平国用中典刑乱国用重典土均曰礼俗丧纪祭祀皆以地媺恶为轻重之法而行之洪范曰平康正直强弗友刚克燮友柔克沈潜刚克髙明柔克然则天下事理诚不可以执一论必如此而后可行 
周官卿老二卿则公一人夫六官之长不过卿而已而卿老则以公焉何也三公论道经邦燮理阴阳官不必备惟其人不必常也夫六卿之治而以备道经邦燮理阴阳者临之则古之所以治其近者若是其至大司徒以郷三物教万民以郷八刑紏万民乡大夫每乡卿一人六乡之民皆教之以德行道艺而后世尹京都者其说曰辇毂之下先弹压无惑乎后世之治不如三代人心无古今之异政教有古今之殊 
周官职方氏辩其邦国都鄙四夷八蛮七闽八貉五戎六狄之人民与其财用九榖六畜之数要周知其利害毕命四夷左祍罔不咸頼孔子曰圣人以天下为一家中庸曰日月所照霜露所坠凡有血气者莫不尊亲左传天子有道守在四夷自汉以来士大夫有知此理者絶少不思夫上帝一视同仁有国家者不视夷狄如赤子使无罪之民肝脑涂地大违上帝之心无乃不可乎[见训语] 
行人之职掌朝觐宗遇之礼其朝位宾主之间公九十步立当车轵侯伯七十步立则车前子男五十步立当车衡不曰宗觐遇有别义则知通言朝位其制同夫诸侯立不离车则王不可负斧扆于户牖间如觐礼所云王当出在应门之内以受诸侯之礼如康王之诰叅验事状则与今仪礼之中觐礼不合意者周官乃周公所为有所损益而成王未之行欤迁都洛邑封建益地成王皆不能行以此类知之记曰觐礼不下堂而见诸侯由夷王以下诸儒率以周家所行之礼与周公所著之书合而论之故多不通或者又过疑觐礼汉儒所为则又不然 
孔子曰昔者周公摄政践阼而治阼非王之常位惟觐诸侯为宾主之礼则王践阼则王有东序西向之位其常朝皆南乡周公不敢南乡不得已而践阼也周礼大行人诸侯朝位主宾之间若干步是践阼之礼也司士正朝仪之位惟曰王南乡以是知常朝皆南乡 
周礼司服掌王之吉凶衣服凡凶事服弁服凡吊事服绖服凡丧王为诸侯缌衰为大夫士疑衰其首服皆弁绖不闻爵弁缁衣也而檀弓篇天子之哭诸侯也爵弁绖缁衣此殆衰世之礼而郑康成又谓绖衍字也无乃不可乎康成之学率牵合羣书杂说为一说故至扵此檀弓篇记曰或曰使有司哭之为之不以乐食观此则檀弓所记衰世之礼亦明使有司哭之益薄矣檀弓所说多衰世之礼 
汲古问古之族党州乡皆有相保相宾之义今日之州乡族党徒有相两相靡之习岂非古今之制不同而风俗人情之变所致如此耶先生曰周礼伍家为比为邻即今之五家结为一甲又如州长党正族师闾胥亦今之小保长大保长保正保副之类古者设官分职得贤乆任行乡举里选德行道义之法是以比闾族党之制修而有长有师皆儒士故曰师以贤得民儒以道得民使其法复行扵今则士民亦何敢为不善而德行孝悌之俗自成三代之治复见扵今此势之所必至也[见诲语] 
汲古曰尝见周礼夏官多有侍御仆从之职皆以端人正士为之大仆掌正王之服位而小臣上士四人御仆掌王之燕令下士十二人颕仆掌埽除粪洒洗乗石而下士二人其軄虽卑而以士人为之者谓王之前后左右闗系尤重不可以非其人故穆王命伯冏为大仆正曰正于羣仆侍御之臣无以巧言令色便辟侧媚其惟吉士后世则失其制矣虽汉时宿卫之人犹有光禄勲考其德行而进退之终不免具文如孔安国掌唾壶扬子云为执戟初非古人以德诏爵之意厥后侍御多宦寺卫士皆武夫良可惜哉先生曰此言是[见诲语] 

慈湖遗书巻十宋杨简撰 
家记四[论论语上] 
子曰学而时习之不亦说乎知学之道者以时习而说不知学之道者以时习为劳苦劳苦则安能时习时习必不劳苦今学者欲造无时不习之妙断不可有毫厘劳苦之状当知夫学问之道无他求其放心而已矣但夫放逸则劳他求他求则成放他求则成劳是心有安有说无劳无苦是心初无竒初无心则吾目视耳听手持足履口语心思之心此心非物无形无限量无终始无古今无时不然故曰无时不习时习之习非智非力用智智有时而竭用力力有时而息不竭不息至乐之域 
有朋自逺方来不亦乐乎此爱人之心也此广大之心也此不自私之心也有朋自逺方何为乎来也以好善之心来也则吾乐与共之乐吾之善盖有不自知其所以然而然此乐天乐也非人乐也杨朱拔一毛利天下不为固无是乐也此则异端之道非天地大公之道也荘子谓杨朱得道于老耼则亦非碌碌者朱盖知有己而已不知他也见天地间未始有一物而不见天地间未始无万物也知一而不知十百千万也知静而不知动也溺心于小而不知大也然而此非碌碌者所能知故天下靡然从之而无君之说遍天下非孟子不能辟非知夫子朋来而乐之意无以知孟子所以辟杨墨之意 
人不知而不愠不亦君子乎人不知而不愠虽贤者容或有之此愠不必暴见于外苟动于念虑间即谓之愠已子思曰遁世不见知而不悔惟圣者能之易曰遁世无闷不见是而无闷谓之潜龙之徳非德之纯而无毫厘外驰者至是乎 
子曰学而时习之不亦说乎有朋自逺方来不亦乐乎人不知而不愠不亦君子乎学者多疑所习者何事必有其说吁使所习之有说则必不能时习矣时习者言乎时时而习无时而不习也使所习有说则必有意意作必有时而息至于息则非时习也惟其无意也故能时时而习时习之习乃不习之习易曰不习无不利今学者患乎习之不能时者正以其以思虑而习以智力而习故不能时也使果有说果有可言之事则孔子已明言之矣孔子无所言正以明时习之习非学者作辍之习也正以明学者本有之心即道而无俟乎复为也作辍之学安得有悦非智非力无作无辍之学故有无穷之悦乐也或者又曰孔子言弟子入则孝出则弟谨而信泛爱众而亲仁行有余力则以学文若斯之类是乃所习之说吁是又实未识所谓孝弟谨信泛爱亲仁学文者也方子之事亲时爱敬之心自生不知所以然此则孝也使作意曰吾将以学为孝也则亦伪而已矣非真心之孝也孟子曰人之所不学而能者其良能也所不虑而知者其良知也孩提之童无不知爱其亲及其长也无不知敬其兄也使胷中有意有说则失其所以为真孝真弟矣不真则伪伪则终于失孔子诲学者使出入之间无非孝弟则真而不伪不思不勉而自爱自敬矣谨则无放逸无思虑信则允塞亦安得有思虑惟如此者乃能泛爱其不能泛爱者必其思虑纷扰私意横生则不虚明不广大也孝弟谨信泛爱无非道心之所发见自然喜于亲仁自然与仁者同心自然谦虚不敢自足其有不亲于仁必有私意必有阻隔但顺此孝弟谨信泛爱亲仁之心而行谓之由道而行行之既熟为有余力乃可学文文非道外之物文学之事皆此道之精华日用之妙何往而非一贯但圣人设教之序当自孝弟始当自幼而逹之通则悟其本一一则无时而非习矣伯成子髙不以一毫利物后学靡然从之偏枯孤止无爱利之大用非道也夫朋至而吾乐善之心油然而生乃道心之变化非思虑之所及是为圣人之大道举天下万古之人皆有此而人自不知之自不信之自偏溺之不溺于动则溺于止朋来而乐不溺于静止之穽矣然又虑其复溺于动乐于人之知己不知则愠则亦非君子之道君子朋至而乐自生者非动也朋不至人不知而不愠非勉强抑止也清明之性自尔寂然夫是之谓学夫是之谓天下何思何虑夫是之谓不习之习论语谓之时习中庸谓之时中无时而不中也无时而不中即无时而不习有意则必有倚着不可谓之中故曰时中实时习 
子曰学而时习之不亦说乎有朋自逺方来不亦乐乎人不知而不愠不亦君子乎学者多疑所习者何事必有其说吁使所习之有说则必能时习矣时习者言乎时时而习无时而不习使所习有说则必有意意作必有时而息至于息也非时习也非时时而习也惟其无意也故能时时而习时时而习乃不习之习易曰不习无不利今学者患乎习之不能时时者正以其思虑而习以智力而习故不能时也使果有说果有可言之事则孔子已明言之矣孔子无所言正以明时习之习非学者作辍之习也正以明学者本有之心即道而无俟乎复为也作辍之学安得有悦非智非力无作无辍之学故有无穷之悦乐也或者又曰孔子又言弟子入则孝出则弟谨而信泛爱众而亲仁行有余力则以学文若斯之类是乃所习之说吁此孔子言弟子之事言岂一端而足然事似异而实非异孔子曰心之精神是谓圣孟子亦曰仁人心也此心即道故舜曰道心心无形体故变化无方孝之心何状弟之心又何状谨之心又何状信者不诈欺而已不诈欺之心又何状泛爱之心又何状亲仁之心又何状学文虽不可胜纪[阙]之心精神变化又何状孔子谓孝者天之经地之义[阙]礼断然本于大一分而为天地转而为阴阳变而为四时然则百姓日用之妙果有不可得而思不可得而言者伯成子髙不以一毫利物后学靡然从之偏枯孤自[阙]古学者率求于无思无为之说而不悟无思无为之实乃人心之精神妙用易曰变化云为日月之光[阙]所不照而无思也无为也溺于沉寂而不达日用之妙故子曰知者动知道之谓智夫朋至而吾乐善之心油然而生乃道心之变化非思虑之所及是谓圣人之大道举天下万古人皆有此大道之常而人自不知之自不信之自偏溺之不溺于动则溺于止朋来而乐不溺于静止之穽矣然而又虑复溺于动乐于人之知己不知则愠则亦非君子之道君子朋至而乐自生者非动也朋不至人不知而不愠非勉强抑止清明之性自然寂然夫是之谓学夫是之谓天下何思何忧夫是之谓不习之习论语谓之时习中庸谓之时中时中无时而不中也有意则必有倚着不可谓中有说则必有倚着不可谓中无时而不习即无时而不中 
子曰巧言令色鲜矣仁又曰刚毅木讷近仁雍也仁而不佞大抵精神外浮此心放逸则安得仁仁人心也动则失之而况于外浮乎放逸乎由心而发为事亲为从兄为众善为百行如四时之错行如日月之代明随物而动为昏迷为机巧为诈妄 
曽子曰吾日三省吾身盖曽子有此三过故日以自省此三语者乃问心之辞人若不自[阙]其不觉又陷乎此也尝读檀弓见曽子出祖之遽以告从者裼裘之讥遽以示人而实未尝学习观此则知曽子有传而不习之过特无所考见君子不以过为讳而以不能改过为耻人心即道自灵自明过失蔽之始昏始乱观过则知仁矣无过则此心清明广大如故矣云气散释而太空澄碧矣 
汲古问子曰道千乗之国敬事而信节用而爱人使民以时此亦是圣人治天下之道而孔子止言千乗之国者其义何也先生曰千乗谓侯国其时王室微诸侯寖强盛而多故此言其多者古之治天下者必圣人诸侯难遽责以圣度其能行者言之事不敬必失必害不信无以出令民无信不立而况于君乎敬生信治国之道敬信为大其次节用节用则可以推有余以补助斯民不节用则厚敛于民矣民为邦本厚敛于民是自伐其邦本民离国亡君随以亡爱民而后能使民以时国君爱民乃所以自爱其国自爱其身[见诲语] 
孔子曰君子不重则不威学则不固主忠信无友不如己者过则勿惮改又曰君子正其衣冠尊其瞻视俨然人望而畏之子思亦曰斋明盛服非礼勿动所以修身也盖严重则此心不放逸自然有德威所学亦固此要当知主于忠信忠信即吾之心吾心日用平常无诈伪是为忠信是即吾之主本非吾心之外复有忠信也人皆有此忠信之心而不自知其为吾之主本故孔子明以告之使勿外求学者既自省主本又当亲贤以求助不可友不如己者若不如己者来亲于我固不可拒若不来求而我自友之好之与胜己者疏与不如己者亲畏人之压已乐人之奉己此学者大患又有虽亲能胜己之友谦虚乐善而止于此惮于改过此尤切身大害学道无他改过而已髙明之士往往不无过而改过之士诚为难得此心虚明一无所有安得有过因起意故生过[见训语诲语] 
子贡曰夫子温良恭俭让记者曰子温而厉威而不猛恭而安此非夫子学温又学良学恭又学俭也亦非学温而厉又学威而不猛又学恭而安也初学者则然至于适道则不然矣而况于圣人乎人心自神人心自灵人心自备众德不学而能不虑而知自温自良自恭自俭自温而厉自威而不猛自恭而安人不自知因物有迁故昏故失自适道而上则自知自信孟懿子问孝夫子对以无违孟武伯问孝夫子对以父母唯其疾之忧子游问孝夫子对以敬子夏问孝夫子对以色难所问则一所荅则异夫子之意安在哉盖曰孝者人之良心也人人之所自有也人之所自有而有不足焉者有以蔽之也孟懿子蔽处在违礼孟武伯蔽处在父母不以疾而忧子游蔽处在不敬子夏蔽处在色各去其蔽则数子之心固自全也数子之孝固未始不足也圣人不能予人以其所无能去人之蔽而已 
子曰为政以德为政之道无出于德吾夫子以一语尽之甚明白甚简易更无余论而自两汉以来至于五代无一人信得及者岂夫子欺罔天下后世哉盖后世不识所谓德者习闻其号未烛厥理故輙疑德之外更有事在如法令如礼乐如任选如赏罚如兵财科条殆纷纷未易一二数呜呼有是哉有是言也是岂德之散殊哉谓德之外自有无穷之事不惟不知德亦不知事政事不出于德非德政也政非德政苟非安即危乱矣法令不出于德则将以遏民之不善反以长民之不善民有良心不可贼也不可扰也衰世之法唯便利之从増之削之唯己意所欲非有皋陶之胷中何足定天下之刑一失其中则贼民之良性多矣礼乐不出于德则礼文不足以导民心之正而反以起民心之伪乐音不足以导民心之和而反以感民心之淫任选不出于德则我既无德亦不知何者为德以贤为不肖以不肖为贤后世法度壊礼乐崩风俗浮荡虽有贤才亦难于不随其间无文王而自兴者几人故贤才多不成就不缺则瑕然贤者虽有瑕缺大槩诚悫不肯习诈故过失亦不隠小人终日为不善见人则掩然去其不善而着其善又善于佞媚使人君无德其以贤为不肖以不肖为贤也则宜赏罚不出于德则赏以行一人之私喜罚以行一人之私怒兵财不出于德则将不肖而兵惰兵虽多而蠧财兵多财匮虽周公不能为也善为财者如刘晏王者之佐乎晏之术三代之法乎苟道耳人君无德而欲为政无一可者然汉唐治绩亦有可称者亦其君不至于全无德也是德之在人心人皆有之非惟君天下者独有也圣人先得我心之所同然耳得其所同然者谓之德同然者天下同此一心同此一机治道之机缄总于人君之一心得其大总则万目必随一正君而国定矣选任自明教化自行庶政自举如水之有源也何患其无流如木之有本也何虑其无枝叶凡后世君臣之所忧不足忧也不知后世何为不及此而为是纷纷 
子曰为政以德譬如北辰居其所而众星共之大哉德乎天以此覆地以此载日月以此明四时以此行百物以此生君以此尊臣以此卑父以此慈子以此孝家以此齐国以此治故曰孝弟之至通于神明光于四海无所不通诗云自西自东自南自北无思不服何以能至此也天下同此一德故也孟子曰圣人先得我心之所同然耳人皆有此德性患上之人无以感之则民之应也如响易曰圣人以神道设教而天下服矣以德施教其妙如神故曰神道禹谟谓后克艰臣克艰而政即乂民即敏德亦神速矣孔子又曰正者正也子帅以正孰敢不正又曰其身正不令而行其身不正虽令不从曰德曰孝弟曰神明曰克艰曰正其名不同其实一也秦汉以来不复知有此矣权谋纵横唯利是务张良发八难谓汉髙必不能行仁义娄敬谓汉不当比隆成周君臣相与规图乃如此故髙帝断弃诗书慢骂陆贾及贾说曰使秦行仁义法先圣汉安得而有之于是心动始听贾言頼有此耳故汉家规模本以覇王道杂之使贾果能开明正德帝明逹易晓导而入王道不难也贾亦唯义利为言耳故仅足小补 
子曰吾十有五而志于学三十而立四十而不惑五十而知天命六十而耳顺七十而从心所欲不踰矩孔子之学异乎他人之学他人之学冥行而妄学孔子之学明行而实学子曰吾尝终日不食终夜不寝以思无益不如学也孔子扵此深省天下何思何虑实无可思虑者经礼三百曲礼三千皆吾心中之物无俟乎复思无俟乎复虑至于发愤忘食虽愤而非起意也好谋而成虽谋而非动心也终日变化云为而至静也终身应酬交错而如一日也是谓适道之学子曰可与共学未可与适道可与适道未可与立孔子如是者乆之至于三十而后有立所谓立非于学之外后有立也学乆而固如木之生乆则坚立非有二木也成就之叙也困苦患难之足以动其心非立也富贵声名之足以动其心非立也白刃鼎镬之足以动其心非立也此非勉强而为立也立非强力之所能致也以强力而立立于暂不至于乆不以强力而立者吾心之所自有也吾心未始不刚健也戕而贼之始弱始不立立非孔子之所独能而他人无之也人皆有之而未明也未学也是以未立也明乎已故立通乎物故不惑物已一贯而进德有序知己而不知物者有矣天下古今物情事理利害本末虚实众寡曲折万状不可胜穷自古明智之士至此一无惑者有几孔子既明乎已又明乎物物已一贯利害一贯本末一贯虚实一贯众寡一贯夫是以惑无从而生也一则虚虚则明明则无所不照故凡物之情理昭然自明凡事之利害晓然自辩虽询谋不废而明德内彻学道而至于不惑可谓光明洞彻内外矣而旧习之气或未能尽泯感物而动日用百为犹有谓吾之所为不知其为天也非不知也习气间兴而偶昏则虽谓之不知天命可也孔子至五十则旧习之气消尽无有或昏者矣必至是而后可以言知天命呜呼至矣日用百为如四时之错行如日月之代明如水鉴之永无尘矣天而不人矣物之拂违乎我者不知其几也顺适乎我者不知其几也进德之纯至于六十则凡物之顺乎我不复微动其意凡物之逆乎我阻乎我亦不微动其意顺逆一物物我一体明之非难常明为难常纯纯然而无间则耳顺矣目之所见犹寡耳之所接为多莫夜无月与烛目力所不及而耳接其声又自近而逺四方万里目所不及而言辞之所传事物情状不胜其多举不足以动其意又自此而上极于逺古简册之所载言辞之所及亦属乎闻无不融然而一怡然而顺纯然而和是谓耳顺耳顺则无不顺矣无不纯一矣而亦非一无所辩如鉴焉妍丑万状纎微毕见而鉴无动也自志学而已黙造斯妙矣至是而纯乎纯也孔子曰加我数年五十以学易可以无大过矣闻蘧伯玉使者寡过之言而叹美之寡过之难如此微动乎意即谓之过微有不一即谓之过故六十而始耳顺至七十虽从心之所欲未尝踰矩焉纯乎纯不足以言之矣至矣尽矣不可以有加矣非谓未七十而犹踰矩因言从心而及乎此释学者之疑也然圣人至此初无以异于志学之道道无先后精粗之间而进德则有先后精粗之序如谓道果有先后精粗之不同则何以谓一以贯之 
汲古问人既知觉则无不通逹何孔子谓五十而知天命先生曰此圣人之学也自十五而志于学三十而立四十而不惑学力进进有次第志学之初虽已知天性之本然而习气间起未纯乎天日用应酬人为未尽释至五十始知皆天命无俟乎人为六十而耳顺无所不顺有顺无逆纯乎天矣汲古又问耳目同体何以言耳顺而不及目先生曰目之所见者寡耳之所接者多莫夜无月与烛目力所不及而耳接其声又自近而逺四方万里事物情状目力所不及而耳皆闻之又自此而上极于逺古方策之所传言辞之所及亦属乎闻[见诲语] 
先生曰子曰温故而知新可以为师矣温故则善有进而无退知新则善愈益而愈通道不在他善而已矣人性自善又能尽集天下之善则道在我矣学者自少至壮由壮至老所知不胜其多惟其旋得旋失是以终为无成诚能已知者不失其善未知者又知之则此心无非善日用无非善学者如无顿觉之明当自此入虽觉而未能无过亦不可无学汲古云尝见周子通书云曷为天下善曰师故先觉觉后觉闇者求于明而师道立矣师道立则善人多善人多则朝廷正而天下治矣先生曰是如此汲古问曰道者所以明徳也德者所以尊道也是故非德不尊非道不明此夫子答曽子之问其分道与德而为尊与明之义如何先生曰道德非二道者言其无所不通谓如道路之四通人心之善谓之德此德即道也苟不通逹则已虽有德而不自知故曰道所以明德非德外复有道道外复有德也然人亦有虽明乎道而已德犹有不善则人心终未服故孔子曰知及之仁不能 
守之虽得之必失之又曰不在于善而皆在于凶德虽得之君子所不贵君子行斯可乐德义可尊是以其民畏而爱之原壤孔子之故人母死而歌其德不修则人咸贱之圣人以学者于道未洞明或微明而未全则德行多亏故循循善诱[见诲语] 
子曰君子不器偏则器不偏则不器止则器不止则不器有意必固我则器无意必固我则不器[见训语] 
君子周而不比君子之心无私好无私恶如天地太虚然万物纵横纷乎其中孰为反我者孰为顺我者反我顺我在物则尔天地太虚安知哉惟其若此故周而无可比者也小人之心夺于物倚于物又从而为血气所使有顺我者喜之反我者恶之喜则比恶则否比左则遗其右比此则失乎彼安得周天下哉此无他本心一失坐血气纷扰之中吾固知其然也君子以天下为一家中国为一人如日月之光然日月之光容光则及何所取舍知此则可以知君子之心矣故亲亲而仁民仁固杀于亲而君子非私也仁民而爱物爱固杀于仁而亦非私也惟其义尔故君子之爱铢分锱别而天下不以为私固非如墨氏兼爱而二本也小人以利合尔汝爱昵相濡以沬胡越可使一家一旦临小利害父子有疑心焉私欲之为害如此血气之能夺本真如此 
子曰由诲汝知之乎知之为知之不知为不知则多矣以不知为知非曰饰其辞之谓饰辞以欺人者不足道固有胷中自以为有见自以为知道如斯而已不复求知若此者多矣然非真知诘之则穷用之必不继似是而非似明而昏似真而伪以此知为知殆不若不知之愈也然能自知其不知不认伪为真不执昏为明此亦明者也此虽不知乃所以为知也其进于真知也有日矣以不知为知是无时而知也子张亦有此病故夫子诲之曰多闻阙疑盖子张以疑为不疑而言者有矣此子张所以难与并为仁而由知德者鲜 
子谓子路曰由诲女知之乎知之为知之不知为不知是知也大哉圣言夫不知而曰是知何也子曰道不逺人人之为道而逺人不可以为道又曰心之精神是谓圣又谓忠信为大道又曰吾有知乎哉无知也不知为不知诚实无他无思无为非道而何圣言善于明道如此 
子曰由诲汝知之乎知之为知之不知为不知是知也圣训至矣惜乎子路之不领也不知为不知何以曰知孔子谓忠信大道见于大戴记中庸曰诚者天之道也子又曰主忠信又诲子张见其参前倚衡者指忠信也学者于此所以多疑者以于平常实直心之外复求之也孔子曰中庸庸常也平常也箕子曰王道平平孔子又曰心之精神是谓圣人皆有是心即平常实直之心空洞无形体无际畔变化云为不可度思矧可斁思诚实之妙如此复何求即此即知[见训语] 
哀公问曰何为则民服孔子对曰举直错诸枉则民服举枉错诸直则民不服直与服同一机缄枉与不服同一源流天下之道二善与不善而已矣善者天下之公道不善者非天下之公道直者善道为公为民心之所服枉者不善道为不公为民心之所不服一开其端其类咸应于戏直者民心之所同然枉者非民心之所同然圣人得我心之所同然举之于上而天下之同然者应矣此之谓要道[见训语] 
或谓孔子曰子奚不为政子曰书云孝乎惟孝友于兄弟施于有政是亦为政奚其为为政学者随文释义皆能言之而能深知孔子之心者有几后世学者其能于平居事亲从兄时与出而事君临民果一而无二乎于以验孔子之心常一而无二变化云为日用万殊而道心常一此一人人所自有而自不知自不信[见训语] 
人而无信不知其可也实为信实则不伪不伪则直无矫揉无支曲荡荡坦坦可与天地同鬼神合人生天地间所以相处羣而不乱者以其有此心也无是则相诬相罔相诈相夺亦安能一日而处今日平居暇日所与人交苟未覩利害往往皆诚实语有物夺之则伪耳人惟不知自有良昏蔽既乆奸诈日炽至以机变为巧不复知耻见伪诈之巧者则喜见信实之人则窃笑又从而讥侮甚至父子兄弟之间无所不用其诈此与禽兽鬼魅等耳尚何可齿以为人哉 
林放问礼之本子曰大哉问礼与其奢也宁俭丧与其易也宁戚俭则不放逸奢则放逸戚则不放逸易则放逸不放逸之心至矣哉为孝为弟为谨为信为忠为恕为敬为恭为刚健为中正为万善顺而无失应而无穷不识不知何思何虑俭与戚人皆有之而不自信其为大本孔子又曰礼本于天所谓天道在此又曰礼本于大一所谓大一者在此不放逸之心至矣哉孟子亦曰学问之道无他求其放心而已矣尧曰钦哉禹曰克艰皋陶曰兢兢周公曰无逸孔子七十而从心所欲不踰矩一也 
汲古问圣门言礼者非一子张问礼之损益曽子问婚祭之礼言偃问礼之急也惟林放问礼之本而夫子乃答云大哉问礼与其奢也宁俭丧与其易也宁戚因其问礼之本而有奢易俭戚之分非礼有本末欤先生曰孔子答门人之问每每不同各去其蔽尔或有非切要者唯林放问礼之本子曰大哉问以礼之本难言礼即人心之妙用奢易放逸则非道使放即俭戚而忽觉焉虚明澄一即太一即天地即四时即鬼神即经理三百曲礼三千无本无末匪异匪同匪有匪无不可度思矧可射思[见诲语] 
子夏问巧笑倩兮美目盼兮素以为绚兮子曰绘事后素曰礼后乎子曰起予者商也始可与言诗已矣绚文也巧笑美目之文不俟外饰以质素为文也孔子于是明质素之为本而曰绘事后素子夏稔闻夫子一贯之教故曰礼后乎疑不可以礼为后也文质一致也本末一贯也他日以子游本末之论为非即此意也子夏蔽在溺于文故孔子示之以质素子夏之论又髙焉夫子安得不是之曰起予者商也非子夏能发夫子之所未知谓能发夫子之所未言也子夏不为诗所拘则庶乎善观诗矣他日子夏以有若似圣人欲以所事孔子事之曽子不可则子夏犹不无蔽 
汲古问子夏问曰巧笑倩兮美目盼兮素以为绚兮何谓也子曰绘事后素曰礼后乎子曰起予者商也始可与言诗已矣因观卫人闵荘姜之诗止有巧笑倩兮美目盼兮而无素以为绚兮一句恐此诗之阙文何圣人又据以子夏之对而为起予耶先生曰硕人诗四章章七句若益素以为绚兮一句则八句矣他章皆七句又此章文势不应继此一句此疑当阙孔 
子答以绘事后素者谓绘画之事后于素功质素为本也其旨欲潜消子夏尚文无实之蔽子夏不领孔子之旨而为大言如此则礼后乎言文与质一也无本末先后孔子于是因而善之曰起予者商也圣心虚明广大一无意必[见诲语] 
子曰夏礼吾能言之杞不足征也殷礼吾能言之宋不足征也文献不足故也足则吾能征之矣杞宋二国文献既皆不足无所征验则孔子何所考而能知夏商之礼既无所考又何所据而能言大哉礼言本于大一分为天地转为阴阳变为四时生而为万物行而为万务为经礼三百曲礼三千父以此慈子以此孝君以此尊臣以此卑兄弟以此笃夫妇以此和是谓天则是谓帝则是岂以有文与献而存无文与献而亡近在人心本非外物贤献知之愚众惑之唯孔子自知自信故自能言但无文策可证无贤献能证则庸众必疑必不信也然则礼岂礼家之所能知 
祭如在祭神如神在此门弟子纪録之辞若夫孔子之心则知鬼神之实在也不止于如在何以明鬼神之实在知人则知鬼神矣知我则知彼矣人不自知我故亦不知鬼神季路问事鬼神子曰未能事人焉能事鬼问死曰未知生焉知死于以明死即生人即鬼神鬼神者无形之人人者有形之鬼神夫人之所以为人者以其神也神无形无形故无限量易大传言范围天地之化中庸言圣人之道发育万物圣人与人同耳圣人先觉我心之所同然耳举天下万古之人皆能范围天地发育万物而人自不知也知人之神心无方无体无所不在则知鬼神亦无所不在孔子自信故亦信鬼神以为鬼神实在非意之也 
子曰闗雎乐而不淫哀而不伤此师挚之始乱洋洋盈耳之音也师挚能知其音不逹其道孔子能知其音又逹其道此乐而不淫即人之乐而不淫此哀而不伤即人之哀而不伤此不淫不伤之妙至矣哉至坦明至简易从心所知自乐自不淫自哀自不伤自怒自不迁自惧自不慑人之本心自如此不昏不放则常如此微昏微放则不如此意起则昏意起则放 
子曰为礼不敬临丧不哀吾何以观之哉此惟指人心放逸之病至于子张祭思敬丧思哀其可已矣思敬思哀虽异乎不知耻者然亦伪已导学者为伪不可子游曰丧致乎哀而止此亦意说曽子曰吾闻诸夫子人未有自致者也必也亲丧乎夫子发明人之道心如此端的亦异乎子游矣人之本心临丧自哀临祭自敬敬与哀乃道心之变化迁于物动乎意则昏矣肆矣 
子曰知者利仁深知仁之为美为利故好之好德不如好色未知仁之为美为利故也何思何虑之妙静虚纯明如天地日月融融和乐无始无终如春风和气此唯知者知之仁者安之 
子曰富与贵是人之所欲也不以其道得之不处也贫与贱是人之所恶也不以其道得之不去也君子去仁恶乎成名君子无终食之间违仁造次必于是颠沛必于是仁者欲恶与众人同至于不以其道得之则不处不去则与众人异志扵仁用力于仁则必不处不去自古知道者大不易得比一二十年觉者寖多子曰君子去仁恶乎成名勉学者用力于仁也盖知者虽觉而旧习乆固未精未一唯纯明无间辍始能尽仁知者所觉造次颠沛已无非妙用矣然蒙养未精一与已精一者不同此曰必于是者明精一也圣言一字不苟学者感圣训明切罔极之恩何以报也 
子曰君子无终食之间违仁造次必于是颠沛必于是呜呼圣言至矣造次颠沛始信不可置意必固我于其中始信忠信即我之道心始信涉河丈人出入风波之中不过忠信无他竒巧孔子使弟子志其事者此也子曰知者动惟得天下之至动斯可以言知及之惟吾心之喜怒哀乐造次颠沛如天地之变化四时之错行而未始不寂然而后知知者之动而后知丈人出入于风波之中即仁即忠信 
学者观孔子曰君子无终食之间违仁往往切意饮食之外自有所谓仁之道以此求仁却行而求前也不知夫举匙施筴仁也咀嚼厌饫仁也别味知美恶仁也但于其中微起意焉则心始动始迁始不仁矣仁人心也人心清明澄然如鉴万象毕照而不动焉[互见训语] 
子曰我未见好仁者知仁者鲜好仁尤鲜既知而后可以言好不知则安所好仁人心也何知之难求仁于心外故难求仁于心内亦难心无实体安有内外微起意象輙昏輙迷意实非意象实非象直心直意实无内外变化万状实无作止智者知之故得动中之妙无所似之托之乐水仁者不惟知之又能好之斯好非意斯好非为常静常明山或似之好仁固鲜知不仁而恶之者亦鲜何以明之仁既难知则不仁亦未易知不仁之粗者易知不仁之微者难知意象微起即为不仁意象微止亦为不仁此类无穷不可备述孔子絶四止絶学者四病意必固我无越四者病本不去祸流无穷众蔽百恶皆自此出尽知不仁之病则不仁渐除仁道渐着矣颜子曰仰之弥髙鑚之弥坚盖尝自以为道如是矣又知以为如是者意也非道也既知以为如是者非道矣又知以为如是非道者亦意也非道也穷之而益逺测之而益深夫是以有弥髙弥坚之叹以为如是者皆未离乎意知其尤为不仁而恶之也又曰虽欲从之末由也已夫欲从未离乎意夫子之所絶而恶之者恶其不仁也惟颜子知夫不仁之病如此其微故他日获至三月不违之妙用力于仁之力异乎他人之所谓力他人之用力乃意必固我之力故有不足用于仁之力乃不识不知之力故无不足盖有之矣谓他人 
子曰有能一日用其力于仁矣乎我未见力不足者盖有之矣我未之见也虽已闻道而未精未一奚可不用其力是力非思非为故孔子未见力不足盖有之矣谓他人他人不知道用思为之力故有不足孔子得道道心无思无为而如日月之光无所不照故其力未见不足君子道心初明旧习未释断不可不用力未精未熟岂能遽絶思为久而精纯冺然无际孔子曰用力其旨甚明特其初不免于思为然亦至平至易过失之泯如雪入水道心发光如大阳洞照无拟议无渐次不可度思矧可斁思自然无力不足之患彼小人之中庸荡然无忌惮者则以为无所用其力此学者之大患孔子教学者惟言仁曰知及之仁不能守之虽得之必失之仁则常觉常明如日月如水鉴如天地中庸曰力行近乎仁仁非徒知不行之谓果实核中之所藏曰仁此仁无思无为而能发生仁道亦然圣人正名百物而寓教焉其旨微矣曽点咏归之妙夫子所与而逮大杖挞曽子气絶几死则亦不用力之故也孔子曰我学不厌孔子犹用力而况于他人乎至于耳顺从心所欲不踰矩则无所用其力[见训语] 
子曰人之过也各于其党观过斯知仁矣说者曰党偏也简年六十四始省偏与党相近而微不同党者意好所向人心本清明动于意欲始有过知意欲之为过则知意欲之不作为仁矣仁者复其本心之清明如鉴如日月万物毕照而未尝思为也 
子曰人之过也各于其党观过斯知仁矣党偏也动乎意则有所倚故曰党倚则有过观动意有倚有过则知不动乎意庸常平直虚明日用非思非为斯仁矣中庸矣大过易知小过难知知过不尽以过为仁[见训语] 
子曰朝闻道夕死可矣子曰心之精神是谓圣精神虚明无体未尝生未尝死人患不自觉耳一日洞觉则知死生之非二矣则为不虚生矣[见训语] 
子曰士志于道而耻恶衣恶食者未足与议也此心在道则不在物在物则不在道耻恶衣恶食是堕在事物中为事物移换未能格物而欲致之是无理也格物不可以穷理言文曰格耳虽有至义何为乎转而为穷文曰物耳初无理字义何为乎转而为理据经直说格有去义格去其物耳程氏倡穷理之说其意盖谓物不必去去物则反成伪既以去物为不可故不得不委曲迁就而为穷理之说不知书不尽言言不尽意古人谓欲致知者在乎格物深病学者之溺于物而此心不明故不得己为是说岂曰尽取事物屏而去之耶岂曰去物而就无物耶有去有取犹未离乎物也格物之论论吾心中事耳吾心本无物忽有物焉格去之可也物格则吾心自莹尘去则鉴自明滓去则水自清矣天髙地下物生之中十百千万皆吾心耳本无物也天下同归而殊涂一致而百虑天下何思何虑事物之纷纷起于虑念之动耳思虑不动何者非一何者非我思虑不动尚无一与我孰为衣与食必如此而后可以谓之格物格物而动扵思虑是其为物愈纷纷耳尚何以为格若曰今日格一物明日又格一物穷尽万理乃能知至吾知其不可也程氏自穷理有得遂以为必穷理而后可不知其不可以律天下也 
子曰君子之于天下也无适也无莫也义之与比无适无莫非学而至者也君子之心本如此也岂独君子之心如此举天下人心皆本如此也本如此而或者蔽之故有偏倚有适莫若曰我欲如此我不欲如此吾方寸中窒矣碍矣安能惟义之从君子之心如太虚安得有适与莫也人心皆然识我之心则识君子之心[见训语] 
汲古问子曰君子懐德小人懐土君子懐刑小人懐惠先儒谓君子安安而能迁小人则懐居矣君子以刑为体小人则惟利之从而又谓乐善恶不善所以为君子苟安务得所以为小人其说是否先生曰上之德政则一而懐之者不同君子懐其德又懐其刑以其不及无辜小人则懐其土得安土不扰故懐其惠[见诲语] 
曽子曰夫子之道忠恕而已矣忠恕之意正不必推大之深求之若曰忠譬则流而不息恕譬则万物散殊皆未得曽子之意曽子见夫子之道只寻常忠恕之心便是故曰忠恕而已言不必外求只此已足且何以知其已足夫子之道穷之则无穷究之则难尽曽子何所见而谓尽在于此此非君子胷中洞彻无疑岂敢为此断然之论向者曽子之有孝悌而已知事吾亲而已他不知也事亲之心自是事亲之心与他人之心自是与他人之心断不相似一旦闻夫子一贯之诲正触此机忽通其碍向之二今之一也忠恕之心即吾孝友之心即吾事亲之心也一而不二通而无间不可别择漫举一事言之即夫子之道何浅何深何内何外不曰孝悌而曰忠恕盖曽子从其所通处言之使曽子纵言之则曰仁义而已矣亦可也曰礼敬而已矣亦可也曰和乐而已矣亦可也曰中而已矣曰正而已矣曰顺而已矣亦可也曰洒扫应对而已矣亦可也曰事亲从兄而已矣亦可也读书不可只读纸上语 
曽子曰夫子之道忠恕而已矣此语甚善子思曰忠恕违道不逺此语害道忠恕即道岂可外之以忠恕为违道则何由一贯 
或问吾道一以贯之而曰忠恕而已矣则所谓一者即仁否程正叔曰然此一字当子细体认一还多在忠上多在恕上曰多在恕上曰不然多在忠上纔忠便是一恕即忠之用此论殊为蔽窒既已谓之一矣何多何少体认两字便见用意积力之状孔子未尝教人体认惟曰一以贯之别无注脚曽子曰忠恕发明亦坦夷明白不谓后世学者穿凿撰造至于此其病甚着 
夫子之道忠恕而已矣善求夫子之道者不求诸夫子而求诸吾之心夫子之忠恕固夫子之心也亦吾之心也天下同然者谓之心或者贱己而贵圣人平时妄虑纷纭恶习深固织织藩蓠复复限阈一旦语夫子之道固望而惊畏而遁慊然自以为不敢企及闻曽子之言曰忠恕而已固以为曽子姑以其浅者告之不然则夫子之忠恕必非常人之所谓忠恕也是不可不推而大之曰忠犹流而不息恕犹万物散殊又曰忠则无我恕则无物呜呼此夫子之道所以愈昏昏于天下乾坤易简之理所以戛戛乎始返而为难善乎孟子之言曰道在迩而求诸逺事在易而求诸难又曰仁人心也可谓大明白而无隠情知尧舜之道无出于孝弟则知夫子之道无出于忠恕尧舜之道不出乎徐行后长之间夫子之忠恕固不出于众人之日用众人日用此心苟与人而诚孰非此忠苟待人以寛孰非此恕忠则忠直恕则平恕夫子之道坦然甚明无有余藴谓之一贯信乎其为一贯何往而非此心何往而非此忠恕天得此忠恕而髙明地得此忠恕而博厚日月得此而明四时得此而行鬼神得此而灵万物得此而散殊于天地之间人得此忠恕而为君臣父子兄弟夫妇长幼人惟裂于其私囿于所见夺于其形执于其名断断然谓天地必不与我相似万物必不与我一本心体之间其喜其怒其哀其乐与夫语黙意虑少壮衰老尚不得而一而况自身之外如天地万物之纷错又乌得而一略不思天地之所以施生运化者不可得而知日月之所以明四时之所以行亦不可得而知鬼神之吉凶万物之生生不穷飞鸣蠢动走伏濳跃者亦不可得而知人之能视能听能言能动能思能虑能喜怒能哀乐能爱敬恤睦者亦不可得而知可以知则可以异不可以知则不可以异可以异则二不可以异固一也自夫不可以异者而观之则天之气地之形与万殊之不可胜穷与人之位乎两间皆同体而异形同机而异用如人之耳目鼻口手足而一身也如木之根干枝叶华实而一木也顺是而逹之曰仁曰义曰礼曰智曽子之谓忠恕又谓之孝子思之谓中庸又谓之诚逆是而行之则为不仁不义不礼不智为愚为小人亦曰不忠恕然而此私也非公也妄也非诚也曽子指其诚者而告人故曰忠恕孟子指其全体而告之故曰仁人心也人虽甚不肖忠恕之心盖每发见是心之发不由矫激不由要誉悠然出于其天而不由乎人此固夫子之大全天地之大用尧舜之大德而非曽子一人之论也人皆有此心皆闻曽子之言往往直信而不疑者千百无一二若信而忠以为未必然者皆是也此非曽子之言犹有隠乎尔也指金而告人曰此金也识者固信不识者固疑然则奈何曰夜半爨火息灭饥者索食对烛而坐不知烛之为火也则亦终饥而已忠恕之论烛喻也 
子曰参乎吾道一以贯之曽子曰唯子出门人问曰何谓也曽子曰夫子之道忠恕而已矣天地内外人物有无变化万状未始不一不必言贯以曽子未觉姑言贯以启之曽子既唯既觉悟此心日用无非此道与人忠信恕人如己此道也日用见于忠恕者多故曰忠恕孝此道也弟此道也礼此道也乐此道也不必贯而本一也中庸篇曰忠恕违道不逺者子思记言之讹欤[见训语] 
先生问汲古曰忠恕二字晓得否汲古对曰忠以尽已恕以及人此合体用而言只是一道汲古又问曽子曰指忠恕为夫子一贯之道则忠恕即道矣至中庸却谓忠恕违道不逺如何先生曰曽子言夫子之道忠恕而已矣此语甚善子思言忠恕违道不逺此言未安忠恕即道岂可外之以忠恕为违道则何由一贯一贯是一片无间断 
汲古谓易云德不孤者以其敬义之立也语曰德不孤者以必有邻未晓此所谓德不孤者如何先生曰人心之善谓之德此心天下之所同同然之机翕然而应众所共服苟动乎意则邪枉而民不服子曰为政以德譬如北辰居其所而众星拱之又曰君子之德风小人之德草草上之风必偃又曰德之流行速于置邮而传命直心感动之妙如此[互见诲语] 
子游曰事君数斯辱矣朋友数斯疏矣数生于放心心苟不放逸日用常在不识不知中安得有繁数之事事君与朋友而数虽出于忠未离私欲[见训语] 
汲古问子贡问曰赐也何如子曰女器也曰何器也曰瑚琏也未逹圣人何以取其器质之美先生曰明堂位云夏后氏之四琏殷之六瑚周之八簋皆黍稷器也子贡逹于事理而未逹其道故不及君子之不器汲古又问子曰君子不器此言君子之广大无方非拘于一用是否先生曰器则可名生于有意无意必固我则不器 
先生曰子使漆雕开仕对曰吾斯之未能信子说汝晓此否汲古对曰漆雕开自以为其学未能见信于人未可以仕故夫子喜其知己而笃学先生曰漆雕开可以仕而不仕故子使之仕夫圣人以为可以仕则仕异乎子张之干禄仲弓子路之为季氏宰矣乃曰吾斯之未能信唯曰斯者以所觉不可信而言也曰道曰德则可得而言而非漆雕开之所觉孔子以觉为知及之又必仁能守之漆雕开虽已觉此不可容言之妙可曰知及而用力于仁蒙养之功未至纯明虽颜子三月不违而三月之外亦或违虽不逺复终未纯明漆雕开未自信其纯明欤唯曰未信不复详言蒙养之妙非思非为略言即泯不可度思矧可射思是宜子说[互见诲语] 
夫子之文章也性也天道也其名言不同而一物也而子贡以为三又以文章为可闻以性天道为不可闻是安知可闻之即不可闻不可闻之即可闻也哉故夫子曰二三子以我为隠乎吾无隠乎尔吾无行而不与二三子者是丘也羣弟子率求夫子之道于日用之外率以不一之见见夫子夫是以得其门者寡矣天地间何物不一人自不一起思起意絶然殊异不知一贯无二 
季文子三思而后行子闻之曰再斯可矣张横渠以为圣人深美之辞若曰再斯可矣况能三耶所以明夫思之可贵所以明夫思之不可不深曰思曰睿睿作圣曰思无邪曰思之弗得弗措也周公仰而思之夜以继日何止于三而已乎又曰思之一门其大矣哉横渠之论甚有味乎其言但圣贤立言不必以一定论执言语以求圣人之道非但圣人所望于学者横渠发挥思之一义尽美尽妙而不可以此论再斯可矣之旨圣贤之言有时如此论有时乎不如此论要当会圣贤之意不可执圣贤之言况季文子之思乃每事必三思而后行思曰睿终身思可也思之弗得弗措终年思可也周公思兼三王以施四事夜以继日思之可也至于日用之事苟每事必三思而后行则过矣滞矣不通矣随遇輙应而不思固不可思之思之又思之每事如此亦不可随遇輙应谓之太简每事三思谓之太详太简谓之不及太详谓之过太简未是太详亦未是太简则有简之意太详则有详之意皆非无意无必大中至正之道也是道也初非絶思虑之谓得此中虽终日思虑终年思虑不可谓动心也失此中虽终日不思虑终年不思虑不可谓不动心也周公日夜以思乃圣人之道原壤登木之歌乃反而用之智者知其动心也圣人扣之以为老贼此非得圣人大中之道未易辩此[见训语] 
子曰寗武子邦有道则知邦无道则愚其知可及也其愚不可及也其知有才智者或能之其愚非有道者不能有一点动心处便不能愚也故寗武子之不可及至于愚乃见 
子在陈曰归与归与吾党之小子狂简狂是过简是不及狂是为简是不为狂是动简是静狂是进简是止过非此道不及亦非此道为非此道不为亦非此道动非此道静亦非此道进非此道止亦非此道此道甚坦夷惟人动其心斯失之矣 
子曰巧言令色足恭左邱明耻之丘亦耻之匿怨而友其人左邱明耻之丘亦耻之圣人何为深耻乎此人皆有此良心有此质直心此质直心即道心而合也昏迷颠倒驰放不返为诈为变为巧为机为鬼为魅故圣人深恶深羞之或者曰此圣人深诛小人变诈之心耳未可遽谓发明道心道心恐不止于质直而已是不然独不闻圣人曰主忠信忠信之心乃大本使圣人于此姑言其浅者则其深者为如何圣人之言无浅深无本末吾圣人之道所以至于今不明于天下正以学者不知孝弟忠信即天下大道夫是以圣人之道往往以平易见卑于髙明之士而异端空虚寂灭之论满天下孔子曰莫我知也夫又曰知我者其天乎言人不我知也[见训语] 
子曰十室之邑必有忠信如丘者焉不如丘之好学也观圣人此语益信圣人之道不为难也夫子亦尝曰主忠信是忠信圣人之主本今十室之邑即有忠信如圣人则苟诚实无诈伪即已得圣人之主本但以不好学不能通逹耳然则圣人之道朴实无诈伪而已岂不甚易观此则忠信之士不可不自信然此自信亦复难常以语人人终未信非直不信终不无疑者亦多矣固有天资纯朴确诚无伪宛然有圣人之质而自不知良可惜哉 
子曰雍也可使南面仲弓问子桑伯子子曰可也简仲弓曰居敬而行简以临其民不亦可乎居简而行简无乃大简乎子曰雍之言然由道心而发其居自敬其行自简居不敬则慢行不简则扰居敬行简乃道心之常意念微作即有微偏君子不器以其无意无必无固无我故人不得名之以器子桑伯子则为孔子所名故孔子亦以此微贬之使不可以简名则善矣敬简不偏本于无意好恶微偏人即得以名之 
哀公问弟子孰为好学孔子对曰有颜回者好学不迁怒不贰过知道者有之好学者难得如闵子骞冉伯牛仲弓与夫曽子诸贤不可谓无日至月至至于三月不违非颜子不能颜子纵有怒过怒不迁而旋止过不贰而旋释意念微动便自寝息他人岂无志于学者往往不能旋止旋释怒过以暴露而不可掩乃徐救之或自以为小过无伤于义姑纵而迟之此皆怠惰之故虽已至于道者犹有此病则圣人谓独颜子一人好学他人不与信乎他人不可得而与也此病惟曽闵诸公知之未至于道者亦不知 
怒已动于心矣颜子何为而能不迁过已作于心矣颜子何为而能不贰以颜子之心本无怒动乃有怒颜子之心本无过动乃有过今颜子既知其动而改矣则复不动如故不动则尚不知心之为心孰为怒孰为过曽子曰江汉以濯之秋阳以暴之皜皜无际荡荡无涯融融无止是中安得有怒与过也 
孔门诸贤孰不愿学何独称颜子好学日至者终一日不动于意纯明精一是为至道月至者终一月如此亦非众人之所能矣犹不得谓之好学盖比于三月不违仁者勤惰有间矣好学之所勤非思虑之所到非继续之可言本一也本不动也本清明也此学日至月至者之所共知惟弗如颜子之勤尔孔子学不厌亦此勤也 
子华使于齐孔子不与之粟者君子周急不继富也冉子不知此道乃为其母请粟孔子亦不以其不当与而固执不可之义盖冉子来请又生变通之义焉与之釡釡六斗四升亦兼示不当与之义冉子又不悟而请益孔子亦不执不与之义又益之以庾庾十六斗既不深絶冉子之请又兼明不当与之义此与尧试鲧同道虽明知鲧方命圮族不可用以佥岳并荐谕之不从而姑从众于戏此尧之所以如天孔子所以亦如天也冉子擅与粟五秉孔子亦不怒唯曰君子周急不继富亦略明大旨而已于戏孔子真如天矣 
冉求曰非不说子之道力不足也子曰力不足者中道而废今女画学者常情往往多与冉有同而孔子断然不以为力不足以为自画止者何也斯道无不通人自阻碍斯道无思无为人自起意意起则碍矣道本无所碍孔子所谓力不足者非谓学道者于斯道之中有力不足也谓徒步逺行而力不足则中道而废负任而行而力不足则中道而废谓此类也夫斯道忠信而已矣何思何为何阻何碍而曰力不足乎足与不足皆人心自作此见道初不如此不作足不足之见则人心之灵未始不一贯非力不足而自不学者谓之画地而曰止于此吾不进也学者多此类也唯圣人则不画日月至者亦不画余皆画也[见训语] 
学道安得有力足不足足与不足皆人心自作此见道初不如此不作足不足之见则人心之灵未始不一贯冉有乃自画 
汲古问学者用力果有不足处否先生曰学道安得有力不足足与不足是人心自为之如冉求曰非不说子之道力不足也故孔子曰力不足者中道而废今汝画汲古问用力于仁又如何先生曰用力于仁无思无为精明纯一 
子曰谁能出不由户何莫由斯道也圣人如此明告不知学者何为乎不省视听言动者道也俯仰屈伸者道也寐如此寤如此动如此止如此徒以学者起意欲明道反致昏塞若不起意妙不可言若不起意则变化云为如四时之错行如日月之代明故孔子每每戒学者毋意 
子曰谁能出不由户何莫由斯道也圣言如此明告不知学者何为乎不醒日用云为无非变化无非斯道视者斯道所视之形色亦斯道听者斯道所听之音声亦斯道思者斯道所思之人情事理亦斯道自清浊未分以至于既分阴阳交而四时行百物生皆斯道动静有无皆斯道不劳思索念念皆妙曰天曰地曰人曰物曰事名谓不同尔何者不妙学者惟毋动乎意[见训语] 
野不可史亦不可何故野偏史亦偏偏皆未离乎意惟文质彬彬庶乎无意 
子曰人之生也直罔之生也幸而免此直非刚直不温和之谓乃直正之直子又曰一物失理乱亡之端又曰苟违此道民叛如归人惟覩不直而生者满天下故翫忽以未必然而妄言妄行者多略不思圣人曰此乃幸免尔其不免者皆不直也圣言无不验天下后世当深思幸免警告切至之旨 
孔子曰知之者不如好之者好之者不如乐之者自古学者几千万人解释论辩自以为知之矣而实不可以为知此知不属思虑有思虑不可以言知知者孔子谓知及之好如颜子好学日至月至者可以言知之不可以言好学不如好之者专为日至月至者发言其怠也若孔子则好而乐之矣子曰为之不厌亦好也知斯好好斯乐好与乐孔子谓仁能守之[见训语] 
孟子曰人皆可以为尧舜而孔子曰中人以上可以语上中人以下不可以语上何也盖孔子之言非谓中人以下不可以为尧舜但其气质昏甚难以语上不可云者难之之辞也又曰唯上智与下愚不移亦非谓其断不可移也特甚言下愚之不可告语不肯为善亦犹上智之不肯为不善故曰不移然又曰性相互近习相逺孟子亦曰尧舜与人同耳又曰圣人先得我心之所同然耳孔子又曰心之精神是谓圣然则所谓中人以下者自昏自迷耳一日内明忽开方悟吾性本与圣贤同殊不相逺心之精神是谓圣乃孔子所以告子思此可谓圣人至言而论语不载首篇乃多载有子之言有子乃曽子之所不可者则记论语者固不足以知圣人之至言也[见诲语] 


下
慈湖遗书巻十一宋杨简撰 
家记五[论论语下] 
子曰知者乐水仁者乐山知者动仁者静知者乐仁者寿圣人于此无以形容其妙唯曰知者所乐者水托象以示学者惟觉者自觉夫水流行汩汩不息至虚而无实体至动而非思虑如此解释亦未足以尽水之妙亦莫能言知者之乐又继之以动之一辞虽言其动亦不能言其所以动之者得动中之妙真不可度思学者求道率求之于静徒观圣人之言曰天下何思何虑往往离动而求静愈求愈逺而不知圣人未尝溺于静惟能动者乃得之必也酬应万务扰扰胶胶而未始不寂然不可以心知意度者庶几乎知者之动矣动即水水者动中之妙也必至此而后可以言仁必能动而后能静必乐水而后可以进于乐山山亦非専于静而已草木生焉未尝无用而尝静焉知者虽得动中之妙而未能常明常觉事物汨之间有转移未能如仁者之常觉常明常不动故惟仁者可以言静静即山知者之动即仁者之静动静离不足以言仁知知者得动中之妙岂不堪乐仁者念虑常静则气常和平心火不炎火常济水故多寿考腐儒不知道意其必有深义不可作寿考训释而妄引老子曰死而不亡者寿若老子无此言又当引何言为证耶乐五孝反者非为此音者不知道黙而识之义学而不厌乃可 
子曰知者乐水仁者乐山知者动仁者静知者乐仁者寿知道之谓知知非心思之所及伊尹谓之觉孔子谓知及之此曰知子欲言知者之所乐不可得而言姑指水以明之葢学者观水而忽觉循循善诱虑其或未觉又释之曰动圣人每见学道者率求诸寂静止定不悟变化云为喜怒哀乐之妙故曰动以别知者所觉之妙又曰知者乐者初言乐水指在于水虑学者未得其乐兹専言乐明知者常乐知者虚明澄然死生忧患不足以动或曰用常乐仁者乐山又何也仁觉也医家谓肌体无所知觉曰不仁知者亦觉而不同其仁何也孔子曰若圣与仁则吾岂敢仁几于圣矣知者虽觉虗明而旧习未尽消意念微动即差未能全所觉之虚明必至于纯明不已而后可以言仁知者虽得动中之妙虽动而未尝动虽扰扰而未尝扰扰而旧习之气忽乗隙而至终未得静中之妙或有迁动故圣人又取山为象山之妙不可言即水之妙不可言答子张仁者何乐乎山之问曰山者岿然髙至哉圣言妙不容言子张又不领又问髙则何乐尔子不得已而言曰夫山草木植焉禽兽蕃焉财用出焉直而无私焉兴吐风云以通乎天地之间阴阳和合雨露之泽万物以成百姓咸飨此仁者之所以乐乎山也亦犹观水而曰以其不息徧与诸生而不为也即山虽静而未尝无发生之妙用特以仁则纯明知未纯明虽大体虚明而未纯舜曰惟精惟一用力于仁也孔子发愤忘食用力于仁也用非思非为之力故未见力不足知者乐则仁者之乐不言可知仁者寿以无思无为之妙纯一无间故至和保育多寿考焉颜子之夭命也天下事皆不可以一槩论然寿与夭亦一也[见训语] 
先生曰子曰知者乐水汝以为何如汲古对云知之运动犹水之周流先生曰孔子欲言知者之所乐不可得而言姑取水以喻惟学者自觉夫水虽流行汨汨不息而所谓水者本至虚而无思虑汲古问如此则何谓知者动先生曰孔子能言其动亦不能言其所以动使可训释则不足以为动矣智者得动中之妙真不可度思学者求道千人万人率求之虚静多溺于沉寂不知日用应酬万变无非妙用必能极天下之至动而实未尝动者始可言知汲古又问以至动而未尝动言知则必静矣未晓仁者静又何如先生曰离动而求静则愈求愈逺不知圣人未尝溺于静惟动者乃得之必也应酬万务扰扰胶胶而未始不寂然不可以心知意度者庶几乎可以言仁之静必能动而后能静必乐水而后可以进于乐山山亦非专于静而已草木生焉水泉发焉宝藏兴焉未尝无用而常静焉知者虽得动中之妙而未能常明常觉事物汨之间有转移未能如仁者之常觉常明不动故惟仁者可以言静静即山智者之动即仁者之静动静离不足以言仁智汲古又问古注读作知者乐[五孝反]水今先生读作乐[音落]水何义先生曰乐[五孝反]是有意乐[音落]是自然 
宰我问曰仁者虽告之曰井有仁焉其从之也子曰何为其然也君子可逝也不可陷也可欺也不可罔也圣贤气象大略相类宰我之问孔子之答在今时风俗必且大笑以为愚人不通晓之甚也特以孔子宰我为是言故不起诮使言不出于孔子必付一笑置之不足复道之域吁无惑乎今人之不如古也木讷近仁巧言鲜仁岂今时风俗所知哉[互见诲语] 
子曰君子博学于文约之以礼亦可以弗畔矣夫夫读书为学者文也三百三千者礼也或者以礼为理非的也礼固理之不可易者而必易以理为礼则不可也葢因小戴记有曰礼也者理之不可易者也故近世学者多以理释礼舍礼而言理以三百三千之众多疑其不可以为约也故必归之于理不知夫三百三千条目虽多为礼则一三百三千非自外至皆由人心以生者也尊尊卑卑升降揖逊周旋裼袭皆循吾心之所安加一毫不可也损一毫不可也一而已矣不必舍三百三千而言也即礼而未尝不约也即其至繁而未尝不至简也小戴记有曰礼自外作者非知礼之言也博学之初多识前言往行不胜其多故曰愽犹未得返约之本至于礼则一贯矣约矣惟近世学者沈溺乎义理之意说胷中常存一理不能忘舍舍是则豁焉无所依凭故必置理字于其中不知圣人胷中初无如许意度此曰愽文约礼正谓三百三千之礼岂不易简岂不中庸岂非天下之至理若必舍礼而言理乃不知理[见训语] 
中庸之为徳也其至矣乎民鲜乆矣中庸之徳本无可言至矣之名生于民鲜使圣人不因民鲜之乆则亦无至矣之叹然则何以为之中庸之徳曰圣人极力形容惟有至矣一语虽欲言之又恶得而言之然圣人名之曰中庸者中言其不必求之过庸言其不必离乎日用之常 
子曰述而不作信而好古窃比于我老彭至哉斯言俨然有道者之情状也有道者无思无虑一无所以为故其居世不得已而后动故多述而不作古人有道我与之同故深信深好之不知道者不足以与此 
子曰述而不作信而好古窃比于我老彭舜告禹曰无稽之言勿聴稽者稽千古也傅说曰事不师古以克永世匪说攸闻康诰曰往敷求于殷先哲王用保乂民又曰由古先哲王用保乂民召诰曰其稽我古人之徳周官曰唐虞稽古唯大圣大贤信古好古述而不作古典古则经几圣人皆述而不敢作故老彭如此孔子亦如此其作聪明乱旧章者皆昏愚自取凶祸之徒也[见训语] 
子曰黙而识之学而不厌诲人不倦何有于我哉黙而识之觉也不可思不可言也故孔子曰吾有知乎哉无知也易上系易曰神而明之黙而成之此学而不厌即黙而成之孔子亦谓用力于仁又曰时习舜曰惟精惟一学也以此诲人而在我实无所有黙识知及之也学不厌仁能守之也文王不识不知即帝则即学也有毫发焉即为放逸为意为我[见训语] 
孔子言吾黙而识之学而不厌诲人不倦何有于我哉言无所有也又曰出则事公卿入则事父兄丧事不敢不勉不为酒困而已何有于我哉言我何所有也羣弟子皆疑孔子胷中有所藴蓄不以尽告故尝曰二三子以我为隐乎吾无隐乎尔他日又曰吾有知乎哉无知也可谓至明白矣而学者不悟立意植我如胶如漆如荆如棘如鐡如石然则本有无体无方之道心何从而清明乎 
子曰徳之不倄学之不讲闻义不能徙不善不能改是吾忧也人有德而不修则偏则亏学未能时时而习或时习而未说其间气质不同所见不同孔子答门人之问每每不同学之不可不讲如此子与颜子言终日退而省之知其已发发觉也讲之足以启觉又如此至于闻义不能徙不善不能改孔子之告语所不及唯忧焉忧其纳诸罟获陷阱之中而莫知之辟也冉有之不能救季氏之旅泰山又实佐季氏伐颛臾而伪曰不欲千载之下此辱不可洗涤[见训语] 
汲古问孔子云吾不复梦见周公或谓圣人叹道不行故托梦为辞非果梦也此说是否先生曰孔子方强壮可行道之时屡梦见周公必有神交之祥孔子不言尔一日忽曰吾衰也久矣吾不复梦见周公以衰老道不可行故不复梦见孔子之心澄明如大虚既与天通又与古圣神通故梦随时而见[见诲语] 
子曰志于道据于德依于仁游于艺孔子当日启诲门弟子之时其详必不如此记録者欲严其辞而浸失圣人之旨也然而圣言之大旨终在孔子之本旨非并列而为四条也叙事先后浅深云尔通三才惟有此道而已天以此道而髙明地以此道而博厚日月以此道而照临四时以此道而变通人物以此道而散殊于天地之间无他物也无他事也皆此物也皆此事也孔子曰谁能出不由户何莫由斯道也学者舍道诚无所用其心人知所以用心于他事他物也非果有他事他物之可用心也谬以为他事而不知他事之即道也谬以为他物而不知他物之即道也不知故昏昏故妄作而为无道非果无道也百姓日用而不知也虽视聴言动心思之皆道而自昏也此心即道奚俟他求既昏既妄则不可不志于此故曰志于道学者孰不知志于道求者纷纷得者千万无一二求道于外心不内觉道非在我由非我有徳者得道之名道非有物初无实体之可得谓之得者姑以别夫昏不知者耳孔子曰心之精神是谓圣孟子曰仁人心也所谓入则孝出则弟者此心也所谓忠恕者此心也所谓恻隐羞恶恭敬是非者此心也不学而能不虑而知不疾而速不行而至孟子谓之良知良能诚非作为之所到意态微起即入智故孟子曰天下之言性也则故而已矣孟子非不谆谆而天下学者终不领会求性于意虑而自不省也用心于心外而放逸也直方大不习旡不利不习即孔子之无知也即文王之不识不知也直而不思直而不习是谓实得非疑似意度恍惚不实之谓也故曰据故直心而行谓之徳字从直心微起意焉则支离则曲矣有徳者虽实有道而或不能常觉常明或转移于事物虽能旋觉其未觉也犹为不仁仁觉也觉非思为故易曰无思也无为也寂然不动感而遂通天下之故草木之实曰仁政以明无思无为感而遂通之妙此古圣之寓教也草木无思为而自发生孔子曰知及之仁不能守之虽得之必失之徳即知知与仁一也皆觉也惟常觉而后可以言仁仁非思为之谓一而非二依犹据也非仁在彼而我依之也一也亦犹何莫由斯道也非谓我与道为二也逹其旨可也艺谓礼乐射御书数亦非道外之物虽非学者所当急而非学者所当弃髙明之士傥以为末务而弃之亦非道之全故卒曰游于艺是谓彛伦攸叙 
子曰志于道据于徳依于仁游于艺此葢本旨次第而言记者误条列而为四士志于道而罕觉唯觉始知道在我孔子曰心之精神是谓圣故直心为徳舜曰道心明心即道忽觉心明无所不通确信无疑实有所据非疑似恍惚故曰据非谓徳在彼而我据之也虽已得道而未精纯或不能不动于旧习或因事物意微动即谓不仁故依于仁亦非仁在彼而我依之也亦犹徳曰据云尔不然亦岂记録之差邪[见训语] 
子食于有丧者之侧未尝饱也子于是日哭则不歌于乡党一篇所载皆非圣人之所勉强为人之所不能亦非圣人之遏此心而为此皆圣人率此自然尔夫道在圣人当哀而自哀当乐而自乐当敬惧而自敬惧当舒徐而自舒徐当微哀而自微哀当极哀而自极哀当甚敬而自甚敬当小敬而自小敬不待斟酌审处圣人之心自如此也故曰成性存存道义之门天下无穷之义皆自性中出也 
子谓颜渊曰用之则行舍之则藏唯我与尔有是夫前軰以为用之则弥满六合敛之则不盈方寸正不必如此穿凿如前軰所云乃贤不肖所共有夫子何得以我与颜子独有此此只合作平常觧释却是圣人之事大凡意在于行必不能藏如子路冉有不能正季氏之妄作而不知止意在于藏者必不能行如长沮杰溺荷莜丈人知止而不知动至如柳下惠三黜而不已与闵子骞汶上之辞之类皆未能至于意必消尽固我都忘此心和平毫髪不动者也然则圣人谓唯我与回也有是夫信乎非诸子之所及也 
子在齐闻韶三月不知肉味曰不图为乐之至于斯也孔子曰移风易俗莫善于乐子之武城闻弦歌之声子游曰昔者偃也闻诸夫子曰君子学道则爱人小人学道则易使也谓弦歌音乐之为道也子曰成于乐记曰礼乐行乎阴阳而通乎鬼神又曰乐者天地之和也常情莫晓乐之为道也尤其莫晓闻韶而三月不知肉味也司马迁莫晓故于三月上加学之二字迁于道无觉尚何望其纯明后学皆迁之徒故或从其说或疑三月为音字之讹简初亦疑之后知孔子发愤忘食乐以忘忧不知老之将至其初勇进敏修至于不知老之将至则和乐融融何思何虑无始无终大虚不足以拟天地自然黙同言之不可推之莫穷加以韶音之至和妙合感通三月不知肉味圣心变化岂比于横目之遇蒙纵于道或觉终日虚明澄然无始无终之日至尚不逮弥月虚明澄然无始无终之月至亦不逮三月虚明澄然无始无终如颜子之不违仁仁非思非为孔子虽曰若圣与仁则吾岂敢谦恭则然而其不知老之将至况耳顺从心所欲不踰矩之妙愈不可思不可称赞而或妄议其无闻韶三月不知肉味之事坐井观天多见其不知量也[见训语] 
子曰饭疏食饮水曲肱而枕之乐亦在其中矣不义而富且贵于我如浮云子虚明变化动静一穷逹一死生一其乐不可言不可思[见训语] 
圣人五十以学易而后始可无大过是犹未免小过也而学者小有得遽曰吾无过圣如伯夷伊尹柳下惠而犹过于清过于任过于和而况未至三子者乎仕止乆速无毫发差可否唯诺无一语失俯仰屈伸无锱铢弗当而后可以谓之无过易之为书正所以开物成务惟变所适委曲周尽者也此圣人晚年所到如其本则自十五志学时已洞白于胷中至三十时已坚固不可摇动矣葢未得道者以得道为难而已得道者又以尽道为难也 
汲古问易即已也孔子何以云加我数年五十以学易可以无大过矣圣人必待五十而学易其义如何先生曰易者千变万化无一不中节圣人学而时习日就月将蒙以养正至于五十则渐入耳顺纯一无间故圣人谓可以无大过至七十而不踰矩此是五十学易之效[见诲语] 
子所雅言诗书执礼皆雅言也雅者文雅之谓雅言谓非俗语乡音乃雅正之音也圣人于平居无事不必修敬故只常言至谈诗书与执礼之时则乃为雅正之音非圣人之改其常也圣人之心即天道自天道中流出自有如此变态非不知道者所能知也 
子曰其为人也发愤忘食乐以忘忧不知老之将至云尔发愤忘食用力如此不知如何而用力也乐以忘忧不知所乐安在也不知老之将至此何语也发愤疑无乐今圣人则乐天下之所谓乐者必有时而已今圣人乃以此乐终老此意圣人自知之自夫子以来更几千百年更几千万人敢谓举不知也不知者固不得而知知者亦不得而知使可得而知则离于思虑不离于思虑则有起必有止思虑起则知之止则不得而知也此知尚不能为一日之乆而况于终身之乆耶当知夫发愤忘食非用人力乐以忘忧乃有天乐人心可知道心不可知人乐有尽天乐无尽可知者有乆暂不可知者前无端绪后无终止喜如此怒亦如此哀如此乐亦如此今日如此明日亦如此千岁亦如此无思虑亦无不思虑融融悠悠是岂为生而存死而亡生与死尚不能入而况于老幼耶不知老之将至夫子尚自不知后人岂得而知夫子所可得而知者以吾一心存焉耳吾心所可得而知者以吾之心即夫子之心也以古今无二心也文王之不识不知颜子之如愚子思之无声无臭孟子之圣不可知一辙也以古今不容有二心也 
叶公问孔子于子路子路不对子曰女奚不曰其为人也发愤忘食乐以忘忧不知老之将至云尔子言虽不矜而实天下皆无及子曰有颜子者好学今也则亡未闻好学者也又曰学如不及犹恐失之谁能发愤至于忘食发愤忘食已未之见又谁能乐以忘忧孔门之日月至者三月不违仁者舞雩咏归者能乐以忘忧矣而曾晳挞曾子几于死无发愤忘食之学颜子短折余无好学日月至者虚明澄然而精一纯明至于不知老之至惟夫子而已矣比一二十年以来开明者何其多也日月至者相与切磨以发愤忘食惟精惟一以无负先圣所以垂教所望于后学之旨[见训语] 
叶公问孔子于子路子路不对子曰女奚不曰其为人也发愤忘食乐以忘忧不知老之将至云尔孔子惟言愤不言所愤而为之者何事惟言乐不言所乐者何意惟继曰不知老之将至呜呼至矣使愤而为之者其事可言则无以为孔子使所乐者其意可言则无以为孔子子曰吾有知乎哉无知也门弟子往往多以孔子为有知故孔子语之曰吾无知人心即道是谓道心无体无方清明静一其变化云为虽有万不同如水镜之毕照万物而非动也如日月之溥照万物而非为也世名之曰心而非实有可执可指之物也言其无所不通而托喻于道谓如道路之四通人所共由而非有可执可指之物也愤者愤已徳之未纯而愤融融纯纯非思非为也故忘食此惟亲履者自知之此无思无为之妙固无始终无今古则固不知老之至也呜呼至矣子又曰我学不厌者此也又曰用力于仁者此也仁者道心常觉常明之称常觉常明者常不昏而已非思也[见训语] 
子曰二三子以我为隐乎吾无隐乎尔吾无行而不与二三子者是丘也孔子虽如此言亦不能言其无隐之状不能言其无行不与之物予幼读论语常病圣人不明以告人自予惟省始悟古圣贤亦止可如此告人如此告人已详矣若复加诸言则反失之矣圣人言止于此他日犹曰予欲无言而况欲详说其所以然乎君子胷中空洞诚无所以然之故昧者出入乎意必固我之中不能暂离故疑圣贤言之不详 
先生谓汲古曰孔子言二三子以我为隐乎吾无隐乎尔吾无行而不与二三子者是丘也汝以为何如汲古对曰道在圣人何隐之有视聴言动无非教也如子曰予欲无言子贡曰子如不言则小子何述焉子曰天何言哉四时行焉百物生焉天何言哉此谓天虽不言初无所隐又曰天有四时春秋冬夏风雨霜露无非教也先生曰是[见诲语] 
子曰若圣与仁则吾岂敢抑为之不厌诲人不倦则可谓云尔已矣此为当逹其旨此为即圣人之学即无时不习之为即不知老之将至云尔即哀乐相生正明目而视之不可得而见也倾耳而聴之不可得而闻也即立则见其参于前在舆则见其倚于衡也即一以贯之[见训语] 
动容貌何为便能逺暴慢正颜色何为便能使人信出辞气何为便能逺鄙倍此固有精神之妙行乎其间我亦不知他亦不知一动容貌而人自敬一正颜色而人自信一出辞气而自无不服此上帝所以降衷于我天以是覆地以是载人以是生者在人谓之心是心有慈有爱有恭有敬有忠有信有刚大有髙明有博厚有神圣有武文穷天下万世之思虑集天下万世之名称不足以尽此心之形容而是心人皆有之惟庶民去之君子存之则有如此妙用逺暴慢近信逺鄙倍岂止于此而已可以通于神明光于四海无所不通自西自东自南自北无思不服呜呼至哉非曾子安知此百圣所传唯此一心曾子传之子思子思曰道不逺人人之为道而逺人心我心也为则成外物也子思传之孟子孟子曰仁人心也可谓直而无隐而学者不省也又曰行之而不着焉习矣而不察焉终身由之而不知其道者众也又曰君子之言也不下带而道存焉非心而何天下之至深常存乎至浅天下之至难常存乎至易至浅故虽明告之以此心即道往往复疑以为天下之至妙必不止此于是乎始他求始放其心纷纷支离终日不休终岁不休终身不休也曾子既明知此矣何不明告人曰此心而已葢道虽不离此心而径告之则往往未必自悟未必自信不如发其端形容其似而使人自得也然亦有纯实之士与夫明智之士亦可以径告彼亦径领不复疑贰故孟子悯思秘之未剖一举而告人曰仁人心也信孟子者不可谓无其人而复有疑者往往而足也 
曾子曰以能问于不能以多问于寡有若无实若虚犯而不校昔者吾友尝从事于斯矣此数语正画出圣门气象混混融融一片和气唯无己私而后有此己私无处即是道即是吾心虽众人亦时有此心形见时此便是道而人不自省者多吾友谓孔门诸贤大畧如此而近世士大夫多尚乎豪与孔门气象氷炭矣孔子温良俭让殊非近世所谓豪者之容 
汲古问子曰兴于诗立于礼成于乐或以此为学者治身之序又以为成人材之道其言孰是先生曰诗者正心之所发正心即道心三百篇皆思无邪诵之则善心兴起由此心而行自有伦理即礼然经礼三百曲礼三千惟圣人一一中节学者道心方兴其言其行未能一一中礼或语黙动止未知所据依学礼则有所据依而立子曰不知礼无以立也乐者和也至于全成则和乐融畅何思何为夫子之武城闻弦歌之声有牛刀之笑子游曰昔者偃也闻诸夫子曰君子学道则爱人小人学道则易使子曰二三子偃之言是也前言戏之尔成于乐之旨于是益明谓乐为道也[见诲语] 
子曰如有周公之才之美使骄且吝其余不足观也已有才智者往往有骄病自视以为一世不如我故有骄意自尊自大自珍其所怀有吝惜不予之意故曰吝然骄吝皆私意非君子之道圣人所以成就后学如此其周也 
子曰麻冕礼也今也纯俭吾从众拜下礼也今拜乎上泰也虽违众吾从下好礼者往往过于执从众者往往过于和此皆意必固我有以害之也圣人则都无一从一违皆天道当如此非圣人如此也圣人之心即天道其体本如此非勉而进此也 
吾有知乎哉无知也纵有鄙夫来问于我常情以为甚易于答而我亦空空如也无以答其问我但扣之以一二端而已竭焉实无以酬之鄙夫之问尚无以为答羣弟子之问葢知随机以觧其惑释其疑救其过耳实无得以与人也实无所知以告人也然而圣人又曰葢有不知而作之者我无是也多闻择其善者而从之多见而识之知之次也如此则又自以为有知然则圣人果有知乎果无知乎曰无知者圣人之真知而圣人知之实无知也如以为圣人之道实可以知之则圣人之道乃不过知识耳不过事物耳而圣人之道乃非知识非事物则求圣人之道者不可以知为止然以圣人之道为可以知者固未离于知以圣人之道为不可知者亦未离于知惟其犹有不可知之知非真无知也圣人之真无知非智识之所到非知不知所能尽一言以蔽之曰心而已矣此心非知非不知苟明此心自然非知不知之所及此之谓真无知不得此心而求无知则愈无知愈多知去却一重障又有一重篱不如休心无作即心自是妙更不可测度不惟他人不可测度我亦自不能测度子思曰虽圣人亦有所不知焉心无异心即目视耳聴之心手握足行之心自是不可知不可限量不可形容也知者必信信者必知是谓无知之知 
孔子曰吾有知乎哉无知也有鄙夫问于我空空如也我叩其两端而竭焉孔子以羣弟子以我为有知也故告之曰吾有知乎哉无所知也尝有鄙夫来问于我鄙夫宜易于答而我空空无所有无以告之我不过叩其一二端而我已竭矣葢详言胷中实无所有实无所知而羣弟子往往多谓孔子必有高识逺见而不以明告故疑孔子为隐吁使孔子有知则无以为圣人矣有知则有意孔子每每戒门弟子曰毋意则有意何以为孔子其所以教人特去人之蔽尔[见训语] 
汲古问孔子云空空如也其义当如何觧先生曰孔子言吾有知乎哉无知也虽有鄙夫来问于我我亦空空如也无可为答我不过叩问其一二端而我已竭焉无复可言矣言即不言不言即言知即不知不知即知[见诲语] 
子曰出则事公卿入则事父兄丧事不敢不勉不为酒困何有于我哉此皆平常初无髙峻难行之状孔子明示中庸庸常之道所以破学者求道于髙深幽逺之弊又谓我实无所有葢门弟子多疑孔子胷中有所藴蓄不以尽告故尝曰二三子以我为隐乎吾无隐乎尔又曰吾有知乎哉有鄙夫问于我易于酬答矣我亦空空如也不过叩问其一两端而已竭尽无可告者乌虖孔子如此谆谆明告而学者率不领会立意植我如胶如漆如荆如棘如鐡如石然本有无体无方之道心何从而清明乎 
子在川上曰逝者如斯夫不舍昼夜时运而往自生至死流逝如川之急常情恋景着物多不悞时运如此之速故不勇于道学圣人斯言所以警诲学者深矣 
乡党一篇皆夫子之变化如四时之错行如日月之代明人惟覩其变色屏气勃如躩如礼节纷然而不知不可度思矧可射思[互见训语] 
汲古问子曰从我于陈蔡者皆不及门也徳行颜渊闵子骞冉伯牛仲弓言语宰我子贡政事冉有季路文学子游子夏以自徳行而上为孔子言也德行而下则门人之所记也如何先生曰晦翁集注弟子因孔子之言记此十人而并目其所长某因其书字不书名此非孔子之言然分为四科又害道孔子曰心之精神是为圣孟子亦道性善言必称尧舜此书徳行则善而谓宰我子贡止于言语冉有季路止于政事子游子夏止于文学则害道子夏虽为小人儒使西河之民疑子夏于夫子以言不称师而曾子责之然孔子于子夏未尝弃絶忠告无隐况余子虽不及颜闵而精神之圣葢人之所同奚可止科之以言语或政事或文学乎大不可吁以孔门而知道者如此之寡无惑乎子夏子张子游以有若似圣人强曾子而曾子不可也一贯之妙知之者有几 
汲古问夫子答季路问事鬼神曰未能事人焉能事鬼问死曰未知生焉知死及宰我问鬼神之名子曰气也者神之盛也魄也者鬼之盛也合鬼与神教之至也此圣人之言也而先儒又曰鬼神者造化之迹二气之良能也又云鬼神自家要有便有要无便无又以心无死生几于释氏轮回之说如何先生曰人鬼生死实一非强一葢人道之大通三才贯万古分而言之有气有魄合而言之一也魄气轻清其死也复于天体魄则降而复于土天地之分也孔子曰人者天地之德阴阳之交鬼神之会五行之秀中庸曰天地之道其为物不贰天者吾之清明非特吾之魄气归于天而已地者吾之博厚非特吾之体魄复于地而已人心广大虚明变化万状不出于中其曰范围天地发育万物岂特圣人如此圣人先觉我心之所同然尔德性无生何从有死非二道也此道昭然不可亟语于庸人之前唯曰未能事人焉能事鬼未知生焉知死合鬼与神教之至也庸情知魂气归天如彼其髙体魄归地如此其下以为不可合而为一逹者观之未始不一也人之骨肉毙于下阴为野土此吾之地其气发扬于上为昭明焄蒿凄怆此吾之天百物皆有此地皆有此天天地之精妙名之曰鬼神如曰祖曰考者圣人使民知祖考之精神终不泯灭遂制为祭祀之礼筑宫室以为庙设宗祧以序逺迩亲疏顺人心亲爱等杀所以教民反古复始追思祖考不忘其所由生也皆由乎人之本心之孝而又使之报以二礼早朝祭事有燔燎膻芗萧光见焉此以报气气神也此教民反始所以通祖考之神也至于荐黍稷羞肝肺首心间以侠甒齐酒加以鬰鬯臭阴所逹此以报魄魄鬼也又教民相爱以通祖考之魄也上下用情孝事其亲鬼神合一生死无二岂不甚明人自以为二尔故曰反古复始追思祖考而不忘其所由生是以敬发情竭力从事不惟行吾道心之孝而亦以教民也学者当以圣言自信毋以异说滋惑汲古承先生之诲乃知人心与天地鬼神之心通一无二虽云贤愚有异而此心初无少异唯智者由之则清明在躬愚者失之则昏蔽不反如释氏自云能觉于礼教则不知矣先生曰释徒多昏蔽误读梵纲戒经不礼拜君王父母大悖逆大坏人心大败风俗[互见诲语] 
子贡问师与商也孰贤子曰师也过商也不及曰然则师愈与子曰过犹不及众人皆谓过愈于不及圣人独谓过犹不及开明天道于是为切人心即道是谓道心特以或加之意而过之或畏惰退缩而不及之耳使子夏无畏惰之心则子夏之道心无恙也使子张不于心外而加意焉则子张之道心无恙也子曰求也退故进之由也兼人故退之此亦过犹不及之意道心人所自有本不必更求或于其中生进意或于其中生退意进者去其进意退者去其退意则道心无恙矣 
子路曾晳冉有公西华侍坐子曰如或知尔则何以哉观圣人此问谁则无他日欲有所为之志曾晳独无子路率尔而对有华再承师问而对及晳再承师问方鼓瑟希铿尔舍瑟而作对曰异乎三子者之撰亦无所言子曰何伤乎亦各言其志也晳于是不容但已乃徐而曰暮春者春服既成冠者五六人童子六七人浴乎沂风乎舞雩咏而归此数语者乃适然暂语非中怀本说悠然澹然无所止倚即文王之不识不知即夫子之不知老至故夫子曰吾与点也[互见训语] 
颜渊问仁子曰克己复礼为仁一日克己复礼天下归仁焉为仁由己而由人乎哉大哉克己复礼之训乎由孔子而来至于今千有余岁学者罕有知其觧者知其觧者大道在我矣克有二训能也胜也左氏谓楚灵王不能自克继以孔子克己复礼之言为证是谓克为胜而未必孔子本旨果尔也以颜子粹然之质加以屡空之学虽未能至于无过过亦微矣何俟于克而胜之也诗书所载多以克为能况此孔子又继曰为仁由己殊无克胜其己之意且一己字无二义也大哉巳乎由孔子而来至于今千有余岁知其觧者鲜矣己本无过本与天地为一亦能范围天地亦能发育万物不独圣人有此夫人皆然尧舜与人同尔孔子曰心之精神是谓圣孟子亦曰仁人心也道在我矣何假他求我即道矣何必复求颜子劳于鑚仰欲从末由尚疑道之在彼孔子于是教之以至易至简之道曰能已复礼则为仁矣礼亦非已外之物礼者我之所自有凡礼之所有皆我心之所安复我本有之礼斯已矣复何所为是已尚足以范围天地则天下安有不归吾仁再言由己所以明仁道之在我颜子于是虽领会犹疑其复有条目之事孔子又告之曰非礼勿视非礼勿聴非礼勿言非礼勿动葢曰不过礼而已矣无他事也 
颜渊问仁子曰克己复礼为仁云云孔子所与颜子终日之言惜乎其不记颜子聪睿静止闻即领会无疑可问故如愚孔子省察其私见其有启发之状与未与言之前不同此颜子之始觉也是谓知及之至是又问仁守之道夫子告以能克己复礼则仁礼者道心之发见于文为之名经礼三百曲礼三千皆吾心所自有以动乎意而放逸始失之今复我本有之礼无一点私意则孔子所谓心之精神是谓圣虚明无际万善具足谓之天下归仁不为过傥如诸儒谓克去己私则为仁由己又非己私况己启发洞觉虚明无我本无己私可克仁守之道蒙养而已非礼勿视聴言动初不必求诸外孔子发愤忘食葢用非思非为不识不知之力此惟觉者自知颜子自知此克己复礼天下归仁之旨即精神谓圣之心左氏谓楚灵王不能自克继以克己复礼之言为证是训克为胜恐非孔子本旨[见训语] 
先生谓汲古曰孔子言克己复礼为仁晓得否汲古对曰克谓克尽己私天理浑全所以为仁所晓者止如此先生曰克有二训能也胜也左氏谓楚灵王不自克继以孔子克己复礼之言为证是谓屡空之学虽未能至于无过过亦微矣何待于克而胜之诗书所载多以克为能况此孔子又继曰为仁由己殊无克胜其己之意大哉己乎由孔子而来至于今千余岁知其觧者鲜矣己本无过与天地为一亦能范围天地亦能发育万物不独圣人有此夫人皆然尧舜与人同尔孔子曰心之精神是谓圣孟子亦曰仁人心也道在我矣何假他求我即道矣何必复求颜子劳于鑚仰欲从末由尚疑道之在彼孔子于是教之以 
至易至约之道曰能已复礼则为仁矣礼亦非己外之物礼者我之所自有凡礼之所有皆我心之所安复我本有之理斯已矣夫何所复为自是已尚足以范围天地则天下安得不归吾仁再言由己所以冉明仁道之在我颜子于是虽领会犹疑其复有条目之事孔子又告之曰非礼勿视非礼勿聴非礼勿言非礼勿动葢曰不过礼而已无他事也先生又曰颜子云仰之弥髙鑚之弥坚瞻之在前忽然在后此时犹未觉及问仁与请问其目此时方觉故曰请事斯语[见诲语] 
子张问明子曰浸润之譛肤受之愬不行焉可谓明也已矣可谓逺也已矣明即逺逺即明孔子知子张未必喻明之道故又曰逺夫道本无近逺惟人苟狥浅近日用逐逐不知广大故曰逺然而学者求道于逺不悟其不出乎此心故又曰不逺诚内省此心之无体无方无限量则范围天地发育万物何思何虑澄然而静自无所不照矣故曰逺即明 
子贡问友子曰忠告而善道之不可则止毋自辱焉不可而犹不止亦忠爱矣而失于过是谓私欲故圣人止之[见训语] 
樊迟问仁子曰居处恭执事敬与人忠虽之夷狄不可弃也至哉圣言此三条岂樊迟之所独宜诚万世学者之要路人心即道不必雕琢特有以害之故圣人之训惟治其害人心者居处不恭则放逸而此心失矣执事不敬则放逸而此心失矣日用万变无非执事常敬则虽动而常静与人不忠则变而为诈为不信而此心失矣放逸之门无出此三者窒此三门则道心自无恙矣[见训语] 
子曰若藏武仲之智公绰之不欲卞庄子之勇冉求之艺文之以礼乐亦可以为成人矣人道大矣与天地并名之曰三才非得道者不能而孔子止云尔者正以明夫道者道路物皆由之无所不通之义本无实体人性即道惟意起蔽兴故智不明故不能无欲故摄而无勇故陷于孤静而无艺故礼乐不偹诚兼此数者非道而何 
子曰莫我知也夫子贡曰何为其莫知子也子曰不怨天不尤人下学而上逹知我者其天乎孔子之道诚非众人之所能知亦非众贤所能知往者子贡闻圣人莫我知也之叹又疑其不无悼道之不行殆有怨天尤人之微情也故孔子首释其不然人惟观孔子好古敏求发愤忘食终夜以思是殆下学耳安覩所谓上逹者又见夫子在乡党则恂恂似不能言在朝君在则踧踖如使摈则色勃如足躩如入公门鞠躬如不容升堂则屏气似不息执圭如不胜盛馔变色而作迅雷风烈必变是安覩所谓何思何虑寂然不动者莞尔之笑前言之戏如常人耳以貌取人失之子羽以言取人失之宰予见南子从佛肸不脱骖于门人而说骖于旧馆故子贡以为多学而识之子路以为迂甚者陈子禽疑仲尼不贤于子贡叔孙武叔至于见毁而微生畆以为栖栖晨门荷蒉荷莜接舆沮溺咸致讥贬是诚有所不可晓者然则所谓孔子者果何如哉子曰吾有知乎哉无知也自孔子犹不能以自知而况于他人乎孔子之欲启告门弟子亦勤矣惟曰二三子以我为隐乎吾无隐乎尔吾无行而不与二三子者是丘也终不能详言无行不与之实自孔门诸贤犹疑其师为隐而况于门外之人乎夫可以知则可以言孔子既不能知则亦安能自言所可得而言者特其近似耳子思曰譬如天地之无不覆帱无不持载譬如四时之错行如日月之代明知四时之错行则知孔子矣知日月之代明则知孔子矣知天地之犹有愆阳伏阴日月薄食而星陨则知孔子之过差矣此犹可以类而知者犹不足以见圣人之全其不可以类而知者如孔子告子夏曰哀乐相生正明目而视之不可得而见也倾耳而聴之不可得而闻也人皆以哀乐相生为可见可闻而孔子乃以为不可见不可闻此固众人之所莫晓而明者以为固然初无可疑此非训诂之所及也或者求其义不可得则又曰是言其相生之妙耳意不在哀乐也吁彼以同异虚实揣度之见见圣人是何异指白曰黑谓青曰丹也孔子又曰天有四时春秋冬夏风雨霜露无非教也地载神气神气风霆风霆流形庶物露生无非教也知此所教之旨则知孔子矣子击磬于卫荷蒉者以为有心瞽者固无与乎文章之观也子亟称于水曰水哉水哉终不言水之说孔子岂有隐而不详言之哉欲致其辞不可得也孟子以为取其有本善矣而非圣人之旨也知水则知磬矣则知孔子矣孔子知则自知矣[见训语] 
子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫所见者何物也忠信笃敬 
也是物不属思虑纯实混融无始无终曾子谓之皜皜舜谓之精一子思谓之诚则形形则着皆不过忠敬而已矣忠信不妄语而已不为欺而已无他竒也笃敬亦犹是也不放逸而已矣不慢易而已矣无他竒也中庸而已矣动乎意而支离则失其忠信失其笃敬矣失其皜皜精一者矣[见训语] 
子曰君子义以为质礼以行之孙以出之信以成之君子哉此言学者之序义以为质则己私不存洞然无我全体为义而行之有重轻进退之节是为礼至于孙以出之则纯熟和顺矣至于一出于诚心无有他而自合乎义自中乎礼自孙出而顺是谓成孔子又尝语子张曰立则见其参于前在舆则见其倚于衡者即忠信也孔子曰主忠信明忠信之为主本也诚信无说之可言无义之可寻诚信而已矣此之谓道心 
君子疾没世而名不称焉此非病其无名病其无实也有实则有名其上曰君子病无能焉下曰君子求诸己 
子曰吾尝终日不食终夜不寝以思无益不如学也则是学非思也然则子曰我学不厌曰用力于仁皆非思也又曰吾有知乎哉无知也又曰不知老之将至的然无所知也又曰不逆诈不亿不信抑亦先觉是不逆不亿而亦先觉其诈不信果无俟乎思虑也子曰天下何思何虑明天下之实道也吾心清明无体而变化云为如四时之错行如日月之代明而天地无思无为也呜呼此孔子之学也亦天下万世学道者之学也故曰哀乐相生正明目而视之不可得而见也倾耳而聴之不可得而闻也然则学不足以言之而孔子曰学者葢道心初觉虽纵心皆妙而旧习未尽冺日用万变微有转移皆足以蚀吾无思无为之本明是故不可以不学而学非思也不学之学非力之力不可以有无言不可以作辍言不可以动静言不可以虚实言然则何以泯旧习何以免转移道心发光如太阳洞照过累之泯如雪入水不可度思矧可射思易曰蒙以养正圣功也是谓蒙养是谓用力于仁 
圣门讲学每在于仁圣人曰知及之仁不能守之虽得之必失之又曰力行近乎仁以此知仁非徒知不行之谓吾目视耳聴鼻嗅口尝手执足运无非大道之用而有一私意焉隔之不觉不知谓之不仁可也然则仁者谓己常觉之非徒知而已圣人曰造次必于是颠沛必于是非徒知而已也又曰不仁者不可以久处约不可以长处乐非徒知而足也又曰唯仁者能好人能恶人必于好恶间验之非知者所能也又曰观过斯知仁矣必无过而后谓之仁过失未尽去未可谓之仁也荅颜子之问以克己复礼答仲弓之问以敬与恕答司马牛之问以讱其言荅子张之问以能行五者答樊迟之问以爱人又荅以居处恭执事敬与人忠无非即实履以语学者逹之者本末贯通浑然天成即孝弟忠信即无声无臭之妙即戒谨恐惧即不识不知之则即人伦日用即惟精惟一之极未逹者循循慎谨业业恭愿不失为寡过之士必无异端猖狂忘行为小人之无忌惮是故儒者不可不以仁为己任用力于仁圣人深志三月不违亚圣之仁日月至焉诸子之仁惟仁者为能静知者虽得乎动之妙终不及也惟仁者乃能寿为其念虑闲静气凝而意平长年之道也此固非徒知者所能到学而不仁非儒者也 
自古知道者寡故先儒误释孔子知及之一章以为创业以知守成以仁况乎易系又曰圣人之大寳曰位何以守位曰仁又秦二世而亡正应夫知及之仁不能守虽得必失之说呜呼痛哉是无惑乎自秦汉而下治日少乱日多也下系之言虽非子曰犹未至于甚悖也曰大寳者谓位可以行道孔子不得位道不可得而行故云而先儒用以证仁守之则大乖矣自秦汉以来号英杰豪雄者率以权谲攘夺土地视杀人如刈草菅坑降不知其几千万往往以此为知及故肆行而无忌乌虖痛哉君子于其所不知葢阙如也知道之谓知不知道何足谓之知而医家者流谓四体不仁曰无所知觉者葢知者虽觉而旧习未能顿释必纯明无间所觉无亏而后曰仁颜子三月不违仁者三月澄然非思非为照用无方纯明无间也三月之外不无微违不逺即复孔子发愤忘食为之不厌犹曰若圣与仁则吾岂敢简之行年二十有八也居大学之循理斋首秋初夜燕坐于床奉先大夫之训俾时复反观简方反观忽觉天地内外森罗万象幽明变化有无彼此通为一体曰天曰地曰山川草木曰彼曰此简皆名尔方信范围天地非空言发育万物非空言唯旧习未易释后因承象山陆先生扇讼是非之答而又觉简澄然清明安得有过动乎意始有过自此虽有改过之效而又起此心与外物为二见一日因观外书有未觧而心动又观而又动愈观愈动掩书夜寝心愈窘终不寐度至丁夜忽有如黑幕自上而下而所谓窘者扫迹絶影流汗沾濡泰然旦而寤视外物无二见矣亦有小人而觉者但不改过是谓无忌惮之中庸是谓仁不能守之虽得之必失之 
子曰君子不可小知而可大受也小人不可大受而可小知也君子而不大受则道不明小人大受则为无忌惮之中庸[见训语] 
孔子曰君子有九思视未能不蔽于物奚可不思明聴未能不蔽于物奚可不思聪色患不温恶得而无思貌患不恭恶得而无思言有未忠恶得而不思忠事有未敬恶得而不思敬既有疑恶得不思问既有忿胡可不思难既见得矣则必思义苟不见得不必思义可也有病必施药人之无病者寡矣当思不思则罔不必思而思则赘不可罔亦不可赘初学之思即成徳之无思成德之无思即初学之思思非劣无思非优致优劣之见者不足以学道 
子曰予欲无言子贡曰子如不言则小子何述焉子曰天何言哉自有天地以来至于今不知几春几夏几秋几冬矣而识其春秋冬夏者有几不知百物几生几死何止百物人自谓吾识某物某物生某物死而实能识者有几孔子谓哀乐不可见不可闻而春秋冬夏可见可闻乎又谓庶物露生无非教不知如何而教也此教不可见不可闻即可见可闻言即无言无言即言此非梏束于形体沉溺于文义胶执于意见者所能知也惟洞觉者自知未至于洞觉者终疑疑即知知即疑一以贯之妙不可思[见训语] 
曾子曰吾闻诸夫子人未有自致者也必也亲丧乎众人无知安能自至于道唯遭亲丧乃能自致何以明之人心即道本不假求因物有迁始动始放始昏始乱初遭亲丧哀痛由中全体真实全无计度全不顾利害全无其它念虑纯然道心但人自不觉尔 
孔子曰不知命无以为君子也不知礼无以立也不知言无以知人也人之所以营营不已意欲前进者以不知命也苟知命则吾之所处皆命也贫富命也贵贱命也其居此位处此室衣此衣食此食毫髪皆命非人之所为也则庸何求无求则无所用其思虑人之所以进学不已者以其能约于礼也知约于礼则一进一退一语一黙一动一静一予一取皆有正礼不可移易故曰立于礼礼道之所在至于知言之妙则非方术之所可施非思虑之所能到人心自明人心自灵无作好无作恶无思无虑自清自明自能知言自能知人 
孔子曰不知命无以为君子也不知礼无以立也不知言无以知人也即今所居何位何所所饮食所衣服其贫富其死生皆命也非人之所能为也小人以为亦有以无道为之而得者非命也不知夫所得者亦命也不以无道为之亦得徒以无道而致后祸故君子亦无所作为唯循道而行经礼三百曲礼三千其语其黙其进其退视聴动止无非礼不知礼则茫乎无据无以立耳目无所加手足无所措知言不可强明者自知不明者自不知何由而明人心未尝不明孔子曰心之精神是谓圣谓之圣则聪明睿知不假他求唯以动意而昏始失其明无我则明矣孔子又曰清明在躬志气如神如水鉴水鉴无意无我故无所不照之[见训语] 
今世所行论语乃鲁语非孔壁中古文论语古论分尧曰下章子张问以为一篇有两子张凡二十一篇篇次不与齐鲁论同新论云文异者四百余字夫论语乃有子之徒所集有子尚不为曽子所可而况其徒乎首篇载有子之言为多次载曾子之言亦略使颜子记集必専记孔子之言必不失本真今记集者见识乃出有子之下则何以知圣言之本旨所幸大圣之言虽纪录有差大体犹在孔子每每止絶学者之意每每止絶学者之固止絶学者之必止絶学者之我纵不能尽记或每事记其二三则犹可以明示后世其余至言当亦备记如今孔子闲居一篇燕居一篇礼运一篇及所与子思言心之精神是谓圣及鲁公曰是非吾言也吾一闻于师也孔子吁焉其色曰嘻君行道矣公曰道耶子曰道也能详记如此则一以贯之之道岂不大彰明也哉今鲁论又有异于古论者四百余字则不能无差明矣况为文简短多失当日语话本真故后学不克遽明众说殽乱有子子夏之徒之言害道多矣虽有善言惟当存之巻末不可着之前篇有问答乃可因圣言而録 
论语乃有子之徒所记首篇首记有子之言又不止于一二章有子尚为曾子所不可而况其徒乎其所记亦难尽信子以四教文行忠信此记者之辞耳非孔子之言也孔子曰行有余力则以学文而记者冠文于首见识又不逮有子矣所幸圣言本无瑕故记者虽差亦可黙会[见训语] 

慈湖遗书卷十二宋杨简撰 
家记六[论孝经] 
孔子曰夫孝天之经地之义民之行天地之经而民是则之夫天之不可以俄而度如彼地之不可俄而测又如彼而民何以则之谓民则不惟圣贤凡民皆在其中然则凡民何以则之也身体髪肤受之父母不敢毁伤是则之也是天地之经也居则致其敬养则致其乐病则致其忧丧则致其哀祭则致其严是则之也是天地之经也自膝下嬉嬉皆知爱其亲爱其亲之心曰孝是爱其亲之心吾不知其所自来也穷之而无原执之而无体用之而不可既不勉而中不思而得洞焉通焉广大而无际天之所以健行而不息者乃吾之健行也地之所以博载而化生者乃吾之化生也日月之所以明者乃吾之明也四时之所以代谢者乃吾之代谢也万物之所以散殊于天地之间者乃吾之散殊也吾道一以贯之果吾之所自有也人皆有之而自省自信者寡也志曰圣人之道发育万物又曰圣人先得我心之所同然也孩提之童无不知爱其亲及长无不知敬兄敬兄即爱亲之心也壮而事君无不知忠于君忠于君之心即事亲之心也无二心也无二道也及其临民博施之心又不期于生而自生即爱其亲之心也此无二心也无二道也泛焉应酬纵焉交错爱敬互兴哀喜怒乐无二心也无二道也仁此谓之仁冝此谓之义履此谓之礼乐此谓之乐知此谓之知古人以礼言之故曰礼本于大一分而为天地转而为阴阳变而为四时列而为鬼神又以哀乐言之故曰哀乐相生正明目而视之不可得而见也倾耳而听之不可得而闻也又曰无声之乐日闻四方此即天之经也此即地之义也谓民之则之非则乎彼也昏昏者满天下不可不以渐通也渐以通之庶乎其听也明目不可见倾耳不可闻所以告子夏非以告众人也孔子曰天有四时春秋冬夏风雨霜露无非教也简亦曰无非教也孔子曰地载神气神气风霆风霆流形庶物露生无非教也简亦曰无非教也不敢恶于人者此也不敢慢于人者此也在上不骄者此也制节谨度者此也不敢服非先王之法服者此也不敢道非法之言者此也不敢行非法之行者此也爱于母敬于君而兼敬爱于父者此也因天之道因地之利谨身节用以养父母者此也是三才之所同也人性之所自有也人性之所自有而为悖为乱者动于意而昏也孔子每每戒学者毋意絶其昏乱之萌也意欲不作清明和融为爱敬为博爱为敬让为不敢为不骄不溢为徳义为礼乐为不敢遗小国之臣为不敢侮鳏寡为不敢失于臣妾为不敢从父之令惧其父得罪于乡党州闾为补君之过为哭不偯礼无容皆此心之变化一以贯之也不可以为彼粗此精也曰粗曰精者意也非吾所谓无所不通者也其物似十百千万其实未尝十百千万也故曰孝弟之至通于神明光于四海无所不通诗云自西自东自南自北无思不服此之谓也此心之神无所不通光明如此由此谓之正学失此谓之伪学而章句陋儒取孔子所与曾子之书妄以己意增益之曰开宗明义章曰天子章曰诸侯章取混然一贯之旨而分裂之又刋落古文闺门一节破碎大道相与妄论于迷惑之中而不自知此惟心通内明乃克决择 
孔子曰夫孝天之经地之义民之行此道通明无可疑者人坚执其形牢执其名而意始分裂不一矣意虽不一其实未始不一人心无体无所不通无所限量是故事亲之道即事君事长之道即慈幼之道即应事接物之道即天地生成之道即日月四时之道即鬼神之道 
孔子曰孝弟之至通于神明光于四海无所不通诗云自西自东自南自北无思不服[阙]六合之间一而已矣曰天曰地曰神曰鬼神其名殊其实同惟同故无不通无所不应自私自蔽始隔始离私去蔽开通应如故[见训语] 
子曰夫孝德之本教之所由生也复坐吾语女身体发肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身大雅云无念尔祖聿修厥德人咸以身体发肤为己不知受之于父母孔子于是破其私有之窟宅而复其本心之大公人莫切于己莫爱于己因其爱已而启之以受之父母则爱出于公因其不肯毁伤而转曰不敢则公而不私困而不拂圣人循循善诱发明人心本有之道德行之以立其身则身为公器而不私名扬于后以显父母则名为公名而不私夫人之所以失其道者私而已矣以此大公至孝之心而事君无二道也言事君所以明此心之通又引大雅念祖自父母而通之于祖亦明此心之通无念念也聿语助也[见训语] 
子曰昔者明王之以孝治天下也不敢遗小国之臣而况于公侯伯子男乎故得万国之欢心以事其先王治国者不敢侮于鳏寡而况于士民乎故得百姓之欢心以事其先君治家者不敢失于臣妾而况于妻子乎故得人之欢心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下如此诗云有觉徳行四国顺之此章发明道心之至和何其深切着明也此心虚明变化至和至顺为孝为弟为博爱无一点己私置其中如春风如和气如箫韶九成之音可言而不可尽乌虖至矣简每诵此章每毎乐生亦如春风和气油然动于中而自不能喻如身在唐虞三代之盛世其亲安鬼享天下和平灾害不生祸乱不作灼知其可致圣人非虚言斯道天地同之四时鬼神从之宜四国顺之[见训语] 
子曰昔者明王事父孝故事天明事母孝故事地察长幼顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也修身顺行恐辱先也宗庙致敬鬼神着矣孝弟之至通于神明光于四海无所不通诗云自西自东自南自北无思不服爱敬父母之心即天地之心天地之变化孔子循循善诱姑以类言父天母地明犹察也谓晓逹也明王之事父母孝异乎未明者之孝未明者之孝虽孝而未通故于事天不明其天事地不明其地不特不明其天地亦不明其父母虽知父母之情意不知父母之正性人惟不自明己之正性故亦不明父母之正性亦不明天地之性人皆曰我惟知父母不知天地此不知道者之言明者观之父母即天地人生而执己私起意彼此牢不可解一日醒觉吾性清明广大无际无畔诚不见其有天地之殊苟未明通则事父母实不识父母况能事天地孝子之心即天地之道惟不自知故易曰百姓日用而不知于天地明察则神明彰着融一无间不可度思矧可斁思天子祀乎明堂释奠先老有尊也言有父也食三老五更有先也言有兄也宗庙致敬不忘亲也修身慎行恐辱先也至孝之发用即天地之变化也致敬于宗庙鬼神实在实着融明静虚是谓孝弟之至道心见诸事亲谓之孝见诸事长谓之弟浑然神明本无间隔如日月之光光于四海而非思非为无所不通引诗为证所以无思不服者以东西南北之心同此道心故黙感而应也有道则应无道则离易曰圣人以神道设教而天下服矣以此道至神无所不通故也[见训语] 

慈湖遗书巻十三宋杨简撰 
家记七[论大学中庸] 
言有似是而非似深而浅似精而粗足以深入学者之意其流毒沦肌肤浃骨髓未易遽拔者正以其与学者心术之病同故合夫学者心术之中其洁清无滓浊者寡矣孔子诲仲由曰知之为知之不知为不知学者以不知为知者徃徃如是盖其用力之久积学之深自以为穷高极远蔑以加此惟无诘焉诘则必穷否则好已胜而已矣其中心亦岂能洞焉而无少留阻自近世二程尊信大学之书而学者靡然从之伊川固出明道下明道入德矣而尤不能无阻惟不能无阻故无以识是书之疵大学曰欲治其国者先齐其家欲齐其家者先修其身欲修其身者先正其心判身与心而离之病已露矣犹未着白至于又曰欲正其心者先诚其意欲诚其意者先致其知致知在格物噫何其支也孔子无此言颜曾亦无此言孟子亦无此言孔子曰忠信曾子曰忠恕孟子亦曰天下之本在国国之本在家家之本在身而已他日又曰仁人心也未尝于心之外起故作意也又曰人之所不学而能者其良能也所不虑而知者其良知也又曰而勿正心岂于心之外必诚其意诚意之外又欲致知致知之外又欲格物哉取人大中至正之心纷然而凿之岂不为毒又曰有所恐惧则不得其正有所好乐则不得其正有所忧患则不得其正孔子临事而惧作易者其有忧患好贤乐善何所不可而恶之也是安知夫恐惧好恶忧患乃正性之变化而未始或动也又曰心不在焉视而不见聴而不闻食而不知其味孔子谓心莫知其郷而此必曰在正云者正意象之凝结孔子所以止絶学者之意者谓是类也又曰在止于至善夫所谓至善即明徳之别称非有二物而又加止于之意禹曰安女止非外加止于之意也穆穆文王于缉熈敬止浑然圎贯初无心外作意之态也而大学于是又继之曰为人君止于仁为人子止于孝为人父止于慈大禹之安止文王之敬止岂顽然无用之止哉其见于事亲曰孝见于与子曰慈发于博爱曰仁见于恭曰敬而此曰君止于仁臣止于敬父止于慈子止于孝何其局而不通也又曰无所不用其极是又意说也致学于性外积意而为道异乎子思无入而不自得矣胡不观箕子为武王陈洪范乎箕子之言极曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直论极如箕子诚足以发挥人心之极矣盖人心即道作好焉始失其道作恶焉始失其道微作意焉輙偏輙党始为非道所以明人心之本善所以明起意之为害而大学之书则不然曰无所不用其极曰止于至善曰必正其心曰必诚其意反以作意为善反蔽人心本有之善似是而非也似深而浅也似精而粗也又曰道盛德至徳可以言至也道不可以言盛也于道言盛是又积意之所加而非本也又曰知止而后有定定而后能静静而后能安安而后能虑虑而后能得吁此膏肓之病也道亦曷尝有浅深有次第哉浅深次第学者入道自为是不同耳是人也非道也学者学道奚必一一皆同而欲以律天下万世无益于明道而反壅之道无浅深无次第而反裂之人心自直自一自无他顾作而起之取而凿之岂特大学之士不可以是告之虽小学亦不可以是乱之也小学虽未壮其良心固未斵丧也作是书者固将以启佑后学非欲以乱后学而学者读之愈积其意愈植其山径之茅愈丧其正也孔子大圣其启佑学者当有造化之功而三千之徒犹尚勤圣人谆谆絶四之诲有意态者则絶之曰毋意有必如此必不如此者又絶之曰毋必有固执而不通者絶之曰毋固其胷中隐然有我者存则又絶之曰毋我如是者不胜其众故门弟子总而记之曰子絶四毋意毋必毋固毋我然则学者难乎脱是四者自古则然而况后世乎然则无讶乎大学之书盛行于今未闻有指其疵者不可不论也 
先生曰某少年不知礼记多非圣人语甚喜大学心有所忿懥则不得其正一章后因觉却于此章知非知道者所作夫忿懥则断不可有至于恐惧若以威武恐惧则不可或君父震怒而恐惧何不可好乐而好色好货则不可若好善好学何不可忧患如为贫而忧患失而忧则不可若忧其不如舜或忧虑国家则何不可盖不知道者率求道于寂灭不知日用交错无非妙用觉则于日用应酬交错间自无毫发非礼处故大学无子曰者非圣人之言孔子曰心之精神是谓圣孟子道性善心未始不正何用正其心又何用诚其意又何须格物[见诲语] 
大学曰小人闲居为不善无所不至见君子而后厌然揜其不善而着其善人之视己如见其肺肝然则何益矣此谓诚于中形于外故君子必慎其独也吁作大学者其学亦陋矣小人情状如此何足发明慎独之学哉苟不如此则遂可以为慎独乎踈略亦甚矣学道者固如此乎简少时不知大学非圣人语甚喜有所忿懥则不得其正一章后因有觉却于此章知其非知道者作夫忿懥则断不可有至于恐惧特不可屈于威武而恐惧尔或君父震怒而恐惧何不可好乐而好色好货则不可若好善好学何不可忧患而为贫而忧患失而忧则不可若忧道忧国何不可盖不知道者率求道于寂静不知日用交错无非妙用觉则于日用应酬交错间自无非礼处故知大学非圣人之言益可验者篇端无子曰二字 
中庸不偏不倚之谓洪范曰无偏无陂无党无偏子曰人之过也各于其党学者往往以中为实体而致意焉则有所倚倚即偏非中也尧舜允执厥中亦不过不偏不倚耳意微动则偏倚即谓不中既曰中矣而又曰庸何也至哉圣言可谓深切着明矣庸常也中道初不深远不过庸常而已而智者自过之愚者又自不及贤者自过之不肖者又自不及切实言之曰庸常而已矣又曰庸言之信庸行之谨明其初无奇也所谓视者是也所谓听者是也所谓言者是也所谓动者是也所谓心思者是也其有不思之时不言不动不视不听之时亦是也故孔子曰谁能出不由户何莫由斯道也又曰百姓日用而不知而人自不知自不信如终日怀玉而索诸人此喻犹未切也正犹孩提未辨寒暖终日流汗而曰寒也人日用此道而自不知何以异此及其省也其言常言也其行常行也不必加微意焉不必损微意焉而浑浑融融荡荡平平皜皜之妙我所自有虽终日思虑而如不思虑也虽终日云为而如不云为也似动而未尝迁也似静而未尝止也是妙也惟觉者自知而不可以语人虽强言之终不可以尽也故孔子曰中庸之为徳也其至矣乎民鲜久矣[见训语] 
子思曰喜怒哀乐之未发谓之中发而皆中节谓之和中也者天下之大本也和也者天下之逹道也孔子未尝如此分裂子思何为如此分裂此乃学者自起如此意见吾本心未尝有此意见方喜怒哀乐之未发也岂曰此吾之中也谓此为中则已发之于意矣非未发也及喜怒哀乐之发也岂曰吾今发而中节也发则即发中则即中皆不容私大本逹道亦皆学者徐立此名吾心本无此名学者放逸驰骛于心外自起藩篱自起限域孔门惟曰吾道一以贯之未尝分裂也书曰善无常主恊于克一吾心浑然无涯畔无本末其未发也吾不知其未发其既发也吾不知其既发故孔子曰吾有知乎哉无知也文王不识不知顺帝之则知则失帝则矣事亲事君非无知也应物从事非无知也周公仰而思之孔子临事而惧好谋而成非无知也如四时之错行如日月之代明油然而生忽然而止生不知所生而是非自明利害自辨止不知所止止无其所止无其事如此而知犹无知也如此而为犹无为也子思觉焉而未大通者也其卒章曰上天之载无声无臭至矣此又分裂之意也孔子之言则不然曰夫孝天之经也地之义也明乎孝即天之经地之义未尝分本末也又曰哀乐相生是故正明目而视之不可得而见也倾耳而听之不可得而闻也即哀乐而发明其至未尝外哀乐而发明其至也众人自以为哀乐之可见可闻也孔子则以为实不可见不可闻也此惟洞逹者知之未至于洞逹者终疑也 
汲古问子曰中庸其至矣乎民鲜能久矣又曰中庸不可能何谓鲜能与不可能先生曰中庸能字此子思闻孔子之言不审孔子未尝云能在论语止曰民鲜久矣无能字如子曰中庸不可能也此能是用意矣道无所能有能即非道[见诲语] 
孔子曰道之不行也我知之矣智者过之愚者不及也道之不明也我知之矣贤者过之不肖者不及也人莫不饮食也鲜能知味也子曰道其不行矣夫人心即道本不假求学者自昏误求之外愚不肖罔然不自知固为不及贤知又加之意故又过之圣人歴观天下自古人心不失之不及即失之过故为之屡言再叹而深念之也愚不肖之不及不足多论贤知者之过皆于清明无体无意中而加之意或有动之意或有静之意或有难之意或有易之意或有多之意或有寡之意或有实之意或有虚之意或有精之意或有粗之意或有古之意或有今之意或有大之意或有小之意意态万状不可胜穷故孔子毎毎止絶羣弟子之意亦不一而足他日记者欲记则不胜其记故总而记之曰子絶四毋意毋必毋固毋我必如此必不如此固滞而不通行我行坐我坐衣我衣饮食我饮食俨然有我者存凡此皆意中之变态不省吾心虚明牢执气血坚持意态守焉而不知其非固焉而不省其妄虽贤虽智难逃四者惟颜子自知其受病之所曰仰之弥高钻之弥坚瞻之在前忽焉在后虽欲从之末由也已盖自知欲从之意去道犹远至于三月不违仁则脱此患矣黙省寂然不动之妙何思何虑自清自明何高何坚无劳钻仰何今何曩无体无意夫如是故三月如一日莫究厥始莫穷厥终变化云为如四时之错行如日月之代明浑浑融融又如万象毕见于水鉴之中夫是之谓仁又谓之道此道可以黙识而不可深思可以略言而不可详议自省自信则终日思为而未尝或动未省未信则终日静默而未尝少闲易曰百姓日用而不知孔子于此曰人莫不饮食也鲜能知味也视听言动圣愚则同一明一昏圣愚斯异此诚非告语之所及也虽以孔子之圣亦末如之何已故良久而复叹曰道其不行已夫若夫于行言知愚于明言贤不肖者正以明夫行即明明即行今夫人之所以不行道者以其不明也是明也不以思是行也不以为不思即不为明犹强名而况于行乎此又非告语之所及[见训语] 
先生曰孔子谓君子和而不流强哉矫汝以为何如汲古对云子路问强未明孔子何以如此荅先生曰矫者欲明故罔然无知既知而不学不能行其所知则危矣即入小人之域书云人心惟危起意为人心又曰不起意非谓都不理事凡作事只要合理若起私意则不可如事亲从兄治家接物若子哭颜渊恸与见其过而内自讼此是云为变化非起意惟觉者自知汲古对曰不起意便是君子坦荡荡而无一毫之累若起意则是小人长戚戚而无片时宁一先生曰是[见诲语] 
或问及其至也圣人有所不能不知圣人亦何有不知也程正叔曰天下之理圣人岂有不尽者盖于事有所不徧知不徧能至纎息委曲处如农圃百工之事孔子亦岂能知哉何言之浅若此众人皆能知之子思之分精粗裂本末知者独得议之正叔不必论矣然而程之笃行亦岂易及不可不敬也但讲学不得不辨明耳 
汲古问中庸云天地之大人犹有所憾故君子语大天下莫能载焉语小天下莫能破焉谓天地至大而有所憾者以祁寒暑雨之失中也君子之道中正不倚是以大而无或过故天下莫能破此说是否先生曰天地未离乎形君子足以范围之也先生曰程明道谓至诚可以赞化育者可以回造化诚有此也又谓惟神也故不疾而速不行而至神无速亦无至此言善[见诲语] 
孔子曰道不远人人之为道而远人不可以为道至哉圣言破万世学者心术之蔽可谓切中人心即道学者自以为远易曰百姓日用而不知惟其不知故人以道为远则求道于心外不免于有所为道在我而求诸彼道不俟于为而求诸为夫是以愈求愈远愈为愈远万古之学者其蔽一也舜曰道心明心即道易曰日用奚俟复求弃心而之外弃道而入意意虑纷然有作有为而益昏益妄矣至于昏妄是谓百姓日用而不知是终日怀玉而告人以贫终日饮食而自谓其饥渴也至近而自以为逺自有而自不认其有夫其所以不自知者昏也所以昏者动乎意也如水焉挠之斯浊矣不动乎意则本清本明之性自不昏矣变化云为如四时之错行而自不乱矣心无质体无限量而天地范围其中万物发育其中矣此无俟乎辨柝而知之本如此也自觉自信匪思匪为孔子深惜夫中庸平易之道人皆有之因其为之是以远之复戒之曰人不可以为道深知大患在乎为道而已执柯伐柯近矣睨而视之犹以为远者终于二物也为道如伐柯终不近道然而旧习难于遽消有过不可不改则亦不为而已乎故孔子于是又曰改而止有过则改如有病则加之药病去则药可止人欲已尽则用力可止[见训语] 

慈湖遗书巻十四宋杨简撰 
家记八[论孟子诸子] 
孟子言舜傅说胶鬲困于心衡于虑而后作此正说孟子之学而非所以言舜精一之学非傅说厥徳修罔觉之旨也 
孟子谓伊尹治亦进乱亦进未当伊尹之心徒以就汤就桀之迹言之尔夫伊尹处畎畆之中乐尧舜之道虽汤再使人聘之未为之起岂治亦进乱亦进意度哉无非惟义之从尔 
孟子言我善养吾浩然之气养而无害则塞乎天地之间其为气也配义与道无是馁也夫人广大与天地同体惟自乳稚梏束于气血形骸之中失其本体之大孟子既明固有之心渐复本体之广大故蔽渐脱体渐明广大渐着孟子明见广大渐着之体无以名言之曰是殆吾气之浩然者也养而无害则塞乎天地之间然而非的也性体本大因蔽而小复因蔽去而大其实复我本有之大耳非体有消长也自人物言之谓之性自人物万化莫不由之而言谓之道自其絪缊和育发逹言之谓之气自其万事各有宜谓之义自其恻隐谓之仁自其恭敬谓之礼自其诚实谓之忠信其实一物特所从言之异非果有纷纷实殊本不可同之体也鉴中之气水中之形性中之变化有小有大有消有长有动有静有实有虚有多有寡有异有同变态万状不可胜穷而实一性也一贯也凡是皆人性所自有惟众人蔽之君子明之其蔽也似无其明也似有非众人本无也 
孟子又曰其为气也配义与道道即义不可言与气即道亦不可言配孟子谓游圣人之门者难为言岂有自觉其言之未能无疵乎 
孟子曰养心莫善于寡欲虽有不存焉者寡矣且心非有体之物也有体则有所有所则可以言存心本无体无体则何所存孟子之言存乃存意也存我也有存焉有不存焉非其真者也人心即道喜怒哀乐神用出入初无体之可执至虚至明如水如鉴寂然而变化万象尽在其中无毫髪差也彼昏迷妄肆颠倒万状而其寂然无体之道心自若也道心自若而自昏自妄也一日自觉而后自信吾日用未始不神灵也未始动摇也不觉其未始动摇者而惟执其或存或不存者是弃真而取伪也此不可不明辩 
孟子曰天下之言性也则故而已孟子此论足以开明人心学者之蔽二智与故而已去智与故循天之理庄周则云则知孟子之时智故两言聨称通义率以为常故孟子于此始言故忽继之以智不患乎人莫之晓千载之下时移事改言语浸差学者罕言智故故莫之晓不知孟子之时以为常谈故者事故智者智虑易大传曰无思也无为也为即故思即智学者之蔽非思则为非智则故言其不出于此即出于彼其蔽同其受病之源同故学者常言智故不以为异此二者足以尽天下万古学者之蔽矣此道坦然不假思索不劳作为人性自善人性自明人性自具仁义礼智自具万善何必他求何必更思何必更为故孟子曰人之所不学而能者其良能也所不虑而知者其良知也孩提之童无不知爱其亲也及其长也无不知敬其兄也亲亲仁也敬长义也不学而能不虑而知何假思为不属智故天下之言性者则异于是矣其所言者必有故焉必用智焉或有利心心有所欲之谓利自善性流出顺逹而无阻滞无支离则无思也自仁自义自礼自智何故之有何作为之有何更以智为何更以思虑为然孟子所以恶夫智者恶其凿也如智者若禹之行水也则无恶于智矣禹之行水也行其所无事也涤九川疏万水八年于外三过家门而不入其勤劳多事如此而孟子以为行其所无事者禹曰安汝止安汝止者如四时之错行如日月之代明不属智故也虽思而不支虽为而不离也是以日应无穷之事如无一事也惑而遂通而无思无为也禹之智如此虽曰智犹未尝用智智有邪正有小大有是非故孟子于此致其议至于故之为言则断不可以为性不必致议天虽髙星辰虽逺苟求其故则虽千岁之日南至北至善厯者可以坐测而筹之殊不难惟此乃言性也非故也故不可以故言之举天下无迯于智故是以举天下皆不知性孟子所以毎言必称尧舜者以天下不知人之性善故率以尧舜为不可及率堕于智故也 
孟子曰学问之道无他求其放心而已矣学者皆知所以求放心而不知何者为心何者为放何者为求也不明乎善不诚其身矣要先明吾之本心然后能知放知放则知求之矣吾之本心无他妙也甚简也甚易也不损不益不作不为感而遂通以直而动出乎自然者是也是心与天地同功用与四时同变通喜怒哀乐无不中乎道则亦更何求也惟蔽于物而动其心于是始放而之他矣故于是贵于求然人心至于放鲜有知所以求之者彼且以为为悖乱为奸诈为淫佚为暴酷者吾之本心然也一旦欲使之勿如此遂有束縳廹急之患则曰殆不若姑纵之而聊以自适也不知此心之放于外离乎我而逐乎物者之妄心则然吾本心何尝如此哉知我本心广大虚明直方刚健外物举不可入其门则苟求之固在我矣亦何惮惟其不知也故天下之为小人者举不可深罪人孰不欲为君子为善人不知吾心之本善也不知乍见孺子将入井其怵愓恻隐之心即吾本心也不知徐行后长者之心即吾所自有之良心亦尧舜之心也既不知吾良心本若此坦易或求之则又苦廹而求之他既求之他则无斯须安者其必至之势也 
孟子谓志至焉气次焉持其志无暴其气配义与道与存心养性之说同孔子未尝有此论惟曰忠信笃敬参前倚衡未尝分裂本末未尝循殊名而失一贯之实也又惟曰吾有知乎哉而已曰何有于我哉而已曰哀乐相生正明目而视之不可得而见也倾耳而听之不可得而闻也而已曰志气塞乎天地而已盖曰志曰气曰义曰道曰心曰性曰哀曰乐曰忠信曰笃敬名殊而实一明者观之浑然寂然本不可以名言圣人因人言而随之言大旨未尝判裂此惟内明大通者知之虽小明而未大通犹蔽斯旨噫学者生而习闻人言如是者谓之志如是者谓之气如是者谓之义如是者谓之道如是者谓之性谓之忠信谓之笃敬谓之喜怒哀乐牢不可觧一旦告之未始不一之说其听必惑惟自明者自知自信 
孔子言志气塞乎天地志气亦天下之常言未尝专指言气也而孟子则专言乎气矣孔子言塞乎天地不言曩小而今大孟子曰我善养吾浩然之气养而无害则塞乎天地之间则言曩小而今大曩小而今大者意也气之实未尝曩小而今大也孔子曰春秋冬夏风雨霜露无非教也神气风霆风霆流形庻物露生无非教也或曰天地或曰神气或曰气志或曰人物一物也一物而殊称也或曰孝弟亦是物也或曰道义亦是物也或曰礼乐亦是物也故曰夫孝天之经地之义又曰眀则有礼乐幽则有鬼神范围天地者此也发育万物者此也安得曩小而今大也孟子据其所亲歴而言惟覩曩之梏束诚觉其小今之开豁诚见其大不知浑然一贯之妙初无形气之殊人自昏执人自狭小其蔽渐释故觉渐大其实不然譬之鉴有尘翳之乃失其眀渐去其尘其眀浸广非本眀之有小大由去尘之有次第也 
孟子曰说大人则藐之勿视其巍巍然无乃不敬乎又曰自反而忠矣其横逆犹是也君子曰此亦妄人也已矣如此则与禽兽奚择哉此亦不敬闻之孝宗亦不以为然 
孟子谓杨子取为我拔一毫而利天下不为也此非杨子之本心杨子曰伯成子髙不以一毫利物舍国而隐耕古之人损一毫利天下不与也悉天下奉一人不取也人人不损一毫人人不利天下天下治矣杨非取为我惟不取不与各安于无事而已矣亦老子使民至老不相徃来之意非大中至正之道人皆有道心皆有爱人利物之心如天地之春乃变化之神用而老子杨子欲絶灭之是犹未免于意必 
先生谓汲古曰孔子言操则存舍则亡出入无时莫知其乡惟心之谓与此说如何汲古对曰此言人心操则存在此舍则失之所以出入无定处孟子引此说以眀此心之不可失也先生曰孔子此言盖谓操持则在此不操持而舍之则寂然无所有忽焉而出如思念外物外事则逺出直至于千万里之外或穷九霄之上或深及九地之下又忽焉而入如在乎吾身之中然而心无形体无形体则自然无方所故曰莫知其乡言实无乡域也圣人此旨未尝贵操而贱舍孟子悮认其语毎毎有存心之说又有存神之说失之矣使果有所存则何以为神[见诲语] 
汲古问夏后氏五十而贡殷人七十而助周人百畆而彻彻者彻也盖兼贡助而通用也若谓周制畿内用贡法邦国用助法何以考之先生曰郑康成谓周畿内用夏之贡法邦国用殷之助法此亦意说初无证验虽云据诗春秋孟子亦不无疑鲁宣十五年初税畆言税民夫自开辟零畆之田尔初不见其为助也诗曰雨我公田遂及我私孟子曰惟助为有公田由此观之虽周亦助也孟子亦不过因诗而意之尔今考周礼未见其有助法然则所谓雨我公田者殆官有间田之属役民以耕者作此诗尔周官化治人皆有士君子之行故诗有此先公后私之诚心役民岁不过三日互役之以治官田如合方氏尚同天下之见诲语数噐度量而乃行二法乎况无的然无疑之证大田诗云雨我公田遂及我私乃幽王时诗非侯国之诗不可以此证侯国之助法[见诲语] 
老子曰致虚极守静笃万物并作吾以观其复夫物芸芸各归其根归根曰静老子之于道殆入焉而未大通者也动即静静即动动静未始不一贯何以致守为何以复归为[见训语] 
老子曰视之不见名曰夷听之不闻名曰希抟之不得名曰微此三者不可致语复混而为一其上不皦其下不昧绳绳不可名复归于无物曰混曰复归疵病大露混而为一不知其本一也复归于无物不知虚实之本一也老子又曰执古之道以御今之有未悟古今之一也凡此惟大通者知之信之未大通者终不知终疑也此不可以思虑及也不可以言辞尽也曰有曰无曰动曰静曰古曰今曰万曰一名言之不同也昏者则云尔也老子又曰大曰逝逝曰远远曰反道体寂然何逝何反学道而未通者自作此意度耳道不如是也孔子曰谁能出不由戸何莫由斯道也动者道也静者道也有者道也无者道也古者道也今者道也万者道也一者道也孔子又曰吾道一以贯之未尝异动静有无古今万一而为殊也 
老子言道大天大地大王亦大域中有四大而王居一焉人法地地法天天法道道法自然夫三才之道一而已矣而老子裂而四之其言法天法道法自然尤为诬言瑕病尤着以他语验之老子不可谓无得于道而犹有未尽焉尔 
庄周寓言陋语良多仁义蘧庐之论惟覩夫二未覩夫一也亦祖夫归无之学而未大通者也周又曰为是不用而寓诸庸意说也曰不用曰寓皆意也又曰有以为未始有物者至矣尽矣不可以加矣此又意说也未悟有无之一也又曰仁义之端是非之涂樊然殽乱是又恶动好静陷溺之巨病也似广大而实小也似髙明而实卑也又妄谓颜子忘仁义忘礼乐坐忘此乃老庄弃动趋静之偏蔽而谓颜子亦然其言似髙妙而未免于不一足以惑乱学者[见训语] 
孔子问礼于老聃恐非庄子所谓老聃者何以眀之所言絶不类也岂有与孔子议礼如此之详而又以礼为乱之首也庄子所言老聃皆痛絶仁义 
庄子曰以其知之所知以养其知之所不知庄周何其意态之多也孔子曰入孝出弟谨信泛爱未尝有意度也庄子凿空为有又屈曲其蹊又曰知其不可柰何而安之若命惟有徳者能之有徳者不如是也以为不可柰何者非能安者也非真知命者也天命之妙不可以人为叅也曰天曰人非知天者也亦非知人者也天人一道也随世而曰天曰人可也吾心实曰天曰人非也 
庄子曰一宅而寓于不得已又曰不忘其所始又曰以无为首是皆意虑之未息也孔子曰天下何思何虑未尝有周之繁说也而万世自莫得而窥之庄子又曰劳我以生息我以死是又思虑之纷纷也是又乐死而厌生也乐死而厌生与贪生而惧死同桑戸之歌曰而已反其真而我犹为人以死为反真以生为不反真其梏于生死又如此岂若孔子之言曰未知生焉知死眀乎生死之一也庄子又曰汝神将守形形乃长生既谆谆言无物之妙矣兹又守形陋矣又自矛盾矣 
子思子之书载卫公子交见于子思曰先生圣人之后执清髙之操天下之君子莫不服先生之大名交虽不敏窃慕下风师先生之行幸顾恤之子思曰公子不宜也夫清髙之节不以私自累不以利烦意择天下之至道行天下之正路今公子绍康叔之绪处战伐之世当务収英雄保其疆土非所以眀否臧立规检修匹夫之行之时也呜呼是殆非子思之言也夫道一而已矣君以此使臣臣以此事君公子以此为公子士以此为士一也今异而言之无乃不可乎况乎眀臧否立规检矜持务外非由中而生者是殆非子思之言也不然则子思之学陋甚矣何以能作中庸中庸虽不无瑕病不至如此蔽陋之甚也孟子曰尽信书不如无书 
子思年十六而辱宋大夫乐朔几不免曾子亦谓其有傲世主之心老莱子亦言其性大刚而傲不肖然则子思亦未能无我矣惟未能无我故中庸之书亦不能无意孔子毎戒学者曰毋意又曰毋我 
予自微觉而已深疑子思之言曰夫妇之愚可以与知焉及其至也虽圣人亦有所不知焉夫妇之不肖可以能行焉及其至也虽圣人亦有所不能焉以予所觉心中初无浅深前后精粗之异而子思异之殊觉其碍此乃予未觉之日所见既觉则无是见也乃悟孔子曰吾道一以贯之又曰吾有知乎哉无知也若孔子之言若合符契而子思又曰道也者不可须臾离也亦觉其未安当曰道也者未始须臾离也不当言不可不可云者乃以意为之孔子所以每每戒门弟曰毋意为是类也 
自孔子殁而大道不眀自曾子殁而道滋不眀孟子正矣而犹疏荀卿勤矣而愈逺董仲舒号汉儒宗而曰道者所繇适于治之路也仁义礼乐皆其具也又曰仁义礼智信五常之道王者所当修饬也五者修饬故受天之佑呜呼异乎孔子之言道矣自知道者观之惟有嗟悯而自汉以来士大夫学识畧同孔子曰谁能出不由戸何莫由斯道也由戸为喻尔何莫由斯正实无瑕仲舒支离屈曲不知仁义礼乐乃道之异名而以具言则离之矣不知仁义礼智信皆人心所自有不假修饬皋陶谟慎厥身修思永修其永永不变者仲舒所言修饬能永乎仲舒曰陛下设诚于内而致行之则三王何异哉禹曰安女止谓人性本静止安之不动而已矣何以设为文王不识不知何以设为孟子道性善又仲之所未知也以此事君乃反汨乱其君本有之德性诸儒杂说芜论所至如是能知其非者有几就有知其非者又不得行其道于天下而欲望复见三代之治难矣 
仲舒又曰道之大原出于天天不变道亦不变是以禹继舜舜继尧三圣相授而守一道亡捄弊之政也吁咈哉道无本末何出何入天者即此道之健行清明者也而仲舒离而为二舜诛四凶亦捄弊矣初不害于三圣之一道诬言曲说今学者靡然从之道何由而眀人心何由而复于正 
王通之学陋甚其言曰大哉周公远则冥诸心也心者非他也穷理者也故悉本于天推神于天盖尊而远之也故以祀礼接焉近则求诸已也已者非他也尽性者也卒归之人推鬼于人盖引而敬之也故以飨礼接焉通之妄至此殆不足辩惟其羣弟子宦逹尊称其师书行于世其言亦足以惑乱学者圣人之道即天地之道奚特圣人三才一贯也故孔子曰夫孝天之经地之义民之行又曰人者天地之徳鬼神之会又曰人者天地之心而通曰逺则冥诸心是诬圣人也又于心外复求理复求天是自诬也穷理尽性以至于命乃说卦之文未尝系之子曰则知非孔子之言也曰穷理曰尽性使明者言之辞旨承连自无瑕病而通分裂如此良可笑也通又曰显仁藏用中古之事也杜淹问藏之之说通曰冺其迹閟其心可以神会难以事求斯其说也通之陋至于此今有司毎出题于其书以试举子又时文习尚顺题罕有驳议而通之书依仿圣言窃取其近似而实非也学者多为所欺故靡然从之孔子曰天下何思何虑而通曰仁亦不逺姑虑而行之孟子曰仁人心也通之病蔽甚着孔子虽曰仁远乎哉我欲仁斯仁至矣此大畧明人之不逺耳欲之为言亦常言初无深用思虑之意通不会圣人之旨仿而言之自谓无悖矣不知氷炭之不同也又曰仁义其教之本乎先王以继道徳而兴礼乐者也通乃效易大传一阴一阳之谓道继之者善也遂妄意仁义为非道妄意礼乐出于仁义之下不知仁义礼乐乃道徳之异名先王顺道而行非能有所作而次第之也继善之言大传不系之子曰之下则非孔子之言也通又曰不以霍光诸葛亮之心事其君者皆具臣也霍光阴妻邪谋非忠也刘备受刘璋宾客之礼而反目夺之亮辅之又立同姓之妇为后此何心也霍葛诚有他善可爱可敬而王通槩取之则不可也房玄龄杜如晦传其学辅太宗杀建成元吉乱巢妃亦通此等学术议论有以启之也李宻问王伯之畧通曰不以天下易一民之命此论正矣惟余论则驳滋惑后世不得已致辩 
道无穷无方学者自有浅深有不尽昔孔子遇程子于途与语悦之取其善者尔非尽与孔子同也程子名本号子华子程子固曰仲尼天也本也何足以望夫子程子曰我之百骸九窍毛发膏泽藏腑肝鬲吹嘘吸引滋液吐纳无非道也斯言善矣其曰上气曰始中气曰元下气曰玄玄资于元元资于始始资于初太贞剖割斯则蔽矣夫太贞者道之异名尔何得言剖割道一以贯孔子犹欲无言而况于本无可言之中而强裂初始元玄四者之名其曰孰究其所以来谁使其所以然未见其疵也而继曰因其然也意状可覩已而又曰然不然也然乎然不然乎不然言虽似深实积意说又曰吾亦不知所以然也此庶几矣犹有所倚也其之齐知齐国大危答景公之问一本诸道深知非道无以已乱也善矣 
列子道壶丘子林之言曰有生不生有化不化不生者能生生不化者能化化生者不能不生化者不能不化阴阳尔四时尔不生者疑独疑独其道不可穷壶丘之言似实而非夫天下气化物理一贯无二而壶丘裂而二之孔子曰哀乐相生是故正眀目而视之不可得而见也倾耳而听之不可得而闻也孔子之言实理也眀乎此则壶邱之蔽可观矣阴阳四时生化皆不可见不可闻也即不生不化者也皆非有无所可言也 
列子曰天地无全功圣人无全能万物无全用列子虽能御风而行乃清虚之功其于道则未也物物皆全心心皆全列子知异而不知同不知一以贯之之妙 
圣学之不传学者之过也学者之过在于不求之心而求之名也此心之中孝弟忠信仁义礼智万善毕备惟所欲用无非大道其见于事亲则谓之孝见于从兄则谓之弟见于事君则谓之忠见于朋友则谓之信居家而见于夫妇则谓倡随居郷而见于长幼则为有序是心之发虽纷纭万殊而非万殊也一气运而为四时其始逹谓之春盛长谓之夏肃杀谓之秋冬时虽四而气一也钦明文思一尧也温良恭俭一夫子也今夫见孺子入井而怵惕隐恻者仁也及遇大宾则又升降揖逊而为礼此时也岂一人而二心也耶嗟乎学者藩以私情蔀以小智絶圣人之大道昧人心之固有持异端邪说而欲立乎清虚无为之境吁可伤哉 
荀卿子言性恶而自背驰听讼两词不同静听久之而真情自露荀卿曰人之性恶其善者伪也其大畧篇则曰虽桀纣不能去民之好义然而能使其好义不胜其欲利也夫不能去民之好义则人性之本善验矣[见训语] 
先生问汲古曾看老庄之书否汲古对云老庄非圣之书多害道特以声律为习不容尽废因问道体至大何所不该老子四大之说似亦支离先生曰三才无二道老子却裂而四之如言人法地地法天天法道道法自然尤为诬言意说瑕病尤多以他语验之不可谓无得于道惟其有蔽故犹有未尽 
汲古问老子言礼者忠信之薄而乱之首是不知其礼矣而家语乃云夫子闻其通礼乐之原而往师之又云问礼于老聃先生曰圣人无常师师其是不师其非也先生曰师者所以传道也道非自外至所以启吾心之所自有也教者岂能于学者所自有之外别取一物而教之耶亦使之复其所固有尔若使之不由其诚则所教者皆外物无与学者事也故记曰今之教者使人不由其诚教人不尽其材汲古尝见张横渠云不尽材不由诚皆是施之妄也教人至难必尽其材乃不误人若曰勉率而为之则岂由诚哉先生曰是 
汲古问先儒谓董仲舒云正其谊不谋其利明其道不计其功此董子所以度越诸子此说如何先生曰董仲舒学不知道如曰仁义礼智信所当修饰又曰设诚于内而致行之此道人心之所自有何以修饰设为其不逹大本如此[互见诲语] 

慈湖遗书巻十五宋杨简撰 
家记九[泛论学论文论字义论厯数] 
自古人之知道者寡是以其言之害道者多就有知焉有偏全有浅深未全未深其言犹有害道然则非圣人之书诚虽读孔子之言奚可不精而思之熟而复之今天下非圣人之书何限无非惑乱人心之具孔子之言出于古者所记録犹或失真而况于非圣人之书其害道者多矣 
学者当先读孔子之书俟心通徳纯而后可以观子史学者道心未明而读非圣之书溺心于似是而非之言终其身汩汩良可念也孔子之言奚不可精而思之熟而复之今孔子之言出于学者之所记録犹或失真况于非圣人之书其害道者多欤[见训语] 
呜呼今天地之间孔子之言无几而非圣之书充栋宇非圣之言知道寡知道者而不尽其言犹足以害道然则害道之言满天下不害道之言甚无几学者诚不宜泛观必遭眩惑唐虞有纳言之官周有训方氏易曰正辞为是故也[见训语] 
百圣传授唯曰一中初疑其肤近疑其庸又疑其若未免乎意而百圣一辞莫知其所为一日觉之百圣之切谕明告诚无以易斯人心即道故大舜曰道心本无可疑意起而昏为非为僻始知其有学者亦意起又从而过之凡思凡为皆离皆非故告曰中平平庸庸事亲从兄怡愉敬恭岂学而能油然而生莫究厥始莫穷厥终应酬万端忠信全功不习无不利曽子谓之皜皜简亦谓之融融道固不离乎常故孔子曰中庸毋动乎意清明在躬自无所不通发育万物人心所同 
觉者通患患在思虑议论之多而不行孔子忠信笃敬之训[见训语] 
学者初觉纵心所之无不元妙往往遂足不知进学而旧习难遽消未能念念不动但谓此道无所复用其思为虽自觉有过而不用其力虚度岁月终未造精一之地日用云为自为变化虽动而非动正犹流水日夜不息不值石险流形不露如澄沚不动而实流行予自三十有二微觉已后正堕斯病后十余年念年迈而徳进不进殊为大害偶得古圣遗训谓学道之初系心一致乆而精纯思为自冺予始敢观省果觉微进后又于梦中获古圣面训谓简未离意象觉而益通纵所思为全体全妙其改过也不动而自冺冺然无际不可以动静言于是益信孔子学不厌乃是知及之已后事是谓用力于知者虽动而得不动之妙终未及仁者常觉常明常不动之为至静故孔子曰知者动仁者静予何敢言仁用力于仁者也恐同志者复蹈前患故备记如右 
以舜大圣而犹不知十二章之象使禹明之以孔子大圣而犹不知鲁庙此盖皆断之说而后世之士耻于一物之不知亦愚矣详于其所不必尽知而畧于其所不可不知故终身由之而不知其道者众也[见训语] 
孔子吹律自知殷后此岂心思推测之所能至哉如日月自无所不照如水鉴自无所不明也此心神明有甚于日月水鉴 
孔子称子路不耻缊袍之善引诗不忮不求何用不臧子路终身诵之则其诵乆矣岂无以告孔子者子路既没门人语及始曰是道也何足以臧于以见圣人广大虚静如天地 
程伯淳云形而上者谓之道形而下者谓之器如若或者以清虚一大为天道此乃以器言而非道也伯淳断然谓以清虚一大为天道为以器言甚善非知道者岂能道此然未能见易大传形而上者谓之道形而下者谓之器非圣人之言随世俗流传而遂信此亦有此未至 
伯淳谓颜子黙识曽子笃信得圣人之道者二人也此语亦有未安谓二子得圣人之道诚然然不当谓一人黙识一人笃信信者必黙识黙识者必信自不当分裂又不详考日月至焉者非得道何以言至所谓至者必如颜子之不违仁所谓不违仁者必无思无为寂然不动感而遂通动静一贯方可言仁方可言至然则孔门得圣人之道者亦不止二人而已 
伯淳言大人与天地合其徳日月合其明非在外也斯言甚善 
伯淳言惟神也故不疾而速不行而至神无速亦无至惟伯淳而后有此言 
伯淳谓至诚可以赞天地之化育可以回造化者诚有此也伯淳名颢门人尊之曰明道先生伯淳谓穷神知化化之妙者神也又差矣何精何粗何妙何不妙化即神 
或问仁程正叔曰此在诸公自思之将圣贤所言仁处类聚观之体认出来虽然使未有论语孟子时无可类聚又将若之何孔子未尝教人类聚类聚体认无非意路且孔子曰居处恭恭而已无意也执事敬敬而已无意也与人忠忠而已无意也微致意焉即迂曲即造为即不正直即不忠信所谓复礼复我本有之礼三千三百经条明白不留作意出门如见大宾使民如承大祭亦何意之有 
正叔又言性中只有仁义礼智四者几曾有孝弟来异哉正叔之蔽一至于此孝弟仁义名不同耳强立藩篱固守名意陷溺于分裂之学障塞圣人坦夷之道孟子谓徐行后长即尧舜之道以羊易牛即王者之心发明孩提爱亲及长敬兄为不学而能不虑而知而正叔分裂体用而言之不可以为训也 
伊川谓动容貌整思虑则自然生敬敬即是主一也主一则既不之东又不之西是则只是中苦也人性自善何必如此拘束孔子未尝如此教人但曰居处恭执事敬耳但曰出门如见大宾使民如承大祭耳但曰约之以礼耳伊川之教固愈于放逸者然孔子曰过犹不及何则其害道均也 
或问荧惑退舍果否程正叔曰观宋景公不能至是问反风如何曰亦未必然成王一中才之主圣人为之臣尚几不能保非有动天之徳不能至也正叔未明道故有此论人心即道无所不通善心兴起如其真切岂无感通之理而正叔谓景公不能至是又谓成王未必能然贼天下万世之良心此说不可长尧舜与人同耳其不善之心既足以感动灾异则其善心岂不足以感动而消弭之不知道者其轻有所立论哉 
濓溪通书亦尚有疵自明乎道者观之可以一见决不劳多议今自二程尊师之其书盛行乎天下不得已姑指众人之所未晓者言之濓溪曰元亨诚之通利贞诚之复于天下至一之中忽起通复之异说穿凿为甚又曰诚精故明神应故妙几微故幽异哉裂一道而三之诚未始不精何必更精诚即神神即几或曰诚或曰神或曰几皆所以明道心之妙如言玉之莹又言其白又言其润非有三物人之道心未尝不诚未尝不神其动之始曰几此万古人心之所同非圣人独有之今周子又谓诚神几曰圣人是谓众人无之此正孟子所谓谓其君不能者贼其君者也谓民不能是贼其民者也孔子明道未尝有精粗之论乃起于后学之意说孔子每每戒学者毋意为是之类也周子又曰洪范曰思曰睿睿作圣无思本也思通用也几动于彼诚动于此吁洪范惟言思未尝言无思而濓溪必取乎无思者是犹未识乎思也思曰睿明乎思未尝不睿未尝不妙未尝不神此不可以有无觧何复取乎无思哉离思而取无思是犹未悟百姓日用之即道也孔子曰何莫由斯道也周子犹未悟思之即道思之即无思也况又裂几于彼裂诚于此于至一之中而强分裂之殊为害道 
横渠牖铭云居则存其心曰存否继否化否无意否张子则勤矣不草草矣惜乎其未觧觧者不如此曽子之日三省异乎是矣曽子之省不过不忠不信传授弟子而实未尝习之过皆芸苖改过未尝助长如横渠乃揠苖助长之学也化者自化岂容问耶自省本心者自无意意岂屡省之所能无耶自省本心者自未始有间断何患乎不继耶尧舜虽有惟精惟一之功要非继续之所可言孟子之存心又岂横渠之所云欲存愈不存欲继愈不继欲化愈不化欲无意愈不已不省吾心自善吾心自神吾心自寂然不动自无体无体则无始终继不足以言之云为变化自不凝滞自不可致诘夫是之谓自化此不可以有无言而况于意乎此万古人心之所同也顾自觉者寡耳孔子曰天下何思何虑横渠之书深自病其定性未能不动正以其学未免乎助长也故孟子曰天下之不助长者寡矣言心声也其最着见者芭蕉诗有愿学新心之句此未悟本心之至善而于心外求新心也墓志有精魄反原之言夫血气有聚散精神无所生孔子心之精神是谓圣神心无体即本即原死生一贯何以反为原始反终乃作易大传者之言非孔子也与李和叔书曰天徳虽能尽其说然后大本可立天徳岂说之所能尽说之所可尽者尚不足以尽意而况于天徳乎大本岂可徐徐而立孔子所谓可与立不失其所本立也人之本心自寂然不动也 
子思问于夫子曰物有形类事有真伪必审之奚由子曰由乎心心之精神是谓圣推数究理不以物疑周其所察圣人难诸孔子斯言见之子思子之书世又谓之孔丛子世罕诵习乌虖圣人有如此切至之诲而不载之论语致学者求道于心外岂不大害简谨取而为集语觊与我同志者或未观孔丛子而偶见此书庻早悟此心之即道而不他求也至哉人心之灵乎至神至明至刚至健至广至大至中至正至纯至粹至精而不假外求也人皆有此至灵之心而不自知不自信偶昏偶蔽遂寖而至于恶积而不可掩罪大而不可觧大可惜也大可念也心无体质徳本昭明如日月照临如水鉴烛物不必劳神而自能推见自能究知若驰神于彼周悉致察虽圣人不能何则劳动则昏不必逆诈不必亿不信而自有先觉之妙也人皆有此灵[见训语] 
曽子曰参尝闻之夫子曰阳之精曰神阴之精曰灵神灵者品物之本也而礼乐仁义之祖也善否之气治乱所起[阙]云云是故圣人为天地主为山川主为鬼神主为宗庙主云云天地之间非阳则阴非阴则阳阴阳之气虽二而神灵之道则一风雷电雾雨露霜雪霰雹之所以变化者此也羽毛鳞介倮虫之所以生成变化者此也万化万物虽自神自灵而不自知惟圣人自神自灵而又自知自知则明明则通通则无所不通故四灵役于圣人圣人为天地主为山川主为鬼神主为宗庙主圣人之知如日月之明如水鉴之明非思非虑自明自照孔子曰不逆诈不亿不信而亦先觉者此之谓也又曰天下何思何虑者此之谓也生而知之者上也学而知之者次也其次第不同而其知则一也其知无次第之差也是知至神至灵至精视听言动何本何根爱敬和乐智虑应酬何终何始始不可得而知也终不可得而知也中亦不可得而知也顺是而行之为善为治逆是而为之为否为乱知则顺不知则逆吁人皆有至神至灵至精之心而不自知也孔子曰心之精神是谓圣中庸曰圣人之道发育万物易大传曰范围天地之化故圣人之道无所不通圣人之事无所不行守日月之数察星辰之行序四时之顺逆截十二管以察八音之上下清浊其道一也其事一也立五祀制五典和五声合五味正五色成五榖序五牲其事整整其伦叙叙皆神灵之变化精一之散殊可观而不可测可言而不可诘可以黙识而不可以容思夫是之谓品物之本礼乐仁义之祖欤 
先生曰人心何尝不正但要改过不必正心一欲正心便是起意汲古对云此即孔子母意意一起即有过要无过但不起意便了意不起则此心安然莹静虚明若子贡言君子之过如日月之食焉过也人皆见之更也人皆仰之此是改过后私意不起此心明照况此心明照愈于日月日月虽容光必照尚不及蔀屋之下此心则无所不照无所不通安有隠显之间先生曰此说却是 
先生曰少年闻先大夫之诲宜时复反观其后于循理斋燕坐反观忽然见我与天地万物万事万理澄然一片向者所见万象森罗谓是一理通贯尔疑象与理未融一今澄然一片更无象与理之分更无间断不必言象不必言理亦不必言万亦不必言一自是一片看唤作甚么句絶唤作天亦得唤作地亦得唤作人亦得唤作象亦得唤作理亦得唤作万亦得唤作一二三四皆得 
先生谓汲古曰圣人犹兢兢业业岂学者不兢兢业业汝当庸言之信庸行之谨兢兢业业用力于仁为之不厌又曰学者切不可观非圣人之书当师孔子之言 
先生曰学不可躐等亦不可操之太急故虽息焉游焉孙而顺之无害于事但于其间不失敬心不失时敏之心则厥修自然日进无疆易曰益动而巽日进无疆天下事皆然彼苦涩不易乐者必无成效 
汲古问圣贤言性何以多不同先生曰性字觧释有不同如性相近与节性惟日其迈此是随俗泛言性质如易曰各正性命孟子道性善则言性之本 
孔子谓巧言鲜仁又谓辞逹而已矣而后世文士之为辞也异哉琢切雕镂无所不用其巧曰语不惊人死不休又曰惟陈言之务去夫言惟其当而已矣谬用其心陷溺至此欲其近道岂不大难虽曰无斧凿痕如大羮元酒乃巧之极功心外起意益深益苦去道愈逺是安知孔子曰天下何思何虑是安知文王不识不知顺帝之则如尧之文章孔子之文章由道心而逹始可以言文章若文士之言止可谓之巧言非文章[见训语] 
天下有累数百年之风俗既成而不可拔士生其中沉浸深入有不自省吾徒不可不疾而察之圣人曰众好之必察焉众恶之必察焉吾非求异于众也诚有所不自安于中也自三代衰孔子没义利之辨寖不明汉兴君臣相与以权术取天下大畧本以利文之以义孝宣亦谓汉家自有制度本以覇王道杂之岂惟汉规模如此歴三国晋南北隋唐五代大抵一律岂惟人主规模如此士大夫惟上所好其规模皆如此岂无善者其畧则同后世之经术异乎孔子之经学矣后世之文章异乎三代之文章矣后世之字画与钟鼎篆刻不同矣一经说至百余万言大师众至千余人时为利禄之路则然取青紫有拾芥之喻指所蒙以稽古之力公言侈说不以为耻三代之时无此风俗也无此等议论也孔子曰辞逹而已矣书曰辞尚体要而已后世之为辞者大异冥心苦思錬意磨字为丽服靓妆为孤峯絶岸为琼杯玉斚为大羹元酒夫子之文章不如是也夫子之所以教诲其子弟亦不闻有是说也甚者韩愈敢以孟子与司马相如比而同之相如何人跻之至此専以文称也以易为竒以诗为葩三极六爻之旨如此乎三百篇无邪之义如此乎甚至于序送李愿有曰粉白黛緑者列屋而闲居妬宠而负恃争妍而取怜此何等法语而敢肆言无忌如是耶此无他举天下之风俗皆然不以为异也故学者仰韩如太山北斗心服其文莫见其过至于字学尤足鄙咲书者六艺之一古所不废然非学者之所急游之则可后世之为字画者异哉皓首习之秘术不露此周孔事业耶尝观锺鼎古文如精金羙玉齐庄冕弁使人起敬起爱真三代时风度也衰世所谓草圣者何哉以放逸为竒以变怪为妙后世之俊杰三代之罪人王逸少独歩一时流芳千载兰亭遗墨秘藏昭陵老师宿生无敢拟议虽则云然有圣言在众好必察窃未所安如妇人焉清神丽色雅服妙妆羙则羙矣而非公庭之所当言非君子之所好乐施之于晋宋以来则善施之于三五之上则悖何者无淳古质厚之体也无庄敬中正之容也书心画也使逸少之书盛行而不少衰则人心风俗终不反朴终不可以庻几三代吁可念哉累数百年来风俗如此习尚如此论议如此牢不可破如此今也一旦欲排万众之所嗜好尽反之于古殆犹回急注于悬崖止奔马于峻坂徐而思之亦有可觊良心人所具有也尧舜与人同耳圣人先觉我心之所同然耳孔子曰心之精神是谓圣孟子曰仁人心也仁圣之性人所同有昏而蔽之如丧其灵如尘积鉴本明犹在一日启之光烛天地孟子言必称尧舜于战国之时今之时顾不胜于战国之时耶岂战国之人皆可以为尧舜而今之人皆不可也必不然也放情逸意固众人所不能免而亦不可肆也父肆其欲子将甚焉上肆其欲下必仿焉仿而不已必甚甚而不已必乱至于乱则祸及其长上稽之徃史可想可戒然则放逸之习不可纵也庄敬之学不可废也浮薄之务不可亲也朴古之事不可厌也不惟不可厌而已又有乐焉人心即道至乐中存昏者失之明者得之无谓诗文之放逸非放于恶也无谓字画之之纵逸非流于不善也商之木辂周之麻冕孔子独意向之取其质也道二正与不正而已矣庄也敬也古也朴也善也皆正之类也不庄也不敬也不朴也不古也皆不正之类也故书曰与治同道罔不兴与乱同事罔不亡故相如至于见贤韩愈至于宣滛岂不异哉差之毫厘谬以千里胡可忽也况所差犹不止于毫厘乎草圣之差逺矣宣滛之差不知几千万里矣无恠后世之祸乱相寻于无穷也明君良臣知治乱之岐于是乎分则乌得不戮力刬剔文士墨客滋蔓之邪说而无使启乱也[见训语] 
文士有云惟陈言之务去又有云文意切忌随人后近世士大夫无不宗主其说不知几年于兹矣书曰辞尚体要不惟好异商俗靡靡利口惟贤余风未殄近世王风好意滋甚以某言平常易以他语及世効之者浸多则又易之所务新竒无有穷也不思乃利口惟贤之俗士大夫胡为不省不告诸上而痛革之乃相与推波助澜 
古者制字一而已矣其有转音多后世所増益孟子凡与齐宣王言王皆如字耳而后儒读者多转为去声非也夫齐宣王昬愚特甚使当日孟子牵作去声言之宣王必不听解况作去声则不文后儒鄙陋好异音释奚可尽信曲礼欠伸据方言俗音则如是耳而音释家作邱敛反至于论语知者乐水仁者乐山并五教反则尤为害道夫五教反者好乐切着之谓也若夫知者乐水仁者乐山则不可以好乐切着为义也自孔子犹无得而形容姑托喻于水托喻于山而已圣人尚不得而言岂好乐切着之可言哉后世陋儒不知道拘于音训家转音一定之说至于害道殊为不可论语去丧无所不佩口举反则失君子不忍除丧之本心反有恶其丧之意尤其不可去丧乃记者之言非圣言惟当如书言免丧礼记言除丧亦未安犹愈于去丧口举反之太甚也就去丧定读惟可口据反离丧而去犹云可也大抵天下事自不可以一定论言欲信行欲果而子又曰言必信行必果硁硁然小人哉尧舜揖逊汤武征伐孔子序书桀受不书王不以征伐为非也然则天下奚可执一定而以为义且下字有上去二声唐韵于上声为降也于去声谓行下也义亦相通耳今方言为消减降下亦作去声然则音义亦无定论共字平去二音亦通选字上去二音亦通唐韵于选字二音无异而论语音唯从去声曲礼供给鬼神音恭或作供方音俗语率用平声而论语子路共之居用反与僧释语则同皆偏拘也通用可也 
尽信书不如无书诚哉是言简自总角读书音大为太者多也率从陆徳明音从旧从众不复考究今老始致疑而考焉周礼大宰小宰乐官之大师小师祝官之大祝小祝史官之大史小史若此类皆当如字大小相对尚书周官立太师太傅太保兹惟三公论道经邦燮理阴阳官不必备惟其人少师少傅少保曰三孤贰公弘化礼之太牢少牢若此类皆当音太太与少对三公所以音太者三公论道经邦爕理阴阳官不必备惟其人乃任之尊之之至故音太牢祀天神亦尊其称音太以三少少牢推之则三公太牢音太可知矣陆徳明于大牢初音如字次音泰陆凡百好异率类此今世所传尚书凡太史皆音太者鼌错汉儒随俗苟称而不考诸周礼也古书虽音太者皆作大今尚书于太师太傅太保皆作太者鼌错欲记音而加点欤抑后传书者误加欤史记太史公皆加点若非传録者误则司马迁习汉儒之陋尔迁之误多矣不止是曲礼六大曰大宰大宗大史大祝大士大卜陆徳明音云除大宗余皆音太徳明好异又不考古故有此陋自鼌马犹尔而况于徳明乎 
诗补音考究精愽然亦有过差桑中采麦讫力切采牟也引易林夌与得叶与国叶韦鋋叙志赋麦与则叶栁宗元荣门文麦与惕叶吕温观野火诗麦与戚叶盖不知京师语音麦音黙自与得国则惕戚叶今改作讫力切则全差矣山有枢有栲去九切陆机草木疏云许慎读栲为糗今人言考失其声也尔雅栲山樗疏亦云许慎正读栲为糗糗去九切言去九切特不明尔至于曰今人言考失其声也差矣音转而浸讹今九亦有苟者栲作苟切则通矣亦与糗同音非失其声也今礼部韵则失其声矣闽人又以九音狡斯干居焉切又矣居闲切亦可角弓胥逺于圎切亦差引易林逺与言叶韩愈闵已赋逺与漫与言叶然则从平声盈元切则不差矣今作于圆切则失其母大差矣况又曰韩愈此赋用韵难知盖愈此赋又用难为韵亦不甚叶故转而为切曰漫弥延切难泥滃切兹其所谓难知者欤大抵古人亦不拘乎切叶其大槩叶尔而补音必欲句切叶故碍而不通其于颂多曰未详盖颂不叶韵节南山人殆养里切又失元音作廷里切可矣所引楚辞天问与止叶九章与特叶龟筴传与起叶易林与齿祉叶亦无相妨廷里切与今俗呼殆同母至于养里切则大差异母凡服字皆蒲比切虽引士冠礼服与徳叶秦泰山刻石与饬叶之罘刻石与徳叶碣石刻石与息叶诗一十有六无房六切者然安知非扶北切扶北与房六同母亦与徳饬息叶何必蒲北异母莱菔或名萝卜者方言特异乃作蒲北切今欲一切合异方之音无乃不可乎凡弓躬皆姑弘切亦失母古诗乃与朋叶楚辞九歌弓与惩叶引班固东都赋躬与棱叶崔瑗和帝文躬与惩叶然则经棱切可矣何必姑弘切又凡国字皆越逼切其所据亦不明白端的盖意度牵合爱字许既切亦失母缨既切可矣尚书古爱字集韵许既切亦未可据信或以方言特异欤 
诗补音行苇大斗瞳庾切十升也沟洫志白渠之歌泾水一石其泥数斗且溉且粪长我禾黍补音所引证止此尔殊不明着何以验其果瞳庾切白渠之歌大略叶尔亦有闗雎左右芼之钟鼓乐之芼与略大叶尔而或读芼如邈亦过矣抑话言与行行亦不甚叶又黄苟果羽切别无证验徒以欲叶韵而为此切台皆必墨切亦曰叶韵尔无证凡此类皆难用抑孔昭之咲切靡乐鱼教切为虐宜昭切皆无谓 
丁丑孟秋朔日食望月食汲古云日月薄食或谓天之定数非与先生曰日食虽因日月交会而厯家亦莫能皆中厯家咸服唐一行之精而一行所中十仅七八诸儒泛闻厯筭每中不究其详遂归之定数此言害道大戴记孔子之言曰古之治天下者必圣人圣人有国日月不食星辰不悖世罕诵习不知日月薄食实闗君徳三才一体元气混全逮重浊下凝故轻清上浮重浊静止而积阴轻清上浮而生阳阴阳交而人物生故曰人者天地之心人道乱则天地之气亦乱君人者其可不反而求诸己乎此心本与天地为一意作而昏始乱始悖唐虞三代之时歴年多无日食至太康失邦始日食厯家虽谓日月薄食可以术推音此衰世之术安能一一皆中汲古又问周官皷人救日月则诏王皷其救日伐皷取其有声以压阴气而充其阳也如月食亦皷岂充阳乎先生曰此言皆未逹乎阴阳之实人知日之为阳而离为日不知离阴卦也如月之为阴而坎为月不知坎阳卦也以此推之阴阳之实则一三才一也人道悖逆其气发于上而为日月之食则人心恐惧而皷于下其气岂不应乎故皷人救日月则诏王皷[见诲语] 
厯家之好为欺罔也甚哉不知厯者率为其所欺及知厯者又复与之为徒欲自神其术故凡为是纷纷名数之浩繁参错者大抵诡辞饰说务使人莫之遽解以自神竒而已矣独司马迁之厯书良为简易特曰大余小余而已而亦不明着其说至于班固之志大初厯何其为欺之甚也大初立法之疏已不足道司马迁悟其非不敢笔之于书复用古厯九百四十分而固尊称八十一分之善又从而肆陈其饰说所谓大初厯之本法以一日为八十一分月行凡二十九日八十一分日之四十三复与日会而为一月如此言足矣何必秘其说而日月法二千三百九十二也二千三百九十二即二十九日又八十一分日之四十三之数也以月法二千三百九十二而四之弦望晦朔于是乎定尔又分何必复立通法五百九十八也此犹云可十九年而七闰初无深秘乃立为章岁之名又曰合天地终数得闰法地数于十天数于九十九年而七闰耳何必诡为是强合之说自此积之至千五百三十九年而为统何法之有又何必言以闰法乗日法得统法其章二十七章而为会三会而为统初无闗乎以闰法乗日法也秘其本实之说诡饰偶合之文所谓章月二百三十五者十九年之月数耳殊不必言何必复立其数又何必言五位乗会数得章月也所谓会月六千三百四十五者二十七章之月数耳亦何必言又何必曰以会数乗朔望之会得会月也所谓统月万九千三十五元月五万七千一百五皆不必言也所谓章中二百二十八即十九年之中气除七闰月之无中气者其数如是耳所谓统中即统月之除闰所谓元中即元月之除闰徒为浩繁之数以助神竒之状盖不神其术无以言功于上功无足言则名誉不彰利禄患失此汉以来厯家胸中黙符之利心厯法精备世服大衍之为法其要在乎通法三千四十凡二十九日三千四十八日之一千六百一十三则月复与日会是为一月耳何必饰而为说曰四象之策又曰揲法八万九千七百七十三揲法之数即二十九日与夫余分一千六百一十三之数毎一日为分三千四十即得其数何竒之有何揲之有如曰四四揲之象夫四方其数而定弦望晦朔则明曰四分之以定弦望晦朔足矣何必为是诡饰之辞不务以明告天而専务以滋惑人周天三百六十五度三千四十分度之七百七十九太如此言周天度分岂不明白简易何必易其名曰干实又积毎度三千四十分而为一百一十一万三百七十九太也日行不尽天度岁差三十六分如此言岁差又岂不明白简易又何必变其名曰策实一百一十一万三百四十三也所谓减法尤其无谓所谓九万一千二百者三十日之数耳既不合日之行又不合月之行乃先布此数复减朔虚一千四百二十七是为揲法一月之数八万九千七百七十三耳不必立此数可也所谓所差一万七千一百二十四即十二月之朔虚一千四百二十七也朔余一千六百一十三其数不可废至于虚分一千四百二十七不必言可也又何必诡其名曰用差积其虚数至于一万七千一百二十四若此之类奚可殚举自时厥后诸厯迭兴岂能果有所改作哉皆不过舄大衍之分或以八千四百为日法以四千四百五十七为朔余或以一千三百四十为日法以七百一十一为朔余其数自异其实即大衍之日法三千四十即大衍之朔余一千六百一十三诡名饰诈以欺不知厯者忠信道丧一至于此欧阳永叔既知其诡又备载其诡辞相与为欺何也岂诡辞为文士之常邪 

慈湖遗书巻十六宋杨简撰 
家记十[论治务论治道论封建论兵] 
方今治务其最急者五一曰谨择左右大臣近臣小臣二曰择贤乆任中外之官三曰罢科举而乡举里选贤者能者四曰罢设法导滛五曰教习诸葛武侯之正兵以备不虞其次急者八一曰募兵屯田以省飬兵之费二曰限民田以渐复井田三曰罢妓籍俾之从良四曰渐罢和买折帛暨诸续増之赋及酤而禁羣饮五曰择贤士聚而教之于太学教成使分掌诸州之学又使各择邑里之士聚而教之教成使各掌其邑里之学六曰取周礼及古书会议熟讲其可行于今者三公定其议而奏行之七曰禁滛乐八曰修书以削邪说○何谓谨择左右大臣近臣小臣周公作立政之书専言王左右常伯常任凖人缀衣虎贲为出治之本至于黙然良乆太息曰甚休而人主知以是为忧恤者鲜哉盖周公深知熟谙治乱之机在此而不在彼在近而不在逺的然无疑确然无易故特而言之其情状切至至于此近治而后逺治近臣贤而后逺臣贤小臣虽卑贱而人主之徳性实熏染渐渍于左右亲近孔子谓居室出其言善则千里之外应之居室出其言不善则千里之外违之治乱安危之机皆自乎近可不谨乎讲筵宜择有道盛徳之士使得从容问答又使忠信秉正之士得应奉代内侍之雅事内侍内人有一语一事之善上即称善或有赏宫阃善心兴起则小人无隙可投君子可以安民安宗社安○何谓择贤乆任中外之官今夫官不择贤不乆任之害人皆知之所患员多阙少今选人三年为京官二年为任吏部犹病其冗而况于乆任则何以处夫至多之员故士大夫一闻乆任之说不复长思輙以为不可行不思国家设官分职将以治民治国非徒欲给飬天下逐逐羣羣无徳无行之士也士大夫不念夫下民被害怨及朝廷苟曰乆任之不可行盖不以国事为家事视国之利害终不如己家利害之切故不复深思亦其人自度其徳之非贤其才之无能知其必不在选用之内故决然以乆任为不可或又曰惧失士大夫之心吁士大夫之贤者能者国家既选而用之其不贤无能者奚足恤贤者甚无几不肖者满天下不肖多临民故多怨嗟郡邑无乆逺安固之备其患不可胜言送徃迎来徒劳徒费居官不为长乆之计贪墨以为待阙之资虽间有贤者方谙物情利病又已将代而治归装守御无素备冦至輙溃民知其不乆于位不服从其教令奸顽好讼俟新更诉幸新至未谙情伪姑肆其欺扰害善良无有巳时使乆任则不敢矣官司数易苟且图书散亡夲末无考吏弊滋蠧民病滋深怨积于中安保他日无一夫大呼同声相应祸有不可言者是故当今治务择贤乆任为急宜升县为州大州为监司各辟其属谨简乃僚先王令典县称百里奚止百里乆任虽非世继亦几于古之侯国事力不可太厚立法当闗盛衰故必县升为州大县即大州凢州皆得専逹于朝苟非其人则罢去无古者诸侯难制之患其甚贤有功者有褒焉有赐焉有増秩焉有贴职焉虽终其身可也必不可不升于朝则升○何谓罢科举而乡举里选贤者能者自汉以来古道滋丧学徒陷溺于经说琢壊道心不务实徳唐鸟兽行君臣相与其势竞趋于粉饰华藻十八学士以诗咏为事业刘考功加进士以杂文幼能就学皆诵当道之诗长而博文不越诸家之集六经未尝启巻三史皆同挂壁本朝虽不废经史而虚文陋习尚踵余风士子所习唯曰举业不曰徳业高科前列多市井无頼子弟笃实端士反见黜于有司何以徳行为文华而尊荣相师成风沦肌浃髓欲使事君而君获其忠使临民而民不被其害可得哉虽间得其人而亦无几仕宦大槩惟羣饮惟求举惟货惟色惟苟且甚者民思寝处其皮而食其肉或曰乡举里选善矣任选之官牵于私压于势贤者不举不肖者举矣能者不选无能者选矣曰既择贤则举选之官贤矣自无私私则罢黜终其身不得复用敢乎哉况监司贤察官贤敢私乎哉况今日罢科举行乡举里选之制天下士心即趋于善而况于举选之官乎或曰诗赋经义论策亦无害于取士奚必革曰骈俪之文大不典雅惟助浮华不可不罢经义论策虽不必于废而袭今时文可笑之式则亦不可为士而言辞大不成文亦难断不可糊名棘围月书季考唯考实徳实行言辞不拘郷里自有公论三岁大比兴其贤者能者以礼礼宾之献贤能之书于朝三省奉其书献于上周礼王再拜受之登于天府今若未能遽行拜礼则圣躬宜兴以敬受取书藏于至尊严之所○何谓罢设法导滛周书痛禁羣饮至于杀之汉律犹禁羣饮罚金四两施大恩则弛其禁谓之酺至五代犹有酺知其犹有禁也今既纵民羣饮又群官婢盛妆丽服饰花木之房导民为滛盖自夫犒设军将之法甞用官婢今乃用以导民羣饮官司沿袭不知愧耻殊可怪叹而进言之臣未敢请革者亦有说行都繁丽滛侈之地恐一日不设法则饮者必顿减课入必大匮大军乏支祸在朝夕故不敢轻罢循仍到今然某究知情状利害曲折甚乆行都诸库设法课利反少诸店不设法课利顾多以饮者惮库设法支费多某为乐平为东嘉皆罢设法酒禁亦寛而酒课无损○何谓教习诸葛武侯之正兵以备不虞夫举明主于三代之隆士君子至愿而武备不修空谈不详虑为宋襄为成安贻笑百世不可李卫公入对太宗曰陈数有九中心零者大将握之四面八向皆取凖焉陈间容陈队间容队以前为后以后为前进无速奔退无遽走四头八尾触处为首敌冲其中两头皆救数起于五而终于八此何谓也靖曰诸葛亮以石纵横布为八行方陈之法即此图也臣教阅必先此陈世所传握竒文盖得其粗也八陈本一也分为八焉黄帝始立丘井之法因以制兵故井分四道八家处之其形井字开方九焉五为法天四为法地靖曰臣讨突厥西行数千里若非正兵安能致逺项羽所以败于垓下者以不习触处为首之法故为孔费二将军夹攻其两旁韩信反力攻其前三面受敌故败也武侯之七擒七纵孟获者此法也今州郡教阅犹有古制其圆陈此法也将勅圆陈咸内向者谀佞特改旧制曰捉将团非正兵之法也有曰弩鬪鎗者此法也顾知者鲜以为古法不可用者所至如是也今七书首孙子孙子善用兵者譬如率然率然者常山之蛇也击其首则尾至击其尾则首至击其中则首尾俱至孙子之书非无善者而率然之喻验其不逹正兵之法正兵者不可败之法也马隆用此法以三千余人而平凉州谓竒兵在陈内唐太宗善用兵犹不知此法某屡闻兵将官知此法者殊不易得古者六军军将皆命卿孔子曰我战则克学者不可不讲习他日得君行道有文事而无武备不可○何谓募兵屯田以省养兵之费古者兵出于农无坐食之费今国家财计大槩十九养兵今将理财罢横敛不屯田何以省费法当因募补籍之兵而新其制曰吾授尔田以为衣粮之资兵多死亡补以屯田兵则费可渐省得良将善教之可用也况诸州守乆任则守御自备大军亦可渐减○何谓限民田以渐复井田诸儒言井田详矣田不井则贫富不均贫民仰不足以事父母俯不足以育妻子乐岁终身苦凶年不免于死亡救死不瞻奚暇治礼义无礼义则乱乱则国危限田井田之渐也初限以寛在限外者可减不可増民析产异戸无时无之渐析则渐均矣再立限渐减又几年则又渐析渐均矣○何谓罢妓籍俾之从良壊乱人心莫此为甚盛妆丽色羣目所瞩少年血气未定之时风俗乆壊其能寂然不动者有几至于名卿才士亦沉浸其中不知愧耻每每发诸歌咏举世一律不以为怪人心蠧壊邪僻悖乱何所不至前代乱亡之祸皆基于人心之不善周家徳行道艺之俗成而绵祚八百后世君臣胡得无惧而官僚士夫中懐大欲袭循流俗重于罢去致国家受末流之祸呜呼痛哉○何谓渐罢和买折帛暨诸续増之赋及榷酤而禁羣饮所谓和买初未尝不给钱今直取于民又不止于直取而已又俾纳折帛每疋六贯五百其价大过于绢直至于夏税折帛则每疋七贯以折为名实强取多此类奚可殚举榷酤虽非强取而壊乱人心为甚酒诰谆谆禁羣饮至于杀今反导之羣饮世以酒为狂药民为邦本本固邦寜士大夫当爱护邦本爱护人心使毋致于壊乱右所条邦赋国家方资以给军未能省费未可省赋次第而举可也故次于省兵费之后禁羣饮不禁礼饮○何谓择贤士聚而教之于大学教成使各掌其邑里之学自孔子殁学者异说到于今不胜其纷纷似是而非似正而邪各狥偏孤罕由中正不得大贤教救之则刑名者自刑名清静者自清静杨者自杨墨者自墨任侠者自任侠文华者自文华议论者自议论其孝弟忠信修谨之士虽未知道未至背道至于无忌惮之中庸虽亦罕见而不可谓无一二十年来觉于道者寖多古未之见幸多笃实吾道其亨乎孔子曰知及之仁不能守之虽得之必失之唯大贤可以司教○何谓取周礼及古书会议熟讲其可行于今者三公定其议而奏行之不以尧舜三代所以治民者治民贼其民者也不以尧舜三代所以治国者治国败其国者也由汉而下其规模皆本以覇王道杂之覇以利王以义义利杂施犹不可而况于以利心为本乎上帝降衷于民若有恒性克绥厥猷惟后人主本职如此汉唐诸君安知此汉唐士夫孰深知此周六官分职皆为民极汉唐君臣所以治其民者皆极乎舜特命纳言一官以治谗说殄行谗说不正之说殄行不中正之行训方氏布训四方以观新物训士民如训子弟皆后世未之识未之知周官有比闾族党之教有徳行道艺之书汉唐无此政事也司市之属不一而足市井小人皆教之以善道之以政汉唐无此政事也职方氏其任甚重其属甚盛周知中国外域人民与其财用九榖六畜之数要周知其利害则无有一民不获其所者矣汉唐无此政事也畧举数端则三代而上两汉而下其规摹不同如冠如屦士大夫不能举明主于三代之隆而袭汉唐治少乱多可耻之规摹顾又不逮汉唐殊可惜也某末学不敢企望三代诸圣贤而中心所安终不肯为汉唐规摹始亦不敢自必曩宰乐平后守东嘉畧行己志颇有验效于是益信其可行又信古者成人有徳小子有造亦非高絶不可企及之事考诸古书固自有其道也固自有其政也举而措之尔人性无古今感之斯应○何谓禁滛乐孔子曰移风易俗莫善于乐盖声音之感人也易其入人心也深今之妓唱与夫双韵鼓板之属其气志不为之浮动者有几某初入大学闻太常古乐庄敬中正之心油然而生移风易俗于是乎切是故滛乐宜禁○何谓修书以削邪说夫聚贤士而教之固已明圣道之大体指异说之谬误而经子史集差失已乆其惑乱人心已深不修成书则邪说不衰熄正道不开明人心乖乱人心乖乱则祸作国危孔子讃易道以黜八索述职方而除九丘以其害道坏人心不可得而已孔子曰诗三百一言以蔽之曰思无邪此思无邪至简至易老师宿儒不知大道平夷反疑惑莫之觧孔子不作序正以思无邪之道自发见于诗章之中无庸为赘自能兴起人之善心奚必究见何世何人及卫宏作序冠诸篇端而学者见序而不见诗见其序说而不见思无邪之大旨害道为甚使学者皆面墙芣苢平常无说大道自明宏必欲求其说曲推穿凿可笑摽有梅男女失时诗章甚明宏不详观虽失时而不敢萌淫奔之意不明此无邪之情而曲取以为及时此类不一戴圣何人其为曲礼记首言傲不可长亦可有而不可长欤是何言欤是何言欤又叙博闻强识于善行之先皆衰世小人之言此类奚可不削易大传多非圣言害道者多左氏公羊榖梁三传春秋虽因是有考而失圣人之志不一诸子史集是非混殽蠧人心为多可削者甚多扫云翳昭日月斯任至重非得有道盛徳之大贤同寅协心难乎有就[已上见遗书] 
或曰为治在转其机而已矣其机一转治功自成不必言三代之制也简谓圗治而不本之三代之制终苟道也汉唐之治所以民不得其所者多祸乱多风俗不善享国不乆者职此之由也如欲生民之皆安祸乱息风俗善国祚乆长则三代之制不可不详考熟讲而圗复之也自汉以来公卿大夫不知王道无王佐之学虽有周官之书不能随缓急次第以圗复之惟定杂覇之规模以周官为无用之空文就有慕而行之惟行其末不治其大者急者诚可为长太息也 
择贤乆任诚为当今大利或者惮于改为姑循其旧守宰数易曽无固志岂不思沿边诸州军守臣果能固守以当他日数百里之敌骑乎不能乎甚可畏也而犹惮于改为岂不误国家大事乎阙少员多为今论治者之巨患而贤能之员殊不多也吾犹惧其不足以充数阙少员多非所患也 
古者王畿千里天子所自治者不过千里余皆侯国后世人主徳不逮禹汤文武而统理四海之内宜其治不及古然封建有春秋战国之祸宜择贤乆任职方氏虽通理九州岛四夷而实分国以治 
晋人之觇宋者反报于晋侯曰阳门之介夫死而子罕哭之哀而民说殆不可伐也孔子闻之曰善哉觇国乎诗云凡民有丧匍匐救之虽微晋而已天下其孰能当之后世士大夫观此虽知其善徃徃窃疑何以使天下之莫当也呜呼至哉此道神灵通天地贯古今而况于人心乎即一验百知宋之有政政者正也故孔子曰为政以徳譬如北辰居其所而众星拱之确信此者可以治天下国家矣子又曰敬一人而千万人说所敬者寡而说者众此之谓要道 
人性自善人心自仁其于父自能孝其于君自能忠其于天下事自能是是非非善善恶恶此之谓天下同然之心孔子曰心之精神是谓圣言乎人心之灵与圣人同也深惜夫人皆有至善至仁与圣人同然之性偶为利欲所昏遂迷遂乱遂惟利是从而不顾夫大义也人性自清明自广大自中正自无所不善无动焉无作焉直而出之自不肯行不义自不肯杀不辜使行一不义杀一不辜而得天下自不肯为也此非独孔子伊尹伯夷及古列圣如此举天下之人心未动利欲之意则皆不肯如此也三代衰孔子没义利之辨寖不明利欲之说滋炽秦汉以来人心益昏益乱有君如汉高出秦民于汤火之中大恵也大功也独惜夫以利心为之遂陶冶一世之心术尽入于利欲秦之祸止于毒人之身汉之祸乃足以毒人之心嗟乎纵观秦皇帝曰大丈夫当如此矣此何等意念而不自知其可愧史氏又从而侈言之也阳城颍川之民何辜而尽屠之也三川李由为秦守忠也何罪而斩之也类张耳者何罪而又杀之也啖秦将以利义乎非义也从三老董公仁义之说以利心从之也其处心积虑率利而为之约三章除苛禁非一出于义也四海之内块土耳何足为意而自溃乱至此也孝宣曰汉家自有制度本以覇王道杂之此灼见高祖之心术灼见自汉高以下之规模高祖未尝口传面授于其后人也而后人黙而承之如出一人何也利心之同习俗之成不以为异也吾深念夫汉以来诸君其性即尧舜禹汤文武之性也其本心之不肯为不义亦与尧舜禹汤文武同也有尧舜禹汤文武之心而以利欲昏之殊可惜也孔子以喻于义为君子喻于利为小人吾深惜汉诸君之不得为君子也吾非不乐于成人之羙也汉诸君之善政善令出于义者吾所爱也而其出于利者吾不敢妄是之以乱惑后世也王通以仁义称七制之主所以导后世入于利欲之途致祸乱于无穷也房玄龄杜如晦传其学故玄龄首劝太宗用周公之迹以文其利心而如晦赞之决又使太宗不自以为耻欲史氏明书之以比于周公乌虖痛哉周公岂诈为隋帝诏太原西河鴈门马邑民年二十至五十悉为兵伐辽以激民思乱之心者也周公岂乱巢妃而生曹王者也彼君臣之微情相与为奸利又相与勤施寛利之政以恵百姓以干其誉以欺一世故人咸以太宗为贤君房杜为良相一君二臣非无善者而总名之曰贤曰良则未可也以太宗为贤君是教后世之君为悖为逆为奸乱而文以饬之也以房杜为良相是教后世之臣为悖为逆为奸乱而文以饰之也痛哉吾惧君不得为君臣不得为臣父不得为父子不得为子兄不得为兄弟不得为弟夫不得为夫妇不得为妇天下之乱无时而已也此亦非有甚高难行而不可及者也使人心不起而为意则不入于奸利清明未甞不在躬天下之所同也万世之所同也皆不肯行不义杀不辜也虽禄之以天下皆弗顾也谓人之本心无此善者贼夫人者也谓己之本心无此善者自贼者也孟子所以谆谆必称尧舜灼见人皆有尧舜之心病弗知耳弗信耳孟子知之而举天下之人皆不知不信是以劳孟子之谆谆也吾徒不可以不熟讲也不可以不自信也以此事君则可致君为尧舜之君以此治民则可使民为尧舜之民至易也至简也或者终疑尧舜之不可及汉唐之未可轻议此乃悖逆奸乱之源也此说不可长[见训语] 
世论有唐盛时房玄龄杜如晦魏征贤名特着及考本末玄龄乃首发乱谋如晦赞决建成元吉谋害太宗元吉秘计又将并除建成社稷倾危民将涂炭此固可诛也然惟天吏则可以诛之秦王安得而诛之玄龄首谋借周公以文其奸其辞则周公也其情则非周公也以晋阳宫人私侍高祖周公固如是乎行不义杀不辜其谆谆号于天下则曰义师也天下之人心则未服其为义也自古君臣大抵同徳徳不同则不合不合则不能乆此三臣者惟其与太宗合故深相得杜则早卒房魏则乆于其位其所以合者非他也本以利杂以义正犹孝宣之言曰汉家自有制度本以覇王道杂之此岂惟汉之规模如此而两汉三国晋南北朝隋唐五代之规模皆如此也幸而不遭变故其迹不露不幸而遭亟变履危祸则胥而入于奸利为悖为乱为大恶势之所必至也人心自灵人心自明其隠然不安于中者即天下人心之所不服也其余众善诚有可观论者乐成其羙是以多称其良不知夫义利之不明善恶之相掩启奸雄自便之门开后世恶逆之路君子惧焉魏辅建成犹房杜之辅太宗也巢妃之秽三臣者熟视莫敢言魏虽言之仅使勿后使言而不听则何不去至此而犹不去也夫是以太宗不亲享太庙而不言也幸九成避暑不念太安之在暑而不諌也与驺子倡人比肩于朝行而不知耻也三臣者殆欲为郷原而又不及焉者也而俗儒之论每槩称其贤吾恐奸乱之祸接迹于来世未已也[见训语]  
陆宣公可谓社稷之臣不可谓天民社稷之臣以安社稷为悦虽义可以已亦不已所谓天民者可则进否则退徳宗昏疑猜忌其不可告语之状昭昭为日已乆矣宣公为宰相而进议不行已累累矣而犹强其所不欲犯其所甚怒其得死幸矣使諌官无阳城殆哉盖其才有余其学犹有不足诱人名利之论非正也宣公之意则善宣公之号则非执序迁之失说病乆任之确论汉唐人物有如宣公可谓桂林一枝昆山片玉而犹不满人意至此所以愈使人遐想三代之世也[见训语] 
范氏唐鉴羙太宗听諌而曰虽过庸何伤乎予心深所未安夫惟士大夫不知改过之为至善也致久主终耻于从諌尧舜舍己从人禹好善言仲虺称汤曰改过不吝伊尹称汤曰从諌弗咈孔子曰五十学易可以无大过曽子曰我过矣夫夫如是也子夏投其杖而拜曰吾过矣孟子切戒揠苖取芸苖芸苖改过而已学道之极终于改过无他竒功然则改过者圣贤之所尚进徳之极致而范公轻言之黙沮人主改过之心殊为不可道二是与非而已矣过则为非改则为是是则为贤为圣与尧舜禹汤文武周公孔子同道非则为愚为不肖与朱象桀纣盗跖同道是无二是非无两非范公于一是之中而分为浅深过矣圣人复起不易吾言及考范公古文孝经说尤为蔽窒[见训语] 
范氏唐鉴论明皇友爱曰苟能充是心则仁不可胜用也至于为人父则以谗杀其子为人夫则以嬖黜其妻为人君则以非罪殄戮其臣下是皆不能充其类也苟不能充其类则其为善岂不出于利心哉范公诚贤明皇诚有大恶因其不充类而遂谓其为善皆出于利心则不可春秋不以善掩恶不以恶掩善以明皇友爱之心为皆出于利心窃意万世公论未必皆以为然方其为长枕大被殿设五幄与诸王更处其中之时虽非正礼谓之不出于诚心可乎人虽至不肖良心终不磨灭春秋于鲁威书至至者至于庙是之也鲁威大恶滔天而圣人是之者非是其弑君也是其至于庙也鲁威至庙未必不出于利心而春秋犹书之而况明皇之友爱乎明皇不足惜而人良心之所发使不自知其为是不自知其即道则道心沮遏而不伸善心愈消不善之心将愈长吾为此惧故谆谆乎为是辨 
欧阳公作唐纪皆书其君曰大圣夫为唐臣犹曰不敢不书欧阳公宋臣而书唐君曰大圣是将以为后世之公言耶是诲天下后世胥为乱逆胥为鸟兽行也可乎正道不明奸邪杂说公行于天下学者不知其非此有国有家者之巨害未有发之者明哲之主一旦觉省痛祸乱之浸淫壊人心危国家则削除邪说若斯类者急于救焚拯溺可矣不知世称名卿贤大夫者胡为思不及此也 
王明清挥尘录谓蔡元长父子既败其门下士杨中立孙仲益之徒攻其奸恶不遗余力观此则亦讥诮杨孙太过矣又记蔡元长晚年语其犹子耕道曰吾欲得一佳士以教诸孙汝为我访之耕道云有新进士张觷者游太学有声学问正当有立足可备其选元长领之涓辰延致入馆数日之后忽语蔡诸孙云可且学走其它不必诸生请问其故云君家父子奸憍以败天下指日丧祸惟有奔窜或可脱免诸生泣以愬元长元长愀然不乐命置酒谢之且询救弊之策觷曰事势到此无可言者目下姑且収叙人才改徃修来以备万一然无及矣元长为之流涕所以叙刘元城之官召张才叔杨中立之徒用之盖由此也简谓孔子曰苟有用我者期月而已可也三年有成杨张未能因蔡悔过之机导之十分诚实改过自暴其罪自求削夺尽反前为天岂不容人改过人心亦将大服社稷可以复安蔡氏亦保无虞[见训语] 
本朝召命官谓之召唐谓之追圣朝可谓君使人以礼有三代之遗风唐陋矣[见训语] 
尝观唐人本政之说不胜叹息既乆曰比世士大夫议论畧相似尧舜禹汤文武周公孔子没道本平常人自无睹本政之说曰长民者发一号施一令民莫不悱然非矣谓不可守遽变而从之譬将适千里虽矻矻不可暨原其始固有启之者闻于师曰古之君天下者化之不示其所以化之之道及其弊也易之不示其所以易之之道政以是得民以是淳其有作者知教化之所由废抑诡怪而畅皇极伏文貌而尚忠质茫乎天运窅尔神化道之行也其庶矣乎吁斯言似正其实失之夫政之本固不在于发号施令失其本而事于末实徳未孚实徳未用而发号施令宜其悱然非矣孔子曰示之以好恶而民知禁古无不示之说易曰圣人以神道设教而天下服又曰圣人乆于其道而天下化成者本徳性而行之无非正道诚而无为乆而无违黙感天下同然之性故靡然化服是之谓神而非术也非为也禹曰克艰政乃乂黎民敏徳克艰者不放逸之谓又曰安女止谓性本静止不动此政本也此孔子曰为政以徳也此伊尹暨汤咸有一徳也此文王不识不知顺帝则也书又曰惟几惟康其弼直惟动丕应徯志几者初之心发不失本止则康矣安矣又得正直之臣弼以行之则动而民咸应矣自汉以来罕闻正徳之论故论治者惟睹其难徳性人所自有士大夫自明其徳者寡故无以启其君[见训语] 
汉唐苟就私刑亦明知人心之未深服岌岌乎曰安得猛士兮守四方而反者亦数起士大夫学业卤莽大智不明不深知三代所以治天下之本末弃固安取岌殊可惜也汉唐岂乐于岌岌哉诚不知所为竭思尽虑所见止此汉宣曰汉家自有制度本以覇王道杂之自汉迄唐一律也本以覇者本以利也以利为本虽杂以王道人心岂服人心不服危乱之道也诚纯于王道则人毕服四海之内仰之若父母矣夫谁与之敌[见训语] 
董仲舒之告其君曰愿设诚于内而致行之呜呼诚岂可设也设则非诚仲舒尚不明己之心何以启君之心孟子曰仁人心也又曰恻隠之心人皆有之恭敬之心人皆有之是非之心人皆有之又指齐王易牛之心曰是心足以王矣又言必称尧舜盖深知人性之本善故毎每言之人心本善当时虽战国之君而兴起者众或议武帝不能用仲舒予谓武帝未可罪仲舒有可罪学者所治何事日夜口诵圣人之言心惟圣人之道今也己之心不自知奚以告君汉有君如文帝罢兵卫不私其子此古帝王之器质也惜乎其无臣贾谊诚羙才其学踈未知道故帝亦窥见其短 
治天下之道本诸君心古圣王以我所自有之本心感天下所自有之本心书曰若有恒性克绥厥猷惟后礼乐刑政皆所以维持斯事今周礼一书可观也士大夫不知道故不识礼乐刑政之原是故礼非礼乐非乐刑非刑政非政岂无善者大体失之皆非所以若恒性绥猷也失上帝所以命君司牧斯民之本职矣[见训语] 
人心皆善皆正惟上之所以治其民者反以壊乱之故虽有本善之性如金混沙如云翳月矣必如周礼所以治其民者治民而后庻几乎不失上帝所以命我司牧之职而后成人有徳小子有造而后兎置武夫皆公侯之腹心而后执讯连连攸馘安安而后汉有游女不可求思呜呼周礼之书至矣[见训语] 
古圣王之所以教其民者每每因其日用而寓教焉书曰正徳利用厚生惟和是谓三事生民之所日用非利用则厚生圣人于民利用厚生之中而寓正徳车不雕器必度斑白者不提挈饮食必后长者童子不衣裘庻人耆老不徒食三易之占皆有书因致其教今周易之书具存其所以启导人心至矣周官因宾兴贤能而致徳行道艺之教苟惟民之所不用而特致其教则难以至于因民之婚姻而致婚姻之礼以寓其正徳因民之祭祀而为祭祀之礼以寓其正徳后世之为教也徒恃诏令戒谕之暂听暂观其何能致化是无惑乎后世之风俗不如古也无浩叹乎后世之民不可化也终年耳目之所接心思之所及非淫声则奸色非利欲则邪伪日夜沉浸乎匪僻浮荡之中而欲以数行之诏令拔其乆固之习难矣 
人心易感化以其性本善故也曩宰乐平政事大畧如常间有施行而人心率向于善由是知人心果易感化若先谓民顽不可化则必无可化之理[见训语] 
古者纳言之官出纳五言训方氏诵四方之传道布而训四方以观新物自比长而上无非师儒教之徳行今之五家为甲甲有长又有小保长大保长保正副皆古制之道择保甲之所推重者而长之仿古相教相紏礼敬其长又宾兴其贤能则唐虞三代之化复行于今日矣 
今之通议大夫以上即古之上大夫周之卿周有卿而无上大夫今之大中大夫中大夫中散中奉即古之中大夫今之朝议大夫以下古之下大夫朝请朝散朝奉即古之上士今谓之员郎今之升朝承议奉议通直郎即古之中士今之京官宣教郎以下即古之下士今之选人承直以下即古之不命之士古简而今繁尔非古制冺絶也大治之后徐厘正之 
古者论道经邦三公之职也汉则转而为大夫为议郎矣汉大夫多至数十人议郎员益多夫以三代盛时犹难其人曰官不必备惟其人盖论道者非聪明睿智深逹乎道者不能自秦灭先王之学士失教养故人才欲求其有如三代者絶无而仅有而况于有如三代之三公能论道经邦者乎诸大夫诸议郎所论大抵浅陋是无惑乎自汉而下不复有三代之治也汉虽有丞相御史大夫太尉为三公名则半存实则俱亡 
挥麈录载徐敦立语明清云凡史官记事所因者有四一曰时政记则宰执朝夕议政君臣之间奏对之语也二曰起居注则左右史记言动也三曰日厯则因时政记起居注润色而为之者也旧属史馆元丰官制属秘书省国史案著作郎主之四曰臣寮墓碑行状则其家所上也四者惟时政记执政之所日录于一时政事最为详备左右史虽二员然轮日侍立榻前之语既逺不可闻所頼者臣寮所申而又多务省事凡经上殿止称别无所得圣语则可得而纪录者百司闗报而已日厯非二者所有不敢有所附益新唐书载事倍于旧事皆取小说本朝小说尤少士大夫纵有私家所记多不轻出之简窃谓左右史不可轮日所立之位不可去榻前逺二史因仍故事失于厘正 
先生尝言治道只在择贤乆任又曰宰相贵知人知人甚难安得人人皆知但一路择得一贤明监司使监司择一路郡守使守择诸邑令则得人乆任而无不治矣乆任则诸县皆得上逹郡守亦止治附郭县治国小[阙] 
诸儒论封建详矣而犹有未深当乎人心者今具论之以俟明智者择焉封建有一利一害利谓藩维固可御冦害谓乆则有背叛相侵伐屠杀之祸郡县亦有一利一害利谓无背叛侵伐屠杀之祸害谓藩维不固冦至莫御二者均有利害而封建之害重难救郡县之害轻亦可使之无封建之害难救考之春秋战国可覩已或谓用贾谊众建诸侯而小其力之策则易制而夏万国非不众小至商侯国归者三千周八百虽有不在其数中无数矣强凌弱小并大以至于浸寡势也郡县之害何以能使之无择贤乆任则亦可以固藩维亦可以御冦亦封建之意也或曰封建公也郡县私也吾今举天下之贤者而郡县之乆任之其公犹封建也矧封之始公矣一再传之后安能保其皆如父与祖之贤也乱礼虐民天子之六师未能亟至其国而移之也是乃所以成其私郡县则审其果乱虐下一纸之令罢之矣不得肆其私也不至于必劳天子之六师也或曰封建则有百里七十里五十里之国有井邑丘甸县都之夫数有百乗千乗万乗之车数有五两卒旅师军之制而兵农可以合今能屯田营田限田渐寓兵于农则古亦可渐复也或曰封建古列圣之遗法置郡秦乱世之法舍三代而从亡秦不可此则不究事实以非乱是以恶揜善自古圣人非谓世袭至善断不可废侯国之封其来尚矣汤武岂能尽削而去之周所灭者五十国耳余无大罪固不得而废者势也周之所封藩屏王室亦势也使武王歴见春秋战国之祸而又当秦已并天下之后未必以置郡为非也秦之亡也则有由尽扫先王之道焚书坑儒杀人如刈草菅然洊兴大役民不堪命一夫大呼奔溃四出而不可収拾矣非罢侯置守之故也汉四百年唐三百年郡县之亦足以绵长不为无効也或曰柳宗元匪人其言不足用也吁以人废言君子不尔矧马周亦言之李百药亦言之不较是非利害民被祸之轻重而贪慕古之虚文受执古之实祸智者切哂矧今又补羣论之阙而为乆任合封建郡县之意而通之守令无罪终其身朝选上佐如古者一卿命于天子余从辟召而责治効焉责贡士焉称职则有赏増秩否则有罚镌秩甚则罢县统于州州统于帅府帅府统于朝廷帅守令皆逹于天子诸路州县之大者析之可也县不治并责帅诸路不治责御史宰相或曰任之莫乆自歴代未之能改阙寡员众何以处此曰才徳之足以父母斯民寡矣吾犹虑其不足以充数夫何患况当渐举比闾族党之制分职多矣邻里推服即可任世变风移人心本善改过移善即可任阙寡非所虑也 
圣人未尝废武备而后世之为将者至于用诈此天渊之不相及氷炭之不相入也自宋襄公成安君以好行仁义不逹其道致败而后人惩创之者亦不逹其道遂谓古道不可复行于今是岂真不可行哉夫道一而已矣孔子曰君子喻于义小人喻于利君子于武事每求诸义每喻于义得义之趣小人于武事每求诸利每喻诸利得利之趣君子之兵岂若宋襄成安之为哉且彼二君岂真得仁义之道而用之哉由道而行何徃弗利风后之握竒武侯之八阵未常用诈也自司马懿莫之能当而况于余乎马隆李靖皆得正兵之法皆规八阵而用之皆根本乎黄帝丘井之制二子之为将亦古今名将之所畏仰然则正兵何畏乎大敌岂正道独可行于古而不可行于今乎岂正道独可行于平时而不可行于战阵乎正道之足以倚辨如此足以致効如此而小人志不在道不得道义之趣苟于目前之利遂至于诈古志谓言不必信谓义在于变不可固也小人直狙诈而已矣以诈而胜既胜之后其祸方长求其如古者天子有道守在四夷不可得也求其折冲千里之外还师衽席之上不可得也自周衰道义不明义利杂施以诈术相鱼肉可痛可念又自汉以来文武之道益离士大夫徃徃耻于言兵而狙诈狠暴之徒始得以攘臂于其间益肆其毒权谋益张忠信益冺良心益斵丧几于磨灭矣相凌相诈相簒贼之风何时而已有志于善世之君子安得不精究乎风后之握竒武侯之八阵也[见训语] 
汉高曰安得猛士兮守四方不知猛士安能守四方天子有道守在四夷诸侯有道守在四邻韩信彭越黥布非不猛反以起乱夫武备不可已而非所尚也虎贲虎士所以行吾之徳威也礼乐刑政有一不于徳则人必有不心服者矣是为祸基自汉以来诸将多以智勇勇智如成汤斯善如后世则非道矣岂有不以其道而能安能治者乎诸葛之八阵李靖之正兵畧近古矣[见训语] 
今之五家结为一甲则周礼之五家为比为邻也今小保长大保长保正副即闾胥族师党正州长之类也县令得贤乆任行乡举里选徳行道艺之法则比闾族党之制可修矣所谓族师其贤可师者欤二十五家为闾百家为族百家之中必有贤者可师闾胥比长皆儒士故曰儒以道得民此都邑之法也周礼六郷之制如此若六遂农民则所以教之者畧其官亦降一等诚使郷举里选徳行道艺之法复行于今则士民亦何敢为不善此势之所必至也县令苟狥私则废之终身将不复亦何敢以私比闾族党之制行则徳行孝弟之俗成三代之治复见于今国祚之长亦可数百年汉唐之祸可息也 
岳飞用兵有胜而无败闻其欲有所举也必尽召诸统制官环坐饮食之而与之谋先谋夫敌之所以败我者至于六七备谋详虑竭智共攻而终于无败也乃行故飞每战无败[见训语] 
今之枢宻元帅即古之大司马必得夫大公无私大智无我大勇无动之人而任之庻乎可以为吾民之司命用不仁者为帅侥幸成功其祸方长魏之司马晋之刘裕其事可考[见训语] 
盖尝窃笑世有御将之说说者每难之讲其说者輙归诸术且曰惟英雄之主善御将呜呼既曰御将矣安得有善岂不危哉唐虞三代之君不御将将未尝为乱后世以术御将术易穷将多乱盖后世不用贤将而用智将勇将后世所谓智不本于正率出于术用任术徒勇之将授之以専杀用众之权是使之为乱也夫既已使之为乱又为小术以御之彼一日觉之适足激怒凡曰御将者皆可笑也此其患起于儒者不知兵然世亦或有之苟得而礼用之可以措国于泰山之安奚俟于御将[见训语] 
古志曰天子守在四夷天子卑守在诸侯诸侯守在四 
邻诸侯卑守在四境简初疑焉邈乎其不可以企而及意或谓时移世异古道不可行于后欤厥后忽省而言曰我爱彼彼如何不我爱我敬彼彼如何不我敬诚心感通四夷可使如一家然而舜诛四凶周公灭国五十其不可告语启谕再三或于四于五有大义不可宥不得已用师则有法如后[见训语] 
择师 
周官六军军将皆命卿谓冡宰司徒宗伯司马司冦司空即今之左右丞相枢宻使知枢宻院事叅知政事同知枢宻院事孔子曰古之治天下者必圣人三公论道经邦爕理阴阳官不必备惟其人三公圣人也伊尹与汤咸有一徳武王师尚父周公然后可以作帅帅奉上帝之命以行上帝视天下生灵如子帅亦视天下生灵如子道全徳备有一亏焉必于此乎受败敌窥吾隙以投之兵如水器虚必入帅不能不动于色则以色诱之帅不能不屈于威武则以威武屈之帅不能不动于富贵则以富贵诱之帅之聪明知睿不能无所不照又不能稽于众舍己从人则于其知所不及之隙以败之帅好名则以名取之帅不能不动于玷辱则玷辱以动之此类不可殚纪 
始谋 
有友为平冦之策曰殱厥渠魁胁从罔治简曰胁从罔治善矣愿亦毋置殱厥渠魁一语于胷中足下置此一语于胸中口虽不言而精神之所发施行之所形见识之所在不可掩彼如足下欲殱之遣一刺客至如之何生灵皆吾赤子今守令不能一一皆得其人守令害虐小民小民困苦无告无所逃命聚而为盗未可遽取而戮之当谕之平之于再于三虽于五于六可也已上亦可也万有一义不可不杀如杀吾之子则杀友不用简言取七贼剐之或谓脍其心肝而食之彼虽尝破县未尝攻州至是拥大众欲取州以友在焉友及其未至用五六百骑摧其前锋冦乃遁 
捷则捷矣亦危哉又闻冦果尝遣刺客至所幸免于难免则免矣危哉何如用守在四夷之道 
谕敌 
谕敌之词曰有国有家者必顺承上帝之旨乃吉乃福拂逆上帝之旨必凶必祸此天下所共知上帝岂欲两阵交锋使无罪之民就死地今兹已令诸军不得擅发一矢唯设布幔以待敌矢愿同奉帝旨同享吉福人皆乐生畏死愿同奉帝旨俾两阵生灵均获生全不惟两阵生灵大喜两阵诸军之父母妻子兄弟甥舅亲戚朋友邻里不知其几千万人皆喜不惟两阵诸军之父母妻子兄弟甥舅亲戚朋友邻里皆喜见者闻者不知其几万万几亿亿皆喜然则上帝恶得而不大喜吉福恶得而不大至 
军法 
军法本于伍法五人为伍四人四隅长居其中长即四人之将也以此推之击其左则左应击其右则右应击其后则后应以后为前以前为后四头八尾触处为首此不可败之法也孙子谓纷纷纭纭鬪乱而法不乱混混沌沌形圆而不可败似矣而又曰击其首则尾应击其尾则首应非也垓下之陈韩信得此法故胜项羽失此法故败五伍为两两有司马即此法也四两为卒卒有长亦此法也整于百人易于筭也自此而上皆五五卒为旅旅有帅五旅为师师有帅五师为军军有将皆五法之推也 
赏罚 
吴子谓能使众整者智将也诸葛武侯之师止如丘山进如风雨整也能使诸军不畏敌则整矣诸军之爱敬主帅如父兄又赏信以诱于前必斩以俟于后则不畏敌矣必教习熟而后可 
生直 
孔子曰人之生也直罔之生也幸而免谓夫不直者当死其不死者幸而免也异哉衰世之言兵也曰兵者诡道也诡而胜者幸胜也适值夫彼之不善也非常胜之道也不直鬼神之所恶也上帝之所恶也不即死者幸也祸在其后也孔子曰好谋而成非谋为诡也正直之道中自有深虑逺计诸葛武侯不用诡而司马仲逹畏之如虎李靖之取突厥止用正兵善谋者审诸此[已上见训语] 
先生谓汲古曰武备曽讲究否汲古曰愚陋未能尽逹惟知守战之要当以将帅为要得人为先虽坚甲利兵高城深池不足恃焉汉有飞将军则匈奴避之而不敢入境唐有王佐才则能提孤军以取定襄汲古又尝闻高宗皇帝圣训云选用将帅下至偏禆必审知其才能然后用之将兵之官所系非轻岂可不选择先生曰建炎间如岳都统欲有所举必尽召诸兵官环坐饮食之而与之谋先谋夫敌之所以败我者至于六七详备乃行故有胜无敌又如徳安守陈规备御有方具见于守城录向者陈待制初镂版于九江知某喜此书遂取以纳东嘉郡库即命为帙分遣士夫以广国家武备汲古曰有是人则必能成是事但患无若人也先生曰是[见诲语] 

慈湖遗书卷十七宋杨简撰 
纪先训 
吾家子弟当于朋友之间常询自己过失此说可为家传 
吾少时初不知己有过但见他人有过一日自念曰岂他人俱有过而我独无耶殆不然乃反观内索久之乃得一既而又内观索又得二三已而又索吾过恶乃如此其多乃大惧乃力改 
贤者检身不暇又岂敢见人之过 
心吉则百事皆吉 
闻过而意不逆百无一二千无一二喜于闻过岂非君子之人 
人间以争为事吾家当以不争为事 
所亲者君子吾即君子也所亲者小人吾即小人也小人多佞喜承顺君子则耻之所亲近未可不察岂可舍其违意而取其顺己 
人皆知有一死而实不知果知之谁敢为不善 
人处不善之久则安于不善而不以为异 
人戒节要先于味盖味乃朝晚之事渐渍夺人之甚于此淡薄则余过亦轻 
君子处心尚恕不恕则与小人一间耳 
吾遇事则审而求其理不敢遽以私见定其去取故少过误 
损人即自损也爱人即自爱也乐人之凶彼未必凶而已已凶矣 
人有不善习于性成其坚如铁惟学者自觉能破此坚不然则其坚牢日甚 
迩日人精神多在外而不藏盖奔兢利名所致观之足以自警 
不善之心起则一身不及安一家不及安 
门首变易之资若已有资则寛与之直不可既欲其物又计较不已彼身即我身彼得即我得彼失即我失 
奢则财散俭则财聚此理也用度当俭不当奢亦理也 
学者要无我处干喜晴喜雨此则庸流之情 
过则人皆有未足为患所患在文饰傥不文饰非过也志士之过布露不隐 
贪则有害于子孙而人且以是为子孙计不胜其误矣 
喜谈人短乃下俚气味吾家不可有此 
处世免人怒责己为幸事安可责他人 
凡可怒者以其小人也然怒或动心则与小人相去一间耳 
人为景所夺则有喜不喜之心其喜在清风明月在画堂花烛在玳筵绮席在异香美色饥时饮食寒时衣裘炎暑风凉凛冽火阁其不喜者天色晦昧人情背违柴门茅舍恶衣恶食不美人意处更省之此二者之心无自而生 
贪味则多饥贪财则多贫 
此身尚非我有外物亦何足道 
逐物之久犹如醉梦 
人在颠倒中以美为恶以恶为善以苦为乐以乐为苦知则为学不劳矣 
吾家子弟当急亲贤 
广置田园不如教子为善 
三代之治天下欲使民无失其善性而已更无二说 
时人心中自谓今且如此度日俟他时如意当取快乐不知今日无事即是至乐此乐达之者鲜 
读书意或在名利则失圣人之意 
善学者以平昔所见屏之千里之外视已空空絶无所知而读圣人之书则所学正矣 
怒人而人不畏以其失理也未怒而人已畏以其得理也 
人关防人心贤者关防自心天下之心一也戒谨则善放则恶 
学者或未见道且从实改过 
自己有道则人自化 
颜子箪瓢人知其贫谁知其富此箪瓢中万事皆足 
学有进则知人间言语多失作事多失一言不敢妄发一事不敢妄为 
为物所逆而动心此怨天也 
学者以平昔所见置之千里之外故能舍己从人舍己从人未易见以己见根固而不自觉也 
人为舍宇等物遮了眼朝晚区区而不自知 
吾遇心忙则自行罚今己见作効 
人之大患在乎自满而以己为贤故终其身学无所成 
善学者观彼贤则知己之不肖彼逺大则知己之褊小彼有勇则知己之懦弱于此有耻则所学未有不成 
学者行已足矣无求于外此学之要说 
近来学者多伪至于临死亦安排 
学道不可作儿女态 
慈爱恭敬可以修身可以齐家可以治国可以平天下安富尊荣由此而出 
为学及五分自休不得 
吾今为学自己之善恶与学力之多寡皆自知之此自知由吾初学深究无我所致盖无我则虚明不以自己之恶为善亦不以学力之寡为多曩时观彼学者自谓无我实未无我观彼省此深有畏焉故今日有所济 
不如意事人皆有之然善学者不以为意吾因片言戏谑自悔 
世间忙学者欲到不忙处 
吾深究无我已二十年今日见此患犹如山岳殆有甚焉吾乃自觉多以为幸 
学者有志气无问性愚冲击而开矣无问气习冲击而散矣 
学道贵专一一事未尝遽然干预一言未尝遽然出口使胷中闲静静极明生其道自见 
此心即道一体二明 
吾家子弟或忝科第未可遽入仕必待所学开明从而自试上不误君上任委之心下不失民人倚赖之意九泉乃祖于此无憾矣 
世间如梦时人非不知但见暖热又且去矣自古暖热处误却多少人 
学者常先虚己自古有误认臆度为道浪度光阴蹉跎实学不知其几东坡投老顾以养生为先追想其情使人恐畏微细习气人不自知学者当审而求之吾为学至此亦不自知自前岁一病方知之今岁一病又知之吾觉此病非病乃教诲我也 
世间多材多艺者不少学者回顾己之愚拙未可以为愧材艺之士多为材艺所惑不能进学未若愚拙有心于道 
贤者徳重则服人也众徳轻则服人也寡观服人众寡知己徳之重轻 
世间谁不被人瞒不甘被人瞒者亦少矣 
外事不可深必凡得失奉天命可也动心则逆天命祸将至矣 
先圣为鲁司寇遂能使齐归侵疆沈犹氏不敢朝饮其羊公慎氏出其淫妻慎溃氏越境而徙学者回顾己徳宁无愧怍 
福莫大于无祸今无事已是享福如不自知将恐祸患生 
近世学道者众然胷中常带一世间行所以不了达 
学道者多求之于言语所谓知道者只是存想 
大人君子兴言立教皆奉天命岂有己意哉 
一堕人欲念虑颠倒举止轻浮此语可谓甚善 
必欲使人从我者岂智者哉周公孔子天下后世皆归之非使其归也 
正欲说教住即住得正欲怒教住即住得如此即善 
孔子拱而尚右载之古书则知夫子常拱今人多忽之吾家当习熟 
君子有所养处富不骄处贫不忧无得失无逆顺其心常一应酬不乱无所不容 
众人中有存天焉可从众则从众 
学者虚已如无知遇事则谋于人如此者三年大智必发 
近世惟尚词章而夺其正学是以家国乏人材 
惟小人喜声誉夫大人者量含太虚天下如家声誉复炫耀何人 
君子恭敬之心在内人皆知之禽兽亦知之 
人意思举动随生衣服时有衣服意思饮食时有饮食意思语黙静动皆然似此意思役尽时人光阴也意中有新有久有喜有厌相生无穷坐久则厌以行为喜行久则厌以坐为喜触目覩景无非意思皆由失已 
圣贤垂训盖使人求之已也 
人贫贱则忽之事微细则不谨若此者人以为常君子于此战战兢兢敬心无二 
学者成则无我欲如何不欲如何但由理而行盛暑有待秋凉之意隆寒有待春和之意好学者不如此 
处世取法于贤者则不费力一事贤则取法一事积则成功不必问细大 
利名即富贵崇高之事贪则为利名不贪则为富贵高崇 
迩日知学之不可缓至于寝食不安以此却得气习日销 
男女婚嫁人之大义也薄俗语及婚嫁意多不正 
心无所求则乐生此非亲到者有所不知 
世问劳役朝而复暮笺贼其心人欲惺惺 
闻过则喜是乃翻小人为君子在瞬息之间 
学者或与小人较则所学已见其不逺 
吾自幼年以生计不足为忧复思古者乐贫之士处贫必得其理因读论语有若言盍彻乎毎毎在懐一日忽有所得夫盍彻正而已矣宿昔之忧日见消释而动止轻清盖得理则无所施而不利复何忧哉 
古人以奢为耻今人以不奢为耻 
古人急于求友近世于此颇缓 
吾尝诲骨肉家中虽窘束其使人以礼其待人以实 
天地之间钧陶万物而变化无穷者以其正也正之为义大矣无所施而不可 
学者常带我行所以见道之难 
吾置物酬价不过往往心不安盖以于理不安理即已也 
为学之门固不一苟逐迹则泥矣惟敬一门无迹可逐不容有所泥学者往往多怱之诚能养之以敬则日仁矣 
人之趋向为熟所夺苟或有学则熟者不熟生者不生是以自已于庶物之中作得主宰无贪恋则自然见道虽夫子不易吾言 
此身乃天地间一物不必兠揽为己 
曽子谓堂堂张也难与并为仁矣颜子无此等言语盖有所未暇也颜子志大惟好学耳是以寡言非特地也颜子亦自不知 
好学者处世但欲了事耳与人交毎懐寛恕靡争靡兢以其好学之笃心不逐物自然如此 
处高堂则气寛居茅屋则气隘对风月则气清当晦昧则不爽类皆如此以其有我也 
尀耐之语起于心已失道矣 
人有过尚有改一路有过得改犹晦昧之得风大旱之得霖雨当天地阴阳不和之时而为之一新亦若此或者不达过作则惟恐人知安有不知之理设或不知潜伏于中此过必毒害已益甚过既不去使已终身为小人学者试思即以此断其是非去留庶使改过之心有勇既改之则便可无愧 
或无公论必任私意顺之则喜不顺之则不喜是使人皆无公论也在家无公论则一家无公论在国无公论则一国无公论家国欲治其可得乎 
人生一世只忙迫一场便休 
人爱儿女太过其后翻成怨恶者盖爱极则怨生乃自然之势善养儿女则以理不以私意 
或谓儿女奴婢由我所治此乃无识人之所见治之不当自己先已失治岂能治人吾处世不敢輙嗔人亦不憎恶人常爱人常敬人 
造器用不必狥时俗求巧丽而劳心巧丽则器俗劳心则人俗 
自觉之功大矣虽不善一能自觉亦难停留矣 
不能舍己从人则智识日昧处世常见其难故人常在难中 
学欲得要则学不劳而成 
文词为学道之蠧 
立家不在求富求富则家贫立国不在求富求富则国贫至于学道或务高求大则道愈逺 
财物大多反害子孙人罕知之 
为己之学有所不顾有所不恤如目前无人是以不求名有过不隠虽名位高敢北面再拜师于人以其实而有勇 
娶妻生子学周公孔子衣服饮食学周公孔子 
吾有公论于学大有所济凡吾所见不正皆被公论收下 
好学之心一兴则凡在吾身之不善自消至于面目尘埃亦去矣 
以实待人非惟益人益已尤大 
至诚则百行并生 
以实待人人必感动犹爱妻子虽无言妻子必知之 
人生不可被一区宅子几亩田园贮却自己安静之人饱多饥少由静以养气 
人之举心神物即知 
耐事而未免胷中有停留未为尽善 
人心不明互有得失贤者所以尚恕 
矜伐有害于己而今人以为先 
世之才能尽争惟有道之人无能胜者 
自己不得党蔽他人 
不贪则百祥来集贪则众祸生 
胷中无贪染目则明耳则听 
吾见人好问则喜 
人惟颠倒故多忧不颠倒则常乐 
人有过旁人觉知者众然不敢言者虑其意逆也学者能使人无以意逆惮吾则庶乎善矣 
好学之味言之不尽恶去善兴佳况浸生 
吾饮馔不敢尝时新衣服喜补绽于器用亦然无求新弃旧之意吾得此意敢保老景不为人所厌 
好学之心人皆有之其间所以不成就者有待来年之失也 
人以善归己以恶归人盖欲己之胜也然卒于不胜 
少年性或敏慧诗书一览自谓尽得之恃此而不求师乃人之大患 
财物是末事爵位是末事知此几事是末则知本矣 
为学当以心论无以外饰 
人心至灵惜乎错用却 
即事即学也即此下笔处即学也 
吾之本心澄然不动宻无鏬隙时人自己尚不识更向何处施为 
人知逐物之乐不知不逐之乐 
大中至正之道近在日用见于动静语黙不必他求 
吾往者尽恃思量与夫言语今日顿觉前非盖以驰求于外而不反本也 
君子无所欲亦无所不欲第由理而行耳 
人之处世何如此之难兹盖独任己智倚于一隅不得自然而与天理相违之所致也学者当如何未若以自己私见屏于千里之外使胷中了无所有则所谓天理者见矣天理即吾心也 
人方饥忽三杯殽馔莫被他谑盛暑炎燠风亭水榭荐杯以沉李浮瓜偃息以纱厨湘簟莫被他谑朔雪飘零入红炉画合笑语之余浅斟低唱莫被他谑皆为物所转故不能逃有无难易 
人以目逐物为见以耳逐物为闻谓之分明不知乃大大不分明 
学者以所得填塞胷中中毒之深复不自觉颜子屡空还有此否 
畏天命则无所求而享安逸矣苟未及安逸则知贪求心未尽贪求心未尽则知未识天命也君子胷襟常无事常悦乐 
事即学也事学有二则学亦劳矣 
人切忌被人顺了切忌被人不说 
吾往日常在昏昏中而不知衣服时不知饮食时亦不知行住坐卧时皆在不知中自谓吾了了惺惺后因觉此不知即非不知 
近世多贪逐利名彼此营营遂成风俗故不长人才 
凡有家者或栋宇可以居榖粟可以食更有园蔬足用若此则已属于富矣惜乎人有所不知也是以人间得知足之乐者鲜 
道非言语之所及非思量之所至 
学者言多则散学力 
学有进时如龙换骨如鸟脱毛身与心皆轻安享福无己 
人知学进其处世如享醇酒怡怡融融 
有志可以夺造化人或有志学无不成无问智愚利钝也 
人之举动皆有妙用 
不夺于味饮食自然甘美不从事于味则已作主从事于味则物作主 
处世采取众人之善而用之则不劳矣 
君子以国为先祖宗次之居官以民为先子孙次之 
食不语为学到日自然如此 
万事由理耳人言由我故失 
立家有法度人不敢慢易 
交易之道我之心如彼之心则平矣货一物者其价增置一物者其价减物初无补徒置身于小人之域 
外国使命乃宾客也宾客之义有爱敬焉至于论国事亦自有理以理从事则优游不迫或有忌心或有胜心则与理相违故劳神故招祸兴戎 
言语不可以化人惟心可以化人 
学问贵于见端的或者望风承受盖为聪明所累 
知人而善用其人固可嘉矣然知自己而善用其己则学尤高非无我则不能也 
学欲至于无疑惑之地 
动静语黙皆天性也人谓我为之是将黄金作顽铁用耳 
学者涵养有道则气味和雅言语闲静临事而无事 
处世遵承法度不失大人君子之体夫有变更者莫不虑其有失然遵承法度纵失所失亦轻或出于私见而有失则所失重大人君子于法度有变更者盖不得已 
不逐物而得理此时如丸珠在盘无所凝滞 
善教人者今日能善其类他日国家取而用之则泽及天下 
善治国者必以徳教徳教行则治道成彼忧财用与畏夷狄者不足语此时论有以夷狄为畏财用为忧先公曰宰相优劣但以此考验 
实心无所往而不可盖实心一也可以应天下之万变 
大舜之心即瞽瞍底豫之心瞽瞍底豫之心即大舜之心 
人以念虑为心是致为学疲劳或自觉则见本心矣 
吾往者质甚不美毎以小人自目所幸者有志复不自执己私有公论虽气习如山岳如胶漆而常自觉一日气习分离如岩崖崩倒如是者三日自后身浸轻矣 
天下之事惟一理哀公以年饥用不足问于有若有若对以盍彻夫盍彻正而已矣四时正则万物生人伦正则天下治事无巨细凡有所成皆成于正子路亦曰千乘之国摄乎大国之间由也为之比及三年可使有勇且知方也子路苟不以财用养民焉能臻此后人之常患财用之不足故不以有若子路求之乎君子不以财用未足为忧而以此理为虑达之则超出物表而足以宰天下事物治道不足患 
欲言之时与无言之时同则学精矣 
有智则好问而乐无智则自用而忧 
中国伐夷狄当出于不得已如使长子杀季子也为安天下之民天使我伐之则伐之锋刃之下有所杀伤如割已体 
常情喜一人未必可喜但与吾合则喜也怒一人未必可怒但逆吾意则怒之耳 
家事处置了则休不必留滞在心 
字画虽小亦欲端谨闲书当与特书同 
道会是不会 
立家有道则邻里悦而归之以是为验 
学者或无志久久与流俗同 
女子不可多言笑 
事无大小有志者皆得之窃盗取地窟一锹复一锹不敢作声不敢思量他事但一心求彻学者似之不患所学不成也 
古人毎事廉谨无求于人谁得此真味 
虽小儿不可令观戏玩 
恶心未萌时与学成就时一般 
惟无憎恶人之心者乃能劝戒人有憎恶人之心者其劝人必不服 
古制散亡因论丧礼曰五服一也知一乃能知五知五知一乃能分别等差而不乱 
吾家稍整丧礼不必恤外议缌麻小功有疑则服大功 
一日闲步到蔬园顾谓园仆吾蔬间为盗者窃取汝有何计防闲园仆姓余者曰须拚少分与盗者乃可先公因顾欣然简曰余即吾师也吾意释然 
子弟读礼不可以世俗讳忌特缺其礼令简书之册以示人 
君子仕宦或有升擢自顾其材不足则辞之于义为当于身则荣才不称职君子耻之 
汝辈谋屋先须筑一片基址且道如何是基址务亷谨是基址学安静是基址此一片基址极好若欲将钱急于营图架屋便错 
因及娄师徳唾面自干语曰且道唾面从那里来有对者俱未当意徐曰从动心处来此心纔动唾即劈面而来也 
人之本心本自寂然 
乡土无鴈好事者婚礼必欲致鴈使天地间都无鴈则圣人定礼亦必欲奠鴈乎当别有物也但以义通之耳 
受人寄托必周留神 
一日以墨汁泼粥而食粥罢谓简辈曰吾向来恶粥色黒者今日微黒耳便起恶心故浇以墨 
治人不在威得理则人敬服如四三伯临事通变寡怒人自不犯死之日邻里下泪 
不独大底是学小底亦是学一语之差一事之不中虽极微小吾以为其大如天何故道却无大小 
后生不可呼长上字虽非当面亦不可 
吾向者尝恨己过难除知他几畨泪下几畨自拳 
子弟可游山不可下碁小儿许用胡哮不可放纸鸢他皆仿此 
奴婢病常令照管汤药饮食 
儿女不责备他聪明 
小儿渐长欲行约速不可遽明年欲行今岁先谕之以寛为贵 
道无大小何处非道当于日用中求之衣服饮食道也娶妻生子道也动静语黙道也但无所贪正而不邪则道不求而自得 
傥有志于学见贤者亦学也见不贤者亦学也喜乐亦学也忧苦亦学也学至此学乃吾之全体 
智我所自有不患无智此心不动日用常情物至自明事至自应如明镜止水毫髪无差 
万事无非天命不达则止见人为处世劳苦孟子曰臧氏之子焉能使余不遇哉 
女子事人能敬夫能奉祀事舅姑有道则为父母之荣 
往者申屠一郎以孝闻于乡里丰消敏诸人多访之母在堂未尝不冠带衫止皂带 
有家者起不可不早食不可不齐于此可以观家之兴衰 
使财物寛余当置产业一顷以充接延贤者与夫给助之费 
吾家命新生乳名不可务尖新 
吾今之乐不可量也 
当被窃盗其明日食罢从容曰吾夜来闻婢惊告有盗时吾心止如此已而告所亡物多吾心亦止如此今吾心亦止如此 
近世有以小道与其门人讲习学者宗仰语録流行人服其笃行遂信其说其说固多矣而害道者亦多遗患颇深 
坐槛坠地他日语人曰我当正坠未及地时吾心怡然甚安 
先公平时常拱手拱而寝拱而寤一日偶跌仆拱手如故神色不动 
简自少便见先公轻财好施他日语次简曰大人轻财好施惠乃出于天资先公曰不然吾资吝啬后知非而改故然 
淳熙十三年家书云汝勉吾为西湖之游吾已尝游今日无处不西湖无时不西湖人朝夕区区皆由有己及问其所以为已却又不识人好思量于此思量 
向有郡守以善听讼称有哑者执白纸遽令枷项示众乃密使人伺之道路有云哑者诚屈昨日遭某人拳今日却枷项伺者以言入遂直其讼太守以为得计郡中亦称之吾切不取是使部民习诈非善教也 
人心本自清明本自善其有恶乃妄心尔因其不达执以为我被客来作主迷失本心达血气二字则无我矣 
贤者干事谨终如始一事未毕彼事不为彼事功虽倍亦不顾十百千万皆本于一一事办则十百千万存乎其中 
人之溺见在庸愚犹轻在高明之士则重此溺见不自觉惟他人知之近有一高明之士着地理图志文书浩繁亦善第恐颜子未暇及此 
先公尝言吾少时忿懥甚知非力改简自童稚已见先公凡百容耐其后见有极微之人无礼先公怡然不以介意 
使有牧童呼我来前曰我教汝我亦敬听其教 
尝置小箧实豆其中以记过念多少 
毎自置多言之戒晚年益简黙拱而行拱而坐湛然终日几于无言毎曰吾今日一无思虑 
举足不敬即为不敬□一草不敬即为不敬 
人皆有一我故不见道虽名士难逃此患遂以聪明为道释氏谓之认贼为子夫尧舜为天下后世知其名而尧舜所以为善今人点妆贤者之名归已于尧舜有异矣傥得尧舜之心则无我无我则自然日进不待修为 
吾家当行七事好善平直谦虚容物长厚质朴俭约此可以成身可以成家而道在其中 

慈湖遗书卷十八宋杨简撰 
炳讲师求训 
某之行年二十有八也居太学之循理斋时首秋入夜斋仆以灯至某坐于床思先大夫尝有训曰时复反观某方反观忽觉空洞无内外无际畔三才万物万化万事幽明有无通为一体略无缝罅畴昔意谓万象森罗一理贯通而已有象与理之分有一与万之异及反观后所见元来某心体如此广大天地有象有形有际畔乃在某无际畔之中易曰范围天地中庸曰发育万物灼然灼然始信人人心量皆如此广大孔子曰心之精神是谓圣即逹磨谓从上诸佛惟以心传心即心是佛除此心外更无别佛汝问我即是汝心我答汝即是我心汝若无心如何觧问我我若无心如何觧答汝观此益验即日用平常之心惟起意为不善用力急改过改即止切母他求故子曰改而止此心至妙奚庸加损日月星辰即是我四时寒暑即是我山川人物即是我风雨霜露即是我鸢飞鱼跃无非我如人耳目鼻口手足之不同而实一人人心如此神妙百姓自日用而不知炳讲师作此表轴求书故书 
恪请书 
吾乡日有数语曰吾两目散日月之光四体动天地之和歩歩欲风生云起句句若龙吟鳯鸣其间周还中规折还中矩珠玑咳唾兰蕙清芬此岂人力所能为哉天机妙运道体变通我犹不得而自知人又安得而诘我 
叶元吉请书 
皋陶曰兢兢业业孔子发愤忘食为之不厌又曰造次必于是颠沛必于是 
翁埏之请书 
孔子曰心之精神是谓圣人皆有是心心皆具此圣百姓日用而不知耳而况于同邑君子翁彦阳有夷齐之行非圣乎夫道一而已矣是者是道非者非道百姓所以不自知者自顾未能无过安敢言圣孔子曰改而止改过即止无庸他求某甚念人心皆与尧舜禹汤文武周公孔子同而多不自信故因其曾孙埏之请书 
书表轴 
孔子自卫反鲁息驾于河梁而观焉悬水三十仞圜流九十里鱼鳖不能道鼋鼍不能居有一丈夫方将厉之孔子使人并流止之曰此悬水三十仞圜流九十里鱼鳖鼋鼍不能居也意者难济也丈夫不以措意遂渡而出孔子问之曰巧乎有道术乎所以能入而出者何也丈夫对曰始吾之入也忠信及吾之出也亦忠信忠信措吾躯于波流而吾不敢以用私所以能入而复出也子曰二三子识之水犹可以忠信之身亲之而况于人乎某读此不胜起敬而叹曰有如此切至之言先圣许可而诸儒未有表而明之者甚矣夫道之不明也不惟此章虽孔子主忠信之旨亦未闻有发而挥之忠信之为德也至矣乎忠信之心人皆有之忠信无他竒巧亦无思虑直而行之此正孔子所谓天下何思何虑者其曰主忠信言乎所谓主本者忠信而已忠信乃大道之异名而人不悟也丈夫者得全乎忠信故出入乎波流之中若神使微起计度意虑即私矣即不实直矣忠信之为徳也至矣乎禹履遗而不取冠挂而不顾淮南子以为禹之趋时然也陋哉淮南以已度圣不知其诬也孟子曰禹行其所无事此语近之要之禹之心岂言意之所能尽禹之心如四时之错行如日月之代明 
乐平县学讲堂训 
按学古字为□□即今孝字一字而两音固多盖古所以□为孝者又为学音于以见古始造字意以谓学者孝而已矣自孝之外无他道也时有古今道无古今时有古今性无古今时有古今学无古今于孝之外复求学是有二道有二性也无乃不可乎夫孝天之经地之义民之行推而放诸东海而凖推而放诸西海而凖推而放诸北海而凖以孝事君则忠以孝事长则顺朋友不信非孝战陈无勇非孝断一木斩一兽不以其时非孝仁者仁此义者宜此礼者履此信者信此乐自顺而生刑自反而夫道一而已矣名虽不同学则无二德惟一动罔不吉徳二三动罔不凶孝弟之至通于神明光于四海无所不通斯乃先圣一贯之道也 
书遗[阙]文仪 
蒙飬之功非有觉者莫知今文仪直谅明敏勇于义深有味乎如愚如蒙蒙飬圣功之旨文仪殆已觉而未全无疑可更书前后曲折以告某见病当刬 
书遗桂梦恊 
梦恊谓心之精神是谓圣此圣人之言何敢不信但学者所造有浅深某谓道无浅深先圣曰改而止谓改过即止无庸他求精神虚明安有过失意动过生要道在不动乎意尔某 
局中祭先圣 
君臣之义不可废也仕行其义固某等所当为惧无学也不学而仕古人耻之某等学不逮古人然有先圣之训在幼而读之略知趋向矣习是胜非他日不敢负也敢以敬告 
先师 
学之不可已也自少至老盖不容一日废不惟不容一日废斯须不可废也孔门好学先师一人求为孔门弟子于千百载之下者舎先师吾将焉归某等诵诗书久坚此志自今以徃未至于道不敢止也虽曰不可以政学向也不学及政而始学则所未闻向也学为政而不废学可也敢告先师 
邹国公 
惟公器大无近用寻在所直尺不可枉终身王道无有二说琢而小之万锺不受也千载之下此风可以立人某等虽不肖读公之书有日矣敢不从公之后 
辞庙文 
钦惟心之精神是谓圣道发育万物是谓圣道生天生地是谓圣道人有死生之殊道无死生之异世有古今之殊道无古今之异旧有告辞之章道无动静离合逺无母意母我举天下万古神人之心皆若是 
秋祀禹庙 
某不可思充艰若时精一专钦惟圣帝道光万世頼之秋有彛章酌献豆觞假守攸司恭敬是将神之格斯其尚飨斯 
晋王右军祠祝文 
右军偃武正论百世不磨字画累我顾为惭德者所多后儒罕知治道往往以爼豆之事老生常谈而翰墨潇洒骏逸之态争覩欣翫袂相属肩相摩今兹针羣子之膏肓障千载之颓波右将军本衷清明当知后世有四明杨某者发其正情 
唐颜鲁公祠祝文 
鲁公临大节而不可夺发诸心画庄敏肃括此风可以立懦夫振叔末今祠而祝之孰不仰之敬之某灼知其必可以感动吾民之秉彛何日忘之 
邑人求春秋祀董孝君词 
夫孝人心之所同天地之所同鬼神之所同征君用此心于千载之上吾邑人敬而奉之于千载之下岂惟邑人敬而奉之一郡之人敬而奉之岂惟一郡之人敬而奉之际天所覆凡在人伦中者有所不知知则孰不敬而奉之呜呼至矣是谓至徳是谓要道是谓人心之所同惟尔有神惠相之俾某既兹在位永保所自有之本心以对越明神以对越上帝 
县学立大隠杨先生石塙杜先生祠文 
钦惟道心无古今无浅深尧舜此心禹汤文武此心周公孔子此心天下万世同此心惟放逸失之祗敬不违先生有之故文正范公礼敬之今兹建祠先生清明何所不照知百世祀之 
诸庙 
敢以一献之礼告至于某神惟神之神上与天通下与地通中与人通通一至神无有二道大道甚夷不容微置意于其间某虽有此心未能无过敢不兢兢孜孜以保飬吾意必固我之初以敬事神 
土地 
俗曰土地古曰中溜州县主社家主中溜某今家于此依神而居神无大小道通为一上下通天地旁通万物神道如此人亦如此某敢不敬修其在人以敬事神 
祭中溜文 
维年月日敢敬告于中溜之神窃惟阴阳不测之谓神妙万物之谓神视之不见听之不闻洋洋如在其上如在其左右之谓神天以是生地以是成人以是诚中溜以是灵洞观此机幽明一心爰敬爰祀孰知精祲尚飨 
饶娥僊圣 
至孝格天龙震于渊天犹敬之冝世称贤是庙是享是崇是仰孝人所同同知所尚某长斯邑首访而知虽无旧文当启新仪一献为礼神岂需此昭明孝道庸示百里 
祀社 
某敢用量币柔毛刚鬛嘉蔬清酌庶羞致祭于社神惟神无名惟神无方惟神无为惟神无疆而化而生而顺而行道无二顺心无二神礼物攸叙斋明有融不可度思斯寂斯通 
后土勾龙氏 
维兹仲春修祀事于邑社惟神作配载在国典功着水土平易九州岛厥德无疆体合匪侔以荐以奠匪度邈是谓一神即人而神 
稷 
惟神无名惟神无方惟神无为惟神无疆而化而生百榖用成庶民用寕是典是兴惟兹中虚之诚可以感通通为无穷 
又 
维兹仲春恭修稷祀惟神作配功在稼穑粒我蒸民莫匪是极颂曰斯文斯文在兹其辞恭其欲俭我其敬之 
立春祭太皥勾芒文 
帝出乎震大化兹始邑有彛典令率其属肃敬以迎有酌有献至神感通匪幽匪邈匪异匪合弗可度思 
祭雷师 
某敢用量币柔毛刚鬛嘉蔬清酌庶羞致祭于雷师之神神气风霆无非至教隠隠谹谹不可揽取莫究厥始莫穷厥终是谓至神与天地同有动有静有敬有恭感通于无穷 
祭雨师 
至哉一气升而为云降而为雨万古注焉而不盈万物资焉而化生是有至神不可度测不识不知圣曰帝则 
到任谒社稷 
准令首谒社稷视坛壝敢敬致释菜之礼钦惟至神无体无思无为而无所不通某敢不即无所不通一以贯之道以有事于社 
到任谒诸庙 
恭惟至神无所不通某假守于兹祗见祠下敢不即无所不通之道以有事于尔神 
诔词 
祸灾之来惟人自取民愚莫恻良可悯伤大道洞然生天生地生人及物保合太和本无疵疠情伪兹动为非为僻为滛为邪于大道大和之中起乖争悖乱之气薫蒸流注疫疠斯起今兹祷祈众心一诚道复见可以对越上帝可以感通阴阳可以转乖厉之气为大和可以变祸灾为福祥即此一诚广大贯通不可致诰有此神用不可不信 
祈雨 
东作方兴民田尽稿膏雨虽至犹未通洽深念他时老稚转死于沟壑某为此邑之父母不胜痛切惟明神哀怜之 
谢雨 
天道非逺不离人心人心匪殊是谓天道本无暌间奚假和同孰司雨旸之机妙在声臭之表岂容报谢不可度思 
祈雨 
天人一致圣愚一性雨旸一机三才一气本气大和安覩乖厉民物纷纷意欲焚焚忿争夺情伪万状为蠧为蛊为悖为乱感动上下愆错阴阳岂天之为实人之咎是用斋祷起民敬心惟敬可以格天惟敬可以通圣惟敬可以致雨惟敬可以致一人具此敬不敬斯离敬斯复初不可度思矧可射思 
诸庙祈雨 
至神至寂曷徃曷来旧章是稽载迎慈像愿锡随轩之泽终惠望霓之氓 
东作方兴民田就稿一诚共祷云雨崇朝千里欢颜重云剧敛既获感通之渐曷稽膏霈之期咎在人心固非天意愿悯此改过迁善寖寖获飬成就礼义生于给足惟大慈锡以沛然之泽 
社稷 
某以凉徳受此民社而适愆阳靡神不宗蒙降霈泽惟神无名无方无为无疆化生顺行百榖用成兹举尝祀尚惟神之灵雨旸以时以迄于三登 
社 
某徳未纯明雨旸愆舛靡神不宗既蒙应矣而四邑久稿尚亏一篑冐昧干神惟神无方化生顺行益霈其雱厥后益时以迄于万斯仓 
稷 
某以凉德被命受此惟稷有神司我下土干旋生育无名无方无为无疆某也有罪而适愆阳神其昭明膏泽应诚尚惟神之灵以徃为霖百榖用成 
诸庙祈雨 
某兹以愆阳为灾阖郡危惧众祷虔虔应亦累累檐溜已明忽复告止农事甚急过此无及某德未纯某知罪矣惟神敷惠千里之氓锡以三日之泽生死骨肉判于旦暮某不胜恳恳祷祷之至 
奉安圣水文 
某兹迎圣泽阖郡危惧伏惟神龙察此切诚悯此无告神气风霆变化刻顷锡以滂然之霖某曷胜恳恳祷祷颙颙傒傒之至 
海神祠山文 
天人一致何所不通人违乎天始不一致腹脏生疾头目作楚某徳未纯政事愆违故雨旸亦愆惟神兴慈运神机霈膏泽惠我有秋使四邑赤子不失乳哺护飬本有之善某不胜恳祷颙傒之至 
祈雪疏文 
敬以一奠之礼致祭于某神窃以时雪未应疫疠间作致祷旧章所不敢后钦惟此心无逺弗届至神感应上天同云载零载积凝和敷瑞某不胜纯诚至敬辞不能喻 
封赠告家庙 
孝曾孙某谨奉牲礼清酌庶羞祗荐恭惟祖徳流光自天锡庆启考妣登秩斯崇某不胜慕仰敢不小心畏忌思嗣前修垂裕于后 
受诰告庙 
介曾孙朝请郎行秘书郎某昨准上旨除前职今兹拜诰命又考功增秩皆前世积善流光某敢不兢兢在时无忝所自尚飨 
冬抵临安祫享文 
某进德未纯未能寡过叨蒙新命备数学宫兹岂某之所自至致实惟上帝之遗训未冺某敢不敬之承之礼曰大夫士有省于其君则于祫及其髙祖支子不祭祭必告于宗子某既告于小宗谨以嘉蔬清酌庶羞用荐祫 
焚黄祝文 
孝子某敢告考君赠朝散郎妣君赠安人既告于庙更题神主兹焫告黄谨以嘉蔬清酌庶羞祗荐墓几钦惟先德肇本天贶答之滋至未已敢不兢兢恪修率迪丕训庶无坠遗绪 
上元设醮青词 
敬以惟皇帝上无思无为无所不在无所不照知有感斯应不可度思帝降衷于民民皆有无思无为无所不照知之常性惟日用不自知私欲繁兴祸灾随之某虽微觉未精未一谬当郡寄政理阙失回禄之祸灾由人兴匪天降之灾咸自取臣不敢不勉惟帝兴慈悯斯宥斯民在涂炭如切臣之肌惟帝兴慈悯斯宥斯 
黙醮青词 
钦闻上帝无声无象无动无静无所不照知未尝徃未尝来有感斯应无所不通流俗谓上帝自天而下设绢为黄道谓帝行其上至卑至陋不足以事上帝闻有黙醮之法虚明广大上帝悯民秉彛惟昏故比改过滋多加佑启祥殄灾息祸浑融大和不可射度 
禳火青词 
臣钦惟上天不可以言而格惟善可以格温民改过迁善者寝多臣德未纯不敢荒怠惟上帝悯斯护斯保飬而扶持之俾毋罹其灾拂乱其所为帝心融明有感斯应祷斯叩斯不可度斯 
设醮青词 
郡郛洊灾比屋懐惧民愚积衅匪天剧殃臣德未纯无能昭假敬从舆议恭修醮禳大道浑融三才共贯有感斯应保全太和神之格思不可度思 
祈雨青词 
虚明愽大三才变化其中雨晹愆违千里危惧以请臣则有罪德未纯明民虽无知性本静止生死骨肉之机判于今日啜菽饮水之命悬于上穹锡以三日之霖觧此四邑之急发道中之妙用若有机缄运物表之神功不动毫髪 
又 
愆阳为灾民则有罪民愚罔觉宜宥以寛臣觉虽微亦粗安止曷未精一有愧纯明臣不可赦尚蒙帝恩众祷同虔累应敷润未被沛然之泽不胜旦暮之忧千里嗷嗷一诚恳恳恭修碧玉太乙醮礼初祷輙应终日通洽甲乙丙夜如注如倾生死骨肉之恩感深至骨虚明变化之妙不可度思更祈三日已徃之霖卒济百榖时播之务 
施斛词旨 
敬以大道无形匪动匪静万古常寂无所不通惟彼迷途立我我所意兴欲滋逐逐恋依沈魂滞魄昬昬莫知自囚自縳自苦自乐逐味逐臭百趣千垢法食普供道味静深即味匪味曰深匪深湛然澄渊清明本心无思无为不识不知 
永嘉季春祈雨碧玉醮青词后雨作改用 
三才一致人自愆违久旱众忧兹焉贡祷累蒙应矣未至滂然仰碧玉垂□悯苍生之无告赦臣知罪之故取民迁善之新启醮初筵日庚申而奏夬泽终夕夜甲乙如倾四邑欢呼拜生死骨肉之大赐九天变化妙云行施雨之神功更祈三日已徃之霖卒济有榖时播之务臣无任至感至祷激切屏营之至 
奠余兵侍辞 
具位杨某敬奉奠予故修史给事侍郎余公灵筵某获趋承之日虽无几而获趋承之义无二事职凡百有请有议温乎其容怡然精粹问答坦夷正直平易尚未侍容莫识其涯涘瞻颜听辞畴昨近尔胡为凾报曰致其事厥明就车心轸疑贰式遣问审天星采坠缟巾素裘哭于门内衣衾拜履既袭于地退而请庶几平果之制领客固辞有志弗遂遂归而载惟出辞写意为奠为礼幽光如对哭而荐之愿愿飨是 
会奠邑宰郑令君辞 
具位某谨奉奠于故令君于乎旱旻垂雨雷动风行而云徂矣月明哉生已光照吾邑而旋促西驭之车矣婴儿待哺哺及唇隅而夺其母矣只言单语微施略为已传诵百里百里士民谓有父母我者至矣于乎天乎天德好生好生之德既降遽敛而去之殊非天意蹙额相告不知所谓玉德孚尹令介石不贰英萃外发奸宄消气曾未涤龟民已蒙惠如何不淑天星忽坠良善无依凶狡无忌赪旌肇铭邑人殄瘁某等奉奠痛心殒涕 
奠林景初辞 
具位某使子某敬奉巵酒于故景初林公尊兄亲至情深合并况频启胷吐心忱辞罄陈中庸之至不杀之仁笃实不孚践之以身天胡困之千苦百辛家徒四壁甚于宪贫重以不淑遽焉讣闻望哭于室老莫凾奔使恪奉衬哀衷阻申新卜湖濵山旋气氲就封戒期胡敢惮勤已整竹舆启行凌晨雨不少辍冷气觉侵盥手以阳悲楚若针甚已不久感冐惧深缄辞以哭如对灵明 
祭潘叔昌知县文 
某追惟向同学舎相过相与笃志实徳务决疑阻厥后离羣不记何日聚会某宦浙右君犹处学仅一再见自是隔阔泯泯到任于乎念哉叔昌既登科官逰益南北矧某去国逺关靖处向一通问启读报帖如对芝眉紫宇不谓未几而忽闻讣南望痛哭道里修阻衰病居约欲徃而注再拜缄奠荐诸栗主于乎哀哉与叔昌诀矣于乎哀哉 
祭髙仲圆知丞文 
同里友杨某望哭再拜以上一奠之礼于故友仲圆髙子知丞灵前州里之贤有如仲圆万口称善忠信正直德缱绻相去四十里不得时见别去易久兹得行甫书忽以讣闻于乎哀哉善类沦没正道寡无哭以遣奠哀哉于乎 
祭伯兄文 
介弟具位某谨以清酌羮羞祗荐于伯兄八七府君惟兄易箦今既周星礼虽有制而忠爱敬日日新又日新兄灵清明虽千变万化不可度思寂然如水之清岂惟某心永钦百世之下凡心光内明者孰不兴敬知嘉定之有人祝辞有尽爱敬终无尽飨 
祭愿禅师文 
具位杨某敬致一奠于圆寂毒果宗人愿禅师接辞累累洞见底藴妙藴非藴斯藴无尽相与切磋无如若何浮云忽断碧空无畔斗城老人送奠于逺 
奠安康郡太夫人辞 
具位杨某谨奉奠于故安康郡太夫人祖筵曰于乎哀哉道无不明人自不明天地之道为物不二人天地心三才一致自学子裂坤道于干元之外置天地于人心之外而先圣之道始不明于天下虽古烈妇贤母载在简策人所知敬而道终未明于乎哀哉夫人淑德懿行某夙昔而不得备知而辱在州里又辱知于尚书因尚书而获修登堂再拜之敬望见榆屈之光退而得诸亲知夫人慱观古书中秉正徳居既富且贵人所不敢仰望之地而至朴至俭服有人所不堪之衣某闻不胜起敬起慕曰夫人之贤行如此又尚书尝道其燕侍之言确乎不动于势利清哉伟哉今又获尚书所状行实启读熟复益视其所未知母仪坤德某灼知其为天地不贰之道徃徃蚩蚩横目未必咸知就知之不能无疑而某确信之断断乎无疑胡不考诸易乎日用而不知夫惟不自知是以人虽有道亦莫之知有奠在筵有铭在旌啇祝读辞道由是明尚飨 
奠乡相庆国太夫辞 
敬致奠于近故庆国太夫人灵筵其辞曰道以一贯无所不通其在朝廷其义如此其礼如此其在宗族其其义如此其礼如此其在州里其义如此其礼如此一也某等以州里之义为奠为赙致哀敬之礼于庆国太夫殡前皆用此道恭惟太夫人实以此道孕和育粹笃生元辅又以此道茂膺锡命备受嘉福某亦何敢不以此道为祝为辞古奠无辞奠之有辞几年于兹有其举之于义无违大道在斯至灵清明昭斯飨斯 
奠冯氏妹词 
兄朝散郎主管建昌军仙都观某祗奉祖奠于亡妹百念八娘子某自总角以至于六十不知吾妹性质灵明不因言而始觉后观古而黙契比偕甥軰暂寓于吾室之西偏间得欵话话次始知灵觉天然万古鲜俪士而能觉已足垂芳千世妇而能觉古惟太姒自兹以降以倬行称于史固不乏求其内明心通惟龎氏母子及吾伯姊暨妹而妹乃生而明某所以每叹其未有与拟灵光溥其无际神用应酬巻舒云气亦犹镜象参错来备而澄明莹然斯靖斯止方谓嫂妇軰朝夕依迩德意徳言其有熏渍天胡夺吾妹之遽恸哭不胜再恸莫继疾作累日中既复常仅能朔哭今复甚病食损十九薾尔瘠甚祝告以翼日帷荒就道矣不可逺送忽哀写此哀哉痛哉哀痛之极死生之变其与四时之错行日月之代明何异吾妹灵光之妙正如此 
祖奠冯氏姊辞 
后父弟某谨致祖奠于亡姊百十九安人忆昔世父合居武康诸姊俱长某軰幼行男女则别同堂对房旦旦肃揖岁时奉觞姊虽有行归寕则常获依居眷深爱长日月如车毂俱焉鬓霜三迁数里家道寝艰安得徒歩数数而登堂昨问姊疾姊犹为兴坐榻良久某请安寝问答清明后闻复强谓福履益其绥将夫何遽然弃诸孤以行会哭家庙为位其旁姊七十某亦六十二一哭遂疾作踰月未平遽告启期扶力而来哀不胜矣欲恸惧其伤生撙哭忍痛执奠涕滂于乎功哀至情岂一幅之辞可以尽道其中膓 
祖奠侄妇舒氏 
叔舅某兹祭奠于亡侄妇舒氏就封有期酌酒以告妇吾友西羙之子来相侄怿旦旦豋堂叙揖时节叙拜祀事相礼凡百惟肃近怿有觉转以告妇乃克领会且曰特以分严有愿陈于叔舅之前当益有启明之意疾革又觉截不□□于乎哀哉于乎善哉怿复告某妇秉礼严黙符先圣于乎侄有至德善行如此叔舅未之知乃今知之而遂隔幽明于乎哀哉叔舅朽质新年六十有六不可冐寒风酌奠以别辞噎莫继哀哉哀哉哀哉哀哉 
奠孙甥子方 
舅某兹致祖奠于故孙甥子方吾甥始以梦中而觉梦中已拱逹旦犹拱目是心眀逹于日用舅刬余碍喜甥之觉妻甥以冡女每每讲讲切谓甥用力于仁庶几乎仁何寿之促虽有懐中之玉力未续续妻与子遽环而哭舅拘官守闻讣望哭既归哭柩日月遄速今且奠甥老不可恸哭哀哉哀哉哀哉哀哉 
奠曹叔逹 
哀哉痛哉叔逹叔逹哀哉哀哉叔逹笃志于道昼忘食夜忘寝踰浃而忽觉二千年来觉者甚无几比觉者虽滋众而每思念吾党之士叔逹未尝不在懐中比裕甫逺来即访动静裕甫莫之知适通史使君书崇儒重道某备言裕甫叔逹之洞逹使君报缄曰叔逹物故矣哀哉痛哉哀哉痛哉老不能恸望哭敬遣斯奠哀哉哀哉 
宋杨公伯明封志 
于乎道非心思言论之所及虽圣人不能强人之明孔子大圣其所启明惟颜子三月不违余则月至日至当是闵子骞冉伯牛仲弓曾子诸贤余不能强也他日子夏子张子游以有若似圣人欲以所事孔子事之曾子曰不可江汉以濯之秋阳以暴之皜皜乎不可尚已厥后孟子得不学而能之良能寥寥千载无所考见我宋邵康节程明道至矣而偏象山陆夫子生而清明某先大夫颠沛而拱如初伯兄讳筹字伯明晚而顿觉不勉不思云为变化易箦之言曰昔犹今今犹昔有能觉斯随意而适于乎斯岂庸众所能知时嘉定三年二月庚申寿七十有八月甲申塟于慈溪县之石台乡句容村孝顺里王岙先大夫墓左娶李氏塟同域子恬惟怟慥愉孟女归颜衮仲归舒后一日有觉至晦日又大通于乎子孙皆觉又皆兢业仁守足以垂名于后载之家传亦垂不朽奚假志铭诚甫其以此纸告于父 
宋慈溪县孙孝子墓志铭 
自古罕知孝之即道奚止不知孝之即道亦不知日用庸常之即道圣人患斯道之不明曰夫孝天之经地之义可谓昭白而学者习读天经地义之言犹罕逹天经地义之旨就窥近似终非本眞孩提无不知爱其亲斯爱不学而能不虑而知斯爱无体貌不可推其所始又不可穷其所终百姓日用斯道而不自知不自信惜哉慈溪之金川鸡鸣山孙孝子文举名之翰少志于学孝行着于乡母疾病且革文举封体取肝为粥以进母越夕如辞而醒乃底于寕邻里以其实上于县县上于州时郡侯嗣秀王闻而异之国大夫人亦愿见命县劝驾嗣王温颜褒称将闻于朝文举曰本心救他无觊嗣王嘉其诚不夺其志致馈帖叙其事祖璇左朝议大夫知江阴军父枱迪功郎处州青田县主簿母陆氏封孺人某老矣思妣氏之不复见见妣氏之家贤妇则如妣氏存焉某既志舅氏墓兹又志舅氏之孙妇墓于乎伤今思昔尚忍言之蒋氏在母家志趣髙洁来归外氏敬事舅姑黙符礼经淑质凝重悉能先见闺门之内进退有度安心澹然不以处约为耻子女众多人不堪其忧其心若固有之宗族敬之家用平和上下无怨克相夫子义训诸子悉有成绩尝曰心自坦夷吾何慊乎哉疾甚命子曰吾其已乎勉其力学清明不乱如此生于绍兴丁丑卒于寳庆乙酉塟于鄞之桃源封孺人子四曰梦祥曰元凯俱入学请举升舎曰元哲曰元圭登癸未科修职郎新婺州司户参军女三适里世鲁文郁李正君姚钥孙震亨巽亨梦祥领诸请铭某以外氏之义不敢辞乃引笔而铭之曰人心即道一贯不二外氏贤妇慈湖敬志 
宋翰林医痊臧公墓志铭 
某之外曾王父臧公讳中立本毗陵之无锡人为儒而通于黄帝岐伯之道乐四明山水而徙焉今六世矣娶无锡承氏生五男子长讳师心次讳师旦次讳师颜是为翰林医候累赠从义郎次讳师文是为某之外父以文行升上舎贡礼部次讳师皋某自识事已不及见外王父母矣惟省总角侍母孺人归外氏犹及见外伯祖母从义孺人倪氏诸舅环侍朱紫满前今妣舅俱亡而诸妗又亡伤今念昔哀动于中比会从妗孺人卢氏塟从表兄属某志铭从舅医痊墓并叙二妗某属卑德下惧莫之任表兄勉谕于再于三某不得而逊乃退考其行实已而叹曰正道之不明于天下也盖自周衰以迄五代周六官分职皆所以为民极极者天下极致之道而天官之属有医师焉有疾医焉盖上士中士为之古之为士异乎后之为士古之士以德行道艺后之士大扺以文辞是故品流之论兴而是非之实殽乱夫天下极致之道惟其是而已矣舍天下公是公非而虚文而侈是无惑乎后世之风俗日趋于敝而不反古也皇宋举三代之遗制建百官一道德而习俗之固犹滞于流品之论岂其人犹或未有公是之实耶若吾外氏则有公是之实矣从义之戒子曰疾者之求于我当懐恻隠毋以利为也违吾言为不孝医痊讳宾卿字云叟从义之仲子也亦急于救物不以贫富贵贱二其心医有能而无资公推挽俾尽所长药必已给报必彼归其不啬不忘如此是非公是之实耶善无大小道无精粗公和而不同不妄言笑遇事若无所可否至大义所在则介于召公以谨厚闻于乡郡太守多所爱重有故旧罹横逆公悯其无辜思为一言其家忽盛金帛以请公正色却之曰女以物豢我吾不复为言矣其妻与子罹拜泣曰今不敢以累清徳卒白其寃后踵门来谢亦不之纳斯固士君子常行而文辞之士间有不能是又非公是之实耶公孝友儒雅闺门雍穆初以侍从参奏试翰林院补翰林医学累转至医痊赐五品服隆兴元年六月八日卒寿五十有五明年十有一月丙申塟于鄞县桃源乡之西山万岙合先室卢氏之藏卢氏顺事舅姑睦于姒娣内外无间言绍兴十有一年十有一月二十有九日卒寿三十有六丙寅九月乙酉乃克塟戊寅郊赉赠孺人医痊再娶卢氏女弟亦封孺人后赐冠帔孝谨之行如其女兄壮年孀居遂弃铅华终身德性澹然人奉之不喜忤之不怒是非荣辱不以动其心时时诵却除蔽惑滋成疾趣向髙明又是邪之句一日梦神人告之曰女寿五十二今以积德延七十六及属纩之夕安然如寐实庆元三年十有一月二十有五日寿七十六符神人所告云明年二月甲申合塟于万塙子男三皆儒学长讳泳绍兴元年四月二十有三日卒次讳济季讳沔淳熈十有五年七月十有二日卒女二长适承直郎州学教授卢子即从姈之从侄也次适里士陆檍孙男十有三本植豋绍兴四年进士科迪功郎常州晋陵县主簿格豋庆元龙进士科迪功郎新绍兴府诸暨县尉杞楷枱松棫枃柟棫枋枝孙女五长适贑教授子次适玉牒信郎通夫次适太学生史弥巩次适里士舒涛次适里士章德甫曾孙男十有七元善元谨元吉元庆余未名女十有五俱未行不胜含哀起敬而铭曰皇极之敷言是彛是训道一以贯孰精而深孰肤而近胡不闻先圣之言曰中庸之为徳其至矣乎庸常也猗与舅妗德性正顺有皇极焉人毋易之自起遁离之病 
陈夫人墓志铭 
夫人陈氏昌陵宗室燕懿王七世孙修职郎庆元府鄞县主簿名师共字共甫之妻也庆元二年九月乙巳夫人以疾卒于鄞之官舎既踰月共甫含哀以告四明杨某曰嫔年十八归于师共执行妇道相宗事唯谨和上下严内外敬戒无违性行静正不愧屋漏不悦华餙夙夜服勤至死居人所难堪之贫而安之宾至质衣治具俭而敬平居乐闻善言动心忍性故气质日变以美师共贫而多病间岁讲学武夷闽浙徃来二千里或者献疑纳忠咸尼之嫔独能辅吾志去之日不为儿女悲惟敬相勉曰愿夫子德益进业益修瓶无遗粟妾饿死不悔也尝假馆于外闭门课子读书餐粥不给非师共朋友之馈弗受其父母兄弟招之宴逰不徃静重有如此是以闻风者乐道其美至引以相警戒呜呼今亡矣年止三十六生二男曰希韺曰希韶二女曰桂曰梅今将以其柩归十有二月壬申塟于临海郡城之东北望海山之原师共叹其秉志之可嘉悼其降年之不永又愳师共或负斯人之所期也故述其大略以道其失助之悲且属某铭其墓某闻其言中心敬生曰有贤妇若是宜书铭曰世观夫人若力而为我观夫人其自有之惟其有之是以安之斯有斯安岂惟夫人不自知虽百世无能知 
王德髙墓铭 
四明慈溪王德髙讳镐为鄞人后徙慈溪曾祖讳发故夔州巫山县主簿累赠朝散郎祖讳庭芳故朝奉大夫直秘阁致仕累赠大中大夫考讳基故从政郎潭州长沙县丞德髙忠信徳行势利纷华一不以动其心弱冠髙与乡贡继大学后豋进士科尉江州湖口时岁不豋郡委偕徳安簿视荒徳髙不惮履畆务寛下户簿趍郡上目太守怒其减及县额之半掷于地簿遗书言使君意叵测徳髙报勉其坚守且以罪自任邑民不胜感徳既而韩使君入境问父老以邑官之贤否咸称尉贤自是邑民之诉于郡者悉以委徳髙徳髙处决一一惟允无复异辞一日弯卒者获三捕卒乃徭人之隶于池阳大军官捕甚急悬赏至千缗是在法抵死自首则免第赏不行尔遂以卒自首闻于军帅三卒遂免死南昌宰不事事即檄徳髙两易簿并摄县比至县视其囹圄充斥累于廊庑者累累问之吏则曰是皆负官赋者徳髙曰噫彼繋于此赋何从出悉召至庭下抚问喻晓与期而遣之吏执谓此皆顽民一纵不可复追弗听皆罗拜而去遂相率如期而输民讼之久不决者尽为之决遣里正之顽黠者于期会唯谨不敢违德安宰以事被鞫德髙又奉檄摄邑且俾尽有宰之月给徳髙宻以半遗宰之家未尝以语人也湖口丞素相陵徳髙不校暨官满郡督过良窘为之极力调护以荐举升从政郎授建康溧阳丞以庆典循文林郎覃恩循儒林郎民之讼之帅漕皆乞送清强官县丞累年滋蔓暧昧之讼一旦而平公不可槩举至有宻诣庭下以手加额再拜而去者漕使林公枅刚方疾恶所至竦畏始临治所徳髙逆诸境一见慰藉甚厚云得政声于道路即面付民讼数十帋居亡何得替告归时已六月漕欲少缓交割以下半年荐削相处对曰已交事漕怅然徳髙恬不以为意厥后司籴行都适值积弊之后啇旅不通徳髙始至即率同官力请于长明示以信酬直必时无掩阻牙侩必力効诚亦不忍欺众啇感悗舳舻辐辏岁籴值百万不劳而办考满以赏循承直郎后调会稽丞年踰六十精力不衰职事益不苟终更奉祠虽贫而乐亲姻交旧宦逹寝多无求无请亷不近名直不忤物无町畦无縁饰吏能精敏法令明习事长官如父兄与同僚如朋友久敬不替御胥吏如家人视部民不啻如赤子御家详整有法度气貌方严而即之也温虚心乐善好奬勉后进于人无贤否敬爱惟均族党姆姻舅之家或有人所难处苟知之必忠告善道其人亦多感悟迁善仲子津治诗魁太学一时流軰推与家世衰落咸属意俄夭折亲党不胜痛惜德髙虽哭之未尝过为戚终日危坐凝尘满席嘉定六年三月丁未以疾不禄寿七十有九娶孙氏再娶冯氏四子湜津准潇女五皆以适人二孙杭桷女二诸孤将以十有一月丙申奉柩荒塟于慈溪县金川乡施墺铭曰忠信正直寛裕明寂徳髙有焉莫匪尔极（某不欲从近世出名衘按温彦慱墓志撰者亦不出名衘孔安国作尚书序不出名里王肃作家语序不出名里某乡亦不出名衘今知非故改过） 

慈湖遗书卷十九宋杨简撰 
(先生曰勿尽信非圣人之书某少不明于是非为非圣之言所误惑不知其几年后乃知非大圣人终未全明戒之哉 
又曰学者当先读孔子之书俟心通德纯而后可以观于史学者道心未明而读非圣之书溺心于似是而非之言终其身汨汨良可念也孔子之言奚可不精而思之熟而复之今孔子之言出于学者之所记录犹或失真况于非圣之书其害道者多欤） 
孔子闲居觧 
孔子闲居子夏侍子夏曰敢问诗云岂弟君子民之父母何如斯可谓民之父母矣孔子曰夫民之父母乎必达于礼乐之原以致五至而行三无以横于天下四方有败必先知之此之谓民之父母矣子夏曰民之父母既得而闻之矣敢问何谓五至孔子曰志之所至诗亦至焉诗之所至礼亦至焉礼之所至乐亦至焉乐之所至哀亦至焉哀乐相生是故正眀目而视之不可得而见也倾耳而听之不可得而闻也志气塞乎天下此之谓五至子夏曰五至既得而闻之矣敢问何谓三无孔子曰无声之乐无体之礼无服之丧此之谓三无子夏曰三无既得略而闻之矣敢问何诗近之孔子曰夙夜基命宥宻无声之乐也威仪棣棣不可选也无体之礼也凡民有丧匍匐救之无服之丧也子夏曰言则大矣美矣盛矣言尽于此而已乎孔子曰何为其然也君子之服之也犹有五起焉子夏曰何如孔子曰无声之乐气志不违无体之礼威仪迟迟无服之丧内恕孔悲无声之乐气志既得无体之礼威仪翼翼无服之丧施及四国无声之乐气志既从无体之礼上下和同无服之丧以畜万邦无声之乐日闻四方无体之礼日就月将无服之丧纯徳孔明无声之乐气志既起无体之礼施及四海无服之丧施于孙子子夏曰三王之徳参于天地敢问何如斯可谓参天地矣孔子曰奉三无私以劳天下子夏曰敢问何谓三无私孔子曰天无私覆地无私载日月无私照奉斯三者以劳天下此之谓三无私其在诗曰帝命不违至于汤齐汤降不迟圣敬日跻昭假迟迟上帝是祇帝命式于九围是汤之徳也天有四时春秋冬夏风雨霜露无非教也地载神气神气风霆风霆流形庶物露生无非教也清明在躬气志如神嗜欲将至有开必先天降时雨山川出云其在诗曰嵩髙惟岳峻极于天惟岳降神生甫及申惟申及甫惟周之翰四国于蕃四方于宣此文武之徳也三代之王也必先其令闻诗云明明天子令闻不已三代之徳也弛其文徳恊此四国大王之徳也子夏蹶然而起负墙而立曰弟子敢不承乎 
礼乐之原即五至五至即三无三无即五起五起即能先知四方之败者道不可言孔子欲无言不得巳而有言曰原足矣何必言五至五至多矣又何必言三无子夏沉溺于文义之渊薮断非一语之所能晓敷而明之曲而畅之庶几或触其机也何谓至人皆有心志即志即至无所复至凡志之有所思焉有所感焉思亦何所思感亦何所感思无所思人自以为思感无所感人自以为感倐然而思无所起思而又思无所止人自以为止所止者何所厥思亦何物执之而无得视之而无睹莫究厥始莫穷厥终莫执厥中是之谓大同倐然而感感无所起感而又感感无所止人自以为止所止者何所厥感亦何物执之而无得视之而无睹或曰气气亦中无有或曰心心亦无本体莫究厥始莫穷厥终莫执厥中是之谓大同若然则由志而为诗诗亦然也发于礼仪礼亦然也于是乎乐生不知手之舞之足之蹈之则乐亦然也人情亦岂能终月乐终年乐亦有哀焉有所恻焉则哀有所伤焉则哀或哀焉或乐焉哀乐相生其变万状于戏至哉孔子曰此虽使正明目而视之不可得而见也倾耳而听之不可得而闻也哀虽至于哭颜渊恸矣而不自知乐虽至于孟子喜而不寐亦不可见不可闻也哀乐必有物非不可见也哭笑必有声非不可闻也而圣人断然曰不可见不可闻众人之乐皆不可见不可闻也而众人自以为可见可闻也众人之哀皆不可见不可闻也而众人自以为可见可闻也哀与乐名也闻与见亦名也惑其名者失其实也是名即实是实即名名与实亦名也惑其名者失其实也志即诗诗即礼礼即乐乐即哀志气即天地谓之充塞非过论也谓天地合徳可也谓范围天地可也其曰充塞乃因人心狭固井蛙不可以骤语海姑为是言也圣人之言不可以一定论也或曰礼乐之原或曰五至或曰三无或曰致或曰行纵而言之错而论之无不可者圣人曰五至吾曰六曰七可也圣人曰三无吾曰四曰五可也诗与礼与乐类也忽继之以哀何也深明夫一体无二纵而言之错而论之无不可者是故无声之乐即无体之礼无体之礼即无服之丧乐未尝无声必曰无声非无声也即声也礼未尝无体必曰无体非无体也即体也丧未尝无服必曰无服非无服也即服也声即无声体即无体服即无服本无所异何必言同唯人徒执其声故曰无声徒执其体故曰无体徒执其服故曰无服诗曰夙夜基命宥宻命何所基命何所始始无所始无所穷际谓之极寛极宥可也不可得而见不可得而闻不可得而思谓之至宻可也曰基曰宥曰宻皆名也惑其名者失其实也声即无声天下之至实也而徇名与声者惑之圣人曰无声所以破学者牢不可破之定见也非以无声为定论也又虑学者无从而求之使穷其本始得其始则得其终矣夫曰基命所以原始也原声所始始无所止莫究厥始莫穷厥终莫执厥中无声之乐日闻四方果日闻四方矣无声即声无体即体无服即服服无本末无粗精威仪实无体其曰不可选也是诚不可选也凡民有丧匍匐救之是固无服之丧也即齐斩功缌之道也于父斩衰于母齐衰兄弟期降而功缌哀诚有等差皆一心之为也即匍匐救丧之心以丧其亲则为齐斩为擗踊为毁瘠一也非人之所为也天也天即人人即天地即日月即四时即鬼神即礼乐之原原无所本亦无所末本末之名因人心而生本末之实不以人心而异人谓之本则亦姑从而谓之本人谓之末则亦姑从而谓之末人谓之天则亦姑从而谓之天人谓之地人亦姑从而谓之地人曰日月吾亦何得不谓之日月人曰四时吾亦何得不谓之四时人曰礼则曰礼人曰乐则曰乐人曰人则曰人人曰道则曰道曰气则曰气曰志则曰志曰有曰有曰无曰无号名纷然意虑杂然而未尝不浑然寂然也人自以为纷然杂然也故曰即哀乐之相生而实不可见不可闻也此非徇名者之所知也亦非徇实者之所知也实无所徇实无所实弃名而求实非实也弃实而言名非名也实非学者之所知也名亦非学者之所知也知则不知不知则知知则乱则昬不知则清明则无所不知孔子曰吾有知乎哉无知也文王不识不知顺帝之则子贡以为多学而识之圣人以为非孔子又曰天下何思何虑学者苟有意焉夫子必曰毋有必焉必曰毋有固焉必曰毋有我焉必曰毋微有意度如云气之蔽太虚矣四方有败安能先众人而知之先知四方之败者必其不识不知者也孔子曰不逆诈不亿不信而亦自先觉何也意虑不作而本清本明之性自无所不照故也此非口舌之所能道也此非思为之所能到也人心自清人心自明人心自无思无为人心自寂然不动思未尝思人自以为思为未尝为人自以为为清也明也无思也无为也寂然不动也知也不知也皆名也惑其名者失其实也子夏闻三无之论曰言则大矣美矣盛矣言尽于此而已乎是子夏未领吾圣人之旨也圣人之旨非美盛所可得而言也亦非言所可得而尽也故孔子又启之曰君子之服之也又有五起焉服而念之畅而明之五起非有五者之不同也五起犹五节加焉而六可也损焉而四亦可也纵而言之错而论之无不可者无声之乐气志不违气志即乐匪异匪违无体之礼威仪迟迟威仪迟迟不可度思无服之丧内恕孔悲其恕其悲孰得而知无声之乐气志既得得匪有得亦匪无得无体之礼威仪翼翼威仪翼翼顺帝之则无服之丧施及四国三者一旨三者一徳无声之乐气志既从何异何同昭明浑融无体之礼上下和同此敬此恭何所不通无服之丧以畜万邦有安无危有福无殃无声之乐日闻四方人皆闻之而曰不知无体之礼日就月将不勉不强从容有常无服之丧纯徳孔明皜皜精白礼乐同情无声之乐气志既起斯起即止变化不已无体之礼施及四海此道大通无逺弗届无服之丧施于孙子礼亦如此乐亦如此三王之徳如此天地之徳如此日月之明如此天无私覆地无私载日月无私照人无私喜怒天地日月即人人即天地日月以为异者耳目思虑之所及也以为同者非耳目思虑之所及也非是有非非及不及天人无违故帝命之人而违天私意作之故天命去之得此道者谓之圣圣无不敬敬非人为是谓日跻为则堕矣莫克进矣进亦匪进人言曰进姑亦曰进是进无思是进无为自然昭明自然暇怡寂然浑然融融迟迟所以顺帝则者在斯所以作式于九围者在斯天有四时春秋冬夏风雨霜露寂然浑然其教我也昭然自地而上莫非神气神气之可指者如风霆风霆作而芽甲形庶物露生寂然浑然其教我也昭然其在我也为百骸为九窍为视听言动为气志嗜欲寂然浑然又何其清明又何其如神也即人即神姑曰如神何以验其神嗜欲将至有开必先天欲降雨山川先云宣王未出而临莅天下也而岳先降神生甫及申何为乎其神至如此道通为一其心甚神神无方体易曰范围天地天地在吾心量中也子思曰大哉圣人之道洋洋乎发育万物万物者圣人实发育之也此道非圣人独有而众人无也天下之所同也自此而上千万亿年皆此心也自此而下千万亿年皆此心也天者宣王之髙明地者宣王之博厚山川宣王之流峙云雷风雨宣王之震动散润嵩岳宣王之嵩岳申甫宣王之申甫在古不为先在今不为今在后不为后浑然寂然昭然不澄治而常清不思虑而常明何独圣人为然又何独宣王为然乐平有老士王者曩数年梦令遣胥致命俾成先圣之宫且召之食期日二十有七至是黙符曩梦期日正同故王老感异捐金特盛此亦王老之有开必先也于戏人皆有是至灵至神古今一贯之心即天地之道即礼乐之原即文武之徳即三代之徳而不自知贵不自知爱殊可念也能自知者千无一万无一自知诚鲜而常知常明者又鲜自知者孔子谓之知及之常知常明者孔子谓之仁能守之自知非意虑之所及亦非舍意虑之所为意虑交作如四时之错行如日月之代明人皆有是明徳而不能以自明能自明而又不能常明有时乎昬则不可以为仁仁者觉之谓医家者流谓四肢不觉为不仁先儒尝举此以明仁无一物之不觉无一事之不觉无斯湏之不觉如日月中天如水鉴昭明常觉常明自觉自明昼夜通贯颜子进乎此故曰其心三月不违仁其余日月至者如仲弓之徒亦可以言仁惟日月之外亦昬亦违可以言仁不可以言尽仁颜子几于尽仁矣孔子六十而耳顺则江汉以濯之秋阳以暴之皜皜乎不可尚已 
附录 
曾定远既刋先生已易又刋所觧孔子闲居闲居真圣人之言伊洛诸贤未尝及之道之不明也我知之矣不肖者不及贤者又过之中庸庸常也弃日用平常而起乎意说吾不知之矣嘉定元年十月六日彦悈敬书 
熠顷侍教于知丞赵公尝言杨先生昔着孔子闲居觧熠请之而未获近乃寄示诚足以开悟后学因锓木以传之夫孔子之言见于六经论孟者人所尊信推杂出传记者虽戴圣所传人犹未之尽信推大学中庸先儒所推尊故学者讲诵至若孔子闲居昔贤未尝留意今先生首发明而诲觧之得非所谓五至三无皆斯人良知良能苖裔发见于心端诚可体察而用力者欤彼坐谈髙远而不隠诸内心者可以自省矣嘉定戊辰十一月甲子学生庐陵曾熠谨书 
四明杨先生已易先生挈古圣所指诏学者遂成此书知有此书者众好者鲜彦悈事先生旧矣负丞言水邑士曾定远笃信好学久藏此书一日携示彦悈曰先生推明心量之大使人读之万善备具思与朋友共将刋诸版俾彦悈书于后噫定远其有得于先生之言乎彦悈起敬起恭以谓圣人之易不离先生此书不离定远笃好欲刋之心不离刋者之手不离观者之目不离诵者之口不离听者之耳又不离不刋不观不诵不听者之耳目口手斯旨彦悈实有觉于事亲从兄喜怒哀乐兢兢业业日用之间先生字敬仲嘉定元年六月六日学生承事郎知吉州吉水县丞赵彦悈敬书 
杨先生已易曩先生宰乐平时尝加改订熠得其本因谒知丞赵公是正之锓木以诒同志或者犹谓先生复有所改近赵公为转致诸先生之前而先生不复加损则此为定本矣夫六经论语之书言天下之义备矣迨孟氏兴而复出性善飬气之说自孟氏没更秦歴汉以至于今前圣之意隠然而未发者乃有横渠之西铭虽然西铭之意认天地为一家而已易一书悟天地为一已其流行发见精粗毕备厥功益大学者诚能沉潜而反复之于其一理浑然之中知其万理森然莫不具在反诸吾身觉其机之动而体验推放之虽驯造圣贤之域可也嘉定戊辰十月甲子庐陵曾熠谨书 
杨先生回翰 
简咨定远契好长书细楷远以见示备着深情跋语及大学简所未安大学非孔子之言定远曰体察曰隠诸内心是未信此心之即道故更体察更隠也体察与隠皆起意孔子戒学者毋意曰内曰外皆起意此与大学同病曰止曰定曰静曰安皆意也孟子曰勿正心而大学曰正其心又曰先诚其意先致其知又曰在格物皆意也益可验者篇端无子曰定远更需余言然已易闲居觧亦详矣略复不缕缕简咨 
熠再以书叩老先生其略云平常正直之心虽人所固有然汨没斵丧所存者几希平时憧憧徃来于利欲之涂而牛羊斧斤若是其濯濯幸而闻大人先生之言是为之涵飬为之克治待其胶扰之暂息清明之复还于是良心之苖裔善端之萌蘖时时发见焉必也体而察之隠而度之持循执守久焉而后安止精熟不失我心之本然今惧其起意也不敢体察不敢隠度坐听是心之所发则天理与人情并行真诚与伪念交作果何以洞悉其然否恐放其心而欲求者不可以如是窃尝深念欲遵先生之教全其平常正直之心不体察不隠度不起意于中又不可汨然无所事若枯槁者之为也熠辄欲于此加闲邪之功可乎使邪既闲而平常正直之心自见如云阴觧驳而日月之体自明由是坦然由之而无疑沛然行之而莫御下学之用力果可以如是否乎 
老先生复赐书畣云 
简咨定远契好兹又得手帖备见问辨不卤莾然定逺谓汨没斵丧所存者几希待其胶扰之暂息清明之复还是定远犹未自觉自信易曰百姓日用而不知日用岂无胶扰易曰变化云为胶扰乃变化即天地之风雨改冥君子见善则迁有过则改孔子曰吾未见能见其过而内自讼此皆道心之变化定逺岂自旦达暮皆为邪改邪足矣孔子曰改而止邪改即止不可正其心反成起意是谓揠苖所谓芸苖乃去恶草即改过已易闲居觧并收已四月廿三日简启 
熠刋已易闲居觧因纪岁月僣书数语于卷末尝以书请益老先生徃复之间两蒙报教始谓平常正直之心即道而体察隠度者未免起意再谓日用变化岂无胶扰但当改过迁善而止熠反复敬诵老先生之言乃知此心虚明万物万化尽在其中君子所以用力于仁学而不厌者必有事焉初非臆度料想之谓也輙合已易闲居觧为一帙并以二书刋其后敢不服膺以无负老先生循循之诲嘉定己巳六月望曾熠谨书 

慈湖遗书附录 
寳谟阁学士正奉大夫慈湖先生行状 
先生讳简字敬仲姓杨氏家世天台十世祖自寜海徙明之奉化后又徙鄞绍兴末敌突淮右考避地慈溪因占籍焉曽大父讳宗辅大父讳演皆不仕考讳庭显臞臞然儒而果毅有识量义所不可万夫莫回屹砥柱頺波中奋自植立起门户绳已甚度饬弟子齐家有纪律书训累牍字字可佩然与物极平恕一言之善樵牧吾师自少志学弗得弗措省过严密毫发不少宥至泣下至自拳象山陆文安公碣其墓谓年在耄耋而学日进当今所识四明杨公一人而已故任承奉郎累赠通奉大夫妣臧氏硕人先生生有异禀清夷古澹渊乎受道之器诞降之夕犹居鄞祥光外烛亘天而上四厢望之以为火也輙集众环向入小学便俨立若成人书堂去巷陌隔牖间一纸凡遨戏事呼噪过门听若无有朔望例得假羣儿数日以俟走散相征逐先生凝静几门如常日课未尝投足户外既长任干蛊主出入家用外终日侍通奉公傍二亲寝巳弇灯黙坐候熟寐始掲弇占毕或漏尽五鼔为文清润峻整务明圣经不肻规时好作俗下语踰弱冠入上庠每试輙魁闻耆旧言先生入院时但面壁坐日将西众閧閧兢寸晷乃方舒徐展巻写笔若波注无一字悞写竟复袖巻舒徐俟众出不以巳长先人干道五年以一经冠南宫选登乙科授迪功郎主富阳簿簿于邑号闲冷先生诚以接物众畏信之相戒奉约束惟谨走吏持片纸入市可质数千日讽咏鲁论孝经堂上不动声色民自化孚初先生在循理斋尝入夜灯未上忆通奉公训黙自反观已觉天地万物通为一体非吾心外事至是文安公新第归来富阳长先生二岁素相呼以字为交友留半月将别去则念天地间无疑者平时愿一见莫可得遽语离乎复留之夜集双明阁上数提本心二字因从容问曰何谓本心适平旦尝听扇讼公即杨声荅曰且彼讼扇者必有一是有一非若见得孰是孰非即决定谓某甲是某乙非矣非本心而何先生闻之忽觉此心澄然清明亟问曰止如斯邪公竦然端厉复杨声曰更何有也先生不暇他语即揖而归拱逹旦质明正北面而拜终身师事焉每谓某感陆先生尢是再荅一语更云云便支离去八年秋七月也已而滃檄宿山谷间观故书犹疑终夜坐不能寐天曈曈欲晓忽洒然如物脱去乃益明淳熈元年春丧妣氏去官居垩室哀毁尽礼后营圹车厩更觉日用酬应未能无碍沈思屡日偶一事相提触亟起旋草庐中始大悟变化云为之旨纵横交错万变虚明不动如鉴中象矣学不疑不进既屡空屡疑于是乎大进先生之至富阳也阅两月无一士来见怪问之左右对曰是邑多啇人肥家不利为士故相观望莫之习也先生恻然即日诣白宰谓兹壮邑于今为赤县而土俗尔陋学道爱人宰其軄矣且僚佐繋衔例主学事无以风动教化之弦歌吾邑子坐靡禀稍效尤俗吏束湿程赋役事笞棰吾食且不得下咽奈何宰唯唯遂破食补生徒文理稍稍即收之先生日诣学相讲习又约宰凡称进士优以示劝秀民自是欣奋恨读书晚有自山出者尤朴茂来问学先生曰子姑习拱既数月曰可矣与之语孜孜穷日夜不厌先生忧去輙提箧以随愿卒学后擢第为名儒邑人争相慕效文风遂益振故老至今德之服除以通奉公畏浙江涛受绍兴府理椽便就飬奸狴必躬临之端嘿以听使自吐露囚情炯烛罔失毫末猾吏仅行文案手胶拳莫敢舞越部都台府鼎立大抵承媚风旨不暇问可否先生公平无颇惟理之从二府史触怒帅送狱勘之先生白无罪可勘命勘平日先生曰吏过渠能免若今日则实无罪也必摘掬徃事置之法某不敢奉命帅大怒先生叹曰是尚可为乎归取告身纳之争愈力帅知不可屈遂已一宪使尝举职官一日缘两造是非压先生就已意先生趋庭抗辩捧还削宪莫能夺改容谢之每谓白事上官必从陈述有不合即退思思之而审坚守无所挠或大碍不见听则决去而已朱文公持廋节荐先生学能治已材可及人居无何闗升先是太师史越王荐引诸贤而先生居第二谓性学通明辞华条逹孝友之行阃内化之施于有政其民心敬而爱之得旨任满都堂审察仅一考即移注先生不欲文安公书来勉之不可亲庭有命乃不敢违差淛西抚干大尹张公枃雅敬先生先生亦渠渠与之尽幕中本无事及是多所委頼吏牍日相衔在庭天府澔穰类多戾契聱牙不易可办先生雍容立决的中腠会莫不服为神明畿甸灾意忷忷叵测白尹宜戒不虞遂委督三将兵接以恩信得其心腹出诸葛武侯正兵法调疑习之军政大修众大和悦先生于是益信人心至灵至易感动亿万众之心一人之心也徒恃诈力相笼络若虎豹然日忧其将噬大不可故每论元帅当以四海为一家抚士卒如室中人习正兵不可败先生之规模也自入仕固未尝祈人举亦不效尤称门生求脚色状例逊谢不敢答而诸公争推拥若恐后輙从部中得去剡章辐集溢数削返之改宣教郎知绍兴鄞县以外艰不徃宰饶之乐平故学宫逼陋甚危朽相枝柱苟旦莫先生曰教化之原也可一日缓乎撤新之首登讲席邑之大夫士咸会诲之曰国家设科目欲求真贤实能共理天下设学校亦欲教飬真贤实能使进于科目非具文而已然士之应科目处学校徃徃谓取经义诗赋论策耳善为是虽士行扫尽无害于髙科他何以为持此心读圣人书不惟大失圣人开明学者之意亦大失国家教飬之意人性至善人性至灵人性至广至大至髙至明人所自有不待外求人所自有不待外学孩提之童无不知爱其亲及其长也无不知敬其兄见牛觳觫谁无不忍之心见孺子匍匐将入井谁无徃救之心是谓仁义之心是谓良心即尧舜禹汤文武周公孔子之心即天地日月鬼神之心人人皆有此心而顾为庸庸逐逐贪利禄患得失者所熏灼某切惜之敢先以告每谓教飬兹邑犹欲使举吾邑人皆为君子况学者乎诲之谆谆不倦刬除气习脱落意蔽本心本自无恙其言坦易明白听之者人人可晓异时汨于凡陋视道为髙深幽逺一旦得闻圣贤与我同心日用平常无非大道而我自暴自弃自颠冥而不知有泣下者入斋舎昼夜忘寝食逺近为之风动初入境访求民瘼则闻杨石二恶少以嚚徤虚唱官府奸人无頼潮薮归之起事端贼我良善或不才长吏反利之为鹰犬挟借声熖生其爪角莫可谁何交事未乆果狺狺然来摇牙庭下先生灼见奸状趣提圄中加责罚谕以祸福利害咸感悟愿终自赎由是足不及公门邑人衔化以讼为耻夜无盗警路不拾遗未三考以国子博士召绍熈五年寜宗皇帝即位之初年也二人者大率众相随出境外呼先生杨父泣拜恋恋不忍离既赴监讲干繇反复数千百言发人心固有之妙欣欣然人自庆幸谓先圣赞易后未之闻也时御笔遵孝宗成规复三年之制先生奏陛下此举尧舜三代之举此心尧舜三代之心顺此心以徃则尧舜三代之盛复见于今日但臣深恨上行而下未效群臣衰服之余常服则紫绯绿大非礼北人曩日尝叹孝宗复古且谓金主亦欲依仿而行今陛下顺圣心行之破羣臣非礼久例亦当溥及四夷心悦诚服岂不益光明伟特为万世法欤赵忠定公汝愚定策宗英实赞初政推崇道学茅抜茹连公论翕然奋张谓我本朝统承二帝三王之脉非汉唐所可及者正在斯道昌明人知礼义是故国有元气三纲九法頼以司命此皆累圣培植及二三大臣相与主张之天下引颈朝夕望大平时主议者害公山立扼我其上造无端罪状垢染公斥之去祭酒李公祥抗章辩之先生按学馆旧事请列札不许告同列人人相顾语难先生曰拼一死耳遂上书言臣与汝愚义合者也汝愚岂每事尽善至被不韪以出则举天下皆能亮其忠也昨者危急变骇不可具道军民将溃乱社稷将倾陛下所亲见汝愚冐万死转危为安人情妥定汝愚之忠陛下所心知不必深辩臣为祭酒属日义训诸生若见利忘义畏害忘义臣耻之汝愚徃矣不当复来今日之言不为汝愚发为义而发未几亦遭斥诸生复激于义为先生辩又斥之一时端士正人例诬以伪若先生则见谓伪之尤者痛黜逐扫地不留根株而其祸滔滔矣主管台州崇道观再任转朝奉郎嘉泰四年赐绯鱼袋朝散郎权发遣全州将陛辞拟二札其一言天下惟有此道而已天以此覆地以此载日月以此明四时以此行人以此羣居乎天地之间而不乱是故得此道则治失此道则乱得此道则安失此道则危得此道则利失此道则害此万古断断不可易之理自汉而下杂之以霸故治日少乱日多此心即道惟起乎意则失之孔子曰母意意不可微起况大起乎起利心焉则差起私心焉则差起权术心焉则差作好焉作恶焉凡有所不安于心焉皆差臣愿陛下即此虚明不起意之心以行勿损勿益自然无所不照贤否自辩庶政自理民自安自化四夷自服此即三王之道即尧舜之道愿陛下无安于汉唐规模其二言国家举大事必上当天心上帝以为可战则战上帝以为未可则勿战易曰天地之大德曰生上帝视南北之民一也惟无道甚则诛之未至于甚人心犹未尽离苟亟战使南北无罪之民肝脑涂地岂上帝之心也哉必民心尽离如独夫纣帝乃震怒前徒倒戈矣是为汤武之师故志曰行一不义杀一不辜而得天下有所不为公羊九世复雠之论非春秋本旨臣愿陛下成汤武事业又军帅克剥诸军怨讟溢于听闻陛下亟罢克剥之帅择用不以官职为意不受私谒之人则三军之鼔舞士气百倍更得元帅大贤大智习知将略者训治诸军数年后庶其可用廷议方易尔摇边琐口语籍籍莫敢遏其端萌故先生愿恳陈之刀笔小吏狐鼠弄威福冐节钺张甚先生趋修门间怂慂修尺牍答曰我无是也未及对论罢自后兵连祸结肝脑涂地语若合符识者恨先生扼不上闻为之痛惜主管建昌军仙都观嘉定元年上厉精更化首访耆徳除秘书郎转朝请郎迁秘书省著作佐郎兼权兵部郎官先生平时日夜长虑无路以告于上轮当面对遂极言时弊陈经国之要首奏陛下亦知都城之内外有饥夺市食者乎有势不能俱生沈子若女于江者乎都城之东有妇闵舅姑之请鬻身助给姑闻之自经死舅知姑死又自经死子归知父母死又自死妇以舅姑及夫俱死又经死又有取小儿烹食者呜呼痛哉近在辇毂之下而致此极又况淮民相食妻食夫尸弟食兄尸以至父子相食其尸陛下为民父母而有此群臣之罪也望陛下急诏大臣集群臣详议内外多少财赋陷没于赃吏之手多少财赋徒费于送迎而不思择贤久任多少财赋费壊于科举取浮薄昏妄背理伤道之时文诸军虚籍不知其几以虚籍之费济饥民何为不可闻淮民之饥者欲渡江郡守遏之结怨饥民是激之使为乱又闻赈济官以啸聚申上司累累查不报昏缪若此而朝廷未闻黜陟臣大惧飬寇危社稷也又奏今之守令多昏而听吏多懐私而徇利词讼反是为非反非为是饮恨含怨无所告诉二税已纳者复追伏则因则絣讯或举债或鬻产甚者鬻妻卖子陛下试思民情至是其怨当何如重以今岁旱蝗郡守不肻蠲税害民弊政不可胜纪此不择贤之故也在外官司以污为常公取窃取对送互送一会至送千缗彼此本库自支生辰有送子生若孙有送子弟又有送今国家患无财束手无策得贤则官库无公取窃取之盗财不可胜用矣此又不择贤之故也元凶妄肆小人道长风俗大壊今虽诛殛而余风未殄陛下宜汲汲为计勿从士大夫庸庸苟且之论臣自知学以来熟思治务惟有一策每路择一贤监司使监司各辟本路郡守守辟县令守令各辟其属先于本贯人本贯无人乃及外邑既得贤必久任择贤久任则百事成不择贤久任则百事废择贤久任则社稷安不择贤久任则社稷危宰执台諌知社稷安危在此共坚守此不以亲故私情败国家公义辟非其人并罪举主此令一下人知仕进之路悉本实行不用虚文则舎恶从善舎伪从实吏奸顿扫民悦财丰矣自此因保甲渐修比闾族党之制书其孝友睦婣书其敬敏任恤书其徳行艺兴其贤者能者肆成人有徳小子有造举明主三代之隆矣又奏古者六军军将皆命卿今诸将率从事武勇未熟复乎古先圣王之训典未践修乎诗书礼乐之实徳则齐诸军不过射刺繋战耳今陛下宜精择文武俱通之儒法古司马以尹正之训导之赏诸卒之孝者忠者善者则恶者潜化祈天永命巩国祚于泰山在此而已殿司十三军大盛宜析小半益以司马余卒以备三司则其势均可以防后患三札恫切上数俯首谛视至读饥民相食处戚额久之人争传诵流入比境见者輙雪涕举两手曰此江南杨夫子也三年旱蝗诏求直言先生复上封事臣闻旱者灾厉之气三才一气如人一身腹脏作楚则四体头目亦为之不安人事乖厉则天地之气亦感应而为乖厉孔子曰圣人有国日月不食星辰不悖海不溢河不满溢川泽不竭连年旱蝗虽或由军兴杀人及流移死者多而其余人事亦大有乖厉郡县官所至赃污怨讟充塞岂不感动天地而为旱蝗近者凶人谋为大逆天佑宗社幸即败获乃官司多非其人而无徳教时文取士不考实行故放僻奸邪之风盛岂不感动天地而为乖厉为旱蝗旱蝗根本近在人心陛下虽精祷于宫中又分命备于群神略降雨泽未至宏济者旱蝗之根本未除也臣腊月三札所陈皆弭灾厉消祸变之道愿陛下与二三大臣熟计之天官汪公逹小宗伯章公颕咸相敬礼愿亲接闻诲言汪牒兼考功郎官江西隠士吴姓者漕司申请谥先生按吴有云安社稷而以庭帏在念不知为臣之道也孔子曰以孝事君则忠既违先圣训且启诱人使不念亲又其子观先儒语乱臣十人问太姒为谁吴曰武王母曰何故母亦为臣答曰率土之濵莫非王臣其子曰是尊无二上之意乎吴以是竒之窃惟有妇人焉当是武王后使臣母之说行是驱天下人子不母其母不孝则不忠不忠不孝天下大乱胥而为夷狄为禽兽难议谥章亦牒兼本部郎官先生举贤不可梯级取实知其人即自举之剡章既上然后取部示牒照所举者尝曰为国荐贤吾其职也而先私照牒于人且又剡章付之使自上此何理乎西府为亲故问京状先生难之至再三终不许后欲举某氏某未审嘱当路原善先生者问果否当路笑曰此老欲举宜自举吾有言即败乃事矣除著作郎迁将作少监并兼职如旧三年面对有左曹郎官者为前班上眷记先生特格下左曹先生首奏陛下已自信有大道乎舜曰道心明心即道孔子曰心之精神是为圣孟子曰仁人心也此心虚明无体广大无际日用云为无非变化故易曰变化云为虚明泛应如日月之光无思无为而万物毕照陛下已自有此大道又圣性澹然无所好嗜宜清明举无失策而犹有祸变云云者臣恐意或微动如云气之兴故日月之光有不照之处舜禹相告犹以精一为难愿陛下兢兢业业无起意不起意则自然知柔知刚知贤知不肖洞见治乱之机常清常明可以消天灾弭祸乱次言今江淮湖湘之寇并作由贤不肖溷淆监司守令而下多非其人是非颠倒克虐不恤故下民怨咨聚为群盗陛下当精择众所推服正直不挠之人廵行天下黜陟监司守令昔先生范仲淹富弼亦言委路自择知州委州自择知县仍久其官守异政者就与升擢臣深念时务莫先于择贤久任所任既贤则余不肖乃害民败国之人不足深恤又次言改过圣贤之大徳近世士大夫多以改过为耻故人亦不敢忠告王安石本有非常之誉诸贤兢议新法决于去位安石岂不动心致疑而决策不回者重于改过也故其末流小人类进祸及国家陛下取群臣之改过服义者表章升擢使凡建议不遂非餙辞则集众智归于一是国家何事不办而尧舜禹汤之大道复大明于今日矣先生曩尝口奏陛下自信此心即大道乎上曰心即是道略无疑贰之色问日用如何上曰止学定耳先生谓定无用学但不起意自然静定澄明上曰日用但勿起意而已先生赞至善至善不起意则是非贤否自明此日复奏陛下意念不起已觉如太虚乎上曰是如此问贤否是非已歴歴明照否上言朕已照破先生曰如此则天下幸甚问答徃复漏过八刻先生出上目送久之兼国史院编修官兼实录院检讨官请改史法从编年之旧谓孔子作春秋书某年某月某日某事人读之以为是者道也以为非者非道也如此而书大道自明自司马迁改编年为纪为世家列传使后世见事见人而不见道迁不知道故敢顿废先圣法度后人又靡然从之故道不明于天下某等不敢苟从以壊圣朝大典后不果上先生凡两章引年一丐祠皆不允已而面对所陈久未施行遂力求去得温州先生每叹风俗之壊自上启周禁群饮至执至杀后世虽甚不羙尚赐酺有时不纵为羣饮事倡优下贱人道所不齿顾货视之以媒饮者冶容列肆导滛钓利伤风败俗莫此为甚到郡之明日妓羣贺即戒之具状来众亦未谕也至则皆判从良去异时督赋之吏星驰火驾上下相束皇皇不能以朝暮至是寂无一迹歴县庭独首移文罢妓籍首访贤者礼致之示标表首崇孝飬明宗族相恤之令首行乡纪郊周官书敬敏任恤之类书善不书恶愿与士夫军民共由斯道上下呼舞载路如脱汤□濯清波如从寒谷中生春美词诉类局于日分难遽达先生架大锣戟门外令诉者自鸣鸣即引问立剖决无时每受词采访县官贤否以至不一问之言人人同乃行黜陟文移僚属例书名不押字据案方书判有喏于庭者无问谁何即释笔拱答揖入言苟是虽贱隶必敬听于理未安虽至亲不为挠有私鹾者五百为羣过境内分司干官檄永嘉尉及水寨兵捕之廵尉儇挑易事不白郡先生惊曰是可轻动乎贼徒五百合家族何趐二千口拒捕相杀伤变在顷刻耳万一召乱贻朝廷忧百尔其死奚赎也且兵之节制在郡将违节制是不严天子命违节制应斩建旗立廵尉庭下召□手两行夹立郡官盛服立西序数其罪命斩之郡官堵进为恳致悔罪意良久乃得释奏罢分司其纪律如此或讼售产寓公负其直若千先生曰是固名流有文且长上位尊显何得尔对曰今所诉行也文何以为语对曰益苦受其状旣而麏至者十八人同所诉即命吏筹计官帑人给之袖众词即其家语曰某知公必无是也是在干者精诚所感寓公为动则不得已吐实先生曰某知公必无是也幸出干者属吏寓公靳之竟追断偿所负濒海胶禁甚严啇人廋税阑出海时副端方以威福奴视宫府二子新丧母归輙衰衣造庭挺身自冐先生从容书状尾曰杨某老缪不堪为郡预乞一章放归田里竟坐犯者如法府第障官河立僦屋扼舟人喉衿巷居者苦溉濯而官失虞火之备累政气咽咽不得吐有言者先生命厢官立毁之厢官慑怯莫敢前曰汝不食天子粟不为吾用邪科首械之徃遂即日撤去满城讙踊勒石名杨公河楮劵之秤提也所至严酷以徃后惠文从事告讦成风破家者相踵先生寛平不迫市价自豋天子下使者郡饥察使于先生为先世契出郊迎不敢当从间道走州入客位先生闻之不敢入徃传道数四乃驱车反将降车使者趋出立戟门外先生亦趋出立使者外顿首言曰天使也某不敢不肃使者而契家子礼有常尊先生曰某守臣使者衔天子命辱临敝邑天使也某不敢不肃遂从西翼偕进礼北面东上先生行则常西歩常后及阶莫敢升已乃同升自西阶足踧踧莫敢就主席使者曰邦君之庭也礼有常尊先生曰春秋王人虽微例书大国之上尊天子也况今天使也持之益坚使者辞益力如是数刻使知先生终守正不渝乃曰某不敏敢不敬承执事尊天子之义即揖而出既就馆先生乃以宾礼见仪典旷絶邦人创见之莫不瞿然竦观屏息使者友告于朝曰秤提若永嘉可为法矣后宪台亦以议察奉朝旨行郡先生礼逊之如初然事体异天使升阼阶西向坐不终辞故事岁撷朱栾蒸馨木而化之曰柑香分遍朝路号土物名品又蠲楮眞柑介馈费大苛扰悉削去食用甚菲设厨生埃语家人曰吾儒素为天子任抚字敢以郡为乐羞赤子膏血自肥乎虽不督赋而财未尝匮不设法不立额而课未尝亏盖由亷俭自将不费于无艺中孚感物而人自化服不忍欺也士咸向方知务已学有冐同姓豋科者既数年矣忽大感悟诣先生缴纳出身间贵游狃声乐事敖放蹐然难畏相戒曰老子无乃闻乎悉庋置之一名卿治第甚华中有堂尤伟丽固常日交宾之所先生徃谒特委蛇延之别馆犹愧发颜间豪侈顿消兼并衰止闾巷雍睦无忿争声诸色讼者虽逺渉甘心到郡庭受赌是杖杖之终无怨军民懐恋有父母慈家家肖像祀之愿阿翁寿五年除驾部员外郎去之日老穉累累争扶拥缘道曰我阿翁去矣将奈何倾城出尽哭有机户尝遭徒亦手织绵字为大帷颂徳政叶侍郎适书别先生云执事二年勤治公私交庆惠利所及戴白老人以为此未有载于竹帛形于图绘云聚山积欢沸井里此实录也后十余岁上庠知名士犹极谈邦人去思未艾且谓当时眞有三代之风更久任则一乘好矣改除工部上殿言臣有当今第一急务告于陛下世俗常情喜顺恶逆故其相与率多奉承虽于同官明知其过而不敢言恐拂其意终将害已习以成俗牢不可破故虽明知吏部注授不问贤不肖而不敢革恐拂不肖者之情也虽明知择贤久任为上策而不敢行以圆多阙少恐不贤者不任而拂其情也以至中外狱吏棰楚取赂以直为曲寃苦无告当职惮烦受成吏手同官拱黙不复审听囚辞州县承帖吏卒困苦小民万状同官虽知不敢告长官亦视为常恐拂其属姑容之上官刚德始或案奏其漏网者多矣民怨吏卒怨官遂怨及朝廷臣大惧中外积怨之久一夫吠呼从之者如归市今圣朝虽有善政犹以一杯水捄一车薪之火节节盗起皆乘民怨愿陛下明谕大臣有长官能受逆耳之言小官喜于闻过或知过能改特表章之布告天下切勿以为小善而忽之也尧舜舎已从人成汤改过不吝改过之善惟孔子知之后世罕知非表章布告使天下改观则众以改过为耻此诚治乱安危所繋人性本善朝廷重赏导之于前御史监司绳之于后庶几愿闻过求忠告者多尽扫喜顺恶逆之私情善政尽举弊政尽除民怨自消祸乱不作上嘉纳之除工部员外郎六年轮将对先生谓五十年深思熟虑无出择贤久任之上策既累告于上矣他何言即此说行天下事自无不治此而未竟又将旁举细务姑尝试具奏牍某不能是也君子于其言无所苟而已况告君乎复详札申斯旨除军器监兼工部郎官转朝奉大夫先生不乐用磨勘初员实时迟数岁不转一故旧自尔相料理此日亦部长贰白堂转之先生犹申省乞寝免除将作监兼国史编修官兼实录院检讨官七年以两院进御集实录转朝散大夫金大饥北民襁属归我蜂聚蚁壅日数千万计边吏间不知大体列弓弩临淮水射之退先生戚然曰得土地易得人心难三代之得天下也得其民也况薄海内外皆吾赤子不幸中土人落腥膻一旦饥驱故民出涂炭投慈父母顾与之靳斗升粟而迎杀之靳脱死乃速得死岂相上帝绥四方之道也哉即日上奏哀痛言之不报后十日当面对复谓方今上策无过择贤久任累白庙堂亦已寝知择贤久任之味云且有验矣但朝廷承袭久例科举取士专尚虚文大壊士子心术吏部注授专以资格不考才徳郡守例二年为任知县三年余京官选人各有定例不肖者前后踵接故妄作害民致怨招祸大盗累起朝廷又惮改作甚非祖宗所望圣子神孙之意今兵帅多非其人军人懐怨有语谓用命者无恩泽不战而走者擢用将帅全才难得其有智勇不刻剥得士卒心者不可谓无楮劵大失信民对泣痛怨后虽稍寛而有秤提州郡过严民甚寃苦又盐法累改失信旧以年月日次第支盐今定旧钞二分新钞八分故旧钞几于无用客子怨深至骨军器物料尚欠客子若千万缗不知已未支还又放散军人失所深怨不知已未根刷收拾最有一大利害习俗常谈以大公至正之论为迂阔以趋时苟且权谲之术为通才权术苟且暂遣目前而人心不服上帝不与祸其在后此国家治乱安危所繋孔子曰一物失理乱亡之端苟违此道民畔如归惟陛下明察静思大臣亦虚已求言闻过愿改君臣同心则天下被如天莫大之恩已乃叹曰吾亦老当去矣犹未已邪会有疾遂连乞假先生自永嘉后告老丐祠之章又十余上每切切平道义谓有国者由乎道义则上当天心下合人心有家者由乎道义则上可以事君亲下可以临民某踰七十又几年三入修门四经陛对言无可采择不被于天下徒缀班列不去义乎不义乎至此又极言当去之义愈明愈确而请愈力遂除直寳谟阁主管成都府玉局观十二年除直寳文阁亳州明道宫再任十四年除秘阁修撰绍兴千秋鸿禧观十五年特授朝请大夫右文殿修撰南京鸿庆宫赐紫衣金鱼十六年除寳谟阁待制提举鸿庆宫赐金帯十七年皇上御极除寳谟阁直学士提举仍旧洊赐帯寳庆元年朝议大夫慈溪县开国男食邑三百户寻授华文阁直学士提举佑神观奉朝请亲洒宸翰屡颁诏旨谓先朝耆德朕心素所简记令所在军州以礼津发赴行在先生卧病控辞至于五六二年授敷文阁直学士加累中大夫乃提举鸿庆寻寳谟阁学士太中大夫致仕三月二十三日薨于正寝享年八十有六先生清明纯一无生死异属纩之夕怡然如平常时遗奏闻特赠正奉大夫官其后如格赙银绢二百计告词有云作觊来归胡不愈疾士叹明师之失国奚黄髪之询学者观之为之悲恸乡闾孺慕走哭者交道公卿大夫士无遐迩吊奠者交踵四朝书旧百世宗师生荣死哀不愧不怍娶林氏封令入二子恪承务郎滃海制置司准备差遣克承家学勉进未艾怡早亡女三嫁进士孙谊宣教郎知湖州德清县童居善宜倅舒公讳璘之子铣孙男五埜□基在堂孙女二长嫁将仕郎韩夑曾孙金以三年四月乙酉塟邑之五峯呜呼三代衰圣教熄异端邪说争鞭驾于天下其后传注以为经章句以为学洙泗家法徒存纸上之空言穿裂剥蚀舛千稂莠学者信之愈笃即所以遗害者愈深求其真得我心之同然洞照古圣于千载之上无是理也于赫我圣笃生贤哲而先生又挺出诸儒后伏羲肇画初无文义可传孔氏遗书不从言语上得本心本圣无体无方虚明变化无非妙用斯道也尧以之安安舜以之无为禹以之行其无所事汤以之懋昭文王以之顺帝则武王以之访洪范周公以之师保万民孔子以之为刚为定为繋为笔削褒贬是之谓中是之谓极是之谓秉彛之则茫茫千古智探巧索如瞶商律如膜指杓而先生得之斯道于是大明开后学之夷涂扫羣迷之浮论有功圣门大矣盖由天资醇实浑然不杂是故立志也刚进学也勇而行之也有力既大省发终身以之勉竞无湏臾微懈且又克永厥寿习久益熟遂造纯明之盛若先生真所谓天民先觉者欤其归自胄监也家食者十四载筑室德闰湖上更名慈湖馆四方学子于熈光咏春之间而启迪之于是始传诗易春秋传曾子始取先圣大训间见诸杂说中者刋讹剔诬萃六卷而为之觧谓人皆以易为书不以易为已以易为天地变化不以易为已之变化故面墙者比比天地我之天地变化我之变化非他物也私者裂之私者自小也先生是以有巳易人皆徇目为见徇耳为闻而不明夫哀乐相生不可见闻之妙不明夫礼乐无体无声之妙先生是以有间居觧人心自明人心自灵夫人皆有至明至灵广大圣智之性微生意焉故蔽之有必焉故蔽之有固焉故蔽之有我焉故蔽之圣人不能以道与人能去人之蔽耳如大虚未始不清明去其云气则清明是性人所自有不求而获不取而得先生是以有絶四纪学者不反其所自有而或陷溺于诸子百家之意说纷呶簧鼓疑似支离坐祟其中卒莫见道先生是以有启蔽谓治天下其最急者五一曰谨择左右大臣近臣小臣二曰择贤久任中外之官三曰罢科举而乡举里选贤者能者四曰罢说法导滛五曰教习正兵法以备不虞其次急者八一曰募兵屯田以省飬兵之费二曰限民田以渐复井田三曰罢妓籍俾从良四曰渐罢和买拆帛暨诸续增之赋及榷酤而禁羣饮五曰择贤士教之大学教成使分掌诸州之学又使各择井里之士聚而教之教成使各掌其邑里之学六曰取周礼及古书会议熟讲其可行于今者三公定议而奏行之七曰禁滛乐八曰修书以削邪说先生是以治务盖先生之学以古圣为的尝言非大圣人终未全明故于子思孟子犹若有所未满论治则三代之规模苟为汉唐事业虽隆贵所弗愿焉其领玉局而归也门人益亲遐方僻峤妇人孺子亦知有所谓慈湖先生岿然天地间为斯文宗主泰山乔岳秋月独明也始传古文孝经传鲁论而厘正其篇次平生多所著述片言只字无非发明大道散落海内未易遽集方裒之其已成编者甲槀乙槀及冠记昏记丧礼家记家祭记释菜礼记石鱼家记皆成书时受恩师门至深至厚自顾庸浅何能发挥然先生德业建诸天地而不悖质诸鬼神而无疑百世以俟圣人而不惑初不以人言而轻重可否也既塟有日乃弗获巳奉同志之命姑诵其所闻谨状寳庆三年正月十五日门人严陵钱时状 
文忠西山先生真公跋文元公行状后 
慈湖先生将塟，叔谨书来，命德秀曰，先君之墓，子其铭之。先生之门人建昌傅君正夫，不逺千里访予于粤山之麓，亦以是为请。窃伏惟念嘉定初元，先生以秘书郎召德秀备数馆职，始获从之游。见其齐明盛服，非礼不动，燕私俨恪，如临君师，朞功之戚，下汨缌麻，服制期一，以经礼为则，而容色称之；平居接物，从容和乐，未始苟异于人，而清明髙逺自不可及。同僚有过，微讽潜警，初不峻切，而听者常戄然。一日见谓曰：希元有志于学，顾未能忘富贵利逹，何也？徳秀恍然莫知所谓，先生徐曰：子尝以命讯日者故知之。夫必去是心，而后可以语道。先生之于德秀，可谓爱之深而教之笃矣！惜其时方缪直禁林，役役语言文字间，故于先生之学，虽窃闻一二，而终未获探其精微。忧患以来，粗知向道，思欲一扣凾丈求其指归，而不可得矣。呜呼，先生已矣，徳秀何所据以为进徳之地也！夫未能深知先生之道，而欲传其心于百世之下，此徳秀之所不敢也。虽然，有一焉，盖今传后之文，有状有铭，而又或有表，先生之门贤哲甚众，今状其事者既有人，非髙第不可也。如德秀者，或使之序其梗槩而表于墓门，则其责差轻，而可勉正夫幸以为然，则愿复于叔谨而还以命焉，故书于行述之后以俟。行述者正夫所纂，正夫盖有得于先生之道者也，故其言言皆实录云。寳庆丁亥七月朔日建安眞徳秀跋 
慈湖遗书后序 
余少读性理羣书，未能折诸圣也。见有所谓杨慈湖氏者，不知其学，不知其为象山髙弟。今巡按江右，秦公道出信州，手是编以示余，曰：慈湖，吾乡先正也，其遗书尚存，顾多舛讹，子盍正之，俾世之学者窥其渊源。余始得而玩之，知先生之学受之庭训吾之扇讼，而大有得于静观体会之余。求诸心之精神，则曰圣在是；见孔子絶四，曰无意则欲不起念，自谓学者舎是皆第二义也。故鞭辟处如捍强敌，一至融液脱落，殆晴云丽空，舒巻自如，而光风化日，有莫测其端倪者。然余尝闻之孔子语诸子之求仁其义不一，曰克已复礼，曰敬曰恕曰恭曰忠曰言讱曰先难曰爱人曰寛信敏惠，因材而笃使之会万为一，慈湖岂不屑是也？盖学者分量不同，夫敬以直内义以方外，万世心学，精一之纲要也，不然又独不闻太极无朕而万象森然已具乎？此一贯之旨也，未至慈湖者，当自考矣。余也莾裂，何足语此，特承示以识一言。若篇章谬复多所散逸，而大意藴苞，厘校彚稡，终以成集而梓行之，以不违秦公诏世之初心，斯同寅查原慱之绪余，余无庸焉。谨序。


  
