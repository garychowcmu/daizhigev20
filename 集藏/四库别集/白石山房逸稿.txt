白石山房逸稿
明
张孟兼
钦定四库全书
集部六
白石山房逸藁
别集类五
明
提要
臣等谨案白石山房逸藁二巻明张孟兼撰孟兼名丁以字行浦江人洪武初征为国子监学録与修元史以太常丞出为山西按察司佥事迁山东按察司副使以执法不阿为吴印所诬讦弃市明史文苑传附载赵埙传中艺文志载孟兼文集六巻焦竑国史经籍志亦同其本久已散佚近时有孟兼十一世孙思煌者始掇拾他书所载重编定为五巻而集内收他人唱和题赠之作几十之七八孟兼著作仍寥寥无多此本不知何人所缉视思煌本较多数首疑尚出明人裒集故思煌未之见也孟兼与宋濓同里其被召也濂实荐之太祖与刘基论一时文人基称宋濂第一而已居其次又其次即孟兼今虽不暏其全集而即二巻以观其诗文温雅清丽具有体裁而龙骧虎步之气亦隠然不可遏抑接迹二人良足骖驾基虽一时之论即以为定评可矣
乾隆四十六年九月恭校上
总纂官
（臣）纪昀
（臣）陆锡熊
（臣）孙士毅
总校官
（臣）陆费墀
●钦定四库全书
白石山房逸藁巻上
（明）张丁
撰
郊禋庆成分得霄字四十韵
宋太史濂序（附）
皇帝自登大寳主百神即有事于昊天上帝以仁祖淳皇帝配神作主于今五载弗懈益恭粤洪武壬子冬十一月辛酉日长至复遘其时前期丙辰上御奉天殿集臣工于庭告以誓命戊午出宿斋宫有司汜扫反土乡为田烛各戒具修罔敢弗肃及期行事百辟卿士后先骏奔牲牷肥腯圭币温致器用质雅酒齐苾芬乐舞具奏升禋上闻皇心内外质文两尽上帝居歆福禄攸降既竣事礼部尚书陶凯工部尚书黄肃工部侍郎牛谅晋府参军熊鼎磨勘司令吴云兵部郎中刘崧工部主事周子谅秘书监丞陶谊晋府录事张孟兼呉府录事呉从善咸谓皇帝升中于天国之大典幸际熈明与于执豆笾之列不可无篇什以纪庆成昭示万世遂以唐诗星临万戸动月傍九霄多为韵各赋诗一章而属濓序之濓闻郊社之礼始于有虞氏至周大修秦汉以来寖涉不经且惑于六天六帝之说莫之适从君国子民者亦罕能躬严祀事往往遣大臣摄之肆惟皇上一据礼经而洗千古之陋每岁亲升泰坛昭事上帝恪恭寅畏有赫其临阴敛阳舒降甘风雨覃及寰宇物无疵疠行见鳯凰降而龟龙假矣声歌之发兹非其时乎昔者周人之诵所谓昊天有成命者郊祀天地也思文者后稷配天也二诗词气奥密卒未能晓然非卜商之序扬其宏纲后世何自而明之羣公之什优柔而雅驯整肃而泰豫足以美盛德形容而告于神明善言诗者谓其有得诗人之微旨所可愧者濓非卜商之识僣序作者之意君子其谓斯何虽然一代之成宪后王之所取法者其大槩亦颇着见于间云是岁十有二月甲戌朔金华宋濓谨序
后德绵昌厯天心翊圣朝边尘初涤荡云汉已光昭削僣功尤烈来王化愈遥金陵夸地险玉烛羡时调甘露诸祥集嘉禾两岐天升中酬昊帝殷荐配神尧五稔明禋肃千官缛礼饶岁将纒赤奋斗正指玄枵大报仪应饬长迎意更邵泽宫申誓命宣室禀章条法鼔鸡人呌巾车太仆要祝融驱汜埽太乙引招揺矗矗旌常建祁祁旟斾飘三舆尊木辂八騄重华聊貔虎扬璇葢神仙捧玉雕清飙传警跸紫陌觇冲鞗尔乃登坛履因之寀殿超衮衣披日月皮弁映星杓芗合羣供焫鸾刀众启膋贵诚呈茧栗尚质荐陶匏圭璧缤纷奠尊罍杂沓标大糦承黍稷广乐备云韶孤竹璚笙丽空桑锦瑟嘹九成看舞翟六变听悬毊祝已将明信巫还告腯臕文真情并至仪果物俱辽圣虑尤旡射臣心总不佻焄蒿神自凛肸蠁祉靡料烈祖咸蒸衎羣神徧悦嗂徳馨弥紫府仁飨彻丹霄天既斋明假人因颂祝嚣百昌歌日彩万寿祷松乔景福穰穰降神休叠叠徼祥光凝辇毂恊气霭銮镳顺备尤磅礴清寜更泬寥尊亲懐血气作睹罄英翘嘉瑞麟游薮雝喈鳯叶箫九围精意塞重译雅声招允矣三灵荅悠哉百沴消愚臣叨相礼谐尹继赓謡
夜坐国学玉兔泉聫句
宋太史濓序（附）
洪武五年秋九月十又五日日入酉予与仲子璲过张录事孟兼于成均秉烛对夜孟兼方命侍史汲玉兔泉瀹茗俄熊参军鼎刘职方崧周虞部子谅皆集相与谈诗至惬心处辄抵掌笑哗吕太常仲善闻之亦驩然来会既啜茗已孟兼出新造玉兎泉铭讽之且曰今夕何夕胜友如云不可无以为娯请举泉聫诗何如众皆曰然予年有一日之长俾题其首句余则以次而续鬬竒据胜閧閧弗能休至二鼔诗成各拥衾枕榻逮鸡再号风雨凄迷仆夫载涂官事有程皆不告而散予亦骑驴去朝天矣明日孟兼将属梓遂作小楷繋诗于铭左征予为之引于戏人事聚散如风中飞矢其回旋飘泊曷尝有一定之踪今幸得与二三君子岸帻咏诗辗然一笑岂非天哉然此七人之中楚产者大半独予父子与孟兼居越西相距仅半舎他时或后先投簮而归支九节笻访孟兼白石山房溯泳诸贤立霄汉上欲一见不可得取此巻阅之恍如聚首成均时寜不有慰于寂寥之乡也耶孟兼子谅皆以字名熊君字伯颕刘君字子髙予则南宫散吏金华宋濓也
成均地何灵圣泽资灌沃（濓）兔奔兆竒征井泄废新斸（鼎）自非三窟深孰湛一川绿（孟兼）储精本从金生色絶胜玉（子谅）霜毛蘸寒饮雪毳翻夜浴（崧）醸冽补酒经沐丹验仙箓（仲善）杵舂蟾窟弃珠喷鳣堂触（璲）字月生阴精观天漏晴旭（濓）氷澄毛骨竖鉴彻须眉烛（鼎）■〈鵕，兔代鸟〉名徒自竒绘行秽难赎（孟兼）虽涵东郭狡难洗上蔡辱（子谅）引满瓶未羸探幽绠频续（崧）流罂渗银床出窦溅琼粟（仲善）醉沃目晕花冻汲指连瘃（璲）濡毫乃目润照影从人欲（濓）光沈天上魄祥启地中躅（鼎）摛辞挹余清盟荐侑嘉告（子谅）剑刺非贰师池移岂身毒（孟兼）燕支愧浮陈盐卤鄙富蜀（崧）不动疑洼雪频移风笑纛（仲善）天光一眼开云影片鳞束（璲）剧燕觉瘆瘭蹶足想彳亍（濓）觱沸虎爪跑■〈奭斗〉吸猿臂局（鼎）洁士濯缨冠浊卒卸刀襡子（谅）情当昴君降夜或井霜督（孟兼）谁知锺阜分脉与伊洛属（崧）锡名尔固嘉战句吾何局（仲善）聫将指鼎比疾胜撃钵促（璲）惊风落灯烬斜月坠檐曲灵源讵能穷短咏聊可录（濓）
题义门
（丁）尝因潜溪先生发交扵前太常愽士郑君仲舒仲舒之文闳通博大汪洋无溪然一裁于理尝语（丁）以为文之道必根忠孝性情之实而发然后可传传斯永久时（丁）初知为文仲舒一见竒之许以有成（丁）兹受知圣天子致荣膴累显官于丈焉頼归省邱陇道经义门谒仲舒之庐而宿焉仲舒间示（丁）义门诗巻皆宇内巨公名文（丁）反复详玩赧焉瞠乎其后乃圣天子澄清海甸广励学宫弘宣教铎亟取君家义范垂示来兹纶恩指日下矣（丁）赋短歌书之末简顾（丁）言何足为义门重庶（丁）名得藉义门以贻不朽尔里人张丁孟兼拜手书
孝不遗厥亲义不辞君役克全兹两端稔足久雍睦世俗习浇漓君家仍朴遫世俗尚浮屠君家尊儒宿文章夙擅名道义素积蓄覃恩表闾门用是敦颓俗末学勉追随步趋恐不足漫作短歌行聊以将颂祝
寄桃源郑征士
予往山中时赋诗寄桃源郑征士有云桑麻别境仍鸡犬晓夜空山自鹤猿今来江左每怀旧趣而不可得乃以二句析之为韵赋古体十四首首六句觅便寄之且以表予之思云尔
桑字
我思桃源山林谷春昼长云生岩石静花落泉水香笑我不归客何年返耕桑
麻字
何年返耕桑与子种桃花山中寻白鹿石上看红霞竟日得辞后相从饭胡麻
别字
相从饭胡麻已与尘事絶致身在烟霞此心比冰雪便当赋归来共话经年别
境字
共话经年别令人发深省悠悠感飘蓬恋恋依乡井漫尔结茅屋遁迹桃源境
仍字
遁迹桃源境日对青崚嶒涧响惊夜雨云寒冱春冰况此人事絶沈忧岂相仍
鸡字
沈忧岂相仍浩然乐幽栖山空夜花落木密春鸟啼我厌朝市居揽衣起闻鸡
犬字
揽衣起闻鸡寤寐恒展转怀亲念已频觐主颜觉腼欲寻旧篱落听吠山家犬
晓字
听吠山家犬烟霞故深窈上拂穹宇髙下俯人寰小泠然风露凉落月林开晓
夜字
落月林开晓白云散幽舎翩翩笙鹤回井井神仙下中有好修人浩歌美清夜
空字
浩歌美清夜翩翩挟天风采芹碧涧底看奕青云中洞口有霜瀑飞流落晴空
山字
飞流落晴空青云上可攀念子氷雪姿媿我尘土颜长歌采芝曲白云满前山
自字
白云满前山杳杳入苍翠风清鹤在林夜静月堕地惟有屋下泉汨汨来何自
鹤字
汨汨来何自泉鸣昼寂寞春暖涧草生鸟弄林花落山人盍归来为伴林间鹤
猿字
为伴林间鹤松老枝叶繁石烂不复觉丹成竟忘言幽响亦何处云萝自啼猿
送童良仲归兰溪
尝读登科记犹忆庚子年君名乃亚魁众口争称传岂惟宗党重亦为闾里贤授官得要地尚尔客幽燕音书或间至途路动逾千不谓兵革起陵谷成变迁南北遂阻隔相望各一天我思曷怏睹心若揺旌悬君世居兰溪我家浦水邉相去固甚迩鸡犬声相连胡为万里别不啻参商然人生出处异会晤实因缘去年朔方平君挈家南还相逢逆旅中把手话缠绵江城寒雨歇泥淖穷巷偏促席竟及夕剪烛夜忘眠或于风雪际围炉拥青毡哦诗出险语欲压石鼎聫君才十倍丕顾我何能先譬诸觕粝女效颦媿妖妍又如低飞鸟敛翮避鹰鹯此情胶漆投此义金石坚还返仅半载慰藉肯弃捐兴言久居此浩然乡思牵今日既得请促装买归船功名非吾事身世图生全故山有敝庐读书可终焉昔有钓游处西郊及东阡邻翁縦谈谑岁时罗酒筵非学髙尚隐实且脱忧煎闻之使我惊我亦思林泉我生素狂瞽窃禄徒备员几欲乞归养日夕心干干念君挽莫留告别一何遄探囊竟何有怜剩三百钱沽酒劝君饮为君冩拳拳蒸雨急如洗薫风爽微肩到家可计程定及秋月圆
送郑叔车还乡
蘓太史平仲序（附）
浦江义门郑君仲舒北仕于燕二十有余年不闻问亦且十年仲舒之子叔车居常皇皇如也王师既下燕叔车即告行于尊长往迎方燕之下也凡在仕籍者徙而处之汴京者有之徙而处之两淮者有之挟而致之南京者有之而踪迹仲舒之所之言人人殊或言南京或言两淮或言汴京又或言于时仲舒已解官不在行间仍留燕也然言之南京者十五六从者惑于所之叔车曰古人之寻其亲也无方而获见焉者多矣况我父有方乎燕也汴也淮也南京也吾无不之焉则吾父当无不见焉又奚惑乃行行次京口遣从者走南京访焉比从者至于南京则仲舒之于南京也二日矣方卧病逆旅从者以告叔车叔车兼程而至仲舒见而悲悲而喜喜而不知病之去体也内交于仲舒之士佥曰仲舒幸哉有子如此真无忝义门子弟哉余窃以为叔车之来子职也而其事则殆有阴隲之者使叔车竟絶江如淮如汴如燕不先之以从者如南京至不至从何而知之先之以从者矣使仲舒之至也后一二日则叔车亦且如淮如汴如燕矣叔车行万里外而仲舒客南京卧病而愁居左右就养将仰之谁哉今仲舒甫息肩弛担而从者遄至乃若期然叔车遂得共为子职仲舒享其养而安焉此非人也天也明年春仲舒谋归拜其先人墓勿克命叔车代之行张孟兼氏与叔车居同邑且亲喜其能子也为诗以饯之率诸缙绅和之而属余序之
晚秋气始肃逺客早知寒登舻越重河长路浩漫漫郑君去故国水宿更风飱因兹构沈绵伏枕在江干昔年仕朝簮济济仪鹓鸾有子长阶庭娟娟秀芝兰兵压隔温凊恨不生羽翰流言日纷起念之热肺肝燕山尚氷霰汴水犹波澜既忧滫瀡阙复恐衣裳单未知亲定所岂悼行路难愿学朱寿昌厯访遍川蛮望云朝屡怅见月宵永叹睽违十五载夣寐何时安一旦遇中途两恨共相看阿児悲且喜揾泪不能干阿父病随愈倾倒为汝欢细询尽故旧相语夜向阑几人乱离后骨肉能尔完况乃四十指举族无一残会当返故里髙堂舞斑斓因事尚留滞遣子先往观急归报尊长庶使众心寛忝予同乡邑羡伊子职殚移忠谅由孝踵美登王官荆花既烨烨桂树亦团团好将丹一寸书入青琅玕
送郑仲宗听宣
客里论心绪山中有隠居毎听深竹雨还钓碧川鱼翻笑归难得多缘计不踈好将天上语子细报乡闾
咏茶（金华之茶产于龙门者为最佳龙门宋太史读书处也）
佳品龙门产先春长碧芽瀹泉分玉乳烙火试云花沁入诗脾瘦香清梦境赊相如故病渇饮啜转风华
过梅节悠故宅
梅溪尚可作吾亦溯微湍力罢千金括谋回万乘銮孤忠殉社稷乱石塟衣冠依约曽栖处枫邱血尚丹
登聚寳山分韵得春字
踪迹怜身拙登临纵目频江山如好客花乌故余春落落行藏异悠悠歳月新数茎初白髪朝夕为思亲
西洲曲
送郎下西洲畏侬不回顾恨煞浪头风转向烟中树烟树冷茫茫风来吹断肠赠我双环镯不如置道傍
金华洞天
洞天万仞落空翠神仙何年上青霄蛟龙已去荒窟宅鸡犬无闻遗井瓢氷湍洒洒暗犹落岩雪阴阴春不销我欲乘风问生术林间黄精深雨苖
北山草堂
草堂面面近嶙峋白石苍苔不染尘涧瀑倒吹千嶂雨山花迟发半岩春云封竹戸常无径僧到斜阳可结邻松下茯苓今已老那堪车马悞闲身
题鞠隐堂巻
玉雪为颜白髪鲜児孙满眼见曾玄彩衣献寿三春酒黄菊当期九月筵天上蟠桃今已熟堂阴萱草故争妍丹青觧冩名门徳留取家声奕世传
展闻人先生墓
闻人先生孟兼受业先师也往拜墓侧诗以哀之
免魄何年掩少微裵回马鬣涕频挥十年灯火人何在一代文章事已非衰草含烟天漠漠空林落叶雨霏霏伤情更有山阳笛吹彻梅花未忍归
秋兴
白露盈盈上碧枝蒹葭正老月明时危楼独倚聴歌细静榻孤眠琢句迟厯乱松栖乌梦幻纵横枫落鹿踪迷琅玕戞玉千竿外疑有髙人住水湄
都中赠风鉴僧
祖师相法此心通西笑长安只向东自我作灾还作福与人言孝复言忠看得定时原不定悟来空处转非空八识田中横七尺大家归认主人翁
漫兴
梨花半开夜雨催无奈李花如雪堆门前美人不见来东风杨栁吹千回
青骢骄嘶金鞿衔美人二月裁春衫江头麦秀青渐渐西湖放船开锦帆
杨栁词
栁色青青栁叶齐送君江上朔云低妾似栁条全繋恨君如栁絮逐东西
槎得鹅児嫩欲黄轻寒初试怯罗裳柔条不禁随风舞薄恨犹能繋妾肠
赋得可怜人度可怜宵
灯花剔瘦鬓上蝉梭鸡雨声泣红绵瓦盆盛水渇如漆埀额不照鸦纹玄青奁无脂陂陀小单衾着膝看霜晓饥虫食粉化蛾飞芙蓉尽干春燕少去年买坞种杨栁春去采芝秋缚帚荒烟碾尘髙似树蛴螬朴墨入马口空条渐老月渐稀月时空有雨洒衣花房遣梦化为蜜醒时不见蝴蝶飞三更食蜜如食淀寒鸦孤栖不穿线鬼母轻揺蜀国弦外孙慵贴邯郸绢天河水决弓声催漏板铜销冷如箭香軿叠绿垂花铃乙夜采兰烧至丁忽剪茱萸作秋宛懒从镜里留星星龟甲无心老红晕横取金蚕报双鬓鹅黄不度（阙）上风蜡泪新痕为谁尽
补牛尾八阕乐歌辞
葛天氏之世人民康乂乐由此兴始教三人操牛尾投足而歌八阕考吕氏春秋颇载八阕之名然而乐辞不传后世间有拟作率以今辞敷古题虽多昌明之气终鲜邃穆之风乃按其时代以补为歌辞
一曰载氏
彼民之初生兮靡慝彼熙载兮不知不识彼一人兮操要会以立极
二曰玄鸟
鸸之来民迎禖矣鸸之归民财阜矣相甲厯以制冝之子兮勤施
三曰遂草木
而萌肇茁而彚弥稷乃攘乃剔蕃其质中我宫室中我琴瑟
四曰奋五榖
种之嘉播乃畬（叶音賖）出而作赵其镈仓斯千祝百年乃昭率育乃游鼓腹
五曰敬天常
聿康回自神兮彼天折其柱维民彛俶乱兮畴日监而在兹乃维其斁（叶音妬）乃安其度
六曰达地功
若掘大象兮调太鸿乘精拱黙兮耳目内通维率九寰以承流兮顺轨从风亮天工兮一人斯隆
七曰依地徳
彼奠而靡隳兮惟厚取财而勿匮兮惟百耕者余饩宿陇首俾我不武法其阴徳
八曰总万物之极
睠羣生气莫阏芸万百一何轕应不求兮聚必夺绍物开智兮一物胥逹
白石山房逸藁巻上
●钦定四库全书
白石山房逸藁巻下
（明）张丁
撰
太极宫碑记
浦江县治东南不百步有宫曰太极宋嘉定乙亥间知县锡山尤君烨以邑祝厘请祷之事逺诣广福观观在仙华山下去县十余里许非便谋创此宫前建三清殿后敞层闳以祀星君廊庑翼如重门外辟观者欣豫莫不起敬遂闻于朝徙仙华旧额揭焉仍命广福观道士徐思恭主领宫事崇真灵以居之至正戊戌罹于兵燹宫毁道士王无为乃铢累寸积明年建三清殿又明年建门台亡何仙去其徒王洞观图终先志复建东西庑既而庖库诸室皆成凡其教之所宜有者严奉靡不如式飞甍伟栋金碧交辉视旧观益有加焉于是介广福观夏文班谒余文记之葢常以为天不可得而名言也以其不可得而知也故尽以示之然后日月星辰之所以昭晰风雨云电之所以变化仰而观之天之所以为大者无不在于是矣道家以清净无为为教所谓太极焉者岂名其所不可名而一归之于天者乎虽然圣人有作治具毕举将跻亿万生民于仁寿之域生斯世者莫不遂其生养休息之期熙熙皥皥晏然乐于闾阎井陌间则太极者何往而不在乎以是求之天亦无不在矣岂非所谓归之于天者而名言之也抑古之为仙者不择地而处若今之所称琳宫珍馆则在于深山密林穷岩絶谷之地往往车辙马迹所不通太极宫则在于亨衢广市间无有深密穷絶之可名不亦古仙人之遗意欤有若王君师弟能修其学以兴废起坠为任述前人之所志可不谓之知道之士乎哉浦江之北有山曰仙华如旌旗铁马风井雪壁最号胜竒黄帝少女实升其上县倚山而为治昔之所以建宫于是者夫岂偶然之故哉至若作新其旧克继成志庸不可无述以示将来遂为之诗曰
仙华之山仙上升列壁千仞虹电腾其阳作邑治所冯有宫翼然引峻嶒粤有至人道大弘穷索妙理非瞢瞢氤氲磅礴判未曾何有下浊清上澄阴阳阖辟姑有称万理各具物以承属之至人道乃凝久视六合俦其能泽流教衍征替兴岂与人世夸云礽地由森爽驱浊蒸百灵来降鸾鹤乘寳圅玉笈差层层仙籍浩渺开金縢红云翠雾萦觚棱十洲三岛恍在登神光逮贲犹烛灯眷令作者良匪矜声容巍峩俨若増寿以贞石宜服膺
游禹门记
禹门禹贡龙门也亦曰禹门渡两山石立河出其中广不百步世谓禹凿所传三月鲤鱼上渡而为龙处也其东岸曰看鹤堂尤孤峭不可下瞰西为梁山即吕梁也北曰建极宫作于道家者流祀禹神也故刻石十余多元名臣为文地极幽闲烟云水石之聚虫虵罔象之居相等桃花开时河水方显殷声震雷殆异境也并河之东为太史公墓墓前为庙有晋永嘉中殷济树碑今皆圯于河裵回良久作龙门之歌下山日已昃是日到子夏墓墓在新丰里新丰之南曰通化里即文中子讲学处也问遗迹故老无存皆不得已明日得东皋子黄颊山诗东皋子文中子弟也名绩字无功以琴酒自娯隐黄颊山题是诗山壁诗极幽永非唐以来人语宋熈寜初李公寿始访其地刻石县学因载所游其石阴附以龙门之歌龙门兮天开河水兮天来我思古人兮何在哉禹门在今河津县云
商巫臣祠碑记
维书曰在太戊巫咸乂我王家又曰在祖乙时则有若巫贤贤咸子也则巫氏父子世为商辅矣而巫咸尤见诸子百氏书夏邑有山曰巫咸顶志以咸隐于是为名顶故有巫咸祠遗甓存焉莫知其所始山麓有庙寻废葢宋崇寜间邑大旱祷巫咸得雨请于朝赐封王号见断刻云洪武八年冬县令阎畜等即其顶作新祠而以巫贤称惟巫咸古贤臣也生而为治功在王室没而为冥泽及后世矧能出云为风雨而民以望岁者望之其可谓虚也耶是宜食享其土不诬乃为作迎享送神诗使敬祀之而亦以纪其成焉诗曰巫山兮巉巉神隠兮中岩神去兮千古盍睠兮我土神化兮为雨风云兮上下吁我民兮匪神何怙山云兮浮浮神宅兮山之幽神降兮我留于荐兮我羞我享兮以雩匪钟鼔兮为娯吁愿我民兮不渝神享兮何之风雨兮其驰神我兮不违我望兮以思吁乐年岁兮惟神自兹
元故十二府君坟记
呜呼是惟我大父公之坟也公生于元至元戊子四月十一日卒于重纪至元庚辰七月二十日以明年十二月一日塟于徐山其塟也乡陈箎先生为志方堂后公二十有六年祔以安人陈氏丁生也后既不及表见墓上顾思先美不传死且不瞑目于是用悉取陈先生之志以繁其辞着兹石焉公讳镇字安卿号平斋由始祖干四府君至五府君四世矣自下名或阙而以行称五府君兄弟七人子六人有十三府君子三人有五府君子一人二府君子五人一为浮屠其四遂支为东西南中派云有五府君娶钱氏生省元颕中是为南派于公为髙祖省元娶胡氏二子维纪维字维之娶陈安人生我博士公曲江讳梦龙娶潘夫人生曾祖讳一清字宗尚娶安人生伯祖山早世次即公也公生而倜傥遇事廓落无阿私意自未冠时即承家料理得撡縦取予之术浸成其业有急告者不问亲踈咸怡然济之乡豪右有非义必委曲摧阻令不得骋故毁誉毎相半而公卒确行其志不少夺凛然有古任侠之风族人某早世家落有孤女茕茕旦夕莫能给公叹曰古之人尚推其余以济不足况同气耶遂以女归与诸女居鞠之长成嫁于邑士公欲筑室营迁而母卒因恸哭曰母氏勤于内治不能享一日安遽为终古之隔欲养而不可得痛忍言哉凡岁时祭祀必泣下沾衣自免丧以至于终身无不皆然父性豪迈日具酒享宾客公侍左右有所顾欲辄下视唯唯莫勿如听毎或至夜分犹温温笑语未尝告倦父亦甚爱之先是公庻弟与人小隙至诬以死事公甚慕义且能干知其为寃之曰君辈争利故忍以骨肉害人耶仇乃叩头谢曰君仁人也某愿乞伏改悔厥后果帖帖皆公力也公嗣与豪于甲讼田有隙值道有饿殍近大父居厚遗其尸主诬公吏亦受赇证成其狱弟亦上状有司请以身代因得明察其奸而罪之于某乡里称为二难云公娶陈安人无子次叶徐姚生子四女二孙男七孙女三享年五十有三呜呼哀哉（丁）初生甫晬而公疾作且呼乳者育（丁）抚（丁）之首而欬曰吾未耄恐斯疾不起得见孙乎茍有成吾愿足耳及临殁犹以为言呜呼哀哉小子（丁）不能谨公之训顾未有所就而辱公之言为甚痛尚忍云乎兹惧羣行湮没他日无所考质姑直记所闻以俟当世盛徳君子请铭焉岁次乙已秋九月九日孙（丁）谨记
元故勉卿府君行状
府君讳邵字勉卿生元大徳癸卯八月二十七日卒至正甲辰九月四日寿六十有二以是年十一月十三日庚申祔塟祖妣安人之墓初曾大父娶于氏始生丁大父时以大父孑立寡兄弟殊不怿及得府君则释然喜髙祖博士公见府君襁褓中尝抚其首曰他日大吾门者耶博士公既不可作后有以博士公言告府君辄泣下性好学已而干蛊废笔砚尤尚本实不喜浮华恒语人今世人自称我儒士也及观其言行相戾不啻天渊吾不能儒但求无媿此心而已识者以为名言常题所居之壁曰仰不愧俯不怍以励子弟谓茍能无背斯言始可为人顶立天地耳中年慕神仙家术尝从会稽真人许旡文游旡文得至人之学独授以修炼之诀府君于是谢诸家事独处一室无昼夜寒暑趺坐木榻身如槁木自是不御衾不交睫者十年其肌骨如百炼金或按之则肃然可象故人识与不识咸称为神仙中人先是丁大父与豪于某讼田有隙于指道上饿殍近大父居阴厚其主使诬于官大父府君兄也官为赇惑府君奋身不顾叩大父上状乞以已代已而得明其非罪而罪于某乡里咸称府君之贤府君狷介刚正无阿独意其树立有卓然不可挠者尤放浪形骸凡事不介蒂于胸臆嗜酒口不谈尘世事恶论人臧否遇饮经醉大笑而已俄而寒疾作既愈十日再作又十日竟逝矣先娶方氏次娶郑生子五人长燕次庸为石峡书院山长次隆次雷次址女二长适于次适洪呜呼府君无恙时执丁手而语曰汝稍以文墨见称我死汝其状我丁不敢背谨用列此大概道记其行仍书为两通一焚诸兆前一藏诸家柜俟当代盛徳君子尚乞文焉
元故贤十九聘君行状
府君讳天锡字君予自先清河复迁之祖至府君十三世矣曾大父讳维字维之隠徳弗耀大父讳梦龙字曲江仕元为湖州路学正父讳一寜字宗望娶方氏生府君兄弟凡四人府君其长也府君性至温谨怀亲邻咸有恩人皆称为长者其读书则求大义不事章句养亲未尝去左右朝夕问起居寒燠损益其衣服大父甚钟爱之及长善理家政而无阙失弟妹皆抚育之或筑室俾其营迁先是世居南山之麓去今居五里许府君以宗姓众多惧异时不恒聚见乃造厅事故基遇岁时集长幼序拜其间尤敦于宗亲有不给者济之尝曰以吾身论之皆吾祖宗所分忍自饱暖乎春秋祭埽先茔礼毕率其子弟列序兆前告之曰某府君塟于斯平生修其徳行其善娶某氏生某子言卒必泣下曰汝等谨识之为人极和易一以诚接物或不知而忤之者辄不与较故人亦爱敬而不忍欺毎平居正衣冠坐堂上严恪端肃若无人者行步不东西顾视踪迹皆可尺寸数遇僮仆未尝厉声色执勤服劳者皆忻忻如也时宗藩有竒府君才者辟为营田都总管府治中辞不赴至正末邻盗羣起将入县境乡里亦乘间窃发毁人室庐独府君之居相戒不敢犯后府君卒已久邻里旄倪犹喃喃不忘一语及府君必举手加额甚至有洒泣者府君生于元至元壬辰正月十五日卒于至正庚子四月二十日寿六十有九娶朱氏夫人亦生于壬辰四月十三日先府君三年卒于丁酉十一月初五日寿六十有六合塟县西施礼山之原子三长坦翁次泰次祜女四长适朱某夫人之侄也次适石某次适楼铁次适陈厚孙男五曰瑶福骥安庆曾孙男八曰叔祥和祯佑禧道襗礿呜呼哀哉丁于府君为从孙府君在时丁数从过先世墓下语以前人往事丁闻知为尤详迄今言犹在耳而府君已殁矣慨想羣行不白于后世直记其大畧将求当代立言大人志之以图不朽云
唐珏传
唐珏字玉潜会稽人也少孤能力学以明经敎授乡里子弟而养其母至元戊寅浮屠总统杨琏真伽利宋殡宫金玉故为妖言惑主听发之珏独怀痛忿乃货家具行资得白金若干为酒食阴召诸年少享于家众皆惊骇前谓曰平日且不敢见今召我饮又过礼不审欲何为虽死不避珏因泣数行下谓之曰尔辈皆宋人吾不忍陵寝之暴露已造石函六刻纪年一字为号自思陵已下欲随号收殡之众皆诺中一人曰此固义举也然今无有知者恐万一事露祻不测不得终志奈何珏曰吾已筹之矣更当易以他骨焉众如珏言夜往收其遗骸瘗兰陵山后种冬青树为识约明日复来会出金帛为诸人寿戒勿泄也琏又易宋内为诸浮屠乃裒陵骨杂马牛枯骼筑白塔号曰南镇以为陵骨良已镇而不知真骨之独存也亡何汴人袁俊为越治中招珏为子师间问曰吾闻越有唐姓者瘗宋诸陵骨岂君邪坐有指珏者俊大竒之举手加额曰先生义士豫让不及也窃闻髙义之日久矣不意得与先生处因讯珏以故甚贫俊亟为买田宅业之先是珏卧疾一日梦吏持文来曰帝召君速之行至见宫阙邃丽一人冕旒中坐旁一人延上殿又数黄衣进揖珏曰頼收遗骸无以报俄曰苐报良田二顷有妻孥以养乃复揖及阙翻然而觉莫省谓何已而会俊料理事如梦中有谢翱者文丞相客也与珏友善尝感珏事为作冬青树引语甚凄苦时读者莫不洒涙翱字皋羽闽人亦竒士
赞曰予读晋世家知赵氏有后也非程婴公孙杵臼莫傅其孤今十七庙不食而有暴骸之难独珏能瘗之甚义乎哉呜呼珏一布衣耳其视程公孙何愧哉千载而下有国士之风者非珏其谁与归
释登西台恸哭记
登西台恸哭记者粤谢翱之所作也宋丞相文信公值国已数起兵南服翱布衣也倜傥有大志会丞相开府时杖策军门署以为谘事参军后丞相死翱恸知已之不复故登斯台以竹如意撃石作楚歌招其魂若其恸西台则恸乎丞相也恸丞相则恸乎宋之三百年也西台者子陵之西台也始翱哭于夫差之台句践之国又于此升台而哭者亦登岘践华之意始
故人唐宰相鲁公开府南服予以布衣从戎明年别公漳水湄
释曰按文公丙子七月开督于南剑时徳佑二年也公时年二十八明年正月文公引兵趋漳州谋入卫道阻不通三月入梅州五月兵出梅岭其别者是年也按称唐鲁公而不姓者犹韩愈称董晋为陇西公之类
后明年公以事过张睢阳及颜杲卿所常往来处悲歌慷慨卒不负其言而从之游今其诗具在可考也
按戊寅十月文公引兵至潮阳十一月兵溃被执遂北徙留燕至至元壬午赐死时年四十七谓其悲歌慷慨卒不负其言而从之游者葢指其题诗张睢阳庙也
予恨死无以藉手见公而独记别时语毎一动念即于梦中寻之或山水池榭云岚草木与所别处及其时适相类则裵徊顾盼悲不敢泣又后三年过姑蘓姑蘓公初开府旧治也望夫差之台而始哭公焉
按乙亥文公募公于赣州后守呉门除江淛制置使知平江府公过姑蘓而哭也在乙酉之岁时年三十七乃落魄呉楚间始有屈平逺游之志而其志诚可哀已又按公祭文公章贡之别言犹在耳水寒天空老目如霰其所以记别时语而不忘可知矣夫差台在州治之西
又后四年而哭之于越台
此丙戌年也按行述谓公是年过勾践行禹窆间北乡而泣焉时有冬青树引别唐珏玉潜云
又后五年及今而哭于子陵之台
按乙丑年公从先君钥登台时年始十七后丁亥公复过而哭焉谓今者在庚寅之冬时年四十二矣公之所以必记其年者葢不忘其先后本末之事焉
先是一日与友人甲乙若丙约越宿而集午雨未止买榜江涘登岸谒子陵祠憩祠旁僧舎毁垣枯甃如入墟墓还与榜人治祭具须臾雨止登西台设主于荒亭隅再拜跪伏祝毕号而一恸者三复再拜起
按友人甲乙若丙者意为呉思齐冯桂芳翁衡也今虽不知其然惟三人同登时诗可考见也三人者皆知公之心故与之俱而比其名者隠之之辞号恸者三葢节之以礼也
又念予弱冠时往来必谒拜祠下其始至也侍先君焉今予且老江山人物睠焉若失复东望泣拜不已有云从西南来淹浥浡郁气薄林木若相助以悲者
江山人物睠焉若失云者其乃痛宗社之陨絶乎谓昔从先君及有云西南来云者其乃念家邑丧亡而思亲之不可见乎
乃以竹如意撃石作楚歌招之曰魂朝往兮何极莫归来兮闗水黒化为朱鸟兮有咮焉食歌阕竹石俱碎
古之人有遭谗迸逐者或闵其魂魄离散而不复还故为辞哀之其人未尝死也杜甫剪纸招我魂正此类也然文公既死而公以歌招之者其有得于古道焉葢公虽哀而不过于伤而伤之在彼是皆至诚恻怛得性情之正非若妇人恸而已按朱鸟南方宿也咮鸟首也春秋传古之火正或食于咮故咮谓之鹑火而火正配食于火星者以其于火有功故也葢宋以火徳王而繋于南化云者以其难化而化必于南文公有功于宋犹星有功于火也亦以朱鸟配于宋焉其友方鳯过公墓有诗懮之朱鸟食何向正此谓也歌阕竹石俱碎葢哀之深而不自知也
于是相向感唶复登东台抚荟石还憩于榜中榜人始惊予哭云适有逻舟之过也盍移诸遂移榜中流举酒相属各为诗以寄所思薄暮雪作风凛不可留登岸宿乙家夜复赋诗怀古
相向者与客相向而悲也唶叹声其或有感而叹也东台去西台若干步云逻舟者巡舟也移榜中流举酒相属为诗寄所思者葢哭始歇而悲之未忘也亦性情之正而不为事物所移所感之心始终如一不少变而愈深此君子之心忠厚之至也至于雪作风凛虽不可留又且登岸宿乙家复赋诗怀古其于登台之心则一而已斯可见公不忘之意也哉
明日益风雪别甲于江予与丙独归行三十里又越宿乃至其后甲以书及别时来言是日风帆怒驶逾久而后济既济疑有神阴相以着兹游之伟予曰呜呼阮步兵死空山无哭声且千年矣若神之助固不可知然兹游亦良伟其为文辞因以逹意亦诚可悲
明日者登台之明日也别甲者别思齐于江也与丙独归者与桂芳同归又明日至其居也甲后书来谓风帆怒驶葢甲与公同气其所见者响应若是非真有神之助也葢公之至情逹乎中正而若有见焉其焄蒿凄怆之着也如此按叹息谓阮步兵者此特援比其哭之一辞若公者又非其比矣
予尝欲仿太史公着季汉月表如秦楚之际今人不有知予心后之人必有知予者于此宜得书故纪之以附季汉事后时先君登台后二十六年也先君讳某字某登台之岁在乙丑云
按公行述谓多所著书如季汉月表皆采独行仿素之际予未得而尽见也登台后二十六年者在庚寅之冬其后六年公卒于杭思齐方鳯径往杭买舟载棺至钓台而塟焉其后会稽杨先生维祯为文以哀之而刻之墓上仍题其墓曰粤谢翱墓葢从其初志焉余谨按文公死年四十有七今公之死也如之呜呼惜哉
后跋
箕子痛殷亡过故墟而欲泣焉以为近于妇人乃作麦秀之诗以歌咏之歌咏者忧宗社之音也今翱之恸哭西台也毋亦悼斯人之已非悯亳社之既屋义激乎中而情见乎辞又岂异于箕子欤且翱在胜国时无禄位之寄及运穷物改而能恸夫知已以及于国迹之异于箕子也然则居箕子之位者乃及不见其歌而亦不见其恸也其本心宜何如哉百世之下秉贞尚义以能发乎中心之愤愤者非翱其谁欤予后翱之生私心景慕每诵其文多微言于是忘其愚陋本诸遗意以详释其记使后世知有箕子之歌于前而有翱之恸于后也虽然若翱固未可以喻于箕子也吾独惜翱之时有箕子之位者而无翱之恸也后之秉史笔者尚庸考于斯清河张丁识
释冬青树引别玉潜
冬青树引者宋文丞相军门谘事参军谢翱之所作也宋菆宫在会稽境内元杨总统欲利其金玉以宋王气在是矫诏发之当是时山阴唐珏见诸陵已发乃策菓夜使人收贮遗骸骨塟兰亭之山种冬青树为识翱珏之故人也至元丙戌入越尝登越台恸哭丞相故时有斯作焉自古忠臣义士所见畧同若唐谢之为岂易所谓同声相应者耶玉潜珏字也
冬青树山南陲九日灵禽居上枝
释曰山南陲者山之南邉也九日者旸谷上有扶木九日居上枝一日居下枝昔羿射日中其九日九乌皆堕惟一日焉灵禽者乌也乌者阳精也精为魄今九日居上枝者魂升其上也日者君之象也
知君种年星在尾根到九泉护龙髓
按至元丙子元兵入钱塘厥后杨总统易宋内为诸浮图造白塔于兴元寺徙置诸陵遗骨及天下民籍戸口其内星在尾者岁在寅也犹唐薛仁贵为吐浑所败叹岁在庚午星在降娄之类以今所言其必有不利于时者矣
烜星昼陨夜不见七度山南与鬼战
烜星者常见之星隋天文志烜星者在位人君之象也夜不见犹春秋传曰夜食之类七度未详山南已见上与鬼战未详
愿君此心无所移此树终有开花时山南金粟见离离白衣人拜树下起灵禽喙粟枝上飞
金粟山名昔唐玄宗至睿宗之陵见金粟山冈有龙蟠鳯翥之势谓近臣曰吾千秋万岁后宜塟此今宋陵寝既获安矣故援以比尔离离多貌言其陵之多也白衣者衣以白衣也昔燕丹送荆轲易水上宾客知其事者皆白衣冠况其有君臣之义乎灵禽即乌也杜甫拜蜀乌之魂者良有是乎
后跋
予既注皋羽登西台恸哭记又以此诗读者未易通其词旨故为之疏以便参考而自质焉适文献黄先生之门人傅藻氏以书来谓闻之文献者曰扬总统初欲利殡宫之金玉故为妖言以惑主听而发之越中王修行一日出金帛与诸恶少众皆惊骇而请曰平日且不敢见今乃有赐不审欲何为虽死不敢避因徐谓曰尔辈皆宋人也吾不忍陵寝之暴露已造石圅六刻纪年一字为号自思陵以下欲随号收殡尔众皆诺遂夜往收贮遗体骨而塟种一冬青树为识此歌诗之所为作也其说如此予以旧注颇有异同亦既以书致鄙见于傅君矣故未即以旧闻非是而未加改定姑书一通寄傅且书来言于此以问该洽者庶几予言或可再正而未晚也丙午正月十日张丁识
白石山房逸藁巻下
●跋张孟兼白石山房诗巻
义门郑渊
古人未尝欲隠也其忠不行然后放情肆志于烟霞泉石间葢不得已也同邑张君孟兼筑室白石山中为读书之地其志岂欲隠哉葢欲养其所学以适当世之用耳方今明良相逢千载一时孟兼负其所学幡然而起亦既施教成均主事祠曹幼学壮行之志将于是而展焉行见道徳文章衣被后学上承圣天子之宠光是则白石山房将藉之而有余荣其视指终南为快捷方式者皆见弃于吾孟兼孰得孰失当必有辨之者矣
●张孟兼集附录
刘伯温玉兎泉铭（并序）
自古有以势轧天下箝人口使和已者鲜不由细微以及大此奸人之素能也故髙之马莽之祥瑞惟其言而莫之违然后大诈行而大欲得矣秦桧之事宋髙宗也以岳将军之武之忠且排构之杀其身以及其子反以为功而宋之君臣莫不从其指则亦何求而不得哉玉兔之泉以清美为建业城中第一岂昔显而今堙者桧实知之耶或有善察土脉上穿井之术者密以语桧而神之以白兎耶则皆不可知也夫桧之网民设诈岂下于髙莽哉白兎之是非无闗天下之大事是故贤人君子忽之而莫与较于是乎鄙夫谄子遂探其意而夸之以为佞是益不足辩也金华张孟兼悯泉之芳洁以奸久所污而铭以雪其寃爱物之良心也予亦悲之为之作后玉兎泉铭铭曰鸣呼泉乎夫何辜为桧所污世无呉隠之孰昭其诬呜呼泉乎尼父大圣犹言其主瘠环与痈疽白兔之传夫何伤于尔欤桧死为蛆泉洁自如我作铭诗泉惑斯祛呜呼泉乎终古弗渝
宋景濓重题玉兔泉巻后
泉地产初何与人事世目之为贪为盗不过藉其名以厉人行泉固自若也金陵有泉曰玉兎甘洁异常或者悼其不幸为奸桧所发或者以桧之恶无污泉之清争出巧辨哓哓不自休呜呼安得荘生齐物之旨语之者哉部使者张君孟兼将上山东出示此巻请重题其后题已孟兼曰先生可为调人之官矣一笑而别
送部使者张君之官山西宪府序
天地正气絪缊轮囷不折不回行乎太虚在物受之则为獬廌为屈轶在人受之则为刚烈之士刚烈之士贵势莫能加威力不能变参乎气化闗乎治体其重于物又不翅千百焉呜呼邪正不两立正气伸则邪沴廓清矣我国家始建国江左辄从泰元之请立按察司设官分职弹劾百僚所以伸正气也迄今埀二十年宪度益严遴官益精有若山西佥宪张君孟兼尤号称职者也孟兼性鲠亮不喜为依阿人有曲必面白之虽惭沮羞缩不暇顾然亦无它肠当良朋盍簮酒酣耳热抵掌笑谈胸中森然芒角必尽吐出乃已其气衮衮不衰名上中朝选教胄子久之迁南宫奉常奉常南宫掌礼仪郊祀之事无以摅其耿耿及今出持使节知孟兼者讙曰孟兼行哉民生休戚无不得言吾见轺车夕至而封章朝上也贪赇舞法吏吾见望风畏詟解印绶而避去也民寃之不伸戾气鬰结吾见涣然而氷释也孟兼行哉虽然鸷鸟之扬扬不如威鳯之雝雝狻猊之强强不如祥麟之容容刑法之堂堂不如德化之雍雍人不务德则已茍有德焉又何憸壬之不革行哉憸壬革行正气之复正道之行也孟兼盍于此而留意哉吾乡先达自宋以来绣衣持斧赫赫见称于时者凡六七人嗣芳猷而继遐轨窃于孟兼望之孟兼行矣孟兼精于古之辞前御史中丞刘公极称道之尤深名理之学其与李证应奉往复论性书上彻九重之听蒙召对左掖门士林以为光荣云
故叶夫人墓碣铭
山西提刑按察司佥事张孟兼请余铭其大母叶氏之墓凡三年矣予时供奉词林日以文墨事上竟弗暇为今蒙恩休致家居而孟兼亦予告省亲道过于门又复以前事为属其言极惨戚予何忍不为孟兼一铭之乎孟兼之言曰大父年踰六袠而未有孙及生孟兼具牢醴飨贤士大夫且曰吾衰矣不意垂殁之年获抱孙焉于是贤士大夫咸起举觞为寿未几大父亡大母见孟兼辄泣尤爱怜之孟兼病创疡浸淫被体昼夜啼不休大母与我母范鞠诸房中亲为傅药节宣其食与衣见其学步学言毎为喜动颜色已而叹曰恨不令汝大父见之年十九礼宜使室始离大母左右游学城南师事闻人先生辨析六艺采刺为篇章久之乃归大母喜倍于前已而复叹曰恨不令汝大父见之岁己巳朝廷下诏求贤以图治安州县不以孟兼为不敏交章荐之孟兼将赴京大母执孟兼手泣而言曰汝大父念汝甚唯寐忘之不幸不见汝之成立汝今欲入官当夙夜尽心以奉公上庶几不辱于前人老身虽即瞑目无恨已孟兼谨佩服之弗敢违既至蒙恩擢国子录转主事仪曺迁丞奉常凡厯八春秋屡思谒告觐省动有物尼之洪武五年十一月二十日严君以书来曰汝大母今日终临终无他言惟曰吾年七十又四分当死百无所歉于中独惜不与吾孙一相见耳孟兼读已五内分裂恨不即死相从于地下礼部尚书陶公白于丞相府遂以上闻获还哭于墓次时大母祔塟大父徐山兆域距卒时已三十四日矣自时厥后孟兼出为今官寻升山东提刑按察副使痛念禄足以充养而大母遽捐馆舎尽然伤心然非辞章无以白大母之行而泄孟兼无穷之悲焉所以不避谴呵而频渎于执事者职是故也予闻之亦为之怆然呜呼今何忍不为孟兼一铭之乎叶氏讳某杭之仁和人父信母某氏世以种善闻年三十归浦阳张府君镇初府君娶同县陈氏无子叶氏来为之侧室性慈惠柔顺事陈氏如事姑复好施与逢单窭无依者捐所有物资之弗靳三族翕然称其贤生一子垕二孙长即孟兼次善一孙女适某四曽孙钧朝干全予自少龄恒得惊风疾数涉阽危赖祖妣金淑人保抱携持以全性命窃禄熈朝位跻法近常思有以发扬潜德而一时故老号称能文辞者先后澌尽竟无从求之方战惕不自寜而孟兼乃惓惓征铭弗懈亦可谓知其所重而竭报本之诚者予颇愧焉呜呼余何忍不为孟兼一铭之乎虽然孟兼以文章政事着闻当世绣衣直指威詟暴强其大父母虽不获见亦足以慰九泉之望铭与不铭未足深议也铭曰
君子抱孙以其继宗也斯勤斯恩奚暇计其瘝恫也珠之藏槖玉之藴璞寳之俾有终也为盘为敦光烛于外大显厥庸也乐石勒铭树之林茔马鬛其封也
元故一乡善士张府君墓版文
浦阳江之上有大姓曰张府君天锡字君与懿然笃厚人也自成童时辄知孝敬日趋大父母父母侧问衣燠寒而进退之年既长益推锡类之仁凢亲故有弗振者时恤其匮乏后惧族逺情踈筑室南山麓为序拜旅饮之所长幼之节粲然不紊其于惇爱广顺之道有所赖焉然不是以为足寒食十月朔泛埽先世诸茔必厯告嗣人曰此为某府君其名行若何支系若何本末如连珠已而泣曰吾髪种种矣茍不言尔等当不知土中为何人慎识之勿使牛羊践履其上平居正襟危坐终日不妄动即动足迹亦有恒度抚世酬物一以诚有犯之者任其轇轕两耳如无闻尤不喜以疾言厉色加人人愈爱慕之虽仆媵亦从化俯首趋功驩欣如也及殁不问贤不肖皆叹惋悼惜有至泪下者至今语及府君犹举手加额称之曰长者长者云府君之裔初自清河迁已厯十有三世曽大父维大父梦龙湖之儒学正父一寜妣方氏府君生于某年月日殁于某年月日寿若干以某年月日塟于县西通化乡施礼山原配室朱氏妇道克修前卒竟合塟焉子三坦泰佑女四朱某石某楼铁陈厚其婿也孙五珤福骥安庆曾孙五某某昔汉之万石君家以孝谨闻于郡国虽齐鲁诸儒质行咸自以为不及若府君为人寔有石氏之风奈何士习不古文有余而行不逮尚有愧于齐鲁诸儒又何敢望君之藩垣哉是可叹已坦等遣从孙太常丞丁征濓勒铭墓门濓闻至正初宗藩贤王有竒府君才者辟为营田总管府治中府君辞不赴今故不以为称而题之曰一乡善士张府君墓并感其事而铭之铭曰
生之温守之仁发之淳行之新以饬其身以伉其门以寿其子孙
髙季迪西台恸哭诗
越人谢翱尝为宋丞相文山公之客公死之十二年登钓台祭公以哭自为文识其哀曰西台恸哭记东阳张孟兼特示求诗仆感其谊遂赋一首
峩峩子陵台其下大江奔何人此登髙恸哭白日昏哀哉宋遗臣旧客丞相门丞相既死节有身耻空存北望万里天再拜奠酒尊阴云莫飞来恍如载忠魂所哭岂穷途中抱千古寃上悲宗周陨下念国士恩凄凉当世事感慨平生言空山谁知哀惟有猴与猿岂不畏众惊声发不忍吞人言天有耳此哭寜不闻愿因长风还吹此血泪痕往堕燕山隅一洒宿草根田横去已逺兹道不复论作歌悼往事庶使薄俗敦
书刘伯温序张孟兼文藁后
龙门宋濓
濓之友御史中丞刘基伯温负气甚豪恒不可一世士常以屈强书生自命一日侍上于谨身殿偶以文学之臣为问伯温对曰当今文章第一舆论所属实翰林学士臣濓华夷无间言者次即臣基不敢他有所让又次即太常丞臣孟兼孟兼才甚俊而竒气烨然既退往往以此语诸人自以为确论呜呼伯温过矣濓以无根葩泽之文何敢先伯温今伯温之言如此其果可信耶否耶纵使伯温非谬为推让者才之优劣濓岂不自知耶伯温诚过矣惟言孟兼之才与气则名称其实尔今观所造孟兼文藁序嘉其语粹而辞达他日必耀前而光后其惓惓犹前意也伯温作土中人将二载俯仰今昔不能不慨然兴怀孟兼请濓题识序后因书伯温昔日之言以表吾愧操觚之时泪落纸上洪武十年三月二十五日

