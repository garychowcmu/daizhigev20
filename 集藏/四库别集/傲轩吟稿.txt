傲轩吟稿 元 胡天游 

  



　　钦定四库全书 
  

　　集部五 
  

　　傲轩吟稿 
  

　　别集类四 
  

　　元 
  

　　提要 
  

　　（臣）等谨案傲轩吟稿一卷元胡天游撰天游名乗龙以字行号松竹主人又号傲轩岳州平江人当元季之乱隐居不仕邑人艾科为作传称使天假其年遇明太祖必为刘基宋濂则殁于顺帝末年也其集兵燹之余仅存十一传称其七岁能诗巳具作者风力名藉藉一世视伯生子昻不输一筹今观所作大都悲壮激烈而颇病麤豪非惟未足抗虞集赤未足以敌赵孟俯传所称者殊过然长歌慷慨之中能发乎情止乎礼义身处未季惓惓然想见太平犹有诗人忠厚之遗其在元季要亦不失为作者也集中陌上花诗小序误以钱镠为梁元帝颇为乖舛盖兴酣落笔记忆偶疎庾信桂华之语误读汉书王维垂杨之句讹解庄子取其大端则小疵可畧论古人者正不在寻章摘句间矣 
  

　　乾隆四十六年十一月恭校上 
  

　　总纂官 （臣）纪昀 （臣）陆锡熊 （臣）孙士毅 
  

　　总校官 （臣）陆费墀 
  

　　●钦定四库全书 
  

　　傲轩吟稿 
  

　　（元）胡天游 撰 
  

　　○七言絶句 
  

　　七歳游法兴寺 
  

　　山色摇光入袖凉松阴十丈印回廊老僧读罢楞严呪一殿神风柏子香 
  

　　春词和韵 
  

　　緑窗红烛制春衣宫様花纱要入时玉手怕裁双鳯破并刀欲下更迟迟 
　　日射珠帘试晓晴隙光斜上宝钗明碧纱窗下无消息闲数呉蚕几个生 
　　自寻蜀纸写呉歌小字斜行未省多娇懒却嫌春战冷手拈牙笔倩人呵 
　　暖风深巷卖花天争买繁华袅鬓边拣得一枝红踯躅隔帘抛与沈郎钱 
　　双鹓不惜涴泥沙闲逐吴姬鬬草芽赢得阿娇金半臂背人含笑入桃花 
　　贪逐春风趂伴游不知明月上梢头儿夫若问归迟意几度穿花避紫骝 
　　昨日江头看緑杨归来学得两眉长低声更向萧郎问又恐眉长不称妆 
  

　　横桥阻水 
  

　　浮江积雨水连天杨栁依依一钓船白发篙师多意气向人先索渡江钱 
  

　　冬暖 
  

　　冬令偷春多得暖灞桥无思可吟诗江梅一树都开遍不问南枝与北枝 
  

　　看画马 
  

　　九重天上看飞龙大地骅骝一扫空白发塞翁多意气眼明空见画图中 
  

　　赠星士龙困 
  

　　涵空一碧湛虚明中有蜿蜒睡未醒好待夜深风浪息看渠吞吐一天星 
  

　　赠医士刘碧源 
  

　　老去刘郎鬓未华枕中鸿宝鼎中砂仙源十里蒸霞色半是桃花半杏花 
  

　　寄友 
  

　　忆子自昔乗羊车数月不见今何如潭边日日看流水恐有泝流双鲤鱼 
　　君家竹好别来久有客解道今平安最忆窗西万竿緑几番清影上儒冠 
　　河南桥头旧酒垆酒边曽共歌乌乌髙楼百尺应频上还有诗人共醉无 
　　谢家庄上分携日一曲骊歌醉里聴惆怅芳卿梦中意人间无路寄叮咛 
　　传闻借得街头屋堆面如山不□车何日相逢一尊酒溪桥踏月夜还家 
  

　　晓日芙蓉 
  

　　也傍清池也傍篱醉红娇嫩晓尤奇晴光却是多私意偏照池边带露枝 
  

　　壬辰歳草昧蠭起比屋皆煨烬区室幸存自扁曰傲轩因题八首 
  

　　柴门竟日无车马芳艹沿阶一径荒珍重祝融随世态煌煌不到冱阴乡 
　　百屋堆钱等梦回春风多误燕归来如何四壁都无物独向人间傲刼灰 
　　松竹阴阴緑四围可怜天亦爱吾庐床头兎册依然在不独秦人种树书 
　　丧乱离羣一老夫悲歌谁与和乌乌柴门尽日不难闭俗客如今亦已无 
　　风尘澒洞灵光在煨烬萧条鲁殿存事有至难今两得傲轩犹我我犹轩 
　　独酌何须问主宾兴来鱼鸟亦相亲苍松翠竹真佳客明月清风是故人 
　　避世谁能好采芝山深谷絶路逶迤南塘只在人间世满眼干戈似不知 
　　武陵桃花落红雨邵平瓜圃生秋风不及南塘松与竹青青长对主人翁 
  

　　男从军 
  

　　十五束发去从军背剑腰刀别弟昆男儿不洒临岐泪觱篥数声吹出门 
　　雨沐风餐夜枕戈东征未了北防河当时只道从军乐谁道从军苦更多 
　　自古男儿要自强腰间金印有时黄时来不用龙泉剑手搏楼兰献庙堂 
  

　　女从军 
  

　　二八女儿红绣靴朝朝马上画双蛾采莲曲调都忘却学得军中唱凯歌 
　　从军装束效男儿短制衣衫淡扫眉众里倩人扶上马娇羞不似在家时 
　　栁营清晓促征期女伴相呼看祭旗壮士指僵霜气重将军莫讶鼔声催 
  

　　○七言律诗 
  

　　赠宗人胡以兴号海观【以兴名镇】 
  

　　何年鼓棹泛鸿蒙尽卷蓬瀛入望中老蜃喷空开翠巘巨鳌吹浪湿珠宫天浮析木星河外地尽扶桑日本东说与井蛙应不信更携银汉附鹏风 
  

　　赠余公图画楼 
  

　　一幅生绡天尽头水光山色上帘钩似将崔白千年轴挂在元龙百尺楼霜叶扫鸦描落照湿云和鴈卷清秋纷纷纸上争姸丑还识无为妙处求 
　　髙人有眼看山川不费从来买画钱万古丹青垂宇宙百川楼观倚风烟人行槲叶林边路鸟没芦花影里天我欲与公添一笔寒滩蓑笠钓鱼船 
  

　　灯花分韵 
  

　　寸烬能偷造化权花开花落自黄昏岂凭根本栽培力暂借膏油养育恩隔幔乍疑笼日幄展屏聊当避风幡雕零满案无人问付与青娥淬鬓痕 
  

　　双头莲 
  

　　一枝瑶柄倚风清两面红妆鬬日明张孔断魂埋玉井尹邢妖魄寄金茎双鸾俯镜东西照百子分房向背荣若使此花还解语好将兰臭与谁平 
  

　　牡丹花 
  

　　相逢尽道看花归惭愧寻芳独后时北海已倾新酿酒东风犹鏁半开枝扫空红紫真无敌看到云仍未可知但愿倚阑人不老为公长赋谪仙诗 
  

　　寓中水楼秋夕 
  

　　残暑峥嵘入夜平羇怀牢落傍秋生断云推月吊孤影髙濑挟风来逺声山店辟纑松火细水楼欹枕葛衣清余年饱食惭疎放回首南州欲用兵 
  

　　患疟 
  

　　阳消阴长巧知时夕去朝来似有期初若抱氷増战栗终如坐甑剧烝炊闺中郭索不我借句里髑髅空自奇拟倩冯夷诉颛顼为令驱出宁馨儿 
　　衰病伶仃一老大桃笙六尺傲朝晡天公有意存吾道疟鬼无知害老躯肝胆轮囷犹顾我形容枯槁似非吾有时怒见不平事强起挑灯看湛卢 
  

　　寄内兄余牧山【名阙字和仲】 
  

　　少年亲故尽豪英回首家山一怆情桑梓连云俱寂寞松筠鬬雪独峥嵘生憎赤帻何时白须信黄河有日清珍重加餐莫轻出共留老眼看升平 
  

　　乱后访旧有感 
  

　　粉墙朱户旧婆娑今日重来满緑莎恋恋绨袍知己少纷纷纨袴少年多看灯深巷思行乐呼酒长亭忆醉歌惟有河南桥下水儒冠依旧照嵯峨 
  

　　夏夜闲歩 
  

　　野色寥寥一犬鸣戌楼初鼓絶人行哭声未断歌声起渔火将残鬼火明月暗荒村愁有虎烟迷行树看如兵羁怀世故千忧集竟夕彷徨睡未成 
  

　　遣闷 
  

　　昏昏如醉复如痴半榻残书两鬓丝世故扰攘思乐日暮年艰苦忆儿时对人言语惟称好狥俗文章懒出奇斗酒十千无觅处闷来消遣只凭诗 
  

　　偶成 
  

　　郑虔官冷饭不足杜陵髙歌劝归来古人失意有如此嗟我不去胡为哉山中屋庐殊未破门前稻秫已堪栽扶犂有子健如犊不信石田荒緑苔 
  

　　观除目 
  

　　君王轻爵重艰危欲把铜山铸虎符天上故人修诏草山中幽子看除书轩裳衮衮争先进肉食纷纷媿逺图戡乱扶颠今日事不知亷蔺果何如庆 
  

　　李千户纳室 
  

　　辕门佳气晓氤氲觱篥筵开酒半醺鸾扇低回人似玉虎牙颠倒从如云花开秾李春犹小帐掩流苏夜正分从此谈兵应有助木兰元是女将军 
  

　　寨居干粮呉景祥 
  

　　甑有尘埃釡有蛛匡围未解意何如西山紫蕨和云采南谷黄精带雨锄门外更无千斛米腹中空有五车书呉江见说深如海何惜余波活鲋鱼 
  

　　忆孟兄季弟 
  

　　兄弟相看各一方别来俱各鬓成霜江山千里犹比屋风雨几番能对床海燕年深长作客塞鸿天逺不成行擎杯莫负黄花酒来看南塘万竹长 
  

　　诣石牛寨谒汤元帅 
  

　　函谷门开隼脱鞲独携霜骨傲穷秋故无六祖三间屋羞上元龙百尺楼老禇独怜胜翠被布衣犹待解貂裘明朝拟访林边竹还许吟驴借我否 
  

　　送县官之京 
  

　　五鼓船开不可攀金门报政几时还半帆花雨征裳重满院松风午梦闲名字竟通青琐闼恩荣暂造紫宸班重来拟望苏民瘼倚杖江头聴佩环 
  

　　上知州 
  

　　紫气迢迢下玉京天教五马镇山城一轮明月何曽缺百里昌江无此清草木回颜沾徳泽豺狼侧耳避威名山中病叟头如雪愿借余光一照荣 
  

　　上县尹 
  

　　圣主恩深及草莱侍丁特许免科差天边鳯诏今重见江上马夫犹未回八十苍颜怜我老一双青眼望公开倘能替换扶衰病结草丹心死不灰 
  

　　讥讽黄兰谷 
  

　　雨花风絮两飘飖兴味都非旧寂寥白足懒穿云外履翠眉低按月中箫重拈晓镜添新发旋试春衫减旧腰金锁玉函千载恨争如云雨似朝朝 
  

　　赠方道士回沔阳 
  

　　天上神仙白玉畿山中道士紫烟衣风尘澒洞双鳬去城郭荒凉一鹤归碧海青桑谈世故丹田火枣悟玄机明朝又向江头别回首空山叶正飞 
  

　　挽方贵卿 
  

　　河南桥下旧英雄半百年华一梦中五夜忽闻呼启启九原堪恨去匆匆孤鸾吊影菱花掩怨鹤无声蕙帐空斧钺朱殷今日事埋香有地不如公 
  

　　○五言律诗 
  

　　挽友 
  

　　壮年犹緑鬓大梦忽黄梁白骨随归棹清魂寄异乡孤鸾空吊影双鴈又分行独洒梅花泪临风奠一觞 
  

　　有感 
  

　　老鬓若霜蓬如何独守穷还家犹作客废学愿为农日月龙蛇雨山川虎豹风床头新酿熟思与故人同 
  

　　送侄胡文章修江馆 
  

　　我祖文章伯余光耿未休圣朝崇学校犹子重箕裘蠧简三生债皋比几度秋登髙还小鲁观礼复从周琴为知音鼓珠宁暗室投小奚藤作笈长铗蒯为缑细栁牵征袂飞花饯去舟嗟予倚市拙壮子异乡游白酒春风席红灯夜雨楼生徒交授受宾主迭赓酬章甫仪刑重汤盘徳业修多能宜下问博学更旁求勿谓青毡冷母贻素食羞句休吟苜蓿交重择熏莸忽忽山川异行行歳月遒竹林难共醉江树搅离愁幕阜山前屋修江月上钩白云飞暂逺莫惜重回头 
  

　　和禽言 
  

　　泥滑滑 
　　泥滑滑十歩棱挣五歩蹶我行欲借东家驴一蹶翻然四蹄折呜呼宁可徒行费脚力驴死家贫偿不得 
　　提葫芦 
　　提葫芦遍走街头无酒垆田家米价贵如玉斗酒十千无处酤呜呼客来一笑茶当酒迩来风尘茶亦少 
　　婆饼焦 
　　婆饼焦新妇腰鎌孙荷樵原头麦熟空满垄丈夫尽赴征西徭呜呼土铛敲火泪如雨婆饼不焦心自苦 
　　归去乐 
　　归去乐蜀道崔嵬天一角青泥百折费跻攀灔滪翻空波浪恶呜呼朝避长蛇夕猛虎干戈满眼归何所 
  

　　○五言古风 
  

　　闻蛙 
  

　　鸣哇出塪井意气何骄盈乗阴集阶除夺我经诵声喧阗自相和外此无他称讵谐宫商调虚辱鼓吹名陋哉孔稚圭过誉非人情焉知朝阳鳯锵若韶钧鸣 
  

　　暴雨【时闻花马平章领兵收附蕲水】 
  

　　层云生遥岑倐忽腾万马回飙振髙树少女弄娇姹苍茫乾坤合惨淡精灵下天明亦韬光毋乃龙战野须臾万里霖砰湃动檐瓦端如挽天河千斛罄一泻潢流走街衢陋室漂盏斝疾雷无时休壮士为瘖哑书生掩卷坐颇媿漂麦者坐忧滔天来浩浩失华厦吁嗟造化力妙手谁能假阴气划开除万象了如画江山若再造社鬼争自诧天公亦何知龙驾正鱼雅川源日流血草木染腥赭为谢滂沱功一洗气潇洒 
  

　　白绵岩【宋叛将刘忠驻兵于此】 
  

　　峭壁削寒铁古藤哨饥鼯风云含厚颜幽子方踟蹰维昔大盗起横行掠荆湖睠兹崔嵬颠驻彼枭雄徒豺狼据要地麟鳯无全躯腥血被林峦遗金委榛芜磷光杂宝气永夜犹扶疎圣代开承平崇冈失崎岖秋风散樵牧蔼蔼桑麻墟静思天壤间陈迹分贤愚江山一片石过者尽涟如奈何千仞青名与鼠辈俱凭髙发幽愤胸次森戈殳无由出云雨一洗前朝污 
  

　　钟宝潭【俗传永宁乡有寺寺有灵钟一日雷雨洪水太涨钟出至此潭后止洪山寺】 
  

　　积水太古色临深思无邪连峯俯澹■〈氵頺〉暗浪鸣谽谺苍茫蛟龙穴窕窈鱼龙家何年万石灵走此千丈洼传闻苍山北有寺凌飞霞惊波驾蒲牢白昼谁能遮至今所厯地断石如破瓜年深事既往至宝难披沙平生好古意此语信非夸乃知跃冶物岂就世俗挝想象追蠡姿徘徊大江涯翻然忆泗鼎长啸惊林鸦 
  

　　寓钟宝潭书怀 
  

　　解剑濯潭水一弹三吟哦宁为猛虎行不作无鱼歌髙堂絶尘嚣衿佩罗菁莪时来佳主人慷慨倾悬河斗酒出肺肝为君起婆挲丈夫感意气岂在黄金多 
  

　　四老图 
  

　　吾闻橘中老颇恨愚人摘戋戋一幅绡有此四仙迹从今固蒂术一枰三尺璧昼梦或惊回耳边如搏击 
  

　　有卒 
  

　　有卒升我堂手执丈八殳自称千夫长意气何粗疎公然踞髙榻狞色如于莵顾盼傍无人摇头捋髭须时时越几席颠倒案上书我欲呵咤去恶声恐相随含愠姑与言但夸身手麄昨日战城西杀逐诸贼奴髙马我夺得丈夫亦知无奋臂好临阵呌嚣若呼卢袒跣过无礼貌狠心弗舒夫子进顽童互乡亦何诛当其遇阳货唯诺无趦趄豺狼正满野章甫多泥涂区区一介士焉敢拒武夫逊辞庶免侮且复忍斯须日暮方出门临行更踟躇 
  

　　观莲 
  

　　清池莹人心俯见荷叶背南塘非不佳无此青钱盖沉沉古镜净濯濯明妆对凉风似留人幽赏心独会天公亦解事一雨不破块小呼巫阳云浣此倾国态髙盘捧跳珠错落无小大恍疑逢二妃迎笑争解佩低昂巧簸弄明月聚还碎冯夷不相容转盼何所在人生总虚幻伫立増叹慨聊将一饷间了我看花债濓翁不我待谁复同此爱长啸归去来余芳满襟带 
  

　　夏昼睡起一凉快甚 
  

　　炎歊困亭午推枕目犹眩檐光射茗椀髙壁走惊电开窗山鸟度倚杖松阴转凉风惠然来林影一时乱徘徊入怀袖颠倒弄书卷披襟领嘉贶顿尔扫烦倦乃知封姨功百倍班女扇无由均此施独享腼有面王师正南征荷戟汗如溅 
  

　　○七言古风 
  

　　渊明采菊图 
  

　　葛巾翩翩玩秋风元熙有此归来翁南山荒径亦何有黄花迎笑篱之东平生闻道不愠穷冷澹亦与黄花同风霜歳宴吾与汝肯逐桃李争春红寒香盈把欲谁赠绕篱三嗅心冲冲停云逺在天一方八表惨淡将焉从渡江仍孙马化狗伐荻小儿蛇作龙忧来惆怅清樽空解事白衣乃相逢一觞进我忘忧物浩歌目送南飞鸿 
  

　　拟赋荆轲馆 
  

　　咸阳宫中头白乌燕丹掩面声呱呱函关得免岂天意祸福倚伏如摴蒱含羞忍耻丈夫事一朝之忿非良图黄金未肯求郭隗白刅顾乃希专诸尔轲见之真不恨樊也投首尤无辜悲歌易水监毛发胸次佀欲无西都男儿临事贵敏速胡乃把袖终踟蹰鸿毛性命效一掷造物不肯成枭卢悲哉秦人信狼虎事势固与齐桓殊赤刀应有或侥幸矧可生致编其须武阳乳臭不足俱旁观骇汗一计无长虹万丈空贯日恨血竟自洒他裾全燕席卷果谁过古今罪状何纷如子云弄笔不少借嗟子要亦非庸夫悲风萧萧寒日孤空山废馆荒平芜雄姿劲气不可见仰天椎缶呼呜呜 
  

　　黄陵庙 
  

　　黄陵祠边春草齐黄陵庙下春波肥鹧鸪飞飞宫树緑日落未落湘云低祠中帝子重华妃明妆窈窕如芙蕖哀弦五十泪如雨此恨只有江山知飞龙之车无定栖乗风倐忽苍梧西吹箫酌酒心自苦云屏霞帐归何时茜裙娇小谁家儿未识人间生别离轻舟相呼采莲女来看祠前斑竹枝 
  

　　赠缝者魏夫 
  

　　元康相业夫何如郑公故笏今有无风流云散子孙在能事尚与他人殊髙轩长戟非所顾并州快剪真吾徒庐儿左右亦安有指挥自有金针奴明窗无尘大几净组练拂拭澄江铺弥缝细意妙熨帖心如两翁当国初青天五色了无迹巧手失笑娲皇疎短长窄狭俱中度趂时剪制丽且都要令土木咸文饰岂但击壤歌唐虞噫嗟古道去日逺沐猴被虎何纷如世人重外不重内抚掌短褐矜华裾萧然桑枢一老夫纻布半作桑叶枯绮罗千金不足数荷芰落莫秋风孤云山之阳云满谷温其如绵软如縠攐而怀之可盈掬请君为我裁春服舞雩行歌洞庭曲 
  

　　赠黄梅谷 
  

　　髙人卒歳守穷谷自笑谷中无一物何年招得玉妃魂夜半挥锄种明月蓬莱么鳯不敢窥白云锁断横斜枝水边篱落岂无地空谷自是佳人居幅巾杖藜憩寂寞玉颜对坐两不恶长吟蹙额亦何伤谷有甘泉梅有蕚琼玑潄玉充诗肠歳寒与尔同风霜阳和一返冱阴室长铗已在煌煌堂山深谷絶谁为主樵斧伐柯乌啄子北风吹面君始归正恐梅妃有嗔语君家仙人石作羊山头石牛卧如床何如叱起畊云雨锄去孤根种禾黍 
  

　　寓钟宝潭解馆 
  

　　豫章先生无与俦人中铮铮陈太丘元方敷席季方杖照映左右皆琳璆清江环门山入楼楼头书客眼长碧无此主人无此客大瓢酌酒劝客留可惜江山有行色浩歌一声天宇白 
　　昔我之来栁依依今我之别山川落叶声离离停杯抚剑不能别此别不饮将何如长鱼横盘尾如箒六龙行炙膳夫手我自长歌子有酒男儿快意三百杯何须交臂令心哀北风吹人归去来 
  

　　途遇大风 
  

　　客子南游日欲落观溪桥头风色恶炮车云外天为昏走石翻江吹倒人桥头翁妪邀我宿呼酒张灯傍僮仆夜深无榻不成眠瑟瑟余威振茅屋明朝风定天宇白一笑促装三叹息迩来平地多风波不属江头阻风客 
  

　　罗节仲生旦招饮田家 
  

　　豫章诸仲如晨星节也落落人中英风尘澒洞每一见令我耳目开聪明凉风吹暑天气晶桑蓬悬门君始生黄公垆头开瓮卣压酒劝我频频倾浮浮瓦缶清复浊田翁侑坐酌康爵酒酣起舞为君寿葛天之民无此乐浮云世故未可期有酒不饮将何时人生少壮不行乐看我青鬓今成丝三山瑶草徒闻语碧海蟠桃在何许相期惟愿待清时努力兴门绳祖武 
  

　　赠道州赍诏太守 
  

　　大明宫前金作鸡口衔丹书封紫泥使星煌煌出天北天路幽险来逶迟轺车逺驻浯溪浒水畏蛟鼍陆豺虎杨君忠义不辞劳匹马南来布天语上苍久不闻雷霆老夫倚杖双泪零圣恩恻怛有如此嗟尔草木宁无情石牛山头槌画鼓短衣独速鹦鹆舞大瓢酌酒劳杨君气如长虹贯玄武杨君杀贼勇有余十年谈笑持旌麾腹中落落果何物兵甲之外皆诗书雄鸡一鸣天欲曙上马匆匆不回顾他时薇省问苍生为说来苏莫迟暮 
  

　　题幼安濯足图汉末管宁字幼安少与华歆为友山东盗起宁避地辽东依公孙瓒三十七年乃归时魏已受禅召拜大中大夫不就时歆已仕魏宁隠居终身少尝与歆锄地见金挥锄不顾又尝割半席而坐故云【歆字子鱼】 
  

　　山东豪俊何纷纷飘然乘风呼不闻余生亦足老辽海避世岂必如秦民归来问旧半零落乾坤割据濳悲辛青山未改汉家色焉知不有芒砀云摩挲两足共世走将来濯彼沧浪濵眼中驰驱何足道汗脚三寸曹丕尘黄金瓦砾少年事况肯斗禄污吾身平生子鱼今乃尔尚恨此耳无由新峩峩白帽千年真安得唤起图中人我当再拜公彻洗分我半席长相亲 
  

　　寓馆食虀戏主人 
  

　　蕨芽成拳笋作竿园菘卧垄春告阑寸心生意老犹壮郁郁竞长青琅玕筠篮撷翠风露湿瓦缶酿碧虬龙蟠开缄晓试膳夫手寸断日送先生盘堆金叠玉光璀璨未许苜蓿夸阑干铿锵拒齿发钧奏甘脆适口回儒酸填胸一洗鲑鳝恶顿觉肝胆生清寒朱门淳熬腐肠药何异鸩毒生宴安虀盐送老本吾分一饱已■〈扌弃〉如穷韩幸无羸角蹂吾圃秖有蔬粝同盘桓未知余生消几瓮俯仰日月双跳丸明当更作氷壶传大笑出门天地寛 
  

　　送秋江上人 
  

　　秋江上人锦江鳌峰人也卓锡于吾乡古天竺寺硕徳髙行闻于禅林与余交最善一日语余曰余自弱冠游昌江去儒为僧迨今二十有八载矣风尘澒洞道途梗塞二亲隔絶养生送死之道靡有其一虽僧俗异向而酌水思源孰无是心今将一归故里访桑梓省先人墟墓吁天叩佛以尽罔极之劳公能赠以言否余谓释氏之教宗于墨墨尚兼爱治丧以薄而夷子葬其亲厚何哉且大目犍连为佛弟子拔慈母于冥冥之下悲痛展转亘古所无盖恻隠之心发乎天性者莫不厚于其亲非众人可比岂慧剑之所能齐也耶吾儒谓仁主于爱爱莫大于爱亲余是以嘉秋江之行故于其别也歌以为饯冀同志者从而和之其词曰 
　　上人胸次无纎尘秋江之清堪比伦禅心十载光无际相逢一笑皆回春风尘澒洞犹未巳飞锡飘然访桑梓闾阎故旧如晨星一时相见应相惊头颅虽异风度在见人尚记儿时名玄关窈窕尊灵隔古柏号寒聴呜咽倾觞布奠了尘縁一片浮云留不得空山无人龙象悲松枝东向师还归昌江氷消春水緑此时呼酒临江湄为师一洗白足泥 
  

　　○吟类 
  

　　杨花吟 
  

　　吴江春水拍天涯江上风吹杨栁花花飞满空无处所随风直渡呉江水渡水随风太有情萦花惹草恣轻盈狂如舞蝶穿花径细逐流莺度绮城绮城楼阁连天际杨花飞入千门去飞去飞来稍觉多纷纷如雪奈君何珠帘绣箔深深见舞榭妆楼处处过楼中美人春睡起愁见杨花思荡子荡子飘零去不归杨花歳歳点春衣梦魂不识天涯路愿作杨花片片飞 
  

　　田家吟 
  

　　村南邨北鸣鹂黄舍东舍西开野棠坡晴渐放桑眼緑水暖忽报秧芽长老翁躬耕催早起女绩男舂妇炊黍犊儿狂走未胜犂蚕蚁半生犹恋纸一春莫笑田家苦苦乐原来两相补君不见踏歌槌鼓肉如山昨日原头祭田祖 
  

　　秋燕吟别汤元帅馆 
  

　　秋燕别华堂堂深秋气凉雕梁三四遶欲别更彷徨喃喃细语依檐额自说生来半为客绣户朱门惯往来青郊紫陌多相识十年人事顿堪悲王谢楼台非昔时骨肉凋零毛羽敝一生羞傍小家飞鸱鸮满眼难为伍好风吹落潭潭府陋质深蒙顾盻恩为君强作差池舞南塘犹有旧衔泥此日辞君君莫疑愿君努力加餐饭明年花时复相见 
  

　　鹘兎吟 
  

　　邨原西风动蒹葭深秋野火如红霞雪毛老兎夸三穴出没草根何趫捷银头饥鹘方贪饕刮趐下搏翻危梢兎兮惊奔战双股鹘兮疾力环三五须臾兎倦鹘亦疲二物俱丧还可嗤擅功惟有道傍父鹬蚌两亡俱付汝 
  

　　○叹类 
  

　　无鱼盐叹 
  

　　羹无盐飡无鱼吁嗟先生胡不归无鱼何以充口腹无盐何以滋肌肤太学韩公叹寂寞朝虀暮盐犹有余冯驩弹铗歌未巳素鳞坐见来行厨奈何淡泊两无有坐啮蠧简形容枯先生抚掌付一笑书中有味甘如腴人生饥饱皆梦幻风俗况与承平殊忆昔闾阎正殷富斫鲜煑海夸荆吴巨商满载出都会万船衔尾如鹥鳬和羮饲犬土同价物理盛极逢乗除风尘澒洞商贾絶千钱所得纔锱铢由来事势本无据变化反复如摴蒱先生谋道不谋食疏饭饮水真良图 
  

　　无牛叹 
  

　　荒畴万顷连坡陁躬耕无牛将奈何老翁倭倭挟良耜妇子并肩如槖駞肩頳骨怠汗淹肘竟日劳劳不终亩夜归草屋酸吟嘶祇有饥肠作牛吼却忆向来全盛年万牛蔽野无闲田干戈澒洞一扫尽觳■〈觳，束代殳〉就死谁能怜桃林荒塘春草緑眼底纷纷何有犊老翁无力待升平卧看牵牛向天哭 
  

　　无笔叹 
  

　　宣城鼠须不可索越南鸡毛不可得山中老颕飞上天九馆痴髯化为石晴牕无复秃千枝晓梦有时来五色一庭老叶扫西风袖手空阶看蜗迹 
  

　　无书叹 
  

　　六经既降诸子出后代枝叶何其多眼中万卷忽如扫无乃天意憎繁苛陈言故纸本糟粕吾道耿耿终难磨刼灰不赭孝先笥昼卧坦腹时摩挲 
  

　　○古乐府 
  

　　故人别 
  

　　故人别新人归大车小车当路衢路傍把酒相迎送尽道新人貌更殊故人含悲催上道回头却向新人笑黄金不铸玉郎心送故迎新何日了故人一去无回期新人还着故人衣玉郎遶床看画眉恰似故人初到时 
  

　　陌上花梁元帝妃每歳春月渡江归宁帝作书报妃曰陌上花开可缓缓归矣后人遂作乐府名陌上花因拟赋之 
  

　　陌上花开满陌金屋美人归未得流苏绣帐掩香尘目断君王片云隔九重宴罢移宫烛歌管声残更漏促自临宝榻拂鸾笺细字斜行写心曲陌上花开满枝掌中美人知不知翠眉蝉鬓今何似趂取花时缓缓归书中未尽叮咛意更遣青鸾口传语陌上花年年好掌中人年年老春光烂澷不归来转眼残红满芳艹一封书千万嘱油壁车黄金犊花边待花底宿缓缓归莫愆期 
  

　　○长短歌行赋 
  

　　次和砺诗渔父辞剑引 
  

　　江有阻兮路有岐时将迫兮来何迟子弗渡兮我心悲既渡子兮我何以剑为噫嗟行兮子无我疑 
  

　　子胥谢渔父 
  

　　江有水兮汤汤我将济兮无梁穷途事迫兮心皇皇俶丈夫兮孰舟孰航丈人之徳兮非剑何偿胡为不顾兮乃鼔枻乎沧浪噫衔恩誓报兮之死靡忘 
  

　　题陈抟移居图 
  

　　尊拳相交四海沸吁嗟先生不安睡翻然舍此复何之歳晏天寒日云暮幼妻弱子并两犍老臧反顾催着鞭酒尊棋局相后先大豖在道猫在肩先生之居白云里清风迎门鹤随处陈桥一旦拥黄袍何似山中睡方起石田茅屋今安在回首髙风三百载君不见古汴凄凉禾黍秋向来功业水东流 
  

　　题张以瞻云畊 
  

　　山磷磷石凿凿山石之间云漠漠短衣开云种寂寞良耜畟畟翻荦确云深不辨人与牛但闻挥鞭叱咤牛砺角傍人借问耕者谁晋侯之孙勃窣儿读书不食万锺禄却来云里亲锄犂云山地瘦禾黍薄噫嗟先生此东作一犂春雨土如酥共笑畊云计良恶耕云不恶亦不痴先生笑君君不知人间寸地出租赋力田不给公家需不如耕云之乐有深趣县逺山深无悍吏君不见田家催租夜打门先生作劳方卧云 
  

　　续丽人行【次韵】 
  

　　春江水緑春草长暖风晴麦摇翠光江头女儿踏春阳宫鞋蹀■〈爕〉双鸳鸯浓蛾扫翠夸时妆青梅如豆悬钗梁含羞避客依垂杨緑条花貌相掩映罗裙飒飒风逞香我欲临流揽其裳赠君江南充耳之明珰愿君回贮流波双饯君东风南浦之离章微辞谑浪空彷徨彤霞无影散巫峡飘然竟学孤鸾翔亦知佳人礼自防岂比濮上桑间行行云一去杳莫覩痴心空断相思肠 
  

　　幕阜山 
  

　　幕阜山髙一千八百丈我疑山头即天上扪萝蹑磴到山巅又如平地望青天始知天髙百万应无极幕阜苍苍一拳石洞庭八百古所传对此遥看如镜圆若还更上三万丈那知天下有山川 
  

　　醉吕洞宾画 
  

　　碧眼朦胧风须猎猎一朶仙花红衬颊瑶池宴罢九霞浆人世已非唐日月飙轮倚醉风泠泠玉山恨不扶飞琼城南老魅尔何物捉臂返顾如叮咛岩也睨之若螟蛉拉乾坤之隘兮不足供先生之髙枕杯洞庭之緑兮不足助先生之解酲噫今夜酒醒何处清风明月一笛瑶京 
  

　　修路 
  

　　羊肠一径依山度荦确硗嶅几千步使君有命催行程里胥传呼捉乡丁填坑伐堑如云集编木为桥石为级忽然堂堂成坦途无复当时九折危王阳阮籍应无滞来牛去马皆沾惠君不见太行之路车可摧蜀道之险尤崔嵬安能刬除俱坦坦王道在徳不在险 
  

　　给四江韵赋海棠 
  

　　街西街东鼓逢逢书生闭门续兰釭有美一人娇不语夜称唐妃领羣娏敲门索我南圃百尺之飞幢恍然失之神为愯遶庭如闻足音跫有花嫣然来锦江炯如真珠滴春缸又如锦斾摇长杠朱唇半启调新腔酡颜睡足琉璃窗天然富贵真无双一笑未了千花降麄桃俗李徒纷厖正须林下拜老龎惜哉胡不居空谾倾城倚市众所聜世人共辩珉与玒平章比拟言何哤陋儒抱恨騃且憃乃以鼻孔求他邦我来咨嗟久降■〈双〉对花压酒如流淙玉壶锦瑟声锵锵兴酣弄笔鼎可扛赏音一洗陵翁■〈目尨〉诗成絶倒付同调为我金石相舂撞 
  

　　题窗前松竹因自号松竹主人 
  

　　王官鳞鳞多士振振主人开窗如见大宾有琴无弦歌以娱客清风徐来如和金石停歌推琴请为客箴毋爽尔节毋虚乃心客谢主人勿剪勿伐同坚歳寒誓保霜雪 
  

　　长松为风所拔 
  

　　夜来颠风何太雄吹折老夫屋后之长松长松吹折犹自可有鹊养子巢其中巢倾子死鹊飞去哀鸣嗷嗷绕他树向来自谓安如山今日方知致身误呜呼长松尚有吹折时草藏之禽尤可嗤 
  

　　醉歌行 
  

　　醉中豪气如长虹走上髙楼呌天公问天开辟今几年有此日月何因縁月者阴之魄日者阳之精阴阳果何物产此团团形一如白玉盘一似黄金钲得非冶铸出无乃磨琢成茫茫太古初二气才胚胎金乌从何出玉兎从何来扶桑谁人种桂树何年栽东升何所自西没从何游胡为天地间奔走不暂休但见朝朝暮暮无定辀但见波波汲汲如奔邮催得黄童变白叟催得华屋成荒丘催得秦王汉楚忽抔土催得黄河碧海无纎流我有如渑酒劝天饮一石愿天垂长绳系此乌兎翼一悬天之南一挂天之北安然不动照万国无冬无夏无旦夕百年三万六千作一刻尽使世人老不得 
  

　　长寿晏道人自号阜云尝卖药游江湖有道术能致雷雨岁旱州官命祷雨有应一日以画龙半轴征予语因赋长句云 
  

　　幕阜何巍峩连云亦巃嵸两山苍苍知几重下有百尺潭上有千仭峰中有道人炯炯悬双瞳道人有道超凡庸结庐何年依乔松赤手捕得潭中龙抚而豢之如守宫一瓢寒渌银溶溶往往为人作年丰有时（阙） 
  

　　呉志道即居左凿池池中立石假山髙丈余络以翠萝环以清流旁创小亭为游息之所肩吾陈子扁之曰咫尺蓬莱作歌要余同赋因次其韵云 
  

　　吾闻蓬莱之山三万里盘根下插归虚底六鳌赑屃挽不前那得飞来窗户里寒姿颠倒白云间緑水错磨花玉齿老苔悬薜莽聨络髣髴玄洲环岛屿固知幻戏出人为岂有金珠隠空翠亭中老仙方晏坐醉眼狂花吐奇语省来一笑悟非真欲借鲸波洗眸子世间小大本无凭一视正须齐彼此秋毫泰岱孰雌雄沧海坳堂同一水呜呼安能自此乗清风下视尘寰渺何许 
  

　　赠吴丈任真 
  

　　王述掇皮皆是真知者惟谢公一人当时审其意不显肯独表表超出羣吴君大书任真扁其右观者骇愕来云云方今举世皆诈伪一真岂独能久存越雪蜀日众所吠皎皎千丈不如尺水浑纪信以诈全万乗宗悫以伪能回军轻言对朋友九疑对面生层云是真无用于国亦无用于人公如好真不自休只合逍遥之墟作采真之游否则吾不见汝封侯 
  

　　送李徳仁任祁阳和平巡检 
  

　　锦襜窄袖青蒙茸千金骏马飞如龙零陵侯使催上马别酒一笑千觞空流星白羽新月弓气如秋旻吐晴虹挂弓插箭出门去白面已作嗔人红傍人借问将军谁乃祖向来猿臂公此行为问向何许永州之野浯溪东浯溪有寨围千峰将军雄飞镇其中从来文事有武备欲与利器加磨礲往歳弦歌动邻邑三年化雨沾顽童东安父老旧相识但怪章甫成军容曽闻零陵古佳县山川清旷无边烽寨前花开春酒熟细栁夹道清蒙蒙胡床夜琹山月午晓骑突出蛮烟浓鸣弦忽作饿鸱呌马头迸落双飞鸿健儿提酒酌大斗短角细吹梅花筩封强无虞王事少此乐孰与将军同君不见壶头六月火云热大将鞅掌亲从戎将军官闲贵忧国摇谷正赖怀柔功方今天子重边徼选擢勇鋭无卑崇男儿努力树明徳谈笑自可求殊封长风吹吹送枯蓬行尘目断心无穷他年得意马蹄疾锦衣归拜明光宫 
  

　　闻李帅逐宼复州治 
  

　　西南佳气清如水一骑星驰传好语陇西将军天下奇夜半杀贼收城池我城周遭闯贼垒将军飞入储胥里城中妖血渺长衢帐底渠魁睡犹美将军掩袭信有功人物自是南州雄惜哉士卒多苦暴弱肉强食鸱鸮同君不见往昔经过清我野老稚逢之无脱者至今妇女堕戎行闾里萧条泣鳏寡呜呼贼退将军留老夫忧虞犹未休 
  

　　青山白云歌思余嘉宾也风尘澒洞南北不通音问隔絶思而作之嘉宾母梦吞云而生小名云孙【嘉宾翰林院判】 
  

　　青山之青无可名有山以来无比青白云之白白如羽倐忽变化腾青冥我本青山人结庐白云间白云长往来青山淡无言朝同白云出暮共白云还白云一旦舍我去惟有青山相对间人言白云好我爱青山佳青山何所有细水泛桃花白云何所之金银宫阙天之涯浮沈异世如尘泥我思白云云不思洒扫青山石髙歌白云诗黄尘吹空暗江海我但醉眠闻鼓鼙愿随长风一息九千里唤取白云还故庐青山青山堪采芝白云白云胡不归商家霖雨久寂寞卧龙不起畴其依瑶姬老矣髙台非云兮云兮知不知浮云万变果何益不如深山抱石而幽栖噫嗟归来兮帝乡须好不可以久居 
  

　　石牛寨 
  

　　痴牛偃蹇不服厢天风吹落千仞冈明河在望归不得化作山头一拳石皮毛剥落封苔钱千古万古眠云烟呜呼安得秦鞭起觳■〈觳，束代殳〉短衣归种汶阳田 
  

　　述志赋 
  

　　繄余生之碌碌兮承祖考之余辉方髫年而志学兮思踵武于前徽丁文运之再昌兮期一举而遂志何中道之多艰兮终抱志而莫展霜毛飒以垂领兮惧五十而无闻挟陈编以私淑兮庶弗坠于斯文嗟蚩蚩之世俗兮纷贱目而贵耳顾区区之鲁人兮尚弗知乎尼父青黄眩而莫分兮美恶混而相同计微功于呻诵兮希速化于颛蒙朝卑辞以致币兮夕怠色而忘礼羣飞点而玉涴兮众口烁而金毁毛嫱靓立而自扬兮曽不伸乎蹇修投双璧以行媒兮反效颦之是求谓骅骝为下乗兮以款叚为疾走揖歌采于道周兮登碔砆于犀椟般纷纷其得志兮长裾曵地济济而相望俛争食于鸡鹜兮仰阔视而扬扬余方索居孑立而无与俦兮聊逍遥乎林下睇浮云以舒啸兮倚翠竹而为伍崇丘纷其枳棘兮时览徳而踟躇哂饥鸱之疾盻兮攫腐鼠而吓余龙门崒嵂以干云兮亦何往而不我偕彼瞡瞡之蛙淖兮夫岂入于我怀何容媚世以穷其道兮诚有识之所嗤使子为倚市之娼兮孰与夫空谷而幽居抚青萍以自珍兮曰有待夫知己倘千金而非吾徒兮宁挂壁而无齿惟圣贤之不遇兮亦皇皇而西东矧吾人之数奇兮敢背道而愠穷韪达观之无不可兮付出处于流坎苟素志之靡违兮又何伤乎蹙頞正余冠之崔嵬兮理余瑟之铿锵良时巨不可以再得兮姑从容而徜徉 
  

　　傲轩吟稿 
