极玄集 唐 姚合

提要
原序
巻上
巻下
 　 
 
提要

　　《极玄集》二巻，唐姚合编。合有诗集已著录。合为诗刻意苦吟，工于点缀小景。搜求新意而刻画太甚，流于纎仄者亦复不少。宋末江湖诗派皆从是导源者也。然选録是集乃特有鉴裁，所取王维至戴叔伦二十一人之诗，几一百首，今存者凡九十九。合自称为诗家射雕手，亦非虚语。计敏夫唐诗纪事凡载，集中所録之诗，皆注曰右姚合取为极玄集，葢宋人甚重其书矣。二十一人之中，惟僧灵一、法振、皎然、清江四人不着始未，祖咏不着其字，畅当字下作二方空，葢原本有而传写佚阙，其余则字及爵里，与登科之士一一详载。观刘长卿名下注曰宣城人，与唐书称河间人者不同乂。皇甫曽注天寳十二载进士，皇甫冉注天寳十五载进士，以登科先后为次，置曽于冉之前，与诸书称兄弟同登进士者亦不同。知为合之原注，非后人抄撮诸书所増入。总集之兼具小传，实自此始，亦足以资考证也。  
　 
原序

　　唐诗数千百家，浩如渊海。姚合以唐人选唐诗，其识鉴精矣。然所选仅若此，何也？盖当是时以诗鸣者，人有其集，制作虽多，鲜克全美，譬之握珠懐璧，岂得悉无瑕类者哉。武功去取之法严，故其选精选之精，故所取仅若此。宋初诗人犹宗唐，自苏黄一出，唐法几废，介甫选唐百家，亦惟据宋次道所有本耳。又玄粹苑世已稀覩，况其它乎。易尝采唐人诗几千家，万有余首，视此有愧。盖悯作者之苦心，悼后世之无闻，故凡一联一句可传诵者，悉録不遗，亦不以人废。固知博而寡要，劳而无功，知我罪我，一不敢计，业欲并锓诸梓，而力有未逮，姑先此集，与言诗者共之。时重纪至元之五年三月旣望。建阳蒋易题。  

巻上

　　○王维【字摩诘，河东人。开元九年进士，歴拾遗御史，天寳末给事中，肃宗时尚书右丞。】

　　送鼌监归日本

　　积水不可极，安知沧海东。九州岛何处所，万里若乘空。向国唯看日，归帆但信风。鳌身映天黑，鱼眼射波红。乡树扶桑外，主人孤岛中。别离方异域，音信若为通。

　　送丘为

　　怜君不得意，况复柳条春。为客黄金尽，还家白发新。五湖三亩宅，万里一归人。知尔不能荐，羞称献纳臣。

　　观猎

　　风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射鵰处，千里暮云平。

　　○祖咏【开元十三年进士。】

　　留别卢象

　　朝来已握手，宿别更伤心。灞水行人渡，商山驿路深。故情君且足，谪宦我难任。直道皆如此，谁能泪满襟。

　　兰峰赠张九皋【集作扈从御宿池】

　　君王既廵狩，辇路入秦亰。逺树低苍垒，孤山出幔城。寒疎清禁漏，夜警羽林兵。谁念迷方客，长懐魏阙情。

　　苏氏别业【国秀集作蓟门别业，英灵集作逰苏氏别业】

　　别业居幽处，到来生隐心。南山当户牖，沣水暎园林。竹覆经冬雪，庭昏未夕阴。寥寥人境外，闲坐听春禽。

　　夕次圃田店

　　前路入郑郊，尚经百余里。马烦时欲歇，客归程未巳。落日桑柘阴，遥村烟火起。西还不遑宿，中夜渡泾水。【本集路刻程，村刻林】

　　题韩少府水亭

　　梅福幽栖处，佳期不忘还。鸟啼当户竹，花绕傍池山。水气侵阶冷，藤阴覆座闲。寜知武陵趣，宛在市朝间。

　　○李端【字正已，赵郡人。大厯五年进士，与卢纶、吉中孚、韩栩、钱起、司空曙、苗发、崔洞、耿湋、夏侯审唱和，号十才子。歴校书郎，终杭州司马】

　　赠苗员外

　　朱户敞髙扉，青槐碍落晖。八龙承庆重，三虎递朝归。坐竹人声絶，横琴鸟语稀。花惭潘岳貎，年称老莱衣。叶暗新樱熟，丝长粉蝶飞。应怜鲁儒贱，空与故山违。

　　茂陵山行陪韦工部

　　宿雨朝来歇，空山天气清。盘云双鹤下，隔水一蝉鸣。古道黄花落，平芜赤烧生。茂陵虽有病，犹得伴君行。

　　云际中峰

　　自得中峰住，深林亦闭关。经秋无客到，入夜有僧还。暗涧泉声小，荒冈树影闲。髙亭不可望，星月满空山。【本集冈作村，亭作窗】

　　芜城懐古

　　风吹城上树，草没城邉路。城里月眀时，精灵自来去。

　　○耿湋【或作纬。寳应二年进士，官至左拾遗。湋，音为。】

　　赠严维

　　许询清论重，寂寞住山阴。野客投寒寺，闲门当古林。海田秋熟早，湖水夜渔深。世上穷通理，谁能奈此心。

　　赠朗公

　　来自西天竺，持经奉紫微。年深梵语变，行苦俗人归。月上安禅乆，苔生出院稀。梁间有驯鸽，不去为无机。

　　早朝

　　钟鼔余声里，千官向紫微。冒寒人语少，乘月烛来稀。清漏闻驰道，红霞暎琐闱。犹看嘶马处，未启掖垣扉。【红，一作轻】

　　秋日

　　返照入闾巷，忧来谁与语。古道无人行，秋风动禾黍。

　　书情逢故人【原题巴陵逢洛阳邻舍】

　　因君知此事，流浪已忘机。客久多人识，年髙众病归。连云湖色逺，度雪雁声稀。又说家林尽，凄伤泪满衣。

　　沙上雁

　　衡阳多道里，弱羽复哀音。还塞知何日，惊弦乱此心。夜阴前侣逺，秋冷后湖深。独立汀沙意，寜知雪霰侵。【本集雪作霜】

　　赠张将军

　　寥落军城暮，重门返照间。鼓鼙经雨暗，士马过秋闲。惯守临边郡，曾营近海山。关西旧业在，夜夜梦中还。

　　酬畅当

　　同逰漆沮后，已是十年余。几度曾相梦，何时定得书。月髙城影尽，霜重柳条疎。且对尊中酒，千般想未如。

　　○卢纶【字允言，河东人。天寳末举进士不第，大厯初，王缙奏为集贤学士，终户部郎中。】

　　领岭南故人书【本集作夜中得循州赵司马侍郎书，因寄回使】

　　瘴海寄双鱼，中宵逹我居。两行灯下泪，一纸岭南书。地说炎蒸极，人称老病余。殷勤报贾谊，莫共酒杯疎。

　　题兴善寺后池

　　隔窗栖白鸟，似与镜湖邻。月照何年树，花逢几世人。岸莎青有路，苔径緑无尘。愿得容依止，僧中老此身。【本集愿得作永愿】

　　山下古木

　　髙林已萧索，夜雨复秋风。坠叶鸣荒竹，斜根拥断蓬。半侵山影里，长在水声中。此地何人到，云门路亦通。

　　送李端

　　故关衰草徧，离别自堪悲。路出寒云外，人归暮雪时。少孤为客早，多难识君迟。掩泪空相向，风尘何所期。

　　○司空曙【字文明，广平人。举进士，贞元中水部郎中，终虞部郎中。】

　　耿湋就宿因伤故人

　　旧时闻笛泪，此夜重沾衣。方恨同懐少，■〈冉阝〉堪相见稀。竹烟凝涧壑，林雪似芳菲。多谢劳车马，应怜独掩扉。【■〈冉阝〉，一作何。】

　　经废宝庆寺

　　黄叶前朝寺，无僧寒殿开。池晴龟出曝，松暝鹤飞回。古砌碑横草，阴廊畵杂苔。禅宫亦消歇，尘世转堪哀。

　　春日野望寄钱员外

　　草长花落树，羸病强寻春。无复少年意，空余白发新。青原髙见水，白社静逢人。寄语南宫客，轩车不可亲。【本集白社作华社。】

　　喜外弟卢纶见宿

　　静夜无四邻，荒居旧业贫。雨中黄叶树，灯下白头人。以我独沈久，愧君相见频。平生自有分，况是蔡家亲。【蔡，或刻霍。】

　　送王闰

　　相送临寒水，苍茫望故关。江芜连梦泽，楚雪入商山。话我他年旧，看君此日还。因将自悲泪，一洒别离颜。【颜，集作间。】

　　新蝉

　　今朝蝉忽鸣，迁客若为情。渐觉一年谢，能令万感生。微风初满树，落日稍沉城。为问同懐者，凄凉听几声。【本集渐作便，谢作老。】

　　望水

　　髙楼晴见水，楚色霭相和。野极空如练，天遥不辨波。永无人迹到，时有鸟行过。况是苍茫外，残阳照最多。

　　哭曲象

　　忆昔秋风起，君曾叹逐臣。何言芳草日，自作九原人。

　　○钱起【字仲文，吴兴人。天寳十载进士，歴校书郎，终尚书郎、太清宫使。】

　　送僧归日本

　　上国随縁住，东途若梦行。浮云沧海逺，去世法舟轻。水月通禅观，鱼龙听梵声。唯怜惠灯影，万里眼中明。

　　送僧自吴逰蜀

　　随縁忽西去，何日返东林。世路无期别，空门不住心。人烟一饭少，山雪独行深。天外猿声夜，谁闻清梵音。【本集无期作寜嗟，不住作久息，夜作处。】

　　送张管书记

　　边事多劳役，儒衣逐鼔鼙。日寒关树外，峰尽塞云西。河广篷难度，天遥雁渐低。班超封定逺，之子去思齐。

　　送征雁

　　秋空万里静，嘹唳独南征。风急翻霜冷，云开见月惊。塞长怜去翼，影灭有余声。怅望遥天外，乡愁满目生。

　　寄郎士元

　　龙节知无事，江城不掩扉。诗传过客逺，书到故人稀。坐啸看潮起，行春送雁归。望舒三五夜，思尽谢玄晖。

　　宿洞口观【或作耿湋诗】

　　野竹通溪冷，秋蝉入戸鸣。乱来人不到，寒草上阶生。【本集蝉作泉，寒作芳。】

　　裴廸书斋望月【中兴集作裴廸书斋翫月○小异】

　　夜来诗酒兴，独上谢公楼。影闭重门静，寒生独树秋。鹊惊随叶散，萤逺入烟流。今夕遥天末，清辉几处愁。【本集独上作月满。】

　　送弹琴李长史赴洪州【中兴集小异】

　　抱琴为傲吏，孤棹复南征。几度秋江水，皆添白雪声。佳期来客梦，幽思缓王程。佐牧无劳问，心和政自平。

　　○郎士元【字君胄，天寳十五年进士。与钱起齐名，厯拾遗，终郢州刺史。】

　　送彭将军【集作送李将军赴定州】

　　双旌汉飞将，万里授横戈。春色临关尽，黄云出塞多。鼔鼙悲絶漠，烽戍隔长河。莫断阴山路，天骄已请和。【本集关作边，戍作火，第七句作想到山阴北。】

　　送孙頠

　　悠然富春客，忆与暮潮归。擢第人多羡，如君独歩稀。乱流江渡浅，逺色海山微。若访新安路，严陵有钓矶。

　　赠张南史

　　雨余深巷静，独酌送残春。车马虽嫌僻，莺花不弃贫。虫声黏户网，鼠迹印床尘。闻道山阳会，如今有几人。【本集闻道作借问。】

　　宿杜判官江楼

　　适楚岂吾愿，思归秋向深。故人江楼月，永夜千里心。落叶觉乡梦，鸟啼惊越吟。寥寥更何有，断续空城砧。

　　送杨中丞和畨【中兴集同】

　　锦车登陇日，边草正萋萋。旧好寻君长，新愁听鼓声。河源飞鸟外，雪岭大荒西。汉垒今犹在，遥知路不迷。

　　送长沙韦明府之任

　　秋入长沙县，萧条旅宦心。烟波连桂水，官舍暎枫林。云日楚天暮，汀沙白露深。遥知讼堂里，嘉政在鸣琴。

　　送奚贾归吴【中兴集小异】

　　东南富春渚，曾是谢公逰。今日奚生去，新安江正秋。水容清过客，枫叶落行舟。遥想青亭下，闻猿应夜愁。【本集水容清作水清迎，枫作霜，落作伴，青作赤。】

　　送友人别【集作盩厔县郑礒宅送钱大中兴集作别郑礒○小异】

　　暮蝉不可听，落叶岂堪闻。共是悲秋客，■〈冉阝〉知此路分。荒城背流水，逺雁入寒云。陶令门前菊，余花可赠君。

　　○畅当【字阙，河东人。进士及第，贞元初太常博士，终果州刺史。】

　　宿潭上

　　夜潭有仙舸，与月当水中。嘉宾爱明月，逰子惊秋风。

　　又

　　青蒲野陂水，白露明月天。中夜秋风起，心事坐澘然。

　　别卢纶

　　故交君独在，又欲与君离。我有新秋泪，非闗宋玉悲。  
　 
巻下

　　○韩翃【字君平，南阳人。天宝十三载进士，以寒食诗受知德宗，官至中书舍人。】

　　少年行

　　千点斓斒喷玉骢，青丝结尾绣纒鬃。鸣鞭晓出铜台路，叶叶春衣杨柳风。【本集喷玉作玉勒，晓作晩，铜作章。】

　　羽林骑

　　骢马牵来御柳中，鸣鞭欲向渭桥东。红蹄乱踏春城雪，花颔骄嘶上苑风。【本集骢作骏。】

　　题荐福衡岳禅师房【中兴集小异】

　　春城乞食还，髙论此中闲。僧腊阶前树，禅心江上山。疎帘看雪巻，深户暎花关。晩送门人去，钟声杳霭间。【本集树作草，去作出。】

　　送孙革及第归【本集作送李秀才归江南○中兴集小异】

　　过淮芳草歇，千里又东归。野水吴山出，家林越鸟飞。荷香随去棹，梅雨点行衣。无数沧洲客，如君达者稀。【本集林作村，洲作江。】

　　○皇甫曽【字孝常，丹阳人。天寳十二载进士，歴官监察御史，与兄冉齐名一时。】

　　寻刘处士

　　几年人不见，林下掩柴关。留客当清夜，逢君话旧山。隔城寒杵急，带月早鸿还。南陌虽相近，其如隐者闲。

　　哭陆处士

　　从此无期见，柴扉带雪开。二毛逢世难，万恨掩泉台。返照空堂夕，孤城吊客回。汉家偏访道，独畏鹤书来。【本集扉带作门对。】

　　送人作使归【本集作送李中丞归本道○中兴集作送杜中丞还京】

　　上将还专席，双旌复出秦。关河三晋路，宾从五原人。孤戍云连海，平沙雪度春。酬恩看玉劔，何处有烟尘。【本集还专席作宜分阃，出作去，后联作碣石山通海，滹沲雪度春。】

　　○李嘉佑【字从一，袁州人。天寳七载进士，大厯中泉州刺史。】

　　和苗员外秋夜省直【中兴集同】

　　乆雨南宫夜，仙郎寓直时。漏长丹凤阙，秋老白云司。萤影侵阶乱，鸿声出苑迟。萧条人吏散，小谢有新诗。【本集乆作多，寓作上，老作令。】

　　○皇甫冉【宇茂政，丹阳人。天寳十五载进士，大厯中为左补阙。】

　　送韩司直【此诗今但见皇甫曾集，又见郎士元集，又见刘长卿集。】

　　游吴还适越，来徃任风波。复送王孙去，其如春草何。山明残雪在，湖满夕阳多。季子留遗庙，停舟试一过。【本集山作岸，湖作潮。】

　　宿严维宅

　　昔闻玄度宅，门向会稽峰。君住东湖下，清风继旧踪。初秋临水月，半夜隔山钟。世路多离别，良宵讵可逢。【本集上多秋夜二字，本集路作故。】

　　途中送权曙二兄

　　淮海风涛起，江关忧思长。同悲鹊绕树，独作雁随阳。山晩云和雪，汀寒月照霜。由来濯缨处，渔父爱沧浪。

　　西陵寄一公【此诗又见皇甫曽集】

　　西陵遇风处，自古是通津。终日空江上，云山若待人。汀沙寒事早，鱼鸟兴同新。南望山阴路，吾心有所亲。【本集沙作洲，同作情，吾心作心中。】

　　九日寄郑愕【本集愕作丰。】

　　重阳秋已晩，千里信仍稀。何处登髙望，知君正忆归。还当采时菊，应未授寒衣。欲识离居恨，郊园昼掩扉。【本集昼作正。】

　　酬崔侍郎期苏道士不至【本集中兴集，郎作御。】

　　一心求妙道，几岁候真师。丹灶今何处，白云无定期。昆崘烟景絶，汗漫往来迟。君但焚香待，人间到有时。【本集处作在，烟景作景致，来作还。】

　　巫山髙【本集髙作峡，御览集中兴集同。】

　　巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。

　　送元晟归潜山【中兴集作送元晟还归潜山所居】

　　深山秋事早，归去复何如。裛露收新稼，迎寒葺旧庐。题诗即招隐，作赋是闲居。别后空相忆，嵇康懒寄书。

　　○朱放【字长通，襄州人。隐居剡溪，贞元初召拜拾遗不就。】

　　送张山人归

　　知君住处足风烟，古树荒村在眼前。便欲移家逐君去，唯愁未有买山钱。

　　送着公归越

　　谁能愁此别，到越会相逢。长忆云门寺，门前千万峰。石床埋积雪，山路倒枯松。莫学白道士，无人知去踪。

　　○严维【字正文，山阴人。至徳一载进士，厯诸暨及河南尉，终校书郎。】

　　送薛尚书入朝

　　卑情不敢论，拜手立辕门。列郡诸侯长，登朝八座尊。凝笳临水发，行斾向风翻。几许遗民泣，同懐父母恩。【本集民作黎，一本敢作可。】

　　题一公院新泉

　　山下新泉出，泠泠比法源。落池才有响，溅石未成痕。独暎孤松色，殊分众鸟喧。唯当清夜月，观此启禅门。【本集溅作喷。】

　　哭灵一上人

　　一公何不住，空有逺公名。共说岑山路，今时莫可行。旧房松更老，新塔草初生。经论传缁侣，文章徧墨卿。【本集下更有四句云：禅林枝■〈余〉折，法宇栋梁倾。谁复修僧史，应知传已成。】

　　自云阳归晩泊陆沣宅

　　雪天行易晩，前路故人居。孤棹所思乆，寒林相见初。闲灯忘夜永，清漏任更余。明后还须去，离家岁欲除。【本集雪天作天阴，寒林作冒寒，余作疎，岁欲作几岁。】

　　○刘长卿【字文房，宣城人。开元二十一年进士，歴监察御史，终随州刺史。】

　　过张眀府别业

　　寥寥东郭外，白首一先生。考满孤琴在，家移五柳成。夕阳临水钓，春雨向田畊。终日空林下，何人识此情。【本集考满作解印，家移作移家。】

　　余干旅舍

　　揺落暮天逈，青枫霜叶稀。孤城向水闭，独鸟背人飞。渡口月初上，邻家渔未归。乡心正欲絶，何处捣寒衣。

　　送郑十二归庐山

　　浔阳数畆宅，归卧掩柴关。谷口何人在，门前秋草闲。忘机卖药罢，不语杖藜还。旧笋成寒竹，空斋向暮山。水流过舍下，云去到人间。桂树花应发，因行寄一攀。【忘一本作无。】

　　长沙桓王墓下书事别张南史

　　长沙千载后，春草独萋萋。流水朝还暮，行人东复西。苔碑几字灭，山木万株齐。唯有年芳在，相看惜解携。【唯有年芳在一本作伫立伤今古。】

　　登思禅寺上方

　　西峰上方处，台殿隐朦胧。晩磬秋山里，清猿古木中。众溪连竹径，诸岭共松风。倘许栖林下，甘成白首翁。【本集西峰上方处作上方幽且暮。】

　　过隐公故房

　　自从飞锡去，人到沃州稀。林下期何在，山中春独归。踏花寻旧径，暎竹掩空扉。寥落东峰上，犹堪静者依。

　　送李中丞归汉阳【中兴集作送李中丞之襄州○小异】

　　流落征南将，曾驱十万师。罢归无别业，老去恋明时。独立三边静，轻生一剑随。茫茫汉江上，日暮欲何之。【本集边静作朝识，随作知，欲作复。】

　　○灵一

　　酬皇甫冉西陵见寄

　　西陵潮信满，岛屿没中流。越客依风水，相思南渡头。寒光生极浦，落日暎沧洲。何事扬帆去，空惊海上鸥。

　　溪行即事

　　近夜山更碧，入林溪转清。不知伏牛地，潭洞何从横。野岸烟初合，平湖月未生。孤舟屡失道，但听秋泉声。

　　重还宜丰寺

　　再过招隐寺，重蕙息心期。樵客问归日，山僧记别时。野云阴逺甸，秋雨涨前陂。勿谓频来此，吾今不好竒。

　　栖霞山夜坐

　　山头戒坛路，幽暎云巗侧。四面青石床，一峰苔藓色。松风静复起，月影开还黑。何独乗夜来，殊非昼所得。

　　○法振

　　送人游闽越

　　不须行借问，为尔话闽中。海岛春寒雨，江帆来去风。道游玄度宅，身寄朗陵公。此别何伤逺，如今关塞通。

　　疾愈寄友【或刻皎然集】

　　哀乐暗成疾，卧中方月移。西山有清士，孤啸不可追。捣药曙林静，汲泉阴涧迟。微踪与麋鹿，逺谢求羊知。

　　○皎然

　　微雨

　　片雨拂檐楹，烦襟四座清。霏微过麦陇，萧散傍莎城。静爱和花落，幽闻入竹声。朝观趣无限，髙咏寄闲情。

　　题废寺

　　武原罹乱后，真界积尘埃。残月照秋水，悲风起古台。居人今已尽，栖鸽暝还来。不到无生理，应堪赋七哀。

　　赋得啼猿送客

　　万里巴山外，三声月峡深。何年有此路，几客共沾巾。断壁分重影，流泉入苦吟。凄凉离别后，闻此更伤心。

　　思归示故人

　　桐江秋信早，忆在故山时。静夜风鸣磬，无人竹扫墀。猿来触净水，鸟下啄寒枝。何必关吾事，归心自有期。

　　○清江

　　长安卧疾

　　身世足堪悲，空房卧疾时。巻帘花雨滴，扫石竹阴移。已觉生如梦，堪嗟寿不知。未能通法性，讵可见支离。

　　宿严维宅简章八元

　　佳期曾不逺，甲第即南邻。惠爱偏相及，经过岂厌频。秋光林叶动，夕霁月华新。莫话羁栖事，平原是主人。

　　○戴叔伦【字幼公，润州金坛人。师萧颕士为门人冠，大厯间抚州刺史，容管经畧使。】

　　吴眀府自逺而来留宿

　　出门逢故友，衣服满尘埃。岁月不可问，山川何处来。绮城容弊宅，散职寄灵台。自此留君醉，相欢得几回。

　　除夜宿石头驿

　　旅馆谁相问，寒灯独可亲。一年将尽夜，万里未归人。寥落悲前事，支离笑此身。愁颜与衰鬓，明日又逢春。

　　客夜与故人偶集

　　天秋月又满，城阙夜千重。还作江南蕙，翻疑梦里逢。风枝惊暗鹊，露草覆寒蛩。羁旅长堪醉，相留畏晓钟。

　　送友人东归

　　万里杨柳色，出关送故人。轻烟拂流水，落日照行尘。积梦江湖阔，忆家兄弟贫。徘徊灞亭上，不语自伤春。

　　别友人【上五首俱与中兴集同】

　　扰扰倦行役，相逄陈蔡间。如何百年内，不见一人门。对酒惜余景，问程愁乱山。秋风万里道，又出穆陵关。

　　赠李山人

　　此意静无事，闭门风景迟。柳条将白发，相对共垂丝。

　　广陵送赵主簿【中兴集作广陵送赵主簿自归蜀】

　　将归汾水上，逺省锦城来。已泛西江尽，仍随北雁回。暮云征马速，晓月故关开。渐向庭闱近，留君醉一杯。  
　
