容台文集　　（明）董其昌 着 

　　●目录 

　　叙 
　　文集 
　　别集 

　　●叙 

　　容台集者思白董公之所譔也大宗伯典□□勑九卿观礼乐之容故称容台古礼部尚书兼学士惟苏东坡周平园领□儒臣艳为极荣吾□南秩宗差冷自京山夲宁李公与吾乡思白董公接席而来皆不久引年特赐驰传归士大夫高之亦二百年容台未始有也往王长公主盟萟坛李夲宁与之气谊声调甚合董公方诸生岳岳不肯下曰神仙自能拔宅何事傍人门户间独好参曹洞禅批阅永明宗镜录一百卷大有奇悟已丑读中秘书日与陶周望袁伯□游戏禅悦视一切功名文字直黄鹄之笑壤虫而已时贵侧目出补外籓视学楚中旋反初服高卧十八余年而名日益重四方征文者日益多自上衮列卿台察郡邑吏干旄诣门则公请赠远谒贵非公文不賟则公请浮屠老子之宫则公请子孙称地上觞文地下石则公请籓王戚畹以及三韩六诏百蛮之长悬购著作如鸡林新罗故事则公请三家之村五都之市朝怀赝蹪而暮猎金钱依倚生活不胜记则公请夫海内交人亦多矣身当吾世而目见断楮残煤至声价百倍者无论京山即弇州曾若是之烜赫乎度公所遭即思王八斗穆之百函分身应之犹恐不给而公摇茟万言缘手散去侍儿书记竟不知转落谁何手也余与公为老友凡有奇文辄出示欣赏其它散见于劈笺题扇卷轴屏障之外者甚伙赖冢孙庭克意料理悬金募之稍稍不胫而集呈公省视乃始笑为已作不然等身书几化为太山无字碑耳公七十有五余至今手不释卷灯下能读蝇头书写蝇头字间遇二三名流宏抽览即推去曰就中无甚秘密藏不必游目也他人皆五金八石而公之手别具一刀圭他人皆八阵六花而公之茟别带一匕首凡诗文家客气市气纵横气草野气锦衣玉食气皆鉏治抖擞不令微细流注于胷次而发现于毫端故其高文大册隽韵名章温厚中有精灵萧洒中有肃括推之使高如九万里垂天之云澄之愈清如十五夜吞江之月渐老渐熟渐熟渐离渐离离渐近于平淡自然而浮华刊落矣姿能横生矣堂堂大人相独露矣岂惟台阁体具存即汉唐宋以来相传正始之血脉尚留十一于千百者非公砥柱之力哉往公修神光两朝实录署副緫裁当事拟以少宰辞拟北詹又辞既而请南乞体逆魏盗权于府中东夷弄兵于辇下士大夫震詟雷霆之威局脊救过不暇而后叹服公之先几远引坦坦如无事道人非生平名心淡识力高何以有此宋礼部尚书倪思云与其为有瑕执政宁为无瑕从臣其公之谓矣以此而发之心声心画虽欲不传得乎若留中奏议纂要如干卷曾经宣付史馆尚未流布人间确然元老晚年之定论神祖大事记之权舆也实录竣期敢忘嚆矢尔庭梓之请俟异日焉 
　　崇祯庚午七月朔友弟陈继儒顿首譔 

　　◇文集◇ 

　　卷之一　　序（一） 
　　卷之二　　序（二） 
　　卷之三　　序（三）　题词 
　　卷之四　　记　碑铭　引 
　　卷之五　　论　评　说　议　奏疏　表　颂　赞　箴　露布　考 
　　卷之六　　传　赞传 
　　卷之七　　策（丁酉江西程）　募缘疏　铭　诰　像赞 
　　卷之八　　墓志铭 
　　卷之九　　墓表　神道碑　诔　行状　祭文 

　　●容台文集卷之一 

　　华亭董其昌着　冢孙庭辑 

　　序（一） 

　　◆序（一） 

　　本草纲目序 
　　刘向说苑序（馆课） 
　　八大家集序（馆课） 
　　苏黄题跋序 
　　合刻罗文庄公集序 
　　重刻王文庄公集序 
　　冯少墟集序 
　　皇华集序 
　　石居士诗选序 
　　方众甫汝上集序 
　　参知陈公遗集序 
　　邢子愿法帖序 
　　超然堂藁序 
　　青藜馆诗集序 
　　江西乡试录序 
　　素雯斋集序 
　　陶白斋稿序 
　　何士抑居庐集序 
　　沈公路文集序 
　　芝山集序 
　　消暍集序 
　　诒美堂集序 
　　睢阳人物志序 
　　漕抚奏议序 
　　榆林杜日章三教逸史序 
　　程氏墨苑序 
　　人日后序 
　　袁伯应诗集序 

　　○本草纲目序 

　　郡国立医学祀三皇神农黄帝是皆有当于医庖羲氏则未有知其繇来者也吾闻五帝之书谓之三坟三坟言大道也道莫大于易近取诸身则为素问远取诸物则为本草葢说卦所谓于木为坚多心科上稿者即本草之鼻祖也且夫药不过五行五行之变为五色为五味为五气为五性为五用而五者之变不可胜穷圣人以卦气得五行之情故曰一日尝七十毒者此物此志也神膏傅疮灵丸疗疾非常之事圣人不贵一毒妄攻五兵莫惨伤生之事圣人慎之慎之必自身始圣人亦人耳如以其腹为尝蹈必死之域以捄世名之为神愚莫甚焉岂足信哉知禹之言神也以九畴治水则知农之言神也以八象甞药审矣陶隐居深于医乃语上古圣人方药主治以识识相因夫不以腹甞而以识甞相去几何哉亦未为笃论也泰嬏六经惟易附于医卜以不废故曰执之皆术不执皆道谓本草为神农氏之易可也厥初药分三品以三百六十五种应周天之数自汉以后代有增益为图为注为音义事类者凡数十家至近世蕲州李某悉加结集又以经史稗官之书广引曲证凡四十卷可谓勤且博矣会西蜀陈文献公请修一代正史有　诏求天下遗书厥子文学某进之阙下天子为报闻书藏文渊阁时方拟撰方伎传丁酉三殿灾史事中辍其副本一锲于江右楚方伯四明薛公曰此楚人之有也不当楚人得之乎遂挍雠缮写以锾金剞劂薛公以内艰去三山杨公继为左辖寔终其事书成属余序之余尝驱车楚之随州过厉山见有神农祠则又大医王之自出又读张文潜明道杂志云蕲州庞安时随症絜方辄有神验乃知医统故在楚楚又着于蕲矣然神农之佐有桐君雷公所著书已湮灭不传而庞安时惟伤寒一论传于世又未尝进御为君父之効今读李君纲目而古今之医有所总萃焉且藏之天府行之四方而薛杨二公相继表章以寿楚者寿海内不可谓不遇矣李君有子为循今以明经起家余故衍三坟之旨而推本于易敢曰能为神农之言也哉 

　　○刘向说苑序 【 馆课】 

　　西汉之著书者自陆贾以下凡六家而卯金子居其二淮南王安则有鸿烈解中垒挍尉向则有说苑新书云淮南之书俶诡超忽世所称挟风霜饮沆瀣者葢文士多沈酣焉而向之说苑二十篇网罗旧闻应规人矩似非好奇者所急也兹颛刻说苰何也曰向之此书其合于立言之指者有三而文词之尔雅不与焉裨用一也述圣一也献谠一也有一于此皆可传也矧兼至焉者乎夫语称公输子巧于为舟车而拙于为木鸢以非所常御也顾长康易于貌神鬼而难于貌狗马以众所习见也向之说苑自君道臣术迄于修文返质其标章持论凿凿民经皆有益天下国家而非雕尘镂空纵谈六合之外以动覩听者是为裨用可传也汉承秦后师异道人异学自仲舒始有大一统之说然世犹未知宗趣向之此书虽未尽洗战国余习大都主齐鲁论家语而稍附杂以诸子不至逐流而忘委是以独列于儒家是为述圣可传也元成间中官外戚株连用事向引宗臣大义身撄谗吻顾所谓三独夫者其忧社稷怀忠不效又进说苑以见志吾读其正谏一篇葢论昌陵论外戚封事之余音若缕焉是为献谠可传也此三者鸿烈有之乎岂惟鸿烈陆大夫有向之丽而无其实贾太傅有向之辨而无其识董江都有向之醇而无其达杨子云有向之诣而无其节知言者必能折衷矣或曰史载子政自言得淮南王枕中秘书以黄金不成获罪则好鸿烈者宜莫如向故曾子固讥其言不深纯是不然夫子政固少好淮南书者及其义甘不调龃龉忧患之徧尝而学术意见已一变矣昔派河东文师国语而非国语曾南丰文师子政而诋子政文人反攻固耳可尽信哉 

　　○八大家集序 【 馆课】 

　　文之有家尚矣六籍以降作者代兴至班固艺文志始诠别流类为儒家道家名法家纵横农杂家彼其持之有故其言之成理瑰玮俶诡自立堂室总之所谓家也乃远识之士上下千载文章之变欲罢黜百家而独有当于唐宋八子者目为大家而行之何居重经术也杨子云不云乎六经为羣言之郭而刘勰文品首揭宗经经之于文也祖也譬之家然有族有祖而后支分派列或以官或以地有亢厥宗者为大家若箴铭赋颂祖之诗者也序记奏疏祖之书者也为文者卒未有释上而可训者也夫八家者材人人殊乃其渊源所渐则皆宗经者已昌黎平淮西碑说者称其序似书词似诗而子厚明允生平蕴藉见于与韦中立田枢密之书若王介甫之新经字说曾子固之洪范解欧阳永叔之童子问二苏之易传古史不谓之本原六经不可也故其蕴酿也厚其镕裁也雅其造义也深其于三代之典型犹有存者而世不得以意废之葢文之有本者如此明兴洪永之间犹知宗尚仿苏家则有若方逊志仿欧曾家则有若杨东里诸集可考也自德靖而后士务速化好钓奇于是置经术弗问而取秦汉诸子之文句比字栉以相色泽曰是可超唐宋之乘吁吾不知此八家者其力固不能尔邪抑其能之而薄不为耶且所为罢斥诸子者为其畔于经也畔于经矣而瑰玮俶诡自立堂室则犹之有家也若袭秦汉诸子之余而寄其门庑之下是乃向者江左西昆之习而韩欧数公所奴仆命之者矣何以家为故雠挍八大家集授剞劂氏俾承学者知通经学古之指焉 

　　○苏黄题跋序 

　　苏门四友惟山谷学不纯师东坡事之隐然敌国文章气节之外戒行精洁平生皋过比于露坐科头者祗小艳词耳此真东坡之所畏也其为文仿兰亭叙题跋书画寥落短篇出于刘义庆世说虽偏师取奇皆超出情量动中肯綮而广川之藻长睿之博顾不伙逊席焉亦得坡公熏染力耳当宣和时党禁苏黄及其翰墨凡书画有两公题跋者以为不祥之物裁割都尽乃以进御盖论世者兴嗟焉岂知五百年后小玑片玉尽享连城如侍御杨公裒成此集也耶山谷尝为子弟言士生于世可百不为惟不可俗俗便不可医也临大节而不可夺者不俗也宋人之以为不祥也俗也侍御公之结集也医俗也世有不俗者定不作书画观矣 

　　○合刻罗文庄公集序 

　　成弘间师无异道士无异学程朱之书立于掌故称大一统而修词之家墨守欧曾平平尔时文之变而师古也自北地始也理学之变而师心也自东越始也北地犹寡和而东越挟勋名地望以重其一家之言濂洛考亭几为摇撼乃太宰罗文庄先生独折之曰禅葢先生束发登　朝即以扶世觉民为己任尝坐蒲团拈公案与老衲同参久而见所谓清净法身者乃知无善无恶之旨果与诗之秉彛书之恒性辨在毫芒灼然不乱此困知录之所为作也嗟乎拯溺者不赴水捄焚者不蹈火惧其入而不能出也使先生入而不能出则亦慈湖横浦之续矣有心哉先生之卫道乎昔杨子云著书若法言训纂酒箴骚赋皆丽以则闳以肆而其所自喜者惟太玄然玄学不大显而世所传者乃其所悔为雕虫小道者也先生居承明著作之庭薄文人不为而大雅之音春容平淡记序之文赡而有体铭赞之文质而不夸奏对之文谠而不激而书牍二卷所与诸君子谕难往复尤辅语录而行所谓有德之言造道之言并立而双美者也先生且追洙泗而翼之何敝敝焉规摹秦汉哉神祖朝有以先生从祀请者疏留中不报方今主上营精理道窹寐真儒讲幄侍臣有推崇先正之绪言以资启沃者旷典若有待矣先生之曾孙珽仕刻此编于旧京而余适以纂修之命至固以序请念表章正学有裨世教非直珽仕率祖之孝已也僭为序之 

　　○重刻王文庄公集序 

　　王文庄公仕于弘正之朝是时海内谈道者东越未出谈艺者北地未着自杨文贞而下皆以欧曾为范所谓治世之文正始之音也文庄公崛起天地之中循习先民之矩其诗文以自得为宗自然为趣其才无所不骋而驭之以法不为战国之纵横其学无所不窥而束之以裁不为六朝之雕绘于境无所不收而以情附境不为庄列之虚恢于情无所不摹而以礼定情不为屈宋之怨诽盖率尔泛应不离典型寂寥短篇各标闳巨若入清庙所见无非法物若骤广陌所践无非坦途奚以句比字栉用非圣之书气尽语竭逞无穷之辨为哉试取其合作置诸庐陵南丰两先生集中曾可区别否公有言古来文人持论但以自快其臆不必合于当日之事情诤臣之献纳苟出于植党沽名则有溷国是而不恤者盖百年之前已洞见其端而今始验也非渊识不至此嗟乎当德靖以来作者如林以师心拟古上说下教正始之文几于暑之裘冬之葛鲜有过而问者功成不居公亦何能自异及夫模拟之力已穷千秋之论未定而后人人知循其本则公之文始悬衡天下神明再还日月重朗是集也盖词场之赤帜非王氏一家之天球已也公之孙王大夫较雠授梨张皇贻厥绍闻德言公侯之后必复其始世家之宝祖砚者吾必以大夫为冠冕矣 

　　○冯少墟集序 

　　在昔己丑之岁庶常吉士二十有二人天子命少宗伯田公为之师而金陵焦弱侯以理学端门为领袖是时同侪多壮年盛气不甚省弱候语惟会稽陶周望好禅理长安冯仲好好圣学时与弱侯相激扬仲好冷面骨人也尝端居晏坐茹淡寡交文字之饮鲜所征逐吾党爱周望之简易而惮仲好之矜庄不敢以狎进私戏之曰此食先??屯肉者谓其有意于两庑之间也余既以请急归越岁还　朝遇南昌刘幼安于淮阴为仲好五岳方寸也曰三秦大邦仲好修士且阁试之甲乙不在人后而有上下其间者竟得西台何也余曰子休矣谓石渠东观足满仲好志耶居久之有诏屏逐诸贤者而仲好亦坐废且二十年矣仲好无几微牢骚不平之气而益湛思于学脉葢窹寐洙泗折衷濂洛虽一禀承于先儒而独证独剏自为一家之书今所刻语录纪叙天牍诗謌杂着十余万言是已异时讲学先生微言不乏而征信或希仲好独以躬行为劵学者观其詶应取与细微之际无不心折故翕然宗之曰关西夫子而朝士想闻其风时以人告冀备　细旃之听夫康斋以布衣召见文清以陈臬爰立坐论之任岂复借资于官秩而况仲好固文学侍从之臣乎哉吾以仲好卜世道矣余回环参究全集宗旨若有悟人而诸序者业先之不复庞赘独以诸君子所见者江汉吞天浴日之后而余所见者岷嶓发源滥觞之初葢仲好学为圣人之志定于庶常时而今之充宝光辉不离本来色相也崔侍御六千里外属余为序余既幸附不朽又以慨周望幼安皆不及覩也嗟乎士固有百不为多一不为少吾己丑同馆得仲好足称盛矣 

　　○皇华集序 

　　在昔穆庙隆庆元年岁丁卯吾师太傅许文穆公时以翰林简讨奉使朝鲜　赐一品服乘四望车玉山暎照彩笔纵横彼邦惊叹谓天际真人片纸只字珍若瓌宝及公之行贡球称币修郊饯礼如故事公一切谢遣鲜人尤叹服作亭颜之曰郄金纪盛美昭示世世永勿谖也又五十八载为今皇帝天启四年岁在甲子公之幼子立礼复以中书舍人奉使觇彼邦请封情事于时辽左沦丧舍人虽得舆无所用之乃绝海而渡间关鼍宫蛟窟骇浪惊涛几两月而达鲜之父老逮见五十年前天使者啧啧快覩如文穆再来也舍人还贡球称币郊饯甚谨舍人指郄金亭而谢遣之惟是彼邦所锓皇华集一册再拜登受归而视不佞昌曰立礼生三岁而失怙不省先公者容何状既展读此集若传神照若闲生面即海外君长奉为瓌□况吾许氏子孙乎方当刻寘家庙子不可以□□葢余尝走新安吊文穆公之墓文穆诸子皆如寒畯无厚业惟清自忠孝之遗独厚耳而舍人尤以白眉着且陆贾使尉佗橐中装至千金不以伤廉讥舍人再世再郄金令绝域知　圣朝有投珠抵璧之臣真不辱命者至条上方畧米聚山川箸筹石画天子下　诏褒美天官氏纪录当有不次之擢与张博望言多凿空者岂可同论也文穆公之家教世泽得此集而益彰而舍人之恢弘遗绪不愧于李赞皇范忠宣者端在是矣敢识之末简 

　　○石居士诗选序 

　　石居士诗选者今大中丞楚阳石公作也古不有开府诗乎曷称居士葢海内之知石居士久矣公始为二千石守长以强直失当途驩中丞台以乘墉而攻无弗胜者竟夺于清议昨舌自免去当是时公一似披裘翁此一居士也公既自吴郡移守会稽铨宰念淮鹾为天下膏脂处不有修士谁酌贪臬于是公以宪职领鹾使会有监司以苛礼裁公不为屈趣解印归当是时一似柴桑翁又一居士也公归而草衣木食大忘人世台察守相干旄踵门罕所容接惟以古道素风为乡闾表当是时一似辽东皂帽又一居士也公沉冥踰一纪澡修阅一世以有此居士譬之乔木焉封植护持自拱把以至于参天大不易矣而奚以崇膴者重公之诗乎公结发称诗以唐为范其论本朝诗以高杨张徐为正始虽与七子同世未尝有所附丽今读其未风近体五七言诸什气骨苍劲格律沉雄往往规摹少陵即溢为变体亦在昌黎樊川间乃其主盟风雅惟是有绝俗之识试举其槩如林泉之作歌衡泌而适考盘故其恒也自公为之则目营四海心洞九流非名人贞士不以怀非存教维风不以纪一字阳秋亦诗亦史斯已超矣塞垣之作宣鬯威灵铺张功实故其恒也自公为之则箸筹庙筭米聚山川悯征戌之苦辛愤犁庭之汗漫葢其原出于采薇杖杜而前后出塞之什成于主帅之手抑又奇矣要以诗品如此自可无翼而飞孤行宇宙即一丘一壑且方驾襄阳况清德葢世勋猷炳焉若为之鞶帨乎此之谓不朽已公名位逾进文魄逾强取于世有甚寡而斟酌于古人者甚慱是编而后未见其止锡以嘉名必曰居士后集公之故吾在是知其无以易之矣 

　　○方众甫汝上集序 

　　汝上集者方众甫守汝时所著诗若古文也众甫不尝剌冀乎独称汝何也凡众甫有所撰造率取吏治之余冀之坚汝之瑕也始众甫举孝廉尝恨不得速去经生之藩而一意千秋之业既解褐意且怒而飞矣然众甫不敢易冀曰吾天子之揆烦吏也词客也与哉若之何以挟策者亡羊也筮仕者以吏为师以律令为春秋以案牍为史籍吾何得独异当是时众甫篇什用希意有所至而爱有所遗也及且补官为汝直游刄治之矣州将视事三月老椽吏抱疑牍尝之一再不效欺绐意销于是讼堂閴然翰墨间作耆旧传可续也山水经可广也行春有贡俗之篇怀人有招隐之赋吊二刘之故垒访空同之遗迹向所谓一意千秋业者至汝乃得之而其工力之深意度之矌雕刻万象陶铸往哲微独伤汝之政天下高等方驾西京乃其撰造亦两司马间矣夫州县劳人临汝剧郡他剌史戴星出入惧不赡举何问风雅即闭阁赋诗如简书何无论不得如众甫工也众甫信自才抑可谓知务矣在昔汉之盛其大夫能赋者惟辽东河内传耳犹有不列于循良所学所用各有当也间者天下之网至密矣以绳文吏有过无不及焉见谓此属流连景光厌薄簿领无与百姓之急自众甫之集行而课功实者乃今绝訾于文人乎众甫入为司马郎忧边思职日夜讨石画襄庙算西人既已就馘而东征将士复伸威真番乐浪之外夫韩之碑栁之雅司马子长之朝鲜叙传于以纪成功而师后事者是在众甫而众甫兹未暇也且以汝上集求之 

　　○参知陈公遗集序 

　　国子博士陈公应　召行有日矣手诗若文一编以视余曰此先君子之遗集也先君子仕于肃皇之朝为名御史神祖时江陵相夺情议起台谏列名以请举朝不与者二人先君子与焉以是中考功法江陵败凡抗疏受谴者皆复故官寻有不次之擢先君子耻自列不大有所表异繇县令平进盘旋藩臬所至有惠政尸祝者不衰以参知引退乐志著书覃思雅道五十年如一日也生平为诗若文随手散去家藏所萃十不得七将授梨而传诸世子其为我叙之余惟撰造之事非名心甚厉者不能钩深抽秘极其才情之所如又非名心甚恬者不能驰域外之观而俟千秋之鉴先生盛年力古专精靡他而实际闇然知希为贵彼如近世词家一吟一咏辄自标置若建鼓招摇而博一时之声誉者于先生何远也语曰惟其有之是以似之且夫忤柄臣之意如汲大夫而不以气节名修百姓之急如朱桐乡而不以循卓名若此者不谓先生之恬不可不谓先生之文亦不可也文人刳心雕肾抉造化之精类鲜遐筭李杜韩柳是已惟白香山在九老中年及八十韦苏州经历三唐几及百岁今先生所享大年居两公伯仲间而其诗品之苍澹文章之真率与两公方驾而驰不知谁当让席者此又公之取于世者尠而天以期颐成公不朽之盛事也可以传矣国子先生司铎吾庠谆谆以育材为务所得奉入以浚百年久淤之泮水既已临发又采形家言崇台杰阁悉还旧观此方士子之去思犹靖江士民之祠先生也先生尝令靖江云 

　　○邢子愿法帖序 

　　余为庶常时馆师田公宗伯病且剧同馆议以一人行者余为请急卒成挂剑之游子愿太仆曾为近体一章推余意气论交自此始已余出春明过德乎子愿驰百里觞余张太学之第曰此地不乏官舫今日乃仙人过耳耳余久卧山中而冯元成时以小草往来燕齐得与子愿谈对两君皆作五君咏谓李本宁王百谷冯元成子愿与余也余愧不能当未有和歌子愿亦复千古今王司封结集其书刻成五卷见寄且所取惟晚年行押尺牍不矜庄而自合者尤为具眼夫子云之玄待知异世林宗之鉴宜取神情岂特翰墨之林一段奇事亦子愿书名满海内非授梨致石之难惟是自谓大好者若水乳和合莫为拈出耳得司封此举如子愿复生俾余闻广陵旧曲真翰墨中一段奇事亦非直翰墨林中一段奇事也嗟叹不足书此以附不朽 

　　○超然堂藁序 

　　曩余读书檇李孙简肃公犹在悬车余耻为游大人不获奉函丈乃吾乡龚黄门为余言孙公天下长者其它懿行甚备抑其谦世无与比盖覩公之一体云而公有子孝廉君自称谦所则所谓或得其骨或得其髓者矣已而更称超然子昔之谦今之超将无同乎左太冲曰郁郁涧底松离离山上苗以彼径寸资荫此百尺条地势使之然繇来非一朝而栁氏家训以奕世席宠为可畏曾不如华门圭窦足自见其所长者盛满之难持如此君简肃肖子孝友天笃画地而蹈鱼鱼雅雅无衡气无慆心庶几万石之有庆建太丘之有二方哉乃其砥砺行业攻苦食淡有寒畯所不能望者故经明获隽物望益起夫杨滇南之博雅近世鲜俦犹为家世所掩以君方之悬矣在易之言谦曰利用征伐天之道其犹张弓乎君之谦也于是乎能超矣君自以世受国恩志在报主非肥遯林薮厌弃缨緌而一切逃之人外者至其辄业以废蓼莪故耳余尝谓丹朱之傲不必如末世凶德当繇轻世肆志不肯以天下为桎梏想当洗耳赴渊之流有此学术而滥觞于庄生横决于稽阮遂以风流放诞为事迹于超而失之莫斯为甚何则不谦故也舜之慎徽禹之克俭尼父赞之曰巍巍乎则超矣君之超然以此请以质诸君之子弘范以为得乃翁心事否 

　　○青藜馆诗集序 

　　唐以诗取士而诗无当于名公卿何则凡诗之工必颛意一行不他迁业与之相终始而后成一家故穷而工则为孟浩然杜甫而不必以诗昌其身也贵而工则为宋之问王维而不必以诗重其人也盖终唐世而称名公卿者贽以谠泌以智三百年无几而曾不能以短篇只语挂于间气英灵诸谈艺之口而曲江庶几焉其相业固鼎姚宋而其诗名亦伯仲储王矣抑何寥寥也夫为名公卿则无所事诗即为诗而令穷工者能傲之以不专于全才何有耶　明兴尊尚经术而不以诗程士惟文学侍从之臣以之为本业然非有兴庆龙池之赓歌明河轻烟之宠异如唐者其迫而后应不过中书省试已耳春明送别已耳皇华纪行已耳且也其官渐贵其去诗渐远石室编摩则又远代言视草则又远讲幄横经则又远至于学士春卿润色天子礼乐之事至繁且巨当是时而欲与词人墨客腐毫刻烛争长于四声五字之间岂惟不暇已耶浒西金齿竟以穷工怀麓钤山遂成绝响离合之故与唐一揆矣君子有遗憾焉少宗伯刘衡野先生以异才奥学冠冕词林周践清途二十余载高文大册播于四方忠言嘉谟动毘　庙社戊戌春首倡伏　阙之议请立　东宫天子虽下　诏切责以此知中外心率奉宸断成羽翼功而先生在南宫所条上诸疏皆凝然独立不茹不吐为羣小侧目世咸以敬舆长源归先生先生虽归海内比之惠州衡山而以出处为世轻重若无敢以诗人词客求先生者先生乃未尝一日而废诗沉酣六代函括三唐色泽高华兴寄萧远内无涸思外无遗象其伯子裒集所为青藜馆集者虽不见先生之全哉要皆极其才情之所诣以穷诗家之变故谓先生为延清摩诘而不得谓先生为敬舆长源而亦不得谓先生以人地重其诗而不得谓先生以文章功业重其诗而亦不得其曲江之流乎自先生之集行而唐以来名公卿所为媿色于诗穷之士者此堪吐气矣先生尝自言杨子云薄雕虫不为而美新文何敢与吾家中垒外戚封事并故目署其馆曰青藜将尚友于古之三益而余心于曲江诸君子者借唐论诗也 

　　○江西乡试录序 

　　臣惟　国家之求士可为勤矣而　累朝今令至皇上乃始大备先时郡国诸生饩于胶庠者尝以二十余年得观辟雍之盛葢发种种短矣皇上采礼官议有非时之贡着为今世世守之先时　国家有大庆典若　皇子生　东宫　册立间一广举额以示特恩皇上采成均议两京益二五十人着为今世世守之先时今京朝官典省试葢其慎也一再举行旋即报罢皇上采科臣议一如两京成事着为今世世守之此三者议如聚讼葢亦有言不便者矣悉格不行且皇上神明独断百司建白非尽得请也顾议及宾兴无弗奉　俞旨者吁俊右文之意懃懃恳恳甚休甚厚岂不千载盛际哉夫　国家之法以简为功以繁为病以纷更为扰惟是兴贤选士自疏而密遇变则通真才辈出靡不繇此乡比之制　累朝更定至皇上大备而又自今岁始今岁其得士乎顾臣何能为役臣东海孤生也遭上拔擢簪笔史馆皇上视朝臣承乏传　册皇上御讲幄臣承乏横经五年所矣皇上居严处深臣未尝得一陪法从惟索长安米是愧若藉衡文以报万一斯臣殚竭驽钝之日也其敢弗勉臣自少时臣父授以江西诸君子之书往岁奉　命封　藩吉府出豫章之境问所为走庐陵南丰道者皆与王程不属末繇涉其山川瞻拜祠下有远想慨然耳若诸士之于欧曾犹水木之有本源云仍之有谱牒也彼其操觚命牍者夫非二先生之绪言余韵也耶臣得受而纵读之录其尤雅驯者上诸　天府即神理绵绵典刑不泯于生平尚友之怀甚惬其又何敢不勉在昔岁戊子司衡江右者臣之房考也兹役也江右人士意且厚望臣曰夫夫也其知人得士能不愧师门否乎臣又何敢不勉虽然臣所勉竭驽钝者挍文耳而臣寔不习于文臣之所习者应主司者也非身为主司者也主司而知文即取之帖括与取之德行道艺无以异葢韩昌黎举欧阳詹曰读其书知于慈孝最隆也文信国对策王应麟知贡举评之曰忠肝贯金石古谊列龟鉴此皆遗其皮肤得其骨髓有神者告之轶常度远矣臣实安能而几以甄识真才敦在三之义乎乃臣有以信之诸士者夫士不自负然后能不负君亲不负君亲然后能不负朋友砥节砺名肩宏任巨士自得之其声光及举主者皆其余也士宁爱其余不借臣以知人知文之誉而本末俱丧徒困臣以所不能非友谊所有臣可幸无罪矣此乡先正若杨文贞以布衣起为名相况苏州以掾史起为名臣彼不阶贤科声实踔绝岂其取士功令十倍草昧而得才逊焉者又安事取　累朝科指纷更之为诸士亦勉乎哉 

　　○素雯斋集序 

　　昌黎论文谓王公大人非性能而好者不易以为是何言与前代无论矣近世若北地关中规摹左史毗陵晋江步武欧曾作者如林是不一族岂必穷而工哉何性能而好者之众也原夫撰造之事以经国为用以涉境为功玄圭乘载禹贡是陈赤舄秉成周官用作五方谣俗每待輶轩之求故府图书岂但闭门之造或江山为助或朋簪胜读故有一行塞垣骨力遂老既游剑外绳削不烦者此其征矣素雯斋集者宪大夫福生吴公之所著也公隽才天授奥学人师皋比多问字之宾通都传杀青之业有日矣迨乎平进王涂郎潜民部尽发金版仰佐玉铉纡衡而谈世务矢笔而进嘉猷摛雕龙炙毂之词折弘羊盐筴之议且请蠲左藏以恤东垂于时羽檄交驰公亦祝庖兼应令严先甲野绝呼庚后事为师前筹必验觉狼居胥之可封而十六卫之可复也至督饷云中纂云纪四卷考经按传援古证今察九塞夷落之情抒帝王万全之策读其书老马皆可识途用其谋天狼不难坐剪非夫膏肓之砭石俭岁之稻粱哉吾尝谓搏综之士弗列于艺苑者束于才也入理之谈弗艳于词家者薾于体也公腹笥渊渟笔铓电掣自子史空玄之学莫不观其会通精于拟议攻其坚而不攻其瑕用其新而不用其故立一义则连环遂解搜一隐则华表先愁如水也因地而异形如雪也值物而赋象故夫骚赋古律之什箴铭记序之文皆得心应手仗境生情体齐梁之绮靡兼燕赵之悲壮东南之美尽在是矣闻公之试宏词科也偶以鲁鱼之误缺然金马之酬当事者至今惜之然勋猷日盛名位日隆阅历日多酝酿日厚藏山之副未见其止騄耳驰于天厩步骤益闲黄流荐于明堂符采倍耀继素雯而行者吾不知其所变化矣不佞昌二纪还朝三都卒业感足音之再聆叹至美之不肴聊弁之简端试以质之知言者 

　　○陶白斋稿序 

　　陶白斋稿者余友章公觐行卷中之什一其弟子敬所手录而挍梓者也何以曰陶白斋者公觐生平雅慕彭泽香山两公故颜其斋以见志即稿中一片瓣香白傅六时顶礼柴桑是已余往同冯咸甫辈结社廌中晨集构经生萟各披赏讫即篝灯限韵人赋诗几章每夜分狂饮狂歌辄抵掌曰此非少陵耶此非长庚耶此非摩诘耶乃公觐奋袂起曰我何如彭泽何如香山其弟子敬乃从旁睨视曰玄宰得当少陵之骨咸甫得当长庚之韵我长公其季孟之间乎而不佞亦何如孟襄阳云尔时俱少年负意气不相下阳浮慕古人谬自誉诩人且侧目呼为狂生而公觐负时名年稍长执牛耳而盟吾党吾党兄事之呼吾党曰狂生庶几尚友古人哉母第若而兄堇堇希陶白两先生尔也公觐且先吾党前茅矣会子敬挍梓成而谓不佞当有言嗟夫非不佞何当有言乃言吾党二三知已社中之繇来乃尔若夫公觐之诗恬澹闲雅类陶旷达豪宕类白则俟知音者若夫公觐神情类两公而色泽象貌有不必尽类两公者则亦俟知者毋谓吾党二三知己汗私所好犹然少年时阳浮慕古人而谬自誉诩尔也 

　　○何士抑居庐集序 

　　吾友何士抑居父丧甚谨尝曰汉原涉有云先人坟墓俭约非孝也乃大治冢舍于鳯凰山之麓宾客会葬如云马踣地悲鸣不得前松栢楸梧俨然林立葢士抑之产半挫而哀思终无穷每当凄霜寒月呼号墓头不忍去间为诗歌文词以纾写之而赓和应酬之章亦复不废则居庐草是也自古丧言无文故东坡居丧谢宾客绝诗文晦翁亦以为知礼而实有不必尔者昔右军诸帖半出于问病吊唁从哀戚中结法所谓泪渍老笔者其书独垂至今古孝子白华之什三百篇不载束晳补之读者终以未见逸诗为恨则又何怪乎士抑之有居庐艹也余有伤弓之痛每置不忍读即读之亦不忍竟然而文词辛酸声气悲婉如哀螀劳雁使人闻而泣下将无清欢之言难拟而愁苦之语易工耶虽然士抑发乎情止乎礼义葢古孝子之遗志也况其言尔雅韶丽卓然可传余职史请授之乐官以次于白华逸篇之后 

　　○沈公路文集序 

　　余往与陶周望论文人之病惟达为甚周望曰阮公咏怀何郁郁奇也余曰岂未见苏门时什乎晋人每谓使我有身后名不如生前一杯酒斯语也用之功名之途则大善不可为著作之林道也彼潘陆沈谢者流得一隹语如下一敌国商一稳字如遇一导师专似癖莽似痴多取似贪不让似怒烈士殉名与夸士死权等不如是何以传不朽乎盖周望恬于进力于古以余为笃论惜其无年而兹又有慨于沈公路也公路家承世美才擅幼清既游竹素之樊亦涉园林之趣性复悁介深居简出不为大人游不悬高门簿其于称诗直酬夙好何悖尊生而广心浩大不遗余力缠绵险韵层累连篇牍发百函箴盈九土諰諰焉尝虑目摄者之当吾前而唇稽者之议吾后也中岁善病身名孰亲然药褁与诗筒杂然并进吐出肝肺　捻断髭须不惟若癖若痴若贪若怒且兼为四愁为八苦而著作之兴迄不衰止谁实迫之坚守恒度乃尔耶籍令公路策足王涂旴衡词垒将其道益广其气益扬送别怀人不止眼前俦侣登高吊古不止封内山川骋妍抽秘著书满家当必有富于兹集者矣斯文人之习气志士之深心乎嗣子谷似博雅绍闻结集授梨传之海内俎豆于孙太白王履吉之间嗟乎公路生矣 

　　○芝山集序 

　　芝山集者丽江世守生白木公之所著也德靖间李何边康杨扢雅道海内向风已东渐西被矣未南暨也自杨用修远戍碧鸡张愈光鸣皋和鹤滇洱诸侯有雪山公者起而应之大历典刑杜陵膏稪宛然肖也时则翰墨之场进荒服而上国化鬼方而神州丝视染金视铸岂不信哉三传而为生白公承雪山之绪而益恢弘之以忠勤报国以止足禔躬祖砚可思书种方茂枕经藉史与寒畯争劳抽秘骋妍即词人寡和今其集具在张宗伯称其清新俊逸澹宕精深周学士称其触景情生木高调雅庶几锺爃之定评玄晏之笃论矣乃余读公集而更有异焉夫用修虽博综四部而内典诸书取材犹俭李于鳞自谓秦汉以后弃之若遗纵旁引竺轧秪收绮语求如唐之梁补阙宋之苏端明无有也其视公寒山和诗及偈颂俪语皆盘旋了义皈向大乘作频伽玅音具贝多本色且不废小果不住无为岂直文人慧业隐然开士宿根葢染则犹是也为六铢之天衣铸则犹是也为八琏之法物有进于诗若文者矣宜其脱屣轩裳而独游埃壒之表也丽江去吴万里公间关遣使以序见属感交道之有神叹豪杰之无待聊书此以附尔史公之末简云 

　　○消暍集序 

　　品诗者莫不艳灵运而高渊明渊明之咏荆轲一似为谢客耶子房奋而仲连耻谈何容易是向者鲁勾践所叱也乃桃源托于避秦义熙不书甲子脉脉乎黍离之悲过于秦庭哭斯亦剑术之精者已澄江夏茂卿今之柴桑翁也毘山之隐四十余年太夫人在不敢以身许人固矣太夫人以天年终而蓼莪衘痛誓墓益坚世莫能窥其际迨夫大珰扇虚江左诸贤畴昔所兄事茂卿师事茂卿者不能以身体发肤还之所受而始知坚卧之孝与鬼神合其吉凶故以遗荣尽陶公而以孺慕尽茂卿者皆目睫论也两君子出处之际一如闲云一如介石一如连林之独树一如在谷之幽兰而间有小异不害为善学者博极羣书穷探幽眇而不必不求深解也礼法自将出言必雅而不必酣歌恕醉也缁衣好笃求友情敦问奇之客日进倒屣之礼有加而不必息交绝游也万卷可遣良玉必琢雍穆之范在躬弦诵之声在室而不必五男任运也藉令生同时居同地则把臂入林不再屈指矣史家独行文苑传每不相兼盖忠孝名贤踞百行之上游见谓撰造亦细事又或束于才情困于物务即已遵途未能登极而茂卿性灵与日力足订千秋之业专精靡他美成在久其文则可信可传其诗则可兴可怨忠□之篇南史笔楚臣些郁勃恢奇助宣名教颜光禄之五君咏杜少陵之八哀诗皆在酝酿中此可以知茂卿矣集名消暍试快读数过当有甘露醴泉从舌本间溢出不觉躁心之释者 

　　○诒美堂集序 

　　昔刘邵人物志以平淡为君德撰造之家有潜行众玅之中独立万物之表者淡是也世之作者极其才情之变可以无所不能而大雅平淡关乎神明非名心薄而世味浅者终莫能近焉谈何容易出师二表表里伊训归去来辞羽翼国风此皆无门无径质任自然是之谓淡乃武侯之明志靖节之养真者何物岂澄练之力乎六代之衰失其解矣大都人巧虽饶天真多覆宫商虽叶累黍或乖思涸故取续鳬之长肤清故假靓妆之媚或气尽语竭如临大敌而神不完或贪多务得如列市肆而韵不远乌覩所谓立言之君乎京兆耳刘祝先生覃精艺苑垂四十年方其壮岁登　朝为时曾几即依亲子舍衡泌栖迟菽水之余翰墨间作神皇帝嘉其纯孝起之田间洊历华要即不必种桑八百株辞官八十日而身立四虚神游八极东山之志始终不渝故其撰造皆肖心而出即规摩西京出入王谢兼词人之长犹其剩技惟是冲夷其度苍劲其骨游乎自然之途而化其镕裁之迹则文品之最真者先生有焉近代名家此秘鲜覩矣语曰穷则变变则通自隆万以来历下琅琊悬衡天下横诋前人几无余地滔滔末流且过其历一二君子有意挽之乃盘盎之水不能起粘天之波祗为河伯所笑先生之集出而谈艺者有所折衷焉变之此为时矣余且奉研削以从不自知其才之尽也 

　　○睢阳人物志序 

　　睢阳人物志者刘文学瓉所撰次也自元勋大臣至节妇为凡例者十有九盖本其祖参知公之绪而咨询润色积有岁年卒成未竟之志斯已勤矣杀青既竟以一帙视余属弁其首忆余承乏史局西蜀陈文宪公疏修正史诏求遗书遗书大出而郡乘之可采者惟徐大宗伯学谟所修楚志余皆悠悠耳神祖晚年臣下章奏十九留中独山阴贡士王应遴修志两疏皆下所司应遴待诏阙下即授中舍于一统志之外几增过半会有实录之役其议遂寝及余副春卿领总裁事海内书籍益复集于礼部发而观之如大官之馔品味虽广无当郇厨求如古之先贤志耆旧传足备金匮石室之旁搜者无几也假令郡国所在有刘文学之善著书将错综人物彬炳琬琰者在在睢阳岂非史家取材之一快耶文学之言曰此邦名巨盟带砺而铭金石者世宜无不知惟是闾巷布衣闺帏茕□苦一世而敦行甘九死以殉节有子将月旦之所不闻士元风励之所未收者吾是以表其微过于表其显识其小过于识其大嗟乎文学之用心乃尔庶几美人伦厚风俗之纲要也其所禆益宁史哉宁史哉 

　　○漕抚奏议序 

　　宋时韩魏公名德之盛在希文永叔右而魏公自言生平未尝以胆许人胆之为言孙思邈以前固未着也抑曾之大勇孟之浩气非圣贤之胆乎遗大投艰非胆不任当机应变非胆不决建威销萌非胆不振古社稷臣见理明造事审意所谓可即赴以全力遗宠辱忘赞毁独往独来独断独行虽有樗里不及回智虽有鬼谷不及造次非夫骨刚而气完孰当此者乎今大司徒宪葵王公其人已公自为仪曹郎已引义直谏力争建储不惮九死神祖鉴其精忠国本遂定天下壮之既繇卿寺领节钺开幕府畿南文武具宜不名一器三辅重地屹焉长城会淮抚衡阳陈公予告归公用廷推受特简总漕事则七省将吏闻畿南之风烈禀约束惟谨若李临淮入子仪之军旌旗一变葢陈公之政用简公之政用肃云是时淮北荐饥中使四出加以辽师失律奸人生心飞刍发粟征兵航海事有至难十倍往昔公观其窽会屡上封章如请澄汰请蠲赈请宽宗狱请抑珰横请复漕规请罢海运诸所条陈更仆不数而与当事往复不难十反谓明主可以理喻善人能受尽言宁直无婉宁方无圆为洞辟之门不为旁出之窦为离弦之矢不为处后之錞为九四之龙不为两端之鼠为上殿之虎不为辕下之驹虽批鳞齿马足为难端裭墨惩贪谁非怨府稍一顾瞻辄生回互公孤忠自信百虑皆祛竟收获上信友之效有如魏公同世不以胆许公谁许哉吾闻神祖时数以军国重事　命九列大臣杂议于廷既咸造相顾嘿然莫适先发此皆国之典刑明而习于事者岂汶汶无成筭哉则宠辱赞毁柴其中而刚大之气隐也继自今所谓建必然之画以破循默之陋者有稚圭在矣昔魏公命其子忠彦集谏草七十篇分为三卷曰庶几彰吾君从谏之美且为后事师乎公之锓奏议意亦如此 

　　○榆林杜日章三教逸史序 

　　榆林杜冠军自榆阳一再寓书于鄂曰吾三教逸史也多病息机坐进此道矣愿子为我精言之余睹冠军之多癖也抑冠军无乃非情语乎哉夫达人所以觉世者词人未尝过而问也彼毕力穷年呕肝刻肾片言轻诋白刄相仇亦大为名所愚矣虽然不朽盛事以巧成以愚入使其名心一解即五霸之所争犹傲然不屑于著述何有焉为邹鲁言者曰诗赋小道也为苦县言者曰名与身孰亲也为竺干言者曰绮语业也各有所遗则各有所立所遗者能令人意尽所立者能令人业迁则晋之江左是已逍遥往复酬难百出支许之玄大畅也而潘陆之业中衰矣风雅陆沉将无达之为助耶吾闻冠军之先有征南者好左氏学世比之马癖钱癖又三百年为少陵有佳句癖自谓语不骜人死不休夫冠军之病亦若此矣冠军其亦以两君子之癖为病乎非耶不以为病则安取而以三教之微言为药譬如猛士赴敌一鼓作气不巨鹿之天地震动则不快不昆阳之虎豹股栗则不快而倏焉引桐练丝求所谓广陵之曲者非其伦矣冠军而为儒将为侠客为名士为幽人吾无所不与而未以三教史许者知其沾沾于二祖之癖而未肯解也有代冠军折余者子言晋事则渊明非晋人乎桃源莲社讵必降诗格也子何不少自为地余不能应 

　　○程氏墨苑序 

　　物之可传者若三代之鼎彛籕之鼓欧之剑斯之玺何之瓦宋之陶与研皆托于金玉土石之殊质以久存于世而世亦处之于藏与玩之间惟墨不然其试之也如吹竽必一一而吹之其既用也如噉蔗至委而不厌其密移也如火消膏而不知其成功也如春蚕之作茧而归于乌有以速朽之材当必磨之会几无寿类矣而李廷珪以久特闻当是时以德寿重华两宫之购仅得一笏其收名定价与历代重器埒而胶煤茎草之寿亦可以销金玉而铄土石者岂不诚尤物也哉虽然吾以廷厓者利于墨亡而无利于墨存也墨亡则虚无之乡较量不到如梁鹄之书弗兴之画形模永绝名字独行耳其何赖于墨存吾闻廷珪之后有蒲氏之墨有赵氏之墨林氏之墨叶氏之墨皆与之相及而所谓一点如漆百年如石者独以归廷珪他人无称也则赏鉴之家有揭竿而先之者矣今程氏之墨满天下同能者宜悉力而与之角乃数年来不闻有超乘而先者即诸公詶赠以为横绝四海不减奚超矣百年以后无君房而有君房之墨千年以后无君房之墨而有君房之名吾于何乎知之于当世之赏会乎知之君房其无改玉也哉君房曾有所不释方氏而欲穷其伎故殚精于此以一丸塞其关男子不具刚肠但可悠悠视息何成一事君房有心人也哉其墨之传也以此君房游吾郡无他过从独索余试墨是日池水尽墨而余为作墨苑序 

　　○人日后序 

　　翰墨之事良工苦心未尝敢以耗气应也其尤精者或以醉或以梦或以病游戏神通无所不可何必神怡气王造物乃完哉世传张旭号草圣饮酒数斗以头濡墨纵书壁上凄风急雨观者叹愕王子安为文每磨墨数升蒙被而卧熟睡而起词不加点若有鬼神此皆得诸笔墨蹊径之外者今观察王先生当人日病不饮酒莫廷韩令以内府良药辄据枕作诗二十余章谢之皆风骚鼓吹也乃与彼二子鼎足立矣先生性高简恬淡构百尺楼绝尘表有遗世之意更自称九霞子今读其诗黄庭内景之微言多有存者夫先生既已为飧霞人矣宁俟内府之药足起其泉石之膏肓哉藉有烦疴之士披览是诗五内清凉不啻饮上池水然则先生病与非耶是又进于诗者 

　　○袁伯应诗集序 

　　客岁重九余既为袁公伯应制义小引以专门名家相朂矣今秋伯应自睢阳寄近体诗一帙亦以重九至且属余序余与伯应尊公少司马同举于兰阳陆先生之门司马居恒授余教儿法曰伯乐相千里马而教其子相国马以为千里马不常即善相无所用之如伯应之好称诗无乃非司马公意乎虽然时至事起何可执也盖隆万之间士子尺寸功令宋人注疏之外一步不窥二十年来破觚为圆浸淫广肆子史空玄旁逮稗官小说无一不为帖括用者若以诗之才情而为文吾知其俛拾青紫无疑也且夫以制举义论瞿王登坛信阳北地曾不得方驾非才不敌拘于时束于制也假令今有李何降格而为制义过都历块绝尘而奔岂顾问哉司马公海市诸什所谓清新开府又建威消萌声震大荒之外世故有文武具宜者何恠伯应之以制义兼称诗也若伯应之诗郁郁唐人世有锺嵘自能鉴定无所俟余评矣 

　　门人徐士竑 
　　许　经阅 
　　容台文集卷之一终 

　　●容台文集卷之二 

　　华亭董其昌着　冢孙庭辑 

　　序（二） 

　　◆序（二） 

　　期赠篇序 
　　樾馆诗选序 
　　凤凰山房稿序 
　　赵升之制义序 
　　俞彦直文稿序 
　　金伯发稿序 
　　戏鸿堂藁自序（即复赵公益书） 
　　源远流长诗册序 
　　吕氏族谱序 
　　马宪副崇祀录序 
　　吴伯实遗事后序 
　　志报录序 
　　屠孺人传序 
　　少司徒方采山公九十寿序 
　　贺侍御达泉张公八十序 
　　封太史见峯张翁八十序 
　　封观察袁颐庵七十寿序 
　　唐太公无怀八十寿序 
　　封大理寺正杨澄宇公八十寿序 
　　封御史左太公寿序 
　　楚魏碧山太公暨胡恭人七十阶寿序 
　　汪隐君继环五十偕寿序 
　　宫保东宁伯寿母百庆录序 
　　寿陈征君元配卫孺人六十叙 
　　寿节妇董母李孺人五十序 
　　程母戴孺人五十寿序 
　　寿汪母八十初度序 

　　○期赠篇序 

　　期赠篇者吾党为陆伯生六十赠言也百年曰期六十亦称期吾谓伯生得称百年期也凡词人之年不数甲子昔老氏着不亡之寿太易贵可久之业客养之躯贤愚同尽惟言立而名成则与天地絜筭而日月齐光伯生其人矣夫大年之不必兼小年往往是也前代勿论　国朝词人如高子业何大复徐昌谷皆不及下寿顾其名则所谓彭祖为天者虽然使骐骥而展十程之力梧槚而长参天之干笔与年俱老智以耄逾练是三子者即西京盛唐诸名家不足匹也伯生乃兼得之矣其苦心刻肾一似拂卫生之经其抉指凿窍一似犯造物之忌而神理殊超容颜弥泽其诗文翰墨则六十化矣而其人乃始壮也顷者方括赤县之内山经地志萃为一编曰吾自此褁吾足矣吾不户而行天下矣庶几达人有道者乎余谓伯生得称百年期以此忆余弱冠时尝与陈太史伯求论天下士太史至伯生则曰夫夫所谓自致青云者非附青云而名者也伯求已千古矣而其悬记之语伯生竟能不媿葢自琅琊好以名宠后进二十年来吴中谈萟之士无弗伏轼结靷走娄江道者琅邪又数以言擢伯生伯生游道甚广独卷其业不以一剌进已而琅琊赏誉之士各自以其所诣受名不以有琅琊故重而伯生乃以无琅琊故益重也伯求可谓知人矣余故采其言附于期赠篇中且以贻长公道冲使识世交之谊焉若余之所欲言者诸士大夫先之矣言正矣余无以加矣 

　　○樾馆诗选序 

　　汉武帝房中乐府取唐山夫人所进十五章当时枚马在廷岂无隽响曾不以被管弦而摐金石抑何鉴裁之超也文君以白头吟少许胜长门赋多多许故相如心死倦游不复走茂陵道良以远山之黛每与时徂而才情丽藻千载不化彼宋玉陈王之赋摹艳质而遗修能未为具眼矣当今闺秀作者不得不推艹衣道人观其新集如贻桐汭五言古四篇绰有韦司直之古淡而代陶琴代庄蝶等命篇亦复独创大都闺秀之诗虽饶于才致而俭于取境未有若道人之凿空者岂直缘情绮靡为宛转之歌十离之什已耶吾又闻道人竖精进幢被忍辱铠师月上而友南岳不欲仅以诗人传何论唐山文君吾过矣吾过矣 

　　○凤凰山房稿序 

　　举业之变至今极矣未有知其繇来者也葢自宋元佑中程苏为洛蜀之争后百余年考亭出而程学胜又三百年姚江王伯安出而苏学复胜姚江非尝主苏学也海内学者非尽读苏氏之书为苏氏之文也不主苏学而解粘去縳合于苏氏之学不读苏氏书而所嗜庄贾释禅即子瞻所读之书不作苏氏文而虚恢谐谑澜翻变化蒙童小子齿颊笔端往往得之所谓有大力者负之而趋虽朝□功□莫能挽也嘉隆间有归熙甫者庶几豪杰之士观其所著古文前非李何后非晋江毘陵卓然自为一家之书时人不具眼稍为王李所掩终当行于异世今亦如岷江之滥觞矣熙甫于举业亦自奇主司以意求之常误收他人为举首云余友何士抑其蚤成名数见困悬书满海内主司收而复失之无一弗类熙甫者第熙甫自据甚坚不能迁业士抑才多而体备无所不变化是为异耳士抑阡其先公于凤凰山之原即依山筑室绝迹城市著书其中曰凤凰山房稿虽极瑰奇哉而王唐矩矱森然故在也殆神化至耶士抑于当世闻人裰科之作少所可意余尝谓之日此事自有主者政繇坡公为政耳君能夺其帜乎吾请从壁上观战因读凤凰山房稿理此语弁之 

　　○赵升之制义序 

　　严羽卿借禅论诗余亦借禅论文三十年前为赵公益拈洞山宗旨王唐以来此秘未覩公益大有悟入时方弱冠游长安未婚对也归而试于有司倾其曹偶能已见于时然不肯竟学饮酒赋诗居然作达余询其故日有呱呱者可以付先生衣钵耳盖谓升之也余既久不谈艺而友人言公益课子绵密无晷刻宽假升之嗜书自其天性不知人间有可萦念事其为文机神纵宕绝尘而奔于余所论宛转关生无复遗恨笔铓煜煜光焰万丈视余为一灼之火矣兹锲行卷公益独以渊源所存属余弁首余戏评之曰公益如愚公凿山以待其子升之如大令学书欲胜其父王幼度闻而笑曰三十年窠臼不虞抓倒禅床乎 

　　○俞彦直文稿序 

　　往闻之先辈云岭南廖同野为孝廉时以行卷谒吾乡陆文裕公公谓之曰贤曾读西厢伯喈否廖博雅自命不读非圣书颇讶其语不伦又经月后复以行卷谒公公曰尚未读二传奇何也廖始异其语归而读之又经月文裕见其文曰惜也落第二矣蚤读之可作会举首今失之矣又江西万枫潭为孝廉时间业唐荆川先生先生命题令作制举义万一再呈卷先生皆不观万不得其故至于三先生始以笔批抹惟赏其后段语则皆一再呈者所未措思也万始大服两公之品骘何异许负之相人索紞之圆梦求之今世不可复得而余之爽鉴于俞彦直尤甚盖十五年前已号于人曰是当俛拾青紫不意甲子始发北闱又落羽归也乃余不以一蹷为彦直惜而反以为彦直幸曰尤物故在耳使彦直如廖公为主帅所录则无及矣且夫五都之肆一物不储或屈于三家之村追风之足且行且息则十程驽马先之吾视彦直之文心益深文气益壮其所著制举义有宏肆剽疾鬼起鹘落者有虚和淡泊餐霞吸露者有激昂震厉剑拔弩张者有高华沉重四瑚八琏者而又衷以游道之见闻助以江山之悲壮其在都下所造请往来者为理朵为经济为剑侠为空玄皆在彀中而皆收之以为文用则余之素奇彦直者必有一詶而且藉彦直以为余爽鉴解嘲也因其授梓诸篇而弁诸简端 

　　○金伯发稿序 

　　陆文定公述为诸生时学使者裁庵杨公之试士也尝檄属吏茅鹿门沈青霞第其甲乙试事既竣觞之公署沈曰是役也得会举首以酬明公之苦心则大善不知其人安在杨公曰有之一在华亭一在常熟沈复询其名杨以某某对沈公曰其地是矣而其人则非徐以陆瞿两公之名对世知青霞之忠节不知其深于文也又家侄少宗伯幼海述赵方泉学使己酉试事竣入南都唐荆川先生访之坐次询赵曰解元当属何士赵公曰解元有之邵圭洁孙楼钱有威张大韶足当之唐公曰解元一人耳安得四徐曰舍侄一麐颇近之赵据甲乙考次则所众人蓄者已而亦验因叹沈公之鉴栽精矣乃当时主司一一与之合符又何难也今士子一受嗤于拙目辄不能自信又何能信主司往往迁业以迎时宜受灭裂之报矣顷台使奉诏选六郡之士充贡籍而以吾郡金伯发为冠军何必减青霞之厚望而伯发于此道专精靡他陈言刬尽过此以往主持　廷试与棘闱者怕承明著作之英与殿学宫端之望伯发率其恒度俛而拾尤物以酬知己可必矣余以谈萟日远且不蓄笔研请以此壮其行色 

　　○戏鸿堂藁自序 【 即复赵公益书】 

　　仆于举子业本无深解徒以曩时读书于莫中江先生家塾先生数举毘陵绪言指示同学颇有省入少年盛气不耐专习荏苒十五年业亦屡变至岁丙戌读曹洞语录偏正宾主互换伤触之旨遂稍悟文章宗趣因以师门议论与先辈手笔印之无不合者乃知往时着撰徒费年月当是时苐能多作百首庶几成章扰扰行役惜未究竟而旧稿亦从此敝菷视之听其散轶不复理矣自余游长安客每持余刻稿相质无弗赝者而里中有订赝录赝者不免焉因用自愧使吾文如钱王诸大家即暗中摸索当可了了何至难鉴定乃尔不谓足下苦心能涤除至尽如此集者自可不须序序大都谀语耳海内具眼者多何必以谀语先之愿足下并破此窠臼异时足下三都赋就亦视此榜样终不借誉于玄晏也 

　　○源远流长诗册序 

　　郡侯浚源詹公为三衢名阀兄弟并守大郡以卓异竞爽其先世多有闻人第言其近者如侯之祖星子公考司城公行谊政绩皆征信史氏副在石室有足传者侯辑一编曰余庆录郡之士大夫作为诗謌烂然成帙余受而读之其大指谓詹氏百年树德而锺美于后人若执劵以要于天其应不爽饮不尽尊以遗子孙则食报之说也又曰詹氏星子公以来世载其德日引月长典型在近谋室则获父兄之教不肃而成重贤迭肖匪颛徼佑于冥冥者则贻谋之说也词止矣不佞昌复何能为役乃不佞有解于列子之言愚公也愚公者聚族而撤太行之麓智叟迂之愚公曰吾力知不办是虽然吾有子子有孙孙又生子子复生孙吾子孙日增而山不加益善哉乎列子之寓言也夫忠臣孝子其意愿宁有量哉所愿者无穷所乘者有待则有累世而克究者矣星子公暨司城公皆廉平不苛为古遗爱惟其营绪未毕而侯之兄弟乃始以二千石起家若偿其不尽之志者即繇是日跻显融要以丰本固基自亲民始三世一辙非偶然也昔于掾之不谳也凡一再传廷尉以不冤着声夫阴德有后则既可高门而俟矣官何必廷尉哉葢于公之始愿固尔请以此佐士大夫之论可乎忆不佞取道三衢衢之人为言侯内行之备也孝哉事嫡母绝不异所生侯有长子而三衢人若弗闻也者繇其以兄子为家督也亦足发明詹氏之家法矣法得并书之 

　　○吕氏族谱序 

　　三代之宗法至唐犹有存者重门第也自石晋以后中华有左袵而崔卢颜柳诸着姓散处五方不复可属于是宗法益废虽然宗法废矣而所谓夺宗者岂尽废哉范希文欧阳永叔是已读希文谢表引朱家张禄以写其门阀之流离既可叹矣而先忧后乐之事业殊绝一代推其禄入为义田以赡其宗而范氏之子孙一在洛阳一在吴中振振绵绵至今甲天下读永叔陇冈阡表茕茕藐孤奉□母画荻之教非乔门明甚而以犯颜敢谏为忠以救时行道为贤摛其雄笔作为家乘贯珠舒锦云汉为章而庐陵之欧至今甲江西然则记云尊祖故敬宗敬宗故收族者视其三不朽何如耳何必着姓又何必以宗子重哉今少司徒御史大夫吕公之族谱其义例一凖于迁史若世系之繁而不杂取诸年表家传之广而能严取诸世家话敕之详而谨取诸策文大传之赡而核取诸列传祖祢之潜德烁懿神照如生宗支之细行片长甄收必尽以至女师妇顺又仿刘向范晔之凡例而为立传以补史迁之未及与永叔所著同不朽矣抑公之服官谏垣与希文同视师秦塞与希文同或颂四贤或惊一范绩效已著者弗复论兹冲圣鉴知?以天下咽喉东南半壁公绸缪乘土建威消萌克壮文武之猷益酬孝友之志是谱也旗常钟鼎以耀之天球弘璧以传之公家师尚父之世业在无问宋事矣 

　　○马宪副崇祀录序 

　　岁在乙巳余以挍士至于鼎州鼎无真守而摄守者为言前守马公之贤此方士民去后益见思也又八年而吾郡别驾马公以廉善着询其家世则鼎守即公之尊人云公暇日手一编示余曰此先大夫祀于学宫之公牍也余披诵之马公非独循吏且为贞夫为修士所称独行君子不愧衾枕者而俎豆于先贤自司马子长以来与公而五又何严也严则核核则重矣嗟乎表乡之贤杂则养之庠殁则祭之社所关风化非渺也乃鸣珂之里吹竽多滥有司以此其临子孙以此干蛊使秬鬯无色江苹蒙耻今之祀典能如关西之祀公者有几哉公虽已社于乡而遗爱在鼎鼎之士民必有如桐乡之祠朱邑者生于秦仕于楚皆尸而祝之社而稷之亦可慰于九京也已别驾公绍承家训处脂膏不自润如胡质陈寔父子而清皆畏知卿不惭长若考作室厥子乃肯构者乎 

　　○吴伯实遗事后序 

　　中舍吴德聚为其伯氏修身后名也征言于闻人几遍海内伯实为不亡矣仲虚没而仲虚之子犹以未究厥考之志为憾于是走云间请陈征君仲醇为传而属不佞题其末简余方有入闽之辙伯实懿行具征君传中无庸理前语重以漫衍矣顾读征君传于两君相友爱三致意焉且夫弟弗恭厥兄兄弗友于弟岂非以利哉悬鹑藿食形影相依列鼎连阡阋墙斯起财之所处争之所生孝弟之所繇衰也伯实与伸虚皆有声太学倾海内贤豪然伯实不难以贾而佐仲之儒伯实有西河之泣闻仲虚得雄即破涕为笑此殆神情所发非象恭免取者不谓程卓之家居有田薛也新都多素封饶为节侠事藉令百里诵德千里诵义而一门雍穆未之有闻安所称仁义之附耶故世有知伯实之风者在此不在彼即他懿行可槩矣 

　　○志报录序 

　　人言妇人之贤不着于阃外而自古之贤妇人厥有称者范史蔚宗特为列传使与名臣良将逸士鸿儒并传不朽妇道果不在于湮灭无称也第其所称必有奇节伟行而所谓奇节伟行者大都生不辰而罹世难崩城哭市举其一隅矣假令平居而履顺何从有令名乎繇斯而言虽谓妇人之贤不着阃外可也董生曰余诵诗至鸡鸣之三章观其妇人所以朂其君子者在亲贤敬士而至于捐珥问佩之殷至乃圣人录之以劝妇顺而存教于来世此岂有非常之事哉不可以论当世之贤妇人乎钦甫徐君之配陆孺人之贤余不能知而知徐君有日矣君起家贵冑自其弱冠固已屏去狗马声色之娱严事各宿寓情经史称佳公子矣比其先公捐宾客君家道渐中落而君先后太夫人朝夕之奉下及应供门第之纷慁尝绰有余闲不知所自顾徧交国中之贤豪与之欣赏奇又扬搉雅道即国中所称贤豪之士揣而知其为君友也问君所以则皆孺人之助无论捐珥问佩又身持君之门第俾君不顾于内而并力于贤人君子可不谓尤难哉孺人殁矣于是君以所来吊且祭者列叙其人勒而成书曰使三藐孤知报乎余以谓凶唁死吊人道之常而厚之符也于孺人则无与惟是披览斯编者见君之所交皆魁人名士高流胜辈足发明君之多贤友而用以知孺人之助则孺人之贤将于是着异日职管彤之笔者其有取乎尔此则君之所谓报乎余家侄原正君之甥也君方鼓盆而家侄病卧欲有论著未能也俄而家侄长逝余义益不可辞不文聊序之嗟乎使家侄不死其有以道扬孺人之徽言懿行也哉 

　　○屠孺人传序 

　　老子曰正言若反左氏曰违而道妇事姑如子事父一也惟以室无勃蹊唇无相稽而已乎则媚子谐臣皆忠孝所收矣必不其然以余观于屠孺人所为成其姑之贤者何其晓解大义也先是子上早世徐夫人抱遗孤授之书多六朝丽语余见长公年八岁次公六岁皆美秀而文出言必雅有词人之致及徐夫人殁孺人所以训两孤者去其抽黄对白而为纡青拾紫之业二孤是以一出而游子衿间试辄先其曹偶向使守绪言而不变则二孤固词人也不乃近于屠龙技乎长倩与范夫人相庄如宾落落熊梦夫人常肴姬姜以进长倩以为伤于恩而薄于厚不甚昵就也竟夫人之世不育夫人殁而后宫之宠始盛一旦得雄当中分两孤之贻而孺人所以奉诸姬者益有恩意若曰先姑广嗣之志我其代终焉呜呼春秋莒鄫之书诗人小星之咏非通经学古者知此乎葢孺人为康僖公之孙康僖公闺门雍睦阃教严整女自屠出者皆为女师为节烈而孺人其尤著者也孺人今年四十以公家之旌则未及以子姓之奉觞上寿则不忍御曰我未亡人也不必讳亡如有所谓生圹志者受而藏之足矣长倩是以悲其志而叙之而余特表其大者以补长倩之逸如此余于孺人之考思韦君同出于汪先生之门汪与长倩同门戊子之冬四人者时时征逐辇下子上类交若之着膝而余以为近彦辅之玉润是以缔姻好余因言婚店老人又作彤管编信史也是为两孤序之 

　　○少司徒方采山公九十寿序 

　　闻之论语谶曰尧游首山观河渚乃有五老游河渚间为昴星之精世纪曰尧治天下大和景星曜于天甘露降于地朱草生于郊鳯凰止于庭嘉禾孳于亩醴泉涌于山大抵皆寓言也极治之世则朝有纯德之臣野有不二之老是为王者永年之符故诸福之物难致之祥无大是者诗称岳神骚喻芳草推此类也尧之瑞史不胜书即河渚五人者莫知其谁乎非进而咎繇稷契诸臣则退而被衣啮缺子州支父之流耶且夫虞夏商周之盛未有遗年者也天子亲袒割执爵而献老更有廵狩之事则就而见九十者亦曰其有能稽谋自天岂其山泽之臞有鲐其背而自勤万乘为今天子久道成化和气翔洽盖亦有承命之符者四齐得其一则有若海豊冢宰杨公楚得其一则有若御史大夫蒲圻谢公吴得其二则有若大司徒石埭毕公少司徒新安方公此四老者皆九十岁矣天子采郡国议以玺书问旧臣无恙皇华之使束帛加璧贲相望于域中然功令以列爵为等于新都若有待者海内犹未慊焉曰此四皓也而宪老之典故不足公所乎董子曰是何以知方公方公者持盈者也嘉绩多于先朝止足坚于末路典型树于乡闾风采闻于朝陛是皆与三公者同虽然三公者名位已极而可益也公名位未极而不可益也公通籍时分宜为相饵之以巍科而不得困之以簿领而不得天下以此高公之识冢宰操热柄舍人子张甚郡国吏事之甘公一裁以礼厨传干糇平平耳失冢宰欢镌一秩公不为意动天下以此服公之执江陵引民誉以自附而不能先也公在南都竿牍绝于辇毂落落穆穆枯朽自堕失相臣欢五请而得谢政天下以此重公之品有其摧之气乃益增有其炼之节乃益明故四公均之完人而公之磊轲特着将其阅世险夷异乎公少而苦吟白首不倦三朝以来作者四起公自坚壁垒不与俱波心无乱营美成在久公今开九袠计公攻诗之日且七十年诗人之历未有过者惟韦应物近之上自天宝下至元和绵历三唐才不可尽大雅君子千载比肩矣以纯德不二则如彼以气节文章则如此此之谓不朽不朽之道国爵并焉不轩冕而贵不华衮而荣易曰谦尊而光光之章彻也而谦复为满繇斯以谈公何所藉殊数矣忆余为庶常祖饯海丰出春明角巾尘尾如昨日事石埭八十悬孤有授简于予以佐兕醪者公读之以为知言及余视学三楚下教邑中录蒲圻公孙充博士籍曰非尊齿也奖恬也乃兹以汪君之请颂方公余生也晚遂得论交四公间矣非际休明曷纪人瑞哉 

　　○贺侍御达泉张公八十序 

　　余以万历丙申持节封吉藩浮江东归阻风石钟山下时湖口令谒余称侍御张公达泉者今之东方生也盍访诸余使候吏挟剌通谒公出而肃客若有夙好者造膝数语不知席之前也公时年七十有一其颜如酡神气勃勃步履矫捷或曰修容成氏之术公亦不让不习至问其多男则是年有梦熊之祥者凡三四矣余少而学道乃学所闻若黍珠河车规中肘后金鼎玉液之秘叩公愿知所裁公曰否否独黄庭闭子精路可长活一语从事有日耳语曰巧者不过习者之门吾二十余而登朝三十而弃官四十而术成术成而端志一行耳目不旁漏精神不乱营者又凡三十年以有今日也凡子之所言者巧也非习也子而为我则不能吾而事子亦败矣余洒然异之道出池阳客有知余自公来者曰侍御觞子乎余曰然又曰侍御亦用家乐歌舞为燕乎余曰无之容曰然则侍御下客子耳余应曰侍御不以我为彭宣而庄事我也此故不足吾所乎自是数迹公事于海内之知公者今年四月公寿八十矣公之姻家许使君先期征余言为公祝余实重公微使君请固将有言也公生于江右江右士大夫皆斤斤墨守程朱氏学于达生之旨大有径廷焉即知公者见谓解徽缠外形骸自适其适云耳余闻公绣斧按浙在肃皇乙卯丙辰之间时制府胡公方特其功高宠盛目无直指每有公燕佯为酒狂今壮士席上舞剑或缚材官当筵贯耳且声言手刄之直指为罢欢厥明折节请罪直指颠倒于机穽中多所易侮公年少寡言正色既受事风棱肃然胡公大见严惮终公之任浙不闻制府中酒如故时繇公气吞之也使究公之用是不当胜胡公耶公之乡有媚津要托于闻人之戮者公每持论鄙不齿曰吾遭时太平比封君秩不能敝衣粝食废后房丝肉自苦亦何至为得罪名教也公之雄才直气此窥一斑矣然则直以公为达生者是与非耶善乎夏侯太初之言东方生也以浊世不可以富贵也故薄游以取位苟出不可以直道也故颉顽以傲世傲世不可以垂训也故正谏以明节洁其道而混其迹清其质而浊其文非公孰能当此者公亦岁星精耶八十犹始壮也而奚足以为张公寿吾又闻至人与道转化不主故常继自今公且进久视而为超生游恬淡之园证离微之奥有望真人之气者曰湖口有河上公柱下史也则余不得穷其际矣 

　　○封太史见峯张翁八十序 

　　祝觞之有辞也亦犹诗骚之遗乎有天道焉有地道焉有人道焉恒升者殽于天冈陵者纪于地松乔者稽于人三者备矣谓之善祷其昌非曰能之间为长者効兹张太公八十寿而不任觞语也盖公之寿道多矣请重以漫衍而几其或中乎余闻之天官书曰东璧二星主天下之文又云进贤一星在平道西太微垣东其星明而润主贤人对策白云气入进贤贤相出太公有子君一以贤良对策为天下第一文章行业冠冕承明著作之贤其象耶文皇帝抡方闻之士读中秘凡二十有八人二十有八人者应列星之数也则公之甥钱稚文又裒然为庶常首若斯者千里得之犹为比肩历纪得之已为希觏况二贤竞爽七载相望金鼎玉铉属毛离里者哉公之子壻钱肇阳出为循吏退明圣学物色隐隐动少微间而公之子若甥重贤迭肖弓肴叶于太史聚星之占者公其岁星精耶此或可以为公寿乎而未既也公之先为东海公始卜兆于鳯山其繇曰鳯皇于飞和鸣锵锵三世之后莫之与京再传而为黄门为侍御虽皆民誉犹若弗克当者至于公而士之子为士耳百年不飞一飞冲天百年不鸣一鸣惊人自君一出而鳯山为我明之高冈张氏之韦杜坊矣鳯山以西为天马山居于兑位兑为少女故公之甥家实成其宅相今天子惟吉士用亦何啻武皇歌天马来耶其南则为神山三神山之一也羽人彭氏居之世所称隔以弱水而太公所扶笻唫啸于斯者肇阳亦官于蓬莱今乃时选杖履从之矣太公其岳神耶此亦可以为公寿乎而犹未既也龙门之史日月并曜顾亦多创于史谈谈有子长为之子而禇少孙为之甥至如太公近之矣抑谈述六家岂不有味乎道言哉封禅之不从而自伤留滞非达也太公不丑穷不荣通日者君一御公于燕邸受天子显休命官庖上尊甘毳之为养而不忘菜羮也五城双阙巨丽之为观而不忘衡门也朱缨华毂贤豪之为造请而不忘存衣交也盖幡然以归君一是以为六月之息凡以安太公耳夫去徤羡专精神谈公能言之太公能持之岂不博太真人耶此可以为寿乎而犹未既也余海上人也则请言东海夫东海公之泽远矣百川注之不知何时止而不盈者也然自公之微而人疑廉吏之不可为自公之振而人信仁者之必有后疑则骤兴者耽耽而信则树滋者蒸蒸矣为人孙者以率厥祖为人父者以翼厥子吾师乎吾师乎表东海者其太公乎公之大年礼所谓国有福事则庆贺之者也在词林盛事有广陵李文定公以廷魁都上相为尊人奉八十觞至今艳称之余谓李氏如月之既满张氏如川之方至虽八袠齐年而太公之用物未宏吉祥所止恢弘祖烈沐浴主恩绍明素业袭天地无疆之休更二十年而埜史佐酌则又有三不朽事以诧公家之盛何言李氏哉 

　　○封观察袁颐庵七十寿序 

　　藩臬之有长也皆坐论者也长以下或有四方之事焉袁大夫于楚臬观察使矣转饷之役以大夫之重而护之至于淮徐非故事也是时选人有所推擢待诏久不下海内藩臬半虗署而楚为甚不得不以大夫往而大夫居江阴得过里门省觐太公颐庵先生于是太公七十矣悬弧之辰大夫椎牛系鲜徧召族属与太公素所厚善奉觞上寿虽留连家庆不废简书岂非吉祥善事天与之合哉夫天之合者不自意而偶得之之辞也乃大夫非偶得之也先是大夫自仪郎为齐臬十年而晋其长声绩籍籍起为东诸侯冠直指倚大夫才不可旦夕去乃大夫有幼弟遘危疾太公以遽人告曰事急矣即有他虞不能独生大夫朝发椷而夕请檄以归幸相保而喜可知也凡两阅月始受事济上直指亟相劳问介弟无恙乎太公亦无恙乎大夫谢曰幸父子相保公之惠也其以为旷官而讨之则何辞直指竟用是小有言曰若袁观察者其才守无间然矣其急弟而以官从之无乃为非情语乎太公闻曰吾不能誉儿直指能誉吾儿者且夫才守无坫而重之以孝友则完行也古有囓指心动者非人子也耶大夫以此更量移入楚君子谓大夫之孝也与太公之达也两相成者也大夫之行意于齐也今之满志于楚也亦两相成者也藉令大夫重于违直指宽于应太公且遂晋东藩伯或领节钺而中州而秦晋其不为楚有明矣楚观察使且不得转饷不入楚其有转饷者哉故曰袁氏之吉祥善事非偶得也不佞又闻太公之爱子也天下无有太公为诸生以文行先其曹偶一再诎即不更试而勇于退曰吾有子可教也中年有鼓盆之戚即不更娶而勇于鳏曰恐其虗吾子也太公有幽忧之疾成症瘕者数年矣既大夫领乡荐报者入门不知症瘕所繇去及大夫计偕公送之而泫然谓所亲曰儿身委县官矣非吾有矣大夫之释褐于三百人中最少其才品为当涂所急而故迂其途为学博士为国子先生为迎养地太公则数遗书命之曰宁钝毋巧宁闇闇无赫赫大夫自筮仕后二十余年十一命而至观察其于进退之际绰如也皆太公之教也严君平曰人不婚宦情识减半太公为诸生时已近之虽以子贵无艳心无骄气其淡素殆天性也恬愉交养而天和不滑太公之引年其可量邪大夫之行也中丞梁公饯之幕府酒数行梁公出所谓百余岁老人者见大夫曰愿太公寿如老人老人者中州人也江陵刘宗伯习之者三世矣多禁方有却老术大夫请绪言而献之太公老人曰太公年几何曰七十老人曰吾孩之矣饮噉视听如故乎曰太公五十后更善匕箸自着漫抄十余卷尝篝灯荧荧作蝇头书老人曰吾七十时饶为之矣虽然太公贵人也能如吾之草木食乎曰不能虽然太公能节啬能如吾之混迹卑田乎曰不能虽然太公能忍辱能如吾之岩居川观乎曰不能虽然太公能深居老人曰可矣大夫又言曰太公节啬矣然而好施予忍辱矣然而好名节深居矣然而好公正发愤老人曰若是吾不如太公矣太公受气养德皆与吾同而功行过之吾藏灯者也而太公益之膏传之火矣吾如童山能不凿焉太公者触肤兴云者乎而又况于使君助之以云四岳而雨天下者乎是将久视者也吾无所效于太公矣请解吾之衣以衣太公至百岁而贻以刀圭之药此亦入楚而后有之者也 

　　○唐太公无怀八十寿序 

　　往余以使事出常山君公觞余万峯之巅酒三行杨觯而属之曰异日者吾将奏满书也若以天子而华衮外臣之父则惟子代之言余唯唯应教既君公与余先后皆中谗归归而望衡对宇于龙门之里两人数相过从余时谈庄谈骚广君公之意太公隔垣而听之辄称孺子可教于是太公年八十矣二三子征言为太公寿西至于吴苑东至于勾章北至于燕山短章大篇杂沓逓进于以颂盛美而祈恒升甚备君公犹顾余寻其绪言曰不得于朝盍谋之于野余敢不从诸作者之后余闻孔子曰迩之事父远之事君三百篇尚矣诗以后学者尊骚比于经于庄周之书见谓遗弃人伦礼法士弗道也乃余以为慈孝之经子父之鹄惟□近之而骚无得焉夫驰驱王事者犹轸陡岾之思安有一行放废不胜牢愁而以亲之身为殉者当时宋玉之招其辞俶诡几无遗象特为灵均外陈四方之恶内述宗国之差而已南陔自华之义何阙如也纵曰资于事父亦何至伤厥考日庄生虽棓击曾史乃其指与骚殊矣轻天下细万物尽人间世可欣可恋之事不足以滑其和而一归之于重生重生者重所受之生也不敢毁伤无大是者此慈亲之所安也而百福之所同也虽然如以已养养亲又孰与以亲养养亲且夫孺仲之遯也元亮之高也一当父子之间犹不能混贵贱等贤愚而受之以达生之爱况末世之波流乎林回弃千金之璧丈人骇重渊之珠此之寓言可为父鹄矣窃意彼伯庸者无亦蒿目而忧游方之丙者乎以今观于太公有异焉太公读天下之书博闻之士不能傲以所不知而不以资进取一似逃名者清而容物贵而能下郄车徒步入市不乱羣一似和光者弃损淫俗室无姬姜独睡三十五年每以张苍东方生之事为可深耻一似重积者墙东之隐深于嵁巗二千石以宾礼寡之固匿不出里中儿不识太公作何状一似闭关者穷亦乐通亦乐而气冲然而衷坦然自署曰无怀吾闻无怀者意恚不见于色坚白不形于心渐毒不萌于重形有动作心无好恶是上皇之风而庄生所谓博大真人也以此安君公之养不亦相成乎哉藉令太公不具达人之观君公虽日夕温凊澣濯修人子之节不乐也欲使恬愉交养而和理出其间难矣吾郡东隅厥有神山说者曰三神山之一是多寿民或曰三神山隔弱水三千里大抵皆寓言也忘机如太公弱水可航神山可履羡门可侣屈子曰彷羽人于丹丘庄子曰八千岁为春八千岁为秋行于太公见之哉君公请理余语奏诸太公复谓孺子可教否 

　　○封大理寺正杨澄宇公八十寿序 

　　昔李萧远着论以为人之升沉修短一制于命虽鬼神莫能预圣哲不能谋而刘中垒则云人有隐行者必有昭名有阴德者必有阳报稗官所记更仆不数若寒士不达先习岐黄贫衲无徒聊饲鸟雀雅报不爽若响应声是则食料之簿何必夙定于冥中注生之箓亦可游移于司命其然其不然平原夫五等列爵伯称养人九两系师任称得众天之好生必有所寄明矣故知渭川千亩竹江陵千树橘安邑千树枣陈夏千树漆其物皆卫生之上药其地皆不老之福庭顾人用之何如耳余素抗此说今于娄东大理杨公而益验先是二十年前杨公六十揽揆之辰也王文肃公修酌者之言颂公笃行甚备而尤重公好施曰饥寒借财吉凶借力捐田赡族立祠收宗散粟赈荒皆古人厚德录所载而是时公之王母介福已及百龄识者曰宁人之孝上格于天是母是子一体绵算无问寿种抑语有之行百里者半九十盖陡太华者每歇脚于青坪游武夷者或回舠于五曲藉令公意稍满假施有倦勤藉老氏宝俭之言诎冯驩市义之策夫谁能禁之夫谁能訾之然而公以修涂在前观成在后所为资无匡困倒廪倾囊行之十年七十不已也又行之十年而八十不已也方且习为日程守为家法为九族被为三党府是二十年之中人向其惠者不知其几公积其功者亦不知其几同于寿者寿亦得之报以大年何足疑乎娄东之族雅重清议其尸祝琅琊太原两先生以厚德不以尊官杨公内行纯备日引月长彼都人士事之庄信之固隐然与前诸人老相埒公第不卿相耳即不卿相而七十余家待以举火如晏相国五百亩义田世世相承如范龙图无翼而能飞无根而能茂尤其难者也吾闻娄有毛翁百岁■〈禾卓〉稧吴中国庆再见于公矣公季君菃仕类文园义同卜式其人如玉厥贡惟金皇华之简书有期南陔之笙歌先奏授简祝觞愧非惇史敢广文肃公之旨如此 

　　○封御史左太公寿序 

　　御史大夫左公之友沈黄门周侍御诸君子俨然造余请修祝觞之言于左公公盖冡宰赵梦白业先之矣余何能为役虽然余交于大夫甚习又闻太公事甚悉不能辞也盖记有之曰孝子之事亲也乐其心不违其志则养志尚矣抑父所不能得之于子子亦不能得之于父者惟志为然七十子之徒惟曾参为养志唯曾点为嘐嘐乎古人之志故童冠与偕而毕由求万人必往而藐晋楚不可谓同不得谓异此其家风也而养志之凖也世既晚士鲜闻道于是世禄有骄子而骤贵无贤父方且驷马高盖以耀闾里朱门华屋以鸣得意素风不着浮荣几何则又有鉴于高明之瞰而怀盛满之损者屏门而居择地而蹈下里门之车同野老之席自以为无患与人无争哉而忠孝之大节社稷之闳议槩乎其未有闻也吾是以有感桐城左太公之事太公有丈夫子九人皆隽才而苍屿为长公先奉廷对官中书擢侍御太公寓言诏之曰吾家自丘明以来代有闻人始祖戴国公当隋之乱以一布衣聚豪杰保江南六郡所全活无筭自唐迄今庙食不绝靖难师起有长一长二者忠愤激烈鲁连抗东海留侯椎博浪庶几似之此皆无翼而飞履险益壮况御史藉天子之宠灵以澄察抨剌何所不得勉之哉太古久远之事吾不能知韩范富欧亦人子也盖苍屿雅稔庭训至是益自发舒思所以慰太公者会先帝鼎成听政之谋起于宫禁貂珰神丛大臣首鼠时乎时乎会当有变公与黄门杨公排阊呌阍天日重朗太公闻之喜曰吾所望韩稚圭者今竟酬矣及苍屿受特简挍士畿辅是时士习骄悍多不受大吏约束公标正学杜私门简厥修亦简其不修进厥良以率其不良宽严用中蒸蒸顾化太公闻而喜曰吾所望为欧阳子者今复酬矣居久之苍屿进台佥自念受冲皇异知无以称塞惟是纪纲之地将上报主下报亲无可解者宁忤羣小而口诛笔讨何可以不如彦国之直宁忤执政而超迁序迁何可以不如希文之争盖孤立行意超然于市恩避怨之外而朝士上书巧诋苍屿亦上书乞身太公闻之益用喜曰顾吾子不愧韩范诸君子耳岂忧蒋之奇梅询辈哉乃天子心知苍屿精忠谗不得入而言者为正人发其私不容于清议又以衔恤归偃蹇越二旬始发人持孝经律令相劘切且咋舌去去之匝月而太公之仲子发解京省又匝月而为公八袠揽揆之辰吉祥善事一时骈集公之加餐进酒内恬外愉绥福履而介眉寿者盖不待修能经鸟伸之术诵八琼三迭之文而吾以其志之得养觇之矣公元配周太恭人年亦七十有六九子皆太恭人所生自昔多男子者皆称螽斯鸤鸠以为寿太恭人则否岂左氏所引鳯凰于飞和鸣锵锵之繇乎不然何以一将九子如鳯德也更四年而设悦则野史修酌者之词以进 

　　○楚魏碧山太公暨胡恭人七十阶寿序 

　　余往视学楚中所物色茂异官于江以南者甚众自以荷衣蕙带谢轩冕之交即舟航所经潜为催榜不令邮人得迹之以是为常而魏使君令吴江前后四载仅于徐中丞官舫一觌面使君叙余有一日之知延款甚洽竟其在事未尝报谢礼故以简为贵也使君自南曹陈臬中都而余有乡举门下士彭令在使君部中始有尺牍相属彭令入长安为言使君政术风义甚具今年春使君之太公与恭人七十偕寿其懿亲胡文学请余文祝觞则又为言恬修雅尚甚具也太公家世景陵右族其事厥考泗滨公至孝不愧曾闵泗滨公博学明经晚而廷贡司教铎初命新安再命秦中三命巩昌太公尝间关御车随身所到即为子舍浣牏上食左右奉养虽坐冷无毡苜蓿作饭形影相依未尝顷刻离也然以是不能竟学绝意进取而是时使君头角崭崭秀颖非凡器太公曰亢宗有人吾志足酬矣遂专意训督名噪黉宫以己酉举于乡庚戌成进士筮仕芜阴公一往省观其廨宇如水讼蕳刑清曰习为吏矣即驾而归既而使君政声郁起以烦剧改令吴江以治行高等擢南尚书郎寻陈臬中都督饷浙省金陵武林海内所称江山清美华实上腴公泝汉沔沿长江顺流东下不啻御风非有轮蹄跋涉之劳如向曩入歙入秦者使君又数迎致官邸太公乃偃息山樊杜门扫轨食武昌之鱼若兼珍之味饮竟陵之水若内法之尊日与次公研经论史鱼鱼雅雅不知车上儛何状也余以太公恬修雅尚质之楚国先贤其纯孝类老莱子其忘机似汉阴丈人其偕隐鹿门类庞公庞公求全于乱世故以水深林茂为乐太公遭时圣明父作子承　恩纶舄奕元方季方将相踵显融驰驱皇路何必减伏龙鳯雏罗拜床下哉道家所谓忠孝度世不导引而寿者太公得之且进而与大椿氏以八千岁为春八千岁为秋者齐年其在斯乎其在斯乎悬弧之日胡文学试函余语侑康爵太公当辗然而有会否 

　　○汪隐君继环五十偕寿序 

　　太史公称人富而仁义附焉夫登高而呼则不疾而远滨河而饮则盈量知归其为德之易固也乃箕子之衍五福先寿与富华封人亦云彼所称素封者岂天之私人乎何取精之多也不佞尝读道言老子在黄帝时为广成子在周为柱下史在春秋为鸱夷子在战国为鬼谷子在汉为黄石公其说邈悠无所稽信顾范大夫之霸越也翕张强弱之间可不得老氏之用哉彼曰既已用之国又以施之家脱屣卿相三致千金能致之又能散之即卫生之经不问可如其合矣何则盈则亏极则反天之道也计然之策虽末业乎其执天之行与黄老家不殊奇可使赢促可使延矣且夫百髓九窍外卫内营当其穉有壮之用及其壮为衰之候岂非贵征贱贱征贵之意耶内景经日积精累气以成真寸田尺宅可治生今夫涕泪吐洟众所屑越也而有道者宝之声色滋味众所竞骛也而有道者捐之则岂非贱取如珠玉贵出如粪土意耶不然至人食乎清而游乎清而少伯末流仅同程卓则必有以矣新都汪隐君以孝子为政其事厥祖有囓指心动之奇节蚤岁为家督以廉贾闻鬪智智胜争时时会赢得过当愈于纤啬推其余以收恤宗亲振故人之急推剑市义弄丸解纷岁剑出米数百斛为粥以食饿夫缮治津梁以费为惠乡里称为长者至于室无姬姜门无淫朋内行纯备恭俭惟德不惟货殖传所云法孔氏之雍容已也君自四十以后即有意于达生尝曰仲长统欲嘘吸精和安神闺房保寿命之期出宇宙之外独力不能买山隐耳吾幸自饶给于所谓良田广宅背山临流者岂复有恨哉而能自苦毕世为于是择有心计者主出入而脱身就闲筑亭台于荫山之麓花木蔚映鱼鸟留连壶觞唫啸甚乐也闵孺人与君偕隐能助君施君之谋于室也尝获于是皆五十矣君有子太学履康从余游兹归拜庆而清溪诸太学诸君子属余言以先酌者余则愧惇史抑三天子都黄帝炼鼎之墟木公金母之自出得全全昌汪氏有之矣履康翩翩隽才一日千里传曰明德之后必复其始自今尚有国之显休命以宠光二人川至日升何可量哉何可量哉 

　　○宫保东宁伯寿母百庆录序 

　　余观东宁集氏之百庆录而知国家之异数加于元勋世冑者虽同姓诸王孙不若也夫　王潢至贵重也然厚于驭幸而简于辨贤竽有混吹柄无专授此长沙有回袖之请而子建抱摧锋之愧也有如东宁以河山带砺之盟兼于城腹心之寄入则弭金貂备宿卫出则佩金虎护桥陵者有之乎无矣且也堂帘既远金玉其音衣租食税之封鲜询事考言之典自非助饷九边贡金三品则　优诏不涣于大廷　玺书岂颁于外服有如束宁之岁阅上闻　恩纶辄逮进文阶而冠率府自祢庙而及慈帏使杞国崩城之节托锦綍而不磨其姜泛栢之诗载管彤而益耀者有之乎无矣若夫小山丛桂之侣竟以凶终唐邸鬪鸡之檄亦为衅始出城之禁不解越境之交閴如客有游梁恐骋妍之不赡人虽同世或授简以无从有如东宁友天下士聚四表欢绣虎雕龙尽出宗工之笔家鸡野鹜齐登遗母之羮即曰酌者之言取而无禁乎不知青萍见赏于孟尝绿绮持赠于平子藉令悦礼敦诗之誉未弘结客好文之道未广列鼎陈茵可佐如松之祝回鸾翔凤足舒寸草之酬则何以联淡水于同心致琳琅之触目者也显亲之孝斯为大矣若乃老姥阴符之经百言衍道百言衍法西母朱陵之果千年一实千年一开事类于齐谐旨乖于鲁什者存而弗论可也 

　　○寿陈征君元配卫孺人六十叙 

　　余友陈征君仲醇避俗逃虗志在五岳晚而买山东余之麓贮书万卷游咏其中经其门閴若无人入其室其人斯在几与世相忘矣非直忘世也殆亦忘家虽与其元配卫孺人相庄若宾而自其山居之后乡城相距十八里一岁不过再三归孺人时以春秋上冢为留憩山庄者数日此外罕睹其面与城市之人罕覩仲醇者等仲醇又不治生即海内束帛加璧千谒辐辏笔润有余遑遑与九族宾朋仝其饥寒随手散去橐空而止鲜有归遗细君者以闺合之恒情论不几似太常之妻北门之室乎而孺人以端庄静一之德拮据内政嗃嗃如也雍雍如也安其荆布有六珈之华餍其脱粟有八珍之旨子妇皆武其俭素佐以力作大者苹蘩小者机杼无不赡举仲醇是以无内顾而偃息于一丘一壑之间仲醇即不一丘一壑乎簪屈子远游之冠策卢敖邓林之杖凌华嵩而蹑衡岱也男婚女嫁中壸足倚庸讵如尚平毕也次且老疾俱至而卧游为乎孺人今年六十矣计其于归以来四十年中合符古贤媛而过之者有三其始当仲醇才名方噪俛拾青紫之年顾不难为孟光之劝隐然而勤身家秉先庐无恙不至寄居皋伯通之庑此其贤一也仲醇中岁所谓同学少年尔汝交而金兰好者相继登华贯有乘车戴笠之异而孺人曾不艳称焉有似于王仲孺妇然诸郎君皆浩然充然无憔悴可怜之色不至如仲孺子蓬头历齿动父子情其贤一也晚岁则为庞公之偕隐矣然庞公不入城以全家往鹿门故而仲醇之不入城也并不入室孺人即屏居肃穆而有林下之风又其贤一也孺人第少藋茀耳往者台察以有道荐仲醇于　朝将修吴与弼陈宪章故事此何必非藋茀仲醇同学有若方众甫学宪唐元征宗伯杨彦履宫输范长倩学佥其夫人则既藋茀矣而栢舟之外皆成逝波有如孺人之琴瑟并奏集于百祥者谁哉又况乎仲醇述作大业不朽则孺人之徽音懿范与之同不朽西池之紫霞上元之云璈不足为孺人颂也结悦之辰诸加子试理余语而前奏之当陶陶然尽康爵矣 

　　○寿节妇董母李孺人五十序 

　　在昔乙未之岁余奉　诏为南宫同考官初入棘注书三房序齿也次日改注书一房序官也大学士新建张公忽邀余请曰邹宫允以春秋一再分考矣今且复然顾其额少鲜肯易者公有意乎于是余复注春秋第一房及揭卷之夕有董叔弢是时方以科场为惧府恒门第是抑余亦不能自固袖其卷不出同官惟袁伯修不直余谓何乃作昧心事而陶周望宣言曰董年兄不及吴年兄矣叔弢故崇仁吴所取淛省第三人也俄而太原傅商盘亦得李鸿卷袖之不出新建张少师曰废则俱废耳李鸿者申文定公之壻也戊子之役人以是点余座师黄宫詹文定去国而鸿得隽正宫詹辩诬之日余安忍负黄公葢叔弢之间关得一第以此叔弢虽无禄蚤世传其公交车之业籍籍称才子才子余藉以有得士名未尝为举主累云去乙未三十余年而叔弢之元配李孺人以完节旌于朝今年秋为五十设帨之辰于是叔函之弟遐周索余言为寿则十年前朱少师已立传矣何俟余言乃余有感于邯郸淳之碑孝女也谓崩城哭东坐台待树之烈出于高门大国者非难出于草茅露屋者为难词则玅矣论则未公夫酖毒生于晏安而奢丽稔于世禄岂不自古记之哉余尝游行天下至闽之建阳朱紫阳夫子过化之邦也邑宰吴天洪为言此邦五百年无以节烈表宅者驱车山东有丘少司冠橓者　先朝遗直也其长子以辛未成进士丘公有西河之泣吾乡陆黄门树德唁之询及婺室丘公曰嫁之矣黄门大骇丘公曰嘻栢舟之咏录于圣人怀清之台筑于天子此光岳之间气可槩望之人人乎若丘公者可与衡节烈之概矣孺人所生所归皆世代簪缨之家所谓高门大国者当代鲜俪十六而嫔十八称未亡人有严姑无血胤孺人不恤九死忍死以成夫子之孝广夫子之慈茹荼食蘗三十余年皎如一日且俭而能施终抱遐周之子收阴德报而　朝家旌典适与继绝会假令叔弢今日而在孺人鱼轩藋茀鸾章凤诰与令妻世妇班中宫内朝之列亦寻常荣际耳能独持门户馨香发闻动于四岳奏于春官达于宸听表于七里揭日月而敝金石否世人艳称甲乙科然明经三岁以数百计制科三岁以三百计而节妇被旌不能过数十岂非以其重若此其多若彼哉是昔者叔弢以高第彰孺人之劝学今者孺人以旌典彰叔弢之刑于叔弢有孺人为促后之延董氏有孺人为衰中之盛譬夫西域之树半荣半瘁丰城之剑一升一沉虽形若支离而神理暎发继自今孺人且日讨断机画荻之事以祖之砚父之书观藐孤之成而终叔弢之绪是女氏之不朽道也即不佞为叔弢举主亦有荣施尚何南岳西池之谬悠足为节妇道哉遐周试以质之朱少师谓可佐康爵否 

　　○程母戴孺人五十寿序 

　　夫祝母氏之遐龄者非真仙曷以哉金母上元莫稽往牒至于南岳东陵则固为人妇为人母非人伦道绝者也然其教不大阐而因果福田之说颇足以惑里俗于是有布黄金造瑞像输长腰供香积名为佞佛而祗以重僧人之贪业耳晋江王道思抗论谓金天氏之教有禆于中闺此何以称焉太史公曰吾闻新都程母戴孺人之事而有味乎道思之言也孺人生有至性及笄归程隐君恪恭妇职修瀡苹蘩罔弗洁虔程故素封范钥会计罔弗赡举夫子遘疾吁天而号愿百身代且刲股肉以一杯羮进而弗药也生平俭素无他好顾独好金天之教若有宿本自其中年已割帷房之爱清净自居绣佛一龛栴槚一垆三业誓断四偈时参竺典贝书具通大意吾闻彼教有云作有义事是惺悟心解之者曰资生治产皆与实相不相违背孺人之阃政近之又云戒生定定生慧故学士牵文句者受障深而妇人女子行一意者取道疾孺人之信心近之方且为鹿门之□□□为台山之姥而讵若愚妇之佞佛乎哉孺人有丈夫子四人皆负倜傥才以孝友闻于里即孺人空诸所有而家益立兹当五十厥子至善君谒本宁李先生及余文为寿李先生所为孺人寿者在方之内而余所为孺人寿者在方之外亦以鹿门台山之寿寿于南岳东陵也 

　　○寿汪母八十初度序 

　　夫室有交谪则偕隐者着家有小慈则劝学者称王君公所以能遂其高者用妇言也欧阳子所以能显其名者禀母教也若汪母太孺人之事更有异焉太孺人始为汪氏妇孝廉公故食贫落落穷巷糊其口于都养数不得志于名场倦游矣太孺人慰之曰以君之才岂长贫贱者幸勉事背城之战则请枹鼓以助盖废簪珥资斧其行孝廉公气乃壮趣治装应台使者月旦竟以遗珠售片玉家声繇此而大当是时太孺人岂不能作逸妻语哉顾孝廉公飞鸣有具头角未呈假令以运命之说怀安自堕则南金竹箭终为无踁之宝而荜门圭窦皆为伯通之庑矣太孺人成汪之功岂在举主下哉太孺人晚而赋栢舟有丈夫子四人翩翩名士佩服义方唯谨思日孜孜及亲而仕无如数奇何大惧无以乐母心者太孺人则宽之曰荣进有时岂能越春而为夏哉汝家里号鸣珂居题通德贵盛矣宁必人人朱丹其毂若等宁谓奉母氏答劬劳者必五鼎食六珈衣乎则更有进于此者勉之足矣余不尽识诸公子而交于穆溟穆溟仁心为质蕴义生风季布之喏信于乡邦第五之名不减骠骑即太孺人之所为剉荐留宾隔闱辨友者槩可知矣太孺人年登大耋神明益王尝质明揽衣剌断家事衣布食淡抑绝甘浓户枢不朽卫生之经也饮尊不尽重积之旨也皆寿道也古之女贞有夫与子而度世者惟魏华存元君今之元君不在南衡在黄山石岳间矣乞余言以祝觞者汪太学元霖于穆溟为族弟素受太孺人卵翼恩者也 

　　门人徐士竑 
　　许　经阅 
　　容台文集卷之二终 

　　●容台文集卷之三 

　　华亭董其昌着　冡孙庭辑 

　　序（三） 
　　题词 

　　◆序（三） 

　　少司空祝耳刘公八十寿序 
　　朱襟江侍御六十叙 
　　望江兄九十寿序 
　　贺楚方伯霖宇梁公晋中丞序 
　　贺郡司理徐硕庵奏最序 
　　贺漕抚李公考绩晋副都御史序 
　　送郡司理毛孺初应召北上序 
　　送聂邑侯入觐序 
　　贺郡司理吴兹勉最绩序 
　　贺侍御潘翔公迎太公冏卿入朝序 
　　吴玄水礼部得子序 

　　○少司空祝耳刘公八十寿序 

　　少司空祝耳刘先生者通籍四十年侍养二十载海内之曾闵也其昌与同官陪京先后引退今年八十矣悬弧之辰许文学请余修酌者之词余曰何以余词为哉孝子德至于天则天苞见地符出故孝经有援神契翼经而行今在祝氏矣子知之乎文学曰何居余曰孟夏之月天子发德音下明诏若曰余一人未收列圣养士之报岂忠孝之率不先与子大夫有以终养在告者将尊宠之以为臣鹄所司核实以闻大哉王言所以鼓廉耻之陶冶明崇奖之凖的谓孝祝之援神契非耶而安取以余言寿世之言寿者众矣嵇叔夜则言养生有主讨芸饵朮熊经鸟伸亦足长年此宜于山泽之臞缙绅先生莫能从也李康远则言运命有定寿考康宁鬼神莫能预圣哲不能谋其说近之而非所以论于盛世极治之世则向用五福威用六极一受成于皇极之主而司命为无权且夫瑞草嘉禾无情之物犹应圣主之念而生何论寿耈否则卫武之九十太公之百四十召公之百八十何以皆在周道方隆文武成康之世岂非贤圣继作而锡福者厚与耳刘在终养诸君子中如连林之有松栢羣岫之有嵩华而主上窹寐黄发勤思宪老与耳刘之八袠会臣主之精神若隐隐相通者而知自今以往耳刘之为九十为百四十为百八十皆以圣主无涯之养锡孝子无涯之年也谓余不信请征以近事西虏跳梁朝议推毂行边元老有及新城王少傅者言官以笃老难之天子不为动及　召见平台少傅趋锵闲雅调对精凿虽借箸之筹聚米之论无以过之天子大悦赐鹊印佩龙文而出西虏怵于先声退兵六百里当是时非主上神武独断几为言者所误再索而得耳刘亦如是矣此二老者一如疆弩之末犹贯七革一如吞火之世独嚼寒氷皆圣世之瑞也文学归试理余语佐三雅何如 

　　○朱襟江侍御六十叙 

　　箕畴向用五福厥有寿康夫寿康自禀异气非人主所得用者畴何以称焉盖大臣之威福庶官之淫朋皆凶德也同于凶者凶亦得之且将犯天下之不祥虽飞廉而彭祖乎犹为夭耳惟皇极之主能荡平正直操威福之柄塞淫朋之门使其皆为攸好德以迎善气故有道之世其君子之有年者君予之也宋玉悯屈原以忠信见疑作为大招至言四维上下皆不可处此其坎壈牢骚何知年寿而易之嘉遯诗之考盘有进于此者方且易臞为肥即隘为宽啜其菽水有芝朮之功安其圭窦有楼居之乐休休焉衎衎焉吉祥止而神明宅此则幽人硕人之自为大年若有不出于君者矣虽然君犹天也吾身非君有孰有之哉蒙庄者流既以君臣之义比之逃雨而犹以江湖魏阙为重伤而无寿类此不可闻于荡平正直之世矣余同籍朱君采天下士也以清节直气有声西台伏蒲之论流传海内更仆未数既而绣衣持斧澄按江南风采棱棱为国家图永赖业有端绪会天子诮谴言官二十余人公亦在谪籍中得电白尉三吴士民以不竟公之德泽为恨而公夷然就道瘴海炎方颜如红玉归而筑宫于山水奥区所谓赵王孙故宅者读书谈道教养子弟郡国守相于旄相属罕所容接时以春秋胜日与名僧韵士往来湖山间意豁如也台省之荐贤以公为举首者无虚岁而若弗闻也者铨衡之启事以公为司马宗伯之属者无虗月而若弗闻也者其容色温然而不怒其文章议论依于大雅平淡而无孤愤怨悱之习所谓幽人硕人者非公耶公之同乡有朱大复祠部以言事归里中习餐霞服炁之术能经旬不食冬夏一衣公平平耳烟火裘葛不废而精神色泽与餐霞服炁者等即余与公岩居相望会于苕霅会于具区会于西湖或十年或五六年或三四年谈容酒德与夫抚膺击节郁勃忼慨之气犹是君采也今年六十矣子月二日为悬弧之辰其二难襟海中舍五台宪副等属余祝觞焉余以为凡祝多溢辞如蒲柳而松栢之也朽散而杞柟之也繁星油云而景庆之也皆传其溢也夫既已松栢矣杞柟矣景星庆云矣必也试之烈风栋之明堂见为王者之上瑞而后不虗三者之用以公精魄才气若此海内之仰挹快睹若彼是且烦之以政事而不伤于佚縻之以好爵而不伤于高宠光之以名誉而不伤于达而冈陵恒升谆谆若八九十者于义无取矣离骚不云乎老冉冉其将至兮恐修名之不立彼为习于怨者名立即牢愁解矣公不为愁且怨而一日赐环大酬爱君忧国之志所为恬愉交养何啻挹浮丘而侣羡门者寿又何可量耶请与襟海兄弟为约今而后无复以下泽款段骄公以莼菜鲈鱼饷公余亦无以雨蓑烟笠求公以惊猿怨鹤怖公惟挟班竹管笔书公出山后事更三十年而为公赋抑之诗者与朱文宁祭酒共之矣 

　　○望江兄九十寿序 

　　吾兄望江公以名德跻大年九十矣揽揆之日子姓咸造选扙履称兕觥修宪老之礼焉余谂于众曰此家门之盛二百余年所希觏也请逓言公之所繇寿者而余采为祝觞之言可乎于是有为公之子行者若而人前致辞曰某等习公之忘机矣然行年七十而尝若有踧踖者则以母沈孺人立孤轻赵客抗节迈共姜而未有报也自绯伯待诏公交车上书　阙下当时百司庶府之疏神祖十九留中独公父子以孝情格天事下大宗伯议大宗伯移文直指核实以闻而得建棹楔表宅里徼天子之誉命以酬罔极之恩慰风木之恨而公之胸中始无一事寝不梦觉无忧为婴儿为赤子古有终身慕者年百有十岁是公之寿道也有为公之孙行者若而人前致辞曰三十年为一世公阅三世五朝矣自甲寅乙卯之后六十余年重熙累洽润泽丰美间者边陲衣袽齐蜀黔巫日寻干戈而寿梦之区乐郊乐国天官书占云岁星在吴又云老人星在斗牛间尧之瑞应所谓民之子八九十者歌击壤时也斯不亦寿而康乎有为公之曾玄行者若而人前致辞日齐桓有云多寿多辱无为贵寿矣三鳯既邈羣龙代兴今者承明著作之庭石室兰台之选虎竹熊幡之任逄掖子衿之英里号鸣珂居题通德公惓惓以振族之思观亢宗之盛而喜可知也绯伯博于学瞻于词公侯之后必复其始行且致身日月之际天子询家学所自有　诏即公之居授经如毛公九十故事斯不亦寿而荣乎语既咸请余致辞余闻论文者有笔随人老之说而知登年之为载德助也彼其侧身澡行欲善无厌者尝一日而怀千载之图岂不知晦朔不知春秋者可窥其藩哉谚曰天有记性无急性无急性故蚤计者尝失之目前有记性故倒行者难待之定后吾视公质行可以镇浮厚道可以祛鄙徐公之雅尚通介有常任安之交情寒暄无变虽自其性得之哉而亦以阅历多造事熟前有典型后有烱戒故得效之方佩若上药已事之美护若瓌宝譬之松柏之节久而愈坚姜桂之性久而愈辣醇醪之味久而愈和盖以德致寿还以寿养德所得于切磋琢磨者九十年如旦暮也谈何容易余少于公二十一年昔余有感于鸱鸮之章而公为赋无衣盖其厚之一征也及是家庆为歌抑之诗以侑康爵而属绯伯纪之 

　　○贺楚方伯霖宇梁公晋中丞序 

　　楚庶宗之变也诸大臣议以为春秋之义将则必诛楚氛甚恶蔓图斯晚社鼷不灌屋鼠不熏八议所云非其大者请无牵于宗正条而一以司马法从事于是檄四省集大兵为掎角势天子环顾廷臣独念抚楚莫可遣者时梁公以方伯守土荆南先是以平苗功奉玺书赐金且需次领节钺适与楚事会天子乃俞廷臣请以中丞节授公公朝受命而叛者夕伐谋见疾驰而入幕府而士民喜可知已曰公不从澧州来其从天而下耶是时伏戎在萑悍宗在堞方属耳目新帅以为意向公至则皆慑伏不敢动曰是夫四征不庭惯经行阵者梁公耶庶宗寡援则大窘公庙筭百出则又次第就械无迯罪天子以一中丞节胜于十万师而方城鄂渚之间谧如矣故事大中丞自藩臬晋者同官征言志喜于是诸大夫授简不佞昌曰待子久矣其无辞不佞服膺公教甚深且赖公定楚而入危之诫又何可以不文辞也往读史至汉文时谋国之臣孰与晁贾哉贾大夫不难系单于头而抱火积薪之虑惟诸侯王为谆谆又家令之疏备边详哉乎其言之也要以安宗庙而尊天子舍削六国无足事者帝心奇其才莫能施用竟成六国之祸虽然帝之所能者损万乘之重以重细柳而已若曰吾有真将军者岂忧诸侯王哉譬之治病胫大如腰指大如股者症也或言分之便或言削之便者禁方也而条□则医也二子者试方者也试方者人费试策者国费得国医事几矣藉令动六国之兵而应以棘门霸上之将安在祸小乎故曰安危在出令存亡在所任此文帝之明而熟于计也嗟乎国家日不乏谋议之臣至如威名折冲信命殊俗功能日着可当县官缓急者曾几何人又以遭时泰宁兵革不试士大夫优游文墨拱手而取大官他故勿论郎如大中丞是古天子所使王官监于诸侯之国而分陕之寄也凿凶门树大纛将以虎符征发而称主帅乎居则讨军实而销民萌有急则撤患于肘腋之间而制变于呼吸之顷此宁渠可尝试者乃其道甚广其途甚夷主爵者率以宠名誉之人而酬扬历之绩军旅之事不必其有闻也其故难言哉难言哉公以文章学术起家望郎当西夷弗靖天子命重臣行边公应诏与俱重臣竟赖公策敌王所忾用是结王知吉士望今国家屡有征伐之事公未尝不在其间三韩之役松山之役播酋之役皮林之役公或调兵食或设方畧或视戎行或募死士交河饮马瘴水堕鸢公所为间关而策驭也毡帐酪浆刀耕火种公所为跋踄而问俗也飞刍度岭积甲齐山公所为拮据而先事也赤白探丸癸庚噪野公所为指顾而应猝也公筮官郎署而干济有元老之猷近试三辅而经营在玄菟青海之外旅进藩臬而物色在河魁中执法之官是故人知天子一日而骤贵公不知试之三十余年不为不久人知公不战而成功而不知公之所为百战功皆今日收功地不为不难也且庶宗幸而滥觞已耳即澜倒滔天而其敢死孰与虏酋其犷猂孰与猺燹其贪忿谁与脱巾之卒公能折其所难何论易者于条侯曷让焉若乃盈廷言战贾生之恸哭也刘氏安矣而晁氏危矣则西川谓耶总之皇上善将将得圣人之威矣葢宸濠之乱王公琼在本兵曰无忧业有王伯安在今公之讲白沙氏学与王同公之澧王之贑其地同王先濠而后苗公先苗而后楚其事又同儒者之效覩矣汉事云乎哉旦夕者天子锡师中而宠公于将相间则有穆如之颂以俟君子 

　　○贺郡司理徐硕庵奏最序 

　　陆士衡文赋曰课虗无以责有文诚有之仕亦宜然彼贤人可久之业太上不朽之事皆契在独知藏无朕迹于德谓之隐于善系之阴何尝禀成于朝署司命于主爵哉而或者谓朝槿之可常信梦蕉之足据所保者在此即所捐者在彼而廉耻节义无所不捐矣则跖实之为患不可语于达人之观也吾郡大夫西安徐公筮仕时尝为庐江司理绣衣持斧为崔大夫自牧伯守长以下虑无不搏心先意自全威棱之下者而公平视之无所阿邑适有徐守之谳相忤弃其官归徐守者江右汪君心渊也始东方妖赋压彭城境此南北咽喉关天下安危不小赖徐守善为兵多方畧扼其进贼委城遁去张睢阳辈人也而失驩于备兵使者赵君赵中之于崔将行贪吏之罚须众理官阅实其罪法在重辟中众莫不心伤其冤乃与慷慨激昂明其不然者徐公也是役也公仁心为质蕴义生风阴德通于神明令望重于山岳所保甚多所捐甚少惟一官耳嗟嗟倡而和者何人哉崔既入操国柄羣好辅之长夜漫漫孰知其旦赖圣朝更化羣公讼言　赐环有命复为松借则与公同解褐者皆已骎骎日月之际公无几微厌薄故官而识益练而神益完有泣罪之仁有定乱之畧有平方告母之孝情有不茹不吐之风采譬之陡羊肠过滟滪而结靷九土扬舲百川易于履平地也三年报绩特寻常事以公始念不及此故同官觞之以志弹冠之庆云昔汉于公以官殉覆盆炫耀史册更千载而有钱若水又更五百载而有公与之鼎立奇男子故自不易食报当亦殊绝今天子褒诛独断远过汉宋彼于公之高阀若水之急流其足为公称哉其足为公称哉敬因郡伯诸公祖之请而扬厉公之百一如此 

　　○贺漕抚李公考绩晋副都御史序 

　　楚之贡浮于江沱潜汉则禹之道也昔也逾于洛今也泝于淮故楚之转饷者岁诣淮受教令于幕府以开府视淮亦犹赐履之地乎大中丞修吾李公以抚兼漕事久矣日者天子以玺书晋公为左副都御史而楚之藩臬使喜可知也曰公今真为漕矣楚赖之矣又曰上今用公矣世赖之矣授简不佞昌曰庶其善颂乎不佞何能为役忆读公之抚漕疏而能言之士方公于汲长孺陆敬舆郭令公韩魏公张方平者核矣斐矣如以古之事词止矣不可以加矣请言今事可乎在昔永嘉张文忠公自郎官佩相印尝　召对便殿抓髯言事俶傥不小拘公旁顾一二宦竖则佯作踧踖状上怪问故公对曰臣何敢失此曹意内庭数武地如万里矣因极言镇阉所在暴横非圣明涤荡海内终不见天日世皇感动为尽罢诸镇守者夫李元礼一世龙门裴晋公四朝元老竟拱手于宦官辈而文忠以一言除数世之患伟矣社稷功也虽然公有社稷功而于贤人君子肯许以社稷臣哉遇合太奇宠数太盛不知者既忌其径之捷知之者亦惬其报之称尚安得而以名归之故夫历邅回尝险阻有蹶而起有前而却朝廷之注向与海内之清议两相畸亦两相激而郁勃不得宣者此亦名臣之资也中丞公得之矣公以直言极谏浮沉中外二十余年最后领节钺未几词组出宫中赐之玦其事甚秘世莫能知也公请去不得请代不得尝以身在去与代之间可去则权轻可代则责亦轻而税珰增者乘公两轻之势磨牙张距以吮淮海维扬之血公亦不量孤危而日夜以讨珰为事如临坚敌旗鼓间谍靡弗用也如薄猛虎网罗弓矢靡弗设也卒持其阴重罪大困税珰使不得生还禁御当是时海内扼珰者若清原若江夏若南康皆不能以一矢加遗守土大吏至褫冠带受辱其次三木囊头受辱其次缇骑圜土受辱而雷霆之威独霁于淮上识者曰上之知公虽三旌九迁不过也主上虽心识公而未尝骤贵公公虽受誉命而以年以资未尝踰于恒调之尺寸公在镇先后着功实如驭将吏惩贪墨议河渠护　陵寝靖叛萌赈流散不止为漕而独叙其所为漕者若曰程绩而酬则爵禄不足也以故天下之贤人君子皆信公重公于公之当去也昌言于朝以规于公之不遂去也昌言于朝以颂即凿横门建大纛尽护东南诸侯股肱倚之咽喉仰之于公岂有不足而公议之郁勃犹若有不尽释者公之功名于是为盛哉抑公不独自成其名而已也圣德亦光焉矣皇上异时不尝逐三大珰乎保之败也则权相随之鲸之败也则少宰随之诚之败也则台谏官随之夫自宰执而卿贰而台谏莫利其比珰也□上之明也公之终有誉命以此故夫分过于君谓路马不可问逆鳞不可批密云不可雨明夷不可日中者皆诬上者也布衣轻侠尚有名爻安有网恢恢绶若若而匿瑕畅美莫望之臣子者皇上绍烈祖之休于公乎白矣书曰嘉谋嘉猷惟我后之德其在斯乎其在斯乎继自今公益有无穷之间主臣俱美中外禔福洛修贡江献珎宁独惠于楚于漕已也 

　　○送郡司理毛孺初应召北上序 

　　睦州毛氏兄弟鼎立孺初公后起为吾郡司理凡五年声籍甚天子用所司剡荐以异等召云始公之入吴也其仲司谏氏赠之言曰行矣毋愧龙图之树其伯天官氏赠之言曰行矣毋愧桐江之丝公拜受教而为董子理之也董子俯而思仰而叹曰善哉繇天官氏之言可以清繇司谏氏之言可以任虽然严子为傲爵禄者也于先忧何当即于理官何当也公曰唯唯否否夫严子者果以其傲爵禄为高已乎其言曰怀仁附义天下悦趋势顺旨要领绝此古之遗直而范氏之宗也凡任天下者固必有所捐国家之谋肉食者鄙功名之会金注者惛故可饵以禄者即可怵以害可縻以爵者即可挠以法非夫泥涂轩冕而能当官立节者天下无有昔范公为诸生则以天下任吾为理而任岂称早计哉桐之水以砺吾齿耳葢公之持论若此其理郡率以此言为劵较然不欺其志焉公身兼数器而棘木之听自其颛职亭法处事片言立断刑书既定即豪贵大侠力能得之监司台察者不能得之公监司台察亦借公自解曰是无如司理何有宰相子方操热柄为吾邑宋氏关白公抵其书摽其使曰而公与吾无生平而书伪也邑有人奴埒素封与故主抗辇下贵人至为击一学使者去赖公穷治竟毙于法于是江以南抢地呼天之属愿一当松郡理死不恨而公以为无冤民易无冤士难今夫司属之殿最寄司理笔端一不当令蒙恶声此宁有两造为阅实者公故具鉴裁而不以脂韦先悃愊凡所品骘要于至核即台察亦无以夺也计公在事以廉成平廉最着以疆直行仁恕疆直最着弓旌未及而风棱岳岳已动朝着矣遭时休明箕颖为拙虽江湖客星皆耀于钩陈太微间假令子陵而在能逃谏议征不就否宋时自希文出士始知重气节今天子高居法宫积牍如山不复决虑无弗伏阙谏上殿争蒿目以修社稷之急而天下脊脊多事何也岂其迹于任也而不大有所捐与岂其知趋势顺旨之非希文而不知怀仁附义之为真希文与昔富郑公之贤也欲有所诛进而希文持之日恐人主手滑此以知其不好激也石徂徕之直也为四贤诗而希文嗛之曰天下事为鬼子坏此以知其不好誉也若希文者真能捐名者也语曰贪夫殉财夸者死权烈士殉名夫名美物也而权利之委也故遗利而后可以遗权遗权而后可以遗名遗名而后可以忧可以任公所试之理而效者也吾终不以羊裘为潜以龙图为见以施于郡理为公之细而効于台谏者为公之宏公行矣不烦改步矣请亦以余之言为劵而质之公家伯仲征余言者华亭聂侯青浦韩侯署上海许公皆渐于公之家风者也严以子陵名范公所尝守郡者也 

　　○送聂邑侯入觐序 

　　聂侯以述职行矣歌骊之日二三子讲德焉行人吴子谂于野史董子曰国有六职令则兼之吾以是程侯抑何恢恢游刄也侯宽然长者鉴裁内运每延见士大夫考政问俗即能得其人于目睫之外造请不废阳鱎自远不可得而亲不可得而疏是天官氏之职侯克举之也侯下车之岁大浸稽天请命两台发粟赈荒乡三老义士所在施粥糜闾井相望侯身自劳来眠食几废所活饿夫不可胜数岁不为虐邑故苦践更迩议均役官与民视田受役几无等侯核富民田隐没尽出逾故额六十万于是中产以下皆得免役而缙绅亦不至大困行法之平为江南最是司农氏之职侯克举之也学使者檄郡县挍士所在讙哗山苗涧松今古同叹侯谢绝请托精心品藻白屋寒畯遂无留良明鉴空悬飘瓦不怨是宗伯氏之职侯克举之也勾摄之役日引月长动盈四百侯汰去过半昔之赐张狐假而食者转而归农又捕贼曹符檄所向辄命为盗薮蔓延周内莫可谁何侯絜法定令落其角距糇粮以时萑苻息警是司马氏之职侯克举之也侯尝谓欲省狱讼先省鋖赎非两台监司大吏所召捕未尝逮人于庭亦无一役轻下闾里爰书已入欲解则听之未尝引绳批根见法辄取也是司寇氏之职侯克举之也泽国奥区沟洫是下有逸文急先时澽治以劳远人自侯建议壹用土著畚插在前饷馌居后事集民安百世永赖浦汇一役众称聂渠是邦土之职侯克举之也夫国家以六曹尽天下之事而以县令习六官之事如侯者得其一察已足孤行况兼总条贯左右具宜不为天下循良冠乎董子曰似也子知侯者请更有进焉吴子曰仕于壮县者处脂膏中耽耽逐逐富民是求彼官于家人极于病葢有之矣侯淡素自将氷壶天子开明堂觐羣后修汉故事有以邑宰进大农少傅如桐乡密县者必聂侯矣吴子以为不虚美请书之上有逸文司理临川吴公始下车拥书万卷焚香讽诵或见谓公文人薄法吏不为也是时积案如山老吏抱牍而进冀窥使君办治若何公纵观有顷手数牍曰是行禽败常者案之是封豕荐食间左者案之是城孤家于官府者案之是鬼蜮鬪两造而噉其肉者案之余锥刀雀角非国法所急不足烦乃公三尺须其改悔将有纵舍观者慑伏公尝端居燕坐或十日不决事或一日决十数事或十日不判牍或一日判数十牍皆洞肝披胆引经贯律莫可上下诸奸人莫利当公而旁郡有不平愿得赴云间嘉石死不恨公自以镇静坐消告讦俗而诸御史台或移文申令岩然不为应岂其治丝而棼之耶久而知公之指在不扰交章剡誉矣若乃衷褐于绣设菜过鲑士大夫竟三岁不能以二簋事公何论庭实至问之市肆经年不取尺布矣间之侯吏所过干糇弗具矣问之阍吏坐无附耳之交门 

　　○贺郡司理吴兹勉最绩序 

　　今郡司理之考绩也则犹古者计献弊讼登中于天府之遗意哉其具成牍以诗戍毛举缕悉然不敢深言于慎测之情不敢侈言于不冤之诵惧其迹于夸也监司台察则既有品题矣而不必其该也束于裁也太史之代言则既有宠光矣而不必其肖也淆于同也是将安所悬衡乎吾闻之言弥繁知弥觕言弥简知弥精夫考绩虞法也有虞氏嘉美咎繇非即今之制词乎而其言曰风动风者一字褒也后王重之曰明清犹雨旸燠寒各司其用非风敌也又重之曰讫威讫富是猫明庶广莫之属风之一德也且夫风之为言未施而民信先声而夺人故足术也威富已尝我而后讫焉晚矣江以南故嚚于讼松为最又隶于旧京往往奸人不得志则走诸御史台声冤泯泯棼棼不可穷诘檄符一下胥吏伍伯之伦因缘为奸利中产立尽下有逸文骫法无奈其为骫法者何故煦然以春肃然以秋皆风之德也此于法不得达之朝听而不闻不见之绩无大是矣华亭令郑侯上海令邹侯署青浦倅马公乐公之政成而属不佞昌为颂昌心仪公最久又野史得深言侈言犹不能肖公之什一试以谂于代言者或禆谌我可矣 

　　○贺侍御潘翔公迎太公冏卿入朝序 

　　今天子登崇茂硕服在大僚藩臬守长声绩着闻者起拜九列所以均劳逸示风励也于是观察麓泉潘公入为太仆少卿趣装有日矣公之仲君侍御翔公在　辇下方清宫以待而同里同官若奉常尹公霍公金吾万公侍御翟公皆翔公之所兄事弟蓄者聚族而迎太仆献币羞璧征辞以先之不佞昌辱有家侄羽宸之年谊且交于翔公至习不敢辞盖国家有劳臣有世臣劳臣者身兼数器虑在四方环应无穷刄游靡缺受于才者也世臣者鹤鸣子和前喁后于二人有怀一人思媚渐于教者也受于才者以为臣鹄渐于教者以为子鹄两者鲜兼而得全全昌古今不数有莘之隆尹相太甲陡相太戊姬氏之盛鲁公拜后周公拜前而伯冏之作太仆正也穆王命之曰世笃忠贞世笃者继继绳绳自一世至于世世而効一官营一职何论焉语曰子之能仕父教之忠孰与以身教乎又曰上臣以人事君孰与以子事君乎太仆公登朝以来其官则自邑宰郎署守长藩臬几十政无所不周历其地则自畿辅河洛关陕几万里而无所不驰驱其宦迹则自簿领钱谷河渠刑法军旅之事几百试而无所不赡举以故公劳臣无两要以教忠亦无两彼其夙夜奉公者即为式谷优游布政者即为家謩而翔公之所传者不止青箱书治县谱也公兹入矣翔公奉膝下欢歌白华朱芾之诗上松栢冈陵之颂若石庆之为万石涴牏若元方之为仲弓御车于情岂不诚展而非公之所厚望于翔公者何则万石君虽孝谨乎以归老不事事仲弓则仅仅颖川长非如公父子在日月之际也吾意公必以生平所扬历所咨诹若土风谣俗吏治边情地险物力家庭告语皆可入皂囊之封章备绣斧之捡察而严君诤子自相师友则朝常庙筭国事人才外臣所百闻不如一见者侍御当熟数于趋定之前所为塞渊之助不少也兹非世济之美而社稷之福乎哉且夫御史单车行部揽辔之日则忘其家虽甚严重视他官独难于将父既并立于班行矣而乃公驾车则乘骢者当改步如中州侯公官太常秩三品其次公以侍御为六月之息束于制也翔公为名御史籍甚西台久矣寻当有不次之擢是父是子相从于槐棘间此其合则其邸而居分则秉钺而出而且有长公孝廉将以贤良方正奉对大庭为石之庆建为陈之二方吹箎吹埙肯堂肯构家声功业焜耀乎三晋媲美乎高阳世臣哉世臣哉试采之为藩氏世家窃自负于惇史矣 

　　○吴玄水礼部得子序 

　　古者卿士大夫燕享之诗恒曰万寿无期万寿无疆上寿百二十岁耳何以侈言万也夫人未有中古而生者皆于上皇之世自今而遡之赫胥大庭犹旦暮也非以子而孙孙而子乃为大年耶且也君父之恩大矣与天地并夫惟子而孙孙而子则以无涯酬罔极其愿始鬯故以千金之璧易赤子凭者不为以松乔之年易嗣续智者亦不受也盖三代之宗器若云雷之尊馋父之鼎一柱之爵狸首之豆所以铭功而昭德者命之曰子子孙孙永宝用岂非以忠孝之种足重耶余友吴礼部伯玉年逾壮未举子太夫人忧之即同侪友生无不为伯玉深念也独不佞昌以为伯玉法当多男子或询之故曰吾非祠官安知高禖之应吾非太卜安识梦占之祥耶抑男之为文也从田从力从力则熊罴之偷也从田则岂有畛甽疆畔哉方寸是已吾视伯玉仁心为质欲善无厌养志承欢今之曾闵且乐道人善如郑当时恢弘博爱如孔北海崇奖后进如庞士元赴人缓急如原巨先尝以宗社大计闾阎隐瘼默赞当事已见施用而不居其名此其为田沃而不硗坦而不棘而又拂以温风润以甘雨知其必有获也或曰海内闻人若弘农宋公延津李公蒲坂杨公富平孙公此皆天下长者何以靳之血胤哉余曰之数公者与伯玉固异矣其成名也若俛地拾芥其得志于王涂也若康庄骋绝足计其当伯玉之年所受国家之恩泽海内之休问几于满而不可以复益矣伯玉以鸿渐之资困于黉挍公交车之业屡变忧患之途备尝四十登朝十年奉使仅仅得虞曹即又笃念太夫人倚庐自北请南依迟子舍家无厚业萧然书生此其于诸公谦满之数何如也耕尧之田而有九年之水耕汤之田而有七年之旱过此以往皆逢年之日矣多男不亦宜乎或曰然则人之所易伯玉何独难也曰器以晚成为大物以罕见为奇力以挽回定数为强德以动天地感神明为盛岂不戞戞乎其难之哉章文懿公以六十举子陆文定公以五十八重贤迭肖巍膴耆颐两翁兼得之始未尝不邅回而后乃备福也吾谓伯玉之逢年亦如此矣于是社友何子张子辈理余语前为伯玉寿且歌斯于之第八章而退 

　　◆题词 

　　茶董题词 
　　酒颠题词 
　　崇兰帖题词 
　　刻六龙解题词 
　　贺千秋印衡题词三则 
　　远游篇题词 
　　江南春题词 
　　卧游册题词 
　　王竹坞诗册题词 
　　杨女郭节妇传题词 
　　彤管遗徽册题词 
　　吴长卿饱菜轩题词 
　　方旦心平平草题词 
　　漱六草题词 
　　陆洛诵文程题词 
　　唐名必文稿题词 
　　夏彛仲文稿题词 
　　朱伯升制义题词 
　　原孚侄制义题词 

　　○茶董题词 

　　荀子曰其为人也多暇其出入也不远矣陶通明曰不为无益之事何以悦有涯之生余谓茗椀之事足当之葢幽人高士蝉蜕势利藉以耗壮心而送日月水源之轻重办若淄淆火候之文武调若丹鼎非枕漱之侣不亲非文字之饮不比者也当今此事惟许夏茂卿拈出顾渚阳羡肉食者往焉茂卿亦安能禁一似强笑不乐强颜无欢茶韵故自胜耳余夙秉幽尚入山十年差可不愧茂卿语今者驱车入闽念凤团龙□延津为瀹岂必土思如廉颇思用赵惟是绝交书所谓心不耐烦而官事鞅掌者竟有负茶灶耳茂卿犹能以同味谅我耶 

　　○酒颠题词 

　　渊明恕醉与渔父独醒正言若反即复餔糟啜醨所谓寄大梦于桮桊而德义之矩自在也颠何容易知此则知文成之辟谷图南之爱睡皆真能颠者茂卿其酒人之雄乎若夫醉乡之天地腾腾兀兀近于天全微细披剥乃是无记所摄故凡夫醉于无明二乘醉于涅盘惟大圣人能饮酒不及乱茂卿深于法喜故为下此转语中下之根欲读酒颠请从酒诰入 

　　○崇兰帖题词 

　　父子书家自羲献后有欧阳询欧阳通徐峤之徐浩本朝则吾郡莫方伯与其子廷韩耳余师方伯而友廷韩每论两家之书吾师则应规入矩骞翥回翔似正反奇超俗即雅廷韩则风流跌宕俊爽多姿酝酿诸家匠心独玅廷韩如五陵豪侠宝剑金丸意气自喜而吾师则以温伯雪子正容对客望之意消廷韩游道既广鉴赏之家无不遍历吾师人地高华知希自贵晋人之外一步不窥故当时知廷韩者有大令过父之日然吾师以骨廷韩以态吾师自能结构廷韩结字多出前人名迹此为甲乙真如羲献耳犹忆吾师崇兰馆集成是时作者甚众独以集序属余时为诸生逊不敢应至今犹愧延陵之剑乃书翰小道何足为师门知已効也庚申八月七日之夜梦吾师命余作草书诘旦君全索弁语漫以应之 

　　○刻六龙解题词 

　　韩退之为文王拘幽操写姜里柔顺文明之致奕奕有生气虽然退之犹附赘哉六十四象皆拘幽操也彼蒙难解忧克永观省日以易道自占曰岂吾不登于岸乎岂吾刚柔进退之间不合符于天则乎不然岂其圣明而感格若斯之难也斯以为圣学一变而小雅再变而离骚则善于怨而已矣自屈子以来孤臣迁客忧谗畏讥有能明道著书而不为牢落怼愤之语者谁乎东溟先生六龙解乃其待命九江时着撰也穷天人之奥旨启玄空之秘扃足使公明结舌辅嗣解颐谈易之家卓踔孤出斯已奇矣乃先生尔时秉直蒙忌进退维谷意尚有所谓牢落孤愤者而横口所之绝无衡气唯觉忧时駴世之微旨朱弦疏越一唱三叹令人可歌可舞可悲可涕耳先生不独以此诫世而又以自省其于六龙之旨反复剖判有惕若之象焉渊乎远矣其作易者之忧乎不佞素治管氏易兹读先生六龙解更有会于心乃知焦延寿所传于京生者末矣为刻而传之于世教庶有裨云 

　　○贺千秋印衡题词三则 

　　吾松顾氏印薮出其印学盛衰之繇乎何言乎盛三家之村不能见秦汉之制得一印薮遂可按籍洞然漆书点画易摹也铁笔锋棱易衷也覆钮位置易循也五十年来承用之涂渐广而习者之门亦六通四辟岣嵝石鼓可鞭棰驱矣故曰盛虽然雕叶耳如画家之论形模禅家之参死句吾见狸德之执饱何取鸷鸟之成行今之盛不为衰之端乎故昔之印薮不如今之印衡印衡虽一家之书具有血气印薮则百补之衲都无神明 

　　吕不韦云人不宝国之连城尺玉而爱已之苍璧小玑秦汉之私印其犹苍璧小玑乎但人有其宝不必其用也自胜国时赵子昂吾子行周伯琦辈始拈出用之书画书画之与印学非夫合之双美离之两伤者耶故以蔡中郎之工篆隶而不能挽六朝印学之衰者于时书家如王谢白事皆自欵其名无所事印也以李阳氷之工篆隶而不能挽李唐印学之衰者于时书画家如虞禇李范真迹并不欵其名无所事印也此道复振于文寿承许元复有以矣 

　　画家有神品玅品能品逸品小印亦有之若余所藏李斯之九字小玺人巧极天工错非神品乎赵武赵婴张良王陵叔孙通贾谊卫青李广张苍王成张衡之在方为珪在员成璧非玅品乎其余皆能品矣惟是昔人有云失于自然而后神则逸品又在神品之上虽非笃论如上界之有散仙厌薄天事西来之有初祖直传佛心品最为贵仅见于梁伯鸾之一颗文寿承为陈淳刻道复氏近之矣千秋具眼人也庶攻此以拔新都之帜 

　　○远游篇题词 

　　修微才并左芬禅参月上枇杷花下鄙之而不居蕋珠官中招之而不往沾泥栁絮无复随风凈土莲台时常入定今将远寻庐阜问法憨师孤云何依明月独举虽多求友之情宁无怀璧之虑哉惟此行卷作护身符星河在望犹垂机杼之文弱水难航遥出步虚之响但使异鸡反走即知黄鹄雄飞上官之秤岂有神锤夫人之城屹焉天险暂游万里其在斯乎 

　　○江南春题词 

　　庄与骚皆楚人之作也能读庄者可以读骚所谓寓言十九者非耶梁昭明序陶征君集而少其闲情一赋彼真以溱洧为淫风而九歌之解佩捐珥为周秦行纪之俪也固矣吏部徐大冶为舍人时和倪瓒江南春之词每韵八首又广之为四时而夏秋冬各八首虽文生于情而意若有托非仅仅比红诗香奁集等者且窄韵奇语迭出不枯如渡泸之师七纵犹擒如桃源之路再入不误先时和者皆自废矣岂非兼葭白露独写伊人之怀铁心石肠不掩广平之藻者乎大冶之佐天官之业亦可知矣余既为补图复为此弁之大冶家世中吴而居于楚其所得于庄骚者多也 

　　○卧游册题词 

　　赵文敏问画道于钱舜举何以称士气钱曰隶体耳画史能办之即可无翼而飞不尔便落邪道愈工愈远然又有关棙要得无求于世不以赞毁挠怀吾尝举似画家无不攒眉谓此关难度所以年年故步余友孝廉李长蘅故自清士承先世之业与两兄太史黄门之家声广交好客宾至如归其点缀一石一水直寄兴耳即唐解元自称爱写青山卖者长蘅了不屑也以故无赞毁于胸中如意自在甚恬甚旷与画家临摹伎俩日刻相远耳又况其公交车之叶号为专门诗骚子史博通淹贯一一发之于画宁不超超逸品耶此二册皆长蘅与邹孟阳同游苏台武林之笔大都宗法黄子久者十之七旁涉倪迂梅道人者十之三一一纪岁月游踪宛然广陵一曲叔夜犹在孟阳无限感慨五百里贻书来弁数语未知黄痴倪迂辈有此身后交态否 

　　○王竹坞诗册题词 

　　感恩殉知捐躯明报动于侠肠者也怀贤好德触事激昂动于正气者也今以竹坞生为郭宗伯之死友其义诚高要亦荆卿贯高辈所办余所为竹坞多者谓宗伯之贤宰相不能知而生能知之宗伯之冤同朝不能讼而生能讼之不可怵以死不可啖以官是为天地正气与叚太尉安金藏足比肩鼎足立耳嗟乎平津之客怙势排贤一转眼间富贵安在惟有青史唾骂千载不磨视竹坞生被三木身濒九死丈夫英槩可歌可咏相去何啻霄壤哉余侵寻世难而有感于交态之变者闻竹坞生之事益用壮之因读诸君子赠言题于简端 

　　○杨女郭节妇传题词 

　　杨女郭节妇谧贞烈事具顾宗伯钱太史传中词止矣而核矣无以有加矣乃读节妇遗姊妹书有云我为读书所误汝曹慎勿读书则自其乃翁尚宝公以及诸赠言者皆未下脚注使揭日月而行天幸余独知其解敢惜疣赘语云求忠臣必于孝子之门余亦曰求烈妇必于孝女之室然而事势不能两全者陵母之自经赵苞之临敌义有所重而情有所割也烈妇之意曰殉夫则不能事父修地下之诺则不能承膝下之欢彼盖鸿毛一死而昊天二人云尔不然烈妇之所捐躯而立节者将以为妇鹄岂不以厚望于骨肉乃称误哉昔者孔子尝自称误矣曰罪我者其惟春秋使春秋果有罪则烈妇之读书果成误也嗟乎三光五岳之气锺于烈妇而五经十七史之书亦证于烈妇无论腹笥万卷如蔡文姬李易安者面甲十重即唐之魏郑公我朝之杨文贞勋名事业炳炳古今犹将惭退三舍书何误于烈妇哉传称烈妇以三十六而圽余谓心死为真身死为幻烈妇自许郭郎一死之后已自无生九年之中日日皆死日也大抵骤死易徐死难何则死生于情骤则激久则夷夷则悲心渐微而可以鞠子教儿为解故谓烈妇为三十六而死者此数甲子语也实与郭郎同逝久矣两史公既表烈妇之节余又阐其孝总之烈妇所谓虚名世有以死而博虚名者无有哉时烈妇之叔父弘聚司教吴中余为言如是弘聚曰九原有知必且谓生我者父母知我者史公矣属题于简端 

　　○彤管遗徽册题词 

　　妇德不着阃外而范蔚宗后汉书特为立传至与魁士名儒劳臣战将并垂不朽嗣是作史者种种幽闲端操照彤管而蔽金石矣朝家踵古定制凡臣子奏绩则以　玺书褒美而及其母氏之圣善盖馆阁之选实代　王言夫荜门圭窦之行得一旦达于天子犹称遇主况女士耶繇斯以观谓阃德不外著者不类然也吴县曾侯之为令几三载矣侯之政成则曰繄母之教常咨嗟感泣孺子慕无已时兹誉命且逮矣而痛母之不待也复念代言有体束于体无以广称母氏之慈盍请于当代作者令人骋厥秘思抽厥妍词图张百目之罗务在多获庶几罔极是报惟余与侯有一日之知最先授简告余曰先生昔领史局召生也晚不及徼一言为　恩纶光吾毋之不逮养与不逮先生文俱千载遗憾虽然得先生为前茅以丐诸作者是吾母之贤上以达于朝而远以传于后胥是赖也嗟乎今典纶制者如林安取求旧若以谋之埜则余固埜史或可为传信者藉矣题曰彤管遗徽俟海内诸公诗若文成编而序其端余不敢让 

　　○吴长卿饱菜轩题词 

　　吾友吴长卿天下士也胸中有数万卷典记亦有数百万甲兵当事者壮其请缨俾之剖竹已脱颖矣而荐士者为当门之兰所荐者亦有批根之剪斯五岳方寸之不平六月扶摇之蹔息也今者作倅汉东独标廉善颜其廨宇曰饱菜轩以彼才情虽叔夜餐霞不足为其秀子卿啮雪不足为其贞菜则安取焉将藿食之忧殊异肉食之鄙而淡然无味乃为天人之粮耶其义则具陈征君之记矣因为题牓而漫弁数言 

　　○方旦心平平草题词 

　　方内制义各有偏至吴以韵致越以色泽楚以才情闽以结构中州以蕴藉其大都也若夫出于封畛会成一家惟天下士能之中州阛阓伊洛人知有程氏兄弟学而不知苏氏秦代兄弟故其文脉也驱纵横之笔铓以发理学之旨趣吾见之方使君其出入变化不主故常亦已奇矣使君顾自命为平平何耶苏子瞻盖得窍于国策者其论文曰笔势峥嵘词采绚烂渐老渐热乃造平淡实非平淡绚烂之极也使君之所谓平平者如此中州之文自使君一变为海内宗矣使君今之作者当与其乡大复苏门并驱何论制义论制义则高何二君子弗如也 

　　○漱六草题词 

　　余友何士抑为文奉先辈律令甚谨毘陵以后尚有典刑十五年来海内习举子业者皆知有何氏学所谓断然自为一家之书望而可识别者也顷过武林客以漱六斋稿视余余乃不知出自谁手客曰士抑也又曰子何以不能办其为士抑也余受而卒业焉乃叹曰嘻士抑实舍法矣吾以法求之故失士抑虽然微士抑几不能办是甚矣舍法之难也两垒相薄两雄相持而侠徒剑客独以鱼肠匕首成功于枕席之上则孙吴不足道矣此舍法喻也又喻之于禅达磨西来一门超出而亿刼修持三千性相弹指了之佛头坐断文家三昧宁越此哉然不能尽法而遽事舍法则为不及法夫士抑能尽其法者也尽法者游戏跳跃无不是法故其意象有神其规模绝迹葢其业在与谦应德之间今而后吾睹士抑之难穷也士抑以此争长海内海内益尊士抑旗鼓一变矣 

　　○陆洛诵文程题词 

　　平原之墅有四山焉曰机山曰横云曰陆宝曰昆山皆以陆氏兄弟名而昆山者亦世所称比玉意也陆生洛诵构草堂实当平原村肘腋向背兹四山云入其中轩楹一启则山光岚色面面攒映尽有羣峯之胜令人起青霞思焉顾独理世外业可耳??慁以经生义不韵也陆生者特好于是治经义其经义之至者又都于是得之余尝一再过生辄为余奏其文每奏一篇而声殷殷振林木余为篇篇称善已秋深生忽哀其文四十余首出示余将传之生季弟叔交闻而曰噫嘻吾家白眉误矣问其所以则历指而谓余曰此非平原村乎此非机云诸山乎吾尝吊古怀贤临村墟访其遗踪登羣山想其标韵当日两贤敝精销魂为文章役树赤帜驰英声者皆就烟空惟河山寥閴墟落不移一一鹤声唳江月耳彼将为胜业者也犹尚如是况经生业直土苴乎亦奚以传矣余应之曰固也然之两贤所为词赋者亦土苴也此中江山墟里自古有之顾必藉两贤名两贤不存而河山之名千载如故则土苴之为传也亦远矣今之为土苴者即昔之为土苴者也讵无传乎余又闻是编生将挟之南走越越多名公将必有鉴识如张丞相者见而奇之称为云间生文赋者焉叔交曰有是哉 

　　○唐名必文稿题词 

　　吾松自唐文恪公以有胪入承明著作之廷后来词馔不佞昌与杨太史高太史徐宫詹张宫谕钱宫久相踵不绝然或若虔之刀或若燕之函求若王氏之青毡者未有也今名必举于乡为文恪之从孙其行卷滔滔洪远奇正相生余评文恪之文如四瑚八琏可施宗庙名必之文如于将莫邪陆剧犀兕水断蛟龙青毡旧物行有望矣杜子美云尔家最近奎三象时论同归尺五天敢以为前导入都门请以质之宫允当击节否 

　　○夏彛仲文稿题词 

　　书当快意读易尽昔人以为一恨余性嗜书而厌苦帖括今日徐伯雨以一编见示自谓不能卒业骤披一二多非常调不胜伎痒反复终卷恨其易尽因质作者则夏孝廉彛仲也彛仲弱冠神清玉山照映笔端有口纵横不羁实为文中之豪余一见目成以为弃繻生卫洗马季孟间温陵蔡公于童子科擢为第一未几得隽易于拾芥而举主林太史张黄门国土之知犹为未尽者假令见彛仲大全又不知作何甲乙矣武塘文薮廷魁解首间岁相属惟礼闱大物尚有待耳彛仲勉之虽楚材晋用未必不为峯泖生色也 

　　○朱伯升制义题词 

　　江以南治易者皆为朱氏学葢弇州先生导之先生眼白千古独折节朱定国以为天下士鸟衣诸郎奉为人师长公伯升玅擅家学顷以省觐来余得读其近制姿态横溢而典则森然穷微之思出以流易雕绘触眼天真跃如其书家之子敬乎评书者谓右军灵和太令俊逸是父是子并称神品而子敬意更广焉孙虔礼非之余曰此所以为子敬也若纯作父书安取屋上架屋山阴过父仅成颖川惭长耳定国为靖江令为吾郡司马籍甚循异每论举子业辄勃勃色动恨知昔落落连城莫酬酬之其在伯升乎余闻伯升孝友大节有进于文者姑论其文若此 

　　○原孚侄制义题词 

　　余家从子行在贤科籍者五人自庚戌原汉宗伯奉　建对至癸丑厥有原孚虽书种不荒而鸣珂落落若以制义论原汉少年盛气一往即诣美成在久原孚颛门矣余林居课儿原孚在家垫多所扬扢余调不入时然所受人之徽言未尝不为原孚尽也原孚攻苦茹淡自其性然其为孝廉数年出无车食无鱼不脱酸子故步既解褐同籍力待诏试宏词科原孚寓书于余曰周文襄选吉士犹疏请改官冀一当世用岂异人哉其雅尚如此夫文章佳处无不可学惟浓之与淡自肖其神情非学所及远公开社进渊明而退灵运甚解诗旨知此者可与论厚孚之意矣 

　　门人徐士竑 
　　许　经阅 
　　容台文集卷之三终 

　　●容台文集卷之四 

　　华亭董其昌着　冡孙庭辑 

　　记 
　　碑铭 
　　引 

　　◆记 

　　御书楼记 
　　原心亭记（馆课） 
　　成乐轩记（馆课） 
　　求忠书院记 
　　光岳楼记 
　　彭城云龙山重修放鹤亭记 
　　兔柴记 
　　兰墅后记 
　　安庵记 
　　崇真阁记 
　　重建云栖禅院记 
　　浒墅关重修董公堤记 
　　湖州福山仁寿院长生田记 
　　草玄阁读书记 
　　吴居士施画罗汉记 
　　汤阴县重修宋忠武岳鄂王精忠祠记 
　　叶少师碑阴记 
　　西湖建关帝殿碑记 
　　总漕大司徒陈公去思碑记 
　　清江主政韵弢顾公去思碑记 
　　官氏墓田记 
　　太傅许文穆公墓词记 
　　歙西莘墟重修许宜人祖母墓记 

　　○御书楼记 

　　御书楼者文肃王公孙玺丞时敏所奉皇上赐札于专祠之前者也文肃存日缄縢什袭未尝宣示温室之树不对为恭省中之语漏泄是诫盖其慎也文肃捐馆尚玺肯堂搴杜蘅以为梁琢文石以为砌崔嵬鸟革舄奕龙光庶几泉台可作俨见羮墙云仍永保荣踰带砺是明良之朝典而忠孝之家謩也既落成授简旧史其昌记之其昌窃有感也皇上御■〈宀禹〉以来爰立首揆者数矣至于一德一心眷倚弗贰严若师保信若耆蔡密若同室朝夕之周旋昵若家人父子之告语时惟文肃曷以得此哉盖公束发登　朝即以一介不取之操终日不俟之节风动百僚名闻九陛者非一日矣宅揆以后　法宫峻绝密勿大臣罕所延见公欲若前代之午朝造膝不能若前代之便殿留身不能计惟阁直故事有非时手疏可自靖耳若乃朝而敷陈夕而传布宽责于外廷分过于　当宁纯臣之谊或非所安公是以补牍有再三焚草尝八九和羮则盐梅相济补衮则弥缝无迹此之忠诚金石可贯矧皇鉴之孔明乎竟能结主知定国是非偶然也且如　御札之所更端往复者事孰大于建　储乎方其宫府地睽菀枯形异赤松羽翼难以力争黄瓜风剌几于心碎申文定为之拂衣王文端因而赐玦公也蒲轮再出荷担独坚始犹转石终乃桴鼓是以有　储讲之命公犹以体统不崇则羣疑未杜官仪不肃则旁伺易生凡所承用一视皇上讲筵之礼数焉于时劳爱并彰师济咸集鸡鸣问夜鹤禁启扉前凝后丞棐廸彛教日就月将缉熙光明其昌尝以承乏询之从官皆曰旧辅之所定也老成云远政地日单四友不闻备员一暴以为旷举且二十年于兹矣彼一时也回天驻日克臻厥成岂其顺风而呼因川为下顾戞戞乎其难之也哉感通之故良可思矣札凡二十七道有赐自文肃苫块之日者尤为异数虽停帟幕于韦谷给秘器于东园无以殊也君臣之际猗与盛矣在昔贞观屏风之帖仅标艺苑淳化飞白之字独重□登孰与天纵多能帝赉良弼以回鸾翥鳯之奇着投水转圜之美为千载胜事哉此书在处当有庆云下垂百神潜卫者焉非王氏一家之弘璧已也伊训曰一哉王心又曰大哉玊言敢以此为颂谨记之 

　　○原心亭记 【 馆课】 

　　繇敬一亭之西又折而南有亭一楹为翰林署中游息之所而颜其额曰原心者志警也夫心之为说古之人未尝精言之也非不识心也夫人而识心也洪范以治水丹书以治兵果且有政与学之分乎哉世既远士鲜闻道其视政与学不胜精麤动静之相妨而心学辄不讲间有聚族而谈心者直以为名理为言铨耳非能既其实而信其可施于用也世之升降固繇此国家建官设属六曹九寺各有事守惟翰林则无守焉是天子所使澄精神毓道德以需宅俊之用者非有功今之绳束吏道之纷委此政与学尤未尝分者也彼有事守者曰以政学难矣兹政与学未分也又奚辞乎且其大者坐论次亦代言非有本原乌胜其任乎故莫急于养心养心者非坐驰内照遗弃事物无当于天地民物之务也务心之本初也心欲虚欲平欲公欲正欲明欲静虚所以为应也平所以为衡也公所以为漙也正所以为守也明所以为照也静所以为简也凡皆心之本初也其焦火凝氷与接为构不虚不平不公不明不正直且静者情识也情识者心之所生而心岂情识哉通于情识未生之先者可与语心可与语学其绪余以为勋业其土苴以为文章其所建树当自有度越者矣古之人户牖箴铭委土师保是以成德也易况兹亭在敬一亭之侧肃皇帝所洒宸翰勒之贞珉诸词臣出入庄诵服以无斁夫能敬能一于心学也何有 

　　○成乐轩记 【 馆课】 

　　翰林署中有成乐轩临瀛洲之上盖某年某所建而颜其轩曰成乐者则孔子所云成于乐之意也或曰古者士无故不辍琴瑟大夫无故不辍宫悬近世士大夫声音之道阙如矣是安所得乐而称之余曰不然乐之为言乐也凡人之事事身不厌肄习之劳心不厌营虑之苦逾久而不废必至于成而后止者其必有所乐乎此也庖之解牛臧之承蜩旭之草书盖毕一世而耽之以至于横心之所念横口之所言横身之所接而无非是物者不止若是而已而喜怒佻佚之情穷通得丧之境莫不是寄焉故始乎技终进乎道非其中有所乐能然乎而况游道德之乡者乎孟子曰乐之实乐孝悌二者乐则生矣生则恶可已也恶可已则不知足之蹈之手之舞之繇斯言之锺鼓缀兆之于乐也疏矣孔之乐也忘老颜之乐也忘贫彼其以闾巷之匹夫而两相论乐乃曰庶几韶舞圣贤得乐之情固如此国家建置百官六曹九寺各有事守惟翰林则无守焉簿书之烦拏吏况之殿最一无所困其心是天子所使澄精神养丰采以需宅俊之选者居是职也不专仕不专学盖兼处于学与仕之间谓宜平情释躁消融渣滓相忘于道术而后可以言成尝试思之吾所为熟古今故实定人物之衡鉴端献纳之本原涉著作之堂奥能游刄恢恢有余地乎能累凡四五若掇蜩乎能如旭之草圣醒醉窹梦皆如一乎果若是即不宫悬不琴瑟乐之情已得矣所谓成于乐者其谓是乎若夫律吕之变声音之节于以养德诚不为无益耶有兼之者则尤善矣轩之成已久旧未有记余故为表其题署之意以告游息于此者 

　　○求忠书院记 

　　凡立学者必先释奠于先师书院之有祠也礼也方逊志先生之学传于宋景濂自景濂而遡之为金履祥氏何柏氏许谦氏以至于考亭授受有绪实惟世嫡顾其死节为独着夫书院未有以死节祠者也吾郡之祠先生何也谓是血胤在乎先生已自绝于文皇矣亡国之余犹有燔妻子示不辱此藐诸孤也非践首阳之土则洒侍中之血公志不存也谓吾乡先生俞公任公皆公弟子而可藉以乞灵乎是时朋友皆族矣独为婴也德玉也招乎然则何以绥先生之灵曰以吾党之求忠绥之也孔孟远而士无纯师谭忠孝者溺其旨矣自濂洛关闽诸大儒精言之于是委质之义家律令人斧钺无有以邪说奸其间者文谢之死节与张许同而渊源远矣何也彼如击石之火其性真此如传薪之火其用广也高皇帝以纲常为治尝旌余阙薄危素惟劝忠为惓惓乃其大者在于罢黜百家颛立朱氏学惟时天地初肃士鲜偷心乃父兄之所敦率师友之所诛讨靡不与真主应盖千人决拾以射臣鹄而先生其繁弱已商祚六百不为不久扣马二士不为不奇壬午之事膏斧齿剑者骨量乎泽樵夫室女不夷齐愧史册有是乎是高皇帝以三十余年磨钝之权迈商贤圣六百载养士之报方先生以九死十族之节表朱夫子茧丝牛毛之功先生死而有迂宋儒无益人国者昨舌退矣此朱子之忠臣也岂惟朱子孔子大管仲之功于召忽平平耳夫悉一世之忠义而输之周天王则忽安得有私君春秋法也他日不又自杀身成仁乎世儒不察猥云圣达节贤重死管仲不一有而劝进者接迹金陵之娓娓长乐老抑何舛也微先生圣法几为盗夸此又孔门之忠臣也先生足不涉吾土意其英魂浩气惟忠是归惟学忠者是类继自今讲堂肄业之士因朱之传孔之笔以羮墙先生之忠云车风马或格而歆矣九峯一拳石不隐然紫阳自鹿重哉祠成于郡守明州张公前司理睦州毛公会大中丞徐公以抚吴至为丹雘之中丞之先有善安公者官于浙为佥事奉诏收方氏族脱其姙妇事发断一臂家戍保安卫语具浦城志今所为祔于祠与余公任公同配享先生者也嗟乎佥事公既已得罪即立孤事竟不躬阅能无饮恨及吾郡之方有亢而慰可知也已义泽绵邈厥有闻孙建旄植璧将事祠下非天之合哉昔公孙柞臼谓程婴曰死易立孤难愿为其难者余亦曰建祠易易名从祀难中丞公方以天下名教为己任愿为其难者是惟绍前人之休于无斁若夫复姓作祠始末余友陈布衣详哉 【 其言之矣】 

　　○光岳楼记 

　　维扬之有书院也鹾使者剏也中废四十年侍御彭公以鹾政之暇复其旧观加闳敝焉布之条教秩如也已稍采形家言因吴比部之绪于是有光岳楼之役公之言曰圣王之制勿使四民杂处杂处则其言哤其事易夫管大夫为煮海者也其于士也必使群居而萃处父与父言义子与子言孝其事君者言忠至于商苐曰使就市井而已吾非与学使者分士也宁使盐筴盛而诗书拙也乎无何楼落成诸生既走吉水请邹先生记矣公复授简其昌曰讲堂所尸祝者非而家江都生乎愿紬绎家学惠此多士不佞昌三复光岳之义而知其有合于正谊不谋利之指也古今名世之士必锺美于三光五岳以生尹日也卿月也列星也岳神也赞屈原以日月争光赞韩愈以泰山北斗也皆善喻也于川渎无当焉九府以为泉流贪夫以为溪壑非是族矣岂不以属于义者为高明而利则否属于高明者为士大夫而下流则否哉平津与江都同事武帝曲学之敝流为桑孔虽复布被不得论于拔葵之节焉迁之传货殖抑何寡识也扬之士所以不辱斯楼也舍江都言无师矣古之学者畊且养士即易业吾不虞其艳言商而孰知夫多取之为贪贾也而孰知夫养交之为趋时也而孰知夫好进之为龙断也而孰知夫身图之为筹筴也五都之士以计然白圭为圣人何知仁义士诵法孔子而或挟之为市此言利之精者也于光岳何居侍御公之锡斯楼以嘉名也棹楔为师保矣诸士目击而道存庶几出入不悖所见耶在昔江都论汉事谓盐铁之利二十倍古民日称病始元间诏丞相御史与文学问民疾苦当时豪隽辐凑茂陵唐生鲁万生之伦六十余人与御史大夫议盐铁欲开仁义抑末利其说亦本于江都今天下之利网密矣诸士羣居而萃处服侍御公之教岂免蒿目忧世出而修百姓之急如唐生万生之伦者乎此之禆于鹾政者大矣公何谓与学使者分士也请以刻之碑阴 

　　○彭城云龙山重修放鹤亭记 

　　按史记称秦始皇东于厌王气汉祖心自疑避匿山中吕后尝得之曰季所居有云成五彩云而赤帝子斩白帝子盖龙德也彭城之有云龙山其得名当以此山有放鹤亭隐君子张天锡故居苏子曕所为作记者虽至今不废然荒圯久矣高邑潜颖张大夫以分司仓庾至数登其巅吊古怀贤将撤而葺之念徐方震邻重以警水时绌举赢踌蹰四顾乃节缩奉入度材采石徒庸工作之直取之宫中公帑不烦民和大播于是飞甍画栋延敞虚明缭以垣墉翼以厨■〈厂外畐内〉屹然壮观矣落成之后余以使事还　朝公就山堂而觞之曰吾闻传舍阅人兹山于我何有哉苐登高能赋大夫之事也周爰咨询使臣之职也民之失德干糇以愆我有旨酒嘉宾式燕地主之礼也堂成而三善具焉非直寄情吏隐之间而已因授简属余记之余惟子瞻引卫懿公事谓国君之宠鹤不若山人之放鹤得以自全者此未为笃论也使卫懿公有太王乃积乃仓之储曾孙如京如坻之粟以此众战孰能胜之而鹤之乘轩庸何伤彭城用武之国也项羽尝自王其地矣羽起徒步摧疆秦巨鹿之战威畧岂出淮阴下而终以不振盖高有酇侯能挽关中粟以济军兴之乏而羽为汉军绝饷道是以败耳今天子惩邹滕之役命征西大将军萧公提重兵镇彭城而大夫精心计调兵食一洗脂膏之陋庶几士饱马腾以伐萌于不战是桓文之烈也卫懿云乎哉山三面距水弥漫无际壹似西湖之孤山孤山林君复放鹤处也子瞻习于西湖者乃苍莽悲壮之区恍潋滟空蒙之致而觌面若忘不为拈出者何耶岂陵谷之变昔与今殊山川之灵待时而显耶黄鲁直以飞仙目子瞻倘其化鹤复还不独歌城郭之是而已大夫以为何如 

　　○兔柴记 

　　宋人有云士大夫必有退步然后出处之际绰如此涉世语亦渊识语也读白香山池上篇其所谓十亩之宅五亩之园有水一池有竹千竿有书有酒有歌有弦者实为衣冠巢许之助温公之独乐卒成谢传之同忧有以哉今观济美张黄门公兔柴记其疏泉斸石经始戊戌去解褐纔七年耳已抗枕漱之思及在掖垣领众正称耆宿虽业在匡时而寻盟之猿鹤手植之松桂未尝一日释于怀及是以请急归而喜可知也嗟乎辇下贵人婴情好爵骡铎马通之外别无活计即回首家山不乏平泉金谷亦仅付园丁筦钥作者游者宾主谁分求其如白传之饮一杯吟一篇于池上者少矣况能左伊川右康节著书谈道焕山川之色而隐起华夷之望如温国者哉是在兔柴主人矣余林居二纪不能买山乞湖幸有草堂辋川诸粉本着置几案日夕游于枕烟廷涤烦矶竹里馆茱萸沜中盖公之园可畵而余家之畵可园大忘人世之家具畧相埒矣独世方急公而余能使世兼忘我是为异耳 

　　○兰墅后记 

　　荆溪兰墅者吴存廉问卿所仍光禄公澈如之作而疏泉斸石益拓旧观者也当神宗朝大江以南建言诸君子归者锢不复　召熹宗嗣位有　诏尽复故官使澈如在者召矣而以归养不及于恤逆珰用事同籍攻之急相随入狱使澈如在者逮矣而以下世不及于难不及恤非澈如之所几也不及难非澈如之所幸也至今皇在宥所以报忠节甚厚而庙食专祠易名进爵于澈如犹有待焉问卿所以衋伤心也叹曰先君子生为当门之剪没为空谷之馨兰墅之称名征矣抑闻之孝子之事亲也思其居处肯其堂构此僻者墅也先君子故尝十年读万卷拥于斯又尝元方御莱子舞于斯九原不可作矣安知其精神魂魄不狎山灵化野鹤而以花之朝月之夕来游于斯乎专祠则有朝典家庙则非野谋惟兹松茂柏悦之区无萧敷艾荣之秽绿叶紫茎之秀有被山连畹之饶筑宫三楹瞻奉遗像以祖之砚父之书为金卥瑶璧殷荐祖考空山寂历歌大骚之辞曰夫人自有兮美子荪何以兮愁苦斯不亦神理绵绵光我世业乎嗟乎浊世公子峻宇雕墙广贮歌舞骄淫矜夸鬼瞰其室以致一草一石不能长守者多矣视问卿所存何如哉墅之山旧名南岳南岳以祝融峯为主问卿作室故伙而余特表章祠屋者知其所重在展孝思而百谷所记累榭层台皆南岳之从山若南台高坐之类耳 

　　○安庵记 

　　道人不三宿桑下若俗人多诸眷属爱染深浓则精蓝凈宇久依非过何况倾赀剏业不为自安迎善知识经行宴坐说法其中开人天眼恭敬供养毕生无厌又何况性乐闲旷长依导师入室小参串习禅悦乃至维摩有法喜之妻庞媪识草头之意此之偕隐家风何止布金功德已也盖武林之皋亭山花桐坞有安庵怀泉邹居士所建以居慧文法师者文师迁化又以居幻有耆宿文师专明台观学者奔凑此庵遂为荆门玉泉幻师纯提祖印学者亦奔凑此庵遂为德山峯顶武林琳宫梵剎不知其几而居士之力最专缘最胜矣是不可以无纪居士醇厚博大貌如其心急难振穷了无德色每游宿于招提不恡情于财施厥配宋氏亦佐之武林人人能道其事因其子文学之峄将树碑述此庵繇起而附载其畧如此 

　　○崇真阁记 

　　仙与释皆生死学也仙曰长生释曰无生其较然分涂哉至仙家七真犹释家五叶盖教迹变于此矣释故无论仙籍者流所称冲举者若而人拔宅者若而家奇恠恍惚不可殚记总之不离长生至七真复出而为超生之说以练神为宗以参学为径以觉悟为归道山碧落非恠也五金八石非方也夙有灵骨非缘也口口相授非师也六甲三黄非法也蝉蜕羽化非证也其名超生其实学死在老曰不亡在庄曰无怛此其仙望最高要以百姓与能不甚悠渺而世所艳心在彼不在此犹之太羮不御而食肉为鄙也岂难信之事必待于上智与刘幼真先生自比□郎以谏批鳞出宰濡忽一夕大无谓梦羽客通谒曰左元放也觉而考郡乘元放固濡人遂建阁以祠元放云已得梦所谓王真人玉阳者皆不因而感似有夙根盻飨往来真文屡降于是君为濡且十载先后推擢皆中格君遂自投劾归从登真之诀度地吴山得其西麓林壑虚闲冈峦回复信栖真之奥区祈仙之灵府也乃建层楼三楹以奉真人而元放虽有专祠仍崇像设既落成属不佞昌记之余惟古之君子爱君忧国不难以身殉者莫如屈原然且曰访羽人于丹丘得不死之福庭彼诚以自广要之忠孝度世其途甚径也幼真之飘飘欲仙岂妄想哉乃其梦寐感通前元放而后玉阳有繇矣当其虚憍尚存壮心难耗则奇恠恍惚如元放者以有机应之及其栖神于澹合气于冥则虚无清凈如玉阳者又以无机应矣岂惟仙家禅亦有之昔仰山与僧度水僧凌空而去仰山曰恨不遂断汝踁则心通神通不可同日语也幼真其必有进于道者矣玉阳为七真之一有朝元歌行于世铭曰 
　　悠悠梦宅孰启玄门爰清爰静为天地根生而若死绵而若存清都路邈弱水波翻作者七人实返真源自然为宅恬淡为园阴功为泽忠孝为藩茂宰观化七烟之元超将鹄举感彼室轩元放玉阳授以道言如磁吸铁如声度垣石髓不远刀圭可吞金堂贝阙鸟革龙旙千岩霞蔚三素云屯驱彼方丈吴山之原 

　　○重建云栖禅院记 

　　杭之山自天目来带苕水挟圣湖南尽于江折而东是为鳯凰诸山宋之故宫在焉遡流而西二十里是为五云山循山麓而西四五里是为云栖坞则今莲池禅师之道场也坡陁坻平岩谷堂密划然野处而不与湖山为羣境则变喧而幽土则去秽而凈一似遗世者山当江之三折海门涛头云涌而霆击者至此荡然为平川洋洋弥弥怒气消尽一似忍辱者繇东冈而上有璧观峯青龙泉出焉中峯之旁复出一泉名曰圣义泉西冈之下复出一泉名曰金液泉涓涓甘冽汲灌不竭一似利生者此非有道者莫能居而居之者亦于道力有助自宋伏虎禅师□山以至　国朝虽天禧中稍辟为寺而逓典逓废夷为蓁莽久矣师以隆庆五年托钵此村若有冥契曰吾骨人得骨山可以老矣缚茅三楹经禅宴坐有终焉之志环村四十里数有虎伥师以慈止杀虎不为暴岁旱祷雨辄应魃不为灾居人异之争来作室度材于家山仍础于故址民大和会焉师曰毘卢宫殿徧界徧空草昧经营无勤檀施惟法堂奉经律禅堂以栖僧兹所急也既落成而百年废剎遂复旧观矣此云栖之缘起也师之侍者以为古德破荒众檀积力不可冺没请余记之余何以知出世事而且有感于决道盛衰之际也在昔唐宋时士惟薄将相不为者始去而为大僧以了百千亿刼之生死故其戒行之严宗风之峻直可感鬼神驯异类或为道俗所皈依或为帝王所礼敬名蓝凈剎于是繁兴矣盖其盛也近世以经术收儁士士所不收者方自引而食于僧是以赤县神州列剎相望圆顶方袍聚庐而处者百十为辈即而求之所谓禅讲律师如古尊者有几假令大年削牍寂音操笔二百年来可应传灯僧宝之选者又有几则虽金碧土木之庄严崇之至于天而广之至于十繇旬何益盖法道之衰相见矣师庠挍名士始欲以禄养为孝既以弘法报恩为孝骐骥壮盛而龙象超忽最初发念固已卓然名闻利养之外矣庞蕴罄百万而掷汉水僧绍冐三毒以开摄山岂足专美乎师自主法席以来既历三纪行在梵纲志在观经标净业则东林立清规则百丈柝义疏则玉泉辨宗乘则慧日摧阴魔则扳度空排戏论则秀铁面云栖虽幽迥荒率无诸庄严有具眼通者必曰先佛塔庙在矣有具宿命通者必曰某古德再来矣毘岚偃岳而不波大浸稽天而不溺是云栖之兴法道大有赖也夫师所著有弥陀经疏钞缁门崇行录禅关策进等书数十种锓行于世师俗姓沈名祩宏字佛慧仁和人 

　　○浒墅关重修董公堤记 

　　楚中丞澶渊董公司□时筑石堤三千六百丈自吴关而东属之寒山几二十余里吴人所为尸祝董公者也岁久水啮石洼堤稍废不治天雄张平仲使君始增修之虽仍旧贯与新作等何则自税使出筹国者以物货之征领之有司关使者算舟而止度支之额则犹故也而岁入非矣使君受事当其时绌浮羡几何然每有浮羡辄为吴兴作不罄不止曰终不以虎丘一拳石溷吾受块之墟也处脂膏中不自润而道是谋则诚廉吏虽然非溪刻之谓也何足为使君颂哉余观公家之事往往前人善作后人害成即以治河论行河大臣率三岁一更而必人自为一河河可十年不决而浚河之役靡一岁宁止盖共济若斯之难后董公而榷者岂无廉士曰此董公之堤也吾何有焉是以堤废不治若使君则无以存已矣使君世承清劭沉深博大身兼数器有干国之畧尝为元城董考功裒集遗文传之世是役也必表着董公之遗惠于弗隳夫劳臣相矫如文人相轻视使君何如也因记堤工岁月并书之 

　　○湖州福山仁寿院长生田记 

　　世无常住之物而谓有长生之田可乎余曰惟僧当有之盖娑婆外有香积土饭箩边多饥死人此田非情田非识田乃威音王之所井授佛祖之所灯传菩提为种子精进为耰鉏露地白牛为作使广百繇旬而不分疆畔历未来际而不易主人仰山之刈苗赵州之洗钵皆是物也昔有石屋老人于仁寿院举扬此旨石机嗣之所居之处即为宝坊匡徒领众数百为羣食轮常转法道下衰悭贪难破天人之供既绝衘花之鸟不来有宜中上人名寂鉴者戒行精严愿力坚固募田若干勒石记事垂之永远夫九土之田湖所得几何湖之田仁寿所得几何陵谷且在蓬莱江山亦悲禾黍而上人岂闇于成在坛空之义哉倘有大善知识如石屋老人者延致在由弘开法席说无生忍为长生田即展袈娑一角是无边阡陌矣上人作礼而去因记之 

　　○草玄阁读书记 

　　道广星辰聚人豪湖海闻余赠陈懿卜丈诗也懿卜为吾师五云先生之子世其家学赋诗击剑以隐兼侠名闻湖海间程中丞开幕大梁聘之署中相得甚驩偶偕与观射君不禁伎痒连发三矢皆应弦贯革中丞奇之曰吾何敢以阮瑀辈尽公乎具书荐之蓟门云中大中丞吴公吴故与君交善及是君以戎服见骤若不能当而趐材之馆待用者殊伙所与奉稍亦有甲乙君特在甲馆诸将校目注君谓文武具宜莫敢以鴈行进会大中丞避言归加仍游长安时金沙周冡宰亦抚虔州延君经岁者君不复怀剌请谒惟与酒人剑客悲歌燕市雷火之变君幸窜身凡下得全遂赋五噫返三径居郡志所谓草玄阁者此元末杨铁崖之所构也元社已屋且三百年而此阁巍然居者鲜称君虽沉冥贫士顾以博雅风流读书其中可无愧色矣敬为之记 

　　○吴居士施画罗汉记 

　　佛像教也画佛观也凡画佛菩萨声闻辟支阿罗汉者皆运心娑婆之外游意空刼之初清虚因以日来尘劳于焉惭息矣及其神照既传庄严斯在使瞻礼者发菩提心如观凈土变相必起往生想观地狱变相必起脱离想观大士变相必起皈依想观华严变相必起行愿想原其熏炼之因定异经禅之力哉梁唐之间耆宿宗师既振法于彼而能玅画史亦助道于此所谓宝剎现于毫端大千掷于掌上庶几似之莆中吴彬居士者婆娑艺圃泛滥珠林翰墨余闲纵情绘事因游摄山见千佛岭天监雕镌森然海会作而叹曰亿千调御既分身矣五百应真何时放光乎遂以丹青代彼金石施若干轴藏之此山值余南游请为助喜余发而观之有贯休之古而黜其怪有公麟之致而削其烦其可传矣虽然更有进焉佛言一切众生有如来智慧德相夫罗汉者岂异人哉众生是也搬柴运水即是神通资生治产不违实相而画罗汉者或蹑空御风如飞行仙或渡海浮杯如大幻师或掷山移树如大力鬼或降龙驱虎如金刚神是为仙相幻相鬼相神相非阿罗汉相若见诸相非相者见罗汉矣见罗汉者其画罗汉三昧与为语居士而无以四果为胜以众生为劣以前人为眼以自己为手作是观者进于画矣居士曰善哉 

　　○汤阴县重修宋忠武岳鄂王精忠祠记 

　　钱塘之祠鄂王也报忠也汤阴之词鄂王也旌忠也报忠者前宋之盖愆旌忠者我　明之励世戡乱之时表章尤急虽非借才于异代寔可激耻于懦夫此杨侯重修王祠意也慨自东陲匪袽以来国家之用兵五载矣三圣相承非如宣和靖康之季奴酋小丑非有兀木粘罕之雄一尉侯混车书非若琐尾偏安之势然而糜军兴以千百万计征戍卒以数十万计而搴旗罔效舆尸屡闻至于全军覆没全辽沦丧犹缓失地之诛而录死事之节祀之京师记之盟府一何厚也假令战功如王亲对敌垒者六十有八运筹命将者五十有八常以兵五百八百敌五十万七十万用少击众迄无挫恤则又何以宠异之哉乃王之得祸何□宋之负王又何惨礉也盖王之建功所繇有八一曰忠涅肤激烈挥涕誓师二曰虚羣策毕收食客常满三曰整兵所往来草苇不乱四曰廉不私藏一钱籍其家仅九千缗五曰公小善必赏小过必罚待数千人如待一人六曰定大敌猝撼难于撼山七曰选能背嵬五百一皆当百八曰不贪功功率推与其下虽子云之胜抑而不列嗟乎赵营平为后事师窦车骑作百世楷祀典所谓法施于民孰大是者而死事定国御灾捍患犹细故也今之为将者以王之事为法今之择将者以王之事求之于鞭挞四夷何有嗟乎汤阴自朱仙绩废而久辱胡膻王之孤愤所千载而不瞑者也自二祖廓清而山川草木皆有骄色王之愿报所千载而不忘者也况重以庙貌之崇严殽蒸之蠲洁冥冥之中岂无有式灵我将吏默相吾肤功履胡之肠喋胡之血者乎是役也杨侯一以祈神休一以树将鹄盖桷瓦皆金汤而丹艧为带砺也侯之为政可谓知所重矣祠创于徐武功以词臣奉使时兹侯修祠工竣而余亦以奉使至余与武功同吴人官同讲读侯以为不偶然也请余作记记之如此 

　　○叶少师碑阴记 

　　岳神为韩退之开岳云海神为蘓子瞻现海市两公方见齮于世而神明护呵有非当时王公贵人所敢望者正直之贶不惟其官惟其人也今少师华公应　召北上龙神前驱引泉脉反石尤随叩响荅其事甚异岂为纱笼中人役役应尔哉盖公弼亮三朝亲抉日毂而兹之再践师垣所为领众正定庙谟致吾君于尧舜者神已先见之宜其效灵若此可以为世道庆矣舟行时金广文在坐见柁楼之下有蜿蜒盘旋与绝流而度泝风而迎者凡三皆神之化身也纪文所未列属余记之碑阴遂为之记 

　　○西湖建关帝殿碑记 

　　西湖列剎相望梵宫之外其合于祭法者岳鄂王于忠肃祠与关神而三尔甲寅秋神宗皇帝梦感圣母中夜传　诏封神为伏魔帝君易兜鍪而衮冕易大纛而九斿五帝同尊万灵受职视操懿莽温偶奸大物生称贼臣死堕下鬼何啻天渊顾旧祠卑隘不称　诏书播告之意金中丞父子爰议鼎新时惟导首得孤山寺故址度村累土勤垣墉庄像设先后三载而落成中丞子文学嘉会谓余实倡议且曾为文以诧施故属余记之余考孤山寺始名永福寺唐长庆四年有僧刻法华经于石壁会元微之以守越州道出杭而杭守白乐天为作记有九诸侯率钱助工其盛如此成毁有数金石可磨越数百年而祠帝君以释典言之则旧祠非所谓现天大将军身而今祠非所谓现帝释身者耶至人后其身而身先外其身而身存孔曰成仁孟曰取义与法华一大事之旨何异也彼谓忠臣义士犹待坐蒲团修观行而后了生死者妄矣然则石壁岿然而石经初未泐也顷者西川歼叛神为助力事达　宸聪非同语恠惟辽西点虏尚缓天诛帝君能报曹而有不报神宗者乎左挟鄂王石挟太保驱雷部掷火铃昭陵之铁马嘶风蒋山之塑兵濡露谅荡魔皆如蜀矣先是金中丞抚闽藉神之告屡歼倭夷上功盟府故建祠之费视众差巨盖有夙愿云 

　　○总漕大司徒陈公去思碑记 

　　祁阳陈公　予告归二载矣海内惜公之去而淮阴士民怀德日深若藩臬若守令逮事公者谓公不矜不伐肤功烁懿耻自标炫顾老成举动宜为后法彼夫纪于旗常勒于鼎釜者中朝事也尸而祝之社而稷之者士民事也吾侪久庇神宇罔不祗师言当兹论定缅想仪刑非夫托之金石曷以扬公之休问于永永于是走使海邑授简野史昌不佞念公为吾郡司理则已受国士知何敢以不文辞国家两都并建以金陵为豊镐而绾毂南北天下咽喉淮阳为重挽漕之役虽司徒专职然赐履之外提七省大吏之衡牙纛之间屹建威消萌之势牲白荐于桥陵璧马湛于瓠子六官之事无所不统文武之用难于具宜公洁已奉公正身率属山阳令所按次若斥有司侈供张者汰冗员浮食者蠲关市间架横征者禁将迎滥舆驺者惩质库轻出重入子钱家倍取息者除运木烦里旅者诛妖僧畧子女者治律梁病涉者新学宫敝陋者置学田赡子衿者简诸营帅脆堶者严游徼备非常者练鱼丽习水战者防水部干没造舰估者禁漕卒受粟溢额者省防河渠堤之缩公帑而劳民者夫非经国之吁谟保厘之实政耶虽然公所为默调元气称纯德不二心之臣者不在此也主上御■〈宀禹〉以来士风朝论大抵十年一变至于今而畸重之权必趋之势葢可覩已无论庶官随俗转化即黄发寿耈谁能不波公之始镇淮也当改革之会天下属耳目观意向藉令眉宇间稍有衡气即愿奉坫坛者何限乃公雅意自以身为大臣当挽已倒戈澜还既雕之璞弼成天子平康正直之治岂其惊奋以示异养交以收名巧宦于末路哉落落穆穆内朗外温子公之竽牍不走于长安□凯之问遗绝迹于当路于品流则有哆口春秋投足轻重而若弗闻也者于时局则有菀枯异营南北分部而若弗闻也者虽静躁浓淡险夷奢俭烦简之间无一不可以见公要以巿改弦无改玉公本自静本自淡本自夷本自俭本自简率其四十余年扬历中外之大常而已先自乐浪之役淮右大募兵故增饷以巨万计岛寇既平郡邑赋额已无复养兵之科会有言前幕府脂膏其中且不赀者公具实条奏调与时背不顾也夫李赞皇王沂公之相业当时所韪乃赞皇以周秦行纪薄奇章于险世讥其褊沂公以山陵逐丁谓虽距脱足快识者犹以为正中之谲当是时微公执议不阿几伤国体公岂仅以包荒为忠厚哉则正直之发舒而为世道虑者不小也葢咎繇论九德总之有常周公论三宅曰常伯常任天有常覆地有常载日月有常照四时有常行辅世维风之大臣有常度公以之矣此则于言抚言漕之外觇公之微而可以表百僚照来■〈礻冀〉者乎傥以质之诸君子足副谋野之意否公名荐辛未进士祁阳人 

　　○清江主政韵弢顾公去思碑记 

　　今皇帝综核吏治六官之属分司海内典钱谷关市将作之事者有　诏台察得非时列状以闻自余在　陪京见所在封章几无完誉而淮南水部韵弢顾公官评裒然为天下最兹进秩望郎还朝行矣彼都人士怀公德政乞余为记昭示后来与清淮俱永亦犹金石录所传汉时使君碑遗意也其言曰淮南岁转粟四百万石以供天府艨冲巨舰鱼鳞杂还自淮入河帆樯如织而缮治之役领诸水部是漕挽为　国家之咽喉而舳舻又为漕挽之命脉水部得其人为济川之舟楫非其人为江海之漏卮厥寄重矣公始事当黔巫用兵川途为梗楚蜀巨材采办不易公先期命官朱提四出于是木商响应楩楠杞梓蔽江而下以副所须鲜有操其急而糜水衡如往事者公之利用豫也署当孔道城有孤社有鼠凭借为奸良民善士疾首结舌公廉得渠魁或寘之重典或揭之通衢彰殚既明人知改步淮之民靡弗安于袵席者公之利用断也工作之弊日引月长厂役侵牟工师束手百人之欺非一官所稽百年之窦非一朝所破运艘之易败运卒之途穷莫不繇之公乃亲为简察详立科条工无剩材军鲜剜肉竟公在事波臣不警者公之利用勤也公尝自言桑大夫之心计柝于秋毫用之算商则诚苛而用之烛奸良有补于国刘士安之出纳专任士人吾无征辟之权而率作劝相使胥史之流有士人之行或庶几焉若木屑竹头其细已甚吾师其意木牛流马其奇已甚吾寓诸庸职思其居在考工记一篇耳语既余进而谓之曰若等既知公矣亦知公建功集事所繇乎盖国有六职而工居其一吏有六计而廉为之冠吾视公冲然穆然居心若水澡行如雪其视处脂膏饬簠簋直日用细故而不自以为奇节者故廉以生威而厘弊剔奸无施不效即进而持九流之衡所谓清通简要举漕政而措之裕如也奚止虞典之称若工乎公尝以劼据多暇兴学谈经都人士蒸蒸服其德教故称述特备云 

　　○官氏墓田记 

　　楚黄间称西陵官太公长者其为配程恭人卜宅兆也地与豪家接豪家以为市操之急太公顾软语餍其欲言溪满溪言壑满壑终不为虞苪争虽万石君处此不是过也及长公东鲜奉常益成太公之志广墓田为如干亩曰将令子孙藉其岁入以修墓云尔乃不佞昌察其意念为修墓也与哉盖形家之有四兽犹兵家之有四翼而其说皆昉于黄帝曰要在中央用在四方墓田者墓之翼也楚黄山川与齐鲁秦晋异多平畴易地坡陀相属沟塍相错无重冈复嶂以阑之傥深松茂柏之外即为邻壤虽未必有牵牛蹊人田带剑上吾丘者乎而此亦一若堂彼亦一若堂此亦一若封彼亦一若封即欲禁之焉得而禁诸不然而犁锄伐木之声接于耳非所以肃庙貌也穿渠凿沼之役兴于后非所以护地脉也盖圭田之赐犹五十亩而况人子得自致于亲者乎韩淮阴布衣时为毋行营高敞令其旁可置万家其治兵之畧已见于此而霍去病以匈奴未灭无心治第彼为汉诸陵一坏广墓田者耶故克俭于家不为墓设而有备无患孝子之虑远也当东鲜给事兵垣与辽事会所条上方畧数千言动中肯紧藉令一一见之施行庶几守在四夷者语不云乎事亲孝则忠可移于君余谓东鲜之广墓田非仅为修墓者以此若乃东鲜厚德在维桑吁谟在庙社所为衍桮桊之泽而焕泉台之光者虽息壤不足为其灵云梦不足为其广也此之为田复何畛畔之有官氏子孙其世守之 

　　○太傅许文穆公墓词记 

　　神宗朝岁在己丑吾师□文穆公典南宫试事所举会稽陶望龄华亭其昌南昌刘日宁三人皆以天下士相许复以生死交相托比公还政则陶子以兕觥大斗修祝哽之仪刘子以白马素车赴执绋之会至于先师兆域诸子堂构二子皆未及见其大全也其昌年颓半百义激在三念曲阜之材必分植于羣力延陵之剑当讨诺于九原相此豸山寔惟龙颡川原缭绕岭峤周遮行茔之高敞可容万家隹城之郁葱能碍白日信龙回虎俯暗合青囊天作地藏无论石窌者矣公之诸子季履中舍辈以为是役也天子给秘器以宠之命皇华以光之虽菟裘之卜经始于达□而连冈之崇焜耀于繁锡岂以墓祭非古忍令野处无洞将秬鬯二卥委君荣于草莽生刍一束□宾至于水滨必于乐哉丘也别起福庭则魂兮归来俨依华屋萧家师俭何取乌斯革而翚斯飞宋玉招魂可无兰为橑而桂为宇若堂封若釡封出自森森之柏迎神曲送神曲镌于翼翼之庑岂惟孝子慈孙进酺□乎有所且使门生故吏荐藻芷而知归矣或曰此地西望轩皇铸鼎之区东连许祖炼丹之窟公与宣平同姓将因应愿再来否则殷室盐梅何以骑箕乘尾商山羽翼终然访石寻松斯墓为蜕骨之仙都斯祠即妥灵之真宅清明火冷陋西家之杀牛华表月明下辽城之化鹤吾师乎吾师乎可久为贤人之大业不朽则太上之大年兼之矣 

　　○歙西莘墟重修许宜人祖母墓记 

　　歙有永清吴公仕于正统之朝土木之变于忠肃为少司马公为职方郎条画备边十事于公多所探纳也先入关时忠肃以大司马督阵公进少司马居中调度当是时内外倚重惟于公一人而于公所同心谋议亦惟公一人事定之后公引疾归介之推不居还国之赏张留侯不与锺室之谋勇退之节先几之知列之名臣无愧也而实录不为立传尚论者有余慨焉公九世孙桢结集制诰碑碣赠挽诸篇犁然具备而后司马公以劳定国之槩较若列眉国史之挂漏有赖于家乘之补苴者若此司马公少孤抚育教廸以克成立许宜人力也宜人圽司马以兵部郎主事宅忧忽感异梦得葬地于金墩桥万家之行营不烦墨食双鹤之宅兆若有神谋灵气攸锺吉祥至止华毂朱轮重贤迭肖吴氏之昌不偶然也而二百年来渐改旧观饮河满腹穷委则希倚树息阴芘根有几桢感而叹曰我吴之所不足者岂财也哉而忍使发祥土一抔付于不可知之何人也敬告裔属卒钱秋甃治封以文石缭以周垣拓田致享春秋罔缺是役也庶几曾参追远之思有合于郭璞乘生之义矣桢犹逊不自功曰此特匠事耳何足以扬先世之徽音于无斁桢闻之朝制少司马之母殁当奉回鸾之诰葬当给水衡之钱而隧道之碑不称淑人犹称宜人者则以司马公蚤辞荣禄未奏满书束于制也必也徼如椽之笔抒色丝之章勒之贞珉大书深刻俾瞻拜墓下者恍然见女宗之范如新则国史之所遗者既托于家乘朝典之所遗者复托于太史以有补矣岂非司马公下泉之厚幸与盖桢之有望于余者如此桢博雅工词翰将振青云之业以符鳯飞之占于修□见一□□不辞而为之记 

　　◆碑铭 

　　嵩山少林寺赐紫住持曹洞正宗第二十六代禅师道公碑铭 

　　○嵩山少林寺赐紫住持曹洞正宗第二十六代禅师道公碑铭 

　　佛者凡夫之觉者也凡夫以不觉故身口意为三业佛以觉故在身为律在口为经在意为禅禅之于佛近矣而不足以传佛之心若夫震旦之少林其西竺之灵山乎故海内之名蓝净剎曰律寺曰讲寺曰禅寺而少林得称祖庭其高僧尊宿曰律师曰法师曰禅师而少林得称宗师虽世谛流布乎亦非诸方所敢望矣其祖达摩而宗曹洞何也葢自药山云岩以宝镜三昧羽翼别传而价寂二公立为五位君臣正偏回互之旨开无门之门施出楔之楔所以提纲宗拣魔异者视诸家为独密故五宗皆法王也而周过其历时惟曹洞亦犹鲁秉周礼也宗则言路绝矣其举扬颂古若雪窦圆悟天童投子之评唱又何也契经不云乎麤言及细语皆归第一义良以情封则捧喝皆接响见瞥则回互无停机上士以言契同下士以言愤悱故颂古非洞宗也而洞宗寄也吁初祖悬丝之记亦可念也已自唐以来代推一人主持法席二十五代为幻休休公得法子以百数道公为最休公没诸龙象众欲以事休公者事之公固让不敢应浮沉云水者十有四年法堂草深宗徒雨散于是登封令请于宗伯循故事署公住持少林时则皇帝万历壬辰之十月也师自领众以来十有七载戒行水洁机辩泉流或升堂普说或入室小参莫不摧彼疑城登之觉岸明镜屡照而不疲洪钟待扣而辄应典刑卓尔清规肃然作宾王家名动京阙于是有贝叶之藏五铢之衣精镠出于尚方綖功传于中使璎珞供养金汤护持因以续诸祖之慧命亦以广圣主之福田者矣师虽心冥一乘而行崇六度诸所檀施斥修漏因其居也有幻出之宝坊其游也有随身之香积顷者飞锡山海瞠目云霄欲得人而传衣乃处阴以息影曰吾将面璧老矣少林之开堂必有记师之上足仁林等属不佞昌记之忆师昔为休公谒故宫保陆文定公时不佞昌与征士陈继儒皆缔莲社之友征栢亭之义二十年心许今始酬因尔师名正道字无言洪都新建胡氏子父永泰母杨氏初祝发于上蓝寺璘和尚年二十从知休禅师受禅那大旨居南岳净瓶厓不甚契乃谒逊庵于树屏听法东岩大方受戒于无尽徧参诸方至少林而得法于幻公幻公升座问如何洞上家风幻公曰月下三花树风前双桂枝又问和尚还别有么曰惟此一事实师于言下大悟即呈偈曰云攒峯顶月鏁幽岩木人抚掌石女舒颜休公印可赞之以偈葢许为人天师云系之铭曰 
　　嵩高少室天地之中大乘气象郁郁葱葱破颜末会面壁真风祖佛非殊惟变乃通 【 其一】 般若无知灵光不昧如清凉池如大火聚直下便是拟向即背奇哉众生具如来慧 【 其二】 五家宗旨如世画师虗空可拈丹青不施泥牛月吼木马风嘶不居空刦不落今时 【 其三】 爰有道公僧中之杰传涅盘心吐广长舌双桂开敷三花吃嵲一代时教永存珉碣 【 其四】 

　　◆引 

　　八林引 
　　词林海错引 
　　徐九玉诗稿引 
　　毛司理诗册引 
　　餐霞十草引 
　　陶世名言引 
　　顾仲方山水歌引 
　　汪然明绮集引 
　　钱象先荆南集引 
　　陈懿卜古印选引 
　　畸墅问水诗引 
　　林衷斋五十诗册引 
　　唐大来诗引 

　　○八林引 

　　参军莫星卿之纂八林也子史十七俳调十三安弦操缦颇存志恠之言提要钩玄亦严非圣之诫可谓斲轮玅手秘枕深心目秩同贝叶字比蝇头散为精骑之三千摄入鱼肠之一匕虽金题玉躞时为书蠹之游而锦轴牙签无取汗牛之重昔邺侯之架已富鲜克随身卫公之珠诚希何分余照讵若须弥芥纳函谷丸封十年读而弗如三箧亡而无害若斯编者哉君为吾师方仲中江公之从子忆当舞象之时已有亡羊之癖薄游已后夙好弥敦今且膏腹笥以出疆卷书厨于行橐绿水芙蓉之摽将依俭府山色秋光之句见赏乖崖岂不称俊逸之参军嗣风流于方伯也哉 

　　○词林海错引 

　　扬子云读书观大意至其师林□受輶轩记作方言率单词耳无甚巨丽者而弟子侯巴从之学古文奇字将所谓大者含元气细者人无间乎苏子瞻掊击选学乃所至携说文以自随古之文人固有富于万言俭于只字者既博且精盖其难也余友夏茂卿孝廉隐居毘山不屑仕进事亲之暇业在雕虫蠹鱼之间平生著书更仆不数至词林海错杀青既竟而余覩茂卿之难穷也盖其所搜采不必僻书奇字委宛之所藏苍颉之所构惟古今文人之所承用者或沿流而未遡其始或传讹而未正其读或互见而未归于一或后起而可化为新或探颐而索隐或本隐以之显皆旁通曲畅划然折衷若禹鼎之照幽若姬车之指路若见说之解结若由基之贯杨若中郎识音于在爨若蒲元辨水于一瓶非夫渔猎四库陶铸万有者孰能为之乎夫海陆碎事也玉海也皆以海名茂卿之卷轴不若二书之多独以雅胜猥以断胜疑直掩前美乃犹逊而比于海错若曰八珍属厌更进小鲜云尔而不知茂卿之所为遯一世而雠书者盖尝涉归墟洄弱水历沃焦褰裳濡足于浮天浴日之观而后得此以望人之腹也亦苦心矣方内有子云必能赏之 

　　○徐九玉诗稿引 

　　吾乡徐文贞公弱冠登朝即具老人眼大人相遭世皇制礼作乐不修景云神龙赓歌应制之事公以全力用之经国所论诗不轻元白不重王李若沾沾焉分别开元大历长庆云者公以为少年狡狯语无当也公之从孙九玉神清笔锐激昂青云不难蚤贵以光世泽顾其诗旨独抗子桓大业之说诎子云雕虫之论常恐名场角逐一旦为时所急何暇过习者门不如穷工极巧先据词苑之上游徐还祖家之故物盖文贞所云狡狯变化者正九玉之所苦心刻肾欲登峯而造极者也以彼才情日引月长未知所止但以今之隽响亮节洋洋纚纚为足尽九玉者未谓知言余但拈其善学文贞者如此 

　　○毛司理诗册引 

　　郡司理毛公政成五载声彻九重谒帝有期登仙匪异郡伯张公驰熊轼于谷阳歌骊骑于祖道嘤其鸣矣共怀出谷之声偏其反而已恋茇棠之荫虽宠叶弓旌不洒丈夫之泪而谊敦淡水难分益友之襟爰率同官共裁赠什青云直上临岐路以弹冠皓首为期愿前途之努力所谓文生于情诗可以怨者也于戏缨緌论交揭日月于肝胆喁于相唱吐锦绣之心肠故可上叶国风亦可远垂郡乘者矣题曰青云首路以弁之 

　　○餐霞十草引 

　　作者虽并尊两司马而修词之家以文园为宗极观其驱役万象浚发灵襟体成经纬考中宫商信雕虫之滥觞为月露之先导自汉至唐脉络不断丛其胜会选学具存昌黎以经为文眉山以子为文近时喆匠王允宁元美而下以史为文于是诗赋之外选学几废盖龙门登坛而相如避舍矣唐宋无论今之学古者得失之际亦畧可言大都以摹写为神情以苍莽为骨力虽大雅可追而流易成习取材偏窄无狐裘千腋之资循径坦夷岂玉叶三年之力以两汉则其名甚高以六朝则其功甚巨故北地藏山借勉之为玄晏盒州悬帜事皇甫为灵光寥寥艺林莫为嗣响矣杜日章西陲名将累着战功江左清标独勤梦想节侠动于寰中言语玅于天下登山临水之付凌厉风霞谈空剖玄之章咳吐珠玉腹笥所贮左右取而不穷文□所科纵横求而辄合少陵所云语精文选理者庶几玅有家风郁为国宝今之所锲十草是已异时横门授钺大漠犁庭燕然勒铭宁借笔于班固出师作颂终竞爽于孝山苐其精诣性命尘视功名此何足为杜生愿也则不佞愧矣 

　　○陶世名言引 

　　经史注疏百余家若郑康成之毛诗杜元凯之左传既精且博千载竞爽者也康成自颛门耳征南之勋藏在盟府迹其阅历非镇抚襄汉则折冲吴服余日宁几而能覃精一先生之言使颛门名家不能傲之以所不知多间建事厥功懋焉不虚矣彼有云丈夫拥书千卷何假南面百城者抑何骄语不伦耶大中丞高公今之文武为宪者自乘骢而专钺垂三十年其忠孝大节开济吁谟富有日新若禀成范兹读其陶世一编而知公之建竖有本也盖公于书无所不读亦未尝一日废读乃其大指曰始于缮性终于觉人学如是足术矣故其所褒采皆生平得力之语与前人已效之方义比韦弦用同菽粟狐裘千腋鸡跖百余高提尚友之衡胪列照今之镜所谓阴阳为炭造化为□于以陶冶一世何有耶夫左之艳杜之癖谈经者不无异辞顾其言已立于学宫烟污青而阅陵谷虽岘首之石万潭之碑未能过也矧乎囊括四部刋落多岐取材甚宏义例甚正而又证以嘿成之模挟以劻勷之畧有翼此书而传后者非不朽盛事耶公方表正台绅嘉猷人告傥呈　乙览宣付史馆嘉与有位祗服师言世道赖之矣不佞昌无能识公之大惟于恬退隐逸者犁然会心公实陶我敢忘鸿宝之贶敬题末简 

　　○顾仲方山水歌引 

　　米元章论画曰纸千年而神去绢八百年而神去非笃论也神犹火也火无新故神何去来大都世近则托形以传世远则托声以传耳曹弗兴卫恊辈玅迹永绝独名称至今则千载以上有耳而目之者矣薛稷之鹤曹霸之马王宰之山水故擅国能即不擅国能而有甫之诗歌在自足千古虽谓纸素之寿寿于金石可也神安得去乎吾郡顾中舍仲方以诗画驰声东南尝供事　内殿奉　诏犒戍塞垣海内士大夫踵门求画不忍言币交或退而作诗以酬赠能言之家后先赓倡靡有遗者于是君年七十矣尝谓人曰吾老不能宦游贫不能奉客惟腕中有元季大家鬼箧中有当世高人韵士赠言吾岂忧身后名哉嗟乎此君之所以传其画者也虽然画何足以重君乎哉君蚤年承先世之业是时翩翩公子无弗裘马声伎为豪举者君独湛精雅道孝谨自将于里俗游闲之习泊如也晚年田庐渐废屏居郊园风流得意之事见谓都尽而翰墨会心居然清远无负于海内之知仲方者是皆可以传独画传乎哉夫诗与画皆谓之史君所著有诗史兹山水歌行世又有画史矣君画初学马文璧后出入黄子久王叔明倪元镇吴仲圭无不肖似而世尤好其为子久者以余知画故属余言弁之首 

　　○汪然明绮集引 

　　汪然明为西湖寓公主盟风雅郑庄之驿不虚太丘之道甚广胜流韵士之外间有鱼玄机薛洪度一二辈亦入游籍故称诗以绮名客有评者曰陶元亮闲情一赋昭明惜之王介甫轩轾李杜谓李诗强半酒色然明非有童心本无惑溺而若自见其瑕者何也余曰此西湖故事也不闻苏子瞻之守杭乎夫其深入禅悦得无碍慧忠义直节铁心石肠而周韶龙靓手录其诗时多艳曲公岂不能为庄语耶海纳细流量也磁石吸铁类也淤泥之中能取莲花鉴也当门之兰护如头目激也且夫冕而椎孰与鬌而慧我为匿瑕而使人匿彩忍人也怜才者之所不敢出也知此者可与言然明之绮矣吾惧诗者以绮知然明而以香奁比红之绮同类而并称之也故为之解嘲如此若其诗之色泽高华旨趣隽永余友陈仲醇黄贞甫论之详矣 

　　○钱象先荆南集引 

　　余往与平原程黄门同行江南道上停骖散步陂陁纡复洞壑忽开下瞰平湖澄碧万顷湖之外江光吞天征帆点点与鸟俱没黄门曰此何山也余曰其齐山乎黄门曰子何以知之余曰吾何以知之吾知樊川之所谓江涵秋影者耳大都诗以山川为境山川亦以诗为境名山遇赋客何异士遇知己一入品题情貌都尽后之游者不待按诸图经询诸樵牧望而可举其名矣嗟嗟澄江静如练齐鲁青未了寥落片言遂关千古登临之口岂独勿作寻常语哉以其取境尽也友人钱象先豪于才湛于思当今作者未见其比比曾游楚篇什烂然括之曰荆南集荆南不尽楚之观故也荆南集亦不尽象先才情之变而余与冯元敏灼然谓其必传盖元敏尝官荆南余亦持节至长沙自洞庭而下汉阳而上与象先共之故其取境之尽余两人特有赏会云抑余不能游然好诗象先能诗又好游是安得象先为东西南北之人穷夫所谓州有九岳有五者旁而之于大荒遐逖之乡谢灵运李太白诸公所未登涉未题咏之处而皆被以奇音隽响如荆南集之诗使余得隐几而读之以吾拙而收象先之巧以吾目而用象先之足不大愉快哉象先深于禅若夫溪非声山非色丈室而函大千剎那而再抚华藏海之外者余方习游焉而不知象先能佐余以诗否也 

　　○陈懿卜古印选引 

　　庄子曰大言炎炎小言詹詹盖古之作者于寂寥短章未常以高文大册施之虽不离于宗亦各言其体也王右军之书经论序赞自为一法其书笺记尺牍又自为一法故评书者比之于龙何独右军岣娄石鼓之旁出而为锺鼎峄山鸿都之旁出而为图印是皆有龙德焉挈其要领则兵家所谓势险节短晋人所谓一往即诣者尽之矣近代惟丰考功悟此三昩余友陈懿卜得法于考功而取材于顾御医项太学藏印累累之家覃思篆古二十年而汇为印选若于卷则先秦两京书学之旁支犁然具矣令文寿承博士王少微山人而在其不以为枕中之秘也夫先是吾郡有印薮行于世懿卜所褒定视之不及半然彼若蛇足而此如鳬胫于是乎知懿卜之具眼云 

　　○畸墅问水诗引 

　　陆子之有畸墅也开三益径构百尺楼芰盖经过荃桡来往岂惟背山临水憺游子之忘归抑且掞藻摛辞挟墨卿而标胜若乃芝房菌阁抚云日以蔽亏奇石珍花助烟霞之绚丽斯素封之偏饶非畸人之匹敌也虽然使渊明之秫田无秋伸长之场圃鲜获将牢醴不设干糇以愆漫谓泌可乐饥斗能浥浆是使主人孤咏于一丘而胜侣共远于十日矣迩者天不降康雨乃狂若河鱼大上再勤太史之书螺蟹宜禾不厌野人之祝陆子虽食乎清而游乎清安能以荒之玉而为豊之玉吾闻何尹之访袁安盖因卧雪子舆之劳桑户亦为愁霖兹张太史诸君子问水之诗所为作乎陆子曰士贫非病诗穷乃工幸研圃之未荒岂琼瑶之不报应臻空谷响遏行云积成篇章动盈卷帙于戏扣角而歌硕鼠何宁戚之难寻鼓琴以试游鱼知锺期之匪远读此集者可以论畸墅宾主之际矣 

　　○林衷斋五十诗册引 

　　衷斋先生家承金马才擅雕龙瑶林玉树卫叔宝之神情干将莫邪李太和之骨干弓裘克绍囊颖见奇结发登朝靡施弗效筮官率府华贯近于鳯池展采秋卿玅誉籍于鸠署判如山而不动门若水以俱清赋登高则楚国大夫文无害乃汉庭老吏驰其熊轼邈矣龙城公就路益闲叱驭甚壮法律与诗书并用风霜将雨露兼施朞月之间颂声大作凡万里扶摇直上二千石守长最良猗欤休矣惟是黄次公报政之年正平津相遇主之岁揽揆初度隔天一方长公长明殷念寿祺有怀明发望粤岭云恨无仙家缩地之术托罗浮鴈且附诗人如日之篇庶诸长者澜翻彩笔可代彩衣而家严君□咏琼章如亲琼树一听足音于空谷郎解羁思于殊□何须句□觅灵砂便是华亭鸣和鹤不辞下里用祝大椿云 

　　○唐大来诗引 

　　往余之承乏成均也海内子衿以　登极恩升于国学者鳞集馆下九百余人余下教曰国子先生试多士不独以帖括将以不朽盛事经国大业有能为破虏露布帝京篇前出塞后出塞诗者以非时见或谓□曰子之所求于士者左矣唐以诗赋取士士各持行卷游大人彼一时也我　国家功令则异于是士子所为含毫损神辍篇惊梦者惟帖括专精靡他直芥拾青紫耳无柰所谓不朽道何也余应之曰固也子安得以偏长限天下士且明经而上不有宏词选乎患才不能近力不能兼耳即能何故置之盖余抗论如是居久之未有应者余既奉　旨求遗书事竣还里而滇中太学唐大来自辇下至以其诗为贽读其诗温淳典雅不必赋帝京而有四杰之藻不必赋前后出塞而有少陵之法余所求之六馆而不得者此其人也夫滇之谈艺自张愈光破荒百年来浸以盛虽豪酋洞土皆□书万卷革其象战鸟言之俗而事柔翰椷书走币远交畛域之外其风尚如此大来蹔游万里观国之光与中原才子并驱争路又得代兴之巨公如云杜者助其羽翅藉甚词坛不减昼绣虽然吾闻大来乃祖乃父皆以鸿渐之资困于一第将无所学非所用而兼才之难乎则吾愿大来以吟咏之间不废公交车言如车双轮如鸟双翼极其才情之所如以收名定价无俾承明著作之庭谓滇无人□即身为公而惭卿惭长庸何伤夫言岂一端而已大来谓何 

　　门人徐士竑 
　　许　经阅 
　　容台文集卷之四终 

　　●容台文集卷之五 

　　华亭董其昌着　冡孙庭辑 

　　论 
　　评 
　　说 
　　议 
　　奏疏 
　　表 
　　颂 
　　赞 
　　箴 
　　露布 
　　考 

　　◆论 

　　爱惜人才为社稷计（丁酉江西程） 
　　木晦于根 
　　生子当置齐鲁之乡 
　　夜气浩然之气（馆课） 
　　读卫霍李广传（馆课） 
　　荀杨大醇小疵（馆课） 
　　读盐铁论题后（馆课） 

　　○爱惜人才为社稷计 【 丁酉江西程】 

　　君子欲人主重士而以人主之所尤重者予士则亦惟是重士之道当讲也天子者势至尊权至重也而不得以之震士者何哉八荒之内义莫不为臣升沉为云泥用置为虎鼠夫是之谓主权万乘之主之社稷得焉而泰山失焉而累卵得焉而盘石而覆盂失焉而一发引千钧朽索驭六马夫是之谓士权天子之权无所不震然世不乏枯槁之士则其权穷世亦不乏色举之士则其权又穷而士之权不遇夫骜社稷之主莫有穷也纵士骜爵禄君烈骜社稷乎惟能重士而两权者皆归之人主矣刘元城曰爱惜人才人主自为社稷计言重士也虽然难以比谊于淳古矣古之说曰立天子以为天下也非立天下以为天子也立君以为国也非立国以为君也官天下者无论已以周之十世也而周公营洛曰使有德者易以兴焉无德者易以亡焉深乎深乎藏天下于天下而不私者乎迨德下衰而天子者始掩天下而为一人之私利一家之私业一姓之私传惟社稷之知而已矣虽然太上无私太下不及私彼中主者独幸其以社稷为一人之私利也凡人之情计其身者固工也独幸其以社稷为一家之私业也凡人之情计其家者固完也独幸其以社稷为一姓之私传也凡人之情计其子孙者固远也要以无所不计而若之何专以人才当之有故矣语曰天子有道守在四夷守在四夷者乃可以保四海安在天下者乃可以保社稷而安天下非独运之能又非庸众之任又非一士之力必望之四海九州岛之才士故正义之臣设则朝廷不颇辅拂之士信则君过不远爪牙之士施则仇雠不作边境之臣处则疆垂不丧社稷之所以有基无坏者众才之以也才有常乎崇长则盛矣芟夷则衰矣封植则荣矣摧残则萎矣振作则锐矣沮抑则钝矣顾其上所爱惜何如而世之不讲于爱惜之道则已久矣葢鲁之相公仪潜也欲参分其国而与之而子思曰必潜之智若鱼鸟可耳区区爵禄何足以饵天下士而得言爱惜乎哉今夫连城之璞斲则破焉必曰惜矣又不以为琮璜为圭瓒而仅充珥佩环玦之用则卞氏之泣有甚焉者重伤故也豫章之木于霄而蔽日以为明堂之栋即翦伐何辞哉葢至于榱桷焉栌椽焉而惜可知也已国于人材何以异此彼沉沦者义荣谴诃者名高公论郁于上则必发于下天下后世多有爱惜之者于才故无害也惟夫膻悦之具鸱吓之余以被于士亦既俨然离蔬释蹻簉籍升朝不谓不用矣而人主者或代鸟飞或逐马走拘乌获之臂掩离娄之目使士之所欲効于社稷者十不得一焉又或扃钥九重叩阍万里牵于帷墙之制蔽于釡鬵之隔使士之所欲効于社稷者十不得一焉又或左执殇中内坚柴栅叙迁有转石之艰谠亮有婴鳞之祸使士之所欲効于社稷者十不得一焉士于是时动则有横木当路之阻静则有抱火厝薪之忧进则无救时行道之实处则有尸禄洿朝之议将为国宝耶或毁之已曾不若怀而不售之为爱也将为国器耶或坏之已曾不若藏而不试之为爱也将为国具耶或摧之已曾不若韬而不用之为爱也此为士计最病而况为社稷计哉是故知爱惜者召以干旌赞以圭璧不为芬也而在于饥渴嗜善之谦光爝以爟火衅以太牢不为厚也而在于谏行言听之实意筑宫而朝清庙而侍不为虔也而在于推心置腹之开诚四坛而观九宾而见不为重也而在于罔兼罔知之推委倚之毗之尊之重之亲之信之成之遂之一以为股肱一以为羽翼一以为师保一以为蓍蔡一以为干城一以为舟楫有用必称其才有才必尽其用使天下之士精白一心展布四体声称书于竹帛成绩纪于太常晏息而藩本朝卧护而制敌国夫如是乃谓之真爱惜吾不暇高论试言其近者卫灵公天寒凿池宛春谏而罢役左右曰怨归于君矣公曰不然春也鲁国之匹夫也而我举之而民未有见焉今将今民以此见之故有成其名以为爱惜者此类是也桓公之用管仲也有司请事于公公曰以告仲父仲故能以其君霸居高国之上而人不称踰焉与之书社地三百而富人不怨焉故有成其功以为爱惜者此类是也武帝之于汲黯也以位尊不如丞相以用事不如御史大夫以贵宠不如大将军青独以戆见忠以直见礼自帝以下皆以严见惮而淮南寝谋矣淮南惮黯繇将相大臣惮之也将相大臣惮黯繇武帝重之也故有成其威望以为爱惜者此类是也斯岂爱臣太甚哉人臣无私名书曰斯谋斯猷我后之德则皆社稷之光矣人臣无私功诗曰徐方既同天子之功则皆社稷之勋矣人臣无私威语曰山有猛兽蒺黎不采则皆社稷之卫矣非善计其私者耶不然彼公天下者不计身遗利害矣公天下者不计家遗成败矣公天下者不计一姓遗兴亡矣直为天下得人耳而乃四门以招之五服以章之一馈十起以宾之一沐三握以接之一话一言以思之所以惜人才者不遗余力而此之私社稷者顾弁髦屑越轻天下士岂非宜深计者反浅宜完计者反疏宜远计者反近乎此之谓不及私不及私者鉴在胜国之社矣虽然不独人主责也亦在人才之自为爱惜焉今夫世之小人崇邪丑正怀鳞甲设机穽以坏天下人才为事者比比是也而所谓人才者又复自相疑忌伐异党同不几于示好人之隙而启人主之厌薄也哉唐之牛李宋之洛蜀其一时之士固多表表者而皆以党尽彼其初不能自计也而社稷之计亦荒矣吾又曰爱惜人才所以为人主社稷计 

　　○木晦于根 

　　君子之养德也宜何如哉观天之道而执其机焉如是而已矣夫学亦奚事高论矣乃不曰人而曰天不曰天之理而曰天之机者何说也葢人与天地同宗与万物同体而天地之所以变化万物者尝藏于无端之宅而运于不测之纪虽逓相循环而尝虗其不用者以为用是吾人涉世亦须臾不能违者藉不能静观其机而执之将立于日损日丧之涂而犯造物之所忌岂道之所载哉至是而知天之未始不为人用也请借木以终晦之说可乎夫晦何昉也昼夜相推而晦生晦非明也然而以育明也是代为政者也而晦常为明根焉不观之月乎当其自镜而弓自弓而钩日就晦矣而说者曰非晦也而出庚焉而生魄焉而皎然以辉晶然以满山河大地朗然以鉴焉是尚不为明乎而不知有明者有明明者不明者能明明则晦晦固明之根也而何疑于木夫木者其位震其神勾芒其方东其色青天地之盛德气也然商颷动而叶惊严霜飞而枝稿当是时意其剥落摧残之余生理几何而来兹无春色矣然而其叶弥凋其根弥固其条弥振其根弥深未几而暖以黍律吹以阊阖瀼以甘雨勾者甲者萌者茁者昌者遂者忽而生晔忽而敷荣豫章之墟邓林之野皆是物焉孰休息是孰闭藏是孰居无事翕聚而散是则岂非木晦于根亦明于根之验耶天地一木也太极一根也是故天地之生非其所以生而天地之杀乃所以晦其生天地之成非其所以成而天地之毁乃所以晦其成天地之长非其所以长而天地之消乃所以晦其长未有绝而不续未有退而不进未有伏而不发大而为元会运世之数小而为祸福禨祥之变其端起于毫茫朕兆之前而其用着于宇宙民物之赜神乎神乎化工不得此其何所赖以雕刻众形乎微乎微乎君子不得此其何所赖以禔躬游世乎是故目视备色耳听备声君子曰是戕吾根者也而收视返听以晦之词肆雕龙谈驰白马君子曰是披吾根者也而如愚若讷以晦之名无翼而飞声不踁而走君子曰是蚀吾根者也而逃虗混俗以晦之功业葢世威畧震王君子曰是危吾根者也而遗荣让善以晦之尚綗于锦怀玉以褐大白若辱深藏若虗宁为大樗无为朝槿宁为散木无为文梓宁为龙门之枝无为汉南之栁宁为郁涧之栢无为凭社之乘宁避斤斧于深山无借先容于匠石凡以养晦也养晦故精啬精啬则有余勇养晦故神守神守则有余识养晦故气完气完则有余量无为也无用也而无不为也无不用也之人也之德也鬼不得瞰其室神不得害其成五行不得拘其形阴阳不得尸其命不亦贯四时偃千岁而不改柯易叶者哉此何以故也天之机欲藏不欲泄欲谦不欲盈欲静不欲动欲穉不欲壮欲缺不欲完欲辱不欲荣欲拙不欲巧深根固蒂养晦之道也君子不能违天而能执天之行君子不能徼天而能先天之变以明为枝叶以晦为根本以袭明为真晦以用晦为至明彼其日用饮食于斯而何往非生生之门乎不然雕玉以为楮剪彩以为花则小人的然昡然博流俗旦夕之观而身名俱裂之道也兹木也君子谓之重伤重伤之材无寿类矣吁其惟圣人乎葢文王当纣之际外柔顺内文明不显其德不集其统以晦道终始焉故曰文王得易之用吁其惟圣人乎朱子始以晦自志而及其遭伪学之祸也又能以遯自止吁若朱子则可谓斯文梁木矣 

　　○生子当置齐鲁之乡 

　　夫太子者天下之本也本数动则天下不安为支子者莫不有侥幸之心而思以奸天位其究也长为社稷忧矣是故远计之主必慎焉而其立子也必以长不以宠废公必以贵不以孽匹嫡其于太子也早教诫不使习匪辟慎左右不使比宵人固其本也固其本则天子虽有爱子弟曾不得越次而求焉天下虽有强诸侯曾不得伺隙而动焉上无悖叛之虞下无诛伐之患植遗腹朝委裘而天下不乱卧赤子天下之上而安辐辏并进而归命天子故曰圣人有金汤者此置之得其道也而奚问所置之乡乎武帝封燕王旦于燕帝春秋高燕王请入侍典宿卫帝怒曰生子当置齐鲁之乡亦左矣且帝何不反其本而思之乎帝自穷兵黩武海内虗耗建武中蚩尤竟天说者谓戾太子应之而生帝不深维国家之至计举三代教子之法教之而为之开博望使之习江充卒也巫蛊之祸流及青宫长安之兵弄自骨月虽壶关之请不能早悟亦忍哉夫戾太子日在庭闱非有燕粤之隔也世及为望非有躐进之谋也帝之儒臣满朝非无齐鲁之彦也然而不免焉非失之所置之乡而失之所置之术也太子既废则其时观望者不少帝也于五王之中择其长者贤者立之以绝天下之私望可也又以望气之故宠钩弋以尧母之说宠钩弋之子而钩弋子故髫也安得不生燕王心哉及燕王既请宿卫欲端见矣帝诚计之或移之近国或传之贤相虽曰卫之其实全之岂非置之安哉而畧不为后虑至晏驾之后燕王与葢主谋倾社稷不利孺子向非昭帝之明博陆之忠几祸汉矣而燕王竟以国除可谓善置乎我实养乱而咎燕之不齐鲁何也夫使置子必出于齐鲁然后可则郑之雒东何以封桓伯晋之曲沃何以封叔虞而所谓殽雍之险江汉之阻皆古之所疏其支庶而遗之奸雄以荐食上国者耶文昭武穆鳞布四方齐鲁何爱焉藉令齐必善国田常奚而灭姜鲁必乐邦子允奚而弒主而当时楚称封豕吴则荆蛮子西季札胡为乎来哉帝惟虑不及此故其于本支之封衰之以分国于累世之侯除之以酎金至于矫枉过正鲁无疆宗宣成以后鼎移外戚无藩王可以称师者而文叔匡复起自徒步呜呼汉如线矣此则武帝之过也虽然汉之叛王大都出于淮南长沙吴楚间故贾生曰最强则最先反最弱则最后反而武帝欲以强国自王其子以弱列国侯此有所激哉禇少孙五王之册炳焉成章岂不有见于置子哉至其弘奖之意惓惓齐鲁则庶几敦尚风轨矣 

　　○夜气浩然之气 【 馆课】 

　　赵岐曰孟子通五经尤长于诗书愚以为孟子尤深于易其所言夜气浩然之气者葢易道也夫天与人一气耳人之生也圆颅而方趾含阴而苞阳其形骸天地之气也其心思神识天地之气之灵者也心之与气果且有二哉心之与气本无二也而世之人蔽于形骸牿于嗜欲逐气质之性而迷其天地之性于是立教者乃判为形上形下之说若曰以心御气者圣也以气役心者凡也皆一时应机之说也惟大易则不然直以一阴一阳谓之道而已矣阴阳者气也道者心也心不为精气不为麤心非形上气非形下此孟子言气之宗旨也夫言气矣而曰夜气者何也曰此易之复卦也天地之气至垢而纯阴矣阴极而生阳静极而复动至于七日来复而天地之心见焉在一岁则为冬之至在一日则为子之半一气孔神于中夜存复之象也此孟子言夜气之宗旨也夫言气而曰浩然者何也曰此易之乹卦也易之赞象也曰刚徤中正纯粹以精葢乹者涵一元而为体包四德以施化运而不息徤而有常何刚大如之而大人者主静主极终日乹乹直与天地合德日月合明四时合序鬼神合吉凶是所谓塞天地配道义浑然乹德也此孟子言浩然之气之宗旨也虽然养浩然之气者必始于养夜气夜气之养也或先时而迎之或后时而达之皆有易道焉其先夜气而迎之也葢取诸坤其后夜气而达之也葢取诸无妄何也阳之剥而坤也疑于无阳矣而安贞则吉故夜气之未动也当有守静无为之功以翕聚而基发散也及夫阳之剥而复也比于雷行矣而无妄则吉故夜气之既动也当有察识扩充之功即工夫以还本体也此又孟子养气之宗旨也乃所云夜气者果可以昼夜论乎凡卒然而相触无心而自动若乍见孺子之入井而怵惕生者皆夜气也故说易者曰复卦建始萌而又曰冬至不在子所谓三百六十爻爻爻皆扶阳抑阴义也此孟子言夜气而又有善端之说葢其所得于易之深者固如此 

　　○读卫霍李广传 【 馆课】 

　　司马子长孤愤士也又好任侠故其为传善写畸世不平之感至卫霍李广传其排上进下反复见之大指谓青去病遭时成功其贵在日月之际而李广才气天下无双乃终身坎轲大小经七十战曾不得怀通侯之印岂非数哉此子长所为寄慨而抑扬其词也微文剌讥要在武帝矣虽然愚以此益见武帝之知人能任将何则人之受器各有攸适然未有不可以试而知者惟将帅之材则安从试乎必试之于见敌一试而不效是以国与敌也不可不慎也彼卫青牧竖也去病媟近也青之名天下无称者而去病至不能识古兵法其非飞将军比易知也帝顾以鞭挞四夷之权轻畀卫霍而李广者不使一当单于抑何谩哉及其究也广竟无尺寸功而青去病追奔逐北执讯获丑至于空庭幕封狼胥又何识之卓也此则帝之善将将也若曰广数奇耳去病天幸耳其成败非繇将畧则吾以为将畧犹可知而数奇之与天幸其尤不可知者也昔张魏公名高一世宋孝宗倚以兴复而符离一败宋事随之为宋计者宁用卫霍之天幸耶抑用张浚之数奇耶原夫西汉承战国余习士大夫皆以招贤养客者为贤卫霍独否以故子长少之彼其进游侠而退处士亦近此意葢有激云尔 

　　○荀杨大醇小疵 【 馆课】 

　　韩子曰荀杨大醇小疵宋儒不许也而并以訾韩子之爽于鉴愚窃惑焉凡古之人穷一世而著书其瑕瑜不敢自掩而以知言之权悬俟于千载之后吾从千载之后安坐而程品之亦当平其心考其世取其合道者以垂教而无刻核太甚徒以害成而已则韩子为近之而宋人无乃过耶宋人所以诋荀杨者曰以性为恶以礼为伪以老子为可取也是则不得称醇矣抑韩子之所谓醇者固未深言之也韩子葢辟佛老者也其说曰圣远言湮异端蠭起随俗染化贤者不免焉有能宗法孔颜岳立砥柱勒成一家之言若揭日月而行者吾即以大醇与之如是而已矣荀子生横议之世为士者知有刑名不知有礼乐知有管商不知有仲尼子弓知有秦楚之战功不知有汤武之王道而荀子作书三十篇自劝学以及于尧问谈古昔称先王纵横宛转若其家事此岂有待而兴者乎子云虽承仲舒毛公之后儒术稍着然当时士大夫非困于训诂之支离则溺于词赋之鞶帨未有深潜内照美厥灵根者而叩扃起钥法言太玄以之吾不谓其雕虫小技一变而契于主约守静之旨也夫卫道之士代非乏人顾持论于义理大明之日者非难持论于邪正混淆之世者为难承袭于师友记论之素者非难独诣于渊源寡昧之世者为难二子者皆居其难者也其何以深排为哉而就宋人之所排吾犹可为二子原者何也古人之立言也达诸意后世之立言也匿诸理匿诸理者避驳以趋醇不示人以隙达诸意者则醇驳互见而不免于激扬之过其以性为恶也是主修为而过焉者也程子不云恶亦不可不谓之性乎其以礼为伪也是主忠信而过焉者也史迁不采其言以为礼书乎其以老子为可取也是主虚静而过焉者也司马君实不以之赞易乎则二子之言固如豫章之寸朽黄瓐之点瑕要以醇者胜也若夫论性命论道德则濂洛之传直接洙泗无俟苛责荀杨矣昔苏子瞻论性以为孟子言善荀子不得不出于性恶荀子言恶杨子不得不出于善恶混皆起于相胜夫韩子以荀杨为醇宋儒不得不以为驳傥亦有相胜之意也夫 

　　○读盐铁论题后 【 馆课】 

　　语曰梁肉可以养生药石可以伐病二者不可一废在以时消息之耳昔汉文帝主和亲之议致金絮彩缯于匈奴甘蒙手足倒悬之诮然夷性叵测边陲岁苦侵轶烽火时通甘泉终文帝之世方内未得宁枕而卧也假令因循不已将吏之气日消月靡其视与匈奴战如驱羊攻虎心胆震慑石晋靖康之祸宁不在汉哉此武帝所以采介冑之说不至于封狼居胥空漠南之庭不止也帝既穷兵则不得不以军兴之故而用乘孔建铁官以赡农用开均输以足民财官山海以取奇羡其术则圣贤所不道其于佐县官之急抑亦救时之用矣而文学槩以井田什一太古久远之法狙击之所谓从旁议者与当局异忧也岂通方之笃论乎若乃弘羊之计过则有在矣葢武帝末年匈奴已自衰止及昭帝时将士承席鞭挞之余烈介子不烦一领甲不费一斗粮而立功绝域之外呼韩稽首已见其端矣夫既已释于干戈则并盐铁之利而散之与民休息明示天下以不贪此则识时务者首宜图之而弘羊犹持其初说以抗文学吾不知其可也药石以伐病病良而仍以之养生寿民为殇子矣霍光之智固已辨此特不敢自发其端以暴杨武帝之失故借文学之议而均输征榷一切报罢若光者可谓知时务者也语曰穷则变变则通通则久疆场之事或张或弛皆于其穷焉而议之则几矣 

　　◆评 

　　读陆贾新语贾谊新书刘向新序评（馆课） 

　　○读陆贾新语贾谊新书刘向新序评 【 馆课】 

　　古之以言语事君者各有本源则其学术醇驳不必尽同要以殚智毕虑考当世得失之林审往古善败之效皆有独是之见划然不易预定于生平而后矢为论列凿凿中窽其神情气韵自有不可得而磨灭者非若后世漫衍支离连篇累牍苟取辨临事而已西京之疏莫善于贾太傅之治安策而治安策之所从出者新书也新书虽论治道国体及经学胎教凡七十二篇刘向删定为五十八篇皮日休读其书谓其心切其愤深其辞隐而丽其藻荡而雅信所称天下才者乎然书之粹者则治安策皆已备之矣即有策之所未及者如审微客经劝学谕诚退让诸篇要亦为谈理之典刑然非适时之急务也吾以是知新书者贾子平生学术之渊源而簸扬淘汰以为治安一策所谓痛哭流涕长太息者其词似激其造事而摅悃则固非不疾而呻不病而噎者也贾生而下其惟刘向乎观其外戚疏昌陵疏忠愤激烈至使闇主心动又取讽谏之意摭集故实为新序一书而妹喜妲己之戒腠理骨髓之戒班班寓言皆以感悟汉成虽间有颇谬如曾子固所讥至其正纪纲廸教化辨邪正黜异端以为汉规鉴则韩婴而下勿论也此贾太傅之流亚也若夫陆贾之新语愚则有不能无疑者矣贾葢知士也立谈而尉佗面内词组面平勃交欢意其所为书虽非粹然儒术而纵横押阖开发人意必有洋洋洒洒战国之词锋者今也其语骈而其气薾且多阙其字以文其赝葢齐梁间好事者闻新语之名而妄为之耳史称高帝谓陆生曰生试为我着秦所以失天下者何我所以得天下者何及古成败之因今新语中自道基以至思务十三篇未尝及此也此曾何足以动帝之听者而辄奏辄称善耶葢子书之散失多矣不独新语而子书之伪如新语者又比比也岂新书新序之伦哉虽然士君子揆事图策则于三者何择也有贾之畧而当戒其疏有向之恳而当去其诞至于新语虽云赝哉而吾终不以非圣之书若墨子鬼谷者与同日而语何也为其近于儒术也操此以往于献纳有禆矣 

　　◆说 

　　知命俟命立命说（馆课） 
　　墨禅轩说（寄吴周生） 

　　○知命俟命立命说 【 馆课】 

　　古之以神道设教者若易象若箕畴其于吉凶福极之故详哉言之矣乃一切委之于理而不闻有命之说何也皆为立命者也然立命之道非可槩语而吉凶福极之应又有参错不齐而莫可究诘其繇来者则世之人以为命竟不可信理竟不可凭而各竭其私智巧力以为趋避之计孔孟有忧之于是有知命俟命之论其以济易范之穷乎且曷言乎知命俟命立命也语曰珠玉在肆观者不取一兔在野众竞逐之定与未定也物之定者莫如命彼其大块为冶阴阳为炉同焉皆得杂尔密移丰之非亭育之私啬之非虔刘之志此分一定有鬼神之所无奈何者而世之人内迷于情欲则求胜于命外昡于感遇则求胜于命卒之命不可胜而徒役役然为犯教伤义之人何益焉故圣人示以知命知者信也信其本定而一举念不敢与命争也然昔之言知命者若养形之人方之逃雨怨诽之士等诸落叶彼但可以息躁竞之心未能免尤悔之累乃圣人又进之以行法廸之以修身若良农待岁良贾待价非但委运于天一无所事事而已此俟命者也若乃圣人之立命者不然朕兆未分安有理数五行不立安有吉凶宇宙在手阴阳为柄则有先天而天勿能违之者而岂为命之所制乎夫命不足以制之则不言命可也而曰知命曰俟命曰道之兴废有命而若不能以自主者何也曰为中人设也中人之吉凶祸福也必制于命而其趋善避恶之心与趋吉避凶之心尝交战于胸中惟以命之说觉之则其趋舍自审故圣人亦为之借命以自解孔之穷颜之天尧舜之子之不肖五百余岁之不复生圣王皆以命槩之若曰命之为权非但众人不能挽虽圣人亦无所施其力也岂惟圣人不能夺虽天亦不能自如其命何也则安可不知且俟也或曰信如孔颜之遇则言命者独不制于命耶曰不然大易三百六十四爻皆反凶为吉者也何尝听命也若夫彭殇齐寿穷通等观达者能之而况圣人乎圣人之所谓吉凶祸福者与世俗异颜以仁寿孔以道生虽要诸千载而终能齐造化不齐之数故曰立命也李邺侯有言君相造命不言命夫使圣人而言命则孔子辙环七十二邦可谓不知止而使君相言命则尧之儆汤之祷尹之五就五去其为衡命者耶 

　　○墨禅轩说 【 寄吴周生】 

　　庄子述齐侯读书有诃以为古人之糟粕禅家亦云须参活句不参死句书家有笔法有墨法惟晋唐人真迹具是三昧其镌石锓版流传于世者所谓死句也学书者既从真迹得其用笔用墨之法然后临仿古帖即死句亦活不犯刻画重儓之诮方契斲轮之意余事此道五十余年矣初于虞颜入已而学右军学锺太傅煞有肖似兰亭丙舍宣示等形模便自沾沾以为踞唐人之上三五年间游学就李尽发项太学子京所藏晋唐墨迹始知从前苦心徒费年月昔香严在沩山会下参父母未生前一句机语□□遂已息心愿作长年粥饭僧正余尔时境□也金门大隐十年多暇又长安官邸收藏鉴赏之家不时集聚复于项氏所见之外日有增益如韩馆师之内景黄庭杨义和殷司空之西升经禇登善书杨侍御之绝交书王右军书 【 停云馆定为李怀琳者误】 王奉常之汝南公主志虞永兴书王司寇之太宗哀册禇河南书米元章之西园雅集小楷杨凝式之韭花帖正书更仆不数皆得盘旋玩味稍有悟入还山以来损其负郭收一二种如徐浩所书道德二千五百言唐文皇时国诠所书善见律一万字备具楷法人间鲜见雅不喜赵吴兴书近有老广文戴公自岭表归装中贮吴兴小楷内景经一卷数千言少一百九十字俞紫芝补其未绝类扬上真乃吴兴生平神品颇恨晚而获见唐人诗云夕阳无限好只是近黄昏奈之何周生坐拥万卷博雅好古尤精八法余老矣黄山胜游不复可续周生饶济胜之具新安江清浅见底舴艋顺流至我谷水只数日间若与汪儒仲乘兴一来观兹真迹所谓读书十年不如一日诣习主簿者也周生以为何如 

　　◆议 

　　救荒弭盗议（阁试） 
　　军兴议 

　　○救荒弭盗议 【 阁试】 

　　天下有救灾之计又有转灾为福之计水旱频仍盗贼啸聚国之灾也能设策运奇以止之是亦足矣而曰转灾为福无乃迂乎曰不然凡天下所以患荒者积蓄少也积蓄少者地有遗利民有遗力也凡天下所以患盗者武备衰也武备衰者国多冗军兵多冗食也今有一举而可备荒又可以弭盗而又惟民饥盗起之时可因其势而用之则何策乎曰抚流民而已夫流民固民也进可以战退可以耕饥灾所驱惟食是仰当是时使奸雄用之则倡乱之构也使国家拊之则富强之资也顾处之得其术而已矣顷者天不降康肥■〈虫遗〉为虐吴越江右连州接境际此荒沴野无青草人有走心而江淮之间流离满道或携老幻举族共行或弃妻孥孤踪独逝郑侠之图所繇以作诚得纲纪之臣忠实之吏择公私庐舍及宫观屋宇沿途团结给以粥糜能劳苦者佣其力有伎艺者食其业候至来春给赐牛具种食以旷土荒田计口分授使之耕种彼其父母妻子皆乍离南亩之人既感戴朝廷抚养之恩又深思一家温饱之计必能深耕易耨以尽地力待其三数年后干止渐宁人有固志徐以农隙之暇教以战阵之法与其募市井之游手曷若收待哺之壮丁即古井田唐府卫之遗意如是而已非两利之策哉昔西晋之乱起于李雄特招流远之民而唐之末路张全义设屯将集流落教以种艺三年之内河东户口归复桑麻蔚然胜兵每邑七千余人河东赖为长城夫一剌史行之犹足以効而况倚办于天下之力何所弗得故曰转灾为福者此也若夫议社仓议保甲则固有精言之者愚故可得而畧云 

　　○军兴议 

　　禹谟曰六府孔修六府者水火金木土谷也五谷以为赋五金以为贡禹贡田赋与物贡并用故有惟金三品之文今则偏重于田赋而五金之开采有禁所谓六府者废其一矣且夫禁之者将以用之也辽东金复海葢皆矿之所自出一旦没入于虏如赍盗粮当此三空四尽之时衰世苟且聚敛之术无一不用顾独缩舌于开采以为老成为经济其故有二迂者恐蹈言利之名孱者恐酿首事之祸故明知其有益于救时而莫肯出头承当耳记不云货恶其弃于地乎大学言生之者众凡可利于民者若茶若盐无所不榷皆谓之生而独农亩为生乎若夫矿徒之聚不能无争则有矿之处必有守巡两道所养之兵此兵者纵不能临阵杀贼独不能自卫于开采经月之间消弭其或然之变乎且滇中行之二百余年有司大吏之奉入无一不取于矿安在有首事之虑也大都谋国之事无全利亦无全害各从其所重所急以为转移如九边互市其弊必至于废武备成积弱厥初议起羣臣动色相争亦是长虑然行之六十年边廷之氓保全首领蕃育妻孥何啻万万则以新郑江陵与蒲坂独断独行不畏和戎之名不畏首事之祸所谓安社稷臣也否则如顷者奴祸不知六十年中中几何番矣军无常士不往军无财士不来计国家岁入不过四百万只一关门每岁六百万尚安得有剩力余资以募兵而求猛士余谓宜如岳武穆精择背嵬五百转相训练得三四万人长聚畿南呼吸相应以防奴酋之豨突京师安枕卧矣或曰子修国史于神庙时请罢矿税者不习闻之乎全曰此时惟以营三殿为语端犹是可缓可急之事曾如今者虏骑充斥郊畿震惊陵寝否曾以万骑蹂躝我内地破五县据一府如入无人之境否我师杀虏三头虏屠一壮县以报虏所掠子女玉帛无万数而我师得其一领甲一只箭腾之奏牍举朝贺捷笑破人口如此否是则皇上之赫斯怒讨军实苏轼所谓天地鬼神谅其有必不得已之实者也且事领于抚按不遣中使不扰闾阎正以为鞭挞奴酋之资又何至如岁岁加派吸民膏血一方有急四面从之为土崩瓦解之形乎试以吹入筹国者耳中或有省否 

　　◆奏疏 

　　议国计疏（馆课） 
　　陈言时政疏（阁试） 
　　报命疏 
　　引年乞休疏 

　　○议国计疏 【 馆课】 

　　臣闻之易曰何以守位曰人何以聚人曰财财之与位相提而论其重如此故古者冢宰制国用必于岁之杪视年之丰耗量入以为出用国而不知国计之虚实此最国家之大患也臣伏读迩者大司农条奏当今仍岁俭之余蠲恤之后一岁之入不足以支半岁之出公私之积真可哀痛虽乘孔持筹不能凿空输运以佐国家之急也古之立国者即有三年九年之蓄仅以预不测之备未有寻常一岁之用即捡括无门而仰给蓄积者又未有尽度支累年之积以为寻常一岁之用而犹屈强半者夫司农告罄矣其势必借财于水衡水衡告罄矣其势必借财于大仆太仆告罄矣其势必借财于内帑展转数年而内帑亦尽矣则安所取乎今关市之禁已至于无可复严矣厨传之供已至于无可复啬矣宗室之禄已至于无可复薄矣边军之饷已至于无可复削矣其所目前停止而可入利之孔者独开纳耳而衰世苟且之弊亦惟开纳为甚非谓其亵国家之体开奔竞之风也谓其以朝廷为外府也夫俗之称贷者贷其一而倍偿之是坐困也贷其一而十倍偿之是祸本也而开纳类是何则彼所谓钱官者非能委钱于沟壑也所谓债钱者非能登避债之台以免也必于贪墨乎偿之是以目前之输而易异日之属厌天子以四海为家彼之所属厌者安从出哉而不谓十倍之酬也且开纳之弊今已被之矣自殿馆而金吾而光禄而鸿胪诸曹冗员充斥靡大官粟而所称名色武官者往往为真以滥戎行之任纵狼养羊计无左者必也一切闭其涂而以渐汰之乎又府史胥徒之属居无廪禄进无荣望皆以啖民为生者也上自辇毂下至州县文移对簿词讼追呼租税徭役出纳紏合凡有毫厘之事关其手者非赂遗不行是以百姓破家废产非尽县官徭役使然也大半尽于吏家矣此其初亦以赀进尤当责之部寺之长抚按之官加意搜剔自今以后日减一日勿令滋殖者也此冗员之当议者也夫内府者聚天下之财以为民也非以奉一人之私也今内藏库专以内臣掌之不领于司农其出纳之多少积蓄之虚实簿书之是非有司莫得而知也社鼠难熏路马难齿往往乘舆之费一而干没之费十山林不禁野火江河不实漏卮得无虑乎此弊窦之当清者也宫掖者风俗之原也贵近者众庶之法也故宫掖之所尚则外必为之贵近之所好则下必效之自然之势也今内自京师士大夫外及远方之人下及军中士伍农民其服食器用比于数十年之前皆华靡而不实矣向之所有今人见之皆以为鄙陋而笑之矣夫天地之产有常而人类日繁耕者寝寡而游手日众嗜欲无极而风俗日奢欲财力之无屈得乎哉此奢侈之当禁者也自古理财用人相为表里今吏治日敝狥名失实其所谓治财者冻馁其民而丰积聚者也□拾麻麦而丧丘山者也假惜一钱而费万金者也不操白刄而为寇攘者也奸巧簿书而罔君上者也则有清谨自好者以簿书为烦而不省以钱谷为鄙而不问坐使猾吏上下其手几曾有血诚真意为国家惜财耶此吏治之当饬者也最可痛者国家金帛皆生民之膏血州县之吏鞭挞其丁壮冻馁其老弱铢寸以聚艰关以输乃辇而归之于夷虏岁币不赀葢数倍于初讲之时至朘刻军士之月粮以待其非时之索者又称之矣窃读三边帅臣之疏谓丑虏寒盟其形已成以理度之大都止其岁币则变速而祸小益其岁币则变迟而祸大而丑虏之变乃事有必至者以国家空虚而岁币之日增有所不可继也夫挑戎首难谁谓长计然今岁辽左之役虏不大举乎纵不可取必于战独不能坚壁清野击其惰归乎以岁币之半平时则养军有事则犒士独不足用乎国家守边二百五十年其为款市者二十余年耳未见二百余年皆中虏也扁鹊之治病也病在肌肤则治病在凑理亦治病在骨髓则不治今国之穷于虏不止凑理病矣什此不讲而曰节俭何裨于事哉夫国计之急在眉睫之近而迂阔无用之言岂足以救时乎顾国家之所以困者非一朝夕故也繇其于迂阔无用之言一切弁髦之积渐至此耳语曰见兔而顾犬未为晚也亡羊而补牢未为迟也臣之议止此惟 
　　圣明采择 

　　○陈言时政疏 【 阁试】 

　　臣闻居盈而戒豫者圣主之虑也忧盛而危明者荩臣之思也指瑕而摘盩者进言之节也矜愚而采善者从谏之明也故下不以主圣而忘药石之规上不以时平而忽狂瞽之论何也天下犹一身也治天下犹治身也善治身者不幸其今日之强徤而常计其后之无衰善治天下者不幸其今日之治安而常计其后之无乱欲后之无衰必察于和扁之言而调其渐虽饮食嗜欲之无所过差亦不厌其言之切而防之周也欲后之无乱必审于忠臣之论而窒其萌虽政事纪纲之无所缺失亦不嫌其计之过而辞之激也窃见　陛下以神圣御极而又能信任忠贤缉熙圣学百度咸理四徼无惊诚亦已致治安之盛矣然　陛下春秋日茂聪明日广正嗜欲忧勤之所基也故人臣之忠爱陛下者不以今日之已致者为幸而以他日之所常保者为忧何也难成而易败者位也难勤而易怠者学也难约而易侈者心也难亲而易简者正人硕辅难疏而易惑者左右之便辟狎眤也故臣不敢槩摘天下之事而惟条其有关于圣学政治之本原者以献惟　陛下思其难而采纳之天下幸甚一曰严保身之戒夫　陛下临御以来嗜欲未形天真纯固其保身可谓至矣然臣以为是时圣母调护于内而辅臣翼赞于外今辅臣翊赞犹昔而圣母之调护亦少疏矣然则　陛下之起居动息饮食嗜好其皆当理而无欲耶大臣不得而知也夫圣母既有所不见而大臣又有所不知则大右近□之所以娱荡而诱惑之者视前日必且信矣惟愿　陛下惕然常省凛然常思以此身为天地宗社生灵之倚毗凡所以靡曼于耳目而娱悦于心志者皆以为迷心之鸩毒斲志之斧斤而日加樽节焉则万寿无疆之本也二曰精讲学之功夫陛下临御以来日御经筵日亲讲读其务学亦既勤矣然臣以为异时圣龄尚冲故但畧领其大旨而无劳于问究今圣心日益开朗则圣学宜日益精密今　经筵日讲之时大臣在列讲臣在前有所疑难而询问乎否也有所自得于心而订证乎否也有以今日所行之政事与古帝王所垂之训典而参考乎否也是虽　陛下之生知不惑而亦岂圣王好问好察之至乎伏愿　陛下于讲筵既罢之后退　御后殿举凡所讲之经若史一一而思绎之内以求诸心外以验诸政而又轮日讲臣以备参问久之智虑益明义理益精其益不少矣三曰务咨访之实夫　陛下之于天下至悬隔也所恃以熟知政务而练达民情者诸辅臣之献替耳侍讲侍朝毕事而退其它以非时召见者无几矣召见而从容促膝上罄其所欲问而下尽其所欲言者又无几矣伏愿取诸司章奏置文华殿　陛下日御而日召辅臣面议之暇则羣谘曲诣旁及闾阎稼穑之细隐无伤也其它若九卿大臣　陛下之所使股肱枢要者也抚按藩臬之长　陛下之所使廉察宣布者也或非时召见以叩其职务之弛张或非时召对以审夫民情之利病则不惟可以审察人材洞悉民故而亦且以示神明于天下矣四曰防近习之蛊夫近习者陛下之左右便辟相与睥眤者也此辈忠实爱君者常什一而蛊惑衒诱者尝什九至于忠实爱君而能导之以正者百无一二焉何也人君必有所沉溺于内而此辈始得以恣肆于外也今　陛下春秋日茂嗜欲渐形而又接见大臣之时少燕处深宫之时多臣意左右近习必有先意导谀以非常可喜之事殊尤难得之物俚秽淫惑之言伺间隙以求一中者矣伏愿　陛下以闲静娱其身以寡欲娱其心以经术文史娱其神以习见正人乐闻谠论娱其耳目则彼虽有窥伺之奸无繇以入即入而圣志亦无所迁矣五曰杜侈汰之萌夫　陛下以俭德临下十六年矣迩者费用渐广取发渐多岂圣心真加侈于前哉意必左右蛊惑之人谓人君富有四海此犹铢两之费耳且以为法所当用例所常有故　陛下遂从而听之也岂知大农之蓄积皆郡国之租税郡国之租税皆生民之膏脂生民之膏脂即国家之元气穷州僻县之民有以一金一钱之逋负而典衣绝粒者圣上弗知也有以十金百钱之逋负而卖妻鬻子者　陛下弗知也有以一岁二岁之逋负而绝户以逃遂死于沟洫者　陛下弗知也又有以逋负日月之不时锱铢之欠缺而遂毙于捶楚之下者陛下弗知也然则积而至巨万可知矣奈何以充无名之赐予市无益之玩好哉伏愿　陛下特令该部大臣条悉祖宗经费之典内费岁几何今所增加而宜汰者几何着为定式而日加节俭焉则非惟天下生云之福而亦所以培国家之元气也六曰绝神奸之惑夫　陛下圣明之君也而又留心经史之训密迩讲读之臣其于五帝三王之道必有所槩于心矣夫何神奸之惑之有独恠夫数年之间岁时多所祷祠宫寺多所修造意必左右蛊惑之人谓此为　陛下祈寿为生民祈福　陛下以为实然而听之而在廷之臣亦以此名为　陛下祈寿为生民祈福是以虽知其非而不可言耳臣以为今日虽未见其大害于政而其渐不可长也伏愿　陛下清心寡欲以养寿命之原厚下爱民以为祈天之本节财薄敛以造四海之福诸凡祠祷修造悉从罢止则昔臣所为大圣人之作为出于寻常万万者真于　陛下见之矣以上六事皆　圣学之所关系今日言之虽已见其端而未必见其害矣今不察则他日伤于德而蛊于政有不可言者陛下傥能留意臣言则　圣心益明　圣志益定圣德益纯而天下之治皆可不劳而举矣臣草野愚蒙罔识忌讳亦不胜惓惓忠爱之意耳非敢冐昧抵触以干斧钺之诛也伏惟圣明裁察 

　　○报命疏 

　　奉差事竣中途患病进书报　命乞休事天启二年八月初五日吏部一本奉圣旨董其昌题充纂修官俟　泰昌实录稿成前往南京采辑邸报等册以备参订供用就彼支给完日回馆供事该部知道钦此臣闻　命自天感恩无地于十月前往南京将河南道所藏邸报摘其未奉　旨者一一录出太常寺祠祭司督遣僧道助写仅得十分之三缘事出剏见应天府例无工食而其事充栋就结为难臣仍归里大集书佣给以纸笔虽奉有支给之　旨不敢破用官帑先差中书沈僎亦录七年通其若干张装为三百本但据原本对录以备史官取材征实无所点窜随蒙钦命翰林院待诏宋启明中书朱正色守催实以私家作事孑身独力侵寻岁月不自知其罪莫逭也但臣有删繁举要之义兹四十八年留中之疏有事因疏而流言不以人而废凡关于　国本藩封人材风俗河渠食货吏治边防议论精凿可为后事师者别为选择访史赞之例每篇系以笔断而其它请朝讲请祭祀请起遗侯请罢矿税请下章奏请补废官请蠲内帑昔之所急章满公交车者皇上励精图治皆见施行令之谋国尤有进于此者畧存一二而已共四十卷目录一卷别表进呈外抑史之所重者笔削耳善人劝焉恶人惧焉所系匪细故也每朝纂录于三品以上大臣皆有小传寂寥数行衮钺斯在如世庙实录于郭希颜胡宗宪唐顺之等多有贬词未恊舆论夫正史所书不公则私史之所记益杂何以起信于万世哉计四十八年之中大臣当立传者何止百数虽三长之史词苑如林然生既后时莫详本来窃见南京太常寺卿利瓦伊祯出入四朝囊括百代且与诸臣同朝同世习见习闻若就陪京之日历抒腹笥之春秋其史直其事核非大典之光哉臣又闻司马光纂资治通鉴受诏得自征辟故刘攽刘恕范祖禹为之佐前后十九年其书始成成祖朝纂修性理大全所聘名流百余人不以为滥况兹实录比于通鉴性理孰重孰轻而神祖作养之中林皇上抡简之髦士顾多逸于事外刻印销印圣人无我赐环赐玦又何成心臣一念朴忠所日几几望之者也至臣五技已穷二竖相迫中道乞骸情无矫餙乞　敕下吏部允其休致自此与含哺鼓腹之民戴尧天而永永矣 

　　○引年乞休疏 

　　奏为引年乞休以安愚分事臣闻无遗寿耈圣王所以礼贤也不能者止臣子所以自量也臣年三十五岁中己丑进士改翰林院编修又六年升湖广副使奉　旨以编修养病又六年起湖广提学副使在任一年六个月岁科俱徧外官无告病之例致其仕归科臣拾遗吏部侍郎杨时乔奉　旨留用又三年起补福建副使在任四十五日南科黄起龙拾遗吏部尚书孙丕扬仍咨臣供职臣已先告致仕自此安于肥遯虽时有山东登莱道河南彰德道汝州道之推擢臣皆悬车不赴家食二十年有余矣恭遇皇上念先帝凭几之命叙讲读微劳起臣太常少卿洊列宫詹又以泰昌　实录成叙纂修微劳升臣今职荣宠逾涯梦想不到即当控辞以安愚分所为冐病间关匍匐人都者因编摩书册当赴阙恭进赠荫　殊恩当赴　阙祗承耳今则二竖交侵五技皆尽虽报国之忠靡展而引年之典已及臣能乞身于疆壮之日而敢趦趄于漏尽之时乎且夫隐鳞藏羽充牣九衢昔之缁衣几为貂续郭隗有言曰致士请自臣始臣亦曰省官当自臣始实内暌于疏庸外迫于疾病披露腹心毫无矫餙者也惟敕下吏部允其放归臣得以余年同击壤之民共歌帝力而祝　圣寿之无疆臣不胜感激之至 

　　◆表 

　　进神庙留中奏议汇要表 

　　○进神庙留中奏议汇要表 

　　伏以君有举而必书国之彛典后从谏而作圣治之善经虽嘉谟嘉猷之显晦有时而左史右史之网罗必悉既已删繁而举要故当彰往而诏来臣诚惶诚恐稽首顿首窃惟太古之事若存若亡典谟之书亦经亦史股肱耳目皆为献纳之司吁咈都俞即是嘿成之象一德陈而格天格帝徽言告于文子文孙时无五谏之名安取三长之采自堂帘之既远致上下之不交议论则自蕳而之繁紏绳则以笔而代口雷霆摧而噤同仗马云雾堕而牍可汗牛非有淘汰之功执冀涓涘之益惟神祖际五百余岁之景运在我明□四十八年之太平成访初殷朝称不讳尧勤既勌臣鲜勿欺玄黄之战纷如而黑白之分寂若赐玦屡见辟门罕闻既非一一而吹之则虽九九亦进矣然玉管银管与斑管必征事以取材大书特书不一书难翻空而成案过而废毋宁过而存传其疑不若传其信狐裘粹白必资众腋之温鸡跖弃余犹是兼珍之味但有未焚之草恒多可献之芹其大者如蜂虿寝谋青宫成其羽翼骊驹导路赤社杜其菀枯持玉尺以程材操金篦而发覆阴阳为炭复太公圜府之规璧马沉河修瓠子金堤之迹藏富于国藏富于民何以摧科而不扰上刑适轻下刑适重何以谳决而不冤他如九塞夷落之情三略弢铃之秘多筭则胜捄时所须徙薪或失于几先蓄艾可裨于善后医有方而奕有谱庸可按乎建之铎而设之鼗是之取尔兹葢伏遇皇帝陛下英姿天挺峻德日升钦翼于曰旦曰明肃雍于在宫在庙细旃广厦神交帝骤王驰华渚丹山瑞叶星辉海润丕扬　祖烈修金匮之编廸简臣邻集石渠之选谓笔则笔削则削虽为孔子之刑书而日系月月系年即是近时之邸报顾三馆之挂漏已甚而旧京之藏副差完微臣宠藉輶轩书成渔猎惟此至是之是得诸众尤以尤人阅世世阅人虽似刻舟之剑后视今今视昔何殊记事之珠披沙获宝缀警策于片言开门见山摅庸愚之一得葢真主求贤将留为再世之用而荩臣陈善或借诸异代之言况相如之赋武皇恐生不同时崔寔之书人主宜写置座右但使伏蒲蠹简不忧　天听之益高则东阁空谈亦是孙谋之贻厥矣伏愿　法乹之徤　体咸之虗时以　万几之暇畧垂　乙夜之观师亦何常民可为监人惟求旧益广清问于合宫直以从绳尽纳羣流于大海则凤见河清之瑞史不绝书而天苞地符之灵世其永赖矣书凡四十卷目录一卷敬随表上 
　　进以　闻 

　　◆颂 

　　万寿无疆颂（阁试） 

　　○万寿无疆颂 【 阁试】 

　　臣闻天佑下民作君而作师圣秉大德必名而必寿感靡弗应信而有征恭惟我皇上握金镜调玉烛纂大宅丕迓和鼓鬯宣九圣之重光袭百灵之奥祉十八载于兹矣时惟仲秋节届圣诞重轮方朗天德出宁泰阶入旦而靡辉蓂荚不春而愈茂是日也皇上丽左个服出龙受策上玄御图灵岳泛祥烟于五节停瑞气于三辰少室呼嵩河宗献宝鸟牵椎髻旅于象胥天产地毛纪于王会既洽大礼于两宫复聚欢心于万国神人胥悦夷夏率俾羣公咸曰休哉天子嘉与其此可谓百福攸同千载其盛矣臣又闻之礼因义起颂岂忘规是以尧祝华封周咏天保沿及后代着为令仪每于震夙之期辄效天齐之颂莫不式歌且舞执壤称觞然惟金镜陈于垂拱无逸进于天申流徽后来肩美往牒岂不以道周万物者其休弘功济羣生者其祥大惟一二日兢业乃千万年炽昌者乎繇斯以言虽宣叙景铄铺张符命义殊于导谀意合于明谟也敢拜手稽首而作颂曰 
　　天佑我明奕世载德勉勉我皇懋建有极得一以贞奉三为式乃集纯假其数不亿皇帝之仁煦焉以春斟酌元气苏鬯勾萌皇帝之明光照四表奥窔遐陬天霁日晶皇帝之武赫声濯灵翕张魁柄震荡风霆皇帝之灵江海下谷止辇惟勤转圜匪速一十八载体道无疆仪天作两叶化台光有秩斯佑既寿永昌相彼秋旻有露以湛铄彼玄枢有绕其电里社自升河明若练乃披瑞箓乃纳贞符九阍尘扬百辟云趋韶武交错琮璧分敷德至于天南极炳耀德至于地玉芝神草乹恺坤怿民熙物皞孰曰冈陵孰曰恒升于穆不已岁功久成惟圣时宪缉熙光明毋摇毋劳不迩不殖虽仲弗休日慎一日保毓太和凝承大历不酺而醉含德以嘻长愉汪濊永固丰熙如游建德如在华胥自今以往至万斯年睹圣之作象帝之先七十二家定命我兼下臣作颂扬于九挺 

　　◆赞 

　　泰昌实录赞 

　　○泰昌实录赞 

　　史臣曰臣读书至周成王顾命曰无以元子钊冐进于非几而已不敢称尧舜也称尧舜者自先帝凭几始岂不炳烁千古哉要以言大非夸真知允蹈有可扬厉者焉狗齐蒙养弗论已出阁讲学以后神智日开既已明习世故知险知阻而容色温然而动止泰然内庭有菀枯之形而若弗知也者外庭有羽翼之激而若弗闻也者即　册立寻常事耳时而举碁时而反汗大臣去小臣谴宜何如动于耳目者而帝也有夔夔无栗栗潜之又潜恒以一德主器之重安于泰山非存通神明不至此福邸就国抱持恸哭左右皆泣不能仰视狂且发难羣臣讙哗帝于陛前晓谕曰尔等为无君之臣欲使本宫为无父子之乎群嚣遂息所全实多神宗未年以　皇贵妃属帝帝即跪而对曰儿子岂敢得罪于天地闻者无不感动　皇贵妃进封遵奉　遗命盈庭之争曾不忍夺以戚畹哀请而后止鸣呼风雨不迷藏蓄俱化舜之大孝也若乃　临御几何欲善无厌撤税使散内帑赉边戍缓织造召耆硕起忠贤广阁员录旧讲所谓急先务急亲贤者帝皆有之升遐之日薄海穷陬若丧考妣此帝尧九十八载在位之民情而帝得之四十日间何以入人之深乃尔哉葢以舜之孝扩尧之仁感孚以本有在诸善政改弦之外者矣夫官天下者寿在令名家天下者寿在长世神宗虽不豫乎何难四十日延也使帝之出震未及而干蛊莫施则国本人心几不可问接续之际危于悬丝帝之不永天所以佑　国家千万年之永也庙号曰光帝之光被上下者无余憾矣 

　　◆箴 

　　勤政励学箴（馆课） 

　　○勤政励学箴 【 馆课】 

　　太极构天大宝首物徤惟不忘动故不屈一念之怠万情之郁一日之荒万几之缺粤稽往古惟虞无为相儆相戒惟时惟几政已风动犹思弼违学已执中犹虑危微何以勤政此心常迅威福必揽无参吾愠听览必公无恡清问靡敬而存不振而奋何以励学此心常纯外自讲筵内达重闉扣文求交考古问津昼为宵得静养瞬存毋曰深居不废听断九重严邃三接犹判一念不新羣情必涣辰午二朝休哉旧贯毋曰索处不辍讨论便辟易志冶艳汨真讲筵济济格论龂龂召对盛典钦哉慎遵毋曰勤劳有妨珍摄此身康宁繇心兢业户枢不朽流水不渫法天行徤谅哉往牒主不勤励暇日必多曲房绣幕恒舞酣歌岂不愉快恐戕天和三风十愆圣哲所诃主不勤励阴阳或易天之晦明人之感寂日出而作日人而息自古圣王宵衣旴食主不勤励民瘼恐遗寸丝妆粟亿膏兆脂闾阎之积宗社之赀有无不言少府何私主不勤励爱憎恐惧颐指拂心榜棰任意敢不受哉其情实??对鸟穷则啄兽穷则鸷汤敬日跻盘盂勒词武敬胜怠几杖得师圣主好善时命箴规小臣祗承敢告仆司 

　　◆露布 

　　御虏大捷露布（馆课） 

　　○御虏大捷露布 【 馆课】 

　　天启昌期薄示无虞之警神资　睿筭旋成不战之功气祲廓清华夷宁谧恭惟皇帝陛下圣武广运乹刚粹精绍八叶之洪基当万年之景运悯生民之未又恻然如伤念世业之惟艰凛乎若墬秉执三重张皇六师维兹扯里之酋故是吉囊之部威祖犁而未尽先皇许以自新始因恋犊归降执叛以求通后作饥鹰绾印称藩而向内边无斥堠烽火已二十年岁致金絮彩缯且数百万谋臣石画屡言表饵之疏　圣度海涵祗取干戈之偃岂意戎心难餍汉过不先俄闻蠭猬之来敢肆犬羊之侮驾言迎佛久住牧于莽川假道抢番竟凭陵于河内因将士承戢兵之后尚缓灵诛致火酋有轻我之心大张游气羽书累奏　庙筭独神　皇斯一怒询于帷幄之臣　御札十行明见疆隅之远大搜戎辂爰凿横门臣等仰承　英畧知宵旱以膺宁俯竭忠诚敢夙夜之或懈军需十万得借给于尚方士旅百千听调集于他省随机顺剿进则岂暇身图乘势长驱灭之然后朝食以臣某统将吏则申令于画戟雕戈之中而气增百倍以臣某核功罪则载笔于牙旗玉帐之下而公恊众心以某官某督糗粮则运策挽输之计而饷足三军以某官某人应援则陈师要害之冲而兵联四伏前驱则万骑俱驰先锋之勇莫御奇兵则一鼓遂合掎角之势已成计道里则分地为防相便宜而并谍为助顾兹蠢尔之丑何当赫奕之威自用兵以来未逾九月即班师而返大捷一时捣穴穷搜若燎毛之易尽挥戈迈往果压卵以无遗谷堑填尸献馘遂踰于万级长缨系颈获??奚奚止于七擒始焉奋螳臂以当轮今也截鲸皮而制皷太白人月星符摧虏之祥高锋彗云士奏吞胡之绩昔汉斩郅支但乘其无备唐擒颉利葢得于已降犹足以扬昆山之威遂至于雪渭水之耻岂如今日卓轶前朝兵应者胜义詟者王百夷俱震进可以战退可以抚二利兼收此皆繇皇上威极雷霆谋先造化得道多助惟断乃成民劳讫可小康甫迓升平之福胡灭诚为大度愿修安攘之猷臣等无任欢忭屏营之至谨露布以闻 

　　◆考 

　　岁差考（馆课） 

　　○岁差考 【 馆课】 

　　昔者圣人之制历也所以观干象之变求寒暑之正授成作之期以定幽明而援神人以厘百工而熙庶事者也大挠以来贤圣代兴求测之法亦云屡矣当其时非不犁然具合而行之既久竟不契验何也天道之运盈缩之度常在杪忽之间而人以梗槩求之其日弥积其失弥着而岁差之不讲也尧典仲冬日在虚一度故昏昴中自是而降渐退在女吕览仲冬日在斗昏东壁中旦轸中自汉元和抵唐开元皆在斗度及元之初在箕十度今在箕五度矣起尧甲辰至于今日计年凡三千九百二十有六计度之差凡五十有一故天道之运未有四十年不差者也何也葢周天之数周岁之日皆三百六十五度四分度之一此其大凡耳天行于日之外故其分常有余有余则渐差而西日行于天之内故其分常不足不足则渐差而东故岁差之法自唐尧始计每差一度率以五十年自时厥后或以百年何承天或七十五年隋刘焯或八十二年大衍历或六十七年宋统天历槩而论之通于古必不合于今密于今辄又疏于古繇斯以谈其不精一也然则评往匠之疏密窹晷景之修短穷玄玅之情状而契今昔之信征者其惟郭太史哉太史公曰天道运行如环无端治历者必就阴消阳息之际以为立法之始欲求阴阳消息之机不过植表测影以求气至耳古法择地平衍设水凖续植表其中以度中晷顾表短则分杪太半多少之数未明表长则景虗而淡虽设望筩置小表而实景终未可得乃高之为三十六尺之表创为景符以微窍取日光实得中景不差毫末积日累月取仲冬前后相埒之期参筭得中以为履端履端既正一岁之候从而正矣故治历者以人而求天者也非以天而从人者也昔人以管窥天天宿度余分约为太半杪耳今制浑仪测用二线纤微可考其时测景之所凡二十有七东极高丽西至滇池南踰朱崖北尽铁勒又前之所未有也故授时之法测景验气考古信今得每岁三百六十五日二十四分二十五杪日所周天得三百六十五度二十五分七十五杪每岁而日却一分五十杪积六十五年有奇而日却一度定为岁差以考往古则增岁余而损岁差以推来兹则增岁差而损岁余逓推而上往往皆合故可信将来之无忒也然自春秋献公以来推筭冬至凡四十九事授时之视大衍宣明纪元统天大明五历较为精密而于中十事犹为未合太史以为日行失度之验数其同而知其中辨其异则验其变畧其十事之离而观其三十有九之合此授时之所以度越前作也然余闻蜀有隐君子者玅解洛阳元会运世之数以合授时之法谓天地之运自子至已以渐而长自午至亥以渐而消帝尧以来授时之所以减筭而推者其法同此然授时知一元之运有增减筭而不知元会运世皆宜增减故推之往古大体虽合而纤微有违也余尝用其言而妄意之譬则人焉以一生计则自少至壮岁长自壮至老岁消以一岁计则自春徂夏日长自秋徂冬日消以一日计则自子及巳时长自午及亥时消第其大者易明而小者易忽耳安得谓在幻之时皆长而无消在老之时皆消而无长也天道之运疑亦类此彼隐君子之言为直可信聊记于篇以俟后之修历者采择焉庶助太史之千虑云尔 

　　门人徐士竑 
　　许　经阅 
　　容台文集卷之五终 

　　●容台文集卷之六 

　　华亭董其昌着　冢孙庭辑 

　　传 
　　赞传 

　　◆传 

　　熊赠公传 
　　吴礼部敦之传 
　　佥宪俞毅夫传 
　　张唯卿传 
　　吴次公传 
　　赠参知冲宇戴公传 
　　处士高南泉传 
　　汪隐君传 
　　韩太公传 
　　李太公传 
　　郭太公传 
　　星海潘公传 
　　太仆弘斋林公传 
　　渐川兄传 
　　许配汪太孺人传 
　　朱母程孺人传 

　　○熊赠公传 

　　熊侯为华亭以治行为天下最应　召行有日矣则手抱　玺书一轴而请曰此先君子所得　制词也九原华衮奚取繁称抑闻之王言有体宁束而就裁无广而就核虽明纶有耀而表异实难惟遏佚前人光是惧敢徼之信史先是侯之考绩曾次第赠公遗事贻代言者兹复理前语为小传熊赠公者名澄处士之振奇者也熊为丰城右族累叶贵盛公以布衣颉顽缨緌间用名捡自立无敢易之者雅有鉴裁每预策人善败后皆验白里中儿早慧者必属公试之一为品题无弗酬者持论慷慨蕴义生风尝挟赀远游所至必倾其贤豪长者公所居辄致千里客家以游道废至鬻产以佐壶觞不令客知也公好方书能以秘方起奇疾又好形家言登山临水指其要会往往与青囊玉髓契家藏法书名畵考其人大节不足称者虽复工亦置败箧中戍子岁俭公曰饥饿与人同患尽焚劵不收责兄弟没齿无分财里中有争言率以公口为三尺其忠寔心诚信于人也公豪上自喜居家以矜庄见惮程督诸子画绳而蹈不少纵既心奇令君则使为谭氏学谭氏者名汝魁其教以慎独为宗趣与俗学左公独以为人师经师终可严事葢至今君以砥砺有立而人始服公之远识焉令君屡踬于里选意公不能无动公为好语酌酒慰之曰吾所望儿不止此嗟乎管敬仲有云生我者父母知我者鲍子知子亦不易也若公之教子有进于禄养者耶斯事皆可书也 
　　董子曰余读熊赠公　制词有云里称仁孝夫仁孝之为德大矣赠公虽施不出里而托于令君以恢弘其未究今之施于南海东海者皆赠公之仁孝也夫谓　制词不能尽公者岂然哉岂然哉 

　　○吴礼部敦之传 

　　余以乙未分较南宫举吴敦之使君乃得士之名不大着葢君为临朐冯文敏示伯所拔戊子楚闱第一人称天下士余即非自迷五色而价爽连城知人故未易也先是礼闱挍文皆以制义为重制义有当然后求其论策余独离而为二各加裁鉴三者合而后收读敦之论大奇之谓必天下士以视袁伯修陶周望皆咄咄叹赏周望因是以捡论得汤嘉宾余又谓袁伯修曰此卷壹似渐于李卓吾者岂即楚黄吴解元耶伯修曰论则饶为之制义当更奇也一日道遇冯宗伯宗伯驻马语曰始敦之出棘诵制义平平耳余不许也敦之曰然则不终试乎余曰若有佳论仍遇主司重论者亦见收矣何以若合符也是时方有宏词之科余力不能为敦之先宗伯亦尔葢敦之磊轲任运竞进为羞岂惟词馆即司理有声宗伯且荐为吏部郎敦之固辞仅平进礼部竟宗伯之世感知而已感恩则无有也其司理润州常镇多忠谏逐臣提衡在口时有司或附之以买名声或背之以媚津要敦之落落穆穆相与于无相与不可得而亲不可得而疏假令敦之今尚在党祸何从来耶敦之没十余年而余官南都其子光龙相见泪交于颐以京山李先生之埋志视余且请为传余则何能辞敦之名化号曲罗生而早慧儿时尝闭目跏趺坐空囷中家人迹得之不知其所从习似从高僧中来者年十三已博通五经子史邑令号之圣童嘉禾姚少宰为楚学使置异等过萧以占祭酒坐上摇笔千言有如宿构祭酒叹服自以为不如然屡困名场戊子楚闱业已受嗤拙目矣忽风引一卷长丈许至案前主司敢视之欢呼起舞遂录第一乙未成进士授镇江理台察倚重平亭疑狱数出意表民有压死而讼诸生扑杀者君案之曰扑人者右其手理宜横今纵而左非扑势讼家情立得远近神之军吏讥关有御史客抗而鬪军吏杀之御史当军吏杀人狱词具无敢反者君据律争军吏得免虽御史不能为其客报也海上有大盗台察檄君捕之为出狱中盗问状贼就擒征播之役司马征兵饷江南诸郡猝无以应君具白假漕粟应而徐督诸郡还漕岁终虑囚闻有　诏赦未至御史欲行刑不果君抗言曰律有决不待时之文诏未至则从律可众称其敏练先后五载擢礼部客曹主事出使襄邸却襄王馈金王令人置之途已莫测所往踰岁补膳曹主事晋江李文节署部事曹郎竞以细谨迎合君独率其常度或中酒不以时人曹即对谈谐谑笑傲若有意相忤者遂中以考功法不俟除而归归则稍作园圃浇花种竹狎忘机客为文字饮入不迎出不送人人乐其简易居久之补河东盐官聊复应之一行边塞遂投劾归期年擢户部主事朝议方向用而君已病手足厥矣医者以药饵进或以修西方进皆笑谢之终不止酒弥留之际神色不乱葢其童时已有定力验矣志又言君虽坦率无肠迹于高旷至于伦常取予大有坊表父光禄公卒于京师徒步扶丧哀感行路父所幸诸姬二所名他人子悉以田庐童仆赡之自司理归几于垂橐第储有奉入为季父太学公寿太学公圽遗孤五龄朝夕于侧提奖顾复长则督之学俾有成立太学公第宅不能保归之豪家时时饮恨君以倍值取归训遗命也举族兄不能葬之榇更恤其子宗族乡党待以举火客至如归必厌所欲生平不能握筭惟听之纪纲萧祭酒尝推百金之惠君固郄之曰奈何以贫故累长者清节其介如此又好为不闻不见之德某子甲未知名誉之萧祭酒得录弟子籍祭酒曰非吴君几失子某子甲请谢避不见有奇才生负气而为邑冷所抑闱中得君卷误以为生匿不出事后知为敦之殊悔泊舟赤壁过访以出亡为解意深远矣所著遗集若干卷李先生评其文曰骨力沉雄气韵生动旁晲横绝变化无方人以为笃论始余所疑敦之为李氏学者及询之乃雅非所归向特其性得之而持论与焚书合者惣之不名一器任真似达气义似侠啬取似狷生死去来之间似禅即冯宗伯以文章政事推君亦为知之不尽矣光龙俊爽有父风恂恂轨于度葢善继志者敦之为不没夫 

　　○佥宪俞毅夫传 

　　俞之先为吴兴世家宋时有退翁者举进士王荆公行新法以御史招之不就子有仕郡司理孙侔龙图学士曾孙澄工部侍郎宋季徙居华亭终元世不仕高皇帝时有山月公允举洪武甲戌进士擢仪曹郎与祭酒胡公俨洗马杨公溥同纂修大典仪部公生悦悦生伦伦生琳举癸卯应天乡试官至临江司理司理公生郡博士绪绪生封司马大夫寅山公明时即公之考也公名汝为字毅夫号新宇生时太母宋宜人梦朱衣使者有金盘双龙之授字之曰龙六岁以蚤慧称口授书即成诵十七岁就里中林太常学与冯元敏称两才子学使者楚黄耿简肃拔置郡庠试辄高等丁卯举应天乡试辛未举进士出山阴王文端之门以才品相器重壬申选授德化令德化当九江孔道土瘠民贫公至决十年疑狱老吏丧胆竟公任无敢欺绐为奸公精心吏事守藏无践更之村农对簿无追摄之豪隶行县无供饷之富室书版取绝产之羡金又作义仓以备岁凶给囚食以捄疾死而永赖之利在筑堤事濒江有田数千顷每江涨荡为洪流灾民以筑堤请监司守长辄同道谋公审势度地独称筑之便未有左验也会岁饥使者檄发粟食饥民公今曰能操畚锸从我为堤者倍给之赴工者云集不日成堤数百丈乃以滨江可堤状为图以请大中丞杨公大喜遂定全堤之计自小池西岸抵德化觜延袤三千八百余丈蓄泄有备旱涝无虞西距楚黄东达安庆上下三四百里间列防如隧皆象公条画也丙子以内艰归服除谒选则故相江陵之客修隙中以考功法改令寿阳公治之如德化两台使者廉治状调建德建德壮邑也公治之才益赡去深文释冤狱育人材奖后进两浙履亩期会迫甚公以一人总摄三邑因民情授方畧竣事旬月间民不知扰诸旁邑有大政大狱当事者必决于公语具郡志循吏传中甲申量移丞括苍与豫章喻公均楚黄周公弘禴伺官皆名流拙宦相得甚欢公事之暇扬搉风雅江山开涤寻补陪京驾部郎驾部主乘舆侍卫及驿逓诸务而船政最称繁巨祖制额设风马快船以千计夫役以二万计武库支金钱司农支衣粮络绎江淮天津以中贵输上供诸物实备非常虑至深远也久之役夫多虗额而公家之费如故先臣王公问议令岁造如干艘夫役有缺不尽补垂七十年库积至数十万有先任驾部者更足其役夫之籍不三四年左藏为一空公于是议清虗诡士大夫有一家而占二三十役者公所革千余人仍还王公故例而省直岁解以宽公私两利即得罪于巨室不顾也又定为造船之式为修船之式官出缗钱而不以累军军领缗钱赴役而不以累商窦尽祛矣因上船政补救事宜疏下部具覆奉　俞旨行吏部纪录壬辰擢山东按察司佥事备兵曹濮时岛夷躝入朝鲜朝议所在增兵加饷山东尤急公亟趋省会陈议于两台谓朝鲜虽弱我师徂征合彼土著倭必不能据有朝鲜关白行长各握重兵不相下会须有变奈何聚不逞之徒坐食靡饷我先自乱已两台韪之又时有议征商抑末以禆军兴者公争之力所辖故有张秋税局自公在事始罢履任甫十月竟以留都船政为前任驾部者所忌大计得调是年南察唯公与闽中李比部多见最为诬善人尽冤之公故怡然以侍养太公为乐都无宦情太公病公与弟文学汝楫深夜露祷愿以身代葢周旋子舍者七年太公捐养遗命无忘国恩既服除出补沁阳精心吏事不减筮仕时如李奉常本宁所为祠记缓赋期平役法时散敛招流移罢行户绝馈遗缮城浚隍说经训士复沁故隶不远隶汾条上治河八议一一中窽奉有廷俞皆实录也直指新安汪公以冀南道请总河曾公以河道疏请铨曹亦以岢岚道疏请皆不报公以病归徐补司空郎公坚卧不出多方外之游故从耿简肃讲学金陵邃于性命之旨及是善病出入空玄衷三教而一之易箦时属弟道济说金刚了义至应无所住而生其心曰止勿复葛藤手指其心而化所著有皇明史裨四十卷黄河考杞筹各上下卷荒政要览泖■〈土龠〉记缶音集留枢稿铜鞮稿藏于家忆余以癸巳入都门值公解组归晤于淮北公豪气薄眉宇间不作风尘消沮态惟自叙船政本末甚具葢最得意之事最失意之繇也余既以外补悬车公赋七言律四首相慰劳多孤愤不平语余则何能当然知已之感深矣故因长公廷谔之请而传其大者如此 
　　旧史氏曰昔人有学文而嗣主好武去而学武而嗣主好少者俞公所事惟神祖耳当公豪忌而赐玦易及公已见知于当路屡入启事庶几晚达而赐环复难可奈何李赞皇云官不前定何名真宰非达识闻道如公几无以自广矣 

　　○张唯卿传 

　　记曰七十老而传谓传其行事非车传谓也张唯卿七十寿矣有属余祝觞之言者公闻而辞曰子知我且知我阅世之变若有言也请必以金石之事夫物固有寿于金石者乎余谢不获作张唯卿传张唯卿者名希曾檇李人其先自宋进士图南以来代有显者公少而孤育于兄嫂嫂待之虐尝今凿氷汲水肌尽裂邻媪怜之为代汲茹荼婴苦读书不辍岛夷之乱公伏匿田野间梦青衣道人扶其首趣之入城觉而亟走贼已尾接公繇间道得脱缒城而上依外亲孙氏遂从孙氏理旧业再岁补邑博士弟子以文行有声日进时吾郡荐绅先生莫方伯好持名捡斤斤依邹鲁姚参知隽爽自喜尚老庄公两交之两先生皆心重公遣子从公游或友之或师之而参知称死生交云有子孟端早岁能传家学公则令徧交诸名士极其所诣曰是安取厉之类我者至乙未孟端成进士为宜春令孟端既令宜春适学使者御史饶公较吾郡士读公文奇之寘高等其余勇犹能使后生退舍如此计公为邑诸生四十年其饩于学宫者二十余年其试于棘闱者几阅月气未尝少挫虽以子贵受天子章服称封公不谓不荣矣识者尚以为惜也公坦中直道俶傥而造事有韬世之量孟端既贵公耻为贵人父徒步行里门泊如也纪纲之仆旧日之长须供事研削者半亩之宫席门委巷但加棹楔而已及孟端没于官而里俗升沉寒燠之态一无所加于公余尝谓公以不张饱帆故石尤无力东门之不忧可能也徐公之有常不可能也公以余为知言然公之子原嘉宗嘉公之孙汝开皆有逸才汝开一出而冠多士公则故吾也而公家故物不远矣 
　　旧史曰唯卿之脱身登城也时先君子方为诸生乘城陴守及见其行事云葢未几而名籍籍起矣唯卿执友事先君子余兄事唯卿而弟蓄孟端凡受交两世焉至于穷能守满能持愁能达皆可为末世训矣夫谓老而传者非公哉 

　　○吴次公传 

　　吴次公者字子登名世科里人称为瀛洲先生歙之有吴也自唐御史少微公始也宋庆元间自吴田徙岩镇遂为岩镇望族有修处士之行者曰南坡公则南坡公之仲子也公生而早慧嗜书南坡公怜爱之不欲苦以占■〈亻毕〉公益自攻苦同舍生目为书笥游太学为大司成姜公所器重名高六馆入棘者数矣中岁病辍业虽已辍业每课子弟犹时时技痒诵故所为帖括所记持经史剌剌不自休也公于孝友葢天性伯兄圽南坡公倚为家督主出入修息之事伯兄有子公字之倍至恐伤厥考心南坡公病公以身祷愿捐十龄益亲筭南坡公开九袠祝觞者交错公自喜得请命于天而为所亲告人始知之公游道颇广既病始屏居息交自隐药褁茶灶间曰今而后三益之言不至于吾耳矣吾其畸人哉虽然所受父师之格言岂其以为瑱也葢公自谓于士行无所愧愧以病废礼耳里中传公有危道得天幸者数事当矿税事起邑子实先倡望屋平吞豪贾大家争先厚遗丐免独易公可顺风下勿为急乃首事者中败竟无以难公人皆异之公所市邻人庐舍将徙矣有病夫垂绝可为构端故弗徙忽一日病者蹶然起谢公去去之日辄死葢行尸也守藏者病狂自经其宗人利其死将不利于公公药之更生公有质库在盐官完于烈焰中必有为善于阴者耶公仲子之瑗有隽才交于洪奉常平叔平叔不为谀墓者余故按其状而传公 
　　旧史氏曰世吞火矣次公所居机利之辏乃以拙自全哉或谓公始孱弱于法不当多男且寿公竟多男且寿则非拙者之效也夫孝弟通乎神明古记之矣 

　　○赠参知冲宇戴公传 

　　诸侯夺宗孝子收族古风邈矣南楚犹有存者而涔阳之戴为最着葢赠奉政冲宇公自其为大学生时即以行谊为众所推择司其族政公廉且贞平而恕念里中多讦讼多公逋欲化里人自族始欲化族人自身始乃计一年之通亟输井税而凛凛德让风示子姓有怨有容解纷息争质成家庙不烦宫府环公而居者经岁无追呼之声无勾摄之隶亦犹宗法之遗也公讳有光字仲弢自号冲宇少有蚤慧名工举子业已入北雍大司成武陵陈春宇公奇其器业谓可张楚留使竟学适家邮至知二尊人念之甚公曰去乡千里宁能俟啮指乎即日具牍请归司成公嘉其孝情作讨歌赠别犹以我辈人相期望也乃公已绝意远游惟菽水是恋其尊人西溪公倚为家督内外之事虽复倦勤莫不赡举公自谓汜胜之书不减贤良之策北山之咏何如南陔之诗融融怡怡甚乐也然书有种经有畬伯子参藩君竟振公之绪云公兄弟四人友于倍笃分甘其被急难让肥不颛以奉养为足乐亲之志若使孝弟力田之科不废于近世则公当为举首矣公甘淡泊好施予汉南千亩粟其秩比封君而布衣蔬食终身不厌一绿绨袍御之十余年色尝若新至于荒有赈急有济婚葬不能举者有助里中称为众人之母公葢以积为散非以啬为积也长公负异资博闻疆记读可等身晒惟摩腹公指箧中藏书诘其成诵否长公言之易公怒而谯诃曰狐裘须千腋而温鸡跖非百余不饱汝所记者岂古人之糟粕已夫其义方之教多类此参藩君蚤岁应南金之贡公将之北上临分训之曰京师俗尚侈靡吾先世以俭德贻谋小子志之无制美服无购玩物无逐燕会戒此三者长安易为居矣公所见参藩君之成立止此而自后巍科庑仕皆不及待参□君衔哀风木恨切终天者有以也参藩君为西蜀治兵使者有勘定功天子御午门宣捷告　庙得貤赠三品与京朝卿参藩固辞当事者成其劳谦之美故公仅赠如子官赏不酬功亦足嗟矣 
　　史氏曰用兵家立枹鼓之下则忘其亲太公有才而不用其才为亲隐耳参藩君若有异焉间关戎马身劘虎穴系渠魁而献之阙下此其险巇宁止叱驭九折坂哉要以战阵无勇非孝显亲扬名为孝则太公之庭训素矣 

　　○处士高南泉传 

　　公讳年字志远自号南泉处士生而岳立风仪魁岸见者神竦吐声如洪钟不妄言笑少从两兄受书长为吏部验封郎次为丰城学博而公以病辍业独家居翁性高旷喜宾客公日饬酒脯甘毳以佐文酒退而总束臧获课力作龂龂如也翁抓髯笑曰大儿明经次儿茂才儿其孝悌力田乎汉四科萃我一门矣嘉靖壬子迫倭警公奉翁与安人避之苕溪日聚群从置酒高会每戒客幸无语倭事惧伤两尊人心既归扫故庐之烬辅验封公筑两堂以居翁■〈浦上女下〉娑甚乐也公尝往都下心动趣装归则翁困背疽濒死公祷请以身代至手浣牏厕衣不解目不睫者一月而病良已又数年而翁安人相继逝公哀慕骨立即岁时伏腊上塜必洁蠲以从晚病足犹扶掖起拜如礼从兄南汀公疾革目二岁孤藉而属之公公翼之终身曰敢负藐诸孤以遗地下忧者如日女兄弟朱氏瞽且聋顾氏老且贫公饷遗相属奚氏病公操文祷于神愿减筭益之周宗之夫妇夭殁埋田间公出其槥易新者具衾褥藏焉自是内外族洎故人交知而不推公为长者以缓急急公而橐若洗矣公既好行其德而又先公税毕婚嫁遂不免贷子钱然劵约无爽独罄产延名师并日夜督诸子伯氏斤斤好修仲氏元锡以己卯荐为乡壬辰举进士入读中秘矣公居恒无他嗜嗜异书酿名酒勘古方而不喜习大人先生游客至辄闭户不与通去亦无所报谢垂老益罕出即出未尝一御巾车曰匹夫骤贵饬车骑炫乡里小儿势去则更徒步如初吾甚耻之故太史君既通籍里门萧然至今德素如寒畯则公之教也公创家谱又访先墓于盘龙塘为封树立石其诸昆弟后先茔圹皆倚办公识者服其敏而有礼公尝为验封公营别墅遣一婢侍公峻却之有囊金寿公请为验封居间者公面赤挥去绝不与通又绝不喜言人过闻则解护之不能则抚几叹息而已是皆古人所难呜呼宜公之有太史子也虽然一史官不足以重公子元锡足子矣 

　　○汪隐君传 

　　余读钱公辅义田记范龙图所捐田五百亩耳在庆历时已为一代创见今新都之为义仓义屋义塾以振族人者且不赀矣乃其名不出乡亦有不出家者太史公曰仁义附富或以富掩者岂少哉若乃小宗有专祠士庶不寝祭庶几礼所谓治宫室先立宗庙者三吴右族多阙如而新都之君子克举之矣岂非渐于紫阳之遗教乎余所闻汪隐君唯和可述焉君少而孤其大父环山公子之环山公有子敬环则君之季父也与君同受学学成环山公为治装趣二子游南国学君辞曰不有居者孰操家秉焉用是匏系为葢以韦布竟其世不改步焉君有心计能推心任人所至以廉贾闻赢得过当或说之曰试驰而之五都五都之豪可鞭棰使也君笑曰岂其逐什一而忘丘壑哉吾息矣于是一切付纪纲不复出先是岩多大贾其俗尝数岁不一归即归辄复出老不得休市朝同态故君之蚤息也人以为达君修息由拳一夕心动间关归省环山公环山公故不病及旬云亡而视含得无憾也即啮指之诚不笃于此已平生口不道人过当其急人之困畧无难色抚孤甥若方生者赡妻党若闵生者周恤塾师若黄生者保持某医之穷而避雠者经纪某友之垂死而无殡者施药以疗茕人之病者设粥以活俭岁之饿者输谷以佐县官之赈者所费钱刀以千百计至于为宗人立义约岁入子钱吉凶之事于是乎给之又倡族人建宗祠与敬环独肩飨堂之役轮奂崇餙则新都故以此为重而君知重之矣邑侯江右刘公旌为善人棹楔在门君已即世伤哉君之子太学启基问业于余甚久往余从白岳下山访君于环山楼察其气貌一似静者且自言曾受道于叶氏服气炼精业有端绪已知为容成之术弃去不竟学有意乎其尊生也而仅得中寿独其事有可书者故因启基之请而传之君名丞煦号继环居士诸世次姻娅生卒之详弗具论 

　　○韩太公传 

　　卢龙韩公鹏南筮仕为青浦令有异爱于民已移治长洲复然客有征公治状者公曰余惟服家大人之教以服官也诚不敢陨越以辱清白他何知焉于是识者知公有贤父然太公实未常至两邑手诫自远严于过庭无何公以内　召为尚书郎即趣归省觐甫朞月而太公卒两邑之民闻者为哭罢市茧足数千里负刍踵于门寻胪太公逸事及志状请余为传余久庇公棠荫当太公寿日曾为歌佐酌者兹奚辞按公讳应箕字希皋号南玄居士先世籍赵城永乐中始迁平卢五传而为太公父龙湾公以倜傥尚谊闻举三子伯为御史季任岩邑而公独以逢掖老晚以贡入对大廷迄不仕虽用子贵受章服一再御之藏笥中耳当御史公出按青齐太公醮笔授之曰此南斗注生者也为老亲祈寿无谕此御史铭其言按狱多纵舍至活二百余人其朂季亦然兄弟政成归率归功太公公为引满故青浦长洲神明之治人以为有县谱甚秘不知韩氏之家传止平恕二字也太公既不就两邑养日率亲故置酒高会短裘皂帽浮沉里社间而数数问南来使孺子饮吴水外复何事至斥产贻之以佐廉长洲上计为天下最当得台省会失时贵意仅平进太公闻之喜孺子惟不瘠赤子以媚当路也清华半席何足吓志士葢父子间守道恬进类如此公家世本素封以累宦挫业然行其德不衰疏族贫交涤釜待火者甚众有负责者焚劵不复索构宗祠修世墓缮义塾动费不赀无几微恡色天郅孝友事御史公如父卒之前数日犹经纪其后事以孤侄托之子遗诫谆笃临逝不乱凡公所为长者行甚烈悉孙宗伯志中不具载独鹏南公六年宦游一日归侍敛含自躬纤发靡憾循吏孝子之报如此吾吴人所为哀慕永思者庶可释哉有丈夫子四人皆传家学鹏南公先显凤羽鸿逵骎骎继起公为不死矣 
　　旧史氏曰以余闻韩太公文武材也绩学不试白首逢掖晚受赐章稍通显非其志也公雅精骑射白猿黄老之秘悉紬之腹钤常出两婴孺于剧盗手有古剑客风而啬精自藏不露圭角又何穆穆也至于酿元气崇世德如筑九重之台日加层累宫其上而隆隆不至于天曷止乎彼以簪组门第为足夸者陋矣 

　　○李太公传 

　　沾益李太公以子给谏尊尼贵再徼纶衮列在夕郎而世称康义先生最着葢公之没而公之友少司空锺公左方伯顾公皆一时惇史节其一惠锡以嘉名私谥之核严于国典者也遥遥名冑更仆不详厥考广文公为善于阴可书厚德录公其次子蚤慧有闻以病足辍业青紫道绝黯然自伤宁为博徒游呼卢豪举既受广文公诫乃舍旃而事修息赀用温给以廉贾名居久之厌其纤趋本务所外遂用其心计专力田功胼胝作劳岁入过当甘脆于是修脯于是上以奉亲下以教子经师人师就其塾者趾相错也谓尊尼兄弟曰孝弟力田科吾将老焉贤良方正直言极谏尔曹勉之哉葢至尊尼以魁士名臣闻而延长诗书之泽恢弘广文之绪者公也既藨既蔉终有丰年李氏之农乎公虽不多诵读而资性开敏内行纯备执丧孺慕哀感路衢辞腴取瘠产无常主迎养祖姑耄耋益谨内外仰以举火者无数赴人缓急惟力是视终无德色尝行游道上遇一隶临桥而睨朱提有失不胜主人榜掠鱼腹是甘公探怀中数镮授之轻于脱屣广文公官灵璧令上谒台察公摄范库有客托为御史父乘传相过者骑从甚多视瞻有异公从屏后窥之白于广文公曰此盗也当严为备大集游徼吏卒践更环卫刁斗之声竟夕不歇客解去无何有刼富家刘氏千金者客矣邑大水无所泄客有为公言者公曰滨海之区以水导水何患其壅时方饮次即取案上盘盂为喻决盂则盘受之决盘则盂受之比决尽则无水矣吏以此法行之灌溉数百顷始相叹服郑白渠在乃公盘盂中其胆智多大畧如此公课尊尼兄弟不为小慈闻说古今时送一难老宿心折尊尼筮仕邢台公扶杖送之郊皆谆谆六兼语谓公不竟学乎可不可也姻媾卒葬之详具少保魏公埋志中不复列史氏曰入观定出观变为学日益为道日损损自变生也太公仁心为质蕴义生风其遇事也应手辄办改步必雅修计然之策而不滓精汜胜之术而不椎慕原郭之侠而不横食义方之报而不骄既雕既琢复归于朴绪言遗教大亢厥宗天之佑善谁其能亘之哉 

　　○郭太公传 

　　夫清白之泽遗之于于治县之谱受之于父固有闻于史矣至若循良之与隐逸潜见分镳而贻厥之与绍闻渊源一贯则孝友为政施可及于国而学道爱人训可移于官彼为卓鲁之传而不本其所自者非世家之体例也作郭太公传 
　　太公者庐陵之笃行君子也自其少娴于文词试必倾其曹偶食饩射宫与省试者十垂得而失者至于再至于三始以岁贡走礼部再应　廷试拟以教职候选而是时治郭氏易者已百余人皆一时之选公念即广文所造士宁复过此乃绝意仕进与有志者讲学西原山中揭夫时时觉念念止之义或难之曰不近于禅家止观乎公曰吾所谓觉者孟氏之集义吾所谓止者周子之无欲葢于伦常事物中求心体而非若止观者之离见闻觉知外求空寂也识者以为传习录之脚注云公尝谓讲学者使人悟不若使人信故细行不矜力追古道恩抚孤侄虔事孀嫂后生小子正容以对之罔敢以狎进族党里巷闻风顾化片言解纷凛于公府所谓独行不媿影独寝不媿衾者八十年如一日也诸子以文行称而次公成进士宰莆田三年不以一缣一钱进廉善之教所服膺者深矣先生既没而庠士请祀之瞽宗修神庙实录辑遗书者以公入隐逸传公名某号某 
　　太史公曰宋时之为洛社也乡党有为不善者恐司马端明邵先生知吉水有御史大夫邹先生今之端明也而太公以一贡籍参其间能令学者宗仰无异藉非笃行能不为所掩乎且闻太公赋诗数百篇有尧夫击壤风吉水先生慎许可而称说先生不啻口宛然洛社故事甚矣其有似于尧夫也独次公之宰吾邑兼六廉三善而有之不知伯温而仕能办此否请以是为郭氏世家 

　　○星海潘公传 

　　语曰曲如钩为公侯直如弦死道边以余观于星海潘公可慨焉公自在射宫以博雅籍籍称名士中岁举贤科官博士者再同时侪偶齐名者都致身日月之际公才不后人官不先人而落落青毡竟不自保以侘傺死此海内怜才者所为五岳方寸也迹其生平坦衷负气无柔肠媚骨与人交洞见底里酒后耳热抓髯抵掌或独往独来突兀自致百人亦见千人亦见彼脂韦窥瞷察见眉睫嗫嚅进语者反谓公为狂公乃逢人辄作庄语非狂也委水王文肃尝一见公而奇其人东阿于公则固公之师以畏友目公矣公为博士时视学监司杜公以所为诗属公评公曰落韵诗不足金石请更之监司大以为恨公之解官繇此余友黄明宇令慈水中考功法语牵公公既殁数年黄访余菰芦中黄曰公不负我公不负我此足以志之矣若乃市义好修之槩具公子震开状中前令楚黄金公者以尊宾飨公邑人士皆称服所谓乡先生殁可祭于社者非公其谁哉余受交于公最蚤晚而结山中之契公既殁又习于震开尝叹公为古之遗直其世美不坠有以也聊叙论如此 

　　○太仆弘斋林公传 

　　嘉隆间吾郡之以无常起家者四人陆文定尚矣若乃朱司业象玄之博雅陈太史伯求之孝介皆坎壈无禄宗祊若扫有足悲者太仆林公最后起虽以宅忧辍业不在承明著作之廷抑其致身九列疏恩三世登年载德天廸子保得全全昌公复何憾而犹以未究公之用为惜呜呼此可以观公矣公之先上海人徙华亭为华亭名家公生而早慧骈语响答舞象时补博士弟子员试辄高等受饩学宫使者许以国器年稍进颛门明经师郡中治诗者多称林氏学往往有与公同朝者会有家难身自对簿终不以雀角遗封公忧事既得直益肆力本业名益起辛酉举于乡戊辰成进士选翰林院庶吉士徐文贞犹在首揆以乡里后进属意公劳问公曰不苦桂玉乎公谢幸自给朝夕卒无所濡迹时论重之时同馆二十有八人皆天下之选穆皇帝推择望臣为教习师济南殷文通好谈文章西川赵文肃好谈理学公两为服膺而尤注意于西川每有所闻必书之简曰吾向为人师今乃得师耳庚午丁内艰服除授礼科给事中公自念出入禁闼得随事献替主恩不薄何必回翔金马足重乎所条上皆天下大计上初即位公进圣治十二箴上嘉纳焉又请正文体禁士子读非圣书督学使较士必一岁周历其幅员辽远者若南直之江北以属按臣湖广之湖南广东之琼州以属廵道良便又请大明会典详议宗藩事例皆有　诏允行寻转兵科左至礼科都给事中公在兵科议军政勾补比试操练皆洞晳夙弊其廵视京营也议广召募置选锋均粮饷勤教演等十余事具公奏疏中甲戌　册封荆藩　荆王觞公以俳优进及吴笃不已公若弗闻也者山居二十年未尝以子公入长安日与相知耆旧为酒人游意豁如也公惩俗之汰以营池台教歌舞餙舟舆薮臧获为士大夫四戒终身守之城南一亩之园花竹稍具竟弃弗有其慎如此公又有造于吾郡者二事金山卫去郡七十里鱼盐所凑用是多盗议者欲改卫为州公遗书两台谓改州必多设官多设官则掾史胥徒一时骤加官所治者少而掾史胥徒所扰者大且廨宇之役时诎举羸非计两台感其言事遂寝胡中丞执礼议官民田出践更钱为助每七十亩加一金公固争谓苏松岁输县官以百万计民力余几顾安得重困且一絜为令有日益耳民隐谓何卒减十之七徐文贞叹曰仁者有后在此举矣公性至孝居丧孺慕哀毁柴立待宗党有恩割上腴百亩以赡青衿三百亩以赡族之贫者族有有节妇以贫故不能自闻公语宪大夫表其闾有蜀争荆州事公正言止之荆王改容谢丁丑分较礼闱得士为是科最若大宗伯临朐冯公少宗伯高公敖公冏卿南城邓公中丞济河房公方伯泾水赵公皆当世名硕人以服公鉴裁焉以资望擢太常少卿圜丘礼成公受命将事有白金文绮之赐方见柄用公深念时事有所不可数请当事者求改南为迎养地当事者知公有意远之也竟白主爵改南通政寻晋太仆卿太仆署在滁山川清远公讨求牧政之瑕与士子扬榷文萟又斥俸羡修治平山丰乐酿泉诸名迹盖悠然仕隐无热慕云壬午　皇太子生覃恩追赠祖父及父俱如公官荫一子太学生未几丁封公艰公既归忌者遂乘间螫公天子未尝赐公玦壮发盛年直须时复耳而公已坚卧不出前后中丞直指使者惜公才剡疏无虚岁遂昌项黄门特以边事荐门下士之当涂者劝从父当公微时佐豪家掎扢公父子既老贫甚公迎养毕世且厚葬之不问旧怨公以讼贷子钱冯太学太学圽其家无有知者公归所贷有加焉曰人有德于我者不可忘也公昂藏伉爽矜庄自置动循绳尺耻为末俗夸毗敦尚本实有先民风范寿七十有五易箦之前擘画家政细碎事皆可传守几于无怛化者忆余为诸生时方伯莫公甚爱其幼子且委禽宦家有日矣其家用妇言中格公闻之竟以女室其子托孤之义终始不贰余以此多公而入史局后以后进之礼事公公亦数引为忘年友谓相识晚也衷简肃自南司空入都时唐宗伯杨宫谕尚在史馆与余郊逆之简肃者吾郡守也语次询公起居无恙寻论公去国事曰诸黄门长上疏逓为先者江陵时有疏出同舍生手而借公名当时以此为言端今白矣嗟乎此海内所以惜公而公终不以自明也冑君仁甫既征之于当也作者而猥及于余余逡廵不敢应葢三载而讨诺责不休则亦以余为能知公者耶公名景旸字绍熙学者称为弘斋先生前史氏曰古之贤者以人事君不必出于已林公既坚卧老矣先二岁闻敖高安圽则哭之恸已闻冯临昫圽则又哭之恸若曰今而无以报国也岂顾私门哉宋王旦张咏皆有门下士裒其遗言厚德以传于后假令两君子不先公死足任此矣繇斯以观公又何得无恸虽然公之不朽者自有在矣 

　　○渐川兄传 

　　按谱余家厥初为汴人自扈宋南迁更居华亭上世有官一公始着数传为思贤思忠思贤又三传至冕为母姨钱氏后袭其姓又三传而为余兄今廷评渐川公公仕于穆皇帝时上疏曰臣学幸以幽介待罪刑曹遇明恩宠锡封章光施泉壤惟是宗系之未正先臣有绪言焉不胜呜烟且惧春秋灭鄫之讥敢请于是有　诏复故姓事具家乘中公世有令德自先伯父静轩翁以孝廉文学称然困名场者数矣公少善病情羸年十四犹读小学静轩翁谓所善友白斋顾公曰吾为青袍所误不欲复以苦是儿令守家教乡里称善人足矣乃顾犹识公谓必国器第竟学及见其成不晚也公以此稍稍治举子业居久之御史南湖徐公号人伦鉴有所钟爱长女而难其配一日过静轩翁见公卓荦沉远心奇之试以文摇笔立就多出人语即静轩翁亦不知公学成乃尔也于是徐公谓静轩翁曰非此子莫能当吾壻非吾不能当而子师遂纳公甥馆尽出所藏书授公读而更为扬搉大义公遂覃精著述寒暑靡倦旧疴间发则书死字百余置坐右终不辄业病亦不能为害而名大起诸生间矣庚子岁遂领乡荐是科也最称得人余家则公及五泉公郡中则今宗伯陆平泉先生而下数人皆相继脱颖去而公与今孝廉冯敕斋先生一二辈凡几上春官不遇中复丁　静轩翁忧痛念以柔翰故不蚤事禄养至乙丑岁公乃叹曰固也先君子不若我学几复为所误遂谒选得河南归德府司理公素慈祥恺悌且久诸生间洞晓人情世故莅官行法人无伏奸案无留牍尤特重断罪当其有所平反风裁自持即贵豪请谒无路上官示以旨亦不能夺也时御史李公廉巨恶若干属公考讯公鞫之乃为怨家所中者即疏其冤状并怨家罪状白之老吏跽请两端恐重忤直指意公叱曰吾岂以三尺为豪民报仇者即不大创之乱法卒白之诸无辜得尽出而挟雠伤人者抵罪郡中大快李公以公为能遂令公悉行按郡县事政声籍甚焉白莲倡乱既获有司引绳批根颇为平民累太学胡大寀者宁陵巨族也以苍头与党罗入狱狱已具公廉知其情为三请于郡将得释公迁行生追送于疆赆以金币公怒叱之生大惭感泣而去视郡篆郡中有富室无子族亦无继嗣者而妇寡颇不修内行家僮争产讼于郡公乃敕妇得从父母更嫁而以其夫家之田赡学宫以其所居为义塾一讲院一诸家僮俱以法遣人服其详当又某县有巨室数十人上书告寡妇淫行宜去公讯之妇有所生子年可十四五词与族人不殊义不能玷污祖父乃使母子共系一室且唱言数日后听族人缢妇祠墓矣及更出讯之是子持母哭叩头为请命公于是令幽寘之既二载其宗人相率拜谢称妇已改行遂为母子如初其顺人情类此属有　藩府藩府例有子粒收而无赖者从中为奸往往缩其出而倍收其入小民不能堪要结相抗上书抚台动至数百人郡守下其事于公公为立法稍宽子粒额令收者自运于是藩府与小民两便之羣聚者遂散视篆某州州故有里役其器册驴骡马匹之类毕役日悉归之官其代役者更自置至有破家者公定制满役之家即以诸供应具授之代者自一甲至十甲周而复始州置对簿官不得渔猎民甚便之上其事于抚按抚按檄诸州县悉注为令甲他若均田平赋皆称是台章交荐凡七疏乃以治行高第擢为北大理评事　朝命赠静轩翁如其官赠母夫人潘氏配徐氏为孺人当是时公经畧已露一斑而当事诸公将不次用公尊显有日矣乃公急流勇退思静轩翁雅志遽乞休归归而闭门教子厚洽宗盟施德乡里日与二三先达结社林泉有以自适庶几乐天知命者耶公至性笃于孝弟事静轩翁备礼色养居二尊人丧哀毁骨立公始卜葬郡中有大姓走币豫章致堪舆家黄翁且以百金为寿公亦往谒翁见公寒士乃谬为太言尝公公曰此身非我有有可以实地下者都不复恤黄翁乃愧谢卒为先生行营善地既报以兼金翁曰君孝子也夫芋氏之子虽金多顾尝使坐客与吾同饭吾熟察君意殷殷一蔬食必与老人俱是吾所以见君孝情者也郄金而去乙未公堂弟宗孟死于盗时舟人兄弟俱被伤公闻变心动且思曰盗不过刼财耳宁怨毒至是且舟子何与焉其以同难也穷治之果获原镪与凶械抵之法公又抚其孤婺几四十年今聂氏以节显而其子士鸿用公教成名士矣静□翁没有所遗产悉以让兄雪潭公弟养讱公且育雪潭公二女为之择配治装而抚养讱公二子传纲传绅并至成立各捐赀以助其婚娶复给之以田宅皆世人所难者族之人待以举火者甚众岁时问遗不绝于路遇婚丧时为倾橐于所穷交解衣推食了无厌色赈穷悯乏旁及闾里脱■〈车参〉助殓施恩不报岛寇之乱士大夫乡村庄舍一经焚刼居民随取其余公两庄米谷布帛不尽于寇而尽于乡人里甲廉知名姓具以白公且讼之官公怜而释之所全甚众然公携家避寇尝一宿村舍中宵心战亟登舟人皆怪之俄而寇已接踵刄交于室独公家不及于难实有天助矣公有二子长传绪次九皋初公年四十余无子忽所置某氏女者姑苏人也入门其父母辞去公恠其女有所悲结者问故葢尝受某氏之聘以贫故更鬻身时已深更公亟召其父以女属之曰即至诘旦玷尔女名节并以簪珥与之俱不责所负女家感泣又徐侍御季君午泉育子允治其所生母不敢举潜溺之公闻急救得免因抚养成立未几公以礼聘侧室徐氏而竟生二子皆儁才可谓阴德之报云传绪垂髫时游郡庠诗文在汉唐之际生福孙俱蚤卒九皋即陆宗伯壻博洽好古恂恂醇厚补博士弟子员今为太学生弟其昌曰一家之中必有宗老敦诗书服孝义为族人领袖若渐川先生之于吾宗吃然典型矣岂非子弟之厚幸乎然先生位不称才厚修其德而薄收其报犹比不遇之士余以信其后之必盛也其昌于宗人中尤辱先生白眉之畜本与先生长子伯长所谓传绪者同起童子科铅椠征逐形影相附中道而伯长夭殁余殆不复鼓琴每思之未尝不泪沾襟也志欲采伯长遗文序行于世力未暇举独以所闻先生遗事百一不可以不传稍录次如左以备家乘之记录云 

　　○许配汪太孺人传 

　　神宗朝相门家法之肃雍吾师许文穆公最着没之日家无余藏公有四子柝田庐为三汪太夫人出者各授其一汪太孺人出者两子共其一非柝之法应尔也诎于力也然公捐馆及今二十余年两幼子各成立能读父之书能师公之俭世载其德曾不坠其家声则太孺人之慈训居多文穆公之刑于贻厥远矣太孺人者汪氏即太夫人之从妹生有巨雷绕室之祥端淑聪慧动应女史文穆公中年悼内始操家秉嗃嗃如也文穆公素廓落不问米盐细碎又好留客牢醴取非时应声至太孺人能咄嗟办方为宫詹时令携家属入都道遇贵人巨舰薄之险舟几覆太孺人曰此奴辈自为意气耳令没人白诸主者主者愧谢人服其有智文穆公居政府十年太孺人佐之约束臧获庭以内肃然不闻人声文穆公尝买田阳羡俟明农之日将家焉及以争定　储事归且偿初志太孺人以为此及身之谋不能百世盛衰何常客子多畏不如安乡井守坟墓便文穆公颔之议遂寝逮治文穆之丧几欲身殉汪太公谕之曰其若藐诸孤为人鱼肉何始受命强起启户开縢徧召族属视其箧以明文穆之无偏私有以太孺人所居第当属嫡长者太孺人曰此一第也而共居何复言乎必有覸之以为利者直于官可也既伐其谋讼遂已相臣身后之恤荫一子中书舍人时立体方在襁褓旁人交构其间异议纷起太孺人闻之畧不动容曰此有朝典非可以力争也后卒归立礼太孺人持正知大体类此至如训两子敦望逢年严明整肃为择人帅无狎友诸子妇皆里中大家太孺人御之皆以礼晨昏定省无少假借如赈嫡女之困治庶女之装不知其非已出也其助文穆为德于亲故者不胜书书其大者如此 

　　○朱母程孺人传 

　　司马子长不为妇人立传但附书其事耳政姊以侠陵母以智其得书固也巴寡妇清为财雄者而次于范大夫之后何哉夫以匹妇修县官之急至天子为筑怀清之台国体亵矣斯史家之微文乎国家令甲妇非以节烈闻者不受旌书非从子与夫贵者不受　制书岂不一湔汉事之陋哉朱母者故奉　恩纶封为孺人者也作朱母传朱母者程氏封微仕郎中书舍人上园朱公配也程为学士篁墩公之裔朱则徽国文公之裔世相嫁娶如朱陈村孺人生而有文在其手法当贵孺人考文彩公难其配心奇封公竟归之两家俱素封孺人入门能黜纨绮习以荆布从事即贫家女不啻也封公少有迈种意伏首治一经孺人篝灯佐读即寒士妻不啻也封公至孝常割股啖父行亭翁而孺人所以孝事翁者与封公等又以姑金孺人不逮养为恨岁时馈祀不胜怆凄若有盻蠁妯娌宗党称之曰孝妇孝妇云竹亭公捐馆舍封公既兔丧以家之多故不能竟学将远服贾邅回其行孺人察其色曰男子生而乘弧蓬矢安能牵于帷墙坐隳先业不有行者孰任化居不有居者孰操家秉行矣毋顾内也于是封公得壹意修息淮以南江以北汉以东游踪且徧每数岁一归归浃旬辄复往而孺人所拮据而问细巨莫不赡举中岁遘疾或强起治家事或卧而治之家人少踰其约束事辄偾孺人尝曰行子冐霜露涉河山廉取赢羡而屑越用之是漏卮喻也于是家大饶裕施及州闾矣孺人奉西方之教常斋沐讽经以慈俭为宝里之人有逋租者没母钱者度不能偿或反频谇语子姓弗能忍孺人力止之甚者更以酒肉金帛慰遣之语曰侮观量迫观守有忍乃济可以觇母仪矣孺人有丈夫子三人封公行役几于嗤嗤弗子在乳哺则孺人母之离襁褓则孺人父之□之程督甚严无敢偷惰视其性质所近士者士贾者贾各有成立诸子孙若妇每旦诣寝门问安月朔望率而朝祖庙门以内龂龂如也封公年老土思始税驾于里与孺人白首同牢三子逓视膳奉觞就无方养而家用仕于朝供奉　秘殿会　储宫册立　覃恩京朝官得疏　恩父母孺人始翟车茀裳式慰瘁劬云先是孺人家数见异征有伏鸡一生三卵者有巨蟒夜蟠轩窓孺人亟拜视即逸去者有乌巢园亭之松上羣雏次第相反哺者占之者曰鸡三卵将雏兆也蟒逸者慈慑暴也乌反哺孝感之征也葢物恠竟为祥而邑中乌反哺之歌最着朱氏之盛岂虚哉孺人后封公两岁卒年七十四卒之日无怛化诸子若女若妇犹能诵其遗言外典所云慈善根力寿尽乃见信矣孺人细碎事皆可书不具论论其大者诸生卒子孙姻娅之详具载状中 
　　内史氏曰余昔簪笔承明掌　纶制则阁学相戒曰代言有体无若谀墓然葢其余也虽然志墓有不愧者以此为　制辞何谀之有朱母之　制辞故在余本其意广之比于范史则鲍太君传近之矣彼怀清之事何足道哉何足道哉 

　　◆赞传 

　　督同杜公赞传 

　　○督同杜公赞传 

　　桓桓将军忠廉勇义昔镇三陲奇功鲜二歌凯献俘告成饮至史不绝书府不停　赐蹀血穷边角巾私第帝鉴忠勋捬髀兴喟鄂国汾阳适当吾世含毫削牍用书厥事作杜镇西传 
　　鹤林杜公者赠特进荣禄大夫右都督汉之季子镇西将军特进右都督桐之母弟镇西将军都督佥事文焕之季父也少英伟慨慷负气节不嗜货利尤善骑射矫徤如飞人咸以飞将目之生二十九岁袭职总旗例加副千户非其好也浮湛里中且十年所廵抚贾公仁元擢守鱼河即已颖脱兵部尚书石公星闻其谋勇推守宁塞营宁本公梓里公行法无所狥人咸畏服时酋首火落赤台吉图内讧公日谨斥堠严讥察常于道上遥见一人于众中令左右械之曰疾视而郄步必间谍也致诘之则所谓刘应隆者以罪投赤为之觇我虚实遂请诸当事磔于市赤闻应隆死为之寝谋甲午八月赤复紏大众谋犯宁塞公曰彼众我寡恐其侵轶我也曷先出不意以制之乃统骁骑出乱窑涧直薄虏营虏恃秋高不为备忽见我兵至遂乱众击斩虏首十九级虏复紏套长吉能大众入犯定边盐池公从镇守麻公贵为前锋与虏大战走之擢领正兵坐营中军二月麻公复出常乐塞公以兵从令部将王宠等先诸军殊死战斩虏首八十五级视各营不啻过之三月出清平东击火落赤等公身先三战斩首二十五级奏凯而还四月虏入寇保宁堡公将轻骑赴敌斩其名哈走之六月奉　敕进署都指挥佥事充游击将军官参将事分守清平路八月镇守麻公檄调公将亲兵出常乐塞逐虏台瓮山公从便道直薄虏营大呼虏惊散邀斩其徤虏十有六级而归虏不敢逼吉能耻其酋长屡败遂紏众大举入犯宁塞长驱数百里分兵抄掠将入环庆公提师驰援至叶家岔与虏相接为阵时虏势众而镇兵道远未齐人甚危惧公跃马誓众贾勇先登合战十余阵公师益奋无不以一当百虏扶伤遁去弃所掳掠万计陕西廵按御史林公奏公血战以少破众忠勇为诸将冠十一月兵部叙常乐功有　诏升实授参将照旧管事仍赏银二十两丙申二月套长吉能谋大举廵抚李公春先镇守麻公贵檄各路出剿时虏已有备公将本路兵出清平斩虏十五级公不悦谓诸部将曰虏今见我获级归必且弛备可再一出须大获焉乃令部将李义等从波罗堡绕出虏后多持火鼓夜犯虏营虏果不备遽惊起公统众继至合兵大破之义等逐北至单树梁又斩虏首四十五级酋长啮指徙幕李公与总督李公汶闻于上上诏兵部议叙寻加升副总兵职衔丁酉六月酋首庄秃赖明爱等七台吉大举入犯延东永兴诸保时特进公桐再镇延绥统兵往御相持者二十余日特进公屡出奇兵击虏虏势怯稍稍散去公闻报趋援与特进公合击之公挺身而前斩其名哈七级秃赖等相顾错愕曰杜家兄弟兵劲不可当遂遁还七月兵部叙叶家岔御虏功奉　旨厚加赏赉十二月恊守定边副总兵缺总督李公廵抚王公见宾交章荐公奉　敕以原官恊守延绥西路驻札定边营节制安边镇靖宁塞诸路已亥二月甘肃廵抚田公乐镇守达公云拓河西地筑松山为内固而夺酋方谋扰功　诏下令延宁分道邀击以牵制之时公方赴西恊道出安边适奉镇守檄令公出塞遂挥兵出安边口仍檄恊属分道捣剿公适与火落赤遇赤已预备拥众四起扼公公身集二矢勇气益倍赤不能敌遂率众走其斩虏首三百六十有一级虏获尤众功为一镇冠诸将无不推服焉四月酋首铁雷等人犯宁塞营公率众斩其前锋走之闰四月火落赤等人犯宁夏安定堡而花马池副总兵李昆被围甚急公曰延宁虽曰二镇实俱天子封疆且吾兄方镇宁宁去安定远而定边去安定近余敢不恤同室之患而急在原之难乎遂飞驰赴敌与大虏接战者两移晷杀伤过当而安定围解宁抚杨公时宁以奇功奏　闻七月火落赤等谋人犯公遣轻骑出定边塞至明水湖与虏战斩其骁骑走之八月赤复紏铁雷等东犯宁塞公驰援转战至关门墩走之九月套长吉能大举人犯延东高家诸堡直薄葭州而雷赤等俱率众东随吉能大掠延东岌岌　朝野危之公乃请于总督李公愿以本恊精骑直走火酋巢穴以牵其势李公壮而许之公将兵夜出定边塞直捣雷赤二部所杀伤不可胜数雷赤等适自东路归率万人追袭公后公返兵与战终日身集数矢而气愈厉虏不敢逼遂挥众围之时行粮已尽有以浊醪进者公挥去曰众皆渴矣吾安忍独饮乎于是众益感奋咸下马为步阵奋击虏围解公驰斩其名哈三级杂虏五十一级虏乃燃狼烽遥集宁虏宰僧等部与雷赤等合复围之而公兄桐闻警自兴武营驰至虏遂解围边去全军而归庚子六月铁雷台吉大举入犯砖井败之其年请告归卧三峡别墅甲辰以总督李公廵抚孙公维城缙云郑公汝璧交荐奉　敕以原官恊守延绥东路九月炒忽儿等七酋拥众入犯孤山之红崖公先驱与战虏众云集公继至不再合而斩虏名哈十二级夺其驼马甲仗过当复追搴其二旗炒忽子以夺旗中矢死虏遂号哭遁去先是公屡出塞破虏虏不能支虏每入又辄失利去虏中畏公曰杜将军勇如虎狼吾辈当谨避之因号公为红狼公又以其面赤故也自是知公守孤山乃相戒曰是红狼公出矣吾辈不可轻犯乙巳九月延绥镇臣缺兵部以公为首推因奉　制敕以右军都督府署都督佥事挂镇西将军印充总兵官镇守延绥公以酋首火落赤数为边患虽于往时数败赤顾牵于节制不得一大创今专钺在我时哉不可失也因兴师出安边塞俘其部虏一百一十有二人囚而问之罪赤悚惧遣使请如约受罚公不从赤窘甚乃转凂其婶母切尽比吉并其兄弟六台吉等为赤请罪公始受罚释其俘丙午四月火落赤愤俘虏之耻遂聚众谋内犯公飞驰迎击于安边塞下公身先士卒援抱而鼓三军奋勇转战三十余里从午及酉至明水湖虏合众自固公张两翼夹攻之虏遂披靡四散共斩其名哈以下二百四十有七级所杀伤尤众赤恚甚欲自刭遂发痲右臂痹焉总督李公廵抚郑公露布以　闻五月中路酋首摆言太台吉等乘公西征两犯保宁公闻报弃大军轻兵从僴道赴击之太等不虞公至仓卒四奔遂不能合公挥兵斩其首虏五十九级七月太耻仓卒致败复聚众保宁塞外欲潜入掩我不备公与廵抚涂公宗浚议欲逆击之于塞外时公侄都司佥书文焕自安边　予告在里公命文焕将千骑为前锋公率五千骑后继出塞数十里太统众虏迎战文焕督众贾勇奋击十余阵斩虏首四十六级会公众继至虏遂狼狈北走八月沙计等七台吉人犯高家堡公曰镇城至高家几二百里而遥驰援必难骤至不若直走其巢而邀其归路此孙膑所以胜庞涓也遂出常乐塞命子指挥佥事文烨将健儿二千人为前锋公统大众继之至塞外蛇并梁适遇沙计自高家路归短兵相接喧呼声动山岳至晚斩其名哈端大以下六十六级火炮所毙无筭十二月蓟镇酋首暖兔白言等为蓟患当事苦之帝王急畿辅而镇守左都督尤公继先又以收夷丁过当为总督蹇公达所紏参于是奉　敕移镇蓟蓟当承平久兼以重守讳战武备大废将不知兵兵不习战公乃喟然兴叹者久之因遍廵各路严加选练如法者辄出橐中赀以犒之不则以军律从事所至自褁行粮不取行间一菜苞苴屏迹廵抚刘公四科称公曰武穆有云文官不爱钱武官不怕死今乃兼之乎戊申四月兵部叙延绥建安前后功奉　敕赏银三十两大红纻丝二表里六月辽东虏方猖獗而镇守适缺　诏椎名帅代之兵部举公遂奉　制敕挂征虏前将军印充总兵官镇守辽东地方兼管备倭七月蓟酋暖兔等以公既调辽遂渐渐临边挟赏因相与聚族而谋曰蓟门以守为功即一犯无敢主战者必与增赏而后可和红狼公业已调辽无暇御我矣复何畏而不犯乎于是遂以精骑千人入寇界岭口公闻警誓师曰蓟虽以匹马不人为功虏势实以是而骄我备亦以是而废若不一创之则虏骄益甚我废益极汝曹其誓克此丑赏罚俱在吾必依军法行之不以移镇故为汝贷也众跃然曰诺遂腾踊赴之虏素轻蓟兵且不虞公猝至亦踊跃来敌公挥兵亟击之不再合而虏惊愕相谓曰红狼公至矣遂大犇公率众追斩其劲虏二十三级所全活者以百千计捷　闻　朝臣无不举忻忻相告以为蓟门仅见之功而同事者或虑虏报复恐滋多事然虏气既夺卒不敢犯而赏亦无加焉八月兵部叙延绥安边大捷功宜宣捷告庙行赏上然之进公署都督同知荫一子本卫正千户世袭仍赏银四十两大红纻丝二表里十二月酋首来晖大台吉入犯蓟镇河流口大掠而去蓟兵莫敢谁何晖大得志复谋紏合辽酋插汉儿台吉诸部虏十余万骑声言复犯蓟门震恐蓟辽总督王公象乹蓟镇廵抚刘公及廵按黄公等合辞奏请令公亲提劲兵捣插汉之巢牵其内顾事下兵部尚书李公化龙覆奏如制府议上俞之公集师卷甲疾趋出中左所之长岭山深入二百余里与插汉虏遇转战至哈流兔时插汉已西行闻报急归按战于中途公张两翼分道亟击之虏遂北向走斩其名哈爪儿兔以下二百四十有六级驼马甲仗倍之总督王公廵抚李公炳方露布以　闻而随以锦州之役虏破大靖屯公麾下王宠等轻骑赴敌不及事没于阵为同事所中公归卧三峡矣乙卯四月以廵抚马公从骋荐敕下兵部遇缺起用八月套长吉能等以挟讨王封金印十事不得遂大举入犯延绥各路东虏沙计等攻围大栢油堡副将孙弘谟全军殒而复今西虏火落赤等分犯宁塞公侄镇守宁夏督佥公文焕破之九月赤谋令宁虏合犯清水营遣督佥公西援而赤复深入大掠公闻虏警遂自嘉岭归虏获我路人路人语曰汝曹毋狂逞我杜公归矣虏惊曰是红狼公耶遂走报赤赤顾谓众酋曰白彪方自西返红狼又复南来谓之奈何白彪者虏称公侄督佥公号也虏哈闻赤言遽扬鞭招南下诸虏弃所掠辎重人畜星散遁归赤不能止亦遁归其威名震慑虏众者如此吉能既自大栢归气益骄驰书延镇复欲益大众攻围中路城堡挟讲十事其氛甚恶总督刘公敏宽檄公统领固原及延西主客官兵应援中路公出治兵而延固两镇将士无不乐为公用吉能闻公且将遂散归巢穴今火落赤等七台吉更迭西出以疲公师十月赤等人犯靖边公闻警驰赴之虏至红柳河方半渡公邀击之斩其前锋七人虏遂大败尽夺其所掠而还十一月赤等以靖边之败大聚于旗杆山一点沙诸处火光亘数十里欲临边设伏诱公于伏所而甘心焉公谍知之调集西路恊守萧捷等四路兵自宁塞守口涧绕出虏后多持火鼓乘夜夹击之虏方图人犯不虞我兵出其后遂惊乱赤惶遽不知所为跨马率众逆战公身先诸将大呼奋击之赤遂惊溃公挥众逐之明水湖斩虏首四十二级公班师归宁塞谓诸将曰虏虽小挫计必复来宜乘其散亡未定再一击之乃从间道出砖井堡枣茨梁黎明与赤左部遇虏畏公积威又衄于新败遂不敢战而走赤等举狼烟聚众数千骑遮公于柳门力战者十余合虏左部复先溃赤止之不可众俱溃公挥新兵直冲其中搴其皂纛众益不可止其斩虏首一百六十九级其毙于炮矢者无数赤遂远徙不敢出　朝野无不嘉悦先是公自砖井奏捷归调降夷于靖边守守难之公固争而左辖李公左袒守间公于督抚故定边明水湖诸捷俱不叙叙于公在镇之后云葢公结发从戎亲冐矢石所当名王黠虏几数十载前后俘馘累千六百级降附者合二千部九塞称勇将者无与比顾其成功所自乃得之于廉惟廉故士卒乐为之死亦以廉故贵人不乐为之用虽累立大功或忌功或分功或不为上功公竟归私第称故将军虽然他弁一失足不难以溪壑相点竟公之世而无以薏苡明珠谤者则廉征也荐公于朝者有曰报　国心真吞胡志壮有曰遇敌曾经百战养士不爱一钱言言实录矣呜呼自款塞以来文法吏不胜畸重一二名将皆仰鼻息功成则如隆冬之絺绤有急则如大旱之土龙故有言县官不足为尽力者临淮不免矣公无偷心无怼色可以解印而归可以擐甲而出庶几哉汾阳之风乎公名松字来青自号鹤林居士延绥榆林人 
　　旧史氏曰当世将门有将者称榆杜三杰其以大将镇西同其善为兵又同其屡奏大捷天子为之告成大庙玺书褒而河山誓者则又同然则督同仗节而二杰者益生色于是家声太华重矣夫李陵兵败降虏太史公犹忍极刑以相明藉令见杜公之忠廉勇义且若为扬厉哉 

　　门人徐士竑 
　　许　经阅 
　　容台文集卷之六终












容台文集　　（明）董其昌 着 

　　●目录 

　　叙 
　　文集 
　　别集 

　　●叙 

　　容台集者思白董公之所譔也大宗伯典□□勑九卿观礼乐之容故称容台古礼部尚书兼学士惟苏东坡周平园领□儒臣艳为极荣吾□南秩宗差冷自京山夲宁李公与吾乡思白董公接席而来皆不久引年特赐驰传归士大夫高之亦二百年容台未始有也往王长公主盟萟坛李夲宁与之气谊声调甚合董公方诸生岳岳不肯下曰神仙自能拔宅何事傍人门户间独好参曹洞禅批阅永明宗镜录一百卷大有奇悟已丑读中秘书日与陶周望袁伯□游戏禅悦视一切功名文字直黄鹄之笑壤虫而已时贵侧目出补外籓视学楚中旋反初服高卧十八余年而名日益重四方征文者日益多自上衮列卿台察郡邑吏干旄诣门则公请赠远谒贵非公文不賟则公请浮屠老子之宫则公请子孙称地上觞文地下石则公请籓王戚畹以及三韩六诏百蛮之长悬购著作如鸡林新罗故事则公请三家之村五都之市朝怀赝蹪而暮猎金钱依倚生活不胜记则公请夫海内交人亦多矣身当吾世而目见断楮残煤至声价百倍者无论京山即弇州曾若是之烜赫乎度公所遭即思王八斗穆之百函分身应之犹恐不给而公摇茟万言缘手散去侍儿书记竟不知转落谁何手也余与公为老友凡有奇文辄出示欣赏其它散见于劈笺题扇卷轴屏障之外者甚伙赖冢孙庭克意料理悬金募之稍稍不胫而集呈公省视乃始笑为已作不然等身书几化为太山无字碑耳公七十有五余至今手不释卷灯下能读蝇头书写蝇头字间遇二三名流宏抽览即推去曰就中无甚秘密藏不必游目也他人皆五金八石而公之手别具一刀圭他人皆八阵六花而公之茟别带一匕首凡诗文家客气市气纵横气草野气锦衣玉食气皆鉏治抖擞不令微细流注于胷次而发现于毫端故其高文大册隽韵名章温厚中有精灵萧洒中有肃括推之使高如九万里垂天之云澄之愈清如十五夜吞江之月渐老渐熟渐熟渐离渐离离渐近于平淡自然而浮华刊落矣姿能横生矣堂堂大人相独露矣岂惟台阁体具存即汉唐宋以来相传正始之血脉尚留十一于千百者非公砥柱之力哉往公修神光两朝实录署副緫裁当事拟以少宰辞拟北詹又辞既而请南乞体逆魏盗权于府中东夷弄兵于辇下士大夫震詟雷霆之威局脊救过不暇而后叹服公之先几远引坦坦如无事道人非生平名心淡识力高何以有此宋礼部尚书倪思云与其为有瑕执政宁为无瑕从臣其公之谓矣以此而发之心声心画虽欲不传得乎若留中奏议纂要如干卷曾经宣付史馆尚未流布人间确然元老晚年之定论神祖大事记之权舆也实录竣期敢忘嚆矢尔庭梓之请俟异日焉 
　　崇祯庚午七月朔友弟陈继儒顿首譔 

　　◇文集◇ 

　　卷之一　　序（一） 
　　卷之二　　序（二） 
　　卷之三　　序（三）　题词 
　　卷之四　　记　碑铭　引 
　　卷之五　　论　评　说　议　奏疏　表　颂　赞　箴　露布　考 
　　卷之六　　传　赞传 
　　卷之七　　策（丁酉江西程）　募缘疏　铭　诰　像赞 
　　卷之八　　墓志铭 
　　卷之九　　墓表　神道碑　诔　行状　祭文 

　　●容台文集卷之一 

　　华亭董其昌着　冢孙庭辑 

　　序（一） 

　　◆序（一） 

　　本草纲目序 
　　刘向说苑序（馆课） 
　　八大家集序（馆课） 
　　苏黄题跋序 
　　合刻罗文庄公集序 
　　重刻王文庄公集序 
　　冯少墟集序 
　　皇华集序 
　　石居士诗选序 
　　方众甫汝上集序 
　　参知陈公遗集序 
　　邢子愿法帖序 
　　超然堂藁序 
　　青藜馆诗集序 
　　江西乡试录序 
　　素雯斋集序 
　　陶白斋稿序 
　　何士抑居庐集序 
　　沈公路文集序 
　　芝山集序 
　　消暍集序 
　　诒美堂集序 
　　睢阳人物志序 
　　漕抚奏议序 
　　榆林杜日章三教逸史序 
　　程氏墨苑序 
　　人日后序 
　　袁伯应诗集序 

　　○本草纲目序 

　　郡国立医学祀三皇神农黄帝是皆有当于医庖羲氏则未有知其繇来者也吾闻五帝之书谓之三坟三坟言大道也道莫大于易近取诸身则为素问远取诸物则为本草葢说卦所谓于木为坚多心科上稿者即本草之鼻祖也且夫药不过五行五行之变为五色为五味为五气为五性为五用而五者之变不可胜穷圣人以卦气得五行之情故曰一日尝七十毒者此物此志也神膏傅疮灵丸疗疾非常之事圣人不贵一毒妄攻五兵莫惨伤生之事圣人慎之慎之必自身始圣人亦人耳如以其腹为尝蹈必死之域以捄世名之为神愚莫甚焉岂足信哉知禹之言神也以九畴治水则知农之言神也以八象甞药审矣陶隐居深于医乃语上古圣人方药主治以识识相因夫不以腹甞而以识甞相去几何哉亦未为笃论也泰嬏六经惟易附于医卜以不废故曰执之皆术不执皆道谓本草为神农氏之易可也厥初药分三品以三百六十五种应周天之数自汉以后代有增益为图为注为音义事类者凡数十家至近世蕲州李某悉加结集又以经史稗官之书广引曲证凡四十卷可谓勤且博矣会西蜀陈文献公请修一代正史有　诏求天下遗书厥子文学某进之阙下天子为报闻书藏文渊阁时方拟撰方伎传丁酉三殿灾史事中辍其副本一锲于江右楚方伯四明薛公曰此楚人之有也不当楚人得之乎遂挍雠缮写以锾金剞劂薛公以内艰去三山杨公继为左辖寔终其事书成属余序之余尝驱车楚之随州过厉山见有神农祠则又大医王之自出又读张文潜明道杂志云蕲州庞安时随症絜方辄有神验乃知医统故在楚楚又着于蕲矣然神农之佐有桐君雷公所著书已湮灭不传而庞安时惟伤寒一论传于世又未尝进御为君父之効今读李君纲目而古今之医有所总萃焉且藏之天府行之四方而薛杨二公相继表章以寿楚者寿海内不可谓不遇矣李君有子为循今以明经起家余故衍三坟之旨而推本于易敢曰能为神农之言也哉 

　　○刘向说苑序 【 馆课】 

　　西汉之着书者自陆贾以下凡六家而卯金子居其二淮南王安则有鸿烈解中垒挍尉向则有说苑新书云淮南之书俶诡超忽世所称挟风霜饮沆瀣者葢文士多沈酣焉而向之说苑二十篇网罗旧闻应规人矩似非好奇者所急也兹颛刻说苰何也曰向之此书其合于立言之指者有三而文词之尔雅不与焉裨用一也述圣一也献谠一也有一于此皆可传也矧兼至焉者乎夫语称公输子巧于为舟车而拙于为木鸢以非所常御也顾长康易于貌神鬼而难于貌狗马以众所习见也向之说苑自君道臣术迄于修文返质其标章持论凿凿民经皆有益天下国家而非雕尘镂空纵谈六合之外以动覩听者是为裨用可传也汉承秦后师异道人异学自仲舒始有大一统之说然世犹未知宗趣向之此书虽未尽洗战国余习大都主齐鲁论家语而稍附杂以诸子不至逐流而忘委是以独列于儒家是为述圣可传也元成间中官外戚株连用事向引宗臣大义身撄谗吻顾所谓三独夫者其忧社稷怀忠不效又进说苑以见志吾读其正谏一篇葢论昌陵论外戚封事之余音若缕焉是为献谠可传也此三者鸿烈有之乎岂惟鸿烈陆大夫有向之丽而无其实贾太傅有向之辨而无其识董江都有向之醇而无其达杨子云有向之诣而无其节知言者必能折衷矣或曰史载子政自言得淮南王枕中秘书以黄金不成获罪则好鸿烈者宜莫如向故曾子固讥其言不深纯是不然夫子政固少好淮南书者及其义甘不调龃龉忧患之徧尝而学术意见已一变矣昔派河东文师国语而非国语曾南丰文师子政而诋子政文人反攻固耳可尽信哉 

　　○八大家集序 【 馆课】 

　　文之有家尚矣六籍以降作者代兴至班固艺文志始诠别流类为儒家道家名法家纵横农杂家彼其持之有故其言之成理瑰玮俶诡自立堂室总之所谓家也乃远识之士上下千载文章之变欲罢黜百家而独有当于唐宋八子者目为大家而行之何居重经术也杨子云不云乎六经为羣言之郭而刘勰文品首揭宗经经之于文也祖也譬之家然有族有祖而后支分派列或以官或以地有亢厥宗者为大家若箴铭赋颂祖之诗者也序记奏疏祖之书者也为文者卒未有释上而可训者也夫八家者材人人殊乃其渊源所渐则皆宗经者已昌黎平淮西碑说者称其序似书词似诗而子厚明允生平蕴藉见于与韦中立田枢密之书若王介甫之新经字说曾子固之洪范解欧阳永叔之童子问二苏之易传古史不谓之本原六经不可也故其蕴酿也厚其镕裁也雅其造义也深其于三代之典型犹有存者而世不得以意废之葢文之有本者如此明兴洪永之间犹知宗尚仿苏家则有若方逊志仿欧曾家则有若杨东里诸集可考也自德靖而后士务速化好钓奇于是置经术弗问而取秦汉诸子之文句比字栉以相色泽曰是可超唐宋之乘吁吾不知此八家者其力固不能尔邪抑其能之而薄不为耶且所为罢斥诸子者为其畔于经也畔于经矣而瑰玮俶诡自立堂室则犹之有家也若袭秦汉诸子之余而寄其门庑之下是乃向者江左西昆之习而韩欧数公所奴仆命之者矣何以家为故雠挍八大家集授剞劂氏俾承学者知通经学古之指焉 

　　○苏黄题跋序 

　　苏门四友惟山谷学不纯师东坡事之隐然敌国文章气节之外戒行精洁平生皋过比于露坐科头者祗小艳词耳此真东坡之所畏也其为文仿兰亭叙题跋书画寥落短篇出于刘义庆世说虽偏师取奇皆超出情量动中肯綮而广川之藻长睿之博顾不伙逊席焉亦得坡公熏染力耳当宣和时党禁苏黄及其翰墨凡书画有两公题跋者以为不祥之物裁割都尽乃以进御盖论世者兴嗟焉岂知五百年后小玑片玉尽享连城如侍御杨公裒成此集也耶山谷尝为子弟言士生于世可百不为惟不可俗俗便不可医也临大节而不可夺者不俗也宋人之以为不祥也俗也侍御公之结集也医俗也世有不俗者定不作书画观矣 

　　○合刻罗文庄公集序 

　　成弘间师无异道士无异学程朱之书立于掌故称大一统而修词之家墨守欧曾平平尔时文之变而师古也自北地始也理学之变而师心也自东越始也北地犹寡和而东越挟勋名地望以重其一家之言濂洛考亭几为摇撼乃太宰罗文庄先生独折之曰禅葢先生束发登　朝即以扶世觉民为己任尝坐蒲团拈公案与老衲同参久而见所谓清净法身者乃知无善无恶之旨果与诗之秉彛书之恒性辨在毫芒灼然不乱此困知录之所为作也嗟乎拯溺者不赴水捄焚者不蹈火惧其入而不能出也使先生入而不能出则亦慈湖横浦之续矣有心哉先生之卫道乎昔杨子云着书若法言训纂酒箴骚赋皆丽以则闳以肆而其所自喜者惟太玄然玄学不大显而世所传者乃其所悔为雕虫小道者也先生居承明著作之庭薄文人不为而大雅之音春容平淡记序之文赡而有体铭赞之文质而不夸奏对之文谠而不激而书牍二卷所与诸君子谕难往复尤辅语录而行所谓有德之言造道之言并立而双美者也先生且追洙泗而翼之何敝敝焉规摹秦汉哉神祖朝有以先生从祀请者疏留中不报方今主上营精理道窹寐真儒讲幄侍臣有推崇先正之绪言以资启沃者旷典若有待矣先生之曾孙珽仕刻此编于旧京而余适以纂修之命至固以序请念表章正学有裨世教非直珽仕率祖之孝已也僭为序之 

　　○重刻王文庄公集序 

　　王文庄公仕于弘正之朝是时海内谈道者东越未出谈艺者北地未着自杨文贞而下皆以欧曾为范所谓治世之文正始之音也文庄公崛起天地之中循习先民之矩其诗文以自得为宗自然为趣其才无所不骋而驭之以法不为战国之纵横其学无所不窥而束之以裁不为六朝之雕绘于境无所不收而以情附境不为庄列之虚恢于情无所不摹而以礼定情不为屈宋之怨诽盖率尔泛应不离典型寂寥短篇各标闳巨若入清庙所见无非法物若骤广陌所践无非坦途奚以句比字栉用非圣之书气尽语竭逞无穷之辨为哉试取其合作置诸庐陵南丰两先生集中曾可区别否公有言古来文人持论但以自快其臆不必合于当日之事情诤臣之献纳苟出于植党沽名则有溷国是而不恤者盖百年之前已洞见其端而今始验也非渊识不至此嗟乎当德靖以来作者如林以师心拟古上说下教正始之文几于暑之裘冬之葛鲜有过而问者功成不居公亦何能自异及夫模拟之力已穷千秋之论未定而后人人知循其本则公之文始悬衡天下神明再还日月重朗是集也盖词场之赤帜非王氏一家之天球已也公之孙王大夫较雠授梨张皇贻厥绍闻德言公侯之后必复其始世家之宝祖砚者吾必以大夫为冠冕矣 

　　○冯少墟集序 

　　在昔己丑之岁庶常吉士二十有二人天子命少宗伯田公为之师而金陵焦弱侯以理学端门为领袖是时同侪多壮年盛气不甚省弱候语惟会稽陶周望好禅理长安冯仲好好圣学时与弱侯相激扬仲好冷面骨人也尝端居晏坐茹淡寡交文字之饮鲜所征逐吾党爱周望之简易而惮仲好之矜庄不敢以狎进私戏之曰此食先??屯肉者谓其有意于两庑之间也余既以请急归越岁还　朝遇南昌刘幼安于淮阴为仲好五岳方寸也曰三秦大邦仲好修士且阁试之甲乙不在人后而有上下其间者竟得西台何也余曰子休矣谓石渠东观足满仲好志耶居久之有诏屏逐诸贤者而仲好亦坐废且二十年矣仲好无几微牢骚不平之气而益湛思于学脉葢窹寐洙泗折衷濂洛虽一禀承于先儒而独证独剏自为一家之书今所刻语录纪叙天牍诗謌杂着十余万言是已异时讲学先生微言不乏而征信或希仲好独以躬行为劵学者观其詶应取与细微之际无不心折故翕然宗之曰关西夫子而朝士想闻其风时以人告冀备　细旃之听夫康斋以布衣召见文清以陈臬爰立坐论之任岂复借资于官秩而况仲好固文学侍从之臣乎哉吾以仲好卜世道矣余回环参究全集宗旨若有悟人而诸序者业先之不复庞赘独以诸君子所见者江汉吞天浴日之后而余所见者岷嶓发源滥觞之初葢仲好学为圣人之志定于庶常时而今之充宝光辉不离本来色相也崔侍御六千里外属余为序余既幸附不朽又以慨周望幼安皆不及覩也嗟乎士固有百不为多一不为少吾己丑同馆得仲好足称盛矣 

　　○皇华集序 

　　在昔穆庙隆庆元年岁丁卯吾师太傅许文穆公时以翰林简讨奉使朝鲜　赐一品服乘四望车玉山暎照彩笔纵横彼邦惊叹谓天际真人片纸只字珍若瓌宝及公之行贡球称币修郊饯礼如故事公一切谢遣鲜人尤叹服作亭颜之曰郄金纪盛美昭示世世永勿谖也又五十八载为今皇帝天启四年岁在甲子公之幼子立礼复以中书舍人奉使觇彼邦请封情事于时辽左沦丧舍人虽得舆无所用之乃绝海而渡间关鼍宫蛟窟骇浪惊涛几两月而达鲜之父老逮见五十年前天使者啧啧快覩如文穆再来也舍人还贡球称币郊饯甚谨舍人指郄金亭而谢遣之惟是彼邦所锓皇华集一册再拜登受归而视不佞昌曰立礼生三岁而失怙不省先公者容何状既展读此集若传神照若闲生面即海外君长奉为瓌□况吾许氏子孙乎方当刻寘家庙子不可以□□葢余尝走新安吊文穆公之墓文穆诸子皆如寒畯无厚业惟清自忠孝之遗独厚耳而舍人尤以白眉着且陆贾使尉佗橐中装至千金不以伤廉讥舍人再世再郄金令绝域知　圣朝有投珠抵璧之臣真不辱命者至条上方畧米聚山川箸筹石画天子下　诏褒美天官氏纪录当有不次之擢与张博望言多凿空者岂可同论也文穆公之家教世泽得此集而益彰而舍人之恢弘遗绪不愧于李赞皇范忠宣者端在是矣敢识之末简 

　　○石居士诗选序 

　　石居士诗选者今大中丞楚阳石公作也古不有开府诗乎曷称居士葢海内之知石居士久矣公始为二千石守长以强直失当途驩中丞台以乘墉而攻无弗胜者竟夺于清议昨舌自免去当是时公一似披裘翁此一居士也公既自吴郡移守会稽铨宰念淮鹾为天下膏脂处不有修士谁酌贪臬于是公以宪职领鹾使会有监司以苛礼裁公不为屈趣解印归当是时一似柴桑翁又一居士也公归而草衣木食大忘人世台察守相干旄踵门罕所容接惟以古道素风为乡闾表当是时一似辽东皂帽又一居士也公沉冥踰一纪澡修阅一世以有此居士譬之乔木焉封植护持自拱把以至于参天大不易矣而奚以崇膴者重公之诗乎公结发称诗以唐为范其论本朝诗以高杨张徐为正始虽与七子同世未尝有所附丽今读其未风近体五七言诸什气骨苍劲格律沉雄往往规摹少陵即溢为变体亦在昌黎樊川间乃其主盟风雅惟是有绝俗之识试举其槩如林泉之作歌衡泌而适考盘故其恒也自公为之则目营四海心洞九流非名人贞士不以怀非存教维风不以纪一字阳秋亦诗亦史斯已超矣塞垣之作宣鬯威灵铺张功实故其恒也自公为之则箸筹庙筭米聚山川悯征戌之苦辛愤犁庭之汗漫葢其原出于采薇杖杜而前后出塞之什成于主帅之手抑又奇矣要以诗品如此自可无翼而飞孤行宇宙即一丘一壑且方驾襄阳况清德葢世勋猷炳焉若为之鞶帨乎此之谓不朽已公名位逾进文魄逾强取于世有甚寡而斟酌于古人者甚慱是编而后未见其止锡以嘉名必曰居士后集公之故吾在是知其无以易之矣 

　　○方众甫汝上集序 

　　汝上集者方众甫守汝时所著诗若古文也众甫不尝剌冀乎独称汝何也凡众甫有所撰造率取吏治之余冀之坚汝之瑕也始众甫举孝廉尝恨不得速去经生之藩而一意千秋之业既解褐意且怒而飞矣然众甫不敢易冀曰吾天子之揆烦吏也词客也与哉若之何以挟策者亡羊也筮仕者以吏为师以律令为春秋以案牍为史籍吾何得独异当是时众甫篇什用希意有所至而爱有所遗也及且补官为汝直游刄治之矣州将视事三月老椽吏抱疑牍尝之一再不效欺绐意销于是讼堂閴然翰墨间作耆旧传可续也山水经可广也行春有贡俗之篇怀人有招隐之赋吊二刘之故垒访空同之遗迹向所谓一意千秋业者至汝乃得之而其工力之深意度之矌雕刻万象陶铸往哲微独伤汝之政天下高等方驾西京乃其撰造亦两司马间矣夫州县劳人临汝剧郡他剌史戴星出入惧不赡举何问风雅即闭阁赋诗如简书何无论不得如众甫工也众甫信自才抑可谓知务矣在昔汉之盛其大夫能赋者惟辽东河内传耳犹有不列于循良所学所用各有当也间者天下之网至密矣以绳文吏有过无不及焉见谓此属流连景光厌薄簿领无与百姓之急自众甫之集行而课功实者乃今绝訾于文人乎众甫入为司马郎忧边思职日夜讨石画襄庙算西人既已就馘而东征将士复伸威真番乐浪之外夫韩之碑栁之雅司马子长之朝鲜叙传于以纪成功而师后事者是在众甫而众甫兹未暇也且以汝上集求之 

　　○参知陈公遗集序 

　　国子博士陈公应　召行有日矣手诗若文一编以视余曰此先君子之遗集也先君子仕于肃皇之朝为名御史神祖时江陵相夺情议起台谏列名以请举朝不与者二人先君子与焉以是中考功法江陵败凡抗疏受谴者皆复故官寻有不次之擢先君子耻自列不大有所表异繇县令平进盘旋藩臬所至有惠政尸祝者不衰以参知引退乐志着书覃思雅道五十年如一日也生平为诗若文随手散去家藏所萃十不得七将授梨而传诸世子其为我叙之余惟撰造之事非名心甚厉者不能钩深抽秘极其才情之所如又非名心甚恬者不能驰域外之观而俟千秋之鉴先生盛年力古专精靡他而实际闇然知希为贵彼如近世词家一吟一咏辄自标置若建鼓招摇而博一时之声誉者于先生何远也语曰惟其有之是以似之且夫忤柄臣之意如汲大夫而不以气节名修百姓之急如朱桐乡而不以循卓名若此者不谓先生之恬不可不谓先生之文亦不可也文人刳心雕肾抉造化之精类鲜遐筭李杜韩柳是已惟白香山在九老中年及八十韦苏州经历三唐几及百岁今先生所享大年居两公伯仲间而其诗品之苍澹文章之真率与两公方驾而驰不知谁当让席者此又公之取于世者尠而天以期颐成公不朽之盛事也可以传矣国子先生司铎吾庠谆谆以育材为务所得奉入以浚百年久淤之泮水既已临发又采形家言崇台杰阁悉还旧观此方士子之去思犹靖江士民之祠先生也先生尝令靖江云 

　　○邢子愿法帖序 

　　余为庶常时馆师田公宗伯病且剧同馆议以一人行者余为请急卒成挂剑之游子愿太仆曾为近体一章推余意气论交自此始已余出春明过德乎子愿驰百里觞余张太学之第曰此地不乏官舫今日乃仙人过耳耳余久卧山中而冯元成时以小草往来燕齐得与子愿谈对两君皆作五君咏谓李本宁王百谷冯元成子愿与余也余愧不能当未有和歌子愿亦复千古今王司封结集其书刻成五卷见寄且所取惟晚年行押尺牍不矜庄而自合者尤为具眼夫子云之玄待知异世林宗之鉴宜取神情岂特翰墨之林一段奇事亦子愿书名满海内非授梨致石之难惟是自谓大好者若水乳和合莫为拈出耳得司封此举如子愿复生俾余闻广陵旧曲真翰墨中一段奇事亦非直翰墨林中一段奇事也嗟叹不足书此以附不朽 

　　○超然堂藁序 

　　曩余读书檇李孙简肃公犹在悬车余耻为游大人不获奉函丈乃吾乡龚黄门为余言孙公天下长者其它懿行甚备抑其谦世无与比盖覩公之一体云而公有子孝廉君自称谦所则所谓或得其骨或得其髓者矣已而更称超然子昔之谦今之超将无同乎左太冲曰郁郁涧底松离离山上苗以彼径寸资荫此百尺条地势使之然繇来非一朝而栁氏家训以奕世席宠为可畏曾不如华门圭窦足自见其所长者盛满之难持如此君简肃肖子孝友天笃画地而蹈鱼鱼雅雅无衡气无慆心庶几万石之有庆建太丘之有二方哉乃其砥砺行业攻苦食淡有寒畯所不能望者故经明获隽物望益起夫杨滇南之博雅近世鲜俦犹为家世所掩以君方之悬矣在易之言谦曰利用征伐天之道其犹张弓乎君之谦也于是乎能超矣君自以世受国恩志在报主非肥遯林薮厌弃缨緌而一切逃之人外者至其辄业以废蓼莪故耳余尝谓丹朱之傲不必如末世凶德当繇轻世肆志不肯以天下为桎梏想当洗耳赴渊之流有此学术而滥觞于庄生横决于稽阮遂以风流放诞为事迹于超而失之莫斯为甚何则不谦故也舜之慎徽禹之克俭尼父赞之曰巍巍乎则超矣君之超然以此请以质诸君之子弘范以为得乃翁心事否 

　　○青藜馆诗集序 

　　唐以诗取士而诗无当于名公卿何则凡诗之工必颛意一行不他迁业与之相终始而后成一家故穷而工则为孟浩然杜甫而不必以诗昌其身也贵而工则为宋之问王维而不必以诗重其人也盖终唐世而称名公卿者贽以谠泌以智三百年无几而曾不能以短篇只语挂于间气英灵诸谈艺之口而曲江庶几焉其相业固鼎姚宋而其诗名亦伯仲储王矣抑何寥寥也夫为名公卿则无所事诗即为诗而令穷工者能傲之以不专于全才何有耶　明兴尊尚经术而不以诗程士惟文学侍从之臣以之为本业然非有兴庆龙池之赓歌明河轻烟之宠异如唐者其迫而后应不过中书省试已耳春明送别已耳皇华纪行已耳且也其官渐贵其去诗渐远石室编摩则又远代言视草则又远讲幄横经则又远至于学士春卿润色天子礼乐之事至繁且巨当是时而欲与词人墨客腐毫刻烛争长于四声五字之间岂惟不暇已耶浒西金齿竟以穷工怀麓钤山遂成绝响离合之故与唐一揆矣君子有遗憾焉少宗伯刘衡野先生以异才奥学冠冕词林周践清途二十余载高文大册播于四方忠言嘉谟动毘　庙社戊戌春首倡伏　阙之议请立　东宫天子虽下　诏切责以此知中外心率奉宸断成羽翼功而先生在南宫所条上诸疏皆凝然独立不茹不吐为羣小侧目世咸以敬舆长源归先生先生虽归海内比之惠州衡山而以出处为世轻重若无敢以诗人词客求先生者先生乃未尝一日而废诗沉酣六代函括三唐色泽高华兴寄萧远内无涸思外无遗象其伯子裒集所为青藜馆集者虽不见先生之全哉要皆极其才情之所诣以穷诗家之变故谓先生为延清摩诘而不得谓先生为敬舆长源而亦不得谓先生以人地重其诗而不得谓先生以文章功业重其诗而亦不得其曲江之流乎自先生之集行而唐以来名公卿所为媿色于诗穷之士者此堪吐气矣先生尝自言杨子云薄雕虫不为而美新文何敢与吾家中垒外戚封事并故目署其馆曰青藜将尚友于古之三益而余心于曲江诸君子者借唐论诗也 

　　○江西乡试录序 

　　臣惟　国家之求士可为勤矣而　累朝今令至皇上乃始大备先时郡国诸生饩于胶庠者尝以二十余年得观辟雍之盛葢发种种短矣皇上采礼官议有非时之贡着为今世世守之先时　国家有大庆典若　皇子生　东宫　册立间一广举额以示特恩皇上采成均议两京益二五十人着为今世世守之先时今京朝官典省试葢其慎也一再举行旋即报罢皇上采科臣议一如两京成事着为今世世守之此三者议如聚讼葢亦有言不便者矣悉格不行且皇上神明独断百司建白非尽得请也顾议及宾兴无弗奉　俞旨者吁俊右文之意懃懃恳恳甚休甚厚岂不千载盛际哉夫　国家之法以简为功以繁为病以纷更为扰惟是兴贤选士自疏而密遇变则通真才辈出靡不繇此乡比之制　累朝更定至皇上大备而又自今岁始今岁其得士乎顾臣何能为役臣东海孤生也遭上拔擢簪笔史馆皇上视朝臣承乏传　册皇上御讲幄臣承乏横经五年所矣皇上居严处深臣未尝得一陪法从惟索长安米是愧若藉衡文以报万一斯臣殚竭驽钝之日也其敢弗勉臣自少时臣父授以江西诸君子之书往岁奉　命封　藩吉府出豫章之境问所为走庐陵南丰道者皆与王程不属末繇涉其山川瞻拜祠下有远想慨然耳若诸士之于欧曾犹水木之有本源云仍之有谱牒也彼其操觚命牍者夫非二先生之绪言余韵也耶臣得受而纵读之录其尤雅驯者上诸　天府即神理绵绵典刑不泯于生平尚友之怀甚惬其又何敢不勉在昔岁戊子司衡江右者臣之房考也兹役也江右人士意且厚望臣曰夫夫也其知人得士能不愧师门否乎臣又何敢不勉虽然臣所勉竭驽钝者挍文耳而臣寔不习于文臣之所习者应主司者也非身为主司者也主司而知文即取之帖括与取之德行道艺无以异葢韩昌黎举欧阳詹曰读其书知于慈孝最隆也文信国对策王应麟知贡举评之曰忠肝贯金石古谊列龟鉴此皆遗其皮肤得其骨髓有神者告之轶常度远矣臣实安能而几以甄识真才敦在三之义乎乃臣有以信之诸士者夫士不自负然后能不负君亲不负君亲然后能不负朋友砥节砺名肩宏任巨士自得之其声光及举主者皆其余也士宁爱其余不借臣以知人知文之誉而本末俱丧徒困臣以所不能非友谊所有臣可幸无罪矣此乡先正若杨文贞以布衣起为名相况苏州以掾史起为名臣彼不阶贤科声实踔绝岂其取士功令十倍草昧而得才逊焉者又安事取　累朝科指纷更之为诸士亦勉乎哉 

　　○素雯斋集序 

　　昌黎论文谓王公大人非性能而好者不易以为是何言与前代无论矣近世若北地关中规摹左史毗陵晋江步武欧曾作者如林是不一族岂必穷而工哉何性能而好者之众也原夫撰造之事以经国为用以涉境为功玄圭乘载禹贡是陈赤舄秉成周官用作五方谣俗每待輶轩之求故府图书岂但闭门之造或江山为助或朋簪胜读故有一行塞垣骨力遂老既游剑外绳削不烦者此其征矣素雯斋集者宪大夫福生吴公之所著也公隽才天授奥学人师皋比多问字之宾通都传杀青之业有日矣迨乎平进王涂郎潜民部尽发金版仰佐玉铉纡衡而谈世务矢笔而进嘉猷摛雕龙炙毂之词折弘羊盐筴之议且请蠲左藏以恤东垂于时羽檄交驰公亦祝庖兼应令严先甲野绝呼庚后事为师前筹必验觉狼居胥之可封而十六卫之可复也至督饷云中纂云纪四卷考经按传援古证今察九塞夷落之情抒帝王万全之策读其书老马皆可识途用其谋天狼不难坐剪非夫膏肓之砭石俭岁之稻粱哉吾尝谓搏综之士弗列于艺苑者束于才也入理之谈弗艳于词家者薾于体也公腹笥渊渟笔铓电掣自子史空玄之学莫不观其会通精于拟议攻其坚而不攻其瑕用其新而不用其故立一义则连环遂解搜一隐则华表先愁如水也因地而异形如雪也值物而赋象故夫骚赋古律之什箴铭记序之文皆得心应手仗境生情体齐梁之绮靡兼燕赵之悲壮东南之美尽在是矣闻公之试宏词科也偶以鲁鱼之误缺然金马之酬当事者至今惜之然勋猷日盛名位日隆阅历日多酝酿日厚藏山之副未见其止騄耳驰于天厩步骤益闲黄流荐于明堂符采倍耀继素雯而行者吾不知其所变化矣不佞昌二纪还朝三都卒业感足音之再聆叹至美之不肴聊弁之简端试以质之知言者 

　　○陶白斋稿序 

　　陶白斋稿者余友章公觐行卷中之什一其弟子敬所手录而挍梓者也何以曰陶白斋者公觐生平雅慕彭泽香山两公故颜其斋以见志即稿中一片瓣香白傅六时顶礼柴桑是已余往同冯咸甫辈结社廌中晨集构经生萟各披赏讫即篝灯限韵人赋诗几章每夜分狂饮狂歌辄抵掌曰此非少陵耶此非长庚耶此非摩诘耶乃公觐奋袂起曰我何如彭泽何如香山其弟子敬乃从旁睨视曰玄宰得当少陵之骨咸甫得当长庚之韵我长公其季孟之间乎而不佞亦何如孟襄阳云尔时俱少年负意气不相下阳浮慕古人谬自誉诩人且侧目呼为狂生而公觐负时名年稍长执牛耳而盟吾党吾党兄事之呼吾党曰狂生庶几尚友古人哉母第若而兄堇堇希陶白两先生尔也公觐且先吾党前茅矣会子敬挍梓成而谓不佞当有言嗟夫非不佞何当有言乃言吾党二三知已社中之繇来乃尔若夫公觐之诗恬澹闲雅类陶旷达豪宕类白则俟知音者若夫公觐神情类两公而色泽象貌有不必尽类两公者则亦俟知者毋谓吾党二三知己汗私所好犹然少年时阳浮慕古人而谬自誉诩尔也 

　　○何士抑居庐集序 

　　吾友何士抑居父丧甚谨尝曰汉原涉有云先人坟墓俭约非孝也乃大治冢舍于鳯凰山之麓宾客会葬如云马踣地悲鸣不得前松栢楸梧俨然林立葢士抑之产半挫而哀思终无穷每当凄霜寒月呼号墓头不忍去间为诗歌文词以纾写之而赓和应酬之章亦复不废则居庐草是也自古丧言无文故东坡居丧谢宾客绝诗文晦翁亦以为知礼而实有不必尔者昔右军诸帖半出于问病吊唁从哀戚中结法所谓泪渍老笔者其书独垂至今古孝子白华之什三百篇不载束晳补之读者终以未见逸诗为恨则又何怪乎士抑之有居庐艹也余有伤弓之痛每置不忍读即读之亦不忍竟然而文词辛酸声气悲婉如哀螀劳雁使人闻而泣下将无清欢之言难拟而愁苦之语易工耶虽然士抑发乎情止乎礼义葢古孝子之遗志也况其言尔雅韶丽卓然可传余职史请授之乐官以次于白华逸篇之后 

　　○沈公路文集序 

　　余往与陶周望论文人之病惟达为甚周望曰阮公咏怀何郁郁奇也余曰岂未见苏门时什乎晋人每谓使我有身后名不如生前一杯酒斯语也用之功名之途则大善不可为著作之林道也彼潘陆沈谢者流得一隹语如下一敌国商一稳字如遇一导师专似癖莽似痴多取似贪不让似怒烈士殉名与夸士死权等不如是何以传不朽乎盖周望恬于进力于古以余为笃论惜其无年而兹又有慨于沈公路也公路家承世美才擅幼清既游竹素之樊亦涉园林之趣性复悁介深居简出不为大人游不悬高门簿其于称诗直酬夙好何悖尊生而广心浩大不遗余力缠绵险韵层累连篇牍发百函箴盈九土諰諰焉尝虑目摄者之当吾前而唇稽者之议吾后也中岁善病身名孰亲然药褁与诗筒杂然并进吐出肝肺　捻断髭须不惟若癖若痴若贪若怒且兼为四愁为八苦而著作之兴迄不衰止谁实迫之坚守恒度乃尔耶籍令公路策足王涂旴衡词垒将其道益广其气益扬送别怀人不止眼前俦侣登高吊古不止封内山川骋妍抽秘着书满家当必有富于兹集者矣斯文人之习气志士之深心乎嗣子谷似博雅绍闻结集授梨传之海内俎豆于孙太白王履吉之间嗟乎公路生矣 

　　○芝山集序 

　　芝山集者丽江世守生白木公之所著也德靖间李何边康杨扢雅道海内向风已东渐西被矣未南暨也自杨用修远戍碧鸡张愈光鸣皋和鹤滇洱诸侯有雪山公者起而应之大历典刑杜陵膏稪宛然肖也时则翰墨之场进荒服而上国化鬼方而神州丝视染金视铸岂不信哉三传而为生白公承雪山之绪而益恢弘之以忠勤报国以止足禔躬祖砚可思书种方茂枕经藉史与寒畯争劳抽秘骋妍即词人寡和今其集具在张宗伯称其清新俊逸澹宕精深周学士称其触景情生木高调雅庶几钟爃之定评玄晏之笃论矣乃余读公集而更有异焉夫用修虽博综四部而内典诸书取材犹俭李于鳞自谓秦汉以后弃之若遗纵旁引竺轧秪收绮语求如唐之梁补阙宋之苏端明无有也其视公寒山和诗及偈颂俪语皆盘旋了义皈向大乘作频伽玅音具贝多本色且不废小果不住无为岂直文人慧业隐然开士宿根葢染则犹是也为六铢之天衣铸则犹是也为八琏之法物有进于诗若文者矣宜其脱屣轩裳而独游埃壒之表也丽江去吴万里公间关遣使以序见属感交道之有神叹豪杰之无待聊书此以附尔史公之末简云 

　　○消暍集序 

　　品诗者莫不艳灵运而高渊明渊明之咏荆轲一似为谢客耶子房奋而仲连耻谈何容易是向者鲁勾践所叱也乃桃源托于避秦义熙不书甲子脉脉乎黍离之悲过于秦庭哭斯亦剑术之精者已澄江夏茂卿今之柴桑翁也毘山之隐四十余年太夫人在不敢以身许人固矣太夫人以天年终而蓼莪衘痛誓墓益坚世莫能窥其际迨夫大珰扇虚江左诸贤畴昔所兄事茂卿师事茂卿者不能以身体发肤还之所受而始知坚卧之孝与鬼神合其吉凶故以遗荣尽陶公而以孺慕尽茂卿者皆目睫论也两君子出处之际一如闲云一如介石一如连林之独树一如在谷之幽兰而间有小异不害为善学者博极羣书穷探幽眇而不必不求深解也礼法自将出言必雅而不必酣歌恕醉也缁衣好笃求友情敦问奇之客日进倒屣之礼有加而不必息交绝游也万卷可遣良玉必琢雍穆之范在躬弦诵之声在室而不必五男任运也藉令生同时居同地则把臂入林不再屈指矣史家独行文苑传每不相兼盖忠孝名贤踞百行之上游见谓撰造亦细事又或束于才情困于物务即已遵途未能登极而茂卿性灵与日力足订千秋之业专精靡他美成在久其文则可信可传其诗则可兴可怨忠□之篇南史笔楚臣些郁勃恢奇助宣名教颜光禄之五君咏杜少陵之八哀诗皆在酝酿中此可以知茂卿矣集名消暍试快读数过当有甘露醴泉从舌本间溢出不觉躁心之释者 

　　○诒美堂集序 

　　昔刘邵人物志以平淡为君德撰造之家有潜行众玅之中独立万物之表者淡是也世之作者极其才情之变可以无所不能而大雅平淡关乎神明非名心薄而世味浅者终莫能近焉谈何容易出师二表表里伊训归去来辞羽翼国风此皆无门无径质任自然是之谓淡乃武侯之明志靖节之养真者何物岂澄练之力乎六代之衰失其解矣大都人巧虽饶天真多覆宫商虽叶累黍或乖思涸故取续鳬之长肤清故假靓妆之媚或气尽语竭如临大敌而神不完或贪多务得如列市肆而韵不远乌覩所谓立言之君乎京兆耳刘祝先生覃精艺苑垂四十年方其壮岁登　朝为时曾几即依亲子舍衡泌栖迟菽水之余翰墨间作神皇帝嘉其纯孝起之田间洊历华要即不必种桑八百株辞官八十日而身立四虚神游八极东山之志始终不渝故其撰造皆肖心而出即规摩西京出入王谢兼词人之长犹其剩技惟是冲夷其度苍劲其骨游乎自然之途而化其镕裁之迹则文品之最真者先生有焉近代名家此秘鲜覩矣语曰穷则变变则通自隆万以来历下琅琊悬衡天下横诋前人几无余地滔滔末流且过其历一二君子有意挽之乃盘盎之水不能起粘天之波祗为河伯所笑先生之集出而谈艺者有所折衷焉变之此为时矣余且奉研削以从不自知其才之尽也 

　　○睢阳人物志序 

　　睢阳人物志者刘文学瓉所撰次也自元勋大臣至节妇为凡例者十有九盖本其祖参知公之绪而咨询润色积有岁年卒成未竟之志斯已勤矣杀青既竟以一帙视余属弁其首忆余承乏史局西蜀陈文宪公疏修正史诏求遗书遗书大出而郡乘之可采者惟徐大宗伯学谟所修楚志余皆悠悠耳神祖晚年臣下章奏十九留中独山阴贡士王应遴修志两疏皆下所司应遴待诏阙下即授中舍于一统志之外几增过半会有实录之役其议遂寝及余副春卿领总裁事海内书籍益复集于礼部发而观之如大官之馔品味虽广无当郇厨求如古之先贤志耆旧传足备金匮石室之旁搜者无几也假令郡国所在有刘文学之善着书将错综人物彬炳琬琰者在在睢阳岂非史家取材之一快耶文学之言曰此邦名巨盟带砺而铭金石者世宜无不知惟是闾巷布衣闺帏茕□苦一世而敦行甘九死以殉节有子将月旦之所不闻士元风励之所未收者吾是以表其微过于表其显识其小过于识其大嗟乎文学之用心乃尔庶几美人伦厚风俗之纲要也其所禆益宁史哉宁史哉 

　　○漕抚奏议序 

　　宋时韩魏公名德之盛在希文永叔右而魏公自言生平未尝以胆许人胆之为言孙思邈以前固未着也抑曾之大勇孟之浩气非圣贤之胆乎遗大投艰非胆不任当机应变非胆不决建威销萌非胆不振古社稷臣见理明造事审意所谓可即赴以全力遗宠辱忘赞毁独往独来独断独行虽有樗里不及回智虽有鬼谷不及造次非夫骨刚而气完孰当此者乎今大司徒宪葵王公其人已公自为仪曹郎已引义直谏力争建储不惮九死神祖鉴其精忠国本遂定天下壮之既繇卿寺领节钺开幕府畿南文武具宜不名一器三辅重地屹焉长城会淮抚衡阳陈公予告归公用廷推受特简总漕事则七省将吏闻畿南之风烈禀约束惟谨若李临淮入子仪之军旌旗一变葢陈公之政用简公之政用肃云是时淮北荐饥中使四出加以辽师失律奸人生心飞刍发粟征兵航海事有至难十倍往昔公观其窽会屡上封章如请澄汰请蠲赈请宽宗狱请抑珰横请复漕规请罢海运诸所条陈更仆不数而与当事往复不难十反谓明主可以理喻善人能受尽言宁直无婉宁方无圆为洞辟之门不为旁出之窦为离弦之矢不为处后之錞为九四之龙不为两端之鼠为上殿之虎不为辕下之驹虽批鳞齿马足为难端裭墨惩贪谁非怨府稍一顾瞻辄生回互公孤忠自信百虑皆祛竟收获上信友之效有如魏公同世不以胆许公谁许哉吾闻神祖时数以军国重事　命九列大臣杂议于廷既咸造相顾嘿然莫适先发此皆国之典刑明而习于事者岂汶汶无成筭哉则宠辱赞毁柴其中而刚大之气隐也继自今所谓建必然之画以破循默之陋者有稚圭在矣昔魏公命其子忠彦集谏草七十篇分为三卷曰庶几彰吾君从谏之美且为后事师乎公之锓奏议意亦如此 

　　○榆林杜日章三教逸史序 

　　榆林杜冠军自榆阳一再寓书于鄂曰吾三教逸史也多病息机坐进此道矣愿子为我精言之余睹冠军之多癖也抑冠军无乃非情语乎哉夫达人所以觉世者词人未尝过而问也彼毕力穷年呕肝刻肾片言轻诋白刄相仇亦大为名所愚矣虽然不朽盛事以巧成以愚入使其名心一解即五霸之所争犹傲然不屑于著述何有焉为邹鲁言者曰诗赋小道也为苦县言者曰名与身孰亲也为竺干言者曰绮语业也各有所遗则各有所立所遗者能令人意尽所立者能令人业迁则晋之江左是已逍遥往复酬难百出支许之玄大畅也而潘陆之业中衰矣风雅陆沉将无达之为助耶吾闻冠军之先有征南者好左氏学世比之马癖钱癖又三百年为少陵有佳句癖自谓语不骜人死不休夫冠军之病亦若此矣冠军其亦以两君子之癖为病乎非耶不以为病则安取而以三教之微言为药譬如猛士赴敌一鼓作气不巨鹿之天地震动则不快不昆阳之虎豹股栗则不快而倏焉引桐练丝求所谓广陵之曲者非其伦矣冠军而为儒将为侠客为名士为幽人吾无所不与而未以三教史许者知其沾沾于二祖之癖而未肯解也有代冠军折余者子言晋事则渊明非晋人乎桃源莲社讵必降诗格也子何不少自为地余不能应 

　　○程氏墨苑序 

　　物之可传者若三代之鼎彛籕之鼓欧之剑斯之玺何之瓦宋之陶与研皆托于金玉土石之殊质以久存于世而世亦处之于藏与玩之间惟墨不然其试之也如吹竽必一一而吹之其既用也如噉蔗至委而不厌其密移也如火消膏而不知其成功也如春蚕之作茧而归于乌有以速朽之材当必磨之会几无寿类矣而李廷珪以久特闻当是时以德寿重华两宫之购仅得一笏其收名定价与历代重器埒而胶煤茎草之寿亦可以销金玉而铄土石者岂不诚尤物也哉虽然吾以廷厓者利于墨亡而无利于墨存也墨亡则虚无之乡较量不到如梁鹄之书弗兴之画形模永绝名字独行耳其何赖于墨存吾闻廷珪之后有蒲氏之墨有赵氏之墨林氏之墨叶氏之墨皆与之相及而所谓一点如漆百年如石者独以归廷珪他人无称也则赏鉴之家有揭竿而先之者矣今程氏之墨满天下同能者宜悉力而与之角乃数年来不闻有超乘而先者即诸公詶赠以为横绝四海不减奚超矣百年以后无君房而有君房之墨千年以后无君房之墨而有君房之名吾于何乎知之于当世之赏会乎知之君房其无改玉也哉君房曾有所不释方氏而欲穷其伎故殚精于此以一丸塞其关男子不具刚肠但可悠悠视息何成一事君房有心人也哉其墨之传也以此君房游吾郡无他过从独索余试墨是日池水尽墨而余为作墨苑序 

　　○人日后序 

　　翰墨之事良工苦心未尝敢以耗气应也其尤精者或以醉或以梦或以病游戏神通无所不可何必神怡气王造物乃完哉世传张旭号草圣饮酒数斗以头濡墨纵书壁上凄风急雨观者叹愕王子安为文每磨墨数升蒙被而卧熟睡而起词不加点若有鬼神此皆得诸笔墨蹊径之外者今观察王先生当人日病不饮酒莫廷韩令以内府良药辄据枕作诗二十余章谢之皆风骚鼓吹也乃与彼二子鼎足立矣先生性高简恬淡构百尺楼绝尘表有遗世之意更自称九霞子今读其诗黄庭内景之微言多有存者夫先生既已为飧霞人矣宁俟内府之药足起其泉石之膏肓哉藉有烦疴之士披览是诗五内清凉不啻饮上池水然则先生病与非耶是又进于诗者 

　　○袁伯应诗集序 

　　客岁重九余既为袁公伯应制义小引以专门名家相朂矣今秋伯应自睢阳寄近体诗一帙亦以重九至且属余序余与伯应尊公少司马同举于兰阳陆先生之门司马居恒授余教儿法曰伯乐相千里马而教其子相国马以为千里马不常即善相无所用之如伯应之好称诗无乃非司马公意乎虽然时至事起何可执也盖隆万之间士子尺寸功令宋人注疏之外一步不窥二十年来破觚为圆浸淫广肆子史空玄旁逮稗官小说无一不为帖括用者若以诗之才情而为文吾知其俛拾青紫无疑也且夫以制举义论瞿王登坛信阳北地曾不得方驾非才不敌拘于时束于制也假令今有李何降格而为制义过都历块绝尘而奔岂顾问哉司马公海市诸什所谓清新开府又建威消萌声震大荒之外世故有文武具宜者何恠伯应之以制义兼称诗也若伯应之诗郁郁唐人世有钟嵘自能鉴定无所俟余评矣 

　　门人徐士竑 
　　许　经阅 
　　容台文集卷之一终 

　　●容台文集卷之二 

　　华亭董其昌着　冢孙庭辑 

　　序（二） 

　　◆序（二） 

　　期赠篇序 
　　樾馆诗选序 
　　凤凰山房稿序 
　　赵升之制义序 
　　俞彦直文稿序 
　　金伯发稿序 
　　戏鸿堂藁自序（即复赵公益书） 
　　源远流长诗册序 
　　吕氏族谱序 
　　马宪副崇祀录序 
　　吴伯实遗事后序 
　　志报录序 
　　屠孺人传序 
　　少司徒方采山公九十寿序 
　　贺侍御达泉张公八十序 
　　封太史见峯张翁八十序 
　　封观察袁颐庵七十寿序 
　　唐太公无怀八十寿序 
　　封大理寺正杨澄宇公八十寿序 
　　封御史左太公寿序 
　　楚魏碧山太公暨胡恭人七十阶寿序 
　　汪隐君继环五十偕寿序 
　　宫保东宁伯寿母百庆录序 
　　寿陈征君元配卫孺人六十叙 
　　寿节妇董母李孺人五十序 
　　程母戴孺人五十寿序 
　　寿汪母八十初度序 

　　○期赠篇序 

　　期赠篇者吾党为陆伯生六十赠言也百年曰期六十亦称期吾谓伯生得称百年期也凡词人之年不数甲子昔老氏着不亡之寿太易贵可久之业客养之躯贤愚同尽惟言立而名成则与天地絜筭而日月齐光伯生其人矣夫大年之不必兼小年往往是也前代勿论　国朝词人如高子业何大复徐昌谷皆不及下寿顾其名则所谓彭祖为天者虽然使骐骥而展十程之力梧槚而长参天之干笔与年俱老智以耄逾练是三子者即西京盛唐诸名家不足匹也伯生乃兼得之矣其苦心刻肾一似拂卫生之经其抉指凿窍一似犯造物之忌而神理殊超容颜弥泽其诗文翰墨则六十化矣而其人乃始壮也顷者方括赤县之内山经地志萃为一编曰吾自此褁吾足矣吾不户而行天下矣庶几达人有道者乎余谓伯生得称百年期以此忆余弱冠时尝与陈太史伯求论天下士太史至伯生则曰夫夫所谓自致青云者非附青云而名者也伯求已千古矣而其悬记之语伯生竟能不媿葢自琅琊好以名宠后进二十年来吴中谈萟之士无弗伏轼结靷走娄江道者琅邪又数以言擢伯生伯生游道甚广独卷其业不以一剌进已而琅琊赏誉之士各自以其所诣受名不以有琅琊故重而伯生乃以无琅琊故益重也伯求可谓知人矣余故采其言附于期赠篇中且以贻长公道冲使识世交之谊焉若余之所欲言者诸士大夫先之矣言正矣余无以加矣 

　　○樾馆诗选序 

　　汉武帝房中乐府取唐山夫人所进十五章当时枚马在廷岂无隽响曾不以被管弦而摐金石抑何鉴裁之超也文君以白头吟少许胜长门赋多多许故相如心死倦游不复走茂陵道良以远山之黛每与时徂而才情丽藻千载不化彼宋玉陈王之赋摹艳质而遗修能未为具眼矣当今闺秀作者不得不推艹衣道人观其新集如贻桐汭五言古四篇绰有韦司直之古淡而代陶琴代庄蝶等命篇亦复独创大都闺秀之诗虽饶于才致而俭于取境未有若道人之凿空者岂直缘情绮靡为宛转之歌十离之什已耶吾又闻道人竖精进幢被忍辱铠师月上而友南岳不欲仅以诗人传何论唐山文君吾过矣吾过矣 

　　○凤凰山房稿序 

　　举业之变至今极矣未有知其繇来者也葢自宋元佑中程苏为洛蜀之争后百余年考亭出而程学胜又三百年姚江王伯安出而苏学复胜姚江非尝主苏学也海内学者非尽读苏氏之书为苏氏之文也不主苏学而解粘去縳合于苏氏之学不读苏氏书而所嗜庄贾释禅即子瞻所读之书不作苏氏文而虚恢谐谑澜翻变化蒙童小子齿颊笔端往往得之所谓有大力者负之而趋虽朝□功□莫能挽也嘉隆间有归熙甫者庶几豪杰之士观其所著古文前非李何后非晋江毘陵卓然自为一家之书时人不具眼稍为王李所掩终当行于异世今亦如岷江之滥觞矣熙甫于举业亦自奇主司以意求之常误收他人为举首云余友何士抑其蚤成名数见困悬书满海内主司收而复失之无一弗类熙甫者第熙甫自据甚坚不能迁业士抑才多而体备无所不变化是为异耳士抑阡其先公于凤凰山之原即依山筑室绝迹城市着书其中曰凤凰山房稿虽极瑰奇哉而王唐矩矱森然故在也殆神化至耶士抑于当世闻人裰科之作少所可意余尝谓之日此事自有主者政繇坡公为政耳君能夺其帜乎吾请从壁上观战因读凤凰山房稿理此语弁之 

　　○赵升之制义序 

　　严羽卿借禅论诗余亦借禅论文三十年前为赵公益拈洞山宗旨王唐以来此秘未覩公益大有悟入时方弱冠游长安未婚对也归而试于有司倾其曹偶能已见于时然不肯竟学饮酒赋诗居然作达余询其故日有呱呱者可以付先生衣钵耳盖谓升之也余既久不谈艺而友人言公益课子绵密无晷刻宽假升之嗜书自其天性不知人间有可萦念事其为文机神纵宕绝尘而奔于余所论宛转关生无复遗恨笔铓煜煜光焰万丈视余为一灼之火矣兹锲行卷公益独以渊源所存属余弁首余戏评之曰公益如愚公凿山以待其子升之如大令学书欲胜其父王幼度闻而笑曰三十年窠臼不虞抓倒禅床乎 

　　○俞彦直文稿序 

　　往闻之先辈云岭南廖同野为孝廉时以行卷谒吾乡陆文裕公公谓之曰贤曾读西厢伯喈否廖博雅自命不读非圣书颇讶其语不伦又经月后复以行卷谒公公曰尚未读二传奇何也廖始异其语归而读之又经月文裕见其文曰惜也落第二矣蚤读之可作会举首今失之矣又江西万枫潭为孝廉时间业唐荆川先生先生命题令作制举义万一再呈卷先生皆不观万不得其故至于三先生始以笔批抹惟赏其后段语则皆一再呈者所未措思也万始大服两公之品骘何异许负之相人索紞之圆梦求之今世不可复得而余之爽鉴于俞彦直尤甚盖十五年前已号于人曰是当俛拾青紫不意甲子始发北闱又落羽归也乃余不以一蹷为彦直惜而反以为彦直幸曰尤物故在耳使彦直如廖公为主帅所录则无及矣且夫五都之肆一物不储或屈于三家之村追风之足且行且息则十程驽马先之吾视彦直之文心益深文气益壮其所著制举义有宏肆剽疾鬼起鹘落者有虚和淡泊餐霞吸露者有激昂震厉剑拔弩张者有高华沉重四瑚八琏者而又衷以游道之见闻助以江山之悲壮其在都下所造请往来者为理朵为经济为剑侠为空玄皆在彀中而皆收之以为文用则余之素奇彦直者必有一詶而且藉彦直以为余爽鉴解嘲也因其授梓诸篇而弁诸简端 

　　○金伯发稿序 

　　陆文定公述为诸生时学使者裁庵杨公之试士也尝檄属吏茅鹿门沈青霞第其甲乙试事既竣觞之公署沈曰是役也得会举首以酬明公之苦心则大善不知其人安在杨公曰有之一在华亭一在常熟沈复询其名杨以某某对沈公曰其地是矣而其人则非徐以陆瞿两公之名对世知青霞之忠节不知其深于文也又家侄少宗伯幼海述赵方泉学使己酉试事竣入南都唐荆川先生访之坐次询赵曰解元当属何士赵公曰解元有之邵圭洁孙楼钱有威张大韶足当之唐公曰解元一人耳安得四徐曰舍侄一麐颇近之赵据甲乙考次则所众人蓄者已而亦验因叹沈公之鉴栽精矣乃当时主司一一与之合符又何难也今士子一受嗤于拙目辄不能自信又何能信主司往往迁业以迎时宜受灭裂之报矣顷台使奉诏选六郡之士充贡籍而以吾郡金伯发为冠军何必减青霞之厚望而伯发于此道专精靡他陈言刬尽过此以往主持　廷试与棘闱者怕承明著作之英与殿学宫端之望伯发率其恒度俛而拾尤物以酬知己可必矣余以谈萟日远且不蓄笔研请以此壮其行色 

　　○戏鸿堂藁自序 【 即复赵公益书】 

　　仆于举子业本无深解徒以曩时读书于莫中江先生家塾先生数举毘陵绪言指示同学颇有省入少年盛气不耐专习荏苒十五年业亦屡变至岁丙戌读曹洞语录偏正宾主互换伤触之旨遂稍悟文章宗趣因以师门议论与先辈手笔印之无不合者乃知往时着撰徒费年月当是时苐能多作百首庶几成章扰扰行役惜未究竟而旧稿亦从此敝菷视之听其散轶不复理矣自余游长安客每持余刻稿相质无弗赝者而里中有订赝录赝者不免焉因用自愧使吾文如钱王诸大家即暗中摸索当可了了何至难鉴定乃尔不谓足下苦心能涤除至尽如此集者自可不须序序大都谀语耳海内具眼者多何必以谀语先之愿足下并破此窠臼异时足下三都赋就亦视此榜样终不借誉于玄晏也 

　　○源远流长诗册序 

　　郡侯浚源詹公为三衢名阀兄弟并守大郡以卓异竞爽其先世多有闻人第言其近者如侯之祖星子公考司城公行谊政绩皆征信史氏副在石室有足传者侯辑一编曰余庆录郡之士大夫作为诗謌烂然成帙余受而读之其大指谓詹氏百年树德而钟美于后人若执劵以要于天其应不爽饮不尽尊以遗子孙则食报之说也又曰詹氏星子公以来世载其德日引月长典型在近谋室则获父兄之教不肃而成重贤迭肖匪颛徼佑于冥冥者则贻谋之说也词止矣不佞昌复何能为役乃不佞有解于列子之言愚公也愚公者聚族而撤太行之麓智叟迂之愚公曰吾力知不办是虽然吾有子子有孙孙又生子子复生孙吾子孙日增而山不加益善哉乎列子之寓言也夫忠臣孝子其意愿宁有量哉所愿者无穷所乘者有待则有累世而克究者矣星子公暨司城公皆廉平不苛为古遗爱惟其营绪未毕而侯之兄弟乃始以二千石起家若偿其不尽之志者即繇是日跻显融要以丰本固基自亲民始三世一辙非偶然也昔于掾之不谳也凡一再传廷尉以不冤着声夫阴德有后则既可高门而俟矣官何必廷尉哉葢于公之始愿固尔请以此佐士大夫之论可乎忆不佞取道三衢衢之人为言侯内行之备也孝哉事嫡母绝不异所生侯有长子而三衢人若弗闻也者繇其以兄子为家督也亦足发明詹氏之家法矣法得并书之 

　　○吕氏族谱序 

　　三代之宗法至唐犹有存者重门第也自石晋以后中华有左袵而崔卢颜柳诸着姓散处五方不复可属于是宗法益废虽然宗法废矣而所谓夺宗者岂尽废哉范希文欧阳永叔是已读希文谢表引朱家张禄以写其门阀之流离既可叹矣而先忧后乐之事业殊绝一代推其禄入为义田以赡其宗而范氏之子孙一在洛阳一在吴中振振绵绵至今甲天下读永叔陇冈阡表茕茕藐孤奉□母画荻之教非乔门明甚而以犯颜敢谏为忠以救时行道为贤摛其雄笔作为家乘贯珠舒锦云汉为章而庐陵之欧至今甲江西然则记云尊祖故敬宗敬宗故收族者视其三不朽何如耳何必着姓又何必以宗子重哉今少司徒御史大夫吕公之族谱其义例一凖于迁史若世系之繁而不杂取诸年表家传之广而能严取诸世家话敕之详而谨取诸策文大传之赡而核取诸列传祖祢之潜德烁懿神照如生宗支之细行片长甄收必尽以至女师妇顺又仿刘向范晔之凡例而为立传以补史迁之未及与永叔所著同不朽矣抑公之服官谏垣与希文同视师秦塞与希文同或颂四贤或惊一范绩效已著者弗复论兹冲圣鉴知?以天下咽喉东南半壁公绸缪乘土建威消萌克壮文武之猷益酬孝友之志是谱也旗常钟鼎以耀之天球弘璧以传之公家师尚父之世业在无问宋事矣 

　　○马宪副崇祀录序 

　　岁在乙巳余以挍士至于鼎州鼎无真守而摄守者为言前守马公之贤此方士民去后益见思也又八年而吾郡别驾马公以廉善着询其家世则鼎守即公之尊人云公暇日手一编示余曰此先大夫祀于学宫之公牍也余披诵之马公非独循吏且为贞夫为修士所称独行君子不愧衾枕者而俎豆于先贤自司马子长以来与公而五又何严也严则核核则重矣嗟乎表乡之贤杂则养之庠殁则祭之社所关风化非渺也乃鸣珂之里吹竽多滥有司以此其临子孙以此干蛊使秬鬯无色江苹蒙耻今之祀典能如关西之祀公者有几哉公虽已社于乡而遗爱在鼎鼎之士民必有如桐乡之祠朱邑者生于秦仕于楚皆尸而祝之社而稷之亦可慰于九京也已别驾公绍承家训处脂膏不自润如胡质陈寔父子而清皆畏知卿不惭长若考作室厥子乃肯构者乎 

　　○吴伯实遗事后序 

　　中舍吴德聚为其伯氏修身后名也征言于闻人几遍海内伯实为不亡矣仲虚没而仲虚之子犹以未究厥考之志为憾于是走云间请陈征君仲醇为传而属不佞题其末简余方有入闽之辙伯实懿行具征君传中无庸理前语重以漫衍矣顾读征君传于两君相友爱三致意焉且夫弟弗恭厥兄兄弗友于弟岂非以利哉悬鹑藿食形影相依列鼎连阡阋墙斯起财之所处争之所生孝弟之所繇衰也伯实与伸虚皆有声太学倾海内贤豪然伯实不难以贾而佐仲之儒伯实有西河之泣闻仲虚得雄即破涕为笑此殆神情所发非象恭免取者不谓程卓之家居有田薛也新都多素封饶为节侠事藉令百里诵德千里诵义而一门雍穆未之有闻安所称仁义之附耶故世有知伯实之风者在此不在彼即他懿行可槩矣 

　　○志报录序 

　　人言妇人之贤不着于阃外而自古之贤妇人厥有称者范史蔚宗特为列传使与名臣良将逸士鸿儒并传不朽妇道果不在于湮灭无称也第其所称必有奇节伟行而所谓奇节伟行者大都生不辰而罹世难崩城哭市举其一隅矣假令平居而履顺何从有令名乎繇斯而言虽谓妇人之贤不着阃外可也董生曰余诵诗至鸡鸣之三章观其妇人所以朂其君子者在亲贤敬士而至于捐珥问佩之殷至乃圣人录之以劝妇顺而存教于来世此岂有非常之事哉不可以论当世之贤妇人乎钦甫徐君之配陆孺人之贤余不能知而知徐君有日矣君起家贵冑自其弱冠固已屏去狗马声色之娱严事各宿寓情经史称佳公子矣比其先公捐宾客君家道渐中落而君先后太夫人朝夕之奉下及应供门第之纷慁尝绰有余闲不知所自顾徧交国中之贤豪与之欣赏奇又扬搉雅道即国中所称贤豪之士揣而知其为君友也问君所以则皆孺人之助无论捐珥问佩又身持君之门第俾君不顾于内而并力于贤人君子可不谓尤难哉孺人殁矣于是君以所来吊且祭者列叙其人勒而成书曰使三藐孤知报乎余以谓凶唁死吊人道之常而厚之符也于孺人则无与惟是披览斯编者见君之所交皆魁人名士高流胜辈足发明君之多贤友而用以知孺人之助则孺人之贤将于是着异日职管彤之笔者其有取乎尔此则君之所谓报乎余家侄原正君之甥也君方鼓盆而家侄病卧欲有论着未能也俄而家侄长逝余义益不可辞不文聊序之嗟乎使家侄不死其有以道扬孺人之徽言懿行也哉 

　　○屠孺人传序 

　　老子曰正言若反左氏曰违而道妇事姑如子事父一也惟以室无勃蹊唇无相稽而已乎则媚子谐臣皆忠孝所收矣必不其然以余观于屠孺人所为成其姑之贤者何其晓解大义也先是子上早世徐夫人抱遗孤授之书多六朝丽语余见长公年八岁次公六岁皆美秀而文出言必雅有词人之致及徐夫人殁孺人所以训两孤者去其抽黄对白而为纡青拾紫之业二孤是以一出而游子衿间试辄先其曹偶向使守绪言而不变则二孤固词人也不乃近于屠龙技乎长倩与范夫人相庄如宾落落熊梦夫人常肴姬姜以进长倩以为伤于恩而薄于厚不甚昵就也竟夫人之世不育夫人殁而后宫之宠始盛一旦得雄当中分两孤之贻而孺人所以奉诸姬者益有恩意若曰先姑广嗣之志我其代终焉呜呼春秋莒鄫之书诗人小星之咏非通经学古者知此乎葢孺人为康僖公之孙康僖公闺门雍睦阃教严整女自屠出者皆为女师为节烈而孺人其尤著者也孺人今年四十以公家之旌则未及以子姓之奉觞上寿则不忍御曰我未亡人也不必讳亡如有所谓生圹志者受而藏之足矣长倩是以悲其志而叙之而余特表其大者以补长倩之逸如此余于孺人之考思韦君同出于汪先生之门汪与长倩同门戊子之冬四人者时时征逐辇下子上类交若之着膝而余以为近彦辅之玉润是以缔姻好余因言婚店老人又作彤管编信史也是为两孤序之 

　　○少司徒方采山公九十寿序 

　　闻之论语谶曰尧游首山观河渚乃有五老游河渚间为昴星之精世纪曰尧治天下大和景星曜于天甘露降于地朱草生于郊鳯凰止于庭嘉禾孳于亩醴泉涌于山大抵皆寓言也极治之世则朝有纯德之臣野有不二之老是为王者永年之符故诸福之物难致之祥无大是者诗称岳神骚喻芳草推此类也尧之瑞史不胜书即河渚五人者莫知其谁乎非进而咎繇稷契诸臣则退而被衣啮缺子州支父之流耶且夫虞夏商周之盛未有遗年者也天子亲袒割执爵而献老更有廵狩之事则就而见九十者亦曰其有能稽谋自天岂其山泽之臞有鲐其背而自勤万乘为今天子久道成化和气翔洽盖亦有承命之符者四齐得其一则有若海豊冢宰杨公楚得其一则有若御史大夫蒲圻谢公吴得其二则有若大司徒石埭毕公少司徒新安方公此四老者皆九十岁矣天子采郡国议以玺书问旧臣无恙皇华之使束帛加璧贲相望于域中然功令以列爵为等于新都若有待者海内犹未慊焉曰此四皓也而宪老之典故不足公所乎董子曰是何以知方公方公者持盈者也嘉绩多于先朝止足坚于末路典型树于乡闾风采闻于朝陛是皆与三公者同虽然三公者名位已极而可益也公名位未极而不可益也公通籍时分宜为相饵之以巍科而不得困之以簿领而不得天下以此高公之识冢宰操热柄舍人子张甚郡国吏事之甘公一裁以礼厨传干糇平平耳失冢宰欢镌一秩公不为意动天下以此服公之执江陵引民誉以自附而不能先也公在南都竿牍绝于辇毂落落穆穆枯朽自堕失相臣欢五请而得谢政天下以此重公之品有其摧之气乃益增有其炼之节乃益明故四公均之完人而公之磊轲特着将其阅世险夷异乎公少而苦吟白首不倦三朝以来作者四起公自坚壁垒不与俱波心无乱营美成在久公今开九袠计公攻诗之日且七十年诗人之历未有过者惟韦应物近之上自天宝下至元和绵历三唐才不可尽大雅君子千载比肩矣以纯德不二则如彼以气节文章则如此此之谓不朽不朽之道国爵并焉不轩冕而贵不华衮而荣易曰谦尊而光光之章彻也而谦复为满繇斯以谈公何所藉殊数矣忆余为庶常祖饯海丰出春明角巾尘尾如昨日事石埭八十悬孤有授简于予以佐兕醪者公读之以为知言及余视学三楚下教邑中录蒲圻公孙充博士籍曰非尊齿也奖恬也乃兹以汪君之请颂方公余生也晚遂得论交四公间矣非际休明曷纪人瑞哉 

　　○贺侍御达泉张公八十序 

　　余以万历丙申持节封吉藩浮江东归阻风石钟山下时湖口令谒余称侍御张公达泉者今之东方生也盍访诸余使候吏挟剌通谒公出而肃客若有夙好者造膝数语不知席之前也公时年七十有一其颜如酡神气勃勃步履矫捷或曰修容成氏之术公亦不让不习至问其多男则是年有梦熊之祥者凡三四矣余少而学道乃学所闻若黍珠河车规中肘后金鼎玉液之秘叩公愿知所裁公曰否否独黄庭闭子精路可长活一语从事有日耳语曰巧者不过习者之门吾二十余而登朝三十而弃官四十而术成术成而端志一行耳目不旁漏精神不乱营者又凡三十年以有今日也凡子之所言者巧也非习也子而为我则不能吾而事子亦败矣余洒然异之道出池阳客有知余自公来者曰侍御觞子乎余曰然又曰侍御亦用家乐歌舞为燕乎余曰无之容曰然则侍御下客子耳余应曰侍御不以我为彭宣而庄事我也此故不足吾所乎自是数迹公事于海内之知公者今年四月公寿八十矣公之姻家许使君先期征余言为公祝余实重公微使君请固将有言也公生于江右江右士大夫皆斤斤墨守程朱氏学于达生之旨大有径廷焉即知公者见谓解徽缠外形骸自适其适云耳余闻公绣斧按浙在肃皇乙卯丙辰之间时制府胡公方特其功高宠盛目无直指每有公燕佯为酒狂今壮士席上舞剑或缚材官当筵贯耳且声言手刄之直指为罢欢厥明折节请罪直指颠倒于机穽中多所易侮公年少寡言正色既受事风棱肃然胡公大见严惮终公之任浙不闻制府中酒如故时繇公气吞之也使究公之用是不当胜胡公耶公之乡有媚津要托于闻人之戮者公每持论鄙不齿曰吾遭时太平比封君秩不能敝衣粝食废后房丝肉自苦亦何至为得罪名教也公之雄才直气此窥一斑矣然则直以公为达生者是与非耶善乎夏侯太初之言东方生也以浊世不可以富贵也故薄游以取位苟出不可以直道也故颉顽以傲世傲世不可以垂训也故正谏以明节洁其道而混其迹清其质而浊其文非公孰能当此者公亦岁星精耶八十犹始壮也而奚足以为张公寿吾又闻至人与道转化不主故常继自今公且进久视而为超生游恬淡之园证离微之奥有望真人之气者曰湖口有河上公柱下史也则余不得穷其际矣 

　　○封太史见峯张翁八十序 

　　祝觞之有辞也亦犹诗骚之遗乎有天道焉有地道焉有人道焉恒升者殽于天冈陵者纪于地松乔者稽于人三者备矣谓之善祷其昌非曰能之间为长者効兹张太公八十寿而不任觞语也盖公之寿道多矣请重以漫衍而几其或中乎余闻之天官书曰东璧二星主天下之文又云进贤一星在平道西太微垣东其星明而润主贤人对策白云气入进贤贤相出太公有子君一以贤良对策为天下第一文章行业冠冕承明著作之贤其象耶文皇帝抡方闻之士读中秘凡二十有八人二十有八人者应列星之数也则公之甥钱稚文又裒然为庶常首若斯者千里得之犹为比肩历纪得之已为希觏况二贤竞爽七载相望金鼎玉铉属毛离里者哉公之子壻钱肇阳出为循吏退明圣学物色隐隐动少微间而公之子若甥重贤迭肖弓肴叶于太史聚星之占者公其岁星精耶此或可以为公寿乎而未既也公之先为东海公始卜兆于鳯山其繇曰鳯皇于飞和鸣锵锵三世之后莫之与京再传而为黄门为侍御虽皆民誉犹若弗克当者至于公而士之子为士耳百年不飞一飞冲天百年不鸣一鸣惊人自君一出而鳯山为我明之高冈张氏之韦杜坊矣鳯山以西为天马山居于兑位兑为少女故公之甥家实成其宅相今天子惟吉士用亦何啻武皇歌天马来耶其南则为神山三神山之一也羽人彭氏居之世所称隔以弱水而太公所扶笻唫啸于斯者肇阳亦官于蓬莱今乃时选杖履从之矣太公其岳神耶此亦可以为公寿乎而犹未既也龙门之史日月并曜顾亦多创于史谈谈有子长为之子而禇少孙为之甥至如太公近之矣抑谈述六家岂不有味乎道言哉封禅之不从而自伤留滞非达也太公不丑穷不荣通日者君一御公于燕邸受天子显休命官庖上尊甘毳之为养而不忘菜羮也五城双阙巨丽之为观而不忘衡门也朱缨华毂贤豪之为造请而不忘存衣交也盖幡然以归君一是以为六月之息凡以安太公耳夫去徤羡专精神谈公能言之太公能持之岂不博太真人耶此可以为寿乎而犹未既也余海上人也则请言东海夫东海公之泽远矣百川注之不知何时止而不盈者也然自公之微而人疑廉吏之不可为自公之振而人信仁者之必有后疑则骤兴者耽耽而信则树滋者蒸蒸矣为人孙者以率厥祖为人父者以翼厥子吾师乎吾师乎表东海者其太公乎公之大年礼所谓国有福事则庆贺之者也在词林盛事有广陵李文定公以廷魁都上相为尊人奉八十觞至今艳称之余谓李氏如月之既满张氏如川之方至虽八袠齐年而太公之用物未宏吉祥所止恢弘祖烈沐浴主恩绍明素业袭天地无疆之休更二十年而埜史佐酌则又有三不朽事以诧公家之盛何言李氏哉 

　　○封观察袁颐庵七十寿序 

　　藩臬之有长也皆坐论者也长以下或有四方之事焉袁大夫于楚臬观察使矣转饷之役以大夫之重而护之至于淮徐非故事也是时选人有所推擢待诏久不下海内藩臬半虗署而楚为甚不得不以大夫往而大夫居江阴得过里门省觐太公颐庵先生于是太公七十矣悬弧之辰大夫椎牛系鲜徧召族属与太公素所厚善奉觞上寿虽留连家庆不废简书岂非吉祥善事天与之合哉夫天之合者不自意而偶得之之辞也乃大夫非偶得之也先是大夫自仪郎为齐臬十年而晋其长声绩籍籍起为东诸侯冠直指倚大夫才不可旦夕去乃大夫有幼弟遘危疾太公以遽人告曰事急矣即有他虞不能独生大夫朝发椷而夕请檄以归幸相保而喜可知也凡两阅月始受事济上直指亟相劳问介弟无恙乎太公亦无恙乎大夫谢曰幸父子相保公之惠也其以为旷官而讨之则何辞直指竟用是小有言曰若袁观察者其才守无间然矣其急弟而以官从之无乃为非情语乎太公闻曰吾不能誉儿直指能誉吾儿者且夫才守无坫而重之以孝友则完行也古有囓指心动者非人子也耶大夫以此更量移入楚君子谓大夫之孝也与太公之达也两相成者也大夫之行意于齐也今之满志于楚也亦两相成者也藉令大夫重于违直指宽于应太公且遂晋东藩伯或领节钺而中州而秦晋其不为楚有明矣楚观察使且不得转饷不入楚其有转饷者哉故曰袁氏之吉祥善事非偶得也不佞又闻太公之爱子也天下无有太公为诸生以文行先其曹偶一再诎即不更试而勇于退曰吾有子可教也中年有鼓盆之戚即不更娶而勇于鳏曰恐其虗吾子也太公有幽忧之疾成症瘕者数年矣既大夫领乡荐报者入门不知症瘕所繇去及大夫计偕公送之而泫然谓所亲曰儿身委县官矣非吾有矣大夫之释褐于三百人中最少其才品为当涂所急而故迂其途为学博士为国子先生为迎养地太公则数遗书命之曰宁钝毋巧宁闇闇无赫赫大夫自筮仕后二十余年十一命而至观察其于进退之际绰如也皆太公之教也严君平曰人不婚宦情识减半太公为诸生时已近之虽以子贵无艳心无骄气其淡素殆天性也恬愉交养而天和不滑太公之引年其可量邪大夫之行也中丞梁公饯之幕府酒数行梁公出所谓百余岁老人者见大夫曰愿太公寿如老人老人者中州人也江陵刘宗伯习之者三世矣多禁方有却老术大夫请绪言而献之太公老人曰太公年几何曰七十老人曰吾孩之矣饮噉视听如故乎曰太公五十后更善匕箸自着漫抄十余卷尝篝灯荧荧作蝇头书老人曰吾七十时饶为之矣虽然太公贵人也能如吾之草木食乎曰不能虽然太公能节啬能如吾之混迹卑田乎曰不能虽然太公能忍辱能如吾之岩居川观乎曰不能虽然太公能深居老人曰可矣大夫又言曰太公节啬矣然而好施予忍辱矣然而好名节深居矣然而好公正发愤老人曰若是吾不如太公矣太公受气养德皆与吾同而功行过之吾藏灯者也而太公益之膏传之火矣吾如童山能不凿焉太公者触肤兴云者乎而又况于使君助之以云四岳而雨天下者乎是将久视者也吾无所效于太公矣请解吾之衣以衣太公至百岁而贻以刀圭之药此亦入楚而后有之者也 

　　○唐太公无怀八十寿序 

　　往余以使事出常山君公觞余万峯之巅酒三行杨觯而属之曰异日者吾将奏满书也若以天子而华衮外臣之父则惟子代之言余唯唯应教既君公与余先后皆中谗归归而望衡对宇于龙门之里两人数相过从余时谈庄谈骚广君公之意太公隔垣而听之辄称孺子可教于是太公年八十矣二三子征言为太公寿西至于吴苑东至于勾章北至于燕山短章大篇杂沓逓进于以颂盛美而祈恒升甚备君公犹顾余寻其绪言曰不得于朝盍谋之于野余敢不从诸作者之后余闻孔子曰迩之事父远之事君三百篇尚矣诗以后学者尊骚比于经于庄周之书见谓遗弃人伦礼法士弗道也乃余以为慈孝之经子父之鹄惟□近之而骚无得焉夫驰驱王事者犹轸陡岾之思安有一行放废不胜牢愁而以亲之身为殉者当时宋玉之招其辞俶诡几无遗象特为灵均外陈四方之恶内述宗国之差而已南陔自华之义何阙如也纵曰资于事父亦何至伤厥考日庄生虽棓击曾史乃其指与骚殊矣轻天下细万物尽人间世可欣可恋之事不足以滑其和而一归之于重生重生者重所受之生也不敢毁伤无大是者此慈亲之所安也而百福之所同也虽然如以已养养亲又孰与以亲养养亲且夫孺仲之遯也元亮之高也一当父子之间犹不能混贵贱等贤愚而受之以达生之爱况末世之波流乎林回弃千金之璧丈人骇重渊之珠此之寓言可为父鹄矣窃意彼伯庸者无亦蒿目而忧游方之丙者乎以今观于太公有异焉太公读天下之书博闻之士不能傲以所不知而不以资进取一似逃名者清而容物贵而能下郄车徒步入市不乱羣一似和光者弃损淫俗室无姬姜独睡三十五年每以张苍东方生之事为可深耻一似重积者墙东之隐深于嵁巗二千石以宾礼寡之固匿不出里中儿不识太公作何状一似闭关者穷亦乐通亦乐而气冲然而衷坦然自署曰无怀吾闻无怀者意恚不见于色坚白不形于心渐毒不萌于重形有动作心无好恶是上皇之风而庄生所谓博大真人也以此安君公之养不亦相成乎哉藉令太公不具达人之观君公虽日夕温凊澣濯修人子之节不乐也欲使恬愉交养而和理出其间难矣吾郡东隅厥有神山说者曰三神山之一是多寿民或曰三神山隔弱水三千里大抵皆寓言也忘机如太公弱水可航神山可履羡门可侣屈子曰彷羽人于丹丘庄子曰八千岁为春八千岁为秋行于太公见之哉君公请理余语奏诸太公复谓孺子可教否 

　　○封大理寺正杨澄宇公八十寿序 

　　昔李萧远着论以为人之升沉修短一制于命虽鬼神莫能预圣哲不能谋而刘中垒则云人有隐行者必有昭名有阴德者必有阳报稗官所记更仆不数若寒士不达先习岐黄贫衲无徒聊饲鸟雀雅报不爽若响应声是则食料之簿何必夙定于冥中注生之箓亦可游移于司命其然其不然平原夫五等列爵伯称养人九两系师任称得众天之好生必有所寄明矣故知渭川千亩竹江陵千树橘安邑千树枣陈夏千树漆其物皆卫生之上药其地皆不老之福庭顾人用之何如耳余素抗此说今于娄东大理杨公而益验先是二十年前杨公六十揽揆之辰也王文肃公修酌者之言颂公笃行甚备而尤重公好施曰饥寒借财吉凶借力捐田赡族立祠收宗散粟赈荒皆古人厚德录所载而是时公之王母介福已及百龄识者曰宁人之孝上格于天是母是子一体绵算无问寿种抑语有之行百里者半九十盖陡太华者每歇脚于青坪游武夷者或回舠于五曲藉令公意稍满假施有倦勤藉老氏宝俭之言诎冯驩市义之策夫谁能禁之夫谁能訾之然而公以修涂在前观成在后所为资无匡困倒廪倾囊行之十年七十不已也又行之十年而八十不已也方且习为日程守为家法为九族被为三党府是二十年之中人向其惠者不知其几公积其功者亦不知其几同于寿者寿亦得之报以大年何足疑乎娄东之族雅重清议其尸祝琅琊太原两先生以厚德不以尊官杨公内行纯备日引月长彼都人士事之庄信之固隐然与前诸人老相埒公第不卿相耳即不卿相而七十余家待以举火如晏相国五百亩义田世世相承如范龙图无翼而能飞无根而能茂尤其难者也吾闻娄有毛翁百岁■〈禾卓〉稧吴中国庆再见于公矣公季君菃仕类文园义同卜式其人如玉厥贡惟金皇华之简书有期南陔之笙歌先奏授简祝觞愧非惇史敢广文肃公之旨如此 

　　○封御史左太公寿序 

　　御史大夫左公之友沈黄门周侍御诸君子俨然造余请修祝觞之言于左公公盖冡宰赵梦白业先之矣余何能为役虽然余交于大夫甚习又闻太公事甚悉不能辞也盖记有之曰孝子之事亲也乐其心不违其志则养志尚矣抑父所不能得之于子子亦不能得之于父者惟志为然七十子之徒惟曾参为养志唯曾点为嘐嘐乎古人之志故童冠与偕而毕由求万人必往而藐晋楚不可谓同不得谓异此其家风也而养志之凖也世既晚士鲜闻道于是世禄有骄子而骤贵无贤父方且驷马高盖以耀闾里朱门华屋以鸣得意素风不着浮荣几何则又有鉴于高明之瞰而怀盛满之损者屏门而居择地而蹈下里门之车同野老之席自以为无患与人无争哉而忠孝之大节社稷之闳议槩乎其未有闻也吾是以有感桐城左太公之事太公有丈夫子九人皆隽才而苍屿为长公先奉廷对官中书擢侍御太公寓言诏之曰吾家自丘明以来代有闻人始祖戴国公当隋之乱以一布衣聚豪杰保江南六郡所全活无筭自唐迄今庙食不绝靖难师起有长一长二者忠愤激烈鲁连抗东海留侯椎博浪庶几似之此皆无翼而飞履险益壮况御史藉天子之宠灵以澄察抨剌何所不得勉之哉太古久远之事吾不能知韩范富欧亦人子也盖苍屿雅稔庭训至是益自发舒思所以慰太公者会先帝鼎成听政之谋起于宫禁貂珰神丛大臣首鼠时乎时乎会当有变公与黄门杨公排阊呌阍天日重朗太公闻之喜曰吾所望韩稚圭者今竟酬矣及苍屿受特简挍士畿辅是时士习骄悍多不受大吏约束公标正学杜私门简厥修亦简其不修进厥良以率其不良宽严用中蒸蒸顾化太公闻而喜曰吾所望为欧阳子者今复酬矣居久之苍屿进台佥自念受冲皇异知无以称塞惟是纪纲之地将上报主下报亲无可解者宁忤羣小而口诛笔讨何可以不如彦国之直宁忤执政而超迁序迁何可以不如希文之争盖孤立行意超然于市恩避怨之外而朝士上书巧诋苍屿亦上书乞身太公闻之益用喜曰顾吾子不愧韩范诸君子耳岂忧蒋之奇梅询辈哉乃天子心知苍屿精忠谗不得入而言者为正人发其私不容于清议又以衔恤归偃蹇越二旬始发人持孝经律令相劘切且咋舌去去之匝月而太公之仲子发解京省又匝月而为公八袠揽揆之辰吉祥善事一时骈集公之加餐进酒内恬外愉绥福履而介眉寿者盖不待修能经鸟伸之术诵八琼三迭之文而吾以其志之得养觇之矣公元配周太恭人年亦七十有六九子皆太恭人所生自昔多男子者皆称螽斯鸤鸠以为寿太恭人则否岂左氏所引鳯凰于飞和鸣锵锵之繇乎不然何以一将九子如鳯德也更四年而设悦则野史修酌者之词以进 

　　○楚魏碧山太公暨胡恭人七十阶寿序 

　　余往视学楚中所物色茂异官于江以南者甚众自以荷衣蕙带谢轩冕之交即舟航所经潜为催榜不令邮人得迹之以是为常而魏使君令吴江前后四载仅于徐中丞官舫一觌面使君叙余有一日之知延款甚洽竟其在事未尝报谢礼故以简为贵也使君自南曹陈臬中都而余有乡举门下士彭令在使君部中始有尺牍相属彭令入长安为言使君政术风义甚具今年春使君之太公与恭人七十偕寿其懿亲胡文学请余文祝觞则又为言恬修雅尚甚具也太公家世景陵右族其事厥考泗滨公至孝不愧曾闵泗滨公博学明经晚而廷贡司教铎初命新安再命秦中三命巩昌太公尝间关御车随身所到即为子舍浣牏上食左右奉养虽坐冷无毡苜蓿作饭形影相依未尝顷刻离也然以是不能竟学绝意进取而是时使君头角崭崭秀颖非凡器太公曰亢宗有人吾志足酬矣遂专意训督名噪黉宫以己酉举于乡庚戌成进士筮仕芜阴公一往省观其廨宇如水讼蕳刑清曰习为吏矣即驾而归既而使君政声郁起以烦剧改令吴江以治行高等擢南尚书郎寻陈臬中都督饷浙省金陵武林海内所称江山清美华实上腴公泝汉沔沿长江顺流东下不啻御风非有轮蹄跋涉之劳如向曩入歙入秦者使君又数迎致官邸太公乃偃息山樊杜门扫轨食武昌之鱼若兼珍之味饮竟陵之水若内法之尊日与次公研经论史鱼鱼雅雅不知车上儛何状也余以太公恬修雅尚质之楚国先贤其纯孝类老莱子其忘机似汉阴丈人其偕隐鹿门类庞公庞公求全于乱世故以水深林茂为乐太公遭时圣明父作子承　恩纶舄奕元方季方将相踵显融驰驱皇路何必减伏龙鳯雏罗拜床下哉道家所谓忠孝度世不导引而寿者太公得之且进而与大椿氏以八千岁为春八千岁为秋者齐年其在斯乎其在斯乎悬弧之日胡文学试函余语侑康爵太公当辗然而有会否 

　　○汪隐君继环五十偕寿序 

　　太史公称人富而仁义附焉夫登高而呼则不疾而远滨河而饮则盈量知归其为德之易固也乃箕子之衍五福先寿与富华封人亦云彼所称素封者岂天之私人乎何取精之多也不佞尝读道言老子在黄帝时为广成子在周为柱下史在春秋为鸱夷子在战国为鬼谷子在汉为黄石公其说邈悠无所稽信顾范大夫之霸越也翕张强弱之间可不得老氏之用哉彼曰既已用之国又以施之家脱屣卿相三致千金能致之又能散之即卫生之经不问可如其合矣何则盈则亏极则反天之道也计然之策虽末业乎其执天之行与黄老家不殊奇可使赢促可使延矣且夫百髓九窍外卫内营当其穉有壮之用及其壮为衰之候岂非贵征贱贱征贵之意耶内景经日积精累气以成真寸田尺宅可治生今夫涕泪吐洟众所屑越也而有道者宝之声色滋味众所竞骛也而有道者捐之则岂非贱取如珠玉贵出如粪土意耶不然至人食乎清而游乎清而少伯末流仅同程卓则必有以矣新都汪隐君以孝子为政其事厥祖有囓指心动之奇节蚤岁为家督以廉贾闻鬪智智胜争时时会赢得过当愈于纤啬推其余以收恤宗亲振故人之急推剑市义弄丸解纷岁剑出米数百斛为粥以食饿夫缮治津梁以费为惠乡里称为长者至于室无姬姜门无淫朋内行纯备恭俭惟德不惟货殖传所云法孔氏之雍容已也君自四十以后即有意于达生尝曰仲长统欲嘘吸精和安神闺房保寿命之期出宇宙之外独力不能买山隐耳吾幸自饶给于所谓良田广宅背山临流者岂复有恨哉而能自苦毕世为于是择有心计者主出入而脱身就闲筑亭台于荫山之麓花木蔚映鱼鸟留连壶觞唫啸甚乐也闵孺人与君偕隐能助君施君之谋于室也尝获于是皆五十矣君有子太学履康从余游兹归拜庆而清溪诸太学诸君子属余言以先酌者余则愧惇史抑三天子都黄帝炼鼎之墟木公金母之自出得全全昌汪氏有之矣履康翩翩隽才一日千里传曰明德之后必复其始自今尚有国之显休命以宠光二人川至日升何可量哉何可量哉 

　　○宫保东宁伯寿母百庆录序 

　　余观东宁集氏之百庆录而知国家之异数加于元勋世冑者虽同姓诸王孙不若也夫　王潢至贵重也然厚于驭幸而简于辨贤竽有混吹柄无专授此长沙有回袖之请而子建抱摧锋之愧也有如东宁以河山带砺之盟兼于城腹心之寄入则弭金貂备宿卫出则佩金虎护桥陵者有之乎无矣且也堂帘既远金玉其音衣租食税之封鲜询事考言之典自非助饷九边贡金三品则　优诏不涣于大廷　玺书岂颁于外服有如束宁之岁阅上闻　恩纶辄逮进文阶而冠率府自祢庙而及慈帏使杞国崩城之节托锦綍而不磨其姜泛栢之诗载管彤而益耀者有之乎无矣若夫小山丛桂之侣竟以凶终唐邸鬪鸡之檄亦为衅始出城之禁不解越境之交閴如客有游梁恐骋妍之不赡人虽同世或授简以无从有如东宁友天下士聚四表欢绣虎雕龙尽出宗工之笔家鸡野鹜齐登遗母之羮即曰酌者之言取而无禁乎不知青萍见赏于孟尝绿绮持赠于平子藉令悦礼敦诗之誉未弘结客好文之道未广列鼎陈茵可佐如松之祝回鸾翔凤足舒寸草之酬则何以联淡水于同心致琳琅之触目者也显亲之孝斯为大矣若乃老姥阴符之经百言衍道百言衍法西母朱陵之果千年一实千年一开事类于齐谐旨乖于鲁什者存而弗论可也 

　　○寿陈征君元配卫孺人六十叙 

　　余友陈征君仲醇避俗逃虗志在五岳晚而买山东余之麓贮书万卷游咏其中经其门閴若无人入其室其人斯在几与世相忘矣非直忘世也殆亦忘家虽与其元配卫孺人相庄若宾而自其山居之后乡城相距十八里一岁不过再三归孺人时以春秋上冢为留憩山庄者数日此外罕睹其面与城市之人罕覩仲醇者等仲醇又不治生即海内束帛加璧千谒辐辏笔润有余遑遑与九族宾朋仝其饥寒随手散去橐空而止鲜有归遗细君者以闺合之恒情论不几似太常之妻北门之室乎而孺人以端庄静一之德拮据内政嗃嗃如也雍雍如也安其荆布有六珈之华餍其脱粟有八珍之旨子妇皆武其俭素佐以力作大者苹蘩小者机杼无不赡举仲醇是以无内顾而偃息于一丘一壑之间仲醇即不一丘一壑乎簪屈子远游之冠策卢敖邓林之杖凌华嵩而蹑衡岱也男婚女嫁中壸足倚庸讵如尚平毕也次且老疾俱至而卧游为乎孺人今年六十矣计其于归以来四十年中合符古贤媛而过之者有三其始当仲醇才名方噪俛拾青紫之年顾不难为孟光之劝隐然而勤身家秉先庐无恙不至寄居皋伯通之庑此其贤一也仲醇中岁所谓同学少年尔汝交而金兰好者相继登华贯有乘车戴笠之异而孺人曾不艳称焉有似于王仲孺妇然诸郎君皆浩然充然无憔悴可怜之色不至如仲孺子蓬头历齿动父子情其贤一也晚岁则为庞公之偕隐矣然庞公不入城以全家往鹿门故而仲醇之不入城也并不入室孺人即屏居肃穆而有林下之风又其贤一也孺人第少藋茀耳往者台察以有道荐仲醇于　朝将修吴与弼陈宪章故事此何必非藋茀仲醇同学有若方众甫学宪唐元征宗伯杨彦履宫输范长倩学佥其夫人则既藋茀矣而栢舟之外皆成逝波有如孺人之琴瑟并奏集于百祥者谁哉又况乎仲醇述作大业不朽则孺人之徽音懿范与之同不朽西池之紫霞上元之云璈不足为孺人颂也结悦之辰诸加子试理余语而前奏之当陶陶然尽康爵矣 

　　○寿节妇董母李孺人五十序 

　　在昔乙未之岁余奉　诏为南宫同考官初入棘注书三房序齿也次日改注书一房序官也大学士新建张公忽邀余请曰邹宫允以春秋一再分考矣今且复然顾其额少鲜肯易者公有意乎于是余复注春秋第一房及揭卷之夕有董叔弢是时方以科场为惧府恒门第是抑余亦不能自固袖其卷不出同官惟袁伯修不直余谓何乃作昧心事而陶周望宣言曰董年兄不及吴年兄矣叔弢故崇仁吴所取淛省第三人也俄而太原傅商盘亦得李鸿卷袖之不出新建张少师曰废则俱废耳李鸿者申文定公之壻也戊子之役人以是点余座师黄宫詹文定去国而鸿得隽正宫詹辩诬之日余安忍负黄公葢叔弢之间关得一第以此叔弢虽无禄蚤世传其公车之业籍籍称才子才子余藉以有得士名未尝为举主累云去乙未三十余年而叔弢之元配李孺人以完节旌于朝今年秋为五十设帨之辰于是叔函之弟遐周索余言为寿则十年前朱少师已立传矣何俟余言乃余有感于邯郸淳之碑孝女也谓崩城哭东坐台待树之烈出于高门大国者非难出于草茅露屋者为难词则玅矣论则未公夫酖毒生于晏安而奢丽稔于世禄岂不自古记之哉余尝游行天下至闽之建阳朱紫阳夫子过化之邦也邑宰吴天洪为言此邦五百年无以节烈表宅者驱车山东有丘少司冠橓者　先朝遗直也其长子以辛未成进士丘公有西河之泣吾乡陆黄门树德唁之询及婺室丘公曰嫁之矣黄门大骇丘公曰嘻栢舟之咏录于圣人怀清之台筑于天子此光岳之间气可槩望之人人乎若丘公者可与衡节烈之概矣孺人所生所归皆世代簪缨之家所谓高门大国者当代鲜俪十六而嫔十八称未亡人有严姑无血胤孺人不恤九死忍死以成夫子之孝广夫子之慈茹荼食蘗三十余年皎如一日且俭而能施终抱遐周之子收阴德报而　朝家旌典适与继绝会假令叔弢今日而在孺人鱼轩藋茀鸾章凤诰与令妻世妇班中宫内朝之列亦寻常荣际耳能独持门户馨香发闻动于四岳奏于春官达于宸听表于七里揭日月而敝金石否世人艳称甲乙科然明经三岁以数百计制科三岁以三百计而节妇被旌不能过数十岂非以其重若此其多若彼哉是昔者叔弢以高第彰孺人之劝学今者孺人以旌典彰叔弢之刑于叔弢有孺人为促后之延董氏有孺人为衰中之盛譬夫西域之树半荣半瘁丰城之剑一升一沉虽形若支离而神理暎发继自今孺人且日讨断机画荻之事以祖之砚父之书观藐孤之成而终叔弢之绪是女氏之不朽道也即不佞为叔弢举主亦有荣施尚何南岳西池之谬悠足为节妇道哉遐周试以质之朱少师谓可佐康爵否 

　　○程母戴孺人五十寿序 

　　夫祝母氏之遐龄者非真仙曷以哉金母上元莫稽往牒至于南岳东陵则固为人妇为人母非人伦道绝者也然其教不大阐而因果福田之说颇足以惑里俗于是有布黄金造瑞像输长腰供香积名为佞佛而祗以重僧人之贪业耳晋江王道思抗论谓金天氏之教有禆于中闺此何以称焉太史公曰吾闻新都程母戴孺人之事而有味乎道思之言也孺人生有至性及笄归程隐君恪恭妇职修瀡苹蘩罔弗洁虔程故素封范钥会计罔弗赡举夫子遘疾吁天而号愿百身代且刲股肉以一杯羮进而弗药也生平俭素无他好顾独好金天之教若有宿本自其中年已割帷房之爱清净自居绣佛一龛栴槚一垆三业誓断四偈时参竺典贝书具通大意吾闻彼教有云作有义事是惺悟心解之者曰资生治产皆与实相不相违背孺人之阃政近之又云戒生定定生慧故学士牵文句者受障深而妇人女子行一意者取道疾孺人之信心近之方且为鹿门之□□□为台山之姥而讵若愚妇之佞佛乎哉孺人有丈夫子四人皆负倜傥才以孝友闻于里即孺人空诸所有而家益立兹当五十厥子至善君谒本宁李先生及余文为寿李先生所为孺人寿者在方之内而余所为孺人寿者在方之外亦以鹿门台山之寿寿于南岳东陵也 

　　○寿汪母八十初度序 

　　夫室有交谪则偕隐者着家有小慈则劝学者称王君公所以能遂其高者用妇言也欧阳子所以能显其名者禀母教也若汪母太孺人之事更有异焉太孺人始为汪氏妇孝廉公故食贫落落穷巷糊其口于都养数不得志于名场倦游矣太孺人慰之曰以君之才岂长贫贱者幸勉事背城之战则请枹鼓以助盖废簪珥资斧其行孝廉公气乃壮趣治装应台使者月旦竟以遗珠售片玉家声繇此而大当是时太孺人岂不能作逸妻语哉顾孝廉公飞鸣有具头角未呈假令以运命之说怀安自堕则南金竹箭终为无踁之宝而荜门圭窦皆为伯通之庑矣太孺人成汪之功岂在举主下哉太孺人晚而赋栢舟有丈夫子四人翩翩名士佩服义方唯谨思日孜孜及亲而仕无如数奇何大惧无以乐母心者太孺人则宽之曰荣进有时岂能越春而为夏哉汝家里号鸣珂居题通德贵盛矣宁必人人朱丹其毂若等宁谓奉母氏答劬劳者必五鼎食六珈衣乎则更有进于此者勉之足矣余不尽识诸公子而交于穆溟穆溟仁心为质蕴义生风季布之喏信于乡邦第五之名不减骠骑即太孺人之所为剉荐留宾隔闱辨友者槩可知矣太孺人年登大耋神明益王尝质明揽衣剌断家事衣布食淡抑绝甘浓户枢不朽卫生之经也饮尊不尽重积之旨也皆寿道也古之女贞有夫与子而度世者惟魏华存元君今之元君不在南衡在黄山石岳间矣乞余言以祝觞者汪太学元霖于穆溟为族弟素受太孺人卵翼恩者也 

　　门人徐士竑 
　　许　经阅 
　　容台文集卷之二终 

　　●容台文集卷之三 

　　华亭董其昌着　冡孙庭辑 

　　序（三） 
　　题词 

　　◆序（三） 

　　少司空祝耳刘公八十寿序 
　　朱襟江侍御六十叙 
　　望江兄九十寿序 
　　贺楚方伯霖宇梁公晋中丞序 
　　贺郡司理徐硕庵奏最序 
　　贺漕抚李公考绩晋副都御史序 
　　送郡司理毛孺初应召北上序 
　　送聂邑侯入觐序 
　　贺郡司理吴兹勉最绩序 
　　贺侍御潘翔公迎太公冏卿入朝序 
　　吴玄水礼部得子序 

　　○少司空祝耳刘公八十寿序 

　　少司空祝耳刘先生者通籍四十年侍养二十载海内之曾闵也其昌与同官陪京先后引退今年八十矣悬弧之辰许文学请余修酌者之词余曰何以余词为哉孝子德至于天则天苞见地符出故孝经有援神契翼经而行今在祝氏矣子知之乎文学曰何居余曰孟夏之月天子发德音下明诏若曰余一人未收列圣养士之报岂忠孝之率不先与子大夫有以终养在告者将尊宠之以为臣鹄所司核实以闻大哉王言所以鼓廉耻之陶冶明崇奖之凖的谓孝祝之援神契非耶而安取以余言寿世之言寿者众矣嵇叔夜则言养生有主讨芸饵朮熊经鸟伸亦足长年此宜于山泽之臞缙绅先生莫能从也李康远则言运命有定寿考康宁鬼神莫能预圣哲不能谋其说近之而非所以论于盛世极治之世则向用五福威用六极一受成于皇极之主而司命为无权且夫瑞草嘉禾无情之物犹应圣主之念而生何论寿耈否则卫武之九十太公之百四十召公之百八十何以皆在周道方隆文武成康之世岂非贤圣继作而锡福者厚与耳刘在终养诸君子中如连林之有松栢羣岫之有嵩华而主上窹寐黄发勤思宪老与耳刘之八袠会臣主之精神若隐隐相通者而知自今以往耳刘之为九十为百四十为百八十皆以圣主无涯之养锡孝子无涯之年也谓余不信请征以近事西虏跳梁朝议推毂行边元老有及新城王少傅者言官以笃老难之天子不为动及　召见平台少傅趋锵闲雅调对精凿虽借箸之筹聚米之论无以过之天子大悦赐鹊印佩龙文而出西虏怵于先声退兵六百里当是时非主上神武独断几为言者所误再索而得耳刘亦如是矣此二老者一如疆弩之末犹贯七革一如吞火之世独嚼寒氷皆圣世之瑞也文学归试理余语佐三雅何如 

　　○朱襟江侍御六十叙 

　　箕畴向用五福厥有寿康夫寿康自禀异气非人主所得用者畴何以称焉盖大臣之威福庶官之淫朋皆凶德也同于凶者凶亦得之且将犯天下之不祥虽飞廉而彭祖乎犹为夭耳惟皇极之主能荡平正直操威福之柄塞淫朋之门使其皆为攸好德以迎善气故有道之世其君子之有年者君予之也宋玉悯屈原以忠信见疑作为大招至言四维上下皆不可处此其坎壈牢骚何知年寿而易之嘉遯诗之考盘有进于此者方且易臞为肥即隘为宽啜其菽水有芝朮之功安其圭窦有楼居之乐休休焉衎衎焉吉祥止而神明宅此则幽人硕人之自为大年若有不出于君者矣虽然君犹天也吾身非君有孰有之哉蒙庄者流既以君臣之义比之逃雨而犹以江湖魏阙为重伤而无寿类此不可闻于荡平正直之世矣余同籍朱君采天下士也以清节直气有声西台伏蒲之论流传海内更仆未数既而绣衣持斧澄按江南风采棱棱为国家图永赖业有端绪会天子诮谴言官二十余人公亦在谪籍中得电白尉三吴士民以不竟公之德泽为恨而公夷然就道瘴海炎方颜如红玉归而筑宫于山水奥区所谓赵王孙故宅者读书谈道教养子弟郡国守相于旄相属罕所容接时以春秋胜日与名僧韵士往来湖山间意豁如也台省之荐贤以公为举首者无虚岁而若弗闻也者铨衡之启事以公为司马宗伯之属者无虗月而若弗闻也者其容色温然而不怒其文章议论依于大雅平淡而无孤愤怨悱之习所谓幽人硕人者非公耶公之同乡有朱大复祠部以言事归里中习餐霞服炁之术能经旬不食冬夏一衣公平平耳烟火裘葛不废而精神色泽与餐霞服炁者等即余与公岩居相望会于苕霅会于具区会于西湖或十年或五六年或三四年谈容酒德与夫抚膺击节郁勃忼慨之气犹是君采也今年六十矣子月二日为悬弧之辰其二难襟海中舍五台宪副等属余祝觞焉余以为凡祝多溢辞如蒲柳而松栢之也朽散而杞柟之也繁星油云而景庆之也皆传其溢也夫既已松栢矣杞柟矣景星庆云矣必也试之烈风栋之明堂见为王者之上瑞而后不虗三者之用以公精魄才气若此海内之仰挹快睹若彼是且烦之以政事而不伤于佚縻之以好爵而不伤于高宠光之以名誉而不伤于达而冈陵恒升谆谆若八九十者于义无取矣离骚不云乎老冉冉其将至兮恐修名之不立彼为习于怨者名立即牢愁解矣公不为愁且怨而一日赐环大酬爱君忧国之志所为恬愉交养何啻挹浮丘而侣羡门者寿又何可量耶请与襟海兄弟为约今而后无复以下泽款段骄公以莼菜鲈鱼饷公余亦无以雨蓑烟笠求公以惊猿怨鹤怖公惟挟班竹管笔书公出山后事更三十年而为公赋抑之诗者与朱文宁祭酒共之矣 

　　○望江兄九十寿序 

　　吾兄望江公以名德跻大年九十矣揽揆之日子姓咸造选扙履称兕觥修宪老之礼焉余谂于众曰此家门之盛二百余年所希觏也请逓言公之所繇寿者而余采为祝觞之言可乎于是有为公之子行者若而人前致辞曰某等习公之忘机矣然行年七十而尝若有踧踖者则以母沈孺人立孤轻赵客抗节迈共姜而未有报也自绯伯待诏公车上书　阙下当时百司庶府之疏神祖十九留中独公父子以孝情格天事下大宗伯议大宗伯移文直指核实以闻而得建棹楔表宅里徼天子之誉命以酬罔极之恩慰风木之恨而公之胸中始无一事寝不梦觉无忧为婴儿为赤子古有终身慕者年百有十岁是公之寿道也有为公之孙行者若而人前致辞曰三十年为一世公阅三世五朝矣自甲寅乙卯之后六十余年重熙累洽润泽丰美间者边陲衣袽齐蜀黔巫日寻干戈而寿梦之区乐郊乐国天官书占云岁星在吴又云老人星在斗牛间尧之瑞应所谓民之子八九十者歌击壤时也斯不亦寿而康乎有为公之曾玄行者若而人前致辞日齐桓有云多寿多辱无为贵寿矣三鳯既邈羣龙代兴今者承明著作之庭石室兰台之选虎竹熊幡之任逄掖子衿之英里号鸣珂居题通德公惓惓以振族之思观亢宗之盛而喜可知也绯伯博于学瞻于词公侯之后必复其始行且致身日月之际天子询家学所自有　诏即公之居授经如毛公九十故事斯不亦寿而荣乎语既咸请余致辞余闻论文者有笔随人老之说而知登年之为载德助也彼其侧身澡行欲善无厌者尝一日而怀千载之图岂不知晦朔不知春秋者可窥其藩哉谚曰天有记性无急性无急性故蚤计者尝失之目前有记性故倒行者难待之定后吾视公质行可以镇浮厚道可以祛鄙徐公之雅尚通介有常任安之交情寒暄无变虽自其性得之哉而亦以阅历多造事熟前有典型后有烱戒故得效之方佩若上药已事之美护若瓌宝譬之松柏之节久而愈坚姜桂之性久而愈辣醇醪之味久而愈和盖以德致寿还以寿养德所得于切磋琢磨者九十年如旦暮也谈何容易余少于公二十一年昔余有感于鸱鸮之章而公为赋无衣盖其厚之一征也及是家庆为歌抑之诗以侑康爵而属绯伯纪之 

　　○贺楚方伯霖宇梁公晋中丞序 

　　楚庶宗之变也诸大臣议以为春秋之义将则必诛楚氛甚恶蔓图斯晚社鼷不灌屋鼠不熏八议所云非其大者请无牵于宗正条而一以司马法从事于是檄四省集大兵为掎角势天子环顾廷臣独念抚楚莫可遣者时梁公以方伯守土荆南先是以平苗功奉玺书赐金且需次领节钺适与楚事会天子乃俞廷臣请以中丞节授公公朝受命而叛者夕伐谋见疾驰而入幕府而士民喜可知已曰公不从澧州来其从天而下耶是时伏戎在萑悍宗在堞方属耳目新帅以为意向公至则皆慑伏不敢动曰是夫四征不庭惯经行阵者梁公耶庶宗寡援则大窘公庙筭百出则又次第就械无迯罪天子以一中丞节胜于十万师而方城鄂渚之间谧如矣故事大中丞自藩臬晋者同官征言志喜于是诸大夫授简不佞昌曰待子久矣其无辞不佞服膺公教甚深且赖公定楚而入危之诫又何可以不文辞也往读史至汉文时谋国之臣孰与晁贾哉贾大夫不难系单于头而抱火积薪之虑惟诸侯王为谆谆又家令之疏备边详哉乎其言之也要以安宗庙而尊天子舍削六国无足事者帝心奇其才莫能施用竟成六国之祸虽然帝之所能者损万乘之重以重细柳而已若曰吾有真将军者岂忧诸侯王哉譬之治病胫大如腰指大如股者症也或言分之便或言削之便者禁方也而条□则医也二子者试方者也试方者人费试策者国费得国医事几矣藉令动六国之兵而应以棘门霸上之将安在祸小乎故曰安危在出令存亡在所任此文帝之明而熟于计也嗟乎国家日不乏谋议之臣至如威名折冲信命殊俗功能日着可当县官缓急者曾几何人又以遭时泰宁兵革不试士大夫优游文墨拱手而取大官他故勿论郎如大中丞是古天子所使王官监于诸侯之国而分陕之寄也凿凶门树大纛将以虎符征发而称主帅乎居则讨军实而销民萌有急则撤患于肘腋之间而制变于呼吸之顷此宁渠可尝试者乃其道甚广其途甚夷主爵者率以宠名誉之人而酬扬历之绩军旅之事不必其有闻也其故难言哉难言哉公以文章学术起家望郎当西夷弗靖天子命重臣行边公应诏与俱重臣竟赖公策敌王所忾用是结王知吉士望今国家屡有征伐之事公未尝不在其间三韩之役松山之役播酋之役皮林之役公或调兵食或设方畧或视戎行或募死士交河饮马瘴水堕鸢公所为间关而策驭也毡帐酪浆刀耕火种公所为跋踄而问俗也飞刍度岭积甲齐山公所为拮据而先事也赤白探丸癸庚噪野公所为指顾而应猝也公筮官郎署而干济有元老之猷近试三辅而经营在玄菟青海之外旅进藩臬而物色在河魁中执法之官是故人知天子一日而骤贵公不知试之三十余年不为不久人知公不战而成功而不知公之所为百战功皆今日收功地不为不难也且庶宗幸而滥觞已耳即澜倒滔天而其敢死孰与虏酋其犷猂孰与猺燹其贪忿谁与脱巾之卒公能折其所难何论易者于条侯曷让焉若乃盈廷言战贾生之恸哭也刘氏安矣而晁氏危矣则西川谓耶总之皇上善将将得圣人之威矣葢宸濠之乱王公琼在本兵曰无忧业有王伯安在今公之讲白沙氏学与王同公之澧王之贑其地同王先濠而后苗公先苗而后楚其事又同儒者之效覩矣汉事云乎哉旦夕者天子锡师中而宠公于将相间则有穆如之颂以俟君子 

　　○贺郡司理徐硕庵奏最序 

　　陆士衡文赋曰课虗无以责有文诚有之仕亦宜然彼贤人可久之业太上不朽之事皆契在独知藏无朕迹于德谓之隐于善系之阴何尝禀成于朝署司命于主爵哉而或者谓朝槿之可常信梦蕉之足据所保者在此即所捐者在彼而廉耻节义无所不捐矣则跖实之为患不可语于达人之观也吾郡大夫西安徐公筮仕时尝为庐江司理绣衣持斧为崔大夫自牧伯守长以下虑无不搏心先意自全威棱之下者而公平视之无所阿邑适有徐守之谳相忤弃其官归徐守者江右汪君心渊也始东方妖赋压彭城境此南北咽喉关天下安危不小赖徐守善为兵多方畧扼其进贼委城遁去张睢阳辈人也而失驩于备兵使者赵君赵中之于崔将行贪吏之罚须众理官阅实其罪法在重辟中众莫不心伤其冤乃与慷慨激昂明其不然者徐公也是役也公仁心为质蕴义生风阴德通于神明令望重于山岳所保甚多所捐甚少惟一官耳嗟嗟倡而和者何人哉崔既入操国柄羣好辅之长夜漫漫孰知其旦赖圣朝更化羣公讼言　赐环有命复为松借则与公同解褐者皆已骎骎日月之际公无几微厌薄故官而识益练而神益完有泣罪之仁有定乱之畧有平方告母之孝情有不茹不吐之风采譬之陡羊肠过滟滪而结靷九土扬舲百川易于履平地也三年报绩特寻常事以公始念不及此故同官觞之以志弹冠之庆云昔汉于公以官殉覆盆炫耀史册更千载而有钱若水又更五百载而有公与之鼎立奇男子故自不易食报当亦殊绝今天子褒诛独断远过汉宋彼于公之高阀若水之急流其足为公称哉其足为公称哉敬因郡伯诸公祖之请而扬厉公之百一如此 

　　○贺漕抚李公考绩晋副都御史序 

　　楚之贡浮于江沱潜汉则禹之道也昔也逾于洛今也泝于淮故楚之转饷者岁诣淮受教令于幕府以开府视淮亦犹赐履之地乎大中丞修吾李公以抚兼漕事久矣日者天子以玺书晋公为左副都御史而楚之藩臬使喜可知也曰公今真为漕矣楚赖之矣又曰上今用公矣世赖之矣授简不佞昌曰庶其善颂乎不佞何能为役忆读公之抚漕疏而能言之士方公于汲长孺陆敬舆郭令公韩魏公张方平者核矣斐矣如以古之事词止矣不可以加矣请言今事可乎在昔永嘉张文忠公自郎官佩相印尝　召对便殿抓髯言事俶傥不小拘公旁顾一二宦竖则佯作踧踖状上怪问故公对曰臣何敢失此曹意内庭数武地如万里矣因极言镇阉所在暴横非圣明涤荡海内终不见天日世皇感动为尽罢诸镇守者夫李元礼一世龙门裴晋公四朝元老竟拱手于宦官辈而文忠以一言除数世之患伟矣社稷功也虽然公有社稷功而于贤人君子肯许以社稷臣哉遇合太奇宠数太盛不知者既忌其径之捷知之者亦惬其报之称尚安得而以名归之故夫历邅回尝险阻有蹶而起有前而却朝廷之注向与海内之清议两相畸亦两相激而郁勃不得宣者此亦名臣之资也中丞公得之矣公以直言极谏浮沉中外二十余年最后领节钺未几词组出宫中赐之玦其事甚秘世莫能知也公请去不得请代不得尝以身在去与代之间可去则权轻可代则责亦轻而税珰增者乘公两轻之势磨牙张距以吮淮海维扬之血公亦不量孤危而日夜以讨珰为事如临坚敌旗鼓间谍靡弗用也如薄猛虎网罗弓矢靡弗设也卒持其阴重罪大困税珰使不得生还禁御当是时海内扼珰者若清原若江夏若南康皆不能以一矢加遗守土大吏至褫冠带受辱其次三木囊头受辱其次缇骑圜土受辱而雷霆之威独霁于淮上识者曰上之知公虽三旌九迁不过也主上虽心识公而未尝骤贵公公虽受誉命而以年以资未尝踰于恒调之尺寸公在镇先后着功实如驭将吏惩贪墨议河渠护　陵寝靖叛萌赈流散不止为漕而独叙其所为漕者若曰程绩而酬则爵禄不足也以故天下之贤人君子皆信公重公于公之当去也昌言于朝以规于公之不遂去也昌言于朝以颂即凿横门建大纛尽护东南诸侯股肱倚之咽喉仰之于公岂有不足而公议之郁勃犹若有不尽释者公之功名于是为盛哉抑公不独自成其名而已也圣德亦光焉矣皇上异时不尝逐三大珰乎保之败也则权相随之鲸之败也则少宰随之诚之败也则台谏官随之夫自宰执而卿贰而台谏莫利其比珰也□上之明也公之终有誉命以此故夫分过于君谓路马不可问逆鳞不可批密云不可雨明夷不可日中者皆诬上者也布衣轻侠尚有名爻安有网恢恢绶若若而匿瑕畅美莫望之臣子者皇上绍烈祖之休于公乎白矣书曰嘉谋嘉猷惟我后之德其在斯乎其在斯乎继自今公益有无穷之间主臣俱美中外禔福洛修贡江献珎宁独惠于楚于漕已也 

　　○送郡司理毛孺初应召北上序 

　　睦州毛氏兄弟鼎立孺初公后起为吾郡司理凡五年声籍甚天子用所司剡荐以异等召云始公之入吴也其仲司谏氏赠之言曰行矣毋愧龙图之树其伯天官氏赠之言曰行矣毋愧桐江之丝公拜受教而为董子理之也董子俯而思仰而叹曰善哉繇天官氏之言可以清繇司谏氏之言可以任虽然严子为傲爵禄者也于先忧何当即于理官何当也公曰唯唯否否夫严子者果以其傲爵禄为高已乎其言曰怀仁附义天下悦趋势顺旨要领绝此古之遗直而范氏之宗也凡任天下者固必有所捐国家之谋肉食者鄙功名之会金注者惛故可饵以禄者即可怵以害可縻以爵者即可挠以法非夫泥涂轩冕而能当官立节者天下无有昔范公为诸生则以天下任吾为理而任岂称早计哉桐之水以砺吾齿耳葢公之持论若此其理郡率以此言为劵较然不欺其志焉公身兼数器而棘木之听自其颛职亭法处事片言立断刑书既定即豪贵大侠力能得之监司台察者不能得之公监司台察亦借公自解曰是无如司理何有宰相子方操热柄为吾邑宋氏关白公抵其书摽其使曰而公与吾无生平而书伪也邑有人奴埒素封与故主抗辇下贵人至为击一学使者去赖公穷治竟毙于法于是江以南抢地呼天之属愿一当松郡理死不恨而公以为无冤民易无冤士难今夫司属之殿最寄司理笔端一不当令蒙恶声此宁有两造为阅实者公故具鉴裁而不以脂韦先悃愊凡所品骘要于至核即台察亦无以夺也计公在事以廉成平廉最着以疆直行仁恕疆直最着弓旌未及而风棱岳岳已动朝着矣遭时休明箕颖为拙虽江湖客星皆耀于钩陈太微间假令子陵而在能逃谏议征不就否宋时自希文出士始知重气节今天子高居法宫积牍如山不复决虑无弗伏阙谏上殿争蒿目以修社稷之急而天下脊脊多事何也岂其迹于任也而不大有所捐与岂其知趋势顺旨之非希文而不知怀仁附义之为真希文与昔富郑公之贤也欲有所诛进而希文持之日恐人主手滑此以知其不好激也石徂徕之直也为四贤诗而希文嗛之曰天下事为鬼子坏此以知其不好誉也若希文者真能捐名者也语曰贪夫殉财夸者死权烈士殉名夫名美物也而权利之委也故遗利而后可以遗权遗权而后可以遗名遗名而后可以忧可以任公所试之理而效者也吾终不以羊裘为潜以龙图为见以施于郡理为公之细而効于台谏者为公之宏公行矣不烦改步矣请亦以余之言为劵而质之公家伯仲征余言者华亭聂侯青浦韩侯署上海许公皆渐于公之家风者也严以子陵名范公所尝守郡者也 

　　○送聂邑侯入觐序 

　　聂侯以述职行矣歌骊之日二三子讲德焉行人吴子谂于野史董子曰国有六职令则兼之吾以是程侯抑何恢恢游刄也侯宽然长者鉴裁内运每延见士大夫考政问俗即能得其人于目睫之外造请不废阳鱎自远不可得而亲不可得而疏是天官氏之职侯克举之也侯下车之岁大浸稽天请命两台发粟赈荒乡三老义士所在施粥糜闾井相望侯身自劳来眠食几废所活饿夫不可胜数岁不为虐邑故苦践更迩议均役官与民视田受役几无等侯核富民田隐没尽出逾故额六十万于是中产以下皆得免役而缙绅亦不至大困行法之平为江南最是司农氏之职侯克举之也学使者檄郡县挍士所在讙哗山苗涧松今古同叹侯谢绝请托精心品藻白屋寒畯遂无留良明鉴空悬飘瓦不怨是宗伯氏之职侯克举之也勾摄之役日引月长动盈四百侯汰去过半昔之赐张狐假而食者转而归农又捕贼曹符檄所向辄命为盗薮蔓延周内莫可谁何侯絜法定令落其角距糇粮以时萑苻息警是司马氏之职侯克举之也侯尝谓欲省狱讼先省鋖赎非两台监司大吏所召捕未尝逮人于庭亦无一役轻下闾里爰书已入欲解则听之未尝引绳批根见法辄取也是司寇氏之职侯克举之也泽国奥区沟洫是下有逸文急先时澽治以劳远人自侯建议壹用土著畚插在前饷馌居后事集民安百世永赖浦汇一役众称聂渠是邦土之职侯克举之也夫国家以六曹尽天下之事而以县令习六官之事如侯者得其一察已足孤行况兼总条贯左右具宜不为天下循良冠乎董子曰似也子知侯者请更有进焉吴子曰仕于壮县者处脂膏中耽耽逐逐富民是求彼官于家人极于病葢有之矣侯淡素自将氷壶天子开明堂觐羣后修汉故事有以邑宰进大农少傅如桐乡密县者必聂侯矣吴子以为不虚美请书之上有逸文司理临川吴公始下车拥书万卷焚香讽诵或见谓公文人薄法吏不为也是时积案如山老吏抱牍而进冀窥使君办治若何公纵观有顷手数牍曰是行禽败常者案之是封豕荐食间左者案之是城孤家于官府者案之是鬼蜮鬪两造而噉其肉者案之余锥刀雀角非国法所急不足烦乃公三尺须其改悔将有纵舍观者慑伏公尝端居燕坐或十日不决事或一日决十数事或十日不判牍或一日判数十牍皆洞肝披胆引经贯律莫可上下诸奸人莫利当公而旁郡有不平愿得赴云间嘉石死不恨公自以镇静坐消告讦俗而诸御史台或移文申令岩然不为应岂其治丝而棼之耶久而知公之指在不扰交章剡誉矣若乃衷褐于绣设菜过鲑士大夫竟三岁不能以二簋事公何论庭实至问之市肆经年不取尺布矣间之侯吏所过干糇弗具矣问之阍吏坐无附耳之交门 

　　○贺郡司理吴兹勉最绩序 

　　今郡司理之考绩也则犹古者计献弊讼登中于天府之遗意哉其具成牍以诗戍毛举缕悉然不敢深言于慎测之情不敢侈言于不冤之诵惧其迹于夸也监司台察则既有品题矣而不必其该也束于裁也太史之代言则既有宠光矣而不必其肖也淆于同也是将安所悬衡乎吾闻之言弥繁知弥觕言弥简知弥精夫考绩虞法也有虞氏嘉美咎繇非即今之制词乎而其言曰风动风者一字褒也后王重之曰明清犹雨旸燠寒各司其用非风敌也又重之曰讫威讫富是猫明庶广莫之属风之一德也且夫风之为言未施而民信先声而夺人故足术也威富已尝我而后讫焉晚矣江以南故嚚于讼松为最又隶于旧京往往奸人不得志则走诸御史台声冤泯泯棼棼不可穷诘檄符一下胥吏伍伯之伦因缘为奸利中产立尽下有逸文骫法无奈其为骫法者何故煦然以春肃然以秋皆风之德也此于法不得达之朝听而不闻不见之绩无大是矣华亭令郑侯上海令邹侯署青浦倅马公乐公之政成而属不佞昌为颂昌心仪公最久又野史得深言侈言犹不能肖公之什一试以谂于代言者或禆谌我可矣 

　　○贺侍御潘翔公迎太公冏卿入朝序 

　　今天子登崇茂硕服在大僚藩臬守长声绩着闻者起拜九列所以均劳逸示风励也于是观察麓泉潘公入为太仆少卿趣装有日矣公之仲君侍御翔公在　辇下方清宫以待而同里同官若奉常尹公霍公金吾万公侍御翟公皆翔公之所兄事弟蓄者聚族而迎太仆献币羞璧征辞以先之不佞昌辱有家侄羽宸之年谊且交于翔公至习不敢辞盖国家有劳臣有世臣劳臣者身兼数器虑在四方环应无穷刄游靡缺受于才者也世臣者鹤鸣子和前喁后于二人有怀一人思媚渐于教者也受于才者以为臣鹄渐于教者以为子鹄两者鲜兼而得全全昌古今不数有莘之隆尹相太甲陡相太戊姬氏之盛鲁公拜后周公拜前而伯冏之作太仆正也穆王命之曰世笃忠贞世笃者继继绳绳自一世至于世世而効一官营一职何论焉语曰子之能仕父教之忠孰与以身教乎又曰上臣以人事君孰与以子事君乎太仆公登朝以来其官则自邑宰郎署守长藩臬几十政无所不周历其地则自畿辅河洛关陕几万里而无所不驰驱其宦迹则自簿领钱谷河渠刑法军旅之事几百试而无所不赡举以故公劳臣无两要以教忠亦无两彼其夙夜奉公者即为式谷优游布政者即为家謩而翔公之所传者不止青箱书治县谱也公兹入矣翔公奉膝下欢歌白华朱芾之诗上松栢冈陵之颂若石庆之为万石涴牏若元方之为仲弓御车于情岂不诚展而非公之所厚望于翔公者何则万石君虽孝谨乎以归老不事事仲弓则仅仅颖川长非如公父子在日月之际也吾意公必以生平所扬历所咨诹若土风谣俗吏治边情地险物力家庭告语皆可入皂囊之封章备绣斧之捡察而严君诤子自相师友则朝常庙筭国事人才外臣所百闻不如一见者侍御当熟数于趋定之前所为塞渊之助不少也兹非世济之美而社稷之福乎哉且夫御史单车行部揽辔之日则忘其家虽甚严重视他官独难于将父既并立于班行矣而乃公驾车则乘骢者当改步如中州侯公官太常秩三品其次公以侍御为六月之息束于制也翔公为名御史籍甚西台久矣寻当有不次之擢是父是子相从于槐棘间此其合则其邸而居分则秉钺而出而且有长公孝廉将以贤良方正奉对大庭为石之庆建为陈之二方吹箎吹埙肯堂肯构家声功业焜耀乎三晋媲美乎高阳世臣哉世臣哉试采之为藩氏世家窃自负于惇史矣 

　　○吴玄水礼部得子序 

　　古者卿士大夫燕享之诗恒曰万寿无期万寿无疆上寿百二十岁耳何以侈言万也夫人未有中古而生者皆于上皇之世自今而遡之赫胥大庭犹旦暮也非以子而孙孙而子乃为大年耶且也君父之恩大矣与天地并夫惟子而孙孙而子则以无涯酬罔极其愿始鬯故以千金之璧易赤子凭者不为以松乔之年易嗣续智者亦不受也盖三代之宗器若云雷之尊馋父之鼎一柱之爵狸首之豆所以铭功而昭德者命之曰子子孙孙永宝用岂非以忠孝之种足重耶余友吴礼部伯玉年逾壮未举子太夫人忧之即同侪友生无不为伯玉深念也独不佞昌以为伯玉法当多男子或询之故曰吾非祠官安知高禖之应吾非太卜安识梦占之祥耶抑男之为文也从田从力从力则熊罴之偷也从田则岂有畛甽疆畔哉方寸是已吾视伯玉仁心为质欲善无厌养志承欢今之曾闵且乐道人善如郑当时恢弘博爱如孔北海崇奖后进如庞士元赴人缓急如原巨先尝以宗社大计闾阎隐瘼默赞当事已见施用而不居其名此其为田沃而不硗坦而不棘而又拂以温风润以甘雨知其必有获也或曰海内闻人若弘农宋公延津李公蒲坂杨公富平孙公此皆天下长者何以靳之血胤哉余曰之数公者与伯玉固异矣其成名也若俛地拾芥其得志于王涂也若康庄骋绝足计其当伯玉之年所受国家之恩泽海内之休问几于满而不可以复益矣伯玉以鸿渐之资困于黉挍公车之业屡变忧患之途备尝四十登朝十年奉使仅仅得虞曹即又笃念太夫人倚庐自北请南依迟子舍家无厚业萧然书生此其于诸公谦满之数何如也耕尧之田而有九年之水耕汤之田而有七年之旱过此以往皆逢年之日矣多男不亦宜乎或曰然则人之所易伯玉何独难也曰器以晚成为大物以罕见为奇力以挽回定数为强德以动天地感神明为盛岂不戞戞乎其难之哉章文懿公以六十举子陆文定公以五十八重贤迭肖巍膴耆颐两翁兼得之始未尝不邅回而后乃备福也吾谓伯玉之逢年亦如此矣于是社友何子张子辈理余语前为伯玉寿且歌斯于之第八章而退 

　　◆题词 

　　茶董题词 
　　酒颠题词 
　　崇兰帖题词 
　　刻六龙解题词 
　　贺千秋印衡题词三则 
　　远游篇题词 
　　江南春题词 
　　卧游册题词 
　　王竹坞诗册题词 
　　杨女郭节妇传题词 
　　彤管遗徽册题词 
　　吴长卿饱菜轩题词 
　　方旦心平平草题词 
　　漱六草题词 
　　陆洛诵文程题词 
　　唐名必文稿题词 
　　夏彛仲文稿题词 
　　朱伯升制义题词 
　　原孚侄制义题词 

　　○茶董题词 

　　荀子曰其为人也多暇其出入也不远矣陶通明曰不为无益之事何以悦有涯之生余谓茗椀之事足当之葢幽人高士蝉蜕势利藉以耗壮心而送日月水源之轻重办若淄淆火候之文武调若丹鼎非枕漱之侣不亲非文字之饮不比者也当今此事惟许夏茂卿拈出顾渚阳羡肉食者往焉茂卿亦安能禁一似强笑不乐强颜无欢茶韵故自胜耳余夙秉幽尚入山十年差可不愧茂卿语今者驱车入闽念凤团龙□延津为瀹岂必土思如廉颇思用赵惟是绝交书所谓心不耐烦而官事鞅掌者竟有负茶灶耳茂卿犹能以同味谅我耶 

　　○酒颠题词 

　　渊明恕醉与渔父独醒正言若反即复餔糟啜醨所谓寄大梦于桮桊而德义之矩自在也颠何容易知此则知文成之辟谷图南之爱睡皆真能颠者茂卿其酒人之雄乎若夫醉乡之天地腾腾兀兀近于天全微细披剥乃是无记所摄故凡夫醉于无明二乘醉于涅盘惟大圣人能饮酒不及乱茂卿深于法喜故为下此转语中下之根欲读酒颠请从酒诰入 

　　○崇兰帖题词 

　　父子书家自羲献后有欧阳询欧阳通徐峤之徐浩本朝则吾郡莫方伯与其子廷韩耳余师方伯而友廷韩每论两家之书吾师则应规入矩骞翥回翔似正反奇超俗即雅廷韩则风流跌宕俊爽多姿酝酿诸家匠心独玅廷韩如五陵豪侠宝剑金丸意气自喜而吾师则以温伯雪子正容对客望之意消廷韩游道既广鉴赏之家无不遍历吾师人地高华知希自贵晋人之外一步不窥故当时知廷韩者有大令过父之日然吾师以骨廷韩以态吾师自能结构廷韩结字多出前人名迹此为甲乙真如羲献耳犹忆吾师崇兰馆集成是时作者甚众独以集序属余时为诸生逊不敢应至今犹愧延陵之剑乃书翰小道何足为师门知已効也庚申八月七日之夜梦吾师命余作草书诘旦君全索弁语漫以应之 

　　○刻六龙解题词 

　　韩退之为文王拘幽操写姜里柔顺文明之致奕奕有生气虽然退之犹附赘哉六十四象皆拘幽操也彼蒙难解忧克永观省日以易道自占曰岂吾不登于岸乎岂吾刚柔进退之间不合符于天则乎不然岂其圣明而感格若斯之难也斯以为圣学一变而小雅再变而离骚则善于怨而已矣自屈子以来孤臣迁客忧谗畏讥有能明道着书而不为牢落怼愤之语者谁乎东溟先生六龙解乃其待命九江时着撰也穷天人之奥旨启玄空之秘扃足使公明结舌辅嗣解颐谈易之家卓踔孤出斯已奇矣乃先生尔时秉直蒙忌进退维谷意尚有所谓牢落孤愤者而横口所之绝无衡气唯觉忧时駴世之微旨朱弦疏越一唱三叹令人可歌可舞可悲可涕耳先生不独以此诫世而又以自省其于六龙之旨反复剖判有惕若之象焉渊乎远矣其作易者之忧乎不佞素治管氏易兹读先生六龙解更有会于心乃知焦延寿所传于京生者末矣为刻而传之于世教庶有裨云 

　　○贺千秋印衡题词三则 

　　吾松顾氏印薮出其印学盛衰之繇乎何言乎盛三家之村不能见秦汉之制得一印薮遂可按籍洞然漆书点画易摹也铁笔锋棱易衷也覆钮位置易循也五十年来承用之涂渐广而习者之门亦六通四辟岣嵝石鼓可鞭棰驱矣故曰盛虽然雕叶耳如画家之论形模禅家之参死句吾见狸德之执饱何取鸷鸟之成行今之盛不为衰之端乎故昔之印薮不如今之印衡印衡虽一家之书具有血气印薮则百补之衲都无神明 

　　吕不韦云人不宝国之连城尺玉而爱已之苍璧小玑秦汉之私印其犹苍璧小玑乎但人有其宝不必其用也自胜国时赵子昂吾子行周伯琦辈始拈出用之书画书画之与印学非夫合之双美离之两伤者耶故以蔡中郎之工篆隶而不能挽六朝印学之衰者于时书家如王谢白事皆自欵其名无所事印也以李阳氷之工篆隶而不能挽李唐印学之衰者于时书画家如虞禇李范真迹并不欵其名无所事印也此道复振于文寿承许元复有以矣 

　　画家有神品玅品能品逸品小印亦有之若余所藏李斯之九字小玺人巧极天工错非神品乎赵武赵婴张良王陵叔孙通贾谊卫青李广张苍王成张衡之在方为珪在员成璧非玅品乎其余皆能品矣惟是昔人有云失于自然而后神则逸品又在神品之上虽非笃论如上界之有散仙厌薄天事西来之有初祖直传佛心品最为贵仅见于梁伯鸾之一颗文寿承为陈淳刻道复氏近之矣千秋具眼人也庶攻此以拔新都之帜 

　　○远游篇题词 

　　修微才并左芬禅参月上枇杷花下鄙之而不居蕋珠官中招之而不往沾泥栁絮无复随风凈土莲台时常入定今将远寻庐阜问法憨师孤云何依明月独举虽多求友之情宁无怀璧之虑哉惟此行卷作护身符星河在望犹垂机杼之文弱水难航遥出步虚之响但使异鸡反走即知黄鹄雄飞上官之秤岂有神锤夫人之城屹焉天险暂游万里其在斯乎 

　　○江南春题词 

　　庄与骚皆楚人之作也能读庄者可以读骚所谓寓言十九者非耶梁昭明序陶征君集而少其闲情一赋彼真以溱洧为淫风而九歌之解佩捐珥为周秦行纪之俪也固矣吏部徐大冶为舍人时和倪瓒江南春之词每韵八首又广之为四时而夏秋冬各八首虽文生于情而意若有托非仅仅比红诗香奁集等者且窄韵奇语迭出不枯如渡泸之师七纵犹擒如桃源之路再入不误先时和者皆自废矣岂非兼葭白露独写伊人之怀铁心石肠不掩广平之藻者乎大冶之佐天官之业亦可知矣余既为补图复为此弁之大冶家世中吴而居于楚其所得于庄骚者多也 

　　○卧游册题词 

　　赵文敏问画道于钱舜举何以称士气钱曰隶体耳画史能办之即可无翼而飞不尔便落邪道愈工愈远然又有关棙要得无求于世不以赞毁挠怀吾尝举似画家无不攒眉谓此关难度所以年年故步余友孝廉李长蘅故自清士承先世之业与两兄太史黄门之家声广交好客宾至如归其点缀一石一水直寄兴耳即唐解元自称爱写青山卖者长蘅了不屑也以故无赞毁于胸中如意自在甚恬甚旷与画家临摹伎俩日刻相远耳又况其公车之叶号为专门诗骚子史博通淹贯一一发之于画宁不超超逸品耶此二册皆长蘅与邹孟阳同游苏台武林之笔大都宗法黄子久者十之七旁涉倪迂梅道人者十之三一一纪岁月游踪宛然广陵一曲叔夜犹在孟阳无限感慨五百里贻书来弁数语未知黄痴倪迂辈有此身后交态否 

　　○王竹坞诗册题词 

　　感恩殉知捐躯明报动于侠肠者也怀贤好德触事激昂动于正气者也今以竹坞生为郭宗伯之死友其义诚高要亦荆卿贯高辈所办余所为竹坞多者谓宗伯之贤宰相不能知而生能知之宗伯之冤同朝不能讼而生能讼之不可怵以死不可啖以官是为天地正气与叚太尉安金藏足比肩鼎足立耳嗟乎平津之客怙势排贤一转眼间富贵安在惟有青史唾骂千载不磨视竹坞生被三木身濒九死丈夫英槩可歌可咏相去何啻霄壤哉余侵寻世难而有感于交态之变者闻竹坞生之事益用壮之因读诸君子赠言题于简端 

　　○杨女郭节妇传题词 

　　杨女郭节妇谧贞烈事具顾宗伯钱太史传中词止矣而核矣无以有加矣乃读节妇遗姊妹书有云我为读书所误汝曹慎勿读书则自其乃翁尚宝公以及诸赠言者皆未下脚注使揭日月而行天幸余独知其解敢惜疣赘语云求忠臣必于孝子之门余亦曰求烈妇必于孝女之室然而事势不能两全者陵母之自经赵苞之临敌义有所重而情有所割也烈妇之意曰殉夫则不能事父修地下之诺则不能承膝下之欢彼盖鸿毛一死而昊天二人云尔不然烈妇之所捐躯而立节者将以为妇鹄岂不以厚望于骨肉乃称误哉昔者孔子尝自称误矣曰罪我者其惟春秋使春秋果有罪则烈妇之读书果成误也嗟乎三光五岳之气钟于烈妇而五经十七史之书亦证于烈妇无论腹笥万卷如蔡文姬李易安者面甲十重即唐之魏郑公我朝之杨文贞勋名事业炳炳古今犹将惭退三舍书何误于烈妇哉传称烈妇以三十六而圽余谓心死为真身死为幻烈妇自许郭郎一死之后已自无生九年之中日日皆死日也大抵骤死易徐死难何则死生于情骤则激久则夷夷则悲心渐微而可以鞠子教儿为解故谓烈妇为三十六而死者此数甲子语也实与郭郎同逝久矣两史公既表烈妇之节余又阐其孝总之烈妇所谓虚名世有以死而博虚名者无有哉时烈妇之叔父弘聚司教吴中余为言如是弘聚曰九原有知必且谓生我者父母知我者史公矣属题于简端 

　　○彤管遗徽册题词 

　　妇德不着阃外而范蔚宗后汉书特为立传至与魁士名儒劳臣战将并垂不朽嗣是作史者种种幽闲端操照彤管而蔽金石矣朝家踵古定制凡臣子奏绩则以　玺书褒美而及其母氏之圣善盖馆阁之选实代　王言夫荜门圭窦之行得一旦达于天子犹称遇主况女士耶繇斯以观谓阃德不外著者不类然也吴县曾侯之为令几三载矣侯之政成则曰繄母之教常咨嗟感泣孺子慕无已时兹誉命且逮矣而痛母之不待也复念代言有体束于体无以广称母氏之慈盍请于当代作者令人骋厥秘思抽厥妍词图张百目之罗务在多获庶几罔极是报惟余与侯有一日之知最先授简告余曰先生昔领史局召生也晚不及徼一言为　恩纶光吾毋之不逮养与不逮先生文俱千载遗憾虽然得先生为前茅以丐诸作者是吾母之贤上以达于朝而远以传于后胥是赖也嗟乎今典纶制者如林安取求旧若以谋之埜则余固埜史或可为传信者藉矣题曰彤管遗徽俟海内诸公诗若文成编而序其端余不敢让 

　　○吴长卿饱菜轩题词 

　　吾友吴长卿天下士也胸中有数万卷典记亦有数百万甲兵当事者壮其请缨俾之剖竹已脱颖矣而荐士者为当门之兰所荐者亦有批根之剪斯五岳方寸之不平六月扶摇之蹔息也今者作倅汉东独标廉善颜其廨宇曰饱菜轩以彼才情虽叔夜餐霞不足为其秀子卿啮雪不足为其贞菜则安取焉将藿食之忧殊异肉食之鄙而淡然无味乃为天人之粮耶其义则具陈征君之记矣因为题牓而漫弁数言 

　　○方旦心平平草题词 

　　方内制义各有偏至吴以韵致越以色泽楚以才情闽以结构中州以蕴藉其大都也若夫出于封畛会成一家惟天下士能之中州阛阓伊洛人知有程氏兄弟学而不知苏氏秦代兄弟故其文脉也驱纵横之笔铓以发理学之旨趣吾见之方使君其出入变化不主故常亦已奇矣使君顾自命为平平何耶苏子瞻盖得窍于国策者其论文曰笔势峥嵘词采绚烂渐老渐热乃造平淡实非平淡绚烂之极也使君之所谓平平者如此中州之文自使君一变为海内宗矣使君今之作者当与其乡大复苏门并驱何论制义论制义则高何二君子弗如也 

　　○漱六草题词 

　　余友何士抑为文奉先辈律令甚谨毘陵以后尚有典刑十五年来海内习举子业者皆知有何氏学所谓断然自为一家之书望而可识别者也顷过武林客以漱六斋稿视余余乃不知出自谁手客曰士抑也又曰子何以不能办其为士抑也余受而卒业焉乃叹曰嘻士抑实舍法矣吾以法求之故失士抑虽然微士抑几不能办是甚矣舍法之难也两垒相薄两雄相持而侠徒剑客独以鱼肠匕首成功于枕席之上则孙吴不足道矣此舍法喻也又喻之于禅达磨西来一门超出而亿刼修持三千性相弹指了之佛头坐断文家三昧宁越此哉然不能尽法而遽事舍法则为不及法夫士抑能尽其法者也尽法者游戏跳跃无不是法故其意象有神其规模绝迹葢其业在与谦应德之间今而后吾睹士抑之难穷也士抑以此争长海内海内益尊士抑旗鼓一变矣 

　　○陆洛诵文程题词 

　　平原之墅有四山焉曰机山曰横云曰陆宝曰昆山皆以陆氏兄弟名而昆山者亦世所称比玉意也陆生洛诵构草堂实当平原村肘腋向背兹四山云入其中轩楹一启则山光岚色面面攒映尽有羣峯之胜令人起青霞思焉顾独理世外业可耳??慁以经生义不韵也陆生者特好于是治经义其经义之至者又都于是得之余尝一再过生辄为余奏其文每奏一篇而声殷殷振林木余为篇篇称善已秋深生忽哀其文四十余首出示余将传之生季弟叔交闻而曰噫嘻吾家白眉误矣问其所以则历指而谓余曰此非平原村乎此非机云诸山乎吾尝吊古怀贤临村墟访其遗踪登羣山想其标韵当日两贤敝精销魂为文章役树赤帜驰英声者皆就烟空惟河山寥閴墟落不移一一鹤声唳江月耳彼将为胜业者也犹尚如是况经生业直土苴乎亦奚以传矣余应之曰固也然之两贤所为词赋者亦土苴也此中江山墟里自古有之顾必藉两贤名两贤不存而河山之名千载如故则土苴之为传也亦远矣今之为土苴者即昔之为土苴者也讵无传乎余又闻是编生将挟之南走越越多名公将必有鉴识如张丞相者见而奇之称为云间生文赋者焉叔交曰有是哉 

　　○唐名必文稿题词 

　　吾松自唐文恪公以有胪入承明著作之廷后来词馔不佞昌与杨太史高太史徐宫詹张宫谕钱宫久相踵不绝然或若虔之刀或若燕之函求若王氏之青毡者未有也今名必举于乡为文恪之从孙其行卷滔滔洪远奇正相生余评文恪之文如四瑚八琏可施宗庙名必之文如于将莫邪陆剧犀兕水断蛟龙青毡旧物行有望矣杜子美云尔家最近奎三象时论同归尺五天敢以为前导入都门请以质之宫允当击节否 

　　○夏彛仲文稿题词 

　　书当快意读易尽昔人以为一恨余性嗜书而厌苦帖括今日徐伯雨以一编见示自谓不能卒业骤披一二多非常调不胜伎痒反复终卷恨其易尽因质作者则夏孝廉彛仲也彛仲弱冠神清玉山照映笔端有口纵横不羁实为文中之豪余一见目成以为弃繻生卫洗马季孟间温陵蔡公于童子科擢为第一未几得隽易于拾芥而举主林太史张黄门国土之知犹为未尽者假令见彛仲大全又不知作何甲乙矣武塘文薮廷魁解首间岁相属惟礼闱大物尚有待耳彛仲勉之虽楚材晋用未必不为峯泖生色也 

　　○朱伯升制义题词 

　　江以南治易者皆为朱氏学葢弇州先生导之先生眼白千古独折节朱定国以为天下士鸟衣诸郎奉为人师长公伯升玅擅家学顷以省觐来余得读其近制姿态横溢而典则森然穷微之思出以流易雕绘触眼天真跃如其书家之子敬乎评书者谓右军灵和太令俊逸是父是子并称神品而子敬意更广焉孙虔礼非之余曰此所以为子敬也若纯作父书安取屋上架屋山阴过父仅成颖川惭长耳定国为靖江令为吾郡司马籍甚循异每论举子业辄勃勃色动恨知昔落落连城莫酬酬之其在伯升乎余闻伯升孝友大节有进于文者姑论其文若此 

　　○原孚侄制义题词 

　　余家从子行在贤科籍者五人自庚戌原汉宗伯奉　建对至癸丑厥有原孚虽书种不荒而鸣珂落落若以制义论原汉少年盛气一往即诣美成在久原孚颛门矣余林居课儿原孚在家垫多所扬扢余调不入时然所受人之徽言未尝不为原孚尽也原孚攻苦茹淡自其性然其为孝廉数年出无车食无鱼不脱酸子故步既解褐同籍力待诏试宏词科原孚寓书于余曰周文襄选吉士犹疏请改官冀一当世用岂异人哉其雅尚如此夫文章佳处无不可学惟浓之与淡自肖其神情非学所及远公开社进渊明而退灵运甚解诗旨知此者可与论厚孚之意矣 

　　门人徐士竑 
　　许　经阅 
　　容台文集卷之三终 

　　●容台文集卷之四 

　　华亭董其昌着　冡孙庭辑 

　　记 
　　碑铭 
　　引 

　　◆记 

　　御书楼记 
　　原心亭记（馆课） 
　　成乐轩记（馆课） 
　　求忠书院记 
　　光岳楼记 
　　彭城云龙山重修放鹤亭记 
　　兔柴记 
　　兰墅后记 
　　安庵记 
　　崇真阁记 
　　重建云栖禅院记 
　　浒墅关重修董公堤记 
　　湖州福山仁寿院长生田记 
　　草玄阁读书记 
　　吴居士施画罗汉记 
　　汤阴县重修宋忠武岳鄂王精忠祠记 
　　叶少师碑阴记 
　　西湖建关帝殿碑记 
　　总漕大司徒陈公去思碑记 
　　清江主政韵弢顾公去思碑记 
　　官氏墓田记 
　　太傅许文穆公墓词记 
　　歙西莘墟重修许宜人祖母墓记 

　　○御书楼记 

　　御书楼者文肃王公孙玺丞时敏所奉皇上赐札于专祠之前者也文肃存日缄縢什袭未尝宣示温室之树不对为恭省中之语漏泄是诫盖其慎也文肃捐馆尚玺肯堂搴杜蘅以为梁琢文石以为砌崔嵬鸟革舄奕龙光庶几泉台可作俨见羮墙云仍永保荣踰带砺是明良之朝典而忠孝之家謩也既落成授简旧史其昌记之其昌窃有感也皇上御■〈宀禹〉以来爰立首揆者数矣至于一德一心眷倚弗贰严若师保信若耆蔡密若同室朝夕之周旋昵若家人父子之告语时惟文肃曷以得此哉盖公束发登　朝即以一介不取之操终日不俟之节风动百僚名闻九陛者非一日矣宅揆以后　法宫峻绝密勿大臣罕所延见公欲若前代之午朝造膝不能若前代之便殿留身不能计惟阁直故事有非时手疏可自靖耳若乃朝而敷陈夕而传布宽责于外廷分过于　当宁纯臣之谊或非所安公是以补牍有再三焚草尝八九和羮则盐梅相济补衮则弥缝无迹此之忠诚金石可贯矧皇鉴之孔明乎竟能结主知定国是非偶然也且如　御札之所更端往复者事孰大于建　储乎方其宫府地睽菀枯形异赤松羽翼难以力争黄瓜风剌几于心碎申文定为之拂衣王文端因而赐玦公也蒲轮再出荷担独坚始犹转石终乃桴鼓是以有　储讲之命公犹以体统不崇则羣疑未杜官仪不肃则旁伺易生凡所承用一视皇上讲筵之礼数焉于时劳爱并彰师济咸集鸡鸣问夜鹤禁启扉前凝后丞棐廸彛教日就月将缉熙光明其昌尝以承乏询之从官皆曰旧辅之所定也老成云远政地日单四友不闻备员一暴以为旷举且二十年于兹矣彼一时也回天驻日克臻厥成岂其顺风而呼因川为下顾戞戞乎其难之也哉感通之故良可思矣札凡二十七道有赐自文肃苫块之日者尤为异数虽停帟幕于韦谷给秘器于东园无以殊也君臣之际猗与盛矣在昔贞观屏风之帖仅标艺苑淳化飞白之字独重□登孰与天纵多能帝赉良弼以回鸾翥鳯之奇着投水转圜之美为千载胜事哉此书在处当有庆云下垂百神潜卫者焉非王氏一家之弘璧已也伊训曰一哉王心又曰大哉玊言敢以此为颂谨记之 

　　○原心亭记 【 馆课】 

　　繇敬一亭之西又折而南有亭一楹为翰林署中游息之所而颜其额曰原心者志警也夫心之为说古之人未尝精言之也非不识心也夫人而识心也洪范以治水丹书以治兵果且有政与学之分乎哉世既远士鲜闻道其视政与学不胜精麤动静之相妨而心学辄不讲间有聚族而谈心者直以为名理为言铨耳非能既其实而信其可施于用也世之升降固繇此国家建官设属六曹九寺各有事守惟翰林则无守焉是天子所使澄精神毓道德以需宅俊之用者非有功今之绳束吏道之纷委此政与学尤未尝分者也彼有事守者曰以政学难矣兹政与学未分也又奚辞乎且其大者坐论次亦代言非有本原乌胜其任乎故莫急于养心养心者非坐驰内照遗弃事物无当于天地民物之务也务心之本初也心欲虚欲平欲公欲正欲明欲静虚所以为应也平所以为衡也公所以为漙也正所以为守也明所以为照也静所以为简也凡皆心之本初也其焦火凝氷与接为构不虚不平不公不明不正直且静者情识也情识者心之所生而心岂情识哉通于情识未生之先者可与语心可与语学其绪余以为勋业其土苴以为文章其所建树当自有度越者矣古之人户牖箴铭委土师保是以成德也易况兹亭在敬一亭之侧肃皇帝所洒宸翰勒之贞珉诸词臣出入庄诵服以无斁夫能敬能一于心学也何有 

　　○成乐轩记 【 馆课】 

　　翰林署中有成乐轩临瀛洲之上盖某年某所建而颜其轩曰成乐者则孔子所云成于乐之意也或曰古者士无故不辍琴瑟大夫无故不辍宫悬近世士大夫声音之道阙如矣是安所得乐而称之余曰不然乐之为言乐也凡人之事事身不厌肄习之劳心不厌营虑之苦逾久而不废必至于成而后止者其必有所乐乎此也庖之解牛臧之承蜩旭之草书盖毕一世而耽之以至于横心之所念横口之所言横身之所接而无非是物者不止若是而已而喜怒佻佚之情穷通得丧之境莫不是寄焉故始乎技终进乎道非其中有所乐能然乎而况游道德之乡者乎孟子曰乐之实乐孝悌二者乐则生矣生则恶可已也恶可已则不知足之蹈之手之舞之繇斯言之钟鼓缀兆之于乐也疏矣孔之乐也忘老颜之乐也忘贫彼其以闾巷之匹夫而两相论乐乃曰庶几韶舞圣贤得乐之情固如此国家建置百官六曹九寺各有事守惟翰林则无守焉簿书之烦拏吏况之殿最一无所困其心是天子所使澄精神养丰采以需宅俊之选者居是职也不专仕不专学盖兼处于学与仕之间谓宜平情释躁消融渣滓相忘于道术而后可以言成尝试思之吾所为熟古今故实定人物之衡鉴端献纳之本原涉著作之堂奥能游刄恢恢有余地乎能累凡四五若掇蜩乎能如旭之草圣醒醉窹梦皆如一乎果若是即不宫悬不琴瑟乐之情已得矣所谓成于乐者其谓是乎若夫律吕之变声音之节于以养德诚不为无益耶有兼之者则尤善矣轩之成已久旧未有记余故为表其题署之意以告游息于此者 

　　○求忠书院记 

　　凡立学者必先释奠于先师书院之有祠也礼也方逊志先生之学传于宋景濂自景濂而遡之为金履祥氏何柏氏许谦氏以至于考亭授受有绪实惟世嫡顾其死节为独着夫书院未有以死节祠者也吾郡之祠先生何也谓是血胤在乎先生已自绝于文皇矣亡国之余犹有燔妻子示不辱此藐诸孤也非践首阳之土则洒侍中之血公志不存也谓吾乡先生俞公任公皆公弟子而可藉以乞灵乎是时朋友皆族矣独为婴也德玉也招乎然则何以绥先生之灵曰以吾党之求忠绥之也孔孟远而士无纯师谭忠孝者溺其旨矣自濂洛关闽诸大儒精言之于是委质之义家律令人斧钺无有以邪说奸其间者文谢之死节与张许同而渊源远矣何也彼如击石之火其性真此如传薪之火其用广也高皇帝以纲常为治尝旌余阙薄危素惟劝忠为惓惓乃其大者在于罢黜百家颛立朱氏学惟时天地初肃士鲜偷心乃父兄之所敦率师友之所诛讨靡不与真主应盖千人决拾以射臣鹄而先生其繁弱已商祚六百不为不久扣马二士不为不奇壬午之事膏斧齿剑者骨量乎泽樵夫室女不夷齐愧史册有是乎是高皇帝以三十余年磨钝之权迈商贤圣六百载养士之报方先生以九死十族之节表朱夫子茧丝牛毛之功先生死而有迂宋儒无益人国者昨舌退矣此朱子之忠臣也岂惟朱子孔子大管仲之功于召忽平平耳夫悉一世之忠义而输之周天王则忽安得有私君春秋法也他日不又自杀身成仁乎世儒不察猥云圣达节贤重死管仲不一有而劝进者接迹金陵之娓娓长乐老抑何舛也微先生圣法几为盗夸此又孔门之忠臣也先生足不涉吾土意其英魂浩气惟忠是归惟学忠者是类继自今讲堂肄业之士因朱之传孔之笔以羮墙先生之忠云车风马或格而歆矣九峯一拳石不隐然紫阳自鹿重哉祠成于郡守明州张公前司理睦州毛公会大中丞徐公以抚吴至为丹雘之中丞之先有善安公者官于浙为佥事奉诏收方氏族脱其姙妇事发断一臂家戍保安卫语具浦城志今所为祔于祠与余公任公同配享先生者也嗟乎佥事公既已得罪即立孤事竟不躬阅能无饮恨及吾郡之方有亢而慰可知也已义泽绵邈厥有闻孙建旄植璧将事祠下非天之合哉昔公孙柞臼谓程婴曰死易立孤难愿为其难者余亦曰建祠易易名从祀难中丞公方以天下名教为己任愿为其难者是惟绍前人之休于无斁若夫复姓作祠始末余友陈布衣详哉 【 其言之矣】 

　　○光岳楼记 

　　维扬之有书院也鹾使者剏也中废四十年侍御彭公以鹾政之暇复其旧观加闳敝焉布之条教秩如也已稍采形家言因吴比部之绪于是有光岳楼之役公之言曰圣王之制勿使四民杂处杂处则其言哤其事易夫管大夫为煮海者也其于士也必使群居而萃处父与父言义子与子言孝其事君者言忠至于商苐曰使就市井而已吾非与学使者分士也宁使盐筴盛而诗书拙也乎无何楼落成诸生既走吉水请邹先生记矣公复授简其昌曰讲堂所尸祝者非而家江都生乎愿紬绎家学惠此多士不佞昌三复光岳之义而知其有合于正谊不谋利之指也古今名世之士必钟美于三光五岳以生尹日也卿月也列星也岳神也赞屈原以日月争光赞韩愈以泰山北斗也皆善喻也于川渎无当焉九府以为泉流贪夫以为溪壑非是族矣岂不以属于义者为高明而利则否属于高明者为士大夫而下流则否哉平津与江都同事武帝曲学之敝流为桑孔虽复布被不得论于拔葵之节焉迁之传货殖抑何寡识也扬之士所以不辱斯楼也舍江都言无师矣古之学者畊且养士即易业吾不虞其艳言商而孰知夫多取之为贪贾也而孰知夫养交之为趋时也而孰知夫好进之为龙断也而孰知夫身图之为筹筴也五都之士以计然白圭为圣人何知仁义士诵法孔子而或挟之为市此言利之精者也于光岳何居侍御公之锡斯楼以嘉名也棹楔为师保矣诸士目击而道存庶几出入不悖所见耶在昔江都论汉事谓盐铁之利二十倍古民日称病始元间诏丞相御史与文学问民疾苦当时豪隽辐凑茂陵唐生鲁万生之伦六十余人与御史大夫议盐铁欲开仁义抑末利其说亦本于江都今天下之利网密矣诸士羣居而萃处服侍御公之教岂免蒿目忧世出而修百姓之急如唐生万生之伦者乎此之禆于鹾政者大矣公何谓与学使者分士也请以刻之碑阴 

　　○彭城云龙山重修放鹤亭记 

　　按史记称秦始皇东于厌王气汉祖心自疑避匿山中吕后尝得之曰季所居有云成五彩云而赤帝子斩白帝子盖龙德也彭城之有云龙山其得名当以此山有放鹤亭隐君子张天锡故居苏子曕所为作记者虽至今不废然荒圯久矣高邑潜颖张大夫以分司仓庾至数登其巅吊古怀贤将撤而葺之念徐方震邻重以警水时绌举赢踌蹰四顾乃节缩奉入度材采石徒庸工作之直取之宫中公帑不烦民和大播于是飞甍画栋延敞虚明缭以垣墉翼以厨■〈厂外畐内〉屹然壮观矣落成之后余以使事还　朝公就山堂而觞之曰吾闻传舍阅人兹山于我何有哉苐登高能赋大夫之事也周爰咨询使臣之职也民之失德干糇以愆我有旨酒嘉宾式燕地主之礼也堂成而三善具焉非直寄情吏隐之间而已因授简属余记之余惟子瞻引卫懿公事谓国君之宠鹤不若山人之放鹤得以自全者此未为笃论也使卫懿公有太王乃积乃仓之储曾孙如京如坻之粟以此众战孰能胜之而鹤之乘轩庸何伤彭城用武之国也项羽尝自王其地矣羽起徒步摧疆秦巨鹿之战威畧岂出淮阴下而终以不振盖高有酇侯能挽关中粟以济军兴之乏而羽为汉军绝饷道是以败耳今天子惩邹滕之役命征西大将军萧公提重兵镇彭城而大夫精心计调兵食一洗脂膏之陋庶几士饱马腾以伐萌于不战是桓文之烈也卫懿云乎哉山三面距水弥漫无际壹似西湖之孤山孤山林君复放鹤处也子瞻习于西湖者乃苍莽悲壮之区恍潋滟空蒙之致而觌面若忘不为拈出者何耶岂陵谷之变昔与今殊山川之灵待时而显耶黄鲁直以飞仙目子瞻倘其化鹤复还不独歌城郭之是而已大夫以为何如 

　　○兔柴记 

　　宋人有云士大夫必有退步然后出处之际绰如此涉世语亦渊识语也读白香山池上篇其所谓十亩之宅五亩之园有水一池有竹千竿有书有酒有歌有弦者实为衣冠巢许之助温公之独乐卒成谢传之同忧有以哉今观济美张黄门公兔柴记其疏泉斸石经始戊戌去解褐纔七年耳已抗枕漱之思及在掖垣领众正称耆宿虽业在匡时而寻盟之猿鹤手植之松桂未尝一日释于怀及是以请急归而喜可知也嗟乎辇下贵人婴情好爵骡铎马通之外别无活计即回首家山不乏平泉金谷亦仅付园丁筦钥作者游者宾主谁分求其如白传之饮一杯吟一篇于池上者少矣况能左伊川右康节着书谈道焕山川之色而隐起华夷之望如温国者哉是在兔柴主人矣余林居二纪不能买山乞湖幸有草堂辋川诸粉本着置几案日夕游于枕烟廷涤烦矶竹里馆茱萸沜中盖公之园可畵而余家之畵可园大忘人世之家具畧相埒矣独世方急公而余能使世兼忘我是为异耳 

　　○兰墅后记 

　　荆溪兰墅者吴存廉问卿所仍光禄公澈如之作而疏泉斸石益拓旧观者也当神宗朝大江以南建言诸君子归者锢不复　召熹宗嗣位有　诏尽复故官使澈如在者召矣而以归养不及于恤逆珰用事同籍攻之急相随入狱使澈如在者逮矣而以下世不及于难不及恤非澈如之所几也不及难非澈如之所幸也至今皇在宥所以报忠节甚厚而庙食专祠易名进爵于澈如犹有待焉问卿所以衋伤心也叹曰先君子生为当门之剪没为空谷之馨兰墅之称名征矣抑闻之孝子之事亲也思其居处肯其堂构此僻者墅也先君子故尝十年读万卷拥于斯又尝元方御莱子舞于斯九原不可作矣安知其精神魂魄不狎山灵化野鹤而以花之朝月之夕来游于斯乎专祠则有朝典家庙则非野谋惟兹松茂柏悦之区无萧敷艾荣之秽绿叶紫茎之秀有被山连畹之饶筑宫三楹瞻奉遗像以祖之砚父之书为金卥瑶璧殷荐祖考空山寂历歌大骚之辞曰夫人自有兮美子荪何以兮愁苦斯不亦神理绵绵光我世业乎嗟乎浊世公子峻宇雕墙广贮歌舞骄淫矜夸鬼瞰其室以致一草一石不能长守者多矣视问卿所存何如哉墅之山旧名南岳南岳以祝融峯为主问卿作室故伙而余特表章祠屋者知其所重在展孝思而百谷所记累榭层台皆南岳之从山若南台高坐之类耳 

　　○安庵记 

　　道人不三宿桑下若俗人多诸眷属爱染深浓则精蓝凈宇久依非过何况倾赀剏业不为自安迎善知识经行宴坐说法其中开人天眼恭敬供养毕生无厌又何况性乐闲旷长依导师入室小参串习禅悦乃至维摩有法喜之妻庞媪识草头之意此之偕隐家风何止布金功德已也盖武林之皋亭山花桐坞有安庵怀泉邹居士所建以居慧文法师者文师迁化又以居幻有耆宿文师专明台观学者奔凑此庵遂为荆门玉泉幻师纯提祖印学者亦奔凑此庵遂为德山峯顶武林琳宫梵剎不知其几而居士之力最专缘最胜矣是不可以无纪居士醇厚博大貌如其心急难振穷了无德色每游宿于招提不恡情于财施厥配宋氏亦佐之武林人人能道其事因其子文学之峄将树碑述此庵繇起而附载其畧如此 

　　○崇真阁记 

　　仙与释皆生死学也仙曰长生释曰无生其较然分涂哉至仙家七真犹释家五叶盖教迹变于此矣释故无论仙籍者流所称冲举者若而人拔宅者若而家奇恠恍惚不可殚记总之不离长生至七真复出而为超生之说以练神为宗以参学为径以觉悟为归道山碧落非恠也五金八石非方也夙有灵骨非缘也口口相授非师也六甲三黄非法也蝉蜕羽化非证也其名超生其实学死在老曰不亡在庄曰无怛此其仙望最高要以百姓与能不甚悠渺而世所艳心在彼不在此犹之太羮不御而食肉为鄙也岂难信之事必待于上智与刘幼真先生自比□郎以谏批鳞出宰濡忽一夕大无谓梦羽客通谒曰左元放也觉而考郡乘元放固濡人遂建阁以祠元放云已得梦所谓王真人玉阳者皆不因而感似有夙根盻飨往来真文屡降于是君为濡且十载先后推擢皆中格君遂自投劾归从登真之诀度地吴山得其西麓林壑虚闲冈峦回复信栖真之奥区祈仙之灵府也乃建层楼三楹以奉真人而元放虽有专祠仍崇像设既落成属不佞昌记之余惟古之君子爱君忧国不难以身殉者莫如屈原然且曰访羽人于丹丘得不死之福庭彼诚以自广要之忠孝度世其途甚径也幼真之飘飘欲仙岂妄想哉乃其梦寐感通前元放而后玉阳有繇矣当其虚憍尚存壮心难耗则奇恠恍惚如元放者以有机应之及其栖神于澹合气于冥则虚无清凈如玉阳者又以无机应矣岂惟仙家禅亦有之昔仰山与僧度水僧凌空而去仰山曰恨不遂断汝踁则心通神通不可同日语也幼真其必有进于道者矣玉阳为七真之一有朝元歌行于世铭曰 
　　悠悠梦宅孰启玄门爰清爰静为天地根生而若死绵而若存清都路邈弱水波翻作者七人实返真源自然为宅恬淡为园阴功为泽忠孝为藩茂宰观化七烟之元超将鹄举感彼室轩元放玉阳授以道言如磁吸铁如声度垣石髓不远刀圭可吞金堂贝阙鸟革龙旙千岩霞蔚三素云屯驱彼方丈吴山之原 

　　○重建云栖禅院记 

　　杭之山自天目来带苕水挟圣湖南尽于江折而东是为鳯凰诸山宋之故宫在焉遡流而西二十里是为五云山循山麓而西四五里是为云栖坞则今莲池禅师之道场也坡陁坻平岩谷堂密划然野处而不与湖山为羣境则变喧而幽土则去秽而凈一似遗世者山当江之三折海门涛头云涌而霆击者至此荡然为平川洋洋弥弥怒气消尽一似忍辱者繇东冈而上有璧观峯青龙泉出焉中峯之旁复出一泉名曰圣义泉西冈之下复出一泉名曰金液泉涓涓甘冽汲灌不竭一似利生者此非有道者莫能居而居之者亦于道力有助自宋伏虎禅师□山以至　国朝虽天禧中稍辟为寺而逓典逓废夷为蓁莽久矣师以隆庆五年托钵此村若有冥契曰吾骨人得骨山可以老矣缚茅三楹经禅宴坐有终焉之志环村四十里数有虎伥师以慈止杀虎不为暴岁旱祷雨辄应魃不为灾居人异之争来作室度材于家山仍础于故址民大和会焉师曰毘卢宫殿徧界徧空草昧经营无勤檀施惟法堂奉经律禅堂以栖僧兹所急也既落成而百年废剎遂复旧观矣此云栖之缘起也师之侍者以为古德破荒众檀积力不可冺没请余记之余何以知出世事而且有感于决道盛衰之际也在昔唐宋时士惟薄将相不为者始去而为大僧以了百千亿刼之生死故其戒行之严宗风之峻直可感鬼神驯异类或为道俗所皈依或为帝王所礼敬名蓝凈剎于是繁兴矣盖其盛也近世以经术收儁士士所不收者方自引而食于僧是以赤县神州列剎相望圆顶方袍聚庐而处者百十为辈即而求之所谓禅讲律师如古尊者有几假令大年削牍寂音操笔二百年来可应传灯僧宝之选者又有几则虽金碧土木之庄严崇之至于天而广之至于十繇旬何益盖法道之衰相见矣师庠挍名士始欲以禄养为孝既以弘法报恩为孝骐骥壮盛而龙象超忽最初发念固已卓然名闻利养之外矣庞蕴罄百万而掷汉水僧绍冐三毒以开摄山岂足专美乎师自主法席以来既历三纪行在梵纲志在观经标净业则东林立清规则百丈柝义疏则玉泉辨宗乘则慧日摧阴魔则扳度空排戏论则秀铁面云栖虽幽迥荒率无诸庄严有具眼通者必曰先佛塔庙在矣有具宿命通者必曰某古德再来矣毘岚偃岳而不波大浸稽天而不溺是云栖之兴法道大有赖也夫师所著有弥陀经疏钞缁门崇行录禅关策进等书数十种锓行于世师俗姓沈名祩宏字佛慧仁和人 

　　○浒墅关重修董公堤记 

　　楚中丞澶渊董公司□时筑石堤三千六百丈自吴关而东属之寒山几二十余里吴人所为尸祝董公者也岁久水啮石洼堤稍废不治天雄张平仲使君始增修之虽仍旧贯与新作等何则自税使出筹国者以物货之征领之有司关使者算舟而止度支之额则犹故也而岁入非矣使君受事当其时绌浮羡几何然每有浮羡辄为吴兴作不罄不止曰终不以虎丘一拳石溷吾受块之墟也处脂膏中不自润而道是谋则诚廉吏虽然非溪刻之谓也何足为使君颂哉余观公家之事往往前人善作后人害成即以治河论行河大臣率三岁一更而必人自为一河河可十年不决而浚河之役靡一岁宁止盖共济若斯之难后董公而榷者岂无廉士曰此董公之堤也吾何有焉是以堤废不治若使君则无以存已矣使君世承清劭沉深博大身兼数器有干国之畧尝为元城董考功裒集遗文传之世是役也必表着董公之遗惠于弗隳夫劳臣相矫如文人相轻视使君何如也因记堤工岁月并书之 

　　○湖州福山仁寿院长生田记 

　　世无常住之物而谓有长生之田可乎余曰惟僧当有之盖娑婆外有香积土饭箩边多饥死人此田非情田非识田乃威音王之所井授佛祖之所灯传菩提为种子精进为耰鉏露地白牛为作使广百繇旬而不分疆畔历未来际而不易主人仰山之刈苗赵州之洗钵皆是物也昔有石屋老人于仁寿院举扬此旨石机嗣之所居之处即为宝坊匡徒领众数百为羣食轮常转法道下衰悭贪难破天人之供既绝衘花之鸟不来有宜中上人名寂鉴者戒行精严愿力坚固募田若干勒石记事垂之永远夫九土之田湖所得几何湖之田仁寿所得几何陵谷且在蓬莱江山亦悲禾黍而上人岂闇于成在坛空之义哉倘有大善知识如石屋老人者延致在由弘开法席说无生忍为长生田即展袈娑一角是无边阡陌矣上人作礼而去因记之 

　　○草玄阁读书记 

　　道广星辰聚人豪湖海闻余赠陈懿卜丈诗也懿卜为吾师五云先生之子世其家学赋诗击剑以隐兼侠名闻湖海间程中丞开幕大梁聘之署中相得甚驩偶偕与观射君不禁伎痒连发三矢皆应弦贯革中丞奇之曰吾何敢以阮瑀辈尽公乎具书荐之蓟门云中大中丞吴公吴故与君交善及是君以戎服见骤若不能当而趐材之馆待用者殊伙所与奉稍亦有甲乙君特在甲馆诸将校目注君谓文武具宜莫敢以鴈行进会大中丞避言归加仍游长安时金沙周冡宰亦抚虔州延君经岁者君不复怀剌请谒惟与酒人剑客悲歌燕市雷火之变君幸窜身凡下得全遂赋五噫返三径居郡志所谓草玄阁者此元末杨铁崖之所构也元社已屋且三百年而此阁巍然居者鲜称君虽沉冥贫士顾以博雅风流读书其中可无愧色矣敬为之记 

　　○吴居士施画罗汉记 

　　佛像教也画佛观也凡画佛菩萨声闻辟支阿罗汉者皆运心娑婆之外游意空刼之初清虚因以日来尘劳于焉惭息矣及其神照既传庄严斯在使瞻礼者发菩提心如观凈土变相必起往生想观地狱变相必起脱离想观大士变相必起皈依想观华严变相必起行愿想原其熏炼之因定异经禅之力哉梁唐之间耆宿宗师既振法于彼而能玅画史亦助道于此所谓宝剎现于毫端大千掷于掌上庶几似之莆中吴彬居士者婆娑艺圃泛滥珠林翰墨余闲纵情绘事因游摄山见千佛岭天监雕镌森然海会作而叹曰亿千调御既分身矣五百应真何时放光乎遂以丹青代彼金石施若干轴藏之此山值余南游请为助喜余发而观之有贯休之古而黜其怪有公麟之致而削其烦其可传矣虽然更有进焉佛言一切众生有如来智慧德相夫罗汉者岂异人哉众生是也搬柴运水即是神通资生治产不违实相而画罗汉者或蹑空御风如飞行仙或渡海浮杯如大幻师或掷山移树如大力鬼或降龙驱虎如金刚神是为仙相幻相鬼相神相非阿罗汉相若见诸相非相者见罗汉矣见罗汉者其画罗汉三昧与为语居士而无以四果为胜以众生为劣以前人为眼以自己为手作是观者进于画矣居士曰善哉 

　　○汤阴县重修宋忠武岳鄂王精忠祠记 

　　钱塘之祠鄂王也报忠也汤阴之词鄂王也旌忠也报忠者前宋之盖愆旌忠者我　明之励世戡乱之时表章尤急虽非借才于异代寔可激耻于懦夫此杨侯重修王祠意也慨自东陲匪袽以来国家之用兵五载矣三圣相承非如宣和靖康之季奴酋小丑非有兀木粘罕之雄一尉侯混车书非若琐尾偏安之势然而糜军兴以千百万计征戍卒以数十万计而搴旗罔效舆尸屡闻至于全军覆没全辽沦丧犹缓失地之诛而录死事之节祀之京师记之盟府一何厚也假令战功如王亲对敌垒者六十有八运筹命将者五十有八常以兵五百八百敌五十万七十万用少击众迄无挫恤则又何以宠异之哉乃王之得祸何□宋之负王又何惨礉也盖王之建功所繇有八一曰忠涅肤激烈挥涕誓师二曰虚羣策毕收食客常满三曰整兵所往来草苇不乱四曰廉不私藏一钱籍其家仅九千缗五曰公小善必赏小过必罚待数千人如待一人六曰定大敌猝撼难于撼山七曰选能背嵬五百一皆当百八曰不贪功功率推与其下虽子云之胜抑而不列嗟乎赵营平为后事师窦车骑作百世楷祀典所谓法施于民孰大是者而死事定国御灾捍患犹细故也今之为将者以王之事为法今之择将者以王之事求之于鞭挞四夷何有嗟乎汤阴自朱仙绩废而久辱胡膻王之孤愤所千载而不瞑者也自二祖廓清而山川草木皆有骄色王之愿报所千载而不忘者也况重以庙貌之崇严殽蒸之蠲洁冥冥之中岂无有式灵我将吏默相吾肤功履胡之肠喋胡之血者乎是役也杨侯一以祈神休一以树将鹄盖桷瓦皆金汤而丹艧为带砺也侯之为政可谓知所重矣祠创于徐武功以词臣奉使时兹侯修祠工竣而余亦以奉使至余与武功同吴人官同讲读侯以为不偶然也请余作记记之如此 

　　○叶少师碑阴记 

　　岳神为韩退之开岳云海神为蘓子瞻现海市两公方见齮于世而神明护呵有非当时王公贵人所敢望者正直之贶不惟其官惟其人也今少师华公应　召北上龙神前驱引泉脉反石尤随叩响荅其事甚异岂为纱笼中人役役应尔哉盖公弼亮三朝亲抉日毂而兹之再践师垣所为领众正定庙谟致吾君于尧舜者神已先见之宜其效灵若此可以为世道庆矣舟行时金广文在坐见柁楼之下有蜿蜒盘旋与绝流而度泝风而迎者凡三皆神之化身也纪文所未列属余记之碑阴遂为之记 

　　○西湖建关帝殿碑记 

　　西湖列剎相望梵宫之外其合于祭法者岳鄂王于忠肃祠与关神而三尔甲寅秋神宗皇帝梦感圣母中夜传　诏封神为伏魔帝君易兜鍪而衮冕易大纛而九斿五帝同尊万灵受职视操懿莽温偶奸大物生称贼臣死堕下鬼何啻天渊顾旧祠卑隘不称　诏书播告之意金中丞父子爰议鼎新时惟导首得孤山寺故址度村累土勤垣墉庄像设先后三载而落成中丞子文学嘉会谓余实倡议且曾为文以诧施故属余记之余考孤山寺始名永福寺唐长庆四年有僧刻法华经于石壁会元微之以守越州道出杭而杭守白乐天为作记有九诸侯率钱助工其盛如此成毁有数金石可磨越数百年而祠帝君以释典言之则旧祠非所谓现天大将军身而今祠非所谓现帝释身者耶至人后其身而身先外其身而身存孔曰成仁孟曰取义与法华一大事之旨何异也彼谓忠臣义士犹待坐蒲团修观行而后了生死者妄矣然则石壁岿然而石经初未泐也顷者西川歼叛神为助力事达　宸聪非同语恠惟辽西点虏尚缓天诛帝君能报曹而有不报神宗者乎左挟鄂王石挟太保驱雷部掷火铃昭陵之铁马嘶风蒋山之塑兵濡露谅荡魔皆如蜀矣先是金中丞抚闽藉神之告屡歼倭夷上功盟府故建祠之费视众差巨盖有夙愿云 

　　○总漕大司徒陈公去思碑记 

　　祁阳陈公　予告归二载矣海内惜公之去而淮阴士民怀德日深若藩臬若守令逮事公者谓公不矜不伐肤功烁懿耻自标炫顾老成举动宜为后法彼夫纪于旗常勒于鼎釜者中朝事也尸而祝之社而稷之者士民事也吾侪久庇神宇罔不祗师言当兹论定缅想仪刑非夫托之金石曷以扬公之休问于永永于是走使海邑授简野史昌不佞念公为吾郡司理则已受国士知何敢以不文辞国家两都并建以金陵为豊镐而绾毂南北天下咽喉淮阳为重挽漕之役虽司徒专职然赐履之外提七省大吏之衡牙纛之间屹建威消萌之势牲白荐于桥陵璧马湛于瓠子六官之事无所不统文武之用难于具宜公洁已奉公正身率属山阳令所按次若斥有司侈供张者汰冗员浮食者蠲关市间架横征者禁将迎滥舆驺者惩质库轻出重入子钱家倍取息者除运木烦里旅者诛妖僧畧子女者治律梁病涉者新学宫敝陋者置学田赡子衿者简诸营帅脆堶者严游徼备非常者练鱼丽习水战者防水部干没造舰估者禁漕卒受粟溢额者省防河渠堤之缩公帑而劳民者夫非经国之吁谟保厘之实政耶虽然公所为默调元气称纯德不二心之臣者不在此也主上御■〈宀禹〉以来士风朝论大抵十年一变至于今而畸重之权必趋之势葢可覩已无论庶官随俗转化即黄发寿耈谁能不波公之始镇淮也当改革之会天下属耳目观意向藉令眉宇间稍有衡气即愿奉坫坛者何限乃公雅意自以身为大臣当挽已倒戈澜还既雕之璞弼成天子平康正直之治岂其惊奋以示异养交以收名巧宦于末路哉落落穆穆内朗外温子公之竽牍不走于长安□凯之问遗绝迹于当路于品流则有哆口春秋投足轻重而若弗闻也者于时局则有菀枯异营南北分部而若弗闻也者虽静躁浓淡险夷奢俭烦简之间无一不可以见公要以巿改弦无改玉公本自静本自淡本自夷本自俭本自简率其四十余年扬历中外之大常而已先自乐浪之役淮右大募兵故增饷以巨万计岛寇既平郡邑赋额已无复养兵之科会有言前幕府脂膏其中且不赀者公具实条奏调与时背不顾也夫李赞皇王沂公之相业当时所韪乃赞皇以周秦行纪薄奇章于险世讥其褊沂公以山陵逐丁谓虽距脱足快识者犹以为正中之谲当是时微公执议不阿几伤国体公岂仅以包荒为忠厚哉则正直之发舒而为世道虑者不小也葢咎繇论九德总之有常周公论三宅曰常伯常任天有常覆地有常载日月有常照四时有常行辅世维风之大臣有常度公以之矣此则于言抚言漕之外觇公之微而可以表百僚照来■〈礻冀〉者乎傥以质之诸君子足副谋野之意否公名荐辛未进士祁阳人 

　　○清江主政韵弢顾公去思碑记 

　　今皇帝综核吏治六官之属分司海内典钱谷关市将作之事者有　诏台察得非时列状以闻自余在　陪京见所在封章几无完誉而淮南水部韵弢顾公官评裒然为天下最兹进秩望郎还朝行矣彼都人士怀公德政乞余为记昭示后来与清淮俱永亦犹金石录所传汉时使君碑遗意也其言曰淮南岁转粟四百万石以供天府艨冲巨舰鱼鳞杂还自淮入河帆樯如织而缮治之役领诸水部是漕挽为　国家之咽喉而舳舻又为漕挽之命脉水部得其人为济川之舟楫非其人为江海之漏卮厥寄重矣公始事当黔巫用兵川途为梗楚蜀巨材采办不易公先期命官朱提四出于是木商响应楩楠杞梓蔽江而下以副所须鲜有操其急而糜水衡如往事者公之利用豫也署当孔道城有孤社有鼠凭借为奸良民善士疾首结舌公廉得渠魁或寘之重典或揭之通衢彰殚既明人知改步淮之民靡弗安于袵席者公之利用断也工作之弊日引月长厂役侵牟工师束手百人之欺非一官所稽百年之窦非一朝所破运艘之易败运卒之途穷莫不繇之公乃亲为简察详立科条工无剩材军鲜剜肉竟公在事波臣不警者公之利用勤也公尝自言桑大夫之心计柝于秋毫用之算商则诚苛而用之烛奸良有补于国刘士安之出纳专任士人吾无征辟之权而率作劝相使胥史之流有士人之行或庶几焉若木屑竹头其细已甚吾师其意木牛流马其奇已甚吾寓诸庸职思其居在考工记一篇耳语既余进而谓之曰若等既知公矣亦知公建功集事所繇乎盖国有六职而工居其一吏有六计而廉为之冠吾视公冲然穆然居心若水澡行如雪其视处脂膏饬簠簋直日用细故而不自以为奇节者故廉以生威而厘弊剔奸无施不效即进而持九流之衡所谓清通简要举漕政而措之裕如也奚止虞典之称若工乎公尝以劼据多暇兴学谈经都人士蒸蒸服其德教故称述特备云 

　　○官氏墓田记 

　　楚黄间称西陵官太公长者其为配程恭人卜宅兆也地与豪家接豪家以为市操之急太公顾软语餍其欲言溪满溪言壑满壑终不为虞苪争虽万石君处此不是过也及长公东鲜奉常益成太公之志广墓田为如干亩曰将令子孙藉其岁入以修墓云尔乃不佞昌察其意念为修墓也与哉盖形家之有四兽犹兵家之有四翼而其说皆昉于黄帝曰要在中央用在四方墓田者墓之翼也楚黄山川与齐鲁秦晋异多平畴易地坡陀相属沟塍相错无重冈复嶂以阑之傥深松茂柏之外即为邻壤虽未必有牵牛蹊人田带剑上吾丘者乎而此亦一若堂彼亦一若堂此亦一若封彼亦一若封即欲禁之焉得而禁诸不然而犁锄伐木之声接于耳非所以肃庙貌也穿渠凿沼之役兴于后非所以护地脉也盖圭田之赐犹五十亩而况人子得自致于亲者乎韩淮阴布衣时为毋行营高敞令其旁可置万家其治兵之畧已见于此而霍去病以匈奴未灭无心治第彼为汉诸陵一坏广墓田者耶故克俭于家不为墓设而有备无患孝子之虑远也当东鲜给事兵垣与辽事会所条上方畧数千言动中肯紧藉令一一见之施行庶几守在四夷者语不云乎事亲孝则忠可移于君余谓东鲜之广墓田非仅为修墓者以此若乃东鲜厚德在维桑吁谟在庙社所为衍桮桊之泽而焕泉台之光者虽息壤不足为其灵云梦不足为其广也此之为田复何畛畔之有官氏子孙其世守之 

　　○太傅许文穆公墓词记 

　　神宗朝岁在己丑吾师□文穆公典南宫试事所举会稽陶望龄华亭其昌南昌刘日宁三人皆以天下士相许复以生死交相托比公还政则陶子以兕觥大斗修祝哽之仪刘子以白马素车赴执绋之会至于先师兆域诸子堂构二子皆未及见其大全也其昌年颓半百义激在三念曲阜之材必分植于羣力延陵之剑当讨诺于九原相此豸山寔惟龙颡川原缭绕岭峤周遮行茔之高敞可容万家隹城之郁葱能碍白日信龙回虎俯暗合青囊天作地藏无论石窌者矣公之诸子季履中舍辈以为是役也天子给秘器以宠之命皇华以光之虽菟裘之卜经始于达□而连冈之崇焜耀于繁锡岂以墓祭非古忍令野处无洞将秬鬯二卥委君荣于草莽生刍一束□宾至于水滨必于乐哉丘也别起福庭则魂兮归来俨依华屋萧家师俭何取乌斯革而翚斯飞宋玉招魂可无兰为橑而桂为宇若堂封若釡封出自森森之柏迎神曲送神曲镌于翼翼之庑岂惟孝子慈孙进酺□乎有所且使门生故吏荐藻芷而知归矣或曰此地西望轩皇铸鼎之区东连许祖炼丹之窟公与宣平同姓将因应愿再来否则殷室盐梅何以骑箕乘尾商山羽翼终然访石寻松斯墓为蜕骨之仙都斯祠即妥灵之真宅清明火冷陋西家之杀牛华表月明下辽城之化鹤吾师乎吾师乎可久为贤人之大业不朽则太上之大年兼之矣 

　　○歙西莘墟重修许宜人祖母墓记 

　　歙有永清吴公仕于正统之朝土木之变于忠肃为少司马公为职方郎条画备边十事于公多所探纳也先入关时忠肃以大司马督阵公进少司马居中调度当是时内外倚重惟于公一人而于公所同心谋议亦惟公一人事定之后公引疾归介之推不居还国之赏张留侯不与钟室之谋勇退之节先几之知列之名臣无愧也而实录不为立传尚论者有余慨焉公九世孙桢结集制诰碑碣赠挽诸篇犁然具备而后司马公以劳定国之槩较若列眉国史之挂漏有赖于家乘之补苴者若此司马公少孤抚育教廸以克成立许宜人力也宜人圽司马以兵部郎主事宅忧忽感异梦得葬地于金墩桥万家之行营不烦墨食双鹤之宅兆若有神谋灵气攸钟吉祥至止华毂朱轮重贤迭肖吴氏之昌不偶然也而二百年来渐改旧观饮河满腹穷委则希倚树息阴芘根有几桢感而叹曰我吴之所不足者岂财也哉而忍使发祥土一抔付于不可知之何人也敬告裔属卒钱秋甃治封以文石缭以周垣拓田致享春秋罔缺是役也庶几曾参追远之思有合于郭璞乘生之义矣桢犹逊不自功曰此特匠事耳何足以扬先世之徽音于无斁桢闻之朝制少司马之母殁当奉回鸾之诰葬当给水衡之钱而隧道之碑不称淑人犹称宜人者则以司马公蚤辞荣禄未奏满书束于制也必也徼如椽之笔抒色丝之章勒之贞珉大书深刻俾瞻拜墓下者恍然见女宗之范如新则国史之所遗者既托于家乘朝典之所遗者复托于太史以有补矣岂非司马公下泉之厚幸与盖桢之有望于余者如此桢博雅工词翰将振青云之业以符鳯飞之占于修□见一□□不辞而为之记 

　　◆碑铭 

　　嵩山少林寺赐紫住持曹洞正宗第二十六代禅师道公碑铭 

　　○嵩山少林寺赐紫住持曹洞正宗第二十六代禅师道公碑铭 

　　佛者凡夫之觉者也凡夫以不觉故身口意为三业佛以觉故在身为律在口为经在意为禅禅之于佛近矣而不足以传佛之心若夫震旦之少林其西竺之灵山乎故海内之名蓝净剎曰律寺曰讲寺曰禅寺而少林得称祖庭其高僧尊宿曰律师曰法师曰禅师而少林得称宗师虽世谛流布乎亦非诸方所敢望矣其祖达摩而宗曹洞何也葢自药山云岩以宝镜三昧羽翼别传而价寂二公立为五位君臣正偏回互之旨开无门之门施出楔之楔所以提纲宗拣魔异者视诸家为独密故五宗皆法王也而周过其历时惟曹洞亦犹鲁秉周礼也宗则言路绝矣其举扬颂古若雪窦圆悟天童投子之评唱又何也契经不云乎麤言及细语皆归第一义良以情封则捧喝皆接响见瞥则回互无停机上士以言契同下士以言愤悱故颂古非洞宗也而洞宗寄也吁初祖悬丝之记亦可念也已自唐以来代推一人主持法席二十五代为幻休休公得法子以百数道公为最休公没诸龙象众欲以事休公者事之公固让不敢应浮沉云水者十有四年法堂草深宗徒雨散于是登封令请于宗伯循故事署公住持少林时则皇帝万历壬辰之十月也师自领众以来十有七载戒行水洁机辩泉流或升堂普说或入室小参莫不摧彼疑城登之觉岸明镜屡照而不疲洪钟待扣而辄应典刑卓尔清规肃然作宾王家名动京阙于是有贝叶之藏五铢之衣精镠出于尚方綖功传于中使璎珞供养金汤护持因以续诸祖之慧命亦以广圣主之福田者矣师虽心冥一乘而行崇六度诸所檀施斥修漏因其居也有幻出之宝坊其游也有随身之香积顷者飞锡山海瞠目云霄欲得人而传衣乃处阴以息影曰吾将面璧老矣少林之开堂必有记师之上足仁林等属不佞昌记之忆师昔为休公谒故宫保陆文定公时不佞昌与征士陈继儒皆缔莲社之友征栢亭之义二十年心许今始酬因尔师名正道字无言洪都新建胡氏子父永泰母杨氏初祝发于上蓝寺璘和尚年二十从知休禅师受禅那大旨居南岳净瓶厓不甚契乃谒逊庵于树屏听法东岩大方受戒于无尽徧参诸方至少林而得法于幻公幻公升座问如何洞上家风幻公曰月下三花树风前双桂枝又问和尚还别有么曰惟此一事实师于言下大悟即呈偈曰云攒峯顶月鏁幽岩木人抚掌石女舒颜休公印可赞之以偈葢许为人天师云系之铭曰 
　　嵩高少室天地之中大乘气象郁郁葱葱破颜末会面壁真风祖佛非殊惟变乃通 【 其一】 般若无知灵光不昧如清凉池如大火聚直下便是拟向即背奇哉众生具如来慧 【 其二】 五家宗旨如世画师虗空可拈丹青不施泥牛月吼木马风嘶不居空刦不落今时 【 其三】 爰有道公僧中之杰传涅盘心吐广长舌双桂开敷三花吃嵲一代时教永存珉碣 【 其四】 

　　◆引 

　　八林引 
　　词林海错引 
　　徐九玉诗稿引 
　　毛司理诗册引 
　　餐霞十草引 
　　陶世名言引 
　　顾仲方山水歌引 
　　汪然明绮集引 
　　钱象先荆南集引 
　　陈懿卜古印选引 
　　畸墅问水诗引 
　　林衷斋五十诗册引 
　　唐大来诗引 

　　○八林引 

　　参军莫星卿之纂八林也子史十七俳调十三安弦操缦颇存志恠之言提要钩玄亦严非圣之诫可谓斲轮玅手秘枕深心目秩同贝叶字比蝇头散为精骑之三千摄入鱼肠之一匕虽金题玉躞时为书蠹之游而锦轴牙签无取汗牛之重昔邺侯之架已富鲜克随身卫公之珠诚希何分余照讵若须弥芥纳函谷丸封十年读而弗如三箧亡而无害若斯编者哉君为吾师方仲中江公之从子忆当舞象之时已有亡羊之癖薄游已后夙好弥敦今且膏腹笥以出疆卷书厨于行橐绿水芙蓉之摽将依俭府山色秋光之句见赏乖崖岂不称俊逸之参军嗣风流于方伯也哉 

　　○词林海错引 

　　扬子云读书观大意至其师林□受輶轩记作方言率单词耳无甚巨丽者而弟子侯巴从之学古文奇字将所谓大者含元气细者人无间乎苏子瞻掊击选学乃所至携说文以自随古之文人固有富于万言俭于只字者既博且精盖其难也余友夏茂卿孝廉隐居毘山不屑仕进事亲之暇业在雕虫蠹鱼之间平生着书更仆不数至词林海错杀青既竟而余覩茂卿之难穷也盖其所搜采不必僻书奇字委宛之所藏苍颉之所构惟古今文人之所承用者或沿流而未遡其始或传讹而未正其读或互见而未归于一或后起而可化为新或探颐而索隐或本隐以之显皆旁通曲畅划然折衷若禹鼎之照幽若姬车之指路若见说之解结若由基之贯杨若中郎识音于在爨若蒲元辨水于一瓶非夫渔猎四库陶铸万有者孰能为之乎夫海陆碎事也玉海也皆以海名茂卿之卷轴不若二书之多独以雅胜猥以断胜疑直掩前美乃犹逊而比于海错若曰八珍属厌更进小鲜云尔而不知茂卿之所为遯一世而雠书者盖尝涉归墟洄弱水历沃焦褰裳濡足于浮天浴日之观而后得此以望人之腹也亦苦心矣方内有子云必能赏之 

　　○徐九玉诗稿引 

　　吾乡徐文贞公弱冠登朝即具老人眼大人相遭世皇制礼作乐不修景云神龙赓歌应制之事公以全力用之经国所论诗不轻元白不重王李若沾沾焉分别开元大历长庆云者公以为少年狡狯语无当也公之从孙九玉神清笔锐激昂青云不难蚤贵以光世泽顾其诗旨独抗子桓大业之说诎子云雕虫之论常恐名场角逐一旦为时所急何暇过习者门不如穷工极巧先据词苑之上游徐还祖家之故物盖文贞所云狡狯变化者正九玉之所苦心刻肾欲登峯而造极者也以彼才情日引月长未知所止但以今之隽响亮节洋洋纚纚为足尽九玉者未谓知言余但拈其善学文贞者如此 

　　○毛司理诗册引 

　　郡司理毛公政成五载声彻九重谒帝有期登仙匪异郡伯张公驰熊轼于谷阳歌骊骑于祖道嘤其鸣矣共怀出谷之声偏其反而已恋茇棠之荫虽宠叶弓旌不洒丈夫之泪而谊敦淡水难分益友之襟爰率同官共裁赠什青云直上临岐路以弹冠皓首为期愿前途之努力所谓文生于情诗可以怨者也于戏缨緌论交揭日月于肝胆喁于相唱吐锦绣之心肠故可上叶国风亦可远垂郡乘者矣题曰青云首路以弁之 

　　○餐霞十草引 

　　作者虽并尊两司马而修词之家以文园为宗极观其驱役万象浚发灵襟体成经纬考中宫商信雕虫之滥觞为月露之先导自汉至唐脉络不断丛其胜会选学具存昌黎以经为文眉山以子为文近时喆匠王允宁元美而下以史为文于是诗赋之外选学几废盖龙门登坛而相如避舍矣唐宋无论今之学古者得失之际亦畧可言大都以摹写为神情以苍莽为骨力虽大雅可追而流易成习取材偏窄无狐裘千腋之资循径坦夷岂玉叶三年之力以两汉则其名甚高以六朝则其功甚巨故北地藏山借勉之为玄晏盒州悬帜事皇甫为灵光寥寥艺林莫为嗣响矣杜日章西陲名将累着战功江左清标独勤梦想节侠动于寰中言语玅于天下登山临水之付凌厉风霞谈空剖玄之章咳吐珠玉腹笥所贮左右取而不穷文□所科纵横求而辄合少陵所云语精文选理者庶几玅有家风郁为国宝今之所锲十草是已异时横门授钺大漠犁庭燕然勒铭宁借笔于班固出师作颂终竞爽于孝山苐其精诣性命尘视功名此何足为杜生愿也则不佞愧矣 

　　○陶世名言引 

　　经史注疏百余家若郑康成之毛诗杜元凯之左传既精且博千载竞爽者也康成自颛门耳征南之勋藏在盟府迹其阅历非镇抚襄汉则折冲吴服余日宁几而能覃精一先生之言使颛门名家不能傲之以所不知多间建事厥功懋焉不虚矣彼有云丈夫拥书千卷何假南面百城者抑何骄语不伦耶大中丞高公今之文武为宪者自乘骢而专钺垂三十年其忠孝大节开济吁谟富有日新若禀成范兹读其陶世一编而知公之建竖有本也盖公于书无所不读亦未尝一日废读乃其大指曰始于缮性终于觉人学如是足术矣故其所褒采皆生平得力之语与前人已效之方义比韦弦用同菽粟狐裘千腋鸡跖百余高提尚友之衡胪列照今之镜所谓阴阳为炭造化为□于以陶冶一世何有耶夫左之艳杜之癖谈经者不无异辞顾其言已立于学宫烟污青而阅陵谷虽岘首之石万潭之碑未能过也矧乎囊括四部刋落多岐取材甚宏义例甚正而又证以嘿成之模挟以劻勷之畧有翼此书而传后者非不朽盛事耶公方表正台绅嘉猷人告傥呈　乙览宣付史馆嘉与有位祗服师言世道赖之矣不佞昌无能识公之大惟于恬退隐逸者犁然会心公实陶我敢忘鸿宝之贶敬题末简 

　　○顾仲方山水歌引 

　　米元章论画曰纸千年而神去绢八百年而神去非笃论也神犹火也火无新故神何去来大都世近则托形以传世远则托声以传耳曹弗兴卫恊辈玅迹永绝独名称至今则千载以上有耳而目之者矣薛稷之鹤曹霸之马王宰之山水故擅国能即不擅国能而有甫之诗歌在自足千古虽谓纸素之寿寿于金石可也神安得去乎吾郡顾中舍仲方以诗画驰声东南尝供事　内殿奉　诏犒戍塞垣海内士大夫踵门求画不忍言币交或退而作诗以酬赠能言之家后先赓倡靡有遗者于是君年七十矣尝谓人曰吾老不能宦游贫不能奉客惟腕中有元季大家鬼箧中有当世高人韵士赠言吾岂忧身后名哉嗟乎此君之所以传其画者也虽然画何足以重君乎哉君蚤年承先世之业是时翩翩公子无弗裘马声伎为豪举者君独湛精雅道孝谨自将于里俗游闲之习泊如也晚年田庐渐废屏居郊园风流得意之事见谓都尽而翰墨会心居然清远无负于海内之知仲方者是皆可以传独画传乎哉夫诗与画皆谓之史君所著有诗史兹山水歌行世又有画史矣君画初学马文璧后出入黄子久王叔明倪元镇吴仲圭无不肖似而世尤好其为子久者以余知画故属余言弁之首 

　　○汪然明绮集引 

　　汪然明为西湖寓公主盟风雅郑庄之驿不虚太丘之道甚广胜流韵士之外间有鱼玄机薛洪度一二辈亦入游籍故称诗以绮名客有评者曰陶元亮闲情一赋昭明惜之王介甫轩轾李杜谓李诗强半酒色然明非有童心本无惑溺而若自见其瑕者何也余曰此西湖故事也不闻苏子瞻之守杭乎夫其深入禅悦得无碍慧忠义直节铁心石肠而周韶龙靓手录其诗时多艳曲公岂不能为庄语耶海纳细流量也磁石吸铁类也淤泥之中能取莲花鉴也当门之兰护如头目激也且夫冕而椎孰与鬌而慧我为匿瑕而使人匿彩忍人也怜才者之所不敢出也知此者可与言然明之绮矣吾惧诗者以绮知然明而以香奁比红之绮同类而并称之也故为之解嘲如此若其诗之色泽高华旨趣隽永余友陈仲醇黄贞甫论之详矣 

　　○钱象先荆南集引 

　　余往与平原程黄门同行江南道上停骖散步陂陁纡复洞壑忽开下瞰平湖澄碧万顷湖之外江光吞天征帆点点与鸟俱没黄门曰此何山也余曰其齐山乎黄门曰子何以知之余曰吾何以知之吾知樊川之所谓江涵秋影者耳大都诗以山川为境山川亦以诗为境名山遇赋客何异士遇知己一入品题情貌都尽后之游者不待按诸图经询诸樵牧望而可举其名矣嗟嗟澄江静如练齐鲁青未了寥落片言遂关千古登临之口岂独勿作寻常语哉以其取境尽也友人钱象先豪于才湛于思当今作者未见其比比曾游楚篇什烂然括之曰荆南集荆南不尽楚之观故也荆南集亦不尽象先才情之变而余与冯元敏灼然谓其必传盖元敏尝官荆南余亦持节至长沙自洞庭而下汉阳而上与象先共之故其取境之尽余两人特有赏会云抑余不能游然好诗象先能诗又好游是安得象先为东西南北之人穷夫所谓州有九岳有五者旁而之于大荒遐逖之乡谢灵运李太白诸公所未登涉未题咏之处而皆被以奇音隽响如荆南集之诗使余得隐几而读之以吾拙而收象先之巧以吾目而用象先之足不大愉快哉象先深于禅若夫溪非声山非色丈室而函大千剎那而再抚华藏海之外者余方习游焉而不知象先能佐余以诗否也 

　　○陈懿卜古印选引 

　　庄子曰大言炎炎小言詹詹盖古之作者于寂寥短章未常以高文大册施之虽不离于宗亦各言其体也王右军之书经论序赞自为一法其书笺记尺牍又自为一法故评书者比之于龙何独右军岣娄石鼓之旁出而为钟鼎峄山鸿都之旁出而为图印是皆有龙德焉挈其要领则兵家所谓势险节短晋人所谓一往即诣者尽之矣近代惟丰考功悟此三昩余友陈懿卜得法于考功而取材于顾御医项太学藏印累累之家覃思篆古二十年而汇为印选若于卷则先秦两京书学之旁支犁然具矣令文寿承博士王少微山人而在其不以为枕中之秘也夫先是吾郡有印薮行于世懿卜所褒定视之不及半然彼若蛇足而此如鳬胫于是乎知懿卜之具眼云 

　　○畸墅问水诗引 

　　陆子之有畸墅也开三益径构百尺楼芰盖经过荃桡来往岂惟背山临水憺游子之忘归抑且掞藻摛辞挟墨卿而标胜若乃芝房菌阁抚云日以蔽亏奇石珍花助烟霞之绚丽斯素封之偏饶非畸人之匹敌也虽然使渊明之秫田无秋伸长之场圃鲜获将牢醴不设干糇以愆漫谓泌可乐饥斗能浥浆是使主人孤咏于一丘而胜侣共远于十日矣迩者天不降康雨乃狂若河鱼大上再勤太史之书螺蟹宜禾不厌野人之祝陆子虽食乎清而游乎清安能以荒之玉而为豊之玉吾闻何尹之访袁安盖因卧雪子舆之劳桑户亦为愁霖兹张太史诸君子问水之诗所为作乎陆子曰士贫非病诗穷乃工幸研圃之未荒岂琼瑶之不报应臻空谷响遏行云积成篇章动盈卷帙于戏扣角而歌硕鼠何宁戚之难寻鼓琴以试游鱼知钟期之匪远读此集者可以论畸墅宾主之际矣 

　　○林衷斋五十诗册引 

　　衷斋先生家承金马才擅雕龙瑶林玉树卫叔宝之神情干将莫邪李太和之骨干弓裘克绍囊颖见奇结发登朝靡施弗效筮官率府华贯近于鳯池展采秋卿玅誉籍于鸠署判如山而不动门若水以俱清赋登高则楚国大夫文无害乃汉庭老吏驰其熊轼邈矣龙城公就路益闲叱驭甚壮法律与诗书并用风霜将雨露兼施朞月之间颂声大作凡万里扶摇直上二千石守长最良猗欤休矣惟是黄次公报政之年正平津相遇主之岁揽揆初度隔天一方长公长明殷念寿祺有怀明发望粤岭云恨无仙家缩地之术托罗浮鴈且附诗人如日之篇庶诸长者澜翻彩笔可代彩衣而家严君□咏琼章如亲琼树一听足音于空谷郎解羁思于殊□何须句□觅灵砂便是华亭鸣和鹤不辞下里用祝大椿云 

　　○唐大来诗引 

　　往余之承乏成均也海内子衿以　登极恩升于国学者鳞集馆下九百余人余下教曰国子先生试多士不独以帖括将以不朽盛事经国大业有能为破虏露布帝京篇前出塞后出塞诗者以非时见或谓□曰子之所求于士者左矣唐以诗赋取士士各持行卷游大人彼一时也我　国家功令则异于是士子所为含毫损神辍篇惊梦者惟帖括专精靡他直芥拾青紫耳无柰所谓不朽道何也余应之曰固也子安得以偏长限天下士且明经而上不有宏词选乎患才不能近力不能兼耳即能何故置之盖余抗论如是居久之未有应者余既奉　旨求遗书事竣还里而滇中太学唐大来自辇下至以其诗为贽读其诗温淳典雅不必赋帝京而有四杰之藻不必赋前后出塞而有少陵之法余所求之六馆而不得者此其人也夫滇之谈艺自张愈光破荒百年来浸以盛虽豪酋洞土皆□书万卷革其象战鸟言之俗而事柔翰椷书走币远交畛域之外其风尚如此大来蹔游万里观国之光与中原才子并驱争路又得代兴之巨公如云杜者助其羽翅藉甚词坛不减昼绣虽然吾闻大来乃祖乃父皆以鸿渐之资困于一第将无所学非所用而兼才之难乎则吾愿大来以吟咏之间不废公车言如车双轮如鸟双翼极其才情之所如以收名定价无俾承明著作之庭谓滇无人□即身为公而惭卿惭长庸何伤夫言岂一端而已大来谓何 

　　门人徐士竑 
　　许　经阅 
　　容台文集卷之四终 

　　●容台文集卷之五 

　　华亭董其昌着　冡孙庭辑 

　　论 
　　评 
　　说 
　　议 
　　奏疏 
　　表 
　　颂 
　　赞 
　　箴 
　　露布 
　　考 

　　◆论 

　　爱惜人才为社稷计（丁酉江西程） 
　　木晦于根 
　　生子当置齐鲁之乡 
　　夜气浩然之气（馆课） 
　　读卫霍李广传（馆课） 
　　荀杨大醇小疵（馆课） 
　　读盐铁论题后（馆课） 

　　○爱惜人才为社稷计 【 丁酉江西程】 

　　君子欲人主重士而以人主之所尤重者予士则亦惟是重士之道当讲也天子者势至尊权至重也而不得以之震士者何哉八荒之内义莫不为臣升沉为云泥用置为虎鼠夫是之谓主权万乘之主之社稷得焉而泰山失焉而累卵得焉而盘石而覆盂失焉而一发引千钧朽索驭六马夫是之谓士权天子之权无所不震然世不乏枯槁之士则其权穷世亦不乏色举之士则其权又穷而士之权不遇夫骜社稷之主莫有穷也纵士骜爵禄君烈骜社稷乎惟能重士而两权者皆归之人主矣刘元城曰爱惜人才人主自为社稷计言重士也虽然难以比谊于淳古矣古之说曰立天子以为天下也非立天下以为天子也立君以为国也非立国以为君也官天下者无论已以周之十世也而周公营洛曰使有德者易以兴焉无德者易以亡焉深乎深乎藏天下于天下而不私者乎迨德下衰而天子者始掩天下而为一人之私利一家之私业一姓之私传惟社稷之知而已矣虽然太上无私太下不及私彼中主者独幸其以社稷为一人之私利也凡人之情计其身者固工也独幸其以社稷为一家之私业也凡人之情计其家者固完也独幸其以社稷为一姓之私传也凡人之情计其子孙者固远也要以无所不计而若之何专以人才当之有故矣语曰天子有道守在四夷守在四夷者乃可以保四海安在天下者乃可以保社稷而安天下非独运之能又非庸众之任又非一士之力必望之四海九州岛岛之才士故正义之臣设则朝廷不颇辅拂之士信则君过不远爪牙之士施则仇雠不作边境之臣处则疆垂不丧社稷之所以有基无坏者众才之以也才有常乎崇长则盛矣芟夷则衰矣封植则荣矣摧残则萎矣振作则锐矣沮抑则钝矣顾其上所爱惜何如而世之不讲于爱惜之道则已久矣葢鲁之相公仪潜也欲参分其国而与之而子思曰必潜之智若鱼鸟可耳区区爵禄何足以饵天下士而得言爱惜乎哉今夫连城之璞斲则破焉必曰惜矣又不以为琮璜为圭瓒而仅充珥佩环玦之用则卞氏之泣有甚焉者重伤故也豫章之木于霄而蔽日以为明堂之栋即翦伐何辞哉葢至于榱桷焉栌椽焉而惜可知也已国于人材何以异此彼沉沦者义荣谴诃者名高公论郁于上则必发于下天下后世多有爱惜之者于才故无害也惟夫膻悦之具鸱吓之余以被于士亦既俨然离蔬释蹻簉籍升朝不谓不用矣而人主者或代鸟飞或逐马走拘乌获之臂掩离娄之目使士之所欲効于社稷者十不得一焉又或扃钥九重叩阍万里牵于帷墙之制蔽于釡鬵之隔使士之所欲効于社稷者十不得一焉又或左执殇中内坚柴栅叙迁有转石之艰谠亮有婴鳞之祸使士之所欲効于社稷者十不得一焉士于是时动则有横木当路之阻静则有抱火厝薪之忧进则无救时行道之实处则有尸禄洿朝之议将为国宝耶或毁之已曾不若怀而不售之为爱也将为国器耶或坏之已曾不若藏而不试之为爱也将为国具耶或摧之已曾不若韬而不用之为爱也此为士计最病而况为社稷计哉是故知爱惜者召以干旌赞以圭璧不为芬也而在于饥渴嗜善之谦光爝以爟火衅以太牢不为厚也而在于谏行言听之实意筑宫而朝清庙而侍不为虔也而在于推心置腹之开诚四坛而观九宾而见不为重也而在于罔兼罔知之推委倚之毗之尊之重之亲之信之成之遂之一以为股肱一以为羽翼一以为师保一以为蓍蔡一以为干城一以为舟楫有用必称其才有才必尽其用使天下之士精白一心展布四体声称书于竹帛成绩纪于太常晏息而藩本朝卧护而制敌国夫如是乃谓之真爱惜吾不暇高论试言其近者卫灵公天寒凿池宛春谏而罢役左右曰怨归于君矣公曰不然春也鲁国之匹夫也而我举之而民未有见焉今将今民以此见之故有成其名以为爱惜者此类是也桓公之用管仲也有司请事于公公曰以告仲父仲故能以其君霸居高国之上而人不称踰焉与之书社地三百而富人不怨焉故有成其功以为爱惜者此类是也武帝之于汲黯也以位尊不如丞相以用事不如御史大夫以贵宠不如大将军青独以戆见忠以直见礼自帝以下皆以严见惮而淮南寝谋矣淮南惮黯繇将相大臣惮之也将相大臣惮黯繇武帝重之也故有成其威望以为爱惜者此类是也斯岂爱臣太甚哉人臣无私名书曰斯谋斯猷我后之德则皆社稷之光矣人臣无私功诗曰徐方既同天子之功则皆社稷之勋矣人臣无私威语曰山有猛兽蒺黎不采则皆社稷之卫矣非善计其私者耶不然彼公天下者不计身遗利害矣公天下者不计家遗成败矣公天下者不计一姓遗兴亡矣直为天下得人耳而乃四门以招之五服以章之一馈十起以宾之一沐三握以接之一话一言以思之所以惜人才者不遗余力而此之私社稷者顾弁髦屑越轻天下士岂非宜深计者反浅宜完计者反疏宜远计者反近乎此之谓不及私不及私者鉴在胜国之社矣虽然不独人主责也亦在人才之自为爱惜焉今夫世之小人崇邪丑正怀鳞甲设机穽以坏天下人才为事者比比是也而所谓人才者又复自相疑忌伐异党同不几于示好人之隙而启人主之厌薄也哉唐之牛李宋之洛蜀其一时之士固多表表者而皆以党尽彼其初不能自计也而社稷之计亦荒矣吾又曰爱惜人才所以为人主社稷计 

　　○木晦于根 

　　君子之养德也宜何如哉观天之道而执其机焉如是而已矣夫学亦奚事高论矣乃不曰人而曰天不曰天之理而曰天之机者何说也葢人与天地同宗与万物同体而天地之所以变化万物者尝藏于无端之宅而运于不测之纪虽逓相循环而尝虗其不用者以为用是吾人涉世亦须臾不能违者藉不能静观其机而执之将立于日损日丧之涂而犯造物之所忌岂道之所载哉至是而知天之未始不为人用也请借木以终晦之说可乎夫晦何昉也昼夜相推而晦生晦非明也然而以育明也是代为政者也而晦常为明根焉不观之月乎当其自镜而弓自弓而钩日就晦矣而说者曰非晦也而出庚焉而生魄焉而皎然以辉晶然以满山河大地朗然以鉴焉是尚不为明乎而不知有明者有明明者不明者能明明则晦晦固明之根也而何疑于木夫木者其位震其神勾芒其方东其色青天地之盛德气也然商颷动而叶惊严霜飞而枝稿当是时意其剥落摧残之余生理几何而来兹无春色矣然而其叶弥凋其根弥固其条弥振其根弥深未几而暖以黍律吹以阊阖瀼以甘雨勾者甲者萌者茁者昌者遂者忽而生晔忽而敷荣豫章之墟邓林之野皆是物焉孰休息是孰闭藏是孰居无事翕聚而散是则岂非木晦于根亦明于根之验耶天地一木也太极一根也是故天地之生非其所以生而天地之杀乃所以晦其生天地之成非其所以成而天地之毁乃所以晦其成天地之长非其所以长而天地之消乃所以晦其长未有绝而不续未有退而不进未有伏而不发大而为元会运世之数小而为祸福禨祥之变其端起于毫茫朕兆之前而其用着于宇宙民物之赜神乎神乎化工不得此其何所赖以雕刻众形乎微乎微乎君子不得此其何所赖以禔躬游世乎是故目视备色耳听备声君子曰是戕吾根者也而收视返听以晦之词肆雕龙谈驰白马君子曰是披吾根者也而如愚若讷以晦之名无翼而飞声不踁而走君子曰是蚀吾根者也而逃虗混俗以晦之功业葢世威畧震王君子曰是危吾根者也而遗荣让善以晦之尚綗于锦怀玉以褐大白若辱深藏若虗宁为大樗无为朝槿宁为散木无为文梓宁为龙门之枝无为汉南之栁宁为郁涧之栢无为凭社之乘宁避斤斧于深山无借先容于匠石凡以养晦也养晦故精啬精啬则有余勇养晦故神守神守则有余识养晦故气完气完则有余量无为也无用也而无不为也无不用也之人也之德也鬼不得瞰其室神不得害其成五行不得拘其形阴阳不得尸其命不亦贯四时偃千岁而不改柯易叶者哉此何以故也天之机欲藏不欲泄欲谦不欲盈欲静不欲动欲穉不欲壮欲缺不欲完欲辱不欲荣欲拙不欲巧深根固蒂养晦之道也君子不能违天而能执天之行君子不能徼天而能先天之变以明为枝叶以晦为根本以袭明为真晦以用晦为至明彼其日用饮食于斯而何往非生生之门乎不然雕玉以为楮剪彩以为花则小人的然昡然博流俗旦夕之观而身名俱裂之道也兹木也君子谓之重伤重伤之材无寿类矣吁其惟圣人乎葢文王当纣之际外柔顺内文明不显其德不集其统以晦道终始焉故曰文王得易之用吁其惟圣人乎朱子始以晦自志而及其遭伪学之祸也又能以遯自止吁若朱子则可谓斯文梁木矣 

　　○生子当置齐鲁之乡 

　　夫太子者天下之本也本数动则天下不安为支子者莫不有侥幸之心而思以奸天位其究也长为社稷忧矣是故远计之主必慎焉而其立子也必以长不以宠废公必以贵不以孽匹嫡其于太子也早教诫不使习匪辟慎左右不使比宵人固其本也固其本则天子虽有爱子弟曾不得越次而求焉天下虽有强诸侯曾不得伺隙而动焉上无悖叛之虞下无诛伐之患植遗腹朝委裘而天下不乱卧赤子天下之上而安辐辏并进而归命天子故曰圣人有金汤者此置之得其道也而奚问所置之乡乎武帝封燕王旦于燕帝春秋高燕王请入侍典宿卫帝怒曰生子当置齐鲁之乡亦左矣且帝何不反其本而思之乎帝自穷兵黩武海内虗耗建武中蚩尤竟天说者谓戾太子应之而生帝不深维国家之至计举三代教子之法教之而为之开博望使之习江充卒也巫蛊之祸流及青宫长安之兵弄自骨月虽壶关之请不能早悟亦忍哉夫戾太子日在庭闱非有燕粤之隔也世及为望非有躐进之谋也帝之儒臣满朝非无齐鲁之彦也然而不免焉非失之所置之乡而失之所置之术也太子既废则其时观望者不少帝也于五王之中择其长者贤者立之以绝天下之私望可也又以望气之故宠钩弋以尧母之说宠钩弋之子而钩弋子故髫也安得不生燕王心哉及燕王既请宿卫欲端见矣帝诚计之或移之近国或传之贤相虽曰卫之其实全之岂非置之安哉而畧不为后虑至晏驾之后燕王与葢主谋倾社稷不利孺子向非昭帝之明博陆之忠几祸汉矣而燕王竟以国除可谓善置乎我实养乱而咎燕之不齐鲁何也夫使置子必出于齐鲁然后可则郑之雒东何以封桓伯晋之曲沃何以封叔虞而所谓殽雍之险江汉之阻皆古之所疏其支庶而遗之奸雄以荐食上国者耶文昭武穆鳞布四方齐鲁何爱焉藉令齐必善国田常奚而灭姜鲁必乐邦子允奚而弒主而当时楚称封豕吴则荆蛮子西季札胡为乎来哉帝惟虑不及此故其于本支之封衰之以分国于累世之侯除之以酎金至于矫枉过正鲁无疆宗宣成以后鼎移外戚无藩王可以称师者而文叔匡复起自徒步呜呼汉如线矣此则武帝之过也虽然汉之叛王大都出于淮南长沙吴楚间故贾生曰最强则最先反最弱则最后反而武帝欲以强国自王其子以弱列国侯此有所激哉禇少孙五王之册炳焉成章岂不有见于置子哉至其弘奖之意惓惓齐鲁则庶几敦尚风轨矣 

　　○夜气浩然之气 【 馆课】 

　　赵岐曰孟子通五经尤长于诗书愚以为孟子尤深于易其所言夜气浩然之气者葢易道也夫天与人一气耳人之生也圆颅而方趾含阴而苞阳其形骸天地之气也其心思神识天地之气之灵者也心之与气果且有二哉心之与气本无二也而世之人蔽于形骸牿于嗜欲逐气质之性而迷其天地之性于是立教者乃判为形上形下之说若曰以心御气者圣也以气役心者凡也皆一时应机之说也惟大易则不然直以一阴一阳谓之道而已矣阴阳者气也道者心也心不为精气不为麤心非形上气非形下此孟子言气之宗旨也夫言气矣而曰夜气者何也曰此易之复卦也天地之气至垢而纯阴矣阴极而生阳静极而复动至于七日来复而天地之心见焉在一岁则为冬之至在一日则为子之半一气孔神于中夜存复之象也此孟子言夜气之宗旨也夫言气而曰浩然者何也曰此易之乹卦也易之赞象也曰刚徤中正纯粹以精葢乹者涵一元而为体包四德以施化运而不息徤而有常何刚大如之而大人者主静主极终日乹乹直与天地合德日月合明四时合序鬼神合吉凶是所谓塞天地配道义浑然乹德也此孟子言浩然之气之宗旨也虽然养浩然之气者必始于养夜气夜气之养也或先时而迎之或后时而达之皆有易道焉其先夜气而迎之也葢取诸坤其后夜气而达之也葢取诸无妄何也阳之剥而坤也疑于无阳矣而安贞则吉故夜气之未动也当有守静无为之功以翕聚而基发散也及夫阳之剥而复也比于雷行矣而无妄则吉故夜气之既动也当有察识扩充之功即工夫以还本体也此又孟子养气之宗旨也乃所云夜气者果可以昼夜论乎凡卒然而相触无心而自动若乍见孺子之入井而怵惕生者皆夜气也故说易者曰复卦建始萌而又曰冬至不在子所谓三百六十爻爻爻皆扶阳抑阴义也此孟子言夜气而又有善端之说葢其所得于易之深者固如此 

　　○读卫霍李广传 【 馆课】 

　　司马子长孤愤士也又好任侠故其为传善写畸世不平之感至卫霍李广传其排上进下反复见之大指谓青去病遭时成功其贵在日月之际而李广才气天下无双乃终身坎轲大小经七十战曾不得怀通侯之印岂非数哉此子长所为寄慨而抑扬其词也微文剌讥要在武帝矣虽然愚以此益见武帝之知人能任将何则人之受器各有攸适然未有不可以试而知者惟将帅之材则安从试乎必试之于见敌一试而不效是以国与敌也不可不慎也彼卫青牧竖也去病媟近也青之名天下无称者而去病至不能识古兵法其非飞将军比易知也帝顾以鞭挞四夷之权轻畀卫霍而李广者不使一当单于抑何谩哉及其究也广竟无尺寸功而青去病追奔逐北执讯获丑至于空庭幕封狼胥又何识之卓也此则帝之善将将也若曰广数奇耳去病天幸耳其成败非繇将畧则吾以为将畧犹可知而数奇之与天幸其尤不可知者也昔张魏公名高一世宋孝宗倚以兴复而符离一败宋事随之为宋计者宁用卫霍之天幸耶抑用张浚之数奇耶原夫西汉承战国余习士大夫皆以招贤养客者为贤卫霍独否以故子长少之彼其进游侠而退处士亦近此意葢有激云尔 

　　○荀杨大醇小疵 【 馆课】 

　　韩子曰荀杨大醇小疵宋儒不许也而并以訾韩子之爽于鉴愚窃惑焉凡古之人穷一世而着书其瑕瑜不敢自掩而以知言之权悬俟于千载之后吾从千载之后安坐而程品之亦当平其心考其世取其合道者以垂教而无刻核太甚徒以害成而已则韩子为近之而宋人无乃过耶宋人所以诋荀杨者曰以性为恶以礼为伪以老子为可取也是则不得称醇矣抑韩子之所谓醇者固未深言之也韩子葢辟佛老者也其说曰圣远言湮异端蠭起随俗染化贤者不免焉有能宗法孔颜岳立砥柱勒成一家之言若揭日月而行者吾即以大醇与之如是而已矣荀子生横议之世为士者知有刑名不知有礼乐知有管商不知有仲尼子弓知有秦楚之战功不知有汤武之王道而荀子作书三十篇自劝学以及于尧问谈古昔称先王纵横宛转若其家事此岂有待而兴者乎子云虽承仲舒毛公之后儒术稍着然当时士大夫非困于训诂之支离则溺于词赋之鞶帨未有深潜内照美厥灵根者而叩扃起钥法言太玄以之吾不谓其雕虫小技一变而契于主约守静之旨也夫卫道之士代非乏人顾持论于义理大明之日者非难持论于邪正混淆之世者为难承袭于师友记论之素者非难独诣于渊源寡昧之世者为难二子者皆居其难者也其何以深排为哉而就宋人之所排吾犹可为二子原者何也古人之立言也达诸意后世之立言也匿诸理匿诸理者避驳以趋醇不示人以隙达诸意者则醇驳互见而不免于激扬之过其以性为恶也是主修为而过焉者也程子不云恶亦不可不谓之性乎其以礼为伪也是主忠信而过焉者也史迁不采其言以为礼书乎其以老子为可取也是主虚静而过焉者也司马君实不以之赞易乎则二子之言固如豫章之寸朽黄瓐之点瑕要以醇者胜也若夫论性命论道德则濂洛之传直接洙泗无俟苛责荀杨矣昔苏子瞻论性以为孟子言善荀子不得不出于性恶荀子言恶杨子不得不出于善恶混皆起于相胜夫韩子以荀杨为醇宋儒不得不以为驳傥亦有相胜之意也夫 

　　○读盐铁论题后 【 馆课】 

　　语曰梁肉可以养生药石可以伐病二者不可一废在以时消息之耳昔汉文帝主和亲之议致金絮彩缯于匈奴甘蒙手足倒悬之诮然夷性叵测边陲岁苦侵轶烽火时通甘泉终文帝之世方内未得宁枕而卧也假令因循不已将吏之气日消月靡其视与匈奴战如驱羊攻虎心胆震慑石晋靖康之祸宁不在汉哉此武帝所以采介冑之说不至于封狼居胥空漠南之庭不止也帝既穷兵则不得不以军兴之故而用乘孔建铁官以赡农用开均输以足民财官山海以取奇羡其术则圣贤所不道其于佐县官之急抑亦救时之用矣而文学槩以井田什一太古久远之法狙击之所谓从旁议者与当局异忧也岂通方之笃论乎若乃弘羊之计过则有在矣葢武帝末年匈奴已自衰止及昭帝时将士承席鞭挞之余烈介子不烦一领甲不费一斗粮而立功绝域之外呼韩稽首已见其端矣夫既已释于干戈则并盐铁之利而散之与民休息明示天下以不贪此则识时务者首宜图之而弘羊犹持其初说以抗文学吾不知其可也药石以伐病病良而仍以之养生寿民为殇子矣霍光之智固已辨此特不敢自发其端以暴杨武帝之失故借文学之议而均输征榷一切报罢若光者可谓知时务者也语曰穷则变变则通通则久疆场之事或张或弛皆于其穷焉而议之则几矣 

　　◆评 

　　读陆贾新语贾谊新书刘向新序评（馆课） 

　　○读陆贾新语贾谊新书刘向新序评 【 馆课】 

　　古之以言语事君者各有本源则其学术醇驳不必尽同要以殚智毕虑考当世得失之林审往古善败之效皆有独是之见划然不易预定于生平而后矢为论列凿凿中窽其神情气韵自有不可得而磨灭者非若后世漫衍支离连篇累牍苟取辨临事而已西京之疏莫善于贾太傅之治安策而治安策之所从出者新书也新书虽论治道国体及经学胎教凡七十二篇刘向删定为五十八篇皮日休读其书谓其心切其愤深其辞隐而丽其藻荡而雅信所称天下才者乎然书之粹者则治安策皆已备之矣即有策之所未及者如审微客经劝学谕诚退让诸篇要亦为谈理之典刑然非适时之急务也吾以是知新书者贾子平生学术之渊源而簸扬淘汰以为治安一策所谓痛哭流涕长太息者其词似激其造事而摅悃则固非不疾而呻不病而噎者也贾生而下其惟刘向乎观其外戚疏昌陵疏忠愤激烈至使闇主心动又取讽谏之意摭集故实为新序一书而妹喜妲己之戒腠理骨髓之戒班班寓言皆以感悟汉成虽间有颇谬如曾子固所讥至其正纪纲廸教化辨邪正黜异端以为汉规鉴则韩婴而下勿论也此贾太傅之流亚也若夫陆贾之新语愚则有不能无疑者矣贾葢知士也立谈而尉佗面内词组面平勃交欢意其所为书虽非粹然儒术而纵横押阖开发人意必有洋洋洒洒战国之词锋者今也其语骈而其气薾且多阙其字以文其赝葢齐梁间好事者闻新语之名而妄为之耳史称高帝谓陆生曰生试为我着秦所以失天下者何我所以得天下者何及古成败之因今新语中自道基以至思务十三篇未尝及此也此曾何足以动帝之听者而辄奏辄称善耶葢子书之散失多矣不独新语而子书之伪如新语者又比比也岂新书新序之伦哉虽然士君子揆事图策则于三者何择也有贾之畧而当戒其疏有向之恳而当去其诞至于新语虽云赝哉而吾终不以非圣之书若墨子鬼谷者与同日而语何也为其近于儒术也操此以往于献纳有禆矣 

　　◆说 

　　知命俟命立命说（馆课） 
　　墨禅轩说（寄吴周生） 

　　○知命俟命立命说 【 馆课】 

　　古之以神道设教者若易象若箕畴其于吉凶福极之故详哉言之矣乃一切委之于理而不闻有命之说何也皆为立命者也然立命之道非可槩语而吉凶福极之应又有参错不齐而莫可究诘其繇来者则世之人以为命竟不可信理竟不可凭而各竭其私智巧力以为趋避之计孔孟有忧之于是有知命俟命之论其以济易范之穷乎且曷言乎知命俟命立命也语曰珠玉在肆观者不取一兔在野众竞逐之定与未定也物之定者莫如命彼其大块为冶阴阳为炉同焉皆得杂尔密移丰之非亭育之私啬之非虔刘之志此分一定有鬼神之所无奈何者而世之人内迷于情欲则求胜于命外昡于感遇则求胜于命卒之命不可胜而徒役役然为犯教伤义之人何益焉故圣人示以知命知者信也信其本定而一举念不敢与命争也然昔之言知命者若养形之人方之逃雨怨诽之士等诸落叶彼但可以息躁竞之心未能免尤悔之累乃圣人又进之以行法廸之以修身若良农待岁良贾待价非但委运于天一无所事事而已此俟命者也若乃圣人之立命者不然朕兆未分安有理数五行不立安有吉凶宇宙在手阴阳为柄则有先天而天勿能违之者而岂为命之所制乎夫命不足以制之则不言命可也而曰知命曰俟命曰道之兴废有命而若不能以自主者何也曰为中人设也中人之吉凶祸福也必制于命而其趋善避恶之心与趋吉避凶之心尝交战于胸中惟以命之说觉之则其趋舍自审故圣人亦为之借命以自解孔之穷颜之天尧舜之子之不肖五百余岁之不复生圣王皆以命槩之若曰命之为权非但众人不能挽虽圣人亦无所施其力也岂惟圣人不能夺虽天亦不能自如其命何也则安可不知且俟也或曰信如孔颜之遇则言命者独不制于命耶曰不然大易三百六十四爻皆反凶为吉者也何尝听命也若夫彭殇齐寿穷通等观达者能之而况圣人乎圣人之所谓吉凶祸福者与世俗异颜以仁寿孔以道生虽要诸千载而终能齐造化不齐之数故曰立命也李邺侯有言君相造命不言命夫使圣人而言命则孔子辙环七十二邦可谓不知止而使君相言命则尧之儆汤之祷尹之五就五去其为衡命者耶 

　　○墨禅轩说 【 寄吴周生】 

　　庄子述齐侯读书有诃以为古人之糟粕禅家亦云须参活句不参死句书家有笔法有墨法惟晋唐人真迹具是三昧其镌石锓版流传于世者所谓死句也学书者既从真迹得其用笔用墨之法然后临仿古帖即死句亦活不犯刻画重儓之诮方契斲轮之意余事此道五十余年矣初于虞颜入已而学右军学钟太傅煞有肖似兰亭丙舍宣示等形模便自沾沾以为踞唐人之上三五年间游学就李尽发项太学子京所藏晋唐墨迹始知从前苦心徒费年月昔香严在沩山会下参父母未生前一句机语□□遂已息心愿作长年粥饭僧正余尔时境□也金门大隐十年多暇又长安官邸收藏鉴赏之家不时集聚复于项氏所见之外日有增益如韩馆师之内景黄庭杨义和殷司空之西升经禇登善书杨侍御之绝交书王右军书 【 停云馆定为李怀琳者误】 王奉常之汝南公主志虞永兴书王司寇之太宗哀册禇河南书米元章之西园雅集小楷杨凝式之韭花帖正书更仆不数皆得盘旋玩味稍有悟入还山以来损其负郭收一二种如徐浩所书道德二千五百言唐文皇时国诠所书善见律一万字备具楷法人间鲜见雅不喜赵吴兴书近有老广文戴公自岭表归装中贮吴兴小楷内景经一卷数千言少一百九十字俞紫芝补其未绝类扬上真乃吴兴生平神品颇恨晚而获见唐人诗云夕阳无限好只是近黄昏奈之何周生坐拥万卷博雅好古尤精八法余老矣黄山胜游不复可续周生饶济胜之具新安江清浅见底舴艋顺流至我谷水只数日间若与汪儒仲乘兴一来观兹真迹所谓读书十年不如一日诣习主簿者也周生以为何如 

　　◆议 

　　救荒弭盗议（阁试） 
　　军兴议 

　　○救荒弭盗议 【 阁试】 

　　天下有救灾之计又有转灾为福之计水旱频仍盗贼啸聚国之灾也能设策运奇以止之是亦足矣而曰转灾为福无乃迂乎曰不然凡天下所以患荒者积蓄少也积蓄少者地有遗利民有遗力也凡天下所以患盗者武备衰也武备衰者国多冗军兵多冗食也今有一举而可备荒又可以弭盗而又惟民饥盗起之时可因其势而用之则何策乎曰抚流民而已夫流民固民也进可以战退可以耕饥灾所驱惟食是仰当是时使奸雄用之则倡乱之构也使国家拊之则富强之资也顾处之得其术而已矣顷者天不降康肥■〈虫遗〉为虐吴越江右连州接境际此荒沴野无青草人有走心而江淮之间流离满道或携老幻举族共行或弃妻孥孤踪独逝郑侠之图所繇以作诚得纲纪之臣忠实之吏择公私庐舍及宫观屋宇沿途团结给以粥糜能劳苦者佣其力有伎艺者食其业候至来春给赐牛具种食以旷土荒田计口分授使之耕种彼其父母妻子皆乍离南亩之人既感戴朝廷抚养之恩又深思一家温饱之计必能深耕易耨以尽地力待其三数年后干止渐宁人有固志徐以农隙之暇教以战阵之法与其募市井之游手曷若收待哺之壮丁即古井田唐府卫之遗意如是而已非两利之策哉昔西晋之乱起于李雄特招流远之民而唐之末路张全义设屯将集流落教以种艺三年之内河东户口归复桑麻蔚然胜兵每邑七千余人河东赖为长城夫一剌史行之犹足以効而况倚办于天下之力何所弗得故曰转灾为福者此也若夫议社仓议保甲则固有精言之者愚故可得而畧云 

　　○军兴议 

　　禹谟曰六府孔修六府者水火金木土谷也五谷以为赋五金以为贡禹贡田赋与物贡并用故有惟金三品之文今则偏重于田赋而五金之开采有禁所谓六府者废其一矣且夫禁之者将以用之也辽东金复海葢皆矿之所自出一旦没入于虏如赍盗粮当此三空四尽之时衰世苟且聚敛之术无一不用顾独缩舌于开采以为老成为经济其故有二迂者恐蹈言利之名孱者恐酿首事之祸故明知其有益于救时而莫肯出头承当耳记不云货恶其弃于地乎大学言生之者众凡可利于民者若茶若盐无所不榷皆谓之生而独农亩为生乎若夫矿徒之聚不能无争则有矿之处必有守巡两道所养之兵此兵者纵不能临阵杀贼独不能自卫于开采经月之间消弭其或然之变乎且滇中行之二百余年有司大吏之奉入无一不取于矿安在有首事之虑也大都谋国之事无全利亦无全害各从其所重所急以为转移如九边互市其弊必至于废武备成积弱厥初议起羣臣动色相争亦是长虑然行之六十年边廷之氓保全首领蕃育妻孥何啻万万则以新郑江陵与蒲坂独断独行不畏和戎之名不畏首事之祸所谓安社稷臣也否则如顷者奴祸不知六十年中中几何番矣军无常士不往军无财士不来计国家岁入不过四百万只一关门每岁六百万尚安得有剩力余资以募兵而求猛士余谓宜如岳武穆精择背嵬五百转相训练得三四万人长聚畿南呼吸相应以防奴酋之豨突京师安枕卧矣或曰子修国史于神庙时请罢矿税者不习闻之乎全曰此时惟以营三殿为语端犹是可缓可急之事曾如今者虏骑充斥郊畿震惊陵寝否曾以万骑蹂躝我内地破五县据一府如入无人之境否我师杀虏三头虏屠一壮县以报虏所掠子女玉帛无万数而我师得其一领甲一只箭腾之奏牍举朝贺捷笑破人口如此否是则皇上之赫斯怒讨军实苏轼所谓天地鬼神谅其有必不得已之实者也且事领于抚按不遣中使不扰闾阎正以为鞭挞奴酋之资又何至如岁岁加派吸民膏血一方有急四面从之为土崩瓦解之形乎试以吹入筹国者耳中或有省否 

　　◆奏疏 

　　议国计疏（馆课） 
　　陈言时政疏（阁试） 
　　报命疏 
　　引年乞休疏 

　　○议国计疏 【 馆课】 

　　臣闻之易曰何以守位曰人何以聚人曰财财之与位相提而论其重如此故古者冢宰制国用必于岁之杪视年之丰耗量入以为出用国而不知国计之虚实此最国家之大患也臣伏读迩者大司农条奏当今仍岁俭之余蠲恤之后一岁之入不足以支半岁之出公私之积真可哀痛虽乘孔持筹不能凿空输运以佐国家之急也古之立国者即有三年九年之蓄仅以预不测之备未有寻常一岁之用即捡括无门而仰给蓄积者又未有尽度支累年之积以为寻常一岁之用而犹屈强半者夫司农告罄矣其势必借财于水衡水衡告罄矣其势必借财于大仆太仆告罄矣其势必借财于内帑展转数年而内帑亦尽矣则安所取乎今关市之禁已至于无可复严矣厨传之供已至于无可复啬矣宗室之禄已至于无可复薄矣边军之饷已至于无可复削矣其所目前停止而可入利之孔者独开纳耳而衰世苟且之弊亦惟开纳为甚非谓其亵国家之体开奔竞之风也谓其以朝廷为外府也夫俗之称贷者贷其一而倍偿之是坐困也贷其一而十倍偿之是祸本也而开纳类是何则彼所谓钱官者非能委钱于沟壑也所谓债钱者非能登避债之台以免也必于贪墨乎偿之是以目前之输而易异日之属厌天子以四海为家彼之所属厌者安从出哉而不谓十倍之酬也且开纳之弊今已被之矣自殿馆而金吾而光禄而鸿胪诸曹冗员充斥靡大官粟而所称名色武官者往往为真以滥戎行之任纵狼养羊计无左者必也一切闭其涂而以渐汰之乎又府史胥徒之属居无廪禄进无荣望皆以啖民为生者也上自辇毂下至州县文移对簿词讼追呼租税徭役出纳紏合凡有毫厘之事关其手者非赂遗不行是以百姓破家废产非尽县官徭役使然也大半尽于吏家矣此其初亦以赀进尤当责之部寺之长抚按之官加意搜剔自今以后日减一日勿令滋殖者也此冗员之当议者也夫内府者聚天下之财以为民也非以奉一人之私也今内藏库专以内臣掌之不领于司农其出纳之多少积蓄之虚实簿书之是非有司莫得而知也社鼠难熏路马难齿往往乘舆之费一而干没之费十山林不禁野火江河不实漏卮得无虑乎此弊窦之当清者也宫掖者风俗之原也贵近者众庶之法也故宫掖之所尚则外必为之贵近之所好则下必效之自然之势也今内自京师士大夫外及远方之人下及军中士伍农民其服食器用比于数十年之前皆华靡而不实矣向之所有今人见之皆以为鄙陋而笑之矣夫天地之产有常而人类日繁耕者寝寡而游手日众嗜欲无极而风俗日奢欲财力之无屈得乎哉此奢侈之当禁者也自古理财用人相为表里今吏治日敝狥名失实其所谓治财者冻馁其民而丰积聚者也□拾麻麦而丧丘山者也假惜一钱而费万金者也不操白刄而为寇攘者也奸巧簿书而罔君上者也则有清谨自好者以簿书为烦而不省以钱谷为鄙而不问坐使猾吏上下其手几曾有血诚真意为国家惜财耶此吏治之当饬者也最可痛者国家金帛皆生民之膏血州县之吏鞭挞其丁壮冻馁其老弱铢寸以聚艰关以输乃辇而归之于夷虏岁币不赀葢数倍于初讲之时至朘刻军士之月粮以待其非时之索者又称之矣窃读三边帅臣之疏谓丑虏寒盟其形已成以理度之大都止其岁币则变速而祸小益其岁币则变迟而祸大而丑虏之变乃事有必至者以国家空虚而岁币之日增有所不可继也夫挑戎首难谁谓长计然今岁辽左之役虏不大举乎纵不可取必于战独不能坚壁清野击其惰归乎以岁币之半平时则养军有事则犒士独不足用乎国家守边二百五十年其为款市者二十余年耳未见二百余年皆中虏也扁鹊之治病也病在肌肤则治病在凑理亦治病在骨髓则不治今国之穷于虏不止凑理病矣什此不讲而曰节俭何裨于事哉夫国计之急在眉睫之近而迂阔无用之言岂足以救时乎顾国家之所以困者非一朝夕故也繇其于迂阔无用之言一切弁髦之积渐至此耳语曰见兔而顾犬未为晚也亡羊而补牢未为迟也臣之议止此惟 
　　圣明采择 

　　○陈言时政疏 【 阁试】 

　　臣闻居盈而戒豫者圣主之虑也忧盛而危明者荩臣之思也指瑕而摘盩者进言之节也矜愚而采善者从谏之明也故下不以主圣而忘药石之规上不以时平而忽狂瞽之论何也天下犹一身也治天下犹治身也善治身者不幸其今日之强徤而常计其后之无衰善治天下者不幸其今日之治安而常计其后之无乱欲后之无衰必察于和扁之言而调其渐虽饮食嗜欲之无所过差亦不厌其言之切而防之周也欲后之无乱必审于忠臣之论而窒其萌虽政事纪纲之无所缺失亦不嫌其计之过而辞之激也窃见　陛下以神圣御极而又能信任忠贤缉熙圣学百度咸理四徼无惊诚亦已致治安之盛矣然　陛下春秋日茂聪明日广正嗜欲忧勤之所基也故人臣之忠爱陛下者不以今日之已致者为幸而以他日之所常保者为忧何也难成而易败者位也难勤而易怠者学也难约而易侈者心也难亲而易简者正人硕辅难疏而易惑者左右之便辟狎眤也故臣不敢槩摘天下之事而惟条其有关于圣学政治之本原者以献惟　陛下思其难而采纳之天下幸甚一曰严保身之戒夫　陛下临御以来嗜欲未形天真纯固其保身可谓至矣然臣以为是时圣母调护于内而辅臣翼赞于外今辅臣翊赞犹昔而圣母之调护亦少疏矣然则　陛下之起居动息饮食嗜好其皆当理而无欲耶大臣不得而知也夫圣母既有所不见而大臣又有所不知则大右近□之所以娱荡而诱惑之者视前日必且信矣惟愿　陛下惕然常省凛然常思以此身为天地宗社生灵之倚毗凡所以靡曼于耳目而娱悦于心志者皆以为迷心之鸩毒斲志之斧斤而日加樽节焉则万寿无疆之本也二曰精讲学之功夫陛下临御以来日御经筵日亲讲读其务学亦既勤矣然臣以为异时圣龄尚冲故但畧领其大旨而无劳于问究今圣心日益开朗则圣学宜日益精密今　经筵日讲之时大臣在列讲臣在前有所疑难而询问乎否也有所自得于心而订证乎否也有以今日所行之政事与古帝王所垂之训典而参考乎否也是虽　陛下之生知不惑而亦岂圣王好问好察之至乎伏愿　陛下于讲筵既罢之后退　御后殿举凡所讲之经若史一一而思绎之内以求诸心外以验诸政而又轮日讲臣以备参问久之智虑益明义理益精其益不少矣三曰务咨访之实夫　陛下之于天下至悬隔也所恃以熟知政务而练达民情者诸辅臣之献替耳侍讲侍朝毕事而退其它以非时召见者无几矣召见而从容促膝上罄其所欲问而下尽其所欲言者又无几矣伏愿取诸司章奏置文华殿　陛下日御而日召辅臣面议之暇则羣谘曲诣旁及闾阎稼穑之细隐无伤也其它若九卿大臣　陛下之所使股肱枢要者也抚按藩臬之长　陛下之所使廉察宣布者也或非时召见以叩其职务之弛张或非时召对以审夫民情之利病则不惟可以审察人材洞悉民故而亦且以示神明于天下矣四曰防近习之蛊夫近习者陛下之左右便辟相与睥眤者也此辈忠实爱君者常什一而蛊惑衒诱者尝什九至于忠实爱君而能导之以正者百无一二焉何也人君必有所沉溺于内而此辈始得以恣肆于外也今　陛下春秋日茂嗜欲渐形而又接见大臣之时少燕处深宫之时多臣意左右近习必有先意导谀以非常可喜之事殊尤难得之物俚秽淫惑之言伺间隙以求一中者矣伏愿　陛下以闲静娱其身以寡欲娱其心以经术文史娱其神以习见正人乐闻谠论娱其耳目则彼虽有窥伺之奸无繇以入即入而圣志亦无所迁矣五曰杜侈汰之萌夫　陛下以俭德临下十六年矣迩者费用渐广取发渐多岂圣心真加侈于前哉意必左右蛊惑之人谓人君富有四海此犹铢两之费耳且以为法所当用例所常有故　陛下遂从而听之也岂知大农之蓄积皆郡国之租税郡国之租税皆生民之膏脂生民之膏脂即国家之元气穷州僻县之民有以一金一钱之逋负而典衣绝粒者圣上弗知也有以十金百钱之逋负而卖妻鬻子者　陛下弗知也有以一岁二岁之逋负而绝户以逃遂死于沟洫者　陛下弗知也又有以逋负日月之不时锱铢之欠缺而遂毙于捶楚之下者陛下弗知也然则积而至巨万可知矣奈何以充无名之赐予市无益之玩好哉伏愿　陛下特令该部大臣条悉祖宗经费之典内费岁几何今所增加而宜汰者几何着为定式而日加节俭焉则非惟天下生云之福而亦所以培国家之元气也六曰绝神奸之惑夫　陛下圣明之君也而又留心经史之训密迩讲读之臣其于五帝三王之道必有所槩于心矣夫何神奸之惑之有独恠夫数年之间岁时多所祷祠宫寺多所修造意必左右蛊惑之人谓此为　陛下祈寿为生民祈福　陛下以为实然而听之而在廷之臣亦以此名为　陛下祈寿为生民祈福是以虽知其非而不可言耳臣以为今日虽未见其大害于政而其渐不可长也伏愿　陛下清心寡欲以养寿命之原厚下爱民以为祈天之本节财薄敛以造四海之福诸凡祠祷修造悉从罢止则昔臣所为大圣人之作为出于寻常万万者真于　陛下见之矣以上六事皆　圣学之所关系今日言之虽已见其端而未必见其害矣今不察则他日伤于德而蛊于政有不可言者陛下傥能留意臣言则　圣心益明　圣志益定圣德益纯而天下之治皆可不劳而举矣臣草野愚蒙罔识忌讳亦不胜惓惓忠爱之意耳非敢冐昧抵触以干斧钺之诛也伏惟圣明裁察 

　　○报命疏 

　　奉差事竣中途患病进书报　命乞休事天启二年八月初五日吏部一本奉圣旨董其昌题充纂修官俟　泰昌实录稿成前往南京采辑邸报等册以备参订供用就彼支给完日回馆供事该部知道钦此臣闻　命自天感恩无地于十月前往南京将河南道所藏邸报摘其未奉　旨者一一录出太常寺祠祭司督遣僧道助写仅得十分之三缘事出剏见应天府例无工食而其事充栋就结为难臣仍归里大集书佣给以纸笔虽奉有支给之　旨不敢破用官帑先差中书沈僎亦录七年通其若干张装为三百本但据原本对录以备史官取材征实无所点窜随蒙钦命翰林院待诏宋启明中书朱正色守催实以私家作事孑身独力侵寻岁月不自知其罪莫逭也但臣有删繁举要之义兹四十八年留中之疏有事因疏而流言不以人而废凡关于　国本藩封人材风俗河渠食货吏治边防议论精凿可为后事师者别为选择访史赞之例每篇系以笔断而其它请朝讲请祭祀请起遗侯请罢矿税请下章奏请补废官请蠲内帑昔之所急章满公车者皇上励精图治皆见施行令之谋国尤有进于此者畧存一二而已共四十卷目录一卷别表进呈外抑史之所重者笔削耳善人劝焉恶人惧焉所系匪细故也每朝纂录于三品以上大臣皆有小传寂寥数行衮钺斯在如世庙实录于郭希颜胡宗宪唐顺之等多有贬词未恊舆论夫正史所书不公则私史之所记益杂何以起信于万世哉计四十八年之中大臣当立传者何止百数虽三长之史词苑如林然生既后时莫详本来窃见南京太常寺卿利瓦伊祯出入四朝囊括百代且与诸臣同朝同世习见习闻若就陪京之日历抒腹笥之春秋其史直其事核非大典之光哉臣又闻司马光纂资治通鉴受诏得自征辟故刘攽刘恕范祖禹为之佐前后十九年其书始成成祖朝纂修性理大全所聘名流百余人不以为滥况兹实录比于通鉴性理孰重孰轻而神祖作养之中林皇上抡简之髦士顾多逸于事外刻印销印圣人无我赐环赐玦又何成心臣一念朴忠所日几几望之者也至臣五技已穷二竖相迫中道乞骸情无矫餙乞　敕下吏部允其休致自此与含哺鼓腹之民戴尧天而永永矣 

　　○引年乞休疏 

　　奏为引年乞休以安愚分事臣闻无遗寿耈圣王所以礼贤也不能者止臣子所以自量也臣年三十五岁中己丑进士改翰林院编修又六年升湖广副使奉　旨以编修养病又六年起湖广提学副使在任一年六个月岁科俱徧外官无告病之例致其仕归科臣拾遗吏部侍郎杨时乔奉　旨留用又三年起补福建副使在任四十五日南科黄起龙拾遗吏部尚书孙丕扬仍咨臣供职臣已先告致仕自此安于肥遯虽时有山东登莱道河南彰德道汝州道之推擢臣皆悬车不赴家食二十年有余矣恭遇皇上念先帝凭几之命叙讲读微劳起臣太常少卿洊列宫詹又以泰昌　实录成叙纂修微劳升臣今职荣宠逾涯梦想不到即当控辞以安愚分所为冐病间关匍匐人都者因编摩书册当赴阙恭进赠荫　殊恩当赴　阙祗承耳今则二竖交侵五技皆尽虽报国之忠靡展而引年之典已及臣能乞身于疆壮之日而敢趦趄于漏尽之时乎且夫隐鳞藏羽充牣九衢昔之缁衣几为貂续郭隗有言曰致士请自臣始臣亦曰省官当自臣始实内暌于疏庸外迫于疾病披露腹心毫无矫餙者也惟敕下吏部允其放归臣得以余年同击壤之民共歌帝力而祝　圣寿之无疆臣不胜感激之至 

　　◆表 

　　进神庙留中奏议汇要表 

　　○进神庙留中奏议汇要表 

　　伏以君有举而必书国之彛典后从谏而作圣治之善经虽嘉谟嘉猷之显晦有时而左史右史之网罗必悉既已删繁而举要故当彰往而诏来臣诚惶诚恐稽首顿首窃惟太古之事若存若亡典谟之书亦经亦史股肱耳目皆为献纳之司吁咈都俞即是嘿成之象一德陈而格天格帝徽言告于文子文孙时无五谏之名安取三长之采自堂帘之既远致上下之不交议论则自蕳而之繁紏绳则以笔而代口雷霆摧而噤同仗马云雾堕而牍可汗牛非有淘汰之功执冀涓涘之益惟神祖际五百余岁之景运在我明□四十八年之太平成访初殷朝称不讳尧勤既勌臣鲜勿欺玄黄之战纷如而黑白之分寂若赐玦屡见辟门罕闻既非一一而吹之则虽九九亦进矣然玉管银管与斑管必征事以取材大书特书不一书难翻空而成案过而废毋宁过而存传其疑不若传其信狐裘粹白必资众腋之温鸡跖弃余犹是兼珍之味但有未焚之草恒多可献之芹其大者如蜂虿寝谋青宫成其羽翼骊驹导路赤社杜其菀枯持玉尺以程材操金篦而发覆阴阳为炭复太公圜府之规璧马沉河修瓠子金堤之迹藏富于国藏富于民何以摧科而不扰上刑适轻下刑适重何以谳决而不冤他如九塞夷落之情三略弢铃之秘多筭则胜捄时所须徙薪或失于几先蓄艾可裨于善后医有方而奕有谱庸可按乎建之铎而设之鼗是之取尔兹葢伏遇皇帝陛下英姿天挺峻德日升钦翼于曰旦曰明肃雍于在宫在庙细旃广厦神交帝骤王驰华渚丹山瑞叶星辉海润丕扬　祖烈修金匮之编廸简臣邻集石渠之选谓笔则笔削则削虽为孔子之刑书而日系月月系年即是近时之邸报顾三馆之挂漏已甚而旧京之藏副差完微臣宠藉輶轩书成渔猎惟此至是之是得诸众尤以尤人阅世世阅人虽似刻舟之剑后视今今视昔何殊记事之珠披沙获宝缀警策于片言开门见山摅庸愚之一得葢真主求贤将留为再世之用而荩臣陈善或借诸异代之言况相如之赋武皇恐生不同时崔寔之书人主宜写置座右但使伏蒲蠹简不忧　天听之益高则东阁空谈亦是孙谋之贻厥矣伏愿　法乹之徤　体咸之虗时以　万几之暇畧垂　乙夜之观师亦何常民可为监人惟求旧益广清问于合宫直以从绳尽纳羣流于大海则凤见河清之瑞史不绝书而天苞地符之灵世其永赖矣书凡四十卷目录一卷敬随表上 
　　进以　闻 

　　◆颂 

　　万寿无疆颂（阁试） 

　　○万寿无疆颂 【 阁试】 

　　臣闻天佑下民作君而作师圣秉大德必名而必寿感靡弗应信而有征恭惟我皇上握金镜调玉烛纂大宅丕迓和鼓鬯宣九圣之重光袭百灵之奥祉十八载于兹矣时惟仲秋节届圣诞重轮方朗天德出宁泰阶入旦而靡辉蓂荚不春而愈茂是日也皇上丽左个服出龙受策上玄御图灵岳泛祥烟于五节停瑞气于三辰少室呼嵩河宗献宝鸟牵椎髻旅于象胥天产地毛纪于王会既洽大礼于两宫复聚欢心于万国神人胥悦夷夏率俾羣公咸曰休哉天子嘉与其此可谓百福攸同千载其盛矣臣又闻之礼因义起颂岂忘规是以尧祝华封周咏天保沿及后代着为令仪每于震夙之期辄效天齐之颂莫不式歌且舞执壤称觞然惟金镜陈于垂拱无逸进于天申流徽后来肩美往牒岂不以道周万物者其休弘功济羣生者其祥大惟一二日兢业乃千万年炽昌者乎繇斯以言虽宣叙景铄铺张符命义殊于导谀意合于明谟也敢拜手稽首而作颂曰 
　　天佑我明奕世载德勉勉我皇懋建有极得一以贞奉三为式乃集纯假其数不亿皇帝之仁煦焉以春斟酌元气苏鬯勾萌皇帝之明光照四表奥窔遐陬天霁日晶皇帝之武赫声濯灵翕张魁柄震荡风霆皇帝之灵江海下谷止辇惟勤转圜匪速一十八载体道无疆仪天作两叶化台光有秩斯佑既寿永昌相彼秋旻有露以湛铄彼玄枢有绕其电里社自升河明若练乃披瑞箓乃纳贞符九阍尘扬百辟云趋韶武交错琮璧分敷德至于天南极炳耀德至于地玉芝神草乹恺坤怿民熙物皞孰曰冈陵孰曰恒升于穆不已岁功久成惟圣时宪缉熙光明毋摇毋劳不迩不殖虽仲弗休日慎一日保毓太和凝承大历不酺而醉含德以嘻长愉汪濊永固丰熙如游建德如在华胥自今以往至万斯年睹圣之作象帝之先七十二家定命我兼下臣作颂扬于九挺 

　　◆赞 

　　泰昌实录赞 

　　○泰昌实录赞 

　　史臣曰臣读书至周成王顾命曰无以元子钊冐进于非几而已不敢称尧舜也称尧舜者自先帝凭几始岂不炳烁千古哉要以言大非夸真知允蹈有可扬厉者焉狗齐蒙养弗论已出阁讲学以后神智日开既已明习世故知险知阻而容色温然而动止泰然内庭有菀枯之形而若弗知也者外庭有羽翼之激而若弗闻也者即　册立寻常事耳时而举碁时而反汗大臣去小臣谴宜何如动于耳目者而帝也有夔夔无栗栗潜之又潜恒以一德主器之重安于泰山非存通神明不至此福邸就国抱持恸哭左右皆泣不能仰视狂且发难羣臣讙哗帝于陛前晓谕曰尔等为无君之臣欲使本宫为无父子之乎群嚣遂息所全实多神宗未年以　皇贵妃属帝帝即跪而对曰儿子岂敢得罪于天地闻者无不感动　皇贵妃进封遵奉　遗命盈庭之争曾不忍夺以戚畹哀请而后止鸣呼风雨不迷藏蓄俱化舜之大孝也若乃　临御几何欲善无厌撤税使散内帑赉边戍缓织造召耆硕起忠贤广阁员录旧讲所谓急先务急亲贤者帝皆有之升遐之日薄海穷陬若丧考妣此帝尧九十八载在位之民情而帝得之四十日间何以入人之深乃尔哉葢以舜之孝扩尧之仁感孚以本有在诸善政改弦之外者矣夫官天下者寿在令名家天下者寿在长世神宗虽不豫乎何难四十日延也使帝之出震未及而干蛊莫施则国本人心几不可问接续之际危于悬丝帝之不永天所以佑　国家千万年之永也庙号曰光帝之光被上下者无余憾矣 

　　◆箴 

　　勤政励学箴（馆课） 

　　○勤政励学箴 【 馆课】 

　　太极构天大宝首物徤惟不忘动故不屈一念之怠万情之郁一日之荒万几之缺粤稽往古惟虞无为相儆相戒惟时惟几政已风动犹思弼违学已执中犹虑危微何以勤政此心常迅威福必揽无参吾愠听览必公无恡清问靡敬而存不振而奋何以励学此心常纯外自讲筵内达重闉扣文求交考古问津昼为宵得静养瞬存毋曰深居不废听断九重严邃三接犹判一念不新羣情必涣辰午二朝休哉旧贯毋曰索处不辍讨论便辟易志冶艳汨真讲筵济济格论龂龂召对盛典钦哉慎遵毋曰勤劳有妨珍摄此身康宁繇心兢业户枢不朽流水不渫法天行徤谅哉往牒主不勤励暇日必多曲房绣幕恒舞酣歌岂不愉快恐戕天和三风十愆圣哲所诃主不勤励阴阳或易天之晦明人之感寂日出而作日人而息自古圣王宵衣旴食主不勤励民瘼恐遗寸丝妆粟亿膏兆脂闾阎之积宗社之赀有无不言少府何私主不勤励爱憎恐惧颐指拂心榜棰任意敢不受哉其情实??对鸟穷则啄兽穷则鸷汤敬日跻盘盂勒词武敬胜怠几杖得师圣主好善时命箴规小臣祗承敢告仆司 

　　◆露布 

　　御虏大捷露布（馆课） 

　　○御虏大捷露布 【 馆课】 

　　天启昌期薄示无虞之警神资　睿筭旋成不战之功气祲廓清华夷宁谧恭惟皇帝陛下圣武广运乹刚粹精绍八叶之洪基当万年之景运悯生民之未又恻然如伤念世业之惟艰凛乎若墬秉执三重张皇六师维兹扯里之酋故是吉囊之部威祖犁而未尽先皇许以自新始因恋犊归降执叛以求通后作饥鹰绾印称藩而向内边无斥堠烽火已二十年岁致金絮彩缯且数百万谋臣石画屡言表饵之疏　圣度海涵祗取干戈之偃岂意戎心难餍汉过不先俄闻蠭猬之来敢肆犬羊之侮驾言迎佛久住牧于莽川假道抢番竟凭陵于河内因将士承戢兵之后尚缓灵诛致火酋有轻我之心大张游气羽书累奏　庙筭独神　皇斯一怒询于帷幄之臣　御札十行明见疆隅之远大搜戎辂爰凿横门臣等仰承　英畧知宵旱以膺宁俯竭忠诚敢夙夜之或懈军需十万得借给于尚方士旅百千听调集于他省随机顺剿进则岂暇身图乘势长驱灭之然后朝食以臣某统将吏则申令于画戟雕戈之中而气增百倍以臣某核功罪则载笔于牙旗玉帐之下而公恊众心以某官某督糗粮则运策挽输之计而饷足三军以某官某人应援则陈师要害之冲而兵联四伏前驱则万骑俱驰先锋之勇莫御奇兵则一鼓遂合掎角之势已成计道里则分地为防相便宜而并谍为助顾兹蠢尔之丑何当赫奕之威自用兵以来未逾九月即班师而返大捷一时捣穴穷搜若燎毛之易尽挥戈迈往果压卵以无遗谷堑填尸献馘遂踰于万级长缨系颈获??奚奚止于七擒始焉奋螳臂以当轮今也截鲸皮而制皷太白人月星符摧虏之祥高锋彗云士奏吞胡之绩昔汉斩郅支但乘其无备唐擒颉利葢得于已降犹足以扬昆山之威遂至于雪渭水之耻岂如今日卓轶前朝兵应者胜义詟者王百夷俱震进可以战退可以抚二利兼收此皆繇皇上威极雷霆谋先造化得道多助惟断乃成民劳讫可小康甫迓升平之福胡灭诚为大度愿修安攘之猷臣等无任欢忭屏营之至谨露布以闻 

　　◆考 

　　岁差考（馆课） 

　　○岁差考 【 馆课】 

　　昔者圣人之制历也所以观干象之变求寒暑之正授成作之期以定幽明而援神人以厘百工而熙庶事者也大挠以来贤圣代兴求测之法亦云屡矣当其时非不犁然具合而行之既久竟不契验何也天道之运盈缩之度常在杪忽之间而人以梗槩求之其日弥积其失弥着而岁差之不讲也尧典仲冬日在虚一度故昏昴中自是而降渐退在女吕览仲冬日在斗昏东壁中旦轸中自汉元和抵唐开元皆在斗度及元之初在箕十度今在箕五度矣起尧甲辰至于今日计年凡三千九百二十有六计度之差凡五十有一故天道之运未有四十年不差者也何也葢周天之数周岁之日皆三百六十五度四分度之一此其大凡耳天行于日之外故其分常有余有余则渐差而西日行于天之内故其分常不足不足则渐差而东故岁差之法自唐尧始计每差一度率以五十年自时厥后或以百年何承天或七十五年隋刘焯或八十二年大衍历或六十七年宋统天历槩而论之通于古必不合于今密于今辄又疏于古繇斯以谈其不精一也然则评往匠之疏密窹晷景之修短穷玄玅之情状而契今昔之信征者其惟郭太史哉太史公曰天道运行如环无端治历者必就阴消阳息之际以为立法之始欲求阴阳消息之机不过植表测影以求气至耳古法择地平衍设水凖续植表其中以度中晷顾表短则分杪太半多少之数未明表长则景虗而淡虽设望筩置小表而实景终未可得乃高之为三十六尺之表创为景符以微窍取日光实得中景不差毫末积日累月取仲冬前后相埒之期参筭得中以为履端履端既正一岁之候从而正矣故治历者以人而求天者也非以天而从人者也昔人以管窥天天宿度余分约为太半杪耳今制浑仪测用二线纤微可考其时测景之所凡二十有七东极高丽西至滇池南踰朱崖北尽铁勒又前之所未有也故授时之法测景验气考古信今得每岁三百六十五日二十四分二十五杪日所周天得三百六十五度二十五分七十五杪每岁而日却一分五十杪积六十五年有奇而日却一度定为岁差以考往古则增岁余而损岁差以推来兹则增岁差而损岁余逓推而上往往皆合故可信将来之无忒也然自春秋献公以来推筭冬至凡四十九事授时之视大衍宣明纪元统天大明五历较为精密而于中十事犹为未合太史以为日行失度之验数其同而知其中辨其异则验其变畧其十事之离而观其三十有九之合此授时之所以度越前作也然余闻蜀有隐君子者玅解洛阳元会运世之数以合授时之法谓天地之运自子至已以渐而长自午至亥以渐而消帝尧以来授时之所以减筭而推者其法同此然授时知一元之运有增减筭而不知元会运世皆宜增减故推之往古大体虽合而纤微有违也余尝用其言而妄意之譬则人焉以一生计则自少至壮岁长自壮至老岁消以一岁计则自春徂夏日长自秋徂冬日消以一日计则自子及巳时长自午及亥时消第其大者易明而小者易忽耳安得谓在幻之时皆长而无消在老之时皆消而无长也天道之运疑亦类此彼隐君子之言为直可信聊记于篇以俟后之修历者采择焉庶助太史之千虑云尔 

　　门人徐士竑 
　　许　经阅 
　　容台文集卷之五终 

　　●容台文集卷之六 

　　华亭董其昌着　冢孙庭辑 

　　传 
　　赞传 

　　◆传 

　　熊赠公传 
　　吴礼部敦之传 
　　佥宪俞毅夫传 
　　张唯卿传 
　　吴次公传 
　　赠参知冲宇戴公传 
　　处士高南泉传 
　　汪隐君传 
　　韩太公传 
　　李太公传 
　　郭太公传 
　　星海潘公传 
　　太仆弘斋林公传 
　　渐川兄传 
　　许配汪太孺人传 
　　朱母程孺人传 

　　○熊赠公传 

　　熊侯为华亭以治行为天下最应　召行有日矣则手抱　玺书一轴而请曰此先君子所得　制词也九原华衮奚取繁称抑闻之王言有体宁束而就裁无广而就核虽明纶有耀而表异实难惟遏佚前人光是惧敢徼之信史先是侯之考绩曾次第赠公遗事贻代言者兹复理前语为小传熊赠公者名澄处士之振奇者也熊为丰城右族累叶贵盛公以布衣颉顽缨緌间用名捡自立无敢易之者雅有鉴裁每预策人善败后皆验白里中儿早慧者必属公试之一为品题无弗酬者持论慷慨蕴义生风尝挟赀远游所至必倾其贤豪长者公所居辄致千里客家以游道废至鬻产以佐壶觞不令客知也公好方书能以秘方起奇疾又好形家言登山临水指其要会往往与青囊玉髓契家藏法书名畵考其人大节不足称者虽复工亦置败箧中戍子岁俭公曰饥饿与人同患尽焚劵不收责兄弟没齿无分财里中有争言率以公口为三尺其忠寔心诚信于人也公豪上自喜居家以矜庄见惮程督诸子画绳而蹈不少纵既心奇令君则使为谭氏学谭氏者名汝魁其教以慎独为宗趣与俗学左公独以为人师经师终可严事葢至今君以砥砺有立而人始服公之远识焉令君屡踬于里选意公不能无动公为好语酌酒慰之曰吾所望儿不止此嗟乎管敬仲有云生我者父母知我者鲍子知子亦不易也若公之教子有进于禄养者耶斯事皆可书也 
　　董子曰余读熊赠公　制词有云里称仁孝夫仁孝之为德大矣赠公虽施不出里而托于令君以恢弘其未究今之施于南海东海者皆赠公之仁孝也夫谓　制词不能尽公者岂然哉岂然哉 

　　○吴礼部敦之传 

　　余以乙未分较南宫举吴敦之使君乃得士之名不大着葢君为临朐冯文敏示伯所拔戊子楚闱第一人称天下士余即非自迷五色而价爽连城知人故未易也先是礼闱挍文皆以制义为重制义有当然后求其论策余独离而为二各加裁鉴三者合而后收读敦之论大奇之谓必天下士以视袁伯修陶周望皆咄咄叹赏周望因是以捡论得汤嘉宾余又谓袁伯修曰此卷壹似渐于李卓吾者岂即楚黄吴解元耶伯修曰论则饶为之制义当更奇也一日道遇冯宗伯宗伯驻马语曰始敦之出棘诵制义平平耳余不许也敦之曰然则不终试乎余曰若有佳论仍遇主司重论者亦见收矣何以若合符也是时方有宏词之科余力不能为敦之先宗伯亦尔葢敦之磊轲任运竞进为羞岂惟词馆即司理有声宗伯且荐为吏部郎敦之固辞仅平进礼部竟宗伯之世感知而已感恩则无有也其司理润州常镇多忠谏逐臣提衡在口时有司或附之以买名声或背之以媚津要敦之落落穆穆相与于无相与不可得而亲不可得而疏假令敦之今尚在党祸何从来耶敦之没十余年而余官南都其子光龙相见泪交于颐以京山李先生之埋志视余且请为传余则何能辞敦之名化号曲罗生而早慧儿时尝闭目跏趺坐空囷中家人迹得之不知其所从习似从高僧中来者年十三已博通五经子史邑令号之圣童嘉禾姚少宰为楚学使置异等过萧以占祭酒坐上摇笔千言有如宿构祭酒叹服自以为不如然屡困名场戊子楚闱业已受嗤拙目矣忽风引一卷长丈许至案前主司敢视之欢呼起舞遂录第一乙未成进士授镇江理台察倚重平亭疑狱数出意表民有压死而讼诸生扑杀者君案之曰扑人者右其手理宜横今纵而左非扑势讼家情立得远近神之军吏讥关有御史客抗而鬪军吏杀之御史当军吏杀人狱词具无敢反者君据律争军吏得免虽御史不能为其客报也海上有大盗台察檄君捕之为出狱中盗问状贼就擒征播之役司马征兵饷江南诸郡猝无以应君具白假漕粟应而徐督诸郡还漕岁终虑囚闻有　诏赦未至御史欲行刑不果君抗言曰律有决不待时之文诏未至则从律可众称其敏练先后五载擢礼部客曹主事出使襄邸却襄王馈金王令人置之途已莫测所往踰岁补膳曹主事晋江李文节署部事曹郎竞以细谨迎合君独率其常度或中酒不以时人曹即对谈谐谑笑傲若有意相忤者遂中以考功法不俟除而归归则稍作园圃浇花种竹狎忘机客为文字饮入不迎出不送人人乐其简易居久之补河东盐官聊复应之一行边塞遂投劾归期年擢户部主事朝议方向用而君已病手足厥矣医者以药饵进或以修西方进皆笑谢之终不止酒弥留之际神色不乱葢其童时已有定力验矣志又言君虽坦率无肠迹于高旷至于伦常取予大有坊表父光禄公卒于京师徒步扶丧哀感行路父所幸诸姬二所名他人子悉以田庐童仆赡之自司理归几于垂橐第储有奉入为季父太学公寿太学公圽遗孤五龄朝夕于侧提奖顾复长则督之学俾有成立太学公第宅不能保归之豪家时时饮恨君以倍值取归训遗命也举族兄不能葬之榇更恤其子宗族乡党待以举火客至如归必厌所欲生平不能握筭惟听之纪纲萧祭酒尝推百金之惠君固郄之曰奈何以贫故累长者清节其介如此又好为不闻不见之德某子甲未知名誉之萧祭酒得录弟子籍祭酒曰非吴君几失子某子甲请谢避不见有奇才生负气而为邑冷所抑闱中得君卷误以为生匿不出事后知为敦之殊悔泊舟赤壁过访以出亡为解意深远矣所著遗集若干卷李先生评其文曰骨力沉雄气韵生动旁晲横绝变化无方人以为笃论始余所疑敦之为李氏学者及询之乃雅非所归向特其性得之而持论与焚书合者惣之不名一器任真似达气义似侠啬取似狷生死去来之间似禅即冯宗伯以文章政事推君亦为知之不尽矣光龙俊爽有父风恂恂轨于度葢善继志者敦之为不没夫 

　　○佥宪俞毅夫传 

　　俞之先为吴兴世家宋时有退翁者举进士王荆公行新法以御史招之不就子有仕郡司理孙侔龙图学士曾孙澄工部侍郎宋季徙居华亭终元世不仕高皇帝时有山月公允举洪武甲戌进士擢仪曹郎与祭酒胡公俨洗马杨公溥同纂修大典仪部公生悦悦生伦伦生琳举癸卯应天乡试官至临江司理司理公生郡博士绪绪生封司马大夫寅山公明时即公之考也公名汝为字毅夫号新宇生时太母宋宜人梦朱衣使者有金盘双龙之授字之曰龙六岁以蚤慧称口授书即成诵十七岁就里中林太常学与冯元敏称两才子学使者楚黄耿简肃拔置郡庠试辄高等丁卯举应天乡试辛未举进士出山阴王文端之门以才品相器重壬申选授德化令德化当九江孔道土瘠民贫公至决十年疑狱老吏丧胆竟公任无敢欺绐为奸公精心吏事守藏无践更之村农对簿无追摄之豪隶行县无供饷之富室书版取绝产之羡金又作义仓以备岁凶给囚食以捄疾死而永赖之利在筑堤事濒江有田数千顷每江涨荡为洪流灾民以筑堤请监司守长辄同道谋公审势度地独称筑之便未有左验也会岁饥使者檄发粟食饥民公今曰能操畚锸从我为堤者倍给之赴工者云集不日成堤数百丈乃以滨江可堤状为图以请大中丞杨公大喜遂定全堤之计自小池西岸抵德化觜延袤三千八百余丈蓄泄有备旱涝无虞西距楚黄东达安庆上下三四百里间列防如隧皆象公条画也丙子以内艰归服除谒选则故相江陵之客修隙中以考功法改令寿阳公治之如德化两台使者廉治状调建德建德壮邑也公治之才益赡去深文释冤狱育人材奖后进两浙履亩期会迫甚公以一人总摄三邑因民情授方畧竣事旬月间民不知扰诸旁邑有大政大狱当事者必决于公语具郡志循吏传中甲申量移丞括苍与豫章喻公均楚黄周公弘禴伺官皆名流拙宦相得甚欢公事之暇扬搉风雅江山开涤寻补陪京驾部郎驾部主乘舆侍卫及驿逓诸务而船政最称繁巨祖制额设风马快船以千计夫役以二万计武库支金钱司农支衣粮络绎江淮天津以中贵输上供诸物实备非常虑至深远也久之役夫多虗额而公家之费如故先臣王公问议令岁造如干艘夫役有缺不尽补垂七十年库积至数十万有先任驾部者更足其役夫之籍不三四年左藏为一空公于是议清虗诡士大夫有一家而占二三十役者公所革千余人仍还王公故例而省直岁解以宽公私两利即得罪于巨室不顾也又定为造船之式为修船之式官出缗钱而不以累军军领缗钱赴役而不以累商窦尽祛矣因上船政补救事宜疏下部具覆奉　俞旨行吏部纪录壬辰擢山东按察司佥事备兵曹濮时岛夷躝入朝鲜朝议所在增兵加饷山东尤急公亟趋省会陈议于两台谓朝鲜虽弱我师徂征合彼土著倭必不能据有朝鲜关白行长各握重兵不相下会须有变奈何聚不逞之徒坐食靡饷我先自乱已两台韪之又时有议征商抑末以禆军兴者公争之力所辖故有张秋税局自公在事始罢履任甫十月竟以留都船政为前任驾部者所忌大计得调是年南察唯公与闽中李比部多见最为诬善人尽冤之公故怡然以侍养太公为乐都无宦情太公病公与弟文学汝楫深夜露祷愿以身代葢周旋子舍者七年太公捐养遗命无忘国恩既服除出补沁阳精心吏事不减筮仕时如李奉常本宁所为祠记缓赋期平役法时散敛招流移罢行户绝馈遗缮城浚隍说经训士复沁故隶不远隶汾条上治河八议一一中窽奉有廷俞皆实录也直指新安汪公以冀南道请总河曾公以河道疏请铨曹亦以岢岚道疏请皆不报公以病归徐补司空郎公坚卧不出多方外之游故从耿简肃讲学金陵邃于性命之旨及是善病出入空玄衷三教而一之易箦时属弟道济说金刚了义至应无所住而生其心曰止勿复葛藤手指其心而化所著有皇明史裨四十卷黄河考杞筹各上下卷荒政要览泖■〈土龠〉记缶音集留枢稿铜鞮稿藏于家忆余以癸巳入都门值公解组归晤于淮北公豪气薄眉宇间不作风尘消沮态惟自叙船政本末甚具葢最得意之事最失意之繇也余既以外补悬车公赋七言律四首相慰劳多孤愤不平语余则何能当然知已之感深矣故因长公廷谔之请而传其大者如此 
　　旧史氏曰昔人有学文而嗣主好武去而学武而嗣主好少者俞公所事惟神祖耳当公豪忌而赐玦易及公已见知于当路屡入启事庶几晚达而赐环复难可奈何李赞皇云官不前定何名真宰非达识闻道如公几无以自广矣 

　　○张唯卿传 

　　记曰七十老而传谓传其行事非车传谓也张唯卿七十寿矣有属余祝觞之言者公闻而辞曰子知我且知我阅世之变若有言也请必以金石之事夫物固有寿于金石者乎余谢不获作张唯卿传张唯卿者名希曾檇李人其先自宋进士图南以来代有显者公少而孤育于兄嫂嫂待之虐尝今凿氷汲水肌尽裂邻媪怜之为代汲茹荼婴苦读书不辍岛夷之乱公伏匿田野间梦青衣道人扶其首趣之入城觉而亟走贼已尾接公繇间道得脱缒城而上依外亲孙氏遂从孙氏理旧业再岁补邑博士弟子以文行有声日进时吾郡荐绅先生莫方伯好持名捡斤斤依邹鲁姚参知隽爽自喜尚老庄公两交之两先生皆心重公遣子从公游或友之或师之而参知称死生交云有子孟端早岁能传家学公则令徧交诸名士极其所诣曰是安取厉之类我者至乙未孟端成进士为宜春令孟端既令宜春适学使者御史饶公较吾郡士读公文奇之寘高等其余勇犹能使后生退舍如此计公为邑诸生四十年其饩于学宫者二十余年其试于棘闱者几阅月气未尝少挫虽以子贵受天子章服称封公不谓不荣矣识者尚以为惜也公坦中直道俶傥而造事有韬世之量孟端既贵公耻为贵人父徒步行里门泊如也纪纲之仆旧日之长须供事研削者半亩之宫席门委巷但加棹楔而已及孟端没于官而里俗升沉寒燠之态一无所加于公余尝谓公以不张饱帆故石尤无力东门之不忧可能也徐公之有常不可能也公以余为知言然公之子原嘉宗嘉公之孙汝开皆有逸才汝开一出而冠多士公则故吾也而公家故物不远矣 
　　旧史曰唯卿之脱身登城也时先君子方为诸生乘城陴守及见其行事云葢未几而名籍籍起矣唯卿执友事先君子余兄事唯卿而弟蓄孟端凡受交两世焉至于穷能守满能持愁能达皆可为末世训矣夫谓老而传者非公哉 

　　○吴次公传 

　　吴次公者字子登名世科里人称为瀛洲先生歙之有吴也自唐御史少微公始也宋庆元间自吴田徙岩镇遂为岩镇望族有修处士之行者曰南坡公则南坡公之仲子也公生而早慧嗜书南坡公怜爱之不欲苦以占■〈亻毕〉公益自攻苦同舍生目为书笥游太学为大司成姜公所器重名高六馆入棘者数矣中岁病辍业虽已辍业每课子弟犹时时技痒诵故所为帖括所记持经史剌剌不自休也公于孝友葢天性伯兄圽南坡公倚为家督主出入修息之事伯兄有子公字之倍至恐伤厥考心南坡公病公以身祷愿捐十龄益亲筭南坡公开九袠祝觞者交错公自喜得请命于天而为所亲告人始知之公游道颇广既病始屏居息交自隐药褁茶灶间曰今而后三益之言不至于吾耳矣吾其畸人哉虽然所受父师之格言岂其以为瑱也葢公自谓于士行无所愧愧以病废礼耳里中传公有危道得天幸者数事当矿税事起邑子实先倡望屋平吞豪贾大家争先厚遗丐免独易公可顺风下勿为急乃首事者中败竟无以难公人皆异之公所市邻人庐舍将徙矣有病夫垂绝可为构端故弗徙忽一日病者蹶然起谢公去去之日辄死葢行尸也守藏者病狂自经其宗人利其死将不利于公公药之更生公有质库在盐官完于烈焰中必有为善于阴者耶公仲子之瑗有隽才交于洪奉常平叔平叔不为谀墓者余故按其状而传公 
　　旧史氏曰世吞火矣次公所居机利之辏乃以拙自全哉或谓公始孱弱于法不当多男且寿公竟多男且寿则非拙者之效也夫孝弟通乎神明古记之矣 

　　○赠参知冲宇戴公传 

　　诸侯夺宗孝子收族古风邈矣南楚犹有存者而涔阳之戴为最着葢赠奉政冲宇公自其为大学生时即以行谊为众所推择司其族政公廉且贞平而恕念里中多讦讼多公逋欲化里人自族始欲化族人自身始乃计一年之通亟输井税而凛凛德让风示子姓有怨有容解纷息争质成家庙不烦宫府环公而居者经岁无追呼之声无勾摄之隶亦犹宗法之遗也公讳有光字仲弢自号冲宇少有蚤慧名工举子业已入北雍大司成武陵陈春宇公奇其器业谓可张楚留使竟学适家邮至知二尊人念之甚公曰去乡千里宁能俟啮指乎即日具牍请归司成公嘉其孝情作讨歌赠别犹以我辈人相期望也乃公已绝意远游惟菽水是恋其尊人西溪公倚为家督内外之事虽复倦勤莫不赡举公自谓汜胜之书不减贤良之策北山之咏何如南陔之诗融融怡怡甚乐也然书有种经有畬伯子参藩君竟振公之绪云公兄弟四人友于倍笃分甘其被急难让肥不颛以奉养为足乐亲之志若使孝弟力田之科不废于近世则公当为举首矣公甘淡泊好施予汉南千亩粟其秩比封君而布衣蔬食终身不厌一绿绨袍御之十余年色尝若新至于荒有赈急有济婚葬不能举者有助里中称为众人之母公葢以积为散非以啬为积也长公负异资博闻疆记读可等身晒惟摩腹公指箧中藏书诘其成诵否长公言之易公怒而谯诃曰狐裘须千腋而温鸡跖非百余不饱汝所记者岂古人之糟粕已夫其义方之教多类此参藩君蚤岁应南金之贡公将之北上临分训之曰京师俗尚侈靡吾先世以俭德贻谋小子志之无制美服无购玩物无逐燕会戒此三者长安易为居矣公所见参藩君之成立止此而自后巍科庑仕皆不及待参□君衔哀风木恨切终天者有以也参藩君为西蜀治兵使者有勘定功天子御午门宣捷告　庙得貤赠三品与京朝卿参藩固辞当事者成其劳谦之美故公仅赠如子官赏不酬功亦足嗟矣 
　　史氏曰用兵家立枹鼓之下则忘其亲太公有才而不用其才为亲隐耳参藩君若有异焉间关戎马身劘虎穴系渠魁而献之阙下此其险巇宁止叱驭九折坂哉要以战阵无勇非孝显亲扬名为孝则太公之庭训素矣 

　　○处士高南泉传 

　　公讳年字志远自号南泉处士生而岳立风仪魁岸见者神竦吐声如洪钟不妄言笑少从两兄受书长为吏部验封郎次为丰城学博而公以病辍业独家居翁性高旷喜宾客公日饬酒脯甘毳以佐文酒退而总束臧获课力作龂龂如也翁抓髯笑曰大儿明经次儿茂才儿其孝悌力田乎汉四科萃我一门矣嘉靖壬子迫倭警公奉翁与安人避之苕溪日聚群从置酒高会每戒客幸无语倭事惧伤两尊人心既归扫故庐之烬辅验封公筑两堂以居翁■〈浦上女下〉娑甚乐也公尝往都下心动趣装归则翁困背疽濒死公祷请以身代至手浣牏厕衣不解目不睫者一月而病良已又数年而翁安人相继逝公哀慕骨立即岁时伏腊上塜必洁蠲以从晚病足犹扶掖起拜如礼从兄南汀公疾革目二岁孤藉而属之公公翼之终身曰敢负藐诸孤以遗地下忧者如日女兄弟朱氏瞽且聋顾氏老且贫公饷遗相属奚氏病公操文祷于神愿减筭益之周宗之夫妇夭殁埋田间公出其槥易新者具衾褥藏焉自是内外族洎故人交知而不推公为长者以缓急急公而橐若洗矣公既好行其德而又先公税毕婚嫁遂不免贷子钱然劵约无爽独罄产延名师并日夜督诸子伯氏斤斤好修仲氏元锡以己卯荐为乡壬辰举进士入读中秘矣公居恒无他嗜嗜异书酿名酒勘古方而不喜习大人先生游客至辄闭户不与通去亦无所报谢垂老益罕出即出未尝一御巾车曰匹夫骤贵饬车骑炫乡里小儿势去则更徒步如初吾甚耻之故太史君既通籍里门萧然至今德素如寒畯则公之教也公创家谱又访先墓于盘龙塘为封树立石其诸昆弟后先茔圹皆倚办公识者服其敏而有礼公尝为验封公营别墅遣一婢侍公峻却之有囊金寿公请为验封居间者公面赤挥去绝不与通又绝不喜言人过闻则解护之不能则抚几叹息而已是皆古人所难呜呼宜公之有太史子也虽然一史官不足以重公子元锡足子矣 

　　○汪隐君传 

　　余读钱公辅义田记范龙图所捐田五百亩耳在庆历时已为一代创见今新都之为义仓义屋义塾以振族人者且不赀矣乃其名不出乡亦有不出家者太史公曰仁义附富或以富掩者岂少哉若乃小宗有专祠士庶不寝祭庶几礼所谓治宫室先立宗庙者三吴右族多阙如而新都之君子克举之矣岂非渐于紫阳之遗教乎余所闻汪隐君唯和可述焉君少而孤其大父环山公子之环山公有子敬环则君之季父也与君同受学学成环山公为治装趣二子游南国学君辞曰不有居者孰操家秉焉用是匏系为葢以韦布竟其世不改步焉君有心计能推心任人所至以廉贾闻赢得过当或说之曰试驰而之五都五都之豪可鞭棰使也君笑曰岂其逐什一而忘丘壑哉吾息矣于是一切付纪纲不复出先是岩多大贾其俗尝数岁不一归即归辄复出老不得休市朝同态故君之蚤息也人以为达君修息由拳一夕心动间关归省环山公环山公故不病及旬云亡而视含得无憾也即啮指之诚不笃于此已平生口不道人过当其急人之困畧无难色抚孤甥若方生者赡妻党若闵生者周恤塾师若黄生者保持某医之穷而避雠者经纪某友之垂死而无殡者施药以疗茕人之病者设粥以活俭岁之饿者输谷以佐县官之赈者所费钱刀以千百计至于为宗人立义约岁入子钱吉凶之事于是乎给之又倡族人建宗祠与敬环独肩飨堂之役轮奂崇餙则新都故以此为重而君知重之矣邑侯江右刘公旌为善人棹楔在门君已即世伤哉君之子太学启基问业于余甚久往余从白岳下山访君于环山楼察其气貌一似静者且自言曾受道于叶氏服气炼精业有端绪已知为容成之术弃去不竟学有意乎其尊生也而仅得中寿独其事有可书者故因启基之请而传之君名丞煦号继环居士诸世次姻娅生卒之详弗具论 

　　○韩太公传 

　　卢龙韩公鹏南筮仕为青浦令有异爱于民已移治长洲复然客有征公治状者公曰余惟服家大人之教以服官也诚不敢陨越以辱清白他何知焉于是识者知公有贤父然太公实未常至两邑手诫自远严于过庭无何公以内　召为尚书郎即趣归省觐甫朞月而太公卒两邑之民闻者为哭罢市茧足数千里负刍踵于门寻胪太公逸事及志状请余为传余久庇公棠荫当太公寿日曾为歌佐酌者兹奚辞按公讳应箕字希皋号南玄居士先世籍赵城永乐中始迁平卢五传而为太公父龙湾公以倜傥尚谊闻举三子伯为御史季任岩邑而公独以逢掖老晚以贡入对大廷迄不仕虽用子贵受章服一再御之藏笥中耳当御史公出按青齐太公醮笔授之曰此南斗注生者也为老亲祈寿无谕此御史铭其言按狱多纵舍至活二百余人其朂季亦然兄弟政成归率归功太公公为引满故青浦长洲神明之治人以为有县谱甚秘不知韩氏之家传止平恕二字也太公既不就两邑养日率亲故置酒高会短裘皂帽浮沉里社间而数数问南来使孺子饮吴水外复何事至斥产贻之以佐廉长洲上计为天下最当得台省会失时贵意仅平进太公闻之喜孺子惟不瘠赤子以媚当路也清华半席何足吓志士葢父子间守道恬进类如此公家世本素封以累宦挫业然行其德不衰疏族贫交涤釜待火者甚众有负责者焚劵不复索构宗祠修世墓缮义塾动费不赀无几微恡色天郅孝友事御史公如父卒之前数日犹经纪其后事以孤侄托之子遗诫谆笃临逝不乱凡公所为长者行甚烈悉孙宗伯志中不具载独鹏南公六年宦游一日归侍敛含自躬纤发靡憾循吏孝子之报如此吾吴人所为哀慕永思者庶可释哉有丈夫子四人皆传家学鹏南公先显凤羽鸿逵骎骎继起公为不死矣 
　　旧史氏曰以余闻韩太公文武材也绩学不试白首逢掖晚受赐章稍通显非其志也公雅精骑射白猿黄老之秘悉紬之腹钤常出两婴孺于剧盗手有古剑客风而啬精自藏不露圭角又何穆穆也至于酿元气崇世德如筑九重之台日加层累宫其上而隆隆不至于天曷止乎彼以簪组门第为足夸者陋矣 

　　○李太公传 

　　沾益李太公以子给谏尊尼贵再徼纶衮列在夕郎而世称康义先生最着葢公之没而公之友少司空钟公左方伯顾公皆一时惇史节其一惠锡以嘉名私谥之核严于国典者也遥遥名冑更仆不详厥考广文公为善于阴可书厚德录公其次子蚤慧有闻以病足辍业青紫道绝黯然自伤宁为博徒游呼卢豪举既受广文公诫乃舍旃而事修息赀用温给以廉贾名居久之厌其纤趋本务所外遂用其心计专力田功胼胝作劳岁入过当甘脆于是修脯于是上以奉亲下以教子经师人师就其塾者趾相错也谓尊尼兄弟曰孝弟力田科吾将老焉贤良方正直言极谏尔曹勉之哉葢至尊尼以魁士名臣闻而延长诗书之泽恢弘广文之绪者公也既藨既蔉终有丰年李氏之农乎公虽不多诵读而资性开敏内行纯备执丧孺慕哀感路衢辞腴取瘠产无常主迎养祖姑耄耋益谨内外仰以举火者无数赴人缓急惟力是视终无德色尝行游道上遇一隶临桥而睨朱提有失不胜主人榜掠鱼腹是甘公探怀中数镮授之轻于脱屣广文公官灵璧令上谒台察公摄范库有客托为御史父乘传相过者骑从甚多视瞻有异公从屏后窥之白于广文公曰此盗也当严为备大集游徼吏卒践更环卫刁斗之声竟夕不歇客解去无何有刼富家刘氏千金者客矣邑大水无所泄客有为公言者公曰滨海之区以水导水何患其壅时方饮次即取案上盘盂为喻决盂则盘受之决盘则盂受之比决尽则无水矣吏以此法行之灌溉数百顷始相叹服郑白渠在乃公盘盂中其胆智多大畧如此公课尊尼兄弟不为小慈闻说古今时送一难老宿心折尊尼筮仕邢台公扶杖送之郊皆谆谆六兼语谓公不竟学乎可不可也姻媾卒葬之详具少保魏公埋志中不复列史氏曰入观定出观变为学日益为道日损损自变生也太公仁心为质蕴义生风其遇事也应手辄办改步必雅修计然之策而不滓精汜胜之术而不椎慕原郭之侠而不横食义方之报而不骄既雕既琢复归于朴绪言遗教大亢厥宗天之佑善谁其能亘之哉 

　　○郭太公传 

　　夫清白之泽遗之于于治县之谱受之于父固有闻于史矣至若循良之与隐逸潜见分镳而贻厥之与绍闻渊源一贯则孝友为政施可及于国而学道爱人训可移于官彼为卓鲁之传而不本其所自者非世家之体例也作郭太公传 
　　太公者庐陵之笃行君子也自其少娴于文词试必倾其曹偶食饩射宫与省试者十垂得而失者至于再至于三始以岁贡走礼部再应　廷试拟以教职候选而是时治郭氏易者已百余人皆一时之选公念即广文所造士宁复过此乃绝意仕进与有志者讲学西原山中揭夫时时觉念念止之义或难之曰不近于禅家止观乎公曰吾所谓觉者孟氏之集义吾所谓止者周子之无欲葢于伦常事物中求心体而非若止观者之离见闻觉知外求空寂也识者以为传习录之脚注云公尝谓讲学者使人悟不若使人信故细行不矜力追古道恩抚孤侄虔事孀嫂后生小子正容以对之罔敢以狎进族党里巷闻风顾化片言解纷凛于公府所谓独行不媿影独寝不媿衾者八十年如一日也诸子以文行称而次公成进士宰莆田三年不以一缣一钱进廉善之教所服膺者深矣先生既没而庠士请祀之瞽宗修神庙实录辑遗书者以公入隐逸传公名某号某 
　　太史公曰宋时之为洛社也乡党有为不善者恐司马端明邵先生知吉水有御史大夫邹先生今之端明也而太公以一贡籍参其间能令学者宗仰无异藉非笃行能不为所掩乎且闻太公赋诗数百篇有尧夫击壤风吉水先生慎许可而称说先生不啻口宛然洛社故事甚矣其有似于尧夫也独次公之宰吾邑兼六廉三善而有之不知伯温而仕能办此否请以是为郭氏世家 

　　○星海潘公传 

　　语曰曲如钩为公侯直如弦死道边以余观于星海潘公可慨焉公自在射宫以博雅籍籍称名士中岁举贤科官博士者再同时侪偶齐名者都致身日月之际公才不后人官不先人而落落青毡竟不自保以侘傺死此海内怜才者所为五岳方寸也迹其生平坦衷负气无柔肠媚骨与人交洞见底里酒后耳热抓髯抵掌或独往独来突兀自致百人亦见千人亦见彼脂韦窥瞷察见眉睫嗫嚅进语者反谓公为狂公乃逢人辄作庄语非狂也委水王文肃尝一见公而奇其人东阿于公则固公之师以畏友目公矣公为博士时视学监司杜公以所为诗属公评公曰落韵诗不足金石请更之监司大以为恨公之解官繇此余友黄明宇令慈水中考功法语牵公公既殁数年黄访余菰芦中黄曰公不负我公不负我此足以志之矣若乃市义好修之槩具公子震开状中前令楚黄金公者以尊宾飨公邑人士皆称服所谓乡先生殁可祭于社者非公其谁哉余受交于公最蚤晚而结山中之契公既殁又习于震开尝叹公为古之遗直其世美不坠有以也聊叙论如此 

　　○太仆弘斋林公传 

　　嘉隆间吾郡之以无常起家者四人陆文定尚矣若乃朱司业象玄之博雅陈太史伯求之孝介皆坎壈无禄宗祊若扫有足悲者太仆林公最后起虽以宅忧辍业不在承明著作之廷抑其致身九列疏恩三世登年载德天廸子保得全全昌公复何憾而犹以未究公之用为惜呜呼此可以观公矣公之先上海人徙华亭为华亭名家公生而早慧骈语响答舞象时补博士弟子员试辄高等受饩学宫使者许以国器年稍进颛门明经师郡中治诗者多称林氏学往往有与公同朝者会有家难身自对簿终不以雀角遗封公忧事既得直益肆力本业名益起辛酉举于乡戊辰成进士选翰林院庶吉士徐文贞犹在首揆以乡里后进属意公劳问公曰不苦桂玉乎公谢幸自给朝夕卒无所濡迹时论重之时同馆二十有八人皆天下之选穆皇帝推择望臣为教习师济南殷文通好谈文章西川赵文肃好谈理学公两为服膺而尤注意于西川每有所闻必书之简曰吾向为人师今乃得师耳庚午丁内艰服除授礼科给事中公自念出入禁闼得随事献替主恩不薄何必回翔金马足重乎所条上皆天下大计上初即位公进圣治十二箴上嘉纳焉又请正文体禁士子读非圣书督学使较士必一岁周历其幅员辽远者若南直之江北以属按臣湖广之湖南广东之琼州以属廵道良便又请大明会典详议宗藩事例皆有　诏允行寻转兵科左至礼科都给事中公在兵科议军政勾补比试操练皆洞晳夙弊其廵视京营也议广召募置选锋均粮饷勤教演等十余事具公奏疏中甲戌　册封荆藩　荆王觞公以俳优进及吴笃不已公若弗闻也者山居二十年未尝以子公入长安日与相知耆旧为酒人游意豁如也公惩俗之汰以营池台教歌舞餙舟舆薮臧获为士大夫四戒终身守之城南一亩之园花竹稍具竟弃弗有其慎如此公又有造于吾郡者二事金山卫去郡七十里鱼盐所凑用是多盗议者欲改卫为州公遗书两台谓改州必多设官多设官则掾史胥徒一时骤加官所治者少而掾史胥徒所扰者大且廨宇之役时诎举羸非计两台感其言事遂寝胡中丞执礼议官民田出践更钱为助每七十亩加一金公固争谓苏松岁输县官以百万计民力余几顾安得重困且一絜为令有日益耳民隐谓何卒减十之七徐文贞叹曰仁者有后在此举矣公性至孝居丧孺慕哀毁柴立待宗党有恩割上腴百亩以赡青衿三百亩以赡族之贫者族有有节妇以贫故不能自闻公语宪大夫表其闾有蜀争荆州事公正言止之荆王改容谢丁丑分较礼闱得士为是科最若大宗伯临朐冯公少宗伯高公敖公冏卿南城邓公中丞济河房公方伯泾水赵公皆当世名硕人以服公鉴裁焉以资望擢太常少卿圜丘礼成公受命将事有白金文绮之赐方见柄用公深念时事有所不可数请当事者求改南为迎养地当事者知公有意远之也竟白主爵改南通政寻晋太仆卿太仆署在滁山川清远公讨求牧政之瑕与士子扬榷文萟又斥俸羡修治平山丰乐酿泉诸名迹盖悠然仕隐无热慕云壬午　皇太子生覃恩追赠祖父及父俱如公官荫一子太学生未几丁封公艰公既归忌者遂乘间螫公天子未尝赐公玦壮发盛年直须时复耳而公已坚卧不出前后中丞直指使者惜公才剡疏无虚岁遂昌项黄门特以边事荐门下士之当涂者劝从父当公微时佐豪家掎扢公父子既老贫甚公迎养毕世且厚葬之不问旧怨公以讼贷子钱冯太学太学圽其家无有知者公归所贷有加焉曰人有德于我者不可忘也公昂藏伉爽矜庄自置动循绳尺耻为末俗夸毗敦尚本实有先民风范寿七十有五易箦之前擘画家政细碎事皆可传守几于无怛化者忆余为诸生时方伯莫公甚爱其幼子且委禽宦家有日矣其家用妇言中格公闻之竟以女室其子托孤之义终始不贰余以此多公而入史局后以后进之礼事公公亦数引为忘年友谓相识晚也衷简肃自南司空入都时唐宗伯杨宫谕尚在史馆与余郊逆之简肃者吾郡守也语次询公起居无恙寻论公去国事曰诸黄门长上疏逓为先者江陵时有疏出同舍生手而借公名当时以此为言端今白矣嗟乎此海内所以惜公而公终不以自明也冑君仁甫既征之于当也作者而猥及于余余逡廵不敢应葢三载而讨诺责不休则亦以余为能知公者耶公名景旸字绍熙学者称为弘斋先生前史氏曰古之贤者以人事君不必出于已林公既坚卧老矣先二岁闻敖高安圽则哭之恸已闻冯临昫圽则又哭之恸若曰今而无以报国也岂顾私门哉宋王旦张咏皆有门下士裒其遗言厚德以传于后假令两君子不先公死足任此矣繇斯以观公又何得无恸虽然公之不朽者自有在矣 

　　○渐川兄传 

　　按谱余家厥初为汴人自扈宋南迁更居华亭上世有官一公始着数传为思贤思忠思贤又三传至冕为母姨钱氏后袭其姓又三传而为余兄今廷评渐川公公仕于穆皇帝时上疏曰臣学幸以幽介待罪刑曹遇明恩宠锡封章光施泉壤惟是宗系之未正先臣有绪言焉不胜呜烟且惧春秋灭鄫之讥敢请于是有　诏复故姓事具家乘中公世有令德自先伯父静轩翁以孝廉文学称然困名场者数矣公少善病情羸年十四犹读小学静轩翁谓所善友白斋顾公曰吾为青袍所误不欲复以苦是儿令守家教乡里称善人足矣乃顾犹识公谓必国器第竟学及见其成不晚也公以此稍稍治举子业居久之御史南湖徐公号人伦鉴有所钟爱长女而难其配一日过静轩翁见公卓荦沉远心奇之试以文摇笔立就多出人语即静轩翁亦不知公学成乃尔也于是徐公谓静轩翁曰非此子莫能当吾壻非吾不能当而子师遂纳公甥馆尽出所藏书授公读而更为扬搉大义公遂覃精著述寒暑靡倦旧疴间发则书死字百余置坐右终不辄业病亦不能为害而名大起诸生间矣庚子岁遂领乡荐是科也最称得人余家则公及五泉公郡中则今宗伯陆平泉先生而下数人皆相继脱颖去而公与今孝廉冯敕斋先生一二辈凡几上春官不遇中复丁　静轩翁忧痛念以柔翰故不蚤事禄养至乙丑岁公乃叹曰固也先君子不若我学几复为所误遂谒选得河南归德府司理公素慈祥恺悌且久诸生间洞晓人情世故莅官行法人无伏奸案无留牍尤特重断罪当其有所平反风裁自持即贵豪请谒无路上官示以旨亦不能夺也时御史李公廉巨恶若干属公考讯公鞫之乃为怨家所中者即疏其冤状并怨家罪状白之老吏跽请两端恐重忤直指意公叱曰吾岂以三尺为豪民报仇者即不大创之乱法卒白之诸无辜得尽出而挟雠伤人者抵罪郡中大快李公以公为能遂令公悉行按郡县事政声籍甚焉白莲倡乱既获有司引绳批根颇为平民累太学胡大寀者宁陵巨族也以苍头与党罗入狱狱已具公廉知其情为三请于郡将得释公迁行生追送于疆赆以金币公怒叱之生大惭感泣而去视郡篆郡中有富室无子族亦无继嗣者而妇寡颇不修内行家僮争产讼于郡公乃敕妇得从父母更嫁而以其夫家之田赡学宫以其所居为义塾一讲院一诸家僮俱以法遣人服其详当又某县有巨室数十人上书告寡妇淫行宜去公讯之妇有所生子年可十四五词与族人不殊义不能玷污祖父乃使母子共系一室且唱言数日后听族人缢妇祠墓矣及更出讯之是子持母哭叩头为请命公于是令幽寘之既二载其宗人相率拜谢称妇已改行遂为母子如初其顺人情类此属有　藩府藩府例有子粒收而无赖者从中为奸往往缩其出而倍收其入小民不能堪要结相抗上书抚台动至数百人郡守下其事于公公为立法稍宽子粒额令收者自运于是藩府与小民两便之羣聚者遂散视篆某州州故有里役其器册驴骡马匹之类毕役日悉归之官其代役者更自置至有破家者公定制满役之家即以诸供应具授之代者自一甲至十甲周而复始州置对簿官不得渔猎民甚便之上其事于抚按抚按檄诸州县悉注为令甲他若均田平赋皆称是台章交荐凡七疏乃以治行高第擢为北大理评事　朝命赠静轩翁如其官赠母夫人潘氏配徐氏为孺人当是时公经畧已露一斑而当事诸公将不次用公尊显有日矣乃公急流勇退思静轩翁雅志遽乞休归归而闭门教子厚洽宗盟施德乡里日与二三先达结社林泉有以自适庶几乐天知命者耶公至性笃于孝弟事静轩翁备礼色养居二尊人丧哀毁骨立公始卜葬郡中有大姓走币豫章致堪舆家黄翁且以百金为寿公亦往谒翁见公寒士乃谬为太言尝公公曰此身非我有有可以实地下者都不复恤黄翁乃愧谢卒为先生行营善地既报以兼金翁曰君孝子也夫芋氏之子虽金多顾尝使坐客与吾同饭吾熟察君意殷殷一蔬食必与老人俱是吾所以见君孝情者也郄金而去乙未公堂弟宗孟死于盗时舟人兄弟俱被伤公闻变心动且思曰盗不过刼财耳宁怨毒至是且舟子何与焉其以同难也穷治之果获原镪与凶械抵之法公又抚其孤婺几四十年今聂氏以节显而其子士鸿用公教成名士矣静□翁没有所遗产悉以让兄雪潭公弟养讱公且育雪潭公二女为之择配治装而抚养讱公二子传纲传绅并至成立各捐赀以助其婚娶复给之以田宅皆世人所难者族之人待以举火者甚众岁时问遗不绝于路遇婚丧时为倾橐于所穷交解衣推食了无厌色赈穷悯乏旁及闾里脱■〈车参〉助殓施恩不报岛寇之乱士大夫乡村庄舍一经焚刼居民随取其余公两庄米谷布帛不尽于寇而尽于乡人里甲廉知名姓具以白公且讼之官公怜而释之所全甚众然公携家避寇尝一宿村舍中宵心战亟登舟人皆怪之俄而寇已接踵刄交于室独公家不及于难实有天助矣公有二子长传绪次九皋初公年四十余无子忽所置某氏女者姑苏人也入门其父母辞去公恠其女有所悲结者问故葢尝受某氏之聘以贫故更鬻身时已深更公亟召其父以女属之曰即至诘旦玷尔女名节并以簪珥与之俱不责所负女家感泣又徐侍御季君午泉育子允治其所生母不敢举潜溺之公闻急救得免因抚养成立未几公以礼聘侧室徐氏而竟生二子皆儁才可谓阴德之报云传绪垂髫时游郡庠诗文在汉唐之际生福孙俱蚤卒九皋即陆宗伯壻博洽好古恂恂醇厚补博士弟子员今为太学生弟其昌曰一家之中必有宗老敦诗书服孝义为族人领袖若渐川先生之于吾宗吃然典型矣岂非子弟之厚幸乎然先生位不称才厚修其德而薄收其报犹比不遇之士余以信其后之必盛也其昌于宗人中尤辱先生白眉之畜本与先生长子伯长所谓传绪者同起童子科铅椠征逐形影相附中道而伯长夭殁余殆不复鼓琴每思之未尝不泪沾襟也志欲采伯长遗文序行于世力未暇举独以所闻先生遗事百一不可以不传稍录次如左以备家乘之记录云 

　　○许配汪太孺人传 

　　神宗朝相门家法之肃雍吾师许文穆公最着没之日家无余藏公有四子柝田庐为三汪太夫人出者各授其一汪太孺人出者两子共其一非柝之法应尔也诎于力也然公捐馆及今二十余年两幼子各成立能读父之书能师公之俭世载其德曾不坠其家声则太孺人之慈训居多文穆公之刑于贻厥远矣太孺人者汪氏即太夫人之从妹生有巨雷绕室之祥端淑聪慧动应女史文穆公中年悼内始操家秉嗃嗃如也文穆公素廓落不问米盐细碎又好留客牢醴取非时应声至太孺人能咄嗟办方为宫詹时令携家属入都道遇贵人巨舰薄之险舟几覆太孺人曰此奴辈自为意气耳令没人白诸主者主者愧谢人服其有智文穆公居政府十年太孺人佐之约束臧获庭以内肃然不闻人声文穆公尝买田阳羡俟明农之日将家焉及以争定　储事归且偿初志太孺人以为此及身之谋不能百世盛衰何常客子多畏不如安乡井守坟墓便文穆公颔之议遂寝逮治文穆之丧几欲身殉汪太公谕之曰其若藐诸孤为人鱼肉何始受命强起启户开縢徧召族属视其箧以明文穆之无偏私有以太孺人所居第当属嫡长者太孺人曰此一第也而共居何复言乎必有覸之以为利者直于官可也既伐其谋讼遂已相臣身后之恤荫一子中书舍人时立体方在襁褓旁人交构其间异议纷起太孺人闻之畧不动容曰此有朝典非可以力争也后卒归立礼太孺人持正知大体类此至如训两子敦望逢年严明整肃为择人帅无狎友诸子妇皆里中大家太孺人御之皆以礼晨昏定省无少假借如赈嫡女之困治庶女之装不知其非已出也其助文穆为德于亲故者不胜书书其大者如此 

　　○朱母程孺人传 

　　司马子长不为妇人立传但附书其事耳政姊以侠陵母以智其得书固也巴寡妇清为财雄者而次于范大夫之后何哉夫以匹妇修县官之急至天子为筑怀清之台国体亵矣斯史家之微文乎国家令甲妇非以节烈闻者不受旌书非从子与夫贵者不受　制书岂不一湔汉事之陋哉朱母者故奉　恩纶封为孺人者也作朱母传朱母者程氏封微仕郎中书舍人上园朱公配也程为学士篁墩公之裔朱则徽国文公之裔世相嫁娶如朱陈村孺人生而有文在其手法当贵孺人考文彩公难其配心奇封公竟归之两家俱素封孺人入门能黜纨绮习以荆布从事即贫家女不啻也封公少有迈种意伏首治一经孺人篝灯佐读即寒士妻不啻也封公至孝常割股啖父行亭翁而孺人所以孝事翁者与封公等又以姑金孺人不逮养为恨岁时馈祀不胜怆凄若有盻蠁妯娌宗党称之曰孝妇孝妇云竹亭公捐馆舍封公既兔丧以家之多故不能竟学将远服贾邅回其行孺人察其色曰男子生而乘弧蓬矢安能牵于帷墙坐隳先业不有行者孰任化居不有居者孰操家秉行矣毋顾内也于是封公得壹意修息淮以南江以北汉以东游踪且徧每数岁一归归浃旬辄复往而孺人所拮据而问细巨莫不赡举中岁遘疾或强起治家事或卧而治之家人少踰其约束事辄偾孺人尝曰行子冐霜露涉河山廉取赢羡而屑越用之是漏卮喻也于是家大饶裕施及州闾矣孺人奉西方之教常斋沐讽经以慈俭为宝里之人有逋租者没母钱者度不能偿或反频谇语子姓弗能忍孺人力止之甚者更以酒肉金帛慰遣之语曰侮观量迫观守有忍乃济可以觇母仪矣孺人有丈夫子三人封公行役几于嗤嗤弗子在乳哺则孺人母之离襁褓则孺人父之□之程督甚严无敢偷惰视其性质所近士者士贾者贾各有成立诸子孙若妇每旦诣寝门问安月朔望率而朝祖庙门以内龂龂如也封公年老土思始税驾于里与孺人白首同牢三子逓视膳奉觞就无方养而家用仕于朝供奉　秘殿会　储宫册立　覃恩京朝官得疏　恩父母孺人始翟车茀裳式慰瘁劬云先是孺人家数见异征有伏鸡一生三卵者有巨蟒夜蟠轩窓孺人亟拜视即逸去者有乌巢园亭之松上羣雏次第相反哺者占之者曰鸡三卵将雏兆也蟒逸者慈慑暴也乌反哺孝感之征也葢物恠竟为祥而邑中乌反哺之歌最着朱氏之盛岂虚哉孺人后封公两岁卒年七十四卒之日无怛化诸子若女若妇犹能诵其遗言外典所云慈善根力寿尽乃见信矣孺人细碎事皆可书不具论论其大者诸生卒子孙姻娅之详具载状中 
　　内史氏曰余昔簪笔承明掌　纶制则阁学相戒曰代言有体无若谀墓然葢其余也虽然志墓有不愧者以此为　制辞何谀之有朱母之　制辞故在余本其意广之比于范史则鲍太君传近之矣彼怀清之事何足道哉何足道哉 

　　◆赞传 

　　督同杜公赞传 

　　○督同杜公赞传 

　　桓桓将军忠廉勇义昔镇三陲奇功鲜二歌凯献俘告成饮至史不绝书府不停　赐蹀血穷边角巾私第帝鉴忠勋捬髀兴喟鄂国汾阳适当吾世含毫削牍用书厥事作杜镇西传 
　　鹤林杜公者赠特进荣禄大夫右都督汉之季子镇西将军特进右都督桐之母弟镇西将军都督佥事文焕之季父也少英伟慨慷负气节不嗜货利尤善骑射矫徤如飞人咸以飞将目之生二十九岁袭职总旗例加副千户非其好也浮湛里中且十年所廵抚贾公仁元擢守鱼河即已颖脱兵部尚书石公星闻其谋勇推守宁塞营宁本公梓里公行法无所狥人咸畏服时酋首火落赤台吉图内讧公日谨斥堠严讥察常于道上遥见一人于众中令左右械之曰疾视而郄步必间谍也致诘之则所谓刘应隆者以罪投赤为之觇我虚实遂请诸当事磔于市赤闻应隆死为之寝谋甲午八月赤复紏大众谋犯宁塞公曰彼众我寡恐其侵轶我也曷先出不意以制之乃统骁骑出乱窑涧直薄虏营虏恃秋高不为备忽见我兵至遂乱众击斩虏首十九级虏复紏套长吉能大众入犯定边盐池公从镇守麻公贵为前锋与虏大战走之擢领正兵坐营中军二月麻公复出常乐塞公以兵从令部将王宠等先诸军殊死战斩虏首八十五级视各营不啻过之三月出清平东击火落赤等公身先三战斩首二十五级奏凯而还四月虏入寇保宁堡公将轻骑赴敌斩其名哈走之六月奉　敕进署都指挥佥事充游击将军官参将事分守清平路八月镇守麻公檄调公将亲兵出常乐塞逐虏台瓮山公从便道直薄虏营大呼虏惊散邀斩其徤虏十有六级而归虏不敢逼吉能耻其酋长屡败遂紏众大举入犯宁塞长驱数百里分兵抄掠将入环庆公提师驰援至叶家岔与虏相接为阵时虏势众而镇兵道远未齐人甚危惧公跃马誓众贾勇先登合战十余阵公师益奋无不以一当百虏扶伤遁去弃所掳掠万计陕西廵按御史林公奏公血战以少破众忠勇为诸将冠十一月兵部叙常乐功有　诏升实授参将照旧管事仍赏银二十两丙申二月套长吉能谋大举廵抚李公春先镇守麻公贵檄各路出剿时虏已有备公将本路兵出清平斩虏十五级公不悦谓诸部将曰虏今见我获级归必且弛备可再一出须大获焉乃令部将李义等从波罗堡绕出虏后多持火鼓夜犯虏营虏果不备遽惊起公统众继至合兵大破之义等逐北至单树梁又斩虏首四十五级酋长啮指徙幕李公与总督李公汶闻于上上诏兵部议叙寻加升副总兵职衔丁酉六月酋首庄秃赖明爱等七台吉大举入犯延东永兴诸保时特进公桐再镇延绥统兵往御相持者二十余日特进公屡出奇兵击虏虏势怯稍稍散去公闻报趋援与特进公合击之公挺身而前斩其名哈七级秃赖等相顾错愕曰杜家兄弟兵劲不可当遂遁还七月兵部叙叶家岔御虏功奉　旨厚加赏赉十二月恊守定边副总兵缺总督李公廵抚王公见宾交章荐公奉　敕以原官恊守延绥西路驻札定边营节制安边镇靖宁塞诸路已亥二月甘肃廵抚田公乐镇守达公云拓河西地筑松山为内固而夺酋方谋扰功　诏下令延宁分道邀击以牵制之时公方赴西恊道出安边适奉镇守檄令公出塞遂挥兵出安边口仍檄恊属分道捣剿公适与火落赤遇赤已预备拥众四起扼公公身集二矢勇气益倍赤不能敌遂率众走其斩虏首三百六十有一级虏获尤众功为一镇冠诸将无不推服焉四月酋首铁雷等人犯宁塞营公率众斩其前锋走之闰四月火落赤等人犯宁夏安定堡而花马池副总兵李昆被围甚急公曰延宁虽曰二镇实俱天子封疆且吾兄方镇宁宁去安定远而定边去安定近余敢不恤同室之患而急在原之难乎遂飞驰赴敌与大虏接战者两移晷杀伤过当而安定围解宁抚杨公时宁以奇功奏　闻七月火落赤等谋人犯公遣轻骑出定边塞至明水湖与虏战斩其骁骑走之八月赤复紏铁雷等东犯宁塞公驰援转战至关门墩走之九月套长吉能大举人犯延东高家诸堡直薄葭州而雷赤等俱率众东随吉能大掠延东岌岌　朝野危之公乃请于总督李公愿以本恊精骑直走火酋巢穴以牵其势李公壮而许之公将兵夜出定边塞直捣雷赤二部所杀伤不可胜数雷赤等适自东路归率万人追袭公后公返兵与战终日身集数矢而气愈厉虏不敢逼遂挥众围之时行粮已尽有以浊醪进者公挥去曰众皆渴矣吾安忍独饮乎于是众益感奋咸下马为步阵奋击虏围解公驰斩其名哈三级杂虏五十一级虏乃燃狼烽遥集宁虏宰僧等部与雷赤等合复围之而公兄桐闻警自兴武营驰至虏遂解围边去全军而归庚子六月铁雷台吉大举入犯砖井败之其年请告归卧三峡别墅甲辰以总督李公廵抚孙公维城缙云郑公汝璧交荐奉　敕以原官恊守延绥东路九月炒忽儿等七酋拥众入犯孤山之红崖公先驱与战虏众云集公继至不再合而斩虏名哈十二级夺其驼马甲仗过当复追搴其二旗炒忽子以夺旗中矢死虏遂号哭遁去先是公屡出塞破虏虏不能支虏每入又辄失利去虏中畏公曰杜将军勇如虎狼吾辈当谨避之因号公为红狼公又以其面赤故也自是知公守孤山乃相戒曰是红狼公出矣吾辈不可轻犯乙巳九月延绥镇臣缺兵部以公为首推因奉　制敕以右军都督府署都督佥事挂镇西将军印充总兵官镇守延绥公以酋首火落赤数为边患虽于往时数败赤顾牵于节制不得一大创今专钺在我时哉不可失也因兴师出安边塞俘其部虏一百一十有二人囚而问之罪赤悚惧遣使请如约受罚公不从赤窘甚乃转凂其婶母切尽比吉并其兄弟六台吉等为赤请罪公始受罚释其俘丙午四月火落赤愤俘虏之耻遂聚众谋内犯公飞驰迎击于安边塞下公身先士卒援抱而鼓三军奋勇转战三十余里从午及酉至明水湖虏合众自固公张两翼夹攻之虏遂披靡四散共斩其名哈以下二百四十有七级所杀伤尤众赤恚甚欲自刭遂发痲右臂痹焉总督李公廵抚郑公露布以　闻五月中路酋首摆言太台吉等乘公西征两犯保宁公闻报弃大军轻兵从僴道赴击之太等不虞公至仓卒四奔遂不能合公挥兵斩其首虏五十九级七月太耻仓卒致败复聚众保宁塞外欲潜入掩我不备公与廵抚涂公宗浚议欲逆击之于塞外时公侄都司佥书文焕自安边　予告在里公命文焕将千骑为前锋公率五千骑后继出塞数十里太统众虏迎战文焕督众贾勇奋击十余阵斩虏首四十六级会公众继至虏遂狼狈北走八月沙计等七台吉人犯高家堡公曰镇城至高家几二百里而遥驰援必难骤至不若直走其巢而邀其归路此孙膑所以胜庞涓也遂出常乐塞命子指挥佥事文烨将健儿二千人为前锋公统大众继之至塞外蛇并梁适遇沙计自高家路归短兵相接喧呼声动山岳至晚斩其名哈端大以下六十六级火炮所毙无筭十二月蓟镇酋首暖兔白言等为蓟患当事苦之帝王急畿辅而镇守左都督尤公继先又以收夷丁过当为总督蹇公达所紏参于是奉　敕移镇蓟蓟当承平久兼以重守讳战武备大废将不知兵兵不习战公乃喟然兴叹者久之因遍廵各路严加选练如法者辄出橐中赀以犒之不则以军律从事所至自褁行粮不取行间一菜苞苴屏迹廵抚刘公四科称公曰武穆有云文官不爱钱武官不怕死今乃兼之乎戊申四月兵部叙延绥建安前后功奉　敕赏银三十两大红纻丝二表里六月辽东虏方猖獗而镇守适缺　诏椎名帅代之兵部举公遂奉　制敕挂征虏前将军印充总兵官镇守辽东地方兼管备倭七月蓟酋暖兔等以公既调辽遂渐渐临边挟赏因相与聚族而谋曰蓟门以守为功即一犯无敢主战者必与增赏而后可和红狼公业已调辽无暇御我矣复何畏而不犯乎于是遂以精骑千人入寇界岭口公闻警誓师曰蓟虽以匹马不人为功虏势实以是而骄我备亦以是而废若不一创之则虏骄益甚我废益极汝曹其誓克此丑赏罚俱在吾必依军法行之不以移镇故为汝贷也众跃然曰诺遂腾踊赴之虏素轻蓟兵且不虞公猝至亦踊跃来敌公挥兵亟击之不再合而虏惊愕相谓曰红狼公至矣遂大犇公率众追斩其劲虏二十三级所全活者以百千计捷　闻　朝臣无不举忻忻相告以为蓟门仅见之功而同事者或虑虏报复恐滋多事然虏气既夺卒不敢犯而赏亦无加焉八月兵部叙延绥安边大捷功宜宣捷告庙行赏上然之进公署都督同知荫一子本卫正千户世袭仍赏银四十两大红纻丝二表里十二月酋首来晖大台吉入犯蓟镇河流口大掠而去蓟兵莫敢谁何晖大得志复谋紏合辽酋插汉儿台吉诸部虏十余万骑声言复犯蓟门震恐蓟辽总督王公象乹蓟镇廵抚刘公及廵按黄公等合辞奏请令公亲提劲兵捣插汉之巢牵其内顾事下兵部尚书李公化龙覆奏如制府议上俞之公集师卷甲疾趋出中左所之长岭山深入二百余里与插汉虏遇转战至哈流兔时插汉已西行闻报急归按战于中途公张两翼分道亟击之虏遂北向走斩其名哈爪儿兔以下二百四十有六级驼马甲仗倍之总督王公廵抚李公炳方露布以　闻而随以锦州之役虏破大靖屯公麾下王宠等轻骑赴敌不及事没于阵为同事所中公归卧三峡矣乙卯四月以廵抚马公从骋荐敕下兵部遇缺起用八月套长吉能等以挟讨王封金印十事不得遂大举入犯延绥各路东虏沙计等攻围大栢油堡副将孙弘谟全军殒而复今西虏火落赤等分犯宁塞公侄镇守宁夏督佥公文焕破之九月赤谋令宁虏合犯清水营遣督佥公西援而赤复深入大掠公闻虏警遂自嘉岭归虏获我路人路人语曰汝曹毋狂逞我杜公归矣虏惊曰是红狼公耶遂走报赤赤顾谓众酋曰白彪方自西返红狼又复南来谓之奈何白彪者虏称公侄督佥公号也虏哈闻赤言遽扬鞭招南下诸虏弃所掠辎重人畜星散遁归赤不能止亦遁归其威名震慑虏众者如此吉能既自大栢归气益骄驰书延镇复欲益大众攻围中路城堡挟讲十事其氛甚恶总督刘公敏宽檄公统领固原及延西主客官兵应援中路公出治兵而延固两镇将士无不乐为公用吉能闻公且将遂散归巢穴今火落赤等七台吉更迭西出以疲公师十月赤等人犯靖边公闻警驰赴之虏至红柳河方半渡公邀击之斩其前锋七人虏遂大败尽夺其所掠而还十一月赤等以靖边之败大聚于旗杆山一点沙诸处火光亘数十里欲临边设伏诱公于伏所而甘心焉公谍知之调集西路恊守萧捷等四路兵自宁塞守口涧绕出虏后多持火鼓乘夜夹击之虏方图人犯不虞我兵出其后遂惊乱赤惶遽不知所为跨马率众逆战公身先诸将大呼奋击之赤遂惊溃公挥众逐之明水湖斩虏首四十二级公班师归宁塞谓诸将曰虏虽小挫计必复来宜乘其散亡未定再一击之乃从间道出砖井堡枣茨梁黎明与赤左部遇虏畏公积威又衄于新败遂不敢战而走赤等举狼烟聚众数千骑遮公于柳门力战者十余合虏左部复先溃赤止之不可众俱溃公挥新兵直冲其中搴其皂纛众益不可止其斩虏首一百六十九级其毙于炮矢者无数赤遂远徙不敢出　朝野无不嘉悦先是公自砖井奏捷归调降夷于靖边守守难之公固争而左辖李公左袒守间公于督抚故定边明水湖诸捷俱不叙叙于公在镇之后云葢公结发从戎亲冐矢石所当名王黠虏几数十载前后俘馘累千六百级降附者合二千部九塞称勇将者无与比顾其成功所自乃得之于廉惟廉故士卒乐为之死亦以廉故贵人不乐为之用虽累立大功或忌功或分功或不为上功公竟归私第称故将军虽然他弁一失足不难以溪壑相点竟公之世而无以薏苡明珠谤者则廉征也荐公于朝者有曰报　国心真吞胡志壮有曰遇敌曾经百战养士不爱一钱言言实录矣呜呼自款塞以来文法吏不胜畸重一二名将皆仰鼻息功成则如隆冬之絺绤有急则如大旱之土龙故有言县官不足为尽力者临淮不免矣公无偷心无怼色可以解印而归可以擐甲而出庶几哉汾阳之风乎公名松字来青自号鹤林居士延绥榆林人 
　　旧史氏曰当世将门有将者称榆杜三杰其以大将镇西同其善为兵又同其屡奏大捷天子为之告成大庙玺书褒而河山誓者则又同然则督同仗节而二杰者益生色于是家声太华重矣夫李陵兵败降虏太史公犹忍极刑以相明藉令见杜公之忠廉勇义且若为扬厉哉 

　　门人徐士竑 
　　许　经阅 
　　容台文集卷之六终

●容台文集卷之七 

　　华亭董其昌着　冢孙庭辑 

　　策（丁酉江西程） 
　　募缘疏 
　　铭 
　　诰 
　　像赞 

　　◆策 【 丁酉江西程】 

　　问天保之诗归美以报上也…… 
　　问杨子云之言异端也…… 
　　问唐有哲人奇士隐沦屠钓科而…… 

　　○问天保之诗归美以报上也曰俾尔单厚何福不除曰受天百禄降尔遐福而终之曰如南山之寿葢臣子忠爱所愿望于君者无是为大矣无逸一书说者以为周公晚岁所作是时成王固盛年也而谆谆于享国修短之说以视召公言永命者不少局乎乃夫子论舜孝曰得名辄曰得寿古者建公孤曰傅之德义导之教训辄曰保其身体而宋儒曰人主保身以保民曰君德清明君身强固正人君子所深愿则皆周公意也岂尊生之道即帝王不废与三代以降其享国永年比于尧舜禹汤商三宗周文王者何罕覩也将无逸之主固不世出与乃若唐宋诸臣有言和气洽则长生可得者有言养身莫若寡欲者有言敬祖宗则寿亲贤则寿者有言修德正事反灾为祥则永年者其说亦有合于无逸否与周公作无逸独详文祖我圣祖以忧勤开基则周之文王也诸士亦能扬厉之与皇上春秋鼎盛将万亿年敬天之休比岁端居拱默若有意于静摄者而忠计之士拳拳以无逸进岂以帝王尊生之道在此不在彼与时惟八月皇上诞弥之辰诸士试推周公之旨具言之将采为千秋金鉴录以献 

　　帝王祈天永命之道有味乎洪范言之也建极之谓皇敛福之谓皇敛而能锡之之谓皇锡而能向之之谓皇锡者以为惠也向者以为令也夫五福者则天之神道也藏于无端运于象先迎之不来揽之不得在世主与民萌其听之悠谬忽荒之乡而在皇者能握之以为惠秉之以为令者若雨露焉贷万物而不穷若风霆焉鼓万物而不倦则是无逸建极之主先天而不制于天造命而不制于命也不如是乌乎称敛福自古荩臣哲辅所为危明主摅谠论者亦多术矣入之者或苦而不甘受之者或貌而非质至如纳约甚切苞摄甚多能使人主一听而□□□悟而百悟者其惟周公享国修短之说乎今夫生之有涯不必智者信也生之可乐不必贵者晓也以康宁寿考之身而长有崇高富贵之奉不必不肖者趋也至悍莫如秦皇至英莫如汉武至迂莫如方士徐福辈至誔莫如金茎宝鼎文成五利之术然以至迂驱至悍便若弄丸以至英试至誔帖若吞饵夫亦重生为之蔽也因其所信而感之以忠诚款恻之意靡弗动矣因其所晓而诏之以正大显常之理靡弗投矣因其所趋而劘之以修德弭灾斡旋气化之事靡弗格矣因其所重而引之以哲王列祖经验已试之方靡弗用矣夫谓纳约其切可一听辄悟者此也岐伯曰至人之寿者提挈天地把握阴阳不颛颛术延也广成子曰得吾道者上为皇而下为王不颛颛恬养也彼所卫直藐然之躯耳宜无甚高论而殽于天地列于阴阳六通四辟于皇王之涂得无大而无当哉及浏览载籍人主固有委命于天忘身殉欲者始于不自爱其生终之不复能爱天下之生何也乐不与奢期而奢至奢不与横征期而横征至横征不与暴虐期而暴虐至暴虐不与奸佞期而奸佞至酒池也祸水也迷楼也于身为伐生之斧斤于国为殄世之膏肓其民离其社屋其名曰万世积毁其德曰秽闻于天矣故保身保民两得之道也国之永命君之永年两得之道也名配尧禹身后彭祖两得之道也君德清明君身强固两得之道也夫谓苞摄甚多可一悟百悟者此也乃帝王何以为尊生之经哉或曰人主者神用而不已必竭贵有以韬之此柙剑喻也形佚而太甚必渝贵有以习之此转枢喻也于求无所弗供贵有以啬之喻在千矢之射鹄也于意无所弗骋贵有以节之喻在万物之酌尊也俯仰屈诎以利形进退步趋以实下吐故纳新以练藏专意积精以宁神斯则似矣然宇宙在手万化生身而杜体黜聪之为务非体也居如大神动如天帝而熊经鸟伸之为习非适也穷天之产罄地之毛而鹑居鷇饮之为享非情也是导引之益而非无穷之门负暄之献而非所以酬顺风之请也吾以为养莫上于养神而形为下寿莫大于寿国而身为小帝王者父皇天母后上万物一体天下一身四聪为聪四目为目以祖宗德泽为元气以万邦黎献为心膂以耆儒宿德为膏粱以法家拂士为药石以四夷八蛮占气候以三辰六符察脉色晏安之毒有弗怀也美疢之伤有弗迩也夫孰知尸居龙见之为养目也夫孰知渊默雷□之为养耳也夫孰知和羮曲蘖之为养口也夫孰知肃雝宫庙之为养安也夫孰知战胜而肥之为养威也夫孰知一日万几之为养性也六龙时乘何必减于遥兴之快明德馨香何必减于祷畤之福庶土交正何必减于丹砂之化细旃经史何必减于紫庭之书繇庚之诗作而知六气之欣畅矣繇仪之歌作而知百脉之舒平矣解愠之歌作而知元神之闿择矣八荒之内披淳风沐膏泽登春台煦化日被天和饮地德物无疪厉民无夭札油油然各安其性命之情者谁非万物一体天下一身者之大年与而奚謭謭焉见所为我见所为人见所为生见所为寿也卒之萃四表之欢□迓两间之善气除天下之害者享天下之利贻天下之安者履天下之福后其身而身先外其身而身存于无逸之主覩矣商三宗文王弗论已古称尧居民上振振如临深渊舜居民上兢兢如履薄氷禹居民上栗栗如恐不满汤居民上翼翼恐不敢息然尧寿一百十八岁舜一百十岁禹汤皆百岁今夫忧勤惕厉世主苦之为桎梏者也玉食威福世主乘之为愉快者也以愉快则至后世而代增以桎梏则视前王而日薄乃三季以后抑何耄期者之少耶惟有梁武明皇而多寿多辱矣无逸永年讵不千古龟鉴哉斯道也自周公之后辍不讲矣其唐之刘知古乎曰和气若洽神仙自至虽诡词哉可以语大理矣其宋之王昭素乎曰养身莫若寡欲虽非闳议哉居其要矣进而求之必也真德秀所谓敬祖宗则寿亲贤则寿乎朱熹所谓修德正事反灾为祥则永年乎二臣葢大畅周公之旨而惜其时无访落之主也天祚我明圣作明述二百年壹以无逸为家法恭诵训录高皇帝尝谓羣臣曰朕达旦临御晡时还宫卧不安席不敢怠荒畏天故耳当时有以道书献者高皇帝却之曰朕将跻一世生民于寿域宁一己之长生为葢周有文祖近接三宗我明皇祖直接尧舜垂范远矣皇上缵承洪绪式扬而光大之二纪以来厖□纯禧与天无极迩以　三殿之灾修省甚说虽中宗之严恭武丁之正事何以加兹乃上方加意修省即不得复言静摄而明问白帝王之尊生若何其以逸劝也是不然夫修□者福极之为也福极者天之为也人无法以知天以雨旸燠寒风之序知天人无法以回天以貌言视听思之敬回天敬者逸之反地无逸者敬之异名也修省也摄生也同条共本合之双美者也请以唐宋诸臣之言反复推演为　建极之主助可乎夫惩于忿懥者匹夫皆不见之图溺于嗜欲者万乘无不穷之物傥其宦官宫妾朝露自危山泽村墟秋毫必析愁苦上薄精神乱营而欲以全沕穆之衷养和平之福不亦难乎师古昭素之言奈何勿念也奉先思孝神是以能有报接下思恭臣是以能有沃乃或萧芗代荐萃涣何存宸禁高居晋接都废假庙之诚衰凭翼之士远而欲望茀禄之尔康繁祉之尔绥不亦难乎真德秀之言奈何弗念也今夫拱庭之桑非吉征也雊鼎之雉非瑞应也在高宗帝乙之世皆不为灾非直不灾或以过历何则域中之有大力者王耳逸有大力酿祸实多无逸有大力禔福亦博夫天何常之有向使二主者逆忠而不用愎过而不悛政事改为之机失而复失上帝谴告之意伤而重伤其能登年载德令闻长世为商贤君乎朱熹之言奈何弗念也昔周公之言无逸也丛怨有戒何民之弗和正供有则何欲之弗寡保惠教诲奉以周旋也何贤之弗亲先王政刑毋敢变乱也何享之弗诚一日躭乐曰非天攸训也何天之弗敬彼其老成忠爱先事预防譬则国医也能辨证能絜方悬俟后世使自得其证而药之沈奇立起矣又譬则道家言固已洞于久视之术然非捐当年之乐而从之何益于延促之数哉夫帷　明主设诚而致行以幸天下以育羣生至德也以绳　祖武以答玄贶丕基也以谣于康衢以歌于朴棫显名也虽寿敝天地可也虽然尤在于上下之交尝读易至否泰剥复于君子小人消长之际何忧之深也曰否曰泰上下之志交与不交而已矣不交之极自否而剥世道更何可恃恃有一阳之复可驯致泰耳故曰朋来无咎正以世道一线之生意在此而虽潜来君子之朋但能无咎葢有意君子之道长也洪范省验卿士师尹有助焉此又锡福之旨通于易道之生生者乎 

　　○问杨子云之言异端也曰史兴而经道废矣夫史果为道之异端则春秋非史乎而曰说理者莫辨于春秋何也葢夫子之言性与天道子贡不得闻而春秋笔削亦曰游夏不能赞则安见其孰精而孰麤也吾以为史学有异端道学亦有异端史学之异端在私史道学之异端在外道自古以然顾自宋以后益又甚矣以史言之有为碧云騢者有为孔氏野史者有为建隆遗事者有为林氏野史者其诬善葢愆即唐以前所未有也诸士能举其畧与以道学言之有言先立其大者有以灭意为宗者有言至近而神者有言致知者其同门异户即道学家无定论也诸士能破其的与葢又有为宋史辨疑者果足以讨杂传之失与有为困学记者果足以扶正学之脉与夫今之史难言之吾直与诸子谈宋事足矣若夫析道术蕲以正人心而专谈宋儒何益其参古今而折衷之无剿说 

　　夫道独行于天地之间者也夫史不得与道参行者也顾丘明以来代不乏史而轲氏之后世已丧道至濂洛关□诸君子出而摽之帜而世亦命之曰道学此史学道学执事所以稽世次而并称之也乃其本末亦无弗问夫民者冥也冥然罔觉无所施教圣人者揭日月以开其□而道行焉范古今以为之镜而史作焉道者教之本也史辅教者也其用一也仲尼述史者三诗书在焉雅言者三诗书亦在焉春秋则史矣而儒者曰说理莫辨于春秋又曰春秋之微又曰传心之典吾竟不知史之与道孰精而孰麤也其源一也夫史固须学也文中子曰古之史也辨道今之□也辨交彼其程量万品荣辱百代而非道孰为折衷之夫学固须下有逸文专而曰我有罪乎乃或家操斧钺人擅雌黄殆窃国灵者也罪将安辞夫学圣人之微言也圣人之统圣人不敢有而曰我无知也乃或皋比自拥门户曹兴几代大匠斲也希不伤矣昔杨子云之论异端也曰史兴而道废愚以为不然夫史果为道之异端则春秋何书哉史自有史之异端道自有道之异端史学之异端在私史非私史之自能为异端又非私史之即为异端也道学之异端在外道非外道之自能为异端又非外道之即为异端也请毕其说昔者史之统尝一矣有左右史以书君举有外史以掌四方之志□人则至□陋矣亦且党正月书族师岁书乡大夫三年献书藏于内史则是无人不史而亦无人不领于天子之史也无人不史则私吏不必作无人而不领于天子之史则私史不敢作也周衰盟府之权失诸侯之籍去荜门圭窦之善多遏佚而不彰于是私史□焉若师春汲冢越绝楚汉实□记之祖皆已出于丘明子长之世然不闻其为二史害何也彼二史者托王义以流藻秉素心以定裁予善必□而有征创恶虽刚而不吐定哀之微宁错经以辨义羲皇云邈乃阙疑而不书观其并包诸乘罗网旧闻三五坟索倚相读之以为多有国春秋墨翟综之以为博者无不寻以斧柯引之绳墨即有私史皆榱桷而椽□之矣由此以谭史家之统惟天子能一之天子失之良史收之异端不足患也愚所谓非私史之自能为异端者此也昔者道学之统尝一矣将为愚人耶曰困焉勉焉将为贤人耶曰择焉执焉圣人则天聪明矣然且愤忘食思忘寝七十而后敢从心所欲则是无人弗学而亦无人不禀于圣人之学也无人不学则外道不得作无人不禀于圣人之学则外道不敢作也仲尼没而微言绝七十子丧而大义乖杏坛洙泗之涂过而不问于是外道兴焉若庄生之叙九家苟况之非十二子凡似是之说皆相望于子思孟轲之世然不闻为吾道害何也彼二子者绍闻一家之遗私淑五世之内其脉真故诠言绝肖其祖其传的故觉世不愧于师两间位育收诸未发之中千圣渊源发于几希之窍故能叩扃启钥振瞶鼓聋若索隐行怪孔子之所忧诐淫邪□杨墨之所据者莫不望洋而叹见睍曰消苟其来归即天包而海纳之矣繇斯以谭道学之统惟圣人能一之无圣人而绝有贤人而接亦不患异端也愚所谓非外道之自为异端者此也私史之日烦也其在晋魏之后乎有家乘有郡书有偏记有小录有逸事有琐言有别传皆谓之私史私史者史之惑术也其言出于朝士者也则以为实历而有稽其言出于野士者也则以为虚中而无据凌谇之事察士之所求也刻核之言不肖者之所索也非史家之异端可乎虽然非私中之私也未甚异也以言其厚诬则失人之科而非舞文之罪也以言其不根则供笑之优而非憎主之盗也以言其承虚则吠声之犬而非含沙之鱼也以言其浅肤则陷井之鼃而非黎丘之鬼也至于宋而遂有不可诘者读碧云騢而先忧后乐但□语耳读孔氏野史而焚香告天定欺人耳王元之不得志于史职也则有建隆遗事以修怨焉若无意于赵韩王也有林希古党于章慞也则为林氏野史以葢愆焉若持平于元佑诸君子也者其设心积虑将使姱修之士蒙疵颣于汗青黠诈之夫掩肺肝于白日而不为异中之异哉宋臣李天性患之于是取名臣之受诬而的然有据者案而断之曰典故辨疑诚史家之金汤乎而执事犹若有未尽者何也岂以正史之中亦有升天按地上下其手者耶亦有茹霜喷露寒暖其笔者耶无论魏收仱玄之于班掾何为耶无论陈寿欧公之于钱氏何为耶即厚诛丛史以如钩而薄贷兰台之亦党何以服魏秦诸人之心而关其日也且大熙宁之事苻离之役宋之大关键也以实录不能正而尊尧录正之以时政记不敢书而齐东埜语书之岂得谓私史之中无如陈瓘周密其人而略无助于谋野之获哉今宋史具在谓宜仿唐书紏缪之意刋其曲笔归之雅迹亦千载一快也外道之日繁也其在战国之后乎有诸子学若管商者有注疏学若服郑者有老庄学若晋之王何者有释典学若唐之房融梁肃者有禅宗学若宋之张天觉张无垢者同谓之外道外者吾道之岐路也有圣法以为之藉则康听惑有巨子以为之驱则风尚成游方之外放诞者适也解世之纷高旷者趋也不谓之异端可乎然未异也非同中之异也言乎其相畸则门外之敌而非室中之戈也言乎其相滥则泾渭之分而非淄渑之合也言乎其相形则榆枋之飞而非修明之彩也言乎其相亲则分席之交而非挛子之似也至于道学之中乃有不可晓者金溪以养性为宗也而欲废格物近于动念即乖者焉杨简以灭意为宗也而曰底用思为近于疑处即魔者焉释之所争者神不灭也江门则易之日至神而把柄可见矣禅之所默者知之一字也文成则易之曰良知而面目毕露矣此皆与濂洛君子生则同修阙里之言没则共厕两楹之奠而何其同中之异如此哉先臣罗欲顺忧之于是取诸儒之逃禅而显然近理者案而断之曰困知录诚正学之金篦乎而执事□若有未尽者何也岂以时雨之化亦有为上智设者耶岂以狥象之弊亦有与玩物同者耶梦寐即白昼之为屋漏即康衢之见又何求多于子静耶宁为真狂无为真乡愿又何苛责于伯安耶即舍其完烁之懿而惟捡其毫厘之差何以服子静诸公之心而夺之符也且夫藏室之老西方之昙二氏之真鼻祖也犹龙之叹同世而弗攻有圣之称先时而悬断岂以杨陆诸子故尝辟邪崇正者而反麾诸门墙之外哉今诸语录具在谓宜于性理一书之外总其条贯别其门庭亦千载指南也宋之鄙人有宝其刓镜者过于肆见秦宫之匜直洞其胆乃自失也此史学喻也有学歌者自以尽师之巧咀辞去其师为送归之曲声振林木响遏行云而后终身不敢言去此道学喻也虽然今之弹事史也能皆得情乎吾恐白简之镆鎁不憯于稗宫之刺客也今之剡荐史也能无虚美乎吾恐满牍之吹嘘不重于一字之华衮也今之庠序学也能不长傲乎吾恐处士横而忧在君父二氏之徒其有辞矣今之词章学也能守传注乎吾恐吊诡胜而忧在人心朱子之脉从此遂绝矣语曰学视者先见舆薪学听者先闻撞钟此今日史学道学之所急者也 

　　○问唐有哲人奇士隐沦屠钓科而刘邵复推本观奇之缪乃士亦何必奇虞周之才盛矣无奇也兔置之诗郑氏以为野人美闳夭散宜生而作不然岂其干城腹心而遗之野乎乃叔世战争之秋天下果有奇士若啇人也而存郑九十老人也而力能出秦救以存魏处士也而灭乌丸土人也而止王宗侃使不复淘虏布衣也而起义以抗金亮下第进士也而以空头敕征兵五千解澧鼎诸州之危此其人皆倜傥负才万不试而出一焉犹足以修国家之急又往往能逃之爵赏之外或物色之不可得何奇也诸士试按次其事而评之可乎宋范仲淹苏洵苏轼泰观之建议皆急奇士不难越拘挛以搜岩穴然观古将相大臣如裴度乌重胤则既试之效矣而识者犹有李元平刘秩之惧岂知人善任有未易言者与今方内久安人材靡于豢养谓宜有不测之察举以收嵚■〈山欹〉历落颖脱绝伦之士而乐浪之役布衣轻侠稍一尝指乃天下之责四面至矣明诏方逮治之以正欺绐之罪岂不当哉虽然惩于若辈而谓仲淹苏洵诸子之论亦可一切废者否也兹欲使真伪□分羣策毕举操何术而可 

　　自昔谋国者曷尝不与豪儁共功烈乎张百目以为罗是恢弘之远畧也乘众尤以为翼是忠笃之长虑也得一士而制千里之难举一人而开汇征之门壮尊俎之折冲洗山川之阏滞顾不韪哉虽然事有同指而异归同情而异效者何也人固不易知用人亦不易也与之为有方豪杰之士或逸而出焉与之为无方嵬谲之士或贸而入焉是败道也败生惩惩生疑遂曰天下果无奇士夫使贤知长往而奸雄窃笑者必繇此矣此之不可不辨也葢刘邵有用奇之论而世多非之曰士要于适用已耳常人吉士自古所须绝智异能世不多得用人者不出乎莫不然之数而道乎百无一人之行非仪的也吁此岂以常人吉士者处于才不才之间固机缄谨营垒立于不败巧于用短者乎又岂以绝智异能者闪烁不测诡故不情吐雾五里挥日三舍蹈险若骛与没俱出以人国侥幸者乎非也制治未乱谓之常人劢相国家谓之吉士吉士非奇士弗胜而能为常人者能为非常人者也今夫解胪理脑刳腹涤藏医之奇者也未若肌肤之治之尤奇也动于九天藏于九地战之奇者也未若上兵伐谋之尤奇也不讲于用奇之说而但以温平无毒之剂为善医坚璧清野之师为良将吾不知其能终无患乎且夫人固有一不为少万不为多者五人曰茂十人曰选百人曰俊千人曰英倍英曰贤倍万曰杰万杰曰圣此皆绝智异能之别名也天下之高以为三公一国之高以为九卿一州之高以为二十七大夫一乡之高以为八十一元士圣人在上百里而有一贤则犹无有也王道衰微千里而有一贤则犹比肩也故曰乱国之廷无人焉无人者非无人也蚉负山鼎折足视其印固已累累而绶固已若若矣邵之言用奇得无意乎昔者尧舜之世比屋可封唐虞稽古建官惟百以官不胜少以贤不胜多以十六族则不能举以万邦黎献则不尽臣以岩居穴处许由巢父州伯石尹之徒则不能致然而谓之野无遗贤何则彼其五臣九官皆万杰之圣也一玑衡而测天地之度一干羽而动顽苗之格一手一足之烈而偃四海之洪波一奇一偶之迹而发九畴之秘藏以非常之人致非常之绩虽有遗贤焉犹之乎无遗也葢其所谓无奇□□公旦以硕肤之度弘□握之勤所执贽而见者十人还贽而相见者三十人貌□之士者百有余人欲言而请毕事者千有余人于是得三士焉以定天下所笼致若彼所推择若此无亦惟是天下之选是崇是急岂其簿收白屋之誉为今观其布月令则仲春聘名士季夏赞杰儁不问时矣训商奄则曰廸简在王廷有服在大僚不问仇矣系九两则曰友以任得民薮以富得民不问官矣丽八议则曰议贤曰议能不问疵矣士生是时苟有绝智异能无不承光仰流赴尊帝之求而与宾王之列能眇天下而不称奇才焉略眇天下而不称奇谋焉直眇天下而不称奇节焉勋眇天下而不称奇功焉非无奇也燕函粤鏄夫人而能为也雄骏不创寿于旗幢豪杰不勒名于盘盂无事而表异也乌乎奇乌乎不奇奇士之有闻也多于三季之衰战伐之世矣封畧之内莫非君土食土之毛莫非王臣计过忧天义不逃雨如此者奇天下尽乱无有安国一国尽乱无有安家完卵于巢解醉以酒如此者则又奇鹤实承轩予何能战鹜有余食士饥欲死急而不之应是果知我也出而图吾君是使失士者愧也如此者则又奇生厚则安存之虑深事苦则矜全之情薄以金注者惛也以瓦注者巧也彼饱而不飞此困而思鬬如此者则又奇屠龙之术当年莫试失矢之壶千金可享技痒而不禁货畸而欲□如此者则又奇名未闻于人建鼓而行之能已见于世善刀而藏之不为爵勉不为禄劝以忧社稷者贞士之槩也排难解纷而辄取者商贾之行而义之所不敢出也如此者则又奇葢执事所问弦高诸人大都近是矣方秦之袭郑也弦高贩于周以乘韦先十二牛犒之孟明曰郑有备矣卷甲而还语曰智贵卒力贵突弦高有焉方楚之攻魏也魏使人求救于秦秦救不出于是唐且九十余矣西说秦王秦王为之济师而魏故得无恙也诗曰辞之怿矣民之莫矣唐且以之乌丸数扰北边田畴躬耕徐无山中者耳不数年威信大行鲜卑致贡乌丸竟受首焉王宗侃淘虏彭州王先成与众同患者耳一出奇而流亡尽出宗侃意消百姓得复业焉此二子者无半通之纶一尺之铜而屹然以其身捍大患庶几哉社稷之福矣当宋绍兴时有以忠义三百人复沂海诸州而金主亮环攻之不得志者魏胜也当宋开庆时有以不知谁何之卒五千人保澧鼎诸州而制使物色之不能得者张惟孝也此二子者不费一斗粟不挂一领甲而毅然以其身敌王忾庶几哉尊攘之义矣不得为奇士乎哉虽然却敌者奇矣而寄斥堠于涂之人何其危也请援者奇矣而制国命于辩士之舌何其无策也田畴先成之计奇矣而当时之牧民御众者何如也魏胜惟孝之兵奇矣而当时之横门专阃者何如也为国家计与其藿食者之善谋不如肉食者之无愤也为诸子计与其生而为乱世之奇士孰若用而为治世之能臣也且夫权藉者万物之率也而时势者百事之长也无权藉背时势万不试而出一焉犹尚如是况于顺风而招登高而呼骋逸足于康庄纵游鳞于大壑其所成就不尤足称哉故有言信义可疆而豪杰不可学者苏洵也有请两制大臣密举忠义有谋之人边塞武臣阴求壮勇出羣之士者范仲淹也有谓成才不易得而奇材最可惜者秦观也有请破康人之论开功名之门者苏轼也言人人殊皆欲国家收奇士之用而已矣乃执事顾患其若房管之于刘秩关播之于李元平者何哉善乎刘邵推言之也曰用奇有二尤之失尤玅与尤虗者也夫尤玅之人被褐怀王者也吾爱吾鼎者也若灭若灭者也不飞不鸣者也眈眈逐逐者也望之似木鸡者也不为鼯鼠发机者也尤虚者不然乘人鬬捷者也喙长三尺者也羊质虎皮者也鸱义矫虔者也借丛冯社者也鲋人鲵居者也不尽狗马者也故曰尤玅之人多含精尤虚之人多瑰姿彼含精而我皮相则失之彼瑰姿而我举肥则又失之而且曰使贪耶是相于贿也使诈耶是相于奸也举盗而盗耳举虏而虏耳不亦轻朝廷薄岩穴之士耶是故莫急于知人莫要于善用夫知人难也造事者能知人虗怀者能知人广询者能知人去谗者能知人善任难也礼士者能用人因应者能用人推诚者能用人一权者能用人今夫以愚欺智罔弗察也以私投私罔弗爱也兼听之言罔弗公也偏听之言罔弗私也造事则权度精虗怀则藩篱撤广询则以耳正目去谗则以心正耳皆知人之术也士故有志不可豢也材各有宜不可枉也信而见疑不可任贤也能而复御不可用将也礼士则士殉知因应则官任器推诚则心膂输一权则手足展皆用人之道也斯以万举而万当也不然慎勿言用奇哉方东事之兴也葢亦有布衣轻侠深入虎穴矣过而信之则遂以为陆贾为郦生过而疑之则遂以为巫臣为赵信今其言多凿空效如捉影曾不得鸡呜狗盗之用而顾有剖胎焚夭之名世有奸雄心以觇　朝廷之深浅矣要以国家赏太轻罚太重资格太拘文法太刻自劳臣力吏终身自堕者何限而况草泽之士乎其为沈沦可胜道哉夫豪杰犹龙也寸云尺雾澍雨百里则执事所称者是已元平刘秩其土龙乎葢又有毒龙焉其怒而飞白日晦而海水立高欢李密辈莽与好龙不得真则毒龙端可虑矣 

　　◆募缘疏 

　　积庆寺建禅堂疏 
　　玄墓造殿疏 
　　古杏募缘疏 
　　上海县龙华寺建藏经阁疏 
　　建石殿疏 
　　重修积庆寺募缘疏 
　　重修新桥募缘疏 
　　饭僧疏 
　　化佛灯疏 
　　募斋疏 
　　为刘居士题疏 
　　题古潭疏 
　　重建虎丘禅寺募绿疏 

　　○积庆寺建禅堂疏 

　　积庆寺后有宅一区是先伯之故庐本给孤之初地厥考肯堂厥子构人都非矣南方入定北方起僧其病诸虽污泥不碍莲花而秽土难参香积每梵锺之到枕似得皈依或勃溪之度垣殊妨晏坐非维摩搏取三千界乃歌利割截无边身云水褁足而不来居士攒眉而便去必有布金之缘如水投水庶成舍宅之事以空还空庶子首作金汤素庵因而荷担愿我同志咸广擅门捐彼杖头□□余展此架裟一角地丛林废丛林兴衣钵宛尔招提游招提宿社开乎 

　　○玄墓造殿疏 

　　姑苏有玄墓者盖震泽之上游梵天之灵境也雪暎梅花似得孤山之路泉归莲社如游慧远之林昔万松曾一口吸尽具区今僧灌披三条悟明大事荆蓁既剪轮奂将兴虽兰亭故有茂林船子上无片瓦念佛地有金尚资檀度而僧人作定反与道谋信能倾瓶钵之余嬴便可落招提而游宿多材为林不取期于一岁善因成果是所望于十方嗟乎昔也僻岛穷岩尚有御花之鸟今也朱门大宅閴如缘木之鱼何则名闻既普剎那而化宝坊感应未交毕世而难茆盖欲摄悭贪之种须竖精进之幢不日成之吾笔非椽斯言左劵哉 

　　○古杏募缘疏 

　　此旃檀林有文杏树虽老僧过其甲子实古剎齐其春秋半瘁半荣或娑罗之受记一花五叶值少林之悬丝有僧以成法破法皆为涅盘欲树之舍身分身而作佛事匠石屡顾斧柯将寻嗟乎末刦撺贩如来佛犹不免树何以堪哉章吉用等捐布地之数金寿参霄之百尺恒使僧不有而俗复不有如连鸡之难栖庶几才亦全而不才亦全免万牛之回首人阅树树阅人毕竟人能呵护□视今今视昔直须今作津梁若也勿剪勿伐尝存鸟屋之思则何坏何成共证鸟窠之法矣 

　　○上海县龙华寺建藏经阁疏 

　　今海内奉大雄之教甚盛列剎相望不知其数矣其得　敕赐大藏经五千四百八十卷者盖寥寥乎千里而遥曾无一焉间有之必其封望之名山如三峩五岳者又不然则如陪京兴都神灵之发迹也又不然则如金焦落伽江海之奥区也乃兹海邑之在郡县间其弹丸乎龙华寺之在名蓝凈剎间其秭米乎而得与于　敕赐之一数譬夫幽人寒畯而与将相大□□□带砺之封岂不异数中之尤异哉虽然匹夫而带砺也则有濯磨修餙以荷姝宠耳蕞尔丛林而圣天子之法施及□则必为圣天子弘法弘法□□□于阐教故夫建阁以庀藏集僧以翻经作室以安僧聚粮以接众使平原易地而胜于江山僻壤孤村而壮于都会□数事何可一废吾闻佛法付嘱在天王帝释龙华建于钱忠懿王而赐藏在今皇帝帝王之事古今一揆矣代之有终者非此方众庶而谁望 

　　○建石殿疏 

　　近时法师有造铜殿者有造法华钟者皆已成就为震旦希有功德至为石殿而四壁刻法华经者其事尤胜何则铜殿可欲石殿无可欲无可欲则其传永也壁经易读钟经不易读易读则其教普也是为万缘和尚之发心余为手写序品第一又以诧于诸同心者书且刻之此经此石此因此愿此开示此悟入尽未来际无有穷尽是举也虽谓灵山一会可矣 

　　○重修积庆寺募缘疏 

　　江以南列剎相望未有称坐化庵者惟吾郡积庆寺元寿堂祖师之肉身在焉是以得名自元至今三百余年矣夫以地水火风之幻躯灵光岿若而宴坐经行之净域风雨漂摇岂寿师护法弘誓之愿乎宿乘非至人所恋而茇树亦后代遐思胆祖容者既作希有想皈敬想则此等之栴檀瑞像即师之七宝台此寺之苔藓闲房即祖之方丈室忍视其日就倾圯而使诗人有禅宫亦销歇之篇与世尊亦尘埃之叹耶且其求易供其出易核无王珣舍武丘之千问庞蕴掷湘流之百万证明功德有寿堂祖师良足起信非若他方兴作始则建鼓而招后乃空华不实敢以谂于檀施者 

　　○重修新桥募缘疏 

　　范龙图诗云一棹危于叶旁观亦损神他时在平地莫忘险中人余顷度娄水之新桥颇念斯语观其柱欹材朽无风自摇承足之处支离不属垂垂欲堕剎那失足便入鱼肠吁嗟险巇乎危哉彭祖悬絙而观井王阳望栈而回车尊生之人不过此桥过桥者复不念险中人当谁望耶余故稍为捐赀且以论于同心者 

　　○饭僧疏 

　　凈土即禅也饭僧与放生即凈土也离饥火得正命食非饭僧境界乎离怖畏得意生身非放生境界乎本迹虽殊不思议一也是故饭一僧与供养十方贤圣等无有异治一生与度尽恒沙物命等无有异两者剎那运心与尽未来际永不退转等无有异在修凈土者弘愿深悲植此德本耳静方禅师之说弥陀经也诸檀越之饭僧以百计放生以千万计也此吾郡之现凈土相也吾闻优钵罗花千年一开花既开矣各檀越勿生退转心以圆此果可也余请先登以导焉 

　　○化佛灯疏 

　　迦文佛坐道场四十九年不说一字慧度僧造藏经千五余卷不挂一钱盖众生现行具有檀那之因而法道流通或当时节之至于是悭贪蠲破胜果圆成娑罗向东而荣贝叶从空而坠矣嗟乎永嘉欲粉骨粉身以酬恩永明欲皮纸骨笔而缮写况于捐此朽贯续佛智灯寔人天之福田岂衲僧之家具然而颠倒见无难遭想有情躭世乐委用恢等泥沙事涉法林护钱不啻脑髓将使阅百繇旬无一经徧四天下无一藏矣凡我同志勿受邪困若也祇树孤园仍见黄金之布地庶几吴门□练忽见白马之追风 

　　○募斋疏 

　　法轮未展先展食轮十万八千人俱游香积土虽然人人吃饭不曾咬一颗米是名不住相布施是名真法供养广上人发愿如是如是 

　　○为刘居士题疏 

　　昔有庞居士掷百万于湘流今有刘居士破家散宅行五千藏于赤县神州其友不必簪绂而惟天亲无着之相求子不必禄仕而以探微道子为贻谋行无人损心与天游富可使贫深悟无常之理化而无怛当乘大愿之舟 

　　○题古潭疏 

　　三峩高出五岳秀甲九州岛震旦第一山也余尝为僧书云五岳之外峩岳最高六度之中檀度为上盖以先施者今日为古潭举之 

　　○重建虎丘禅寺募绿疏 

　　虎丘禅寺者大吴胜壤西晋名蓝为王珣舍宅之破荒亦支遁买山之小隐龙宫鹫岭与云日而蔽亏鸟革□飞极人天之巨丽葢形家以众大取小故南朝四百八十寺为最尊而释子以弘法付僧故竺典五千余函其恒转者也盛衰相禅成坏本空始睿皇帝己巳之年罹郁攸氏丙丁之罄历元初屇阳九再逢突如其焚向迩不戢长□反风鲜应征君噀酒无灵听经石饶贮千顷火云可中亭无恙一方明月丹霞全提正令若一佛二佛之可烧赵州横肆宗锋谓木佛金佛之难度堂堂像设莫捄头然訿訿阐提惧怀腹诽疑护法之神通污漫使太乙之定数坚牢生退转心断皈依种矣余闻而诃之曰是何言与是乌知佛恩之广大佛戒之密严与何以言之今者八纮之内一纪以来辽蓟则猰■〈犭俞〉未剪黔巫则干羽犹赊骨以泽量磷多夜烂而惟是吴水吴山晏然乐郊乐国岂非沿萧梁有漏之果熏众生慈善之根佛宝法宝随莲宇以绍隆刀涂血涂际棘林而跳出宁得岁以及此何戴天而忘之耶若乃茂苑长洲旧是管弦之地楼船箫皷惯为游冶之场晨钟夕梵杂钗钏声鲍肆屠门溷旃檀供诸轻垢罪讧梵纲条岁月滋深天龙积愠出异灾而徽众委焦土以为师契经云共业所感者非耶夫共业所感者仍须以共业消之譬夫因地倒而因地兴反手云而覆手雨奚必待身为床痤徧三千有若个地布金钱先四众锄其秽而净者现舍有旧而新是图天火有同人之文泽火有革故之象祝融峯清凉寺境在人移毗耶室香积邦土缘心造则三十二相重瞻善逝之真容五十三参复开弥勒之楼阁矣滇勿铢铢两两靳泉府之一毛故常剎剎尘尘奉檀门于六度援毫前导拭目观成谨疏 

　　◆铭 

　　原心亭铭（馆课） 
　　犀角铭（为王圭叔观察） 
　　附复书 
　　天然几铭 

　　○原心亭铭 【 馆课】 

　　三木未分浑沦一气气本灵虚陶鼓天地天地有心惟人攸寄圆颅方趾含阴抱阳中有王者巍巍堂堂经纬万行纲纪五常人各有心心无形相焦火凝氷膈膜蔽障非心本初如镜现相像本不有鉴常自空寂然不动感而遂通虗非罔觉应不失宗以静为心心不属静喜怒哀乐窍于真性槛马牢猿弥增躁竞以动为心动即属情欲也无涯声色纵横随波逐浪醉死梦生是以学人识心为要既识真心触机是道糟粕非麤神化非玅何以识之心有静时静而忽应不及思维未发气象于此可知既已知之存养省察活泼泼地常惺惺法习而安焉先登舍筏亭揭原心至教是存铭以志警丹书并尊 

　　○犀角铭 【 为王圭叔观察】 

　　非熊非罴厥获维犀利用行师非金非玉厥觞维角大斗斯酌文武孝友执讯获丑彤弓兕觥燕喜则有叔作宝尊章帝之佑有酒如淮有福如酒王氏子孙永保受 

　　○附复书 

　　明公文武忠孝世济其美往者绝鲸波劘虎穴廓清三韩抚定卭□有存与国拓土疆乏殊勋而谗人蔽之未耀于光明天用锡金殊物以彰公之功此嶷者角也无谓玩物杳杳冥冥其中有精若照鬼之镜驱山之铎公辅之刀除毒之剑濯河之璧记事之珠龙滨之墨自公佩服以来必有鬼神潜卫吉祥咸集而公不自知者阴符经曰食其时百骸理以为如意乎手食也以为假山乎日食也手食日食孰口食亲乎琢之为杯日饮醇酒数斗必收刀圭之用以坚报主之身何则虫之蛰下聚于足犀之炁上聚于角犀与蚌不同类而其采吸月华则同蚌得月则珠生犀得月则纹生皆通灵之物也曩闻之刘大夫在海南见一犀觥等犀也而实之以酒浮光晃耀跳丸荡摩昼轮红而夕轮白刘不解郄之惜此夫叔夜之失石髓者也犀角度三尺以上此自犀中龙剖之必有奇治以为杯宁待邀明月明月自贮楞严所云十种仙人有坚固日月而止性命者公坐进此道矣公若曰吾趣向宗乘十种仙人法尘影事未足当吾犀辟也则请以觞借野叟为一日之用野叟试其何如杯铭应教作数言则游方之内者也 

　　○天然几铭 

　　南海之南轮囷离只栖鹘屯云腾蛟致雨其生也不知几千年其来也不知几万里君子所凭能胜则喜 

　　◆诰 

　　二十八宿宝砚诰 

　　○二十八宿宝砚诰 

　　龙尾之质凤池之凹端州东井昆吾宝刀真如兔角赝如牛笆神藏鬼护余也实遭其纹柳浪其韵云■〈金敖〉不砥而平不危而高月尚圆魄斗转星杓如玉有笋如琴有轸非鸜鹆来乃璇玑本如手之腻文心是引石室参罗云台可凖娄明虽莹混沌讵损昔余东壁子虚长扬尔不余拙亢彼奎草今命尔翼毕世相将余如木鸡觜距忽张月氐非远芝房非祥尘土肠胃守黑乃臧延于世冑箕裘之藏岁次鹑火日中星昴大史氏着宝砚真诰 

　　◆像赞 

　　定光佛像赞 
　　大士像赞 
　　十六罗汉像赞 
　　佛赞 
　　达磨像赞 
　　飞霞大仙像赞 
　　希夷像赞 
　　缑山玉太史像赞 
　　奉常沈日峯像赞 
　　冯少墟橡赞 
　　施奕之像赞（有序） 
　　宇溪陆隐君像赞 
　　陈丸余像赞 
　　冯忠襄公像赞 
　　海道人像赞 
　　觉虚师像赞（有序） 
　　题延生像赞 
　　夜台禅师像赞 
　　诸德祖像赞 
　　得岸杲公小像赞 
　　沈华斋先生像赞 
　　周虞卿小像赞 
　　卢原甫像赞 
　　题蔡道寅小像赞 
　　环溪陆居士像赞 
　　尘隐居士像赞 
　　周公美像赞 
　　吴江村像赞 
　　施沛然像赞 
　　沈海□像赞 
　　澄源上人像赞 
　　孙仪蜃像赞 
　　丁南羽像赞 
　　乔方伯像赞 
　　刘松野像赞 
　　夏有之文学像赞 
　　吴问生像赞 
　　姚五山像赞 
　　潘泰鸿像赞 

　　○定光佛像赞 

　　木佛不度炉金佛不度火四大所和合孰是真法身定光是何人幻形亦常住水浸浸不烂火烧烧不着父母所生骨坚固如金刚或名长耳僧或名宗慧师游戏大神通而依寂光土以依寂光故无把茅盖头庄严此道场坡公犹欠事有□檀度者见佛亦非难钱贝不唐捐人天成善果 

　　○大士像赞 

　　兢伽剎内古如来又何毫端现宝台欲识大悲真面目十方钟鼓普门 

　　○十六罗汉像赞 

　　独有一尊者过海不赤□□□何物行初无一物着 

　　○佛赞 

　　火焰转法轮象上无辙迹欲知不二门无智亦无得 

　　○达磨像赞 

　　依经解义三世佛窟离经一字即同魔说佛魔俱扫是系驴獗旷然无圣解语非舌瞻对师容少林衣钵 

　　○飞霞大仙像赞 

　　文皇本固时胡潆奉　诏旨旁求汀海间历□徙为尔忽日开□面云类纯阳子虬须而鹤骨臞肥稍异耳清都故翱翔尘世亦觏止镜光因像现钟声随叩起飞霞若再攀顶礼首重稽 

　　○希夷像赞 

　　白驴入华山剑客心已了犹嫌爱睡歌不如一宿觉 

　　○缑山玉太史像赞 

　　氷壶方洁玉尺镇浮介不崖异和不比周盎今如春肃兮似秋画地而蹈虚已以游履盈若坠疾恶如仇振衣千古捡镜九流胸蟠锦绣腹贮坟丘单辞月旦尺牍天球气劘鹿角声动螭头鹤鸣子和克绍箕裘鲁前周后国论家谋无子牟恋怀杞人忧不朽著述秀甲九州岛平视元美齐肩用修若相门之有相则赞皇忠宣之俦吁嗟乎修名既立大命不犹将托豪翰写神照终愧于道子与僧繇 

　　○奉常沈日峯像赞 

　　东海锺灵娄多耆硕公也后起先民时惑方洁氷壶持平玉尺不竞不絿有孝有德神祖端居釜鬵相隔天官子部升观靡测姚江高邑克举其职公鼎为三声光奕奕劲骨冲襟朗鉴渊识周践望郎星霜数易爰从民誉首正选席抑躁惩贪表微扬侧舐犊柔情冥鸿健翮老洫成怒我道正直瞠目云霄初衣萝薜挫廉铲采息交扫迹兰剪方悲梁倾见迫筮仕花封民岩洞晰泽□不覃弊罔不革或尸而祝或社而稷入棘程材以充贡藉爨下收桐璞中辨璧寸晷槱薪为国□□文苑循良不磨史册传神写照索隐探赜身无私藏半镮寸帛口诵白华目迷赤仄君赐为养亲颜以怿甘毳之进厕■〈犭俞〉之涤寻常称孝度越千百忆忝维桑从游交戟月旦子将玉山叔则音容虽杳风义如觌豹变之一班可窥虎头之三毛或益□ 

　　○冯少墟橡赞 

　　亭亭鹤骨哕哕凤鸣德符春蔼正气秋澄万物同体一介必矜白玉绝颣朱丝为绳茂叔之胸中洒落子舆之璧立崚嶒圣脉独契关学大兴自南自北如车指路横说竖说如水建并?令其隐也太华增而重其出也黄河忽而清岂待形求于岩野固将金铸于帝廷者耶 

　　○施奕之像赞 【 有序】 

　　奕之为七闽大将军之从子少从将军学书剑已复解音律尽其玅理吴中老宿往往避匿以为弗如然又携阴符一卷日笺且诵尝以训儿绝口不及琴幞筝柱间冷淡生活欲有所用其未足也儿十三善剑槊 
　　施于东海蝥弧甲族武溪马援楼船杨仆将门有将知足之足自隐于声若沉于陆丝不如竹竹不如肉天籁人籁满溪满谷出塞入塞之歌大垂小垂之曲惟杀夺之自如知雅歌之可续能走胡骑于参差能挫秦威于铅筑有儿堕地气吞牛剑舞崩奔夸逐鹿乃知壮夫弦上之声如道者桑中之宿吾安得以伶师琴友而目之哉 

　　○宇溪陆隐君像赞 

　　是广颡而丰颐为有道之腴是白□而方袍则隐德之儒于思戟张若抵掌当世而便便之腹又可容数辈而贮群书人以为受计倪而耦陶朱我则欲进君于松陵笠泽之间而与俱 

　　○陈丸余像赞 

　　何然而不肥以不食五侯之鲭也胡然而不癯以不赍千里之粮也以为任侠豪而常守其括囊以为礼法士而尝游于醉之乡盖君家有孟公有仲举而立乎其中央 

　　○冯忠襄公像赞 

　　吉甫文武张仲孝友佐　帝中兴象天患斗立德立功可大可久尧阶指佞虞廷代狩禹鼎伏奸□匜照蔀神策天闲宜左宜右彤矢登坛金章系肘斤斧宽髀昭苏枯朽挽童牛鼻扼风马首戎消于莽鳯鸣于阜伏钺临边素书夙受熊罴桓桓公侯紏紏刁斗秋闲毡裘夜走出将入相鹰扬□负营丘尚父召南寿耈诎彼贾饵坚吾墨守卒赖吁谟以驱小丑釜铭五熟秬锡二卤砺山带河周前□后厦庇万间被覆九有黄裳元吉自贲无咎神宇摹清情田写厚营海其目补天其手信社稷之元臣而韩范之为偶者耶 

　　○海道人像赞 

　　头陀刻苦羽人潇洒以清凈心游翰墨海米颠之绝伎可追玄度之家风犹在 

　　○觉虚师像赞 【 有序】 

　　觉虚开堂吾郡北禅举扬宗乘以佐讲经人得闻所未闻及读雪浪此语乃知曹溪衣钵信有所自吾尝论法华以贪起教楞严以媱起教华严以痴起教雪浪每首肯之觉虚于此必不疑也于其行赠之以言 
　　虚非不觉是觉亦虚太虚同体无欠无余僧繇难貌海墨难书洞下儿孙其解此者与 

　　○题延生像赞 

　　长松落落白石齿齿挥尘谈玄韪哉二士 

　　○夜台禅师像赞 

　　岁在甲辰夜台访余南屏请书牓书三于五台曰金色世界于峩嵋曰银色世界于补陀曰琉璃世界丁未又书离垢世界以寘九华先是丁酉余游九华有题额三大字寺弗戒于火而余书独存似有缘合师之属余书以此乃其意已在此四世界中矣今其投身大海盖与琉璃世界相应也因瞻遗像澘然赞之假四大以成身还四大而莫靳斯造化之逋民非觉王之所训惟其生也若浮故其死也若游原以水而入水乃在流而返流不受逼于四山奚妄认乎一沤枯情尘于沃焦之土而荡寿相于□之洲嗟乎普化摇铎而入云吾师舍筏而蹈海末后一句希奇精彩龙王顺风而迎象众望洋而骇沧溟之水皆立金刚之体不坏清凉山上脚头禅寂灭海中得自在 

　　○诸德祖像赞 

　　皋门安隐燕市藏名骚人剑客畵史墨卿五云彩笔五岳豪情太丘之道自广季布之诺不轻躬昂藏而玉举神莹彻以霜清虽能摹其形照而安能写其心神 

　　○得岸杲公小像赞 

　　万像森罗内有茶星应真方广乳花满缾是甘露灭是幽兰馨饱能使消老可复丁道与之貌天与之形待汝一口吸尽西江水拉陆鸿渐而游赵州之庭 

　　○沈华斋先生像赞 

　　先生之少也周贫给乏而耻言治生先生之壮也含真葆和而善谭长生先生之晚也灰形灭质而卒归无生呜呼其斯以为华斋先生 

　　○周虞卿小像赞 

　　温乎其度烱乎其衷奕如搜句思诗有覆某功尚书期会曾不顾名岳遨游道不穷 

　　○卢原甫像赞 

　　原甫自号珠江渔父既书弁卷首复为题之 
　　元气为舟才情为柁泛学海之茫茫遵骊渊而得路缘蓑青笠制荷芰以相参空钩意钓弃阳鱎而不顾赋心故楚泽之骚狂态乃桐江之故 

　　○题蔡道寅小像赞 

　　井丹高洁季野春秋外晦内朗人貌天游启期三乐孙公四休写经成箧退笔成丘无心道人有发缁流是以欣然而常笑浩然而忘忧其鹿门居十之俦欤 

　　○环溪陆居士像赞 

　　素封之富富于钱刀心虽薄之亦是以豪学士之富富于经史亦既兼之不为羔雉其居也一息而千秋其游也每无粮而千里易称嗃嗃见家政之肃雍诗咏振振乐子孙之蕃祉实市隐而天游非说铃与书肆 

　　○尘隐居士像赞 

　　此余丁亥年为平湖冯季山先生赞也申午先生已千古赞所谓东方避金门者竟不及酬今为钦仲再书感慨系之矣 
　　神仪静适韵度矜庄其志则洁其行则芳乃绳乃矩肯构肯堂孝友立家既称万石兄弟竞爽亦曰季方覃精素业标异青箱赋三都而籍甚抱连城而未偿下泽欵叚得少游之闲旷园林山水类仲长之徜徉方且结羊裘而著书于竹径行将侣曼倩而避世于帝乡猗欤人能画先生之色泽我能画先生之肺肠 

　　○周公美像赞 

　　斯人也吾见之彦辅之室矣此其避人而耐老者耶吾见之季长之堂矣此其雠经而顾曲者耶吾见之金马之门矣此其岁星而甘否者耶吾访之苕溪之滨矣此其钓徒而华屋者耶豪于酒癖于书隐而文侠而儒不可得而亲不可得而疏画史能写其外之癯而不能写其中之腴 

　　○吴江村像赞 

　　图书彛鼎琢玉雕金人食以耳汝衡以心璞中剖璧爨不赏音芾耶瓒耶风流可寻昔人陶隐居云不仵无益之事何以悦有涯之生庶几似尔之槩其知尔之深者耶 

　　○施沛然像赞 

　　陶弘景庞安常注百草泛三航惟沛然之□顽青云器白堕乡肱不必三折而眼可见垣一方儒耶仙耶吾安得而罄其藏 

　　○沈海□像赞 

　　其研四声□八咏者耶其酿白酒留回仙者耶鹤骨虽癯桃颜则腴其鹿门襄阳其列仙之像者耶 

　　○澄源上人像赞 

　　欲坚精进幢先披忍辱铠天目旧袈裟耻为儿孙卖求剑似刻舟一沤见全海貌悴而骨刚愿力终不改 

　　○孙仪蜃像赞 

　　白眉最良美髯则贤谦谦君子坛宇自闲曰恭曰俭不敢为天下先方踵星辰之履忽废蓼莪之篇人谓君以世禄之家燕处超然我谓君以无涯之智将结为大年 

　　○丁南羽像赞 

　　布急私交式取不訾以诺以输君则衷之好义生风缓急讵辞冠则如箕饮不尽卮人■〈言冏〉其扃尔固吾圉和同御寇百难斯举人癖于钱尔癖于书孝友家摹万召之余遗范如存芳闻未谢盖生而为德于乡没而可祭于社 

　　○乔方伯像赞 

　　卓尔道骨冲兮素心濯濯氷壶皎皎玉绳有千仭翱翔之气而守之以盈有百炼不折之才而御之以诚文武是宪夙夜惟寅其谋国也先机于蓄艾其居官也后困于积薪未老悬车惜哉干城廉鉴一书作我仪刑 

　　○刘松野像赞 

　　使道而可告则人莫不告之于其亲然佛之言大报恩也在皈依三宝而染慈亲以历刼之神方松野之守师承诎檀度而自比于韩朱之外臣也且不知寒山为何如人及其四山相逼一念回光而曰我立寒山则已超之乎去故而即新盖疑而信者为龙华之广额信而疑者有凈土之迷津此其闻之相去曾何止于隔尘君自以为寒山而吾以为庞蕴之后身惟是还金之密用终为易箦之正因一家眷属干蛊□薪斯言也为朱子提纲而说法亦为居士写照而传真 

　　○夏有之文学像赞 

　　夏有之文学余门人也其为人坦中无竞外落拓而内行醇至与人交倾盖如故久要不忘人乐近之性不喜问治生游迹几遍天下所得橐中装随手散去环堵萧然常自谓当以乐死竟阨下寿身殁之日家无余赀所藏者特余书画数种其子长春文而护捡不愧王谢风间出遗像相视宛然笑语可呼也因为之赞 
　　同尘和光鞠躬履方不为理窟不为智囊不陶糠粃不谋稻粱土木其形龙鳯其章于思华元殊毛谢郎标格兴会云上霞翔其人虽往其仪不忘肯以化鹤而恋亡羊碧落空空曙星煌煌已游八极当归众香 

　　○吴问生像赞 

　　心乐名山门有乔木行既亢宗惠能收族敦念本源剏修祠屋若堂若封增膏增馥广水为梁荒年为谷书破五车笔盈五簏岂惟眇封君之素赀盖亦步韵士之芳躅 

　　○姚五山像赞 

　　时游畵中山雅有户外履元方难为兄季亦难为弟 

　　○潘泰鸿像赞 

　　渊然若冲颓然若侗家声世业令德孝恭绳其祖武绰有父风寄情簪组乐志云松座上客常满苴中酒不空其斯为泰鸿之德容 

　　门人徐士竑 
　　许　经阅 
　　容台文集卷之七终 

　　●容台文集卷之八 

　　华亭董其昌着　冡孙庭辑 

　　墓志铭 

　　◆墓志铭 

　　封简讨少微许公墓志铭 
　　寺少司马吴来仪公墓铭 
　　黎平府知府葛川喻公偕配王恭人张恭人合葬墓志铭 
　　中书舍人许玄佑墓志铭 
　　别驾澄源潘公墓志铭 
　　沈高士公路墓志铭 
　　程栁汀隐君墓志铭 
　　王隐君墓志铭 
　　墨林项公墓志铭 
　　徐豫庵隐君暨配王孺人合葬墓志铭 
　　处士宇溪陆公暨配张孺人合葬墓志铭 
　　龙安府照磨怡泉许公元配沈孺人墓志铭 
　　许伯上配鲍太孺人墓志铭 
　　王母季太恭人墓志铭 
　　祝母陈孺人墓志铭 
　　参军静吾贺公墓志铭 
　　大学裁吾汪公墓志铭 
　　刘母吴孺人墓志铭 

　　○封简讨少微许公墓志铭 

　　海虞封太史许公为诸生时京山李本宁先生序其集行于世矣后十有三年而长公太史属不佞昌为埋志读其状多序集时所未尽者敢按次而论之曰公名某字某自号少微居士厥先有贵一公者始居海虞贵一生子安安生怡晚怡晚生王?勿王?勿生■〈日上永下〉■〈日上永下〉生镏镏生神武卫参军汾是为秀峯公之考也秀峯公家擅素封豪奢自亢族有讼其田庐为未析之产者既判不直业有牍藏邑中乃赂书史且灭其籍无已又尽毁通邑之籍而以为公罪拷掠备至公不诬服搜其家家人怖散并失公所在无何而直指下檄郡佐核其实事得解乃公密倩邻导夜走百四十里效秦庭哭为直指哀怜也当是时公年未舞象邑人称为智童孝童云弱冠补博士弟子即卑卑帖括博雅好古冀为当世巨儒其学各有师承经史学得之赵文毅公陈庄端公经济学得之曾鲁川公而赵公子玄度陈公子抱冲皆藏书万卷公与周旋久扬扢甚习渔猎古今贯穿时务凡山经地志与河渠水利农田兵制无不精讨前后邑宰如江夏叚侯试士发策皆时事之要士莫置对公风檐条议烛跋请续凿凿中窽段公击节叹赏目为卧龙邑数困于无年征输不属叚公患之公请履亩相视捐其积逋裁其羡税而复葺其塍围以时捍患叚侯以扁舟借公朿度邑中利弊犁然缕举见诸行事言不及私也蓝阳耿侯喜谈名理尤善韬钤公与上下其论声气莫逆尝密迎公询武候公阵法亟称得未曾有郡伯朱公祷雨有应试士以甘雨赋公援笔立奏赋一千三百言似出夙构郡伯大奇之每多士于郡县有所开陈必推公前为致辞无弗敛袵长袖善舞多财善贾为是耶赵文役公里居有元咺之讼乃青裕子始奴事之后叛之者诸子衿少年连数聚党以不辱黉序为辞莫为赵公明者公独昌言于众曰左袒非类不为黉序辱乎与二三正人白于台察宵行露宿罔有宁处赵公即世玄度孤危益莫为助力公声罪讨逆义无旋顾奴子以重贿求解公叱之自是左袒者手足俱露咋舌匿迹及于正法公力也公虽公正发愤乎然不随人作侠郡伯周公庭朴士士群起而蹋试院掷果中郡白肩背公伏首挥翰如故或激之曰公乃素刚何怯也公曰男子故当有怯时即亟携伯仲深入西山已而诸台果大索群噪者而公以先远莫之害及当事移怒于卢广文将切责之公乃投袂起白学使者曰难非邑始祸则邑受李代桃殭固已冤矣又波其师不亦枉乎必尔则诸生请俱黜学使者义之并广文置不问其忍事先几又如此公屡踬名场豪气不挫迨长公成进士官庶常迎公养宦邸公驾而历齐鲁燕赵之墟吊古怀贤翰墨间作过常山祠北岳处谓一统之世不当仍石晋之旧移祠于浑源古也草疏且上不果长公邸中门清如水公衡气消尽虔修白业焚香趺坐以持佛毌咒放鱼鸟为常每有胜日游行郊关览宫阙之壮丽朝会之填骈兴尽而返叹曰京华之梦止此矣而世何入之深也时赵玄度以秋宫郎入都公与握手道故不胜感慨未几玄度客死姻家为难旅榇几不得还公挥泪经纪丧事复竭蹷御侮归其骨师友深情生死交谊不愧古人矣先是癸亥冬　皇子生大庆覃恩公与元配其孺人例及封典待时乃给长公以甲子春授馆职公得封如子官已而长公衘　命封楚藩已而竣于事方奉公命行营孺人之高敞而公不待矣哀哉公至性孝友多所收恤不治家人产而为友朋谋区画周悉甚于自谋秀峯公田庐既于终世公坎坛赤贫家无储粟而落落轩轩无可怜之色食可兼数人馔而或累日不食不言饥家距城一舍属有所思独往独来蒙犯风雨涉水不避门者熟知状辄为启钥或无所寄宿廵檐而行莫知所之暑月寒窓好集子孙谈古今节义事泣数行下京山先生摸写娓娓入微矣乃余反复公之遗事若有所得岂其以鲁连为师者耶平原之事公所谓排难解纷而不取轻世肆志而长贫者鲁连矣鲁连年十二而拄田巴之口公幼智同史称鲁连好奇伟俶傥之策谈笑却秦纵横百折公雄辩又同若以文论则聊城一书岂思光所敢望公之宗尚吾知其为此不为彼也京山先生谓公合于张思光者有五余拟公于鲁连亦然盖非杨雄之反骚犹束晢之补阙云尔铭曰 
　　虞山芨嶪悬龙门谈公振奇道乃尊豹驹鸿鷇旭始暾飞霜之哭雪戴盆无双江夏何足论词源浩浩渺无垠逸气喷荡幡原坤匣中佩剑秋水痕龙渊烈缺相吐吞以冠苴履清流浑群轻折轴白日昏摧其角距披其根人纲人纪夙所敦立义不解酬人恩有怀石画康世屯谋野历历詹詹言饮不尽樽贻哲昆九苞符采高腾骞紫泥丹诏露华温轺车北指依帝阍摩娑秦篆鲁峄焚高歌浇酒督亢村景先老笔独阑飜上林羽猎夕藻繁珠书贝叶涉其藩木鸡气守游德园胡为归来厌世喧乘赤豹兮骖玄猿灵为箕尾度奎垣怡然委顺归化元龙摅有奇离蠖蟠大招天问耳不类隹城埋玉双玙璠过而拜者碑可扪惇史征实永勿谖 

　　○寺少司马吴来仪公墓铭 

　　往公与少司马吴公同肄学北雍也时大司成田公甲乙多士而余雨人受国士知游日昵因问两尊人何状皆抱风木恨矣每相欷歔泣下曰古人有亲没而三征七辟不就者五两人独何心而事应举哉第朝家令甲得追赠所生为地下光宠故不能自割耳已相继成进士余浮沉宦路三十年司马公扬历中外杖中丞节奏最赠其尊人为中宪大夫四川廵抚都御史母赠恭人复自请告起家纳言与　覃恩会载赠其尊人为通议大夫通政司通政使母方恭人赠淑人而不佞昌亦承乏春卿徼恩貤赠得追随司马以酬昔愿于万一司马犹以罔极之痛余有同心从塞上授简昌使志赠公墓中之石昌义不得辞也按状公讳应道字自明别号来仪居士唐左台御史少微公之后世居休宁之长丰里始祖太乙公领元总管之职国初迁桐城十一传而至公自髫齓有颖异资授之书即上口赠通政仪亭公绝怜爱之尝曰神太用则耗何况稚子虽就外傅多有暇日其执经家塾者十之三耳公既弱冠稍悟学殖易落韶年不再乃奋志力学寒暑靡间娴于帖括色泽高华学使者天台耿公有人伦鉴补博士弟子头角崭然有昂霄之势而以试宣城遘疾归在死法中时司马公生九岁垂绝之日公手摩其顶而谓方淑人曰汝无忧后事有此子在吾为不死矣善事二尊人汝食报无涯也言毕而暝得年二十九耳哀哉追其遗行则太公一尝遘疾吁天请代医祷服劳裾不解带太公六十陈牢醴以奉之集亲宾以娱之季路负米之孝也述其遗文则有长謌云所忧非忧贫所忧其可休处处凌九霄行行戒深沟是茂先励志之诗也假令嗣其年力三不朽事岂顾问哉长材厄于短晷英风郁于促龄此司马所泣尽而继之以血者也虽然尝一脔而知全鼎若司马公之传神写照亦何止颧上三毛而已铭曰 
　　让王之后华冑绵绵以任得民自歙而宣锺祥储祉诞此名贤云生泰岳江出岷川有孝有德既陶既甄笔花灿灿腹笥便便福谦可信佐善则愆饮不尽尊潜乃跃渊龙门亢族麟阁凌烟朱斿猎猎紫诰笺笺是众父父是大年年何造物之尚缺终食报以得全爰述太丘之行以题京兆之阡 

　　○黎平府知府葛川喻公偕配王恭人张恭人合葬墓志铭 

　　穆皇帝登极之初台省奉　诏荐天下孝廉之以行谊著者三十余人于蜀则有若赵公颐吉来公知德而葛川喻公寔为之冠云喻公者今侍御公醒拙之府君也侍御以视漕至江南按次府君之遗事属钱太史立传而以墓中之石属旧史不佞昌铭不佞昌习□御不敢辞公名应台字秉符号葛川居士司寇月梧公之从孙也公生而母王孺人有异梦盖高僧再来之祥及髫齓即夙慧异凡儿每独寐哺喃觅袈裟不辍司寇公奇之曰吾家待尔而大岂吾四十年宦路不欺之报乎甫十余岁丧父赖长兄别驾公应豸者遵遗命抚育倍至公亦奉别驾如严君孝友之声浃于闾里里有兄弟讼产者廷辨不相下有司折之曰何面日见喻氏兄弟哉讼者息争而去甲子登乡书与豸之仲子思恪者同上春官是时司寇寿跻九十犹及见一孙一曾孙成名真盛事矣公事司寇公最久司寇公有震邻之儆公独身侍卫相依为命虽风木衘悲竟承先志焉万历庚辰中周公子义本房副卷首谒选得汉阳令盖楚大夫萧公良有辈雅重公固请主爵云公治汉阳以廉善腾誉两台荐剡无虚岁既就征授廷评寻议改御史公怡然不屑曰择官而仕无为也在大理执法明允称文无害升南虞部榷税杭关人谓膻途公无膏润斋厨萧然若应高僧之梦也繇虞漕出守黎平不数月归志浩然投簪命驾酒社诗盟石氏下里门之步郑公题通德之乡七十考终诸福骈集当代完人如公无几矣公生嘉靖甲午二月十四日卒于万历丙申得年七十有七公配王氏赠孺人继室张氏封孺人顷以季子侍御貤赠公晋中议大夫两孺人并赠恭人公既没而汉阳士民追思循吏请于学使顾公祠之名宦蜀之学使杜公亦采舆论祠公于乡贤盖司寇公与别驾已相继尸祝而公复相从飨于孔庙之侧祖孙兄弟咸列祀典喻氏积善之庆未有艾也合葬于城北石宝山之阳铭曰 
　　惟神不灭惟生有自孔释手携祖孙世济谢氏芝兰孙家荆树令德孝恭夙标其誉处养潜龙出观驯雉不艳要津而安冷署乃佐度支乃司关市我心如秤臣心如水五马专城知足知止桐乡遗爱太丘表里尸而祝之荣哀备矣义方虏贻澄清缵绪公侯之后必复其始不朽者名终酬者志琢石幽墟载笔惇史泠泠素岚垂芬千■〈礻冀〉 

　　○中书舍人许玄佑墓志铭 

　　过甫里不入许玄佑园林犹入辋川不见王裴也玄佑致身清华如司马相如吾丘寿王而恬退好道萧然有物外之致乃其殁也以哭母故遂成死孝士何可以一端测哉玄佑讳自昌其先太岳之胤宋淳熙中有自江右尉吴江者十余传而迁甫里又四传为郡幕怡泉公以孝友好谊闻于乡邦即公父也公配沈孺人举子不禄卜簉得陆太君实生玄佑玄佑少有奇表广上而丰卞少读书即好渔猎传记两汉四唐之业筑仓而藏之饮食其中不屑屑为经生言既游南雍登览江山志意抒发四方名士皆折辈行与交顾数奇屡阨京兆试玄佑慨然河清讵可俟哉而以为吾二人忧遂谒选得文华殿中书浮沉金马日以扬扢风雅为事辇下豪贤之会坐无车公不乐也玄佑居邑邑顾不自得亟请假归侍郡幕公夫媍细詧声气宛然孺子慕也而代郡幕公为德益力岁凶则减半平粜屑粥疗饥所全活甚伙凡里中徭役最剧者率身任之不以烦桑梓先后燔责劵无数未年产益落然族属故人之以缓急告者未尝不捐岁入应之也玄佑既负胜情又以闲居奉亲治圃葺庐水竹宜适杖屦相随养志甚笃而丘壑神情惬隐殊蚤客有以驱车讽者辄笑曰池头鳯何如海上鸥五侯鲭何如千里□哉与玄佑交者吾邑陈征君景陵锺伯敬山阴祁夷度及不佞辈咸乐其旷逸花时柑候命驾相期雀舫布帆间集梅花墅下开帘张乐丝肉迭陈而微窥玄佑意顾曲选舞总借为莱彩娱者迨郡幕公捐馆舍沈孺人继圽窥园之日遂以少也惟昕夕侍陛太君起居称药量水不能刻晷离左右已太君病脾度且不起即有以身殉之之志预为戒敕诸子微及后事家人方讶其不祥及承讳神气绵惙已不可为犹匍匐成丧以劳毁卒卒之前一日里人闻有旌幢导从喧阗于市者为往生之验云玄佑性阔达虽生长素封不问奇赢子母事生平以读异书交异人为快所居与陆天随故址近为剔莽构祠祀之刻其唱和诗他如盛唐名家集行世者多出其校雠皈命西方夙期出世名僧静士密与往还而内行熏洁动循矩度事寡女?穸禇氏终身如一日厚嫁侄女过于所生属纩之前犹以女?穸节被　旌为抟颣箦上至郄医流涕以死奉母如玄佑死生皆无憾矣当玄佑有嫡母丧乞余文为志墓中之藏去此几何而其孤元漙复以陈征君状乞铭玄佑有如欧阳公所叹方从其游遽哭其死以为身世一大悲者然玄佑多子孙皆有隽才平泉树石可保无恙而青缃之学昌显于世者孝子不匮天意固可俟也所著有秋水亭草唾余集樗斋诗草樗斋漫录生卒详状中铭曰 
　　其仕也为亲而不祈一命三釜半纶不易温清其殁也为亲而不难一殉相见黄泉唯诺必应是其以近臣为隐人而以才子为孝子者耶闾史状之国史铭之谁曰不信 

　　○别驾澄源潘公墓志铭 

　　始余读颜氏家训其所以朂有造廸吉康者详哉乎言之也及观鲁公家庙碑奕世载德绳绳继继靡非闻人乃知隹子弟即为贤金祖门第之高有以耳海上甲族自潘恭定公后重贤迭肖其闻人更仆不数而恭定从小有别驾澄源公者又恭定公所素奇为国器者也公有声太学久不得志于名场乃应　诏入赀拜大官丞所署内法酒故多干没公有心计辄厘其弊尚方器物向用瓦缶公捐俸稍以铜铅代之且絜为令所省不赀堂库出入年久耗损数百金廵使将按籍弹事勋卿攒眉无以应公积有曲价赢金充额得免吏议处脂膏不自润而所全甚多其才优干济皆类此久之擢汀州半剌居温州公之丧服阕起补庆阳地属边徼专督军饷公申严约束给散以时将士悦服府有悍卒讦其营长公援律治罪凌土之风为衰止焉甫两月奉檄摄郡篆廉平不苛祷雨有应秦邑士民交颂比入觐事竣公已倦游赋归来矣公归而秦人之思更数载不替祠桐乡而碑砚首也宁俟以一第重哉先是温州公之殁也公独侍汤药仲氏远宦季尚冲龄公封识遗橐即一簪一履不敢私启泉有持均分之说者公力郄之推以予季壬人莫得其衅焉变嚣喧为雍睦有以也邑有践更役诸从兄弟争相讦公直代有其巨终其身不自功大都以俭德厚道斤斤自将室无姬姜奉鲜华侈所至郡吧大夫皆重之若江右刘黄门作令时就公问政信其不欺东郡毕大司农司理时为公发奸多其不较即有武徤吏中先入语始未尝不耽耽而后竟心折也公有仆杨仕从媍翁家来赖公赀行货江淮间骤富以终讼凶杨族乘危攫其藏不尽不止或谓公曰如楚弓楚得何公曰奴不吾负无过乱门足矣公所居直学宫之阳诸生陈言上官当毁其墉以广学宫之路其词不直贿众可已公慨然曰世有□宅为寺者矧学宫乎吾何爱于家衖众亦无以难之也识者评公孝谨如万石君恶闻人过如马文渊未尝臧否人物如庞德公柔和忍辱如张公毅言言不愧矣寿跻八十高朗令终诸子若孙皆以文行才美济县官之急岂非盛世完人哉公曾孙余孙壻也稔知公生平而铭之铭曰 
　　仕不必崇班要之营职隐不必深山要之宁极既柔且谦师聃与易闺门肃雍乡里矜式盖无怀葛天之民而恭定公之遗则 

　　○沈高士公路墓志铭 

　　天启初年礼部奉　诏移文海内求岩穴佚才有所纂述可为　实录用者所司以闻于时附丽而起者甚众两都九卿之署各自修志志成其秉笔者各予官郡倅或中书舍人而江以南大雅之士如沈公路台使者张公式庐表宅欲以光兹选公路傲然不屑曰方有幽忧之疾未能从也比余入朝而大宗伯闽中林公询吾乡胜流其某辈余疏其姓名公路在焉方谋削牍而党事起高木风摇无论繇蘖矣林居以来慰藉相属今年公路五十余赋诗为寿又作草堂图比之鸿乙而公路已弥留不及见嗟乎公路铲采逃虚遂狷介之性似静者其结客振穷挟湖海之气似侠者其愤世放情寄声色之游似达者至夫沉酣竹素雠挍鲁鱼聚可汗牛藏无游蠹断简必续僻事能征又今之博雅君子也然而坎壈盛世奄忽逝波宅相仅托于阳元血胤竟同于伯道不亦可悲哉公路所交善惟娄子柔李长蘅两君子状且传而其子谷似泣请余志墓中之石曰治命也何忍辞公路名弘正自其十二世祖都远守杨州始迁苏居郡城之乌鹊桥已复徙嘉定之青浦为江东之沈六世祖思善以好义表其闾曰旌义子辅娶于瞿夫媍笃孝直指请于朝表其闾曰双孝有四子修职郎槩其季子也槩生燆燆生应元世以耕读亢厥宗而应元之子太学生昌德字叔怀者最着则君之父也君生而岐嶷至性过人年十六文藻飙发华亭故宗伯唐文恪公诵其行卷大奇之曰此我辈人也叔怀公课子严君已弱冠犹欣然受杖无迕视居母丧三年柴毁不御酒浆族党咸啧啧称孝子孝子云为文高朗自喜调与时背三试不售二竖相侵遂绝意制科之业颛以称诗为事所著虫天志小名录枕中草为世所赏誉词客酒人坐上常满即有匄贷未尝以囊涩解尝侨居海上余友陈太仆子有与定忘年交后以论文失欢客有与君为难者余尝讽太仆曰两贤岂相厄哉太仆亦悔然君自此与海上声迹都绝矣归于邑城有水石竹林之胜尊彛书画之赏客赠以东坡雪堂玉印因颜其堂曰春雪赋诗亦命之雪堂集志所存也君尝自谓富于黔娄健于叔宝寿于长吉虽复五男不有听之冥数子姊之子曰谷似更有遗命以叔父昌国之长孙并继宗祧书籍田庐分授有绪盖困于市义死之日家无余赀云谷似秀而文足继君之素业将以此月二十一日奉公之柩葬于江湾之先茔元配孺人李氏先一年卒别有志铭曰 
　　昔白香山之池上诗云有水一池有竹千竿有书有酒有歌有弦者贫士不能致之夸士不能安之力能致之心能安之者公路也膏以明煎身隐则天全火以薪传称诗为大年岂羡千百岁之顽仙不为五十岁之乐天乎吾尝铭王公大人之阡要以亟称无愧者惟若士为然 

　　○程栁汀隐君墓志铭 

　　太史公曰阴阳家言使人拘忌而多畏自宋时赖文俊董德璋以青乌之术着于歙而歙之慈亲孝子惕于祸福之说行营高敞数十年不能成一兆域者而素封之家为尤甚信乎以金注者惛也程隐君栁汀八十时其子继志走币四方求酌者之什再易岁而以世父参知公之状乞余墓中之石且以葬期告是所谋在地下不在地上者其孝可念也程之在歙者皆着姓而况川之程则自唐中丞澐始宋时则少师珌有洺水集行于世数传而为文和文和之子九峯乡里称善士有丈夫子七人长为隐君名灼字见甫自号栁汀习见家世修计然策牙筹之与亲驵侩之与使非其好也乃从掌故家游翻经阅史几于迁业九峯韪之柰家督非君不可而君自度不能竟学乃修息吴越间鲜有遗策自谓用其所短反以见长盖出纳在手高下在心者垂四十年而子母钱与六弟其之一羸一缩截然分授归于至平虽童奴厮养无有腹诽唇稽者友于睹矣祝黄门石林作令时行乡约法察举君以为约正里中有疑事每以相质君不任受德不受任怨而至于缓急之际密有干旋或捐橐解纷终无知者故有长者之誉其理家也衣不重帛食不兼珍禽虫之属不忍恣刀俎以供口腹俭德如此而作宗祠建书院不惜巨费以成壮观至书院名九峯令昭示子孙知向之辍学非九峯志也君之八十也余友陈眉公征君为譔仁寿堂记君读之曰仁则吾何敢知里巷小善逋者蠲疾者药亡者椟力犹可勉我子孙无以老耄而失我时以告我可也呜呼假令司命者多假之以年君之为德于乡者宁不与遐龄并畅耶生卒婚媾之详具状中不复赘铭曰 
　　染与净何常淤泥有莲花雅与俗何常货殖有儒家政以孝友成人见其老而弥劭富为仁义附犹惜其生之有涯 

　　○王隐君墓志铭 

　　古之学者耕且养三年通一经近世士人一事占俾何能复问家人产且耻言耕况贾乎有隹子弟能服贾为父兄劝学此孙武三驷之法所谓一不胜而再胜者也武林王见石先生有三子皆负隽才先生既屡踬棘闱以食贫故不能一意竟学于时仲隐君长跪请愿为家督持门户修什一之息以供朝夕年踰舞象即以贾起家见石先生始得将长公季公跳身就四方都养之维扬之海上之大涤山中下帷攻若不反顾先生举明经季公亦对大廷登甲第盖至季公迎二尊人禄养京邸而隐君如弛于负担世称乐有贤父兄宁知子弟之能成其父兄若此可谓丰年谷矣隐君名国柱字君奉别号润庵系出晋始兴文献国初繇暨阳徙钱塘世着隐德七传而为云石公博雅慨慷振人之急千里诵义是先见石先生隐君则其仲子也生而有至性得膝下欢初割产仅用十亩会见石公有女弟无以为嫁忧形于色隐君辄鬻所受田治妆宗党服其孝义友爱伯季二女弟终其身无闲言同舍生殁于他州访其遗孤时加周恤戚属有乘俭岁而操劵以窘隐君者亟偿之比家既饶与相窘者数见曾不举前事以重其愧即季公显贵里闬皆属耳目于隐君无若夫已氏之子改玉改步何隐君顾夷然故吾捡押若寒畯无骄气也他所焚劵掩胔设粥施饵长者之事不胜书而武林述其为内弟沈无回孝廉经纪其家政令一意竟学称天下士乃在无回七岁时心许之类有鉴裁者士大夫或难之矣见石公寿跻大耋祝觞无几何捐馆舍隐君痛欲绝凡三日而不起犹令人掖而就□次死孝哉死孝哉隐君虽韦布而修处士之行其绪言余教以朂文学克家等孝友家声方来未艾可传已生卒婚媾状中铭曰 
　　有以乐其亲不必其乐也有以荣其亲不必其躬也贫有所不辱满有所不足此之谓荒年谷而丰年玉郁郁佳城千秋吉卜 

　　○墨林项公墓志铭 

　　陶隐君论书曰不为无益之事何以悦有涯之生世无达者鲜知其解其檇李项子京乎公蒙世业富贵利达非其好也尽以收金石遗文图绘名迹凡断帧只行悉输公门虽米芾之书畵船李公麟之洗玉池不啻也而世遂以元章伯时目公之为人此何足以知公元章论书以端明为畵字蔡卞为得笔伯时故游苏门苏助之羽翅党事起寻负之一死一生之际岂有达人之观哉子京夷然大雅自远权势所与游皆风韵名流翰墨时望如文寿承休承陈淳父彭孔嘉丰道生辈或把臂过从或遗书问讯淡水之谊久而弥笃此外则宁狎飞鳬弗亲轩葢郡守某以年旧请见虽复倒屣殊乖凿坏为数日不怡其介特如此先是吴中好古之家浸寻疲于势要搜括公以翰墨徜徉竟厥世不为他嗜以故廉者不求贪者不顾人以是服远识繇斯以观公之贤于元章伯时不已多乎公名元汴字子京项之先汴人也以扈宋居秀胥山里为甲族自襄毅公以来七叶贵盛有以孝廉令长葛者曰纲纲生赠吏部郎铨铨有丈夫子三人长生林丞元淇次东粤少参笃寿公其季也少而颖敏十岁属文不难究其家学已念赠公既背养而太宜人苦节即仲致身王涂不遑将母吾宁以青毡故重远子舍乎于是绝意帖括颛奉太宜人色养亲自浣涤终身孺慕少参公忠孝大节公有助焉公居恒以俭为训被服如寒畯如野老婚嫁燕会诸所经费皆有常度至于赡族赈穷缓急非罪咸出人望外曰吾自为节缩正有所用之也戊子岁大祲饥民自分沟壑不恤扞网公为捐廪作糜所全活以巨万郡县议且上闻牢让不应终不以为德市闾巷声有司益重之公□蚤谢呫哔谓祖父遗经堂构斯在不欲令子弟亦如达生之趣有六子各受一经严为程课犹子孝廉梦原六龄失母鞠诲备至孝廉蔚为名儒而诸子彬彬皆不愧王谢家风云云畵山水学元季黄公望倪瓒尤醉心于倪得其胜趣每作缣素自为韵语题之书法亦出入智永赵吴兴绝无俗笔人争传购初称墨林居士皇甫子循作墨林赋以贻之晚年意在禅悦与野衲游因感异梦更颜其斋为幻浮且手题椑槥比于司空耒圣之志生圹者洵称达人矣忆予为诸生时游檇李公之长君德纯寔为夙学以是日习于公公每称举先辈风流及书法绘品上下千载较若列眉余永日忘疲即公亦引为同味谓相见晚也公与配钱孺人殁数十年而次君德成图公不朽属余以金石之事余受交公父子间不可不谓知公者何敢以不文辞他若生卒姻娅之详子姓曾玄之属其京山先生行状中不复载铭曰 
　　易着谦吉老称俭宝孰藉高明而甘枯槁孰秉素心而事幽讨今游古初神传象表越山啸傲长水潦倒清虗之乡达人所保有啬其躬施及国莩有杆其容艺穷文巧死何如生大梦独晚向平犹惑彭祖为夭史铭诸幽聊识其小舟壑之藏韲臼可考 

　　○徐豫庵隐君暨配王孺人合葬墓志铭 

　　澄江以徐氏为望族自其始祖本中以布衣奉高皇帝命使蜀辞官归里朝士高之赋诗送别为国初盛事本中归而出粟赈恤为德于乡及至殁也当世名公若魏文靖王文端胡忠安业文庄辈皆哀挽铭诔语无虚美大书深刻传布海内大江之南以碑板不朽先德者繇徐氏风之也数传而有豫庵隐君及仲子弘祖复能修本中之业以高隐好义称弘祖之母王孺人八十余违养将归隐君之藏匍匐五百里请余铭不忍辞按状豫庵公名有勉字思安赠光禄丞柴石公之第三子十九罹父丧伯季六人以射覆法析产公一再得正室乃让于伯兄而自处东偏之旷土是时家已中落与王孺人拮据修息竟复旧观园亭水木之乐甚适也或劝之以赀为郎辄不应盖公性喜萧散而益厌冠盖征逐之交即秦中丞杨冏卿侯司谏皆周亲相善时访公公固匿避以疾辞亦无所报谢其雅致如此中年伤足不良于行晚而为盗所苦疾作卒不起仅得年六十公有三子伯仲皆王孺人出常与仲子弘祖居仲子好远游所至必探幽穷胜倾其独行嵚崎之士然每结束行装则有恋恋趦趄之色孺人察其意慰之曰吾幸徤善饭足恃耳男子生而射四方远游得异书见异人正复不恶无以我为念故仲子足迹几所谓州有九游其八者孺人成之也隐君不事纤啬其蹷而复振所拮据修息者靡非谋室之获已多泛宅之游孺人望衡筑室令无垂堂虞季子弘禔生孺人字之不啻出入腹隐君卒先一月谓孺人季吾孽也若授产勿得视两儿孺人不以为治命举田庐鼎分之甲子岁祲米斗百钱孺人命仲子出粟以活饿夫岁数十石仲子今孺人所居湫隘将改作鸠材矣孺人闻墓碑在风雨中撤使甃而垣焉又办祭田数十亩倡族人享祀尝有所感愤同冡孙质之青阳张氏入门见其家无长物有素风则喜恭人躬纺绩则又喜既而计部君自拭藤床恭人自进茗馔益大喜竟忘所白事归归而疽发于背俄顷竟尺医云是疽非愤极不成非喜极不散今发矣当无恙后果然其虚怀服善识大体学士大夫所难也孺人有两孙以学成列黉序孺人尝同仲子之子卯孙朂之曰民生于勤勤则不匮今里媪之织者无数而吾家独以精好闻学犹是矣张山人复有晨机秋圃图名公题咏殆徧马先是弘祖游华山至青柯坪忽心动归而孺人示疾自此依□下绝迹不出户孺人八十为征作者诗若文以佐祝觞迨乙丑目春及秋侍汤药几废寝食以身殉孺人劳苦之曰无为死孝吾从而父已晚矣弥留之际神识超然令妻寿母不已兼之哉嗟夫隐君不喜冠带交而孺人成其志仲子为振奇之士多林下风此如莱媍鸿妻雅称偕隐可以传矣生卒姻娅之详具状中铭曰 
　　布衣之豪动九阍家声不冺余仍孙市交客满随朝昏乘车戴笠气可吞夫耕媍织素业敦不为皋门为鹿门幽人坦坦真足存龙蛇既厄孤鳯鶱善作善成贻谷繁宝慈宝俭合道言风雨如晦云雷屯半荣半瘁同一根中分后合干将村管彤郁郁照墓门 

　　○处士宇溪陆公暨配张孺人合葬墓志铭 

　　余既为亡友参知云台张公铭玄宫之石矣公有遗文状其仲姊及宇溪公公子超越皆游黉较负儁声问业于余即云台志中从读书吉州二藐孤也翁媪葬卒既久虚墓石若有待余不敢失亡友之谊乃无辞操笔按状公姓陆讳琼字思佩别号宇溪世为钱塘北郭里人讳基者生敬敬生华华生政政生水村公仑代着隐操水村公有三子公其仲也公生有至性八岁丧母屠哀踊如成人时岛夷寇起水村公纳妇稚于郭独身跳伏视庐舍公登陴凝睇侦知寇退乃始敢进食既习章句颖敏绝人以水村公不乐儒去而习计倪家言甫当户事水村公偕继母贾得其欢心丧父如丧母丧继母如丧父时哀踊也抚弟妹备极恩厚蚤敦伯淮之爱长而析箸非其意已公虽心计服贾而士行丙夜篝灯纵横百氏博洽如经师出与里中儿论难皆屈服去里儿以是目摄公会有杀人当道者所弃尸乃公家匠也县令驺呼适过之无赖子遂以诬公兄弟公慨慷申雪不数日而事竟白诸兄弟人人才公倚左右云江陵相当国量田议起公应县教董其事下令以旬日报竣公侧身塍陌目送手画不爽铢寸悍长吏不能难反优奖之公自是始得脱践更与张孺人专为家也未明起视臧获率作视其劳者衣食视其下者先业益拓又不规规什一常贷贾人金数焚责劵一语许诺即赤手丐千缗与之无恡色有于某骤殁公抚其幼子迄于成立方某者欲寘宅力未给也而有远行托公市之公如约有讽公此美宅何不自取公笑弗应俟方归即推予焉邻沈叟素德公欲以田园贱售公竣谢之沈圽而恤其婺有加也王生构于雠几陷重辟公捐赀出生犴狴不责报邑令阴遣掾访按里中豪某某拟闻之台使者掾夙重公德望从容延问公为极辨脱三人于死卒不令其人知也其敦概重侠类如此公为儒不卒独好与儒者游张孺人能识公意咄嗟治具闺中若无音响以是公负贤豪间声益远孺人生名族娴内则诸训家世豪举而翁性俭朴甫迎车牵即敕新妇不得张乐入门乃易椎布操作而前尊章大喜事继姑贾庄甚处妯娌如姊妹和气照暎佐公襄大事动合程范析产非公意尤非孺人意也当公主量田事乡胥县吏以千指集其家昼夜旁干孺人为椎牛致酒劳问勤苦人人满意去岁时伏腊辄手织缥锦躬炮甘炙以贻太安人抚爱诸弟时偕公为经纪门户故参知伯仲得端意本业浸达贵显焉公既怜爱幼弟寰溪君欲令治儒孺人曰是孱而少神何可令独困虀盐哉佐公调护卒愈痼疾他若迎外媪抚孤甥公倡义孺人无不应者捡综管钥严而有体督二子就傅伊吾声不丙夜不休孺人殁而公忽忽不乐稍纵意诗酒间时戚然有良友之叹奄忽数年竟亦下世余读参知状而悲之然公夫妇可谓能行其志也内行整洁慈风穆如使公生前代必首应孝弟有道诸科列妇德于少君孟光间又何媿乎手投佳种旋获秬芑双鸾对翔两瑴齐荐儒効彰灼斯其应矣公尝有兴作巨斧猝从梁堕葛衫中划而肤理无伤无赖子鬻田于公迫负官钱腊毒衣带至公所索衅公饮以酒出好言慰去之他所争攘死公葢有天幸人以为盛德之报云年月姻娅具列状中铭曰 
　　冀之亩恭如友皋之庑肃若俎唯德符如鼓桴以鸣厚同弦奏山辉璧川媚珠睪哉藏泽不渝 

　　○龙安府照磨怡泉许公元配沈孺人墓志铭 

　　甫里之许垺于素封非藉世赀也盖谋室而获焉先是许公之翁媪以家难废箸萧然贫也自沈孺人为冡媍不爱簪珥俾郡幕公用昌大而贾逐什一之息而家乃大饶或曰孺人有心计躬自操作与僮奴同勤苦亦赖有天幸举无遗算斯二者孺人有之而非其所以造许之繇也家之将兴必有内德相夫子以慈孝友恭而得全全昌有保之者矣按状孺人沈氏昆山里人幼其慧性父母怜爱之为择快壻得郡幕公笄而归许能洁修瀡奉尊嫜称孝媍时许翁多宿逋收责者叩关而呼无以应翁有窘色孺人谓郡幕公曰此家督事也色养之谓何于是翁析产郡幕公请独任逋不及季季以此得息肩家亦起而不兄若者每当无年意不能无少□郡幕公周予无算而孺人更以妯娌情阴馈季妇无床第惑盖终季之世靡谇语嗟乎妇言是用友于道缺许氏之友爱也以用妇言更着非家之祥乎孺人生子既壮不禄郡幕年将艾且庄孺人殊无意及副簉藉令孺人牵于帷房之爱不为宗祏计即财虽与众共之非所以长守富也孺人则为求良家子得同里陆翁女餙以进与之相得甚欢已而举中书君孺人为解襟抱怀中属毛离里不啻也时其寒暑调其饮食视其药饵为之虔管钥者若而年自就传而授室而孙子婚对而宾客酒醴干糇无问细大孺人是供即陆孺人无所加其爱孺人年六十七中书君徧走海内名公若文若诗若传若序为母寿人谓中书君孝无与比实母慈所感也孺人成其夫孝又成其子孝可谓贤也已是宜铭铭曰 
　　先民有言孝衰于妻大岳之后潜德有齐而室不溪而情不携而熊是丸以愧彼牝鸡琢石玄室而史为之题 

　　○许伯上配鲍太孺人墓志铭 

　　故太保新安许文穆公以纯德素风刑于门内家法之美为当代士大夫所称方其立朝已悼亡哭子而厥有成之者其长公配鲍太孺人实以冡媍代为家督云嗟乎盛衰之际人所难处也文穆之荣哀太孺人身阅之矣当其鼎贵不以盈及其殄瘁不以轻非以其能持盈故能定倾耶彼须眉男子凭借光宠至使其父兄不可以死者矣何论闺帷妇太孺人于是乎贤矣太孺人生二十七年而许长公没誓以死从绝粒不食文穆使保母谕之曰殉死易抚孤难请从其难者太孺人执志不回自经者再绝粒者又六日文穆呼天而泣再遣保母致语曰亡子之孝媍之所知也老人身半枯矣而忍重悸之乎有亲不能养而遗以身后忧亡子不瞑矣今日之事所谓死重于泰山者也媍其易虑庶存孤以安我太孺人迫于义奄奄床褥间泣谢始进粥糜终三年不绝哭积哀成病数濒于死至三孤成立而自谓可弛于负担也太孺人虽无年抑有不欲尽其年者矣令甲节妇非六十者不得旌其以子贵貤封者亦不得旌太孺人格于令弗被旌也诸宗亲乃私谥之曰贤节而不佞昌文穆门下士且受交于长公者不敢不以文辞而志之曰 
　　太孺人者鲍氏名静华抚州倅献旌长女赠中书舍人许伯上之元配太保文穆公冡媍也太孺人大父赠工部尚书季贤公与文穆交善为婚媾太孺人年十六而归于赠中舍公鲍故大家治装甚盛文穆虽通藉汪夫人犹然荆布也太孺人即去绮纨以俭素事汪夫人时轧轧闻机杼声矣文穆公家无负郭仰奉入以赡宗亲不足又耻为匄贷太孺人曰仕不家于官媍岂家于装哉出装具以为二尊人资斧其知大体如此太孺人事汪夫人甚孝常一日晏起汪夫人曰日可中否太孺人自是鸡鸣盥栉问寝汪夫人即汪夫人夙兴莫能先太孺人也汪夫人有茗具索之不得或谓失之新媍所则戒左右勿复索太孺人闻之但谢过不自剖也后竟得之他所汪夫人服其有量汪夫人疾太孺人衣不解带侍汤药者月余以身为祷家人为之感动焉文穆携家宦邸既丧汪夫人令太孺人与娣姒逓司中馈时臧获非素御皆凛凛奉程束无敢挠其政者每上食文穆必亲涤器调羮不敢假手侍者盖其慎也文穆既解相印归益不问家人事太孺人内奉高堂外支门户井井有条每嘉辰令节必集亲知设牢醴与文穆劝酬以乐其志文穆疾革顾诸孙曰汝曹有贤母我与而父俱可瞑矣其生事死葬畧无遗恨云太孺人教诸子最有法自能言即无敢以骂詈为戏者能行坐即无敢躐次先长者及其就外传每传意塾师勿以姑息从事诸孤每塾中暮归或受荆楚必问所繇或以书法不谨句读不习为秉烛危坐从旁课之以得当然后就寝诸孤有过必令侍儿设毡具杖跪而责之旁引曲谕俾自知罪而后挞之每挞未尝不呼赠公而哭自咎其不能教也诸孤至无以自容痛自惩艾盖仲子已服官太孺人从之宦邸犹数数觇其言动督过如儿时诸孤恂恂如处子不隤其家声微太孺人之教不至此太孺人治家嗃嗃俨若朝典然严不废恩拥一布被二十余年敝犹不改然啬不废施见道旁之佑骨槥之驿传之挽卒糜之宗亲之不能举火者脱簪珥以助之有从叔祖殡太孺人屇期邀娣姒会葬或曰贫老而孤何当此礼太孺人曰吾知礼而已不知其它先是文穆公析诸子田庐太孺人不辞寝丘曰何如先姑机杼时也太孺人持礼意甚谨妯姻娣姒望其神检以庄见惮诸子媍师保奉之不敢失尺寸其抚王夫人遗女如已女皆以端操贞静仪之既出合皆能执贤媍道矣里中妇洪氏者丧其夫时起居太孺人与居阅月辄感而自矢曰媍人再谯真禽行耳终不离太孺人左右京邸僦居相传有妖祟远官贵人无弗移避之者太孺人命弗移终亦不为祟也太孺人素不佞佛当其丧赠中舍时所谓濒于死者家人已治后事矣一旦不药而苏遽呼侍儿问曰适白衣女即自何所来乃倒瓶中甘露饮我耶盖大士默相云太孺人柏舟之节皎于氷霜动物感神不虚矣太孺人就养北征之清凉而病革犹端坐呼子若媍谆谆戒勉俾归而传语遵奉遗训预定化期不移晷刻几于委顺者太孺人没时享年四十有八子三人抑太孺人之贤故自天笃要以文穆公之清邵若绾故太孺人式其俭赠中舍公之孝谨若庆建故太孺人习其恭而诸孤之枕经藉书若谢之玉树王之青箱故太孺人益闲古训袭美彤史其渊源远矣是宜铭铭曰 
　　人之寿年惟识所持同于寿者寿亦得之懿彼贤节岂与寿期为死者孝为死者慈寄生之身捐之若遗不则今之鲍太君与昔之鲍太君何修短相越之如斯吁嗟乎是惟相门之女师 

　　○王母季太恭人墓志铭 

　　吾郡母德之贤垂耀彤史者更仆不数而最着为包母杨太孺人其两子俱禀慈训以忠孝大节为名侍御徽言懿范天下莫不闻至今而有王母季太恭人者与之匹不惟三珠并耀二方竞爽次公陈臬于雄藩季公含香于比部其家门之盛世德之美与包氏同而徽言懿范百年再见是固史家之所当采者况重以孝子之征言也按状太恭人太学孟岩公之女母曰秦孺人其始娠也王父宪副鴈山公梦鳯翔于庭厥明占之宜诞贵女生而婉静不凡女范女纴过目即脱口成诵脱手成剪襞鴈山公休沐授以孝经内则诸篇及史书贤媛事辄持记不忘心益奇之孟岩公之游太学也与毅宇王公同研席交善遂缔朱陈之盟以太恭人归毅宇公之第三子是为赠中宪瑶林公敬姜和鸣之繇果不虗矣毅宇公乌衣世业高自标置交无尘杂独敦礼经师督课诸子靡晨夕辍家驹千里尤目属赠公赠公口不言钱手不握筭自太恭人入室则内政井井米盐出入皆有记注臧获受成鲜所干没赠公得以肆力于学籍籍黉较间谓巍科可芥拾而数奇兴叹名心渐薄太恭人恐损乐生之趣时时慰解之又广其意曰吾视君岂长贫者考作室子肯堂一身也且君已作达吾子安得复尔于是赠公无厚业矣太恭人乃以办兼珍而营夏屋修□宇公义方之训有过无不及焉太恭人嫁时簪珥珠玑尽于修脯若然荆布妆错趾□□□□□无怍色谓佳儿可恃也赠公孝行无与比太恭□□□其志姑夏孺人病吁天请代既已垂绝得少延□宇公困于焚劵豪于传觞太恭人击鲜召客不闻□耻促毅宇公既贫而无忧生之嗟以此至于孝□□□迎养母秦孺人与姑季孺人之归何司理者恩礼备至赠公副造所生爱劳均一三党周亲振穷悯乏惟力是视尤闺德所难也次公癸丑成进士廷对服官季公以己未成进士太恭人各有手书以清白慈俭相朂宪副兄弟既免赠公之丧依恋膝下不作魏阙想太恭人曰儿以此为孝吾少读孝经不曰孝始于事亲终于事君乎宪副兄弟奉命惟谨是以单车就道而不意大期忽至风木衔悲宪副陈臬奔自鹿泉水部衡文奔自象郡各以畏此简书缺然含敛为终天之憾而太恭人以孝子观成　君恩洊被比于包母之遭际有险夷之异焉故含笑入地也余为诸生时与吴广文者会文于赠公之家塾时赠公犹未弁称为同社小友去今四十五载而复与宪副兄弟为同朝为姻戚既诔赠公而又志太恭人虽蒲柳之未雕而虀臼之难称矣是宜铭铭曰 
　　清淮世泽有开必先既叶凤卜克成象贤名为伯鸾之妇而何以藨蔉之逢年名为义方之母而何以缨緌之蝉联舟方泛而藏壑剑欲合而归渊继包母者彤史祚王氏者青毡 

　　○祝母陈孺人墓志铭 

　　余友祝尧观举孝廉三载矣萧然藿食不治家人产也泣谓余曰先慈陈孺人自为女而为媍为母毕世而与贫俱何瘁也忍言逐贫而吾母之贤有暗合女史传多可书者吾母陈氏陈之先世有隐德而乐善公多贤豪之游为最着其家故不贫也再传为东山居士椎不造事困于徭役产日挫既捐馆家益荡散不能守先世之旧庐孺人与寡母形影相吊虽处艰危尝有以慰母意令忘亡者无改度孺人以十五而归我父外祖母张力不能治奁具吾母以荆布错绮罗珠翠中若有以自异者无蓄缩吾父少即习贾始采茶楮禹航山中尝经月一再归继以单舸走吴楚间征谷贵贱尝经岁一再归赖吾母持门户无内顾即折阅助以织纴无室谪祖母邬孺人性严卞御子媍易为谯诃吾母庄事有节无失欢吾祖治家嗃嗃子弟使人各一艺每始旭耕者舂者读者走日中者食指动数十皆仰给中馈母椎髫操作入厨治馂咄嗟立办无废事不肖既就外传奉母训如严君伊吾之声书于塾而暮于寝也有以属句赏余早慧者母却之曰勿以骄儿志即先祖父母含饴相怜母益以游惰戏渝为诫无小慈邬孺人寝疾吾母与伯母陈更番入侍母衣不解带者浃四旬每中夜起抚摩扶掖亲涤中褕久而愈无勌色母以故善病以哭余祖父成瘵不治弥留之际从容布席从床褥间稽首以不肖属伯父母曰陈氏书种在此子矣此子也才惟伯氏之赐子也不才惟伯父之望愿卒子之乃命不肖跽而进杖不肖伏地泣不止正色曰死生命也若不忘吾言吾且不死奚泣为于是以二箧授吾父其一皆含敛丧服具也盖怡然委顺无怛化孝廉之述母大畧如此而孺人生前殁后可悲可愤之变尚难更仆数也中垒蔚宗所载孝媍贤母何让焉嗟乎祝公父子世牟什一孺人独信诗书之可以亢宗庶几哉断机画荻之流且于宠辱死生之际有士大夫所不能自持者孝廉之不丑穷亦犹孺人之遗教乎孝廉又泣而谓曰昔吾外王父乐善公与吴文定交善文定尝为修谱而颜其居曰湾陈世家吾外父死且不朽今何以不朽吾母非一片石哉于是以状授余余读之不胜呜咽盖三辍编而后竟嗟乎祝母之下世以三十四先慈以三十六其贫瘁同短折又同生无五鼎之食而死有半通之纶亦何解于中天之恨哉惟是孝子之请不忍虚也乃叙其槩而铭之曰 
　　若或啬之富寿而康其身则殃若或?之端淑而臧其家则祥身之殃殁则已是谓女中有颜子家之祥子之以孟母之名照彤史 

　　○参军静吾贺公墓志铭 

　　朱方之有贺氏也阳夏之有谢也汝南之有袁也贺之有承德公也袁之有邵公谢之有弘微也公名学文字知本别号静吾仕为河南都闯幕官非其好也而自以孝友独行显公祖曰封主事默斋公镐父曰江西按察使澹庵公邦泰澹庵公筮仕为甫田令邑猝中倭婴城誓守而归其家人公嫡母邓安人卒于途公时方九龄哭踊如礼已代澹庵公居子舍事封公封安人备极志养当公游南雍封公诫之勿作少年游公题其训壁间以巨石支僧寮不一窥桃叶归而受家秉益食淡茹苦尽煎世家子习气以是当封公意而澹庵公亦藉公无内顾忧己而封安人封公相继卒公哀毁几绝如夺怙恃为敕断酒肉者三年其居生母欧孺人丧及奉澹庵公讳皆然澹庵公宦游在千里外公间关定省往来策一瘦卫津人候吏初不复觉已家居十年公无晷刻不立侍澹庵公性卞急小有所忤公且受挞盘旋寝门间俟怒小释即复入欣然已应奔走矣澹庵公日喜诵金刚般若经圽后二十年公持诵如一日且诏诸子曰吾非为尔祖乞冥福也庶几开卷见羮墙耳其纯孝如此公诸兄弟豪举任达每欢饮争博得公片言辄解公亦傥易绝无城府及周旋尊亲矩趋尺步不敢纤毫越礼贺族之大甲于江南而家乘未修公慨然任辑之水木渊源遂如镜焉性好施予尤敦于故旧故旧子弟多倚公为外府至屡渎不厌戊子己丑岁大饥公倡诸兄弟大赈里党所全活不可胜计他若贫而不克婚者负而不克偿者名山梵宇之宜复者黉宫胜地之宜饬者不繇劝讽触目动怀未尝市以为德亦未尝徼以为福也公虽以祖父意责令当户拮据家难备尝辛劬而实不乐屑屑问生产岁入所赢半为纲纪者所没或并其橐负去公知之弗问也为趣且召客客至投辖轰饮或遍呼子姓赏以巨卮虽贵显满座鼾声如雷语多冲口怒不淹时人亦无怨之者公晚年邃于道术尝闭户演习满百日始开关紫光奕然在其大宅雅好奇游以过鲁游岱岳以奉使适晋游恒山以宦辙中州游嵩少如礼九华登泰和谒武夷溯梅岑振策褁粮陡危踰险皆少壮人所趦趄回驭者公独从衰暮鼓勇髣髴灵仙庶几不遇尝梦入福地邂逅数老人题诗满幅觉而诵之飘飘有凌云意疾革时挥手碧落犹以未践衡华为生平缺事可以知公旷怀矣公生以嘉靖壬子殁以天启乙丑得寿七十有四元配华安人有贤操助公起家者也子三人长太学生懋元次南京光禄寺典簿懋光即以　覃恩进公阶者次太学生懋亮侧阎出女四人孙四人孙女三人嫁娶皆名族详懋元行实中元等既葬公荆城塂祖茔之次而以墓中石见属余观公生长巨阀人地高华展骐骥之足日入犹轻千里也乃知足英年躭玄壮岁仪结心一专气致柔如公可谓善学道者若其孝友之泽扬之愈芬为公子姓者麟祥凤举背逡逡万石家风公所贻又不趐远矣是宜铭 
　　铭曰籍登散吏儒证列仙身超物外意象帝先姜肱阳城友爱比肩皇人窓下白传池边鹑居爵跃审鲵渊大还既熟捐小年吾铭其官永不骞 

　　○大学裁吾汪公墓志铭 

　　太函先生之志衮山汪长公也葢为其宗信史云长公有二子独以儒业课仲仲力儒弗効而有子用威以文行显公卿间又习于史氏乃手为状述先德其斐舋来征铭按状公讳体义字子宜裁吾其别号也公生负渊敏既奉父命受博士言遂用研精擅其家挟策游南雍试辄倾其曹偶大司成凤阿姜公少司成都峯周公秉教铎咸以国士目公新安士籍成均者众皆盛裘马走狭邪红舫朱楼宝筝瑶瑟杂沓征逐公禀绳执矩手一编蒿舍中披帷冷然与二三名士拄颊孙楚楼呼及钟山爽气而已大司徒让溪游公于公为通门执辈器公文折行交驩每倾谈日昃率经世硕言不及寒暄剌娓一语司徒特悬榻相待命其子把臂定交所以期许甚至公顾厄数奇试辄被抑他人喑呜悲愤击唾壶尽缺公独委蛇顺命不以得失撄怀每当秋风乍起停望白云忾焉兴叹遂留身子舍绝意应举稍用计然策课奇息嬴家用大起而不詹詹什一所推施动损重赀急谊敦诺若水□壑初无市德之言与其色也郡邑有大事出公经画缔创甚多如书院之构堤堰之筑及登封紫阳桥工役皆身任成勚不但捐赀倡之已也公质业在吾郡会岁大祲首奉中丞台檄率众乐赈多所全济中丞移楔旌其门公谢勿受也尝游武林有钱氏者以事德公甚请以女为簉公坚辞曰余齿且暮矣而媵名家女弗□竟却之凡公隐德事匿不告人者甚伙而孝友特着九岁丧母孙硕人即哀毁柴立事继母叶孺人及诸尊行咸极悦豫以是得父长公心最欢遇大事往往就公谋曰儿智虑周详老人不及也长公晚游公卿间喜近声伎闻公至间敕断之曰是儿端严所以娱我者不在是公则为先意承指日召诸故人烹鲜压醪博堂上一笑已连遭大故居庐墨削傫然如孺子时公失母早无遗像以意语绘工精思得之落楮如生人谓孝感所致其丧母叶也年已六十又方鼓盆然一切医祷含敛举无遗憾孝思蒸蒸不匮云公称诗书而伯氏当户益敦在原之爱抚妹姊无异视待宗党无少长皆以礼廓祠妥灵逐盗安里兖山之族朝弦歌而暮干橹皆公力也公尝言人生福泽有限当留不尽以贻子孙故居恒宝俭举慈澣衣蔬食而感谊奋发动又破赀不悕躭嗜坟典所积前代异书及国朝典故百家秘本不下数千卷虔楼藏之丹铅皆满拓新别塾延礼名硕切磨其子而身自轻舟往来峯泖中自比于烟波客有以一命劝驾者公曰善身非吾有尚可笼绁哉里中儿挟半通纶作车上儛者何限乃公方笑之肯袭此态邪吾以衿带始宁以袯□终儒则儒耳折腰屈首非先人所以命也遂终身不谒选曹用威业嗣起复为环璧闻人公之志赖以不没矣公方额清颐平肩疏髯望之轩举又素强无疾至是以哭其长子用光遘疸踰岁不起丁巳三月十四日也距生嘉靖己酉二月十七日子时享年六十有九元配黄孺人有贤操佐公起家先十年卒子男二人长用光邑庠生娶孙氏继程氏俱先卒次即太学用威娶孙氏女二人皆黄出公六十后复举男三人曰用周庶周出曰用章用良庶陶出孙男女皆十人嫁娶皆名族用威将以年月日葬公山之阳而余为志其幽余反复公平生不以贾自殖不以吏自卑庶几所称儒者充德之符味道之腴太函氏世美之述其何媿焉是宜铭铭曰 
　　汪本越国为世望隐华弗曜代含芳绵绵儒泽流则长如冕有緌玉有璋黄流在中苾则彰十袭不使罗厢堂结衿整佩守青箱褐衣溢出万丈芒卑哉五斗腰领强鸱鹓安敢吓凤凰年臻七袠寿且臧修名入夜犹初旸骥子在厩芝在房森森槚植自高冈公乎儒哉永所藏吾铭不愧谼中郎 

　　○刘母吴孺人墓志铭 

　　壬戌之秋余以使事至旧京时齐鲁方用兵取道河洛过睢阳读文学刘子瓒制义洒然异之刘子愿交东南名士因以高子应联席结社相得甚欢无何刘子丧其嫡母吴孺人走使云间征余为埋志读其所按次行畧盖一字一泪也嗟乎媍人之德不着于阃外而鸤鸠小星流徽千古非孝子能言作者何以采焉余感刘子之孝情不容辞刘母吴孺人者故教授刘公之室教授则参知刘公之子赠公之孙也吴在柘城华冑绵绵世为甲族国朝有名郁着始以诗书起家为山东学宪再传而为景以隐德为乡里所推自景四传而为西溪公以饶财好施为远近所归向孺人则西溪之第三女也母张方姙时西溪公梦宅中层楼上摩霄汉指张孺人腹喜曰是必产佳儿已而举女西溪公又喜曰是必适名家子因构层楼奉母而抱孺人与俱以当梦征孺人生而颖慧幼而柔淑西溪公心奇之数有议聘者不许也是时刘太公亦为教授君择婚对会西溪公游于睢阳交相善以为德门世亲无若吴者遂委禽焉又六年嫔于刘庚辰参知成进士令浚丧妻有年滑恭人为继有嗃嗃声赠公虑勃溪止孺人无赴浚孺人谢曰所不能事严姑者孝媍之谓何怡色下气调羮问寝鲜有惰容生二女孺人方因小姑以修严姑之欢乃侍儿有谗构其间者孺人但受过不置辩久而滑恭人与二女皆贤之无间然矣教授公游道广宾朋益进每文士征逐间征歌姬侑觞孺人以巾帕为劳教授喜出意外其知大体如此教授公既补慱士弟子员稍俟计然之策孺人脱簪珥无少靳教授公以所得复为治奁具孺人固止之终其身食不兼味衣不绮縠惟俭是宝耳顾念赠公春秋高尚未见曾孙谋所以广继嗣者进侧室谢氏孺人自静居一室诵经虔祷谢免身得雄若有阴佑即文学瓒云参知扬历宦辙以家督倚教授公公方向学有难色孺人从容请曰行者报国居者勤家逓展臣子心君何辞焉教授公之收族振穷克成参知之志者孺人助也参知既殁里中豪猾群起齮龁文学无宁日孺人且愤且悲与文学相依为命朝出而洒泪以送之暮归而含泪以讯之几欲奋身告变其恤孤爱子天下无有赖贻谋无衅事竟得直文学方攻若下帷数冠其曹偶冀申一日之养而孺人长逝矣哀哉又言孺人童时西溪□不戒于火孺人见臣人提之烈焰中在浚官衘尝有狐化美媍从壁孔出踞床燃灯照孺人面孺人危坐不为动其恠寻灭晚年颇奉西方之教然不为福田因果所愚也孺人尝自以媍道内夫家外父母家既施及刘宗而以其余力赈吴之急若免役若折劵克昌西溪公之后云脽之称闺门雍睦者首孺人有以也嗟乎妬记所书贤媍不免房帷之爱需弗能割至斩其夫之宗祊而为若敖氏之鬼者何限若孺人屡进宜男克观旨构者岂不诚女丈夫哉孺人生嘉靖乙丑十一月卒天启甲子五月寿六十有一姻娅之详具状中不具载铭曰 
　　暌次家人长舌为病以默止嚣坤道其顺绰彼圣善动叶女师何以劝学赠佩之思何以繁模拟心螽斯属毛离里恩斯勤斯克崇俭德不主小慈在满若冲在险若夷陵谷自变安贞匪夷泉台剑合连理树滋徽音不冺惇史有辞 

　　门人徐士竑 
　　许　经阅 
　　容台文集卷之八终 

　　●容台文集卷之九 

　　华亭董其昌着　冢孙庭辑 

　　墓表 
　　神道碑 
　　诔 
　　行状 
　　祭文 

　　◆墓表 

　　通奉大夫正治尹光禄寺卿周公墓表 
　　侯太公墓表 
　　宪副中涵吴公墓表 
　　廷贡畸艇姚公墓表 
　　大司马冯忠襄公墓表 
　　太学澹庵吴君墓表 
　　少参太玄沈公墓表 

　　○通奉大夫正治尹光禄寺卿周公墓表 

　　公讳延光字孚卿学者称为斗垣先生其先世秀甫公以豫章人为蕲阳剌史子义婚于蕲因家焉数传而为粤西平乐郡司理梅轩公是生赠左方伯三望公三望生赠左方伯虗吾公则公之考也公生岐嶷有异质弱冠为督学钱塘金公所赏识食既廪屡冠多士万历中午举于乡辛丑试南宫成俊士奉家讳归既免两尊人丧甲辰廷对授大理评事会鞠巨奸狱有势珰祈贿免公拒之峻时襄阳郑冢宰为大廷尉以此知公深相结甫筮仕疆直声籍籍起岁丙午奉　玺书典黔试文独雅驯多得名士已擢计部稍迁望郎干济在辇毂惠爱在齐鲁历城大司农赵公以所司章奏倚公非同心相引重不及此出守金华金华故好讼公精心法比剖决如流案无留牍下车之日酒家四布为讼者居停无何渐罢市去而他郡质成者踵集于庭武断有惩沉冤有雪溺女有禁义仓有储间与子衿讲学称诗访苏颖滨之裔流落于婺者裒其遗迹勒之贞珉请置守祠守冢生大非俗吏之所务已浙重会省适杭守缺铨部疏以公移治杭婺人闻之举旛集众请留贤守者无虑万数　当守为收还成命近世所罕见也辛亥入觐台省举天下清廉五人公首之擢本省学宪秉公持明抑绝奔竞搜奇拔异不主故常若挑江黄侍御上虞陈黄门或识玉于在璞或赏音于焦尾竟皆为名臣与公较黔所首举熊中丞杨吏部者相类葢鉴裁有素也公自离郡后复以试士临婺婺之民扶老携幼着处驩迎填街塞陌幸复睹故使君风采想见史书所书黄颖川郭细侯故事为不谬余有金华谣记其事云浙中至今称名学使曰前有苏公后有周公苏公者晋江紫溪先生也丙辰夏擢参闽藩已得　旨浙三台疏请为本省参政公洁已率属絜法厘弊通阵平运道之梗罢吴关额外之征人咸德之语具大学士沈公碑记中己未晋山东观察使东省方困于军兴与墨吏之朘削民其无如矣公至多所弹治多所平反而功最巨者在定戍卒脱巾之乱先是大中丞赵公檄援辽兵三万赴登莱储偫不继众怒水火其势甚恶公仁声素孚晓以忠义应时解散当是时公已移浙右辖徒以让夷急病义不袖手不者为重庆之绩矣属内考天下总臬举卓异者二人公又首焉葢赵公推毂力也外吏去任而以卓异褒者自公始壬戌晋左辖浙之钱谷半以供织造恊马价公一切捐除浮羡且立平平凖之法每朱提之入命冶人镕小为巨数马可知不得以细碎上下其手解役便之温台等郡逋赋公酌通省之逋裒多益寡公私咸赖长兴石令为盗所刄有驾言令之族人者公曰此属利在逭地方之责耳卒戮罪人以报贤令事闻于朝奉　旨庙食公于左辖中资望独重方议伏钺顾有尼者仅得平进为光禄卿鸣呼罪珰雠楚刄发于硎公幸以完璧归而大期忽至天不可问矣哀矣公事亲有至性南宫入棘怦怦心动欲委卷而出曾太史长石共闱舍强之终事已家邮至而尊公捐馆即公心动之日也自廷评至左伯凡　恩纶貤赠者四风木之悲终身不解至如建家祠拓义田赡宗□之困恤布素之交股念维乘晰其利弊有问政者不作寒蝉文学后进或助其羽翅或出之陷穽不任受德也公颀躯玉立神情高朗本斤斤礼法中人顾负侠士之槩意气轩轩肝胆洞豁于孝标所论谈交势交利交乍暄乍冷乍盈乍虗者痛心疾首远之若凂也武陵杨公诔之有云汪汪千顷似黄叔度高志正义似孔文举善善同清恶恶同浊如范孟博忧人之忧乐人之乐似杜季良排难解纷似鲁仲连可以托妻寄子似程婴杵臼诚心直道似司马君实爱人喜施似范希文言言实录矣不佞昌无似不知何以有当于公公尝以赞毁余者以为其人之善否又因以为其交之亲疏冯敬通云天下有一人知已虽死不恨公则是已而恨无能酬公之知也因仲子奔跣征言而表之曰明通奉大夫正治君光禄卿周公之墓 

　　○侯太公墓表 

　　夫种德百年卜昌五世当其储祉既久含章欲光则必有伟人绾结其间以缵前休而开后叶要之以孝弟为本今中州侯太公其人哉太公之先祥付人也其自祥符而徙家啇丘者为始祖成成生英英生滑滑生显显生和和生赠通奉大夫进娶王夫人是生太公太公生而颖异七八岁时尝从长老行田归通奉公问状长老无以应公从旁占对历历明了众共异之既弱冠日记千言腹笥甚富数困于有司弗售也通奉公倦勤倚公为家督入课农作出应践更供子职惟谨而是时公之长君光禄公王立神清公之犹子太常公幼孤育于公头角崭崭非凡器公自念既已不得竟学成吾志者不在子辈耶乃一意教督入师乎有馆经师平有修入其庭闻伊吾之声琅琅四壁于是光禄公以己丑成进士奉常公以戊戌成进士而奉常之子侍御及太史公以丙辰成进士三纪之间簪貂相望文章气节皆极天下之选中州稝鸣珂里者必首侯氏知公之拮据家政者非独供子职而已也公长身丰凖望之知为福人其孝友亦天性也一游燕邸忽趣装归重研七日抵子舍凡三日及于含敛古有啮指心动者因公而信焉居母王夫人丧哀毁踰礼继母丧亦如之太常公以御史奉　恩纶告墓公泣于庙葢自伤立孤之难又以痛逝者不及见也父子叔侄同饮爨二十年曾无畛域奉常公令宁津公一往省之不令驿传知既按甘肃有罪弁持暮夜金求脱叱却之亦卒不言其主名异时封公以无官谤故少义声公名捡自饰绝去干请郡邑大夫有终任不识公者即学宫以尊傧请勉一应辄不复出士论重之每谓家以勤兴名以俭立晨而起夜而息恒有常度至老不渝食不兼珍衣更屡浣有以修息之说进者谢却之至于三族周亲与平生故知振穷悯乏待以举火者不可胜纪岁己亥郡大水癸卯大饥官开仓设赈不足公前后输粟若干院司守令表其门闾桥梁道路之费岁以数千缗其著者曰包家桥水池铺曰大堤西蔡家河更巨施及国邑矣至其坦中大度不修旧却微时而里中无赖子所窘既贵或理前语动色相挑激公若为弗省者其度量如此先茔有吉地以次当属公族人力最之道奉公有愤色公曰幸非异姓又何争乃别有行营而与形家言悬合厚德之报也公年八十余微疾而化邑人巷哭曰太公没矣自今以往纷争就平危难孰捄津梁孰缮饥荒孰赈所谓乡先生没可祭于社者非耶大学士少师何公评公谓修谨似万石君悃愊似陈太丘化俗似王彦方家政出颜柳诸名家之右可为实录矣抑援神契之解孝也曰卿大夫之孝谓之誉誉之为言名也太公懿行当受显名而太常公娓娓传神写照千秋不朽光禄公又以其昌年家子旧史氏当载笔以从诸作者之末辄不自揆而表其大者如此葢以成卿大夫之孝云 

　　○宪副中涵吴公墓表 

　　友人黄大夫长卿以鸠司记视余即余同年中涵吴公为比部时事也公未第时梦媍人为夫讼冤自称陈伏案语剌剌不休咸可记臆及入鷞署每宣言于同官居无何而蓟州陈桥见告矣陈桥者大珰矩兄也悦媍人而杀其夫并杀其杀夫者以灭口媍人击登闻鼓哀吁缇骑械致于州州畏珰称北虏掠去事遂寝部所为伏案也伏案者立案之义也廷诘媍与梦合于是权珰朿手而桥当大辟举朝异之嗟乎孝媍衘冤东海赤地公为烈媍雪雠鬼神向告之矣何阴报之渺悠也余友陈懿卜山人从公于宦邸可五载每归则述公之奉母汪太恭人之孝敬无与比大者莱子小者景让退公之暇歌呼啼笑不异婴孺公守兖遘危疾兖人祷于神神以隐事告谓是尝请以身代母者当弗药则公十岁时以起母恭人于垂死而秘不语妻子者也公没及期而其子承古徒跣走海上胪公忠孝大节以属野史余重公不得辞吴为泰伯之裔自唐宰相少微公居歙有俊公者自城徙乡三传而为廸功即午川公是生赠中宪见川公公之考也公始为诸生即以文行压曹辈戊子举于乡甲辰成进士乙巳选刑部山西司主事戊申晋本部福建司员外己酉晋本部山西司即中庚戌擢兖州守以赈政称最天子赐金褒异之癸丑上计拟卓异是年推山西学宪未奉命两台交章请以宪副守济南丙辰中谗量移盖先后为尽力吏者十年云公之在刑部也多所平反称文无害故事官山西司者一掌篆笺表章奏于是平取之岁约数千缗前司寇奏而献之输锾入内帑而纸役如故乃以富民应纸无正额高下在心一值宦寺离其木始求取坌至家且立倾公恻然伤之草疏请留赎锾即内廷反汗不虞其难也已从大司寇姚公沈公以闻得旨报罢无论三辅之内欢若更生而彰主德苏民困愧言利之臣有三善焉名籍藉起已公守兖时四配子孙食饩于射宫者仅二十人公请如郡例广数四十着为令兖有颜子庙滋阳县因之二百年释奠于颜子公曰此非礼之礼也春秋大一统今阙里在瞻而以颜氏为一邑私吾所不取竟改正之士大夫始而哗既大心服其得体鲁公贫宗惟禄是仰而禄取之他郡多后时尝与守閧公疏其贫者先应之终公之任禀绚束惟谨汶上县双庙集自宋时称盗薮其渠魁张临等紏千人据之百余年吏不敢捕尝支解捕者势张甚公一夕坐堂皇骤集丞倅率民壮千人夜袭之获渠魁二十辈夷其居他置不问群盗相戒不敢近兖境公为郡以察吏为首务滕邑令张悃愊吏也有狡令者倾之几中考功法公察其诬争甚力得免鱼台令某倚监司为声援多苛政又屡为胥史盗印章吁人于御史台御史侦之公公状无所隐以劾去监司虽庇之不能夺也泗水典史李茂春者胆力过人公所使縳汶上巨盗者也监司误治以罪公保持之楚黄张中丞开幕辽阳因公得李尉檄致麾下会卜兔入寇李尉力战手刄三虏张公荐于朝谓可建大将旗鼓则公不茹不吐之槩也滋阳孝廉龚至道为弟任杀人罪盖有幸必焉谳者念入之非实出之非所以为名十年不得决公曰杀人者死有其弟在矣即出之邹县李文光通轻侠绩守长久横里中公至文光不得间必动走匿五百里外忽若有凭归而就法豪右股栗暇则进诸生谈艺劝学士蒸蒸变举于乡者二十七人且三居经首兖前此未有也至于□火火熄捍水水止诅蝗蝗赴海死以今证古乃知风可反潮可射鳄可祛神可感不虚耳公之为宪副也会天子赐福籓田辖于东省者二万顷诸上书陈不便者甚众有旨宗田益急公议以虚册授王而加赋通省以为租入使于是福使以履亩来不许以征佃户来亦不许福使怒后以严旨来祸且不测公持议益坚福使俛首受租而去岁以为常乙卯大旱入相食公条议捄荒策甚设得粟十余万备赈东省赖之两台方以公应卓异而一二府道疑公忌公者共害之矣惜哉公念乃祖廸功素爱金陵山水因卜居秦淮御板舆为终焉计而太恭人疾革不起为械性之毁未几公亦随之所谓死孝者也计公筮仕以至陈臬其孤立行意果断不惑所至声绩卓然名臣他人得其一足以有立而顾以得官谤君子是以知任事之难也公轩举英英髭髯如戟议论慷慨肝胆倾尽尝训其子承古曰阳德不如阴德报恩不必报雠盖生平无謟语长者之言也以故承古述公涉世之际不胜愤痛余皆存而弗论论其大者如此公名汝显字养微学者称为中涵先生 
　　旧史氏曰陆士衡有云广树恩不足以敌怨为政者将败群是去何怨之避乎而末世汶汶恒以官殉亦足慨也不然疆直自遂如吴公假令在神爵五竹间即赵韩何多让哉 

　　○廷贡畸艇姚公墓表 

　　明之自初而盛在成弘间是时吴中闻人辈出大畅厥词而主盟风雅簪裾与韦布实分厥任以诗品为甲乙公卿大夫且羞称折节何论傲士惟贤者不为凿坯之遁则幸矣故老所纪沈启南最着而与启南并超者惟畸艇姚公最着畸艇公者今宫赞孟常之高祖也生而颖慧绝群从忧侍御艮斋受尚书称高足浮梁戴恭简公仅学政以国士遇之乃数试棘闱辄弗售公狭小占■〈亻毕〉而雅意千秋之业遂肆力词赋诗篇一出压其宿老同时若徐武功天全李太仆贞伯邵文庄国贤赵观察栗夫杨仪部君谦姚侍御公绶马比部清痴祝京兆希哲桑栁州民怿皆有倡必和有会必书流传艺林称为韵事而尤善启南翁启南居相城之东公居城濠之北相思命驾如嵇吕诗筒来往如皮陆盖公所居有非屏非障而云烟飞动四壁者皆启南之迹其昵可知也与吴文定为青衿之交尝以会举首期之后文定在禁林公寄以诗曰殷勤寄与吴宫谕老我追陪沈石田夫以乘车戴笠之盟而不为结绶弹冠之喜觉巨源绝交书亦为多事矣与王文恪谕交在其擢第后登莫厘峯宿华严寺杖屦两两拟于谢许山阴之会文恪在中书公以子陵台诗寄之文恪悟其意荅书称谢订入林之约已而文恪解相印归不复入城市终老于具区之滨盖以□庭为客星滩示不食诺云王端毅抚江南公以诸生上诗有儿童走卒知司马白日青天见仲淹之句舆论以为允惬后中官玊敬狡弁王臣与公讦奏　宪庙殛二人以谢抚臣公复有诗志喜识者曰此石徂■〈彳木〉庆历圣德诗也弘治丙辰膺贡试大廷同试者几千人四明杨太宰守址董试事以公弁其首声价逾重户外高轩常□公反厌苦之从风雪中策蹇游玉泉诸山题诗见志遂飘然归隐子壻吴文端时为史官劝驾弗应而与诸故人角诗逾劲尝和温飞卿陆放翁诗自署曰集虚斋藁者是也公虽倦游乎而探奇选胜之志始终不渝非独托境取材以昌其诗迹其清虚日来有自矣若乃孺慕之孝粥子之友创家祠卜宅兆内行纯备□副才情与夫家世生卒姻娅之详具吾乡陆文□□志中盖有吴君子如杨君谦文征仲皆眼白天下士不轻许可人也仪部之评公曰有奇气薄功名待诏之评公曰游乡序而周旋诸公间所至有卓然动人者言言实录在称诗之外矣公名丞守存道号畸艇居士嗟乎公以承明著作之才而老于太学世莫不悲之公没一百二十年而宫赞绍其家暮在日月之际祖孙一体百年旦暮公何尝不承明著作也宫赞之言曰不知其人视其友余谓公之道广亦足不冺诸和人不然以李长沙之牢笼才士而竟不能致公则其能致公者顾不重乎宫赞以危行触权珰引绳镌秩赖天子神圣戮罪珰召还率府与王端毅事相类公解颐于地下矣余故因宫赞之请而表之曰明廷贡畸艇姚公之墓 

　　○大司马冯忠襄公墓表 

　　大司马冯公薨于官天子为震悼辍　朝曰是惟我皇祖所遗不二心之臣勋劳夙着追　恤之典其从殊厚于是礼曹铨曹起曹各以应得　恩例请上于额祭有加特赠少师葬如一品制给水衡钱遣行人敦其事阁臣以谥请　钦定忠襄按谥法以死勤事曰忠因事有功曰襄名称其情荣哀备余长公金吾映銮贻书昌请表墓门之隧予与公同举于乡四十年中或离或合盖弹冠挂剑之交也何忍辞公名嘉会字文亨自号履亭家居河间府之连城村自曾祖能始迁于宋家左村能生大宁大宁生仲子宜配黄氏曾祖父三世皆赠太子太师曾祖父母皆赠一品夫人始以孝弟力田积德于阴而卒亢厥宗盟带砺也公生而颖敏有至性髫年时冏伯中斋一见而奇之曰此公辅器吾弗如也冏伯先成名少所许可人以是共奇公及冏伯登第六年公亦接武若吕虔之鉴王祥玉赠公业儒不显顾独课公学不以食贫少挫公沉酣经史潜心大业试辄冠其曹耦学使者授之饩公以佐二亲滫瀡而余以资同侪讲肄之须籍籍推伏小冯君不容自戊子举于乡乙未成进士初任为冠城令经术餙吏治以循最闻奉赠公讳归既免丧除华阴令华阴关内之瘠壤也无华实之毛而有轮蹄之困盖登太华者麝至民亦劳止公为立法调剂去甚去泰宾至如归以暇群秀子弟与之谈经柝义彬彬向学华阴自是比于济之士乡越之君子军蜀之文翁讲堂矣乙巳膺　内召入西台慷慨论列不避权要建酋投书御道其辞誖即劾当事者通夷启衅先后四疏而奴酋之患已蚤洞于十余年之前其渊识如此按部二东风棱岳岳持大体不小苛贪墨之残民者黜之猾吏之舞文者法之至有以刻核之心擿暖昧之语使主上轻朝士为不足任疑朝论为不足信者公所深绝也谳决要囚未尝轻出以市恩其幽滞可理者即予不反无左右顾所司有求生无憾录平反释系录皆一时实政可纪云故事按臣廵方岁余周行部内即得代去神祖末年逾期见格公遂以三年□不胜陡岵之思既得　请即疏终养而终养太夫人之世恋膝下欢宅忧禫除天子召还理营务议招募议训练议简汰禁伍为之肃清晋太仆少卿庚申冬赍孝靖征号于澶州道经冠邑邑人扶老携幼□道留连车枳不得遄发怀旧恩也□西普大理寺卿廵抚中州时西川转战榆关戌守皆仰迟中州之兵公曰不备不虞奸人所为生心也设不幸有伏戎猝发何以应之疏请募义勇以实行伍而省浮羡佐军兴严斥侯画郊圻储偫尝克刁斗不绝彼蒙安袭故者若以为必不然之虑而孰知公竟以消震邻之祸也先是焚香捶手之妖连跨燕齐梁宋间约以一日四起会齐东索之急故郓滕首难不待期会本谋既露潜迹相窥得当即发惟中州所在严备鼠伏鸟散不烦血刄及妖党败亡群逸而西将有风马于汴者于是秉纛夷门扬旌河渚枕席过师执讯获丑事具杨直指叙功疏中再奉廷推以少司马总督宣大时诸当事者重榆关则急榆饷而宣大将士尝累月无粮枵腹欲噪公为请于大司农应时散镪无庚癸呼者会虏酋亦以多负岁赏败盟有辞惮公威名詟服不动盖公曙于古今兵畧九塞情形所汇有万变真韬及名世奏议诸编故其当机应猝断而不惑耳丙寅春受简协戎政时奴酋入犯烽火彻于边关奉有十日入京之命星驰赴　阙值上幸东郊列营卫跸军容整餙扈从惟谨大典告成圣衷嘉悦彻食慰劳有意大用之矣未几代王公永光为大司马王公故所与同心许国者受事之后衷于前摹或如平阳继都侯之政规随弗忘或如临淮入令公之军旌旗一变所用职方皆极即选苞苴扫迹债帅息心为枢府一时之盛焉老酋物故有意其子可欵者经抚持论颇有异同经臣王公之臣谢事且去公疏于一朝曰奴方桀骜何所创而帖耳就我欵非情也以欵自愚而□战守之备非计也竟选王公于本兵耦俱无猜卒赖其镇定以有锦宁之捷上将决胜之奇大臣推贤之义兼得之矣公居邸舍以老苍头自随虽长公亦遣归屏迹远嫌故父子不及为诀惟以贼遗君父为耻夙志未酬为恨呜呼忠矣捐节之夕忽阴云四合电光挟雨群鸟飞翔哀鸣上下都人士共异之又祖居去京师四百余里亦于是日连鸡惊啼声声相接古所传大星殒枥马惊者岂虚哉公以殿功成叙劳者一以甘镇滇南之捷叙功者再凡两荫执金吾三任子入冑监初晋太子太师再加柱国近代交臣所仅见云公颀躯伟貌吐音琅琅举止矜庄神情朗秀不以冥冥隳行不以昭昭信节与人交城府□然而坊表屹若赵清献告行事于天知韩忠献不锢人于盛世正直忠厚惟公当之无愧色耳映銮博雅好修有父风以廪生授锦衣卫同知撰次行畧辞斐而情悲能识其大者仁者有后信哉敬扙泪而表公之墓如此 

　　○太学澹庵吴君墓表 

　　余尝读宋吴文肃公状谓公之高曾世修处士行以平籴为惠施及旁郡全活者甚众果生文肃公以开吴云后公十四代而有澹庵君抑何恂恂好修不墬先美也君幼有至性颖敏绝人放厥考理问君闻余姚王氏学已知向往于里中豪少年绮纨声色之好弗喜也自署曰澹以见志既入成圴习游当世贤士大夫而其意益广曰刮帖俗学不足学学求济世耳不能济世亦且济人兀兀伊吾何益稍以心计佐其素封之资家以大起乃务发其碛以济亲族之急尝筑室庐百楹以居子侄之贫者死不能葬君为卜茔域以安之先是理问公以君请岁捐钱三百缗为德于族君当官而目加拓焉葺宗祠者一建桥梁者六郄良家女之为妾而遗厥父金者一赈其家令母粥子者二既质为臧获而遗归者四游白下游檇李游云间后先得输赎锾而出久系者不下数百人戊子岁祲设糜施药所活饿夫者不下四五千人而君之愿未始满也晚而喜释氏之学尝曰庞君士掷家赀于湘流永明寿罄竭公帑以放生吾衷而行之散吾世之所积而不没先君之财吾之为德如是而已君为放生台曰先生其没也无怛化或曰有冥报云太史氏曰新安朱子之乡也士知有朱氏学不知有王氏学又何知天竺古先生且夫释氏之言施也吾教之言惠也令出于爱利人一也君处儒释可谓兼之矣吾又闻新安重数家言盖自朱子蔡元定为之故其送往每为忌而多畏始君奉理问公交车归客有为外丧不内之言者君正色而绝之曰吾何忍流之于野宁不利于燕孤已矣殡理问于正寝亦无阴阳之患呜呼公之持正不回如此岂惟惠人哉君之子太学好德函文谒当世之作者如黄宗伯辈为志若传声施不朽而属余表其大者勒之家庙俾世世作求焉 

　　○少参太玄沈公墓表 

　　呜呼此为少参太玄沈公之墓沈之先自宋文帝时有司空庆之者世居汴数传至翰林学士明扈宋居杭元末析为二一居会稽一居漳里漳里之沈入　国朝世有闻人而以戊辰进士祀乡贤名宦者为侍御让亭公则公文也公生而早慧弱不好弄侍御公恒抱置膝前见客能读两都赋十岁丧母徐孺人哀毁成礼侍御公为南昌司李公年纔舞象耳即与洪都奇童汤义□谢友可辈定交本名相角十六补郡诸生再从侍御如都门即以古文词名侍御按关中卒于邸徒跣奔赴几不有生藩臬郡邑归暷者公尽郄去曰君子不家于丧岂令地下遗憾乎学使者紫溪蘓公有鉴裁目公为国士首当食饩次者欲躐之即逊与无难色乙酉二十八举乡试十名锲两经义为程序壬辰成进士念大母唐春秋高□情终养令甲百官独子终养即侍御公在无当也而公以是里居数年备极侍奉唐耄齿落每食必含餔以进侍御公未竟之孝得公而补云丁酉四月授工部都水司主事五月督理大工六月　大内灾两宫毁公急入捄百官惊睨无措公议撤会极门以断火司空难之公竟率军千余聚撤之承运库获全顷之传　旨救库者十余辈次日上火灾疏公文独剀切有白金之□赐七月奉　命典试山东矢慎矢公得人为盛是时倭事孔棘公以主忧臣辱有槩于中从天津还朝咨询要领大都以燕赵齐晋古用武国天下劲兵处随地召募可当缓急何事独调南兵即调南兵舟师犹可以非非之长技也朝鲜之役经岁馈粮何止三十锺致一石今　京师自靖海至直沽数百里尽膏腴地诚颁定赏格听民开垦许为世业以此防海宁俟挽刍乎　国制武科与文并重承平日久有司蹲踏介冑不以为衣冠数英雄短气职此之繇武闱之设为取猛士而以柔翰先骑射他若善火攻通星角者如见天帝莫或收皆当一变而更张之者也孙武子十三篇用间居一今竹岛倭将义弘乃萨摩主直政之心腹先为关白诱夺思与中国合谋报怨昔谭宗仁王承烈入釜营时已露其情于朱均大司马石星以其败坏和事竟致之不理乃其人具在诚今收用令如张骞传介子故事而密图之关白之首可购也建虏奴儿哈赤其部落连亘朝鲜先年倭寇其地两欲相杀闻通事关说愿受王印灭倭以报以蛮夷攻蛮夷孰与以蛮夷劳中国耶推此指具疏曰练土著修屯政重武科明间谍详载奏议中疏入不报都下传写称善丘泽万公开府天津疏请公为备兵使者颛督屯田事而议中恪然公文武之畧已若颖脱矣戊戌奉　命榷关荆南处脂膏中漱石厉齿荡然宽简苛细悉捐如小东等关撤而不税蜀材浮江而下者报十纳五民困大苏时税珰陈奉与臬大夫为难郡佐监司与摓掖被逮者相望于路公虽在事外而阴胁其虎翼杀机将发公辄得之黄冈令徐武昌守徐皆赖公力脱焉奉心弗善也代去之日奉饯公于蕲欲瞷公橐发其短已察其舟甚轻知无长物卒谬恭成礼而去还朝升职方司员外职领春秋班军更番入卫者按籍稽诘岁省月粮□三千□金明年升武选司郎中武选夙称弊薮枢吏夤缘为奸大珰要人多事请托公一以邦政条例为凖竿牍绝迹又蒿目时事以边政最急者条上四事一曰重京营其畧曰天下兵制莫重于京师今三大营将领皆以林在下中者充位非法也请自今补京营官者必极一时之选各边大将而下非有声京营者弗得用其在营也责以实练兵几何能汰老弱几何教习军士武艺之器几何序迁超等执此为衡将得其入则兵之虚冐可以渐核如临淮指麾旌旗一变何患京兵之不振也一曰实辽左其畧曰辽与九边等边耳而孤悬数千里形势积弱自乐浪之役其精锐尽于从征今军无现粮债帅为政倘建夷擦汉儿之类一旦生心必无幸矣宜汰其老弱厚其衣廪以名将统之辽阳开原各设理官综核钱谷军必稽实粮必充额庶食足而兵强辽可保也一曰慎武袭其畧曰祖考祭享尚有亲尽之祧宗藩支禄亦有逓减之律而披由尾惰之世及与百战开基者等甚有未离襁褓而先报自功者此曹几耗天下财赋十之三四长此安穷谓定为逓减之式节其滥冐即制府大臣诸子孙一衷于法无私出入焉可也一曰防乱萌其畧曰淮徐颖濮之间界在南北天下咽喉转饷防河尝动大众众之所聚乱之所生谓宜以宿将重兵一淮一徐互为犄角大津近在肘腋即以京营兵二三千人春秋更番出洋习其勤劳建威消萌计无出此者疏虽留中议论凿凿切事情识者以为干国之器公以武选之弊并功最大往往世职告袭者覆勘其前功即出恩幸多所裁止会金五陈胤征以椒房戚畹陈乞事下部议本兵欲迎上意公坚持不可胤征暮夜馈黄金一笥公拒之越数日漏下二鼓忽　中旨陈胤征准升三级与世袭中使迫促取覆公具疏参劾上悟事遂寝时论韪之又有大帅凭奥援冀考绩恩其已见参劾顾满在先可借口也自相臣枢臣以及台省皆以属公公嘿而不应是时正内计诸不便公者以考功法中之镌一秩调外君子是以知任事之难也居久之补靖州剌史靖故僻在楚西民獠杂居其俗好鬼公至则轨之以礼修城郭改学较定哨堡丛征额清屯饷减罚锾定边令渠以大治明年蝗灾粟贵公发粟赈捄全活数万人于是木政孔急而大木出苗穴靖民与苗为市□侩故昂其直鬬之露刄相向公辄入苗境与之约束劳以牛酒苗则大喜以巨材应命靖赖以安稍迁南比部郎寻升四川按察佥事先是蜀中建猓与中国之民日相仇杀斩一卫尉一千夫长抚臣以　闻廷臣议一大创特起大将刘铤于田间而以桐城吴公领节钺公莅任适与事会两台才公念转饷非公莫任者公则为设五运之法中又立短运之法触火山入不毛以两月具粮八万待刻期进兵而大将铤心畏瘴且入戈游击之说欲开猡??回中之路以兵从峩眉入公移书大将谓期会刍粮兵家大命今各运俱至镇西冕山半年调度势难猝撤彼中箐深壁峭猿猱所愁履险破荒变生不测赵营平所称枕席过师者以湟饷之便也柰何驱活民而死之乎大将议沮然犹拥兵嘉州不即进公更称书云番猓之地深秋即雪不如于八月初渡河出其不意突然而入便一及猓未获因粮于敌便二时未冱寒利于涉险便三大将始出兵从桐槽沈渣等八路进攻仅扑空塞是时监军王君不视师坐镇越西公再入冕山亲督军士厚其犒赏不令解散令安营桐槽据其要地使大将分兵大畧宁番得昌木他等贼又撤奇兵乡勇助之而番猓始逃避愿降时将士深入营无定所运随营转猓每间道抄掠运夫落胆公别设担运之法悬搜粟之赏饷以不匮饷夫多生还蜀人德之而悍将尚迁延侈言雕剿公为中丞极言利害中丞悟乃始移撤罢兵是役也将既寡谋师不以律非公亟议戢兵则辱国损威蜀无宁日无论劳臣当叙而不见不闻之功造蜀不浅乃中朝鲜知者而吴公被言竟为公累逋迁闽中参藩而以蜀谤调用公曾不以是介介而大期至矣悲哉公身长七尺余标格秀彻谈谕慷慨其孝友盖天性也事叔父忆堂公如事父有杖则受自歌广栁归即以田庐推予诸兄弟与季水部公文行相励厥称二难且俭而能广悯穷周乏姻里德之其立朝敦尚名节兰溪四明山阴相继在政府未尝以年家乡曲一奉私觌浙铨缺新建令人示意公以正对不受罗致自甘平进焉所论交在都门则胡孟弢黄昭素区用孺陶周望徐鸣卿江进之谢在航鲍山甫毕东郊萧损之汤嘉宾米仲诏袁吉卿曹能始张孟奇在陪京则焦弱侯祁尔光王永启在东郡取士则赵翰撰王太史亓黄门张黄门韩大理张侍御高宪副皆天下士余子操热柄能毁誉人者公傲然不屑也公少而称诗垂老不倦在水部有亦适编在武选有马曹稿归里有息初稿靖州有劳人草在南都有锺陵草在蜀有入蜀诗李本宁先生序之曰以其才适体以其体适格以其格适时无所不有又无所不化真笃论也公左右具宜不名一器所不能者与时俛仰取美官耳惜哉余好读公诗公构孺蓼亭见志属余题额岁在甲辰公以望郎推楚学使者余副之公不奉命而以左迁归惟余畸世之感亦有为公戚戚动者故因长君宗培之请而识其大如此旧史氏曰士固有遇不遇时沈公以郎署驳还内降此相臣所不能望之主上者而公得之可不谓大臣之槩乎又善用兵使在用才之世功名岂可量哉摽奇负气千丈无枝文章经济贾忌之媒生世不谐挟此安之要以千秋大业齮齿?厄者复何所施矣 

　　◆神道碑 

　　赠光禄大夫太子太保西泉王公暨配高夫人神道碑 

　　○赠光禄大夫太子太保西泉王公暨配高夫人神道碑 

　　天子以　庆陵告成下　诏褒美司空敦事者于是今大司马王公晋光禄大夫太子太保貤恩再世而公之考西泉王公加赠如子官母赠夫人称一品夫人葢异数云　祖制文臣三品以上者得树神道碑于墓前司马公将应　新命趣装北上其昌适履容台之任司马公以碑文见属其昌年家子也具史公牛马走义当戴□以从不敢辞按状长垣之王来自洪洞华冑遥遥更镌不数其着彦和居油房寨彦和生四子次曰仪仪子九人入曰允允娶王氏生四子最少者曰结倜傥尚义娶魏氏继为仝夫人是生赠公公生而机警有大志仝夫人怜爱之不使竟学尝受推择为掾史公着从事衫主画诺意约结而不自舒也弃而市隐稍稍阅稗官小说若楚汉曹刘故事至褒诛当意辄引觞起舞至报应差忒裂眦拍案曰古犹今也少所快多所恨何哉葢隐隐侠烈自附矣岁壬子邑大饥流离载道族人有远心公固留之倒囊相赈复发积岁所窖粟陈之市收半值甚贫者不取值其以田售者给之值与丰年等不乘其急所活人无数坐是家日落是岁仲子司马公生至产室不能具饘粥其贫如此公摩呱呱者顶自谓食报者日不长贫也公复以修息起家饶裕而无赖子乘其族之修郄谋以告变困公公不为终讼久之岁复饥无赖子行乞为盗公立遣人召还居之食之壹似未尝有怨者人以为难焉公以豪饮多酒人之游时时选伎征歌弄琵琶谱文姬十八拍以送日即善病法当禁酒终不能止乃训子则斤斤礼法常谓伯子曰而公不事诸书故不任受德且任受侮汝曹谋所以亢宗者勉之哉葢至伯子以青衿见而喜可知也司马公总角就外传朝出暮归辄令占所受书闻有嗫嚅则口授数过必疾诵无误而后已考终之日惟举家世清白不愧古人为伯子训意远矣嗟乎少伯能聚能散三致千金伯伦时醉时醒一饮一石公之风尚异同而锺祥储祉笃生巨公譬如岱宗岩岩触肤出雨以毗帝纮而承天宠也岂偶然哉配高夫人东明右族端操静庄晓解女诫据拮内政事事瞻举仝夫人安其孝养已事继姑刘相得益欢其大者脱簪珥以佐赠公之施赠公为无赖子所挠积不能乎夫人称引古人厚德事以广其志赠公亦为之豁然他若仝夫人之女嫁尚氏者厚为奁具尚姑忘亡嫁祝氏者十九而寡矢死靡他父母欲夺其志赖夫人保持为完节赠公之谋室而获有以也后公九年卒姻娅之详具叶少师公志中铭曰 
　　乌衣甲族派分洪洞淮既献珍河亦修贡方水孕珠丹宂产鳯人豪挺起徽音并重善以阴行德惟迈种耻彼素封钱刀独拥吉凶与同义声并诵为荒年谷作明堂栋书有稗官腹有狐史天网或愆怒目切齿其平如衡其直如矢以酒为生终当乐死施恩无望修怨是耻林中偕隐斗际双龙泰阶符灿湛露恩浓如纶之诰若堂之封桓桓司马盟府功宗丹书铁劵熟釜景钟贲此宿草叶彼梦松史铭其幽佳气长锺 

　　◆诔 

　　参知显斋刘公诔（有序） 

　　○参知显斋刘公诔 【 有序】 

　　睢阳参知刘公讳焕字文华别号显斋万历中名臣也公尝为吴兴守吴兴人至今尸祝之以比前守刘庄襄公其贤者有清苕行岘山謌皆为公解任惜也先是闾里桀猾乘岁饥睥睨诸大家吁讼蠭起上官入其说益引绳枇根焚掠不问公叹曰兴利除害贵清其源今奸□□祸而反助之焰冠履之谓何力争不得遂解印绶去未几苕事大坏词臣殒宪臣禠而前此博风力承风旨者皆为世僇辱始服公卓识则已晚矣当公起家名进士治浚县有异绩浚介淇卫而邑屡中大潦公亲为疏瀹堤防坚缀利赖永永申孝弟兴学校所应上供不扰而办入为南比部拒罪珰贿请清节弥峻洎迁户曹兑则验放宽严如法公之才识固内外所交毗也公既以湖事解官适遭赠公丧哀毁逾礼朝议既白即家拜公守严严岁又饥公步祷水旱皆应时采木采矿使者四出至严独不敢嚣赡养休息疲黎再肉寻擢宪视兵浙以东防倭息盗备绸未雨已有秦藩之　命公业勌游因大父参议公有功西夏夏人祠之冀一展谒即图归憩乃朞月之政杜嚚族恤贫宗威惠四讫未尝改于筮仕也偶元日理发有感竟赋遂初归犹及待丁太恭人子舍白首斑衣孺慕无间流连朋好笑傲山泽顾曲称诗寻花课竹去悬车之日又若干年而公以老寿考终于当世称完名完福焉公有子维明为京兆博士先公卒孙瓒绍明家学文行翩翩尝从余游述祖德甚晰余尤以谈虎服公吴兴事当羣飞剌天骇浪横起之日独能持正不阿视一官如芥视与蚩蚩之众助岁为虐者其人凶吉岂顾问哉天下无事庸夫扰之今海内多故丝纷鹿触所在见告其原起于纪法之先夷羽林焚第神武起义世有奸雄躭躭冷眼久矣安得老成人如公数辈散寘旬宣甸采间于以扶元气而消僣宄裕如也余乃应瓒请而为公诔 
　　诔曰奕奕巨宗卯金之裔大河高崧孕毓奕世世德丕显武纬文经贵阳之烈价人维屏公起壮县清裁肃办邺堤郑渠害拔功见岂伊郎潜而改郡弦察吏安民志取休恬谁为鹰鹯乃咻鸾凤狂泉袭饮举国骚动栋摧屋折始念徙薪荧惑退舍归德大辰弘农会稽公有世谱龙图之树相为黻黼视海行边劳庸仔肩百蛰具起万灶清烟难进易退实酬初志河洛耆英坱漭自遂身沐熏??陆饮人醍醐朱丹何常萝薜岩阿视公高节凝之伯寿吹笛骑牛画图堪又大丙为御阆风是归捐弢解袠箕腾昴依樽酌不盈以茀后禄士厚泉深蜿虹光属令名千古树滋百年我作铭诗以劵象贤 

　　◆行状 

　　嘉议大夫礼部右侍郎兼翰林院侍读学士赠尚书抑所唐公行状 
　　吴母封安人卫太君行状 

　　○嘉议大夫礼部右侍郎兼翰林院侍读学士赠尚书抑所唐公行状 

　　宗伯唐公者宋参知子方之裔自种德翁从荆南徙居华亭遂为华亭人世有隐德至中丞足庵公珣仗钺两广为成弘间名臣自是子孙用儒术显称甲族矣中丞公弟为怡萱公珉珉生贡士饬轩公滨饬轩公三子次即公考赠宫庶澹窝公敷锡赠公者吾郡恂恂德让君子也以践更废箸顾好形家言营高敝为门阀地梦巨星丽于堂有印大如斗垂一足曰敷子魁厥明诞公自喜以为贵征云公生而岐嶷风华韶令机颖秀出自就外傅已无童心授之书伊吾不辍有亢宗志年十六补博士弟子员御史温公读其文称为国器赠公殁有里中无赖子交关族属齮龁公谓书生孱可鼠雀扰公推仲兄操家秉主赀镪廪廥出入而独身外御侮久之事浸直鱼肉者不得志则中以杂徭公又造事不大困遂得端意铅椠间名籍籍起矣公坛宇孤峙进止皆有表识热肠冷面喜规人过自逢掖已多礌砢奇节所至必倾名士行名士亦奉为畏友自方学宪众甫冯祭酒开之等十余人结侣谈萟公年不先人而以直谅见惮不啻主盟即以间为文字饮亦奉公约束唯谨不敢以狎进而孝廉范牧之事最着牧之者范光禄公子也故负隽才以游闲仕侠闻当其意气所向钱积立扫独不敢以溷公而牧之有惑溺公终不能口舌争乃为文以祷于神与之请绝牧之卒以情死则匍匐数百里挂剑吁号哀感行路其气谊多类此公之逐奴有弟自经死而讼富人李某者势张甚富人窘念非主人莫扼奴吭乃亟驰百金请解于公公前已得其冤状指白水为誓郄其金立白之官奴竟反坐通国称快且高不惑于是公以文行为明经师若张给谏陈太史毘陵白光禄皆迎致家塾从游者日进曰非文其式惟人其式云是时郡国举士多繇绍介进三岁大比名士有望棘叹者而公社中友陆君策何士抑至北雍巍科若掇太学范尔孚数以此劝公北游且为资斧乙酉中顺天乡试丙戌举于春官入奉大对天子亲擢第一人及第官翰林修撰海内雅闻公者皆以为正人庆焉公以词臣不事事惟清议可以报国于□熟循默坐取大官者耻不屑也感慨时事有所约结则寓言于馆课中几以动当涂至所交若张宫谕元忭孟郎中秋深相引重二公之圽含敛尸祝公有力焉李黄门沂论权珰触上怒杖之午门公哭而掖之手调汤药日视诸邸舍将发而公之飧钱空矣同官义之己丑分较南宫甄别详慎是岁满考奉敕奉父母如其官寻持节封郑籓明年请告里居三载留连丘壑扬扢图史多清真之游士大夫膻艳之习为之一变癸巳还朝补原官时公之房考海虞赵公晋少宰而吴镇以改婚事讼于朝诸公咸谓宁以一恶少年而掣名卿大臣肘赵少宰求去益力属公请之首揆太原王公王公难其去公一日数四往反竟得请赵少宰戟手自快曰今日乃知朱阿游不为负萧傅耳东事起枢臣稍引游客在兵间都下客麕集公谓此皆夸毗子终败乃公事即乡里绝勿与通有朱生者踪迹尤谗善点仕者名公潜白甘侍御决遣归虽任受怨不恤也会　皇太子出阁讲学诏以公充讲官风范肃穆音吐琅琅三公迭侍讲筳皆谓公得辅导体是年兼直六曹起居理文官诰敕乙未再分较南宫丙申改右春坊右中允故事词林以科次先后叙迁惟首胪九年满考者得升谕德不复需次公曰此汲长孺所谓后来居上者也白之豫章张公得先三月迁中允豫章公以为有让明年晋右春坊右谕德兼翰林院侍讲八月礼部议以为北畿副考官疏名上不得请公寻以病请急归己亥　诏起原官兼纂修玉牒副总栽庚子即家晋右春坊右庶子兼翰林院侍读复转左庶子是岁秋公应召入都复值讲幄当是时宫僚之起家者仅行之公且浃岁三迁洊历华要当事者诚倚重公公旅见而已未尝谢知私室葢其生平自立不为附丽云公既已负重名而自其三入都益务简远权利之交不得一当公见谓道狭矜庄自置竿牍不驰于外筐篚不布于庭泊如也辛丑充同考官于是较礼闱三矣冬十月　册储覃恩赠父为宫庶母刘封宜人云公自承华首辟首简元僚积勚数载诸所存赉故例寝格不一行至是国本既定议者佥谓讲臣当有甄录而公官不进时且未曳金绯也人多为怏怏者公谢曰吾进不敢竞退不敢援不知其它京师人皦生光为妖书构宫掖天子震怒大索长安不得其主名时江夏郭少宗伯以廷议失政府意自免去言者谓书出郭手于是立罢宗伯兄国子官而穷治其事先是郭宗伯出春明以舆台给事公及是司隶即入于公之第批根有端矣公曰人有良心朝有公论此岂士大夫寒蝉首鼠时耶与一二同志诣政府雪其枉语甚切直无何罪人亦得事乃解华司理钰以抗税珰下诏狱公数从圜扉中握手慰藉五载橐饘周旋靡间后奉诏恩宥出拜公哭抢地不能起其九死一生强半繇公自是海内正直节烈之士咸隐隐有所恃以生气矣壬寅晋詹事府少詹事兼侍读学士癸卯晋礼部右侍郎兼侍读学士掌翰林院事词林重院长地望清切邻于公辅公念以孤生蒙上异知致位九列若碌碌绕指愧无以报塞乃于是益发抒亡所避危言危行砥柱百折绝不傍人门户辨晳可否不少脂韦在院钩剔吏蠹抑绝侥幸葢公素所蓄积至此颖露焉甲辰会试天下举人　诏以公副考秋选庶志士　诏以公教习公虽为庶常师犹供事文华不辍葢后先为讲读为侍班者八载严霜砭骨□雨凝髭不敢一日遂澣沐私兼以南宫之役劳瘁特甚清嬴骨立又感时触事忧心如酲强自力竣计事而公遂不起矣卒之日京师士大夫无问识不识无不悼之天子采朝议　诏铨部赠官大宗伯予　诏命冬官卜兆域予全葬　诏遣行人周应期主窀穸礼官　谕祭坛加二呜呼可谓终始荣哀矣公孝友笃至自其天性每念禄不□养所至奉二尊人像与俱伏腊奏食悲涕交颐事兄姊最有恩礼兄姊之子女字之不啻已出教养婚聘倚若外府季姊归莫太学先圽而最后太学□□诬□□人律公为讼冤甚力卒出之尤急穷交不以生死贰念彭钦之以留廉守中奇祸公与杨宫谕诸公白之朱直指得释钦之寻以佗傺死公捐月廪赠其宁以为常袁微之晚而从戎死塞下公经纪其丧归其骨至乡人之繇于京踬于旅□鍪督纲功曹隶事暨落魄间关托寄一命者则不难辄请辄应也故老及见徐文贞者曰文贞在都下故如是然松有总赋之役曰柜收终文贞之世不能去公甫登第即倡言罢之二十年来无破家役遂为吾郡百世利若京师创置会馆所至如归又其捆者耳假公以年即扩子城均役法不难酬愿而今则已矣伤哉公辰录序云心事使人可知可用以为藏剑面目使人可信何用以为衷甲葢自为传神云而闽中杨宗伯咨部文云公虽为词臣也而实劳臣虽死病也而实死职则以公久在讲筵未及于易名之典为惜乎余与公居同里仕同官意气论交宴闲征逐典型是仪肝胆洞尽乃窥公之大者在端居忧国提奖人伦以天下名教为己任李元礼陆敬与而下非其志也葢公眼有瞳心有秤不溪刻故易亲不汶闇故难悦即以甘事公者能得公怜终不能得公信九原可作不昧斯语矣公于学无所不□诗宗少陵文出入左马好读名臣奏议有集藏于家忆公尝自言吾侪作事有妻子不知者安能效浅丈夫沾沾向人语故其甥黄石城及诸孤按次遗行不能十一予以所闻见参订成状如左虽挂漏实多第不敢为微辞以负公耳公讳文献字符征海内称为抑所先生卒年月子孙姻戚之详行实具载 

　　○吴母封安人卫太君行状 

　　太君者封行人赠祠部吴太公之室主客郎吴伯玉之母也太君以荣名享上寿八十余年为妇为母为祖母虽身阅百罹而有子聚百顺盛衰之际可无遗憾顾其操家之艰勤与开家之徽懿可垂嫔则可光彤管者微野史通家子如其昌孰述之太君宋卫文节公　本朝宣城伯之裔乔木世家夙闲女训稽古贤母行事若丸熊若郄鲊若恤纬若以善养先禄养皆默有契合壹似考经案史而得之葢太君之归吴也当东土中倭之时中落矣太君与封公拮据治生而复振然意犹未广也太君既举伯玉至舞勺察其有异谓太公曰此岂农之子乎君家以孝弟力田称百年于兹未始一逢年也逢年自此始矣于是废箸筑宫延明经师诸所供亿糔糁芗脯脄幪重醴皆躬自洁修之即肿膮醷滥一进且不再寒更子夜理刀尺弄机杼待伊吾声辍而后即安如此者殆将一纪伯玉竟奋迹周庠离蔬释屩为天下士其合于丸熊劝学者一也伯玉筮仕为大行人奉神祖诏以今上生告九塞伯玉得辽左塞外兜鍪馈遗故不赀伯玉心恻碛卤大漠啮雪眠氷乘徼守障之甲士仅月粮四百缗八口马畜皆须之安忍箕敛之以犒使者遂全麾却数百镪不拜寸环即置邮不羡一缕也而旋子舍竟垂橐入室靡长物太君独革?展然喜儿幸不以冐贿速官谤仕者奉亲孰多于此畧不闻交适□此其合于郄鲊训□者一也伯玉既入　阙报命闻太公计徒跣就道日行百里哭踊欲绝太君相持泣勉以君之制也父之命也勿灭性以孤吾老入既免丧复诏以逃雨之义愿板舆北征以解翩鵻将毋之憾于是伯玉始治装还　朝以次使　鲁藩及报　命途觏孙漕御史值漕河梗三月议督江左诸郡以民艘应伯玉为御史抵当陈会通淤塞之故请驱山左河浒人即趱山左河津船复　祖宗朝浅铺浅夫捞浅送漕艘之制为册诫兖昌二郡计日遄行如驶迟即按籍讨其不其孙漕御史韪之漕艘飞至水次漕以中兴入　朝则　代藩方争废长鼎渭立少鼎沙神祖下九列台省杂议之伯玉谒叶少师语以兹事虽藩封事实主器事今　东朝方危疑而忍以海内忠臣义士几十年捐躯命以争之　储位骤开废长榜样以生交构窥瞷之窦乎政府弥益决立长伯玉再奉　命使　檄竣事报太君太君喜曰吾不解官□事譬如厮养能卫少主者可不谓忠乎此其合于恤纬急公者一也伯玉绩资有年及选言路之期散纡其行以待公论而枝者乘其未入中以门户之阱授缮部主事伯玉念母安人年七十六又独子特抗疏乞改南改南必乞闲曹人所不争者得南祠　陛辞之后为政府决　福藩赴国之策语甚切直不知有官之暄冷也入南祠力浣祠政弊寻转南客署客署会有夷教一事四署互推诿伯玉慨然鞫得情而逐之不穷治会含沙者再以门户中伯玉竟以左官太君慰劳之曰若无以老人为念自沮丧也持议为议贰也得南署无謟求也全活人不骫法也而以是获諐乎何恤若本以老人故乞南即窜去亦丧官不丧养也儿弗动矣此其合于善养先禄养者一也太君幼有至性当其笄总来归哭姑杨太君哀感行路已事继姑如姑忘其嗃嗃翁卒客邸继姑惑俗言欲不令琀于宅太君号曰有不祥也者吾身之竟与太公徒跣负以入太公怜其少弟太君从臾以腴产授焉产失则更?而自安硗瘠闾里以是交称之所适恤三党之乏岁无筭下逮臧获皆有恩意吴氏之兴非偶然也伯玉艰于举子既奉母旋子舍而得雄太君含饴弄孙观彩衣舞乐陶陶矣忽以痰壅减眠食伯玉手自啮血草表笺请于上帝愿减已筭益太君纪有玄鹤下于庭太君病良已又一朞半而竟以绝糗化化之时敕家人各合掌禅诵导净土有夙本矣嗟乎管子有言生者父母知者鲍叔世固有得之于殊方而失之于膝下者以伯玉之文学经济气义忠谠百人亦见千人亦见而同朝犹害其能太君何以卜其成于襁褓时哉非是母不生是子亦非是母不知是子其开吴弘矣先是　令甲行人阶八品未有赴母者伯玉抗疏请比五经慱士加八品孺人封有　诏行人母未及实封先得受　命服絜为令逮今上生覃恩诸使臣类以出署日受全封故太君称安人云其昌林居离索于伯玉有升堂拜母之交自避人海曲过从遂稀太君尝问家人曰此数闻享客何不闻有董子比余再还旧居而太君千古矣故嗟伤□笔叙次遗行以俟司世教者采择 

　　◆祭文 

　　祭陆君策孝廉文 
　　祭吴澈如年丈文 
　　祭幼海侄少宗伯文 
　　祭冯孝廉慎余 
　　祭潘文学六润文 
　　祭原道五侄文 
　　祭顾太史学海文（代） 

　　○祭陆君策孝廉文 

　　呜呼臧斋兄竟止于斯耶念余与兄望衡数武敦契三益林居以来目朝伊夕无奇不常有疑必析酒垆诗社花茵月席饮食衎衎笑言哑哑大忘尔汝逓为主客相访徒步相迎岸帻谓我无肠托以肝膈自甘而苦时有弹射余之不佞兄亦莫逆或传巷语或宽室谪填膺抒愤弹冠忘怿肮脏悲歌牢骚慰籍孰交而市孰卜而宅兄有逸才厥名孔赫笔花匪梦腹笥为癖百韵澜泛千篇脍炙遇方为珪着员成璧谈天之日佐以唱剧北海尊开太丘道辟轻舸浮家名园置驿立见锻颖坐消柴栅蜚誉墨□寄情欢伯任达风流人豪气魄守相诸侯过庐必式隐可□霞生可竹帛世路悠悠徒珍鼠腊埋没连城摧残六翮厌缁化素躭玄守白不以五十易此百尺乐志方始大期忽迫谢树先雕陆昆随坼靳之血胤夺以泉石邑丧国华神乖善积追惟畴曩形影相惜三月为暌千秋永隔密友不数赎身难百谈容可想胜事陈迹送往事居余袵敢什酹酒霜天洒泪如霡听此哀些来享而格 

　　○祭吴澈如年丈文 

　　呜呼阳羡延陵之间有子瞻之旧踪将置田宅之侨处亦依其尾而告终岂宿盟之未昧而身后之有公不惟文章气节磊坷坎壈之相似而生死歌笑之地亦异世而相同盖其刚阳疾恶任天下之清议而诚心质行足以挽末俗之浇风尸祝不忘者有居官之遗爱而汗青相照者有弹事之孤忠完若无瑕之玉刚为百炼之锋盖能为蹇谔者不必有公之经济能为正直者不必有公之冲融官屡踬而气益壮用未究而望益隆迩者息北山之劳悴依南岳之巃嵸朱萼白华方周旋于子舍而素车丹旐已即于谷堂之封人物眇然天不愸遗一个人琴俱丧余难赎以百躬忆在壮岁同举南官宏词之试角力争雄余已自比于不材之木而公独抗论谓不当以山苗而压涧松既为金而为石亦愿云而愿龙公所击者权门之鹰犬即余所雠者当路之射工烟水五湖岁发王猷之兴图书千载时寻米舫之踪岂意夏间之良觌遂为终古之长恫嗟乎富贵寿考转盻成空惟竹帛之可托垂令闻以无穷公所寿者先民之不朽而余所恸者良友之私悰感逝波于川上怀绝调于郢中对霜天而歌些或神理之可通 

　　○祭幼海侄少宗伯文 

　　惟灵三朝忠节二仪正气抗迹贞孤标行特异人群岳立颓波砥柱见弱能扶遇刚必茹直则长孺峻言元礼弱冠批颔孤臣履尾君侧清奸义声首举身窜遐荒天阍万里遐荒伊何如彼潮阳江山得助发为词章既文既博与士争长誉流岭徼望隐岩厩再衘顾命起仕庄皇暨今天子宠秩漙将奉公执法嫉恶锄强其朋其党我心不降何以喻之夏日秋霜人忌太洁物忌太芳帝谅其心仍眷勿忘造物尚缺祸起垂堂灵尝有言心不愧天苟信于心迹可畧焉口绝请托垂三十年却金之事风掩昔贤睦族联宗捐彼义田以此思洁可酌贪泉巨怼欺罔倳刄蒙奸不难弒主况于流言灵之所营在方寸间克忠克孝秉直秉廉此心不死讵必形全视身如电达人大观矧乃浮名幻起幻迁而彼知者何憎何怜且灵恩谊于族最深凡我同宗知灵之心岂期家难越至于今惟二藐孤在我宗人酹酒陈词涕泗交襟 

　　○祭冯孝廉慎余 

　　孝冯甲族金友玉昆白眉挺起素业逾敦有孝有德既惠且温其衷坦坦其气轩轩力行古志道康世屯不沽时誉不受人恩叔度千顷淆之不浑元龙百尺豪气可吞宁龙失水羞虱处裩澜翻笔彩浩荡词源先民矩矱直窥其藩间关三刖终剖玙璠士有百行独沃其根断指啖母诚感厚坤密室广坐莫见瘢痕屋漏不愧桃李无言亿昔定交方当弱冠吹埙吹箎授餐授馆兄于是时朱霞天半干将莫耶黄流玉瓒欣赏微言横经问难味同草木语不河汉为龙为云一始一乱星霜五易风期不散兄本高亮眼白华绅弹冠结绶于我倍亲余无媚骨困于宵人君尤扼擘荐慰沉沦公交车计偕鹤鸣子和长安相见披肝见素方嗟落羽溘焉朝露百身岂赎大招莫寤广陵绝响西州郄步惟是令闻千秋永播酹酒陈词人琴如覩 

　　○祭潘文学六润文 

　　世衰道丧友于谊缺一体之中自分楚越盖戎有伏于床第而祸多生于饕餮牝鸡晨而鸰原愁锥刀角而荆花折小者至于阋墙而大者可以喋血矧我江南世家盖百年而不闻一田薛惟六润之二难与古人而争埒观其躬无常衣财无专鐍迹蛩虚以相附声埙虒而不绝宛痌瘝之乃身而奇赢之弗屑虽父母之分均且自愧以为小慈而况细人之簧舌至于怡色慈帏舞彩北堂依依乌哺翩翩鴈行疾已沉而犹讳血有喷而必藏其讳也欲以宽母氏之愁苦而其藏也恐以甚母氏之惊惶则道路为之心瘁而史传可以垂光若夫蕴气生风怀仁为质神锋遒上藻思斌郁脱纨绮之纷纷抱遗经而屹屹故当元气抟而遐举岂惟揜高阳而孤出然而名不挂选举□不过四十此又泉源所饮恨而亲知所于邑也其昌谊切葭孚情敦淡水感至行之可仪痛哲人之蚤痿敬抒哀辞以荐沼芷 

　　○祭原道五侄文 

　　呜呼观心遽止于斯耶余与观心虽宽游生别抗手天涯数日作恶洒泪临岐千古一詄无重见期目送丹派兆?秦淮之湄此时此恨行道凄具而安能写余心之悲也耶呜呼天道佑善从古致疑尚缺忌完理或信之至如观心两者曷居惟尔才美吾宗白眉早服廷教有闻于时性复孝友宝俭与慈规言矩行树德务滋封公兰玉伯仲埙土?虎家鼎以盛汝谦以撝完才完行非汝其谁然而文憎命达调与俗背方升而沉且成而毁竹箭犹艰桂林终踬中遭家难百□所□十年痛定补刖息则缩股攻苦勤身忍嗜尔亦怀忧千载不啻若曰忌完而缺有试即不期颐中寿可介即不中寿当死床第即死异乡从容含视此皆无之天道已陂宗族乡党无不酸鼻呜呼哀哉余与观心宗谊尤睦事相师友情则手足观心事我实父而叔予倚观心以为家督三十年余形影相逐今岁夏五余病委笃汝疹汝祷目睫不属我犹谈虎汝乃赋鹏欻然夜台百身何赎呜呼哀哉惟汝之学自玄而释始事檀施终趣禅寂结侣名儒躭情梵册谓假数年乐邦可觌且念超然不渝易箦此为完归功岂唐掷天道无知更能缺尔之真宅也耶呜呼哀哉乃若委蜕离忧世网所寄送往事居我不尔愧有肴在盂有酒在弹些辞以招精灵不寐 

　　○祭顾太史学海文 【 代】 

　　呜呼哲人摧殒真宰茫茫与善既爽福谦亦荒倬彼太史锺秀昆阳世济其美以发其祥乃承簪组乃肯构堂凌荡是诫孝恭是将用翼司马声着羔羊不有君子孰德于乡既修姱节复擅青箱蒲中鹊起日下鳯翔抽书秘阁视草明光禔躬鱼雅摇笔风霜超将遐举善刀而藏六月暂息斑彩分行孺慕之余板舆复御不以帑行先为可去帝念名儒命典两制率府崇班金华□肄令闻令望复昌复炽□几何时劳侍从事崇让拂迹逃虚行意梅花之原千墩之墟宅不盈亩门仅容车游心于淡反服之初南陔乐只东方晏如蛇忽当岁鹏乃集闾士失砥砺国丧璠玙呜呼哀哉器倾盛满鬼瞰高明惟渊秉心挹于未盈世禄剌汰急流遗荣什九在林十一在庭宜偿啬取此亏彼成忽剪长算报施讵平有涯者生不朽者名乘箕委蜕神游太清达人大观修短曷撄呜呼哀哉某官同僚友谊切师资风流邈矣河山间之生刍一束侑以哀词 

　　门人徐士竑 
　　许　经阅 
　　容台文集卷之九终 

　　◇别集◇ 

　　卷之一　　题跋（一） 
　　卷之二　　题跋（二） 
　　卷之三　　题跋（三） 
　　卷之四　　题跋（四） 

　　●容台别集卷之一 

　　华亭董其昌着　冡孙庭辑 

　　题跋（一） 

　　◆题跋（一） 

　　断可以见性故道言曰一霎火焰飞真人自出现竺典曰狂心未歇歇即菩提 
　　侠客为知己者死动于气义也非是则郭解之藉手何异于豢犬之吠人忠臣以大义灭亲关于庙社也非是则逢萌之负心何异于哺枭之食母是以君子不受难酬之恩不树难事之友 
　　一人发真魔宫震动诸天欲善人炽盛以摧魔也 
　　一人造业地藏愁悲菩萨欲地狱尽空乃自成佛也 
　　庶官修名大臣捐名修名者心不敢念是非口不敢言利害潜行密用如龙之养珠也捐名者横心之所念而无是非横口之所言而无利害独往独来如龙之行雨也 
　　如来说法必先放光非是无以摄迷而入悟也故易曰潜龙弗用祖师印可旋为扫迹非是且将执悟而成迷也故易曰亢龙有悔 
　　知潜之弗用则必有激发之大机董公所以说高祖也其说曰名其为贼故师直而为壮知亢之有悔则必有收敛之玅用子房所以招四皓也其说曰难以力争故功逸而有成 
　　甘草非上药也面参苓以为国老黛赭非殊彩也而丹碧以为前茅今五品散局名位未极缠葢犹轻有心足以思目足以识口足以辨行足以信者布列数人随事评定时乎左袒公卿而台谏不疑其为阿时乎左袒台谏而公卿不嶷其为激国是自出人心自正矣 
　　易戒童牛书称繇蘖匹夫匹妇之是非不明其究必有狎大人者愚夫愚妇之是非不明其究必有侮圣人者宋人有言曰清议者国之所以立也重则亟反蔓则难图矣 
　　王者不治夷狄穷兵则耗国圣人不为己甚尽法则无民第国手不以后着为先着庸医亦以活人者杀人是之与非犹中国之与夷狄也有如烽火初惊而发惩膺之策则听华夷之自相屠戮而一无所创乎黑白未剖而主调停之议则听邪正之自相玄黄而两无所排乎孔子作春秋孟子辟杨墨此鲁连飞矢而魏胜济师也即大将更当何如矣 
　　张安道欧阳永叔子瞻辈人也子瞻以其誉而重王荆公程伊川子瞻辈人也子瞻亦以其雠而重作家之相雠胜于畴人之相誉何则妒之厉繇其知之真也知薛道衡者隋炀也知骆宾王者武后也若及蚍蜉之憾无损参天苍蝇可憎等之飘瓦而已 
　　如心画师想成国土人在醉乡有千日而不醒者官中之天地也人在梦宅有千载而不寤者名中之天地也关尹子曰至人不去天地去识 
　　独立不惧惟司马若实与吾兄弟耳东坡之不容于荆公也昔之君子惟舒是师今之君子惟温是随吾不能随耳东坡之不容于温公也具此两截成一完人兵再鼓而气不衰金百炼而色益莹葢东坡笔铓之利自竺典中来襟宇之超得了元之力谓其为纵横之学者洛党之口业也 
　　金刚经四无相但我相空则人法寿相皆尽矣永嘉集三料拣但法身彻则般若解脱皆真矣华严六相义但知真如总相则总别同异成坏皆融矣曹溪四智但悟大圆镜智则平等观察所作皆转矣孟子之言巧力临济之言照用岂有二哉 
　　曾子行恕当无一事忤人而放流之论谆谆瘅恶孰知三省者之为金刚剑乎南容慎言当无一语伤时而羿□之喻咄咄逼人孰知三缄者之为涂毒鼓乎 

　　禅悦 
　　杂纪 

　　○禅悦 

　　玄奘至五天竺国立唯识论所谓真故极成色等语也所至建剎标与被师詶论彼师义堕则自撒标而退无敢难者玄奘于是为慈恩宗非直译经布藏川途岁月之劳已也唐文皇三藏序未弘厥旨当时在廷诸臣皆承隋氏月露余习内典有作不过王简栖头陀碑文本色至裴休梁肃房融三公乃始大畅虽韩昌黎文起八代莫能及也宋时唯王荆公苏端明黄鲁直晁无咎张无尽深得禅悦之味溢于笔端凡称白衣说法文字禅尽此矣 
　　日用事无别惟吾自偶谐头头无取舍处处勿争乖朱紫谁为号丘山绝点埃神功并玅用运水与搬柴此亦庞居士诗也惟吾自偶谐即临济所云无位真人从面门出入识得此人乃真吾矣第恐老庞亦觑不见 
　　汝但无事于心无心于事则虚而明灵而玅所谓事者非世缘之事相也正谓学道之障能碍正知见者耳人问古德作何所事答曰一事不为曰若如是只闲坐也答曰若闲坐即为也孟子之言必有事禅家之言无事正言若反 
　　刘义庆世说新语可谓起夕秀于未振若传灯录皆玅明心中吐出称性之语以视世说何啻爝火之与太阳许大文人惜未有知北者 
　　三十辐共一毂当其无有车之用埏埴以为器当其无有器之用凿户牗以为室当其无有室之用故有之以为利无之以为用 
　　华严经六相义有成相坏相与此更相发所谓万法不动自位当其成即坏之缘如车然本辐所成如器然本埏埴所成如室然本户牗所成若众缘不合三者俱不得成然则成必假坏成相何存不必待坏而后谓也坏也 
　　大道废有仁义智慧出有大伪六亲不和有孝慈国家昏乱有忠臣 
　　大人问禅师曰子来就父为甚父全不顾师曰始成父子之恩问曰何以反成父子之恩师曰刀斧斫不开了心性者一彻俱彻天真自然若宋人所云常存敬畏正与本地风光没交涉何以故有作止故血脉断故 
　　道冲而用之或不盈渊乎似万物之宗挫其锐解其纷和其光同其尘湛乎似若存吾不知谁之于象帝之先 
　　和其光光生于明明不与之俱和也同其尘尘生于根根不与之俱同也挫其锐非锐者终不可挫解其纷非纷者终不可解此万物之宗也永明所拈佛语心为宗庄子所标大宗师皆谓此宗 
　　天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足 
　　临济尝曰汝诸人望上心不息望上心乃求佛求法求僧之心我教中近所谓志也若何临济诃之乃自性天真不缘修证但尽几情别无圣解耳故禅家有太平本是将军定不许将军见太平之语老氏又云绝圣弃智凡可欲欲得不知足皆在郊之伏戎也 
　　为学日益为道日损损之又损以至于无为无为而无不为矣故取天下者常以无事及其有事不足以取天下 
　　无为者非一无所为乃为其无为者耳药山自云一事不为其师曰若是则终日闲坐也曰若闲坐即为也正是损后语 
　　偶书老子以禅旨为疏解一二大都天命之性原无三教修道之教乃有孔老释耳识得此者触着磕着 
　　曹孝廉视余以所演西国天主教首利玛窦年五十余曰已无五十余年矣此佛家所谓是日已过命亦随减无常义耳须知更有不迁义在又须知李长者所云一念三世无去来今我教中亦云大时不齐生死根断延促相离彭殇等伦实有此事不得作言解也华严经云一念普观无量刼无去无来亦无住如是了达三世事超诸方便成十力李长者释之曰十世古今始终不离当念当念即永嘉所云一念者灵知之自性也不与众缘作对名为一念相应惟此一念前后际断 
　　终县老人能知四百甲子桃源中入不知有汉晋魏古诗云山中无历日寒尽不知年但今日不思昨日事安有过去可得冥心任运尚可想大时不齐之意何况一念相应耶 
　　赵州云诸人被十二时辰使老僧使得十二时惜又不在言也宋人有十二时中莫欺自己之论此亦吾教中不为时使者 
　　余始参行篦子话久未有契一日于舟中卧念香严击竹因缘以手敲舟中张布帆竹瞥然有省自此不疑从上老和尚舌头千经万论触眼穿透是乙酉年五月舟过武塘时也□□□自金陵下第归忽现一念三世境界意识不行凡□□半而后乃知大学所云心不在焉视而不见听而不闻正是悟境不可作迷解也 
　　中庸戒惧乎其所不覩恐惧乎其所不闻既戒惧矣即属覩闻既不覩闻矣戒惧之所不到犹云观未发气象既未发矣何容观也余于戊子冬与唐元征袁伯修瞿洞观吴观我吴本如萧玄圃同会于龙华寺憨山禅师夜谈余征此义瞿着语云没捞摸处捞摸余不肯其语曰没捞摸处切忌捞摸又征皷中无钟声钟中无皷响钟皷不交参句句无前后偈瞿曰不碍余亦不肯其语曰不借是夕唐袁诸君子初依法门未能了余此义即憨山禅师亦两存之不能商量究竟余谓诸公曰请记取此语异时必自有会及袁伯修见李卓吾后自谓大彻甲午入都与余复为禅悦之会时惟袁氏兄弟萧玄圃王衷白陶周望数相过从余重举前义伯修竟犹溟滓余语也李卓吾与余以戊戌春初一见于都门外兰若中畧披数语即许可莫逆以为眼前诸子惟君具正知见某某皆不尔也余至今愧其意云 
　　袁伯修于弥留之际深悔所悟于生死上□不着遂纯提念佛往生经云人死闻一佛名号皆可解脱诸苦伯修能信得及亦是平生学道之力四大将离能作是观必非业力所可障覆也迩见袁中郎手摘永明宗镜录与冥枢会要较勘精详知其眼目不同往时境界矣 
　　陶周望以甲辰冬请告归余遇之金阊舟中询其近时所得曰亦寻家耳余曰兄学道有年家岂待寻第如今日次吴岂不知家在越所谓到家罢问程则未耳丁未春两度作书要余为西湖之会有云兄勿以此会为易暮年兄弟一失此便不可知葢至明年而周望竟千古矣其事中语遂成谶良可慨也 
　　达观禅师初至云间余时为诸生与会于积庆方丈越三日观师过访稽首请余为思大禅师大乘止观序曰王廷尉玅于文章陆宗伯深于禅理合之双美离之两伤道人于子有厚望耳余自此始沉酣内典参究宗乘后得密藏激扬稍大所契后观师留长安余以书招之曰马上君子无佛性不如东南云水接引初机利根绍隆大法自是不复相闻癸卯冬大狱波及观师搜其书此书不知何在余谓此足以报观师矣昔人以三转语报法乳恩有以也 
　　只贵子眼正不贵子践履右为山语只贵眼正即六祖本来无一物宗旨也故曰传佛心印若论六度万行未齐于诸圣独心即佛心矣 
　　天地有日月之动荡故清宁不毁人身之升降阖辟皆在两目故阴符经曰机在目黄庭经曰出日入月呼吸在左目日右目月辟为乹阖为坤二阖一辟谓之道圣人传药不传火繇来火候少人知参得左日右月之机可以择药然非身如槁木心如死灰者不免当面蹉过噫微矣三十年前身尝验之 
　　吾与子处于大明之上矣至彼至阳之原也吾与子处于九渊之下矣至彼至阴之原也谓庄子书中无神仙山诀可乎天台止观于数息以炁为火动为风仙家乃取此二相是以命根不断至于华严所云一念普观无量刼无去无来亦无住又超观心远矣二氏同异以此程之 
　　东坡十六应真赞奇矣奇复化为腐当繇方内朝夕习见举扬者众耳眉公别行一道齿顂间自有峨眉秀色因扈师同参在文字禅中故发语特玅种种提唱宗风可折果位人脚胫也 
　　永明禅师料简四句谓有禅有净土无禅无净土云云皆动人修西方作往生公据也然修净土皆以妄想为入门至于心路断处义味嚼然则不能不退转故有疑城以居之唯宗说俱通行解相应者不妨以祖师心收赡养土如智者大师永明寿皆其卓然者也 
　　诸禅师六度万行米齐于诸圣惟心地与佛不殊故曰尽大地是当人一只眼又曰吾此门中惟论见地不论功行所谓一超直入如来地也然普贤行愿毘卢法性足目皆具是为圆修不得以修与悟作两重案也 
　　渊明入白社闻钟便归是深于禅者古德有云若是陶渊明攒眉便归去后千载惟东坡近之 
　　昔有参禅老衲闻放下便稳四字辄有省渐近自然故是禅法 
　　庞居士有家赀百万皆以掷之湘流曰无累他人也余有偈曰家赀百万掷湘流太华山边撒石头个是学人真牓檥闺中儿女漫悠悠古德谓闺合中物舍不得即是禅病闺合中物舍得即是悟迹如颜子之得一善是也拳拳服膺便是碍□之物学人死活不得处 
　　十方同聚会个个学无为此是选佛场心空及第归昔人论举□曰骰子选耳大慧教人参禅曰须中钝榜状元选佛犹云选官作上声者非 
　　东坡先生有偈曰溪声便是广长舌山色岂非清净身有老衲反之曰溪若是声山是色无山无水好愁人宋人推黄山谷所得深于子瞻曰山谷真涅盘堂里禅也 
　　古人云清心不如省事养身莫若寡欲二语可谓玄禅二藏大总持门终身诵之立跻圣地 
　　三昧犹言正思惟圭峯解云非正不正非思不思今人以不起一念为禅定者非宗旨也作有义事是惺悟心作无义事是散乱心心不散乱非枯木谓也故石霜语云休去歇去冷愀愀去寒崖枯木去古庙香垆去一念万年去侍者指为一色边事虽舍利八斗不契石霜意去六祖对境心数起菩提作么长皆正思惟之解也 
　　思而知虑而解鬼家活计德山此语奥中庸不思而得不勉而中从容中道圣人意是同是异葢不思不勉人人本具所谓性也圣人则性之耳若认得不思不勉之物虽思勉亦是菩提岂惟思勉虽不得不中亦未尝与不思不勉相违悖岂怕瓮里走鳖 【 有僧训大慧竹篦子瓮子怕走鳖耶】 
　　张拙诗云一念不生全体现六根纔动被云遮是六根终不可动也人生未有能不动六根者虽槁木死灰亦必有以使之安在不动耶不知石霜所云动者乃趣向真如之动也临济云一念驰求不歇爱圣憎凡问佛问法是为动耳永嘉云心是根法是尘两种犹如镜上痕心境净时光始现心法双亡性即真与张拙诗下转语 
　　见见之时见非是见葢以近而不可见者万物之性也何以故万物性离故若万物之性果非离则圣人亦不能转之矣万物既空烦恼安得故禅家有法空人空之说 
　　心地法门犹如下种宗家之语如彼天泽所谓一雨普润月印千江诸修观者皆非了义矣然如耳根圆通三真实则于父母所生耳人人本具又与诸观门有异葢以逗此方之机恐他方耳根未必如是也今人但慕神通只在两耳但不能心通反累三真实之灵根可叹也 
　　初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭此以上犹在生灭中摄直至生灭既灭寂灭现前方是那伽大定前是观末句始是宗谓达摩为观音化身不虗也 
　　知之一字众玅之门又有云知之一字众祸之门般若无知论所破者知也永嘉证道歌有云一念者灵知之体是所立者知也心经云无智亦无得近于遮坛经云转识成智近于表阳明先生识此发为良知之说犹是宗门浅浅之谈宗之者与辟之者俱未曾深研法要也 
　　苏端明文章玅古今虽韩欧当却步良繇韩欧皆未精内典而禅宗最盛于子瞻之时又有耆宿与相盘旋是以悟后言语六通四辟余如无垢无尽虽深于禅悦而笔不及端明故其文少逊所谓般若有三有自性般若有观照般若有文字般若苏公可谓文字般若矣 
　　晦翁尝谓禅典都从子书翻出尚有列子未经翻出更当变幻不知谓何等语也吾观内典有初中后发善心古德有初时山是山水是水向后山不是山水不是水又向后山仍是山水仍是水及华法界观理无碍事无碍如意自在事事无碍及佛国禅师十牛颂自寻牛见牛牧牛以至入壥垂手人牛不见等次第皆从列子心念利害口谈是非其次三年心不敢念利害口不敢谈是非又次三年心复念利害口复谈是非不知我之为利害是非不知利害是非之非我同一关捩乃学人实历（下有逸文）史诸集所有觉晋人玄谈敷浅无味矣正是苏玉局文字得力处 
　　昔年曾问密藏禅师大悟大彻之人作何证验藏公曰但问答之顷不动眉睫者即是少有拟议伫思即非真悟道者今世都应无此人耳昔有僧参礼禅德问之曰汝从何日发足僧答曰初一日发禅德曰初一初二尚有拟议否余每念今时人士各有字有号此字与号乃有生以后互相称呼但有呼即应不待思索此与不思而得不勉而中者何异若问佛问法便不能尔虽复明了必费寻求或以参叩所得者应或以记持所得者应所谓思而知虑而解鬼家活计日下孤灯果然失照也 
　　衲子有见空刼以来自己者不能透脱即便据以为无上菩提此永嘉所谓蕴纳在心即为受阴也若因而接物利生纵横棒喝如大火聚触着便烧如金刚剑犯着便死永嘉所谓行用此理即为有阴也沩山为仰山曰寂子速道莫入阴界此语可思而可惧已 
　　大慧和尚在川勤会下机锋横出川勤未深许可大慧不服勤曰待汝一场热病方知吾不汝欺以后大慧游方果得热病以平生悟头对治无一得力者乃复拈树倒藤枯公案始得了事川勤曰我当初若何汝说汝今骂我去也又玄沙云道人行径如火消氷箭既离弦无反回势天堂地狱之所不摄虽有中阴所向自在夫七真玄学耳犹云参学之时病则从他病死则从他死而宗门大老顾以悟道为敌热病敌生死之具抑何不论然如来以一大事出现一大事者生死也是人生无不可以偷心应惟八苦交煎四大将散一毫偷心用不着故曰见矿不识金人垆始知错 
　　孔门弟子之仁日月一至不知仁至之日境界若何赵州曰诸人被十二时辰使老僧使得十二时无论一月但以一日论将此身心如何安放如何趋向始为使得也洞山在山四十年地神寻觅不得忽一日见厨下有弃饭曰施主之物何得作贱如此地神即现形作礼自通向来不见之故葢一念着罪福相即为鬼神觑见四十年中住密行三昧可知倘修行无力揶揄不少矣此则不止三月不违已也赵州有十二时辰歌或亦禅和所托赵州呵佛骂祖直欲不挂一元字脚安得多许络索又宗家有不答话者曰出家人无补线之隙安得与汝闲话又有曰暂时不在如同死人方可为惜寸阴者今人但以一日之内不犯十恶为修行不知正落无记窠臼未为无业也 【 禹谟曰思日孜孜正是惜寸阴】 
　　或曰子言思日孜孜似矣但大修行人欲无事于心休去歇去冷湫湫去寒崖枯木去而终日孜孜得无近于驰求非息心达本之旨乎曰近来有一等宗徒但见临济语录有云汝一念心疑处便是佛魔佛魔俱扫更有何事以此为休歇不知能自信否若不能自信明朝后日大有事在安得撒手放下以为千了百当汉以故二六时中有三等事一则研穷至理以悟为则一则坐禅入定昏散日轻一则看轻参论熏般若种虽深浅不同各随根器可以使得十二时也 
　　观师答问常有不经人道语余曾问菩萨处胎受生之后还知前生为谁如所云宿命通否师曰圣人无我但受生之后前生所作循业发现宛然如一日安用自知为张三李四许多我相又余时方应举日用攻举子业余问此于学道宁不相妨否师曰譬如好色人患思忆病此人二六时中宁废着衣吃饭一切酬应否虽复着衣吃饭一切酬应其思忆病相续不断即作意断之其病益深李太白诗曰抽刀断水水更流是也有患烦恼尘缘能障道者若为扫除师曰如一男子有杀父雠怀愤欲报拂拭纯钩毕生寻觅初闻张三二十年后知此真□本是李四便合张三直觅李四诸人欲扫除烦恼正为未知真雠也此语与张拙断除烦恼重增病更觉透彻今紫栢老人集乃不见载知法语所遗多矣 
　　传奇所载若渡蚁还金娶盲妻嫁宦女等事后人岂无契同者而报应不必尽同亦有了不见报者岂如诗文撰造谢朝华于已披哉孔子曰视其所以言与之同事众人能知也观其所繇言与之同念鬼神能知也若突然兀然无依无欲与之同心则非天不能知天且不违而况于鬼神又况于人乎故曰察其所安虽然大圣人自待甚重曰知我者其天乎似天亦有不知者虽复不知曾不为怨以故二帝三王之报有时而尽仲尼独以万世为工论至于此则内典定业之说又落一层矣晦翁解以为观人之法要亦学人自修之法也自修者必以此自勘 
　　吴山有一僧至云间传其师形色天性一难曰形色既是天性请问形色坏时天性坏否若天性独存则与形色是二非一何云形色天性若天性随形色而俱坏遂成断灭难可了知余时会食拈一菓曰此是形色天性又拈一饼曰此是形色天性良以真如随缘不变真如无一息不随缘则形色无一息不天性葢四生六道之中剎那剎那流转不住谁非形色但执四大各离一时分叚之躯为形色已坏者无有是处古佛不云乎三昧华无相何坏复何成华严六相义曰不动自位而为坏以此推之吾人二六时中念起念灭皆属形色不生不灭者即起灭不停时天性也 
　　云岩宝镜三昧云以有下劣宝几珍御以有惊异黎牛白牯夫众生自安于下劣故曰奇哉众生具有如来智慧德相非宝几珍御乎衲子既有悟头便起我慢故曰三世诸佛不知有犁牛白牯却知有以扫其悟迹也洪觉范批注本此葢是接物利人之钳锤要亦描写本地风光通一线道耳何则以有下劣宝几珍御则不住下劣边可知以有惊异犁牛白牯则不住尊贵边可知故宗家有尊贵堕昔玄装在西土立唯识义彼国诤论者各立剎竿互相诘难有义负堕即倒却剎竿堕之名尊贵以此 
　　中峯语录参高峯师师问日间作得主宰否中峯云作得主宰又问梦中作得主宰否中峯云作得主宰又问半醒半睡时作得主宰否中峯拟议即被诃斥以此更参乃有悟入吾不知中峯悟后半腄半觉时果能作得主宰否若作得主宰即是六识何能了事不见坛经所云汝当当下自知非自已灵光常显现乎玄门定观经乃云唯灭动心不灭照心但凝空心不凝在心不知其所谓灭所谓凝所谓不灭所谓不凝者纯是六识用事安得太平契六祖知非之旨乎故曰菩提无是处是则非菩提世尊生时一手指天一手指地曰天上地下唯吾独尊云门云我当时若见一棒打煞与狗子吃贵图天下太平紫栢老人作雪山修道赞曰明星一点是非媒嬴得儿孙将汝卖 【 有讲学人以世尊一手指天等语为夸慢正是痴人前说梦】 
　　事有古人称拙而后人特巧者亦有前人所易而后人特难者如戽水之变为桔槔井田之变为阡陌巧胜拙矣及参学事乃不然二祖以下南岳以上师家点化曾无多事一闻千悟得大解脱不可不谓之易不知何年始于参话头着到其初以无义味语置于识田密密根究如籍没百万财产又要百万纳官苦无了日及得彻悟又将一千七百烂葛藤一一无疑始为稳坐如张商英自谓托钵话外无不明了兜率悦呵之曰此既有疑其余安得无疑而大慧每以麻三斤干矢橛等话教人办一片至诚心参取十年二十年三十年即或不悟亦可世世不堕恶趣生生不失人身此之为难比二祖南岳轻轻点缀便绍祖位者何啻百倍至大慧之师川勤语录则曰一千七百则公案但有一悟入其余不必尽有契同此之或难或易皆因往刼般若种子有生有熟循业发现亦繇此方教体有盛有衰临济一宗宋以后遂法堂草深也 
　　古人以水喻性荷泽得法于曹溪拈出心体曰水是名以湿为体心是名以知为体最为片言居要乃永嘉曰灵知王阳明曰良知晦翁亦曰虚灵不昧其语似有淆讹若为分析曰永嘉之所谓灵者即不生不灭不垢不净不增不减迎之不见其首随之不见其尾子了常知故自言之不及非以能思筭能注想而为灵阴符不神之神也若朱子之虚灵不昧则谓其仁义礼智之所自出如见孺子入井即起恻隐闻喍噈声即起羞恶动于善者机也阳明之良知则曰无善无恶者心之体有善有恶者情之动知善知恶是良知为善去恶是致良知夫无善无恶者心之体近于禅矣而知善知恶是良知与晦翁虚灵不昧何尝相悖世有宗良知而诋晦翁者舛矣若以水喻阳明所谓良者清浊未分之水乎晦翁所谓灵者清浊既分但取其清以为原初水乎虽然晦翁固迥异于禅阳明之禅亦非张无尽张无垢之禅也为其认定无善无恶以为心体即与不垢不净相似而与不生不灭犹悬不见楞严经耳根圆通亖真实有常真实乎佛言常光现前祖言无记昏昧昭昭契本真空的的法华经云佛种从缘起是故说一乘惟此灵知辉天葢地亘古彻今岂无善无恶便称了义至于知善知恶更落第六识宗门转识成智正转此识何谓良知永嘉云法身般若解脱三者一念全具方为一念相应此灵知之自性夫般若解脱亦有不兼法身者而证道歌又云法身了却无一物本原自性天真物何耶麤心衲子岂可共语话也宗家有语者显其无语之物有修者修其无修之初颜子谒才方见卓尔博文约礼孔子所以竭其才譬如明珠沉于海底必涸大海之波涛然后见之故沩山云以思无思之玅返思灵焰之无穷思尽还源立地成佛若有一毫一丝沾带则谓之挟带谓之借借临济所用金刚王剑正谓此等孔子许颜渊曰知不善未尝复行夫不善者岂谓身三口四等不善哉毫厘系念三涂业因瞥尔情生万刼羁锁是已他日又曰拳拳服膺是犹有碍膺之物在故判为三月不违未见其止法华经云止止不须说我法玅难思止则罢参矣 
　　昔有大德于如是我闻四字得悟此经观自在自在二字便可单刀直入不必读徧全篇又况六百卷大般若经也何以故自在即是法身见法身者即是观照般若六祖所谓大圆镜智能出生玅观察智平等性智成所作智也永嘉料拣有般若法身解脱三者一时具足乃为彻悟惣之在法身中一了百了若有时在有时不在则非自在故曰放下便稳此又心经之心 
　　自性三真实即在父母所生耳人人本具故世尊云奇哉众生有如来智慧德相临济云汝等诸人身在云霄心在粪堆里如彼老鸦此意可参也但想参时愈远耳只谓此事太近文殊于楞严经尽力赞叹至维摩遂以默然为不二法门 
　　永嘉以法身般若解脱分为三又曰法身觉了无一物葢人人具有法身但不了觉耳此了觉即般若也吾人于展经须悟道只如是我闻四字余谓此经自在二字可作六百卷批注 
　　知幻即离青山白云离幻即觉白云青山云不可即幻复谁各以为幻也侪塞太虗游气乱清以为非幻也如意自在绝膜忘形欲会个中意日午打三更（跋离幻上人卷） 

　　○杂纪 

　　天启四年秋河南抚臣程绝以传国玺进其昌时官礼部左侍郎故事进奉必繇礼部因捧表副使张梦鲸先有摹榻绢本得此藏之家以为家庆玺重一百二十两方各四寸面厚一寸二分螭钮高一寸八分进之日为十一月十三　皇上御殿传视廷臣受朝贺羣臣称万岁三舞蹈而出有诏赏赉抚臣以下有差 
　　运筹帷幄之中速胜千里之外宰相事也战必胜攻必取大将事也天下安注意相天下危注意将此论之舛者也有相则任将必得其人如李邺侯赞皇是也土木之变已是无相于忠肃之成功赖无相以挠之若更有一人在忠肃之右即为掣肘又使有诸言事者旁挠之则社稷为重君为轻之语能无不忠不道之抨击乎辽左之役无相无将而又有言官益不可为熊中丞疏云辽左之亡必亡于台谏之手遂为笃论矣此时虽有忠肃庸济乎 
　　东坡在海外所至不容僦僧寮以居而与子过自縳屋三间仅庇眠食尝行吟草田间有老妪向之曰内翰一场富贵却都春梦也东坡然其言海外归至阳羡买宅又以还劵不果葢终其世无一椽视今之士大夫何如耶乐志论故隐沦语然开口便云良田广宅去东坡远矣 
　　东坡守汝阴作择胜亭以帷幕为之世所未见也铭畧曰凿枘交设合散靡常赤油仰承青幄四张我所欲往十夫可将与水升降除地布床又云岂独临水无适不臧春朝花夕秋郊月场无胫而趋无翼而翔弟子由亦云吾兄和仲塞刚立柔视身如传苟完即休山盘水嬉习气未瘳岂以吾好而俾民忧颖泉甚清颖谷孔幽风有翠幄雨有赤油匪舟匪车亦可相攸 
　　岸公每岁入畵溪林密山深处采茶加以焙制分布好事家且口授火候委曲觉君谟茶录犹为逗漏陈征君锡以嘉名进之果位而唐居士重说偈言要使吃赵州茶者洗佛图澄肠胃不负授记因缘也 
　　绝学无为者禅栖惟恐不深了断生死者经行虑其不远然修证虽殊劳逸自一拄佛担簦究竟此 
　　游山耳奇峯上人以拾字纸为生活忽谓余纸拾已竟灵云活水是我无字处因为书此 
　　元李氏有古纸长二丈许光润细腻相传四世请赵文敏书文敏不敢落笔但题其尾至文征仲止押字一行耳不知何时乃得书之 
　　可囊中书九卷不言相□乃卜筮前知之术门人未及读而为火所焚今世所传青囊伪可知矣 
　　抱朴子云洪闻之谚曰子不夜行则安知道上有夜行人今不得仙者安知山林间羽客升仙哉夫草泽间士以隐逸得志以经籍自娱不耀文彩不扬声名不修求进不营闻达人犹不能识之况仙真者亦何急急今朝阙之徒知其所云为哉 
　　孔北海告援刘玄德玄德喜过望曰孔北海亦知有刘备耶曹公视北海不异敌国曹刘皆人雄未易动也 
　　昔年见一书载崔莺莺有子七人客有言凤凰一将九子者余以为喻然其书不知所出今日读郑恒为崔夫人埋志子六人曰顼■〈王风〉瑾玘璇琬女一适卢损恒字行甫崔七十有六而合葬此碑成化间出于旧魏县废塜古之淇澳也碑立于大中十二年当以会真记岁月参考之 
　　张东海题诗金山有西飞白日忙于我南去青山冷笑人有一名公见而物色之曰此当为海内名士东海在当时以气节重其书学怀素名动四夷自吴中书家后出声价稍减然行狎书尤佳今见者少耳 
　　余每闻吴中袁尚书之清德今年以僦居至一楼房居亭曰此楼不甚久曾为袁尚书僦之每就楼上炊炊着处屋辄无色其贫如此 
　　袁尚书妇无裩孙女以饿缢死尚书善噉平生不能餍每市蚬为晚餐可竟一斗有一门生馈以十金辄作三封以一封置袖中乘月叩穷交之户呼与偕步以袖中金赠之而别其贫都繇此然每携妓泛泊一日不能废也 
　　吾松前辈曹定庵以宪副归里中家甚贫太守使人馈粟以斗为数易箦前太守以粟至曹公不受作书曰老夫不食三日矣不敢虚贤府公之赐其介如此此公当不愧古人若苏之袁安节则定庵之流也 
　　余与仲醇以建子之月发春申之浦去家百里泛宅淹旬随风东西与云朝暮集不请之友乘不系之舟壶觞对引翰墨间作吴苑酹真娘之墓荆蛮寻懒瓒之踪固已胸吞具区月瞠云汉矣夫老至则衰倘来若寄既悟炊粱之梦可虗秉烛之游居则一丘一壑惟求羊是羣出则千峯万壑与汗漫为侣兹余两人敦此夙好耳 
　　吕梁县瀑三千仭石骨出水上忆余童子时父老犹道之今不复尔东海扬尘殆非妄语 
　　高邮夜泊望隔堤大湖月色微晦以为城也至诘旦水也竺典化城无乃是乎 
　　北固山在京口有米元章牓书天下第一江山寺名甘露寺在山下平冈逶迤里许铁瓮最胜处也辛卯五月四日余与陈从训李将军游眺 
　　惠山寺余游数次皆其门庭耳壬辰春与范尔孚戴振之范尔正家侄原道其肩舆从石门而上路窄险孤绝无复游人扪萝攀石涉其巅际太湖淼茫三万六千顷在速眦间始知惠山之大全 
　　吴中山有两支一自大阳山起祖尽于天平金山皆为兽形其山石带土一自穹窿起祖尽于上方皆为鱼形其山土带石苏之胜在具区具区独有七十二峯 
　　摇城在府城东南越摇王居之今名大姚米元晖有大姚村图讹也 
　　梅都官园梅圣俞晚年谢事卜筑沧浪之傍与苏子美为邻 
　　石湖别墅在横山东宋范成大创因越来溪故城为亭榭内有天镜阁孝宗赐御书石湖二大字范号石湖居士以此 
　　吾松之山机云以古贤名为名锺贾罗余以居人姓为名惟南干北干以内之形势为名凤凰天马以鸟兽为名神山原名辰山在诸山之东南次于辰位今作神者讹也大都江山自开辟以来何有名字皆世谛流布相承踵耳词人挟江山以为境江山亦以词人为境齐鲁青不了澄江净如练是为山水传神写照语也山水亦乐得之 
　　吾郡九峯之间有小赤壁余顷过齐安至赤壁其高仅数仭广容两亭耳吾郡赤壁乃三四倍之山灵负屈莫为解嘲昔时名人卤莽如是因书赤壁一正向来之谬然余以是并疑吾郡有小昆山未知去抵鹊村路几许使余得凿空游之或亦如小赤壁不须多逊也 
　　澄鉴寺在中泖唐船子和尚载月钓鱼处也近仲醇修葺之余为题其门曰蒹葭苍苍白露为霜其幽胜可知矣 
　　客从黔粤来述点苍阳邨之胜乃赋家未曾题一语也如高人韵士岩居僻处迥绝人境而弓旌不到竹帛无书方之东南丈山尺水便有点缀如石湖虎丘云云者真有幸有不幸矣第不知埋名铲采亦复山灵所自幸否 
　　三衢有烂柯山是王积薪遇仙处石梁亘空六月不暑 
　　武夷有大王峯峯极尊胜故名武夷君为魏王子骞曾会羣真于此奏人间可哀之曲 
　　武夷接笋峯奇绝为天下名山最佳处余不能登峯舟行仰视已在别一世界 
　　普明墖在沙县东山墖始建即工余为题曰普明广数十丈邑文学共成之而水有立石石有题字水蚀其半余意得之为宋马少游墓然何以在洄流最深处而又以墖成忽踊出揆之物理皆不可晓 
　　大田县有七岩临水山下皆平田秋气未深树雕叶落衰柳依依 
　　洞天岩在沙县之西十里其山壁立多松樟其上有长耳佛像水旱祷着灵迹其岩广三几二榻高三仞余滴水不绝闲人未之赏也余创而深索之得宋人题字石刻十余处皆南渡以后名手诗歌五章岩中有流觞曲水县今徐君与余饮竟日颇尽此山幽致 
　　曩于徐文贞公续集中读迂直先生集引因念郡大夫修訫当探以传而恨未覩其集也兹从其孙见先生手书诗若文大雅平淡正始之音葢陶南村杨东里风流未远不作钩棘翻空习态而书法亦近宋仲温特闲窓信笔不甚作意本色故可想见也文贞公于近世名公之集鲜所许可顾以先辈典型重先生而以先生之不用为世道惜品藻如此非夸毗子所能知矣 
　　世人以生时为定命释家则谓之定业定业唯其宿命通者能知之吉凶祸福与善恶不应者果报也与善恶相应者花报也花报在现世人人可以理推果报在前生虽李虚中张果老亦穷于术吾未知夏越龙着此书有裨于星平否虽然其言五行生死之变则几矣世有明眼人必能赏之 【 秘之】 
　　王弇山先生戒子弟勿攻诗恐为举子业病即弇山举子业无称也王文恪瞿文懿圣于举业皆不能为诗乃近时诗人往往拾青紫如俛芥则何以故岂往哲无兼材而时流多双美乎葢文章之窍至今而始露其解粘去縳不主故常不落言筌者皆诗法也假令王瞿而在必易其故辙否则拱手入老经生队矣余始识京山李宗文于童子科叹其早慧何诣不极去楚十余年而王幼度传其杜曲集迫读之不卑元白不沿王李解粘去縳超乘而上所为文章法者具在即称诗又奚为举子业病乎宗文为本宁先生之小阮当为宗文倾秘密之藏极其才情之所如以昌其诗弇山为失言矣 
　　昔王心斋先生居泰州为贾人居停主较然不欺人归之如流水先生自悟忠信可以动众独目不识字无如圣人道何也乃就塾中听学究课童蒙久之又从缝掖为经生师者听其解传注豁然有省先生乃自立难有闻其说者惊诧曰此非吾辈所及越东有王阳明公者其指类是盍往辨证乎先生以弟子礼见阳明既数日复疑之请阳明还四拜礼阳明如所请不称师而今徐曰仁诸高足与酬义先生乃更执弟子礼为阳明羽翼而是时有会首举林公春者师事先生先生无所逊也今吾乡徐乐野亦起家居停以忠实心诚信于士大夫虽未尝高谈性命要以舍仆一而风雅既治生而达生岂夜行不休者可同日语哉余友陈太仆高亮少许可顾心重君为之立传斐亹千言摹写神照葢有名巨所不能得之太仆者而君得之其与林公之重王先生无以异也君今年八十所为八千岁春八千岁秋者斯文在矣 
　　作书与诗文同一关捩大抵传与不传在淡与不淡耳极才人之致可以无所不能而淡之玄味必繇天骨非钻仰之力澄练之功所可强入萧氏文选正与淡相反者故曰六朝之靡又曰八代之衰韩柳以前此秘未覩苏子瞻曰笔势峥嵘辞采绚烂渐老渐熟乃造平淡实非平淡绚烂之极犹未得十分谓若可学而能耳畵史云若其气韵必在生知可为笃论矣余初释褐时琴师第一手讽余学之谋于严中舍中舍曰此事极难但初下指一声不合即终身无复合理余悟其语遂辍琴不学尝见妄庸子有摹仿黄庭经及僧家学圣教序道流学赵吴兴者皆绝肖似转似转远何则俗在骨中推之不去又东施不捧心未必为人所憎厌也唐宋文人着集至百卷者无数消灭殆尽而独韩柳欧苏曾王江湖万古欧虞禇薛之书各有门庭学之不深亦得彷佛惟颜鲁公行书了无定法此其故殊可参寻每举示人不得解者今为平仲尽勿视麤心人也（魏平仲字册） 
　　玄宗幸蜀时曰此去剑门水绿山青鸟啼花落无非助朕悲悼故知峤诗之工羯皷催花听霓裳曲时峤诗乃如嚼蜡耳文生于情信然 
　　白香山有诗云病与乐天相伴住春随樊素一时归东坡感其语以焚素竟弃香山去矣独侍儿朝云与坡公终始颇以自嘉然又有岭南之诀此辈何幸得附两公以传又岂止杜甫少游黄鹂野鸳之论乎 
　　白香山得法于鸟窠有六渐偈深入禅悦不知何以多为情语今年欢笑复明年秋月春风等闲度葢千古壮夫惜时之感魏武老骥伏枥之句堪令人击碎唾壶岂关铜雀台伎者耶知此可与读琵琶行矣又乐天有诗云病与乐天相伴住春随樊素一时归此亦所谓春尽絮飞留不得随风好去落谁家剌当时党人行径所云又抱琵琶过别船亦可为琵琶行解也 
　　东坡云诗人有写物之工乘之未落其叶沃若他木不可以当此林逋梅花诗疏影横斜水清浅暗香浮动月黄昏决非桃李诗皮日休白莲诗无情有恨何人见月冷风清欲堕时此必非红莲诗裴璘咏白牡丹诗长安豪贵惜春残争赏先开紫牡丹别有玉杯承露冷无人起就月中看 
　　明日照积雪大江流日夜客心悲未央澄江净如练玉绳低建章池塘生春草秋菊有佳色俱千古奇语不必有所附丽文章玅境即能了然齐隋以还神气都尽矣 
　　东坡戒杀自谓经忧患之余今有不罹世网而深念物命行刀涂火涂道薄滋味养悲心者尤可尚也 
　　于蕃赠余七言近体二章格调雄厚词人之超超玄著者中有牢愁语余亦慨其意然亦成诗谶矣忆余丙申持节长沙有题畵寄友人陈征君仲醇诗云随雁过衡岳冲鸥下洞庭何如不出户手把离骚经葢十年而余再游三湘事与境会若预为咏怀者又甲辰出山时有题畵一绝云征书虽到门猿鹤幸相恕缘知湘楚游故是离忧处及余行部以法栽诸贵人楚善怨又有耽耽者余自解组归犹恨在陶令八十日之后二诗皆成诗谶余与于蕃赠言而三人出处有定数何足逆计也于蕃寓书于余谓以好收余书囊为之涩夫富人欲杀而清士好之特甚余则幸矣丁蕃得无有诗人之穷也乎 
　　李道生枯兰再花诗刻余不以为花谱直以为诗之讳书岂君家太白所云声名从此大泊没一朝伸者此花为魄兆乎大都诗人于下乘诗魔有所不取即其枯境龙蛇之蛰于隆冬者禽气守也醇醴之醉以千日者酒力厚也太阴炼形五百年应真入定一小刼荣可枯枯可再荣亦何常之有顾其枯何若耳道生刳心去智而专力于诗今固枯后再荣时吾安得以发国香通姞梦等常语缀其后 
　　白太传唐之达人出处之际大有渊明之概读长庆集足以动悟此赋足初应省试之作已近闻道者不待参鸟窠禅后方能为八渐偈（动静交养赋） 
　　悲秋为赋家鼻祖季子观乐至韶而止为之后者不亦难乎欧阳公乃于宋王之外别构一奇虽陈言尽去而典则森然良繇深于六经故可奴仆命骚耳宋人犹有谓欧九不读书者是何言与（秋声赋） 
　　陈思王诗曰丈夫志四海万里犹比邻恩爱苟不亏在远分日亲何必同衾懤然后展殷懃忧思成疾疹无乃儿女仁可为文□此赋转语陆鲁望祖之曰丈夫非无泪不洒别离间仗剑对樽酒耻为游子颜亦是铁中铮铮（别赋） 
　　王介甫金陵怀古词东坡于壁上观之欢曰此老狐精也其推服如此米元章又称荆公书绝似五代杨少师苏之词米之书皆横绝千古独不敢傲介甫此公若不作宰相岂至掩其长耶 
　　宋人特工于词曲苏欧秦黄其最著者惟王半山为之风骨棱棱脱去艳冶态虽秀铁面严冷不得以教坏人家男女相嘲也 
　　顾光禄公清宇于前己卯岁造青莲舫余时与莫廷韩徐孟孺朱安之辈常为泛宅之游距今五十年矣原之思其所处重为修餙山阳闻笛人物眇然独百谷词翰依依当日情踪宛然在眼题此志慨 
　　金陵春卿署中时有以松萝茗相贻者平平耳归来山馆得啜尤物询知为闵汶水所蓄汶水家在金陵与余相及海上之鸥舞而不下葢知希而贵鲜游大人者昔陆羽以精茗事为贵人所侮作毁茶论如汶水者知其终不作此论矣 
　　国之有是非犹中国夷狄不容并立必有膺惩夷狄者而中国安必有排折邪说者而清议立若听其自相角而袖手旁观以免于谤怒是夷狄中国听其自相屠戮而曰恐夷狄之怨也可乎 
　　天下无事则庸人得以势位而屈英雄天下有事则贤者得以识力而治不肖犹之宋延清之夺袍李景让之举杯虽公卿满前拱手相让不复序爵矣土木之变于忠肃第一少司马岂无公卿在其右者而举国听其成筭无敢或哗是其验也 

　　门人徐士竑阅 
　　容台别集卷之一终 

　　●卷之二 

　　◆题跋（二） 

　　书品（一） 

　　○书品（一） 

　　唐人书皆回腕宛转藏锋能留得笔住不直率流滑此是书家相传秘诀微但书法即畵家用笔亦当得此意 
　　晋人书取韵唐人书取法宋人书取意或曰意不胜于法乎不然宋人自以其意为书耳非能有古人之意也然赵子昂则矫宋之弊虽已意亦不用矣此必宋人所诃盖为法所转也 
　　唐人诗律与其书法颇似皆以秾丽为主而古法稍远矣余每谓晋书无门唐书无态学唐乃能入晋晋诗如其书虽陶元亮之古淡阮嗣宗之后爽在书法中非虞禇可当以其无门也因写唐人诗及之 
　　禇河南书如瑶台婵娟不胜绮靡乃其人以大节着所谓宋广平铁心石肠而赋情独冶艳颜鲁公碑书如其人所谓骨气刚劲如端人正士凛不可犯也然世所重惟其行书如争坐位祭侄蔡明连刘太冲马病鹿脯乞米诸帖最为烜赫有名直接二王出唐人之上盖以气格胜磊磊砢砢不受绳束最是端人正士本色耳痴人前不得说梦说着如端人正士便作算子书安能使木佛放光照诸天世界耶 
　　颜常山兄弟忠义大节惟禇河南不媿而鲁公书法郁勃奇宕不似登善瑶台婵娟姿媚自喜盖书法本同工力但鲁公以艰危增其气耳又不知河南入长沙书后更如何也 
　　东坡先生书世谓其学徐浩以余观之乃出于王僧虔耳但坡公用其结体而中有偃笔又杂以颜常山法故世人不知其所自来即米海岳书自率更得之晚年一变遂有氷寒于水之奇书家未有学古而不变者也 
　　大字难于结密而无间小字难于宽展而有余犹非笃论若米老所云大字如小字小字如大字则以势为主差近笔法今榜书如米老之宝藏第一山吴琚之天下第一江山皆赵承旨之上虽颜鲁公犹当让席其得力乃在小行书时留意结构也书家之结字畵家之皴法一了百了一差百差要非俗子所解 
　　余十七岁学书二十二岁学畵今五十七人矣有谬称许者余自较勘颇不似米颠作欺人语大都畵与文太史较各有短长文之精工具体吾所不如至于古雅秀润更进一筹矣与赵文敏较各有短长行间茂密千字一同吾不如赵若临仿历代赵得其十一吾得其十七又赵书因熟得俗态吾书因生得秀色赵书无弗作意吾书往往率意当吾作意赵书亦输一筹苐作意者少耳古人云右军临池池水尽黑假令躭之若是故当胜余于赵亦然米老云吾书无一点右军俗气吾畵无一点李戊关仝俗气然世终莫之许也政恐余所自评犹类怜儿不觉丑耳 
　　邢子愿侍御尝为余言右军之后即以赵文敏为法嫡唐宋人皆旁出耳此非笃论文敏之书病在无势所学右军犹在形骸之外右军雄秀之气文敏无得焉何能接武山阴也虽然其可传者自成一家望而可知为赵法非此则鲜于康里得并驱墨苑矣 
　　古人作书必不作正局盖以奇为正此赵吴兴所以不入晋唐室也兰亭非不正其纵宕用笔处无迹可寻若形模相似转去转远柳公权云笔正须善学柳下惠者参之余学书三十九年见此意耳 
　　今年游白下见禇遂良西升经结构遒好于黄庭像赞外有笔思米元章以为经生书又云是一种好伪物余曾以顾虎头洛神图易之主人迫欲朱提力不能有遂落贾人手如美人为沙叱利拥去矣书家以豪逸有气能自结撰为极则西升虽俊媚恨其束于法故米漫仕不甚赏心若儿子辈能学之亦可适俗因作小楷书记之 
　　行书十行不敌楷书一行米南宫语也时一为也以敛浮气竟此纸凡十起对客信乎孙虔礼所云神怡务闲也难也 
　　苏端明畵古木竹石赠贾耘老欲好事家月给米周贾者方与之余书畵浪得时名润故人枯肠者不少又吴子赝笔借余名姓行于四方余所至士大夫辄以所收视余余心知其伪而不辨此以待后世子云又不知苏公有此否也苏公好为人作书但棐几笔精张笺素以俟便得乘兴若求其书必不可得余亦不喜人求对面作书即勉应之亦不能工又俗子自称解书者不应也 
　　昔阮居士手自蜡屐曰未知一生着得几两屐余自十七岁学书今七十二人矣未知一生纸费几何笔退几何在礼部时高丽进贡使者询知余坐堂上便谓异事想笔迹亦传流彼中又同年夏子阳黄门使琉球归追请余书以应琉球使人曰彼国中所宝如白集故事不如诸夏或在此耳 
　　丹青不知老将至富贵于吾如浮云老杜语殊可味又云惜哉功名迕徒见书畵传似犹不免俗态 
　　吾书无所不临仿最得意在小楷书而懒于拈笔但以行草行世亦多非作意书苐率尔酬应耳若使当其合处便不能追踪晋魏断不在唐人后乘也 
　　卢鸿字浩然亦曰鸿乙余题戏鸿堂帖曰飞冥易肆高戏海书家玅将开源乙堂或免斥鷃笑用此事也严君平为冥鸿锺元常书如飞鸿戏海又宋刘次庄有戏鱼堂帖而浩然亦有草堂图行于世 
　　孙虔礼所称书有五合余无感惠殉知之合而亦无意违势屈之乖身为士夫但以此为悦生之事虽赞毁非所问也 
　　吾于书似可直接赵文敏苐少生耳而子昂之熟又不如吾有秀润之气惟不能多书以此让吴兴一筹畵则具体而微要亦三百年来一具眼人也 
　　醉后磨墨一斗以三文钱鸡毛笔书此篇迅疾如追风逐电畧无凝滞皆是颜尚书米漫仕书法得来书家当有知者 
　　忆余为此书是甲辰冬时余初有楚中之命偃蹇不欲出颇念山阳语可以自老书以见志今年秋解绶归来虽落彭泽八十日之后然再披此卷差可不愧矣闻于蕃于余书有昌独之嗜当书告墓文以贻之 
　　丙午除夜前二日忆雪不可得家有王右丞郭恕先雪山须雪乃悬壁游赏今年未之试也遂竟写雪赋一篇若上元无月当燃烛写月赋 
　　昔人以剧奉美新为后人赝作此太玄赋又是辨诬公案故书之 
　　余性好书而懒矜庄鲜写至成篇者虽无日不执笔皆纵横继续无伦次语耳偶以册置案头遂时为作各体且多录古人雅致语觉向来肆意殊非用敬之道然余不好书名故书中稍有淡意此亦自知之若前人作书不苟亦不免为名使耳 
　　文待诏每旦必书千文一卷余此卷先后七年纸成堆墨成臼无望矣书道安得进乎 
　　千文凡书四载先后作止笔墨间阔几如写一大藏经今至延津始成之山中自恃多暇乃至不如吏牍之余余所愧于嵇叔夜也 
　　江右甘侍御雨以所藏鲜于伯几书老杜茅屋秋风歌见示余为跋其后并临一卷侍御颇讶其相省不知余乃降格为之耳因识于此 
　　隐居所谓此一人或即许先生也今阁帖中多许书黄长睿米元章各有辨误况王着凭秘殿仿书摹版尤为失真吾尝谓古帖不足学学书必见真迹以此（陶隐居与梁武帝论书启） 
　　此吴太学集余书而填廓入石者以余不耐多书故也昔蔡君谟书昼锦记每一字辄书数十择其合者存之名为百衲碑吾乡陆文裕公书一纸尝废十余纸书家之不欲自见其瑕如此今余既多所存鲜所废令太学得收其疲卒辄为一军则余实拙于匿瑕太学不能为余护也然其结习之勤所期托吴太史之笔以不朽乃公者真孝子事矣（吴宪副养微行状） 
　　不觉利欲之感情一语乃此篇提纲非此何以服礼法之士哉颜光禄诗云刘伶善闭关驰情灭闻见酒徒故不易承当也 
　　弇州公尝呵唐宋人文字如此篇索之四部藁中曾有一否王公且尔况蚍撼大树者哉（杜樊川晚晴赋） 
　　韩退之桃源行谓神仙渺茫子瞻祖其说谓渔父所见乃避秦之子孙世居武陵者右丞此诗真为渊明误矣然退之从子湘在仙藉子瞻一生好轻举延年为通人之一蔽何独于武陵人致疑耶右丞作此诗时年十九及中岁好道晚年有白发终难变黄金不可成之语当亦有味于韩苏两公之持论矣 
　　蔡忠惠公进小团茶至为苏文忠所讥谓与钱思公进姚黄花同失士气然宋时君臣之际情意蔼然犹见于此且君谟未尝以贡茶于宠第点缀太平世界一段清事而已东坡书欧阳公滁州二记知其不肯书茶录余以苏法书之为公忏悔不则蛰龙诗句几临汤火有何罪过凡持论不大远人情可也 
　　张循王之孙镃舍宅为寺有发愿文集米元章书为之行于世今五百年矣寺废复兴则余友吴中丞本如为方伯时金汤之力径山禅师慧空兹来住山将引同志为四十八愿众生以钱刀为脑髓昔时深山穷岩尚有衘花之鸟今虽通都大国犹如缘木之鱼盖戞戞乎其难之然张公愿力能感五百年后之宰官慧公愿力何难信当世之长者慧公勉之 
　　今日观周密烟云过眼录有陶隐居写小楷黄庭外景经与大洞经此二经尚无石刻何谓真迹又有杨凝式书千文今皆无传想见元末国初法书犹为衰中之盛今东南惟晋陵唐氏姑苏韩氏绣水项氏收藏差富亦渐为好事者所构此外寥寥无闻余行游天下往往地阅千里无一卷一帖可入眼者欲如米老之作宝章待访录矣 
　　罗大弦鹤林玉露谈山居闲适之趣可以动悟政恐缨緌之流以为不情语耳余自出春明来十余年日涉此境深解其趣故时书之不敢以贻贵人惟一丘一壑与吾同好者方为拈出所谓一日清福上帝所靳吾辈不可不知足为达者笑也 
　　诗家以曹氏父子为三祖若其文章之品惟属陈王萧选所载为表为书皆声叶宫商体含风雅未有势险节短若离若合如子桓此篇之萧散缥缈可歌可舞开晋人清言之端洗子云艰深之习子建安能独占八斗真难为弟者矣 
　　每至暮春稧日写兰亭叙一通今日舟次泖上简箧中得乌丝唐笺但可作行楷遂书此序自正月至今两都士大夫未得黜幽之期群飞剌天黑风簸荡人人自危安知有黜陡不闻之适乎此时写盘谷叙较胜兰亭多矣 
　　今日偶读山谷老人题跋随意书数则其推挹东坡千古交谊可想李伯时米元章皆叛公于追论元佑党籍之日当时物论薄之人益以此重山谷世人以须臾富贵而卖友排贤至有助之羽翅而反戈相向者其于忠孝大节何有也丙辰二月之望偶笔书此一似诗谶是年八月二十日重题志慨 
　　范希文岳阳楼记宋人犹以为传奇文东皮醉白堂记一似韩白论耳文章家之重体如此若夫希文之先忧则不愧其自许矣宋之古文实繇范公推瓦师鲁开之又以公书法绝类乐毅论虽文与书非所以重公在此道中未尝不称当行名家也 
　　蔡忠惠公书此记凡一字数十更存其合者纔得颜碑什七耳今日得宋榻徐季海书洺州府君碑以其意为此如黄金铸范少伯一铸而就止以速成自喜不计工拙也（昼锦堂记） 
　　余曾书古诗十九首自锺王以至苏米各拟之为十九体山东许尚宝一本新安门生方冑子亦一本与此而三但此本不用各体似无忘羊岐路耳 
　　朱阳舟次奉陈琪华馆丈良觌谈义兴吴文肃家藏米元章书离骚经世世珍之盖李文正题尔尔余独命之蔡元长然以沅兰湘芷不当辱于奸相之笔明知非米而仍命之米正是权教非实语也琪华丈肯余言且谓苏黄米蔡正是蔡元长今属之君谟书谱中自具史家衮钺聊记之 
　　鲸鲵荐食海若震惊大中丞张公夙受圯桥之一卷亲统越绝之六千筑观献俘杀虎征应公是以有此诗春容大雅则杜陵缚鸡之篇郁勃恢奇似昌黎驱鳄之作缓带临戎登高能赋殆兼之矣弁以拙书详见图（跋张中丞射虎行） 
　　此赵文敏为仇山村书者余得观其真迹以意仿之后有鲜于太常跋云子昂此书深得北海笔意与其它应副人情者不同乃知古人以偶然欲书者为一合法云出自玅指纵横皆合也 
　　王右丞应制诗昌黎所云愉乐之词难工者不为摩诘设也古人才大无所不宜耳 
　　裴将军舞剑张长史运笔吴道子畵变相鲁公辈人也因观鲁公真迹临之 
　　娄水王尚书家藏颜鲁公赠裴将军诗余曾临数卷此其一也今为伯应所收伯应自其尊公幕府携来所谓剑舞跃游电随风萦且回者且见之海上舟师何止公孙大娘浑脱舞可助书兴余恶札益自愧矣 
　　右米元章行楷阴符经世无别刻惟晋陵唐君俞有宋榻余友陈懿卜摹之入石米老自称书课平生不知几十本顾于经文时有脱误独所谓三盗既宜者改作既冥最佳此亦必有所自非能凿空信笔也 
　　右李后主词刻于淳熙秘阁续帖者后主传揆镫法七字世人罕能得之其词凄惋真亡国之音也然在词场中犹不失作南面王当得衙官周美成秦少游辈耳 
　　李后主书太白诗出于欧阳率更蔡京师之所题徽宗书畵皆用此笔意余家有雪江归棹图楚公跋正同要得散卓方可为也 
　　东坡大江东去词旧名念奴娇又改为百字令后即名赤壁词余以胡浩然宋谦甫櫽括二赋皆于赋外旁出二十余字故限字为此于字无出入于腔不无出入也然次阕可为东坡传神东坡取忌不在口在笔文与可尝规其作诗诗狱之后喜为诗益甚前赋以曹孟德比时宰故曰时宰欲杀之时宰已矣赋自千古常新耳 
　　东坡此词次阕自伤不如周瑜之遇主子美一饭不忘君同意 
　　灯咏三百篇以花影为乱最是达人大观人间世可歌可咏之事谁非花影何但观灯（跋王观察花影诗） 
　　唐子畏诗有曰杜曲梨花杯上雪灞陵芳草梦中烟又曰秋榜才名标第一春风脂粉醉千场皆学白香山子畏之才何须以解首矜诩其亦唐人所谓今朝旷荡春无涯不免器小之诮 
　　陈思王诗曰丈夫志四海万里犹比邻恩爱苟不亏在远分日亲何必同衾帱然后展殷懃忧思成疾疹无乃儿女仁可为文通此赋转语陆鲁望祖之曰丈夫非无泪不洒别离间伏剑对樽酒耻为游子颜亦是铁中铮铮 
　　小楷书不易工米元章亦但有行押尝被命仿黄庭作千文一本以进今观其迹但以研媚飞动取态耳邢子愿谓余曰右军以后惟赵吴兴得正衣钵唐宋皆不及也盖谓楷书得黄庭乐毅论法吴兴为多要亦有刻画处余稍反吴兴而出入子敬同能不如独胜余于吴兴是已 
　　余少时写小楷刻画世所传黄庭经东方赞后见晋唐人真迹乃知古人用笔之玅朱非石本所能传既折衷于子敬顾恺之自成一家因观昔年书月赋漫题 
　　久不作蝇头小楷偶然欲书为竟此赋大都学女史箴笔法今人罕见之不知吾所自也（雪赋） 
　　悲秋为赋家鼻祖季子观乐至韶而止为之后者不亦难乎欧阳公乃于宋玉之外别构一奇虽陈言尽去而典则森然良繇深于六经故可奴仆命骚耳宋人犹有谓欧九不读书者是何言与（秋声赋） 
　　高丽侧理隐起界道因而用之虽黄素黄庭之织成朱丝不是过也孙虔礼以纸墨相发为书家一合有以哉此书在处当以鹪鹩名馆知足不辱居然鳯德（书鹪鹩赋） 
　　仲宣登楼赋在依刘荆州之日余至荆州访其遗迹惟城楼刻此赋耳赋亦非古人名手所书不如曹娥碑之有右军北海笔也 
　　往余以黄庭乐毅真书为大作牓署书每悬看辄不得佳因悟小楷法欲可展为方丈者乃尽势也题牓如细书亦跌宕自在惟米襄阳近之襄阳少时不能自立家专事摹帖人谓之集古字已有规之者曰须得势乃传正谓此因书舞鹤赋及之白太传唐之达人出处之际大有渊明之槩读长庆集足以动悟此赋是初应省试之作已近闻道者不待参鸟窠禅后方能为八渐偈（动静交养赋） 
　　东坡书唐林夫惠砚云行至泗州见蔡景繁附唐林夫书信与余端砚一枚张遇墨半螺砚极佳但小而凸磨墨不甚便作砚者意待数百年后砚乎乃便墨耳一砚犹须作数百年计而作事乃不为明日计可不谓大惑耶（书砚铭） 
　　击壤诗有云争先径路机关恶向后语言滋味长白香山云此身不向今生度更向何生度此身永明云举世岂为身后虑何人暂省事前空皆崔子玉此铭之鼓吹也 
　　西京十人侯其显者具史传若勒歙王吸亦必有一时功伐太史公不书则万世不能举故知汗马奇勋必假柔翰而重又列侯百四十三人乃吕后朝陈曲逆所差次颜师古以第一至十八为十八侯蹙项兴刘韩彭最着以是吕后所收遂不齿及当时无一男子讼冤如唐时椎碎韩昌黎碑事亦可叹也语至此惟范少伯堪以金铸子房虽从赤松游蚤落第三有哙后之耻矣（十八侯赞） 
　　右余庚子岁所临阁帖凡得五卷一为余门人魏澹明工部所请去其一卷为东昌许周翰太守藏之今止存一卷又一卷不甚全亦为友人分割渐散失尽矣此二谢书亦其余也俞彦直以高丽纸征余书属趣装多酬应不能辄暇因拾箧中书所谓神怡务间所称合作者以之塞请云 
　　盐官陈奉常家藏米襄阳真迹感慨激昂自以世无知己独不忆子瞻所许清标绝俗之诗佳玅入神之字乎盖绍圣间时移事变禁苏黄之迹米公亦讳言知己交态如此何论蔡天启二杨小小物色也独其书韵逸中法度森严一为仿之己巳武林邹孟阳访余山中见此卷辄瞠目呌好谓米颠之作以米家笔书之雅称双美收置箧中归视识者恐不免痂僻之诮（临萧闲堂帖） 
　　余见怀素一帖云少室中有神人藏书蔡中郎得之古之成书欲后天地而出其持重如此今人朝学执笔夕已勒石余深鄙之清臣以所藏余书摹勒具见结习苦心此犹率意笔遂为余行世余甚惧也虽然余学书三十年不敢谓入古三昧而书法至余亦复一变世有明眼人必能知其解者为书各体以副清臣之请（酣古斋帖） 
　　苏端明遇佳纸精笔横陈几案辄自作书不休有从索书者辄怒不许近时祝希哲亦然余虽好书都不自作书每胜日闲窓为人所强而应者当时率意涂抹宁知后来尽用入石不得少藏其拙也即因观书种续刻题此 
　　大慧禅师论参禅云譬如有人具百万赀吾皆籍没尽更与索债此语殊类书家关捩子米元章云如撑急水滩船用尽气力不离其处盖书家妙在能合神在能离所以离者非欧虞禇薛名家伎俩直要脱去右军老子习气所以难耳那叱拆骨还父拆肉还母若别无骨肉说甚虚空粉碎始露全身晋唐以后惟杨凝式解此窍耳赵吴兴未梦见在（蒹葭帖） 
　　锺太传书余少而学之颇得形模后得从韩馆师借唐榻戎辂表临写始知锺书自有入路盖犹近隶体不至如右军以还姿态横溢极鳯翥鸾翔之变也阁帖所收推宣示表还示帖皆右军之锺书非元常之锺书但观王世将宋儋诸迹有其意矣辛卯冬因临宣示表及之 
　　单炳文论阁帖止皇象宣示王■〈礻冀〉二表不及二王书其精鉴如此盖怀素所云右军真不如锺之论也■〈礻冀〉书大类宣示表 
　　唐相禇河南临禊帖白麻墨迹一卷曾入元文宗御府有天历之宝及宣政绍兴诸小玺宋景濂小楷题跋吾乡张东海先生观于曹泾杨氏之衍泽楼盖云间世家所藏也笔法飞舞神采奕奕可想见右军真本风流实为希代之宝余得之吴太学每以胜日展玩辄为心开至于手临不一二卷止矣苦其难合也 
　　栁诚悬书极力变右军法盖不欲与禊帖面目相似所谓神奇化为臭腐故离之耳凡人学书以姿态取妍鲜能解此余以虞禇颜欩皆曾彷佛十一自学栁诚悬方悟用笔古淡处自今以往不得舍柳法而趣右军也 
　　此定武本项氏所藏唐摹刻石于北宋时者以禇摹较之有异赵子昂得独孤东屏二本一作十三跋一作十七跋正是此种以藏锋为纲骨取态弗论也丙寅中秋之望 
　　兰亭叙六朝时已有刻石余收开皇本是隋时刻者唐文皇因见刻本遂访真迹于越州辨才得之命汤普澈冯承素禇遂良欧阳询各摹一本原与隋时本相似不知宋代何以独称定武为欧阳询摹下真一等群公聚讼缘此而起以至点画波撇之间各加辨证又有五字损本七字损本及会前缀行有阙有金纷纷同异如王顺伯尤延之辈而吴兴踵之为十三跋十七跋独尊定武不知右军肯点头否也 
　　兰亭叙最重行间章法余临书乃与原本有异知为聚讼家所诃然陶九成载禊帖考尚有以草体当之者政不必规规相袭今人去古月远岂在行欵乎 
　　赵文敏临禊帖无虑数百本即余所见亦至伙矣余所临生平不能终篇然使如文敏多书或有入处盖文敏犹带本家笔法学不纯师余则欲绝肖此为异耳 
　　随手书禊帖乃脱数字此不常临写所致藉令如吴兴日数十舒卷岂有是耶书以志吾愧 
　　因书兰亭叙有脱误再书一本正之都不临帖乃以势取之耳 
　　兰亭叙以行欵为重米元章得禇摹真迹割截成袖珍帖乃知续鳬截鹤皆不为害 
　　米元章书多从禇登善悟入登善深于兰亭为唐贤秀颖第一批帖盖其衣钵也书授清臣清臣其宝之 
　　此本发笔处是唐人口口相授笔诀也米海岳深得其意舟过崇德县观 
　　定武禊帖惟贾秋壑所藏至百余种令其客寥莹中缩为小本或云唐时禇河南已有之此本余己丑所书亦从馆师韩宗伯借禇摹缩为蝇头体苐非定武帖耳 
　　章子厚日临兰亭一本东坡闻之谓其书必不得工禅家云从门入者非是家珍也惟赵子昂临本甚多世所传十七跋十三跋是已世人但学兰亭面欲换凡骨无金丹山谷语与东坡同意正在离合之间守法不变即为书家奴耳因临此本及之四月六日过俞彦直斋中晴窓啜新茗重题 
　　余书兰亭皆以意背临未尝对古刻一似抚无弦琴者觉尤延之诸君子葛藤多事耳 
　　此帖在淳熙秘阁续刻米元章所谓绝似兰亭叙昔年见之南都曾记其笔法于米帖曰字字骞翥势奇而反正藏锋里铁遒劲萧远庶几为之传神已闻为上海潘方伯所得又后归王元美王以贻余座师新安许文穆公文穆传之少子冑君一武弁借观因转售之今为吴太学用卿所藏顷于吴门出示余快余二十余年积想遂临此本云抑余二十余年时书此帖兹对真迹豁然有会盖渐修顿证非一朝夕假令当时力能致之不经苦心悬念未必契真怀素有言豁焉心胸顿释疑滞今日之谓也时戊申十月十有三日舟行洙泾道中日书兰亭及此帖一过以官奴笔意书禊帖尤为得门而入 
　　赵吴兴之兰亭与丙舍帖绝相似官奴帖与丙舍又一家眷属也 
　　书法虽贵藏锋然不得以模糊为藏锋须有用笔如太阿剸截之意盖以劲利取势以虚和取韵颜鲁公所谓以印印泥如锥画沙是也细参玉润帖思过半矣 
　　宋高宗于书取法最深观其以兰亭赐太子令写（下有逸文）也 
　　天下几人学杜甫谁得其皮与其骨世人但学兰亭面欲换凡骨无金丹老杜诗政如右军书学之转远李邕云学我□死良然 
　　今日写各体书烦熇□平对客拈笔每仿一种不能百字仅尝一脔似穷五技然使纸有余地凉风嘘之当不止此商丞百里见访不孤其意未知得如贾耘老换羊书否偶背□锺王楷书各一种失其文句不能与原本相合 
　　先太史墓在震泽玙洋山每岁拜墓辄憩灵岩村居留连旬日间弄笔墨以破寂寥今年寒食过数日犹未有茶欲采茶先墓归荐祠堂雨窓漫兴为锺王楷书各数行相日修禊之晨恨纸无余地不及写兰亭也 
　　唐摹右军真迹以十七帖为致佳余临数十本皆为好事者取去亦复有赝本如此本差称意乃以王方庆进帖笔法参合用之所谓万岁通天帖者是也 
　　余曾有右军行穰帖真迹十五字正是十七帖一种书及武林杨侍御自安福传来唐摹绝交书纸墨用笔与行穰帖同中缺鸾字乃悟为右军书萧斋所摹避子鸾讳而后人悞以为李怀琳耳侄孙彦京为余勒石因识之 
　　十七帖硬黄本宋时魏秦家藏淳熙秘阁续帖亦有刻余在都下友人汝阳王思延得硬黄本曾备临一卷已于济南邢子愿冏乡见所刻石即王本也余以临卷质之子愿谬称合作苐谓赵吴兴临十七帖流落人间尚不下数十本请多为之足传耳余是以时临此帖以懒故终不能多也 
　　此韩宗伯家藏子敬洛神十三行真迹余以闰三月十一日登舟以初八日借临是日也友人携酒过余旅舍者甚多余以琴棋诸品分曹欵之因得闲身仿此帖既成具得其肉所乏神采亦不足异也 
　　文氏二王帖有洛神赋称为子敬非也此李龙眠书宣和谱所云出入晋魏不虚耳又龙眠摹古则用绢素洛神卷是绢本或唐人书李临仿之乃尔遒隽耶要须以十三行帖称量之 
　　太令洛神赋真迹元时犹在赵子昂家今虽宋榻不复见矣今日写此四行亦唐摹冷□旧迹余见之檇李项氏遂师其意试朝鲜鼠须笔 
　　赵文敏得宋思陵十三行于陈灏盖贾似道所购先九行后四行以悦生印疑之此子敬真迹至我朝惟存唐摹耳无论神采即形模已不相肖惟晋陵唐太常家藏宋榻为当今第一曾一见于长安临写石剤恨赵吴兴有此墨迹未尽其趣盖吴兴所少正洛神疏隽之法使我得之故当不啻也 
　　乐毅论乃扇书后人以为右军自书刻石梁世所摹与唐摹字形各异淳熙秘阁续梁摹本也余家鸿堂帖唐摹本也又有一本唐摹在长安李氏曾属余跋亦文寿承跋盖贞观中太宗命禇遂良等摹六本赐魏征诸臣此六本自唐至今余犹及见其二恨梁摹白麻纸真迹为新都吴生所有余亦不甚临乐毅论每以大令十三行洛神赋为宗极耳 
　　栁诚悬小书玄真护命经不知其所自因临畵像赞知诚悬用其笔意小加劲耳唐人书无不出于二王但能脱去临仿之迹故称名家世人但学兰亭面谁得其皮与其骨凡临书者不可不知此语 
　　昔年见晋人畵女史箴云是虎头笔分类题箴附于畵左方则大令书也大令书女史箴不闻所自据孙过庭续书谱有云右军太师箴岂即女史而讹承于后人耶然其字结体全类十三行则又非王右军也暇日适发兴欲书遂复仿之不见真迹聊以意取乃不似耳 
　　锺太传书自晋渡江时止传宣示表百余年间玅迹已绝宁知今世有索靖出师颂耶此书在檇李项子京家故是甲观 
　　谢惠连墨迹新都汪氏所藏余令人摹勒入鸿堂帖观其字形用笔全是宋高宗书岂德寿学谢书耶余以己意书此二章未尝规摹谢迹也 
　　黄涪翁云大字无适瘗鹤铭小字无过遗教经今世所传遗教直唐经生手耳瘗鹤则陶隐居书山谷学之余为缩为小楷偶失此帖遂以黄庭笔法书之 
　　昔人以瘗鹤为陶隐居书谓与华阳帖相类然华阳是率更笔文氏停云误标之耳 
　　怀仁真迹在余家一纪余未尝展观今乃临石本政如汉元杀毛延寿 
　　每以怀仁圣教序书有蹊径不甚临仿欲用虞永法为之方于碑刻习气有异此册亦其一也苦不能竟耳 
　　古人摹书用硬黄自运用绢素此卷首有宋徽宗金书缥字与内景经同一黄素知为怀仁一笔自书无疑书苑所云杂取碑字右军剧迹咸萃其中非也黄长睿书家黄狐亦以书苑为据恨其不见真迹辄随人言下转耳 
　　此书视陕本特为姿媚唐时称为小玉书若非怀仁自运即不当命之小王也吾家有宋舍利塔碑云习王右军书集之为习正合余因此自信有会 
　　右军告墓表宝晋斋刻相传为智永集右军书余曾临智永千文真迹知后人集智永为之非右军之旧迹也久矣此帖应于蕃教书此遂有错落岂直兰亭临本以僧权押字误入行间为曾不知老之将至而已耶 
　　虞永兴尝自谓于道字有悟盖于发笔处出锋如抽刀断水正与颜太师锥画沙屋漏痕同趣前人巧处故应不傅学虞者辄成算子笔阵所诃以此余非能书能解之耳 
　　虞永兴正书惟夫子庙堂碑行于世至如龙马图赞乃以碑中字集成其文在柳州集非真虞迹也破邪论则唐人小楷与栁诚悬清凈经并是真笔一见之义兴吴光禄家虽摹刻之鸿堂帖中未尽其法破邪论偶得宋榻临此 
　　禇河南书此赞真迹在馆师韩宗伯家余尝借观近于分隶非二王法禇书哀册最佳千文孟法师碑皆不及也 
　　壬辰九月过嘉禾所见有禇摹兰亭徐季海少林诗颜鲁公祭豪州伯父文藁赵文敏道德经小楷皆真墨也是日仲醇大借得王逸季虞永兴汝南公主志适到余为手摹之 
　　学李北海书五十五年矣初时专习颇为近之自见米老运笔多有诋诃辄复忘其旧学然时一□书亦不落吴兴后也 
　　李北海碑帖余见数本皆不全不可读最后得此帖文义了然以大照禅师碑笔意参合临之昔人评北海为书中仙手至宋时米元章微有异论姜尧章赵子固亦踵之惟赵子昂以为宗极盖子云太玄必俟后世子云如此（仿北海娑罗树碑） 
　　新安之溪上有吴太学家藏此诗真迹以为杜甫书余玩其用笔知是徐季海真书蔡君谟宗之虽方实圆虽劲实婉所未及颜鲁公者在有笔墨蹊径未脱欧虞禇薛姿态耳（书杜庙诗少陵谒玄元皇帝） 
　　右军有拨镫法传于晋唐诸名家所谓口诀手授者南唐李后主犹传此法余于徐季海三藏碑悟笔意当于内擫留笔取之正自觅解人不可得辛亥六月将书方正学求忠书院记先临碑数种以发笔思内以玉枕兰亭法□季海此碑 
　　唐世官诰皆出善书名公之手颜鲁公为礼部尚书犹书朱巨川诰如近世之埋志非藉手宗工以为孝慈不足其重如此国朝制诰乃使中书舍人为之写轴而书法一本沈度姜立刚何能传后余两掌制词及先太史诰欲自书之忽有非时之命持节长沙封吉藩颁诰之时王程于迈不获从鲁公自书之例因临频帖为之怃然 
　　颜鲁公受笔法于张长史尝有锥画沙印印泥之喻又谓之屋漏痕然其碑帖严整蚕头鼠尾郎不无锥沙印泥屋漏痕未之见也独此碑落笔与放笔处和缓挺劲兼之余临写之次恍若有悟鲁公曰自锺王至虞陆皆口诀手授以至张长史信矣 
　　锥沙三喻皆喻藏锋不知出锋亦有之因出锋之遒故成藏锋之浑此碑是也东坡偃笔虽形类颜失在用笔矣其学王僧虔亦然（仿颜鲁公书宋广平碑侧帖） 
　　余近来临颜书因悟所谓折钗股屋漏痕者惟二王有之鲁公直入山阴之室绝去欧禇轻媚习气东坡谓诗至于子美书至于鲁公非虚语也颜书惟蔡明远序尤为沉古米海岳一生不能彷佛盖亦为学唐初禇公书稍乏骨气耳灯下为此都不对帖虽不至入俗苐神采璀璨即是不及古人处渐老渐熟乃造平淡米老犹隔尘敢自许逼真乎题以志吾愧 
　　鲁公碑版中兴颂最为奇伟余在楚中祁阳令以榻本进因作歌刻石记之以其字形颇大临成此卷便是几格间物不须扶藜夜读如山谷所云也 
　　鲁公祭季明文昔在殷尚书家其孙携至长安留余斋两月无以酬直遂落贾人手不复可得矣鲁公书惟行体最佳绝去唐人纤媚之气余好之不减二王因临书识之 
　　因观颜鲁公田神功八关斋会记拟其笔意书此经米元章重颜行而不许颜真书故无楷行世亦是缺陷张长史郎官壁记乃狂草之筑基也 
　　余既失颜鲁公送蔡明远帖借米帖及杨少师合浦散帖乞花帖洛阳帖遂欲焚砚今又作一观如张泽端清明上河图本因南渡后想见汴京繁华旧事故摩写不遗余巧若在汴京未必为此每落笔时想二家神情风韵所及当反深也直恐珠还之日仍添我懒耳 
　　新都汪太学儒仲以宋榻争坐位帖见示神采奕奕字形较陕刻差肥余临写之次时有讹字乃知是米海岳所临尝自记有临争坐帖在浙中此殆其真迹 
　　鲁公行书在唐贤中独脱去习气盖欧虞禇薛皆有门庭平淡天真颜行第一伯肇年侄工于书征余为颜书真具眼者漫尔背临以塞其请 
　　颜清臣书深得蔡中郎石经遗意后之学颜者以觚棱斩截为入门所谓不参活句者也余此书窃附鲁男子学栁下惠之意 
　　怀素自叙帖真迹嘉典项氏以六百金购之朱锦衣家朱得之内府盖严分宜物没入大内后给侯伯为月俸朱太尉希孝旋收之其初吴郡陆完所藏也文待诏曾摹刻停云馆行于世奈二十年前在檇李获见真本年来亦屡得怀素他草书鉴赏之惟此为最本朝素书鲜得宗趣徐武功祝京兆张南安莫方伯各有所入丰考功亦得一班然狂恠怒张失其本矣余谓张旭之有怀素犹董源之有巨然衣钵相承无复余恨皆以平淡天真为旨人目之为狂乃不狂也久不作草今日临文氏石本因识之 
　　蔡忠惠公书以学杨凝式者为胜于学颜盖蔡书多守定法学景度者乃不定法此卷其众尤之尤也 
　　白香山琵琶行以自写羁臣怨士之绪以彼旷怀深悟惮悦岂为沦落摩登伽女湿青衫之泪也山谷故是白太传后身所作艳词与琵琶行同致犹为禅德所诃谓不止堕驴胎马腹此书始是未见秀铁面时所作耶原是吾乡朱司成所藏山谷他书学醉素独此规摹章草以行书意写流艳语正似香山以无情人落有情痴也 
　　待访录有智永不全本千又余昔于宋光禄见永师千文后有禾师押字薛绝彭收藏印及是笔绝彭书乃令穰欲以王维雪山易智永千丈语也今见第三卷 
　　是日海上顾氏以米襄阳真迹见视余为临此大都米家书与赵吴兴各有门庭吴兴临米辄不能似有以也吴兴书易学米书不易学二公书品于此辨矣（题壮观楚辞） 
　　陆俨山祭酒有题宋海岳方圆庵记之前数行磨灭不知何人补之今越中刻本乃全文也见淮海集 
　　光元章书沉着痛快直夺晋人之□少壮未能立家一一规模古帖及钱穆父诃其刻画太甚当以势为主乃大悟脱尽本家笔自出机轴如禅家悟后拆肉还母拆骨还父呵佛骂祖面目非故虽苏黄相见不无气慑晚年自言无一点右军俗气良有以也比为乐圃书志遒劲奔轶又是平生得意笔太史公作信陵君传蔡中郎为限仲弓志皆以得意人不轻赞誉正似此书耳（乐圃帖） 
　　此卷阳关诗自余定为米南宫笔意无疑盖乙未年于长安见之未为飞鳬点破意欲购之空橐为窘不知何年落东明穆中翰手中翰余门下士曾于丁巳之春不远三千里走吴山荐慰出此卷求跋今五年矣又于新城王长公所见之而余亦再入长安前后二十八年与此卷乍离乍合有婆娑铜狄之感 
　　米海岳有壮观台诗真迹余刻于续戏鸿堂帖中亦真州诗竟与多景楼南北相望甘露海岳庵皆一时以流所托米尝以京口拟潇湘楚山清晓图于铁瓮城取之书畵故当超耳 
　　米元章云祝融高坐两行素书入神其前尚有四行未见此帖共六行然亦未全也 
　　宋时有人以黄素织乌丝界道三丈成卷诫子孙相传待书足名世者方以请书凡四传而遇元章元章自任腕有羲之鬼不复让也 
　　观米老论书亦可想见米家笔法顾其诃诋唐人终非笃论山谷评米书如仲繇未见孔子时气象则米老未必心服盖米于前代书法盘旋甚深非苏黄所及也 
　　米海岳云少时未能立家但规摹法帖谓之集古字今观九歌良然左方有伯时畵畵史所称与伯时经营九歌者是已伯时孝经力追锺法宣和谱（下有逸文）写三万字 
　　米元章云吾书无一点王右军俗气乃其收王畧帖何珍重如是又云见文皇真迹使人气慑不能临写真英雄欺人哉然自唐以来未有能过元章书者虽赵文敏亦于元章叹服曰今人去古远矣余尝见赵文敏作米书一册在吏部司务蒋行义家颇得襄阳法今海内能为襄阳书者绝少辛丑七夕后书于湖庄 
　　学书不从临古人必堕恶道苏子瞻自谓悬帖壁间观之所取得其大意今所流传醉僧图王会稽尺牍终不似真赵子昂欲补未元章海月赋落笔辄止曰今人去古远矣皆为临学所困也二公犹尔况余子乎朝学执笔暮夸其能书家通病止园此册人巧天工悉敌观止矣 
　　曹娥碑真迹卷有高宗跋是北宋物元文宗命柯九思鉴定御府书畵因赐之以旌其劳赵承旨题云如亲见吕仙闻吹玉笛可以称量天下之书矣在娄江王文肃公家灵飞六甲经锺绍京书为玉真公主写进御明皇有宋徽宗标题后有倪云林虞伯生跋全仿黄庭经赵子昂师之十得其三耳海宁陈太常次公所藏 
　　黄庭外景经真迹此卷未见据友人云与内景经同一绢素同一笔法又有云是宋高宗临者在吴江吴宪副家顾恺之女史箴不全本在嘉禾项氏其书类大令十三行洛神赋古劲可爱 
　　行书兰亭序禇河南临澄心堂帋米元章跋在海宁陈家鈌三行又兰亭禇临墨迹绢本王弇州家藏复归新都汪太学有米元章小行楷跋今在广陵 
　　兰亭唐标第七本绢素奕奕无题跋亦似禇笔今在新都王氏书畵舫 
　　大令东山松帖真迹送梨帖真迹皆曾见之今不知归何人右军零落数字成者甚多不能殚述 
　　颜鲁公送刘太冲序绿笺书北京国学刻石真迹奇宕为辽东李帅所藏其家图书皆散今不知所在 
　　颜鲁公祭季□文真迹鲜于伯机所藏跋云吾家无第一天下无第二在新都吴太学家停云馆所刻乃未临余刻之鸿堂帖者是也 

　　门人徐土竑阅 
　　容台别集卷之二终 

　　●容台别集卷之三 

　　华亭董其昌着　冡孙庭辑 

　　题跋（三） 

　　◆题跋（三） 

　　书品（二） 

　　○书品（二） 

　　昔人谓观孙过庭书谱如食多骨鱼得不偿失以草书难读也因临怀素帖并为释之 
　　藏真书余所见有枯笋帖食鱼帖天姥唫冬热帖皆真迹以淡为宗徒求之豪宕奇恠者皆不具鲁男子见者也颜平原云张长史虽天姿超逸妙糿古今而楷法精详特为真正吁素师之衣钵学书者请以一瓣香供养之 
　　余每临怀素自叙帖皆以大令笔意求之黄长睿云米芾见阁帖书稍纵者辄命之旭旭素故自二王得笔一家眷属也旭虽姿性颠逸超然不羁而楷法精详特为正真学狂草者从此进之 
　　余尝临颜书今日临柳公权杨少师帖以于蕃赏音者不欲自藏其技所谓寡和之曲须为和入奏之 
　　以杨少师韭花帖笔意书仲宣登楼赋亦兼用陶隐居华阳帖欲一洗媚艳之习耳 
　　书家以险绝为奇此窍惟鲁公杨公师得之赵吴兴弗解也令人眼目为吴兴所遮障余得杨公游仙诗日益习之 
　　丁巳三月过京口访张太学修羽出所藏杨少师真迹赏玩弥日登舟拟之书此论因复补图余见檇李黄履常中丞家王叔明乐志论图分寸许叚与盛懋田家乐相似要以摹写隐逸之趣只在耕钓渔樵间近之中有不可描畵者孔颜之乐虽伸长统未足与语 
　　黄涪翁谓子瞻书当为当代第一为其挟以文章忠义之气耳黄涪翁以苏黄门远谪濒死不悔亦以文章节义之契坚如金石深入骨髓庄生所云以天合者迫穷贱患难相守者也米颠视此有余愧矣此卷苏词黄诗皆本家笔兹论书法当以晋魏为极则如连城国玺者非文章忠义重耶戊午首春 
　　苏子瞻小楷如归去来诗等皆赝笔又有滕王阁赋余闻而斥其赝及览榻本不知何年俗子所托且系之以元章跋尤俗不独点我东坡也因书伯夷传稍用苏法及之 
　　昨见项晦伯家有赵文敏书汲黯传小楷特为遒媚与本家笔不类元人跋以为文敏见唐人书此传石刻因仿之乃轶唐而晋矣汲传颇繁呵冻难竟故书伯夷传不知视文敏书若何也 
　　东坡先生书养生论真迹一卷是靖江朱光禄所藏后为河南俞中舍购去今吴中多双钩伪迹乃从我家鸿堂帖摹出无复笔态但存形似耳 
　　东坡先生数书嵇叔夜养生论忧患之余有意于道言如此他日又曰长生未能学且学长不死洪觉范妙觉禅师谓其多生般若种子深固又进于所谓养生者要以忠孝文章节义如公升天成佛俱是探囊取物其八识田中自具两家种子循业发现不学而能也因书此论及之 
　　东坡书归去来词与契顺山谷所谓彭泽千载人东坡百世土合之则双美也 
　　余以丙申秋奉使长沙浮江归道出齐安时余门下士徐旸华为黄□令请余大书东坡此词曰且勒之赤壁余乘利风解缆后作小赤壁诗为吾松赤壁解嘲已余两被朝命皆在黄武间览古怀贤知当在坡公旧题诗处也因书此辞识之 
　　余书坡公大江词即以其笔法书此米元章谓东坡畵字赵子固又云偃笔之病误我苏公然山谷有云子瞻书为今代第一挟以文章妙天下忠义贯日月之气自非书家所能争长也 
　　以坡公书法书坡公赋似临兰亭叙古来文与书称者仅此赋与叙耳 
　　山谷论人家子弟可百不能惟俗便不可医子瞻自是千载人观其与李伯时王定国诸公赏会翰墨自谓薄富贵而厚于书轻死生而重于畵即雪浪以百二十千构之所至故无一椽也元龙百尺楼下物政当愧死何置喙哉 
　　东坡尝书子由上清辞与秦少游绝句当亦有书鲁直之作今不传耳此鲁直书东坡词虽出焦山鹤铭而有北海有怀素又自有鲁直昔人评苏书如西施凈洗却面与天下女子鬪胜此亦玉环飞燕淡妆浓餙与西施鬪胜者也余于宋四家书差平视山谷见此本乃展坐具礼拜知名不虚得扬甫拈出有功于涪翁多矣 
　　襄阳书天马赋余所见已四本一为擘窠大字后题云为平海大师书后园水丘公观特为雄杰在嘉禾黄履常参政家一在新都吴氏后有黄子久诸元人跋子久云展视之时有大星贯斗而墬其声如雷宋本余已摹取刻石吴本多枯笔别自一种米书然皆真迹也米赋材乃强弩之末而子瞻称其宝月赋以为知元章不尽乃曾无一本传世何也因背临及之 
　　米书此赋余见三本学擘窠大字仅有此本字字皆可为榜署米公自言大字如小字以势为主者 
　　米元章好书所作天马赋行草已见书本惟擘窠大字卷在长安朱太保希孝家亦分宜物既入内府而以代侯伯月俸者太保尽从诸贵购之后为檇李黄中丞所藏余尝婆娑赏玩今又转入金沙于氏矣吴门有石刻乃文博士官江西时所摹于真迹者余收为此卷米元章云小字如大字取势为主是也 
　　往余在京师得古畵二十余册中有李伯时西园雅集图米元章书序余刻之源堂帖行于世此余所仿之书于便面者米家小楷不欲使一寔笔黄庭像赞一似太羮玄酒不复过而问矣 
　　未南宫书温成哀词二百许字皆类登善哀册此铭亦哀册笔法也米无正书真行者为正书耳余以米海岳笔书燕然山铭镌石数年矣惜摹勒不精不足观也侄孙彦京为余刻来仲楼帖遂命重摹虽差得其内然较之往刻自是河汉 
　　米海岳行草书传于世间与晋人几争道驰矣顾其平生所自负者为小楷贵重不肯多写以故罕见其迹余游京师曾得鉴李伯时西园雅集图有米南宫蝇头题后甚似兰亭笔法己丑四月又从唐完初获借此千文临成副本稍具优孟衣冠大都海岳此帖全仿禇河南哀册枯树赋间入欧阳率更不使一实笔所谓无往不收盖曲尽其趣恐真本既与余远便欲忘其书意耶聊识之于纸尾 
　　此余己丑所临也今又十年所矣笔法似昔未有增长不知何年得入古人之室展卷太息不止书道戊戌四月三日 
　　秦太虚撰龙井记真称苏家胜友元章此碑绝得李括州三昧惜多残缺余为补之然闻赵吴兴曾欲补米书数行一再易之皆不相似曰今人去古远矣则余其有续貂之愧也夫 
　　三十年前参米书在无一实笔自谓得诀不能常习今犹故吾可愧也米云以势为主余病其欠淡淡乃天骨带来非学可及内典所谓无师智畵家谓之气韵也 
　　此书陶诗运笔得米元章之髓非敢自誉书道本如是历代皆迷耳 
　　余尝临米襄阳书于蔡忠惠黄山谷赵文敏非所好也今日展法帖各临尺牍一篇颇亦相似又及苏文忠亦余所习也元人作书经以苏文忠赵文敏为得二王法不及米漫仕其持论如此必有知其解者 
　　仲长统与罗景纶二论实山居之人所自寛语余深解其趣故时书之亦如归去来词以志吾乐也 
　　余在梁溪见徐季海书道德经评者谓子瞻似之非也子瞻多偃笔季海藏锋正书欲透纸背安得同论此书颇似之 
　　仲长统此论所谓未闻巢由买山而隐者然薪火炽然相将入火坑不必皆贫贱士盖盛满不知足往往十而九矣书以媿之亦不可少也 
　　宋吴琚吴太后之弟书似米元章而俊峭过之世传吴琚兰亭帖今京口北固天下第一江山六字额乃琚笔也余得其书去来词复失之友人以摹得半本见寄时为手临几成优孟抵掌 
　　此晦翁大字石刻在岭南者余收之为小行书不能多似也晦翁自谓书学曹孟德今世无孟德书以晦翁书想象一二当如锺太傅李直表韩昌黎云右军俗书趂姿媚汉季魏初定不尔也刘屏山引石徂徕与石碏石庆等同作故实唐宋人为文皆推重本朝人物近世持论不用汉以后事者亦陋矣（仿朱文公书友石台记） 
　　吾郡普照寺士衡宅也胜国时有碧溪上人与赵子昂游得其所书文赋特为精妙牟巘任士林诸君子皆为题咏不知何时流落好事家后为项子京所摹刻以较真迹无复遗恨余不学赵书偶然临写亦畧相似初书二十许行顾离而去之后乃悉从石本但助以神气耳临书要如李光弼入郭子仪军旌旗一变又如苏张纵横同出于鬼谷不为其所笼罩虽肖似不足称也 
　　赵吴兴书文赋虽姿媚横出未脱本家笔此晋人文当以晋人书书之余愧未能也义阳吴光禄寄余禇登善千文遒紧绵密在锺王之间因用其意书士衡赋不类余平日笔余以不自立家故数数迁业如此得在此失亦在此赋云谢朝华于已披启夕秀于未振是余书旨也 
　　客有持赵文敏书雪赋见视者余爱其笔法遒丽有黄庭乐毅论风规未知后人谁为竞赏恐文征仲瞠乎若后矣遂自书一篇意欲与异趣令人望而知为吾家书也昔人云非惟恨吾不见古人亦恨古人不见我又云恨右军无臣法此则余何敢言然世必有解之者 
　　娄水王奉常家藏赵吴兴诗帖致隹余从高仲举见之把玩移日舟行闲适漫临一过余素不为吴兴书畧得形模耳闻吴兴临米元章壮怀赋数行辄复自废余以俟他人覆酱瓿也 
　　比丘成杲得余此卷如解衣得珠且欲刻石经流布今禅门冷落耆宿能举扬宗旨者几人成上人日念如是经要一气转得五千四百卷乃为奇特 
　　得日本笺书智波罗密经彼国虽尚杀伐无不念佛法僧者修罗一入华严即成菩萨不必赤县神州有大乘气象也（心经） 
　　始余书华严普贤品及半卷会西陵李司徒孟白开府天津以一札征余小楷即以寄之孟白精心内典既留半卷复趣余续成完帙余欲下笔不能记忆过去所书当于何止当于何起往复四年迢遥万里终未免也今年春余北上已于书簏中简得华严合论有朱笔点记起至莞然自喜可应孟白之教谨藏书笥行过甓社湖朱水部官舍属以便舟寄至京邸而余以单车就道坐未暖席孟白有陪京大司空之命更有申请且曰即不能盈卷可跋数语庶几了义云余故不敢食诺有愿书完却寄抑是半卷亦帝网珠弥勒阁也何则真佛法身犹若虚空迎之不见其首随之不见其尾过去何止当来何起一句染神历刼不易海墨书之不为多芥子收之不为少言语道断心行处灭抽刀划水接续相空故建立世界而称成不动自位而称坏既不可得取荐取以待余末后句也 
　　写经必论书法书法可传则诵读受持者众是为在处有佛塔庙也山谷老人得笔于瘗鹤铭又参以杨凝式骨力其欹侧之势正欲破俗书姿媚昔人云右军如鳯翥鸾翔迹似奇而反正黄书宗旨近之盖兄事苏而弟蓄米自负不小此法华经七卷是其本色合作余闻之十年始得快覩不啻解衣得珠开花见佛毫颖发光入书家三昧 
　　余尝写法华经七卷十三载始竣今已镌海宁颇费时日愧惰征也逊之玺卿以孝诚发愿数月书就又字字端楷虽细谨中有寻丈之势与颜柳稍带作家习气者殊绝真以翰墨而作佛事何异皮纸骨笔海墨淋漓可为震旦法宝吾益愧矣吾益愧矣 
　　余自戊戌秋以高丽纸书法华经是年先成一卷谓此全经当在一岁之内可圆满因愿今戊申矣止四卷有奇也余亦冉冉老矣每叹胜缘难就日月不居今见道寅此册仅易寒暑皮纸骨笔报佛恩报亲恩覩应念而就可愧余惰并为赞叹希有 
　　唐时法道之盛有写法华经笔下出舍利无数者见于颜鲁公多宝塔碑宋时宗风炽然扫荡殊胜一切相而禅师舍利犹相传不绝颇恠当代鲜闻此事盖正念坚固为法忘躯者实难其人耳如上人以舌血为墨写出法华经知其舌端花衣里珠皆舍利也赞叹不已 
　　少时读颜鲁公碑称法师写法华笔下落舍利以百数及余写法华十年不得一粒友人谓刻石流通令见闻者发心何必舍利何非舍利然摹刻不易成就先得普门品又与云栖禅师书弥陀经为寿书成一月禅师迁化若有所待可当舍利一斛 
　　宝志公摩石麒麟顶止与慧业文人受记无大饶益乃武林之隽从云栖禅师游者师以慈善根力熏之往往以掩骼放生而作佛事金季真其著者有芝生于堂因属余颜其堂而以昌独之好石刻余书庋其中余读元征之集北峯兰若有刻法华经七卷余亦书成此经倘刻石孤山可续唐事且于翰墨场结趣向大乘之缘亦有当于云栖师者季真谓何 
　　云栖莲池大师甲寅正月八月初度余以师纯提凈土扫彼狂慧行在梵纲志在观经僧腊最高居然古佛乃书此经刻石流布以广弘愿亦祈大年自愧笔法弱劣不能如赵文敏之为中峯书凈土一百八诗足传耳 
　　真如不变千佛即一不变随缘一佛而千古佛所以有云佛之一字吾不喜闻也虽然地藏经云人命终时闻一佛名号一辟支佛名号皆得免苦当四大分散神识分飞一佛名号俱不能记忆自非平生串习安能于尔时得力所谓一句染神历刼不易蔡居士道寅所以书写受持念诵千佛名经也唐人以曲江题名为千佛名经宋人以元佑党碑为千佛名经道寅以千佛名经为千佛名经是同是别 
　　佛言读诵书写诸经必兼广为人说法惟是剌血所书令诵者作皮纸骨笔想作刀涂堪忍想作痛非实相想是转经一度即说法一度即身为床坐以庄严护持未足多也何论钱贝小小捐舍不以成就藏经功德乎苏州竹堂寺张安道血书楞伽宋景濂夙命感悟因缘在试以谂之诸檀度者嘉兴有济舟和尚蚤岁不曾识字因口授礼观音文经三岁忽发智慧于内外典豁然通晓腹为箧笥辨若悬河晋陵唐应德时就访之与谈濂洛关闽之学尤似夙悟大士冥加显被之力不可诬也济有语行于世因书此文志之（书礼大士文） 
　　此余辛卯以庶常请告归泊舟黄河船窓多暇所书禅德偈颂之一也今三十二年矣曩时一以黄素黄庭为师每于回锋布势着力后来稍率意酬应不复能尔唐时刘长卿与王维同社大历以后列之中唐人之阅世自为今古如此（书宝镜三昧） 
　　有求黄山谷书者山谷荅云吾书何足以塞请当书七佛偈结般若缘今盐宫陈光禄所刻擘窠书是其一也四十年前达观禅师数举扬此偈中毘舍浮佛偈自谓毕生参学已证一句半若麤心狂慧之流必妄意四句偈岂有拣择若为有证未证不知证者境界非未证者所知耳圆觉经云知幻即离不作方便离幻即觉亦无渐次祖意教意原无异同要须觌面相逢寂灭现前始得逊之玺卿以此七偈刻石流通开人眼目奉荐太君冥福岂止人天小果是偈所在现佛母塔庙矣 
　　以虞伯施庙堂碑法书此偈贞观时楞严犹未经翻译永兴破邪论亦世谛流布尔颜鲁公颇事道言李北海但作碑版怀素着袈裟犯饮酒戒草书狂纵不足与写经手较量功德唐世学书甚盛皆不为释典所用梁肃房融其书不称惟裴休深于内典兼临池之能淳熙帖所刻是已至宋苏黄两公大于翰墨为佛事宋人书不及唐其深心般若故当胜也余蚤岁习耳根圆通每书之几所谓一举一回新者 
　　白香山得法于鸟窠禅师其生平宦路升沉皆以禅悦消融入不思议三昧此八偈名为渐偈实顿宗也苏端明亦是乐天辈人笔铓更峻利不知受用处似香山何如耳 
　　余在长安得赵伯驹畵老姥授阴符图及游白岳见赵子昂书阴符小楷并置箧中尝欲拟为之书可能勉畵工绝不能摹也此经禇中令曾写一百五十本余平生只书此本然机在目三言余亲验之蒲团不啻禅家所云日转百千卷矣 
　　此米海岳所书与李荃受之老姥者文少异禇河南书一百五十本余见二本亦有异同唐世释典流通胜于道教故也人知其神而神不知 【 句】 不神所以神 【 句】 读者多失之昔有禅师误读楞严知见立 【 句】 知即无明本知见无 【 句】 见斯涅盘或谓之曰此经以四字成句柰何误读禅师云任他自合我只依旧盖悟处在此耳米老三盗既宜书作冥字必有所据觉冥字胜宜字与不神之旨益亲切也误书皆如此则善矣 
　　余为庶常时以柳书书馆阁试文但用碑帖小变未见清静经也此帖苏门高子业宋藏今归义兴吴光禄丞澈如宋榻精妙下真迹一等耳 
　　柳诚悬有小楷清静经余摹于海上潘光禄刻之鸿堂帖因摹手不称未尽柳法今停云馆刻玄真护命经亦栁书也以护命经参合嘉禾项希宪所藏诚悬度人经真迹书法知其与颜尚书颉颃名不虚传矣 
　　右锺绍京书遁甲神经有宣和政和小玺宋徽宗标识倪元镇家藏有元镇跋语笔法精妙回腕藏锋得子敬神髓赵文敏正书实祖之余从真迹临写数行锺书世无传本自可以意求耳 
　　宋徽宗大观年诏龙大渊等以内府所藏晋唐真迹重加摹刻金石之工较淳化阁帖更胜阅世既久日少日亡临池之家得残本断章如优昙出现王元美先生先购五卷已后补一卷及余又补首卷尚有三六九卷须其完谋刻之石余友陈懿卜若不能为河清之竢曰宋时官帖惟两府大臣颁赐一本苏黄诸公已为希觏大观既在官帖之上刻石易为流通是人入传庾岭衣也余无以难之因为题此 
　　此帖少三六九卷徧访之江以南不得陈居士从江阴夏茂卿摹之遂成完璧茂卿好古精鉴书学甚深帖为朱湖庄孙氏所藏传流有据诚海内书家之一快也 
　　宋人集阁帖何以不入颜平原而柳帖非一种当是宋初尊颜者犹少至苏黄诸公出始宗尚之如子长史记晋魏以后皆不甚行而班掾最着古人精神发露故有时节也 
　　阁帖赝者居半自宋时已采集多舛黄长睿论之详矣然长睿非端门书家每以文字古今为辨间有淆讹余只以书理作断案凡古人真迹必以态胜此片言居要耳 
　　古人书皆以奇宕为主绝无平正等匀态自元人遂失此法余欲集阁帖中最可见者作一书谱所谓字如算子便不是书摇笔便当念此自然超乘而上 
　　书家好观阁帖此正是病盖王着辈绝不识晋唐人笔意专得其形故多正局字须奇宕潇洒时出新致以奇为正不主故常此赵吴兴所未尝梦见者惟米痴能会其趣耳今当以王僧虔王徽之陶隐居大令帖几种为宗余俱不必学 
　　黄长睿评张从申书出于北海赵子固又以北海学子敬病在欹侧若张从申即无此矣然从申书实似北海之法华寺碑而北海出奇不穷故当胜云余尝谓右军如龙北海如象世必有肯余之言者 
　　今年春正吴阊得王百谷所藏宋榻绛帖顷携以自随疑为澧州帖观其每数十行辄有武陵二字又疑为鼎帖及入常武署中翻阅第一卷以宋太宗为弁跋曰太宗皇帝御笔在绛州摹为诸帖之首后有欵名曰鼎州提举曰沅州判事常为鼎州而武陵其附城邑也乃为鼎帖持为绛州二字所误而世人只知有绛帖遂误名为绛帖耳绛帖鼎帖星鳯楼群玉黔江淳熙秘阁续帖世皆无传至有对面不识者余之具眼犹知床头捉刀为真魏武耶志此俟他日语百谷了一公案也乙巳六月七日舟次城陵矶时自常荆较士还武昌书 
　　月仪帖书家所重米南宫一帖有云月仪只唐人耳无晋人格辙余得萧子云出师颂观其笔法犹是漆书遗意不当以魏晋后变隶求之 
　　月仪帖本出索靖后多散逸不传此多唐人拟作者笔法亦宗索靖其虚和夭矫间有豹奴遗意大都为章草者必兼右军乃合不则宋克辈耳 
　　李北海为文浩自书碑又有朝议郎王钊排文排文诸碑所罕见徐峤之徐浩父子擅临池之能故是唐之羲献欧阳询亦有欧阳通类徐氏然通小劣于率更耳 
　　范文正公道服赞伯夷颂文氏刻于停云馆帖故是墨池传赏其在范家子孙不啻大训弘璧至于历代诰身世德焜耀皆可以想见遗谋懿行今子孙起作求绝闻之志公之十八代孙必溶文学择其十一附刻于文正墨迹之后盖自忠宣以来阅世百五而手泽如新非夫孝思不匮者不及此余观宋名贤题跋甚伙惟鲁直独存虽子瞻元章犹似缺陷顾余何幸得厕名于纸耶 
　　文贞公以首揆还政归里中去黑头不远犹日事吟咏作白香山语绝肖而英气勃郁则有白傅之达无其俚此册所书诗厥孙中秘君得之故簏装演袭藏为徐氏东序天球非文贞道叶贻厥能有此家风乎为跋其末简以志崇慕（题宝纶阁帖） 
　　余为庶常时王文肃见余阁试卷曰公对策书学率更令复类栁诚悬乎盖文肃深于书书尤深于唐碑晚年犹悬碑刻满四壁特不欲以书名耳辰玉虽不沾沾论书乃眼白一世鲜所许可其天骨既尔秀绝而盘旋唐晋间工力兼至或以为学苏子瞻子瞻实不能尽辰玉也右军灵和大令俊轶于吴光启此刻见之而传以学宪之遗迹王方庆宝章录千秋竞爽矣（天全楼帖） 
　　余友陶周望论诗谓苏子瞻绝类杜少陵余人仅得其皮肉耳辰玉书绝类苏子瞻所得者在形模之外随意结构皆姿态横溢秀色可飡尚宝逊之所刻诸帖是已吴江道中翻阅一过如重闻广陵散也书以志慨（箓斐堂帖） 
　　杨彦冲者余友杨彦履宫谕之弟庶常元章之叔善诗畵尤好余书常从余为玄真钓舫之游所得余行楷甚具又时有摹本且十卷矣余既入长安而彦冲尽以入石念余书多赝本又懒役手腕以此为马文渊铜马之式命之曰铜龙馆帖云 
　　临帖如骤遇异人不必相其耳目手足头面当观其举止笑语真精神流露处庄子所谓目击而道存者也 
　　此卷用笔萧散而字形与笔法一正一偏所谓右军书如鳯翥鸾翔迹似奇而反正迩来学黄庭经圣教序者不得其解遂成一种俗书彼倚藉古人自谓合辙杂毒人心如油入面带累前代诸公不少余故为拈出使知书家自有正法眼藏也 
　　吾尝遇异人传内丹之诀与黄庭经中语如两镜相照了无疑惑若右军黄庭欲拘欲纵若灭若没政是火候消停处人谓右军书道经便有羽人飞仙气象不虚耳此本摹榻逼真宋帖尤为铁中铮铮 
　　黄庭经以师古斋刻为第一乃遂良所临也淳熙续帖亦有之 
　　吴用卿得此卷余乍展三四行即定为唐人临右军既阅竟中间于渊字皆有缺笔盖高祖讳渊故虞禇诸公不敢触耳小字难于宽展而有□又以萧散古淡为贵顾世人知者绝少能于此卷细参当知吾言不谬也 
　　黄庭经稍近锺体与乐毅论东方朔像赞小异宋时所刻是吴通微摹本又经王着临手已非右军本色惟米元章书史所载禇河南绿绫临本致佳耳 
　　此榻当是禇本余曾于沈纯甫司马斋头见之今归问卿收藏弇州先生所谓日临一本当作飞天仙人者是在问卿矣 
　　宋榻以小楷为致难如米元章所谓行书十行不敌真书一行江南惟义阳吴光禄得高子业所藏于吾郡莫云卿家独少黄庭此十帖皆宋榻亦无换鹅经意二家同一石故缺陷相类如此昭彦宝之更访道经遂成合璧矣 
　　黄素黄庭经陶谷跋以为右军换鹅书米芾跋以为六朝人书无虞禇习气惟赵孟俯以为飘飘有仙气乃杨许旧迹而张伯雨题吴兴过秦论直以为学杨义和书吴兴精鉴必有所据非臆语也按真诰称杨书祖效郗法力同二王述书赋亦云方圆自我结构遗名如舟楫之不系混宠辱以若惊其为书家所重若此顾唐时止存带名书六行今此经行楷数千字神采奕然传流有绪岂非墨池奇遘耶元时在鲜于枢家余昔从馆师韩宗伯借摹数行兹勒以冠诸帖杨在右军后以是神仙之迹不复系以时代耳（内景玉经帖） 
　　右杨羲黄素黄庭经真迹赵文敏集有长歌乃其所藏也杨书以郗氏为师不学右军父子然翩翩有冲霄之度实自餐霞服炁中来非临池工力所能庶几也米元章待访录云六朝人书无虞禇习气余为庶常时见之韩宗伯馆师曾摹刻入鸿堂帖数行颇惜赵吴兴何以都无临本传世也 
　　内景经全在笔墨畦径之外其为六朝人得意书无疑今人作书只信笔为波画耳结构纵有古法未尝空用笔也善用笔者清劲不善用笔者浓浊不独连篇各体有分别一字中亦具此两种不可不知也 
　　颖上县有井夜放白光如虹亘天县令异之乃令人探井中得一石六铜罍其石所刻黄庭经兰亭记皆宋榻也余得此本以较各帖所刻皆在其下当是米南宫所摹入石者其笔法颇似耳辛卯四月舟泊徐州黄河岸书 
　　赵文敏跋定武兰亭独孤东屏二本皆有真迹或十三跋或十七跋余皆见之然墨迹虽真而石本已剪去孤行世间今观者疑文敏能书不能鉴矣以此知隆中卧龙要得鹿门居士拈出此卷为定武真本无复遗议尝得馆师韩宗伯所传宋内府稧帖多宋人题刘须溪为殿正与相类若世有赵子固必舍命保护作升山故事也 
　　子昂背临兰亭帖与石本无不肖似计所见亦及数十本矣余所书稧帖生平不能十本有奇又字形大小及行间布置皆有出入何况宋人聚讼于出锋贼毫之间耶要以论书者政须具九方皋眼不在定法也 
　　家鸡野鹜齐登俎春蚓秋蛇并入奁君家两行十三字气压邺侯三万签东坡题大令鸭头帖余家亦有行穰帖十五字乃右军书亦当以此语足下行穰九人还示应决不大都当佳此在宣和谱载有思陵金书右军行穰帖字 
　　右军去郡之后有告墓帖既避王述遂终不出然兰亭黄庭皆在尔时始出米芾所谓右军妙迹去郡方佳甚矣缨冠为墨池一蠹也知此可知书道无论心正亦须神旷耳 
　　快雪帖相传为右军正书今在真行之间米老亦有此疑米老有小楷跋语未知其论何如也 
　　曹娥碑真迹宋高宗有跋元文宗以赐鉴书博士柯九思赵吴兴再跋余馆师韩公得之长安有历代题识宋高宗但题曰晋贤书曹娥碑绢黯墨渝仅可想见字形耳 
　　赵吴兴曾得洛神十三行于陈集贤灏自题此晋时麻笺思陵极力搜访仅获九行百七十六字故米友仁跋作九行宋末贾似道复得四行七十四字乃续于后则于九行之跋不相属遂以四行别装于后以悦生印及长字印欵之今此本不知犹在人间否余所摹秀州项子京藏是宣和谱中所收吴兴云更有唐人临本后有栁公权跋亦神物也视世传十三行宋榻何啻霄壤耶 
　　今人学怀仁圣教序十七帖□□其自信不谬者去书道转远东坡书时有态特用偃笔不能捉笔故有墨肥之诮自元人后无能知赵吴兴受病处者自余始发其膏肓在守法不变耳赵吴兴过秦论张伯雨以为学内景经实学乐毅论也匀圆如算子右军所诃徐浩李邕不能免此唐玄宗鹡鸰颂清劲处高出李北海张从申数等落笔便思破庸庸之习以圣教序为戒 
　　大令辞中令帖书家不甚传或出于米元章黄长睿之后耳观其运笔则所谓鳯翥鸾翔似奇反正者深为漏泄家风必非唐以后诸人所能梦见也李北海似得其意 
　　澄清堂宋人以为贺鉴手摹南唐李氏所刻余见五卷皆大王书出淳化帖之上亦如贺八清真下视王着此间可容数等真法帖之祖也余探其尤异者为一卷以殿戏鸿堂之末亦欲使宋元以后右军再出耳 
　　王献之学书二十年尝于村中遇老姥以所书一字与之展转传看遂得数百千此事与右军书扇适相类见献之述书状有禇遂良摹本余见之又言右军得白云先生传授笔法此自神其说所谓楮成堆墨成臼乃白云先生也 
　　米元章与李玮慱此谢公帖议十年不成后竟得之名所居曰宝晋谓右军破羌与谢公书耳余刻之戏鸿堂 
　　谢万鲠恨帖真迹在新安溪南吴氏虞永兴之祖宗也 
　　群玉堂帖所载虞世南天马赞乃柳子厚文荆门行见李群玉集非李括州也诗亦不类开元及柳公权诗皆谬岂集字为之耶 
　　此一种行楷自陶隐居鹤铭出华阳隐居帖稍属寒峭或欧阳信本学陶然皆在二王之外也（九歌） 
　　右率更令所书千文杨补之家藏本咸淳甲戌岁九月三日钱塘金应桂书家以分行布白谓之九宫元人作书经云黄庭有六分九宫曹娥有四分九宫是也今观信本千文真有完字具于胸中若构凌云台一一皆剂而成者米南宫评其真书到内史信矣此本为杨补之家藏勒其全文欲学书先定间架然后纵横跌宕惟变所适也 
　　信本有小楷九歌余得宋榻世无二本为朱御医以古砚易去二十余年不复可踪迹矣若合此千文即是雌雄二剑 
　　停云馆帖载朱阳帖以为陶隐居书实欧阳信本行书也 
　　欧阳通碑书比信本字形稍匾阔高自标置此千文后有通书是也 
　　赵子昂跋定武兰亭云昔人得古帖数行专心学之遂以名世余初不知为何人及观山谷题跋谓唐彦猷得欧阳率更真迹数行精思学之遂以名世乃知子昂所谓古人正唐彦猷耳想落笔时亦忘其姓名故也癸亥正月晦作欧阳信本书亦十之三未尝习为此也 
　　欧阳公好论书自谓临古帖静中至乐此段则皆修史碎语用笔亦自奕奕有颜平原遗意 
　　义阳吴光禄丞澈如寄禇登善千文示余披赏数日风雨如晦泓颖久废朝来始见霁色偶然欲书为竟此卷观者必讶为余本家笔安在也 
　　项玄度出示谢客真迹余昨展卷即命为张旭卷末有丰考功跋持谢书甚坚余谓玄度曰四声定于沈约狂草始于伯高谢客时无是也月东明二诗乃廋开府步虗词谢安得预书之乎玄度曰此陶弘景所谓元常老骨更蒙荣造者矣遂为改跋 
　　长沙岳麓寺有李太和碑李江夏人其为楚书碑惟此而禇登善亦在潭乃无遗碑杜工部云贾传才未有禇公书绝伦今固寥寥也欧阳信本有楚辞诸帖刻于长沙今亦失之 
　　杜子美称李北海碑板照四裔余行游天下见东林岳麓诸碑皆宋以后重刻耳大照禅师碑乃唐时硬黄双钩神采焕发结构古雅宋时尚不闻其名况见其迹乎余最嗜李书晚获觏此遂摹勒上石以公同好虽谓之唐榻可也 
　　此碑文多不全独此刻前后读之皆有伦次当是石未泐时拓本殊可宝藏欧阳公金石录每有不以书家见收者况北海为书中仙乎又云保母帖辞中令帖太令实为北海之滥觞今人知学北海而不知追踪大令是以佻而无简直而不致北海曰似吾者俗学我者死不虗也赵吴兴犹不免此况余子哉 
　　李北海书荆门行刻于群玉堂帖余疑李北海在太白集中者皆况郁高古无此流易及观王建诗有荆门行乃知宋人所集云麾碑等石刻蒙之北海也群玉堂帖有虞永兴天马赞亦见柳州集 
　　杜子美作八哀诗于北海云干谒走其门碑版照四裔独步四十年风听九皋唳北海在当时特以文名后乃为书所掩 
　　争坐帖有陕刻字形已漫余家有宋榻棈好因摹入石此颜书之烜赫者 
　　颜鲁公送刘太冲叙郁屈瑰奇于二王法外别有异趣米元章谓如龙蛇生动见者目惊不虚也宋四家书派皆出鲁公亦只争坐帖一种耳未有学此叙者岂当时不甚流传耶真迹在长安赵中舍士祯家以余借摹遂为好事者购去余凡一再见不复见矣淳熙秘阁续帖亦有刻 
　　昔颜平原鹿脯帖宋时在李观察士衡家今为辰玉所藏争坐位帖在永兴安师文家安氏柝居分而为二人多见其前段师文后乃并得之相继入内府今前段至行香菩萨寺止为项德新所藏 
　　鹿脯帖真迹与宋榻本不类字形大小不伦乃其文亦小异宋榻政自不足据也十七帖清晏岁丰又所使有丰一乡故自名处余不极解丰一乡作何语及得高丽刻本乃云所出有异产读之豁然因知王着但凭仿书入石耳犹忆辰玉初得此帖于蒙阴公氏亟报余展玩如得连城辰玉书法为此一变今日重观于德偶斋感慨系之矣 
　　颜清臣忠义大节唐代冠冕世人以其书传蔡元长书法似米南宫以其人掩书两伤双美在人自择耳 
　　孙虔礼书谱绝类刘子玄史通之文唐时未有韩栁变体大都如此所谓畵为分数缀以妍辞月露风云相沿六代盖选学大行虽李杜不能独创也至其论书则过笔阵图远矣 
　　湖阴曲温飞卿书似平原书而遒媚有态米元章从此入门昔年殷司马之孙持至长安留于案上两月余以温庭筠温字颇漫疑是王黄华书黄华亦名庭筠字迹近米家父子故耳川中黄昭素乃谓此必曾入梁内府梁讳温字遂磨去意或有之 
　　杜牧之书张好好诗末有洒尽满衿泪短歌聊一书字漫不可摹樊川此书深得六朝人风韵余所见颜栁以后若温飞卿与牧之亦名家也 
　　唐林纬干书学颜平原萧散古淡无虞禇辈妍媚之习五代时杨少师特近之 
　　书家以险绝为奇此窍惟鲁公杨少师得之赵吴兴弗解也今眼目为吴兴所遮障余得杨公游仙诗日益习之 
　　杨凝式书惟潭帖武陵帖有刻本深得颜鲁公之神非欧虞辈所能梦见也 
　　右录东坡评语孙过庭云既得平正须追险绝书家以险绝为功惟颜行与景度草得之景度好题寺壁不甚书缣素即宣和所收亦复寥寥苏米皆学其书故推重如此 
　　杨少师步虚词帖即米老家藏大仙帖也其书骞翥简淡一洗唐朝姿媚之习宋四大家皆出于此余每临之未得一班 
　　杨景度书自颜尚书怀素得笔而溢为奇恠无五代哀薾之气宋苏黄米皆宗之书谱曰既得平正须近险绝景度之谓也 
　　余意仿杨少师书书山阳此论虽不尽似畧得其破方为圆削繁为简之意盖与赵集贤书如甘草甘遂之相反亦教外之别传也 
　　东坡先生居黄自谓多难畏事时犹禁其诗耳后并其书禁之故宣和进御书畵凡有苏黄题跋者皆割去靖康之变御府所藏尽为金人辇之而北而先生墨迹流落人间居然独完嗟乎谁谓善类竟可磨灭耶 
　　东坡先生少学兰亭故其姿媚似季海至酒酣意忘工拙字特瘦劲乃似柳诚悬笔圆而韵胜挟文章妙天下忠义贯日月之气 
　　玉局行书皆规摹徐季海此帖独仿颜平原送明远序纵横跌宕中合宫商非赵吴兴所能梦见也 
　　东坡居黄寓定惠院之东小山上有海棠一株每岁盛开必担酒召客醉于花下故作此长篇平生喜为人书人间刻石者有五六本云某平生得意诗也 
　　东坡作书于卷后余数尺曰以待百五年后人作跋其高自标许如此 
　　陈仲醇既摹子瞻南华妙高二帖他日复得煎茶听琴诗各一篇余亦得三马图赞皆奇绝会勒石已竣藏之箧中仲醇曰君岂书家抵鹊村耶 
　　赵吴兴大近唐人苏长公天骨俊逸是晋宋间规格也学书者能辨此方可执笔临摹不则纸成堆笔成冡终落狐禅耳 
　　狮子捉象必全其力狮子捉兔亦全其力书家以尺牍见珍如颜鲁公争坐位二祭文皆是草草不经之笔正如捉兔其全力乃见耳吴兴此柬尤是率尔应酬不知所云竹石数轴犹复流传何所余及见一二又无题跋左证得此则士衡所谓合之双美者也 
　　邢太仆尝谓余书直接右军之派惟赵承旨虽欧虞禇薛犹非冡嫡又张伯雨跋子昂过秦三论曰后世谁知公落笔如风雨盖子昂一日能书一万字故也今观此尺牍从阁帖二王牍中得笔且遗书冯海粟作家相见犹不漫应是最上一乘品格也 
　　右皆赵文敏闲窓信笔所书锡山安氏刻于家余素不学赵书以其结构微有习气至于用笔用墨文敏所谓千古不易者不如是何以名喧宇宙也前人正自未可轻议 
　　吴兴此书学黄庭内景经时年三十八岁最为善者机也成名以后隤然自放亦小有习气于是赝书乱之钝滞吴兴不少矣论二篇止勒其一（子昂过秦论） 
　　文信国家书一纸具当时江西流离颠沛情事去宋亡无几何时矣兰虽可焚香不可灭当与正气诗作注脚 
　　文太史自书所作七言律皆闲窓日课乃尔端谨如对客挥毫不以耗气应想见前辈风流 
　　枝指山人书吴中多赝本此书律诗二十首如绵褁铁如印印泥方是本色真虎非裴将军先射诸彪也 
　　诗不求工字不奇天真烂熳是吾师东海先生语也宜其名高一世 
　　此卷具琅琊太原兄弟手牍如王方庆所进宝章录笔法遒媚自其余事造次寒温不离三益可上石碑是为难耳文肃公初入馆时书犹近率易渐久渐苍以瘦硬兼姿态可知前辈名公学问日益不止书道也（题娄江四王手牍） 
　　稧颐禅师不惜渡海访东坡于惠州东坡书渊明归去来辞送之今扈师结厦东余与眉公草堂不隔啀步眉公为书归去来夷险不同翰墨并妙觉东坡涉世带累方外之交眉公高且闲较东坡输一步 
　　家侄原正又字伯长廷评兄之冡子少有逸才临池特妙此书当在年十八九时二十一夭矣书多临摹之功与莫廷韩同时风骨高华已度骅骝前其王子安之流耶阅之一过感慨无限 
　　余侄原正少余一岁有异才同游泮宫以诗翰相激扬犹如形影已复同学畵不四五载遂以夭圽此其遗迹也览之如德山阳笛广陵散不胜凄断 
　　王文肃论文推归太仆其于弇州公未尝措意弇州公亦谓文肃不脱措大气然文肃诸奏疏笔铓迅利一刀见向四稿部中无是也此为蒲泉先生墓志婉畅尖新描写如畵宜其平视元美独苦少作文耳文如是亦似不能多作至于书法娟秀有米元章之致加以苍古此文合当得公书公不为书而子柔书之亦是公意中事不独吴氏称快为家乘光已 
　　周郎八岁书兰亭曹娥端劲风逸有二王笔意虽纸成堆笔成冢者未能过也岂前身工力成此宿慧耶昔陆庄简太宰尝向一老学究劝之勤读书究辞以无所复用太宰曰俟他生童子时得力不相赚也余于周郎益信虽然此道一往即诣久习逾遥百尺竿头坐者要更进步虽三十四十年工力尽可消受周郎勉旃余则焚砚矣 
　　东坡云诗至于杜书至于颜能事毕矣然如畵家评畵神品在逸品之下以其费尽工力失于自然而后神也真诰云仙官皆有职事不如仙人之未列等级者为游行自在书畵皆然即颜书最传为祭侄争坐位藁乞米帖皆无矜庄天真烂熳故杨少师李西台苏黄蔡君谟皆宗之也素友工书请以此参之 
　　谢太傅六十五字真迹后有米元章行楷百余字米自贵其小楷云不轻为人写惟跋古帖与前贤墨迹用之所谓狮子捉象必全其力今在嘉禾项晦夫家若王右军奉橘期小女修载等真迹皆项氏之传贵者 
　　禇河南哀册亦王元美物其冢孙以质于吴太学太学即其懿亲索连城之价无应者王亦有赵子昂书枯树赋精甚 
　　徐浩道德经上卷在无锡华学士家黄花绢精薄乍见似纸素谛观知为绢本全学锺元常世传苏玉局学季海若以此卷品之全不相似以苏用偃笔此卷皆正锋下卷不知落何处若得半卷临写经月可补其缺此惟梦志之者 
　　张长史宛陵帖有李建中苏舜钦易简三公题跋郁屈瑰伟气沓欧虞长史虽以醉继颠终无此精魄然所谓不可无一不可有二吾师韩宗伯所藏以为甲观 
　　杨凝式少师韭花帖宣和谱载正书今在嘉禾项氏畧带行体萧散有致比杨少师他书欹侧取态者有殊然欹侧取态故是少师佳处 
　　米元章行书离骚宜兴吴民部所藏民部乃吴文肃公之冢孙其未第时靳固不出示人近始装演成册米书鲜有二千余言璠玙夜光烂熳抵鹊真海内奇观方当今人摹取米氏之书观正于此 
　　大慧禅师尝以东坡语提唱宗风洪觉范亦然因其深入禅悦故文字光焰万丈直掩韩欧此赞与白太傅六渐偈并观是转一部大藏经也（书东坡六观楼赞） 

　　门人徐士竑阅 
　　容台别集卷之三 

　　●容台别集卷之四 

　　华亭董其昌着　冡孙庭辑 

　　题跋（四） 

　　◆题跋（四） 

　　畵旨 

　　○畵旨 

　　杜东原先生尝云绘畵之事胸中造化吐露于笔端恍惚变幻象其物宜足以启人之高志发人之浩气晋唐之人以为玩物适情无所关系若曰黼黻皇猷弥纶治具至于图史以存鉴戒岂无所关系哉陈后山云晚知诗畵真有得却悔岁月来无多亦此意也 
　　畵家六法一曰气韵生动气韵不可学此生而知之自然天授然亦有学得处读万卷书行万里路胸中脱去尘浊自然丘壑内营成立鄞鄂随手写出皆为山水传神 
　　古人远矣曹弗兴吴道子近世人耳犹不复见一笔况顾陆之徒其可得见之哉是故论畵当以目见者为凖若远指古人曰此顾也此陆也不独欺人寔自欺耳故言山水则当以李成范宽花果则赵昌王友花竹翎毛徐熙王筌崔顺天马则韩干李伯时牛则厉范二道士仙佛则孙太古神恠则石恪猫犬则何尊师周照得此数家已得奇妙士大夫家或有收其妙迹者价已千金矣何事求太古之上耳目之所不及者哉 
　　畵与字各有门庭字可生畵不可熟字须熟后生畵须熟外熟 
　　畵平远师赵大年重山迭嶂师江贯道皴法用董源麻皮皴及潇湘图点子皴树用北苑子昂二家法石用大李将军秋江待渡图及郭忠恕雪景李成畵法有小幅水墨及着色青绿俱宜宗之集其大成自出机轴再四五年文沈二君不能独步吾吴矣 
　　朝起看云气变幻可收人笔端吾尝行洞庭湖推蓬旷望俨然米家墨戏又米敷文居京口谓非固诸山与海门连亘取其境为潇湘白云卷故唐世畵马入神者曰天闲十万匹皆畵谱也 
　　士人作畵当以草隶奇字之法为之树如屈铁山如画沙绝去甜俗蹊踁乃为士气不尔纵俨然及格已落畵师魔界不复可救药矣若能解脱绳束便是透网鳞也 
　　古人自不可尽其伎俩元季高人皆隐于畵史如黄公望莫知其所终或以仙去陶宗仪亦异人也梅花道人吴仲圭自题其墓曰梅花和尚后值兵起以和尚墓独全樗里子之智与国朝沈启南文征仲皆天下士而使不善畵亦是人物铮铮者此气韵不可学之说也 
　　昔人评赵大年畵谓得胸中着千卷书更佳又大年以宋宗室不得远游每得一新境辄目之曰又是上陵回也不行万里路不读万卷书看不得杜诗畵道亦尔马远夏圭辈不及元季四大家观王叔明倪云林姑苏怀古诗可知矣 
　　元季四大家浙人居其三王叔明湖州人黄子久衢州人吴仲圭武塘人惟倪元镇无锡人耳江山灵气盛衰故有时国朝名士仅仅戴进为武林人已有浙派之目不知赵吴兴亦浙人若浙派日就澌灭不当以甜斜俗赖者系之彼中也 
　　文人之畵自王右丞始其后董源巨然李成范宽为嫡子李龙眠王晋卿米南宫及虎儿皆从董巨得来直至元四大家黄子久王叔明倪元镇吴仲圭皆其正传吾朝文沈则又远接衣钵若马夏及李唐刘松年又是大李将军之派非吾曹当学也以径之奇恠论则畵不如山水以笔墨之精妙论则山水决不如畵东坡有诗曰论畵以形似见与儿童邻作诗必此诗定非知诗人余曰此元畵也□□□诗云畵写物外形□物形不改诗传畵外意贵有畵中态余曰此宋畵也 
　　丁酉三月十五日余与仲醇在吴门韩宗伯家其子逢禧携示余颜书自身□徐季海书朱巨川告即海岳书史所载皆是双玉又赵千里三生图周文矩文会图李龙眠白莲社图惟顾恺之作右军家园景直酒肆壁上物耳 
　　畵家之妙全在姻云变灭中米虎儿谓王维畵见之最多皆如刻画不足学也惟以云山为墨戏此语似偏然山水中当着意生云不可用粉染当以墨渍出令如气蒸冉冉欲堕乃可称生动之韵 
　　畵之道所谓宇宙在乎手者眼前无非生机故其人往往多寿至如刻画细谨为造物役者乃能损寿盖无生机也黄子久沈石田文征仲皆大耋仇英知命赵□兴止六十余仇与赵虽格不同皆习者之流非以畵为寄以畵为乐者也寄乐于畵自黄公望始□此门□耳 
　　巨然学北苑元章学非苑黄子久学北苑倪迂学北苑一北苑耳而各各不相似他人为之与临本同若之何能传世也 
　　禅家有南北二宗唐时始分畵之南北二宗亦唐时分也但其人非南北耳北□则李思训父子着色山水流传而为宋之赵干赵伯驹伯骕以至马夏辈南宗则王摩诘始用渲淡一变抅研之法其传为张□荆关董巨郭忠恕米家父子以至元之四大家亦如六祖之后有马驹云门临济儿孙之盛而北宗矣要之摩诘所谓云峯石迹迥出天机笔意纵横参乎造化者东坡赞吴道子王维畵壁亦云吾于维也无间然知言哉 
　　荆浩河内人自号洪谷子博雅好古以山水专门颇得趣向为云中山顶四面峻厚自撰山水诀一卷语人曰吴道子畵山水有笔而无墨项容有墨而无笔吾当采二子所长为一家之体故关仝北面事之世论荆法山水为唐末之冠盖有笔无墨者见落笔蹊踁而少自然有墨无笔者去斧凿痕而多变态 
　　宋畵至董源巨然脱尽廉纤刻画之习然惟写江南山则相似若海岸图必用大李将军北方盘车骡网必用李晞古郭河阳朱锐黄子久专畵海虞山王叔明专畵苕霅景宋时宋迪专畵潇湘各随所见不得相混也 
　　赵大年令穰平远绝似右丞秀润天成真宋之士大夫畵此一派又传为倪云林虽工致不敌而荒率苍古胜矣今作平远及扇头小景一以此两家为宗使人玩之不穷味外有味可也 
　　赵大年平远写湖天渺茫之景极不俗然不耐多皴虽云学维而维畵正有细皴者乃于重山迭嶂有之赵未能尽其法也 
　　赵令穰伯驹承旨三家合并虽妍而不甜董源米芾高克恭三家合并虽纵而有法两家法门如鸟双翼吾将老焉 
　　元季四大家以黄公望为冠而王蒙倪瓒吴仲圭与之对垒此数公评畵必以高彦敬配赵文敏恐非耦也 
　　张伯雨题元镇畵云无畵史纵横习气余家有此幅又其自题狮子林图云余与赵君善长商确作狮子林图鑋得荆关遗意非王蒙辈所梦见也其高自标置如此又顾谨中题倪畵云初以董源为宗及乎晚年畵益精诣而书法漫矣盖倪迂书绝工致晚年乃失之而聚精于畵一变古法以天真幽淡为宗要今所谓渐老渐熟者若不从北苑筑基不容易到纵横习气即黄子久未能断幽淡两言则赵吴兴犹逊迂翁其胸次自别也 
　　黄大痴九十而貌如童颜米友仁八十余神明不衰无疾而逝盖畵中烟云供养也 
　　山之轮廓先定然后皴之今人从碎处积为大山此最是病古人运大轴只三四大分合所以成章虽其中细碎处甚多要之取势为主吾有元人论米高二家山书正先得吾意 
　　畵树之窍只在多曲虽一枝一节无有可直者其向背俯仰全于曲中取之或曰然则诸家不有直干乎曰树虽直而生枝发节处必不都直也董北苑树作劲挺之状特曲处简耳李营丘则千屈万曲无复直笔矣 
　　畵家以古人为师已自上乘进此当以天地为师每朝看云气变幻绝近畵中山山行时见奇树须四面取之树有左看不入畵而右看入畵者前后亦尔看得熟自然传神传神者必以形形与心手相凑而相忘神之所托也树岂有不入畵者特畵收之生绢中茂密而不繁峭秀而不塞即是一家眷属耳 
　　畵树本各有分别如畵潇湘图意在荒远灭没即不当作大树及近景丛水畵五岳亦然如畵园亭景可作杨栁梧竹及古桧青松若以园亭树木移之山居便不称矣若重山复嶂树木又当直枝直干多用攒点彼此相藉望之模糊郁葱似入林有猿啼虎嗥者乃称至春夏秋冬风晴雨雪又不在言也 
　　董北苑畵树都有不作小树者如秋山行旅是也又有作小树但只远望之似树其实凭点缀以成形者余谓此即米氏落茄之源委盖少树最要淋漓约畧简于枝柯而繁于形影欲如文君之眉与黛色相参合则是高手也 
　　枯树最不可少时于茂林中间出乃见苍秀树虽桧栢杨栁椿□更得郁郁森森其妙处在树头与四面参差一出一入一肥一瘦处古人以墨畵圈随圈而点缀正为此也 
　　古人云有笔有墨笔墨二字人多不晓畵岂有无笔墨者但有轮廓而无皴法即谓之无笔有皴法而不分轻重向背明晦即谓之无墨古人云石分三面此语是笔亦是墨可参之 
　　远山一起一伏则有势疏林或高或下则有情此畵诀也余盖欲拈出以示人惜未有知其解者 
　　畵人物须顾盻语言花果迎风带露禽飞兽走精神脱真山水林泉清间幽旷屋庐深邃桥渡往来山脚入水澄明水源来历分晓有此数端即不知名定是高手 
　　宋人多写垂柳又有点叶柳不难畵只要分枝头得势耳点栁之妙有树头圆铺处只以汁绿渍出又要森萧有迎风摇扬之思其枝须半明半暗又春二月栁未垂条秋九月栁已衰飒供不可混设色亦须体此意也 
　　卢鸿又名卢乙字满然唐玄宗时隐于嵩山应诏人长安见帝不拜宰相使人问之曰礼者忠信之薄不欲以薄待君父耳除谏议大夫不受还山为构草堂堂有十景鸿皆自为赋鸿又善畵畵与王右丞埒故世传草堂图多名人所转相临抚也 
　　辋川粉本行世者横卷耳余以卷中诸景收为长轴如李伯寺白莲社图然以辋口庄为主 
　　余在长安苑西草堂所临郭恕先畵粉本也恨未设色与点缀小树然布置与真本相似 
　　郭忠恕溪山行旅图余得之长安馆师韩宗伯见而奇之谓此图如沧海沉珠荆山韫玉下和一出直足绝凡余每叹服斯言乙巳春作此小幅如与古人有合 
　　余家有董源溪山图墨法沉古今日鄂渚官舍凉风乍至斋阁萧闲捉笔仿之元畵不能将之行装追忆其意他日取以相质不知离合何如也 
　　余家有董源溪山行旅图沈石田曾仿之文待诏所谓生平见北苑畵山得半幅即此图也今日在西郊抱珠楼远眺城阴秀峯如簇川源□□一片江南畵派信笔作此殊愧出蓝 
　　宋元名畵余所藏各家甚备惟□文贵小景未见耳昨年于潘侍御翔公邸舍见溪山风雨图行笔闰秀在惠崇巨然之间借观旬日写此图以拟之 
　　上元后三日友人以巨然松阴论古图售于余者余悬之畵禅室合乐以享同观者复秉烛扫二图厥明以示客客曰君参巨然禅几于一宿觉矣余写此图用李成寒林法李出于右丞故自变法超其师门禅家呵称见过于师方堪传受者也 
　　昨岁在右湖写此鬪今携至西湖展观乃绝似两峯六桥景界惟是积雨连旬烟霏不开与李营丘畵法无当须米家父子可为传神也 
　　李成畵偏头关在万金吾邦孚家余在长安借临今仿其意为此 
　　关仝畵为倪迂之宗余尝见赵文敏扣角图仿关笔皆用横皴如迭糕坡乃知倪所自出也 
　　余家有关仝秋林暮蔼图绢素已□落独存其风骨尚足掩映宋代名手数辈元季惟倪迂得其意虽荒率墨戏非工细者所能庶几也 
　　在东坡先生题王晋卿畵晋乡亦有和歌诗特奇丽东坡为再和之意当时晋卿必自畵二三本不独为王定国藏也今皆不传亦无复副本在人间虽王元美所自题家藏烟江图亦自以为与诗意无取知非直矣余从嘉禾项氏见晋卿瀛山图笔法似李营丘而设色似李思训脱去畵史习气惜项氏本不戒于火已归天上晋卿迹遂同广陵散矣今为想象其意作烟江迭嶂图于时秋也辄从秋景于所谓春风摇江漠漠等语存而弗论矣 
　　云山不始于米元章盖自唐时王洽泼墨便已有其意董北苑好作烟景烟云变没即米畵也余于米芾潇湘白云图悟墨戏三昧故以写楚山王晋卿写武昌樊口景 
　　米元章作畵一正畵家谬习观其高自标置谓无一点吴生习气又云王维之迹殆如刻画真可一笑盖唐人畵法至宋乃畅至米家又变耳余虽不学米畵恐流入率易兹一戏仿之犹不敢失董巨意善学下惠颇不能当也 
　　□元晖自谓墨戏足正千古畵史谬习虽右丞亦□□□□有巨眼余以意为之聊与高彦敬上下非□□米家父子之变也 
　　余养疴山斋黄石□□朴被相过为消寥寂之况偶出绢素强余写米家山□□涂抹仅似其荒率天真耳六法未能备也 
　　余在山中先后六年虽自间远每苦笔墨征索者无宁日不能作铁门限之也鄂渚官署虽依鳯山之麓北望翠屏在眼松声鸟语居然林樾又鲜过客终日掩关得从夙好今年避暑无事遂作数图此幅则以许中舍携赵伯□万松金阙卷见示故仿之耳 
　　余家有赵伯驹春山读书图赵大年江乡清夏图今年项晦甫复以赵子昂鹊华秋色卷见贻余兼采三赵笔意为此图然赵吴兴已兼二子余所学即吴兴为多也 
　　图畵谱载尚书能畵者宋时有燕肃元有高充恭在本朝余与鼎足若宋□赵孟俯则宰相中炟赫有名者 
　　高彦敬尚书载吾松上海志元末避兵子孙世居海上余曾祖母则尚书之云孙女也今日诣竹冈先□宣三品赠诰念余仕路邅回未及貤恩曾祖父母展拜之次惭负高孺人在时摩顶悬记之语且余好为山水小景似亦有因归舟写此付孙庭收贮以见志胜国名手以赵吴兴为神品而云林以鸥波房山所称许者或有异同此繇未见房山真迹耳余得大姚村图乃高尚书真迹烟云淡荡格韵俱超果非子久山樵所能梦见也为此图以仿之 
　　余尝见胜国时推房山鸥波居四家之右而吴兴每遇房山畵辄题品作胜语若让伏不置者顾近代赏鉴家或不谓然此繇未见高尚书真迹耳今年六月在吴门得其巨轴烟云变灭神气生动果非子久山樵所能梦见因与道寅为别访之容安草堂出精素求畵畵成此图即高家法也观者可意想房山规模于百一乎 
　　诗在大痴畵前畵在大痴诗外恰要二百余年翻身出世作恠沈启南曾有此图余以意为之并书六言绝 
　　王叔明畵从赵文敏风韵中来故酷似其舅又泛滥唐宋诸名家而以董源王维为宗故其纵逸多□又往往出文敏规格之外若使叔明专门师文敏未必不为文敏所掩也因畵叔明笔意及之 
　　余为仲醇摹云林一幅题云仲醇悠悠忽忽土木形骸绝似嵇叔夜求之近代惟懒瓒得其半耳仲醇好懒瓒畵以为在子久山樵之上政是识韵人了不可得余为写云林山景一似吕安命驾 
　　余顷驰车彭城不胜足音之怀又有火云之苦回驭谷水塔上养疴三月而仲醇挟所藏木瘿垆王右军月半帖真迹吴道子观音变相图宋板华严经尊宿语录示余丈室中惟置一床相对而坐了不蓄笔砚既雨窓静閴吴门孙叔达以畵事属余纪游为写迂翁笔意即长安游子能有此适否此仿倪高士笔也云林畵法大都树木似营丘寒林山石宗关仝皴似北苑而各有变局学古人不能变便是篱堵间物去之转远乃繇绝似耳 
　　迂翁畵在胜国时可称逸品昔人以逸品置神品之上历代惟张志和可无愧色宋人中米襄阳在蹊径之外余皆从陶铸而来元之能者虽多然禀承宋法稍加萧散耳吴仲圭大有神气独云林古淡天然米痴后一人也 
　　此倪元镇畵余于海上顾氏见之书作欧阳信本体畵作董北苑体亭中着两人有小印云林字皆与他云林畵不类今日姜神超以粉本见示遂临之 
　　懿卜为余谈刘冲倩鉴园之胜因作此图却寄余将为山阴之游他时以相质不知果有当否鉴河一曲未闻有李白诗王维畵纪胜太白亦惟风流季真之句不足以配天姥梦游篇也鉴园主人能为余作楚词题畵则甚善 
　　渭川一竿发明王之梦及其于亩遂作素封竹亦时而俗此美箭种竹独取淇园耳□在莪山之上大都挟江山之胜与永和群贤翰墨风流横绝海内之称名园者余尤意倾则以其为文安相国之再传家无厚业宛然师俭花不姚魏石不平泉乔木万株不河阳而仅寄情于此君以俎豆文安于洛阳司马间语不云乎公侯之后必复其始是在美箭矣宋赵伯驹为君实独乐园图李伯时自为龙眠山庄图而子由为题绝句如右丞辋川图余未暇过江览小淇澳之槩因懿卜视图书此若赋诗写景以待异日 
　　延陵村在茅山之束有张从申碑从申唐大历时司直赵子固称其书品在李北海之右玄靖天师碑与延陵季子此碑皆在华阳笔法类徐洗三藏法师碑延陵碑萧定作也畧曰听乐辨列国之兴亡审贤知世数之存没挂剑示不言之信避国保无欲之贞玄风可想至德如杂云旁有四贤以祠季子董永韦昭与王素而四癸亥二月畵于朱杨舟次因命之延陵村图并书此 
　　宋人有温公独乐园图仇寔甫有摹本盖宋畵院界画楼台少有郭恕先赵伯驹之韵非余所习兹以董北苑黄子久法写岳阳楼图欲其真率当彼巨丽耳 
　　余与平原程黄门以使事过江南一日阁舆道上陂陀回复峯峦孤秀下有平湖澄碧万顷湖之外长江吞吐征帆点点与鸟俱没黄门曰此何山也余曰其齐山乎盖以江涵秋水测之果然 
　　赵文敏黄鹤山樵皆有青弁图余游弁山维舟其下知二公之畵各能为此山传写神照然山川灵气无尽余于二公笔墨蹊径外别构一境未为蛇足也 
　　郭河阳论畵山有可玺者有可游者可居者可居则更胜矣以其能令人起高隐之思也江南诸山以九子为可望齐山为可游若可居者惟洞庭两山耳余归将卜筑老焉此图所以志也 
　　范尔正新构草堂于云隐兰若之旁属余频其额余题之曰寻云庄盖取谢公诗所谓寻云陡累榭随山望茵阁不对芳撙酒还向青山郭者首夏自浒墅归宿尔正山房因图此幅乃学僧巨然异时存一清话耳 
　　李思训写海外山董源写江南山米元晖写南徐山李唐写中州山马远夏圭写钱塘山赵吴兴写霅苕山黄子久写海虞山若夫方壶蓬阆必有羽人传照余以意为之未知似否 
　　幽亭秀水古人尝绘图世无解其意者余为下脚注曰亭下无俗物谓之幽木不臃肿经霜变红黄叶者谓之秀昌黎云坐茂树以终日当作嘉树则四时皆宜霜松雪竹虽凝寒亦自堪对 
　　简文云会心处不在远翳然林水便自有濠濮间想也觉鸟兽禽鱼自来亲人余过仲醇岁寒斋中大不容□而花竹娟秀鱼鸟近人焚香啜茗有象外之致此非所为会心不在远者耶喜而作此图 
　　水作罗浮磬山鸣于阗钟此太白诗何必右丞诗中畵也畵中欲收钟磬不可得但众山之响在定璄时有耳圆通正自觅解人不易 
　　山下孤烟远村天边独树高原此王右丞句也非吾家北苑与高房山不能摹写近时以来得其绪余者寥寥不闻余所以写诗中有畵即畵中有诗意此图然非右丞 
　　坐茂树以终日濯清泉以自洁赵吴兴尝补图所谓大丈夫得志之乐未有图之者余书昌黎全序因为山水以弁之亦仅摹吴兴畵境耳 
　　扫地焚香闭合眠簟纹如水帐如烟客来睡起浑无事卷起西窓浪接天东坡先生绝句当是居黄时作赵伯驹与吴兴赵文敏皆为图之余此幅亦学千里畵法也鄂渚公署去黄百余里江上晴窓尤入东坡诗境 
　　赤日无闪人绿天有傲士种树不几株清凉总相似此绿天庵诗也余夏日北窓坦腹展玩是图兼为临之颇得清凉滋味 
　　余之游长沙也往返五千里虽江山映发荡涤尘士而落日空林长风骇浪感行路之艰犯垂堂之诫者数矣古音风不出雨不出三十年不蓄雨具者彼何人哉光是余之游檇李也为图昆山读书台小景寻为人夺去及是重仿巨然笔意以志余慕余且倒衣从之不作波民老也 
　　余以至后三日与陈仲醇唐元征张兼之同处谷水至娄江信宿元征先别余两三人稍逗帆观米元章乐圃先生志王晋卿烟江迭嶂图自后泊舟吴山徧采诸胜意兴所至辄尔泼墨凡为仲醇作畵十余幅归已经月矣因识岁月 
　　此余壬辰癸巳为庶常请告家居多暇与顾中舍宋太学借畵临仿之笔所谓粉本用贮奚囊者不下数十幅遗散渐尽止此存耳自是蓄畵颇多临摹反不及前武帝既得相如平平耳非复读赋诗时遮几遇之之意也 
　　摊烛作畵正如隔帘看月隔水看花意在远近之间亦文章法也 
　　晋陵道中望远岫平林坡陀溪岸一一如畵秋色正佳舟行闲适随意拈笔遂得十景 
　　畵中诗惟右丞得之兼工者自古寥寥余雅意六法而气韵生动莫吾犹人独所心醉大痴山水此册皆有其意矣 
　　米敷文题潇湘图去生平有着色袖珍卷为翟伯寿所豪效盟于天而后归之今不知安在余拟之为米家山已复杂元人法正可出入怀袖 
　　畵家右丞如书家右军世不多见余昔年于嘉兴项太学元汴所见雪江图都不皴擦但有轮廓耳及世所传摹本若王叔明剑阁图笔法类李中舍疑非右丞畵格又余至长安得赵大年临右丞湖庄清夏图亦不细皴稍似项氏所藏雪江卷而窃意其未尽右丞之致盖大家神品必于皴法有奇大年虽俊爽不耐多皴遂为无笔此得右丞一体者也最后复得郭忠恕辋川粉本乃极细皴相传真本在武林既称摹写当不甚远然余所见者庸史本故不足以定其尽法矣惟京师杨高邮州将处有赵吴兴雪图小幅颇用金粉间远清润迥异常作余一见定为学王维或曰何以知是学维余应之曰凡诸家皴法自唐及宋皆有门庭如禅灯五家宗派使人闻词组单词可定其为何派儿孙今文敏此图行笔非僧繇非思训非洪谷非关仝乃知董巨李范皆所不摄非学维而何今年秋闻金陵有王维江山霁雪一卷为冯宫庶所收亟令友人走武林索观宫庶珍之自谓如头目脑髓以余有右丞畵癖勉应余请清斋三日始展阅一过宛然吴兴小幅笔意也余用是自喜且右丞自云宿世谬词客前身应畵师余未尝得覩其迹但以想心取之果得与真肖合岂前身曾入右丞之室而亲览其■〈石盘〉礡之致故结习不昧乃尔耶庶子书云此卷是京师后宰门拆古屋于折竿中得之凡有三卷皆唐宋书畵也余又妄想彼二卷者安知非右军迹或虞禇诸名公临晋帖耶倘得合剑还珠足办吾两事岂造物妬完□畀余于此卷中消受清福耶老子云同于道者道亦乐得之余且珍之以俟（王右丞江山雪霁卷） 
　　右丞山水入神品昔人所讦云峯石色迥出天机笔意纵横参乎造化李唐一人而已宋米元章父子时代犹不甚远故米老及见辋川雪图数本之中惟一本真余皆临摹几如刻画且李营丘与元章同是北宋当时伪者见三百本真者止二本欲作无李论况右丞迹平余在长安闻冯开之大司成得摩诘江山霁雪图走使金陵借观冯公自谓宝此如头目脑髓不遂余意函致邸舍发而横陈几上斋戒以观得未曾有又应冯公之教作题辞数百言大都谓右丞以前作者无所不工独川水人情传写犹隔一尘自右丞始用皴法用渲运法若工右军一变锺体凤翥鸾翔似奇反正右丞以后作名各出意造如王洽李思训辈或泼墨澜翻或设色娟丽顾蹊径已具模拟不难此于书家欧虞禇薛各得右军之一体耳此雪霁卷已为冯长公游黄山时所废余往来于怀自以此生莫繇再觏顷于海虞严文靖家又见江千雪意卷与冯卷绝类而□右田王守溪二诗亦同焕若神明蝢还旧观何异渔父入桃源骇目动心书以志幸（王右丞江平雪意卷） 
　　王右丞诗云宿世谬词客前身应畵师余谓右丞云峯石迹迥出天机笔思纵横参乎造化唐以前安得有此畵师也 
　　宋时名手如巨然李范诸公皆有渔乐图此起于烟波钓徒张志和盖颜鲁公赠志和诗而志和自为畵此唐胜事后人蒙之多寓意渔隐耳元季尤多盖四大家皆在江南葭菼间习知渔钓之趣故也（张志和畵渔翁夜傍西岩宿诗） 
　　五代诗僧惠崇与宋初僧巨然皆工畵山水巨然畵米元章称其平淡天真惠崇以右丞为师又以精巧胜江南春卷为最佳一似六度中禅一似西来禅□畵家之神品也惠生博雅好古获此奇迹惠公似得主人矣 
　　此卷余以丁酉六月得于长安卷有文寿承题董北苑字失其半不知何图也既展之既定为潇湘图盖宣和畵谱所载而以选诗为境所谓洞庭张乐地潇湘帝子游耳忆余丙申持节长沙行潇湘道中蒹葭渔网汀洲丛水茅庵樵径晴峦远堤一一如此图令人不动步而重作湘江之客昔人乃有以畵为假山水而以山水为真畵者何颠倒见也董源畵世如星鳯此卷尤奇古荒率僧巨然于此还丹梅道人尝其一脔者余何幸得卧游其间耶 
　　余以丙申持节吉藩行潇湘道中越明年得此北苑潇湘图乃为重游湘江矣今年复以较士湖南秋日乘风积雨初霁因出此图印以真境因知古人名不虗得余为三游湘江矣忽忽已是十年事良可兴感（董北苑潇湘图卷） 
　　余家有董源龙宿郊民图不知所取何义大都簟壶迎师之意盖宋艺祖下江南时所进御者畵甚奇名则謟矣 
　　郭恕先楼阁山水可谓人巧极天工错非李嵩辈所能梦见也此图似金焦境界或疑不类余曰君曾见五代时金焦即当首肯耶 
　　余在广陵见司马端衡畵山水细巧之极绝似李成多宋元题跋畵谱俱不载以此知古人之逃名王弇洲尝跋作张端衡后见陆放翁集始知其误跋畵最非易事 
　　夏圭师李唐更加蕳率如塑工所谓减塑者其意欲尽去模拟蹊径而若灭若没寓二米墨戏于笔端他人破觚为员此则琢员为觚耳 
　　李成晴峦萧□文三桥售之项子京全法王维今归全处细视之其名董羽也 
　　营丘山水危峯奋起蔚然天成乔木倚磴下自成阴轩畅闲雅悠然远眺道路深窈俨然深居用墨颇浓而皴散分晓凝坐观之云烟忽生澄江万里神变万状余尝见一双幅每对之不知身在千岩万壑中 
　　赵令穰江乡清夏卷笔意全仿右丞余从京邸得之日阅数过觉有所会赵与王晋卿皆脱去院体以李咸熙王摩诘为主然晋卿尚有畦径不若大年之超轶绝尘也丙申七月三十日奉　旨持节封吉府渡钱塘次马氏楼待潮多暇出此卷临写因题后 
　　先是余过嘉兴观项氏所藏晋卿瀛山图至武林观高氏所藏郭恕先辋川图二卷皆天下传诵北宋名迹以视此卷不无退舍盖瀛山图笔细谨而无澹荡之致辋川多不皴惟有抅染犹是南宋人手迹余在京师往来于怀至形梦寐及是获披觏再过始知营平所言百闻不如一见真老将语也此聊以论畵耳类是者更何限人须自具法眼勿随人耳食也 
　　此卷为主越石以倪迂设色山水易去犹恐新都多收藏家转入素封手不韵今又为逊之玺卿所收得所归矣苐景纯梦中之锦为江令割截多尽且柰何 
　　昔李伯时西园雅集图有两本一作于元丰问王晋卿都尉之第一作于元佑初安定郡王赵德麟之邸余从长安买得团扇上者米襄阳细楷极精但不知何本又别见仇英所摹文休承跋后者 
　　宋赵千里设色桃源图卷昔在庚寅见之都下后为新都吴太学所购余无十五城之偿惟有心艳及观此仇英临本精工之极真千里后身虽文太史悉力为之未必能胜语曰巧者不过习者之门信矣余后休承六十三年而余获观于东郡王长公所每观唐人山水皴法皆如铁线至于畵人物衣纹亦如之此秘自余逗漏从无拈出者休承虽解畵不解参此用笔诀也长公具眼又多蓄唐宋迹以余为何如 
　　米南宫襄阳人自言从潇湘得畵境已隐京口南徐江上诸山绝类三湘奇境墨戏长卷今在余家余洞庭观秋湖暮云良然因大悟米家山法 
　　高房山多瓦屋米家多草堂以此为辨此图潇洒出尘非南宫不能作 
　　米元晖作潇湘白云图自题云夜雨初霁晓烟欲出自状若此此卷余从项晦伯购之携以自随至洞庭湖舟次斜阳篷底一望空阔长天云物恠恠奇奇一幅米家墨戏也自此每将暮辄卷帘看畵卷觉所将卷为剩物矣湘江上奇云大似郭河阳雪山其平展沙脚与墨渖淋漓乃似米家父子耳古人语郭熙畵石如云不虚也 
　　米元晖又作海岳庵图谓于潇湘得畵境其次则京口诸山与湘山差类今海岳图亦在行笈中元晖未尝以洞庭北固之江山为胜而以其云物为胜所谓天闲万马皆吾师也但不知云物何以独于两地可以入畵或以江上诸名山所凭空阔四天无遮得穷其朝朝暮暮之变态耳此非静者何繇深解故论书者曰一须人品高岂非品高则闲静无他好萦故耶 
　　北梵隆之笔盖龙眠高足如北苑之有巨然皆不让于师者凡得四轴而有端平问一题偈实非端平间畵师所能措也 
　　张泽端清明上河图皆南宋时追摹汴京景物有西方美人之思笔法纤细亦近李昭道惜骨力乏耳 
　　余二十年见此图于嘉兴□氏以为文敏一生得意笔不减伯时莲社图每往来于怀今年长至日项晦伯以扁舟访余携此卷示余则莲社先在案上互相展视咄咄叹赏晦伯曰不可使延津之剑久判雌雄遂属余藏之戏鸿堂 
　　吴兴此图兼右丞北苑二家畵法有唐人之致去其纤有北宋之雄去其犷故曰师法舍短不如书家以肖似古人不能变体为书奴也万历三十三年□畵武昌公廨题（赵松雪鹊华秋色图） 
　　赵集贤畵为元人冠冕独推重高彦敬如后生事名家而倪迂黄子久畵云虽不能梦见房山特有笔意则高尚书之品几于吴兴垺矣高乃一生学米有不及无过也 
　　诗至少陵书至鲁公畵至二米古今之变天下之能事毕矣独高彦敬兼有众长出新意于法度之中寄妙理于豪放之外所谓游刃余地运斤成风古今一人而已 
　　梅花道人吴仲主畵师巨然多似船子和尚以拨倬诗题之吴门王文洛家藏其渔乐图入妙品本与盛子昭比门而居四方以金帛求子昭畵者甚众而仲圭之门间然妻子颇笑之仲圭曰二十年后不复尔果如其言盛虽工实有笔墨畦径非若仲圭之苍苍莽莽有林下风气所谓气韵非耶 
　　此幅余为庶常时见之长安邸中已归云间复见之顾中舍仲方所仲方诸所藏大痴畵尽归于余独存此耳观大痴老人自题亦是平生合作张伯雨评云峯峦浑厚草木华滋以畵法论大痴非痴岂精进头陀而以释巨然为师者耶不虚也（陡壑密林图） 
　　畵家初以古人为师后以造物为师□□黄子久天池图皆赝本昨年游吴中山策笻石壁下快心洞目狂呌曰黄石公黄石公同游者不测余曰今日遇吾师耳（天池石壁图） 
　　此吾松顾中舍名正谊之所藏也中舍持入长安为川中郭民部所购顾舍人每向余惋惜忽忽二十年客有游蜀者得之归江南舍人已千古矣楚弓楚得以故复收之子（久阳明洞天图） 
　　黄子久有三教堂所至之处三教高流皆就之谈道机锋电发其博学乃为畵所掩耳 
　　黄子久畵以余所见不下三十幅要之浮峦暖翠为第一 
　　云林生平不畵人物惟龙门僧一幅有之亦罕用图书惟荆蛮民一印者其畵遂名荆蛮民今藏余家 
　　云林畵江东人以有无论清俗余所藏秋林图有诗云云开见山高木落知风劲亭下不逢人夕阳澹秋影其韵致超绝当在子久山樵之上 
　　云林山水旱岁学北苑后乃自成一家图绘宝鉴以为师冯觐觐阉人耳云林负气节必不师其畵 
　　梁溪华学士收藏法书名畵为江南冠檇李项子京后起与之鬬胜元季四大家无所不有惟倪迂畵寥寥畵尤易致畵卷绝少项所藏师子林图华则鹤林图耳文太史父子尝欲两家合并为一各不相下师子林为京口张修羽所收余数访华文伯于东皋亭山出此见视如徐洪客一见唐文皇心降神伏咄咄叹赏文伯觉余雅好便以见归几同豪夺岂亦学士公点头相许为同官同味今其文孙作米老捐砚山故事耶 
　　石田先生于胜国诸贤名迹无不摹写亦绝相似或出其上独倪迂一种淡墨自谓难学盖先生老笔密思于元镇若淡若疏者异趣耳独此幅萧散秀润最为逼古亦平生得意笔也 
　　写生与山水不能兼长惟黄安寂能之余所藏勘书图学李升金盘鹁鸽学周昉皆有夺蓝之手我朝则沈启南一人而已此册写生更胜山水间有本色然皆真虎也 
　　相如之赋昔人称为劝百风一此册子畏之畵似劝希哲之诗似风又几于詈矣若夫□嫱以女兵柔虏薛涛以才媛娱宾不在亡国败家之冽当置轻典否则不免重台之诮（唐伯虎绝代名姝图） 
　　子昂尝有创为即工者题畵卷有曰余尝畵马未尝畵羊子中强余为此不知合作否此卷特为精妙故知气韵必布天生非虚也 
　　李思训畵一鱼甫完未施藻荇之类有客扣门出看寻入失去畵鱼使童子觅之乃风吹入池水拾视之惟空纸耳后尝戏畵数鱼投池内经日夜终不去 
　　王西园为吾郡先辈名流盖与钱鹤滩同时□倡甚有高韵余得其日纪数册每遇书畵题咏随手记录如周密烟云过眼录之类想见其人绝去俗事山水畵亦老笔纷披似启南本色此写生四种拙中有巧非时师所能凑泊也后有孙汉阳周山人宋居士各为写生似欲与争席恐非野老所堪然古质今妍各有独诣未可抹杀前人草创之力余不工花草畵以意定如此 
　　江南顾大中尝于南陵廵捕舫子上畵樊川南陵水面诗意时天中未知名人莫加重后为客窃去乃共叹惋余曾见文征仲畵此诗意题曰吾家有赵荣禄仿赵伯驹小幅畵法妙绝间一摹之殊愧不似今余不复见征仲笔去二赵可知矣 
　　管夫人墨竹世多有之余见山庐绣佛图亦工山水今复见此佛像及小楷皆有法度虽文敏续书数十行无能远过也自石翁跋笔法不减涪翁垂始当作无始或偶然笔误耳 
　　姚氏月华笔札之暇时及丹青花卉翎毛世所鲜及尝为杨生畵芙蓉约略浓淡生态逼真然聊复自娱人不获多见也 
　　花品从众香国中来临风独笑足令姚魏气短便有群芳竞妬其品自绝（畵海棠） 
　　赵子固畵水仙欲与杨无咎梅花作敌子固南宋人周草窓廖茔中极重其品曾剌舟严陵滩下见新月出水大笑云此文公所谓绿凈不可陲乃我水仙出现也 
　　昔见周贞静先生小景云山十幅余绝类米虎儿高尚书及是又见行草书不减苏玉局黄涪翁与其诗得三绝曾游楚中以一瓣香荐于先生遗爱祠少时读先生论数十篇至今不忘如此前辈风流今日殆尽良可兴慨 
　　钱舜举山水师赵令穰人物师李伯时皆称具体赵文敏尝从之问畵法宋进士不仕元者此卷得李伯时笔或亦临本盖伯时畵阿罗汉粉本流传胜国时尚多也 
　　右仇实父临赵伯驹光武渡河图衷于李伯时单骑见虏与陈居中交姬归汉二图之间位置古雅设色妍丽为近代高手第一 
　　道君皇帝以积墨写石凡有六品后敷文学士小米跋于海岳庵中不似人间抅勒法也然石田翁则云畵石须用皴如写大山则隽咏有味汉阳先生嗜石不减米颠生平畵石甚多独此卷悉摹宣和所藏宣和一生宝石皆为胡骑辇入黄沙白草此石出汉阳不知传流几千百年信乎翰墨之权□堪与万乘垺也 
　　唐李德裕采天下恠石聚之平泉别墅遗诫后昆曰有以平泉石轻予人者非佳子弟也内一醒酒石尤珍爱之醉则踞焉今汉阳之宝石似不少逊而畵石疑较胜唐诗云寒姿数片奇突兀曾作秋江秋水骨又云雪尽身还瘦云生势不孤此颇足以状石 
　　昔人评石之奇曰透曰漏吾以知畵石之诀亦畵此矣赵文敏常为飞白石又常为卷云石又为马牙抅石此三种足尽石之变孙汉阳推其意为此册若使米公见堪仆仆下拜 
　　此罗汉娄水王弇山先生所藏乃吾友丁南羽游云间时笔当为丙子丁丑年如生力驹顺风鸿非复晚岁枯木禅也诗文书畵少而工老而淡淡胜工不工亦何能淡东坡云事势峥嵘文采绚烂渐老渐熟乃造平淡实非平淡绚烂之极也观此卷者当以意求之 
　　众生有胎生卵生湿生化生余以菩萨为毫生盖从畵师指头放光拈笔之时菩萨下生矣佛所云种种意生身我说皆心造以比耶南羽在余斋中写大阿罗汉余因赠印章曰毫生馆（丁南羽白描罗汉） 
　　余常与眉公论畵畵欲暗不欲明明者如觚棱钩角是也暗者如云横雾塞是也眉公胸中数具一丘壑虽草草泼墨而一种苍老之气岂落吴下之畵师恬俗魔境耶同观者修微王道人也 
　　余以辛卯之秋游武夷曾为云窝二律诗独未为图耳今见逊之此图追踪子久烟云奔放林麓深密实为畵中之诗三十年前眼境重新坐收幔亭奇致叹服叹服（主逊之接笋峯图） 
　　沈石田每作迂翁畵其师赵同鲁见辄呼之曰又过矣又过矣盖迂翁妙处实不可学启南力胜于韵故相去犹隔一尘也逊之为迂翁萧疏简贵如此图者假令启南见之当咄咄叹赏 
　　余以丙申冬得黄子久当春大岭图卷以丙寅秋得沈启南仿痴翁富春卷相距三十一年二卷始合初闻白石翁有出蓝之能乃多本家笔又杂以米家墨戏其肖似者过半不若逊之此图气韵位置遂欲乱真也丁卯夏五日雨窓观长蘅鉴定因书此以志崇慕 
　　李孝廉长蘅清修素心人也平生交有二孟阳一为程孟阳善畵一为邹孟阳善鉴畵过于程盖程以能畵故不受法缚而邹孟阳居六桥三竺湖山间每长蘅游屐所至必兴之俱乘颓然微醉有意放笔时辄以纸墨应无论合作与否收贮如头目脑髓果有以十五城易者知其必不为割好也长蘅以山水擅长余所服膺乃其写生又有别趣如此册者竹石花卉之类无所不备出入宋元逸气飞动嗟嗟其人千古其技千古而孟阳为庆卿之渐离其交道亦是千古可传也 
　　胜国时畵道独盛于越中若赵吴兴黄鹤山樵吴仲圭黄子久其尤卓然者至于今乃有浙畵之目钝滞山川不少迩来又复矫而事吴装亦文沈之剩馥耳伯玉此册行笔破墨种种自超可谓刬俗入雅故当名家伯玉寒士然从项氏兄弟游多见项子京所藏名畵遂尔有得吾友陈道醇特好之 
　　畵家以神品为宗极又有以逸品加于神品之上者曰失于自然而后神也此诚笃论恐护短者窜入其中士大夫当穷工极研师友造化能为摩诘而后为王洽之泼墨能为营丘而后为二米之云山乃足关畵师之口而供赏音之耳目杨龙友生于贵竹独破天荒所作台荡等图有宋人之骨力去其结有元人之风雅去其佻余讶以为出入巨然惠崇之间观止矣龙友一日千里春秋甚富未见其止不知分手之后变化若何余畵禅室中专待溪藤一幅与摩诘同供养耳 
　　王摩诘十九赋桃源行潘安仁三十作闲居赋化彰今年三十为招隐诗志在林泉声出金石其诗则取材于选程格于唐淹有摩诘安仁之长而若置身于辋川庄河阳别业以终老无朝市慕者虽年三十而摩诘安仁晚岁踦岖涉世赋白首同所归安得舍尘网之句蚤分迷悟矣惟是词之品虽悬畵师之习犹在其山水长卷不免乞灵于右丞然又出入荆关规模董巨细密而不伤骨奔放而不伤韵似未以辋川为竟者他时如韦苏州李晞古之大年诗畵更当何若以此少年之笔为劵可也 
　　黄叔明为松雪甥居吴兴最近太湖屡游东西洞庭两山尝见其溪桥玩月图又名具区林屋图皆摹王右丞石穴嵌空树枝刻畵为未变唐法也原之精于绘理自出笔意一流黄鹤老人气习苍莽秀润君家顾长康真有种耶 
　　李昭道一派为赵伯驹伯骕精工之极又有士气后人仿之者得其工不能得其雅若元之丁野夫钱舜举是已盖五百年而有仇实父在昔文太史亟相推服太史于此一家畵不能不逊仇氏故作以赏鉴增价也实父作畵时耳不闻鼓吹阗骈之声如隔壁钗钏□顾其术亦近苦矣行年五十方知此一派畵殊不可习譬之禅定积刼方成菩萨非如董巨米三家可一超直入如来地也 
　　古人论畵以取物无疑为一合非十三科全备未能至此范宽山水神品犹借名手为人物故知兼长之难项孔彰此册乃众美毕臻树石屋宇花卉人物皆与宋人血战就中山水又兼元人气韵虽其天骨自合要亦功力深至所谓士气作家俱备项子京有此文孙不负好古赏鉴百年食报之胜事矣 
　　吾乡朱文豹以韬钤为冠军常待诏阙下仰畵兰自给畵兰深得文太史风韵今仕于闽独不见其写九节兰岂怀乡结梦习此谷中草本耶且涧兰以海禁鲜至犹待将军荡平海寇复还旧观耳 
　　古人左图右书自虞舜时已有作绘彰施之论近代白沙先生尤工畵梅讲学家宗玩物丧志语几所谓杀风景汉玄水独取濂洛新安绝句诗写为八景一经点缀便自风流不减辋川龙眠诸名迹以为卧游其间无关浴沂悟境有进技者矣余好古人畵至为人摹入中山箧不免作此语护短玄水观之无俗不真即艺成道或以此有取于余也 
　　吾郡畵家顾仲方中舍最着其游长安四方士大夫求者瑱委几欲作铁门限以郄之得者如获拱璧今原之长公元庆踵其家风有出蓝之能又以精工佐其古雅如王氏之有羲献奇矣奇矣 
　　书有法帖尚可意求至于畵道必托缣素非木石雕镌所能传者今宋元名笔一幛百金鉴定少讹辄收赝本而浅学之流朝事执笔夕以自标或曰此学范关此学董巨殊可惭惶亦闻王安道之事乎安道精于医自谓天下少双闻秦中有国医不远千里为之佣得凡及三年莫窥其际一日忽佐片言国医骇之曰子非王安道乎相视而笑安道遂纵游华山作图四十幅而归翰墨之事谈何容易也（林雪畵） 
　　岁在己亥余北归过汶上时于文定公以东平李室名道坤者所作山水花卉册见示托路大夫求余跋北方畵学自李夫人创发亦书家之有李卫奇矣奇矣山居荏苒几三十年乃闻闺秀之能畵史者一再出又皆着于武林之西湖初为林天素继为王友云彼如北宗卧轮偈此如南宗慧能偈或对境心不起或对境心数起皆菩提增长求女人相了不可得然天素秀绝吾见其止云友澹宕特饶骨韵假令嗣其才力殆未可量惜其身世犹遶树三匝非然明二三君子为之金汤何自磨砖作镜余又惜于东阿虽度外怜才不遑见献花天女听其说法与余同耳（林下风畵） 
　　赵承旨畵滚马管夫人隔垣窥公作滚马形自此绝笔盖传神之妙能使生马之神收入笔端杜工部丹青引所谓花骢却在御榻上圉人太仆皆惆怅也李伯时畵马秀铁面呵之谓恐串习既久或堕马趣则子昂变形益自可信吾邑顾太学家有针圣绣此八骏图虽子昂用笔不能辨亦当代一绝余每劝太学令多绣大士像以助生天作佛之因正如秀铁面说法耳 
　　董北苑僧巨然都以墨染云气有吐吞变灭之势米氏父子宗董巨然法稍删其繁复独畵云仍用李将军拘笔如伯驹伯骕辈欲自成一家不得随人去取故也 
　　老米畵难于混厚但用淡墨浓墨泼墨破墨积墨焦墨尽得之矣 
　　米元晖自题潇湘图有诗云山中宰相有仙骨坐爱岭头生白云壁张此畵定惊倒先请倩人扶着君朱晦翁又题云闲云无四时散漫此山谷幸之霖雨姿何妨媚幽独余每有当其语畵成即以题之庚戌春日寓于德清吴礼部之来青楼楼收西湖之胜畵中所得不少余自闽中归阻雨湖上日望两峯如浓墨畵每有所会辄为拈笔成此长卷凡半阅月雨霁图穷别构一境不复米氏父子可伎俩矣因记其岁月于此 
　　长兴姚中丞家有黄子久临溪书屋图昔年曾访之如索靖观碑今犹未尽其法聊以效颦耳 
　　文太史本色畵极类赵承旨第微尖利耳同能不如独异无取绝肖似所谓鲁男子学柳下惠 
　　吴文仲为米仲诏畵所藏石一卷仲诏走信三千里视余余为定名曰此洞天灵焰也葢文仲以孙知微畵火法为此石传写神照而其蜿蜒垂垂者当作水观剑峯崭截者当作金观孤起林立者当作木观坡陀平夷者当作土观宋邵氏以石与金木水火土而六谓石具五行之秀也仲诏所藏有之矣昔人闻镜可照二十里许者曰吾面如楪子大安用是闻砚可呵之出水者曰一文钱一担水安用是此虽发于名贤之口未为笃论物有尤物如人有异人若夫苏子□之仇池米元章之砚山□抑其声价与他山之右等则相取桓圭□裳足矣何必□□将取长矛大戟足矣何必韩白哉岂直石之不幸而已米苏二公为石见作卞和泣意不在石也仲诏岂有异耶元章洞天一品石有甘露降其傍礼部状闻于朝今仲诏在辇毂之下太乙下观百灵潜卫何止甘露洒须弥而已（米仲诏奇石图） 

　　容台别集卷之四终 
　　门人徐士竑阅 

附录： 

容台文集九卷诗集四卷别集四卷（两淮马裕家藏本） 

明董其昌撰其昌有学科考畧巳著录其昌以书画擅名论者比之赵孟俯其诗文则多率尔而成不暇研錬词章之学葢不及孟俯多矣（四库全书总目·集部·别集类存目） 

学科考畧一巻（编修程晋芳家藏本） 

明董其昌撰其昌字符宰华亭人万厯已丑进士官至礼部尙书谥文敏事迹具明史文苑传是书叙厯代立学之制兼叙孔庙封赠配享之始而贡举之志兼及焉如叙太公庙起于唐而宋以后不载叙明经起于汉而唐宋明经之选亦不载殿试亲策祗载汉唐及宋而辽金元悉不载殊为疎畧此与冯梦祯厯代贡举志俱载于学海类编中疑亦抄撮割裂而成也（四库全书总目·史部·政书类存目） 

画禅室随笔四卷（内府藏本） 

明董其昌撰其昌有学科考畧已著录是编第一卷论书第二卷论画中多微理由其昌于斯事积毕生之力为之所解悟深也第三卷分记游记事评诗评文四子部中如记杨成以蔡经为蔡京之类颇涉轻薄以陆龟蒙白莲诗为皮日休之类亦未免小误其评文一门多谈制艺葢其昌应举之文与陶望龄齐名当时传诵故不能忘其结习也四卷亦分子部四一曰杂言上一曰杂言下皆小品闲文然多可采一曰楚中随笔其册封楚王时所作一曰禅悦大旨乃以李贽为宗明季士大夫所见往往如是不足深诘视为蜩螗之过耳可矣（四库全书·四库全书总目·子部·杂家类） 

筠轩淸秘录三卷（两淮盐政采进本） 

旧本题董其昌撰其昌有学科考畧已著录是书凡列目二十有九皆论玉石铜磁诸古器及法书名画之类前有陈继儒序谓可与项元汴芗林淸课并称今考其书卽张应文所撰淸秘藏但析二卷为三卷葢应文之书近日始有鲍氏知不足斋刋板附其子丑眞迹日录后从前抄本流传不甚显著书贾以其昌名重故伪造继儒之序以炫俗射利耳（四库全书总目巻·子部·杂家类存目） 

董其昌字符宰松江华亭人举万厯十七年进士改庶吉士礼部侍郎田一儁以敎习卒官其昌请假走数千里护其丧归葬还授编修皇长子出阁充讲官因事启沃皇长子毎目属之坐失执政意出为湖广副使移疾归起故官督湖广学政不狥请嘱为势家所怨嗾生儒数百人鼓噪毁其公署其昌即拜疏求去帝不许而令所司按治其昌卒谢事归起山东副使登莱兵备河南参政并不赴光宗立问旧讲官董先生安在乃召为太常少卿掌国子司业事天启二年擢本寺卿兼侍读学士时修神宗实録命往南方采辑先朝章疏及遗事其昌广搜博征録成三百本又采留中之疏切于国本藩封人才风俗河渠食货吏治邉防者别为四十卷仿史赞之例毎篇系以笔断书成表进有诏褒美宣付史馆明年秋擢礼部右侍郎协理詹事府事寻转左侍郎五年正月拜南京礼部尚书时政在奄竖党祸酷烈其昌深自引逺踰年请告归崇祯四年起故官掌詹事府事居三年屡疏乞休诏加太子太保致仕又二年卒年八十有三赠太子太傅福王时谥文敏其昌天才俊逸少负重名初华亭自沈度沈粲以后南安知府张弼詹事陆深布政莫如忠及子是龙皆以善书称其昌后出超越诸家始以宋米芾为宗后自成一家名闻外国其画集宋元诸家之长行以己意潇洒生动非人力所及也四方金石之刻得其制作手书以为二絶造请无虚日尺素短札流布人间争购寳之精于品题收藏家得词组只字以为重性和易通禅理萧闲吐纳终日无俗语人儗之米芾赵孟俯云同时以善书名者临邑邢侗顺天米万锺晋江张瑞图时人谓邢张米董又曰南董北米然三人者不逮其昌逺甚莫如忠字子良嘉靖十七年进士累官浙江布政使洁修自好夏言死经纪其丧善草书诗文有体要是龙字云卿后以字行更字廷韩十歳能文长善书皇甫汸王世贞辈亟称之以贡生终邢侗字子愿万厯二年进士终陜西行太仆卿家资巨万筑来禽馆扵古犂邱减产奉客遂致中落妹慈静善仿兄书米万锺字友石万厯二十三年进士歴官江西按察使天启五年魏忠贤党倪文焕劾之遂削籍崇祯初起太仆少卿卒官张瑞图者官至大学士逆案中人也（四库全书·史部·正史类·明史卷二百八十八）













●容台文集卷之七 

　　华亭董其昌着　冢孙庭辑 

　　策（丁酉江西程） 
　　募缘疏 
　　铭 
　　诰 
　　像赞 

　　◆策 【 丁酉江西程】 

　　问天保之诗归美以报上也…… 
　　问杨子云之言异端也…… 
　　问唐有哲人奇士隐沦屠钓科而…… 

　　○问天保之诗归美以报上也曰俾尔单厚何福不除曰受天百禄降尔遐福而终之曰如南山之寿葢臣子忠爱所愿望于君者无是为大矣无逸一书说者以为周公晚岁所作是时成王固盛年也而谆谆于享国修短之说以视召公言永命者不少局乎乃夫子论舜孝曰得名辄曰得寿古者建公孤曰傅之德义导之教训辄曰保其身体而宋儒曰人主保身以保民曰君德清明君身强固正人君子所深愿则皆周公意也岂尊生之道即帝王不废与三代以降其享国永年比于尧舜禹汤商三宗周文王者何罕覩也将无逸之主固不世出与乃若唐宋诸臣有言和气洽则长生可得者有言养身莫若寡欲者有言敬祖宗则寿亲贤则寿者有言修德正事反灾为祥则永年者其说亦有合于无逸否与周公作无逸独详文祖我圣祖以忧勤开基则周之文王也诸士亦能扬厉之与皇上春秋鼎盛将万亿年敬天之休比岁端居拱默若有意于静摄者而忠计之士拳拳以无逸进岂以帝王尊生之道在此不在彼与时惟八月皇上诞弥之辰诸士试推周公之旨具言之将采为千秋金鉴录以献 

　　帝王祈天永命之道有味乎洪范言之也建极之谓皇敛福之谓皇敛而能锡之之谓皇锡而能向之之谓皇锡者以为惠也向者以为令也夫五福者则天之神道也藏于无端运于象先迎之不来揽之不得在世主与民萌其听之悠谬忽荒之乡而在皇者能握之以为惠秉之以为令者若雨露焉贷万物而不穷若风霆焉鼓万物而不倦则是无逸建极之主先天而不制于天造命而不制于命也不如是乌乎称敛福自古荩臣哲辅所为危明主摅谠论者亦多术矣入之者或苦而不甘受之者或貌而非质至如纳约甚切苞摄甚多能使人主一听而□□□悟而百悟者其惟周公享国修短之说乎今夫生之有涯不必智者信也生之可乐不必贵者晓也以康宁寿考之身而长有崇高富贵之奉不必不肖者趋也至悍莫如秦皇至英莫如汉武至迂莫如方士徐福辈至誔莫如金茎宝鼎文成五利之术然以至迂驱至悍便若弄丸以至英试至誔帖若吞饵夫亦重生为之蔽也因其所信而感之以忠诚款恻之意靡弗动矣因其所晓而诏之以正大显常之理靡弗投矣因其所趋而劘之以修德弭灾斡旋气化之事靡弗格矣因其所重而引之以哲王列祖经验已试之方靡弗用矣夫谓纳约其切可一听辄悟者此也岐伯曰至人之寿者提挈天地把握阴阳不颛颛术延也广成子曰得吾道者上为皇而下为王不颛颛恬养也彼所卫直藐然之躯耳宜无甚高论而殽于天地列于阴阳六通四辟于皇王之涂得无大而无当哉及浏览载籍人主固有委命于天忘身殉欲者始于不自爱其生终之不复能爱天下之生何也乐不与奢期而奢至奢不与横征期而横征至横征不与暴虐期而暴虐至暴虐不与奸佞期而奸佞至酒池也祸水也迷楼也于身为伐生之斧斤于国为殄世之膏肓其民离其社屋其名曰万世积毁其德曰秽闻于天矣故保身保民两得之道也国之永命君之永年两得之道也名配尧禹身后彭祖两得之道也君德清明君身强固两得之道也夫谓苞摄甚多可一悟百悟者此也乃帝王何以为尊生之经哉或曰人主者神用而不已必竭贵有以韬之此柙剑喻也形佚而太甚必渝贵有以习之此转枢喻也于求无所弗供贵有以啬之喻在千矢之射鹄也于意无所弗骋贵有以节之喻在万物之酌尊也俯仰屈诎以利形进退步趋以实下吐故纳新以练藏专意积精以宁神斯则似矣然宇宙在手万化生身而杜体黜聪之为务非体也居如大神动如天帝而熊经鸟伸之为习非适也穷天之产罄地之毛而鹑居鷇饮之为享非情也是导引之益而非无穷之门负暄之献而非所以酬顺风之请也吾以为养莫上于养神而形为下寿莫大于寿国而身为小帝王者父皇天母后上万物一体天下一身四聪为聪四目为目以祖宗德泽为元气以万邦黎献为心膂以耆儒宿德为膏粱以法家拂士为药石以四夷八蛮占气候以三辰六符察脉色晏安之毒有弗怀也美疢之伤有弗迩也夫孰知尸居龙见之为养目也夫孰知渊默雷□之为养耳也夫孰知和羮曲蘖之为养口也夫孰知肃雝宫庙之为养安也夫孰知战胜而肥之为养威也夫孰知一日万几之为养性也六龙时乘何必减于遥兴之快明德馨香何必减于祷畤之福庶土交正何必减于丹砂之化细旃经史何必减于紫庭之书繇庚之诗作而知六气之欣畅矣繇仪之歌作而知百脉之舒平矣解愠之歌作而知元神之闿择矣八荒之内披淳风沐膏泽登春台煦化日被天和饮地德物无疪厉民无夭札油油然各安其性命之情者谁非万物一体天下一身者之大年与而奚謭謭焉见所为我见所为人见所为生见所为寿也卒之萃四表之欢□迓两间之善气除天下之害者享天下之利贻天下之安者履天下之福后其身而身先外其身而身存于无逸之主覩矣商三宗文王弗论已古称尧居民上振振如临深渊舜居民上兢兢如履薄氷禹居民上栗栗如恐不满汤居民上翼翼恐不敢息然尧寿一百十八岁舜一百十岁禹汤皆百岁今夫忧勤惕厉世主苦之为桎梏者也玉食威福世主乘之为愉快者也以愉快则至后世而代增以桎梏则视前王而日薄乃三季以后抑何耄期者之少耶惟有梁武明皇而多寿多辱矣无逸永年讵不千古龟鉴哉斯道也自周公之后辍不讲矣其唐之刘知古乎曰和气若洽神仙自至虽诡词哉可以语大理矣其宋之王昭素乎曰养身莫若寡欲虽非闳议哉居其要矣进而求之必也真德秀所谓敬祖宗则寿亲贤则寿乎朱熹所谓修德正事反灾为祥则永年乎二臣葢大畅周公之旨而惜其时无访落之主也天祚我明圣作明述二百年壹以无逸为家法恭诵训录高皇帝尝谓羣臣曰朕达旦临御晡时还宫卧不安席不敢怠荒畏天故耳当时有以道书献者高皇帝却之曰朕将跻一世生民于寿域宁一己之长生为葢周有文祖近接三宗我明皇祖直接尧舜垂范远矣皇上缵承洪绪式扬而光大之二纪以来厖□纯禧与天无极迩以　三殿之灾修省甚说虽中宗之严恭武丁之正事何以加兹乃上方加意修省即不得复言静摄而明问白帝王之尊生若何其以逸劝也是不然夫修□者福极之为也福极者天之为也人无法以知天以雨旸燠寒风之序知天人无法以回天以貌言视听思之敬回天敬者逸之反地无逸者敬之异名也修省也摄生也同条共本合之双美者也请以唐宋诸臣之言反复推演为　建极之主助可乎夫惩于忿懥者匹夫皆不见之图溺于嗜欲者万乘无不穷之物傥其宦官宫妾朝露自危山泽村墟秋毫必析愁苦上薄精神乱营而欲以全沕穆之衷养和平之福不亦难乎师古昭素之言奈何勿念也奉先思孝神是以能有报接下思恭臣是以能有沃乃或萧芗代荐萃涣何存宸禁高居晋接都废假庙之诚衰凭翼之士远而欲望茀禄之尔康繁祉之尔绥不亦难乎真德秀之言奈何弗念也今夫拱庭之桑非吉征也雊鼎之雉非瑞应也在高宗帝乙之世皆不为灾非直不灾或以过历何则域中之有大力者王耳逸有大力酿祸实多无逸有大力禔福亦博夫天何常之有向使二主者逆忠而不用愎过而不悛政事改为之机失而复失上帝谴告之意伤而重伤其能登年载德令闻长世为商贤君乎朱熹之言奈何弗念也昔周公之言无逸也丛怨有戒何民之弗和正供有则何欲之弗寡保惠教诲奉以周旋也何贤之弗亲先王政刑毋敢变乱也何享之弗诚一日躭乐曰非天攸训也何天之弗敬彼其老成忠爱先事预防譬则国医也能辨证能絜方悬俟后世使自得其证而药之沈奇立起矣又譬则道家言固已洞于久视之术然非捐当年之乐而从之何益于延促之数哉夫帷　明主设诚而致行以幸天下以育羣生至德也以绳　祖武以答玄贶丕基也以谣于康衢以歌于朴棫显名也虽寿敝天地可也虽然尤在于上下之交尝读易至否泰剥复于君子小人消长之际何忧之深也曰否曰泰上下之志交与不交而已矣不交之极自否而剥世道更何可恃恃有一阳之复可驯致泰耳故曰朋来无咎正以世道一线之生意在此而虽潜来君子之朋但能无咎葢有意君子之道长也洪范省验卿士师尹有助焉此又锡福之旨通于易道之生生者乎 

　　○问杨子云之言异端也曰史兴而经道废矣夫史果为道之异端则春秋非史乎而曰说理者莫辨于春秋何也葢夫子之言性与天道子贡不得闻而春秋笔削亦曰游夏不能赞则安见其孰精而孰麤也吾以为史学有异端道学亦有异端史学之异端在私史道学之异端在外道自古以然顾自宋以后益又甚矣以史言之有为碧云騢者有为孔氏野史者有为建隆遗事者有为林氏野史者其诬善葢愆即唐以前所未有也诸士能举其畧与以道学言之有言先立其大者有以灭意为宗者有言至近而神者有言致知者其同门异户即道学家无定论也诸士能破其的与葢又有为宋史辨疑者果足以讨杂传之失与有为困学记者果足以扶正学之脉与夫今之史难言之吾直与诸子谈宋事足矣若夫析道术蕲以正人心而专谈宋儒何益其参古今而折衷之无剿说 

　　夫道独行于天地之间者也夫史不得与道参行者也顾丘明以来代不乏史而轲氏之后世已丧道至濂洛关□诸君子出而摽之帜而世亦命之曰道学此史学道学执事所以稽世次而并称之也乃其本末亦无弗问夫民者冥也冥然罔觉无所施教圣人者揭日月以开其□而道行焉范古今以为之镜而史作焉道者教之本也史辅教者也其用一也仲尼述史者三诗书在焉雅言者三诗书亦在焉春秋则史矣而儒者曰说理莫辨于春秋又曰春秋之微又曰传心之典吾竟不知史之与道孰精而孰麤也其源一也夫史固须学也文中子曰古之史也辨道今之□也辨交彼其程量万品荣辱百代而非道孰为折衷之夫学固须下有逸文专而曰我有罪乎乃或家操斧钺人擅雌黄殆窃国灵者也罪将安辞夫学圣人之微言也圣人之统圣人不敢有而曰我无知也乃或皋比自拥门户曹兴几代大匠斲也希不伤矣昔杨子云之论异端也曰史兴而道废愚以为不然夫史果为道之异端则春秋何书哉史自有史之异端道自有道之异端史学之异端在私史非私史之自能为异端又非私史之即为异端也道学之异端在外道非外道之自能为异端又非外道之即为异端也请毕其说昔者史之统尝一矣有左右史以书君举有外史以掌四方之志□人则至□陋矣亦且党正月书族师岁书乡大夫三年献书藏于内史则是无人不史而亦无人不领于天子之史也无人不史则私吏不必作无人而不领于天子之史则私史不敢作也周衰盟府之权失诸侯之籍去荜门圭窦之善多遏佚而不彰于是私史□焉若师春汲冢越绝楚汉实□记之祖皆已出于丘明子长之世然不闻其为二史害何也彼二史者托王义以流藻秉素心以定裁予善必□而有征创恶虽刚而不吐定哀之微宁错经以辨义羲皇云邈乃阙疑而不书观其并包诸乘罗网旧闻三五坟索倚相读之以为多有国春秋墨翟综之以为博者无不寻以斧柯引之绳墨即有私史皆榱桷而椽□之矣由此以谭史家之统惟天子能一之天子失之良史收之异端不足患也愚所谓非私史之自能为异端者此也昔者道学之统尝一矣将为愚人耶曰困焉勉焉将为贤人耶曰择焉执焉圣人则天聪明矣然且愤忘食思忘寝七十而后敢从心所欲则是无人弗学而亦无人不禀于圣人之学也无人不学则外道不得作无人不禀于圣人之学则外道不敢作也仲尼没而微言绝七十子丧而大义乖杏坛洙泗之涂过而不问于是外道兴焉若庄生之叙九家苟况之非十二子凡似是之说皆相望于子思孟轲之世然不闻为吾道害何也彼二子者绍闻一家之遗私淑五世之内其脉真故诠言绝肖其祖其传的故觉世不愧于师两间位育收诸未发之中千圣渊源发于几希之窍故能叩扃启钥振瞶鼓聋若索隐行怪孔子之所忧诐淫邪□杨墨之所据者莫不望洋而叹见睍曰消苟其来归即天包而海纳之矣繇斯以谭道学之统惟圣人能一之无圣人而绝有贤人而接亦不患异端也愚所谓非外道之自为异端者此也私史之日烦也其在晋魏之后乎有家乘有郡书有偏记有小录有逸事有琐言有别传皆谓之私史私史者史之惑术也其言出于朝士者也则以为实历而有稽其言出于野士者也则以为虚中而无据凌谇之事察士之所求也刻核之言不肖者之所索也非史家之异端可乎虽然非私中之私也未甚异也以言其厚诬则失人之科而非舞文之罪也以言其不根则供笑之优而非憎主之盗也以言其承虚则吠声之犬而非含沙之鱼也以言其浅肤则陷井之鼃而非黎丘之鬼也至于宋而遂有不可诘者读碧云騢而先忧后乐但□语耳读孔氏野史而焚香告天定欺人耳王元之不得志于史职也则有建隆遗事以修怨焉若无意于赵韩王也有林希古党于章慞也则为林氏野史以葢愆焉若持平于元佑诸君子也者其设心积虑将使姱修之士蒙疵颣于汗青黠诈之夫掩肺肝于白日而不为异中之异哉宋臣李天性患之于是取名臣之受诬而的然有据者案而断之曰典故辨疑诚史家之金汤乎而执事犹若有未尽者何也岂以正史之中亦有升天按地上下其手者耶亦有茹霜喷露寒暖其笔者耶无论魏收仱玄之于班掾何为耶无论陈寿欧公之于钱氏何为耶即厚诛丛史以如钩而薄贷兰台之亦党何以服魏秦诸人之心而关其日也且大熙宁之事苻离之役宋之大关键也以实录不能正而尊尧录正之以时政记不敢书而齐东埜语书之岂得谓私史之中无如陈瓘周密其人而略无助于谋野之获哉今宋史具在谓宜仿唐书紏缪之意刋其曲笔归之雅迹亦千载一快也外道之日繁也其在战国之后乎有诸子学若管商者有注疏学若服郑者有老庄学若晋之王何者有释典学若唐之房融梁肃者有禅宗学若宋之张天觉张无垢者同谓之外道外者吾道之岐路也有圣法以为之藉则康听惑有巨子以为之驱则风尚成游方之外放诞者适也解世之纷高旷者趋也不谓之异端可乎然未异也非同中之异也言乎其相畸则门外之敌而非室中之戈也言乎其相滥则泾渭之分而非淄渑之合也言乎其相形则榆枋之飞而非修明之彩也言乎其相亲则分席之交而非挛子之似也至于道学之中乃有不可晓者金溪以养性为宗也而欲废格物近于动念即乖者焉杨简以灭意为宗也而曰底用思为近于疑处即魔者焉释之所争者神不灭也江门则易之日至神而把柄可见矣禅之所默者知之一字也文成则易之曰良知而面目毕露矣此皆与濂洛君子生则同修阙里之言没则共厕两楹之奠而何其同中之异如此哉先臣罗欲顺忧之于是取诸儒之逃禅而显然近理者案而断之曰困知录诚正学之金篦乎而执事□若有未尽者何也岂以时雨之化亦有为上智设者耶岂以狥象之弊亦有与玩物同者耶梦寐即白昼之为屋漏即康衢之见又何求多于子静耶宁为真狂无为真乡愿又何苛责于伯安耶即舍其完烁之懿而惟捡其毫厘之差何以服子静诸公之心而夺之符也且夫藏室之老西方之昙二氏之真鼻祖也犹龙之叹同世而弗攻有圣之称先时而悬断岂以杨陆诸子故尝辟邪崇正者而反麾诸门墙之外哉今诸语录具在谓宜于性理一书之外总其条贯别其门庭亦千载指南也宋之鄙人有宝其刓镜者过于肆见秦宫之匜直洞其胆乃自失也此史学喻也有学歌者自以尽师之巧咀辞去其师为送归之曲声振林木响遏行云而后终身不敢言去此道学喻也虽然今之弹事史也能皆得情乎吾恐白简之镆鎁不憯于稗宫之刺客也今之剡荐史也能无虚美乎吾恐满牍之吹嘘不重于一字之华衮也今之庠序学也能不长傲乎吾恐处士横而忧在君父二氏之徒其有辞矣今之词章学也能守传注乎吾恐吊诡胜而忧在人心朱子之脉从此遂绝矣语曰学视者先见舆薪学听者先闻撞钟此今日史学道学之所急者也 

　　○问唐有哲人奇士隐沦屠钓科而刘邵复推本观奇之缪乃士亦何必奇虞周之才盛矣无奇也兔置之诗郑氏以为野人美闳夭散宜生而作不然岂其干城腹心而遗之野乎乃叔世战争之秋天下果有奇士若啇人也而存郑九十老人也而力能出秦救以存魏处士也而灭乌丸土人也而止王宗侃使不复淘虏布衣也而起义以抗金亮下第进士也而以空头敕征兵五千解澧鼎诸州之危此其人皆倜傥负才万不试而出一焉犹足以修国家之急又往往能逃之爵赏之外或物色之不可得何奇也诸士试按次其事而评之可乎宋范仲淹苏洵苏轼泰观之建议皆急奇士不难越拘挛以搜岩穴然观古将相大臣如裴度乌重胤则既试之效矣而识者犹有李元平刘秩之惧岂知人善任有未易言者与今方内久安人材靡于豢养谓宜有不测之察举以收嵚■〈山欹〉历落颖脱绝伦之士而乐浪之役布衣轻侠稍一尝指乃天下之责四面至矣明诏方逮治之以正欺绐之罪岂不当哉虽然惩于若辈而谓仲淹苏洵诸子之论亦可一切废者否也兹欲使真伪□分羣策毕举操何术而可 

　　自昔谋国者曷尝不与豪儁共功烈乎张百目以为罗是恢弘之远畧也乘众尤以为翼是忠笃之长虑也得一士而制千里之难举一人而开汇征之门壮尊俎之折冲洗山川之阏滞顾不韪哉虽然事有同指而异归同情而异效者何也人固不易知用人亦不易也与之为有方豪杰之士或逸而出焉与之为无方嵬谲之士或贸而入焉是败道也败生惩惩生疑遂曰天下果无奇士夫使贤知长往而奸雄窃笑者必繇此矣此之不可不辨也葢刘邵有用奇之论而世多非之曰士要于适用已耳常人吉士自古所须绝智异能世不多得用人者不出乎莫不然之数而道乎百无一人之行非仪的也吁此岂以常人吉士者处于才不才之间固机缄谨营垒立于不败巧于用短者乎又岂以绝智异能者闪烁不测诡故不情吐雾五里挥日三舍蹈险若骛与没俱出以人国侥幸者乎非也制治未乱谓之常人劢相国家谓之吉士吉士非奇士弗胜而能为常人者能为非常人者也今夫解胪理脑刳腹涤藏医之奇者也未若肌肤之治之尤奇也动于九天藏于九地战之奇者也未若上兵伐谋之尤奇也不讲于用奇之说而但以温平无毒之剂为善医坚璧清野之师为良将吾不知其能终无患乎且夫人固有一不为少万不为多者五人曰茂十人曰选百人曰俊千人曰英倍英曰贤倍万曰杰万杰曰圣此皆绝智异能之别名也天下之高以为三公一国之高以为九卿一州之高以为二十七大夫一乡之高以为八十一元士圣人在上百里而有一贤则犹无有也王道衰微千里而有一贤则犹比肩也故曰乱国之廷无人焉无人者非无人也蚉负山鼎折足视其印固已累累而绶固已若若矣邵之言用奇得无意乎昔者尧舜之世比屋可封唐虞稽古建官惟百以官不胜少以贤不胜多以十六族则不能举以万邦黎献则不尽臣以岩居穴处许由巢父州伯石尹之徒则不能致然而谓之野无遗贤何则彼其五臣九官皆万杰之圣也一玑衡而测天地之度一干羽而动顽苗之格一手一足之烈而偃四海之洪波一奇一偶之迹而发九畴之秘藏以非常之人致非常之绩虽有遗贤焉犹之乎无遗也葢其所谓无奇□□公旦以硕肤之度弘□握之勤所执贽而见者十人还贽而相见者三十人貌□之士者百有余人欲言而请毕事者千有余人于是得三士焉以定天下所笼致若彼所推择若此无亦惟是天下之选是崇是急岂其簿收白屋之誉为今观其布月令则仲春聘名士季夏赞杰儁不问时矣训商奄则曰廸简在王廷有服在大僚不问仇矣系九两则曰友以任得民薮以富得民不问官矣丽八议则曰议贤曰议能不问疵矣士生是时苟有绝智异能无不承光仰流赴尊帝之求而与宾王之列能眇天下而不称奇才焉略眇天下而不称奇谋焉直眇天下而不称奇节焉勋眇天下而不称奇功焉非无奇也燕函粤鏄夫人而能为也雄骏不创寿于旗幢豪杰不勒名于盘盂无事而表异也乌乎奇乌乎不奇奇士之有闻也多于三季之衰战伐之世矣封畧之内莫非君土食土之毛莫非王臣计过忧天义不逃雨如此者奇天下尽乱无有安国一国尽乱无有安家完卵于巢解醉以酒如此者则又奇鹤实承轩予何能战鹜有余食士饥欲死急而不之应是果知我也出而图吾君是使失士者愧也如此者则又奇生厚则安存之虑深事苦则矜全之情薄以金注者惛也以瓦注者巧也彼饱而不飞此困而思鬬如此者则又奇屠龙之术当年莫试失矢之壶千金可享技痒而不禁货畸而欲□如此者则又奇名未闻于人建鼓而行之能已见于世善刀而藏之不为爵勉不为禄劝以忧社稷者贞士之槩也排难解纷而辄取者商贾之行而义之所不敢出也如此者则又奇葢执事所问弦高诸人大都近是矣方秦之袭郑也弦高贩于周以乘韦先十二牛犒之孟明曰郑有备矣卷甲而还语曰智贵卒力贵突弦高有焉方楚之攻魏也魏使人求救于秦秦救不出于是唐且九十余矣西说秦王秦王为之济师而魏故得无恙也诗曰辞之怿矣民之莫矣唐且以之乌丸数扰北边田畴躬耕徐无山中者耳不数年威信大行鲜卑致贡乌丸竟受首焉王宗侃淘虏彭州王先成与众同患者耳一出奇而流亡尽出宗侃意消百姓得复业焉此二子者无半通之纶一尺之铜而屹然以其身捍大患庶几哉社稷之福矣当宋绍兴时有以忠义三百人复沂海诸州而金主亮环攻之不得志者魏胜也当宋开庆时有以不知谁何之卒五千人保澧鼎诸州而制使物色之不能得者张惟孝也此二子者不费一斗粟不挂一领甲而毅然以其身敌王忾庶几哉尊攘之义矣不得为奇士乎哉虽然却敌者奇矣而寄斥堠于涂之人何其危也请援者奇矣而制国命于辩士之舌何其无策也田畴先成之计奇矣而当时之牧民御众者何如也魏胜惟孝之兵奇矣而当时之横门专阃者何如也为国家计与其藿食者之善谋不如肉食者之无愤也为诸子计与其生而为乱世之奇士孰若用而为治世之能臣也且夫权藉者万物之率也而时势者百事之长也无权藉背时势万不试而出一焉犹尚如是况于顺风而招登高而呼骋逸足于康庄纵游鳞于大壑其所成就不尤足称哉故有言信义可疆而豪杰不可学者苏洵也有请两制大臣密举忠义有谋之人边塞武臣阴求壮勇出羣之士者范仲淹也有谓成才不易得而奇材最可惜者秦观也有请破康人之论开功名之门者苏轼也言人人殊皆欲国家收奇士之用而已矣乃执事顾患其若房管之于刘秩关播之于李元平者何哉善乎刘邵推言之也曰用奇有二尤之失尤玅与尤虗者也夫尤玅之人被褐怀王者也吾爱吾鼎者也若灭若灭者也不飞不鸣者也眈眈逐逐者也望之似木鸡者也不为鼯鼠发机者也尤虚者不然乘人鬬捷者也喙长三尺者也羊质虎皮者也鸱义矫虔者也借丛冯社者也鲋人鲵居者也不尽狗马者也故曰尤玅之人多含精尤虚之人多瑰姿彼含精而我皮相则失之彼瑰姿而我举肥则又失之而且曰使贪耶是相于贿也使诈耶是相于奸也举盗而盗耳举虏而虏耳不亦轻朝廷薄岩穴之士耶是故莫急于知人莫要于善用夫知人难也造事者能知人虗怀者能知人广询者能知人去谗者能知人善任难也礼士者能用人因应者能用人推诚者能用人一权者能用人今夫以愚欺智罔弗察也以私投私罔弗爱也兼听之言罔弗公也偏听之言罔弗私也造事则权度精虗怀则藩篱撤广询则以耳正目去谗则以心正耳皆知人之术也士故有志不可豢也材各有宜不可枉也信而见疑不可任贤也能而复御不可用将也礼士则士殉知因应则官任器推诚则心膂输一权则手足展皆用人之道也斯以万举而万当也不然慎勿言用奇哉方东事之兴也葢亦有布衣轻侠深入虎穴矣过而信之则遂以为陆贾为郦生过而疑之则遂以为巫臣为赵信今其言多凿空效如捉影曾不得鸡呜狗盗之用而顾有剖胎焚夭之名世有奸雄心以觇　朝廷之深浅矣要以国家赏太轻罚太重资格太拘文法太刻自劳臣力吏终身自堕者何限而况草泽之士乎其为沈沦可胜道哉夫豪杰犹龙也寸云尺雾澍雨百里则执事所称者是已元平刘秩其土龙乎葢又有毒龙焉其怒而飞白日晦而海水立高欢李密辈莽与好龙不得真则毒龙端可虑矣 

　　◆募缘疏 

　　积庆寺建禅堂疏 
　　玄墓造殿疏 
　　古杏募缘疏 
　　上海县龙华寺建藏经阁疏 
　　建石殿疏 
　　重修积庆寺募缘疏 
　　重修新桥募缘疏 
　　饭僧疏 
　　化佛灯疏 
　　募斋疏 
　　为刘居士题疏 
　　题古潭疏 
　　重建虎丘禅寺募绿疏 

　　○积庆寺建禅堂疏 

　　积庆寺后有宅一区是先伯之故庐本给孤之初地厥考肯堂厥子构人都非矣南方入定北方起僧其病诸虽污泥不碍莲花而秽土难参香积每梵钟之到枕似得皈依或勃溪之度垣殊妨晏坐非维摩搏取三千界乃歌利割截无边身云水褁足而不来居士攒眉而便去必有布金之缘如水投水庶成舍宅之事以空还空庶子首作金汤素庵因而荷担愿我同志咸广擅门捐彼杖头□□余展此架裟一角地丛林废丛林兴衣钵宛尔招提游招提宿社开乎 

　　○玄墓造殿疏 

　　姑苏有玄墓者盖震泽之上游梵天之灵境也雪暎梅花似得孤山之路泉归莲社如游慧远之林昔万松曾一口吸尽具区今僧灌披三条悟明大事荆蓁既剪轮奂将兴虽兰亭故有茂林船子上无片瓦念佛地有金尚资檀度而僧人作定反与道谋信能倾瓶钵之余嬴便可落招提而游宿多材为林不取期于一岁善因成果是所望于十方嗟乎昔也僻岛穷岩尚有御花之鸟今也朱门大宅閴如缘木之鱼何则名闻既普剎那而化宝坊感应未交毕世而难茆盖欲摄悭贪之种须竖精进之幢不日成之吾笔非椽斯言左劵哉 

　　○古杏募缘疏 

　　此旃檀林有文杏树虽老僧过其甲子实古剎齐其春秋半瘁半荣或娑罗之受记一花五叶值少林之悬丝有僧以成法破法皆为涅盘欲树之舍身分身而作佛事匠石屡顾斧柯将寻嗟乎末刦撺贩如来佛犹不免树何以堪哉章吉用等捐布地之数金寿参霄之百尺恒使僧不有而俗复不有如连鸡之难栖庶几才亦全而不才亦全免万牛之回首人阅树树阅人毕竟人能呵护□视今今视昔直须今作津梁若也勿剪勿伐尝存鸟屋之思则何坏何成共证鸟窠之法矣 

　　○上海县龙华寺建藏经阁疏 

　　今海内奉大雄之教甚盛列剎相望不知其数矣其得　敕赐大藏经五千四百八十卷者盖寥寥乎千里而遥曾无一焉间有之必其封望之名山如三峩五岳者又不然则如陪京兴都神灵之发迹也又不然则如金焦落伽江海之奥区也乃兹海邑之在郡县间其弹丸乎龙华寺之在名蓝凈剎间其秭米乎而得与于　敕赐之一数譬夫幽人寒畯而与将相大□□□带砺之封岂不异数中之尤异哉虽然匹夫而带砺也则有濯磨修餙以荷姝宠耳蕞尔丛林而圣天子之法施及□则必为圣天子弘法弘法□□□于阐教故夫建阁以庀藏集僧以翻经作室以安僧聚粮以接众使平原易地而胜于江山僻壤孤村而壮于都会□数事何可一废吾闻佛法付嘱在天王帝释龙华建于钱忠懿王而赐藏在今皇帝帝王之事古今一揆矣代之有终者非此方众庶而谁望 

　　○建石殿疏 

　　近时法师有造铜殿者有造法华钟者皆已成就为震旦希有功德至为石殿而四壁刻法华经者其事尤胜何则铜殿可欲石殿无可欲无可欲则其传永也壁经易读钟经不易读易读则其教普也是为万缘和尚之发心余为手写序品第一又以诧于诸同心者书且刻之此经此石此因此愿此开示此悟入尽未来际无有穷尽是举也虽谓灵山一会可矣 

　　○重修积庆寺募缘疏 

　　江以南列剎相望未有称坐化庵者惟吾郡积庆寺元寿堂祖师之肉身在焉是以得名自元至今三百余年矣夫以地水火风之幻躯灵光岿若而宴坐经行之净域风雨漂摇岂寿师护法弘誓之愿乎宿乘非至人所恋而茇树亦后代遐思胆祖容者既作希有想皈敬想则此等之栴檀瑞像即师之七宝台此寺之苔藓闲房即祖之方丈室忍视其日就倾圯而使诗人有禅宫亦销歇之篇与世尊亦尘埃之叹耶且其求易供其出易核无王珣舍武丘之千问庞蕴掷湘流之百万证明功德有寿堂祖师良足起信非若他方兴作始则建鼓而招后乃空华不实敢以谂于檀施者 

　　○重修新桥募缘疏 

　　范龙图诗云一棹危于叶旁观亦损神他时在平地莫忘险中人余顷度娄水之新桥颇念斯语观其柱欹材朽无风自摇承足之处支离不属垂垂欲堕剎那失足便入鱼肠吁嗟险巇乎危哉彭祖悬絙而观井王阳望栈而回车尊生之人不过此桥过桥者复不念险中人当谁望耶余故稍为捐赀且以论于同心者 

　　○饭僧疏 

　　凈土即禅也饭僧与放生即凈土也离饥火得正命食非饭僧境界乎离怖畏得意生身非放生境界乎本迹虽殊不思议一也是故饭一僧与供养十方贤圣等无有异治一生与度尽恒沙物命等无有异两者剎那运心与尽未来际永不退转等无有异在修凈土者弘愿深悲植此德本耳静方禅师之说弥陀经也诸檀越之饭僧以百计放生以千万计也此吾郡之现凈土相也吾闻优钵罗花千年一开花既开矣各檀越勿生退转心以圆此果可也余请先登以导焉 

　　○化佛灯疏 

　　迦文佛坐道场四十九年不说一字慧度僧造藏经千五余卷不挂一钱盖众生现行具有檀那之因而法道流通或当时节之至于是悭贪蠲破胜果圆成娑罗向东而荣贝叶从空而坠矣嗟乎永嘉欲粉骨粉身以酬恩永明欲皮纸骨笔而缮写况于捐此朽贯续佛智灯寔人天之福田岂衲僧之家具然而颠倒见无难遭想有情躭世乐委用恢等泥沙事涉法林护钱不啻脑髓将使阅百繇旬无一经徧四天下无一藏矣凡我同志勿受邪困若也祇树孤园仍见黄金之布地庶几吴门□练忽见白马之追风 

　　○募斋疏 

　　法轮未展先展食轮十万八千人俱游香积土虽然人人吃饭不曾咬一颗米是名不住相布施是名真法供养广上人发愿如是如是 

　　○为刘居士题疏 

　　昔有庞居士掷百万于湘流今有刘居士破家散宅行五千藏于赤县神州其友不必簪绂而惟天亲无着之相求子不必禄仕而以探微道子为贻谋行无人损心与天游富可使贫深悟无常之理化而无怛当乘大愿之舟 

　　○题古潭疏 

　　三峩高出五岳秀甲九州岛岛震旦第一山也余尝为僧书云五岳之外峩岳最高六度之中檀度为上盖以先施者今日为古潭举之 

　　○重建虎丘禅寺募绿疏 

　　虎丘禅寺者大吴胜壤西晋名蓝为王珣舍宅之破荒亦支遁买山之小隐龙宫鹫岭与云日而蔽亏鸟革□飞极人天之巨丽葢形家以众大取小故南朝四百八十寺为最尊而释子以弘法付僧故竺典五千余函其恒转者也盛衰相禅成坏本空始睿皇帝己巳之年罹郁攸氏丙丁之罄历元初屇阳九再逢突如其焚向迩不戢长□反风鲜应征君噀酒无灵听经石饶贮千顷火云可中亭无恙一方明月丹霞全提正令若一佛二佛之可烧赵州横肆宗锋谓木佛金佛之难度堂堂像设莫捄头然訿訿阐提惧怀腹诽疑护法之神通污漫使太乙之定数坚牢生退转心断皈依种矣余闻而诃之曰是何言与是乌知佛恩之广大佛戒之密严与何以言之今者八纮之内一纪以来辽蓟则猰■〈犭俞〉未剪黔巫则干羽犹赊骨以泽量磷多夜烂而惟是吴水吴山晏然乐郊乐国岂非沿萧梁有漏之果熏众生慈善之根佛宝法宝随莲宇以绍隆刀涂血涂际棘林而跳出宁得岁以及此何戴天而忘之耶若乃茂苑长洲旧是管弦之地楼船箫皷惯为游冶之场晨钟夕梵杂钗钏声鲍肆屠门溷旃檀供诸轻垢罪讧梵纲条岁月滋深天龙积愠出异灾而徽众委焦土以为师契经云共业所感者非耶夫共业所感者仍须以共业消之譬夫因地倒而因地兴反手云而覆手雨奚必待身为床痤徧三千有若个地布金钱先四众锄其秽而净者现舍有旧而新是图天火有同人之文泽火有革故之象祝融峯清凉寺境在人移毗耶室香积邦土缘心造则三十二相重瞻善逝之真容五十三参复开弥勒之楼阁矣滇勿铢铢两两靳泉府之一毛故常剎剎尘尘奉檀门于六度援毫前导拭目观成谨疏 

　　◆铭 

　　原心亭铭（馆课） 
　　犀角铭（为王圭叔观察） 
　　附复书 
　　天然几铭 

　　○原心亭铭 【 馆课】 

　　三木未分浑沦一气气本灵虚陶鼓天地天地有心惟人攸寄圆颅方趾含阴抱阳中有王者巍巍堂堂经纬万行纲纪五常人各有心心无形相焦火凝氷膈膜蔽障非心本初如镜现相像本不有鉴常自空寂然不动感而遂通虗非罔觉应不失宗以静为心心不属静喜怒哀乐窍于真性槛马牢猿弥增躁竞以动为心动即属情欲也无涯声色纵横随波逐浪醉死梦生是以学人识心为要既识真心触机是道糟粕非麤神化非玅何以识之心有静时静而忽应不及思维未发气象于此可知既已知之存养省察活泼泼地常惺惺法习而安焉先登舍筏亭揭原心至教是存铭以志警丹书并尊 

　　○犀角铭 【 为王圭叔观察】 

　　非熊非罴厥获维犀利用行师非金非玉厥觞维角大斗斯酌文武孝友执讯获丑彤弓兕觥燕喜则有叔作宝尊章帝之佑有酒如淮有福如酒王氏子孙永保受 

　　○附复书 

　　明公文武忠孝世济其美往者绝鲸波劘虎穴廓清三韩抚定卭□有存与国拓土疆乏殊勋而谗人蔽之未耀于光明天用锡金殊物以彰公之功此嶷者角也无谓玩物杳杳冥冥其中有精若照鬼之镜驱山之铎公辅之刀除毒之剑濯河之璧记事之珠龙滨之墨自公佩服以来必有鬼神潜卫吉祥咸集而公不自知者阴符经曰食其时百骸理以为如意乎手食也以为假山乎日食也手食日食孰口食亲乎琢之为杯日饮醇酒数斗必收刀圭之用以坚报主之身何则虫之蛰下聚于足犀之炁上聚于角犀与蚌不同类而其采吸月华则同蚌得月则珠生犀得月则纹生皆通灵之物也曩闻之刘大夫在海南见一犀觥等犀也而实之以酒浮光晃耀跳丸荡摩昼轮红而夕轮白刘不解郄之惜此夫叔夜之失石髓者也犀角度三尺以上此自犀中龙剖之必有奇治以为杯宁待邀明月明月自贮楞严所云十种仙人有坚固日月而止性命者公坐进此道矣公若曰吾趣向宗乘十种仙人法尘影事未足当吾犀辟也则请以觞借野叟为一日之用野叟试其何如杯铭应教作数言则游方之内者也 

　　○天然几铭 

　　南海之南轮囷离只栖鹘屯云腾蛟致雨其生也不知几千年其来也不知几万里君子所凭能胜则喜 

　　◆诰 

　　二十八宿宝砚诰 

　　○二十八宿宝砚诰 

　　龙尾之质凤池之凹端州东井昆吾宝刀真如兔角赝如牛笆神藏鬼护余也实遭其纹柳浪其韵云■〈金敖〉不砥而平不危而高月尚圆魄斗转星杓如玉有笋如琴有轸非鸜鹆来乃璇玑本如手之腻文心是引石室参罗云台可凖娄明虽莹混沌讵损昔余东壁子虚长扬尔不余拙亢彼奎草今命尔翼毕世相将余如木鸡觜距忽张月氐非远芝房非祥尘土肠胃守黑乃臧延于世冑箕裘之藏岁次鹑火日中星昴大史氏着宝砚真诰 

　　◆像赞 

　　定光佛像赞 
　　大士像赞 
　　十六罗汉像赞 
　　佛赞 
　　达磨像赞 
　　飞霞大仙像赞 
　　希夷像赞 
　　缑山玉太史像赞 
　　奉常沈日峯像赞 
　　冯少墟橡赞 
　　施奕之像赞（有序） 
　　宇溪陆隐君像赞 
　　陈丸余像赞 
　　冯忠襄公像赞 
　　海道人像赞 
　　觉虚师像赞（有序） 
　　题延生像赞 
　　夜台禅师像赞 
　　诸德祖像赞 
　　得岸杲公小像赞 
　　沈华斋先生像赞 
　　周虞卿小像赞 
　　卢原甫像赞 
　　题蔡道寅小像赞 
　　环溪陆居士像赞 
　　尘隐居士像赞 
　　周公美像赞 
　　吴江村像赞 
　　施沛然像赞 
　　沈海□像赞 
　　澄源上人像赞 
　　孙仪蜃像赞 
　　丁南羽像赞 
　　乔方伯像赞 
　　刘松野像赞 
　　夏有之文学像赞 
　　吴问生像赞 
　　姚五山像赞 
　　潘泰鸿像赞 

　　○定光佛像赞 

　　木佛不度炉金佛不度火四大所和合孰是真法身定光是何人幻形亦常住水浸浸不烂火烧烧不着父母所生骨坚固如金刚或名长耳僧或名宗慧师游戏大神通而依寂光土以依寂光故无把茅盖头庄严此道场坡公犹欠事有□檀度者见佛亦非难钱贝不唐捐人天成善果 

　　○大士像赞 

　　兢伽剎内古如来又何毫端现宝台欲识大悲真面目十方钟鼓普门 

　　○十六罗汉像赞 

　　独有一尊者过海不赤□□□何物行初无一物着 

　　○佛赞 

　　火焰转法轮象上无辙迹欲知不二门无智亦无得 

　　○达磨像赞 

　　依经解义三世佛窟离经一字即同魔说佛魔俱扫是系驴獗旷然无圣解语非舌瞻对师容少林衣钵 

　　○飞霞大仙像赞 

　　文皇本固时胡潆奉　诏旨旁求汀海间历□徙为尔忽日开□面云类纯阳子虬须而鹤骨臞肥稍异耳清都故翱翔尘世亦觏止镜光因像现钟声随叩起飞霞若再攀顶礼首重稽 

　　○希夷像赞 

　　白驴入华山剑客心已了犹嫌爱睡歌不如一宿觉 

　　○缑山玉太史像赞 

　　氷壶方洁玉尺镇浮介不崖异和不比周盎今如春肃兮似秋画地而蹈虚已以游履盈若坠疾恶如仇振衣千古捡镜九流胸蟠锦绣腹贮坟丘单辞月旦尺牍天球气劘鹿角声动螭头鹤鸣子和克绍箕裘鲁前周后国论家谋无子牟恋怀杞人忧不朽著述秀甲九州岛岛平视元美齐肩用修若相门之有相则赞皇忠宣之俦吁嗟乎修名既立大命不犹将托豪翰写神照终愧于道子与僧繇 

　　○奉常沈日峯像赞 

　　东海钟灵娄多耆硕公也后起先民时惑方洁氷壶持平玉尺不竞不絿有孝有德神祖端居釜鬵相隔天官子部升观靡测姚江高邑克举其职公鼎为三声光奕奕劲骨冲襟朗鉴渊识周践望郎星霜数易爰从民誉首正选席抑躁惩贪表微扬侧舐犊柔情冥鸿健翮老洫成怒我道正直瞠目云霄初衣萝薜挫廉铲采息交扫迹兰剪方悲梁倾见迫筮仕花封民岩洞晰泽□不覃弊罔不革或尸而祝或社而稷入棘程材以充贡藉爨下收桐璞中辨璧寸晷槱薪为国□□文苑循良不磨史册传神写照索隐探赜身无私藏半镮寸帛口诵白华目迷赤仄君赐为养亲颜以怿甘毳之进厕■〈犭俞〉之涤寻常称孝度越千百忆忝维桑从游交戟月旦子将玉山叔则音容虽杳风义如觌豹变之一班可窥虎头之三毛或益□ 

　　○冯少墟橡赞 

　　亭亭鹤骨哕哕凤鸣德符春蔼正气秋澄万物同体一介必矜白玉绝颣朱丝为绳茂叔之胸中洒落子舆之璧立崚嶒圣脉独契关学大兴自南自北如车指路横说竖说如水建并?令其隐也太华增而重其出也黄河忽而清岂待形求于岩野固将金铸于帝廷者耶 

　　○施奕之像赞 【 有序】 

　　奕之为七闽大将军之从子少从将军学书剑已复解音律尽其玅理吴中老宿往往避匿以为弗如然又携阴符一卷日笺且诵尝以训儿绝口不及琴幞筝柱间冷淡生活欲有所用其未足也儿十三善剑槊 
　　施于东海蝥弧甲族武溪马援楼船杨仆将门有将知足之足自隐于声若沉于陆丝不如竹竹不如肉天籁人籁满溪满谷出塞入塞之歌大垂小垂之曲惟杀夺之自如知雅歌之可续能走胡骑于参差能挫秦威于铅筑有儿堕地气吞牛剑舞崩奔夸逐鹿乃知壮夫弦上之声如道者桑中之宿吾安得以伶师琴友而目之哉 

　　○宇溪陆隐君像赞 

　　是广颡而丰颐为有道之腴是白□而方袍则隐德之儒于思戟张若抵掌当世而便便之腹又可容数辈而贮群书人以为受计倪而耦陶朱我则欲进君于松陵笠泽之间而与俱 

　　○陈丸余像赞 

　　何然而不肥以不食五侯之鲭也胡然而不癯以不赍千里之粮也以为任侠豪而常守其括囊以为礼法士而尝游于醉之乡盖君家有孟公有仲举而立乎其中央 

　　○冯忠襄公像赞 

　　吉甫文武张仲孝友佐　帝中兴象天患斗立德立功可大可久尧阶指佞虞廷代狩禹鼎伏奸□匜照蔀神策天闲宜左宜右彤矢登坛金章系肘斤斧宽髀昭苏枯朽挽童牛鼻扼风马首戎消于莽鳯鸣于阜伏钺临边素书夙受熊罴桓桓公侯紏紏刁斗秋闲毡裘夜走出将入相鹰扬□负营丘尚父召南寿耈诎彼贾饵坚吾墨守卒赖吁谟以驱小丑釜铭五熟秬锡二卤砺山带河周前□后厦庇万间被覆九有黄裳元吉自贲无咎神宇摹清情田写厚营海其目补天其手信社稷之元臣而韩范之为偶者耶 

　　○海道人像赞 

　　头陀刻苦羽人潇洒以清凈心游翰墨海米颠之绝伎可追玄度之家风犹在 

　　○觉虚师像赞 【 有序】 

　　觉虚开堂吾郡北禅举扬宗乘以佐讲经人得闻所未闻及读雪浪此语乃知曹溪衣钵信有所自吾尝论法华以贪起教楞严以媱起教华严以痴起教雪浪每首肯之觉虚于此必不疑也于其行赠之以言 
　　虚非不觉是觉亦虚太虚同体无欠无余僧繇难貌海墨难书洞下儿孙其解此者与 

　　○题延生像赞 

　　长松落落白石齿齿挥尘谈玄韪哉二士 

　　○夜台禅师像赞 

　　岁在甲辰夜台访余南屏请书牓书三于五台曰金色世界于峩嵋曰银色世界于补陀曰琉璃世界丁未又书离垢世界以寘九华先是丁酉余游九华有题额三大字寺弗戒于火而余书独存似有缘合师之属余书以此乃其意已在此四世界中矣今其投身大海盖与琉璃世界相应也因瞻遗像澘然赞之假四大以成身还四大而莫靳斯造化之逋民非觉王之所训惟其生也若浮故其死也若游原以水而入水乃在流而返流不受逼于四山奚妄认乎一沤枯情尘于沃焦之土而荡寿相于□之洲嗟乎普化摇铎而入云吾师舍筏而蹈海末后一句希奇精彩龙王顺风而迎象众望洋而骇沧溟之水皆立金刚之体不坏清凉山上脚头禅寂灭海中得自在 

　　○诸德祖像赞 

　　皋门安隐燕市藏名骚人剑客畵史墨卿五云彩笔五岳豪情太丘之道自广季布之诺不轻躬昂藏而玉举神莹彻以霜清虽能摹其形照而安能写其心神 

　　○得岸杲公小像赞 

　　万像森罗内有茶星应真方广乳花满缾是甘露灭是幽兰馨饱能使消老可复丁道与之貌天与之形待汝一口吸尽西江水拉陆鸿渐而游赵州之庭 

　　○沈华斋先生像赞 

　　先生之少也周贫给乏而耻言治生先生之壮也含真葆和而善谭长生先生之晚也灰形灭质而卒归无生呜呼其斯以为华斋先生 

　　○周虞卿小像赞 

　　温乎其度烱乎其衷奕如搜句思诗有覆某功尚书期会曾不顾名岳遨游道不穷 

　　○卢原甫像赞 

　　原甫自号珠江渔父既书弁卷首复为题之 
　　元气为舟才情为柁泛学海之茫茫遵骊渊而得路缘蓑青笠制荷芰以相参空钩意钓弃阳鱎而不顾赋心故楚泽之骚狂态乃桐江之故 

　　○题蔡道寅小像赞 

　　井丹高洁季野春秋外晦内朗人貌天游启期三乐孙公四休写经成箧退笔成丘无心道人有发缁流是以欣然而常笑浩然而忘忧其鹿门居十之俦欤 

　　○环溪陆居士像赞 

　　素封之富富于钱刀心虽薄之亦是以豪学士之富富于经史亦既兼之不为羔雉其居也一息而千秋其游也每无粮而千里易称嗃嗃见家政之肃雍诗咏振振乐子孙之蕃祉实市隐而天游非说铃与书肆 

　　○尘隐居士像赞 

　　此余丁亥年为平湖冯季山先生赞也申午先生已千古赞所谓东方避金门者竟不及酬今为钦仲再书感慨系之矣 
　　神仪静适韵度矜庄其志则洁其行则芳乃绳乃矩肯构肯堂孝友立家既称万石兄弟竞爽亦曰季方覃精素业标异青箱赋三都而籍甚抱连城而未偿下泽欵叚得少游之闲旷园林山水类仲长之徜徉方且结羊裘而着书于竹径行将侣曼倩而避世于帝乡猗欤人能画先生之色泽我能画先生之肺肠 

　　○周公美像赞 

　　斯人也吾见之彦辅之室矣此其避人而耐老者耶吾见之季长之堂矣此其雠经而顾曲者耶吾见之金马之门矣此其岁星而甘否者耶吾访之苕溪之滨矣此其钓徒而华屋者耶豪于酒癖于书隐而文侠而儒不可得而亲不可得而疏画史能写其外之癯而不能写其中之腴 

　　○吴江村像赞 

　　图书彛鼎琢玉雕金人食以耳汝衡以心璞中剖璧爨不赏音芾耶瓒耶风流可寻昔人陶隐居云不仵无益之事何以悦有涯之生庶几似尔之槩其知尔之深者耶 

　　○施沛然像赞 

　　陶弘景庞安常注百草泛三航惟沛然之□顽青云器白堕乡肱不必三折而眼可见垣一方儒耶仙耶吾安得而罄其藏 

　　○沈海□像赞 

　　其研四声□八咏者耶其酿白酒留回仙者耶鹤骨虽癯桃颜则腴其鹿门襄阳其列仙之像者耶 

　　○澄源上人像赞 

　　欲坚精进幢先披忍辱铠天目旧袈裟耻为儿孙卖求剑似刻舟一沤见全海貌悴而骨刚愿力终不改 

　　○孙仪蜃像赞 

　　白眉最良美髯则贤谦谦君子坛宇自闲曰恭曰俭不敢为天下先方踵星辰之履忽废蓼莪之篇人谓君以世禄之家燕处超然我谓君以无涯之智将结为大年 

　　○丁南羽像赞 

　　布急私交式取不訾以诺以输君则衷之好义生风缓急讵辞冠则如箕饮不尽卮人■〈言冏〉其扃尔固吾圉和同御寇百难斯举人癖于钱尔癖于书孝友家摹万召之余遗范如存芳闻未谢盖生而为德于乡没而可祭于社 

　　○乔方伯像赞 

　　卓尔道骨冲兮素心濯濯氷壶皎皎玉绳有千仭翱翔之气而守之以盈有百炼不折之才而御之以诚文武是宪夙夜惟寅其谋国也先机于蓄艾其居官也后困于积薪未老悬车惜哉干城廉鉴一书作我仪刑 

　　○刘松野像赞 

　　使道而可告则人莫不告之于其亲然佛之言大报恩也在皈依三宝而染慈亲以历刼之神方松野之守师承诎檀度而自比于韩朱之外臣也且不知寒山为何如人及其四山相逼一念回光而曰我立寒山则已超之乎去故而即新盖疑而信者为龙华之广额信而疑者有凈土之迷津此其闻之相去曾何止于隔尘君自以为寒山而吾以为庞蕴之后身惟是还金之密用终为易箦之正因一家眷属干蛊□薪斯言也为朱子提纲而说法亦为居士写照而传真 

　　○夏有之文学像赞 

　　夏有之文学余门人也其为人坦中无竞外落拓而内行醇至与人交倾盖如故久要不忘人乐近之性不喜问治生游迹几遍天下所得橐中装随手散去环堵萧然常自谓当以乐死竟阨下寿身殁之日家无余赀所藏者特余书画数种其子长春文而护捡不愧王谢风间出遗像相视宛然笑语可呼也因为之赞 
　　同尘和光鞠躬履方不为理窟不为智囊不陶糠粃不谋稻粱土木其形龙鳯其章于思华元殊毛谢郎标格兴会云上霞翔其人虽往其仪不忘肯以化鹤而恋亡羊碧落空空曙星煌煌已游八极当归众香 

　　○吴问生像赞 

　　心乐名山门有乔木行既亢宗惠能收族敦念本源剏修祠屋若堂若封增膏增馥广水为梁荒年为谷书破五车笔盈五簏岂惟眇封君之素赀盖亦步韵士之芳躅 

　　○姚五山像赞 

　　时游畵中山雅有户外履元方难为兄季亦难为弟 

　　○潘泰鸿像赞 

　　渊然若冲颓然若侗家声世业令德孝恭绳其祖武绰有父风寄情簪组乐志云松座上客常满苴中酒不空其斯为泰鸿之德容 

　　门人徐士竑 
　　许　经阅 
　　容台文集卷之七终 

　　●容台文集卷之八 

　　华亭董其昌着　冡孙庭辑 

　　墓志铭 

　　◆墓志铭 

　　封简讨少微许公墓志铭 
　　寺少司马吴来仪公墓铭 
　　黎平府知府葛川喻公偕配王恭人张恭人合葬墓志铭 
　　中书舍人许玄佑墓志铭 
　　别驾澄源潘公墓志铭 
　　沈高士公路墓志铭 
　　程栁汀隐君墓志铭 
　　王隐君墓志铭 
　　墨林项公墓志铭 
　　徐豫庵隐君暨配王孺人合葬墓志铭 
　　处士宇溪陆公暨配张孺人合葬墓志铭 
　　龙安府照磨怡泉许公元配沈孺人墓志铭 
　　许伯上配鲍太孺人墓志铭 
　　王母季太恭人墓志铭 
　　祝母陈孺人墓志铭 
　　参军静吾贺公墓志铭 
　　大学裁吾汪公墓志铭 
　　刘母吴孺人墓志铭 

　　○封简讨少微许公墓志铭 

　　海虞封太史许公为诸生时京山李本宁先生序其集行于世矣后十有三年而长公太史属不佞昌为埋志读其状多序集时所未尽者敢按次而论之曰公名某字某自号少微居士厥先有贵一公者始居海虞贵一生子安安生怡晚怡晚生王?勿王?勿生■〈日上永下〉■〈日上永下〉生镏镏生神武卫参军汾是为秀峯公之考也秀峯公家擅素封豪奢自亢族有讼其田庐为未析之产者既判不直业有牍藏邑中乃赂书史且灭其籍无已又尽毁通邑之籍而以为公罪拷掠备至公不诬服搜其家家人怖散并失公所在无何而直指下檄郡佐核其实事得解乃公密倩邻导夜走百四十里效秦庭哭为直指哀怜也当是时公年未舞象邑人称为智童孝童云弱冠补博士弟子即卑卑帖括博雅好古冀为当世巨儒其学各有师承经史学得之赵文毅公陈庄端公经济学得之曾鲁川公而赵公子玄度陈公子抱冲皆藏书万卷公与周旋久扬扢甚习渔猎古今贯穿时务凡山经地志与河渠水利农田兵制无不精讨前后邑宰如江夏叚侯试士发策皆时事之要士莫置对公风檐条议烛跋请续凿凿中窽段公击节叹赏目为卧龙邑数困于无年征输不属叚公患之公请履亩相视捐其积逋裁其羡税而复葺其塍围以时捍患叚侯以扁舟借公朿度邑中利弊犁然缕举见诸行事言不及私也蓝阳耿侯喜谈名理尤善韬钤公与上下其论声气莫逆尝密迎公询武候公阵法亟称得未曾有郡伯朱公祷雨有应试士以甘雨赋公援笔立奏赋一千三百言似出夙构郡伯大奇之每多士于郡县有所开陈必推公前为致辞无弗敛袵长袖善舞多财善贾为是耶赵文役公里居有元咺之讼乃青裕子始奴事之后叛之者诸子衿少年连数聚党以不辱黉序为辞莫为赵公明者公独昌言于众曰左袒非类不为黉序辱乎与二三正人白于台察宵行露宿罔有宁处赵公即世玄度孤危益莫为助力公声罪讨逆义无旋顾奴子以重贿求解公叱之自是左袒者手足俱露咋舌匿迹及于正法公力也公虽公正发愤乎然不随人作侠郡伯周公庭朴士士群起而蹋试院掷果中郡白肩背公伏首挥翰如故或激之曰公乃素刚何怯也公曰男子故当有怯时即亟携伯仲深入西山已而诸台果大索群噪者而公以先远莫之害及当事移怒于卢广文将切责之公乃投袂起白学使者曰难非邑始祸则邑受李代桃殭固已冤矣又波其师不亦枉乎必尔则诸生请俱黜学使者义之并广文置不问其忍事先几又如此公屡踬名场豪气不挫迨长公成进士官庶常迎公养宦邸公驾而历齐鲁燕赵之墟吊古怀贤翰墨间作过常山祠北岳处谓一统之世不当仍石晋之旧移祠于浑源古也草疏且上不果长公邸中门清如水公衡气消尽虔修白业焚香趺坐以持佛毌咒放鱼鸟为常每有胜日游行郊关览宫阙之壮丽朝会之填骈兴尽而返叹曰京华之梦止此矣而世何入之深也时赵玄度以秋宫郎入都公与握手道故不胜感慨未几玄度客死姻家为难旅榇几不得还公挥泪经纪丧事复竭蹷御侮归其骨师友深情生死交谊不愧古人矣先是癸亥冬　皇子生大庆覃恩公与元配其孺人例及封典待时乃给长公以甲子春授馆职公得封如子官已而长公衘　命封楚藩已而竣于事方奉公命行营孺人之高敞而公不待矣哀哉公至性孝友多所收恤不治家人产而为友朋谋区画周悉甚于自谋秀峯公田庐既于终世公坎坛赤贫家无储粟而落落轩轩无可怜之色食可兼数人馔而或累日不食不言饥家距城一舍属有所思独往独来蒙犯风雨涉水不避门者熟知状辄为启钥或无所寄宿廵檐而行莫知所之暑月寒窓好集子孙谈古今节义事泣数行下京山先生摸写娓娓入微矣乃余反复公之遗事若有所得岂其以鲁连为师者耶平原之事公所谓排难解纷而不取轻世肆志而长贫者鲁连矣鲁连年十二而拄田巴之口公幼智同史称鲁连好奇伟俶傥之策谈笑却秦纵横百折公雄辩又同若以文论则聊城一书岂思光所敢望公之宗尚吾知其为此不为彼也京山先生谓公合于张思光者有五余拟公于鲁连亦然盖非杨雄之反骚犹束晢之补阙云尔铭曰 
　　虞山芨嶪悬龙门谈公振奇道乃尊豹驹鸿鷇旭始暾飞霜之哭雪戴盆无双江夏何足论词源浩浩渺无垠逸气喷荡幡原坤匣中佩剑秋水痕龙渊烈缺相吐吞以冠苴履清流浑群轻折轴白日昏摧其角距披其根人纲人纪夙所敦立义不解酬人恩有怀石画康世屯谋野历历詹詹言饮不尽樽贻哲昆九苞符采高腾骞紫泥丹诏露华温轺车北指依帝阍摩娑秦篆鲁峄焚高歌浇酒督亢村景先老笔独阑飜上林羽猎夕藻繁珠书贝叶涉其藩木鸡气守游德园胡为归来厌世喧乘赤豹兮骖玄猿灵为箕尾度奎垣怡然委顺归化元龙摅有奇离蠖蟠大招天问耳不类隹城埋玉双玙璠过而拜者碑可扪惇史征实永勿谖 

　　○寺少司马吴来仪公墓铭 

　　往公与少司马吴公同肄学北雍也时大司成田公甲乙多士而余雨人受国士知游日昵因问两尊人何状皆抱风木恨矣每相欷歔泣下曰古人有亲没而三征七辟不就者五两人独何心而事应举哉第朝家令甲得追赠所生为地下光宠故不能自割耳已相继成进士余浮沉宦路三十年司马公扬历中外杖中丞节奏最赠其尊人为中宪大夫四川廵抚都御史母赠恭人复自请告起家纳言与　覃恩会载赠其尊人为通议大夫通政司通政使母方恭人赠淑人而不佞昌亦承乏春卿徼恩貤赠得追随司马以酬昔愿于万一司马犹以罔极之痛余有同心从塞上授简昌使志赠公墓中之石昌义不得辞也按状公讳应道字自明别号来仪居士唐左台御史少微公之后世居休宁之长丰里始祖太乙公领元总管之职国初迁桐城十一传而至公自髫齓有颖异资授之书即上口赠通政仪亭公绝怜爱之尝曰神太用则耗何况稚子虽就外傅多有暇日其执经家塾者十之三耳公既弱冠稍悟学殖易落韶年不再乃奋志力学寒暑靡间娴于帖括色泽高华学使者天台耿公有人伦鉴补博士弟子头角崭然有昂霄之势而以试宣城遘疾归在死法中时司马公生九岁垂绝之日公手摩其顶而谓方淑人曰汝无忧后事有此子在吾为不死矣善事二尊人汝食报无涯也言毕而暝得年二十九耳哀哉追其遗行则太公一尝遘疾吁天请代医祷服劳裾不解带太公六十陈牢醴以奉之集亲宾以娱之季路负米之孝也述其遗文则有长謌云所忧非忧贫所忧其可休处处凌九霄行行戒深沟是茂先励志之诗也假令嗣其年力三不朽事岂顾问哉长材厄于短晷英风郁于促龄此司马所泣尽而继之以血者也虽然尝一脔而知全鼎若司马公之传神写照亦何止颧上三毛而已铭曰 
　　让王之后华冑绵绵以任得民自歙而宣钟祥储祉诞此名贤云生泰岳江出岷川有孝有德既陶既甄笔花灿灿腹笥便便福谦可信佐善则愆饮不尽尊潜乃跃渊龙门亢族麟阁凌烟朱斿猎猎紫诰笺笺是众父父是大年年何造物之尚缺终食报以得全爰述太丘之行以题京兆之阡 

　　○黎平府知府葛川喻公偕配王恭人张恭人合葬墓志铭 

　　穆皇帝登极之初台省奉　诏荐天下孝廉之以行谊著者三十余人于蜀则有若赵公颐吉来公知德而葛川喻公寔为之冠云喻公者今侍御公醒拙之府君也侍御以视漕至江南按次府君之遗事属钱太史立传而以墓中之石属旧史不佞昌铭不佞昌习□御不敢辞公名应台字秉符号葛川居士司寇月梧公之从孙也公生而母王孺人有异梦盖高僧再来之祥及髫齓即夙慧异凡儿每独寐哺喃觅袈裟不辍司寇公奇之曰吾家待尔而大岂吾四十年宦路不欺之报乎甫十余岁丧父赖长兄别驾公应豸者遵遗命抚育倍至公亦奉别驾如严君孝友之声浃于闾里里有兄弟讼产者廷辨不相下有司折之曰何面日见喻氏兄弟哉讼者息争而去甲子登乡书与豸之仲子思恪者同上春官是时司寇寿跻九十犹及见一孙一曾孙成名真盛事矣公事司寇公最久司寇公有震邻之儆公独身侍卫相依为命虽风木衘悲竟承先志焉万历庚辰中周公子义本房副卷首谒选得汉阳令盖楚大夫萧公良有辈雅重公固请主爵云公治汉阳以廉善腾誉两台荐剡无虚岁既就征授廷评寻议改御史公怡然不屑曰择官而仕无为也在大理执法明允称文无害升南虞部榷税杭关人谓膻途公无膏润斋厨萧然若应高僧之梦也繇虞漕出守黎平不数月归志浩然投簪命驾酒社诗盟石氏下里门之步郑公题通德之乡七十考终诸福骈集当代完人如公无几矣公生嘉靖甲午二月十四日卒于万历丙申得年七十有七公配王氏赠孺人继室张氏封孺人顷以季子侍御貤赠公晋中议大夫两孺人并赠恭人公既没而汉阳士民追思循吏请于学使顾公祠之名宦蜀之学使杜公亦采舆论祠公于乡贤盖司寇公与别驾已相继尸祝而公复相从飨于孔庙之侧祖孙兄弟咸列祀典喻氏积善之庆未有艾也合葬于城北石宝山之阳铭曰 
　　惟神不灭惟生有自孔释手携祖孙世济谢氏芝兰孙家荆树令德孝恭夙标其誉处养潜龙出观驯雉不艳要津而安冷署乃佐度支乃司关市我心如秤臣心如水五马专城知足知止桐乡遗爱太丘表里尸而祝之荣哀备矣义方虏贻澄清缵绪公侯之后必复其始不朽者名终酬者志琢石幽墟载笔惇史泠泠素岚垂芬千■〈礻冀〉 

　　○中书舍人许玄佑墓志铭 

　　过甫里不入许玄佑园林犹入辋川不见王裴也玄佑致身清华如司马相如吾丘寿王而恬退好道萧然有物外之致乃其殁也以哭母故遂成死孝士何可以一端测哉玄佑讳自昌其先太岳之胤宋淳熙中有自江右尉吴江者十余传而迁甫里又四传为郡幕怡泉公以孝友好谊闻于乡邦即公父也公配沈孺人举子不禄卜簉得陆太君实生玄佑玄佑少有奇表广上而丰卞少读书即好渔猎传记两汉四唐之业筑仓而藏之饮食其中不屑屑为经生言既游南雍登览江山志意抒发四方名士皆折辈行与交顾数奇屡阨京兆试玄佑慨然河清讵可俟哉而以为吾二人忧遂谒选得文华殿中书浮沉金马日以扬扢风雅为事辇下豪贤之会坐无车公不乐也玄佑居邑邑顾不自得亟请假归侍郡幕公夫媍细詧声气宛然孺子慕也而代郡幕公为德益力岁凶则减半平粜屑粥疗饥所全活甚伙凡里中徭役最剧者率身任之不以烦桑梓先后燔责劵无数未年产益落然族属故人之以缓急告者未尝不捐岁入应之也玄佑既负胜情又以闲居奉亲治圃葺庐水竹宜适杖屦相随养志甚笃而丘壑神情惬隐殊蚤客有以驱车讽者辄笑曰池头鳯何如海上鸥五侯鲭何如千里□哉与玄佑交者吾邑陈征君景陵钟伯敬山阴祁夷度及不佞辈咸乐其旷逸花时柑候命驾相期雀舫布帆间集梅花墅下开帘张乐丝肉迭陈而微窥玄佑意顾曲选舞总借为莱彩娱者迨郡幕公捐馆舍沈孺人继圽窥园之日遂以少也惟昕夕侍陛太君起居称药量水不能刻晷离左右已太君病脾度且不起即有以身殉之之志预为戒敕诸子微及后事家人方讶其不祥及承讳神气绵惙已不可为犹匍匐成丧以劳毁卒卒之前一日里人闻有旌幢导从喧阗于市者为往生之验云玄佑性阔达虽生长素封不问奇赢子母事生平以读异书交异人为快所居与陆天随故址近为剔莽构祠祀之刻其唱和诗他如盛唐名家集行世者多出其校雠皈命西方夙期出世名僧静士密与往还而内行熏洁动循矩度事寡女?穸禇氏终身如一日厚嫁侄女过于所生属纩之前犹以女?穸节被　旌为抟颣箦上至郄医流涕以死奉母如玄佑死生皆无憾矣当玄佑有嫡母丧乞余文为志墓中之藏去此几何而其孤元漙复以陈征君状乞铭玄佑有如欧阳公所叹方从其游遽哭其死以为身世一大悲者然玄佑多子孙皆有隽才平泉树石可保无恙而青缃之学昌显于世者孝子不匮天意固可俟也所著有秋水亭草唾余集樗斋诗草樗斋漫录生卒详状中铭曰 
　　其仕也为亲而不祈一命三釜半纶不易温清其殁也为亲而不难一殉相见黄泉唯诺必应是其以近臣为隐人而以才子为孝子者耶闾史状之国史铭之谁曰不信 

　　○别驾澄源潘公墓志铭 

　　始余读颜氏家训其所以朂有造廸吉康者详哉乎言之也及观鲁公家庙碑奕世载德绳绳继继靡非闻人乃知隹子弟即为贤金祖门第之高有以耳海上甲族自潘恭定公后重贤迭肖其闻人更仆不数而恭定从小有别驾澄源公者又恭定公所素奇为国器者也公有声太学久不得志于名场乃应　诏入赀拜大官丞所署内法酒故多干没公有心计辄厘其弊尚方器物向用瓦缶公捐俸稍以铜铅代之且絜为令所省不赀堂库出入年久耗损数百金廵使将按籍弹事勋卿攒眉无以应公积有曲价赢金充额得免吏议处脂膏不自润而所全甚多其才优干济皆类此久之擢汀州半剌居温州公之丧服阕起补庆阳地属边徼专督军饷公申严约束给散以时将士悦服府有悍卒讦其营长公援律治罪凌土之风为衰止焉甫两月奉檄摄郡篆廉平不苛祷雨有应秦邑士民交颂比入觐事竣公已倦游赋归来矣公归而秦人之思更数载不替祠桐乡而碑砚首也宁俟以一第重哉先是温州公之殁也公独侍汤药仲氏远宦季尚冲龄公封识遗橐即一簪一履不敢私启泉有持均分之说者公力郄之推以予季壬人莫得其衅焉变嚣喧为雍睦有以也邑有践更役诸从兄弟争相讦公直代有其巨终其身不自功大都以俭德厚道斤斤自将室无姬姜奉鲜华侈所至郡吧大夫皆重之若江右刘黄门作令时就公问政信其不欺东郡毕大司农司理时为公发奸多其不较即有武徤吏中先入语始未尝不耽耽而后竟心折也公有仆杨仕从媍翁家来赖公赀行货江淮间骤富以终讼凶杨族乘危攫其藏不尽不止或谓公曰如楚弓楚得何公曰奴不吾负无过乱门足矣公所居直学宫之阳诸生陈言上官当毁其墉以广学宫之路其词不直贿众可已公慨然曰世有□宅为寺者矧学宫乎吾何爱于家衖众亦无以难之也识者评公孝谨如万石君恶闻人过如马文渊未尝臧否人物如庞德公柔和忍辱如张公毅言言不愧矣寿跻八十高朗令终诸子若孙皆以文行才美济县官之急岂非盛世完人哉公曾孙余孙壻也稔知公生平而铭之铭曰 
　　仕不必崇班要之营职隐不必深山要之宁极既柔且谦师聃与易闺门肃雍乡里矜式盖无怀葛天之民而恭定公之遗则 

　　○沈高士公路墓志铭 

　　天启初年礼部奉　诏移文海内求岩穴佚才有所纂述可为　实录用者所司以闻于时附丽而起者甚众两都九卿之署各自修志志成其秉笔者各予官郡倅或中书舍人而江以南大雅之士如沈公路台使者张公式庐表宅欲以光兹选公路傲然不屑曰方有幽忧之疾未能从也比余入朝而大宗伯闽中林公询吾乡胜流其某辈余疏其姓名公路在焉方谋削牍而党事起高木风摇无论繇蘖矣林居以来慰藉相属今年公路五十余赋诗为寿又作草堂图比之鸿乙而公路已弥留不及见嗟乎公路铲采逃虚遂狷介之性似静者其结客振穷挟湖海之气似侠者其愤世放情寄声色之游似达者至夫沉酣竹素雠挍鲁鱼聚可汗牛藏无游蠹断简必续僻事能征又今之博雅君子也然而坎壈盛世奄忽逝波宅相仅托于阳元血胤竟同于伯道不亦可悲哉公路所交善惟娄子柔李长蘅两君子状且传而其子谷似泣请余志墓中之石曰治命也何忍辞公路名弘正自其十二世祖都远守杨州始迁苏居郡城之乌鹊桥已复徙嘉定之青浦为江东之沈六世祖思善以好义表其闾曰旌义子辅娶于瞿夫媍笃孝直指请于朝表其闾曰双孝有四子修职郎槩其季子也槩生燆燆生应元世以耕读亢厥宗而应元之子太学生昌德字叔怀者最着则君之父也君生而岐嶷至性过人年十六文藻飙发华亭故宗伯唐文恪公诵其行卷大奇之曰此我辈人也叔怀公课子严君已弱冠犹欣然受杖无迕视居母丧三年柴毁不御酒浆族党咸啧啧称孝子孝子云为文高朗自喜调与时背三试不售二竖相侵遂绝意制科之业颛以称诗为事所著虫天志小名录枕中草为世所赏誉词客酒人坐上常满即有匄贷未尝以囊涩解尝侨居海上余友陈太仆子有与定忘年交后以论文失欢客有与君为难者余尝讽太仆曰两贤岂相厄哉太仆亦悔然君自此与海上声迹都绝矣归于邑城有水石竹林之胜尊彛书画之赏客赠以东坡雪堂玉印因颜其堂曰春雪赋诗亦命之雪堂集志所存也君尝自谓富于黔娄健于叔宝寿于长吉虽复五男不有听之冥数子姊之子曰谷似更有遗命以叔父昌国之长孙并继宗祧书籍田庐分授有绪盖困于市义死之日家无余赀云谷似秀而文足继君之素业将以此月二十一日奉公之柩葬于江湾之先茔元配孺人李氏先一年卒别有志铭曰 
　　昔白香山之池上诗云有水一池有竹千竿有书有酒有歌有弦者贫士不能致之夸士不能安之力能致之心能安之者公路也膏以明煎身隐则天全火以薪传称诗为大年岂羡千百岁之顽仙不为五十岁之乐天乎吾尝铭王公大人之阡要以亟称无愧者惟若士为然 

　　○程栁汀隐君墓志铭 

　　太史公曰阴阳家言使人拘忌而多畏自宋时赖文俊董德璋以青乌之术着于歙而歙之慈亲孝子惕于祸福之说行营高敞数十年不能成一兆域者而素封之家为尤甚信乎以金注者惛也程隐君栁汀八十时其子继志走币四方求酌者之什再易岁而以世父参知公之状乞余墓中之石且以葬期告是所谋在地下不在地上者其孝可念也程之在歙者皆着姓而况川之程则自唐中丞澐始宋时则少师珌有洺水集行于世数传而为文和文和之子九峯乡里称善士有丈夫子七人长为隐君名灼字见甫自号栁汀习见家世修计然策牙筹之与亲驵侩之与使非其好也乃从掌故家游翻经阅史几于迁业九峯韪之柰家督非君不可而君自度不能竟学乃修息吴越间鲜有遗策自谓用其所短反以见长盖出纳在手高下在心者垂四十年而子母钱与六弟其之一羸一缩截然分授归于至平虽童奴厮养无有腹诽唇稽者友于睹矣祝黄门石林作令时行乡约法察举君以为约正里中有疑事每以相质君不任受德不受任怨而至于缓急之际密有干旋或捐橐解纷终无知者故有长者之誉其理家也衣不重帛食不兼珍禽虫之属不忍恣刀俎以供口腹俭德如此而作宗祠建书院不惜巨费以成壮观至书院名九峯令昭示子孙知向之辍学非九峯志也君之八十也余友陈眉公征君为譔仁寿堂记君读之曰仁则吾何敢知里巷小善逋者蠲疾者药亡者椟力犹可勉我子孙无以老耄而失我时以告我可也呜呼假令司命者多假之以年君之为德于乡者宁不与遐龄并畅耶生卒婚媾之详具状中不复赘铭曰 
　　染与净何常淤泥有莲花雅与俗何常货殖有儒家政以孝友成人见其老而弥劭富为仁义附犹惜其生之有涯 

　　○王隐君墓志铭 

　　古之学者耕且养三年通一经近世士人一事占俾何能复问家人产且耻言耕况贾乎有隹子弟能服贾为父兄劝学此孙武三驷之法所谓一不胜而再胜者也武林王见石先生有三子皆负隽才先生既屡踬棘闱以食贫故不能一意竟学于时仲隐君长跪请愿为家督持门户修什一之息以供朝夕年踰舞象即以贾起家见石先生始得将长公季公跳身就四方都养之维扬之海上之大涤山中下帷攻若不反顾先生举明经季公亦对大廷登甲第盖至季公迎二尊人禄养京邸而隐君如弛于负担世称乐有贤父兄宁知子弟之能成其父兄若此可谓丰年谷矣隐君名国柱字君奉别号润庵系出晋始兴文献国初繇暨阳徙钱塘世着隐德七传而为云石公博雅慨慷振人之急千里诵义是先见石先生隐君则其仲子也生而有至性得膝下欢初割产仅用十亩会见石公有女弟无以为嫁忧形于色隐君辄鬻所受田治妆宗党服其孝义友爱伯季二女弟终其身无闲言同舍生殁于他州访其遗孤时加周恤戚属有乘俭岁而操劵以窘隐君者亟偿之比家既饶与相窘者数见曾不举前事以重其愧即季公显贵里闬皆属耳目于隐君无若夫已氏之子改玉改步何隐君顾夷然故吾捡押若寒畯无骄气也他所焚劵掩胔设粥施饵长者之事不胜书而武林述其为内弟沈无回孝廉经纪其家政令一意竟学称天下士乃在无回七岁时心许之类有鉴裁者士大夫或难之矣见石公寿跻大耋祝觞无几何捐馆舍隐君痛欲绝凡三日而不起犹令人掖而就□次死孝哉死孝哉隐君虽韦布而修处士之行其绪言余教以朂文学克家等孝友家声方来未艾可传已生卒婚媾状中铭曰 
　　有以乐其亲不必其乐也有以荣其亲不必其躬也贫有所不辱满有所不足此之谓荒年谷而丰年玉郁郁佳城千秋吉卜 

　　○墨林项公墓志铭 

　　陶隐君论书曰不为无益之事何以悦有涯之生世无达者鲜知其解其檇李项子京乎公蒙世业富贵利达非其好也尽以收金石遗文图绘名迹凡断帧只行悉输公门虽米芾之书畵船李公麟之洗玉池不啻也而世遂以元章伯时目公之为人此何足以知公元章论书以端明为畵字蔡卞为得笔伯时故游苏门苏助之羽翅党事起寻负之一死一生之际岂有达人之观哉子京夷然大雅自远权势所与游皆风韵名流翰墨时望如文寿承休承陈淳父彭孔嘉丰道生辈或把臂过从或遗书问讯淡水之谊久而弥笃此外则宁狎飞鳬弗亲轩葢郡守某以年旧请见虽复倒屣殊乖凿坏为数日不怡其介特如此先是吴中好古之家浸寻疲于势要搜括公以翰墨徜徉竟厥世不为他嗜以故廉者不求贪者不顾人以是服远识繇斯以观公之贤于元章伯时不已多乎公名元汴字子京项之先汴人也以扈宋居秀胥山里为甲族自襄毅公以来七叶贵盛有以孝廉令长葛者曰纲纲生赠吏部郎铨铨有丈夫子三人长生林丞元淇次东粤少参笃寿公其季也少而颖敏十岁属文不难究其家学已念赠公既背养而太宜人苦节即仲致身王涂不遑将母吾宁以青毡故重远子舍乎于是绝意帖括颛奉太宜人色养亲自浣涤终身孺慕少参公忠孝大节公有助焉公居恒以俭为训被服如寒畯如野老婚嫁燕会诸所经费皆有常度至于赡族赈穷缓急非罪咸出人望外曰吾自为节缩正有所用之也戊子岁大祲饥民自分沟壑不恤扞网公为捐廪作糜所全活以巨万郡县议且上闻牢让不应终不以为德市闾巷声有司益重之公□蚤谢呫哔谓祖父遗经堂构斯在不欲令子弟亦如达生之趣有六子各受一经严为程课犹子孝廉梦原六龄失母鞠诲备至孝廉蔚为名儒而诸子彬彬皆不愧王谢家风云云畵山水学元季黄公望倪瓒尤醉心于倪得其胜趣每作缣素自为韵语题之书法亦出入智永赵吴兴绝无俗笔人争传购初称墨林居士皇甫子循作墨林赋以贻之晚年意在禅悦与野衲游因感异梦更颜其斋为幻浮且手题椑槥比于司空耒圣之志生圹者洵称达人矣忆予为诸生时游檇李公之长君德纯寔为夙学以是日习于公公每称举先辈风流及书法绘品上下千载较若列眉余永日忘疲即公亦引为同味谓相见晚也公与配钱孺人殁数十年而次君德成图公不朽属余以金石之事余受交公父子间不可不谓知公者何敢以不文辞他若生卒姻娅之详子姓曾玄之属其京山先生行状中不复载铭曰 
　　易着谦吉老称俭宝孰藉高明而甘枯槁孰秉素心而事幽讨今游古初神传象表越山啸傲长水潦倒清虗之乡达人所保有啬其躬施及国莩有杆其容艺穷文巧死何如生大梦独晚向平犹惑彭祖为夭史铭诸幽聊识其小舟壑之藏韲臼可考 

　　○徐豫庵隐君暨配王孺人合葬墓志铭 

　　澄江以徐氏为望族自其始祖本中以布衣奉高皇帝命使蜀辞官归里朝士高之赋诗送别为国初盛事本中归而出粟赈恤为德于乡及至殁也当世名公若魏文靖王文端胡忠安业文庄辈皆哀挽铭诔语无虚美大书深刻传布海内大江之南以碑板不朽先德者繇徐氏风之也数传而有豫庵隐君及仲子弘祖复能修本中之业以高隐好义称弘祖之母王孺人八十余违养将归隐君之藏匍匐五百里请余铭不忍辞按状豫庵公名有勉字思安赠光禄丞柴石公之第三子十九罹父丧伯季六人以射覆法析产公一再得正室乃让于伯兄而自处东偏之旷土是时家已中落与王孺人拮据修息竟复旧观园亭水木之乐甚适也或劝之以赀为郎辄不应盖公性喜萧散而益厌冠盖征逐之交即秦中丞杨冏卿侯司谏皆周亲相善时访公公固匿避以疾辞亦无所报谢其雅致如此中年伤足不良于行晚而为盗所苦疾作卒不起仅得年六十公有三子伯仲皆王孺人出常与仲子弘祖居仲子好远游所至必探幽穷胜倾其独行嵚崎之士然每结束行装则有恋恋趦趄之色孺人察其意慰之曰吾幸徤善饭足恃耳男子生而射四方远游得异书见异人正复不恶无以我为念故仲子足迹几所谓州有九游其八者孺人成之也隐君不事纤啬其蹷而复振所拮据修息者靡非谋室之获已多泛宅之游孺人望衡筑室令无垂堂虞季子弘禔生孺人字之不啻出入腹隐君卒先一月谓孺人季吾孽也若授产勿得视两儿孺人不以为治命举田庐鼎分之甲子岁祲米斗百钱孺人命仲子出粟以活饿夫岁数十石仲子今孺人所居湫隘将改作鸠材矣孺人闻墓碑在风雨中撤使甃而垣焉又办祭田数十亩倡族人享祀尝有所感愤同冡孙质之青阳张氏入门见其家无长物有素风则喜恭人躬纺绩则又喜既而计部君自拭藤床恭人自进茗馔益大喜竟忘所白事归归而疽发于背俄顷竟尺医云是疽非愤极不成非喜极不散今发矣当无恙后果然其虚怀服善识大体学士大夫所难也孺人有两孙以学成列黉序孺人尝同仲子之子卯孙朂之曰民生于勤勤则不匮今里媪之织者无数而吾家独以精好闻学犹是矣张山人复有晨机秋圃图名公题咏殆徧马先是弘祖游华山至青柯坪忽心动归而孺人示疾自此依□下绝迹不出户孺人八十为征作者诗若文以佐祝觞迨乙丑目春及秋侍汤药几废寝食以身殉孺人劳苦之曰无为死孝吾从而父已晚矣弥留之际神识超然令妻寿母不已兼之哉嗟夫隐君不喜冠带交而孺人成其志仲子为振奇之士多林下风此如莱媍鸿妻雅称偕隐可以传矣生卒姻娅之详具状中铭曰 
　　布衣之豪动九阍家声不冺余仍孙市交客满随朝昏乘车戴笠气可吞夫耕媍织素业敦不为皋门为鹿门幽人坦坦真足存龙蛇既厄孤鳯鶱善作善成贻谷繁宝慈宝俭合道言风雨如晦云雷屯半荣半瘁同一根中分后合干将村管彤郁郁照墓门 

　　○处士宇溪陆公暨配张孺人合葬墓志铭 

　　余既为亡友参知云台张公铭玄宫之石矣公有遗文状其仲姊及宇溪公公子超越皆游黉较负儁声问业于余即云台志中从读书吉州二藐孤也翁媪葬卒既久虚墓石若有待余不敢失亡友之谊乃无辞操笔按状公姓陆讳琼字思佩别号宇溪世为钱塘北郭里人讳基者生敬敬生华华生政政生水村公仑代着隐操水村公有三子公其仲也公生有至性八岁丧母屠哀踊如成人时岛夷寇起水村公纳妇稚于郭独身跳伏视庐舍公登陴凝睇侦知寇退乃始敢进食既习章句颖敏绝人以水村公不乐儒去而习计倪家言甫当户事水村公偕继母贾得其欢心丧父如丧母丧继母如丧父时哀踊也抚弟妹备极恩厚蚤敦伯淮之爱长而析箸非其意已公虽心计服贾而士行丙夜篝灯纵横百氏博洽如经师出与里中儿论难皆屈服去里儿以是目摄公会有杀人当道者所弃尸乃公家匠也县令驺呼适过之无赖子遂以诬公兄弟公慨慷申雪不数日而事竟白诸兄弟人人才公倚左右云江陵相当国量田议起公应县教董其事下令以旬日报竣公侧身塍陌目送手画不爽铢寸悍长吏不能难反优奖之公自是始得脱践更与张孺人专为家也未明起视臧获率作视其劳者衣食视其下者先业益拓又不规规什一常贷贾人金数焚责劵一语许诺即赤手丐千缗与之无恡色有于某骤殁公抚其幼子迄于成立方某者欲寘宅力未给也而有远行托公市之公如约有讽公此美宅何不自取公笑弗应俟方归即推予焉邻沈叟素德公欲以田园贱售公竣谢之沈圽而恤其婺有加也王生构于雠几陷重辟公捐赀出生犴狴不责报邑令阴遣掾访按里中豪某某拟闻之台使者掾夙重公德望从容延问公为极辨脱三人于死卒不令其人知也其敦概重侠类如此公为儒不卒独好与儒者游张孺人能识公意咄嗟治具闺中若无音响以是公负贤豪间声益远孺人生名族娴内则诸训家世豪举而翁性俭朴甫迎车牵即敕新妇不得张乐入门乃易椎布操作而前尊章大喜事继姑贾庄甚处妯娌如姊妹和气照暎佐公襄大事动合程范析产非公意尤非孺人意也当公主量田事乡胥县吏以千指集其家昼夜旁干孺人为椎牛致酒劳问勤苦人人满意去岁时伏腊辄手织缥锦躬炮甘炙以贻太安人抚爱诸弟时偕公为经纪门户故参知伯仲得端意本业浸达贵显焉公既怜爱幼弟寰溪君欲令治儒孺人曰是孱而少神何可令独困虀盐哉佐公调护卒愈痼疾他若迎外媪抚孤甥公倡义孺人无不应者捡综管钥严而有体督二子就傅伊吾声不丙夜不休孺人殁而公忽忽不乐稍纵意诗酒间时戚然有良友之叹奄忽数年竟亦下世余读参知状而悲之然公夫妇可谓能行其志也内行整洁慈风穆如使公生前代必首应孝弟有道诸科列妇德于少君孟光间又何媿乎手投佳种旋获秬芑双鸾对翔两瑴齐荐儒効彰灼斯其应矣公尝有兴作巨斧猝从梁堕葛衫中划而肤理无伤无赖子鬻田于公迫负官钱腊毒衣带至公所索衅公饮以酒出好言慰去之他所争攘死公葢有天幸人以为盛德之报云年月姻娅具列状中铭曰 
　　冀之亩恭如友皋之庑肃若俎唯德符如鼓桴以鸣厚同弦奏山辉璧川媚珠睪哉藏泽不渝 

　　○龙安府照磨怡泉许公元配沈孺人墓志铭 

　　甫里之许垺于素封非藉世赀也盖谋室而获焉先是许公之翁媪以家难废箸萧然贫也自沈孺人为冡媍不爱簪珥俾郡幕公用昌大而贾逐什一之息而家乃大饶或曰孺人有心计躬自操作与僮奴同勤苦亦赖有天幸举无遗算斯二者孺人有之而非其所以造许之繇也家之将兴必有内德相夫子以慈孝友恭而得全全昌有保之者矣按状孺人沈氏昆山里人幼其慧性父母怜爱之为择快壻得郡幕公笄而归许能洁修瀡奉尊嫜称孝媍时许翁多宿逋收责者叩关而呼无以应翁有窘色孺人谓郡幕公曰此家督事也色养之谓何于是翁析产郡幕公请独任逋不及季季以此得息肩家亦起而不兄若者每当无年意不能无少□郡幕公周予无算而孺人更以妯娌情阴馈季妇无床第惑盖终季之世靡谇语嗟乎妇言是用友于道缺许氏之友爱也以用妇言更着非家之祥乎孺人生子既壮不禄郡幕年将艾且庄孺人殊无意及副簉藉令孺人牵于帷房之爱不为宗祏计即财虽与众共之非所以长守富也孺人则为求良家子得同里陆翁女餙以进与之相得甚欢已而举中书君孺人为解襟抱怀中属毛离里不啻也时其寒暑调其饮食视其药饵为之虔管钥者若而年自就传而授室而孙子婚对而宾客酒醴干糇无问细大孺人是供即陆孺人无所加其爱孺人年六十七中书君徧走海内名公若文若诗若传若序为母寿人谓中书君孝无与比实母慈所感也孺人成其夫孝又成其子孝可谓贤也已是宜铭铭曰 
　　先民有言孝衰于妻大岳之后潜德有齐而室不溪而情不携而熊是丸以愧彼牝鸡琢石玄室而史为之题 

　　○许伯上配鲍太孺人墓志铭 

　　故太保新安许文穆公以纯德素风刑于门内家法之美为当代士大夫所称方其立朝已悼亡哭子而厥有成之者其长公配鲍太孺人实以冡媍代为家督云嗟乎盛衰之际人所难处也文穆之荣哀太孺人身阅之矣当其鼎贵不以盈及其殄瘁不以轻非以其能持盈故能定倾耶彼须眉男子凭借光宠至使其父兄不可以死者矣何论闺帷妇太孺人于是乎贤矣太孺人生二十七年而许长公没誓以死从绝粒不食文穆使保母谕之曰殉死易抚孤难请从其难者太孺人执志不回自经者再绝粒者又六日文穆呼天而泣再遣保母致语曰亡子之孝媍之所知也老人身半枯矣而忍重悸之乎有亲不能养而遗以身后忧亡子不瞑矣今日之事所谓死重于泰山者也媍其易虑庶存孤以安我太孺人迫于义奄奄床褥间泣谢始进粥糜终三年不绝哭积哀成病数濒于死至三孤成立而自谓可弛于负担也太孺人虽无年抑有不欲尽其年者矣令甲节妇非六十者不得旌其以子贵貤封者亦不得旌太孺人格于令弗被旌也诸宗亲乃私谥之曰贤节而不佞昌文穆门下士且受交于长公者不敢不以文辞而志之曰 
　　太孺人者鲍氏名静华抚州倅献旌长女赠中书舍人许伯上之元配太保文穆公冡媍也太孺人大父赠工部尚书季贤公与文穆交善为婚媾太孺人年十六而归于赠中舍公鲍故大家治装甚盛文穆虽通藉汪夫人犹然荆布也太孺人即去绮纨以俭素事汪夫人时轧轧闻机杼声矣文穆公家无负郭仰奉入以赡宗亲不足又耻为匄贷太孺人曰仕不家于官媍岂家于装哉出装具以为二尊人资斧其知大体如此太孺人事汪夫人甚孝常一日晏起汪夫人曰日可中否太孺人自是鸡鸣盥栉问寝汪夫人即汪夫人夙兴莫能先太孺人也汪夫人有茗具索之不得或谓失之新媍所则戒左右勿复索太孺人闻之但谢过不自剖也后竟得之他所汪夫人服其有量汪夫人疾太孺人衣不解带侍汤药者月余以身为祷家人为之感动焉文穆携家宦邸既丧汪夫人令太孺人与娣姒逓司中馈时臧获非素御皆凛凛奉程束无敢挠其政者每上食文穆必亲涤器调羮不敢假手侍者盖其慎也文穆既解相印归益不问家人事太孺人内奉高堂外支门户井井有条每嘉辰令节必集亲知设牢醴与文穆劝酬以乐其志文穆疾革顾诸孙曰汝曹有贤母我与而父俱可瞑矣其生事死葬畧无遗恨云太孺人教诸子最有法自能言即无敢以骂詈为戏者能行坐即无敢躐次先长者及其就外传每传意塾师勿以姑息从事诸孤每塾中暮归或受荆楚必问所繇或以书法不谨句读不习为秉烛危坐从旁课之以得当然后就寝诸孤有过必令侍儿设毡具杖跪而责之旁引曲谕俾自知罪而后挞之每挞未尝不呼赠公而哭自咎其不能教也诸孤至无以自容痛自惩艾盖仲子已服官太孺人从之宦邸犹数数觇其言动督过如儿时诸孤恂恂如处子不隤其家声微太孺人之教不至此太孺人治家嗃嗃俨若朝典然严不废恩拥一布被二十余年敝犹不改然啬不废施见道旁之佑骨槥之驿传之挽卒糜之宗亲之不能举火者脱簪珥以助之有从叔祖殡太孺人屇期邀娣姒会葬或曰贫老而孤何当此礼太孺人曰吾知礼而已不知其它先是文穆公析诸子田庐太孺人不辞寝丘曰何如先姑机杼时也太孺人持礼意甚谨妯姻娣姒望其神检以庄见惮诸子媍师保奉之不敢失尺寸其抚王夫人遗女如已女皆以端操贞静仪之既出合皆能执贤媍道矣里中妇洪氏者丧其夫时起居太孺人与居阅月辄感而自矢曰媍人再谯真禽行耳终不离太孺人左右京邸僦居相传有妖祟远官贵人无弗移避之者太孺人命弗移终亦不为祟也太孺人素不佞佛当其丧赠中舍时所谓濒于死者家人已治后事矣一旦不药而苏遽呼侍儿问曰适白衣女即自何所来乃倒瓶中甘露饮我耶盖大士默相云太孺人柏舟之节皎于氷霜动物感神不虚矣太孺人就养北征之清凉而病革犹端坐呼子若媍谆谆戒勉俾归而传语遵奉遗训预定化期不移晷刻几于委顺者太孺人没时享年四十有八子三人抑太孺人之贤故自天笃要以文穆公之清邵若绾故太孺人式其俭赠中舍公之孝谨若庆建故太孺人习其恭而诸孤之枕经藉书若谢之玉树王之青箱故太孺人益闲古训袭美彤史其渊源远矣是宜铭铭曰 
　　人之寿年惟识所持同于寿者寿亦得之懿彼贤节岂与寿期为死者孝为死者慈寄生之身捐之若遗不则今之鲍太君与昔之鲍太君何修短相越之如斯吁嗟乎是惟相门之女师 

　　○王母季太恭人墓志铭 

　　吾郡母德之贤垂耀彤史者更仆不数而最着为包母杨太孺人其两子俱禀慈训以忠孝大节为名侍御徽言懿范天下莫不闻至今而有王母季太恭人者与之匹不惟三珠并耀二方竞爽次公陈臬于雄藩季公含香于比部其家门之盛世德之美与包氏同而徽言懿范百年再见是固史家之所当采者况重以孝子之征言也按状太恭人太学孟岩公之女母曰秦孺人其始娠也王父宪副鴈山公梦鳯翔于庭厥明占之宜诞贵女生而婉静不凡女范女纴过目即脱口成诵脱手成剪襞鴈山公休沐授以孝经内则诸篇及史书贤媛事辄持记不忘心益奇之孟岩公之游太学也与毅宇王公同研席交善遂缔朱陈之盟以太恭人归毅宇公之第三子是为赠中宪瑶林公敬姜和鸣之繇果不虗矣毅宇公乌衣世业高自标置交无尘杂独敦礼经师督课诸子靡晨夕辍家驹千里尤目属赠公赠公口不言钱手不握筭自太恭人入室则内政井井米盐出入皆有记注臧获受成鲜所干没赠公得以肆力于学籍籍黉较间谓巍科可芥拾而数奇兴叹名心渐薄太恭人恐损乐生之趣时时慰解之又广其意曰吾视君岂长贫者考作室子肯堂一身也且君已作达吾子安得复尔于是赠公无厚业矣太恭人乃以办兼珍而营夏屋修□宇公义方之训有过无不及焉太恭人嫁时簪珥珠玑尽于修脯若然荆布妆错趾□□□□□无怍色谓佳儿可恃也赠公孝行无与比太恭□□□其志姑夏孺人病吁天请代既已垂绝得少延□宇公困于焚劵豪于传觞太恭人击鲜召客不闻□耻促毅宇公既贫而无忧生之嗟以此至于孝□□□迎养母秦孺人与姑季孺人之归何司理者恩礼备至赠公副造所生爱劳均一三党周亲振穷悯乏惟力是视尤闺德所难也次公癸丑成进士廷对服官季公以己未成进士太恭人各有手书以清白慈俭相朂宪副兄弟既免赠公之丧依恋膝下不作魏阙想太恭人曰儿以此为孝吾少读孝经不曰孝始于事亲终于事君乎宪副兄弟奉命惟谨是以单车就道而不意大期忽至风木衔悲宪副陈臬奔自鹿泉水部衡文奔自象郡各以畏此简书缺然含敛为终天之憾而太恭人以孝子观成　君恩洊被比于包母之遭际有险夷之异焉故含笑入地也余为诸生时与吴广文者会文于赠公之家塾时赠公犹未弁称为同社小友去今四十五载而复与宪副兄弟为同朝为姻戚既诔赠公而又志太恭人虽蒲柳之未雕而虀臼之难称矣是宜铭铭曰 
　　清淮世泽有开必先既叶凤卜克成象贤名为伯鸾之妇而何以藨蔉之逢年名为义方之母而何以缨緌之蝉联舟方泛而藏壑剑欲合而归渊继包母者彤史祚王氏者青毡 

　　○祝母陈孺人墓志铭 

　　余友祝尧观举孝廉三载矣萧然藿食不治家人产也泣谓余曰先慈陈孺人自为女而为媍为母毕世而与贫俱何瘁也忍言逐贫而吾母之贤有暗合女史传多可书者吾母陈氏陈之先世有隐德而乐善公多贤豪之游为最着其家故不贫也再传为东山居士椎不造事困于徭役产日挫既捐馆家益荡散不能守先世之旧庐孺人与寡母形影相吊虽处艰危尝有以慰母意令忘亡者无改度孺人以十五而归我父外祖母张力不能治奁具吾母以荆布错绮罗珠翠中若有以自异者无蓄缩吾父少即习贾始采茶楮禹航山中尝经月一再归继以单舸走吴楚间征谷贵贱尝经岁一再归赖吾母持门户无内顾即折阅助以织纴无室谪祖母邬孺人性严卞御子媍易为谯诃吾母庄事有节无失欢吾祖治家嗃嗃子弟使人各一艺每始旭耕者舂者读者走日中者食指动数十皆仰给中馈母椎髫操作入厨治馂咄嗟立办无废事不肖既就外传奉母训如严君伊吾之声书于塾而暮于寝也有以属句赏余早慧者母却之曰勿以骄儿志即先祖父母含饴相怜母益以游惰戏渝为诫无小慈邬孺人寝疾吾母与伯母陈更番入侍母衣不解带者浃四旬每中夜起抚摩扶掖亲涤中褕久而愈无勌色母以故善病以哭余祖父成瘵不治弥留之际从容布席从床褥间稽首以不肖属伯父母曰陈氏书种在此子矣此子也才惟伯氏之赐子也不才惟伯父之望愿卒子之乃命不肖跽而进杖不肖伏地泣不止正色曰死生命也若不忘吾言吾且不死奚泣为于是以二箧授吾父其一皆含敛丧服具也盖怡然委顺无怛化孝廉之述母大畧如此而孺人生前殁后可悲可愤之变尚难更仆数也中垒蔚宗所载孝媍贤母何让焉嗟乎祝公父子世牟什一孺人独信诗书之可以亢宗庶几哉断机画荻之流且于宠辱死生之际有士大夫所不能自持者孝廉之不丑穷亦犹孺人之遗教乎孝廉又泣而谓曰昔吾外王父乐善公与吴文定交善文定尝为修谱而颜其居曰湾陈世家吾外父死且不朽今何以不朽吾母非一片石哉于是以状授余余读之不胜呜咽盖三辍编而后竟嗟乎祝母之下世以三十四先慈以三十六其贫瘁同短折又同生无五鼎之食而死有半通之纶亦何解于中天之恨哉惟是孝子之请不忍虚也乃叙其槩而铭之曰 
　　若或啬之富寿而康其身则殃若或?之端淑而臧其家则祥身之殃殁则已是谓女中有颜子家之祥子之以孟母之名照彤史 

　　○参军静吾贺公墓志铭 

　　朱方之有贺氏也阳夏之有谢也汝南之有袁也贺之有承德公也袁之有邵公谢之有弘微也公名学文字知本别号静吾仕为河南都闯幕官非其好也而自以孝友独行显公祖曰封主事默斋公镐父曰江西按察使澹庵公邦泰澹庵公筮仕为甫田令邑猝中倭婴城誓守而归其家人公嫡母邓安人卒于途公时方九龄哭踊如礼已代澹庵公居子舍事封公封安人备极志养当公游南雍封公诫之勿作少年游公题其训壁间以巨石支僧寮不一窥桃叶归而受家秉益食淡茹苦尽煎世家子习气以是当封公意而澹庵公亦藉公无内顾忧己而封安人封公相继卒公哀毁几绝如夺怙恃为敕断酒肉者三年其居生母欧孺人丧及奉澹庵公讳皆然澹庵公宦游在千里外公间关定省往来策一瘦卫津人候吏初不复觉已家居十年公无晷刻不立侍澹庵公性卞急小有所忤公且受挞盘旋寝门间俟怒小释即复入欣然已应奔走矣澹庵公日喜诵金刚般若经圽后二十年公持诵如一日且诏诸子曰吾非为尔祖乞冥福也庶几开卷见羮墙耳其纯孝如此公诸兄弟豪举任达每欢饮争博得公片言辄解公亦傥易绝无城府及周旋尊亲矩趋尺步不敢纤毫越礼贺族之大甲于江南而家乘未修公慨然任辑之水木渊源遂如镜焉性好施予尤敦于故旧故旧子弟多倚公为外府至屡渎不厌戊子己丑岁大饥公倡诸兄弟大赈里党所全活不可胜计他若贫而不克婚者负而不克偿者名山梵宇之宜复者黉宫胜地之宜饬者不繇劝讽触目动怀未尝市以为德亦未尝徼以为福也公虽以祖父意责令当户拮据家难备尝辛劬而实不乐屑屑问生产岁入所赢半为纲纪者所没或并其橐负去公知之弗问也为趣且召客客至投辖轰饮或遍呼子姓赏以巨卮虽贵显满座鼾声如雷语多冲口怒不淹时人亦无怨之者公晚年邃于道术尝闭户演习满百日始开关紫光奕然在其大宅雅好奇游以过鲁游岱岳以奉使适晋游恒山以宦辙中州游嵩少如礼九华登泰和谒武夷溯梅岑振策褁粮陡危踰险皆少壮人所趦趄回驭者公独从衰暮鼓勇髣髴灵仙庶几不遇尝梦入福地邂逅数老人题诗满幅觉而诵之飘飘有凌云意疾革时挥手碧落犹以未践衡华为生平缺事可以知公旷怀矣公生以嘉靖壬子殁以天启乙丑得寿七十有四元配华安人有贤操助公起家者也子三人长太学生懋元次南京光禄寺典簿懋光即以　覃恩进公阶者次太学生懋亮侧阎出女四人孙四人孙女三人嫁娶皆名族详懋元行实中元等既葬公荆城塂祖茔之次而以墓中石见属余观公生长巨阀人地高华展骐骥之足日入犹轻千里也乃知足英年躭玄壮岁仪结心一专气致柔如公可谓善学道者若其孝友之泽扬之愈芬为公子姓者麟祥凤举背逡逡万石家风公所贻又不趐远矣是宜铭 
　　铭曰籍登散吏儒证列仙身超物外意象帝先姜肱阳城友爱比肩皇人窓下白传池边鹑居爵跃审鲵渊大还既熟捐小年吾铭其官永不骞 

　　○大学裁吾汪公墓志铭 

　　太函先生之志衮山汪长公也葢为其宗信史云长公有二子独以儒业课仲仲力儒弗効而有子用威以文行显公卿间又习于史氏乃手为状述先德其斐舋来征铭按状公讳体义字子宜裁吾其别号也公生负渊敏既奉父命受博士言遂用研精擅其家挟策游南雍试辄倾其曹偶大司成凤阿姜公少司成都峯周公秉教铎咸以国士目公新安士籍成均者众皆盛裘马走狭邪红舫朱楼宝筝瑶瑟杂沓征逐公禀绳执矩手一编蒿舍中披帷冷然与二三名士拄颊孙楚楼呼及钟山爽气而已大司徒让溪游公于公为通门执辈器公文折行交驩每倾谈日昃率经世硕言不及寒暄剌娓一语司徒特悬榻相待命其子把臂定交所以期许甚至公顾厄数奇试辄被抑他人喑呜悲愤击唾壶尽缺公独委蛇顺命不以得失撄怀每当秋风乍起停望白云忾焉兴叹遂留身子舍绝意应举稍用计然策课奇息嬴家用大起而不詹詹什一所推施动损重赀急谊敦诺若水□壑初无市德之言与其色也郡邑有大事出公经画缔创甚多如书院之构堤堰之筑及登封紫阳桥工役皆身任成勚不但捐赀倡之已也公质业在吾郡会岁大祲首奉中丞台檄率众乐赈多所全济中丞移楔旌其门公谢勿受也尝游武林有钱氏者以事德公甚请以女为簉公坚辞曰余齿且暮矣而媵名家女弗□竟却之凡公隐德事匿不告人者甚伙而孝友特着九岁丧母孙硕人即哀毁柴立事继母叶孺人及诸尊行咸极悦豫以是得父长公心最欢遇大事往往就公谋曰儿智虑周详老人不及也长公晚游公卿间喜近声伎闻公至间敕断之曰是儿端严所以娱我者不在是公则为先意承指日召诸故人烹鲜压醪博堂上一笑已连遭大故居庐墨削傫然如孺子时公失母早无遗像以意语绘工精思得之落楮如生人谓孝感所致其丧母叶也年已六十又方鼓盆然一切医祷含敛举无遗憾孝思蒸蒸不匮云公称诗书而伯氏当户益敦在原之爱抚妹姊无异视待宗党无少长皆以礼廓祠妥灵逐盗安里兖山之族朝弦歌而暮干橹皆公力也公尝言人生福泽有限当留不尽以贻子孙故居恒宝俭举慈澣衣蔬食而感谊奋发动又破赀不悕躭嗜坟典所积前代异书及国朝典故百家秘本不下数千卷虔楼藏之丹铅皆满拓新别塾延礼名硕切磨其子而身自轻舟往来峯泖中自比于烟波客有以一命劝驾者公曰善身非吾有尚可笼绁哉里中儿挟半通纶作车上儛者何限乃公方笑之肯袭此态邪吾以衿带始宁以袯□终儒则儒耳折腰屈首非先人所以命也遂终身不谒选曹用威业嗣起复为环璧闻人公之志赖以不没矣公方额清颐平肩疏髯望之轩举又素强无疾至是以哭其长子用光遘疸踰岁不起丁巳三月十四日也距生嘉靖己酉二月十七日子时享年六十有九元配黄孺人有贤操佐公起家先十年卒子男二人长用光邑庠生娶孙氏继程氏俱先卒次即太学用威娶孙氏女二人皆黄出公六十后复举男三人曰用周庶周出曰用章用良庶陶出孙男女皆十人嫁娶皆名族用威将以年月日葬公山之阳而余为志其幽余反复公平生不以贾自殖不以吏自卑庶几所称儒者充德之符味道之腴太函氏世美之述其何媿焉是宜铭铭曰 
　　汪本越国为世望隐华弗曜代含芳绵绵儒泽流则长如冕有緌玉有璋黄流在中苾则彰十袭不使罗厢堂结衿整佩守青箱褐衣溢出万丈芒卑哉五斗腰领强鸱鹓安敢吓凤凰年臻七袠寿且臧修名入夜犹初旸骥子在厩芝在房森森槚植自高冈公乎儒哉永所藏吾铭不愧谼中郎 

　　○刘母吴孺人墓志铭 

　　壬戌之秋余以使事至旧京时齐鲁方用兵取道河洛过睢阳读文学刘子瓒制义洒然异之刘子愿交东南名士因以高子应联席结社相得甚欢无何刘子丧其嫡母吴孺人走使云间征余为埋志读其所按次行畧盖一字一泪也嗟乎媍人之德不着于阃外而鸤鸠小星流徽千古非孝子能言作者何以采焉余感刘子之孝情不容辞刘母吴孺人者故教授刘公之室教授则参知刘公之子赠公之孙也吴在柘城华冑绵绵世为甲族国朝有名郁着始以诗书起家为山东学宪再传而为景以隐德为乡里所推自景四传而为西溪公以饶财好施为远近所归向孺人则西溪之第三女也母张方姙时西溪公梦宅中层楼上摩霄汉指张孺人腹喜曰是必产佳儿已而举女西溪公又喜曰是必适名家子因构层楼奉母而抱孺人与俱以当梦征孺人生而颖慧幼而柔淑西溪公心奇之数有议聘者不许也是时刘太公亦为教授君择婚对会西溪公游于睢阳交相善以为德门世亲无若吴者遂委禽焉又六年嫔于刘庚辰参知成进士令浚丧妻有年滑恭人为继有嗃嗃声赠公虑勃溪止孺人无赴浚孺人谢曰所不能事严姑者孝媍之谓何怡色下气调羮问寝鲜有惰容生二女孺人方因小姑以修严姑之欢乃侍儿有谗构其间者孺人但受过不置辩久而滑恭人与二女皆贤之无间然矣教授公游道广宾朋益进每文士征逐间征歌姬侑觞孺人以巾帕为劳教授喜出意外其知大体如此教授公既补慱士弟子员稍俟计然之策孺人脱簪珥无少靳教授公以所得复为治奁具孺人固止之终其身食不兼味衣不绮縠惟俭是宝耳顾念赠公春秋高尚未见曾孙谋所以广继嗣者进侧室谢氏孺人自静居一室诵经虔祷谢免身得雄若有阴佑即文学瓒云参知扬历宦辙以家督倚教授公公方向学有难色孺人从容请曰行者报国居者勤家逓展臣子心君何辞焉教授公之收族振穷克成参知之志者孺人助也参知既殁里中豪猾群起齮龁文学无宁日孺人且愤且悲与文学相依为命朝出而洒泪以送之暮归而含泪以讯之几欲奋身告变其恤孤爱子天下无有赖贻谋无衅事竟得直文学方攻若下帷数冠其曹偶冀申一日之养而孺人长逝矣哀哉又言孺人童时西溪□不戒于火孺人见臣人提之烈焰中在浚官衘尝有狐化美媍从壁孔出踞床燃灯照孺人面孺人危坐不为动其恠寻灭晚年颇奉西方之教然不为福田因果所愚也孺人尝自以媍道内夫家外父母家既施及刘宗而以其余力赈吴之急若免役若折劵克昌西溪公之后云脽之称闺门雍睦者首孺人有以也嗟乎妬记所书贤媍不免房帷之爱需弗能割至斩其夫之宗祊而为若敖氏之鬼者何限若孺人屡进宜男克观旨构者岂不诚女丈夫哉孺人生嘉靖乙丑十一月卒天启甲子五月寿六十有一姻娅之详具状中不具载铭曰 
　　暌次家人长舌为病以默止嚣坤道其顺绰彼圣善动叶女师何以劝学赠佩之思何以繁模拟心螽斯属毛离里恩斯勤斯克崇俭德不主小慈在满若冲在险若夷陵谷自变安贞匪夷泉台剑合连理树滋徽音不冺惇史有辞 

　　门人徐士竑 
　　许　经阅 
　　容台文集卷之八终 

　　●容台文集卷之九 

　　华亭董其昌着　冢孙庭辑 

　　墓表 
　　神道碑 
　　诔 
　　行状 
　　祭文 

　　◆墓表 

　　通奉大夫正治尹光禄寺卿周公墓表 
　　侯太公墓表 
　　宪副中涵吴公墓表 
　　廷贡畸艇姚公墓表 
　　大司马冯忠襄公墓表 
　　太学澹庵吴君墓表 
　　少参太玄沈公墓表 

　　○通奉大夫正治尹光禄寺卿周公墓表 

　　公讳延光字孚卿学者称为斗垣先生其先世秀甫公以豫章人为蕲阳剌史子义婚于蕲因家焉数传而为粤西平乐郡司理梅轩公是生赠左方伯三望公三望生赠左方伯虗吾公则公之考也公生岐嶷有异质弱冠为督学钱塘金公所赏识食既廪屡冠多士万历中午举于乡辛丑试南宫成俊士奉家讳归既免两尊人丧甲辰廷对授大理评事会鞠巨奸狱有势珰祈贿免公拒之峻时襄阳郑冢宰为大廷尉以此知公深相结甫筮仕疆直声籍籍起岁丙午奉　玺书典黔试文独雅驯多得名士已擢计部稍迁望郎干济在辇毂惠爱在齐鲁历城大司农赵公以所司章奏倚公非同心相引重不及此出守金华金华故好讼公精心法比剖决如流案无留牍下车之日酒家四布为讼者居停无何渐罢市去而他郡质成者踵集于庭武断有惩沉冤有雪溺女有禁义仓有储间与子衿讲学称诗访苏颖滨之裔流落于婺者裒其遗迹勒之贞珉请置守祠守冢生大非俗吏之所务已浙重会省适杭守缺铨部疏以公移治杭婺人闻之举旛集众请留贤守者无虑万数　当守为收还成命近世所罕见也辛亥入觐台省举天下清廉五人公首之擢本省学宪秉公持明抑绝奔竞搜奇拔异不主故常若挑江黄侍御上虞陈黄门或识玉于在璞或赏音于焦尾竟皆为名臣与公较黔所首举熊中丞杨吏部者相类葢鉴裁有素也公自离郡后复以试士临婺婺之民扶老携幼着处驩迎填街塞陌幸复睹故使君风采想见史书所书黄颖川郭细侯故事为不谬余有金华谣记其事云浙中至今称名学使曰前有苏公后有周公苏公者晋江紫溪先生也丙辰夏擢参闽藩已得　旨浙三台疏请为本省参政公洁已率属絜法厘弊通阵平运道之梗罢吴关额外之征人咸德之语具大学士沈公碑记中己未晋山东观察使东省方困于军兴与墨吏之朘削民其无如矣公至多所弹治多所平反而功最巨者在定戍卒脱巾之乱先是大中丞赵公檄援辽兵三万赴登莱储偫不继众怒水火其势甚恶公仁声素孚晓以忠义应时解散当是时公已移浙右辖徒以让夷急病义不袖手不者为重庆之绩矣属内考天下总臬举卓异者二人公又首焉葢赵公推毂力也外吏去任而以卓异褒者自公始壬戌晋左辖浙之钱谷半以供织造恊马价公一切捐除浮羡且立平平凖之法每朱提之入命冶人镕小为巨数马可知不得以细碎上下其手解役便之温台等郡逋赋公酌通省之逋裒多益寡公私咸赖长兴石令为盗所刄有驾言令之族人者公曰此属利在逭地方之责耳卒戮罪人以报贤令事闻于朝奉　旨庙食公于左辖中资望独重方议伏钺顾有尼者仅得平进为光禄卿鸣呼罪珰雠楚刄发于硎公幸以完璧归而大期忽至天不可问矣哀矣公事亲有至性南宫入棘怦怦心动欲委卷而出曾太史长石共闱舍强之终事已家邮至而尊公捐馆即公心动之日也自廷评至左伯凡　恩纶貤赠者四风木之悲终身不解至如建家祠拓义田赡宗□之困恤布素之交股念维乘晰其利弊有问政者不作寒蝉文学后进或助其羽翅或出之陷穽不任受德也公颀躯玉立神情高朗本斤斤礼法中人顾负侠士之槩意气轩轩肝胆洞豁于孝标所论谈交势交利交乍暄乍冷乍盈乍虗者痛心疾首远之若凂也武陵杨公诔之有云汪汪千顷似黄叔度高志正义似孔文举善善同清恶恶同浊如范孟博忧人之忧乐人之乐似杜季良排难解纷似鲁仲连可以托妻寄子似程婴杵臼诚心直道似司马君实爱人喜施似范希文言言实录矣不佞昌无似不知何以有当于公公尝以赞毁余者以为其人之善否又因以为其交之亲疏冯敬通云天下有一人知已虽死不恨公则是已而恨无能酬公之知也因仲子奔跣征言而表之曰明通奉大夫正治君光禄卿周公之墓 

　　○侯太公墓表 

　　夫种德百年卜昌五世当其储祉既久含章欲光则必有伟人绾结其间以缵前休而开后叶要之以孝弟为本今中州侯太公其人哉太公之先祥付人也其自祥符而徙家啇丘者为始祖成成生英英生滑滑生显显生和和生赠通奉大夫进娶王夫人是生太公太公生而颖异七八岁时尝从长老行田归通奉公问状长老无以应公从旁占对历历明了众共异之既弱冠日记千言腹笥甚富数困于有司弗售也通奉公倦勤倚公为家督入课农作出应践更供子职惟谨而是时公之长君光禄公王立神清公之犹子太常公幼孤育于公头角崭崭非凡器公自念既已不得竟学成吾志者不在子辈耶乃一意教督入师乎有馆经师平有修入其庭闻伊吾之声琅琅四壁于是光禄公以己丑成进士奉常公以戊戌成进士而奉常之子侍御及太史公以丙辰成进士三纪之间簪貂相望文章气节皆极天下之选中州稝鸣珂里者必首侯氏知公之拮据家政者非独供子职而已也公长身丰凖望之知为福人其孝友亦天性也一游燕邸忽趣装归重研七日抵子舍凡三日及于含敛古有啮指心动者因公而信焉居母王夫人丧哀毁踰礼继母丧亦如之太常公以御史奉　恩纶告墓公泣于庙葢自伤立孤之难又以痛逝者不及见也父子叔侄同饮爨二十年曾无畛域奉常公令宁津公一往省之不令驿传知既按甘肃有罪弁持暮夜金求脱叱却之亦卒不言其主名异时封公以无官谤故少义声公名捡自饰绝去干请郡邑大夫有终任不识公者即学宫以尊傧请勉一应辄不复出士论重之每谓家以勤兴名以俭立晨而起夜而息恒有常度至老不渝食不兼珍衣更屡浣有以修息之说进者谢却之至于三族周亲与平生故知振穷悯乏待以举火者不可胜纪岁己亥郡大水癸卯大饥官开仓设赈不足公前后输粟若干院司守令表其门闾桥梁道路之费岁以数千缗其著者曰包家桥水池铺曰大堤西蔡家河更巨施及国邑矣至其坦中大度不修旧却微时而里中无赖子所窘既贵或理前语动色相挑激公若为弗省者其度量如此先茔有吉地以次当属公族人力最之道奉公有愤色公曰幸非异姓又何争乃别有行营而与形家言悬合厚德之报也公年八十余微疾而化邑人巷哭曰太公没矣自今以往纷争就平危难孰捄津梁孰缮饥荒孰赈所谓乡先生没可祭于社者非耶大学士少师何公评公谓修谨似万石君悃愊似陈太丘化俗似王彦方家政出颜柳诸名家之右可为实录矣抑援神契之解孝也曰卿大夫之孝谓之誉誉之为言名也太公懿行当受显名而太常公娓娓传神写照千秋不朽光禄公又以其昌年家子旧史氏当载笔以从诸作者之末辄不自揆而表其大者如此葢以成卿大夫之孝云 

　　○宪副中涵吴公墓表 

　　友人黄大夫长卿以鸠司记视余即余同年中涵吴公为比部时事也公未第时梦媍人为夫讼冤自称陈伏案语剌剌不休咸可记臆及入鷞署每宣言于同官居无何而蓟州陈桥见告矣陈桥者大珰矩兄也悦媍人而杀其夫并杀其杀夫者以灭口媍人击登闻鼓哀吁缇骑械致于州州畏珰称北虏掠去事遂寝部所为伏案也伏案者立案之义也廷诘媍与梦合于是权珰朿手而桥当大辟举朝异之嗟乎孝媍衘冤东海赤地公为烈媍雪雠鬼神向告之矣何阴报之渺悠也余友陈懿卜山人从公于宦邸可五载每归则述公之奉母汪太恭人之孝敬无与比大者莱子小者景让退公之暇歌呼啼笑不异婴孺公守兖遘危疾兖人祷于神神以隐事告谓是尝请以身代母者当弗药则公十岁时以起母恭人于垂死而秘不语妻子者也公没及期而其子承古徒跣走海上胪公忠孝大节以属野史余重公不得辞吴为泰伯之裔自唐宰相少微公居歙有俊公者自城徙乡三传而为廸功即午川公是生赠中宪见川公公之考也公始为诸生即以文行压曹辈戊子举于乡甲辰成进士乙巳选刑部山西司主事戊申晋本部福建司员外己酉晋本部山西司即中庚戌擢兖州守以赈政称最天子赐金褒异之癸丑上计拟卓异是年推山西学宪未奉命两台交章请以宪副守济南丙辰中谗量移盖先后为尽力吏者十年云公之在刑部也多所平反称文无害故事官山西司者一掌篆笺表章奏于是平取之岁约数千缗前司寇奏而献之输锾入内帑而纸役如故乃以富民应纸无正额高下在心一值宦寺离其木始求取坌至家且立倾公恻然伤之草疏请留赎锾即内廷反汗不虞其难也已从大司寇姚公沈公以闻得旨报罢无论三辅之内欢若更生而彰主德苏民困愧言利之臣有三善焉名籍藉起已公守兖时四配子孙食饩于射宫者仅二十人公请如郡例广数四十着为令兖有颜子庙滋阳县因之二百年释奠于颜子公曰此非礼之礼也春秋大一统今阙里在瞻而以颜氏为一邑私吾所不取竟改正之士大夫始而哗既大心服其得体鲁公贫宗惟禄是仰而禄取之他郡多后时尝与守閧公疏其贫者先应之终公之任禀绚束惟谨汶上县双庙集自宋时称盗薮其渠魁张临等紏千人据之百余年吏不敢捕尝支解捕者势张甚公一夕坐堂皇骤集丞倅率民壮千人夜袭之获渠魁二十辈夷其居他置不问群盗相戒不敢近兖境公为郡以察吏为首务滕邑令张悃愊吏也有狡令者倾之几中考功法公察其诬争甚力得免鱼台令某倚监司为声援多苛政又屡为胥史盗印章吁人于御史台御史侦之公公状无所隐以劾去监司虽庇之不能夺也泗水典史李茂春者胆力过人公所使縳汶上巨盗者也监司误治以罪公保持之楚黄张中丞开幕辽阳因公得李尉檄致麾下会卜兔入寇李尉力战手刄三虏张公荐于朝谓可建大将旗鼓则公不茹不吐之槩也滋阳孝廉龚至道为弟任杀人罪盖有幸必焉谳者念入之非实出之非所以为名十年不得决公曰杀人者死有其弟在矣即出之邹县李文光通轻侠绩守长久横里中公至文光不得间必动走匿五百里外忽若有凭归而就法豪右股栗暇则进诸生谈艺劝学士蒸蒸变举于乡者二十七人且三居经首兖前此未有也至于□火火熄捍水水止诅蝗蝗赴海死以今证古乃知风可反潮可射鳄可祛神可感不虚耳公之为宪副也会天子赐福籓田辖于东省者二万顷诸上书陈不便者甚众有旨宗田益急公议以虚册授王而加赋通省以为租入使于是福使以履亩来不许以征佃户来亦不许福使怒后以严旨来祸且不测公持议益坚福使俛首受租而去岁以为常乙卯大旱入相食公条议捄荒策甚设得粟十余万备赈东省赖之两台方以公应卓异而一二府道疑公忌公者共害之矣惜哉公念乃祖廸功素爱金陵山水因卜居秦淮御板舆为终焉计而太恭人疾革不起为械性之毁未几公亦随之所谓死孝者也计公筮仕以至陈臬其孤立行意果断不惑所至声绩卓然名臣他人得其一足以有立而顾以得官谤君子是以知任事之难也公轩举英英髭髯如戟议论慷慨肝胆倾尽尝训其子承古曰阳德不如阴德报恩不必报雠盖生平无謟语长者之言也以故承古述公涉世之际不胜愤痛余皆存而弗论论其大者如此公名汝显字养微学者称为中涵先生 
　　旧史氏曰陆士衡有云广树恩不足以敌怨为政者将败群是去何怨之避乎而末世汶汶恒以官殉亦足慨也不然疆直自遂如吴公假令在神爵五竹间即赵韩何多让哉 

　　○廷贡畸艇姚公墓表 

　　明之自初而盛在成弘间是时吴中闻人辈出大畅厥词而主盟风雅簪裾与韦布实分厥任以诗品为甲乙公卿大夫且羞称折节何论傲士惟贤者不为凿坯之遁则幸矣故老所纪沈启南最着而与启南并超者惟畸艇姚公最着畸艇公者今宫赞孟常之高祖也生而颖慧绝群从忧侍御艮斋受尚书称高足浮梁戴恭简公仅学政以国士遇之乃数试棘闱辄弗售公狭小占■〈亻毕〉而雅意千秋之业遂肆力词赋诗篇一出压其宿老同时若徐武功天全李太仆贞伯邵文庄国贤赵观察栗夫杨仪部君谦姚侍御公绶马比部清痴祝京兆希哲桑栁州民怿皆有倡必和有会必书流传艺林称为韵事而尤善启南翁启南居相城之东公居城濠之北相思命驾如嵇吕诗筒来往如皮陆盖公所居有非屏非障而云烟飞动四壁者皆启南之迹其昵可知也与吴文定为青衿之交尝以会举首期之后文定在禁林公寄以诗曰殷勤寄与吴宫谕老我追陪沈石田夫以乘车戴笠之盟而不为结绶弹冠之喜觉巨源绝交书亦为多事矣与王文恪谕交在其擢第后登莫厘峯宿华严寺杖屦两两拟于谢许山阴之会文恪在中书公以子陵台诗寄之文恪悟其意荅书称谢订入林之约已而文恪解相印归不复入城市终老于具区之滨盖以□庭为客星滩示不食诺云王端毅抚江南公以诸生上诗有儿童走卒知司马白日青天见仲淹之句舆论以为允惬后中官玊敬狡弁王臣与公讦奏　宪庙殛二人以谢抚臣公复有诗志喜识者曰此石徂■〈彳木〉庆历圣德诗也弘治丙辰膺贡试大廷同试者几千人四明杨太宰守址董试事以公弁其首声价逾重户外高轩常□公反厌苦之从风雪中策蹇游玉泉诸山题诗见志遂飘然归隐子壻吴文端时为史官劝驾弗应而与诸故人角诗逾劲尝和温飞卿陆放翁诗自署曰集虚斋藁者是也公虽倦游乎而探奇选胜之志始终不渝非独托境取材以昌其诗迹其清虚日来有自矣若乃孺慕之孝粥子之友创家祠卜宅兆内行纯备□副才情与夫家世生卒姻娅之详具吾乡陆文□□志中盖有吴君子如杨君谦文征仲皆眼白天下士不轻许可人也仪部之评公曰有奇气薄功名待诏之评公曰游乡序而周旋诸公间所至有卓然动人者言言实录在称诗之外矣公名丞守存道号畸艇居士嗟乎公以承明著作之才而老于太学世莫不悲之公没一百二十年而宫赞绍其家暮在日月之际祖孙一体百年旦暮公何尝不承明著作也宫赞之言曰不知其人视其友余谓公之道广亦足不冺诸和人不然以李长沙之牢笼才士而竟不能致公则其能致公者顾不重乎宫赞以危行触权珰引绳镌秩赖天子神圣戮罪珰召还率府与王端毅事相类公解颐于地下矣余故因宫赞之请而表之曰明廷贡畸艇姚公之墓 

　　○大司马冯忠襄公墓表 

　　大司马冯公薨于官天子为震悼辍　朝曰是惟我皇祖所遗不二心之臣勋劳夙着追　恤之典其从殊厚于是礼曹铨曹起曹各以应得　恩例请上于额祭有加特赠少师葬如一品制给水衡钱遣行人敦其事阁臣以谥请　钦定忠襄按谥法以死勤事曰忠因事有功曰襄名称其情荣哀备余长公金吾映銮贻书昌请表墓门之隧予与公同举于乡四十年中或离或合盖弹冠挂剑之交也何忍辞公名嘉会字文亨自号履亭家居河间府之连城村自曾祖能始迁于宋家左村能生大宁大宁生仲子宜配黄氏曾祖父三世皆赠太子太师曾祖父母皆赠一品夫人始以孝弟力田积德于阴而卒亢厥宗盟带砺也公生而颖敏有至性髫年时冏伯中斋一见而奇之曰此公辅器吾弗如也冏伯先成名少所许可人以是共奇公及冏伯登第六年公亦接武若吕虔之鉴王祥玉赠公业儒不显顾独课公学不以食贫少挫公沉酣经史潜心大业试辄冠其曹耦学使者授之饩公以佐二亲滫瀡而余以资同侪讲肄之须籍籍推伏小冯君不容自戊子举于乡乙未成进士初任为冠城令经术餙吏治以循最闻奉赠公讳归既免丧除华阴令华阴关内之瘠壤也无华实之毛而有轮蹄之困盖登太华者麝至民亦劳止公为立法调剂去甚去泰宾至如归以暇群秀子弟与之谈经柝义彬彬向学华阴自是比于济之士乡越之君子军蜀之文翁讲堂矣乙巳膺　内召入西台慷慨论列不避权要建酋投书御道其辞誖即劾当事者通夷启衅先后四疏而奴酋之患已蚤洞于十余年之前其渊识如此按部二东风棱岳岳持大体不小苛贪墨之残民者黜之猾吏之舞文者法之至有以刻核之心擿暖昧之语使主上轻朝士为不足任疑朝论为不足信者公所深绝也谳决要囚未尝轻出以市恩其幽滞可理者即予不反无左右顾所司有求生无憾录平反释系录皆一时实政可纪云故事按臣廵方岁余周行部内即得代去神祖末年逾期见格公遂以三年□不胜陡岵之思既得　请即疏终养而终养太夫人之世恋膝下欢宅忧禫除天子召还理营务议招募议训练议简汰禁伍为之肃清晋太仆少卿庚申冬赍孝靖征号于澶州道经冠邑邑人扶老携幼□道留连车枳不得遄发怀旧恩也□西普大理寺卿廵抚中州时西川转战榆关戌守皆仰迟中州之兵公曰不备不虞奸人所为生心也设不幸有伏戎猝发何以应之疏请募义勇以实行伍而省浮羡佐军兴严斥侯画郊圻储偫尝克刁斗不绝彼蒙安袭故者若以为必不然之虑而孰知公竟以消震邻之祸也先是焚香捶手之妖连跨燕齐梁宋间约以一日四起会齐东索之急故郓滕首难不待期会本谋既露潜迹相窥得当即发惟中州所在严备鼠伏鸟散不烦血刄及妖党败亡群逸而西将有风马于汴者于是秉纛夷门扬旌河渚枕席过师执讯获丑事具杨直指叙功疏中再奉廷推以少司马总督宣大时诸当事者重榆关则急榆饷而宣大将士尝累月无粮枵腹欲噪公为请于大司农应时散镪无庚癸呼者会虏酋亦以多负岁赏败盟有辞惮公威名詟服不动盖公曙于古今兵畧九塞情形所汇有万变真韬及名世奏议诸编故其当机应猝断而不惑耳丙寅春受简协戎政时奴酋入犯烽火彻于边关奉有十日入京之命星驰赴　阙值上幸东郊列营卫跸军容整餙扈从惟谨大典告成圣衷嘉悦彻食慰劳有意大用之矣未几代王公永光为大司马王公故所与同心许国者受事之后衷于前摹或如平阳继都侯之政规随弗忘或如临淮入令公之军旌旗一变所用职方皆极即选苞苴扫迹债帅息心为枢府一时之盛焉老酋物故有意其子可欵者经抚持论颇有异同经臣王公之臣谢事且去公疏于一朝曰奴方桀骜何所创而帖耳就我欵非情也以欵自愚而□战守之备非计也竟选王公于本兵耦俱无猜卒赖其镇定以有锦宁之捷上将决胜之奇大臣推贤之义兼得之矣公居邸舍以老苍头自随虽长公亦遣归屏迹远嫌故父子不及为诀惟以贼遗君父为耻夙志未酬为恨呜呼忠矣捐节之夕忽阴云四合电光挟雨群鸟飞翔哀鸣上下都人士共异之又祖居去京师四百余里亦于是日连鸡惊啼声声相接古所传大星殒枥马惊者岂虚哉公以殿功成叙劳者一以甘镇滇南之捷叙功者再凡两荫执金吾三任子入冑监初晋太子太师再加柱国近代交臣所仅见云公颀躯伟貌吐音琅琅举止矜庄神情朗秀不以冥冥隳行不以昭昭信节与人交城府□然而坊表屹若赵清献告行事于天知韩忠献不锢人于盛世正直忠厚惟公当之无愧色耳映銮博雅好修有父风以廪生授锦衣卫同知撰次行畧辞斐而情悲能识其大者仁者有后信哉敬扙泪而表公之墓如此 

　　○太学澹庵吴君墓表 

　　余尝读宋吴文肃公状谓公之高曾世修处士行以平籴为惠施及旁郡全活者甚众果生文肃公以开吴云后公十四代而有澹庵君抑何恂恂好修不墬先美也君幼有至性颖敏绝人放厥考理问君闻余姚王氏学已知向往于里中豪少年绮纨声色之好弗喜也自署曰澹以见志既入成圴习游当世贤士大夫而其意益广曰刮帖俗学不足学学求济世耳不能济世亦且济人兀兀伊吾何益稍以心计佐其素封之资家以大起乃务发其碛以济亲族之急尝筑室庐百楹以居子侄之贫者死不能葬君为卜茔域以安之先是理问公以君请岁捐钱三百缗为德于族君当官而目加拓焉葺宗祠者一建桥梁者六郄良家女之为妾而遗厥父金者一赈其家令母粥子者二既质为臧获而遗归者四游白下游檇李游云间后先得输赎锾而出久系者不下数百人戊子岁祲设糜施药所活饿夫者不下四五千人而君之愿未始满也晚而喜释氏之学尝曰庞君士掷家赀于湘流永明寿罄竭公帑以放生吾衷而行之散吾世之所积而不没先君之财吾之为德如是而已君为放生台曰先生其没也无怛化或曰有冥报云太史氏曰新安朱子之乡也士知有朱氏学不知有王氏学又何知天竺古先生且夫释氏之言施也吾教之言惠也令出于爱利人一也君处儒释可谓兼之矣吾又闻新安重数家言盖自朱子蔡元定为之故其送往每为忌而多畏始君奉理问公车归客有为外丧不内之言者君正色而绝之曰吾何忍流之于野宁不利于燕孤已矣殡理问于正寝亦无阴阳之患呜呼公之持正不回如此岂惟惠人哉君之子太学好德函文谒当世之作者如黄宗伯辈为志若传声施不朽而属余表其大者勒之家庙俾世世作求焉 

　　○少参太玄沈公墓表 

　　呜呼此为少参太玄沈公之墓沈之先自宋文帝时有司空庆之者世居汴数传至翰林学士明扈宋居杭元末析为二一居会稽一居漳里漳里之沈入　国朝世有闻人而以戊辰进士祀乡贤名宦者为侍御让亭公则公文也公生而早慧弱不好弄侍御公恒抱置膝前见客能读两都赋十岁丧母徐孺人哀毁成礼侍御公为南昌司李公年纔舞象耳即与洪都奇童汤义□谢友可辈定交本名相角十六补郡诸生再从侍御如都门即以古文词名侍御按关中卒于邸徒跣奔赴几不有生藩臬郡邑归暷者公尽郄去曰君子不家于丧岂令地下遗憾乎学使者紫溪蘓公有鉴裁目公为国士首当食饩次者欲躐之即逊与无难色乙酉二十八举乡试十名锲两经义为程序壬辰成进士念大母唐春秋高□情终养令甲百官独子终养即侍御公在无当也而公以是里居数年备极侍奉唐耄齿落每食必含餔以进侍御公未竟之孝得公而补云丁酉四月授工部都水司主事五月督理大工六月　大内灾两宫毁公急入捄百官惊睨无措公议撤会极门以断火司空难之公竟率军千余聚撤之承运库获全顷之传　旨救库者十余辈次日上火灾疏公文独剀切有白金之□赐七月奉　命典试山东矢慎矢公得人为盛是时倭事孔棘公以主忧臣辱有槩于中从天津还朝咨询要领大都以燕赵齐晋古用武国天下劲兵处随地召募可当缓急何事独调南兵即调南兵舟师犹可以非非之长技也朝鲜之役经岁馈粮何止三十钟致一石今　京师自靖海至直沽数百里尽膏腴地诚颁定赏格听民开垦许为世业以此防海宁俟挽刍乎　国制武科与文并重承平日久有司蹲踏介冑不以为衣冠数英雄短气职此之繇武闱之设为取猛士而以柔翰先骑射他若善火攻通星角者如见天帝莫或收皆当一变而更张之者也孙武子十三篇用间居一今竹岛倭将义弘乃萨摩主直政之心腹先为关白诱夺思与中国合谋报怨昔谭宗仁王承烈入釜营时已露其情于朱均大司马石星以其败坏和事竟致之不理乃其人具在诚今收用令如张骞传介子故事而密图之关白之首可购也建虏奴儿哈赤其部落连亘朝鲜先年倭寇其地两欲相杀闻通事关说愿受王印灭倭以报以蛮夷攻蛮夷孰与以蛮夷劳中国耶推此指具疏曰练土著修屯政重武科明间谍详载奏议中疏入不报都下传写称善丘泽万公开府天津疏请公为备兵使者颛督屯田事而议中恪然公文武之畧已若颖脱矣戊戌奉　命榷关荆南处脂膏中漱石厉齿荡然宽简苛细悉捐如小东等关撤而不税蜀材浮江而下者报十纳五民困大苏时税珰陈奉与臬大夫为难郡佐监司与摓掖被逮者相望于路公虽在事外而阴胁其虎翼杀机将发公辄得之黄冈令徐武昌守徐皆赖公力脱焉奉心弗善也代去之日奉饯公于蕲欲瞷公橐发其短已察其舟甚轻知无长物卒谬恭成礼而去还朝升职方司员外职领春秋班军更番入卫者按籍稽诘岁省月粮□三千□金明年升武选司郎中武选夙称弊薮枢吏夤缘为奸大珰要人多事请托公一以邦政条例为凖竿牍绝迹又蒿目时事以边政最急者条上四事一曰重京营其畧曰天下兵制莫重于京师今三大营将领皆以林在下中者充位非法也请自今补京营官者必极一时之选各边大将而下非有声京营者弗得用其在营也责以实练兵几何能汰老弱几何教习军士武艺之器几何序迁超等执此为衡将得其入则兵之虚冐可以渐核如临淮指麾旌旗一变何患京兵之不振也一曰实辽左其畧曰辽与九边等边耳而孤悬数千里形势积弱自乐浪之役其精锐尽于从征今军无现粮债帅为政倘建夷擦汉儿之类一旦生心必无幸矣宜汰其老弱厚其衣廪以名将统之辽阳开原各设理官综核钱谷军必稽实粮必充额庶食足而兵强辽可保也一曰慎武袭其畧曰祖考祭享尚有亲尽之祧宗藩支禄亦有逓减之律而披由尾惰之世及与百战开基者等甚有未离襁褓而先报自功者此曹几耗天下财赋十之三四长此安穷谓定为逓减之式节其滥冐即制府大臣诸子孙一衷于法无私出入焉可也一曰防乱萌其畧曰淮徐颖濮之间界在南北天下咽喉转饷防河尝动大众众之所聚乱之所生谓宜以宿将重兵一淮一徐互为犄角大津近在肘腋即以京营兵二三千人春秋更番出洋习其勤劳建威消萌计无出此者疏虽留中议论凿凿切事情识者以为干国之器公以武选之弊并功最大往往世职告袭者覆勘其前功即出恩幸多所裁止会金五陈胤征以椒房戚畹陈乞事下部议本兵欲迎上意公坚持不可胤征暮夜馈黄金一笥公拒之越数日漏下二鼓忽　中旨陈胤征准升三级与世袭中使迫促取覆公具疏参劾上悟事遂寝时论韪之又有大帅凭奥援冀考绩恩其已见参劾顾满在先可借口也自相臣枢臣以及台省皆以属公公嘿而不应是时正内计诸不便公者以考功法中之镌一秩调外君子是以知任事之难也居久之补靖州剌史靖故僻在楚西民獠杂居其俗好鬼公至则轨之以礼修城郭改学较定哨堡丛征额清屯饷减罚锾定边令渠以大治明年蝗灾粟贵公发粟赈捄全活数万人于是木政孔急而大木出苗穴靖民与苗为市□侩故昂其直鬬之露刄相向公辄入苗境与之约束劳以牛酒苗则大喜以巨材应命靖赖以安稍迁南比部郎寻升四川按察佥事先是蜀中建猓与中国之民日相仇杀斩一卫尉一千夫长抚臣以　闻廷臣议一大创特起大将刘铤于田间而以桐城吴公领节钺公莅任适与事会两台才公念转饷非公莫任者公则为设五运之法中又立短运之法触火山入不毛以两月具粮八万待刻期进兵而大将铤心畏瘴且入戈游击之说欲开猡??回中之路以兵从峩眉入公移书大将谓期会刍粮兵家大命今各运俱至镇西冕山半年调度势难猝撤彼中箐深壁峭猿猱所愁履险破荒变生不测赵营平所称枕席过师者以湟饷之便也柰何驱活民而死之乎大将议沮然犹拥兵嘉州不即进公更称书云番猓之地深秋即雪不如于八月初渡河出其不意突然而入便一及猓未获因粮于敌便二时未冱寒利于涉险便三大将始出兵从桐槽沈渣等八路进攻仅扑空塞是时监军王君不视师坐镇越西公再入冕山亲督军士厚其犒赏不令解散令安营桐槽据其要地使大将分兵大畧宁番得昌木他等贼又撤奇兵乡勇助之而番猓始逃避愿降时将士深入营无定所运随营转猓每间道抄掠运夫落胆公别设担运之法悬搜粟之赏饷以不匮饷夫多生还蜀人德之而悍将尚迁延侈言雕剿公为中丞极言利害中丞悟乃始移撤罢兵是役也将既寡谋师不以律非公亟议戢兵则辱国损威蜀无宁日无论劳臣当叙而不见不闻之功造蜀不浅乃中朝鲜知者而吴公被言竟为公累逋迁闽中参藩而以蜀谤调用公曾不以是介介而大期至矣悲哉公身长七尺余标格秀彻谈谕慷慨其孝友盖天性也事叔父忆堂公如事父有杖则受自歌广栁归即以田庐推予诸兄弟与季水部公文行相励厥称二难且俭而能广悯穷周乏姻里德之其立朝敦尚名节兰溪四明山阴相继在政府未尝以年家乡曲一奉私觌浙铨缺新建令人示意公以正对不受罗致自甘平进焉所论交在都门则胡孟弢黄昭素区用孺陶周望徐鸣卿江进之谢在航鲍山甫毕东郊萧损之汤嘉宾米仲诏袁吉卿曹能始张孟奇在陪京则焦弱侯祁尔光王永启在东郡取士则赵翰撰王太史亓黄门张黄门韩大理张侍御高宪副皆天下士余子操热柄能毁誉人者公傲然不屑也公少而称诗垂老不倦在水部有亦适编在武选有马曹稿归里有息初稿靖州有劳人草在南都有钟陵草在蜀有入蜀诗李本宁先生序之曰以其才适体以其体适格以其格适时无所不有又无所不化真笃论也公左右具宜不名一器所不能者与时俛仰取美官耳惜哉余好读公诗公构孺蓼亭见志属余题额岁在甲辰公以望郎推楚学使者余副之公不奉命而以左迁归惟余畸世之感亦有为公戚戚动者故因长君宗培之请而识其大如此旧史氏曰士固有遇不遇时沈公以郎署驳还内降此相臣所不能望之主上者而公得之可不谓大臣之槩乎又善用兵使在用才之世功名岂可量哉摽奇负气千丈无枝文章经济贾忌之媒生世不谐挟此安之要以千秋大业齮齿?厄者复何所施矣 

　　◆神道碑 

　　赠光禄大夫太子太保西泉王公暨配高夫人神道碑 

　　○赠光禄大夫太子太保西泉王公暨配高夫人神道碑 

　　天子以　庆陵告成下　诏褒美司空敦事者于是今大司马王公晋光禄大夫太子太保貤恩再世而公之考西泉王公加赠如子官母赠夫人称一品夫人葢异数云　祖制文臣三品以上者得树神道碑于墓前司马公将应　新命趣装北上其昌适履容台之任司马公以碑文见属其昌年家子也具史公牛马走义当戴□以从不敢辞按状长垣之王来自洪洞华冑遥遥更镌不数其着彦和居油房寨彦和生四子次曰仪仪子九人入曰允允娶王氏生四子最少者曰结倜傥尚义娶魏氏继为仝夫人是生赠公公生而机警有大志仝夫人怜爱之不使竟学尝受推择为掾史公着从事衫主画诺意约结而不自舒也弃而市隐稍稍阅稗官小说若楚汉曹刘故事至褒诛当意辄引觞起舞至报应差忒裂眦拍案曰古犹今也少所快多所恨何哉葢隐隐侠烈自附矣岁壬子邑大饥流离载道族人有远心公固留之倒囊相赈复发积岁所窖粟陈之市收半值甚贫者不取值其以田售者给之值与丰年等不乘其急所活人无数坐是家日落是岁仲子司马公生至产室不能具饘粥其贫如此公摩呱呱者顶自谓食报者日不长贫也公复以修息起家饶裕而无赖子乘其族之修郄谋以告变困公公不为终讼久之岁复饥无赖子行乞为盗公立遣人召还居之食之壹似未尝有怨者人以为难焉公以豪饮多酒人之游时时选伎征歌弄琵琶谱文姬十八拍以送日即善病法当禁酒终不能止乃训子则斤斤礼法常谓伯子曰而公不事诸书故不任受德且任受侮汝曹谋所以亢宗者勉之哉葢至伯子以青衿见而喜可知也司马公总角就外传朝出暮归辄令占所受书闻有嗫嚅则口授数过必疾诵无误而后已考终之日惟举家世清白不愧古人为伯子训意远矣嗟乎少伯能聚能散三致千金伯伦时醉时醒一饮一石公之风尚异同而钟祥储祉笃生巨公譬如岱宗岩岩触肤出雨以毗帝纮而承天宠也岂偶然哉配高夫人东明右族端操静庄晓解女诫据拮内政事事瞻举仝夫人安其孝养已事继姑刘相得益欢其大者脱簪珥以佐赠公之施赠公为无赖子所挠积不能乎夫人称引古人厚德事以广其志赠公亦为之豁然他若仝夫人之女嫁尚氏者厚为奁具尚姑忘亡嫁祝氏者十九而寡矢死靡他父母欲夺其志赖夫人保持为完节赠公之谋室而获有以也后公九年卒姻娅之详具叶少师公志中铭曰 
　　乌衣甲族派分洪洞淮既献珍河亦修贡方水孕珠丹宂产鳯人豪挺起徽音并重善以阴行德惟迈种耻彼素封钱刀独拥吉凶与同义声并诵为荒年谷作明堂栋书有稗官腹有狐史天网或愆怒目切齿其平如衡其直如矢以酒为生终当乐死施恩无望修怨是耻林中偕隐斗际双龙泰阶符灿湛露恩浓如纶之诰若堂之封桓桓司马盟府功宗丹书铁劵熟釜景钟贲此宿草叶彼梦松史铭其幽佳气长钟 

　　◆诔 

　　参知显斋刘公诔（有序） 

　　○参知显斋刘公诔 【 有序】 

　　睢阳参知刘公讳焕字文华别号显斋万历中名臣也公尝为吴兴守吴兴人至今尸祝之以比前守刘庄襄公其贤者有清苕行岘山謌皆为公解任惜也先是闾里桀猾乘岁饥睥睨诸大家吁讼蠭起上官入其说益引绳枇根焚掠不问公叹曰兴利除害贵清其源今奸□□祸而反助之焰冠履之谓何力争不得遂解印绶去未几苕事大坏词臣殒宪臣禠而前此博风力承风旨者皆为世僇辱始服公卓识则已晚矣当公起家名进士治浚县有异绩浚介淇卫而邑屡中大潦公亲为疏瀹堤防坚缀利赖永永申孝弟兴学校所应上供不扰而办入为南比部拒罪珰贿请清节弥峻洎迁户曹兑则验放宽严如法公之才识固内外所交毗也公既以湖事解官适遭赠公丧哀毁逾礼朝议既白即家拜公守严严岁又饥公步祷水旱皆应时采木采矿使者四出至严独不敢嚣安养休息疲黎再肉寻擢宪视兵浙以东防倭息盗备绸未雨已有秦藩之　命公业勌游因大父参议公有功西夏夏人祠之冀一展谒即图归憩乃朞月之政杜嚚族恤贫宗威惠四讫未尝改于筮仕也偶元日理发有感竟赋遂初归犹及待丁太恭人子舍白首斑衣孺慕无间流连朋好笑傲山泽顾曲称诗寻花课竹去悬车之日又若干年而公以老寿考终于当世称完名完福焉公有子维明为京兆博士先公卒孙瓒绍明家学文行翩翩尝从余游述祖德甚晰余尤以谈虎服公吴兴事当羣飞剌天骇浪横起之日独能持正不阿视一官如芥视与蚩蚩之众助岁为虐者其人凶吉岂顾问哉天下无事庸夫扰之今海内多故丝纷鹿触所在见告其原起于纪法之先夷羽林焚第神武起义世有奸雄躭躭冷眼久矣安得老成人如公数辈散寘旬宣甸采间于以扶元气而消僣宄裕如也余乃应瓒请而为公诔 
　　诔曰奕奕巨宗卯金之裔大河高崧孕毓奕世世德丕显武纬文经贵阳之烈价人维屏公起壮县清裁肃办邺堤郑渠害拔功见岂伊郎潜而改郡弦察吏安民志取休恬谁为鹰鹯乃咻鸾凤狂泉袭饮举国骚动栋摧屋折始念徙薪荧惑退舍归德大辰弘农会稽公有世谱龙图之树相为黻黼视海行边劳庸仔肩百蛰具起万灶清烟难进易退实酬初志河洛耆英坱漭自遂身沐熏??陆饮人醍醐朱丹何常萝薜岩阿视公高节凝之伯寿吹笛骑牛画图堪又大丙为御阆风是归捐弢解袠箕腾昴依樽酌不盈以茀后禄士厚泉深蜿虹光属令名千古树滋百年我作铭诗以劵象贤 

　　◆行状 

　　嘉议大夫礼部右侍郎兼翰林院侍读学士赠尚书抑所唐公行状 
　　吴母封安人卫太君行状 

　　○嘉议大夫礼部右侍郎兼翰林院侍读学士赠尚书抑所唐公行状 

　　宗伯唐公者宋参知子方之裔自种德翁从荆南徙居华亭遂为华亭人世有隐德至中丞足庵公珣仗钺两广为成弘间名臣自是子孙用儒术显称甲族矣中丞公弟为怡萱公珉珉生贡士饬轩公滨饬轩公三子次即公考赠宫庶澹窝公敷锡赠公者吾郡恂恂德让君子也以践更废箸顾好形家言营高敝为门阀地梦巨星丽于堂有印大如斗垂一足曰敷子魁厥明诞公自喜以为贵征云公生而岐嶷风华韶令机颖秀出自就外傅已无童心授之书伊吾不辍有亢宗志年十六补博士弟子员御史温公读其文称为国器赠公殁有里中无赖子交关族属齮龁公谓书生孱可鼠雀扰公推仲兄操家秉主赀镪廪廥出入而独身外御侮久之事浸直鱼肉者不得志则中以杂徭公又造事不大困遂得端意铅椠间名籍籍起矣公坛宇孤峙进止皆有表识热肠冷面喜规人过自逢掖已多礌砢奇节所至必倾名士行名士亦奉为畏友自方学宪众甫冯祭酒开之等十余人结侣谈萟公年不先人而以直谅见惮不啻主盟即以间为文字饮亦奉公约束唯谨不敢以狎进而孝廉范牧之事最着牧之者范光禄公子也故负隽才以游闲仕侠闻当其意气所向钱积立扫独不敢以溷公而牧之有惑溺公终不能口舌争乃为文以祷于神与之请绝牧之卒以情死则匍匐数百里挂剑吁号哀感行路其气谊多类此公之逐奴有弟自经死而讼富人李某者势张甚富人窘念非主人莫扼奴吭乃亟驰百金请解于公公前已得其冤状指白水为誓郄其金立白之官奴竟反坐通国称快且高不惑于是公以文行为明经师若张给谏陈太史毘陵白光禄皆迎致家塾从游者日进曰非文其式惟人其式云是时郡国举士多繇绍介进三岁大比名士有望棘叹者而公社中友陆君策何士抑至北雍巍科若掇太学范尔孚数以此劝公北游且为资斧乙酉中顺天乡试丙戌举于春官入奉大对天子亲擢第一人及第官翰林修撰海内雅闻公者皆以为正人庆焉公以词臣不事事惟清议可以报国于□熟循默坐取大官者耻不屑也感慨时事有所约结则寓言于馆课中几以动当涂至所交若张宫谕元忭孟郎中秋深相引重二公之圽含敛尸祝公有力焉李黄门沂论权珰触上怒杖之午门公哭而掖之手调汤药日视诸邸舍将发而公之飧钱空矣同官义之己丑分较南宫甄别详慎是岁满考奉敕奉父母如其官寻持节封郑籓明年请告里居三载留连丘壑扬扢图史多清真之游士大夫膻艳之习为之一变癸巳还朝补原官时公之房考海虞赵公晋少宰而吴镇以改婚事讼于朝诸公咸谓宁以一恶少年而掣名卿大臣肘赵少宰求去益力属公请之首揆太原王公王公难其去公一日数四往反竟得请赵少宰戟手自快曰今日乃知朱阿游不为负萧傅耳东事起枢臣稍引游客在兵间都下客麕集公谓此皆夸毗子终败乃公事即乡里绝勿与通有朱生者踪迹尤谗善点仕者名公潜白甘侍御决遣归虽任受怨不恤也会　皇太子出阁讲学诏以公充讲官风范肃穆音吐琅琅三公迭侍讲筳皆谓公得辅导体是年兼直六曹起居理文官诰敕乙未再分较南宫丙申改右春坊右中允故事词林以科次先后叙迁惟首胪九年满考者得升谕德不复需次公曰此汲长孺所谓后来居上者也白之豫章张公得先三月迁中允豫章公以为有让明年晋右春坊右谕德兼翰林院侍讲八月礼部议以为北畿副考官疏名上不得请公寻以病请急归己亥　诏起原官兼纂修玉牒副总栽庚子即家晋右春坊右庶子兼翰林院侍读复转左庶子是岁秋公应召入都复值讲幄当是时宫僚之起家者仅行之公且浃岁三迁洊历华要当事者诚倚重公公旅见而已未尝谢知私室葢其生平自立不为附丽云公既已负重名而自其三入都益务简远权利之交不得一当公见谓道狭矜庄自置竿牍不驰于外筐篚不布于庭泊如也辛丑充同考官于是较礼闱三矣冬十月　册储覃恩赠父为宫庶母刘封宜人云公自承华首辟首简元僚积勚数载诸所存赉故例寝格不一行至是国本既定议者佥谓讲臣当有甄录而公官不进时且未曳金绯也人多为怏怏者公谢曰吾进不敢竞退不敢援不知其它京师人皦生光为妖书构宫掖天子震怒大索长安不得其主名时江夏郭少宗伯以廷议失政府意自免去言者谓书出郭手于是立罢宗伯兄国子官而穷治其事先是郭宗伯出春明以舆台给事公及是司隶即入于公之第批根有端矣公曰人有良心朝有公论此岂士大夫寒蝉首鼠时耶与一二同志诣政府雪其枉语甚切直无何罪人亦得事乃解华司理钰以抗税珰下诏狱公数从圜扉中握手慰藉五载橐饘周旋靡间后奉诏恩宥出拜公哭抢地不能起其九死一生强半繇公自是海内正直节烈之士咸隐隐有所恃以生气矣壬寅晋詹事府少詹事兼侍读学士癸卯晋礼部右侍郎兼侍读学士掌翰林院事词林重院长地望清切邻于公辅公念以孤生蒙上异知致位九列若碌碌绕指愧无以报塞乃于是益发抒亡所避危言危行砥柱百折绝不傍人门户辨晳可否不少脂韦在院钩剔吏蠹抑绝侥幸葢公素所蓄积至此颖露焉甲辰会试天下举人　诏以公副考秋选庶志士　诏以公教习公虽为庶常师犹供事文华不辍葢后先为讲读为侍班者八载严霜砭骨□雨凝髭不敢一日遂澣沐私兼以南宫之役劳瘁特甚清嬴骨立又感时触事忧心如酲强自力竣计事而公遂不起矣卒之日京师士大夫无问识不识无不悼之天子采朝议　诏铨部赠官大宗伯予　诏命冬官卜兆域予全葬　诏遣行人周应期主窀穸礼官　谕祭坛加二呜呼可谓终始荣哀矣公孝友笃至自其天性每念禄不□养所至奉二尊人像与俱伏腊奏食悲涕交颐事兄姊最有恩礼兄姊之子女字之不啻已出教养婚聘倚若外府季姊归莫太学先圽而最后太学□□诬□□人律公为讼冤甚力卒出之尤急穷交不以生死贰念彭钦之以留廉守中奇祸公与杨宫谕诸公白之朱直指得释钦之寻以佗傺死公捐月廪赠其宁以为常袁微之晚而从戎死塞下公经纪其丧归其骨至乡人之繇于京踬于旅□鍪督纲功曹隶事暨落魄间关托寄一命者则不难辄请辄应也故老及见徐文贞者曰文贞在都下故如是然松有总赋之役曰柜收终文贞之世不能去公甫登第即倡言罢之二十年来无破家役遂为吾郡百世利若京师创置会馆所至如归又其捆者耳假公以年即扩子城均役法不难酬愿而今则已矣伤哉公辰录序云心事使人可知可用以为藏剑面目使人可信何用以为衷甲葢自为传神云而闽中杨宗伯咨部文云公虽为词臣也而实劳臣虽死病也而实死职则以公久在讲筵未及于易名之典为惜乎余与公居同里仕同官意气论交宴闲征逐典型是仪肝胆洞尽乃窥公之大者在端居忧国提奖人伦以天下名教为己任李元礼陆敬与而下非其志也葢公眼有瞳心有秤不溪刻故易亲不汶闇故难悦即以甘事公者能得公怜终不能得公信九原可作不昧斯语矣公于学无所不□诗宗少陵文出入左马好读名臣奏议有集藏于家忆公尝自言吾侪作事有妻子不知者安能效浅丈夫沾沾向人语故其甥黄石城及诸孤按次遗行不能十一予以所闻见参订成状如左虽挂漏实多第不敢为微辞以负公耳公讳文献字符征海内称为抑所先生卒年月子孙姻戚之详行实具载 

　　○吴母封安人卫太君行状 

　　太君者封行人赠祠部吴太公之室主客郎吴伯玉之母也太君以荣名享上寿八十余年为妇为母为祖母虽身阅百罹而有子聚百顺盛衰之际可无遗憾顾其操家之艰勤与开家之徽懿可垂嫔则可光彤管者微野史通家子如其昌孰述之太君宋卫文节公　本朝宣城伯之裔乔木世家夙闲女训稽古贤母行事若丸熊若郄鲊若恤纬若以善养先禄养皆默有契合壹似考经案史而得之葢太君之归吴也当东土中倭之时中落矣太君与封公拮据治生而复振然意犹未广也太君既举伯玉至舞勺察其有异谓太公曰此岂农之子乎君家以孝弟力田称百年于兹未始一逢年也逢年自此始矣于是废箸筑宫延明经师诸所供亿糔糁芗脯脄幪重醴皆躬自洁修之即肿膮醷滥一进且不再寒更子夜理刀尺弄机杼待伊吾声辍而后即安如此者殆将一纪伯玉竟奋迹周庠离蔬释屩为天下士其合于丸熊劝学者一也伯玉筮仕为大行人奉神祖诏以今上生告九塞伯玉得辽左塞外兜鍪馈遗故不赀伯玉心恻碛卤大漠啮雪眠氷乘徼守障之甲士仅月粮四百缗八口马畜皆须之安忍箕敛之以犒使者遂全麾却数百镪不拜寸环即置邮不羡一缕也而旋子舍竟垂橐入室靡长物太君独革?展然喜儿幸不以冐贿速官谤仕者奉亲孰多于此畧不闻交适□此其合于郄鲊训□者一也伯玉既入　阙报命闻太公计徒跣就道日行百里哭踊欲绝太君相持泣勉以君之制也父之命也勿灭性以孤吾老入既免丧复诏以逃雨之义愿板舆北征以解翩鵻将毋之憾于是伯玉始治装还　朝以次使　鲁藩及报　命途觏孙漕御史值漕河梗三月议督江左诸郡以民艘应伯玉为御史抵当陈会通淤塞之故请驱山左河浒人即趱山左河津船复　祖宗朝浅铺浅夫捞浅送漕艘之制为册诫兖昌二郡计日遄行如驶迟即按籍讨其不其孙漕御史韪之漕艘飞至水次漕以中兴入　朝则　代藩方争废长鼎渭立少鼎沙神祖下九列台省杂议之伯玉谒叶少师语以兹事虽藩封事实主器事今　东朝方危疑而忍以海内忠臣义士几十年捐躯命以争之　储位骤开废长榜样以生交构窥瞷之窦乎政府弥益决立长伯玉再奉　命使　檄竣事报太君太君喜曰吾不解官□事譬如厮养能卫少主者可不谓忠乎此其合于恤纬急公者一也伯玉绩资有年及选言路之期散纡其行以待公论而枝者乘其未入中以门户之阱授缮部主事伯玉念母安人年七十六又独子特抗疏乞改南改南必乞闲曹人所不争者得南祠　陛辞之后为政府决　福藩赴国之策语甚切直不知有官之暄冷也入南祠力浣祠政弊寻转南客署客署会有夷教一事四署互推诿伯玉慨然鞫得情而逐之不穷治会含沙者再以门户中伯玉竟以左官太君慰劳之曰若无以老人为念自沮丧也持议为议贰也得南署无謟求也全活人不骫法也而以是获諐乎何恤若本以老人故乞南即窜去亦丧官不丧养也儿弗动矣此其合于善养先禄养者一也太君幼有至性当其笄总来归哭姑杨太君哀感行路已事继姑如姑忘其嗃嗃翁卒客邸继姑惑俗言欲不令琀于宅太君号曰有不祥也者吾身之竟与太公徒跣负以入太公怜其少弟太君从臾以腴产授焉产失则更?而自安硗瘠闾里以是交称之所适恤三党之乏岁无筭下逮臧获皆有恩意吴氏之兴非偶然也伯玉艰于举子既奉母旋子舍而得雄太君含饴弄孙观彩衣舞乐陶陶矣忽以痰壅减眠食伯玉手自啮血草表笺请于上帝愿减已筭益太君纪有玄鹤下于庭太君病良已又一朞半而竟以绝糗化化之时敕家人各合掌禅诵导净土有夙本矣嗟乎管子有言生者父母知者鲍叔世固有得之于殊方而失之于膝下者以伯玉之文学经济气义忠谠百人亦见千人亦见而同朝犹害其能太君何以卜其成于襁褓时哉非是母不生是子亦非是母不知是子其开吴弘矣先是　令甲行人阶八品未有赴母者伯玉抗疏请比五经慱士加八品孺人封有　诏行人母未及实封先得受　命服絜为令逮今上生覃恩诸使臣类以出署日受全封故太君称安人云其昌林居离索于伯玉有升堂拜母之交自避人海曲过从遂稀太君尝问家人曰此数闻享客何不闻有董子比余再还旧居而太君千古矣故嗟伤□笔叙次遗行以俟司世教者采择 

　　◆祭文 

　　祭陆君策孝廉文 
　　祭吴澈如年丈文 
　　祭幼海侄少宗伯文 
　　祭冯孝廉慎余 
　　祭潘文学六润文 
　　祭原道五侄文 
　　祭顾太史学海文（代） 

　　○祭陆君策孝廉文 

　　呜呼臧斋兄竟止于斯耶念余与兄望衡数武敦契三益林居以来目朝伊夕无奇不常有疑必析酒垆诗社花茵月席饮食衎衎笑言哑哑大忘尔汝逓为主客相访徒步相迎岸帻谓我无肠托以肝膈自甘而苦时有弹射余之不佞兄亦莫逆或传巷语或宽室谪填膺抒愤弹冠忘怿肮脏悲歌牢骚慰籍孰交而市孰卜而宅兄有逸才厥名孔赫笔花匪梦腹笥为癖百韵澜泛千篇脍炙遇方为珪着员成璧谈天之日佐以唱剧北海尊开太丘道辟轻舸浮家名园置驿立见锻颖坐消柴栅蜚誉墨□寄情欢伯任达风流人豪气魄守相诸侯过庐必式隐可□霞生可竹帛世路悠悠徒珍鼠腊埋没连城摧残六翮厌缁化素躭玄守白不以五十易此百尺乐志方始大期忽迫谢树先雕陆昆随坼靳之血胤夺以泉石邑丧国华神乖善积追惟畴曩形影相惜三月为暌千秋永隔密友不数赎身难百谈容可想胜事陈迹送往事居余袵敢什酹酒霜天洒泪如霡听此哀些来享而格 

　　○祭吴澈如年丈文 

　　呜呼阳羡延陵之间有子瞻之旧踪将置田宅之侨处亦依其尾而告终岂宿盟之未昧而身后之有公不惟文章气节磊坷坎壈之相似而生死歌笑之地亦异世而相同盖其刚阳疾恶任天下之清议而诚心质行足以挽末俗之浇风尸祝不忘者有居官之遗爱而汗青相照者有弹事之孤忠完若无瑕之玉刚为百炼之锋盖能为蹇谔者不必有公之经济能为正直者不必有公之冲融官屡踬而气益壮用未究而望益隆迩者息北山之劳悴依南岳之巃嵸朱萼白华方周旋于子舍而素车丹旐已即于谷堂之封人物眇然天不愸遗一个人琴俱丧余难赎以百躬忆在壮岁同举南官宏词之试角力争雄余已自比于不材之木而公独抗论谓不当以山苗而压涧松既为金而为石亦愿云而愿龙公所击者权门之鹰犬即余所雠者当路之射工烟水五湖岁发王猷之兴图书千载时寻米舫之踪岂意夏间之良觌遂为终古之长恫嗟乎富贵寿考转盻成空惟竹帛之可托垂令闻以无穷公所寿者先民之不朽而余所恸者良友之私悰感逝波于川上怀绝调于郢中对霜天而歌些或神理之可通 

　　○祭幼海侄少宗伯文 

　　惟灵三朝忠节二仪正气抗迹贞孤标行特异人群岳立颓波砥柱见弱能扶遇刚必茹直则长孺峻言元礼弱冠批颔孤臣履尾君侧清奸义声首举身窜遐荒天阍万里遐荒伊何如彼潮阳江山得助发为词章既文既博与士争长誉流岭徼望隐岩厩再衘顾命起仕庄皇暨今天子宠秩漙将奉公执法嫉恶锄强其朋其党我心不降何以喻之夏日秋霜人忌太洁物忌太芳帝谅其心仍眷勿忘造物尚缺祸起垂堂灵尝有言心不愧天苟信于心迹可畧焉口绝请托垂三十年却金之事风掩昔贤睦族联宗捐彼义田以此思洁可酌贪泉巨怼欺罔倳刄蒙奸不难弒主况于流言灵之所营在方寸间克忠克孝秉直秉廉此心不死讵必形全视身如电达人大观矧乃浮名幻起幻迁而彼知者何憎何怜且灵恩谊于族最深凡我同宗知灵之心岂期家难越至于今惟二藐孤在我宗人酹酒陈词涕泗交襟 

　　○祭冯孝廉慎余 

　　孝冯甲族金友玉昆白眉挺起素业逾敦有孝有德既惠且温其衷坦坦其气轩轩力行古志道康世屯不沽时誉不受人恩叔度千顷淆之不浑元龙百尺豪气可吞宁龙失水羞虱处裩澜翻笔彩浩荡词源先民矩矱直窥其藩间关三刖终剖玙璠士有百行独沃其根断指啖母诚感厚坤密室广坐莫见瘢痕屋漏不愧桃李无言亿昔定交方当弱冠吹埙吹箎授餐授馆兄于是时朱霞天半干将莫耶黄流玉瓒欣赏微言横经问难味同草木语不河汉为龙为云一始一乱星霜五易风期不散兄本高亮眼白华绅弹冠结绶于我倍亲余无媚骨困于宵人君尤扼擘荐慰沉沦公车计偕鹤鸣子和长安相见披肝见素方嗟落羽溘焉朝露百身岂赎大招莫寤广陵绝响西州郄步惟是令闻千秋永播酹酒陈词人琴如覩 

　　○祭潘文学六润文 

　　世衰道丧友于谊缺一体之中自分楚越盖戎有伏于床第而祸多生于饕餮牝鸡晨而鸰原愁锥刀角而荆花折小者至于阋墙而大者可以喋血矧我江南世家盖百年而不闻一田薛惟六润之二难与古人而争埒观其躬无常衣财无专鐍迹蛩虚以相附声埙虒而不绝宛痌瘝之乃身而奇赢之弗屑虽父母之分均且自愧以为小慈而况细人之簧舌至于怡色慈帏舞彩北堂依依乌哺翩翩鴈行疾已沉而犹讳血有喷而必藏其讳也欲以宽母氏之愁苦而其藏也恐以甚母氏之惊惶则道路为之心瘁而史传可以垂光若夫蕴气生风怀仁为质神锋遒上藻思斌郁脱纨绮之纷纷抱遗经而屹屹故当元气抟而遐举岂惟揜高阳而孤出然而名不挂选举□不过四十此又泉源所饮恨而亲知所于邑也其昌谊切葭孚情敦淡水感至行之可仪痛哲人之蚤痿敬抒哀辞以荐沼芷 

　　○祭原道五侄文 

　　呜呼观心遽止于斯耶余与观心虽宽游生别抗手天涯数日作恶洒泪临岐千古一詄无重见期目送丹派兆?秦淮之湄此时此恨行道凄具而安能写余心之悲也耶呜呼天道佑善从古致疑尚缺忌完理或信之至如观心两者曷居惟尔才美吾宗白眉早服廷教有闻于时性复孝友宝俭与慈规言矩行树德务滋封公兰玉伯仲埙土?虎家鼎以盛汝谦以撝完才完行非汝其谁然而文憎命达调与俗背方升而沉且成而毁竹箭犹艰桂林终踬中遭家难百□所□十年痛定补刖息则缩股攻苦勤身忍嗜尔亦怀忧千载不啻若曰忌完而缺有试即不期颐中寿可介即不中寿当死床第即死异乡从容含视此皆无之天道已陂宗族乡党无不酸鼻呜呼哀哉余与观心宗谊尤睦事相师友情则手足观心事我实父而叔予倚观心以为家督三十年余形影相逐今岁夏五余病委笃汝疹汝祷目睫不属我犹谈虎汝乃赋鹏欻然夜台百身何赎呜呼哀哉惟汝之学自玄而释始事檀施终趣禅寂结侣名儒躭情梵册谓假数年乐邦可觌且念超然不渝易箦此为完归功岂唐掷天道无知更能缺尔之真宅也耶呜呼哀哉乃若委蜕离忧世网所寄送往事居我不尔愧有肴在盂有酒在弹些辞以招精灵不寐 

　　○祭顾太史学海文 【 代】 

　　呜呼哲人摧殒真宰茫茫与善既爽福谦亦荒倬彼太史钟秀昆阳世济其美以发其祥乃承簪组乃肯构堂凌荡是诫孝恭是将用翼司马声着羔羊不有君子孰德于乡既修姱节复擅青箱蒲中鹊起日下鳯翔抽书秘阁视草明光禔躬鱼雅摇笔风霜超将遐举善刀而藏六月暂息斑彩分行孺慕之余板舆复御不以帑行先为可去帝念名儒命典两制率府崇班金华□肄令闻令望复昌复炽□几何时劳侍从事崇让拂迹逃虚行意梅花之原千墩之墟宅不盈亩门仅容车游心于淡反服之初南陔乐只东方晏如蛇忽当岁鹏乃集闾士失砥砺国丧璠玙呜呼哀哉器倾盛满鬼瞰高明惟渊秉心挹于未盈世禄剌汰急流遗荣什九在林十一在庭宜偿啬取此亏彼成忽剪长算报施讵平有涯者生不朽者名乘箕委蜕神游太清达人大观修短曷撄呜呼哀哉某官同僚友谊切师资风流邈矣河山间之生刍一束侑以哀词 

　　门人徐士竑 
　　许　经阅 
　　容台文集卷之九终 

　　◇别集◇ 

　　卷之一　　题跋（一） 
　　卷之二　　题跋（二） 
　　卷之三　　题跋（三） 
　　卷之四　　题跋（四） 

　　●容台别集卷之一 

　　华亭董其昌着　冡孙庭辑 

　　题跋（一） 

　　◆题跋（一） 

　　断可以见性故道言曰一霎火焰飞真人自出现竺典曰狂心未歇歇即菩提 
　　侠客为知己者死动于气义也非是则郭解之藉手何异于豢犬之吠人忠臣以大义灭亲关于庙社也非是则逢萌之负心何异于哺枭之食母是以君子不受难酬之恩不树难事之友 
　　一人发真魔宫震动诸天欲善人炽盛以摧魔也 
　　一人造业地藏愁悲菩萨欲地狱尽空乃自成佛也 
　　庶官修名大臣捐名修名者心不敢念是非口不敢言利害潜行密用如龙之养珠也捐名者横心之所念而无是非横口之所言而无利害独往独来如龙之行雨也 
　　如来说法必先放光非是无以摄迷而入悟也故易曰潜龙弗用祖师印可旋为扫迹非是且将执悟而成迷也故易曰亢龙有悔 
　　知潜之弗用则必有激发之大机董公所以说高祖也其说曰名其为贼故师直而为壮知亢之有悔则必有收敛之玅用子房所以招四皓也其说曰难以力争故功逸而有成 
　　甘草非上药也面参苓以为国老黛赭非殊彩也而丹碧以为前茅今五品散局名位未极缠葢犹轻有心足以思目足以识口足以辨行足以信者布列数人随事评定时乎左袒公卿而台谏不疑其为阿时乎左袒台谏而公卿不嶷其为激国是自出人心自正矣 
　　易戒童牛书称繇蘖匹夫匹妇之是非不明其究必有狎大人者愚夫愚妇之是非不明其究必有侮圣人者宋人有言曰清议者国之所以立也重则亟反蔓则难图矣 
　　王者不治夷狄穷兵则耗国圣人不为己甚尽法则无民第国手不以后着为先着庸医亦以活人者杀人是之与非犹中国之与夷狄也有如烽火初惊而发惩膺之策则听华夷之自相屠戮而一无所创乎黑白未剖而主调停之议则听邪正之自相玄黄而两无所排乎孔子作春秋孟子辟杨墨此鲁连飞矢而魏胜济师也即大将更当何如矣 
　　张安道欧阳永叔子瞻辈人也子瞻以其誉而重王荆公程伊川子瞻辈人也子瞻亦以其雠而重作家之相雠胜于畴人之相誉何则妒之厉繇其知之真也知薛道衡者隋炀也知骆宾王者武后也若及蚍蜉之憾无损参天苍蝇可憎等之飘瓦而已 
　　如心画师想成国土人在醉乡有千日而不醒者官中之天地也人在梦宅有千载而不寤者名中之天地也关尹子曰至人不去天地去识 
　　独立不惧惟司马若实与吾兄弟耳东坡之不容于荆公也昔之君子惟舒是师今之君子惟温是随吾不能随耳东坡之不容于温公也具此两截成一完人兵再鼓而气不衰金百炼而色益莹葢东坡笔铓之利自竺典中来襟宇之超得了元之力谓其为纵横之学者洛党之口业也 
　　金刚经四无相但我相空则人法寿相皆尽矣永嘉集三料拣但法身彻则般若解脱皆真矣华严六相义但知真如总相则总别同异成坏皆融矣曹溪四智但悟大圆镜智则平等观察所作皆转矣孟子之言巧力临济之言照用岂有二哉 
　　曾子行恕当无一事忤人而放流之论谆谆瘅恶孰知三省者之为金刚剑乎南容慎言当无一语伤时而羿□之喻咄咄逼人孰知三缄者之为涂毒鼓乎 

　　禅悦 
　　杂纪 

　　○禅悦 

　　玄奘至五天竺国立唯识论所谓真故极成色等语也所至建剎标与被师詶论彼师义堕则自撒标而退无敢难者玄奘于是为慈恩宗非直译经布藏川途岁月之劳已也唐文皇三藏序未弘厥旨当时在廷诸臣皆承隋氏月露余习内典有作不过王简栖头陀碑文本色至裴休梁肃房融三公乃始大畅虽韩昌黎文起八代莫能及也宋时唯王荆公苏端明黄鲁直晁无咎张无尽深得禅悦之味溢于笔端凡称白衣说法文字禅尽此矣 
　　日用事无别惟吾自偶谐头头无取舍处处勿争乖朱紫谁为号丘山绝点埃神功并玅用运水与搬柴此亦庞居士诗也惟吾自偶谐即临济所云无位真人从面门出入识得此人乃真吾矣第恐老庞亦觑不见 
　　汝但无事于心无心于事则虚而明灵而玅所谓事者非世缘之事相也正谓学道之障能碍正知见者耳人问古德作何所事答曰一事不为曰若如是只闲坐也答曰若闲坐即为也孟子之言必有事禅家之言无事正言若反 
　　刘义庆世说新语可谓起夕秀于未振若传灯录皆玅明心中吐出称性之语以视世说何啻爝火之与太阳许大文人惜未有知北者 
　　三十辐共一毂当其无有车之用埏埴以为器当其无有器之用凿户牗以为室当其无有室之用故有之以为利无之以为用 
　　华严经六相义有成相坏相与此更相发所谓万法不动自位当其成即坏之缘如车然本辐所成如器然本埏埴所成如室然本户牗所成若众缘不合三者俱不得成然则成必假坏成相何存不必待坏而后谓也坏也 
　　大道废有仁义智慧出有大伪六亲不和有孝慈国家昏乱有忠臣 
　　大人问禅师曰子来就父为甚父全不顾师曰始成父子之恩问曰何以反成父子之恩师曰刀斧斫不开了心性者一彻俱彻天真自然若宋人所云常存敬畏正与本地风光没交涉何以故有作止故血脉断故 
　　道冲而用之或不盈渊乎似万物之宗挫其锐解其纷和其光同其尘湛乎似若存吾不知谁之于象帝之先 
　　和其光光生于明明不与之俱和也同其尘尘生于根根不与之俱同也挫其锐非锐者终不可挫解其纷非纷者终不可解此万物之宗也永明所拈佛语心为宗庄子所标大宗师皆谓此宗 
　　天下有道却走马以粪天下无道戎马生于郊罪莫大于可欲祸莫大于不知足咎莫大于欲得故知足之足常足 
　　临济尝曰汝诸人望上心不息望上心乃求佛求法求僧之心我教中近所谓志也若何临济诃之乃自性天真不缘修证但尽几情别无圣解耳故禅家有太平本是将军定不许将军见太平之语老氏又云绝圣弃智凡可欲欲得不知足皆在郊之伏戎也 
　　为学日益为道日损损之又损以至于无为无为而无不为矣故取天下者常以无事及其有事不足以取天下 
　　无为者非一无所为乃为其无为者耳药山自云一事不为其师曰若是则终日闲坐也曰若闲坐即为也正是损后语 
　　偶书老子以禅旨为疏解一二大都天命之性原无三教修道之教乃有孔老释耳识得此者触着磕着 
　　曹孝廉视余以所演西国天主教首利玛窦年五十余曰已无五十余年矣此佛家所谓是日已过命亦随减无常义耳须知更有不迁义在又须知李长者所云一念三世无去来今我教中亦云大时不齐生死根断延促相离彭殇等伦实有此事不得作言解也华严经云一念普观无量刼无去无来亦无住如是了达三世事超诸方便成十力李长者释之曰十世古今始终不离当念当念即永嘉所云一念者灵知之自性也不与众缘作对名为一念相应惟此一念前后际断 
　　终县老人能知四百甲子桃源中入不知有汉晋魏古诗云山中无历日寒尽不知年但今日不思昨日事安有过去可得冥心任运尚可想大时不齐之意何况一念相应耶 
　　赵州云诸人被十二时辰使老僧使得十二时惜又不在言也宋人有十二时中莫欺自己之论此亦吾教中不为时使者 
　　余始参行篦子话久未有契一日于舟中卧念香严击竹因缘以手敲舟中张布帆竹瞥然有省自此不疑从上老和尚舌头千经万论触眼穿透是乙酉年五月舟过武塘时也□□□自金陵下第归忽现一念三世境界意识不行凡□□半而后乃知大学所云心不在焉视而不见听而不闻正是悟境不可作迷解也 
　　中庸戒惧乎其所不覩恐惧乎其所不闻既戒惧矣即属覩闻既不覩闻矣戒惧之所不到犹云观未发气象既未发矣何容观也余于戊子冬与唐元征袁伯修瞿洞观吴观我吴本如萧玄圃同会于龙华寺憨山禅师夜谈余征此义瞿着语云没捞摸处捞摸余不肯其语曰没捞摸处切忌捞摸又征皷中无钟声钟中无皷响钟皷不交参句句无前后偈瞿曰不碍余亦不肯其语曰不借是夕唐袁诸君子初依法门未能了余此义即憨山禅师亦两存之不能商量究竟余谓诸公曰请记取此语异时必自有会及袁伯修见李卓吾后自谓大彻甲午入都与余复为禅悦之会时惟袁氏兄弟萧玄圃王衷白陶周望数相过从余重举前义伯修竟犹溟滓余语也李卓吾与余以戊戌春初一见于都门外兰若中畧披数语即许可莫逆以为眼前诸子惟君具正知见某某皆不尔也余至今愧其意云 
　　袁伯修于弥留之际深悔所悟于生死上□不着遂纯提念佛往生经云人死闻一佛名号皆可解脱诸苦伯修能信得及亦是平生学道之力四大将离能作是观必非业力所可障覆也迩见袁中郎手摘永明宗镜录与冥枢会要较勘精详知其眼目不同往时境界矣 
　　陶周望以甲辰冬请告归余遇之金阊舟中询其近时所得曰亦寻家耳余曰兄学道有年家岂待寻第如今日次吴岂不知家在越所谓到家罢问程则未耳丁未春两度作书要余为西湖之会有云兄勿以此会为易暮年兄弟一失此便不可知葢至明年而周望竟千古矣其事中语遂成谶良可慨也 
　　达观禅师初至云间余时为诸生与会于积庆方丈越三日观师过访稽首请余为思大禅师大乘止观序曰王廷尉玅于文章陆宗伯深于禅理合之双美离之两伤道人于子有厚望耳余自此始沉酣内典参究宗乘后得密藏激扬稍大所契后观师留长安余以书招之曰马上君子无佛性不如东南云水接引初机利根绍隆大法自是不复相闻癸卯冬大狱波及观师搜其书此书不知何在余谓此足以报观师矣昔人以三转语报法乳恩有以也 
　　只贵子眼正不贵子践履右为山语只贵眼正即六祖本来无一物宗旨也故曰传佛心印若论六度万行未齐于诸圣独心即佛心矣 
　　天地有日月之动荡故清宁不毁人身之升降阖辟皆在两目故阴符经曰机在目黄庭经曰出日入月呼吸在左目日右目月辟为乹阖为坤二阖一辟谓之道圣人传药不传火繇来火候少人知参得左日右月之机可以择药然非身如槁木心如死灰者不免当面蹉过噫微矣三十年前身尝验之 
　　吾与子处于大明之上矣至彼至阳之原也吾与子处于九渊之下矣至彼至阴之原也谓庄子书中无神仙山诀可乎天台止观于数息以炁为火动为风仙家乃取此二相是以命根不断至于华严所云一念普观无量刼无去无来亦无住又超观心远矣二氏同异以此程之 
　　东坡十六应真赞奇矣奇复化为腐当繇方内朝夕习见举扬者众耳眉公别行一道齿顂间自有峨眉秀色因扈师同参在文字禅中故发语特玅种种提唱宗风可折果位人脚胫也 
　　永明禅师料简四句谓有禅有净土无禅无净土云云皆动人修西方作往生公据也然修净土皆以妄想为入门至于心路断处义味嚼然则不能不退转故有疑城以居之唯宗说俱通行解相应者不妨以祖师心收安养土如智者大师永明寿皆其卓然者也 
　　诸禅师六度万行米齐于诸圣惟心地与佛不殊故曰尽大地是当人一只眼又曰吾此门中惟论见地不论功行所谓一超直入如来地也然普贤行愿毘卢法性足目皆具是为圆修不得以修与悟作两重案也 
　　渊明入白社闻钟便归是深于禅者古德有云若是陶渊明攒眉便归去后千载惟东坡近之 
　　昔有参禅老衲闻放下便稳四字辄有省渐近自然故是禅法 
　　庞居士有家赀百万皆以掷之湘流曰无累他人也余有偈曰家赀百万掷湘流太华山边撒石头个是学人真牓檥闺中儿女漫悠悠古德谓闺合中物舍不得即是禅病闺合中物舍得即是悟迹如颜子之得一善是也拳拳服膺便是碍□之物学人死活不得处 
　　十方同聚会个个学无为此是选佛场心空及第归昔人论举□曰骰子选耳大慧教人参禅曰须中钝榜状元选佛犹云选官作上声者非 
　　东坡先生有偈曰溪声便是广长舌山色岂非清净身有老衲反之曰溪若是声山是色无山无水好愁人宋人推黄山谷所得深于子瞻曰山谷真涅盘堂里禅也 
　　古人云清心不如省事养身莫若寡欲二语可谓玄禅二藏大总持门终身诵之立跻圣地 
　　三昧犹言正思惟圭峯解云非正不正非思不思今人以不起一念为禅定者非宗旨也作有义事是惺悟心作无义事是散乱心心不散乱非枯木谓也故石霜语云休去歇去冷愀愀去寒崖枯木去古庙香垆去一念万年去侍者指为一色边事虽舍利八斗不契石霜意去六祖对境心数起菩提作么长皆正思惟之解也 
　　思而知虑而解鬼家活计德山此语奥中庸不思而得不勉而中从容中道圣人意是同是异葢不思不勉人人本具所谓性也圣人则性之耳若认得不思不勉之物虽思勉亦是菩提岂惟思勉虽不得不中亦未尝与不思不勉相违悖岂怕瓮里走鳖 【 有僧训大慧竹篦子瓮子怕走鳖耶】 
　　张拙诗云一念不生全体现六根纔动被云遮是六根终不可动也人生未有能不动六根者虽槁木死灰亦必有以使之安在不动耶不知石霜所云动者乃趣向真如之动也临济云一念驰求不歇爱圣憎凡问佛问法是为动耳永嘉云心是根法是尘两种犹如镜上痕心境净时光始现心法双亡性即真与张拙诗下转语 
　　见见之时见非是见葢以近而不可见者万物之性也何以故万物性离故若万物之性果非离则圣人亦不能转之矣万物既空烦恼安得故禅家有法空人空之说 
　　心地法门犹如下种宗家之语如彼天泽所谓一雨普润月印千江诸修观者皆非了义矣然如耳根圆通三真实则于父母所生耳人人本具又与诸观门有异葢以逗此方之机恐他方耳根未必如是也今人但慕神通只在两耳但不能心通反累三真实之灵根可叹也 
　　初于闻中入流亡所所入既寂动静二相了然不生如是渐增闻所闻尽尽闻不住觉所觉空空觉极圆空所空灭此以上犹在生灭中摄直至生灭既灭寂灭现前方是那伽大定前是观末句始是宗谓达摩为观音化身不虗也 
　　知之一字众玅之门又有云知之一字众祸之门般若无知论所破者知也永嘉证道歌有云一念者灵知之体是所立者知也心经云无智亦无得近于遮坛经云转识成智近于表阳明先生识此发为良知之说犹是宗门浅浅之谈宗之者与辟之者俱未曾深研法要也 
　　苏端明文章玅古今虽韩欧当却步良繇韩欧皆未精内典而禅宗最盛于子瞻之时又有耆宿与相盘旋是以悟后言语六通四辟余如无垢无尽虽深于禅悦而笔不及端明故其文少逊所谓般若有三有自性般若有观照般若有文字般若苏公可谓文字般若矣 
　　晦翁尝谓禅典都从子书翻出尚有列子未经翻出更当变幻不知谓何等语也吾观内典有初中后发善心古德有初时山是山水是水向后山不是山水不是水又向后山仍是山水仍是水及华法界观理无碍事无碍如意自在事事无碍及佛国禅师十牛颂自寻牛见牛牧牛以至入壥垂手人牛不见等次第皆从列子心念利害口谈是非其次三年心不敢念利害口不敢谈是非又次三年心复念利害口复谈是非不知我之为利害是非不知利害是非之非我同一关捩乃学人实历（下有逸文）史诸集所有觉晋人玄谈敷浅无味矣正是苏玉局文字得力处 
　　昔年曾问密藏禅师大悟大彻之人作何证验藏公曰但问答之顷不动眉睫者即是少有拟议伫思即非真悟道者今世都应无此人耳昔有僧参礼禅德问之曰汝从何日发足僧答曰初一日发禅德曰初一初二尚有拟议否余每念今时人士各有字有号此字与号乃有生以后互相称呼但有呼即应不待思索此与不思而得不勉而中者何异若问佛问法便不能尔虽复明了必费寻求或以参叩所得者应或以记持所得者应所谓思而知虑而解鬼家活计日下孤灯果然失照也 
　　衲子有见空刼以来自己者不能透脱即便据以为无上菩提此永嘉所谓蕴纳在心即为受阴也若因而接物利生纵横棒喝如大火聚触着便烧如金刚剑犯着便死永嘉所谓行用此理即为有阴也沩山为仰山曰寂子速道莫入阴界此语可思而可惧已 
　　大慧和尚在川勤会下机锋横出川勤未深许可大慧不服勤曰待汝一场热病方知吾不汝欺以后大慧游方果得热病以平生悟头对治无一得力者乃复拈树倒藤枯公案始得了事川勤曰我当初若何汝说汝今骂我去也又玄沙云道人行径如火消氷箭既离弦无反回势天堂地狱之所不摄虽有中阴所向自在夫七真玄学耳犹云参学之时病则从他病死则从他死而宗门大老顾以悟道为敌热病敌生死之具抑何不论然如来以一大事出现一大事者生死也是人生无不可以偷心应惟八苦交煎四大将散一毫偷心用不着故曰见矿不识金人垆始知错 
　　孔门弟子之仁日月一至不知仁至之日境界若何赵州曰诸人被十二时辰使老僧使得十二时无论一月但以一日论将此身心如何安放如何趋向始为使得也洞山在山四十年地神寻觅不得忽一日见厨下有弃饭曰施主之物何得作贱如此地神即现形作礼自通向来不见之故葢一念着罪福相即为鬼神觑见四十年中住密行三昧可知倘修行无力揶揄不少矣此则不止三月不违已也赵州有十二时辰歌或亦禅和所托赵州呵佛骂祖直欲不挂一元字脚安得多许络索又宗家有不答话者曰出家人无补线之隙安得与汝闲话又有曰暂时不在如同死人方可为惜寸阴者今人但以一日之内不犯十恶为修行不知正落无记窠臼未为无业也 【 禹谟曰思日孜孜正是惜寸阴】 
　　或曰子言思日孜孜似矣但大修行人欲无事于心休去歇去冷湫湫去寒崖枯木去而终日孜孜得无近于驰求非息心达本之旨乎曰近来有一等宗徒但见临济语录有云汝一念心疑处便是佛魔佛魔俱扫更有何事以此为休歇不知能自信否若不能自信明朝后日大有事在安得撒手放下以为千了百当汉以故二六时中有三等事一则研穷至理以悟为则一则坐禅入定昏散日轻一则看轻参论熏般若种虽深浅不同各随根器可以使得十二时也 
　　观师答问常有不经人道语余曾问菩萨处胎受生之后还知前生为谁如所云宿命通否师曰圣人无我但受生之后前生所作循业发现宛然如一日安用自知为张三李四许多我相又余时方应举日用攻举子业余问此于学道宁不相妨否师曰譬如好色人患思忆病此人二六时中宁废着衣吃饭一切酬应否虽复着衣吃饭一切酬应其思忆病相续不断即作意断之其病益深李太白诗曰抽刀断水水更流是也有患烦恼尘缘能障道者若为扫除师曰如一男子有杀父雠怀愤欲报拂拭纯钩毕生寻觅初闻张三二十年后知此真□本是李四便合张三直觅李四诸人欲扫除烦恼正为未知真雠也此语与张拙断除烦恼重增病更觉透彻今紫栢老人集乃不见载知法语所遗多矣 
　　传奇所载若渡蚁还金娶盲妻嫁宦女等事后人岂无契同者而报应不必尽同亦有了不见报者岂如诗文撰造谢朝华于已披哉孔子曰视其所以言与之同事众人能知也观其所繇言与之同念鬼神能知也若突然兀然无依无欲与之同心则非天不能知天且不违而况于鬼神又况于人乎故曰察其所安虽然大圣人自待甚重曰知我者其天乎似天亦有不知者虽复不知曾不为怨以故二帝三王之报有时而尽仲尼独以万世为工论至于此则内典定业之说又落一层矣晦翁解以为观人之法要亦学人自修之法也自修者必以此自勘 
　　吴山有一僧至云间传其师形色天性一难曰形色既是天性请问形色坏时天性坏否若天性独存则与形色是二非一何云形色天性若天性随形色而俱坏遂成断灭难可了知余时会食拈一菓曰此是形色天性又拈一饼曰此是形色天性良以真如随缘不变真如无一息不随缘则形色无一息不天性葢四生六道之中剎那剎那流转不住谁非形色但执四大各离一时分叚之躯为形色已坏者无有是处古佛不云乎三昧华无相何坏复何成华严六相义曰不动自位而为坏以此推之吾人二六时中念起念灭皆属形色不生不灭者即起灭不停时天性也 
　　云岩宝镜三昧云以有下劣宝几珍御以有惊异黎牛白牯夫众生自安于下劣故曰奇哉众生具有如来智慧德相非宝几珍御乎衲子既有悟头便起我慢故曰三世诸佛不知有犁牛白牯却知有以扫其悟迹也洪觉范批注本此葢是接物利人之钳锤要亦描写本地风光通一线道耳何则以有下劣宝几珍御则不住下劣边可知以有惊异犁牛白牯则不住尊贵边可知故宗家有尊贵堕昔玄装在西土立唯识义彼国诤论者各立剎竿互相诘难有义负堕即倒却剎竿堕之名尊贵以此 
　　中峯语录参高峯师师问日间作得主宰否中峯云作得主宰又问梦中作得主宰否中峯云作得主宰又问半醒半睡时作得主宰否中峯拟议即被诃斥以此更参乃有悟入吾不知中峯悟后半腄半觉时果能作得主宰否若作得主宰即是六识何能了事不见坛经所云汝当当下自知非自已灵光常显现乎玄门定观经乃云唯灭动心不灭照心但凝空心不凝在心不知其所谓灭所谓凝所谓不灭所谓不凝者纯是六识用事安得太平契六祖知非之旨乎故曰菩提无是处是则非菩提世尊生时一手指天一手指地曰天上地下唯吾独尊云门云我当时若见一棒打煞与狗子吃贵图天下太平紫栢老人作雪山修道赞曰明星一点是非媒嬴得儿孙将汝卖 【 有讲学人以世尊一手指天等语为夸慢正是痴人前说梦】 
　　事有古人称拙而后人特巧者亦有前人所易而后人特难者如戽水之变为桔槔井田之变为阡陌巧胜拙矣及参学事乃不然二祖以下南岳以上师家点化曾无多事一闻千悟得大解脱不可不谓之易不知何年始于参话头着到其初以无义味语置于识田密密根究如籍没百万财产又要百万纳官苦无了日及得彻悟又将一千七百烂葛藤一一无疑始为稳坐如张商英自谓托钵话外无不明了兜率悦呵之曰此既有疑其余安得无疑而大慧每以麻三斤干矢橛等话教人办一片至诚心参取十年二十年三十年即或不悟亦可世世不堕恶趣生生不失人身此之为难比二祖南岳轻轻点缀便绍祖位者何啻百倍至大慧之师川勤语录则曰一千七百则公案但有一悟入其余不必尽有契同此之或难或易皆因往刼般若种子有生有熟循业发现亦繇此方教体有盛有衰临济一宗宋以后遂法堂草深也 
　　古人以水喻性荷泽得法于曹溪拈出心体曰水是名以湿为体心是名以知为体最为片言居要乃永嘉曰灵知王阳明曰良知晦翁亦曰虚灵不昧其语似有淆讹若为分析曰永嘉之所谓灵者即不生不灭不垢不净不增不减迎之不见其首随之不见其尾子了常知故自言之不及非以能思筭能注想而为灵阴符不神之神也若朱子之虚灵不昧则谓其仁义礼智之所自出如见孺子入井即起恻隐闻喍噈声即起羞恶动于善者机也阳明之良知则曰无善无恶者心之体有善有恶者情之动知善知恶是良知为善去恶是致良知夫无善无恶者心之体近于禅矣而知善知恶是良知与晦翁虚灵不昧何尝相悖世有宗良知而诋晦翁者舛矣若以水喻阳明所谓良者清浊未分之水乎晦翁所谓灵者清浊既分但取其清以为原初水乎虽然晦翁固迥异于禅阳明之禅亦非张无尽张无垢之禅也为其认定无善无恶以为心体即与不垢不净相似而与不生不灭犹悬不见楞严经耳根圆通亖真实有常真实乎佛言常光现前祖言无记昏昧昭昭契本真空的的法华经云佛种从缘起是故说一乘惟此灵知辉天葢地亘古彻今岂无善无恶便称了义至于知善知恶更落第六识宗门转识成智正转此识何谓良知永嘉云法身般若解脱三者一念全具方为一念相应此灵知之自性夫般若解脱亦有不兼法身者而证道歌又云法身了却无一物本原自性天真物何耶麤心衲子岂可共语话也宗家有语者显其无语之物有修者修其无修之初颜子谒才方见卓尔博文约礼孔子所以竭其才譬如明珠沉于海底必涸大海之波涛然后见之故沩山云以思无思之玅返思灵焰之无穷思尽还源立地成佛若有一毫一丝沾带则谓之挟带谓之借借临济所用金刚王剑正谓此等孔子许颜渊曰知不善未尝复行夫不善者岂谓身三口四等不善哉毫厘系念三涂业因瞥尔情生万刼羁锁是已他日又曰拳拳服膺是犹有碍膺之物在故判为三月不违未见其止法华经云止止不须说我法玅难思止则罢参矣 
　　昔有大德于如是我闻四字得悟此经观自在自在二字便可单刀直入不必读徧全篇又况六百卷大般若经也何以故自在即是法身见法身者即是观照般若六祖所谓大圆镜智能出生玅观察智平等性智成所作智也永嘉料拣有般若法身解脱三者一时具足乃为彻悟惣之在法身中一了百了若有时在有时不在则非自在故曰放下便稳此又心经之心 
　　自性三真实即在父母所生耳人人本具故世尊云奇哉众生有如来智慧德相临济云汝等诸人身在云霄心在粪堆里如彼老鸦此意可参也但想参时愈远耳只谓此事太近文殊于楞严经尽力赞叹至维摩遂以默然为不二法门 
　　永嘉以法身般若解脱分为三又曰法身觉了无一物葢人人具有法身但不了觉耳此了觉即般若也吾人于展经须悟道只如是我闻四字余谓此经自在二字可作六百卷批注 
　　知幻即离青山白云离幻即觉白云青山云不可即幻复谁各以为幻也侪塞太虗游气乱清以为非幻也如意自在绝膜忘形欲会个中意日午打三更（跋离幻上人卷） 

　　○杂纪 

　　天启四年秋河南抚臣程绝以传国玺进其昌时官礼部左侍郎故事进奉必繇礼部因捧表副使张梦鲸先有摹榻绢本得此藏之家以为家庆玺重一百二十两方各四寸面厚一寸二分螭钮高一寸八分进之日为十一月十三　皇上御殿传视廷臣受朝贺羣臣称万岁三舞蹈而出有诏赏赉抚臣以下有差 
　　运筹帷幄之中速胜千里之外宰相事也战必胜攻必取大将事也天下安注意相天下危注意将此论之舛者也有相则任将必得其人如李邺侯赞皇是也土木之变已是无相于忠肃之成功赖无相以挠之若更有一人在忠肃之右即为掣肘又使有诸言事者旁挠之则社稷为重君为轻之语能无不忠不道之抨击乎辽左之役无相无将而又有言官益不可为熊中丞疏云辽左之亡必亡于台谏之手遂为笃论矣此时虽有忠肃庸济乎 
　　东坡在海外所至不容僦僧寮以居而与子过自縳屋三间仅庇眠食尝行吟草田间有老妪向之曰内翰一场富贵却都春梦也东坡然其言海外归至阳羡买宅又以还劵不果葢终其世无一椽视今之士大夫何如耶乐志论故隐沦语然开口便云良田广宅去东坡远矣 
　　东坡守汝阴作择胜亭以帷幕为之世所未见也铭畧曰凿枘交设合散靡常赤油仰承青幄四张我所欲往十夫可将与水升降除地布床又云岂独临水无适不臧春朝花夕秋郊月场无胫而趋无翼而翔弟子由亦云吾兄和仲塞刚立柔视身如传苟完即休山盘水嬉习气未瘳岂以吾好而俾民忧颖泉甚清颖谷孔幽风有翠幄雨有赤油匪舟匪车亦可相攸 
　　岸公每岁入畵溪林密山深处采茶加以焙制分布好事家且口授火候委曲觉君谟茶录犹为逗漏陈征君锡以嘉名进之果位而唐居士重说偈言要使吃赵州茶者洗佛图澄肠胃不负授记因缘也 
　　绝学无为者禅栖惟恐不深了断生死者经行虑其不远然修证虽殊劳逸自一拄佛担簦究竟此 
　　游山耳奇峯上人以拾字纸为生活忽谓余纸拾已竟灵云活水是我无字处因为书此 
　　元李氏有古纸长二丈许光润细腻相传四世请赵文敏书文敏不敢落笔但题其尾至文征仲止押字一行耳不知何时乃得书之 
　　可囊中书九卷不言相□乃卜筮前知之术门人未及读而为火所焚今世所传青囊伪可知矣 
　　抱朴子云洪闻之谚曰子不夜行则安知道上有夜行人今不得仙者安知山林间羽客升仙哉夫草泽间士以隐逸得志以经籍自娱不耀文彩不扬声名不修求进不营闻达人犹不能识之况仙真者亦何急急今朝阙之徒知其所云为哉 
　　孔北海告援刘玄德玄德喜过望曰孔北海亦知有刘备耶曹公视北海不异敌国曹刘皆人雄未易动也 
　　昔年见一书载崔莺莺有子七人客有言凤凰一将九子者余以为喻然其书不知所出今日读郑恒为崔夫人埋志子六人曰顼■〈王风〉瑾玘璇琬女一适卢损恒字行甫崔七十有六而合葬此碑成化间出于旧魏县废塜古之淇澳也碑立于大中十二年当以会真记岁月参考之 
　　张东海题诗金山有西飞白日忙于我南去青山冷笑人有一名公见而物色之曰此当为海内名士东海在当时以气节重其书学怀素名动四夷自吴中书家后出声价稍减然行狎书尤佳今见者少耳 
　　余每闻吴中袁尚书之清德今年以僦居至一楼房居亭曰此楼不甚久曾为袁尚书僦之每就楼上炊炊着处屋辄无色其贫如此 
　　袁尚书妇无裩孙女以饿缢死尚书善噉平生不能餍每市蚬为晚餐可竟一斗有一门生馈以十金辄作三封以一封置袖中乘月叩穷交之户呼与偕步以袖中金赠之而别其贫都繇此然每携妓泛泊一日不能废也 
　　吾松前辈曹定庵以宪副归里中家甚贫太守使人馈粟以斗为数易箦前太守以粟至曹公不受作书曰老夫不食三日矣不敢虚贤府公之赐其介如此此公当不愧古人若苏之袁安节则定庵之流也 
　　余与仲醇以建子之月发春申之浦去家百里泛宅淹旬随风东西与云朝暮集不请之友乘不系之舟壶觞对引翰墨间作吴苑酹真娘之墓荆蛮寻懒瓒之踪固已胸吞具区月瞠云汉矣夫老至则衰倘来若寄既悟炊粱之梦可虗秉烛之游居则一丘一壑惟求羊是羣出则千峯万壑与汗漫为侣兹余两人敦此夙好耳 
　　吕梁县瀑三千仭石骨出水上忆余童子时父老犹道之今不复尔东海扬尘殆非妄语 
　　高邮夜泊望隔堤大湖月色微晦以为城也至诘旦水也竺典化城无乃是乎 
　　北固山在京口有米元章牓书天下第一江山寺名甘露寺在山下平冈逶迤里许铁瓮最胜处也辛卯五月四日余与陈从训李将军游眺 
　　惠山寺余游数次皆其门庭耳壬辰春与范尔孚戴振之范尔正家侄原道其肩舆从石门而上路窄险孤绝无复游人扪萝攀石涉其巅际太湖淼茫三万六千顷在速眦间始知惠山之大全 
　　吴中山有两支一自大阳山起祖尽于天平金山皆为兽形其山石带土一自穹窿起祖尽于上方皆为鱼形其山土带石苏之胜在具区具区独有七十二峯 
　　摇城在府城东南越摇王居之今名大姚米元晖有大姚村图讹也 
　　梅都官园梅圣俞晚年谢事卜筑沧浪之傍与苏子美为邻 
　　石湖别墅在横山东宋范成大创因越来溪故城为亭榭内有天镜阁孝宗赐御书石湖二大字范号石湖居士以此 
　　吾松之山机云以古贤名为名钟贾罗余以居人姓为名惟南干北干以内之形势为名凤凰天马以鸟兽为名神山原名辰山在诸山之东南次于辰位今作神者讹也大都江山自开辟以来何有名字皆世谛流布相承踵耳词人挟江山以为境江山亦以词人为境齐鲁青不了澄江净如练是为山水传神写照语也山水亦乐得之 
　　吾郡九峯之间有小赤壁余顷过齐安至赤壁其高仅数仭广容两亭耳吾郡赤壁乃三四倍之山灵负屈莫为解嘲昔时名人卤莽如是因书赤壁一正向来之谬然余以是并疑吾郡有小昆山未知去抵鹊村路几许使余得凿空游之或亦如小赤壁不须多逊也 
　　澄鉴寺在中泖唐船子和尚载月钓鱼处也近仲醇修葺之余为题其门曰蒹葭苍苍白露为霜其幽胜可知矣 
　　客从黔粤来述点苍阳邨之胜乃赋家未曾题一语也如高人韵士岩居僻处迥绝人境而弓旌不到竹帛无书方之东南丈山尺水便有点缀如石湖虎丘云云者真有幸有不幸矣第不知埋名铲采亦复山灵所自幸否 
　　三衢有烂柯山是王积薪遇仙处石梁亘空六月不暑 
　　武夷有大王峯峯极尊胜故名武夷君为魏王子骞曾会羣真于此奏人间可哀之曲 
　　武夷接笋峯奇绝为天下名山最佳处余不能登峯舟行仰视已在别一世界 
　　普明墖在沙县东山墖始建即工余为题曰普明广数十丈邑文学共成之而水有立石石有题字水蚀其半余意得之为宋马少游墓然何以在洄流最深处而又以墖成忽踊出揆之物理皆不可晓 
　　大田县有七岩临水山下皆平田秋气未深树雕叶落衰柳依依 
　　洞天岩在沙县之西十里其山壁立多松樟其上有长耳佛像水旱祷着灵迹其岩广三几二榻高三仞余滴水不绝闲人未之赏也余创而深索之得宋人题字石刻十余处皆南渡以后名手诗歌五章岩中有流觞曲水县今徐君与余饮竟日颇尽此山幽致 
　　曩于徐文贞公续集中读迂直先生集引因念郡大夫修訫当探以传而恨未覩其集也兹从其孙见先生手书诗若文大雅平淡正始之音葢陶南村杨东里风流未远不作钩棘翻空习态而书法亦近宋仲温特闲窓信笔不甚作意本色故可想见也文贞公于近世名公之集鲜所许可顾以先辈典型重先生而以先生之不用为世道惜品藻如此非夸毗子所能知矣 
　　世人以生时为定命释家则谓之定业定业唯其宿命通者能知之吉凶祸福与善恶不应者果报也与善恶相应者花报也花报在现世人人可以理推果报在前生虽李虚中张果老亦穷于术吾未知夏越龙着此书有裨于星平否虽然其言五行生死之变则几矣世有明眼人必能赏之 【 秘之】 
　　王弇山先生戒子弟勿攻诗恐为举子业病即弇山举子业无称也王文恪瞿文懿圣于举业皆不能为诗乃近时诗人往往拾青紫如俛芥则何以故岂往哲无兼材而时流多双美乎葢文章之窍至今而始露其解粘去縳不主故常不落言筌者皆诗法也假令王瞿而在必易其故辙否则拱手入老经生队矣余始识京山李宗文于童子科叹其早慧何诣不极去楚十余年而王幼度传其杜曲集迫读之不卑元白不沿王李解粘去縳超乘而上所为文章法者具在即称诗又奚为举子业病乎宗文为本宁先生之小阮当为宗文倾秘密之藏极其才情之所如以昌其诗弇山为失言矣 
　　昔王心斋先生居泰州为贾人居停主较然不欺人归之如流水先生自悟忠信可以动众独目不识字无如圣人道何也乃就塾中听学究课童蒙久之又从缝掖为经生师者听其解传注豁然有省先生乃自立难有闻其说者惊诧曰此非吾辈所及越东有王阳明公者其指类是盍往辨证乎先生以弟子礼见阳明既数日复疑之请阳明还四拜礼阳明如所请不称师而今徐曰仁诸高足与酬义先生乃更执弟子礼为阳明羽翼而是时有会首举林公春者师事先生先生无所逊也今吾乡徐乐野亦起家居停以忠实心诚信于士大夫虽未尝高谈性命要以舍仆一而风雅既治生而达生岂夜行不休者可同日语哉余友陈太仆高亮少许可顾心重君为之立传斐亹千言摹写神照葢有名巨所不能得之太仆者而君得之其与林公之重王先生无以异也君今年八十所为八千岁春八千岁秋者斯文在矣 
　　作书与诗文同一关捩大抵传与不传在淡与不淡耳极才人之致可以无所不能而淡之玄味必繇天骨非钻仰之力澄练之功所可强入萧氏文选正与淡相反者故曰六朝之靡又曰八代之衰韩柳以前此秘未覩苏子瞻曰笔势峥嵘辞采绚烂渐老渐熟乃造平淡实非平淡绚烂之极犹未得十分谓若可学而能耳畵史云若其气韵必在生知可为笃论矣余初释褐时琴师第一手讽余学之谋于严中舍中舍曰此事极难但初下指一声不合即终身无复合理余悟其语遂辍琴不学尝见妄庸子有摹仿黄庭经及僧家学圣教序道流学赵吴兴者皆绝肖似转似转远何则俗在骨中推之不去又东施不捧心未必为人所憎厌也唐宋文人着集至百卷者无数消灭殆尽而独韩柳欧苏曾王江湖万古欧虞禇薛之书各有门庭学之不深亦得彷佛惟颜鲁公行书了无定法此其故殊可参寻每举示人不得解者今为平仲尽勿视麤心人也（魏平仲字册） 
　　玄宗幸蜀时曰此去剑门水绿山青鸟啼花落无非助朕悲悼故知峤诗之工羯皷催花听霓裳曲时峤诗乃如嚼蜡耳文生于情信然 
　　白香山有诗云病与乐天相伴住春随樊素一时归东坡感其语以焚素竟弃香山去矣独侍儿朝云与坡公终始颇以自嘉然又有岭南之诀此辈何幸得附两公以传又岂止杜甫少游黄鹂野鸳之论乎 
　　白香山得法于鸟窠有六渐偈深入禅悦不知何以多为情语今年欢笑复明年秋月春风等闲度葢千古壮夫惜时之感魏武老骥伏枥之句堪令人击碎唾壶岂关铜雀台伎者耶知此可与读琵琶行矣又乐天有诗云病与乐天相伴住春随樊素一时归此亦所谓春尽絮飞留不得随风好去落谁家剌当时党人行径所云又抱琵琶过别船亦可为琵琶行解也 
　　东坡云诗人有写物之工乘之未落其叶沃若他木不可以当此林逋梅花诗疏影横斜水清浅暗香浮动月黄昏决非桃李诗皮日休白莲诗无情有恨何人见月冷风清欲堕时此必非红莲诗裴璘咏白牡丹诗长安豪贵惜春残争赏先开紫牡丹别有玉杯承露冷无人起就月中看 
　　明日照积雪大江流日夜客心悲未央澄江净如练玉绳低建章池塘生春草秋菊有佳色俱千古奇语不必有所附丽文章玅境即能了然齐隋以还神气都尽矣 
　　东坡戒杀自谓经忧患之余今有不罹世网而深念物命行刀涂火涂道薄滋味养悲心者尤可尚也 
　　于蕃赠余七言近体二章格调雄厚词人之超超玄著者中有牢愁语余亦慨其意然亦成诗谶矣忆余丙申持节长沙有题畵寄友人陈征君仲醇诗云随雁过衡岳冲鸥下洞庭何如不出户手把离骚经葢十年而余再游三湘事与境会若预为咏怀者又甲辰出山时有题畵一绝云征书虽到门猿鹤幸相恕缘知湘楚游故是离忧处及余行部以法栽诸贵人楚善怨又有耽耽者余自解组归犹恨在陶令八十日之后二诗皆成诗谶余与于蕃赠言而三人出处有定数何足逆计也于蕃寓书于余谓以好收余书囊为之涩夫富人欲杀而清士好之特甚余则幸矣丁蕃得无有诗人之穷也乎 
　　李道生枯兰再花诗刻余不以为花谱直以为诗之讳书岂君家太白所云声名从此大泊没一朝伸者此花为魄兆乎大都诗人于下乘诗魔有所不取即其枯境龙蛇之蛰于隆冬者禽气守也醇醴之醉以千日者酒力厚也太阴炼形五百年应真入定一小刼荣可枯枯可再荣亦何常之有顾其枯何若耳道生刳心去智而专力于诗今固枯后再荣时吾安得以发国香通姞梦等常语缀其后 
　　白太传唐之达人出处之际大有渊明之概读长庆集足以动悟此赋足初应省试之作已近闻道者不待参鸟窠禅后方能为八渐偈（动静交养赋） 
　　悲秋为赋家鼻祖季子观乐至韶而止为之后者不亦难乎欧阳公乃于宋王之外别构一奇虽陈言尽去而典则森然良繇深于六经故可奴仆命骚耳宋人犹有谓欧九不读书者是何言与（秋声赋） 
　　陈思王诗曰丈夫志四海万里犹比邻恩爱苟不亏在远分日亲何必同衾懤然后展殷懃忧思成疾疹无乃儿女仁可为文□此赋转语陆鲁望祖之曰丈夫非无泪不洒别离间仗剑对樽酒耻为游子颜亦是铁中铮铮（别赋） 
　　王介甫金陵怀古词东坡于壁上观之欢曰此老狐精也其推服如此米元章又称荆公书绝似五代杨少师苏之词米之书皆横绝千古独不敢傲介甫此公若不作宰相岂至掩其长耶 
　　宋人特工于词曲苏欧秦黄其最著者惟王半山为之风骨棱棱脱去艳冶态虽秀铁面严冷不得以教坏人家男女相嘲也 
　　顾光禄公清宇于前己卯岁造青莲舫余时与莫廷韩徐孟孺朱安之辈常为泛宅之游距今五十年矣原之思其所处重为修餙山阳闻笛人物眇然独百谷词翰依依当日情踪宛然在眼题此志慨 
　　金陵春卿署中时有以松萝茗相贻者平平耳归来山馆得啜尤物询知为闵汶水所蓄汶水家在金陵与余相及海上之鸥舞而不下葢知希而贵鲜游大人者昔陆羽以精茗事为贵人所侮作毁茶论如汶水者知其终不作此论矣 
　　国之有是非犹中国夷狄不容并立必有膺惩夷狄者而中国安必有排折邪说者而清议立若听其自相角而袖手旁观以免于谤怒是夷狄中国听其自相屠戮而曰恐夷狄之怨也可乎 
　　天下无事则庸人得以势位而屈英雄天下有事则贤者得以识力而治不肖犹之宋延清之夺袍李景让之举杯虽公卿满前拱手相让不复序爵矣土木之变于忠肃第一少司马岂无公卿在其右者而举国听其成筭无敢或哗是其验也 

　　门人徐士竑阅 
　　容台别集卷之一终 

　　●卷之二 

　　◆题跋（二） 

　　书品（一） 

　　○书品（一） 

　　唐人书皆回腕宛转藏锋能留得笔住不直率流滑此是书家相传秘诀微但书法即畵家用笔亦当得此意 
　　晋人书取韵唐人书取法宋人书取意或曰意不胜于法乎不然宋人自以其意为书耳非能有古人之意也然赵子昂则矫宋之弊虽已意亦不用矣此必宋人所诃盖为法所转也 
　　唐人诗律与其书法颇似皆以秾丽为主而古法稍远矣余每谓晋书无门唐书无态学唐乃能入晋晋诗如其书虽陶元亮之古淡阮嗣宗之后爽在书法中非虞禇可当以其无门也因写唐人诗及之 
　　禇河南书如瑶台婵娟不胜绮靡乃其人以大节着所谓宋广平铁心石肠而赋情独冶艳颜鲁公碑书如其人所谓骨气刚劲如端人正士凛不可犯也然世所重惟其行书如争坐位祭侄蔡明连刘太冲马病鹿脯乞米诸帖最为烜赫有名直接二王出唐人之上盖以气格胜磊磊砢砢不受绳束最是端人正士本色耳痴人前不得说梦说着如端人正士便作算子书安能使木佛放光照诸天世界耶 
　　颜常山兄弟忠义大节惟禇河南不媿而鲁公书法郁勃奇宕不似登善瑶台婵娟姿媚自喜盖书法本同工力但鲁公以艰危增其气耳又不知河南入长沙书后更如何也 
　　东坡先生书世谓其学徐浩以余观之乃出于王僧虔耳但坡公用其结体而中有偃笔又杂以颜常山法故世人不知其所自来即米海岳书自率更得之晚年一变遂有氷寒于水之奇书家未有学古而不变者也 
　　大字难于结密而无间小字难于宽展而有余犹非笃论若米老所云大字如小字小字如大字则以势为主差近笔法今榜书如米老之宝藏第一山吴琚之天下第一江山皆赵承旨之上虽颜鲁公犹当让席其得力乃在小行书时留意结构也书家之结字畵家之皴法一了百了一差百差要非俗子所解 
　　余十七岁学书二十二岁学畵今五十七人矣有谬称许者余自较勘颇不似米颠作欺人语大都畵与文太史较各有短长文之精工具体吾所不如至于古雅秀润更进一筹矣与赵文敏较各有短长行间茂密千字一同吾不如赵若临仿历代赵得其十一吾得其十七又赵书因熟得俗态吾书因生得秀色赵书无弗作意吾书往往率意当吾作意赵书亦输一筹苐作意者少耳古人云右军临池池水尽黑假令躭之若是故当胜余于赵亦然米老云吾书无一点右军俗气吾畵无一点李戊关仝俗气然世终莫之许也政恐余所自评犹类怜儿不觉丑耳 
　　邢子愿侍御尝为余言右军之后即以赵文敏为法嫡唐宋人皆旁出耳此非笃论文敏之书病在无势所学右军犹在形骸之外右军雄秀之气文敏无得焉何能接武山阴也虽然其可传者自成一家望而可知为赵法非此则鲜于康里得并驱墨苑矣 
　　古人作书必不作正局盖以奇为正此赵吴兴所以不入晋唐室也兰亭非不正其纵宕用笔处无迹可寻若形模相似转去转远柳公权云笔正须善学柳下惠者参之余学书三十九年见此意耳 
　　今年游白下见禇遂良西升经结构遒好于黄庭像赞外有笔思米元章以为经生书又云是一种好伪物余曾以顾虎头洛神图易之主人迫欲朱提力不能有遂落贾人手如美人为沙叱利拥去矣书家以豪逸有气能自结撰为极则西升虽俊媚恨其束于法故米漫仕不甚赏心若儿子辈能学之亦可适俗因作小楷书记之 
　　行书十行不敌楷书一行米南宫语也时一为也以敛浮气竟此纸凡十起对客信乎孙虔礼所云神怡务闲也难也 
　　苏端明畵古木竹石赠贾耘老欲好事家月给米周贾者方与之余书畵浪得时名润故人枯肠者不少又吴子赝笔借余名姓行于四方余所至士大夫辄以所收视余余心知其伪而不辨此以待后世子云又不知苏公有此否也苏公好为人作书但棐几笔精张笺素以俟便得乘兴若求其书必不可得余亦不喜人求对面作书即勉应之亦不能工又俗子自称解书者不应也 
　　昔阮居士手自蜡屐曰未知一生着得几两屐余自十七岁学书今七十二人矣未知一生纸费几何笔退几何在礼部时高丽进贡使者询知余坐堂上便谓异事想笔迹亦传流彼中又同年夏子阳黄门使琉球归追请余书以应琉球使人曰彼国中所宝如白集故事不如诸夏或在此耳 
　　丹青不知老将至富贵于吾如浮云老杜语殊可味又云惜哉功名迕徒见书畵传似犹不免俗态 
　　吾书无所不临仿最得意在小楷书而懒于拈笔但以行草行世亦多非作意书苐率尔酬应耳若使当其合处便不能追踪晋魏断不在唐人后乘也 
　　卢鸿字浩然亦曰鸿乙余题戏鸿堂帖曰飞冥易肆高戏海书家玅将开源乙堂或免斥鷃笑用此事也严君平为冥鸿钟元常书如飞鸿戏海又宋刘次庄有戏鱼堂帖而浩然亦有草堂图行于世 
　　孙虔礼所称书有五合余无感惠殉知之合而亦无意违势屈之乖身为士夫但以此为悦生之事虽赞毁非所问也 
　　吾于书似可直接赵文敏苐少生耳而子昂之熟又不如吾有秀润之气惟不能多书以此让吴兴一筹畵则具体而微要亦三百年来一具眼人也 
　　醉后磨墨一斗以三文钱鸡毛笔书此篇迅疾如追风逐电畧无凝滞皆是颜尚书米漫仕书法得来书家当有知者 
　　忆余为此书是甲辰冬时余初有楚中之命偃蹇不欲出颇念山阳语可以自老书以见志今年秋解绶归来虽落彭泽八十日之后然再披此卷差可不愧矣闻于蕃于余书有昌独之嗜当书告墓文以贻之 
　　丙午除夜前二日忆雪不可得家有王右丞郭恕先雪山须雪乃悬壁游赏今年未之试也遂竟写雪赋一篇若上元无月当燃烛写月赋 
　　昔人以剧奉美新为后人赝作此太玄赋又是辨诬公案故书之 
　　余性好书而懒矜庄鲜写至成篇者虽无日不执笔皆纵横继续无伦次语耳偶以册置案头遂时为作各体且多录古人雅致语觉向来肆意殊非用敬之道然余不好书名故书中稍有淡意此亦自知之若前人作书不苟亦不免为名使耳 
　　文待诏每旦必书千文一卷余此卷先后七年纸成堆墨成臼无望矣书道安得进乎 
　　千文凡书四载先后作止笔墨间阔几如写一大藏经今至延津始成之山中自恃多暇乃至不如吏牍之余余所愧于嵇叔夜也 
　　江右甘侍御雨以所藏鲜于伯几书老杜茅屋秋风歌见示余为跋其后并临一卷侍御颇讶其相省不知余乃降格为之耳因识于此 
　　隐居所谓此一人或即许先生也今阁帖中多许书黄长睿米元章各有辨误况王着凭秘殿仿书摹版尤为失真吾尝谓古帖不足学学书必见真迹以此（陶隐居与梁武帝论书启） 
　　此吴太学集余书而填廓入石者以余不耐多书故也昔蔡君谟书昼锦记每一字辄书数十择其合者存之名为百衲碑吾乡陆文裕公书一纸尝废十余纸书家之不欲自见其瑕如此今余既多所存鲜所废令太学得收其疲卒辄为一军则余实拙于匿瑕太学不能为余护也然其结习之勤所期托吴太史之笔以不朽乃公者真孝子事矣（吴宪副养微行状） 
　　不觉利欲之感情一语乃此篇提纲非此何以服礼法之士哉颜光禄诗云刘伶善闭关驰情灭闻见酒徒故不易承当也 
　　弇州公尝呵唐宋人文字如此篇索之四部藁中曾有一否王公且尔况蚍撼大树者哉（杜樊川晚晴赋） 
　　韩退之桃源行谓神仙渺茫子瞻祖其说谓渔父所见乃避秦之子孙世居武陵者右丞此诗真为渊明误矣然退之从子湘在仙藉子瞻一生好轻举延年为通人之一蔽何独于武陵人致疑耶右丞作此诗时年十九及中岁好道晚年有白发终难变黄金不可成之语当亦有味于韩苏两公之持论矣 
　　蔡忠惠公进小团茶至为苏文忠所讥谓与钱思公进姚黄花同失士气然宋时君臣之际情意蔼然犹见于此且君谟未尝以贡茶于宠第点缀太平世界一段清事而已东坡书欧阳公滁州二记知其不肯书茶录余以苏法书之为公忏悔不则蛰龙诗句几临汤火有何罪过凡持论不大远人情可也 
　　张循王之孙镃舍宅为寺有发愿文集米元章书为之行于世今五百年矣寺废复兴则余友吴中丞本如为方伯时金汤之力径山禅师慧空兹来住山将引同志为四十八愿众生以钱刀为脑髓昔时深山穷岩尚有衘花之鸟今虽通都大国犹如缘木之鱼盖戞戞乎其难之然张公愿力能感五百年后之宰官慧公愿力何难信当世之长者慧公勉之 
　　今日观周密烟云过眼录有陶隐居写小楷黄庭外景经与大洞经此二经尚无石刻何谓真迹又有杨凝式书千文今皆无传想见元末国初法书犹为衰中之盛今东南惟晋陵唐氏姑苏韩氏绣水项氏收藏差富亦渐为好事者所构此外寥寥无闻余行游天下往往地阅千里无一卷一帖可入眼者欲如米老之作宝章待访录矣 
　　罗大弦鹤林玉露谈山居闲适之趣可以动悟政恐缨緌之流以为不情语耳余自出春明来十余年日涉此境深解其趣故时书之不敢以贻贵人惟一丘一壑与吾同好者方为拈出所谓一日清福上帝所靳吾辈不可不知足为达者笑也 
　　诗家以曹氏父子为三祖若其文章之品惟属陈王萧选所载为表为书皆声叶宫商体含风雅未有势险节短若离若合如子桓此篇之萧散缥缈可歌可舞开晋人清言之端洗子云艰深之习子建安能独占八斗真难为弟者矣 
　　每至暮春稧日写兰亭叙一通今日舟次泖上简箧中得乌丝唐笺但可作行楷遂书此序自正月至今两都士大夫未得黜幽之期群飞剌天黑风簸荡人人自危安知有黜陡不闻之适乎此时写盘谷叙较胜兰亭多矣 
　　今日偶读山谷老人题跋随意书数则其推挹东坡千古交谊可想李伯时米元章皆叛公于追论元佑党籍之日当时物论薄之人益以此重山谷世人以须臾富贵而卖友排贤至有助之羽翅而反戈相向者其于忠孝大节何有也丙辰二月之望偶笔书此一似诗谶是年八月二十日重题志慨 
　　范希文岳阳楼记宋人犹以为传奇文东皮醉白堂记一似韩白论耳文章家之重体如此若夫希文之先忧则不愧其自许矣宋之古文实繇范公推瓦师鲁开之又以公书法绝类乐毅论虽文与书非所以重公在此道中未尝不称当行名家也 
　　蔡忠惠公书此记凡一字数十更存其合者纔得颜碑什七耳今日得宋榻徐季海书洺州府君碑以其意为此如黄金铸范少伯一铸而就止以速成自喜不计工拙也（昼锦堂记） 
　　余曾书古诗十九首自钟王以至苏米各拟之为十九体山东许尚宝一本新安门生方冑子亦一本与此而三但此本不用各体似无忘羊岐路耳 
　　朱阳舟次奉陈琪华馆丈良觌谈义兴吴文肃家藏米元章书离骚经世世珍之盖李文正题尔尔余独命之蔡元长然以沅兰湘芷不当辱于奸相之笔明知非米而仍命之米正是权教非实语也琪华丈肯余言且谓苏黄米蔡正是蔡元长今属之君谟书谱中自具史家衮钺聊记之 
　　鲸鲵荐食海若震惊大中丞张公夙受圯桥之一卷亲统越绝之六千筑观献俘杀虎征应公是以有此诗春容大雅则杜陵缚鸡之篇郁勃恢奇似昌黎驱鳄之作缓带临戎登高能赋殆兼之矣弁以拙书详见图（跋张中丞射虎行） 
　　此赵文敏为仇山村书者余得观其真迹以意仿之后有鲜于太常跋云子昂此书深得北海笔意与其它应副人情者不同乃知古人以偶然欲书者为一合法云出自玅指纵横皆合也 
　　王右丞应制诗昌黎所云愉乐之词难工者不为摩诘设也古人才大无所不宜耳 
　　裴将军舞剑张长史运笔吴道子畵变相鲁公辈人也因观鲁公真迹临之 
　　娄水王尚书家藏颜鲁公赠裴将军诗余曾临数卷此其一也今为伯应所收伯应自其尊公幕府携来所谓剑舞跃游电随风萦且回者且见之海上舟师何止公孙大娘浑脱舞可助书兴余恶札益自愧矣 
　　右米元章行楷阴符经世无别刻惟晋陵唐君俞有宋榻余友陈懿卜摹之入石米老自称书课平生不知几十本顾于经文时有脱误独所谓三盗既宜者改作既冥最佳此亦必有所自非能凿空信笔也 
　　右李后主词刻于淳熙秘阁续帖者后主传揆镫法七字世人罕能得之其词凄惋真亡国之音也然在词场中犹不失作南面王当得衙官周美成秦少游辈耳 
　　李后主书太白诗出于欧阳率更蔡京师之所题徽宗书畵皆用此笔意余家有雪江归棹图楚公跋正同要得散卓方可为也 
　　东坡大江东去词旧名念奴娇又改为百字令后即名赤壁词余以胡浩然宋谦甫櫽括二赋皆于赋外旁出二十余字故限字为此于字无出入于腔不无出入也然次阕可为东坡传神东坡取忌不在口在笔文与可尝规其作诗诗狱之后喜为诗益甚前赋以曹孟德比时宰故曰时宰欲杀之时宰已矣赋自千古常新耳 
　　东坡此词次阕自伤不如周瑜之遇主子美一饭不忘君同意 
　　灯咏三百篇以花影为乱最是达人大观人间世可歌可咏之事谁非花影何但观灯（跋王观察花影诗） 
　　唐子畏诗有曰杜曲梨花杯上雪灞陵芳草梦中烟又曰秋榜才名标第一春风脂粉醉千场皆学白香山子畏之才何须以解首矜诩其亦唐人所谓今朝旷荡春无涯不免器小之诮 
　　陈思王诗曰丈夫志四海万里犹比邻恩爱苟不亏在远分日亲何必同衾帱然后展殷懃忧思成疾疹无乃儿女仁可为文通此赋转语陆鲁望祖之曰丈夫非无泪不洒别离间伏剑对樽酒耻为游子颜亦是铁中铮铮 
　　小楷书不易工米元章亦但有行押尝被命仿黄庭作千文一本以进今观其迹但以研媚飞动取态耳邢子愿谓余曰右军以后惟赵吴兴得正衣钵唐宋皆不及也盖谓楷书得黄庭乐毅论法吴兴为多要亦有刻画处余稍反吴兴而出入子敬同能不如独胜余于吴兴是已 
　　余少时写小楷刻画世所传黄庭经东方赞后见晋唐人真迹乃知古人用笔之玅朱非石本所能传既折衷于子敬顾恺之自成一家因观昔年书月赋漫题 
　　久不作蝇头小楷偶然欲书为竟此赋大都学女史箴笔法今人罕见之不知吾所自也（雪赋） 
　　悲秋为赋家鼻祖季子观乐至韶而止为之后者不亦难乎欧阳公乃于宋玉之外别构一奇虽陈言尽去而典则森然良繇深于六经故可奴仆命骚耳宋人犹有谓欧九不读书者是何言与（秋声赋） 
　　高丽侧理隐起界道因而用之虽黄素黄庭之织成朱丝不是过也孙虔礼以纸墨相发为书家一合有以哉此书在处当以鹪鹩名馆知足不辱居然鳯德（书鹪鹩赋） 
　　仲宣登楼赋在依刘荆州之日余至荆州访其遗迹惟城楼刻此赋耳赋亦非古人名手所书不如曹娥碑之有右军北海笔也 
　　往余以黄庭乐毅真书为大作牓署书每悬看辄不得佳因悟小楷法欲可展为方丈者乃尽势也题牓如细书亦跌宕自在惟米襄阳近之襄阳少时不能自立家专事摹帖人谓之集古字已有规之者曰须得势乃传正谓此因书舞鹤赋及之白太传唐之达人出处之际大有渊明之槩读长庆集足以动悟此赋是初应省试之作已近闻道者不待参鸟窠禅后方能为八渐偈（动静交养赋） 
　　东坡书唐林夫惠砚云行至泗州见蔡景繁附唐林夫书信与余端砚一枚张遇墨半螺砚极佳但小而凸磨墨不甚便作砚者意待数百年后砚乎乃便墨耳一砚犹须作数百年计而作事乃不为明日计可不谓大惑耶（书砚铭） 
　　击壤诗有云争先径路机关恶向后语言滋味长白香山云此身不向今生度更向何生度此身永明云举世岂为身后虑何人暂省事前空皆崔子玉此铭之鼓吹也 
　　西京十人侯其显者具史传若勒歙王吸亦必有一时功伐太史公不书则万世不能举故知汗马奇勋必假柔翰而重又列侯百四十三人乃吕后朝陈曲逆所差次颜师古以第一至十八为十八侯蹙项兴刘韩彭最着以是吕后所收遂不齿及当时无一男子讼冤如唐时椎碎韩昌黎碑事亦可叹也语至此惟范少伯堪以金铸子房虽从赤松游蚤落第三有哙后之耻矣（十八侯赞） 
　　右余庚子岁所临阁帖凡得五卷一为余门人魏澹明工部所请去其一卷为东昌许周翰太守藏之今止存一卷又一卷不甚全亦为友人分割渐散失尽矣此二谢书亦其余也俞彦直以高丽纸征余书属趣装多酬应不能辄暇因拾箧中书所谓神怡务间所称合作者以之塞请云 
　　盐官陈奉常家藏米襄阳真迹感慨激昂自以世无知己独不忆子瞻所许清标绝俗之诗佳玅入神之字乎盖绍圣间时移事变禁苏黄之迹米公亦讳言知己交态如此何论蔡天启二杨小小物色也独其书韵逸中法度森严一为仿之己巳武林邹孟阳访余山中见此卷辄瞠目呌好谓米颠之作以米家笔书之雅称双美收置箧中归视识者恐不免痂僻之诮（临萧闲堂帖） 
　　余见怀素一帖云少室中有神人藏书蔡中郎得之古之成书欲后天地而出其持重如此今人朝学执笔夕已勒石余深鄙之清臣以所藏余书摹勒具见结习苦心此犹率意笔遂为余行世余甚惧也虽然余学书三十年不敢谓入古三昧而书法至余亦复一变世有明眼人必能知其解者为书各体以副清臣之请（酣古斋帖） 
　　苏端明遇佳纸精笔横陈几案辄自作书不休有从索书者辄怒不许近时祝希哲亦然余虽好书都不自作书每胜日闲窓为人所强而应者当时率意涂抹宁知后来尽用入石不得少藏其拙也即因观书种续刻题此 
　　大慧禅师论参禅云譬如有人具百万赀吾皆籍没尽更与索债此语殊类书家关捩子米元章云如撑急水滩船用尽气力不离其处盖书家妙在能合神在能离所以离者非欧虞禇薛名家伎俩直要脱去右军老子习气所以难耳那叱拆骨还父拆肉还母若别无骨肉说甚虚空粉碎始露全身晋唐以后惟杨凝式解此窍耳赵吴兴未梦见在（蒹葭帖） 
　　钟太传书余少而学之颇得形模后得从韩馆师借唐榻戎辂表临写始知钟书自有入路盖犹近隶体不至如右军以还姿态横溢极鳯翥鸾翔之变也阁帖所收推宣示表还示帖皆右军之钟书非元常之钟书但观王世将宋儋诸迹有其意矣辛卯冬因临宣示表及之 
　　单炳文论阁帖止皇象宣示王■〈礻冀〉二表不及二王书其精鉴如此盖怀素所云右军真不如钟之论也■〈礻冀〉书大类宣示表 
　　唐相禇河南临禊帖白麻墨迹一卷曾入元文宗御府有天历之宝及宣政绍兴诸小玺宋景濂小楷题跋吾乡张东海先生观于曹泾杨氏之衍泽楼盖云间世家所藏也笔法飞舞神采奕奕可想见右军真本风流实为希代之宝余得之吴太学每以胜日展玩辄为心开至于手临不一二卷止矣苦其难合也 
　　栁诚悬书极力变右军法盖不欲与禊帖面目相似所谓神奇化为臭腐故离之耳凡人学书以姿态取妍鲜能解此余以虞禇颜欩皆曾彷佛十一自学栁诚悬方悟用笔古淡处自今以往不得舍柳法而趣右军也 
　　此定武本项氏所藏唐摹刻石于北宋时者以禇摹较之有异赵子昂得独孤东屏二本一作十三跋一作十七跋正是此种以藏锋为纲骨取态弗论也丙寅中秋之望 
　　兰亭叙六朝时已有刻石余收开皇本是隋时刻者唐文皇因见刻本遂访真迹于越州辨才得之命汤普澈冯承素禇遂良欧阳询各摹一本原与隋时本相似不知宋代何以独称定武为欧阳询摹下真一等群公聚讼缘此而起以至点画波撇之间各加辨证又有五字损本七字损本及会前缀行有阙有金纷纷同异如王顺伯尤延之辈而吴兴踵之为十三跋十七跋独尊定武不知右军肯点头否也 
　　兰亭叙最重行间章法余临书乃与原本有异知为聚讼家所诃然陶九成载禊帖考尚有以草体当之者政不必规规相袭今人去古月远岂在行欵乎 
　　赵文敏临禊帖无虑数百本即余所见亦至伙矣余所临生平不能终篇然使如文敏多书或有入处盖文敏犹带本家笔法学不纯师余则欲绝肖此为异耳 
　　随手书禊帖乃脱数字此不常临写所致藉令如吴兴日数十舒卷岂有是耶书以志吾愧 
　　因书兰亭叙有脱误再书一本正之都不临帖乃以势取之耳 
　　兰亭叙以行欵为重米元章得禇摹真迹割截成袖珍帖乃知续鳬截鹤皆不为害 
　　米元章书多从禇登善悟入登善深于兰亭为唐贤秀颖第一批帖盖其衣钵也书授清臣清臣其宝之 
　　此本发笔处是唐人口口相授笔诀也米海岳深得其意舟过崇德县观 
　　定武禊帖惟贾秋壑所藏至百余种令其客寥莹中缩为小本或云唐时禇河南已有之此本余己丑所书亦从馆师韩宗伯借禇摹缩为蝇头体苐非定武帖耳 
　　章子厚日临兰亭一本东坡闻之谓其书必不得工禅家云从门入者非是家珍也惟赵子昂临本甚多世所传十七跋十三跋是已世人但学兰亭面欲换凡骨无金丹山谷语与东坡同意正在离合之间守法不变即为书家奴耳因临此本及之四月六日过俞彦直斋中晴窓啜新茗重题 
　　余书兰亭皆以意背临未尝对古刻一似抚无弦琴者觉尤延之诸君子葛藤多事耳 
　　此帖在淳熙秘阁续刻米元章所谓绝似兰亭叙昔年见之南都曾记其笔法于米帖曰字字骞翥势奇而反正藏锋里铁遒劲萧远庶几为之传神已闻为上海潘方伯所得又后归王元美王以贻余座师新安许文穆公文穆传之少子冑君一武弁借观因转售之今为吴太学用卿所藏顷于吴门出示余快余二十余年积想遂临此本云抑余二十余年时书此帖兹对真迹豁然有会盖渐修顿证非一朝夕假令当时力能致之不经苦心悬念未必契真怀素有言豁焉心胸顿释疑滞今日之谓也时戊申十月十有三日舟行洙泾道中日书兰亭及此帖一过以官奴笔意书禊帖尤为得门而入 
　　赵吴兴之兰亭与丙舍帖绝相似官奴帖与丙舍又一家眷属也 
　　书法虽贵藏锋然不得以模糊为藏锋须有用笔如太阿剸截之意盖以劲利取势以虚和取韵颜鲁公所谓以印印泥如锥画沙是也细参玉润帖思过半矣 
　　宋高宗于书取法最深观其以兰亭赐太子令写（下有逸文）也 
　　天下几人学杜甫谁得其皮与其骨世人但学兰亭面欲换凡骨无金丹老杜诗政如右军书学之转远李邕云学我□死良然 
　　今日写各体书烦熇□平对客拈笔每仿一种不能百字仅尝一脔似穷五技然使纸有余地凉风嘘之当不止此商丞百里见访不孤其意未知得如贾耘老换羊书否偶背□钟王楷书各一种失其文句不能与原本相合 
　　先太史墓在震泽玙洋山每岁拜墓辄憩灵岩村居留连旬日间弄笔墨以破寂寥今年寒食过数日犹未有茶欲采茶先墓归荐祠堂雨窓漫兴为钟王楷书各数行相日修禊之晨恨纸无余地不及写兰亭也 
　　唐摹右军真迹以十七帖为致佳余临数十本皆为好事者取去亦复有赝本如此本差称意乃以王方庆进帖笔法参合用之所谓万岁通天帖者是也 
　　余曾有右军行穰帖真迹十五字正是十七帖一种书及武林杨侍御自安福传来唐摹绝交书纸墨用笔与行穰帖同中缺鸾字乃悟为右军书萧斋所摹避子鸾讳而后人悞以为李怀琳耳侄孙彦京为余勒石因识之 
　　十七帖硬黄本宋时魏秦家藏淳熙秘阁续帖亦有刻余在都下友人汝阳王思延得硬黄本曾备临一卷已于济南邢子愿冏乡见所刻石即王本也余以临卷质之子愿谬称合作苐谓赵吴兴临十七帖流落人间尚不下数十本请多为之足传耳余是以时临此帖以懒故终不能多也 
　　此韩宗伯家藏子敬洛神十三行真迹余以闰三月十一日登舟以初八日借临是日也友人携酒过余旅舍者甚多余以琴棋诸品分曹欵之因得闲身仿此帖既成具得其肉所乏神采亦不足异也 
　　文氏二王帖有洛神赋称为子敬非也此李龙眠书宣和谱所云出入晋魏不虚耳又龙眠摹古则用绢素洛神卷是绢本或唐人书李临仿之乃尔遒隽耶要须以十三行帖称量之 
　　太令洛神赋真迹元时犹在赵子昂家今虽宋榻不复见矣今日写此四行亦唐摹冷□旧迹余见之檇李项氏遂师其意试朝鲜鼠须笔 
　　赵文敏得宋思陵十三行于陈灏盖贾似道所购先九行后四行以悦生印疑之此子敬真迹至我朝惟存唐摹耳无论神采即形模已不相肖惟晋陵唐太常家藏宋榻为当今第一曾一见于长安临写石剤恨赵吴兴有此墨迹未尽其趣盖吴兴所少正洛神疏隽之法使我得之故当不啻也 
　　乐毅论乃扇书后人以为右军自书刻石梁世所摹与唐摹字形各异淳熙秘阁续梁摹本也余家鸿堂帖唐摹本也又有一本唐摹在长安李氏曾属余跋亦文寿承跋盖贞观中太宗命禇遂良等摹六本赐魏征诸臣此六本自唐至今余犹及见其二恨梁摹白麻纸真迹为新都吴生所有余亦不甚临乐毅论每以大令十三行洛神赋为宗极耳 
　　栁诚悬小书玄真护命经不知其所自因临畵像赞知诚悬用其笔意小加劲耳唐人书无不出于二王但能脱去临仿之迹故称名家世人但学兰亭面谁得其皮与其骨凡临书者不可不知此语 
　　昔年见晋人畵女史箴云是虎头笔分类题箴附于畵左方则大令书也大令书女史箴不闻所自据孙过庭续书谱有云右军太师箴岂即女史而讹承于后人耶然其字结体全类十三行则又非王右军也暇日适发兴欲书遂复仿之不见真迹聊以意取乃不似耳 
　　钟太传书自晋渡江时止传宣示表百余年间玅迹已绝宁知今世有索靖出师颂耶此书在檇李项子京家故是甲观 
　　谢惠连墨迹新都汪氏所藏余令人摹勒入鸿堂帖观其字形用笔全是宋高宗书岂德寿学谢书耶余以己意书此二章未尝规摹谢迹也 
　　黄涪翁云大字无适瘗鹤铭小字无过遗教经今世所传遗教直唐经生手耳瘗鹤则陶隐居书山谷学之余为缩为小楷偶失此帖遂以黄庭笔法书之 
　　昔人以瘗鹤为陶隐居书谓与华阳帖相类然华阳是率更笔文氏停云误标之耳 
　　怀仁真迹在余家一纪余未尝展观今乃临石本政如汉元杀毛延寿 
　　每以怀仁圣教序书有蹊径不甚临仿欲用虞永法为之方于碑刻习气有异此册亦其一也苦不能竟耳 
　　古人摹书用硬黄自运用绢素此卷首有宋徽宗金书缥字与内景经同一黄素知为怀仁一笔自书无疑书苑所云杂取碑字右军剧迹咸萃其中非也黄长睿书家黄狐亦以书苑为据恨其不见真迹辄随人言下转耳 
　　此书视陕本特为姿媚唐时称为小玉书若非怀仁自运即不当命之小王也吾家有宋舍利塔碑云习王右军书集之为习正合余因此自信有会 
　　右军告墓表宝晋斋刻相传为智永集右军书余曾临智永千文真迹知后人集智永为之非右军之旧迹也久矣此帖应于蕃教书此遂有错落岂直兰亭临本以僧权押字误入行间为曾不知老之将至而已耶 
　　虞永兴尝自谓于道字有悟盖于发笔处出锋如抽刀断水正与颜太师锥画沙屋漏痕同趣前人巧处故应不傅学虞者辄成算子笔阵所诃以此余非能书能解之耳 
　　虞永兴正书惟夫子庙堂碑行于世至如龙马图赞乃以碑中字集成其文在柳州集非真虞迹也破邪论则唐人小楷与栁诚悬清凈经并是真笔一见之义兴吴光禄家虽摹刻之鸿堂帖中未尽其法破邪论偶得宋榻临此 
　　禇河南书此赞真迹在馆师韩宗伯家余尝借观近于分隶非二王法禇书哀册最佳千文孟法师碑皆不及也 
　　壬辰九月过嘉禾所见有禇摹兰亭徐季海少林诗颜鲁公祭豪州伯父文藁赵文敏道德经小楷皆真墨也是日仲醇大借得王逸季虞永兴汝南公主志适到余为手摹之 
　　学李北海书五十五年矣初时专习颇为近之自见米老运笔多有诋诃辄复忘其旧学然时一□书亦不落吴兴后也 
　　李北海碑帖余见数本皆不全不可读最后得此帖文义了然以大照禅师碑笔意参合临之昔人评北海为书中仙手至宋时米元章微有异论姜尧章赵子固亦踵之惟赵子昂以为宗极盖子云太玄必俟后世子云如此（仿北海娑罗树碑） 
　　新安之溪上有吴太学家藏此诗真迹以为杜甫书余玩其用笔知是徐季海真书蔡君谟宗之虽方实圆虽劲实婉所未及颜鲁公者在有笔墨蹊径未脱欧虞禇薛姿态耳（书杜庙诗少陵谒玄元皇帝） 
　　右军有拨镫法传于晋唐诸名家所谓口诀手授者南唐李后主犹传此法余于徐季海三藏碑悟笔意当于内擫留笔取之正自觅解人不可得辛亥六月将书方正学求忠书院记先临碑数种以发笔思内以玉枕兰亭法□季海此碑 
　　唐世官诰皆出善书名公之手颜鲁公为礼部尚书犹书朱巨川诰如近世之埋志非藉手宗工以为孝慈不足其重如此国朝制诰乃使中书舍人为之写轴而书法一本沈度姜立刚何能传后余两掌制词及先太史诰欲自书之忽有非时之命持节长沙封吉藩颁诰之时王程于迈不获从鲁公自书之例因临频帖为之怃然 
　　颜鲁公受笔法于张长史尝有锥画沙印印泥之喻又谓之屋漏痕然其碑帖严整蚕头鼠尾郎不无锥沙印泥屋漏痕未之见也独此碑落笔与放笔处和缓挺劲兼之余临写之次恍若有悟鲁公曰自钟王至虞陆皆口诀手授以至张长史信矣 
　　锥沙三喻皆喻藏锋不知出锋亦有之因出锋之遒故成藏锋之浑此碑是也东坡偃笔虽形类颜失在用笔矣其学王僧虔亦然（仿颜鲁公书宋广平碑侧帖） 
　　余近来临颜书因悟所谓折钗股屋漏痕者惟二王有之鲁公直入山阴之室绝去欧禇轻媚习气东坡谓诗至于子美书至于鲁公非虚语也颜书惟蔡明远序尤为沉古米海岳一生不能彷佛盖亦为学唐初禇公书稍乏骨气耳灯下为此都不对帖虽不至入俗苐神采璀璨即是不及古人处渐老渐熟乃造平淡米老犹隔尘敢自许逼真乎题以志吾愧 
　　鲁公碑版中兴颂最为奇伟余在楚中祁阳令以榻本进因作歌刻石记之以其字形颇大临成此卷便是几格间物不须扶藜夜读如山谷所云也 
　　鲁公祭季明文昔在殷尚书家其孙携至长安留余斋两月无以酬直遂落贾人手不复可得矣鲁公书惟行体最佳绝去唐人纤媚之气余好之不减二王因临书识之 
　　因观颜鲁公田神功八关斋会记拟其笔意书此经米元章重颜行而不许颜真书故无楷行世亦是缺陷张长史郎官壁记乃狂草之筑基也 
　　余既失颜鲁公送蔡明远帖借米帖及杨少师合浦散帖乞花帖洛阳帖遂欲焚砚今又作一观如张泽端清明上河图本因南渡后想见汴京繁华旧事故摩写不遗余巧若在汴京未必为此每落笔时想二家神情风韵所及当反深也直恐珠还之日仍添我懒耳 
　　新都汪太学儒仲以宋榻争坐位帖见示神采奕奕字形较陕刻差肥余临写之次时有讹字乃知是米海岳所临尝自记有临争坐帖在浙中此殆其真迹 
　　鲁公行书在唐贤中独脱去习气盖欧虞禇薛皆有门庭平淡天真颜行第一伯肇年侄工于书征余为颜书真具眼者漫尔背临以塞其请 
　　颜清臣书深得蔡中郎石经遗意后之学颜者以觚棱斩截为入门所谓不参活句者也余此书窃附鲁男子学栁下惠之意 
　　怀素自叙帖真迹嘉典项氏以六百金购之朱锦衣家朱得之内府盖严分宜物没入大内后给侯伯为月俸朱太尉希孝旋收之其初吴郡陆完所藏也文待诏曾摹刻停云馆行于世奈二十年前在檇李获见真本年来亦屡得怀素他草书鉴赏之惟此为最本朝素书鲜得宗趣徐武功祝京兆张南安莫方伯各有所入丰考功亦得一班然狂恠怒张失其本矣余谓张旭之有怀素犹董源之有巨然衣钵相承无复余恨皆以平淡天真为旨人目之为狂乃不狂也久不作草今日临文氏石本因识之 
　　蔡忠惠公书以学杨凝式者为胜于学颜盖蔡书多守定法学景度者乃不定法此卷其众尤之尤也 
　　白香山琵琶行以自写羁臣怨士之绪以彼旷怀深悟惮悦岂为沦落摩登伽女湿青衫之泪也山谷故是白太传后身所作艳词与琵琶行同致犹为禅德所诃谓不止堕驴胎马腹此书始是未见秀铁面时所作耶原是吾乡朱司成所藏山谷他书学醉素独此规摹章草以行书意写流艳语正似香山以无情人落有情痴也 
　　待访录有智永不全本千又余昔于宋光禄见永师千文后有禾师押字薛绝彭收藏印及是笔绝彭书乃令穰欲以王维雪山易智永千丈语也今见第三卷 
　　是日海上顾氏以米襄阳真迹见视余为临此大都米家书与赵吴兴各有门庭吴兴临米辄不能似有以也吴兴书易学米书不易学二公书品于此辨矣（题壮观楚辞） 
　　陆俨山祭酒有题宋海岳方圆庵记之前数行磨灭不知何人补之今越中刻本乃全文也见淮海集 
　　光元章书沉着痛快直夺晋人之□少壮未能立家一一规模古帖及钱穆父诃其刻画太甚当以势为主乃大悟脱尽本家笔自出机轴如禅家悟后拆肉还母拆骨还父呵佛骂祖面目非故虽苏黄相见不无气慑晚年自言无一点右军俗气良有以也比为乐圃书志遒劲奔轶又是平生得意笔太史公作信陵君传蔡中郎为限仲弓志皆以得意人不轻赞誉正似此书耳（乐圃帖） 
　　此卷阳关诗自余定为米南宫笔意无疑盖乙未年于长安见之未为飞鳬点破意欲购之空橐为窘不知何年落东明穆中翰手中翰余门下士曾于丁巳之春不远三千里走吴山荐慰出此卷求跋今五年矣又于新城王长公所见之而余亦再入长安前后二十八年与此卷乍离乍合有婆娑铜狄之感 
　　米海岳有壮观台诗真迹余刻于续戏鸿堂帖中亦真州诗竟与多景楼南北相望甘露海岳庵皆一时以流所托米尝以京口拟潇湘楚山清晓图于铁瓮城取之书畵故当超耳 
　　米元章云祝融高坐两行素书入神其前尚有四行未见此帖共六行然亦未全也 
　　宋时有人以黄素织乌丝界道三丈成卷诫子孙相传待书足名世者方以请书凡四传而遇元章元章自任腕有羲之鬼不复让也 
　　观米老论书亦可想见米家笔法顾其诃诋唐人终非笃论山谷评米书如仲繇未见孔子时气象则米老未必心服盖米于前代书法盘旋甚深非苏黄所及也 
　　米海岳云少时未能立家但规摹法帖谓之集古字今观九歌良然左方有伯时畵畵史所称与伯时经营九歌者是已伯时孝经力追钟法宣和谱（下有逸文）写三万字 
　　米元章云吾书无一点王右军俗气乃其收王畧帖何珍重如是又云见文皇真迹使人气慑不能临写真英雄欺人哉然自唐以来未有能过元章书者虽赵文敏亦于元章叹服曰今人去古远矣余尝见赵文敏作米书一册在吏部司务蒋行义家颇得襄阳法今海内能为襄阳书者绝少辛丑七夕后书于湖庄 
　　学书不从临古人必堕恶道苏子瞻自谓悬帖壁间观之所取得其大意今所流传醉僧图王会稽尺牍终不似真赵子昂欲补未元章海月赋落笔辄止曰今人去古远矣皆为临学所困也二公犹尔况余子乎朝学执笔暮夸其能书家通病止园此册人巧天工悉敌观止矣 
　　曹娥碑真迹卷有高宗跋是北宋物元文宗命柯九思鉴定御府书畵因赐之以旌其劳赵承旨题云如亲见吕仙闻吹玉笛可以称量天下之书矣在娄江王文肃公家灵飞六甲经钟绍京书为玉真公主写进御明皇有宋徽宗标题后有倪云林虞伯生跋全仿黄庭经赵子昂师之十得其三耳海宁陈太常次公所藏 
　　黄庭外景经真迹此卷未见据友人云与内景经同一绢素同一笔法又有云是宋高宗临者在吴江吴宪副家顾恺之女史箴不全本在嘉禾项氏其书类大令十三行洛神赋古劲可爱 
　　行书兰亭序禇河南临澄心堂帋米元章跋在海宁陈家鈌三行又兰亭禇临墨迹绢本王弇州家藏复归新都汪太学有米元章小行楷跋今在广陵 
　　兰亭唐标第七本绢素奕奕无题跋亦似禇笔今在新都王氏书畵舫 
　　大令东山松帖真迹送梨帖真迹皆曾见之今不知归何人右军零落数字成者甚多不能殚述 
　　颜鲁公送刘太冲序绿笺书北京国学刻石真迹奇宕为辽东李帅所藏其家图书皆散今不知所在 
　　颜鲁公祭季□文真迹鲜于伯机所藏跋云吾家无第一天下无第二在新都吴太学家停云馆所刻乃未临余刻之鸿堂帖者是也 

　　门人徐土竑阅 
　　容台别集卷之二终 

　　●容台别集卷之三 

　　华亭董其昌着　冡孙庭辑 

　　题跋（三） 

　　◆题跋（三） 

　　书品（二） 

　　○书品（二） 

　　昔人谓观孙过庭书谱如食多骨鱼得不偿失以草书难读也因临怀素帖并为释之 
　　藏真书余所见有枯笋帖食鱼帖天姥唫冬热帖皆真迹以淡为宗徒求之豪宕奇恠者皆不具鲁男子见者也颜平原云张长史虽天姿超逸妙糿古今而楷法精详特为真正吁素师之衣钵学书者请以一瓣香供养之 
　　余每临怀素自叙帖皆以大令笔意求之黄长睿云米芾见阁帖书稍纵者辄命之旭旭素故自二王得笔一家眷属也旭虽姿性颠逸超然不羁而楷法精详特为正真学狂草者从此进之 
　　余尝临颜书今日临柳公权杨少师帖以于蕃赏音者不欲自藏其技所谓寡和之曲须为和入奏之 
　　以杨少师韭花帖笔意书仲宣登楼赋亦兼用陶隐居华阳帖欲一洗媚艳之习耳 
　　书家以险绝为奇此窍惟鲁公杨公师得之赵吴兴弗解也令人眼目为吴兴所遮障余得杨公游仙诗日益习之 
　　丁巳三月过京口访张太学修羽出所藏杨少师真迹赏玩弥日登舟拟之书此论因复补图余见檇李黄履常中丞家王叔明乐志论图分寸许叚与盛懋田家乐相似要以摹写隐逸之趣只在耕钓渔樵间近之中有不可描畵者孔颜之乐虽伸长统未足与语 
　　黄涪翁谓子瞻书当为当代第一为其挟以文章忠义之气耳黄涪翁以苏黄门远谪濒死不悔亦以文章节义之契坚如金石深入骨髓庄生所云以天合者迫穷贱患难相守者也米颠视此有余愧矣此卷苏词黄诗皆本家笔兹论书法当以晋魏为极则如连城国玺者非文章忠义重耶戊午首春 
　　苏子瞻小楷如归去来诗等皆赝笔又有滕王阁赋余闻而斥其赝及览榻本不知何年俗子所托且系之以元章跋尤俗不独点我东坡也因书伯夷传稍用苏法及之 
　　昨见项晦伯家有赵文敏书汲黯传小楷特为遒媚与本家笔不类元人跋以为文敏见唐人书此传石刻因仿之乃轶唐而晋矣汲传颇繁呵冻难竟故书伯夷传不知视文敏书若何也 
　　东坡先生书养生论真迹一卷是靖江朱光禄所藏后为河南俞中舍购去今吴中多双钩伪迹乃从我家鸿堂帖摹出无复笔态但存形似耳 
　　东坡先生数书嵇叔夜养生论忧患之余有意于道言如此他日又曰长生未能学且学长不死洪觉范妙觉禅师谓其多生般若种子深固又进于所谓养生者要以忠孝文章节义如公升天成佛俱是探囊取物其八识田中自具两家种子循业发现不学而能也因书此论及之 
　　东坡书归去来词与契顺山谷所谓彭泽千载人东坡百世土合之则双美也 
　　余以丙申秋奉使长沙浮江归道出齐安时余门下士徐旸华为黄□令请余大书东坡此词曰且勒之赤壁余乘利风解缆后作小赤壁诗为吾松赤壁解嘲已余两被朝命皆在黄武间览古怀贤知当在坡公旧题诗处也因书此辞识之 
　　余书坡公大江词即以其笔法书此米元章谓东坡畵字赵子固又云偃笔之病误我苏公然山谷有云子瞻书为今代第一挟以文章妙天下忠义贯日月之气自非书家所能争长也 
　　以坡公书法书坡公赋似临兰亭叙古来文与书称者仅此赋与叙耳 
　　山谷论人家子弟可百不能惟俗便不可医子瞻自是千载人观其与李伯时王定国诸公赏会翰墨自谓薄富贵而厚于书轻死生而重于畵即雪浪以百二十千构之所至故无一椽也元龙百尺楼下物政当愧死何置喙哉 
　　东坡尝书子由上清辞与秦少游绝句当亦有书鲁直之作今不传耳此鲁直书东坡词虽出焦山鹤铭而有北海有怀素又自有鲁直昔人评苏书如西施凈洗却面与天下女子鬪胜此亦玉环飞燕淡妆浓餙与西施鬪胜者也余于宋四家书差平视山谷见此本乃展坐具礼拜知名不虚得扬甫拈出有功于涪翁多矣 
　　襄阳书天马赋余所见已四本一为擘窠大字后题云为平海大师书后园水丘公观特为雄杰在嘉禾黄履常参政家一在新都吴氏后有黄子久诸元人跋子久云展视之时有大星贯斗而墬其声如雷宋本余已摹取刻石吴本多枯笔别自一种米书然皆真迹也米赋材乃强弩之末而子瞻称其宝月赋以为知元章不尽乃曾无一本传世何也因背临及之 
　　米书此赋余见三本学擘窠大字仅有此本字字皆可为榜署米公自言大字如小字以势为主者 
　　米元章好书所作天马赋行草已见书本惟擘窠大字卷在长安朱太保希孝家亦分宜物既入内府而以代侯伯月俸者太保尽从诸贵购之后为檇李黄中丞所藏余尝婆娑赏玩今又转入金沙于氏矣吴门有石刻乃文博士官江西时所摹于真迹者余收为此卷米元章云小字如大字取势为主是也 
　　往余在京师得古畵二十余册中有李伯时西园雅集图米元章书序余刻之源堂帖行于世此余所仿之书于便面者米家小楷不欲使一寔笔黄庭像赞一似太羮玄酒不复过而问矣 
　　未南宫书温成哀词二百许字皆类登善哀册此铭亦哀册笔法也米无正书真行者为正书耳余以米海岳笔书燕然山铭镌石数年矣惜摹勒不精不足观也侄孙彦京为余刻来仲楼帖遂命重摹虽差得其内然较之往刻自是河汉 
　　米海岳行草书传于世间与晋人几争道驰矣顾其平生所自负者为小楷贵重不肯多写以故罕见其迹余游京师曾得鉴李伯时西园雅集图有米南宫蝇头题后甚似兰亭笔法己丑四月又从唐完初获借此千文临成副本稍具优孟衣冠大都海岳此帖全仿禇河南哀册枯树赋间入欧阳率更不使一实笔所谓无往不收盖曲尽其趣恐真本既与余远便欲忘其书意耶聊识之于纸尾 
　　此余己丑所临也今又十年所矣笔法似昔未有增长不知何年得入古人之室展卷太息不止书道戊戌四月三日 
　　秦太虚撰龙井记真称苏家胜友元章此碑绝得李括州三昧惜多残缺余为补之然闻赵吴兴曾欲补米书数行一再易之皆不相似曰今人去古远矣则余其有续貂之愧也夫 
　　三十年前参米书在无一实笔自谓得诀不能常习今犹故吾可愧也米云以势为主余病其欠淡淡乃天骨带来非学可及内典所谓无师智畵家谓之气韵也 
　　此书陶诗运笔得米元章之髓非敢自誉书道本如是历代皆迷耳 
　　余尝临米襄阳书于蔡忠惠黄山谷赵文敏非所好也今日展法帖各临尺牍一篇颇亦相似又及苏文忠亦余所习也元人作书经以苏文忠赵文敏为得二王法不及米漫仕其持论如此必有知其解者 
　　仲长统与罗景纶二论实山居之人所自寛语余深解其趣故时书之亦如归去来词以志吾乐也 
　　余在梁溪见徐季海书道德经评者谓子瞻似之非也子瞻多偃笔季海藏锋正书欲透纸背安得同论此书颇似之 
　　仲长统此论所谓未闻巢由买山而隐者然薪火炽然相将入火坑不必皆贫贱士盖盛满不知足往往十而九矣书以媿之亦不可少也 
　　宋吴琚吴太后之弟书似米元章而俊峭过之世传吴琚兰亭帖今京口北固天下第一江山六字额乃琚笔也余得其书去来词复失之友人以摹得半本见寄时为手临几成优孟抵掌 
　　此晦翁大字石刻在岭南者余收之为小行书不能多似也晦翁自谓书学曹孟德今世无孟德书以晦翁书想象一二当如钟太傅李直表韩昌黎云右军俗书趂姿媚汉季魏初定不尔也刘屏山引石徂徕与石碏石庆等同作故实唐宋人为文皆推重本朝人物近世持论不用汉以后事者亦陋矣（仿朱文公书友石台记） 
　　吾郡普照寺士衡宅也胜国时有碧溪上人与赵子昂游得其所书文赋特为精妙牟巘任士林诸君子皆为题咏不知何时流落好事家后为项子京所摹刻以较真迹无复遗恨余不学赵书偶然临写亦畧相似初书二十许行顾离而去之后乃悉从石本但助以神气耳临书要如李光弼入郭子仪军旌旗一变又如苏张纵横同出于鬼谷不为其所笼罩虽肖似不足称也 
　　赵吴兴书文赋虽姿媚横出未脱本家笔此晋人文当以晋人书书之余愧未能也义阳吴光禄寄余禇登善千文遒紧绵密在钟王之间因用其意书士衡赋不类余平日笔余以不自立家故数数迁业如此得在此失亦在此赋云谢朝华于已披启夕秀于未振是余书旨也 
　　客有持赵文敏书雪赋见视者余爱其笔法遒丽有黄庭乐毅论风规未知后人谁为竞赏恐文征仲瞠乎若后矣遂自书一篇意欲与异趣令人望而知为吾家书也昔人云非惟恨吾不见古人亦恨古人不见我又云恨右军无臣法此则余何敢言然世必有解之者 
　　娄水王奉常家藏赵吴兴诗帖致隹余从高仲举见之把玩移日舟行闲适漫临一过余素不为吴兴书畧得形模耳闻吴兴临米元章壮怀赋数行辄复自废余以俟他人覆酱瓿也 
　　比丘成杲得余此卷如解衣得珠且欲刻石经流布今禅门冷落耆宿能举扬宗旨者几人成上人日念如是经要一气转得五千四百卷乃为奇特 
　　得日本笺书智波罗密经彼国虽尚杀伐无不念佛法僧者修罗一入华严即成菩萨不必赤县神州有大乘气象也（心经） 
　　始余书华严普贤品及半卷会西陵李司徒孟白开府天津以一札征余小楷即以寄之孟白精心内典既留半卷复趣余续成完帙余欲下笔不能记忆过去所书当于何止当于何起往复四年迢遥万里终未免也今年春余北上已于书簏中简得华严合论有朱笔点记起至莞然自喜可应孟白之教谨藏书笥行过甓社湖朱水部官舍属以便舟寄至京邸而余以单车就道坐未暖席孟白有陪京大司空之命更有申请且曰即不能盈卷可跋数语庶几了义云余故不敢食诺有愿书完却寄抑是半卷亦帝网珠弥勒阁也何则真佛法身犹若虚空迎之不见其首随之不见其尾过去何止当来何起一句染神历刼不易海墨书之不为多芥子收之不为少言语道断心行处灭抽刀划水接续相空故建立世界而称成不动自位而称坏既不可得取荐取以待余末后句也 
　　写经必论书法书法可传则诵读受持者众是为在处有佛塔庙也山谷老人得笔于瘗鹤铭又参以杨凝式骨力其欹侧之势正欲破俗书姿媚昔人云右军如鳯翥鸾翔迹似奇而反正黄书宗旨近之盖兄事苏而弟蓄米自负不小此法华经七卷是其本色合作余闻之十年始得快覩不啻解衣得珠开花见佛毫颖发光入书家三昧 
　　余尝写法华经七卷十三载始竣今已镌海宁颇费时日愧惰征也逊之玺卿以孝诚发愿数月书就又字字端楷虽细谨中有寻丈之势与颜柳稍带作家习气者殊绝真以翰墨而作佛事何异皮纸骨笔海墨淋漓可为震旦法宝吾益愧矣吾益愧矣 
　　余自戊戌秋以高丽纸书法华经是年先成一卷谓此全经当在一岁之内可圆满因愿今戊申矣止四卷有奇也余亦冉冉老矣每叹胜缘难就日月不居今见道寅此册仅易寒暑皮纸骨笔报佛恩报亲恩覩应念而就可愧余惰并为赞叹希有 
　　唐时法道之盛有写法华经笔下出舍利无数者见于颜鲁公多宝塔碑宋时宗风炽然扫荡殊胜一切相而禅师舍利犹相传不绝颇恠当代鲜闻此事盖正念坚固为法忘躯者实难其人耳如上人以舌血为墨写出法华经知其舌端花衣里珠皆舍利也赞叹不已 
　　少时读颜鲁公碑称法师写法华笔下落舍利以百数及余写法华十年不得一粒友人谓刻石流通令见闻者发心何必舍利何非舍利然摹刻不易成就先得普门品又与云栖禅师书弥陀经为寿书成一月禅师迁化若有所待可当舍利一斛 
　　宝志公摩石麒麟顶止与慧业文人受记无大饶益乃武林之隽从云栖禅师游者师以慈善根力熏之往往以掩骼放生而作佛事金季真其著者有芝生于堂因属余颜其堂而以昌独之好石刻余书庋其中余读元征之集北峯兰若有刻法华经七卷余亦书成此经倘刻石孤山可续唐事且于翰墨场结趣向大乘之缘亦有当于云栖师者季真谓何 
　　云栖莲池大师甲寅正月八月初度余以师纯提凈土扫彼狂慧行在梵纲志在观经僧腊最高居然古佛乃书此经刻石流布以广弘愿亦祈大年自愧笔法弱劣不能如赵文敏之为中峯书凈土一百八诗足传耳 
　　真如不变千佛即一不变随缘一佛而千古佛所以有云佛之一字吾不喜闻也虽然地藏经云人命终时闻一佛名号一辟支佛名号皆得免苦当四大分散神识分飞一佛名号俱不能记忆自非平生串习安能于尔时得力所谓一句染神历刼不易蔡居士道寅所以书写受持念诵千佛名经也唐人以曲江题名为千佛名经宋人以元佑党碑为千佛名经道寅以千佛名经为千佛名经是同是别 
　　佛言读诵书写诸经必兼广为人说法惟是剌血所书令诵者作皮纸骨笔想作刀涂堪忍想作痛非实相想是转经一度即说法一度即身为床坐以庄严护持未足多也何论钱贝小小捐舍不以成就藏经功德乎苏州竹堂寺张安道血书楞伽宋景濂夙命感悟因缘在试以谂之诸檀度者嘉兴有济舟和尚蚤岁不曾识字因口授礼观音文经三岁忽发智慧于内外典豁然通晓腹为箧笥辨若悬河晋陵唐应德时就访之与谈濂洛关闽之学尤似夙悟大士冥加显被之力不可诬也济有语行于世因书此文志之（书礼大士文） 
　　此余辛卯以庶常请告归泊舟黄河船窓多暇所书禅德偈颂之一也今三十二年矣曩时一以黄素黄庭为师每于回锋布势着力后来稍率意酬应不复能尔唐时刘长卿与王维同社大历以后列之中唐人之阅世自为今古如此（书宝镜三昧） 
　　有求黄山谷书者山谷荅云吾书何足以塞请当书七佛偈结般若缘今盐宫陈光禄所刻擘窠书是其一也四十年前达观禅师数举扬此偈中毘舍浮佛偈自谓毕生参学已证一句半若麤心狂慧之流必妄意四句偈岂有拣择若为有证未证不知证者境界非未证者所知耳圆觉经云知幻即离不作方便离幻即觉亦无渐次祖意教意原无异同要须觌面相逢寂灭现前始得逊之玺卿以此七偈刻石流通开人眼目奉荐太君冥福岂止人天小果是偈所在现佛母塔庙矣 
　　以虞伯施庙堂碑法书此偈贞观时楞严犹未经翻译永兴破邪论亦世谛流布尔颜鲁公颇事道言李北海但作碑版怀素着袈裟犯饮酒戒草书狂纵不足与写经手较量功德唐世学书甚盛皆不为释典所用梁肃房融其书不称惟裴休深于内典兼临池之能淳熙帖所刻是已至宋苏黄两公大于翰墨为佛事宋人书不及唐其深心般若故当胜也余蚤岁习耳根圆通每书之几所谓一举一回新者 
　　白香山得法于鸟窠禅师其生平宦路升沉皆以禅悦消融入不思议三昧此八偈名为渐偈实顿宗也苏端明亦是乐天辈人笔铓更峻利不知受用处似香山何如耳 
　　余在长安得赵伯驹畵老姥授阴符图及游白岳见赵子昂书阴符小楷并置箧中尝欲拟为之书可能勉畵工绝不能摹也此经禇中令曾写一百五十本余平生只书此本然机在目三言余亲验之蒲团不啻禅家所云日转百千卷矣 
　　此米海岳所书与李荃受之老姥者文少异禇河南书一百五十本余见二本亦有异同唐世释典流通胜于道教故也人知其神而神不知 【 句】 不神所以神 【 句】 读者多失之昔有禅师误读楞严知见立 【 句】 知即无明本知见无 【 句】 见斯涅盘或谓之曰此经以四字成句柰何误读禅师云任他自合我只依旧盖悟处在此耳米老三盗既宜书作冥字必有所据觉冥字胜宜字与不神之旨益亲切也误书皆如此则善矣 
　　余为庶常时以柳书书馆阁试文但用碑帖小变未见清静经也此帖苏门高子业宋藏今归义兴吴光禄丞澈如宋榻精妙下真迹一等耳 
　　柳诚悬有小楷清静经余摹于海上潘光禄刻之鸿堂帖因摹手不称未尽柳法今停云馆刻玄真护命经亦栁书也以护命经参合嘉禾项希宪所藏诚悬度人经真迹书法知其与颜尚书颉颃名不虚传矣 
　　右钟绍京书遁甲神经有宣和政和小玺宋徽宗标识倪元镇家藏有元镇跋语笔法精妙回腕藏锋得子敬神髓赵文敏正书实祖之余从真迹临写数行钟书世无传本自可以意求耳 
　　宋徽宗大观年诏龙大渊等以内府所藏晋唐真迹重加摹刻金石之工较淳化阁帖更胜阅世既久日少日亡临池之家得残本断章如优昙出现王元美先生先购五卷已后补一卷及余又补首卷尚有三六九卷须其完谋刻之石余友陈懿卜若不能为河清之竢曰宋时官帖惟两府大臣颁赐一本苏黄诸公已为希觏大观既在官帖之上刻石易为流通是人入传庾岭衣也余无以难之因为题此 
　　此帖少三六九卷徧访之江以南不得陈居士从江阴夏茂卿摹之遂成完璧茂卿好古精鉴书学甚深帖为朱湖庄孙氏所藏传流有据诚海内书家之一快也 
　　宋人集阁帖何以不入颜平原而柳帖非一种当是宋初尊颜者犹少至苏黄诸公出始宗尚之如子长史记晋魏以后皆不甚行而班掾最着古人精神发露故有时节也 
　　阁帖赝者居半自宋时已采集多舛黄长睿论之详矣然长睿非端门书家每以文字古今为辨间有淆讹余只以书理作断案凡古人真迹必以态胜此片言居要耳 
　　古人书皆以奇宕为主绝无平正等匀态自元人遂失此法余欲集阁帖中最可见者作一书谱所谓字如算子便不是书摇笔便当念此自然超乘而上 
　　书家好观阁帖此正是病盖王着辈绝不识晋唐人笔意专得其形故多正局字须奇宕潇洒时出新致以奇为正不主故常此赵吴兴所未尝梦见者惟米痴能会其趣耳今当以王僧虔王徽之陶隐居大令帖几种为宗余俱不必学 
　　黄长睿评张从申书出于北海赵子固又以北海学子敬病在欹侧若张从申即无此矣然从申书实似北海之法华寺碑而北海出奇不穷故当胜云余尝谓右军如龙北海如象世必有肯余之言者 
　　今年春正吴阊得王百谷所藏宋榻绛帖顷携以自随疑为澧州帖观其每数十行辄有武陵二字又疑为鼎帖及入常武署中翻阅第一卷以宋太宗为弁跋曰太宗皇帝御笔在绛州摹为诸帖之首后有欵名曰鼎州提举曰沅州判事常为鼎州而武陵其附城邑也乃为鼎帖持为绛州二字所误而世人只知有绛帖遂误名为绛帖耳绛帖鼎帖星鳯楼群玉黔江淳熙秘阁续帖世皆无传至有对面不识者余之具眼犹知床头捉刀为真魏武耶志此俟他日语百谷了一公案也乙巳六月七日舟次城陵矶时自常荆较士还武昌书 
　　月仪帖书家所重米南宫一帖有云月仪只唐人耳无晋人格辙余得萧子云出师颂观其笔法犹是漆书遗意不当以魏晋后变隶求之 
　　月仪帖本出索靖后多散逸不传此多唐人拟作者笔法亦宗索靖其虚和夭矫间有豹奴遗意大都为章草者必兼右军乃合不则宋克辈耳 
　　李北海为文浩自书碑又有朝议郎王钊排文排文诸碑所罕见徐峤之徐浩父子擅临池之能故是唐之羲献欧阳询亦有欧阳通类徐氏然通小劣于率更耳 
　　范文正公道服赞伯夷颂文氏刻于停云馆帖故是墨池传赏其在范家子孙不啻大训弘璧至于历代诰身世德焜耀皆可以想见遗谋懿行今子孙起作求绝闻之志公之十八代孙必溶文学择其十一附刻于文正墨迹之后盖自忠宣以来阅世百五而手泽如新非夫孝思不匮者不及此余观宋名贤题跋甚伙惟鲁直独存虽子瞻元章犹似缺陷顾余何幸得厕名于纸耶 
　　文贞公以首揆还政归里中去黑头不远犹日事吟咏作白香山语绝肖而英气勃郁则有白傅之达无其俚此册所书诗厥孙中秘君得之故簏装演袭藏为徐氏东序天球非文贞道叶贻厥能有此家风乎为跋其末简以志崇慕（题宝纶阁帖） 
　　余为庶常时王文肃见余阁试卷曰公对策书学率更令复类栁诚悬乎盖文肃深于书书尤深于唐碑晚年犹悬碑刻满四壁特不欲以书名耳辰玉虽不沾沾论书乃眼白一世鲜所许可其天骨既尔秀绝而盘旋唐晋间工力兼至或以为学苏子瞻子瞻实不能尽辰玉也右军灵和大令俊轶于吴光启此刻见之而传以学宪之遗迹王方庆宝章录千秋竞爽矣（天全楼帖） 
　　余友陶周望论诗谓苏子瞻绝类杜少陵余人仅得其皮肉耳辰玉书绝类苏子瞻所得者在形模之外随意结构皆姿态横溢秀色可飡尚宝逊之所刻诸帖是已吴江道中翻阅一过如重闻广陵散也书以志慨（箓斐堂帖） 
　　杨彦冲者余友杨彦履宫谕之弟庶常元章之叔善诗畵尤好余书常从余为玄真钓舫之游所得余行楷甚具又时有摹本且十卷矣余既入长安而彦冲尽以入石念余书多赝本又懒役手腕以此为马文渊铜马之式命之曰铜龙馆帖云 
　　临帖如骤遇异人不必相其耳目手足头面当观其举止笑语真精神流露处庄子所谓目击而道存者也 
　　此卷用笔萧散而字形与笔法一正一偏所谓右军书如鳯翥鸾翔迹似奇而反正迩来学黄庭经圣教序者不得其解遂成一种俗书彼倚藉古人自谓合辙杂毒人心如油入面带累前代诸公不少余故为拈出使知书家自有正法眼藏也 
　　吾尝遇异人传内丹之诀与黄庭经中语如两镜相照了无疑惑若右军黄庭欲拘欲纵若灭若没政是火候消停处人谓右军书道经便有羽人飞仙气象不虚耳此本摹榻逼真宋帖尤为铁中铮铮 
　　黄庭经以师古斋刻为第一乃遂良所临也淳熙续帖亦有之 
　　吴用卿得此卷余乍展三四行即定为唐人临右军既阅竟中间于渊字皆有缺笔盖高祖讳渊故虞禇诸公不敢触耳小字难于宽展而有□又以萧散古淡为贵顾世人知者绝少能于此卷细参当知吾言不谬也 
　　黄庭经稍近钟体与乐毅论东方朔像赞小异宋时所刻是吴通微摹本又经王着临手已非右军本色惟米元章书史所载禇河南绿绫临本致佳耳 
　　此榻当是禇本余曾于沈纯甫司马斋头见之今归问卿收藏弇州先生所谓日临一本当作飞天仙人者是在问卿矣 
　　宋榻以小楷为致难如米元章所谓行书十行不敌真书一行江南惟义阳吴光禄得高子业所藏于吾郡莫云卿家独少黄庭此十帖皆宋榻亦无换鹅经意二家同一石故缺陷相类如此昭彦宝之更访道经遂成合璧矣 
　　黄素黄庭经陶谷跋以为右军换鹅书米芾跋以为六朝人书无虞禇习气惟赵孟俯以为飘飘有仙气乃杨许旧迹而张伯雨题吴兴过秦论直以为学杨义和书吴兴精鉴必有所据非臆语也按真诰称杨书祖效郗法力同二王述书赋亦云方圆自我结构遗名如舟楫之不系混宠辱以若惊其为书家所重若此顾唐时止存带名书六行今此经行楷数千字神采奕然传流有绪岂非墨池奇遘耶元时在鲜于枢家余昔从馆师韩宗伯借摹数行兹勒以冠诸帖杨在右军后以是神仙之迹不复系以时代耳（内景玉经帖） 
　　右杨羲黄素黄庭经真迹赵文敏集有长歌乃其所藏也杨书以郗氏为师不学右军父子然翩翩有冲霄之度实自餐霞服炁中来非临池工力所能庶几也米元章待访录云六朝人书无虞禇习气余为庶常时见之韩宗伯馆师曾摹刻入鸿堂帖数行颇惜赵吴兴何以都无临本传世也 
　　内景经全在笔墨畦径之外其为六朝人得意书无疑今人作书只信笔为波画耳结构纵有古法未尝空用笔也善用笔者清劲不善用笔者浓浊不独连篇各体有分别一字中亦具此两种不可不知也 
　　颖上县有井夜放白光如虹亘天县令异之乃令人探井中得一石六铜罍其石所刻黄庭经兰亭记皆宋榻也余得此本以较各帖所刻皆在其下当是米南宫所摹入石者其笔法颇似耳辛卯四月舟泊徐州黄河岸书 
　　赵文敏跋定武兰亭独孤东屏二本皆有真迹或十三跋或十七跋余皆见之然墨迹虽真而石本已剪去孤行世间今观者疑文敏能书不能鉴矣以此知隆中卧龙要得鹿门居士拈出此卷为定武真本无复遗议尝得馆师韩宗伯所传宋内府稧帖多宋人题刘须溪为殿正与相类若世有赵子固必舍命保护作升山故事也 
　　子昂背临兰亭帖与石本无不肖似计所见亦及数十本矣余所书稧帖生平不能十本有奇又字形大小及行间布置皆有出入何况宋人聚讼于出锋贼毫之间耶要以论书者政须具九方皋眼不在定法也 
　　家鸡野鹜齐登俎春蚓秋蛇并入奁君家两行十三字气压邺侯三万签东坡题大令鸭头帖余家亦有行穰帖十五字乃右军书亦当以此语足下行穰九人还示应决不大都当佳此在宣和谱载有思陵金书右军行穰帖字 
　　右军去郡之后有告墓帖既避王述遂终不出然兰亭黄庭皆在尔时始出米芾所谓右军妙迹去郡方佳甚矣缨冠为墨池一蠹也知此可知书道无论心正亦须神旷耳 
　　快雪帖相传为右军正书今在真行之间米老亦有此疑米老有小楷跋语未知其论何如也 
　　曹娥碑真迹宋高宗有跋元文宗以赐鉴书博士柯九思赵吴兴再跋余馆师韩公得之长安有历代题识宋高宗但题曰晋贤书曹娥碑绢黯墨渝仅可想见字形耳 
　　赵吴兴曾得洛神十三行于陈集贤灏自题此晋时麻笺思陵极力搜访仅获九行百七十六字故米友仁跋作九行宋末贾似道复得四行七十四字乃续于后则于九行之跋不相属遂以四行别装于后以悦生印及长字印欵之今此本不知犹在人间否余所摹秀州项子京藏是宣和谱中所收吴兴云更有唐人临本后有栁公权跋亦神物也视世传十三行宋榻何啻霄壤耶 
　　今人学怀仁圣教序十七帖□□其自信不谬者去书道转远东坡书时有态特用偃笔不能捉笔故有墨肥之诮自元人后无能知赵吴兴受病处者自余始发其膏肓在守法不变耳赵吴兴过秦论张伯雨以为学内景经实学乐毅论也匀圆如算子右军所诃徐浩李邕不能免此唐玄宗鹡鸰颂清劲处高出李北海张从申数等落笔便思破庸庸之习以圣教序为戒 
　　大令辞中令帖书家不甚传或出于米元章黄长睿之后耳观其运笔则所谓鳯翥鸾翔似奇反正者深为漏泄家风必非唐以后诸人所能梦见也李北海似得其意 
　　澄清堂宋人以为贺鉴手摹南唐李氏所刻余见五卷皆大王书出淳化帖之上亦如贺八清真下视王着此间可容数等真法帖之祖也余探其尤异者为一卷以殿戏鸿堂之末亦欲使宋元以后右军再出耳 
　　王献之学书二十年尝于村中遇老姥以所书一字与之展转传看遂得数百千此事与右军书扇适相类见献之述书状有禇遂良摹本余见之又言右军得白云先生传授笔法此自神其说所谓楮成堆墨成臼乃白云先生也 
　　米元章与李玮慱此谢公帖议十年不成后竟得之名所居曰宝晋谓右军破羌与谢公书耳余刻之戏鸿堂 
　　谢万鲠恨帖真迹在新安溪南吴氏虞永兴之祖宗也 
　　群玉堂帖所载虞世南天马赞乃柳子厚文荆门行见李群玉集非李括州也诗亦不类开元及柳公权诗皆谬岂集字为之耶 
　　此一种行楷自陶隐居鹤铭出华阳隐居帖稍属寒峭或欧阳信本学陶然皆在二王之外也（九歌） 
　　右率更令所书千文杨补之家藏本咸淳甲戌岁九月三日钱塘金应桂书家以分行布白谓之九宫元人作书经云黄庭有六分九宫曹娥有四分九宫是也今观信本千文真有完字具于胸中若构凌云台一一皆剂而成者米南宫评其真书到内史信矣此本为杨补之家藏勒其全文欲学书先定间架然后纵横跌宕惟变所适也 
　　信本有小楷九歌余得宋榻世无二本为朱御医以古砚易去二十余年不复可踪迹矣若合此千文即是雌雄二剑 
　　停云馆帖载朱阳帖以为陶隐居书实欧阳信本行书也 
　　欧阳通碑书比信本字形稍匾阔高自标置此千文后有通书是也 
　　赵子昂跋定武兰亭云昔人得古帖数行专心学之遂以名世余初不知为何人及观山谷题跋谓唐彦猷得欧阳率更真迹数行精思学之遂以名世乃知子昂所谓古人正唐彦猷耳想落笔时亦忘其姓名故也癸亥正月晦作欧阳信本书亦十之三未尝习为此也 
　　欧阳公好论书自谓临古帖静中至乐此段则皆修史碎语用笔亦自奕奕有颜平原遗意 
　　义阳吴光禄丞澈如寄禇登善千文示余披赏数日风雨如晦泓颖久废朝来始见霁色偶然欲书为竟此卷观者必讶为余本家笔安在也 
　　项玄度出示谢客真迹余昨展卷即命为张旭卷末有丰考功跋持谢书甚坚余谓玄度曰四声定于沈约狂草始于伯高谢客时无是也月东明二诗乃廋开府步虗词谢安得预书之乎玄度曰此陶弘景所谓元常老骨更蒙荣造者矣遂为改跋 
　　长沙岳麓寺有李太和碑李江夏人其为楚书碑惟此而禇登善亦在潭乃无遗碑杜工部云贾传才未有禇公书绝伦今固寥寥也欧阳信本有楚辞诸帖刻于长沙今亦失之 
　　杜子美称李北海碑板照四裔余行游天下见东林岳麓诸碑皆宋以后重刻耳大照禅师碑乃唐时硬黄双钩神采焕发结构古雅宋时尚不闻其名况见其迹乎余最嗜李书晚获觏此遂摹勒上石以公同好虽谓之唐榻可也 
　　此碑文多不全独此刻前后读之皆有伦次当是石未泐时拓本殊可宝藏欧阳公金石录每有不以书家见收者况北海为书中仙乎又云保母帖辞中令帖太令实为北海之滥觞今人知学北海而不知追踪大令是以佻而无简直而不致北海曰似吾者俗学我者死不虗也赵吴兴犹不免此况余子哉 
　　李北海书荆门行刻于群玉堂帖余疑李北海在太白集中者皆况郁高古无此流易及观王建诗有荆门行乃知宋人所集云麾碑等石刻蒙之北海也群玉堂帖有虞永兴天马赞亦见柳州集 
　　杜子美作八哀诗于北海云干谒走其门碑版照四裔独步四十年风听九皋唳北海在当时特以文名后乃为书所掩 
　　争坐帖有陕刻字形已漫余家有宋榻棈好因摹入石此颜书之烜赫者 
　　颜鲁公送刘太冲叙郁屈瑰奇于二王法外别有异趣米元章谓如龙蛇生动见者目惊不虚也宋四家书派皆出鲁公亦只争坐帖一种耳未有学此叙者岂当时不甚流传耶真迹在长安赵中舍士祯家以余借摹遂为好事者购去余凡一再见不复见矣淳熙秘阁续帖亦有刻 
　　昔颜平原鹿脯帖宋时在李观察士衡家今为辰玉所藏争坐位帖在永兴安师文家安氏柝居分而为二人多见其前段师文后乃并得之相继入内府今前段至行香菩萨寺止为项德新所藏 
　　鹿脯帖真迹与宋榻本不类字形大小不伦乃其文亦小异宋榻政自不足据也十七帖清晏岁丰又所使有丰一乡故自名处余不极解丰一乡作何语及得高丽刻本乃云所出有异产读之豁然因知王着但凭仿书入石耳犹忆辰玉初得此帖于蒙阴公氏亟报余展玩如得连城辰玉书法为此一变今日重观于德偶斋感慨系之矣 
　　颜清臣忠义大节唐代冠冕世人以其书传蔡元长书法似米南宫以其人掩书两伤双美在人自择耳 
　　孙虔礼书谱绝类刘子玄史通之文唐时未有韩栁变体大都如此所谓畵为分数缀以妍辞月露风云相沿六代盖选学大行虽李杜不能独创也至其论书则过笔阵图远矣 
　　湖阴曲温飞卿书似平原书而遒媚有态米元章从此入门昔年殷司马之孙持至长安留于案上两月余以温庭筠温字颇漫疑是王黄华书黄华亦名庭筠字迹近米家父子故耳川中黄昭素乃谓此必曾入梁内府梁讳温字遂磨去意或有之 
　　杜牧之书张好好诗末有洒尽满衿泪短歌聊一书字漫不可摹樊川此书深得六朝人风韵余所见颜栁以后若温飞卿与牧之亦名家也 
　　唐林纬干书学颜平原萧散古淡无虞禇辈妍媚之习五代时杨少师特近之 
　　书家以险绝为奇此窍惟鲁公杨少师得之赵吴兴弗解也今眼目为吴兴所遮障余得杨公游仙诗日益习之 
　　杨凝式书惟潭帖武陵帖有刻本深得颜鲁公之神非欧虞辈所能梦见也 
　　右录东坡评语孙过庭云既得平正须追险绝书家以险绝为功惟颜行与景度草得之景度好题寺壁不甚书缣素即宣和所收亦复寥寥苏米皆学其书故推重如此 
　　杨少师步虚词帖即米老家藏大仙帖也其书骞翥简淡一洗唐朝姿媚之习宋四大家皆出于此余每临之未得一班 
　　杨景度书自颜尚书怀素得笔而溢为奇恠无五代哀薾之气宋苏黄米皆宗之书谱曰既得平正须近险绝景度之谓也 
　　余意仿杨少师书书山阳此论虽不尽似畧得其破方为圆削繁为简之意盖与赵集贤书如甘草甘遂之相反亦教外之别传也 
　　东坡先生居黄自谓多难畏事时犹禁其诗耳后并其书禁之故宣和进御书畵凡有苏黄题跋者皆割去靖康之变御府所藏尽为金人辇之而北而先生墨迹流落人间居然独完嗟乎谁谓善类竟可磨灭耶 
　　东坡先生少学兰亭故其姿媚似季海至酒酣意忘工拙字特瘦劲乃似柳诚悬笔圆而韵胜挟文章妙天下忠义贯日月之气 
　　玉局行书皆规摹徐季海此帖独仿颜平原送明远序纵横跌宕中合宫商非赵吴兴所能梦见也 
　　东坡居黄寓定惠院之东小山上有海棠一株每岁盛开必担酒召客醉于花下故作此长篇平生喜为人书人间刻石者有五六本云某平生得意诗也 
　　东坡作书于卷后余数尺曰以待百五年后人作跋其高自标许如此 
　　陈仲醇既摹子瞻南华妙高二帖他日复得煎茶听琴诗各一篇余亦得三马图赞皆奇绝会勒石已竣藏之箧中仲醇曰君岂书家抵鹊村耶 
　　赵吴兴大近唐人苏长公天骨俊逸是晋宋间规格也学书者能辨此方可执笔临摹不则纸成堆笔成冡终落狐禅耳 
　　狮子捉象必全其力狮子捉兔亦全其力书家以尺牍见珍如颜鲁公争坐位二祭文皆是草草不经之笔正如捉兔其全力乃见耳吴兴此柬尤是率尔应酬不知所云竹石数轴犹复流传何所余及见一二又无题跋左证得此则士衡所谓合之双美者也 
　　邢太仆尝谓余书直接右军之派惟赵承旨虽欧虞禇薛犹非冡嫡又张伯雨跋子昂过秦三论曰后世谁知公落笔如风雨盖子昂一日能书一万字故也今观此尺牍从阁帖二王牍中得笔且遗书冯海粟作家相见犹不漫应是最上一乘品格也 
　　右皆赵文敏闲窓信笔所书锡山安氏刻于家余素不学赵书以其结构微有习气至于用笔用墨文敏所谓千古不易者不如是何以名喧宇宙也前人正自未可轻议 
　　吴兴此书学黄庭内景经时年三十八岁最为善者机也成名以后隤然自放亦小有习气于是赝书乱之钝滞吴兴不少矣论二篇止勒其一（子昂过秦论） 
　　文信国家书一纸具当时江西流离颠沛情事去宋亡无几何时矣兰虽可焚香不可灭当与正气诗作注脚 
　　文太史自书所作七言律皆闲窓日课乃尔端谨如对客挥毫不以耗气应想见前辈风流 
　　枝指山人书吴中多赝本此书律诗二十首如绵褁铁如印印泥方是本色真虎非裴将军先射诸彪也 
　　诗不求工字不奇天真烂熳是吾师东海先生语也宜其名高一世 
　　此卷具琅琊太原兄弟手牍如王方庆所进宝章录笔法遒媚自其余事造次寒温不离三益可上石碑是为难耳文肃公初入馆时书犹近率易渐久渐苍以瘦硬兼姿态可知前辈名公学问日益不止书道也（题娄江四王手牍） 
　　稧颐禅师不惜渡海访东坡于惠州东坡书渊明归去来辞送之今扈师结厦东余与眉公草堂不隔啀步眉公为书归去来夷险不同翰墨并妙觉东坡涉世带累方外之交眉公高且闲较东坡输一步 
　　家侄原正又字伯长廷评兄之冡子少有逸才临池特妙此书当在年十八九时二十一夭矣书多临摹之功与莫廷韩同时风骨高华已度骅骝前其王子安之流耶阅之一过感慨无限 
　　余侄原正少余一岁有异才同游泮宫以诗翰相激扬犹如形影已复同学畵不四五载遂以夭圽此其遗迹也览之如德山阳笛广陵散不胜凄断 
　　王文肃论文推归太仆其于弇州公未尝措意弇州公亦谓文肃不脱措大气然文肃诸奏疏笔铓迅利一刀见向四稿部中无是也此为蒲泉先生墓志婉畅尖新描写如畵宜其平视元美独苦少作文耳文如是亦似不能多作至于书法娟秀有米元章之致加以苍古此文合当得公书公不为书而子柔书之亦是公意中事不独吴氏称快为家乘光已 
　　周郎八岁书兰亭曹娥端劲风逸有二王笔意虽纸成堆笔成冢者未能过也岂前身工力成此宿慧耶昔陆庄简太宰尝向一老学究劝之勤读书究辞以无所复用太宰曰俟他生童子时得力不相赚也余于周郎益信虽然此道一往即诣久习逾遥百尺竿头坐者要更进步虽三十四十年工力尽可消受周郎勉旃余则焚砚矣 
　　东坡云诗至于杜书至于颜能事毕矣然如畵家评畵神品在逸品之下以其费尽工力失于自然而后神也真诰云仙官皆有职事不如仙人之未列等级者为游行自在书畵皆然即颜书最传为祭侄争坐位藁乞米帖皆无矜庄天真烂熳故杨少师李西台苏黄蔡君谟皆宗之也素友工书请以此参之 
　　谢太傅六十五字真迹后有米元章行楷百余字米自贵其小楷云不轻为人写惟跋古帖与前贤墨迹用之所谓狮子捉象必全其力今在嘉禾项晦夫家若王右军奉橘期小女修载等真迹皆项氏之传贵者 
　　禇河南哀册亦王元美物其冢孙以质于吴太学太学即其懿亲索连城之价无应者王亦有赵子昂书枯树赋精甚 
　　徐浩道德经上卷在无锡华学士家黄花绢精薄乍见似纸素谛观知为绢本全学钟元常世传苏玉局学季海若以此卷品之全不相似以苏用偃笔此卷皆正锋下卷不知落何处若得半卷临写经月可补其缺此惟梦志之者 
　　张长史宛陵帖有李建中苏舜钦易简三公题跋郁屈瑰伟气沓欧虞长史虽以醉继颠终无此精魄然所谓不可无一不可有二吾师韩宗伯所藏以为甲观 
　　杨凝式少师韭花帖宣和谱载正书今在嘉禾项氏畧带行体萧散有致比杨少师他书欹侧取态者有殊然欹侧取态故是少师佳处 
　　米元章行书离骚宜兴吴民部所藏民部乃吴文肃公之冢孙其未第时靳固不出示人近始装演成册米书鲜有二千余言璠玙夜光烂熳抵鹊真海内奇观方当今人摹取米氏之书观正于此 
　　大慧禅师尝以东坡语提唱宗风洪觉范亦然因其深入禅悦故文字光焰万丈直掩韩欧此赞与白太傅六渐偈并观是转一部大藏经也（书东坡六观楼赞） 

　　门人徐士竑阅 
　　容台别集卷之三 

　　●容台别集卷之四 

　　华亭董其昌着　冡孙庭辑 

　　题跋（四） 

　　◆题跋（四） 

　　畵旨 

　　○畵旨 

　　杜东原先生尝云绘畵之事胸中造化吐露于笔端恍惚变幻象其物宜足以启人之高志发人之浩气晋唐之人以为玩物适情无所关系若曰黼黻皇猷弥纶治具至于图史以存鉴戒岂无所关系哉陈后山云晚知诗畵真有得却悔岁月来无多亦此意也 
　　畵家六法一曰气韵生动气韵不可学此生而知之自然天授然亦有学得处读万卷书行万里路胸中脱去尘浊自然丘壑内营成立鄞鄂随手写出皆为山水传神 
　　古人远矣曹弗兴吴道子近世人耳犹不复见一笔况顾陆之徒其可得见之哉是故论畵当以目见者为凖若远指古人曰此顾也此陆也不独欺人寔自欺耳故言山水则当以李成范宽花果则赵昌王友花竹翎毛徐熙王筌崔顺天马则韩干李伯时牛则厉范二道士仙佛则孙太古神恠则石恪猫犬则何尊师周照得此数家已得奇妙士大夫家或有收其妙迹者价已千金矣何事求太古之上耳目之所不及者哉 
　　畵与字各有门庭字可生畵不可熟字须熟后生畵须熟外熟 
　　畵平远师赵大年重山迭嶂师江贯道皴法用董源麻皮皴及潇湘图点子皴树用北苑子昂二家法石用大李将军秋江待渡图及郭忠恕雪景李成畵法有小幅水墨及着色青绿俱宜宗之集其大成自出机轴再四五年文沈二君不能独步吾吴矣 
　　朝起看云气变幻可收人笔端吾尝行洞庭湖推蓬旷望俨然米家墨戏又米敷文居京口谓非固诸山与海门连亘取其境为潇湘白云卷故唐世畵马入神者曰天闲十万匹皆畵谱也 
　　士人作畵当以草隶奇字之法为之树如屈铁山如画沙绝去甜俗蹊踁乃为士气不尔纵俨然及格已落畵师魔界不复可救药矣若能解脱绳束便是透网鳞也 
　　古人自不可尽其伎俩元季高人皆隐于畵史如黄公望莫知其所终或以仙去陶宗仪亦异人也梅花道人吴仲圭自题其墓曰梅花和尚后值兵起以和尚墓独全樗里子之智与国朝沈启南文征仲皆天下士而使不善畵亦是人物铮铮者此气韵不可学之说也 
　　昔人评赵大年畵谓得胸中着千卷书更佳又大年以宋宗室不得远游每得一新境辄目之曰又是上陵回也不行万里路不读万卷书看不得杜诗畵道亦尔马远夏圭辈不及元季四大家观王叔明倪云林姑苏怀古诗可知矣 
　　元季四大家浙人居其三王叔明湖州人黄子久衢州人吴仲圭武塘人惟倪元镇无锡人耳江山灵气盛衰故有时国朝名士仅仅戴进为武林人已有浙派之目不知赵吴兴亦浙人若浙派日就澌灭不当以甜斜俗赖者系之彼中也 
　　文人之畵自王右丞始其后董源巨然李成范宽为嫡子李龙眠王晋卿米南宫及虎儿皆从董巨得来直至元四大家黄子久王叔明倪元镇吴仲圭皆其正传吾朝文沈则又远接衣钵若马夏及李唐刘松年又是大李将军之派非吾曹当学也以径之奇恠论则畵不如山水以笔墨之精妙论则山水决不如畵东坡有诗曰论畵以形似见与儿童邻作诗必此诗定非知诗人余曰此元畵也□□□诗云畵写物外形□物形不改诗传畵外意贵有畵中态余曰此宋畵也 
　　丁酉三月十五日余与仲醇在吴门韩宗伯家其子逢禧携示余颜书自身□徐季海书朱巨川告即海岳书史所载皆是双玉又赵千里三生图周文矩文会图李龙眠白莲社图惟顾恺之作右军家园景直酒肆壁上物耳 
　　畵家之妙全在姻云变灭中米虎儿谓王维畵见之最多皆如刻画不足学也惟以云山为墨戏此语似偏然山水中当着意生云不可用粉染当以墨渍出令如气蒸冉冉欲堕乃可称生动之韵 
　　畵之道所谓宇宙在乎手者眼前无非生机故其人往往多寿至如刻画细谨为造物役者乃能损寿盖无生机也黄子久沈石田文征仲皆大耋仇英知命赵□兴止六十余仇与赵虽格不同皆习者之流非以畵为寄以畵为乐者也寄乐于畵自黄公望始□此门□耳 
　　巨然学北苑元章学非苑黄子久学北苑倪迂学北苑一北苑耳而各各不相似他人为之与临本同若之何能传世也 
　　禅家有南北二宗唐时始分畵之南北二宗亦唐时分也但其人非南北耳北□则李思训父子着色山水流传而为宋之赵干赵伯驹伯骕以至马夏辈南宗则王摩诘始用渲淡一变抅研之法其传为张□荆关董巨郭忠恕米家父子以至元之四大家亦如六祖之后有马驹云门临济儿孙之盛而北宗矣要之摩诘所谓云峯石迹迥出天机笔意纵横参乎造化者东坡赞吴道子王维畵壁亦云吾于维也无间然知言哉 
　　荆浩河内人自号洪谷子博雅好古以山水专门颇得趣向为云中山顶四面峻厚自撰山水诀一卷语人曰吴道子畵山水有笔而无墨项容有墨而无笔吾当采二子所长为一家之体故关仝北面事之世论荆法山水为唐末之冠盖有笔无墨者见落笔蹊踁而少自然有墨无笔者去斧凿痕而多变态 
　　宋畵至董源巨然脱尽廉纤刻画之习然惟写江南山则相似若海岸图必用大李将军北方盘车骡网必用李晞古郭河阳朱锐黄子久专畵海虞山王叔明专畵苕霅景宋时宋迪专畵潇湘各随所见不得相混也 
　　赵大年令穰平远绝似右丞秀润天成真宋之士大夫畵此一派又传为倪云林虽工致不敌而荒率苍古胜矣今作平远及扇头小景一以此两家为宗使人玩之不穷味外有味可也 
　　赵大年平远写湖天渺茫之景极不俗然不耐多皴虽云学维而维畵正有细皴者乃于重山迭嶂有之赵未能尽其法也 
　　赵令穰伯驹承旨三家合并虽妍而不甜董源米芾高克恭三家合并虽纵而有法两家法门如鸟双翼吾将老焉 
　　元季四大家以黄公望为冠而王蒙倪瓒吴仲圭与之对垒此数公评畵必以高彦敬配赵文敏恐非耦也 
　　张伯雨题元镇畵云无畵史纵横习气余家有此幅又其自题狮子林图云余与赵君善长商确作狮子林图鑋得荆关遗意非王蒙辈所梦见也其高自标置如此又顾谨中题倪畵云初以董源为宗及乎晚年畵益精诣而书法漫矣盖倪迂书绝工致晚年乃失之而聚精于畵一变古法以天真幽淡为宗要今所谓渐老渐熟者若不从北苑筑基不容易到纵横习气即黄子久未能断幽淡两言则赵吴兴犹逊迂翁其胸次自别也 
　　黄大痴九十而貌如童颜米友仁八十余神明不衰无疾而逝盖畵中烟云供养也 
　　山之轮廓先定然后皴之今人从碎处积为大山此最是病古人运大轴只三四大分合所以成章虽其中细碎处甚多要之取势为主吾有元人论米高二家山书正先得吾意 
　　畵树之窍只在多曲虽一枝一节无有可直者其向背俯仰全于曲中取之或曰然则诸家不有直干乎曰树虽直而生枝发节处必不都直也董北苑树作劲挺之状特曲处简耳李营丘则千屈万曲无复直笔矣 
　　畵家以古人为师已自上乘进此当以天地为师每朝看云气变幻绝近畵中山山行时见奇树须四面取之树有左看不入畵而右看入畵者前后亦尔看得熟自然传神传神者必以形形与心手相凑而相忘神之所托也树岂有不入畵者特畵收之生绢中茂密而不繁峭秀而不塞即是一家眷属耳 
　　畵树本各有分别如畵潇湘图意在荒远灭没即不当作大树及近景丛水畵五岳亦然如畵园亭景可作杨栁梧竹及古桧青松若以园亭树木移之山居便不称矣若重山复嶂树木又当直枝直干多用攒点彼此相藉望之模糊郁葱似入林有猿啼虎嗥者乃称至春夏秋冬风晴雨雪又不在言也 
　　董北苑畵树都有不作小树者如秋山行旅是也又有作小树但只远望之似树其实凭点缀以成形者余谓此即米氏落茄之源委盖少树最要淋漓约畧简于枝柯而繁于形影欲如文君之眉与黛色相参合则是高手也 
　　枯树最不可少时于茂林中间出乃见苍秀树虽桧栢杨栁椿□更得郁郁森森其妙处在树头与四面参差一出一入一肥一瘦处古人以墨畵圈随圈而点缀正为此也 
　　古人云有笔有墨笔墨二字人多不晓畵岂有无笔墨者但有轮廓而无皴法即谓之无笔有皴法而不分轻重向背明晦即谓之无墨古人云石分三面此语是笔亦是墨可参之 
　　远山一起一伏则有势疏林或高或下则有情此畵诀也余盖欲拈出以示人惜未有知其解者 
　　畵人物须顾盻语言花果迎风带露禽飞兽走精神脱真山水林泉清间幽旷屋庐深邃桥渡往来山脚入水澄明水源来历分晓有此数端即不知名定是高手 
　　宋人多写垂柳又有点叶柳不难畵只要分枝头得势耳点栁之妙有树头圆铺处只以汁绿渍出又要森萧有迎风摇扬之思其枝须半明半暗又春二月栁未垂条秋九月栁已衰飒供不可混设色亦须体此意也 
　　卢鸿又名卢乙字满然唐玄宗时隐于嵩山应诏人长安见帝不拜宰相使人问之曰礼者忠信之薄不欲以薄待君父耳除谏议大夫不受还山为构草堂堂有十景鸿皆自为赋鸿又善畵畵与王右丞埒故世传草堂图多名人所转相临抚也 
　　辋川粉本行世者横卷耳余以卷中诸景收为长轴如李伯寺白莲社图然以辋口庄为主 
　　余在长安苑西草堂所临郭恕先畵粉本也恨未设色与点缀小树然布置与真本相似 
　　郭忠恕溪山行旅图余得之长安馆师韩宗伯见而奇之谓此图如沧海沉珠荆山韫玉下和一出直足绝凡余每叹服斯言乙巳春作此小幅如与古人有合 
　　余家有董源溪山图墨法沉古今日鄂渚官舍凉风乍至斋阁萧闲捉笔仿之元畵不能将之行装追忆其意他日取以相质不知离合何如也 
　　余家有董源溪山行旅图沈石田曾仿之文待诏所谓生平见北苑畵山得半幅即此图也今日在西郊抱珠楼远眺城阴秀峯如簇川源□□一片江南畵派信笔作此殊愧出蓝 
　　宋元名畵余所藏各家甚备惟□文贵小景未见耳昨年于潘侍御翔公邸舍见溪山风雨图行笔闰秀在惠崇巨然之间借观旬日写此图以拟之 
　　上元后三日友人以巨然松阴论古图售于余者余悬之畵禅室合乐以享同观者复秉烛扫二图厥明以示客客曰君参巨然禅几于一宿觉矣余写此图用李成寒林法李出于右丞故自变法超其师门禅家呵称见过于师方堪传受者也 
　　昨岁在右湖写此鬪今携至西湖展观乃绝似两峯六桥景界惟是积雨连旬烟霏不开与李营丘畵法无当须米家父子可为传神也 
　　李成畵偏头关在万金吾邦孚家余在长安借临今仿其意为此 
　　关仝畵为倪迂之宗余尝见赵文敏扣角图仿关笔皆用横皴如迭糕坡乃知倪所自出也 
　　余家有关仝秋林暮蔼图绢素已□落独存其风骨尚足掩映宋代名手数辈元季惟倪迂得其意虽荒率墨戏非工细者所能庶几也 
　　在东坡先生题王晋卿畵晋乡亦有和歌诗特奇丽东坡为再和之意当时晋卿必自畵二三本不独为王定国藏也今皆不传亦无复副本在人间虽王元美所自题家藏烟江图亦自以为与诗意无取知非直矣余从嘉禾项氏见晋卿瀛山图笔法似李营丘而设色似李思训脱去畵史习气惜项氏本不戒于火已归天上晋卿迹遂同广陵散矣今为想象其意作烟江迭嶂图于时秋也辄从秋景于所谓春风摇江漠漠等语存而弗论矣 
　　云山不始于米元章盖自唐时王洽泼墨便已有其意董北苑好作烟景烟云变没即米畵也余于米芾潇湘白云图悟墨戏三昧故以写楚山王晋卿写武昌樊口景 
　　米元章作畵一正畵家谬习观其高自标置谓无一点吴生习气又云王维之迹殆如刻画真可一笑盖唐人畵法至宋乃畅至米家又变耳余虽不学米畵恐流入率易兹一戏仿之犹不敢失董巨意善学下惠颇不能当也 
　　□元晖自谓墨戏足正千古畵史谬习虽右丞亦□□□□有巨眼余以意为之聊与高彦敬上下非□□米家父子之变也 
　　余养疴山斋黄石□□朴被相过为消寥寂之况偶出绢素强余写米家山□□涂抹仅似其荒率天真耳六法未能备也 
　　余在山中先后六年虽自间远每苦笔墨征索者无宁日不能作铁门限之也鄂渚官署虽依鳯山之麓北望翠屏在眼松声鸟语居然林樾又鲜过客终日掩关得从夙好今年避暑无事遂作数图此幅则以许中舍携赵伯□万松金阙卷见示故仿之耳 
　　余家有赵伯驹春山读书图赵大年江乡清夏图今年项晦甫复以赵子昂鹊华秋色卷见贻余兼采三赵笔意为此图然赵吴兴已兼二子余所学即吴兴为多也 
　　图畵谱载尚书能畵者宋时有燕肃元有高充恭在本朝余与鼎足若宋□赵孟俯则宰相中炟赫有名者 
　　高彦敬尚书载吾松上海志元末避兵子孙世居海上余曾祖母则尚书之云孙女也今日诣竹冈先□宣三品赠诰念余仕路邅回未及貤恩曾祖父母展拜之次惭负高孺人在时摩顶悬记之语且余好为山水小景似亦有因归舟写此付孙庭收贮以见志胜国名手以赵吴兴为神品而云林以鸥波房山所称许者或有异同此繇未见房山真迹耳余得大姚村图乃高尚书真迹烟云淡荡格韵俱超果非子久山樵所能梦见也为此图以仿之 
　　余尝见胜国时推房山鸥波居四家之右而吴兴每遇房山畵辄题品作胜语若让伏不置者顾近代赏鉴家或不谓然此繇未见高尚书真迹耳今年六月在吴门得其巨轴烟云变灭神气生动果非子久山樵所能梦见因与道寅为别访之容安草堂出精素求畵畵成此图即高家法也观者可意想房山规模于百一乎 
　　诗在大痴畵前畵在大痴诗外恰要二百余年翻身出世作恠沈启南曾有此图余以意为之并书六言绝 
　　王叔明畵从赵文敏风韵中来故酷似其舅又泛滥唐宋诸名家而以董源王维为宗故其纵逸多□又往往出文敏规格之外若使叔明专门师文敏未必不为文敏所掩也因畵叔明笔意及之 
　　余为仲醇摹云林一幅题云仲醇悠悠忽忽土木形骸绝似嵇叔夜求之近代惟懒瓒得其半耳仲醇好懒瓒畵以为在子久山樵之上政是识韵人了不可得余为写云林山景一似吕安命驾 
　　余顷驰车彭城不胜足音之怀又有火云之苦回驭谷水塔上养疴三月而仲醇挟所藏木瘿垆王右军月半帖真迹吴道子观音变相图宋板华严经尊宿语录示余丈室中惟置一床相对而坐了不蓄笔砚既雨窓静閴吴门孙叔达以畵事属余纪游为写迂翁笔意即长安游子能有此适否此仿倪高士笔也云林畵法大都树木似营丘寒林山石宗关仝皴似北苑而各有变局学古人不能变便是篱堵间物去之转远乃繇绝似耳 
　　迂翁畵在胜国时可称逸品昔人以逸品置神品之上历代惟张志和可无愧色宋人中米襄阳在蹊径之外余皆从陶铸而来元之能者虽多然禀承宋法稍加萧散耳吴仲圭大有神气独云林古淡天然米痴后一人也 
　　此倪元镇畵余于海上顾氏见之书作欧阳信本体畵作董北苑体亭中着两人有小印云林字皆与他云林畵不类今日姜神超以粉本见示遂临之 
　　懿卜为余谈刘冲倩鉴园之胜因作此图却寄余将为山阴之游他时以相质不知果有当否鉴河一曲未闻有李白诗王维畵纪胜太白亦惟风流季真之句不足以配天姥梦游篇也鉴园主人能为余作楚词题畵则甚善 
　　渭川一竿发明王之梦及其于亩遂作素封竹亦时而俗此美箭种竹独取淇园耳□在莪山之上大都挟江山之胜与永和群贤翰墨风流横绝海内之称名园者余尤意倾则以其为文安相国之再传家无厚业宛然师俭花不姚魏石不平泉乔木万株不河阳而仅寄情于此君以俎豆文安于洛阳司马间语不云乎公侯之后必复其始是在美箭矣宋赵伯驹为君实独乐园图李伯时自为龙眠山庄图而子由为题绝句如右丞辋川图余未暇过江览小淇澳之槩因懿卜视图书此若赋诗写景以待异日 
　　延陵村在茅山之束有张从申碑从申唐大历时司直赵子固称其书品在李北海之右玄靖天师碑与延陵季子此碑皆在华阳笔法类徐洗三藏法师碑延陵碑萧定作也畧曰听乐辨列国之兴亡审贤知世数之存没挂剑示不言之信避国保无欲之贞玄风可想至德如杂云旁有四贤以祠季子董永韦昭与王素而四癸亥二月畵于朱杨舟次因命之延陵村图并书此 
　　宋人有温公独乐园图仇寔甫有摹本盖宋畵院界画楼台少有郭恕先赵伯驹之韵非余所习兹以董北苑黄子久法写岳阳楼图欲其真率当彼巨丽耳 
　　余与平原程黄门以使事过江南一日阁舆道上陂陀回复峯峦孤秀下有平湖澄碧万顷湖之外长江吞吐征帆点点与鸟俱没黄门曰此何山也余曰其齐山乎盖以江涵秋水测之果然 
　　赵文敏黄鹤山樵皆有青弁图余游弁山维舟其下知二公之畵各能为此山传写神照然山川灵气无尽余于二公笔墨蹊径外别构一境未为蛇足也 
　　郭河阳论畵山有可玺者有可游者可居者可居则更胜矣以其能令人起高隐之思也江南诸山以九子为可望齐山为可游若可居者惟洞庭两山耳余归将卜筑老焉此图所以志也 
　　范尔正新构草堂于云隐兰若之旁属余频其额余题之曰寻云庄盖取谢公诗所谓寻云陡累榭随山望茵阁不对芳撙酒还向青山郭者首夏自浒墅归宿尔正山房因图此幅乃学僧巨然异时存一清话耳 
　　李思训写海外山董源写江南山米元晖写南徐山李唐写中州山马远夏圭写钱塘山赵吴兴写霅苕山黄子久写海虞山若夫方壶蓬阆必有羽人传照余以意为之未知似否 
　　幽亭秀水古人尝绘图世无解其意者余为下脚注曰亭下无俗物谓之幽木不臃肿经霜变红黄叶者谓之秀昌黎云坐茂树以终日当作嘉树则四时皆宜霜松雪竹虽凝寒亦自堪对 
　　简文云会心处不在远翳然林水便自有濠濮间想也觉鸟兽禽鱼自来亲人余过仲醇岁寒斋中大不容□而花竹娟秀鱼鸟近人焚香啜茗有象外之致此非所为会心不在远者耶喜而作此图 
　　水作罗浮磬山鸣于阗钟此太白诗何必右丞诗中畵也畵中欲收钟磬不可得但众山之响在定璄时有耳圆通正自觅解人不易 
　　山下孤烟远村天边独树高原此王右丞句也非吾家北苑与高房山不能摹写近时以来得其绪余者寥寥不闻余所以写诗中有畵即畵中有诗意此图然非右丞 
　　坐茂树以终日濯清泉以自洁赵吴兴尝补图所谓大丈夫得志之乐未有图之者余书昌黎全序因为山水以弁之亦仅摹吴兴畵境耳 
　　扫地焚香闭合眠簟纹如水帐如烟客来睡起浑无事卷起西窓浪接天东坡先生绝句当是居黄时作赵伯驹与吴兴赵文敏皆为图之余此幅亦学千里畵法也鄂渚公署去黄百余里江上晴窓尤入东坡诗境 
　　赤日无闪人绿天有傲士种树不几株清凉总相似此绿天庵诗也余夏日北窓坦腹展玩是图兼为临之颇得清凉滋味 
　　余之游长沙也往返五千里虽江山映发荡涤尘士而落日空林长风骇浪感行路之艰犯垂堂之诫者数矣古音风不出雨不出三十年不蓄雨具者彼何人哉光是余之游檇李也为图昆山读书台小景寻为人夺去及是重仿巨然笔意以志余慕余且倒衣从之不作波民老也 
　　余以至后三日与陈仲醇唐元征张兼之同处谷水至娄江信宿元征先别余两三人稍逗帆观米元章乐圃先生志王晋卿烟江迭嶂图自后泊舟吴山徧采诸胜意兴所至辄尔泼墨凡为仲醇作畵十余幅归已经月矣因识岁月 
　　此余壬辰癸巳为庶常请告家居多暇与顾中舍宋太学借畵临仿之笔所谓粉本用贮奚囊者不下数十幅遗散渐尽止此存耳自是蓄畵颇多临摹反不及前武帝既得相如平平耳非复读赋诗时遮几遇之之意也 
　　摊烛作畵正如隔帘看月隔水看花意在远近之间亦文章法也 
　　晋陵道中望远岫平林坡陀溪岸一一如畵秋色正佳舟行闲适随意拈笔遂得十景 
　　畵中诗惟右丞得之兼工者自古寥寥余雅意六法而气韵生动莫吾犹人独所心醉大痴山水此册皆有其意矣 
　　米敷文题潇湘图去生平有着色袖珍卷为翟伯寿所豪效盟于天而后归之今不知安在余拟之为米家山已复杂元人法正可出入怀袖 
　　畵家右丞如书家右军世不多见余昔年于嘉兴项太学元汴所见雪江图都不皴擦但有轮廓耳及世所传摹本若王叔明剑阁图笔法类李中舍疑非右丞畵格又余至长安得赵大年临右丞湖庄清夏图亦不细皴稍似项氏所藏雪江卷而窃意其未尽右丞之致盖大家神品必于皴法有奇大年虽俊爽不耐多皴遂为无笔此得右丞一体者也最后复得郭忠恕辋川粉本乃极细皴相传真本在武林既称摹写当不甚远然余所见者庸史本故不足以定其尽法矣惟京师杨高邮州将处有赵吴兴雪图小幅颇用金粉间远清润迥异常作余一见定为学王维或曰何以知是学维余应之曰凡诸家皴法自唐及宋皆有门庭如禅灯五家宗派使人闻词组单词可定其为何派儿孙今文敏此图行笔非僧繇非思训非洪谷非关仝乃知董巨李范皆所不摄非学维而何今年秋闻金陵有王维江山霁雪一卷为冯宫庶所收亟令友人走武林索观宫庶珍之自谓如头目脑髓以余有右丞畵癖勉应余请清斋三日始展阅一过宛然吴兴小幅笔意也余用是自喜且右丞自云宿世谬词客前身应畵师余未尝得覩其迹但以想心取之果得与真肖合岂前身曾入右丞之室而亲览其■〈石盘〉礡之致故结习不昧乃尔耶庶子书云此卷是京师后宰门拆古屋于折竿中得之凡有三卷皆唐宋书畵也余又妄想彼二卷者安知非右军迹或虞禇诸名公临晋帖耶倘得合剑还珠足办吾两事岂造物妬完□畀余于此卷中消受清福耶老子云同于道者道亦乐得之余且珍之以俟（王右丞江山雪霁卷） 
　　右丞山水入神品昔人所讦云峯石色迥出天机笔意纵横参乎造化李唐一人而已宋米元章父子时代犹不甚远故米老及见辋川雪图数本之中惟一本真余皆临摹几如刻画且李营丘与元章同是北宋当时伪者见三百本真者止二本欲作无李论况右丞迹平余在长安闻冯开之大司成得摩诘江山霁雪图走使金陵借观冯公自谓宝此如头目脑髓不遂余意函致邸舍发而横陈几上斋戒以观得未曾有又应冯公之教作题辞数百言大都谓右丞以前作者无所不工独川水人情传写犹隔一尘自右丞始用皴法用渲运法若工右军一变钟体凤翥鸾翔似奇反正右丞以后作名各出意造如王洽李思训辈或泼墨澜翻或设色娟丽顾蹊径已具模拟不难此于书家欧虞禇薛各得右军之一体耳此雪霁卷已为冯长公游黄山时所废余往来于怀自以此生莫繇再觏顷于海虞严文靖家又见江千雪意卷与冯卷绝类而□右田王守溪二诗亦同焕若神明蝢还旧观何异渔父入桃源骇目动心书以志幸（王右丞江平雪意卷） 
　　王右丞诗云宿世谬词客前身应畵师余谓右丞云峯石迹迥出天机笔思纵横参乎造化唐以前安得有此畵师也 
　　宋时名手如巨然李范诸公皆有渔乐图此起于烟波钓徒张志和盖颜鲁公赠志和诗而志和自为畵此唐胜事后人蒙之多寓意渔隐耳元季尤多盖四大家皆在江南葭菼间习知渔钓之趣故也（张志和畵渔翁夜傍西岩宿诗） 
　　五代诗僧惠崇与宋初僧巨然皆工畵山水巨然畵米元章称其平淡天真惠崇以右丞为师又以精巧胜江南春卷为最佳一似六度中禅一似西来禅□畵家之神品也惠生博雅好古获此奇迹惠公似得主人矣 
　　此卷余以丁酉六月得于长安卷有文寿承题董北苑字失其半不知何图也既展之既定为潇湘图盖宣和畵谱所载而以选诗为境所谓洞庭张乐地潇湘帝子游耳忆余丙申持节长沙行潇湘道中蒹葭渔网汀洲丛水茅庵樵径晴峦远堤一一如此图令人不动步而重作湘江之客昔人乃有以畵为假山水而以山水为真畵者何颠倒见也董源畵世如星鳯此卷尤奇古荒率僧巨然于此还丹梅道人尝其一脔者余何幸得卧游其间耶 
　　余以丙申持节吉藩行潇湘道中越明年得此北苑潇湘图乃为重游湘江矣今年复以较士湖南秋日乘风积雨初霁因出此图印以真境因知古人名不虗得余为三游湘江矣忽忽已是十年事良可兴感（董北苑潇湘图卷） 
　　余家有董源龙宿郊民图不知所取何义大都簟壶迎师之意盖宋艺祖下江南时所进御者畵甚奇名则謟矣 
　　郭恕先楼阁山水可谓人巧极天工错非李嵩辈所能梦见也此图似金焦境界或疑不类余曰君曾见五代时金焦即当首肯耶 
　　余在广陵见司马端衡畵山水细巧之极绝似李成多宋元题跋畵谱俱不载以此知古人之逃名王弇洲尝跋作张端衡后见陆放翁集始知其误跋畵最非易事 
　　夏圭师李唐更加蕳率如塑工所谓减塑者其意欲尽去模拟蹊径而若灭若没寓二米墨戏于笔端他人破觚为员此则琢员为觚耳 
　　李成晴峦萧□文三桥售之项子京全法王维今归全处细视之其名董羽也 
　　营丘山水危峯奋起蔚然天成乔木倚磴下自成阴轩畅闲雅悠然远眺道路深窈俨然深居用墨颇浓而皴散分晓凝坐观之云烟忽生澄江万里神变万状余尝见一双幅每对之不知身在千岩万壑中 
　　赵令穰江乡清夏卷笔意全仿右丞余从京邸得之日阅数过觉有所会赵与王晋卿皆脱去院体以李咸熙王摩诘为主然晋卿尚有畦径不若大年之超轶绝尘也丙申七月三十日奉　旨持节封吉府渡钱塘次马氏楼待潮多暇出此卷临写因题后 
　　先是余过嘉兴观项氏所藏晋卿瀛山图至武林观高氏所藏郭恕先辋川图二卷皆天下传诵北宋名迹以视此卷不无退舍盖瀛山图笔细谨而无澹荡之致辋川多不皴惟有抅染犹是南宋人手迹余在京师往来于怀至形梦寐及是获披觏再过始知营平所言百闻不如一见真老将语也此聊以论畵耳类是者更何限人须自具法眼勿随人耳食也 
　　此卷为主越石以倪迂设色山水易去犹恐新都多收藏家转入素封手不韵今又为逊之玺卿所收得所归矣苐景纯梦中之锦为江令割截多尽且柰何 
　　昔李伯时西园雅集图有两本一作于元丰问王晋卿都尉之第一作于元佑初安定郡王赵德麟之邸余从长安买得团扇上者米襄阳细楷极精但不知何本又别见仇英所摹文休承跋后者 
　　宋赵千里设色桃源图卷昔在庚寅见之都下后为新都吴太学所购余无十五城之偿惟有心艳及观此仇英临本精工之极真千里后身虽文太史悉力为之未必能胜语曰巧者不过习者之门信矣余后休承六十三年而余获观于东郡王长公所每观唐人山水皴法皆如铁线至于畵人物衣纹亦如之此秘自余逗漏从无拈出者休承虽解畵不解参此用笔诀也长公具眼又多蓄唐宋迹以余为何如 
　　米南宫襄阳人自言从潇湘得畵境已隐京口南徐江上诸山绝类三湘奇境墨戏长卷今在余家余洞庭观秋湖暮云良然因大悟米家山法 
　　高房山多瓦屋米家多草堂以此为辨此图潇洒出尘非南宫不能作 
　　米元晖作潇湘白云图自题云夜雨初霁晓烟欲出自状若此此卷余从项晦伯购之携以自随至洞庭湖舟次斜阳篷底一望空阔长天云物恠恠奇奇一幅米家墨戏也自此每将暮辄卷帘看畵卷觉所将卷为剩物矣湘江上奇云大似郭河阳雪山其平展沙脚与墨渖淋漓乃似米家父子耳古人语郭熙畵石如云不虚也 
　　米元晖又作海岳庵图谓于潇湘得畵境其次则京口诸山与湘山差类今海岳图亦在行笈中元晖未尝以洞庭北固之江山为胜而以其云物为胜所谓天闲万马皆吾师也但不知云物何以独于两地可以入畵或以江上诸名山所凭空阔四天无遮得穷其朝朝暮暮之变态耳此非静者何繇深解故论书者曰一须人品高岂非品高则闲静无他好萦故耶 
　　北梵隆之笔盖龙眠高足如北苑之有巨然皆不让于师者凡得四轴而有端平问一题偈实非端平间畵师所能措也 
　　张泽端清明上河图皆南宋时追摹汴京景物有西方美人之思笔法纤细亦近李昭道惜骨力乏耳 
　　余二十年见此图于嘉兴□氏以为文敏一生得意笔不减伯时莲社图每往来于怀今年长至日项晦伯以扁舟访余携此卷示余则莲社先在案上互相展视咄咄叹赏晦伯曰不可使延津之剑久判雌雄遂属余藏之戏鸿堂 
　　吴兴此图兼右丞北苑二家畵法有唐人之致去其纤有北宋之雄去其犷故曰师法舍短不如书家以肖似古人不能变体为书奴也万历三十三年□畵武昌公廨题（赵松雪鹊华秋色图） 
　　赵集贤畵为元人冠冕独推重高彦敬如后生事名家而倪迂黄子久畵云虽不能梦见房山特有笔意则高尚书之品几于吴兴垺矣高乃一生学米有不及无过也 
　　诗至少陵书至鲁公畵至二米古今之变天下之能事毕矣独高彦敬兼有众长出新意于法度之中寄妙理于豪放之外所谓游刃余地运斤成风古今一人而已 
　　梅花道人吴仲主畵师巨然多似船子和尚以拨倬诗题之吴门王文洛家藏其渔乐图入妙品本与盛子昭比门而居四方以金帛求子昭畵者甚众而仲圭之门间然妻子颇笑之仲圭曰二十年后不复尔果如其言盛虽工实有笔墨畦径非若仲圭之苍苍莽莽有林下风气所谓气韵非耶 
　　此幅余为庶常时见之长安邸中已归云间复见之顾中舍仲方所仲方诸所藏大痴畵尽归于余独存此耳观大痴老人自题亦是平生合作张伯雨评云峯峦浑厚草木华滋以畵法论大痴非痴岂精进头陀而以释巨然为师者耶不虚也（陡壑密林图） 
　　畵家初以古人为师后以造物为师□□黄子久天池图皆赝本昨年游吴中山策笻石壁下快心洞目狂呌曰黄石公黄石公同游者不测余曰今日遇吾师耳（天池石壁图） 
　　此吾松顾中舍名正谊之所藏也中舍持入长安为川中郭民部所购顾舍人每向余惋惜忽忽二十年客有游蜀者得之归江南舍人已千古矣楚弓楚得以故复收之子（久阳明洞天图） 
　　黄子久有三教堂所至之处三教高流皆就之谈道机锋电发其博学乃为畵所掩耳 
　　黄子久畵以余所见不下三十幅要之浮峦暖翠为第一 
　　云林生平不畵人物惟龙门僧一幅有之亦罕用图书惟荆蛮民一印者其畵遂名荆蛮民今藏余家 
　　云林畵江东人以有无论清俗余所藏秋林图有诗云云开见山高木落知风劲亭下不逢人夕阳澹秋影其韵致超绝当在子久山樵之上 
　　云林山水旱岁学北苑后乃自成一家图绘宝鉴以为师冯觐觐阉人耳云林负气节必不师其畵 
　　梁溪华学士收藏法书名畵为江南冠檇李项子京后起与之鬬胜元季四大家无所不有惟倪迂畵寥寥畵尤易致畵卷绝少项所藏师子林图华则鹤林图耳文太史父子尝欲两家合并为一各不相下师子林为京口张修羽所收余数访华文伯于东皋亭山出此见视如徐洪客一见唐文皇心降神伏咄咄叹赏文伯觉余雅好便以见归几同豪夺岂亦学士公点头相许为同官同味今其文孙作米老捐砚山故事耶 
　　石田先生于胜国诸贤名迹无不摹写亦绝相似或出其上独倪迂一种淡墨自谓难学盖先生老笔密思于元镇若淡若疏者异趣耳独此幅萧散秀润最为逼古亦平生得意笔也 
　　写生与山水不能兼长惟黄安寂能之余所藏勘书图学李升金盘鹁鸽学周昉皆有夺蓝之手我朝则沈启南一人而已此册写生更胜山水间有本色然皆真虎也 
　　相如之赋昔人称为劝百风一此册子畏之畵似劝希哲之诗似风又几于詈矣若夫□嫱以女兵柔虏薛涛以才媛娱宾不在亡国败家之冽当置轻典否则不免重台之诮（唐伯虎绝代名姝图） 
　　子昂尝有创为即工者题畵卷有曰余尝畵马未尝畵羊子中强余为此不知合作否此卷特为精妙故知气韵必布天生非虚也 
　　李思训畵一鱼甫完未施藻荇之类有客扣门出看寻入失去畵鱼使童子觅之乃风吹入池水拾视之惟空纸耳后尝戏畵数鱼投池内经日夜终不去 
　　王西园为吾郡先辈名流盖与钱鹤滩同时□倡甚有高韵余得其日纪数册每遇书畵题咏随手记录如周密烟云过眼录之类想见其人绝去俗事山水畵亦老笔纷披似启南本色此写生四种拙中有巧非时师所能凑泊也后有孙汉阳周山人宋居士各为写生似欲与争席恐非野老所堪然古质今妍各有独诣未可抹杀前人草创之力余不工花草畵以意定如此 
　　江南顾大中尝于南陵廵捕舫子上畵樊川南陵水面诗意时天中未知名人莫加重后为客窃去乃共叹惋余曾见文征仲畵此诗意题曰吾家有赵荣禄仿赵伯驹小幅畵法妙绝间一摹之殊愧不似今余不复见征仲笔去二赵可知矣 
　　管夫人墨竹世多有之余见山庐绣佛图亦工山水今复见此佛像及小楷皆有法度虽文敏续书数十行无能远过也自石翁跋笔法不减涪翁垂始当作无始或偶然笔误耳 
　　姚氏月华笔札之暇时及丹青花卉翎毛世所鲜及尝为杨生畵芙蓉约略浓淡生态逼真然聊复自娱人不获多见也 
　　花品从众香国中来临风独笑足令姚魏气短便有群芳竞妬其品自绝（畵海棠） 
　　赵子固畵水仙欲与杨无咎梅花作敌子固南宋人周草窓廖茔中极重其品曾剌舟严陵滩下见新月出水大笑云此文公所谓绿凈不可陲乃我水仙出现也 
　　昔见周贞静先生小景云山十幅余绝类米虎儿高尚书及是又见行草书不减苏玉局黄涪翁与其诗得三绝曾游楚中以一瓣香荐于先生遗爱祠少时读先生论数十篇至今不忘如此前辈风流今日殆尽良可兴慨 
　　钱舜举山水师赵令穰人物师李伯时皆称具体赵文敏尝从之问畵法宋进士不仕元者此卷得李伯时笔或亦临本盖伯时畵阿罗汉粉本流传胜国时尚多也 
　　右仇实父临赵伯驹光武渡河图衷于李伯时单骑见虏与陈居中交姬归汉二图之间位置古雅设色妍丽为近代高手第一 
　　道君皇帝以积墨写石凡有六品后敷文学士小米跋于海岳庵中不似人间抅勒法也然石田翁则云畵石须用皴如写大山则隽咏有味汉阳先生嗜石不减米颠生平畵石甚多独此卷悉摹宣和所藏宣和一生宝石皆为胡骑辇入黄沙白草此石出汉阳不知传流几千百年信乎翰墨之权□堪与万乘垺也 
　　唐李德裕采天下恠石聚之平泉别墅遗诫后昆曰有以平泉石轻予人者非佳子弟也内一醒酒石尤珍爱之醉则踞焉今汉阳之宝石似不少逊而畵石疑较胜唐诗云寒姿数片奇突兀曾作秋江秋水骨又云雪尽身还瘦云生势不孤此颇足以状石 
　　昔人评石之奇曰透曰漏吾以知畵石之诀亦畵此矣赵文敏常为飞白石又常为卷云石又为马牙抅石此三种足尽石之变孙汉阳推其意为此册若使米公见堪仆仆下拜 
　　此罗汉娄水王弇山先生所藏乃吾友丁南羽游云间时笔当为丙子丁丑年如生力驹顺风鸿非复晚岁枯木禅也诗文书畵少而工老而淡淡胜工不工亦何能淡东坡云事势峥嵘文采绚烂渐老渐熟乃造平淡实非平淡绚烂之极也观此卷者当以意求之 
　　众生有胎生卵生湿生化生余以菩萨为毫生盖从畵师指头放光拈笔之时菩萨下生矣佛所云种种意生身我说皆心造以比耶南羽在余斋中写大阿罗汉余因赠印章曰毫生馆（丁南羽白描罗汉） 
　　余常与眉公论畵畵欲暗不欲明明者如觚棱钩角是也暗者如云横雾塞是也眉公胸中数具一丘壑虽草草泼墨而一种苍老之气岂落吴下之畵师恬俗魔境耶同观者修微王道人也 
　　余以辛卯之秋游武夷曾为云窝二律诗独未为图耳今见逊之此图追踪子久烟云奔放林麓深密实为畵中之诗三十年前眼境重新坐收幔亭奇致叹服叹服（主逊之接笋峯图） 
　　沈石田每作迂翁畵其师赵同鲁见辄呼之曰又过矣又过矣盖迂翁妙处实不可学启南力胜于韵故相去犹隔一尘也逊之为迂翁萧疏简贵如此图者假令启南见之当咄咄叹赏 
　　余以丙申冬得黄子久当春大岭图卷以丙寅秋得沈启南仿痴翁富春卷相距三十一年二卷始合初闻白石翁有出蓝之能乃多本家笔又杂以米家墨戏其肖似者过半不若逊之此图气韵位置遂欲乱真也丁卯夏五日雨窓观长蘅鉴定因书此以志崇慕 
　　李孝廉长蘅清修素心人也平生交有二孟阳一为程孟阳善畵一为邹孟阳善鉴畵过于程盖程以能畵故不受法缚而邹孟阳居六桥三竺湖山间每长蘅游屐所至必兴之俱乘颓然微醉有意放笔时辄以纸墨应无论合作与否收贮如头目脑髓果有以十五城易者知其必不为割好也长蘅以山水擅长余所服膺乃其写生又有别趣如此册者竹石花卉之类无所不备出入宋元逸气飞动嗟嗟其人千古其技千古而孟阳为庆卿之渐离其交道亦是千古可传也 
　　胜国时畵道独盛于越中若赵吴兴黄鹤山樵吴仲圭黄子久其尤卓然者至于今乃有浙畵之目钝滞山川不少迩来又复矫而事吴装亦文沈之剩馥耳伯玉此册行笔破墨种种自超可谓刬俗入雅故当名家伯玉寒士然从项氏兄弟游多见项子京所藏名畵遂尔有得吾友陈道醇特好之 
　　畵家以神品为宗极又有以逸品加于神品之上者曰失于自然而后神也此诚笃论恐护短者窜入其中士大夫当穷工极研师友造化能为摩诘而后为王洽之泼墨能为营丘而后为二米之云山乃足关畵师之口而供赏音之耳目杨龙友生于贵竹独破天荒所作台荡等图有宋人之骨力去其结有元人之风雅去其佻余讶以为出入巨然惠崇之间观止矣龙友一日千里春秋甚富未见其止不知分手之后变化若何余畵禅室中专待溪藤一幅与摩诘同供养耳 
　　王摩诘十九赋桃源行潘安仁三十作闲居赋化彰今年三十为招隐诗志在林泉声出金石其诗则取材于选程格于唐淹有摩诘安仁之长而若置身于辋川庄河阳别业以终老无朝市慕者虽年三十而摩诘安仁晚岁踦岖涉世赋白首同所归安得舍尘网之句蚤分迷悟矣惟是词之品虽悬畵师之习犹在其山水长卷不免乞灵于右丞然又出入荆关规模董巨细密而不伤骨奔放而不伤韵似未以辋川为竟者他时如韦苏州李晞古之大年诗畵更当何若以此少年之笔为劵可也 
　　黄叔明为松雪甥居吴兴最近太湖屡游东西洞庭两山尝见其溪桥玩月图又名具区林屋图皆摹王右丞石穴嵌空树枝刻畵为未变唐法也原之精于绘理自出笔意一流黄鹤老人气习苍莽秀润君家顾长康真有种耶 
　　李昭道一派为赵伯驹伯骕精工之极又有士气后人仿之者得其工不能得其雅若元之丁野夫钱舜举是已盖五百年而有仇实父在昔文太史亟相推服太史于此一家畵不能不逊仇氏故作以赏鉴增价也实父作畵时耳不闻鼓吹阗骈之声如隔壁钗钏□顾其术亦近苦矣行年五十方知此一派畵殊不可习譬之禅定积刼方成菩萨非如董巨米三家可一超直入如来地也 
　　古人论畵以取物无疑为一合非十三科全备未能至此范宽山水神品犹借名手为人物故知兼长之难项孔彰此册乃众美毕臻树石屋宇花卉人物皆与宋人血战就中山水又兼元人气韵虽其天骨自合要亦功力深至所谓士气作家俱备项子京有此文孙不负好古赏鉴百年食报之胜事矣 
　　吾乡朱文豹以韬钤为冠军常待诏阙下仰畵兰自给畵兰深得文太史风韵今仕于闽独不见其写九节兰岂怀乡结梦习此谷中草本耶且涧兰以海禁鲜至犹待将军荡平海寇复还旧观耳 
　　古人左图右书自虞舜时已有作绘彰施之论近代白沙先生尤工畵梅讲学家宗玩物丧志语几所谓杀风景汉玄水独取濂洛新安绝句诗写为八景一经点缀便自风流不减辋川龙眠诸名迹以为卧游其间无关浴沂悟境有进技者矣余好古人畵至为人摹入中山箧不免作此语护短玄水观之无俗不真即艺成道或以此有取于余也 
　　吾郡畵家顾仲方中舍最着其游长安四方士大夫求者瑱委几欲作铁门限以郄之得者如获拱璧今原之长公元庆踵其家风有出蓝之能又以精工佐其古雅如王氏之有羲献奇矣奇矣 
　　书有法帖尚可意求至于畵道必托缣素非木石雕镌所能传者今宋元名笔一幛百金鉴定少讹辄收赝本而浅学之流朝事执笔夕以自标或曰此学范关此学董巨殊可惭惶亦闻王安道之事乎安道精于医自谓天下少双闻秦中有国医不远千里为之佣得凡及三年莫窥其际一日忽佐片言国医骇之曰子非王安道乎相视而笑安道遂纵游华山作图四十幅而归翰墨之事谈何容易也（林雪畵） 
　　岁在己亥余北归过汶上时于文定公以东平李室名道坤者所作山水花卉册见示托路大夫求余跋北方畵学自李夫人创发亦书家之有李卫奇矣奇矣山居荏苒几三十年乃闻闺秀之能畵史者一再出又皆着于武林之西湖初为林天素继为王友云彼如北宗卧轮偈此如南宗慧能偈或对境心不起或对境心数起皆菩提增长求女人相了不可得然天素秀绝吾见其止云友澹宕特饶骨韵假令嗣其才力殆未可量惜其身世犹遶树三匝非然明二三君子为之金汤何自磨砖作镜余又惜于东阿虽度外怜才不遑见献花天女听其说法与余同耳（林下风畵） 
　　赵承旨畵滚马管夫人隔垣窥公作滚马形自此绝笔盖传神之妙能使生马之神收入笔端杜工部丹青引所谓花骢却在御榻上圉人太仆皆惆怅也李伯时畵马秀铁面呵之谓恐串习既久或堕马趣则子昂变形益自可信吾邑顾太学家有针圣绣此八骏图虽子昂用笔不能辨亦当代一绝余每劝太学令多绣大士像以助生天作佛之因正如秀铁面说法耳 
　　董北苑僧巨然都以墨染云气有吐吞变灭之势米氏父子宗董巨然法稍删其繁复独畵云仍用李将军拘笔如伯驹伯骕辈欲自成一家不得随人去取故也 
　　老米畵难于混厚但用淡墨浓墨泼墨破墨积墨焦墨尽得之矣 
　　米元晖自题潇湘图有诗云山中宰相有仙骨坐爱岭头生白云壁张此畵定惊倒先请倩人扶着君朱晦翁又题云闲云无四时散漫此山谷幸之霖雨姿何妨媚幽独余每有当其语畵成即以题之庚戌春日寓于德清吴礼部之来青楼楼收西湖之胜畵中所得不少余自闽中归阻雨湖上日望两峯如浓墨畵每有所会辄为拈笔成此长卷凡半阅月雨霁图穷别构一境不复米氏父子可伎俩矣因记其岁月于此 
　　长兴姚中丞家有黄子久临溪书屋图昔年曾访之如索靖观碑今犹未尽其法聊以效颦耳 
　　文太史本色畵极类赵承旨第微尖利耳同能不如独异无取绝肖似所谓鲁男子学柳下惠 
　　吴文仲为米仲诏畵所藏石一卷仲诏走信三千里视余余为定名曰此洞天灵焰也葢文仲以孙知微畵火法为此石传写神照而其蜿蜒垂垂者当作水观剑峯崭截者当作金观孤起林立者当作木观坡陀平夷者当作土观宋邵氏以石与金木水火土而六谓石具五行之秀也仲诏所藏有之矣昔人闻镜可照二十里许者曰吾面如楪子大安用是闻砚可呵之出水者曰一文钱一担水安用是此虽发于名贤之口未为笃论物有尤物如人有异人若夫苏子□之仇池米元章之砚山□抑其声价与他山之右等则相取桓圭□裳足矣何必□□将取长矛大戟足矣何必韩白哉岂直石之不幸而已米苏二公为石见作卞和泣意不在石也仲诏岂有异耶元章洞天一品石有甘露降其傍礼部状闻于朝今仲诏在辇毂之下太乙下观百灵潜卫何止甘露洒须弥而已（米仲诏奇石图） 

　　容台别集卷之四终 
　　门人徐士竑阅 

