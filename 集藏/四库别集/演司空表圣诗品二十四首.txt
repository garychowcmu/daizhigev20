演司空表圣诗品二十四首
[清]曾纪泽
雄浑
紫气昆仑广野间，流如烟景驻如山。
黄河天上来舟楫，绛阙云中照阓阛。
北海培风鹏有翼，南山陷雾豹无斑。
遍游穹颢三千界，只仗骅骝十二闲。
冲澹
茅斋辟户对芳洲，峭石奇峰拥后楼。
山径迢迢双蜡屐，江天漠漠一鱼舟。
云生幽谷有闲意，水度澄潭无急流。
山简未醒元亮醉，独临黄菊赏清秋。
纤秾
桃花方盛杏花稀，草长江南莺乱飞。
晓气五更开芍药，春光十色上蔷薇。
描摹天际虹霓影，点缀河阳锦绣围。
搜辑玉台存艳体，琉璃盘滑走珠玑。
沈著
九陌楼台拥帝宫，神皋佳气晓茏葱。
高山大壑藏龙虎，古鼎宗彝铸鸟虫。
闻有海鳌能立极，不妨天马自行空。
欲知岩险联襟带，洒墨成图一掌中。
高古
积雪昆仑夏不消，寒云晻暧护山椒。
无枝老树参天立，出洑长河绕麓遥。
道自王倪传齧缺，语闻疑始告参寥。
天风万里吹胸臆，坐啸泠然协九韶。
典雅
翼然亭榭碧江滨，文藻芊眠一俊人。
万卷图书长守富，四时花树迭为春。
墟烟不动连云影，山雨频来濯世尘。
吐弃下方凡近语，笙璈鸾鹤斗清新。
洗炼
去尽陈言探奥赜，吐词欲与六经同。
田收嘉谷三时力，鼎养还丹九转功。
青镜拂尘光似月，白圭磨玷气如虹。
太清不遣微云滓，万籁无声一笛风。
劲健
笔扬飞隼九霄翰，墨倒游鲸百仞澜。
剑外云山倾夜雨，巴东雪浪走春湍。
锟鋙刀切如泥玉，霹雳弓催陷阵丸。
早晚王师收海徼，金铙舞曲付司干。
绮丽
风信日华春烂漫，花英柳絮昼缤纷。
忘机蛱蝶穿蜂阵，得意鸳鸯领鸭群。
绿舫江头摇碧浪，朱楼天半接彤云。
汀洲霭霭烟笼树，欲往游观且俟君。
自然
语不惊人只自娱，神奇乃与化工俱。
不雕和氏连城璧，忽得梁王照乘珠。
失水巨鱼归大壑，追风良马试康衢。
画工解试天成趣，含漱丹青噀作图。
含蓄
烟岚霭霭树重重，何处须弥最上峰。
馀踠未伸闲骏马，乍明仍灭见真龙。
笔工垂露书逾密，花赏含苞色倍秾。
领取缠绵无尽意，云梦八九在吾胸。
豪放
野鹘翻云骥脱羁，世无嵇阮更谁师。
常怀控鹤游仙意，不废闻鸡起舞时。
四座冠裳名下士，九天珠玉醉中诗。
澄怀万顷波涛阔，强敛惊才趣转奇。
精神
新晴万里耀韶晖，濯发沧浪向日晞。
醉写蛟龙穿壁去，仰首雕鹗负天飞。
丛台啸罢风生谷，猎骑归来雪打围。
忽忆郾城浑脱舞，兴酣墨汁洒裳衣。
缜密
仙衣无缝贡天京，巧匠裁云缕月成。
似审八音调管龠，先齐七政副玑衡。
旧编文粹年年换，新构书巢种种精。
拈断吟髭非自苦，安排舞曲颂升平。
疏野
风光四面到柴门，涧竹岩花界作园。
绿柳成行莺井里，青秧弥望鹭乾坤。
贪看钓艇归来暮，偶诣邻农笑语温。
仓卒奚囊携未得，援毫欲写已忘言。
清奇
阶前一鹤鸟中仙，已号胎禽忘几年。
身瘦不缘无廩粟，俸馀时为买山田。
偶听琴曲来朱阁，忽引诗情上碧天。
傲岸不谐尘浊意，此生端合老林泉。
委曲
湘水九回衡九面，深情一往更盘纡。
五纹长线摛成锦，百丈游丝纺作纑。
有迹可寻蚕食叶，无微不入蚁穿珠。
离骚上接诗三百，浅识粗才辩得无。
实境
一邱一壑景无涯，一鹤一琴情自赊。
数顷田园馀谷果，全家眷属课桑麻。
壮怀犹抚剑三尺，旧学未忘书五车。
堪干莫嫌华饰少，四时长有映山花。
悲慨
千古雄豪安在哉，自哀不暇后人哀。
成功种蠡谁能赏，赍恨荆高云不回。
江月照人寒似水，雪风摇树响如雷。
更长鼍吼不成寐，起作狂歌和吹台。
形容
古今绝妙丹青手，绘影绘场无不长。
点缀凤鸾图乐曲，指挥蜂蝶写花香。
澄怀体物千端变，要诀通神一语详。
开户起延明月入，亘空云汉见天章。
超诣
苦吟镫下倦推敲，隽语忽来谁所教。
不共驽心争栈豆，终腾骥足迈蒲梢。
三千贤哲一颜子，九六乾坤双用爻。
乐奏钧天凡响息，独闻清籁出笙匏。
飘逸
藐姑射有神人居，每驭云龙造我庐。
授我一经河上注，贤于八叟枕中书。
轻身导引从黄石，抗首歌吟乇紫虚。
辟谷为除烟火气，餐霞饮露饵飞鱼。
旷达
开门长啸风吹襟，云散遥天月满林。
月有盈亏宁自主，云能舒卷亦无心。
伯伦常道锸随酒，元亮不劳弦上琴。
诠罢漆园齐物论，新诗渐觉道根深。
流动
尻轮神马与天游，胎息渊闳气自遒。
铜漏循环潮子午，土圭长短日春秋。
雨从泰岱穿云出，江自岷嶓破峡流。
经史在胸杯在手，纵横万象笔端收。
